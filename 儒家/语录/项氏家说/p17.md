<!-- { "loadSidebar": true } -->
　　此二章上一章言性者之道徳无穷下一章言教者之事业无穷久以时言悠远以地言博厚以业言髙明以徳言歴时之久及物之远故其业愈广而徳愈崇业广徳崇则愈能悠久始于悠久终于悠久此所谓至诚无物也无息者理也不息者人也无疆者如天地之无尽处无己时也不贰者博厚髙明悠久也不测者不见而章不动而变无为而成也章者于外变者渐入于内成则治道成矣博厚则形而下者无不体故谓之载髙明则形而上者无不达故谓之覆悠久者终始之道故谓之成纯亦不已此一句解纯字之义言纯即是不已天之不已文王之纯其实一也大哉圣人之道止至道不凝焉此自言道之费如费而隠一章专言君子之道也故君子尊徳性而道问学止其此之谓与乃言脩道之事如道不远人而下数章致广大尽精微极髙明道中庸皆尊徳性也温故知新敦厚崇礼皆道问学也问学之功已足以尊其徳性矣而又道问学焉即始终悠久之意也致广大而尽精微博厚配地也极髙明而道中庸髙明配天也温故而知新敦厚以崇礼悠久无疆也性之者但言博厚髙明悠久教之者兼防其偏温故知新知之事也敦厚崇礼行之事也徳性理也问学事也广大理也精微事也髙明理也中庸事也知新理也崇礼事也理必体乎事事必根乎理如是而后中庸之徳如是而后至诚之道不然则怪且妄矣
　　子曰愚而好自用贱而好自专生乎今之世反古之道如此者烖及其身者也非天子不议礼不制度不考文今天下车同轨书同文行同伦虽有其位茍无其徳不敢作礼乐焉虽有其徳茍无其位亦不敢作礼乐焉子曰吾説夏礼祀不足徴也吾学殷礼有宋存焉吾学周礼今用之吾从周
　　王天下有三重焉其寡过矣乎上焉者虽善无徴无徴不信不信民弗从下焉者虽善不尊不尊不信不信民弗从故君子之道本诸身徴诸庶民考诸三王而不缪建诸天地而不悖质诸鬼神而无疑百世以俟圣人而不惑质诸鬼神而无疑知天也百世以俟圣人而不惑知人也是故君子动而世为天下道行而世为天下法言而世为天下则远之则有望近之则不厌诗曰在彼无恶在此无射庶几夙夜以永终誉君子未有不如此而蚤有誉于天下者也
　　此二章引夫子之行事以实教者之事所谓惟天下至诚为能化者其目如此
　　仲尼祖述尧舜宪章文武上律天时下袭水土辟如天地之无不持载无不覆帱辟如四时之错行如日月之代明万物竝育而不相害道竝行而不相悖小徳川流大徳敦化此天地之所以为大也
　　唯天下至圣为能聪明睿知足以有临也寛裕温柔足以有容也发强刚毅足以有执也齐庄中正足以有敬也文理密察足以有别也溥博渊泉而时出之溥博如天渊泉如渊见而民莫不敬言而民莫不信行而民莫不説是以声名洋溢乎中国施及蛮貊舟车所至人力所通天之所覆地之所载日月所照霜露所队凡有血气者莫不尊亲故曰配天
　　唯天下至诚为能经纶天下之大经立天下之大本知天地之化育夫焉有所倚肫肫其仁渊渊其渊浩浩其天茍不固聪明圣知达天徳者其孰能知之
　　此三章引夫子之道徳以明性者之事所谓唯天下至诚可以与天地参者其目如此前皆先言性后言教此五章先言教后言性者其极必至于此而后为至也
　　诗云衣锦尚防恶其文之着也故君子之道闇然而日章小人之道的然而日亡君子之道淡而不厌简而文温而理知远之近知风之自知微之显可与入徳矣诗云潜虽伏矣亦孔之昭故君子内省不疚无恶于志君子之所不可及者其唯人之所不见乎诗云相在尔室尚不愧于屋漏故君子不动而敬不言而信诗曰奏假无言时靡有争是故君子不赏而民劝不怒而民威于鈇钺诗云不显惟徳百辟其刑之是故君子笃防而天下平诗云予懐明徳不大声以色子曰声色之于以化民末也诗曰徳輶如毛毛犹有伦上天之载无声无臭至矣
　　此一章自其用功于隠至发见于费者而总言之其末复归于隠正与本篇自天命之谓性至茍不固聪明圣知达天徳者其孰能知之相对盖以一章具一篇之义也内省于志谨其将然也不动不言谨其未然也不赏不怒诚之形着明动也笃恭而天下平动则变变则化也其所以至此者非矫饰之功皆积隠之效也非以声色感人非有物象可喻如天之化育直以至诚不贰故其生物不测非有声音气臭之可寻也言形与臭者无形之至也
　　淡而不厌无味而其味自长也简而文无文而文自着也温而理不肃而成不严而治也此言道也故自隠而费言远者指人也言风者人己之所以相感也言微者在己者也此言脩道者也故自费而隠淡而不厌不求观美而深观黙养情味自长此即潜虽伏矣内省不疚一章也简而文未尝烦扰而处事接人经纬自密此即不动而敬不言而信一章也温而理未尝振厉而人顺事治本末自举此即不赏不怒与笃恭而天下平二章也
　　知远之近言平天下之本也知风之自言言动之机也知微之显言潜虽伏矣之事也即以上章之意反覆言之耳
　　淡而不厌即不见而章简而文即不动而变温而理即无为而成
　　项氏家説附録卷二
