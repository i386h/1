<!-- { "loadSidebar": true } -->
　　儒者非不知信鬼神但儒者以为当诚心谨行以事之小人以为当贿赂酒肉以结之尔儒者非不信灾异但儒者以为当恐惧修省以消之小人以为当巫觋章醮以治之尔人但能以立朝事君之说还治其家则言鬼神者必不曰当用贿赂酒肉言灾异者必不曰当用巫觋章醮矣凡言怪神者中国少而荆越多城市少而村野多衣冠少而小民多富室少而贫民多主人少而童仆多男子少而妇女多昼日少而暮夜多月夜少而晦夜多葢非愚则暗也
　　韩子作原鬼谓有降而为祸者有降而为福者有降而莫为之祸福者其说似矣而未究也项子为足之曰二气氤氲与人相屯其状千万而义止于四有人先而鬼后者作善降之百祥作不善降之百殃者人召之也有鬼先而人后者国之将兴必有祯祥将亡必有妖孽者鬼告之也凡此类者降而为祸福者也有人病而疑于鬼者随五脏之病气发为色声形象接于见闻通于梦寐若此者疾间而止无所召也有天病而疑于人者随五行之戾气发为妖孽眚疴降于国野触于人物若此者气定而止无所告也凡此类者降而莫之为祸福者也是四者各有所从来而韩子混然言之若以为无定理而不足问者此韩子诗中所谓硬语也非真知情状者也或曰子之言若是乎曰未也此鬼事也非人事也鬼事则知之而已人事则当有以处之处之奈何曰处人病者医而止耳余三者惟徳足以处之方三者之始至也固莫定其为谁何也不可曰是天之病而无预于我也是诬天也又不可曰是天之所告而我无如何也是弃天也君子必悚然曰我之罪也作不善之所召也恐惧焉修省焉祸消变止而后即安故尧必忧水汤必以旱自责宣王必侧身修行孔子遇迅雷风烈必变皆所以畏天命敬鬼神也故鬼神之变三而君子之道一此说明而后孝敬之行兴淫巫之祸息不然但如韩子之所云者则愎而已矣其谁肯信也

　　项氏家说卷七
　　钦定四库全书
　　项氏家说卷八
　　宋　项安世　撰
　　说事篇一
　　离骚
　　楚语伍举曰徳义不行则迩者骚离而逺者距违韦昭注曰骚愁也离畔也葢楚人之语自古如此屈原离骚必是以离畔为愁而赋之其后词人仿之作畔牢愁葢如此矣畔谓散去非必叛乱也
　　九歌
　　按澧阳志五通神出屈原九歌今澧之巫祝呼其父曰太一其子曰云霄五郎山魈五郎即东皇太一云中君山鬼之号也刘禹锡论武陵之俗亦曰好事鬼神与此正合且九歌多言澧阳澧浦则其说葢可信矣汉谷永言楚怀王隆祭祀事鬼神欲以获福助却秦师而兵破地削身辱国危则原之九歌葢为是作欤
　　节序说
　　俗言端午为屈原七夕为女牛皆附防之说也大率人情每两月必一聚防而月必用阳日必重之此古人因人情而立敎示尊阳也是故正月则用一日三月则用重三五月则用重五七月则用重七九月则用重九皆取阳月阳日独十一月用冬至盖阳生之日亦重阳也书之正月上日与月正元日皆正月一日之名也诗之溱洧秉蕑论语之暮春浴沂皆重三祓禊之俗也然则节序之立古矣
　　招魂
　　招魂曰帝告巫阳曰有人在下我欲辅之魂魄离散汝筮予之此四句帝命也巫阳对曰掌夣上帝其命难从此二句巫阳对也若必筮予之恐后之此二句又帝命也谢不能此三字又巫阳对也复用巫阳焉此一句又帝命也此章旧注不通故为正之葢掌夣之官能占人精神所在帝欲急还其魂故并命巫阳曰汝必自筮而自予之茍待掌梦则恐不及事此殆作者之本意云
　　战国防
　　战国防辩士之所作也故其书尚说而贵客
　　战国防目録序旧缺十一篇南丰访得之而三十三篇者复完且谓此书言诈之便而蔽其愚言战之善而讳其败有利焉而不胜其害有得焉而不胜其失亦名言也
　　汉初即位之礼
　　即位之礼有二君薨世子定位于初丧此柩前之位也如召公毕公立康王于殡宫衞弥牟扶适子就位于丧次皆所以定统绪一人心此则家老大臣之事也诸侯三年之丧毕以士礼入见王赐之命而后即诸侯之位此朝廷之位也如高宗谅隂三年而后出令太甲居忧三祀而后冕服此则嗣君之事人子之所自尽也汉景帝始短父丧可谓薄于亲者然犹已葬释服而后书太子即位于高庙又三日而后受皇帝号则犹用古者居丧称子除丧即位之礼也其后武帝亦以葬后三日即位率以为常盖去古未逺虽甚变之中犹有不变者存及其既逺虽有志于古者亦于所传而不能自决矣
　　州郡县学
　　州县立学自秦而下莫知其所从始按华阳国志汉孝文帝末年庐江文翁为蜀郡守是时世平道治民物阜康翁乃立学选吏子弟就学于是巴汉从风亦立文学孝景帝嘉之令天下郡国皆立文学因翁倡其敎蜀为之始也则郡国文学葢始于此又益州治蜀郡文翁所立文学本在城南后汉永初后遇火复立而州夺郡文学为州学郡乃更于夷里桥南岸道东边起文学则部刺史于所治别自立学又见于此又成都县为蜀郡治所广汉冯颢为令立文学学徒八百人则虽郡治所之县亦自置学又见于此大抵部刺史所治郡凡三学曰州学曰郡学曰县学汉去古近故置学之多如此而皆自孝文及文翁始孰谓文帝不喜儒术哉
　　淮南子
　　淮南子缪称曰天有四时人有四用视而形之莫明于目聴而精之莫聪于耳耳聴其声口言其诚而心致之精则万物之化咸有极矣淮南此语必古之遗言也
　　明月珠
　　高诱淮南子注随侯之珠盖明月珠也许慎淮南子注曰夜光之珠有似明月故曰明月张衡西京赋流悬黎之夜光左思呉都赋曰随侯于是鄙其夜光据四家之说则随侯明月悬黎夜光一物而四名也班固西都赋曰随侯明月错落其间悬黎垂棘夜光在焉乃是四物非一物也
　　诗赋
　　尝读汉人之赋铺张闳丽唐至于本朝未有及者盖自唐以后文士之才力尽用于诗如李杜之歌行元白之唱和序事丛蔚写物雄丽小者十余韵大者百余韵皆用赋体作诗此亦汉人之所未有也予尝谓贾谊之过秦陆机之辩亡皆赋体也大抵屈宋以前以赋为文庄周茍卿子二书体义声律下句用字无非赋者自屈宋以后为赋而二汉特盛遂不可加唐至于宋朝复变为诗皆赋之变体也
　　史记
　　史记十二诸侯乃列十三国者秦后为帝作本纪矣故从世家称十二诸侯犹六国列七国而称六也或谓子长摈呉非也陈表而杞不表呉表而越不表皆以谱牒无传尔二国竝有世家亦非黜之也曹世家不见于自序而附于管蔡者皆毋弟也如赵王遂附楚元王世家也
　　伯仲季
　　沛公兄弟葢以伯仲季为名称及其贵也乃独以为字而改名曰邦尔方为亭长时何邦之云兄仲为代王遂名曰喜长兄伯不复有名父公母媪亦不加文可见古人之实也
　　阴阳家说二章
　　言六壬者用天官十二神以贵神之前五神腾蛇为奉车都尉朱雀为羽林军六合为光禄大夫句陈为将军青龙为左丞相贵神之后六神天后为后宫采女太阴为御史中丞真武为后将军太常为太常卿白虎为廷尉天空为司直其所称官名大抵皆用汉制又姚氏易载太一七十二局法称雉始鸣为野鸡始鸣避汉讳然则凡方技之学皆起于汉也
　　言太乙者皆出易干凿度九宫之说一坎九离三震七兑二坤四巽六干八艮即刘度所谓河图也十神太乙皆用蹉宫移坎一于干移艮八于坎移震三于艮移巽四于震移离九于巽移坤二于离移兑七于坤移干六于兑凡八卦皆退一位或云地阙东南移九以镇之或云干统天故移一于干皆未知其孰是也唐天寳中苏嘉庆始奏九棊太乙法又曰九太乙天元玉策又谓之九奇太乙其法皆用正宫然则十神九棊自是二术也按其一以五将十神更治迭游为吉凶其一以九神飞直为祸福一皆天神一皆地祗一主十二野则似是汉法一主九州则唐法也棊气奇三字不同以天元玉策攷之则其神九位之土祗又云以十神行天之九室以九奇行地之九室则所谓奇者安知非祗字术士多不知书又喜诡秘故转为棊奇亦或然也
　　同年兄弟
　　进士称同年兄弟初谓起于唐世按应劭风俗通言后汉人伍世公与段辽叔同嵗及守广汉先举其子后守南阳又以与蔡伯起同嵗先举其弟皆谓同时孝防则科目之有同年尚矣盖汉世最重辟举受其辟则为君臣受其察则为父子则同时共察者安得不谓之兄弟乎
　　隐语
　　俗间助语多与本辞相反虽言去亦曰来如归去来之类是也虽言无亦曰在如曰没在之类是也于口耳亦曰看如说看聴看是也于丑恶亦曰好如好丑好恶是也虽在逺外亦以为里如曰逺里在外里是也虽甚爱惜亦以为杀如曰惜杀爱杀是也亦曰惜死爱死其于打字用之尤多如打叠打聴打话打请打量打睡无非打者
　　王氏李氏
　　栁芳唐厯言王珪曾祖神念在魏为乌桓氏仕梁为将祖梁太尉王僧辩遂为王氏至珪始为儒按此则文中子谓其上世世皆有著述者妄也又唐歴高祖卷首言唐之祖为后魏金门镇将镇武州因为武州人至虎为西魏柱国赐姓太野氏隋文帝作相时始复本姓为陇西李氏则唐之本系盖可知矣按姓氏书载虎之兄曰起头弟曰乞头起头之子曰达摩其名皆与太野相称唐六典宗正寺犹有定州刺史乞头一房则其祖凉武昭王是亦珪之祖王僧辩也史臣于珪直书本姓于唐则先曰赐姓后曰复姓葢微而显云
　　姓名作对
　　吐蕃之臣曰乞藏遮遮可对统万之主曰赫连勃勃绍兴间申屠寅字行父有声于太学或以其姓名对少正夘闻者絶倒而行父意甚不乐申屠古司徒也其对少正尤切不独寅与夘对也
　　郢坊
　　前辈诗言赐酒皆曰郢坊按唐六典言今内有郢州春酒因张去奢为刺史进其法今则取人为酒匠以供御及燕赐
　　本语改失其意
　　文字中有用当时本语后人不知而以他辞文之其失本意尤多如唐书改好汉为奇士五代史改一把算子为一握筹已为可病然犹未失本意也因观宋徽宗实録见执政议立新君曰且召二王来看葢北人之语句未多用看字本是助语而修史者遽书曰召二王来观之如此则是执政议时初未识亲王之面乃今始欲亲相其貌而立之也其去本意岂不逺哉
　　六先生年齿
　　世有六先生图或问其位置先后平安主人书齿序以告之康节先生邵氏熙宁十年卒年六十七濂溪先生周氏熙宁六年卒年五十七少康节六嵗涑水先生司马氏元祐元年薨年六十八少濂溪二嵗横渠先生张氏熙宁十年卒年五十八少涑水一嵗明道先生程氏元丰八年卒年五十四少横渠十二嵗伊川先生程氏大观元年卒年六十五少明道十一嵗周张二程虽尊幼之序素明不暇论年然史于孔门师生亦并记其年之多少云
　　字说
　　黄庭坚字鲁直马永卿嬾真录以为史克鲁人也尝引十六相以却莒仆故曰鲁直此说非也若是则黄大临亦可字鲁直矣鲁直二字出栁文先友记按尔雅庭直也直而且坚故字鲁直临照四方曰明故字元明朱丞相名字葢用荆公字说于文合一为朱析而二之则为非故名胜非而字蔵一皆说朱字也
　　东坡长短句
