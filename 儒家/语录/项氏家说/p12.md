<!-- { "loadSidebar": true } -->
　　苏公乳燕飞华屋之词兴寄最深有离骚经之遗法葢以兴君臣遇合之难一篇之中殆不止三致意焉瑶台之梦主恩之难常也幽独之情臣心之不变也恐西风之惊绿忧谗之深也冀君来而共泣忠爱之至也其首尾布置全类邶柏舟或者不察其意多疑末章专赋石榴似与上章不属而不知此篇意最融贯也余又谓枝上栁绵吹渐少天涯何处无芳草此意亦深切余在会稽尝作送春诗曰堕红一片已堪疑吹到杨花事可知借问春归谁与伴泪痕都付石榴枝葢兼用两词之意书生此念千载一辙也
　　吕子进长短句
　　元祐中书舎吕希纯字子进作长短句上章言人之避祸曰莫交闲虑到心头有来忧不得无后不须忧下章言人之求福曰万般希望不如休无来求不得有后不须求可谓善处祸福之间者矣
　　因讳改字
　　歌者多因讳避辄改古词本文后来者不知其由因以疵议前作者多矣如苏词乱石崩空因讳崩字改为穿空秦词杜鹃声里斜阳树因讳树字改为斜阳暮遂不成文满庭霜以霜为惨遂改为芳照不眠以不为入声遂改为无或改为孤而不知乐府中以入与平为一声也近年因为慈福太皇家讳近字凡近拍者皆改为傍拍他时必不能晓傍拍之义也
　　文苑英华
　　周丞相云禁中有旧本文苑英华一千卷淳熙中为近习校雠改易国讳尽坏旧本其甚害理者如押殷字韵诗改殷为商遂并一诗之韵字字改之令尽协商字葢禁中既委近习而近习又自募后生举子辈为门客竞以能改避为工殊可痛惋丞相因此遂自校一本蔵之于家恨未能刋行不然他时禁中本一出流布人间遂皆以近御府所蔵为正则不可复救矣

　　项氏家说卷八
　　钦定四库全书
　　项氏家说卷九
　　宋　项安世　撰
　　说事篇二
　　晏子
　　予读晏子春秋见其与叔向论士君子之出处大扺多摈处士以为当诛而自不耻于以一身而事百君夫以晏子之行既过乎俭而其于出处之际所主又如此则其为墨子之学明甚谈者相承谓之墨晏岂茍然哉自公孙至冯道皆有笃行嘉言而不耻于事乱君行乱政盖世之士大夫传袭此派千载不絶人谓杨墨之道至孟子而止者特未之攷尔
　　李斯
　　二世好郑声李斯谏曰放弃诗书极意声色此祖伊之所恶也赵高曰五帝三王乐不相袭亦各一世之化何必华山之騄耳而后行乎二世然之嗟乎李斯亦知放弃诗书极意声色之为可惧乎赵高今日敎二世之言正李斯前日敎始皇之言也斯固曰三代之事何足法也请史官非秦记皆烧之偶语诗书者弃市以古非今者族身敎其父行刼而禁其子之杀人难矣李斯商鞅皆自为其术之所困然则希世以求合者亦何利哉
　　萧何
　　高祖击陈豨闻韩信已诛使使立萧何为相国置卒五百人为相国衞召平吊之谓为帝所疑而何遂用平计悉献家财助军高祖乃大喜始予读何传至此心亦信之及读留侯传则从上击代出奇计下马邑及立萧何相国皆良计也然后知留侯之智其去人逺矣夫陈豨反外韩信反内高祖不在长安而何独诛信虽幸而济人心必大恐列侯诸将往往有反侧者当是时何固甚危汉亦岌岌久矣亟拜相国以重镇之又为之兵衞使奸宄詟焉此高祖留侯之庙算也何固黙识之矣得召平之说遂因而用之以泯其迹众人固不识也
　　曹参
　　太史公曹参赞谓参所以能功多若此者以与淮阴俱其意葢少参也予观参自起沛专以战多受赏从中涓十迁至假左丞相皆以战得之战大小不可胜记其从韩信攻魏赵齐乃在为左丞相后要之高祖诸将善战无逾曹参者故常遣副韩信示汉未尝无人又因以监之是信以参而安非参以信而重也然则参之武代岂可少耶
　　周昌
　　汉高祖欲立赵王而废太子周昌期期以为不可太子之不废昌实有力焉使庸主处此必以昌为太子之党则当与赵王为仇矣而高祖求可属赵王者惟昌为当其意且自御史大夫左迁之使任其事夫欲托以子而必使其仇又降其所居官此皆常情之所不敢用也而高帝行之昌卒亦不负其意何哉夫能犯人主之怒而扶天下之正义者此其人必不以死生变其节以官职动其心此固昌之所以为可托也然则髙帝知人之鉴真不可及哉
　　周勃衞青
　　周勃有安刘氏之功不能以自免徒以益封拜赐皆与薄昭于是得出狱戸衞青有椒房之亲不能以自固以五百金为王夫人亲寿遂保终身之宠夫文帝汉之贤君后世罕俪焉武帝号为雄才大略能驾驭臣下者而为二帝臣者功臣必赂外戚外戚必赂嬖御人而后得以免诛而受赏则桓灵之将以无赂而不侯肃代之后军中皆除债帅何足异哉大率英雄之主恃其资而不济以学欲以一己之聪明而尽天下之情伪适足以增左右近密之势而己惟明徳内融而不恃察以为明者为能免于此夫
　　衞青霍去病
　　昔常怪司马子长论衞霍意皆不甚与之以为与伍被之说太不相似及观甯乘说大将军曰将军所以功未甚多身食万戸三子皆为侯者徒以皇后故也青从其敎而上亦是之则青之自许与当时之许青者如此而已凡青去病之出上辄以精兵大众与之且为之度地而移军其他老将皆故减其兵左其道使不得立功以曲成青去病之赏葢人主之所欲富贵无不可者而李广父子区区用其材力与造化者争胜负之命可不哀哉
　　何去非曰天之所与不可强而甚高者材也性之所授不可习而甚明者智也以天下无可强之材可习之智则凡材智有以大过于人者皆天之所以私被之也夫天下之事莫神于兵天下之能莫巧于战以其神也故温恭信厚盛徳之君子有所不能知惟其巧也而桀恶欺谲不羁之小人常有以独办由是观之凡材智之高明而自得于兵之妙用皆天之所资也昔者汉之有事于匈奴也甚久世家宿将交于塞下而衞青起于贱隶去病奋于骄童转战万里无向不克声威功烈震于天下虽古之名将无以过之二人者之能岂出于素习耶亦天之所资也是以汉武欲敎去病以孙呉之书乃曰顾方略何如耳不至学古兵法信哉兵之不可以法传也昔之人无言焉而去病发之此足知其为晓兵矣非以兵可以无法而人可无学也葢兵未尝不出于法而法未尝能尽于兵以其必出于法故人不可以不学然法之所得而传者其粗也以其不尽于兵故人不可以专守葢法之无得而传者其妙也法有定论而兵无常形一日之内一阵之间离合取舎其变无穷一移瞳瞬目而兵形易矣守一定之书以应无穷之敌则胜负之数戾矣是以古之善为兵者不以法为守而以法为用常能缘法而生法与夫离法而会法顺求之于古而逆施之于今仰取之以人而俯变之以己人以之死而我以之生人以之败而我以之胜视之若拙而卒为工察之若愚而适为智运奇合变既胜而不以语人则人亦莫知其所以然者此去病之不求深学而自顾方略之何如也归师勿遏曹公所以败张绣也皇甫嵩犯之而破王国穷冦勿迫赵充国所以缓先零也唐太宗犯之而降薛仁杲百里而争利者蹶上将孙膑所以杀庞涓也赵奢犯之而破秦军虞诩犯之而破叛羌强而避之周亚夫所以不击呉军之锋也光武犯之而破寻邑石勒犯之而败箕澹兵少而势分者败黥布所以覆楚军也曹公用之拒袁绍而斩顔良临敌而易将者危骑刼所以丧燕师也秦君用之将白起而破赵括薛公防黥布以三计知其必弃上中而用其下贾诩防张绣以精兵追退军而败以败军击胜卒而胜宋武先料谯纵备我之出其不意然后攻彼之所不意李光弼暂出野次忽焉而归即降思明之二将凡此者皆非法之所得胶而书之所能敎也然而善者用之其巧如此是果不在乎祖其绪余而专守也赵括之能读其父书详矣而蔺相如谓徒能读之而不知合变也故于其论兵虽父奢而无以难之然奢不以为善而逆知其必败赵军者以书之无益于括而妙之在我者不特非书之所不能传而亦非吾心之能逆定于未战之日也昔者以兵为书者无若孙武武之所可以敎人者备矣其所不可者虽武亦无得而豫言之而惟人之所自求也故其言曰兵家之胜不可先传又曰奇正之变不可胜穷又曰人皆知我所胜之形而莫知其所以制胜之形故其战胜不可复而应形于无穷善学武者因诸此而自求之乃所谓方略也去病之不求深学者亦在乎此而已嗟乎执孙呉之遗以程人之空言求合乎所以敎而不求其所不可敎乃因谓之善者亦已妄矣
　　读徐干中论
　　予读徐干中论至攷伪遣交二篇释然而笑曰前篇葢诋郭林宗之徒周行郡国训掖后学后篇葢诋徐孺子之徒游学四方千里防葬者也然以诸贤皆前世所重故但歴述其行而不敢正出其名且言是人之生也人抃手而赞之声而和之及其死也又论其遗烈而恨己不逮则其为林宗诸人明矣其终篇以为此皆圣人之所禁春秋之所诛奸乱盗贼之人也嗟夫士生末世为富贵所诱祸难所迫虽博闻自好之士其所议论悖谬至此况余人乎干雅为魏氏父子兄弟所敬想见当时人士讲说大率类此故魏氏之兴卒变节义而为通人则干之所愿亦已行矣予于是知东都党锢之后汉祚未亡之时学者又有此一等訿名毁学亏节坏敎之议论也其后何晏夏侯嵇康吕安之徒相继诛死虽才识器度优劣不同然大要皆建立名行表覈清浊正干等议论之所不赦也略而言之互有长短诸人所为诚新国之所不便如干等所言亦岂旧君之所便也哉
　　应劭
　　应劭风俗通义劭之辨讹正俗据经守理贤于徐干逺矣至论汉之人物则意与干同以韩棱阴助太守为当禁锢终身以皇甫规上书入党为当伏大辟至谓范滂杜密徐穉郅惮皆为罪人大抵文士争名自古而然辩博文雅之人自以为当世师表而海内之士乃皆尊名节如水赴壑心所不平固应出此曾不思使已得志尽逮名士论以大辟则曹节王甫何其幸哉诛名士以助宦官为后世之鉴则有之矣未见其可为当世之师表也士君子之用心可不谨哉
　　诸葛亮
　　诸葛亮所师事者庞徳翁司马徳操所友者徐元直崔州平孟公威石广元皆天下奇士也独幸孔明遇合故六人者之名犹在后世然抱负之竒则既寂寥简短无所着见矣使孔明亦不遇则其磨灭又不止此世岂知有英霸之略伊吕之事哉由此言之才士徳人充满天地世之浮沈闾里与常人混者皆不可以浅近量也论语所谓封人荷蒉晨门荷蓧世皆不知其名微生接舆长沮桀溺虞仲夷逸朱张少连周之八士事迹皆不可攷悠悠古今可胜计哉然则谓人之性恶者诚妄论也
　　荀文若刘穆之
　　荀文若崎岖一世使曹公化家为国以一语之稽饮药而卒而董昭为魏佐命刘穆之自徒步崛起为刘裕谋臣兼居镇抚之任葢良平萧曹合而为一人可谓勲且劳矣以一议之迟卒以忧死而傅亮为宋元臣以此见乱臣贼子其设心措虑惟在拏攫常以贼心待人惟恐一日为善攫者所先故谋虽工而攫迟者则以为负己谋虽谬而攫速者则以为恩己故谋者常死而攫者常贵然而谋之不工则攫而不可得是则谋之工者身之祸而人之福也彼怀其智能而为乱臣贼子谋者亦何利哉
　　王威景威
