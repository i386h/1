<!-- { "loadSidebar": true } -->
　　言采其蝱
　　説文莔贝母治目项直不得反顾故许穆夫人思归不得作诗曰言采其莔
　　戌申
　　按幽王废申后太子宜咎奔申申侯与犬戎攻周弑幽王晋文郑武迎宜咎于申而立之自天理观之则申侯为平王不共戴天之仇自平王观之则申侯乃其贾充成济也其戌之宜矣
　　无我魗兮
　　毛注魗弃也疏求其説而不得遂曰魗与丑同丑恶可弃之物故传以为弃安世按説文弃也引诗无我兮则不假丑义矣
　　诗中故好二字
　　故谓故旧也好谓契好也诗人喜用此二字郑风遵大路兮不寁故也不寁好也唐风羔裘维子之故维子之好
　　溱与洧
　　山海经北山篇曰绣山其草多勺药洧水出焉
　　歌以讯之
　　龙龛手鉴作歌以谇止正与上文有鸮萃止相叶古文之止字字形相近
　　荟兮蔚兮
　　説文嬒女黑色也诗荟兮蔚兮按此义与下文季女相当
　　豳七月
　　七月首章总言衣食之事二章三章四章皆言衣食二言帛三言布四言褐五章言寒备亦结首章觱发栗烈之意六章七章八章皆言食事六言蔬茹七言谷粟八言祭飨也又前四章皆以下爱其上终之田畯至喜殆及公子同归为公子裳为公子裘是也后四章皆以上劳其下终之嗟我妇子食我农夫嗟我农夫跻彼公堂是也此可见当时上下之情矣又每章必兼二事首章衣兼食二章蚕兼婚三章桑兼麻四章取裘兼讲武五章前嵗兼后嵗六章老兼壮七章田兼庐八章蔵冰兼劳农也
　　八月剥枣
　　夏小正曰八月剥畜之时也剥枣剥者取也栗零零者降也零而后取之故不言剥也
　　出车采芑
　　出车之遣南仲为玁狁也而其诗曰赫赫南仲薄伐西戎采芑之遣方叔为蛮荆也而其诗曰显允方叔征伐玁狁命将者必道其前功所以壮军威而必后效也
　　匪载匪来忧心孔疚
　　此续上章之意也闻檀车之幝幝见四牡之痯痯谓征夫之不逺矣及即而视之则车匪吾征夫之载也马匪吾征夫之来也思之切而听之误也此最人之所甚悲而不能堪者以是劳之足以尽居者之情矣
　　何人斯五章六章
　　何人斯曰尔之安行亦不遑舎尔之亟行遑脂尔车壹者之来云何其盱此言谗人之情状也尔之平时轻躁有素虽在徐行常不暇息况以急行必不暇脂尔毂也一昨之来何乃迟迟如是然则徘徊窥伺将造谗以害我者必此时也下文又终言之汝行之迟固已可怪而及其还也又不过我则一昨之来宜我心之病汝也盱者张目四顾故作迟迟之状也易曰盱豫悔迟有悔豫有怠意其用盱字亦与此同
　　鸳鸯首章次章
　　鸳鸯于飞毕之罗之毛氏注曰交于万物有道取之时于其飞乃毕之罗之鸳鸯在梁戢其左翼郑氏笺曰鸳鸯休息于梁明王之时人不惊骇无恐惧也
　　堇荼如饴
　　说文堇根如荠叶如细栁蒸食之甘徐锴注引尔雅齧堇郭注云今堇葵也叶似栁子如米汋食之滑诗所谓堇荼如饴则此菜之味
　　昆夷駾矣
　　说文呬字注诗云犬夷呬矣东夷谓息为呬按许氏自叙云诗引毛氏则非齐鲁韩三家之说也今乃作昆夷駾矣盖昆或作混混之与犬駾之与呬皆声近而传之讹也
　　下武
　　古语皆以下为后吕刑曰遏絶苖民无世在下言其后无子孙也自作元命配享在下今天相民作配在下言其子孙世享于后也然则下武谓其后踵武相接云尔故曰下武维周世有哲王三后在天王配于京正与配享在下辞意相类意者其周人之方言欤
　　小子
　　抑之诗卫武公使人日诵以教己者也武公旣耄矣而使人呼之为小子者古语之常也今西北人凡与人言皆呼曰小子周书君臣之间亦通以小子为辞如已汝惟小子之类尝见秘书郎杨方云周书多用已字发辞此亦关中之俗每欲发言辄先曰住古之已今之住也卫武公年九十有五使人日诵抑诗其诗自言亦聿旣耄知为耄年所作旣耄而犹再三曰小子其谦抑至矣淇澳宾筵抑皆武公之诗淇澳作于盛年言学问宾筵抑皆戒饮而抑乃旣耄之作其慎言慎独论语中庸取焉
　　般
　　般之诗因祀山川而兴周家福禄之盛也如髙山之起如嶞山之延如乔岳之深厚而广大也民信其道如翕河之防合而众盛也敷天之下裒时之对即以对于天下也言人心之合也时周之命即以笃周祜也言天命之固也人心之合又可以见翕河之象天命之固又可以见山岳之象时迈与般皆祀山川之诗时迈赋周家之功德则用之于神者也般兴周家之福禄则尸以答君者也
　　多辟
　　荡诗曰疾威上帝其命多辟殷武曰天命多辟设都于禹之绩说诗者以荡为王政之辟以殷武为众国之君似非本义辟音僻背违也天命多辟犹天命靡谌皆古之常语也荡诗言天有祸疾威怒之可畏其命多背而难信故下文又云天生烝民其命匪谌也殷武上章旣言曰商是常以美其祖宗之功徳次章复言天命之多背今商之子孙虽都于禹之土地亦不敢以常保故以嵗事来享于先君而冀神祐之以免于祸适则长得奉其稼穑以为粢盛而不敢解也嵗事即祝词之祗荐嵗事也稼穑匪解即鲁颂之春秋匪解也下文天命有严不敢怠遑意亦同此板诗言民之多辟亦言民之向背无常人君不可自以私意作法当以天道牖之则如壎箎之应如圭璋之信如携取之易而不假于附益也左氏泄冶之说断章取义与此不同
　　诗中借辞引起
　　作诗者多用旧题而自述己意如乐府家饮马长城窟日出东南隅之类非真有取于马与日也特取其章句音节而为诗耳杨栁枝曲每句皆足以栁枝竹枝词每句皆和以竹枝初不于栁与竹取兴也王国风以之水不流束薪赋戍申之劳郑国风以之水不流束薪赋兄弟之鲜作者本用此二句以为逐章之引而说诗者乃欲即二句之文以释戍役之情见兄弟之义不亦陋乎大抵说文者皆经生作诗者乃词人彼初未尝作诗故多不能得作者之意也
　　诗有抑彼此之体
　　诗有抑彼以此者文艺当然非真以彼为不足道也常棣曰每有良朋况也永叹每有良朋烝也无戎非真以朋友不足亲也以为不若兄弟之尤亲耳氓曰士之耽兮犹可说也女之耽兮不可说也非真以士为可以耽溺也以为不若女之尤不可耳十月之交曰彼月而食则维其常此日而食于何不臧非真以月食为不足忧也以为不若日食之尤可忧耳故曰以意逆志是为得之
　　鲁诗
　　按列女传芣苢蔡人之妻作也宋女嫁蔡夫有恶疾而不去也行露申人之女作也女稼于酆夫礼不备持义不往也邶柏舟卫宣公夫人作也齐女嫁卫及城而卫君死卫君之弟请同庖而不听也式微黎庄公之夫人作也夫人既嫁而公不纳傅母劝之去而夫人拒之也硕人庄姜傅母作也庄姜操行衰惰而母救之也大车息夫人作也楚纳息夫人以息君守门二人相约俱死也刘向父祖世受鲁诗故其作列女传所载如此去古旣逺独毛诗存韩诗犹有外传及薛君章句齐鲁二家不获可识因此亦略见鲁学之一二故备录之以显今毛氏序非必皆古之国史本文矣
　　诗音
　　吴氏诗补音学者多疑之但据陆氏释文谓古人韵广遂不究吴氏之说然释文中称协韵处亦不为少则虽陆氏固不敢自信其韵广之说也且杂用众韵谓之韵广可也今止用一韵但与今韵不同安得便以为广凡诗中东字皆协蒸字韵南字皆协侵字韵下字马字皆协补字韵母字有字皆协止字韵英字明字皆协唐字韵华字皆协模字韵为字皆协戈字韵服字皆协德字韵天字皆协真字韵其所通韵皆有定音非泛然杂用而无别者于此可见古人呼字其声之髙下与今不同又有一字而两呼者古人本皆兼用之后世小学字旣皆定为一声则古之声韵遂失其传而天下之言字者于是不复知有本声矣虽然求之方俗之故言参之制字之初声尚可攷也如乌谓之鸦姑谓之家潭之字为沈庵之字为阴明都之明为望不羮之羮为郎甄官之后音真陈常之后为田菔之为葡冯之为凭凡此皆方俗之故言也而攷之于诗而合焉痏洧从有而音伟宄轨从九而音鬼婪惏皆从林声而读如蓝鱏镡皆从覃声而读如寻英之声从央盲之声从亡颠填之声从真福辐之声从畐为孤苽者声为波颇者皮声凡此皆制字之初声也而攷之于诗而又合焉夫字之本声不出于方俗之言则出于制字者之说舎是二者无所得声矣今参之二者以读圣经既无不合矣而世之儒生独以今礼部韵略不许通用而遂以为诗人用韵皆泛滥无准而不信其为自然之本声也不亦陋乎
　　诗句押韵疎密
　　诗有一句一韵者薄污我私薄澣我衣害澣害否归寜父母是也两句一韵者常体皆然有三句一韵者亦旣见止亦旣觏止我心则降是也有四句一韵者卬盛于豆于豆于登其香始升上帝居歆胡臭亶时后稷肇祀庶无罪悔以迄于今以歆与今为韵是也此章又于韵中用韵本是歆与今为韵而上四句中登于升下四句中祀于悔【音毁】又自为韵也有隔韵用韵者我心匪石不可转也我心匪席不可卷也本是转与卷为韵【案此下有脱文当云而石于席又自为韵也】用韵者【案此三字上亦有脱文当云有隔章用韵者】新台有泚河水弥弥与次章有洒浼浼同韵燕婉之求籧篨不鲜与次章不殄同韵也
　　诗押韵变例
　　诗有上联不押韵而下联连用两韵者如我徂东山慆慆不归我来自东零雨其蒙谷旦于差南方之原不绩其麻市也婆娑是也诗有第一句不押韵而以首句押韵与次联相应者如决拾旣佽弓矢旣调射夫旣同助我举柴柴与佽相应也有瞽有瞽在周之庭设业设虡崇牙树羽羽与瞽相应也诗有每章引联皆不用韵如瞻彼洛矣维水泱泱三章皆用此两句而不用韵宾之初筵左右秩秩宾之初筵温温其恭宾旣醉止载号载呶凡此饮酒或醉或否四章章首两句皆不用韵是也以上三例皆属四句一韵之例但间有一联如此而下不皆然故不可不论也
　　重押韵
　　诗有以一韵成一章者如执竞之末章云降福简简威仪反反既醉旣饱福禄来反重押反字那之三章云既和且平依我磬声于赫汤孙穆穆厥声重押声字皆一章止用一韵也
　　诗音类例
　　诗韵皆用古音不可胜举今择众音之聚者举之以为例采苓采苓首阳之巅人之为言茍亦无信此青字先字真字三韵之聚为一者也中谷有蓷暵其脩矣有女仳离条其歗矣条其歗矣遇人之不淑矣此尤字萧字东字三韵聚而为一者也匪载匪来忧心孔疚期逝不至而多为恤卜筮偕止防言近止征夫迩止此灰字尤字之字真字皆字欣字六韵之聚而为一者也我出我车于彼牧矣自天子所谓我来矣召彼仆夫谓之载矣王事多难维其棘矣此东字灰字蒸字三韵聚而为一者也以为酒食以享以祀以妥以侑以介景福此蒸字之字尤字东字四韵聚而为一者也旣破我斧又缺我锜周公东征四国是吪哀我人斯亦孔之嘉此之字歌字麻字三韵聚而为一者也鼓瑟鼔琴笙磬同音以雅以南以籥不僭此侵字覃字盐字三韵聚而为一者也载驰载驱归唁卫侯驱马悠悠言至于漕此虞字尤字豪字三韵聚而为一者也人亦有言颠沛之揭枝叶未有害本实先拨殷鉴不逺在夏后之世此先字寒字齐字三韵聚而为一者也三爵不识矧敢多又则蒸与尤聚也爰居爰处爰丧其马则虞与麻聚也忧心忡忡我心则降则东与江聚也凄其以风实获我心则东与侵聚也不可泳思不可方思则清与阳聚也通乎此十四例则凡三百六篇之音皆可以类推矣
