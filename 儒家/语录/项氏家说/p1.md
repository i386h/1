<!-- { "loadSidebar": true } -->
　　钦定四库全书　　　　　子部一
　　项氏家説目録　　　　　儒家类
　　卷一
　　说经篇一
　　卷二
　　説经篇二
　　卷三
　　説经篇三
　　卷四
　　説经篇四
　　卷五
　　説经篇五
　　卷六
　　説经篇六
　　卷七
　　説经篇七
　　卷八
　　説事篇一
　　卷九
　　説事篇二
　　卷十
　　説政篇
　　説学篇
　　附録卷一
　　孝经説
　　附録卷二
　　中庸臆説
　　【臣】等谨案项氏家说十卷附録二卷宋项安世撰安世有周易玩辞已别着録此葢其读经史时条记所得积以成编者案嘉定辛未乐章撰周易玩辞后序曰项公昔忤权臣摈斥十年杜门却扫足迹不涉户限耽思经史专意著述成书数篇迨兵端既开边事告急被命而起独当一面外御凭陵内固根本成就卓然陈振孙书録解题亦称其当庆元中得罪时论居江陵杜门潜心起居不出一室送迎宾友未尝逾阈诸书皆有论说然则是书庆元间斥居江陵时作也安世学有体用通达治道而说经不尚虚言其订覈同异考究是非往往洞见本原迥出同时诸家之上是书见于宋史艺文志者十卷附録四卷又别出孝经说一卷中庸説一卷书録解题并同自明初以来其本久佚今惟散见永乐大典各韵内核其所载多兼及説经説事説政说学等篇名而逐条又各有标题其原书体例约略可见篇帙亦尚多完善谨依类排纂经则按各经之文次之卷一卷二并易说卷三书説卷四诗说卷五周礼卷六礼记卷七论语孟子等是为説经篇凡七卷其八九十三卷则先以説事篇次説政篇次説学篇虽原目无存未必悉符其旧然陈振孙説是书有云九经皆有论著其第八卷以后杂説文史政学则序次大致当亦不甚悬殊振孙又云附録孝经中庸诗篇次邱乘图则各为一书重见诸类似附録之四卷本分为四种单行而复取以附于家说后者也今检永乐大典但有孝经说中庸臆说二书而诗篇次邱乘图未经收入疑当时即已散佚无可考补谨据其现存者仍合为附録二卷次之于末以畧还原书之旧焉乾隆四十七年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　钦定四库全书
　　项氏家说卷一
　　宋　项安世　撰
　　说经篇一
　　三正说
　　朝议大夫姚大老名小彭作周易外传辨三代及秦汉置正皆不改夏时其说博而有理今录之其大义曰汉儒好信竒怪而不揆事理左氏公羊髙犹以周正解春秋孔安国以周正觧书郑康成以周正解毛诗周官刘歆以三正作三统厯此皆名儒雅望犹为妄谬况其凡乎相与追步星辰迁就其说所谓黄帝调厯颛帝夏商周鲁六厯皆伪书也史官推攷皆不堪用朏朔亏食不与天合盖皆其学术之伪妄而况诸儒之所记录讵得其真乎今自易临卦之八月书太甲之十二月泰誓武成之一月召诰洛诰之烝嵗豳诗之七月小雅之十月之交周官之正月春秋之首月皆以夏时夏月订之无不合者又以汲冢纪年之嵗首皆用建寅三统厯之冬至皆在十一月秦吕不韦之月令一用夏时史汉之称月一用夏时合而证之无可疑者秦汉实继三代其置正皆不改月明白如此汉诸儒身当本朝而不知尊信相与倡为伪妄岂不戾乎其条目证验如下
　　易临卦八月有凶于消息卦观四阴为八月于辰在酉临与观反对之卦今之息后之消也故八月有凶即夏之八月也何氏主周正从建子至建未为八月以遯为凶孔氏主商正从建丑至建申为八月以否为凶皆非书太甲元祀十有二月乙丑伊尹祠于先王此逾年改元嵗首出见祖庙也明商虽建丑仍称十二月也孔安国不得其说遂以十二月祠祖之文推排汤崩在十一月以为商家犹质逾月改元舜禹禅位犹须正月上日月正元日乃受终于祖宗况继崩乎元祀既十二月为嵗首则三祀之十二月朔以冕服归亳亦嵗首耳书泰誓一月戊午师渡孟津序曰春大防于孟津孔安国注云此周之孟春今按泰誓武成之称一月皆建寅之正月故曰春如是商之十二月周之正月即建子之月孔子何为称春乎不云正而云一或云改正在甲子后史追书之为一月理或然也然汲冢书柔武小武二篇乃武王元祀二祀未改正之时亦云一月则知一月即正月非必追书也或者商人置嵗不在寅故寅月避正之名止称一月乎
　　左氏国语武王伐纣月在天驷日在析木之津辰在斗柄星在天鼋韦昭注及唐大衍厯议皆据之以推武王以夏正十月商十一月二十八日戊子起师日在箕十度则析木之津也月在房四度则天驷也又三日得夏正十一月商十二月周正月庚寅朔【韦昭以为辛卯日】月防南斗一度故曰辰在斗柄一月壬辰夕辰星在南斗二十一度明日癸巳辰星与周师俱进由建星厯牛女戊午渡孟津而辰星伏于天鼋今按麟徳厯周师始起嵗在降娄月宿天根日躔心而合辰在尾水星伏于星纪不及天鼋也又左氏于春秋内传皆用周正则于外传安肯从夏时哉其排比日辰自应有所谐合韦昭解注只得从之大衍循之而稽其伪谬云尔然吾所知者孔子之本序也若得三代真厯求之未必非春之星次也史记言十二次正月寅南至于箕二月卯南至于心于房三月辰南至于氐于房古厯南斗命度尾箕斗为析木是亦得天驷析木也何必子丑哉【安世按武王一月二十八日戊午渡孟津二十九日己未誓师二月三日癸亥陈于商郊四月甲子陈于牧野四月三日辛卯还于丰十九丁未祀庙二十一日庚戌柴望或周或夏自无所疑诸儒何须必以周正乱之】
　　书召诰二月二十三日乙未王至丰三月五日戊申召公至洛十二日乙卯周公至洛洛诰戊辰王在新邑烝祭嵗命周公后在十有二月惟周公诞保文武受命惟七年孔安国云王以十二月戊辰晦到【孔颖达云周之十二月建亥】明日夏之仲冬始于新邑烝祭【颖达云周之嵗首故言祭耳】今按戊辰乃十一月非建亥之晦也烝祭在冬周嵗在子故用嵗首烝祭其下十二月即建丑之月也故曰七年不云七嵗明以丑为十二月四时终而后成年也
　　诗豳七月皆用夏正其于周正但称一之日尔二三四皆以次序为文未尝改月也小雅十月之交即十一月朔嵗首日食是以丑之必以为夏之八月何至若是丑哉
　　周官正月之吉郑氏以为周正又有正嵗郑氏以为夏正今按地官正月之吉始和颁教法于乡吏乡大夫州长皆正月读之而党正独云四时之孟月吉日则正月非建子矣无乃夏正仍谓正月周正乃为正嵗如书之烝祭嵗乎大都中气谓之嵗而日月十二防谓之年周正子而又仲月宜有嵗称乎周官祭祀田猎朝防所书一皆合于夏时是知四时仍用夏正也
　　春秋王正月左氏公羊学以为周正今按春秋以月系时四时十二次不可易也若是周正则春乃是冬十二次皆当改称则圣人亲笔之书曽春冬之不知乎王乃时王而月用夏时明夏时三王所同用未尝改称也但所用之正不同耳襄三十年晋绛人云臣生之嵗正月甲子朔杜预云正月谓夏正月然则传所谓周正又足据乎【安世按春秋所书四时十二月恐皆夫子笔之以为万世法知必如此而后为正只此便是褒贬之笔也乃若周家本称决无改月之理盖前攷夏商之书后观秦汉之史其例甚明而汲冢周书亦自称为十有一月既南至则无可疑矣】
　　史记秦本纪汉本纪年首皆书冬十月至于春正月乃在其年中仍不改其名其他月亦不移其次至武帝太初年夏五月以正月为嵗首明年始书春正月终冬十二月竹书纪年篇晋太康初汲人所获魏冢古书也其载夏商周三代之事皆用夏正建寅之月为嵗首汉书载刘歆三统厯述商厯云成汤用事十三年十一月甲子朔旦冬至则十一月非建亥也礼记载秦吕不韦所作月令四时孟仲季皆夏正也【安世按此诸说皆是独攻左氏公羊春秋为非盖春秋自是孔子之书即非周王所用与今诸说自不相害也乃若左氏国语遂以为周王果已用此则春秋本意左氏殆未知之是则不可不辨也】
　　上六振恒凶
　　说文云孟氏易振作榰云柱砥也此陆氏释文所不载也
　　大衍之数五十
　　大衍之数五十其用四十有九揲卦之法曰第一揲不五则九第二第三不四则八其实三揲皆四与八但第一揲用四十九多此一竒故四为五而八为九尔自第二揲以往无复竒数自然为四与八也凡揲左手得一得二得三皆为四也惟得四则为八观左之所得而右手可知矣然不合两手之余不足以成七八九六之数也余四七者为少阳余四八者为少阴余四九者为老阳余四六者为老阴是故左手之一二三四生数也合右手而见七八九六成数也生成数皆用其四不用五者四立则五在其中也四不立则五不见故亦止于四营而成六即一合五也八即三合五也九即四合五也亦止一二三四而已小数止于四大数止于九五与十皆伏而不见是故大衍之数五十其用四十有九然而十与五常藏于七八九六之中九六合而为十五七八合而亦为十五七八九六当一月之日数也
　　九六七八
　　竒为参耦为两干三竒三三为九故老阳之数九坤三耦三两为六故老阴之数六震坎艮一竒二耦三与四为七故少阳之数七防离兊二竒一耦六与二为八故少阴之数八九与六为十五当一气之日七与八为十五亦当一气之日老阳之防三十六老阴之防二十四合为六十当以甲子之日少阳之防二十八少阴之防三十二亦合为六十当以甲子之日乾坤六爻之防共当三百六十少阴少阳六爻之防亦共当三百六十乾坤二篇之防万有一千五百二十少阴少阳二篇之防亦万有一千五百二十
　　象闰
　　今之言揲蓍者谓初一揲挂第二第三揲不挂于象闰之说皆不可通若以扐象闰则毎揲必有扐三扐凡三闰不得为再闰也若以挂象闰则每揲三扐而后一挂止为三嵗一闰不得为五嵗再闰也朱先生曰初扐为左手之扐再扐为右手之扐故止有再扐无三扐也后挂谓次揲亦挂也圣人止言一揲之法明一挂十八揲皆然无挂与不挂之分也
　　揲蓍
　　揲蓍者左得一则右得三左二则右二左三则右一左四则右四其初得之蓍皆一二三四也算其余防则为六七八九而五具焉此自然之四十五数也而言河图之九宫者用之
　　防数
　　爻成于防故求防者皆以成数除之六七八九十是也四六四七四八四九其中皆有十焉成物者属地故防之成也皆得地数二四六八十是也三十二二十四三十六二十八其中亦皆有十焉乘数者必以四则四营成易之道也主数者必以三与二则参天两地之数也十必寓焉则土王四季之象也此皆自然之理不可诬也
　　以字法推五数
　　古之制字者一二三四皆依数布画至五则为乂象四气交于中不以数画也数至此备矣自此以往皆演之而已六八阴也则如又而分之六从入从八向于分也八全分矣七九阳也则如又而伸之七始横伸九则直伸之矣十者数之终五之成也故如乂而四伸之以定四方中央之位焉所以明七八九六皆合五而成也
　　以算法推五数
