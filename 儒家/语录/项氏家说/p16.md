<!-- { "loadSidebar": true } -->
　　前四章已极言用力之隠故此三章皆言道之功用以明其费独以舜文武周公言之者皆处人道之变可以见圣人之功用舜居侧微父母欲杀之本无得位得禄得夀得名之理文王事商而武王以兵取之武王与子而周公以臣代之皆处危疑之地而舜卒受命天不能穷也武王卒不失显名人不能訾也周公阐幽明之情极古今之变为武王立八百年之纪纲制度使在天之灵慰喜而无憾万世之下祖述而无以逾也此皆功用之至难而极盛者也然而用力之初则甚隠矣故皆以孝言之孝者人心之所发也天下之实者莫加焉于武王周公之事独言丧祭者亦此意也大犹言大本不可复加达犹言达道人所通行也知至于舜谓之大知行至于舜谓之大孝舜为人道之极万世仰之不可加也周为王制之备万世由之不可易也此盖古之尽伦尽制者故举之以为训也又曰无忧者其惟文王乎以王季为父以武王为子父作之子述之何也此以明舜与武王周公所居之地皆不若文王之易于以见独举武王周公之意也
　　宜民以在下者言之宜人则尊卑远近无不包也然其本在我继志述事亦内外之言也
　　哀公问政子曰文武之政布在方防其人存则其政举其人亡则其政息人道敏政地道敏树夫政也者蒲卢也故为政在人取人以身脩身以道脩道以仁仁者人也亲亲为大义者宜也尊贤为大亲亲之杀尊贤之等礼所生也
　　此言礼义皆出于仁以明脩道之必以仁也仁者人也即指此身言之义者宜也即指道理言之此全身体无有不仁则其发用处自无往而不为义也义即天下达道也古人言道多以礼义言之表记言仁者人也道者义也正与此章义同天下之人物虽皆此身之所当体然未有亲于父母者故曰亲亲为大天下之事理虽当以义制之而未有先于尊道而尚贤者故曰尊贤为大既有大小则便有降杀等差而礼节兴庶政出矣故曰亲亲之杀尊贤之等礼所生也凡此皆以明能脩道之义
　　在下位不获乎上民不可得而治矣故君子不可以不脩身思脩身不可以不事亲思事亲不可以不知人思知人不可以不知天
　　此言脩道以仁之方也脩身事亲仁之事也知人知天仁之礼也欲为其事不可不知其理也生曰人死曰鬼人之所以为人者以其生也仁者人也仁者天地之心圣贤之徳也有人之形即有仁之理此形此理皆受之父母者也知此则知人之贵而亲之为大矣故曰思事亲不可以不知人然而此形此理父母孰从而得之等而上之至于百世之前不知其所始也等而下之至于百世之下不知其所终也是孰为之哉此即天地生物之心流行而不已者也此仁之大本也故曰思知人不可以不知天此中庸之言道所以必自天命之性言之也
　　天下之达道五所以行之者三曰君臣也父子也夫妇也昆弟也朋友之交也五者天下之达道也知仁勇三者天下之达徳也所以行之者一也或生而知之或学而知之或困而知之及其知之一也或安而行之或利而行之或勉强而行之及其成功一也
　　道总言之也仁人心也隠心而发为仁仁之所行为义仁义之节文为礼知仁义礼之所从来为智皆本于仁故曰脩道以仁求仁必以智故事亲必本于知人知天知人者知人道之不得不然也费也知天者知人道之不能不然也隠也尊贤为大则足以取人矣礼所生也则足以为政矣政而本于仁费而隠也仁而推于义与礼隠而费也
　　子曰好学近乎知力行近乎仁知耻近乎勇知斯三者则知所以脩身知所以脩身则知所以治人知所以治人则知所以治天下国家矣
　　思脩身思事亲思知人三思皆求之也知斯三者知所以脩身知所以治人知所以治天下国家四知皆得之也求之者自费而隠得之者自隠而费
　　凡为天下国家有九经曰脩身也尊贤也亲亲也敬大臣也体羣臣也子庶民也来百工也柔远人也懐诸侯也脩身则道立尊贤则不惑亲亲则诸父昆弟不怨敬大臣则不体羣臣则士之报礼重子庶民则百姓劝来百工则财用足柔远人则四方归之懐诸侯则天下畏之齐明盛服非礼不动所以脩身也去防远色贱货而贵徳所以劝贤也尊其位重其禄同其好恶所以劝亲亲也官盛任使所以劝大臣也忠信重禄所以劝士也时使薄敛所以劝百姓也日省月试既禀称事所以劝百工也送往迎来嘉善而矜不能所以柔远人也继絶世举废国治乱持危朝聘以时厚往而薄来所以懐诸侯也凡为天下国家有九经所以行之者一也道立则为之基址也不惑然后讲之明矣不惑者我不惑也不者人不也齐明盛服内外交脩也谗也色也货也三者害徳之具也三者不去有徳者不可得而贵也听公伯寮受女乐用田赋则夫子之道废矣贤也亲也大臣也士也民也工也皆言劝者皆同舟共济之人必有以兴起其欢心而后可也孝经孝治章言治天下治国治家皆欲得人之欢心即此意也
　　凡事豫则立不豫则废言前定则不跲事前定则不困行前定则不疚道前定则不穷
　　言易屈故曰跲事为之难故曰困行歉于心故曰疚道不通故曰穷跲踬也犹今言跌倒也言可立则不跲事有成则不困行无疵则不疚道可行则不穷不言诚而曰豫者教人素学之也知之素明行之素熟而后出之则不穷矣自事豫以上言政自事豫以下言学政主费学主隠也
　　在下位不获乎上民不可得而治矣获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反诸身不诚不顺乎亲矣诚身有道不明乎善不诚乎身矣
　　君臣之道得必始于朋友之信朋友之道得必始于父子之悦父子之道得必始于反身之诚诚身之道得必始于心之明不言夫妇兄弟者妻子好合兄弟和乐则父母其顺矣皆齐家之事也
　　诚者天之道也诚之者人之道也诚者不勉而中不思而得从容中道圣人也诚之者择善而固执之者也博学之审问之慎思之明辨之笃行之有弗学学之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也人一能之己百之人十能之己千之果能此道矣虽愚必明虽柔必强
　　学所未能问所未知思其所以然辨其所不然行其所当然
　　学之于古问之于今思之欲其契于心也辨之欲其合于道也行之则为我有矣
　　学而又问则取于人者详思而又辨则求于心者精如是而后可以行矣
　　自诚明谓之性自明诚谓之教诚则明矣明则诚矣此章总费而隠之义而极言之使学者循智仁勇之三等而用其知行之力以防于至一之地自首章而下大意皆总于此章文武之政费矣而在于脩道以仁仁卒本于知天天下之达道五费矣而行之者三三卒归于一天下国家有九经费矣而必本于凡事之素定素定之目费矣而必本于诚身明善此皆发明费而隠之义也然所以用力于隠者则不外于知之行之而知行之等差则性与教而已知者生知安行天之道也此之谓性仁者学知利行勇者困而知行皆人之道也此之谓教教则有脩为之功择善所以知之也固执所以行之也学问思辨择善之目也笃行固执之目也皆仁者之事也五弗措百之千之虽愚必明虽柔必强皆勇者之事也然及其己至于强与明则一而己一者何也曰诚诚者中和之实理也实知之谓之明实行之谓之诚已至于实则无二矣故曰诚则明矣明则诚矣自此以下迭言天道人道而皆归于一然其言变化之神积累之盛外之发越内之精微读其文者可畏可慕则亦费已故末章复自其用力之隠者言之起于戒惧慎独以至于不可形容之地自人之道至于天之道自脩道之教至于天命之性而一篇之义终焉
　　此章三段第一段言文武之政归于知人知天此总论大意言政之必本于学也第二段言达道五归于知仁勇则其纲序始详盖达道五即政之纲也智仁勇即学之序也第三段言九经归于学问思辨行则其条目极其详矣九经即政之条目也学问思辨行即学之条目也而圣人修道之教备矣自此以下子思之言不过赞叹圣贤之事而敷畅之耳按家语自哀公问政至虽柔必强为一章自诚明谓之性自明诚谓之教诚则明矣明则诚矣此四句是子思之言结此一章之意以起下文至诚有诚之説也自首章至此亦是大三段第一段自天命之性至唯圣者能之亦是总説大意言天道性命之理在于人之知行也第二叚自君子之道费而隠至其如示诸掌乎亦是渐趋于详言君子之道甚费无所不周人之求道甚约不外于忠恕也第三段自哀公问政至虽柔必强亦是极详盖自性命而言道自道而言政自知行而言忠恕自忠恕而言学问思辨行其详畧可暏矣或云自舜至囘自囘至子路问强三段也自舜之大孝至武王周公自武王周公至哀公问政亦三叚也
　　唯天下至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育可以赞天地之化育则可以与天地参矣其次致曲曲能有诚诚则形形则着着则明明则动动则变变则化唯天下至诚为能化
　　此二章上一段言性者之道可以配天下一段言教者之事可以成物至者自至致者求至之也
　　至诚之道可以前知国家将兴必有祯祥国家将亡必有妖孽见乎蓍龟动乎四体祸福将至善必先知之不善必先知之故至诚如神
　　诚者自成也而道自道也诚者物之终始不诚无物是故君子诚之为贵诚者非自成己而已也所以成物也成己仁也成物知也性之徳也合外内之道也故时措之宜也
　　此二章上一段言性者处处明白与天无间天之道也下段言教者处处笃实与人无间人之道也诚者实心道者实理后言至诚至圣也上章言至诚之道则以其性本具是道也下章分诚与道对言则尽其心以行其道也此其所以为教者之事
　　仁者服膺而不违顔子之事也知者用其中于民舜之事也成己所以成物言自顔子而至舜也故曰成己仁也成物智也所以释仁智之成名也
　　子贡曰学不厌智也教不倦仁也与此不同者子贡就知行言之以知属智以行属仁是故顔子之仁其择善属智其服膺属仁舜之智其问察属智其执用属仁仁之中有仁智智之中亦有仁智也夫子曰仁者安仁智者利仁意亦类此仁者安仁乃是舜之智智者利仁乃是顔子之仁也
　　故至诚无息不息则久久则徴徴则悠远悠远则博厚博厚则髙明博厚所以载物也髙明所以覆物也悠久所以成物也博厚配地髙明配天悠久无疆如此者不见而章不动而变无为而成天地之道可一言而尽也其为物不贰则其生物不测天地之道博也厚也髙也明也悠也久也今夫天斯昭昭之多及其无穷也日月星辰繋焉万物覆焉今夫地一撮土之多及其广厚载华岳而不重振河海而不泄万物载焉今夫山一卷石之多及其广大草木生之禽兽居之寳藏兴焉今夫水一勺之多及其不测鼋鼍蛟龙鱼鼈生焉货财殖焉诗云维天之命于穆不已盖曰天之所以为天也于乎不显文王之徳之纯盖曰文王之所以为文也纯亦不已大哉圣人之道洋洋乎发育万物峻极于天优优大哉礼仪三百威仪三千待其人而后行故曰茍不至徳至道不凝焉故君子尊徳性而道问学致广大而尽精微极髙明而道中庸温故而知新敦厚以崇礼是故居上不骄为下不倍国有道其言足以兴国无道其黙足以容诗曰既明且哲以保其身其此之谓与
