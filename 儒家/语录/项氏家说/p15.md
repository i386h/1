<!-- { "loadSidebar": true } -->
　　孝经文体其发端结趋剏问置答皆与小戴礼礼运燕居闲居哀公问儒行等篇相类孔子家语乃专用此格成书虽其中多圣贤格言然其出也必在孔门七十子之后邹鲁诸儒记诵师説言孝言礼各以其类荟萃成篇恐人之不尊也故每篇皆假设夫子与人问答以贯穿之必使众説羣义同出于一口之中一人之问其有辞义太远者则别为问端必使上承前説下起后义如文士作文之法而后已如谏争章所谓若夫慈爱防敬安亲名则闻命矣敢问子从父之令可谓孝乎此其上承下接牵合粘缀最为明白者至于终篇复结之曰生民之本尽矣死生之义备矣孝子之事亲终矣则又若问答之初先以默定为破题原题讲腹结尾之成模而后言之者此一格必近下诸儒所撰不若缁衣等记等篇彚载圣言各出子曰既不失当时之实而又不妨次第其法使浅深先后以序相承也论语与家语之异盖亦如此非谓家语皆非圣人之言也但其论载无法反以杂乱圣言为可惜耳大槩战国诸生所着之书其体皆然如素问之书本自精奥而必假之黄帝岐伯之问答六韬言兵具亦为详实而以为一一尽出于武王之问大公之对则陋矣
　　郑氏孝经以先王为大禹公羊氏春秋以王者为文王汉儒之泥往往类此
　　明皇序亲誉二字盖用其上不知有之其次亲之誉之刘炫明安国之本谓古文孝经二十二章也陆澄讥康成之注谓今文孝经十八章也刘炫隋人陆澄晋人分注错经即杜预左氏序所谓分经之年与传之年相附也古者经各为一书不相错杂写之琬琰谓石台孝经也












　　项氏家説附録卷一
　　钦定四库全书
　　项氏家説附录卷二
　　宋　项安世　撰
　　中庸臆説
　　天命之谓性率性之谓道脩道之谓教道也者不可须臾离也可离非道也是故君子戒慎乎其所不睹恐惧乎其所不闻莫见乎隠莫显乎微故君子慎其独也喜怒哀乐之未发谓之中发而皆中节谓之和中也者天下之大本也和也者天下之逹道也致中和天地位焉万物育焉
　　天命之谓性自然之中也率性之谓道自然之和也脩道之谓教君子学以致其中和也自此以下皆教之事道也者不可须臾离也可离非道也此言太虚冲漠未发者之不可失也是故君子戒慎乎其所不睹恐惧乎其所不闻所以存之也莫见乎隠莫显乎微此言几微眹兆将发者之不可妄也是故君子慎其独也所以审之也喜怒哀乐未发谓之中则所存者得矣发而中节谓之和则所审者当矣中也者天下之大本也天命之性也和也者天下之达道也率性之道也致中和天地位焉万物育焉脩道之极功也天地位中之至也万物育和之至也
　　仲尼曰君子中庸小人反中庸君子之中庸也君子而时中小人之中庸也小人而无忌惮也
　　此下言君子小人之所由分使脩道者知所避就道君子之中庸也君子而时中时中犹时敏时习也戒惧慎独之谓也既君子矣又时中焉此圣所以愈圣小人之中庸也小人而无忌惮也无忌惮者戒惧慎独之反也既小人矣又无忌惮焉此愚所以愈愚使君子而不时中则小人矣使小人而有忌惮则君子矣君子小人之分无他敬与慢之间耳不曰中和者自道言之也致中和者所以脩中庸之道也
　　子曰中庸其至矣乎民鲜能久矣
　　言人之不能知不能行也
　　子曰道之不行也我知之矣知者过之愚者不及也其不能行非不能行由于不能知也
　　道之不明也我知之矣贤者过之不肖者不及也其不能知非不能知由于不能行也
　　人莫不饮食也鲜能知味也
　　此复自知言之人谁不行惟其不知则不能以实行也
　　子曰道其不行矣夫
　　此复自行言之人谁不知惟其不行则不能以真知也
　　子曰舜其大知也与舜好问而好察迩言隠恶而善执其两端用其中于民其斯以为舜乎
　　犹曰古之人有能之者大舜是也大智非强明自用之智也下文所言者是也好问而好察迩言隠恶而善其好善也如此知不足以言之也执其两端用其中于民不主一説惟善之从其从善也如此行不足以言之也此舜之所以为大知也
　　子曰人皆曰予知驱而纳诸罟擭陷阱之中而莫之知辟也人皆曰予知择乎中庸而不能期月守也
　　子曰囘之为人也择乎中庸得一善则拳拳服膺而弗失之矣
　　犹曰古之人有能之者顔子是也囘之为人也择乎中庸得一善知之明也则拳拳服膺而弗失之行之笃也
　　子曰天下国家可均也爵禄可辞也白刃可蹈也中庸不可能也
　　子路问强子曰南方之强与北方之强与抑而强与寛柔以教不报无道南方之强也君子居之衽金革死而不厌北方之强也而强者居之
　　犹曰古之人有能之者子路是也舜不可得得如顔子足矣顔子不可得得如子路足矣君子居之犹曰此君子之徒也而强者居之而汝也犹曰此汝之徒也
　　故君子和而不流强哉矫中立而不倚强哉矫
　　同则流和则不流矣偏则倚中则不倚矣犹有不流不倚云者为勉强者言之也斯二者言道之中也和者无过不及之中中立者不偏之中欲其强于知之也先言和后言中自末而至本亦勉强者之事也
　　国有道不变塞焉强哉矫国无道至死不变强哉矫不流不倚尽矣犹有二不变云者亦为勉强者言之也斯二者言道之庸也死生通塞变之大者能不为死生通塞之所变则可谓庸矣欲其强于行之也舜圣人也故言其与人者顔子学者也故言其守身者子路困而学者也故言其矫揉气质者孟子人告以有过章其次序亦类此
　　子曰素隠行怪后世有述焉吾弗为之矣君子遵道而行半涂而废吾弗能已矣君子依乎中庸遯世不见知而不悔唯圣者能之
　　君子之道费而隠
　　费犹博也隠犹约也道虽甚博隠则甚约此章专先言道之费
　　夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉天地之大也人犹有所憾
　　言道之所该形气不足以尽之故圣人之圣有不能兼于愚夫愚妇之事天地之大有不能免于小民之憾皆形气之限也
　　故君子语大天下莫能载焉
　　语道之大处则丽于形气者虽天地犹为小也
　　语小天下莫能破焉
　　语道之小处则丽于形气者虽毫末犹为大也
　　诗云鸢飞戾天鱼跃于渊言其上下察也
　　凡形气之所至无非道者
　　君子之道造端乎夫妇及其至也察乎天地
　　此言君子之道非言君子也近起于愚夫愚妇远极于天地之间道无不该夫妇天地以喻大小之极非论其精粗浅深此章专言其费下章言其隠
　　上既分智仁勇之三等此章复极言知行之难欲人之尽其心也然又恐人畏其难故下章以所知所行之近反复言之
　　子曰道不远人人之为道而远人不可以为道
　　此言人之脩道其实甚约
　　诗云伐柯伐柯其则不远执柯以伐柯聣而视之犹以为远故君子以人治人改而止
　　脩道者以人之道治人之形使改其不合乎人者而合乎人则止岂有费哉
　　忠恕违道不远施诸己而不愿亦勿施于人君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也
　　此以人治人之目也我所施于人者我愿之乎否也以我所愿治我所施则不敢以施于人矣我所求于人者我能之乎未也以我所求治我所未能则必求有以能于我矣
　　庸徳之行庸言之谨
　　此求于我之事也
　　有所不足不敢不勉
　　己之行必顾己之言不敢以不及也
　　有余不敢尽
　　己之言必顾己之行不敢以过也
　　言顾行行顾言君子胡不慥慥尔
　　申言之欲其加厚于此也上文四求犹以人与己相顾至此直以己之言行自相顾也人以相顾恕也已自相顾忠也慥慥忠之至也先言恕后言忠欲其因人而反己亦犹强哉矫章先言和后言中也观此章则所知所行皆近在吾身而道固未尝费也下章仿此
　　君子素其位而行不愿乎其外
　　上章论治已不在外求此章论处事亦不在外求也天下之事不能尽如人意则当循分而行不可于分外妄求处事如此岂不泰然
　　素富贵行乎富贵素贫贱行乎贫贱素夷狄行乎夷狄素患难行乎患难君子无入而不自得焉在上位不陵下在下位不援上正己而不求于人则无怨上不怨天下不尤人故君子居易以俟命小人行险以徼幸皆讲上二句也
　　子曰射有似乎君子失诸正鹄反求诸其身
　　即正己而不求人也
　　君子之道辟如行远必自迩辟如登髙必自卑诗曰妻子好合如鼓瑟琴兄弟既翕和乐且耽宜尔室家乐尔妻孥子曰父母其顺矣乎
　　此章言接人不可以外求也治国平天下接人之费者也而其本近在于齐家此所谓隠也妻子兄弟之间无间言则父母悦父母悦则天下安矣然齐家之本则又有其隠者焉自道不远人至此三章皆自费而趋隠而此一章所趋愈隠故下章极言至隠之义
　　子曰鬼神之为徳其盛矣乎视之而弗见听之而弗闻体物而不可遗使天下之人齐明盛服以承祭祀洋洋乎如在其上如在其左右诗曰神之格思不可度思矧可射思夫微之显诚之不可揜如此夫
　　此章言至隠之所在也鬼神之为物语小至于不见不闻语大至于物无不体人无不畏其费如此而其所以然者岂有他哉实有是理而已学者诚能体鬼神之徳自尽其心实之于不闻不见之中而博之于事事物物之际则道之费者为我居矣原其用力之地岂非天下之至约乎此君子所以慥慥尔也自此以上皆即道言之欲人之知之也自此以下皆即人言之欲人之行之也
　　子曰舜其大孝也与徳为圣人尊为天子富有四海之内宗庙飨之子孙保之故大徳必得其位必得其禄必得其名必得其夀故天之生物必因其材而笃焉故栽者培之倾者覆之诗曰嘉乐君子宪宪令徳宜民宜人受禄于天保佑命之自天申之故大徳者必受命子曰无忧者其惟文王乎以王季为父以武王为子父作之子述之武王缵大王王季文王之绪壹戎衣而有天下身不失天下之显名尊为天子富有四海之内宗庙飨之子孙保之武王末受命周公成文武之徳追王大王王季上祀先公以天子之礼斯礼也达乎诸侯大夫及士庶人父为大夫子为士葬以大夫祭以士父为士子为大夫葬以士祭以大夫期之丧达乎大夫三年之丧达乎天子父母之丧无贵贱一也
　　子曰武王周公其达孝矣乎夫孝者善继人之志善述人之事者也春秋脩其祖庙陈其宗器设其裳衣荐其时食宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也践其位行其礼奏其乐敬其所尊爱其所亲事死如事生事亡如事存孝之至也郊社之礼所以事上帝也宗庙之礼所以事乎其先也明乎郊社之礼禘尝之义治国其如示诸掌乎
