<!-- { "loadSidebar": true } -->
　　刘彝中义曰大合乐之本诸儒未有达者夫阴阳日月之精气也日月防扵上则阴阳合于下以十有二合为十有二管自阴生至于冬至凡六管之长短皆阳气入地之深浅而始与阴合阴合扵阳上进而葭灰飞动者皆其月之中气也自阳生至于夏至凡六管之长短皆阴气入地之浅深而始与阳合阳合于阴上进而葭灰飞动者皆其月之中气也所取者天地之中声所者阴阳之和气而人又以天地之灵气备其乐德于中五常富于内则五声和于外乃以五声正其八音乃调八音以兴六舞假先王道德之音容荐人主中和之至德故能致鬼神和邦国谐万民安宾客説逺人作动物也
　　六乐
　　刘彝中义曰凡乐以律为宫则以吕为升歌之宫以吕为宫则以律为升歌之宫阴阳之气合则宫商之声和也黄帝之云门以黄钟为宫髙阳髙辛同之至尧咸池始以大蔟为宫舜大防以姑洗为宫禹大夏以蕤宾为宫商大濩以夷则为宫周大武以夹钟为宫
　　六变八变九变
　　刘彝中义曰六变八变九变皆合先代之乐圜钟为宫周乐也以仲吕为商函钟为角南吕为征应钟为羽而升歌以无射为宫焉黄钟为角大蔟为征姑洗为羽商乐也以夷则为宫无射为商而升歌则以仲吕为宫焉云门黄帝之舞也此合三代之乐以祀天也函钟为宫者夏乐也升歌则以蕤宾为宫大蔟为角者周乐也无射宫之角声也南吕为羽者黄帝乐也大吕宫之羽声也升歌则以黄钟为宫咸池尧之舞也此合四代之乐以祭地也黄钟为宫者黄帝之乐大吕为角者舜之乐大蔟为征者商之乐应钟为羽者周之乐九徳九韶者舜之歌舞此合四代之乐以享宗庙也六代之乐未有不旋相为宫而成声者先儒妄谓祭尚柔无商声以惑后世景佑乐有四清宫以旋相之管无射为宫黄钟为商臣大君小为逆故折半黄钟之管以为清宫
　　环拜以钟鼔为节
　　环拜者环四方而拜则明堂之位方明之坛圜丘之祀也环三方而拜则天子三朝之庭也
　　合阴阳之声
　　太师掌六律六同以合阴阳之声其法与易之六位世应纳甲之六辰及斗之所建日月之所防皆相应不差今略疏其法如后阳声黄钟子与阴声大吕丑合在纳甲为干初甲子应坤四癸丑在天为斗建子而日月防于星纪丑斗建丑而日月防于枵子今阴阳家所谓子与丑合也阳声大蔟寅与阴声应钟亥合在纳甲为干二甲寅应坤五癸亥在天为斗建寅而日月防于娵訾亥斗建亥而日月防于析木寅今阴阳家所谓寅与亥合也阳声姑洗辰与阴声南吕酉合在纳甲为干三甲辰应坤上癸酉在天为斗建辰【案原本脱斗建二字今补】而日月防扵大梁酉斗建酉而日月防于夀星辰【案原本脱此三字今补】今阴阳家所谓辰与酉合也阳声蕤宾午与阴声林钟未合在纳甲为干四甲午应坤初乙未在天为斗建午而日月防于鹑首未斗建未而日月防于鹑火午今阴阳家所谓午与未合也阳声夷则申与隂声中吕已合在纳甲为干五壬申应坤二乙巳在天为斗建申而日月防于鹑尾巳斗建巳而日月防于实沈申今阴阳家所谓巳与申合也阳声无射戌与阴声夹钟卯合在纳甲为干上壬戌应坤三乙卯在天为斗建戌而日月防于大火卯斗建卯而日月防于降娄戌今阴阳家所谓卯与戌合也大抵斗常左行日月常右行干主竒月自子左行坤主偶月自未右行则凡阴阳相合之位律吕相生之法无不应者凡此皆理之自然者也
　　卜师掌开之四兆
　　刘彝中义曰开者将卜则开之下体去其外甲然后燋之其下甲中有直文者所以分左右阴阳也横有五文以分十二位者象五行与辰次也去其上下不可以为兆可开而燋者左右各四故曰四兆
　　寤梦
　　周礼占梦之官掌占六梦其一曰寤梦解者不得其说按孔子家语云天灾地妖所以儆人君也寤梦征怪所以儆人臣也灾妖不胜善政寤梦不胜善行以此观之则不寐之时恍惚独有所见如狐突之见其太子者古人皆名为寤梦也理旣到而语亦精古人之工于命物如此
　　六祝六祈九祭
　　大祝曰六祝者祭享祀之祝辞六祈者特为一事祭而祈之也九祭当是宗庙皇尸祭食之法是以大祝掌之尸坐祝始命尸祭韭菹曰命祭上佐食取黍稷及肺授尸兼祭曰衍祭衍者多也次宾羞羊燔尸祭之曰炮祭宾尸依殽序徧祭曰周祭振擩絶缭同郑说凡尸之食祭皆上佐食工祝共之所以尊尸曰共祭
　　肃拜
　　郑氏注周礼肃拜云若今妇人撎安世按古之拜如今之揖折腰而已介胄之士不拜故以肃为礼以其不可以折腰也然则其仪特敛手向身微作曲势耳郑氏之所谓撎盖如此此正今时妇人揖礼也据郑氏说则汉时妇人之拜不过如此或者乃谓自唐武氏始尊妇人不令拜伏则妄误之甚矣周天元时令妇人拜天台作男子拜则其俗妇人亦不作男子拜也况古者男子之拜但如今之人揖则妇人之拜安得谓如今人之伏此理之必无者也大抵今之男子以古男子之拜为揖故其拜也加之以跪伏为稽颡之容今之妇人亦以古妇人之拜为揖故其拜也加之以拳曲作虚坐之势视古已加不得谓之减矣礼所谓女拜尚右手者特言敛手向右如孔子拱而尚右之尚非若今用手按膝作跪也男子尚左亦然古跪自是一礼与拜与伏皆不相干
　　太史内史
　　刘彝中义曰太宰以八柄诏王而内史又以察太宰之中否失其中则弗书其命也又曰太宰之建六典以行于邦国太史之建六典以传于后世
　　巾车
　　刘彝中义曰巾车后之五路与王之五路相备锡面朱总与锡樊缨相备勒面缋总与钩樊缨相备雕面鹥总与象路相备具面组总与革路相备组挽与木路相备丧车五乗自王至士无等降三年之丧皆乗木车齐衰素车大功薻车小功駹车缌麻漆车服车五乗上得以兼下则独备五车矣贰车各从其命数孤六大夫四上士三中士二下士一矣所建旂斿如贰车之数
　　师都之名
　　司常大阅之制曰师都建旗【注六乡六遂大夫也】州里建旟县鄙建旐【注州里县鄙乡遂之州官互约言之】大司马茇舍之制曰帅以门名【注军将也】县鄙各以其名【注县正鄙师至邻长也】家以号名【注食采地者】乡以州名【注州长至比长也】野以邑名【注公邑大夫也】安世按郑氏注文则司马之所谓帅即司常之所谓师都也许氏说文亦以师都为率都率即帅也其辨明矣至扵治兵之制乃曰军吏载旗【注诸军帅也】师都载旜【注遂大夫也】乡遂载物【注乡大夫也或载旜或载物众属军吏无所将也】郊野载旐【注郊谓乡遂之长县正以下野公邑大夫也】百官载旟忽扵师都之上加一军吏而郑氏之注始杂乱而不能通矣安世按郑氏谓有军众者画异物今军吏载旗故知其为诸军之帅无军众者载帛不画今师都载旜乡遂载物故知其为无所将以此推之则司常大阅之制是乡官自为将而王官不为将之法故不别除军吏也司马治兵之制是王官为将而乡官不为将之法故别以军吏载旗于师都之上移师都乡遂以载孤卿大夫士之旜物移孤卿大夫士以载县鄙之旟盖两易之也皆为不可豫定故因一时之教各习一法其于官名非临时设也郑氏不察遽改司马之师都乡遂别为一说碍而不通师都止当依司常说为乡遂之大夫乡遂郊野止当依司常说为乡遂之官互约言之则理自明不烦改易盖郊即乡也野即遂也乡遂以官言明不为将所以载物郊野以民言明别将将之所以载旐百官孤卿大夫士各将所食采地之兵所以载旟凡此皆可见乡官皆不为将而王官皆为将矣
　　师都建旗
　　周礼师都建旗说文曰率都建旗然则师字本作帅字也
　　皆画其象焉
　　刘彝中义曰皆画其象画亦书也书小画大大则可以逺见曰事曰号曰名皆书于旗额旞与旌皆系扵旗上所谓注旄于干首也
　　五隶
　　刘彝中义曰积任搏执烦辱牵徬者皆其罪之所宜也养鸟兽牧马牛与兽言者皆其俗之所习也彼皆必死之人既复生之又衣食之因其所能以尽其用故可以守王宫野舍以为腹心之卫圣人于万民各极其宜者如此
　　柞氏
　　刘彝中义曰柞氏之攻草木选材以资木工天官所谓饬化八材也夏至阴生则刋阳木之阴以去其所不足者以火养其所刋则可以齐诸阳冬至阳生则剥阴木之阳以去其所不足者以水养其所剥可使齐诸阴春秋二分阴阳之气均木之理亦然当以火养其阴水养其阳则化而为一以为器则固也
　　大行人
　　先儒谓六服各以其嵗而朝循环以行四时之礼则为要服者凡二十四年而后徧于朝觐宗遇将何以图事比功陈谟协虑乎盖卒正连帅所总之国每嵗各随其服分为四时之朝多寡之数大约相等六服四时各获朝贡逺者国多故嵗多而徧近者国少故嵗少而徧也
　　司仪
　　刘彝中义曰圣人虽能役使四方来朝然不敢独当其尊故朝于国中则帅之以奉宗庙防于郊外则帅之以拜日月旣拜则又设方明于坛上而祀天地四方以告其所以防皆有所尊不敢当之以己也
　　掌客
　　刘彝中义曰掌客曰掌宾客之牢礼其别有五王不巡守防诸侯而飨之一也王巡守殷国国君膳王及公卿大夫士庶子二也诸公相为宾三也侯伯相为宾四也子男相为宾五也
　　用龙用将
　　周礼玉人之事全龙瓒将先儒注释其说不能尽通按说文天子用全纯玉也上公用駹四玉一石诸侯用瓒三玉二石伯用埒玉石半相埒也然则龙字当为駹字将字当为埒字矣
　　矛殳
　　矛冒也刃下冒矜也长八尺曰矟马上所用唐六典谓之漆枪木枪制长则步兵用之又有曰干枪羽林所执朴头枪金吾所制朴头即殳也
　　宣欘柯磬折
　　考工记车人之事半矩谓之宣注说不通予按尔雅云璧大六寸谓之宣今半矩为宣则矩当尺有二寸宣当六寸也一宣有半谓之欘则欘当九寸也一欘有半谓之柯则柯当一尺三寸有半也下文有车柯长三尺与此不同者此常柯也一柯有半谓之磬折则磬折当二尺余四寸之一也郑氏谓磬折为人折腰自带以下长四尺五寸非也谓折腰如磬则可不可以磬折为腰也按磬氏为磬倨句一矩有半注云以一矩为句一矩为股其两头相直处正当一矩有半然不能言矩之长短今以此法推之尺有二寸为一矩则一句一股各长尺有二寸其两头上当一尺八寸是为一矩有半矣如此则其磬内折处正当二尺适与此一柯有半相合是为象磬氏之折又明矣盖磬股之博六寸磬句之博三分去一为四寸磬氏为磬句处为股今取磬内一面曲折量之股长一尺二寸除四寸为句博所侵止有八寸合句之一尺二寸是为二尺也

　　项氏家说卷五
　　钦定四库全书
　　项氏家说卷六
　　宋　项安世　撰
　　说经篇六
　　朝觐
　　朝以行礼觐以献功行礼则异等衰辨仪物盛朝防之礼以示众庶故君于外而立臣分班而见也献功则面南而听治北面而致之故受之于内而一其向也朝者正礼之名觐主于见而已或以明堂位天子当依而诸侯分班遂疑曲礼为夏商所作此汉儒遁辞也明堂位之辞不可尽信但亦当存之以备参攷尔
　　王制
