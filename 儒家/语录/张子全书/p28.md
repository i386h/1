<!-- { "loadSidebar": true } -->
　　六二丰其蔀日中见斗往得疑疾有孚发若吉象曰有孚发若信以发志也
　　凡言往者皆进而之上也初进而上则遇阳而有尚二旣以隂居隂而又所应亦隂故往无所发愈増疑疾能不私于累信然接物乃告宜日中而所应得隂故曰见斗五在君位故以斗喻夜见之象
　　九三丰其沛日中见沫折其右肱无咎象曰丰其沛不可大事也折其右肱终不可用也
　　所应在隂故曰丰沛能折其右肱絶去上六而不累其明则可免咎也光大之上隂柔之终不可用也
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉行也
　　无应于下近比于五故亦云见斗正应亦阳故云夷主
　　六五来章有庆誉吉象曰六五之吉有庆也
　　来章反比阳则明也有庆得配于四也
　　上六丰其屋蔀其家闚其户閴其无人三嵗不觌凶象曰丰其屋天际翔也闚其户閴其无人自藏也
　　丰屋蔀家自蔽之甚犹大明之世而夷墨其行穷大而失居者也处上之极不交于下而居动之末故曰天际翔也
　　旅
　　旅小亨旅贞吉彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉象曰山上有火旅君子以明慎用刑而不留狱初六旅琐琐斯其所取灾象曰旅琐琐志穷灾也
　　琐琐不能致命遂志身穷而志卑也冗细其所为取灾之道也
　　六二旅即次懐其资得童仆贞象曰得童仆贞终无尤也
　　居得位即次之义得三之助故曰懐其资下有一隂无所系累故曰得童仆贞
　　九三旅焚其次丧其童仆贞厉象曰旅焚其次亦以伤矣以旅与下其义丧也
　　以阳居阳其志亢也旅而骄亢焚次宜也下比二隂丧其御下之正危厉之道
　　九四旅于处得其资斧我心不快象曰旅于处未得位也得其资斧心未快也
　　以阳居隂旅于处也所应在初初为琐琐志穷卑下不能大助于己但得其资斧之用而己志未有得故其心不快
　　六五射雉一矢亡终以誉命象曰终以誉命上逮也四处隂应下坚介难致雉之象也以力致之徒丧其矢丧矢丧其直也文明居中必不失其直当终得誉美
　　上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也
　　以阳极上旅而骄肆者也失柔顺之正故曰丧牛于易易肆也肆怒而忤物虽有凶危其谁告之故曰终莫之闻也
　　巽
　　巽小亨利有攸往利见大人彖曰重巽以申命刚巽乎中正而志行柔皆顺乎刚是以小亨利有攸往利见大人象曰随风巽君子以申命行事初六进退利武人之贞象曰进退志疑也利武人之贞志治也
　　体柔居下在巽之始谦抑过中故施于武人之贞则适得其宜进退者柔不自决之象也
　　九二巽在牀下用史巫纷若吉无咎象曰纷若之吉得中也
　　以阳居隂其志下比无应于上故曰巽在牀下然不失中道下为之用故史巫纷若乐为之使吉而无咎非如上九丧其资斧史巫论虚华适实者言不失中道则乐尽其诚者众矣
　　九三频巽吝象曰频巽之吝志穷也
　　三阳处刚失巽之道乘刚而动频吝所宜志在比物故吝如复之六三志穷也
　　六四悔亡田获三品象曰田获三品有功也
　　柔顺之德以隂居位虽或乘刚悔终可亡近比于五不为谄妄而又二三并为所获不私其累而乐为己用田获之类也使三阳见获四之功也
　　九五贞吉悔亡无不利无初有终先庚三日后庚三日吉象曰九五之吉位正中也
　　解见蛊卦志不以正则将有悔先庚三日让始也后庚三日存终也虽体阳居尊无应于下故不可为事之唱乃吉不着于繇辞者巽非忧患之时故也
　　上九巽在牀下丧其资斧贞凶象曰巽在牀下上穷也丧其资斧正乎凶也
　　柔巽过极难为之下物不为用故曰丧其资斧凶资斧尚丧余用殚矣
　　兑
　　兑亨利贞彖曰兑说也刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉象曰丽泽兑君子以朋友讲习初九和兑吉象曰和兑之吉行未疑也
　　以阳居下无所比附出门同人行自信者也
　　九二孚兑吉悔亡象曰孚兑之吉信志也
　　私系于近悔也诚于接物信而不妄吉且悔亡
　　六三来兑凶象曰来兑之凶位不当也九四商兑未宁介疾有喜象曰九四之喜有庆也
　　通其邪佞使进而上则小人道长而不宁以谄为疾而拒外之则终不失其得偶之庆也
　　九五孚于剥有厉象曰孚于剥位正当也
　　说六三之进则是孚于剥近危之道也故处乎盛位者佞不可亲也当正位而进小人信乎剥之道也
　　上六引兑象曰上六引兑未光也
　　与三为类而引升之虽不伤类然未足多也
　　涣
　　涣亨王假有庙利涉大川利贞
　　萃王假有庙涣然后聚道乃久故王假有庙互见于此凡言有庙者聚道之极也
　　彖曰涣亨刚来而不穷柔得位乎外而上同王假有庙王乃在中也利涉大川乘木有功也象曰风行水上涣先王以享于帝立庙
　　财散则民聚王乃在涣中之一也
　　初六用拯马壮吉象曰初六之吉顺也
　　处险之下故必用拯无应于上顺比九二之刚拯而马壮其吉宜也
　　九二涣奔其机悔亡象曰涣奔其机得愿也
　　奋于险中进而之前则难解悔亡故曰奔其机三四皆险故曰得愿若退累于初则险不能出其悔终存
　　六三涣其躬无悔象曰涣其躬志在外也
　　援上而进惟求自脱于险无悔而己非能及物者也
　　六四涣其羣元吉涣有丘匪夷所思象曰涣其羣元吉光大也
　　己处险外无私其应常以拯众为心则其志光大获吉若志在所归之地近累于五则非能平均其虑者也
　　九五涣汗其大号涣王居无咎象曰王居无咎正位也为涣之主使物徧被其泽正位凝命可以免咎不私于应故能均布其大号也涣然廓大以王道自居乃无咎
　　上九涣其血去逖出无咎象曰涣其血逺害也
　　乘刚在上若系于三害不可免能絶弃隂类逺去其难则可免咎
　　节
　　节亨苦节不可贞彖曰节亨刚柔分而刚得中苦节不可贞其道穷也说以行险当位以节中正以通天地节而四时成节以制度不伤财不害民象曰泽上有水节君子以制数度议德行
　　以苦节为贞其道之穷必矣
　　初九不出户庭无咎象曰不出户庭知通塞也
　　见塞于九二故不出
　　九二不出门庭凶象曰不出门庭凶失时极也
　　体柔位隂故不出门庭凶
　　六三不节若则嗟若无咎象曰不节之嗟又谁咎也处非其位失节也然能居不自安则人将容之故无咎兑说也故能嗟咨取容
　　王弼于此无咎又别立一例只旧例亦可推行但能嗟其不节有过之心则亦无咎也若武帝下罪已之诏而天下悦大人过旣改则复何咎之有
　　六四安节亨象曰安节之亨承上道也九五甘节吉往有尚象曰甘节之吉居位中也
　　以刚居中得乎盛位优为其节者也守之不懈富贵常保故曰往有尚
　　上六苦节贞凶悔亡象曰苦节贞凶其道穷也
　　处险之极故曰苦节苦节而不正悔也必正而凶则道虽穷而悔亡苦节反若获吉取悔必多
　　中孚
　　中孚豚鱼吉利涉大川利贞彖曰中孚柔在内而刚得中説而巽孚乃化邦也豚鱼吉信及豚鱼也利涉大川乘木舟虚也中孚以利贞乃应乎天也象曰泽上有风中孚君子以议狱缓死
　　中孚上巽施之下悦承之其中必有感化而出焉者盖孚者覆乳之象有必生之理信且正天之道也
　　初九虞吉有他不燕象曰初九虞吉志未变也
　　为信之始其信未孚而志应在四进有二三刚柔之间非以礼自防使为众所信取悔之道也故必防其萌使志不乱孚交如则威如乃吉
　　九二鸣鹤在隂其子和之我有好爵吾与尔靡之象曰其子和之中心愿也
　　居中体巽无所私系德必有邻物愿所归位以德致为五所任故曰与尔靡之靡偃也顺从之也
　　六三得敌或鼓或罢或泣或歌象曰或鼓或罢位不当也
　　处非所安物之所恶刚而乘之柔不相比进退之际惟敌是求不恒其德莫非已致【一作惟敌是得故求之云云】
　　六四月几望马匹亡无咎象曰马匹亡絶类上也诚以接物体巽居柔隂德之盛美者也隂德盛美物所愿交故必一其所应絶类于上使隂不疑阳如月近望而不过于盈可以无咎【一作免咎】
　　九五有孚挛如无咎象曰有孚挛如位正当也
　　处乎盛位而信不交物未免于咎也
　　上九翰音登于天贞凶象曰翰音登于天何可长也处信之极好居物上信而无实穷上必凶一云将变而为小过也
　　小过
　　小过亨利贞可小事不可大事飞鸟遗之音不宜上宜下大吉彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　时宜用过虽过正也
　　失其所安者必矫其所为以求安过于自大其势必危过于自损可以获吉故曰上逆而下顺飞鸟之象
　　象曰山上有雷小过君子以行过乎恭丧过乎哀用过乎俭
　　过恭哀俭皆宜下之义
　　初六飞鸟以凶象曰飞鸟以凶不可如何也六二过其祖遇其妣不及其君遇其臣无咎象曰不及其君臣不可过也
　　与其上比于阳不若下遇于隂与其上合于五不若退附于初宜下之义也无应于上故能免咎臣居己下犹不可过况其它乎
　　九三弗过防之从或戕之凶象曰从或戕之凶如何也居阳以刚而应于上为众所疾非过为防慎人或戕之凶之甚也
　　九四无咎弗过遇之往厉必戒勿用永贞象曰弗过遇之位不当也徃厉必戒终不可长也
　　道非刚亢故无咎有应于下故曰弗过遇之过此以往难无以除故危而必戒不可常然故勿用永贞一云九四以阳居隂而乘九三之刚非其过也乃适与之遇耳故无咎若率是而往必危以为戒终不可久故勿用永贞当思奋尔
　　六五密云不雨自我西郊公弋取彼在穴象曰密云不雨已上也
　　不能畜刚止健凡言自我西郊进而不已也柔得中小事吉故曰公弋取彼在六非及物之功且不能摧敌止暴也三止于下隠伏之象故曰在穴小过有飞鸟之象故因曰取彼在穴雨必蒸聚自下而上则其润泽周普今自西而东趋其所应其施未光也己上亦尚往之义
　　上六弗遇过之飞鸟离之凶是谓灾眚象曰弗遇过之己亢也
　　不宜上而上乃自取之灾也
　　旣济
　　旣济亨小利贞初吉终乱彖曰旣济亨小者亨也利贞刚柔正而位当也初吉柔得中也终止则乱其道穷也象曰水在火上旣济君子以思患而豫防之
　　通其变然后可久故止则乱也
　　初九曳其轮濡其尾无咎象曰曳其轮义无咎也六二妇丧其茀勿逐七日得象曰七日得以中道也九三髙宗伐方三年克之小人勿用象曰三年克之惫也上六险而应此处卦之未济以终乱者也故以比方九三以阳居阳文明而正故用师虽久困而必克小人用之取亡之道也
　　六四襦有衣袽终日戒象曰终日戒有所疑也九五东邻杀牛不如西邻之禴祭实受其福象曰东邻杀牛不如西邻之时也实受其福吉大来也
　　东邻上六也西邻六四也过于厚济也几于时中也济而合礼虽薄受福九五旣济之主举上与下其义之得不言而着也
