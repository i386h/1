<!-- { "loadSidebar": true } -->
　　不正而近比二刚不能致一故有小人负乗之象贪以致寇也
　　九四解而拇朋至斯孚象曰解而拇未当位也
　　位不当则所履者邪故失位之隂因得骈附险乱即解解之则朋信【当一作正】
　　六五君子惟有解吉有孚于小入象曰君子有解小人退也
　　君子道亨则邪类之退必矣
　　上六公用射隼于髙墉之上获之无不利象曰公用射隼以解悖也
　　忘义而贪故以喻隼
　　损
　　损有孚元吉无咎可贞利有攸往曷之用二簋可用亨彖曰损损下益上其道上行损而有孚元吉无咎可贞利有攸往曷之用二簋可用亨二簋应有时损刚益柔有时损益盈虚与时偕行象曰山下有泽损君子以惩忿窒欲
　　损下益上损刚益柔非可常行必有孚元吉无咎可贞然后利有所进故下云有时
　　初九已事遄往无咎酌损之象曰已事遄往尚合志也损刚益柔有时损不可过抑而居下有为而然故事已则当速反于上与四合志损不以中未免于咎也
　　九二利贞征凶弗损益之象曰九二利贞中以为志也以阳居隂刚德已损故以征则凶能志于正则虽损非损其实受益
　　六三三人行则损一人一人行则得其友象曰一人行三则疑也
　　六三本为上六与坤同体若连茹彚征三人并行则反非益上之道也
　　六四损其疾使遄有喜无咎象曰损其疾亦可喜也六三志应于上近不相得不固其踬使速应于上则初九之应无所间阻故曰损其疾使彼有喜故己亦可喜而无咎也
　　六五或益之十朋之弗克违元吉象曰六五元吉自上祐也
　　弗能违言受益之可必信然不疑也或益之上九自外来而比之况其下者乎
　　上九弗损益之无咎贞吉利有攸往得臣无家象曰弗损益之大得志也
　　上九本为九三虽为损下其实上行故云弗损益之损终反益反如益卦损上而益下则可大得志至于得臣无家咎所有之多也以刚在上受下之益多矣故无所施损当反益于下故曰弗损益之
　　益
　　益利有攸往利涉大川彖曰益损上益下民说无疆自上下下其道大光利有攸往中正有庆利涉大川木道乃行益动而巽日进无疆天施地生其益无方凡益之道与时偕行象曰风雷益君子以见善则迁有过则改上巽下动者损上益下之道木以动而巽故利涉大川否卦九四下而为初九故曰天施地生又曰损上益下又曰自上下下
　　初九利用为大作元吉无咎象曰元吉无咎下不厚事也
　　以刚阳之德施益于下故利用大作然必元吉乃无咎也
　　六二或益之十朋之弗克违永贞吉王用亨于帝吉象曰或益之自外来也
　　或益之十朋之弗克违言损上益下之道理不可易人皆信之虽十朋之亦不能违此道也往见损九五居中体柔上之益脩报于下享帝之美莫盛此焉或益之必有自外来而益之者也
　　六三益之用凶事无咎有孚中行告公用圭象曰益用凶事固有之也
　　中行者不私于应无所偏系也用心不私以拯凶难虽非王者之佐可以用之牧伯以为藩屏之臣矣体躁居阳上有刚应持此施益用拯凶难乃其固能也故无咎可必然亦须执礼告上公而行方合中道其曰吿公者未足专进为王者之佐也
　　六四中行告公从利用为依迁国象曰告公从以益志也
　　以隂居隂体巽应卑持此施益可以为依迁之国纯用卑柔仍吿上公见从方可用事无刚故也不足吿王故曰吿公
　　本为初六寄位于四居隂体巽所趋在下以为依迁之国人所容信然必中行不私然后可吿必见从盖上以益下为心也
　　九五有孚惠心勿问元吉有孚惠我德象曰有孚恵心勿问之矣惠我德大得志也上九莫益之或击之立心勿恒凶象曰莫益之偏辞也或击之自外来也体刚质巽志应在下位亢于上故立心勿恒或击之反或益之之义为文故又云自外来也
　　未尝损已而云莫益之作易者因益卦而言尔夬
　　夬扬于王庭孚号有厉吿自邑不利即戎利有攸往益而不已必决故受之以夬
　　彖曰夬决也刚决柔也健而说决而和扬于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也
　　不可以必胜而忽慢故能矜慎则愈光也
　　除恶务本故利有所进而后为德乃终
　　象曰泽上于天夬君子以施禄及下居德则忌
　　君子道长故非德之禁可以必行然不可恃令之行无恩以及下也
　　初九壮于前趾往不胜为咎象曰不胜而往咎也言能虑胜而往则无咎
　　九二惕号莫夜有戎勿恤象曰有戎勿恤得中道也警惧申号能孚号而有厉也以必胜之刚决至危之柔能自危虑虽有戎何恤能得中道故刚而不暴
　　九三壮于頄有凶君子夬夬独行遇雨若濡有愠无咎象曰君子夬夬终无咎也
　　九三以阳居阳进夬于上是壮于頄也不得中道过壮或凶故曰有凶君子明于事几能夬于用夬进而缓之以善其终不假用众故曰独行使之悦从故曰遇雨若濡君子之心终无系累故必有愠虽其有愠于正无害故曰无咎故君子之道绰然余裕终不为咎也
　　九四臀无肤其行次且牵羊悔亡闻言不信象曰其行次且位不当也闻言不信聪不明也
　　一隂在上众阳争趋三其正应己独乗之故行止皆凶牵羊者必让而先之则为力也易溺于所趋必不能用故曰闻言不信溺于心者聴必不聪
　　九五苋陆夬夬中行无咎象曰中行无咎中未光也阳近于隂不能无累故必正其行然后免咎
　　上六无号终有凶象曰无号之凶终不可长也
　　姤
　　姤女壮勿用取女彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
　　非中爻不能备卦德故曰刚遇中正
　　象曰天下有风姤后以施命诰四方
　　上所以用柔于下者诰令莫大焉
　　初六系于金柅贞吉有攸往见凶羸豕孚蹢躅象曰系于金柅柔道牵也
　　金柅二物也处姤之时不牵于近则所往皆凶孚信也豕方羸时力未能动然至诚在于蹢躅得申则申矣如李德裕处置阉宦徒知其帖息威伏而忽于志不忘逞照察少不至则失其几也
　　九二包有鱼无咎不利賔象曰包有鱼义不及賔也九三臀无肤其行次且厉无大咎象曰其行次且行未牵也
　　行而无所与遇故曰行未牵也进退无所系也
　　九四包无鱼起凶象曰无鱼之凶逺民也九五以杞包含章有陨自天象曰九五含章中正也有陨自天志不舍命也
　　杞之为物根固于下之为实溃必自内九五以中正刚健含章宅尊而遇隂柔浸长之时厚下安宅溃乱是防尽其人谋而聴天命者也以杞包文王事纣之道厚下以防中溃尽人谋而聴天命者欤
　　上九姤其角吝无咎象曰姤其角上穷吝也
　　穷不知变吝之道也
　　萃
　　萃亨王假有庙利见大人亨利贞用大牲吉利有攸往姤者遇也物相遇而后聚故受之以萃
　　与涣卦义同故繇词互见
　　萃而不见大人之德吝道也
　　彖曰萃聚也顺以说刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣象曰泽上于地萃君子以除戎器戒不虞
　　聚而致亨必有庙乃尽其实
　　聚而不见大人之德吝道也
　　聚不以正私邪胜也
　　富聚之世顺天之命用大牲有所进为宜
　　散而通之顺天命而不凝于物也【凝一作疑】
　　初六有孚不终乃乱乃萃若号一握为笑勿恤往无咎象曰乃乱乃萃其志乱也
　　萃聚之世物各以近相求所处逺者虽有其应不能专一初六履不以中萃而志乱故为众轻侮若能啼号赍咨专一其守不恤众侮则往而无咎
　　六二引吉无咎孚乃利用禴象曰引吉无咎中未变也物思其聚之时能自持不变引而后往吉乃无咎凡言利用禴皆诚素着白于幽明之际未孚而畧礼则神怒而民怨
　　六三萃如嗟如无攸利往无咎小吝象曰往无咎上巽也九四大吉无咎象曰大吉无咎位不当也
　　位非极显而有物之萃非大吉则悔吝必矣
　　九五萃有位无咎匪孚元永贞悔亡象曰萃有位志未光也
　　居得盛位不能见以大人之德系应于二故曰有位履非不正故无咎然非君人之大信为德非厚不能无悔故元永贞而后悔亡
　　上六赍咨涕洟无咎象曰赍咨涕洟未安上也
　　以隂居上极物之萃非所堪也
　　升
　　升元亨用见大人勿恤南征吉彖曰柔以时升巽而顺刚中而应是以大亨用见大人勿恤有庆也南征吉志行也象曰地中生木升君子以顺徳积小以髙大萃者聚也聚而上者谓之升故受之以升
　　干之九二利见大人而以时之止升之九二有六五配合之庆故可见大人之德南征而勿恤也
　　初六允升大吉象曰允升大吉上合志也
　　允信也自信于己与上合志而升
　　九二孚乃利用禴无咎象曰九二之孚有喜也
　　与萃六二同
　　九三升虚邑象曰升虚邑无所疑也
　　上皆隂柔往无所疑
　　六四王用亨于岐山吉无咎象曰王用亨于岐山顺事也六五贞吉升阶象曰贞吉升阶大得志也
　　柔中极尊不拒来者使物皆阶已而升正而且吉志宜大获也易所谓得志者圣贤获其愿欲得臣无家尧之志也贞吉升阶舜之志也
　　上六防升利于不息之贞象曰防升在上消不富也
　　困
　　困亨贞大人吉无咎有言不信彖曰困刚揜也险以说困而不失其所亨其唯君子乎贞大人吉以刚中也有言不信尚口乃穷也象曰泽无水困君子以致命遂志升而不已必困故受之以困困于险下柔不自振非穷而能亨致命遂志者也
　　初六臀困于株木入于幽谷三嵗不觌象曰入于幽谷幽不明也
　　处困者正乃无咎居非得中故幽而不明
　　九二困于酒食朱绂方来利用享祀征凶无咎象曰困于酒食中有庆也
　　困危之际物思所附九二以刚居中正大人之吉上下交说不施聪明美物方至然未可有为故以祭则吉以征则凶征虽或凶于义无咎【际一作世】
　　六三困于石据于蒺蔾入于其宫不见其妻凶象曰据于疾蔾乗刚也入于其宫不见其妻不祥也九四来徐徐困于金车吝有终象曰来徐徐志在下也虽不当位有与也
　　心有偏系吝也以阳履柔故有终
　　九五劓刖困于赤绂乃徐有说利用祭祀象曰劓刖志未得也乃徐有说以中直也利用祭祀受福也
　　以阳居阳处困以刚威怒以求物之来是反为赤绂所困者也与九二之义反矣茍能徐以俟之乃心有说故曰乃徐有说物旣自至以事神然后福可致焉处困用中可以不失其守而己故言利用祭祀然非有为之时也
　　上六困于葛藟于臲卼曰动悔有悔征吉象曰困于葛藟未当也动悔有悔吉行也
　　处困之极重刚在下不得其肆居非所安举则招悔取舍皆咎故行然后吉一云动悔有悔犹云动悔之悔也
　　井
　　井改邑不改井无丧无得往来井井汔至亦未繘井羸其缾凶彖曰巽乎水而上水井井养而不穷也改邑不改井乃以刚中也汔至亦未繘井未有功也羸其缾是以凶也象曰木上有水井君子以劳民劝相
　　养而不穷莫若劳民而劝相也
