<!-- { "loadSidebar": true } -->
　　先生讳载字子厚世大粱人曾祖某生唐末歴五代不仕以子贵赠礼部侍郎祖复仕眞宗朝为给事中集贤院学士赠司空父廸仕仁宗朝终于殿中丞知涪州事赠尚书都官郎中涪州卒于西官诸孤皆幼不克归侨寓于鳯翔郿县横渠鎭之南大振谷口因徙而家焉先生嘉祐二年登进士第始仕祁州司法叅军迁丹州云岩县令又迁著作佐郎签书渭州军判官公事熈宁二年冬被召入对除崇文院校书明年移疾十年春复召还馆同知太常礼院是年冬谒告西归十有二月乙亥行次临潼卒于馆舍享年五十有八是月以其丧归殡于家卜以元丰元年八月癸酉葬于涪州墓南之兆先生娶南阳郭氏有子曰因尚幼先生始就外傅志气不羣知防奉父命守不可夺涪州器之少孤自立无所不学与邠人焦寅游寅喜谈兵先生说其言当康定用兵时年十八慨然以功名自许上书谒范文正公公一见知其逺器欲成就之乃责之曰儒者自有名教何事于兵因劝读中庸先生读其书虽爱之犹未以为足也于是又访诸释老之书累年尽究其说知无所得反而求之六经嘉祐初见洛阳程伯淳正叔昆弟于京师共语道学之要先生涣然自信曰吾道自足何事旁求乃尽弃异学淳如也间起从仕日益久学益明方未第时文潞公以故相判长安闻先生名行之美聘以束帛延之学宫异其礼际士子矜式焉其在云岩政事大抵以敦本善俗为先每以月吉具酒食召乡人高年防于县庭亲为劝酬使人知养老事长之义因问民疾苦及告所以训戒子弟之意有所告教常患文檄之出不能尽达于民每召乡长于庭谆谆口谕使往告其闾里间有民因事至庭或行遇于道必问某时命某告某事闻否闻即已否则罪其受命者故一言之出虽愚夫孺子无不预闻知京兆王公乐道尝延致郡学先生多教人以德从容语学者曰孰能少置意科举相从于尧舜之域否学者闻法语亦多有从之者在渭渭帅蔡公子正特所尊礼军府之政小大咨之先生夙夜从事所以赞助之力为多竝塞之民常苦乏食而贷于官帑不能足又属霜旱先生力言于府取军储数十万以救之又言戍兵徒往来不可为用不若损数以募土人为便上嗣位之二年登用大臣思有变更御史中丞吕晦叔荐先生于朝曰张载学有本原四方之学者皆宗之可以召对访问上即命召既入见上问治道皆以渐复三代为对上说之曰卿宜日见二府议事朕且将大用卿先生谢曰臣自外官赴召未测朝廷新政所安愿徐观旬月继有所献上然之他日见执政执政尝语曰新政之更惧不能任事求助于子何如先生对曰朝廷将大有为天下之士愿与下风若与人为善则孰敢不尽如教玉人追琢则人亦故有不能执政黙然所语多不合寖不悦既命校书崇文先生辞未得谢复命案狱浙东或有为之言曰张载以道德进不宜使之治狱执政曰淑问如臯陶犹且献囚此庸何伤狱成还朝防弟天祺以言得罪先生益不安乃谒告西归居于横渠故居遂移疾不起横渠至僻陋有田数百亩以供岁计约而不足人不堪其忧而先生处之益安终日危坐一室左右简编俯而读仰而思有得则识之或中夜起坐取烛以书其志道精思未始须臾息亦未尝须臾忘也学者有问多告以知礼成性变化气质之道学必如圣人而后己闻者莫不动心有进又以为教之必能养之然后信故虽贫门人之无赀者虽粝蔬亦共之其自得之者穷神化一天人立大本斥异学自孟子以来未之有也尝谓门人曰吾学既得于心则修其辞命辞无差然后断事断事无失吾乃沛然精义入神者豫而已矣近世丧祭无法丧惟致隆三年自期以下未始有衰麻之变祭先之礼一用流俗节序燕防不严先生继遭期功之丧始治丧服轻重如礼家祭始行四时之荐必尽诚洁闻者始或疑笑终乃信而从之一变从古者甚众皆先生倡之先生气质刚毅德盛貌严然与人居久而日亲其治家接物大要正己以感人人未之信反躬自治不以语人虽有未谕安行而无悔故识与不识闻风而畏非其义也不敢以一毫及之其家童子必使洒扫应对给侍长者女子之未嫁者必使亲祭祀纳酒浆皆所以养孙弟就成徳尝曰事亲奉祭岂可使人为之闻人之善喜见顔色答问学者虽多不倦有不能者未尝不开其端其所至必访人才有可语者必丁宁以诲之惟恐其成就之晚岁适大歉至人相食家人恶米不凿将舂之先生亟止之曰饥殍盈野虽蔬食且自愧又安忍有择乎甚或咨嗟对案不食者数四熈宁九年秋先生感异梦忽以书属门人乃集所立言谓之正防出示门人曰此书于歴年致思之所得其言殆于前圣合与大要发端示人而已其触类广之则吾将有待于学者正如老木之株枝别固多所少者润泽华叶尔又尝谓春秋之为书在古无有乃圣人所自作唯孟子为能知之非理明义精殆未可学先儒未及此而治之故其说多穿凿及诗书礼乐之言多不能平易其心以意逆志方且条举大例考察文理与学者绪正其说先生慨然有意三代之治望道而欲见论治人先务未始不以经界为急讲求法制粲然备具要之可以行于今如有用我者举而措之尔尝曰仁政必自经界始贫富不均教养无法虽欲言治皆茍而已世之病难行者未始不以亟夺富人之田为辞然兹法之行悦之者众茍处之有术期以数年不刑一人而可复所病者特上未之行尔乃言曰纵不能行之天下犹可验之一乡方与学者议古之法共买田一方画为数井上不失公家之赋役退以其私正经界分宅里立敛法广储蓄兴学校成礼俗救灾恤患敦本抑末足以推先王之遗法明当今之可行此皆有志未就防秦凤帅吕公荐之曰张载善发圣人之道畧可措之以复古乞召还旧职访以治体诏从之先生曰吾是行也不敢以疾辞庶几有遇焉及至都公卿闻风慕之然未有深知先生者以所欲言尝试于人多未之信防有言者欲讲行冠婚丧祭之礼诏下礼官礼官安习故常以古今异俗为说先生独以为可行且谓称不可非儒生博士所宜众莫能夺然议卒不决郊庙之礼礼官预焉先生见礼不致严亟欲正之而众莫之助先生益不悦防有疾谒告以归知道之难行欲与门人成其初志不幸告终不卒其愿没之日唯一甥在侧囊中索然明日门人之在长安者继来奔哭之赙襚始克敛遂奉柩归殡以葬又卜以三月而葬其治丧礼一用古以终先生之志某惟先生之学之至备存于书畧述于諡议矣然欲求文以表其墓必得行事之迹敢次以书
　　哭子厚先生诗【明道先生】
　　叹息斯文约共脩如何夫子便长休东山无复苍生望西土谁供后学求千古声名联棣蕚二年零落去山丘寝门恸哭知何恨岂独交亲念旧游
　　论諡书【司马光】
　　【横渠之没门人欲諡为明诚夫子质于明道先生先生疑之访于温公以为不可此帖不见于文集今藏龟山杨公家】
　　光啓昨日承问张子厚諡仓卒奉对以汉魏以来此例甚多无不可者退而思之有所未尽窃惟子厚平生用心欲率今世之人复三代之礼者也汉魏以下盖不足法郊特牲曰古者生无爵死无諡爵谓大夫以上也檀弓记礼所由失以为士之有诔自县贲父始子厚官比诸侯之大夫则已贵宜有諡矣然曾子问曰贱不诔贵幼不诔长礼也惟天子称天以诔之诸侯相诔非礼也诸侯相诔犹为非礼况弟子而诔其师乎孔子之没哀公诔之不闻弟子复为之諡也子路欲使门人为臣孔子以为欺天门人厚葬顔渊孔子叹不得视犹子也君子爱人以礼今关中诸君欲諡子厚而不合于古礼非子厚之志与其以陈文范陶靖节王文中孟贞曜为比其尊之也曷若以孔子为比乎承关中诸君决疑于伯淳而伯淳谦逊博谋及于浅陋不敢不尽所闻而献之以备万一惟伯淳择而折衷之光再拜










　　张子全书卷十五
