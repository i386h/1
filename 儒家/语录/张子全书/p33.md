<!-- { "loadSidebar": true } -->
　　一物而两体其太极之谓欤隂阳天道象之成也刚柔地道法之效也仁义人道性之立也三才两之莫不有乾坤之道也易一物而合三才天人一隂阳其气刚柔其形仁义其性
　　数往者顺知来者逆是故易逆数也
　　如孟子曰茍求其故则千岁之日至可坐而致也
　　神也者妙万物而为言者也
　　全备天理则其体孰大于此是谓大人以其道变通无穷故谓之圣圣人心术之运固有不疾而速不行而至黙而识之处故谓之神
　　动万物者莫疾乎雷挠万物者莫疾乎风燥万物者莫熯乎火说万物者莫说乎泽润万物者莫润乎水终万物始万物者莫盛乎艮
　　造化之功发乎动毕达乎顺形诸明养诸容载遂乎悦润胜乎健不匮乎劳始终乎止
　　干健也坤顺也震动也巽入也坎防也离丽也艮止也兑说也
　　健动防止刚之象顺丽入说柔之体
　　巽为鸡
　　飞迁躁动不能致远鸡之象
　　干为寒为冰为大赤
　　干为大赤其正色也为冰健极而寒甚也
　　自此而下皆所以明万物之情【明一作类】
　　坤为文为众
　　坤为文众色也为众容载广也
　　震为旉为苍莨竹为萑苇
　　震为萑苇为苍莨竹为旉皆蕃鲜也
　　巽为木为风为长女为绳直为工为白为长为高为进退为不果为臭其于人也为寡髪为广颡为多白眼为近利市三倍其防为躁卦
　　巽为木萌于下滋于上也为绳直顺以达也为工巧且顺也为白因所遇而从也为长为高木之性也为臭风也入也于人为寡髪广颡躁人之象也
　　坎为血卦为赤
　　坎为血卦周流而劳血之象也为赤其色也
　　离为乾卦其于木也为科上稿
　　离为乾卦于木为科上稿附其燥也【一作且躁也】
　　艮为径路为小石
　　艮为小石坚难入也为径路通或寡也
　　兑为毁折为附决
　　兑为附决内实则外附必决也为毁折物成则上柔者必折也
　　序卦
　　序卦相受圣人作易须有次序　序卦无足疑序卦不可谓非圣人之緼今欲安置一物犹求审处况圣人之于易其间虽无极至精义大槩皆有意思观圣人之书须布遍细密如是大匠岂以一斧可知哉
　　有天地然后万物生焉盈天地之间者为万物故受之以屯
　　聚而不得出故盈虽雷亦然
　　物生必防
　　冒未肆【一作防穉者防昧未肆】
　　需者饮食之道也
　　云上于天物皆有待之象
　　比必有所畜故受之以小畜物畜然后有礼故受之以履
　　德积则行必有方物积则散必有道
　　坎者陷也离者丽也
　　一陷溺而不得出为坎一附丽而不能去为离
　　夷者伤也伤于外者必反于家故受之以家人
　　伤于外必反于家万物之理自然
　　杂卦
　　屯见而不失其居
　　险在外故不失其居与涣解义反故曰缓必有所失
　　防杂而着
　　杂而着【着古着字】杂著于物所以为防防昏也
　　兑见而巽伏也
　　兑说在外巽入在隐
　　井通而困相遇也
　　泽无水理势适然故曰相遇
　　小过过也
　　过而未顚也
　　履不处也
　　危者安其位者也故履以不处为吉
　　大过顚也
　　过至于顚故曰大
　　归妹女之终也
　　妹归而长女之终也【一作归妹】
　　系辞所举易义是圣人议论到此因举易义以成之亦是人道之大且要者也
　　系辞反复惟在明易所以为易撮聚众意以为解欲晓后人也化不可言难知可以言难见如日景之行则可知之其所以行难见也人于龟防无情之物不知其将如何惟是自然莫或使之然者隂阳不测之类也已方虚心以乡之卦成于爻以占之其辞如何取以为占圣人则又于隂阳不测处以为占或于梦寐或于人事卜之然圣人于卜筮亦鲜盖其为疑少故也
　　不见易则不识造化不识造化则不知性命既不识造化则将何谓之性命也大易不言有无言有无诸子之陋也人虽信此说然不知能以何为有以何谓之无如人之言曰自然而鲜有识自然之为体观其几者善之几也恶不可谓之几如曰几者动之微吉之先见亦止言吉耳上交不谄下交不渎人事不过于上下之交此可尽人道也且如孝弟仁之本亦可以言几造端乎夫妇亦可以言几亲亲而尊贤亦可以为几就亲亲尊贤而求之又有几焉又如言不诚其身不悦于亲亦是几处茍要入德必始于知几
　　欲观易先当玩辞盖所以说易象也不先尽系辞则其观于易也或远或近或太艰难不知系辞而求易正犹不知礼而学春秋也系辞所以论易之道既知易之道则易象在其中故观易必由系辞系辞独说九卦之德者盖九卦为德切于人事
　　有谓心即是易造化也心又焉能尽易之道
　　易象系之以辞者于卦既已具其意象矣又切于人事言之以示劝戒释氏之言性不识易识易然后尽性盖易则有无动静可以兼而不偏举也无则气自然生气之生即是道是易
　　干不居正位是干理自然惟人推之使然邪
　　主应物不能固知此行而流也入德处不移则是道不进重滞者也动静不失其时是时措之宜也集义也集义久则自有光明静则无见必动乃见其道光明以其本之光明故其发也光明学行之乃见至其疑处始是实疑于是有学险而止防夫于不当止而止是险也如告子之不动心必以义为外是险而止也防险在内是昧之义防方始务求学而得之始是得所止也若蹇则是险在外者也
　　易乃是性与天道其字日月为易易之义包天道变化易非止数春秋大义不止在元
　　在易则是至理在孟子则是气










　　张子全书卷十一
<子部,儒家类,张子全书>
　　钦定四库全书
　　张子全书卷十二
　　语録
　　上智下愚不移充其德性则为上智安于见闻则为下愚不移者安于所执而不移也
　　子贡谓夫子之言性与天道不可得而闻既云夫子之言则是居常语之矣圣门学者以仁为己任不以茍知为得必以了悟为闻因有是说明贤思之
　　舜好问仲尼每事问德同矣学亦同否
　　仲尼自志学至老德进何晚窃意仲尼自志学固已明道其立固已成性就上益进盖由天之不已为天已定而所以为天不穷如有成性则止则舜何必孜孜仲尼何必不知老之将至且叹其衰不复梦见周公由此观之学之进德可知矣
　　圣之时当其可之谓时取时中也可以行可以止此出处之时也至于言语动作皆有时也
　　舜三十而征庸是有闻于一朝也成圣之速自古无如舜也舜为仁之大端也
　　学者至于与孟子之心同然后能尽其义而不疑贤人为天下知圣人当受命虽不受知不受命然为圣为贤乃吾性分当勉耳
　　贤者在尧舜之世亦有不得遇者亦有甚不幸者是亦有命也即智之于贤者不获知也
　　穷理亦当有渐见物多穷理多如此可尽物之性天地之道可以一言而尽也凡言道皆能尽天地但不得其理至如可欲皆可以至圣神但不尝得圣神滋味天地之道以术知者郤是妄
　　大凡礼不可大段骇俗不知者以为怪且难之甚者至于怒之疾之故礼亦当有渐于不可知者少行之已为多矣但不出戸庭亲行之可也毋强其人为之已德性充实人自化矣正己而物正也
　　人之出处则出而足以利天下亦可出为免死之仕亦可出
　　今人过忧盗贼祸难妄动避之多自致伤者又祸未必然而自祸者此恶溺而投河之类也
　　订顽之作只为学者而言是所以订顽天地更分甚父母用欲学者心于天道若语道则不须如是言
　　人言不信怪须是于实事上不信又晓其理方是了当茍不然方才刧之以不测又毕竟信也
　　质疑非遁辞之比也遁辞者无情只是他自信元无所执守见人说有己即说无反入于太高见人说无己则说有反入于至下或太高或太下只在外面走元不曾入中道此释老之类故遁辞者本无情自信如此而已若质疑者则有情实遂其罪也
　　知之为用甚大若知则以下来都了只为知包着心性识知者一知心性之关豁然也今学者正惟知心性识不知如何安可言知知及仁守只是心到处便谓之知守者守其所知知有所极而人知则有限故所谓知及只言心到处
　　某比来所得义理尽弥久而不能变必是屡中于其间只是昔日所难今日所易昔日见得心烦今日见得心约到近上更约必是精处尤更约也
　　孔子三人行必得我师焉此圣人取善颜子亦在此术中然犹着心以取益比圣人差别圣人则所见是益作者七人伏羲也神农也黄帝也尧也舜也禹也汤也所谓作者上世未有作而作之者也伏羲始服牛乘马者也神农始教民稼穑者也黄帝始正名百物者也尧始推位舜始封禅者也尧以德禹以功故别数之汤始革命者也若谓武王为作则武王已是述汤事也若以伊尹为作则当数周公恐不肯以人臣谓之作若孔子自数为作则自古以来实未有如孔子者然孔子已自言述而不作也
　　学者当须立人之性仁者人也当辨其人之所谓人学者学所以为人
　　为学大益在自求变化气质不尔皆为人之弊卒无所发明不得见圣人之奥
　　义理有碍则濯去旧见以来新意
　　多求新意以开昏防吾学不振非强有力者不能自奋足下信笃持谨何患不至正惟求【一作来】自粹美得之最近
　　万物皆有理若不知穷理如梦过一生释氏便不穷理皆以为见病所致庄生尽能明理及至穷极亦以为梦故称孔子与颜渊语曰吾与尔皆梦也盖不如易之穷理也
　　有志于学者都更不论气之美恶只看志如何匹夫不可夺志也惟患学者不能坚勇
　　学须以三年为期孔子曰期月可也三年有成大凡事如此亦是一时节期月是一岁之事举偏也至三年事大纲惯熟学者又须以自朝及昼至夜为三节积累功夫更有勤学则于时又以为限
　　人与动植之类已是大分不齐于其类中又极有不齐某尝谓天下之物无两个有相似者虽一件物亦有隂阳左右譬之人一身中两手为相似然而有左右一手之中五指而复有长短直至于毛髪之类亦无有一相似至如同父母之兄弟不惟其心之不相似以至声音形状亦莫有同者以此见直无一同者
　　人一已百人十已千如此不至者犹难罪性语气可也同行报异犹难语命语遇可也气与遇性与命切近矣犹未易言也
　　凡观书不可以相类泥其义不尔则字字相梗当观其文势上下之意如充实之谓美与诗之言美轻重不同【近思作程语】
　　乡原狥欲而畏人其心乃穿窬之心也茍狥欲而不畏人方明盗耳遁辞乃乡原之辞也无执守故其辞妄当自立说以明性不可以遗言附防解之若孟子言不成章不达及所性四体不言而喻此非孔子曾言而孟子言之此是心解也
　　世学不明千五百年大丞相言之于书吾辈治之于己圣人之言庶可期乎顾所学谋之太廹则心劳而不虚质之太烦则泥文而滋弊此仆所以未置怀于学者也诐淫邪遁之辞古语孰近诐辞茍难近于竝耕为我淫辞放侈近于兼爱齐物邪辞离正近于隘与不恭遁辞无守近于揣摩说难四者可以尽天下之狂言
　　孟子之言性情皆一也亦观其文势如何情未必为恶哀乐喜怒发而中节谓之和不中节则为恶
　　释氏之说所以陷者以其待天下万物之性为一犹告子生之谓性今之言性者汗漫无所执守所以临事不精学者先须立本
