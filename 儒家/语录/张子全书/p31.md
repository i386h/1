<!-- { "loadSidebar": true } -->
　　自易曰自天祐之此篇宜在立心勿恒凶下盖上言莫益之故此言多助也
　　变而通之以尽利
　　理势既变不能与时顺通非尽利之道
　　鼓之舞之以尽神
　　鼓天下之动者存乎神【神一作词】
　　天下之动神鼓之也神则主于动故天下之动皆神为之也词不鼓舞则不足以尽神词谓易之词也于象固有此意矣又系之以词因而驾说使人向之极尽动之义也歌舞为巫风言鼔舞之尽神者与巫之为人无心若风狂然主于动而己故以好歌舞为巫风犹之如巫也巫主于动以至于鼔舞之极也故曰尽神因说鼔舞之义故取巫以为言语其动而已
　　乾坤其易之缊邪乾坤成列而易立乎其中矣乾坤毁则无以见易易不可见则乾坤或几乎息矣
　　隂阳刚柔仁义之本立而后知趋时应变故乾坤毁则无以见易感而后有通不有两则无一故圣人以刚柔立本乾坤毁则无以见易
　　乾坤既列则其间六十四卦爻位错综以为变成茍乾坤不列则何以见易易不见则是无乾坤乾坤天地也易造化也圣人之意莫先乎要识造化既识造化然后有理可穷彼惟不识造化以为幻妄也不见易则何以知天道不知道则何以语性
　　是故形而上者谓之道形而下者谓之器化而裁之谓之变推而行之谓之通举而错之天下之民谓之事业一隂一阳不可以形器拘故谓之道乾坤成列而下皆易之器乾坤交变因约裁其变而别之故谓之变推而行其变尽利而不遗可谓通矣举尽利之道而错诸天下之民以行其典礼易之事业也【遗一作匮】约裁其化而指别之则名体各殊故谓之变
　　运于无形之谓道形而下者不足以言之鼔万物而不与圣人同忧天道也圣不可知也无心之妙非有心所及也
　　形而上是无形体者也故形以上者谓之道也形而下是有形体者故形以下者谓之器无形迹者即道也如大德敦化是也有形迹者即器也见于事实如礼义是也
　　圣人因天地之化裁节而立法使民知寒暑之变故谓之春夏秋冬亦化而裁之一端耳
　　凡不形以上者皆谓之道惟是有无相接与形不形处知之为难须知气从此首盖为气能一有无无则气自然生是道也是易也
　　化而裁之存乎变推而行之存乎通
　　变则化由粗入精也化而裁之谓之变以着显微也化而裁之存乎变存四时之变则周岁之化可裁存昼夜之变则百刻之化可裁推四时而行则能存周岁之通推昼夜而行则能存百刻之通
　　神而明之存乎其人黙而成之不言而信存乎德行上天之载无声臭可象惟仪刑文王当契天德而万邦信说故易曰神而明之存乎其人不知上天之载当存文王黙成存德性则自然黙成而信矣神而明之存乎其人道至有难明处而能明之此则在人也凡言神亦必待形然后着不得形神何以见神而明之存乎其人然则亦须待人而后能明乎神系辞下
　　八卦成列象在其中矣因而重之爻在其中矣刚柔相推变在其中矣系辞焉而命之动在其中矣吉凶悔吝者生乎动者也刚柔者立本者也变通者趋时者也吉凶者贞胜者也
　　变其势也动其情也情有邪正故吉凶生变能通之则尽利能正夫一则吉凶可胜而天地不能藏其迹日月不能其明辞各指其所之圣人之情也指之使趋时尽利顺性命之理臻三极之道也能从之则不陷于凶悔矣所谓变动以利言者也然爻有攻取爱恶本情素动因生吉凶悔吝而不可变者乃所谓吉凶以情迁者也能深存系辞所命则二者之动见矣又有义命当吉当凶当否当亨者圣人不使避凶趋吉一以贞胜而不顾如大人否亨有陨自天过渉灭顶凶无咎损益不克违及其命乱也之类三者异情不可不察
　　天地之道贞观者也日月之道贞明者也天下之动贞夫一者也
　　着天地日月以刚柔立其本也其变虽大盖不能迁夫正者也【一本下有刚柔立本故又着见之】正明不为日月所正观不为天地所迁贞正也本也不不惑不倚之谓也天地之道至广至大贞乃能观也日月之明贞乃能明也天下之动贞乃能一也盖言天地之道不惑者始能观之日月之明不惑者始能明之天下之动不惑者始能见夫一者也所以不惑者何正以是本也本立则不为闻见所转其见其闻须透彻所从来乃不惑此盖谓人以贞而观天地明日月一天下之动也
　　正明不为日月之所正观不为天地之所迁正观正明是已以正而明日月观天地也为日月之明与天地变化所惑故必已以正道观之能如是不越乎穷理岂惟耳目所闻见必从一德见其大源至于尽处则可以不惑也存嘿识实有信有此茍不自信则终为物役
　　事千变万化其究如此而已天下之动贞夫一者也
　　爻象动乎内吉凶见乎外
　　因爻象之既动明吉凶于未形故曰爻象动乎内吉凶见乎外
　　功业见乎变
　　随爻象之变以通其利故功业见也
　　圣人之情见乎辞
　　圣人之情存乎教人而已
　　天地之大德曰生
　　将陈理财养物于下故先叙天地生物
　　圣人之大寳曰位何以守位曰仁
　　失位则无以参天地而措诸民也
　　昔者包牺氏之王天下也仰则观象于天俯则观法于地观鸟兽之文与地之宜
　　此皆是圣人取之于糟粕也
　　地之宜如为黑为刚卤为大涂
　　以通神明之德以类万物之情
　　神明之德通于万殊万物之情类于形器
　　作结绳而为罔罟以佃以渔盖取诸离
　　柔附于物饮血茹毛之教古所先有
　　包牺氏没神农氏作斵木为耜揉木为耒耒耨之利以教天下盖取诸益
　　天施地生损上益下播种次之
　　日中为市致天下之民聚天下之货交易而退各得其所盖取诸噬嗑
　　聚而通交相有无次之
　　神农氏没黄帝尧舜氏作通其变使民不倦神而化之使民宜之
　　鸿荒之世食足而用未备尧舜而下通其变而教之也神而化之使不知所以然运之无形以通其变不类革之使民宜之也
　　立法须是过人者乃能之若常人安能立法凡变法须是通通其变使民不倦岂有圣人变法而不通也
　　黄帝尧舜衣裳而天下治盖取诸乾坤
　　君逸臣劳
　　上古无君臣尊卑劳逸之别故制以礼衣裳而天下治必是前世未得如此其文章礼乐简易朴畧至尧则焕乎其有文章然传上世者止是伏牺神农此仲尼道古也犹据闻见而言以上则不可得而知所传上世者未必有自从来如此而已安知其间固尝有礼文一时磨灭耳又安知上世无不如三代之文章者乎然而如周礼则不过矣可谓周尽今言治世且指尧舜而言可得传者也歴代文章自夫子而损益之见其礼而知其政闻其乐而知其德不可加损矣
　　刳木为舟剡木为楫舟楫之利以济不通致远以利天下盖取诸涣
　　舟车之作舟易车难故舟先于车
　　服牛乘马引重致远以利天下盖取诸随
　　不劳而得其欲故动而悦
　　重门击柝以待暴客盖取诸豫
　　有备则无患故豫
　　断木为杵掘地为臼臼杵之利万民以济盖取诸小过备物致用过以养物
　　木为弧剡木为矢弧矢之利以威天下盖取诸暌养道虽至禁网尚疎但惩其乖乱而已
　　上古穴居而野处后世圣人易之以宫室上栋下宇以待风雨盖取诸大壮
　　刚以承上柔以覆下上其栋下其宇之象
　　栋屋脊檩也宇椽也若指第二檩为栋则其间已有宇不得上栋也若指袱为栋又益远矣宇而下故言下宇
　　上古结绳而治后世圣人易之以书契百官以治万民以察盖取诸夬
　　礼成教备养道足而后刑可行政可明明而不疑易说制作之意盖取诸某卦止是取义与象契非必见卦而后始有为也然则是言夫子之言耳【备一作脩】
　　阳一君而二民君子之道也隂二君而一民小人之道也
　　一其归者君子之道多以御者小人之理【御一作御】阳遍
　　体众隂众隂共事一阳理也是故二君共一民一民事二君上与下皆小人之道也一君而体二民二民而宗一君上与下皆君子之道也
　　易曰憧憧往来朋从尔思子曰天下何思何虑天下同归而殊涂一致而百虑天下何思何虑日往则月来月往则日来日月相推而明生焉寒往则暑来暑往则寒来寒暑相推而岁成焉往者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇德也
　　正惟存神尔不能利用使不思不勉执多以御故憧憧之心劳而德防矣将陈恬智交养故序日月寒暑屈伸相感之义也
　　君子行义以达其道精一于义使不思而得不勉而中如介于石故能见几而作天下何思何虑明屈伸之变斯尽之矣日月相推而明生焉寒暑相推而岁成焉神易无方体一隂一阳不测皆所谓通乎昼夜之道也
　　屈伸相感而利生感以诚也情伪相感而利害生杂之伪也精义入神事豫吾内求利吾外也利用安身素利吾外致养吾内也穷神知化乃养成自然非思勉之能强故崇德而外君子未或致知也精义入神养之至也
　　义以反经为本经正则精仁以敦化为深化行则显义入神动一静也仁敦化静一动也仁敦化则无体义入神则无方
　　何思何虑行其所无事而已下文皆是一意行其所无事惟务崇德但妄意有意即非行其所无事行其所无事则是意必固我已絶今天下无穷动静情伪止一屈伸而已在我先行其所无事则复何事之有日月寒暑之往来尺蠖之屈龙蛇之蛰莫非行其所无事是以恶其凿也百虑而一致先得此一致之理则何用百虑虑虽百卒归乎理而已此章憧憧往来要其有心至于德之盛也率本此意咸之九四有应在初思其朋是咸其心也不言心而言心之事不能虚以受人乃憧憧而致其思咸道失矣憧憧往来心之往来也不能虚以接物而有所系着非行其所无事也精义入神豫而已学者求圣人之学以备所行之事今日先撰次来日所行必要作事如此若事在一月前则自一月前裁培挨排则至是时有备言前
　　定事前定皆在于此积累乃能有功天下九经自是行之者一惟豫而已譔次豫备乃择义之精若是则何患乎物至事来精义入神须从此去豫则事无备备则用利用利则身安凡人应物无节则往往自失故要在利用安身益以养德也若夫穷神知化则是德之盛故云未之或知盖大则犹可勉而至大而化则必熟化即达也精义入神以致用谓贯穿天下义理有以待之故可推用穷神是穷尽其神也入神是仅能入于神也言入如自外而入义固有浅深精义入神要得尽思虑临事无疑
　　精义入神固不待接物然君子何尝不接物人则见君子闲坐独处不知君子接物在其中睡虽不与物接然睡犹是成熟者
　　知几其神精义入神皆豫之至也豫者见事于未萌豫即神也精义入神利用安身此大人之事大人之事则在思勉力行可以扩而至之未之或知以上事是圣人德盛自致非思勉可得犹大而化之大则人为可勉也化则待利用安身以崇德然后德盛仁熟自然而致也故曰穷神知化德之盛也自是别隔为一节义有精麤穷理则至于精义若精义尽性则是入神盖为一故神通天下为一物在已惟是要精义入神所存能静而不能动者此则存博学则利用用利则身安身安所以崇其德也所应皆善应过则所存者复神
　　穷神知化德之盛也
　　德盛者神化可以穷尽故君子崇之【一作穷理尽性】
　　化事之变也
