<!-- { "loadSidebar": true } -->
　　上六濡其首厉象曰濡其首厉何可久也
　　未济
　　未济亨小狐汔济濡其尾无攸利彖曰未济亨柔得中也小狐汔济未出中也濡其尾无攸利不续终也虽不当位刚柔应也象曰火在水上未济君子以慎辨物居方初六濡其尾吝象曰濡其尾亦不知极也九二曳其轮贞吉象曰九二贞吉中以行正也六三未济征凶利涉大川象曰未济征凶位不当也
　　有强援于上故利涉大川非义躁进凶之道也
　　九四贞吉悔亡震用伐方三年有赏于大国象曰贞吉悔亡志行也
　　刚阳之德迫近至尊非正而吉悔所招也初处险中叛而未一奋动讨伐其势必克堪上之任是以有赏
　　六五贞吉无悔君子之光有孚吉象曰君子之光其晖吉也上九有孚于饮酒无咎濡其首有孚失是象曰饮酒濡首亦不知节也
　　饮酒而至于濡首不节之甚也其必失此乐也有孚













　　张子全书卷十
<子部,儒家类,张子全书>
　　钦定四库全书
　　张子全书卷十一
　　易说下
　　系辞上
　　天尊地卑乾坤定矣卑高以陈贵贱位矣
　　先分天地之位乾坤立则方见易故其事无非易也所以先言天地乾坤易之门户也不言高卑而曰卑高者亦有义高以下为基亦是人先见卑处然后见高也
　　不见两则不见易【阙】　物物象天地
　　不曰天地而乾坤云者言其用也乾坤亦何形犹言神也人鲜识天天竟不可方体姑指日月星辰处视以为天隂阳言其实乾坤言其用如言刚柔也乾坤则所包者广
　　动静有常刚柔断矣
　　动静隂阳性也刚柔其体未必形
　　静专动直不为物累则其动静有常不牵制于物也然则干为刚果断然不疑矣【直一作着】
　　天地动静之理天圆则须动转地方则须安静
　　在天成象在地成形变化见矣
　　有形有象然后知变化之验
　　是故刚柔相摩
　　以人言之喘息是刚柔相摩气一出一入上下相摩错也于鼻息见之人自鼻息相摩以荡于腹中物既消烁气复升腾
　　干知大始坤作成物干以易知坤以简能
　　天地虽一物理须从分别大始者语物之始干全体之而不遗故无不知也知之先者盖莫如干成物者物既形矣故言作已入于形气也初未尝有地而干渐形不谓知作谓之何哉然而干以不求知而知故其知也速坤以不为而为故其成也广
　　易则易知简则易从易知则有亲易从则有功有亲则可乆有功则可大可乆则贤人之徳可大则贤人之业易简而天下之理得矣天下之理得而成位乎其中矣此皆言人体天地之徳然也可乆者以乆逺推行可大者其得体也大凡语道理之徒道达不已竟亦何所求推行及民故以贤人措诸事业而言易简理得而成乎天地之中盖尽人道并立乎天地以成三才则是与天地参矣但尽人道理自当耳不必受命仲尼之道岂不可以参天地
　　言知者知而己言能者渉于形气能成物者也易则易知易知则有亲今夫虎豹之为物豢之虽驯人亦不敢遂以亲狎为其难测惟其平易则易知易信信则人任焉以其可信人斯委任故易以有功矣道体至广所以有言易有言小有言大无乎不在
　　坤至柔而动也刚乃积大势成而然尔干至健无体为感速故易知坤至顺不烦其施普故简能志大则才大事业大故曰可大又曰富有志久则气久德性久故曰可久又曰日新德业不可久不可大不足谓之贤况可谓之圣乎
　　易简理得则知几知几然后经可正天下达道五其生民之大经乎经正则道前定事豫立不疑其所行利用安身之要莫先焉
　　成位乎其中与天地合其德
　　圣人设卦观象系辞焉而明吉凶刚柔相推而生变化是故吉凶者失得之象也悔吝者忧虞之象也变化者进退之象也刚柔者昼夜之象也六爻之动三极之道也
　　吉凶者失得之着也变化者进退之着也设卦系辞所以示其着也吉凶变化悔吝刚柔易之四象欤悔吝由羸不足而生亦两而已变化进退之象云者进退之动也微必验之于变化之着故察进退之理为难察变化之象为易六爻尽利而动所以顺隂阳刚柔仁义性命之理也故曰六爻之动三极之道也
　　是故君子所居而安者易之序也
　　序犹言分也易之中有贵有贱有吉有凶皆其自然之分也所居皆安之君子安分也
　　所乐而玩者爻之辞也
　　言君子未尝须臾学不在易玩玩习也每读则每有益所以可乐
　　动则观其变而玩其占
　　占非卜筮之谓但事在外可以占验也观乎事变斯可以占矣盖居则观其象而玩其辞此所以动则观其变而玩其占也
　　彖者言乎其象也
　　象谓一卦之质
　　齐小大者存乎卦
　　卦有称名至小而与诸卦均齐者各着其义也盖称名小而取类大也
　　辨吉凶者存乎辞
　　欲见小疵者必存乎辞
　　忧悔吝者存乎介
　　悔吝吉凶之萌惟介于石者能见几而作
　　忧悔吝者存乎介欲观易象之小疵宜存志静知所动之几微也【静知亦作静志】
　　震无咎者存乎悔
　　凡言无咎者必求其始皆有悔今能改之也有咎而免者善震而补也
　　易与天地凖故能弥纶天地之道
　　易与天地凖此言易之书也易行乎其中造化之谓也言弥纶范围此语必夫子所造弥者弥缝补缀之义纶者往来经营之义易之为书与天地凖易即天道独入于爻位系之以辞者此则归于人事盖卦本天道三隂三阳一升一降而变成八卦错综为六十四分而有三百八十四爻也因爻有吉凶动静故系之以辞存乎教诫使人动则观其变而玩其占其出入以度内外使知惧又明于忧患与故无有师保如临父母圣人与人撰出一法律之书使人知所向避易之义也
　　仰以观于天文俯以察于地理是故知幽明之故原始反终故知死生之说
　　天文地理皆因明而知之非明则皆幽也此所以知幽明之故万物相见乎离非离不相见也见者由明而不见非无物也乃是天之至处彼异学则皆归之空虚盖徒知乎明而已不察夫幽所见一边耳气聚则离明得施而有形气不聚则离明不得施而无形方聚也安得不谓之有方其散也安得遽谓之无故圣人仰观俯察但云知幽明之故不云知有无之故
　　盈天地之间者法象而已文理之察非离不相覩也方其形也有以知幽之故方其不形也有以知明之故
　　与天地相似故不违知周乎万物而道济天下故不过旁行而不流
　　知天地无私则于道不离然遗物而独化又过乎大中之表也故下文曰范围天地之化而不过曲成万物而不遗通乎昼夜之道而知
　　未能周万物则必有过过失也君子立法必其智周天下之利害而其道又足以济天下然后不过过失也知周万物道济天下然后不错若不如此或得于彼则或失于此也天惟运动一气鼔万物而生无心以恤物圣人则有忧患不得似天天地设位圣人成能圣人主天地之物又智周乎万物而道济天下必也为之经营不可以有忧付之无忧
　　旁行不流圆神不倚也
　　安土敦乎仁故能爱
　　安土乐其所自生忠厚之道也
　　范围天地之化而不过
　　过则溺于空沦于静既不能存其神又不能知夫化矣大抵过则不是着有则是着无圣人自不言有无诸子乃以有无为说说有无斯言之陋也在易则惟曰神则可以兼统
　　通乎昼夜之道而知
　　不偏滞于昼夜之道故曰通知
　　故神无方而易无体
　　系辞言易大槩是语易书制作之意其言易无体之类则是天易也神易虽是一事方与体虽是一义以其不测故言无方以其生生故言无体然则易近于化
　　一隂一阳之谓道
　　一隂一阳是道也能继继体此而不已者善也善之犹言能继此者也其成就之者则必俟见性是之谓圣仁者不已其仁始谓之仁知者不已其知方谓之知此是致曲曲能有诚也诚则有变化必仁智会合乃为圣人也前谓圣者于一节上成性也夷惠所以亦得称圣人然行在一节而已百姓日用而不知盖所用莫非在道饮食男女皆性也但己不自察由旦至暮凡百举动莫非感而不之知今夫心又不求感又不求所以醉而生梦而死者众也
　　继之者善也成之者性也
　　言继继不已者善也其成就者性也仁智各以成性犹仁礼以成性
　　勉勉而不息可谓善成而存存在乎性仁知见之所谓曲能有诚者也不能见道其仁知终非性之有也性未成则善恶混故亹亹而继善者斯为善矣恶尽去则善因以亾故舍曰善而曰成之者性神不可致思存焉可也化不可助长顺焉可也存虚明久至德顺变化达时中仁之至义之尽也知微知彰不舍而继其善然后可以成之性矣
　　仁者见之谓之仁知者见之谓之知
　　闻见不足以为己有仁者见之谓之仁知者见之谓之知心各有本性始为己有茍未见性须当勉勉今学者既知趋向殊不费力何谓不勉勉
　　百姓日用而不知
　　百姓日用不知溺于流也
　　鼔万物而不与圣人同忧
　　老子言天地不仁以万物为刍狗此是也圣人不仁以百姓为刍狗此则异矣圣人岂有不仁所患者不仁也天地则何意于仁鼔万物而已圣人则仁耳此其为能道也天不能皆生善人政以天无意也鼔万物而不与圣人同忧圣人之于天下法则无不善也然古者治世多而后世不治何也人徒见文字所记自唐虞以上几治几乱须归之运数有大运有小运故孟子曰天之生民久矣一治一乱
　　系之为言或说易书或说天或说人卒归一道盖不异术故其参错而理则同也鼔万物而不与圣人同忧则于是分出人之道不可混天鼓万物而与圣人同忧此言天德之至也与天同忧乐法于后世虽是圣人之事亦犹圣人之末流耳
　　神则不屈无复囘易鼔万物而不与圣人同忧者此直谓天也天则无心神故可以不诎圣人则岂忘思虑忧患虽圣亦人耳焉得遂欲如天之神庸不害于其事圣人茍不用思虑忧患以经世则何用圣人天治自足矣
　　圣人所以有忧者圣人之仁也不可以忧言者天也盖圣人成能所以异于天地
　　富有之谓大业日新之谓盛德
　　富有广大不御之盛欤日新悠久无疆之道欤富有者大无外也日新者久无穷也显其聚也隐其散也显且隐幽明所以存乎象聚且散推荡所以妙乎神日新之谓盛德过而不有不凝滞于心知之细也非盛德日新惟日新是谓盛德义理一贯然后日新
　　生生之谓易
　　生生犹言进进也
　　极数知来之谓占
　　极数知来前知也前知其变有道术以通之君子所以措于民者远矣
　　通变之谓事
　　能通其变而措于民圣人之事业也
　　易简之善配至德
　　循天下之理之谓道得天下之理之谓德故曰易简之善配至德
　　知崇礼卑崇效天卑法地天地设位而易行乎其中矣成性存存道义之门
　　非知德不崇非礼业不广
