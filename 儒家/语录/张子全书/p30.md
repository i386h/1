<!-- { "loadSidebar": true } -->
　　崇天也形而上也通昼夜之道而知其知崇矣知及之而不以礼性之非己有也故知礼成性而道出如天地位而易行天地位定而易行其中知礼成而道义出夫易圣人所以崇德广业以知为德以礼为业也盖知崇则德崇矣此论易书之道而圣人亦以教人天地设位而易行乎其中比下文成性存存道义之门而言也天地设位故易行乎其中知礼成性则道义自此而出也道义之门者由仁义行也圣人亦必知礼成性然后道义从此出譬之天地设位则造化行于其中知则务崇礼则惟欲乎卑成性须是知礼存存则是长存知礼亦如天地设位
　　何以致不息成性则不息诚成也诚为能成性也仁人孝子所以成身柳下惠不息其和也伯夷不息其清也于清和以成其性故亦得为圣人也然清和犹是一端不得完正不若知礼以成性即道义从此出智极其高故效天礼着实处故法地人必礼以立失礼则孰为道天地设位而易行乎其中成性存存道义之门得知礼以成性性乃存然后道义从此出学不能自信而明者患在不勉耳当守道不囘如川之流源泉混混不舍昼夜无复囘却则自明自得之也易曰继之者善也惟能相继而不已者道之善也至于成性则不勉而中不思而得从容中道矣易曰成性存存道义之门
　　系辞焉以断其吉凶是故谓之爻言天下之至赜而不可恶也
　　易语天地隂阳情伪至隐赜而不可恶也诸子驰骋说辞穷高极幽而知德者厌其言故言为非艰使君子乐取之为贵
　　易之为书有君子小人之杂道有隂阳爻有吉凶之戒使人先事决疑避凶就吉
　　拟之而后言议之而后动拟议以成其变化
　　凡一言动是非可不可随之而生所以要愼言动拟之而后言议之而后动不越求是而己
　　自此以下皆着爻象之词所以成变化之道拟议以教人也凡有一迹出则便有无限人议论处至如天之生物亦甚有不齐处然天则无心不恤此所以要愼易曰拟之而后言议之而后动只是要求是也
　　子曰君子之道或出或处或黙或语二人同心其利断金同心之言其臭如兰
　　君子自知自信了然不惑又于出处语黙之际获与人同则其志决然利可断金惟仁者能听尽言己不欲为善则己茍欲为善惟恐人之不言二人同心其利断金夫一人固自明矣又有一人言而同心其为利也如金铁之可断
　　义理必至于出处语黙之不可易如此其同也己固自信又得一人与之同故利可断金
　　大衍之数五十其用四十有九
　　大衍之数五十其用四十有九天地之数也一固不为用天一地二天三地四天五地六天七地八天九地十夫混然一物无有终始首尾其中何数之有然言者特示有渐耳理须先数天又须先言一次乃至于十也且天下之数止于十穷则自十而反一又数当止于九其言十者九之耦也扬雄亦曰五复守于五行者盖地数无过天数之理孰有地大于天乎故知数止于九九是阳极也十也者姑为五之耦焉耳
　　分而为二以象两挂一以象三揲之以四以象四时归奇于扐以象闰五岁再闰故再扐而后挂天数五地数五五位相得而各有合天数二十有五地数三十凡天地之数五十有五此所以成变化而行鬼神也干之策二百一十有六坤之策百四十有四凡三百有六十当期之日二篇之策万有一千五百二十当万物之数也极【两两】是谓天参虽三其实一也象成而未形也【两　地两效刚　七离九两　柔之法也　六坎八】
　　参天两地此但天地之质也通其数为五乾坤止合为坎离之数当六七精为日月粗为水火坎离合而后万物生得天地最灵为人故人亦参为性两为体推其次序数当八九八九而下土其终也故土之为数终于地十过此以往万亿无穷不越十终反一而己阳极于九隂终于十数乃成五行奇耦乃备过此周而反始滋至无算不越于是阳用其极隂不用极而用六者十者数之终九之配也地无逾天之理终于其终而己焉参天两地五也
　　【一地两二也　三地两六也坤用　五地两十也一天三三也　三天三九也干用　五天三十五也凡三五乘天地之数总四十有五并参天两地者数之五共五十虚太极之一故其用四十有九】挂一象三象天地之三也揲象四时四时揲之数不过十十时乃三岁半举三揲多之余也直云五岁再闰者尽余多之极也揲余九则揲者四十而已四十乃时之数也
　　六【七八九十五四三二】一此相间循环之数也
　　五位相得而各有合一二相间是相得也各有合以对相合也如一六二七三八四九各有合神也位相得化也
　　奇所挂之一也扐左右手四揲之余也再扐后挂者每成一爻而后挂也谓第二第三揲不挂也闰常不及三岁而再至故曰五岁再闰此归奇必俟于再扐者象闰之中间再岁也
　　成变化行鬼神成行隂阳之气而已矣
　　是故四营而成易十有八变而成卦八卦而小成引而伸之触类而长之天下之能事毕矣显道神德行是故可与酬酢可与祐神矣
　　示人吉凶其道显隂阳不测其德神显故可与酬酢神故可与祐神受命如响故可与酬酢知来藏往故可与祐神示人吉凶其道显矣知来藏往其德行神矣语蓍之用也
　　显道者危使平易使倾惧以终始其要无咎之道也神德行者寂然不动防于万化之感而莫知为之者也受命如响故可与酬酢曲尽鬼谋故可与祐神显道神德行此言蓍之行也
　　子曰知变化之道者其知神之所为乎
　　化之于己须臾之化则知须臾之顷必显一日之化则知一日之化有殊易知变化之道则知神之所为又曰知几其神乎
　　惟神为能变化以其一天下之动也人能知变化之道其必知神之为也圣人之进岂不自见今在学者区别是非有化于神者犹能知之况圣人乎易言穷神知化又言知变化之道安得不知
　　易有圣人之道四焉以言者尚其辞以动者尚其变以制器者尚其象以卜筮者尚其占
　　辞变象占皆圣人之所务也易道具焉【一本无易道具焉四字有故曰神而明之存乎其人十字】
　　尚辞则言无所茍尚变则动必精义尚象则法必致用尚占则谋必知来四者非知神之所为孰能与于此知德之难言知之至也孟子谓我于辞命则不能又谓浩然之气难言易谓不言而信存乎德行又以尚辞为圣人之道非知德达乎是哉学未至于知德语皆有病形而上者得辞斯得象矣故变化之理须存乎辞言所以显变化也易有圣人之道而曰以言者尚其辞辞者圣人之所以圣
　　人言命字极难辞之尽理而无害者须出于精义易有圣人之道四曰以言者尚其辞必至于圣人然后其言乃能无敝盖由精义所自出也故辞不可以不修
　　是以君子将有为也将有行也问焉而以言其受命也如响无有远近幽深遂知来物非天下之至精其孰能与于此参伍以变错综其数通其变遂成天地之文极其数遂定天下之象非天下之至变其孰能与于此易无思也无为也寂然不动感而遂通天下之故非天下之至神其孰能与于此夫易圣人之所以极深而研几也唯深也故能通天下之志唯几也故能成天下之务唯神也故不疾而速不行而至子曰易有圣人之道四焉者此之谓也
　　有不知则有知无不知则无知是以鄙夫有问仲尼竭两端而空易受命乃如响无有远近幽深遂知来物非天下之至精孰能与于此言易之为书也至精者谓圣人穷理极尽精微处中庸所谓至矣天下之理斯尽因易之三百八十四爻变动以寓之人事告人以当如何时如何事如何则吉如何则凶宜动宜静丁宁以为告戒所以因贰以济民行也
　　既言参伍矣参伍而上复如何分别
　　气之聚散于太虚犹氷凝释于水知太虚即气神变易而已诸子浅妄有有无之分非穷理之学也易非天下之至精则辞不足待天下之问非深不足通天下之志非通变极数则文不足以成物象不足以制器几不足以成务非周知兼体则其神不能通天下之故不疾而速不行而至也
　　非至精至变至神不能与故曰神而明之存乎其人无知者以其无不知也若言有知则有所不知也惟其无知故能竭两端易所谓寂然不动感而遂通也无知则神矣茍能知此则于神为近无知者亦以其术素备也道前定则不穷一故神譬之人身四体皆一物故触之而无不觉不待心使至此而后觉也此所谓感而遂通不行而至不疾而速也物形乃有小大精粗神则无精粗神即神而己不必言作用譬之三十辐共一毂则为车若无毂与辐亦何以见车之用感皆出于性性之流也惟是君子上达小人下达之别
　　易言感而遂通者盖语神也虽指暴者谓之神然暴亦固有渐是亦化也
　　圣人通天下之志虽愚人与禽兽犹能识其意有所感则化感亦有难专以化言感而遂通者神又难专谓之化也
　　天一地二天三地四天五地六天七地八天九地十此语恐在天数五地数五处然圣人之于书亦有不欲并一说尽虑易知后则不复研究故有易有难或在此说或在彼说然要终必见但俾学者潜心
　　子曰夫易何为者也夫易开物成务冒天下之道如斯而已者也
　　开物成务物凡物也务事也开明之也成处之也事无大小不能明何由能处虽至麤至小之事亦莫非开物成务譬如不深耕易耨则稼穑乌得而立惟深也故能通天下之志惟几也故能成天下之务是则开物成务者必也有济时之才
　　是故圣人以通天下之志以定天下之业以断天下之疑是故蓍之德圆而神卦之德方以知
　　圆神故能通天下之志方知故能定天下之业爻贡所以断天下之疑易书成三者备民患明圣人得以洗濯其心而退藏于宻矣
　　能通天下之志者为能感人心
　　吉凶与民同患
　　吉凶可以正胜非圣人之患也
　　神以知来知以藏往
　　非神不能显诸仁非知不知藏诸用
　　开物于几先故曰知来明忧患而弭其故故曰藏往
　　古之聪明叡知神武而不杀者夫
　　神武不杀神知之大者使知惧而不犯神武者也
　　是以明于天之道而察于民之故是兴神物以前民用言天之变迁祸福之道由民之逆顺取舍之故故作易以先之
　　圣人以此斋戒以神明其德夫
　　民患除忧疑亡用利身安故可退藏于宻穷神知化以崇高其德也自此而下又歴言其德之出而异名也
　　是故阖戸谓之坤辟戸谓之干一阖一辟谓之变阖戸静宻也辟戸动达也形开而目覩耳闻受于阳也一动一静是道之常专于动静则偏也一阖一辟谓之变人之有息盖刚柔相摩乾坤阖辟之象也
　　制而用之谓之法
　　因其变而裁制之以教天下圣人之法也
　　利用出入民咸用之谓之神
　　用之不穷莫知其乡故名之曰神
　　是故易有太极是生两仪两仪生四象四象生八卦八卦定吉凶吉凶生大业
　　四象即干之四德四时之象故下文云变通莫大乎四时尽吉凶之理则能尽天人之助而成位乎其中矣故下云崇高莫大乎富贵有吉凶利害然后人谋作大业生若无施不宜则何业之有
　　天生神物圣人则之
　　天生圣人则之以占兆【一云占之以兆】
　　天地变化圣人效之
　　天地变化圣人作易以着效之故曰圣人效之
　　天垂象见吉凶圣人象之
　　作易以示人犹天象见吉凶
　　河出图洛出书圣人则之
　　作书契效法犹地出图书【一云犹河洛】
　　易曰自天祐之吉无不利子曰祐者助也天之所助者顺也
