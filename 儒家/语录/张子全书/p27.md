<!-- { "loadSidebar": true } -->
　　初六井泥不食旧井无禽象曰井泥不食下也旧井无禽时舍也九二井谷射鲋瓮敝漏象曰井谷射鲋无与也九三井渫不食为我心恻可用汲王明并受其福象曰井渫不食行恻也求王明受福也
　　井以旣出为功井道之成在于上六三其正应而又以阳居阳克满可汲为五所间功不上施故为我心恻然若上六明于照物则上下逺迩皆获其利井渫不食强施行恻然且不售作易者之叹欤
　　六四井甃无咎象曰井甃无咎修井也
　　无应于上无敝漏于下故但免咎而己
　　九五井冽寒泉食象曰寒泉之食中正也
　　井冽寒泉美而可汲者也刚中之德为众所利
　　上六井收勿幕有孚元吉象曰元吉在上大成也
　　革
　　革已日乃孚元亨利贞悔亡彖曰革水火相息二女同居其志不相得曰革已日乃孚革而信之文明以说大亨以正革而当其悔乃亡天地革而四时成汤武革命顺乎天而应乎人革之时大矣哉象曰泽中有火革君子以治歴明时初九巩用黄牛之革象曰巩用黄牛不可以有为也
　　贱而无应非大亨以正之德中坚自守不可有为
　　六二已日乃革之征吉无咎象曰已日革之行可嘉也俟上之唱革而往应柔中之德所之乃吉
　　九三征凶贞厉革言三就有孚象曰革言三就又何之矣
　　以文明炎上刚阳之德进而之兑兑内柔外刚势穷必反故以征则凶能守正戒惧文命吿之此三革言彼三从命必然可信之理也一云征则虽正而危
　　九四悔亡有孚改命吉象曰改命之吉信志也
　　约已居隂心无私系革而必当见孚于众改命倡始信已可行故吉
　　九五大人虎变未占有孚象曰大人虎变其文炳也以刚居尊说而唱下为众所覩其文炳然不卜而孚望而可信下观而化革着盛焉
　　大人虎变夫何疚之有
　　虎变文章大故明豹变文章小故蔚
　　上六君子豹变小人革面征凶居贞吉象曰君子豹变其文蔚也小人革命顺以从君也
　　以柔为德不及九五刚中炳明故但文章蔚缛能使小人改观而从也
　　盛德之容顔孟以上始可以观若顔子变则必大变即大人虎变虎变则其文至也如此则不待占而有信君子所至之分以致文则足以为班班之缛革命而聴命己不敢犯此所谓尽饰之道斯行者逺矣然犹是就小成上以致其文顔子地位于豹变己为亵就未必肯于此发见此所以如愚愚虽是于吾言无所不说然必夫子省其私始知不愚察其人焉惟是狥内尚质尔然发则不小发大抵止乃有光明艮曰时止则止时行则行其道光明形则着着则明必能止则有光明今作事特未决盖非止也止乃决为然后就其上文章顔子见其进未见其止未止故未发见其所止又必欲如所期盖未见夫子着心处故未肯止是之谓隠而未见行而未成是以勿用学者至此地位亦必如愚然顔子学举措亦无不致文中节处自是谓博我以文则文岂不足但顔子不以为意所谓有若无实若虚也有顔子之心则不为顔子之文可也
　　鼎
　　鼎元吉亨彖曰鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨象曰木上有火鼎君子以正位凝命
　　正始而取新莫先于正位而定命也
　　初六鼎颠趾利出否得妾以其子无咎象曰鼎颠趾未悖也利出否以从贵也
　　柔牵于上必有义乃可鼎颠趾必出否妾从子贵必以有子乃不悖于义也
　　九二鼎有实我仇有疾不我能即吉象曰鼎有实慎所之也我仇有疾终无尤也
　　以阳居中故有实实而与物竞则所丧多矣故所之不可不慎也我仇谓三也三为革为塞固己路而为患者也使其有疾而不能加我则美实可保而吉可致也然四亦恶三三常惧焉是有疾而无尤也
　　九三鼎耳革其行塞雉膏不食方雨亏悔终吉象曰鼎耳革失其义也
　　耳革行塞处二阳之间上下俱实也上下革塞则虽有美实而不见取若二使应五四使应初则其悔可亏故曰方雨亏悔能终不固塞其路则吉可召也革塞之则失其义矣以阳居阳承乗皆刚悔也有九四之革其行不得上通此鼎耳之失义也
　　九四鼎折足覆公餗其形渥凶象曰覆公餗信如何也六五鼎黄耳金利贞象曰鼎黄耳中以为实也居中故其耳黄体柔故其金柔故利于贞【一作利于劲正】
　　上九鼎玉大吉无不利象曰玉在上刚柔节也以刚居上能贞洁如玉以成鼎道不牵隂柔以固其节则吉无不利鼎象也足隂腹阳耳虚刚故曰刚柔节也
　　震
　　震亨震来虩虩笑言哑哑震惊百里不丧匕鬯彖曰震亨震来虩虩恐致福也笑言哑哑后有则也震惊百里惊逺而惧迩也出可以守宗庙社稷以为祭主也象曰洊雷震君子以恐惧修省
　　此卦纯以君出子在而言则震之体全而用显故曰出可以守宗庙社稷不杂言君父共国之时也
　　初九震来虩虩后笑言哑哑吉象曰震来虩虩恐致福也笑言哑哑后有则也六二震来厉亿丧贝跻于九陵勿逐七日得象曰震来厉乗刚也
　　初动而之上故曰跻于九陵亿必也
　　六三震苏苏震行无眚象曰震苏苏位不当也
　　苏苏亦索索之义处非其地故危困不一能惧而改行则无眚矣
　　九四震遂泥象曰震遂泥未光也
　　处众隂之中为众附比刚阳之德而以位隂故泥而未光也
　　六五震往来厉亿无丧有事象曰震往来厉危行也其事在中大无丧也
　　惧往亦厉惧来亦厉能行己以危则富贵可保故曰无丧有事犹云不失其所有也以其乗刚故危以其在中故无丧祸至与不至皆惧则无丧有事【一有云惧隂之中】
　　上六震索索视矍矍征凶震不于其躬于其邻无咎防媾有言象曰震索索中未得也虽凶无咎畏邻戒也危以动惧以语无交而求则民弗与也故以征则凶能以邻为惧则可免咎邻谓五也五既附四己或与焉则招悔而有言矣能以邻为戒不待及身而戒则无咎
　　艮
　　艮其背不获其身行其庭不见其人无咎
　　虽处喧閧亦无害于为学有人于此或日月而至焉亦有终日而不至者及其久也去者常少若居于家闻婴孩之啼则有不忍之心闻奴婢喧戾则犹有不容之意至于市井纷嚣一不与我事何伤于存诚养志易曰艮其背不获其身行其庭不见其人无咎夫入他人之庭不见其人可止也艮其背至近于人也然且不见以其上下无应也时止则止时行则行动静不失其时其道光明学者必时其动静则其道乃不蔽昧而明白今人从学之久不见进长正以莫识动静见他人扰扰非关己事而所修亦废由圣学观之防防悠悠以是终身谓之光明可乎
　　彖曰艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也
　　易言光明者多艮之象着则明之义也
　　象曰兼山艮君子以思不出其位
　　位所安之分也如素夷狄行乎夷狄素患难行乎患难
　　初六艮其趾无咎利永贞象曰艮其趾未失正也六二艮其腓不拯其随其心不快象曰不拯其随未退聴也腓体之随也不能禁其趾而徒止其腓腓所未聴故心不能快
　　九三艮其限列其夤厉薫心象曰艮其限危薫心也一身而动止中列危至薫心
　　六四艮其身无咎象曰艮其身止诸躬也
　　止于心故能艮其身咸之九四朋从尔思义近之
　　六五艮其辅言有序悔亡象曰艮其辅以中正也不能施止于心而能止其言故悔可亡也
　　上九敦艮吉象曰敦艮之吉以厚终也
　　渐
　　渐女归吉利贞彖曰渐之进也女归吉也进得位往有功也进以正可以正邦也其位刚得中也止而巽动不穷也
　　渐者天地之施交女归吉进得位皆指六四【施一作始】
　　象曰山上有木渐君子以居贤德善俗
　　居可久之德难从无徴之德君子不以责人君子以贤德自居不强率人待其心囬故善俗自然【一作不可推行无征难从之德】
　　初六鸿渐于干小子厉有言无咎象曰小子之厉义无咎也
　　鸿为水鸟渐进之始出至于干鸿鹄之志非小子所量见其出陆争欲危之且疑其所处非君子信己而行义无咎也
　　六二鸿渐于磐饮食衎衎吉象曰饮食衎衎不素饱也衎衎和乐貌饮食和乐不徒饱而己言获志之多也
　　九三鸿渐于陆夫征不复妇孕不育凶利御寇象曰夫征不复离羣丑也妇孕不育失其道也利用御冦顺相保也
　　渐卦九三六四易位而居三离上卦四离下卦故曰夫征不复妇孕不育然相与之固物莫能间故利用御冦也征不复者变为艮且得位也如六四之得桷三四非正合故曰失其道也
　　六四鸿渐于木或得其桷无咎象曰或得其桷顺以巽也
　　木非鸿所居如四之易位而在上也然本坤之爻进而为巽故或得其桷居之可安也顺巽则众所与也故得所安
　　九五鸿渐于陵妇三嵗不孕终莫之胜吉象曰终莫之胜吉得所愿也上九鸿渐于陆其羽可用为仪吉象曰其羽可用为仪吉不可乱也
　　无应于下羽洁无污且处于髙故曰渐陆
　　归妹
　　归妹征凶无攸利彖曰归妹天地之大义也天地不交而万物不兴归妹人之终始也说以动所归妹也征凶位不当也无攸利柔乘刚也
　　泰之九三进而在四六四降而在三故曰天地之大义也然泰道将终征将为否故曰凶
　　三五皆乘刚必退反乃吉
　　归妹与革均是泽为大卦义不相干故革具四德而归妹初不言德也妹者是少女之称也对长男而言之故言少女先儒为侄娣之义于卦不见于爻辞则有君与娣之称长男而与长女是人之常也少女而与少男是人之感也说以动须是归妹圣人直是尽人情
　　象曰泽上有雷归妹君子以永终知敝
　　永常礼之终知人情之蔽
　　初九归妹以娣跛能履征吉象曰归妹以娣以恒也跛能履吉相承也
　　阳处于上不可不随故征吉以兑应震合卦之义常道也爻为阳故能履非匹故跛
　　九二眇能视利幽人之贞象曰利幽人之贞未变常也震动乎上虽匹而不至所以眇阳中故能视不援上幽人之正也
　　六三归妹以须反归以娣象曰归妹以须未当也三隂本彚征在上今六三反下而为兑故曰归妹以须反归以娣女当待年于家今待年夫家而反归故曰未当
　　九四归妹愆期迟归有时象曰愆期之志有待而行也九四当速交而为泰今独后者三有所待也故曰愆期
　　六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵行也
　　归妹交泰之事备矣与泰六五同又于此见
　　为之戒也以其贵行故戒其满以几望【一作又于此见新故之戒也】
　　上六女承筐无实士刲羊无血无攸利象曰上六无实承虚筐也
　　上六与六三皆隂故士女无实
　　丰
　　丰亨王假之勿忧宜日中
　　宜日中不宜过中也
　　彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于神乎
　　月盈则食中盈之极也此人所以恶盈祸盈也
　　象曰雷电皆至丰君子以折狱致刑
　　盛明如天大之至也动于上而明于下故折狱致刑民不惑矣
　　初九遇其配主虽旬无咎往有尚象曰虽旬无咎过旬灾也
　　所之在进光大其宜也故往而有尚非均是阳爻则蔀暗之灾与六二疑疾无以异也
