<!-- { "loadSidebar": true } -->
　　莽初折节为恭俭人未知其伪也哀帝立丁傅用事莽罢就国人多寃之南阳太守以莽贵重选门下掾孔休为新都相莽进其玉具宝劔为好休不受莽因曰诚见君面有瘢美玉可灭瘢欲献其瑑耳即解其瑑休复辞让莽曰君嫌其贾耶遂椎碎之自裹以进休休乃受元寿元年贤良以日食对防深讼莽功德莽征还京师欲见休休称疾不见愚谓休可谓见于众人之所未见者矣惜班氏不以之冠清节之士也莽平生影借五帝三王之陈迹及六经孔孟之言随声迁就饰诈自欺一举一动无非儿戱至死亦然可怪也夫可叹也夫
　　叙传
　　班彪王命论所以破奸雄觊幸之心深切着明犹不见听则纳履而去之当天下靡沸之时从容无媿可谓贤矣固之赋幽通将以致命遂志也然气慑而辞戚固之不得其死已占于此经曰祸福将至有开必先又曰善不善必先知之其类此乎虽曰致命吾不信也
　　东汉书
　　东汉人才类过西汉西汉如董生王阳以道出处者不过一二人其他类皆才智之士东汉则忠信笃厚之士十居八九自光武初兴一时驱驰介胄者已莫不然才智者可与集当世之功忠信者可与语古人之道然东汉卒不古若者世祖鉴新莽之弊终东汉之世士大夫未尝得一日之权也以是事归台阁又归外戚又归宦官而道义之士卒殱于党锢呜呼悲夫天子之职在论一相而可因噎废食也哉








　　黄氏日抄卷四十七
　　钦定四库全书
　　黄氏日抄卷四十八　　　　宋　黄震　撰读史【三】
　　三国志
　　汉室既衰曹氏为贼昭烈以宗室之英信义闻于天下帝故授之宻诏俾之除之使昭烈之计行则汉室之鼎安操特一狐鼠耳不幸天不祚汉昭烈不得已起兵于外曹既簒汉昭烈又大不得巳即位于益昭烈之心何心哉诚不忍四百年之宗社一旦为他人窃耳然昭烈之汉在则高帝之汉犹未亡江东孙氏不过以戴汉为名而曹氏之簒汉则罪不容于天地间矣何物鬼魅窃弄史笔谓贼为帝而谓帝为贼【三国志书蜀入冦】且黜汉之号而蜀其名呜呼不知蜀之名其何所据乎蜀者地之名非国名也昭烈以汉名未尝以蜀名也不特昭烈未尝以蜀名虽孙氏之盟亦曰汉吴既盟同讨魏贼是天下未尝以蜀名之也彼小人兮独何所据而以蜀名之乎且国之有称号犹人之有姓氏也自古及今未有改人之姓氏而笔之书则亦未有改人之国号而笔之史者也谓其偏据与刘渊自谓汉人犹谓之汉谓其未能中兴与元帝累累南渡世亦谓之晋矣未闻以其居吴而谓之吴也然则蜀之号其何所始毋乃汉贼不两立而盗憎其主人老瞒氏始改其所谓汉而私谓之蜀乎诚以汉之名尚存则天下岂容有魏魏茍明谓汉为汉则是以臣而敌君故特惕焉无以自容而人亦孰为之用故不得不谬以蜀名之姑以自欺且以欺人也史氏实录将以示信万世亦从而蜀之何与史氏不得其人无责也儒生学士至今亦习闻其称而蜀之又何与故欲观三国之志载者他未暇责也必先正蜀汉之称而后可
　　葢尝反覆三国之书论次三国之事窃谓汉吴皆有取天下之势而魏未尝有也渭滨之屯星不告变则巾帼妇人之门岂容久闭中原归汉则江东特建武之河西耳魏汉贼也方其不敌吴犹臣之曾谓汉室中兴而吴不臣之乎此汉有恢天下之势然也方赤壁之胜昭烈未有着足之地而魏则胆落于公瑾矣公瑾之防曰毋借刘氏以荆而函取刘璋之益以及张鲁之汉中诚使吴蜀尽为孙氏有则由汉中以出中原老瞒之成擒必矣且汉吴皆名正而言顺地险而兵勇卒难于取魏者彼此之势分也曽谓以公瑾之才先昭烈以并荆益而魏将焉往乎此吴有吞天下之势然也若魏则身为盗贼之行已难于堂堂之阵况谋臣不过荀彧一二辈非有正大之见勇将不过张辽三数予非有开济之资周瑜出赤壁则狼狈奔北闗羽在樊城则日议移避武侯屯渭滨则甘受耻辱而不敢出下至曹丕扫国再出唯有望长江而浩叹耳实未尝有取天下之势犹幸汉吴之相攻终得鼎足而居尔
　　世言昭烈之汉卒为魏所灭愚谓魏岂能灭汉魏为晋所灭耳何则三国之君贤否虽不同要皆命世之豪未可旦夕并也司马氏本碌碌无他长托身曹氏阴为螳螂黄雀之势徐伺三国之既弱然后取汉以取魏取魏以取吴故司马氏之取汉者为取魏张本也汉灭而魏随之矣魏亦乌能取汉哉呜呼方三国之强也龙争虎战彼此不能得尺寸土及其衰也以一庸人谈笑而尽有之世运之离合固亦有时也哉
　　晋书
　　三代之得天下也以仁故皆享国长久若汉若唐若我本朝葢亦其然余观晋事悲矣岂非其効尤曹操欺人孤儿寡妇狐媚以盗天下而然与六朝之祸于兹烈矣而开之者操也呜呼悲夫向使渭濵之帅不死岂至是乎呜呼悲夫岂天之未欲平治天下乎呜呼悲夫三纲沦九法斁其祸之烈乃尔儒者之论君臣之大义其可一日不明于天下乎
　　士大夫风俗自东汉以激烈取祸一转而为虚旷宅心事外自谓纎尘不我及矣然王夷甫诸人卒以此取排墙之难至于事穷势极方惕然悔曰向若不祖尚虚无戮力以正天下可不至此呜呼可监也夫愚是以知天下惟中行之道无弊茍不得中道而与之过与不及其弊则均若夷甫之愚暗亡身视东汉之见危授命又何啻霄壤耶
　　孟子称尚论古之人是以论其世也若论人于晋世其当何所取乎葢晋有所谓竹林等号病风丧心人也而王谢之贤亦或渐渍焉祖士稚之忠勇于是乎尼其行矣不然孔孟之学明而老庄之说息则臣子不共戴天之雠此歩岂容少退而可掣英雄之肘也哉善乎卞壸厉色于朝曰悖礼伤教罪莫斯甚中朝倾覆实由于此善乎陶侃取参佐酒器蒱博之具投之于江曰众人当惜分阴岂可逸游荒醉君子是以知壸也侃也其迷途之疾呼善乎范之说曰王弼何晏罪浮桀纣善乎虞预之说曰阮籍之裸袒犹伊川之被髪君子是以知也预也其众醉之独醒彼有昬昬昬入骨髓人皆谓其清我独陋其浊
　　南史
　　宋
　　宋武之征伐宋文之政治视六朝皆优焉然急于夺晋长安既得而复失檀道济功大见戮而用王元谟元嘉之治衰矣私心之为害若是惜夫
　　宋世无王佐才若刘穆之檀道济亦一时之杰至齐梁以下鲜矣
　　齐梁
　　齐人才无足道梁之韦叡其临阵勇其执事敬其律己廉其与人惠其居官明功成身退日课诸儿以学而力慕万石陆贾之为人愚谓以叡视贾进退虽略相当而功烈过之多矣若万石特一谨厚之人他无寸长何足以望叡之一二而叡顾拳拳于慕之者明哲保身之道而君子长者之心也呜呼孰谓齐梁之世而乃有若而人耶况当是时武帝方锐意释氏天下从风而化独叡不与俗俯仰所谓中流砥柱不其然乎呜呼叡亦豪杰之士也哉
　　六朝乍起乍灭生民涂炭推所自来实原于三纲沦九法斁而君臣上下之义不明也南史分国以传其臣似矣然仕于齐者往往尝仕于宋今日之仕于梁者他日未必不仕于陈也亦何取于分国也哉愚观六朝惟陶渊明不事二姓其次则禇炤之议禇彦回王琳之伐陈霸先君臣上下之义章章明甚其余纷纷若沈约之流皆当以欧阳公五代杂臣之法处之可也至于栁元景之事宋功成身退不与百姓争利冯道根之在梁战胜攻取口不言功傅縡章华之在陈忠言谠论死而不悔皆六朝之景星凤凰可以廉顽立懦彼有一论建之善一政事之修虽非显显而不处禅代之际不见向背之迹者则可各以其国附○秦皇淫侈务夸诞创为封禅遂为后世治平之祸兵革甫息疮痍甫瘳则东封西祀之事辄兴民生无复见古昔之盛皆秦皇之事祸之也梁有许懋独能辞而辟之扫秦汉之陋习发万古之光明卓卓乎天人也哉
　　南史文章往往陋弱至其条画布置尤更可笑若其先循吏而后儒林先文学而后孝义虽粗有识者不然况其所谓循吏所谓文学者又皆琐琐无足云尔耶
　　北史
　　循吏
　　苏琼诚心爱民西汉龚黄之俦所宜特传余似不必葢西汉书于此甚不轻予虽韩延寿亦不以入循吏
　　烈女
　　烈女传仅二人房爱亲之妻郑善果之母皆姓崔氏言论举动皆合圣贤之道非北史诸男儿可及读之三叹
　　艺术
　　万宝常亦非三代以下乐工
　　隋书列传
　　高颖之才之美隋室之巨擘也然富贵既极其母常切戒之文帝时以谮而免亦幸矣彼帝何如主也而又事之其及也宜哉
　　苏威小有才从叛者屡矣而独不从唐太宗可笑也哉牛终始无累
　　梁毗栁或庶几直谅
　　诚节
　　所载大抵匹夫匹妇之为谅若奋死辽东者又皆长君之恶病风丧心之为惟尧君素当易姓之际守死一节其志为可哀然射死其妻亦甚矣其亦好忠而不学者与
　　循吏
　　隋史循吏类多贤者非隋文留情吏治而致之与夫以汉宣之核隋文之碎而吏治彬彬乃率可观甚矣守令民之师师为人上者不可不深究其心也使二君者向能本之以仁义而行之其効又当如何哉
　　儒林
　　刘刘煜之外碌碌无足数虽二刘亦文墨章句者耳轻薄无行何儒之有
　　文学
　　此传所载尤皆粃糠可笑不知所説者何事而可名文学哉愚谓隋室无儒二刘可入文学传耳余虽删之可也王通在隋庶几儒者矣而史反不录何与世称魏徴王通门人而隋史正魏征笔也此尤可疑








　　黄氏日抄卷四十八
　　钦定四库全书
　　黄氏日抄卷四十九　　　　宋　黄震　撰读史【四】
　　唐书
　　太宗
　　造唐者太宗也天下既定虽高祖且当退为天子之父柰何又欲授无頼之建成乎使开创之初人彛泯絶终唐之世乱臣贼子接踵而不可救者虽太宗惭德居多在高祖亦有当审处者
　　萧铣
　　萧铣之起兵最正独天命在唐耳史臣谓斩铣为圣不亦异乎
　　温造
　　温造劲烈士也然定兴元之乱斩人八百淫刑甚矣
　　姜确
　　姜确磨班超碑而自刻其功有德者不为也姜皎殆汉所谓佞幸之流与
　　李嗣真
　　李嗣真以程婴杵臼对武氏之女可以言社稷功矣杜伏威一降盗耳高祖位之元吉之上何哉唐之所谓礼法也
　　李靖
　　李靖为将材气逺过卫霍而志识则无以异也其孟子所谓我能为君战必克者与
　　李勣
　　陈平王诸吕李勣册武氏其罪则均而陛下家事一语遂为后世佞臣之口实为庸君肆无忌惮之故智罪尤不胜诛呜呼太宗平生之治功尽坏于托李勣李勣平生之战功尽坏于立武氏惜哉
　　侯君集
　　侯君集张亮薛万均兄弟盛彦师卢师尚刘世让李君羡皆乘时奋起无一令终葢行军用兵而不知有仁义之说以将之未有不适以自祸者也
　　房龄
　　房龄谋臣而守正死不忘忠谏然所以为社稷长计者未闻也
　　封伦裴矩
　　世称封伦裴矩诈足以亡隋而智足以兴唐愚谓裴矩入唐粗知革面伦长恶不悛于兴唐何功观其于太宗父子兄弟之间可见矣向使其言一售又安知其不又亡唐耶
　　李义琰
　　李义琰既谏高宗以武氏摄国旋又慕疏广之为当谏而谏之知其终不可救而去之非贤智而能之乎
　　裴行俭
　　裴行俭才敏之士知武氏之立为忧之始乃不谏不去而生事夷狄以为功陋矣
　　娄师德
　　娄师德立贼后之朝而能以功名始终后世称其贤夫子所谓其愚不可及矣
　　徐有功
