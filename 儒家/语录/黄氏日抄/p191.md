<!-- { "loadSidebar": true } -->
　　抱朴子其伪书哉不然葛稚川何独误天下后世之愚不肖者耶夫道即日用常行之理不谓之理而谓之道者道者大路之称即其所易见形其所难见使知人之未有不由于理亦犹人之未有不由于路故谓理为道而凡粲然天地间人之所常行者皆道矣柰何世衰道微横议者作创以恍惚窈防为道若以道为别有一物超出天地之外使人谢絶生理离形去智终其身以求之而终无得焉吁可恠也道固无所不在而人则未必尽能合于道时则有备道之圣人作为君师而人道以立自羲黄尧舜以至于今世世相承以维持人道于不壊不泯皆圣人力矣柰何世衰道微横议者作创为真人至人之目反以圣人为未尝闻道不知彼所谓真人至人者所生何时所行何事其姓名声迹所载何书是特一时故为寓言而人犹或想像歆慕信以为真有其人焉吁可恠也然虽可恠要其所误者不过世所指为过高之人心之妄想虽喜谈虚无之道身之实用终不能自外吾圣人之道其间槁馘山林确守不移者万不能一二亦不过生养休息于吾道覆露之内彼愚不肖者犹未为其所误也误天下后世之愚不肖者非抱朴子之书而谁耶抱朴之言曰人皆可以不死世无不死之人则以鹤为证呜呼鹤亦何尝不死耶天生万类各得其得人之生也自昼作而夜息鹤之生也自阳动而隂蛰人之生也自以百嵗为夀鹤之生也自以千嵗为夀柰何人而欲强同鹤耶人之所以贵于天地间者以其能辅相天地宰制万物耳如必与万物铢较长短飞风已不若蜉蝣之微防水已不若鱼虾之细岂但夀不鹤之若而独羡之耶人物之有死生即一气之消息惟其有生而有死所以生生而不穷此亦何足异而必思长生以免之此旣决无之理矣而考其所以长生之术乃尤无理始之以导引中之以房中术终之金丹大药导引之说欲如胎息夫人生在胎以母之息为息胎亦何息之有及其既生则以天地之气为息何能使之不息复如在胎时就使坚忍不息亦徒自苦寒暑推移时至亦终于死耳房中之术则谓必待口传夫男女之欲隂阳之常顺其隂阳之常而节其情欲之过所可言者不过如此必待口传则鄙俚难形纸笔为可知是又使人纵于情欲以速其死耳金丹大药则谓錬他物为金金成先以祀神否者必被殃咎祀神之数天二十斤河伯十二斤北斗太乙各八斤日月井灶社五斤夫谓祀神则成仙将天神地祗可与之分贜乎不祀则受咎将天神地祗视苞苴之有无为祸福乎河伯之赂多于北斗太乙天神不若地祗乎日月之赂仅与井灶等日月下同井灶乎狂谬无稽一至于此甚至谓煑白石而食之亦足延年吁果金银玉石而可服也是尤速其死耳凡其长生之术无非速死之具其顾乃力主其说譊譊防十万言孔子万世帝王之师也以其不言长生则力排孔子庄子正其所三虚无之师也以其尝言齐死生则并排庄子甚至天地万物之父母也以其为能制死生则又并排天地谓天地非万物父母而夀夭之事不在天地呜呼抱朴亦何必如是之费辞哉抱朴自谓此术左元放传之吾从祖仙翁仙翁传之郑君而郑君又传之抱朴使元放不死仙翁不死郑君又不死抱朴自能与其徒又皆不死则圣贤自然成空言天地自然成长物今言放死仙翁死郑君死抱朴亦身将老且死举四海之众歴百世之久皆未尝见一长生者而徒一则曰长生二则曰长生吾谁欺欺天乎而徒使天下后世之愚不肖者用其导引之术以欹偃道傍流落乞丐用其房中之术以防荡不检纵欲伤生用其金丹黄白之术以烧假煆伪终无一成徒罄卖其祖父之田庐以至贫窭愚故曰抱朴子其伪书哉不然葛稚川何独误天下后世之愚不肖者耶
　　昔有古强自言已四千嵗识尧舜孔子秦皇汉高有州使君信之尝赠玉巵古强昏耄易忘一日谓稽使君曰此得之安期先生其谬遂败寻客死夀春黄整家又五原有蔡綖者求仙不验无以自解自诡成仙逃入异界源山中卖薪易衣食困剧自还绐其家云为老君牧龙昆仑山龙失得谪而迯歴言所见昆仑仙家富贵人亦多信者又河东蒲坂有项曼都者学仙十年而归绐其家云谒天帝失仪而见斥河东遂号曼都为斥仙人洛中有道士忽自称为古之仙人白和夀已七千八百嵗人竞趋之后忽见未防河北又有称白和者洛之弟子趋徃见之乃别一人其一人遂亡走凡皆抱朴子所载谓彼之言仙者皆妄唯我之言仙者为真虽同浴讥祼退不自思然亦足为世诫矣故并录之
　　刘子
　　刘子之文类俳而又避唐时国讳以世为代徃徃杂取九流百家之说引类援事随篇为证皆防粹而成之不能自有所发明不足预诸子立言之列播州录事袁孝政注而序之乃盛称誉且谓五十五篇取五行生成之数于义无攷焉然又谓刘子名昼字孔昭而无传记可凭或者袁孝政之自为者耶
　　聱隅子
　　聱隅子者夲朝仁宗时蜀人黄晞之书也效雄法言而文则衍然其识有过于雄者雄之首章曰学行之上也知之次也晞则曰知而不能行与不知同知而能行者尚矣其辟封禅则曰天生财以阜吾民今竭其财以奉天犹割肉以防其口其辟异端则曰腐薪不可以挞兵涣泥不可以胶物犹释老不可以持天下或问扶苏立则如之何曰千里之旱一雨或能枝其将枯绵年之病尤药或能救其少死然而秦之势亦已去矣或问韩非庄生何如人曰终日求道徳而智巧入焉终日求真诚而浮伪入焉古之哗人也其论君子曰小之于洒扫大之于天下无不任也其论治道曰百官谬滥非无贤也赏罚之箭差其的耳其论处世曰恵不在大以赴人之急为至又曰财丰者用益劳而又谓使夫子之有余蕴者子渊也性与天道而世不闻焉文中子之道不传于世传之者诸子讹言而已凡皆切近于理虽王通亦杂于异端不能及也岂义理至夲朝类开明欤然其言性谓形变则性性变则神神变则情则其缪戾又自昔言性者之所未有也惜其未逰于濂洛之门
　　宋齐丘化书
　　始余端平甲午读书余姚见同舎生有宋齐丘化书览之欣然輙用其气之说答权政气畧防以气贯权政略三事文亦窃效之主司湛太仆惊喜及拆试卷手持草卷先声之众曰有卷合寘魁而文怪不可今寘第四一时朋友亦争传视传至湛太仆监宅石桥孙氏此卷不还矣今去之三十六年再阅化书乃大不然其书之目凡六一曰道化则窃用庄列之故智借物类偶然之变以槩人事实然之常因谓彼可化此亦可化不思人与物异此非彼比也二曰术化则隂祖呪术之小见指荡秽者能召五帝之气与伏虺者能役五星之精因谓风云可扳江海可覆不知乞食之虚喝非立言之援证也三曰徳化谓儒者之讲五常如醯鸡之逰太虚井蛙之浮沧溟必忘其名而得其理忘其理则得其情茍得可以将何必广布帛有此理否耶其殆以儒为戏之剧语耳四曰仁化谓徳清净也无以自用故授之以仁仁不足则义济之木伐火也不有和睦焉得仇雠不有赏劝焉得闘争有此理否耶其殆圣人不死大盗不止之狂论耳五曰食化多为之说以明食之重可也谓食为五常之夲五常为食之末既异于自古皆有死民无信不立之说矣其谓民事莫急于食而王者夺其一则君不知有君是得许行之说而又推衍大过也六曰俭化多为之喻以明俭之益可也谓俭为五常之夲五常为俭之末既异为俭不中礼之讥矣其谓礼贵于减俭贵于不盛则俭与礼相背是得墨子之说而又刻画太深也凡此六化谬妄晓然而昔乃尝惑焉盖其引类多巧造语多华其文简缩絶与今异焉耳故各章既标说其非而又总记其要以自志其悔亦欲来者毋蹈余之悔而已若齐丘者敢窃犯乎先圣之讳至自谓能与之齐其人亦何足责且其对徐知诰画炉灰谋僣伪意莫急于兵与粟矣今谓兵必可废粟不必广其说又何足辨然其仁化有谓异类懐仁义之性人杀之反不仁不义俭化有谓奢者富不足俭者贫有余此虽老子慈俭之余说亦足警愚俗不以人废言
　　子家子
　　子家子者近世眉山家頥养正所着也谓人心惟危道心惟微惟精惟一允执厥中心若不精一则流而杂矣又谓不食无妄之粟不衣无妄之帛皆诚身也其言之易如此此其所以著书欤然多律己处世之言有补世俗如世所编省心杂言之类惟其言理义勿于传注中求但于性根上求却恐未安夫六经所以载理传注所以明经以此为戒而求之性此不立文字而见性成佛也








　　黄氏日抄卷五十五
<子部,儒家类,黄氏日抄>
　　钦定四库全书
　　黄氏日抄卷五十六　　　　宋　黄震　撰读诸子【二】
　　吕氏春秋
　　吕氏春秋者秦相吕不韦耻以贵显而不及荀卿子之徒著书布天下使其賔客共着八覧六论十二纪窃名春秋髙诱为之训觧淳熈五年冬尚书韩彦直为之序谓士之传于天下后世者非徒以其书夫子之圣则书宜传孟子之亚圣则书宜传过是而以书传者老聃以虚无传庄周以假寓传屈原以骚传荀卿以刑名传司马迁以史传雄以法言传班孟坚以续史迁传然槩之孔孟宜无传而皆得并传者其人足与也吕氏春秋言天地万物之故其书最为近古今独无传焉岂不以吕不韦而因废其书耶愈乆无传恐天下无有识此书者于是序而传之栝苍蔡伯尹又防其书之后曰汉兴髙堂生后仓二戴之徒取此书之十二纪为月令河间献王与其客取其大乐适音为乐记司马迁多取其说为世家律厯书孝武藏书以预九家之学刘向集书以系七略之数今其书不得与诸子争衡者徒以不韦病也然不知不韦固无与焉者也
　　十二纪
　　孟春纪与月令孟春同字语则微有异如月令鸿鴈来此则云候鴈北服苍玉则云服青玉草木萌动则云草繁动草木蚤落则云草木早槁焱风暴雨緫至则云疾风暴雨数至　孟春纪之次曰本生言生之者天地养成之者人立官者所以全生多官而反害生则失所为立意谓孟春为生之始因欲为人上者保其人之生也次曰重己言以頥养性而保长生又欲人之各自保其生也次曰贵公言处大官者不欲小察次曰去私以去私而后能公也凡皆演所以生之之道也　此卷载荆人遗弓而不索曰荆人遗之荆人得之孔子闻之曰去其荆而可矣老聃闻之曰去其人而可矣故老聃则至公矣愚谓亡弓而索之者人情也事理也亡而不索己非矣谓孔子为欲去其荆已度越而为好髙之说孔子必无此言谓老聃欲去其人又过髙而为荡空之说老聃亦未必有此言然层进一层覧者脱然此后世旷逹之所从始以为至公之证误矣　元日注元善也日从甲至癸也元辰注元善也辰从子至亥也【近世以正旦为元日三命家又有元辰与此不同】　辇【人引车曰辇出门乘车入用辇】　聋者之养婴儿也方雷而窥之于堂　乌获疾引牛尾尾絶力勯【音单尽也】而牛不可行逆也五尺孺子引其卷而牛恣所以之顺也注之误　命之曰招蹷之机注云蹙机门内之位也
　　游翔至于蹙机愚按此章以车辇为招蹷之机以酒肉为烂肠之食以声色为伐性之斧三条并列防义甚明蹙者蹙蹶颠踣之意若曰自佚太过乃招致蹙蹶之机耳若以蹙机为门内之位则下文以肠食为一味以性斧为一物可乎　声禁重色禁重禁声色太过耳注误以声为声誉之声不欲虚名过实此说亦非
