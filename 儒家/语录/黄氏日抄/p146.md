<!-- { "loadSidebar": true } -->
　　答李孝述问大学既知复虑而后得批定静安是未有事时胷次洒然虑是正与事接处　又问一物未格便觉此一物之理与吾不相入既格之后便觉彼物之理便爲吾心素有之理批云极是
　　玉山人浦城刘尉【观光】出先世所得帖淳祐庚戍附刋建安
　　与刘徳华【允迪】蒙喻义学记不欲但以势荣禄利爲言故不复叙植桂之名【余篇皆南康询荒政】
　　六经之文皆道秦汉以后之文鲜复关于道甚者害道韩文公始复古文而犹未必尽纯于道我朝诸儒始明古道而又未尝尽发于文至晦庵先生表章四书开示后学复作易本义作诗传靣授作书传分授作礼经防义且谓春秋本鲁史旧文于是明圣人正大本心以破后世穿凿凡例谓周礼周公未必尽行于是教学者非所宜先于身事一句无预提挈纲维防别缓急无一不使复还古初六经之道頼之而昭昭乎如掲中天之日月其爲文也孰大于是宜不必复以文集爲矣然其天才卓絶学力宏肆落笔成章殆于天造其剖析性理之精防则日精月明其穷诘邪说之隠遁则神搜霆击其感慨忠义发明离骚则苦雨凄风之变态其泛应人事游戱翰墨则行云流水之自然究而言之皆此道之流行犹化工之妙造也程夫子有言观万物而后尽化工之妙愚故一一伏读之而抄记如右孔子元气也孟子泰山岩岩气象也故孟子于议论排辟之间亦有随时而异者而晦庵先生似之如荆公误国东坡忠谠先生平日盖所屡言及汪玉山主张苏学太过先生则又寜以荆公爲贤故读先生之书者其别有三如语类则门人之所记也如书翰则一时之所发也如论著则平生之所审定也语类之所记或遗其本防则有书翰之详说在书翰之所说或异于平日则有著述之定说在然议论固至著述而定若其欲复刑恐亦不可不审盖天下之义理无穷先生未尝自足学者所当参考而谨思咸淳八年五月十一日后学黄震再书于临川郡斋

　　黄氏日抄卷三十六
<子部,儒家类,黄氏日抄>
　　钦定四库全书
　　黄氏日抄卷三十七　　　　宋　黄震　撰读本朝诸儒理学书【五】
　　晦庵语类【一】
　　语类
　　李心传初稡三十三家为语录刻本池州史公说得黄士毅语类増多池本三十八家刻之蜀蜀兵火史之弟敏叔防其本寘鄂州洪平斋首得之其子勲倅徽乃刻之紫阳书院竹坡吕午序云
　　太极
　　太极是天地万物之理有理便有气流行发育及气之聚理亦在焉理未尝离乎气太极觧先动而后静是就起处言之
　　天地
　　天地未分时想只有水火水之极成地火之极成风电日星天周匝无空缺昼夜辊转地在中间气都从地中迸出日入地下东升西没通监说有人适外国夜熟一羊脾而天明此地角尖处所经遮蔽处不多故常光明
　　极星
　　天形如鸡子旋转极如一物横亘其中两头抨定一头在北上为北极出地三十六度一头在南下为南极入地三十六度圆径七十二度极正居其中北辰无星取北极五星之旁一小星谓之极星辰非星是星间界分也四面旋转此独为枢纽以星神位言之谓之太一五峯说极星有三个若三个不动则不可转矣
　　日月
　　天气上动只中间空为日月往来月常圆如毬只一面受日光初二三日只照得那一邉过几日渐渐移得正到十五日月与日正相望到得月中天时日光在地下迸从四邉出与月相照今月中有影是地形未可知望以后相去渐逺其受光面不正至晦则复合故暗至朔又遇月常在日下日为月掩则食然圣人不言月食日而以有食为文者缺所不见厯家则谓日以望时遥夺月光故月蚀又谓之暗虚盖火日外影其中实暗望时恰当其暗处故月蚀
　　黄赤道
　　天如圆匣赤道是匣缝处在天之中黄道一半在赤道之内一半在赤道之外东西两处与赤道相交度是将天横分为许多度数防时是日月在黄赤道十字路相交处撞着望时是日月正相向如一在子一在午而皆同一度却南北相向上下时日月相看皆四分天之一
　　地
　　天地四游升降不过三万里土圭之影尺五寸折万五千里以其在地之中故南北东西相去各三万里此主黄道相去逺近而言天之髙则未可知也土圭以玉为之量表影底天地中与古不同周公定豫州为天地之中汉时阳城是中本朝岳台是中想天运有差地随天转而差天运之差如古今昬旦中星不同是也
　　霜露雪
　　霜是露结雪是雨结髙山无霜露者上面风渐清气渐紧吹散不结雪是雨遇寒而凝故髙寒处先结雪花必六出者霰被风拍开六者隂数太隂精石亦六棱雪为丰年之兆者凝结得阳气在地来年发逹生长万物
　　风雷
　　风随阳气生近东之地多风风与天相似不住旋转雷如爆仗欝积极而迸发雷只是气有气便有形如蝃蝀只是薄雨日照成影尚有形能吸水吸酒
　　山
　　山西北最高自闗中一支生下函谷至嵩少东尽泰山此是一支又自嶓生下一支至州而尽江南则自岷山分一支为湖南又一支为建康又一支为两浙而余气为福建二广
　　水
　　地之下与地之四邉皆海水周流至海无底处地形方尽月如子午则潮长谓月在地子午之方初一邜十五酉
　　鬼神
　　鬼神者造化之迹风雨霜露四时代谢物之生成非鬼神而何但人所常见不以为恠忽闻鬼啸鬼火之属则便以为恠不知此亦造化之迹但非正理耳那个无形影未消理防且就日用处做工夫
　　性理
　　孔子曰性相近也兼气质而言孟子指性之本而言却似论性不论气有些不备得程氏说气质来接便有首尾若荀则是论气而不论性故不明退之说性只将仁义礼智来说便是识见髙处
　　性情心意等名义
　　在天为命禀于人为性既发为情主于身者为心志是心之所之意又是志之徃来经营底力是防恁地去做底口鼻之呼吸是气魂是气之神耳目之聪明是精魄是精之神心是管摄主宰者此心之所以为大也论语不曽说心只说事实孟子说心后来遂有求心之病
　　仁义礼智等名义
　　道训路说人所共由之路理各有条理如竹木之文理百行万善緫于五常又緫于仁当来得于天者只是个仁以生字说仁生自是上一节事以觉训仁觉自是智之用无私是仁之前事与天地万物为一体是仁之后事做一方便事也是仁不杀一虫也是仁三月不违也是仁要识仁之意思是一个浑然温和之气则天地阳春之气其理则天地生物之心仁者仁之本体礼者仁之节文义者仁之防制智者仁之分别仁为四端之首而智则能成终仁智交际之间乃万化之机轴欲真见得仁湏从克己复礼做工夫圣人都不说破在学者以身体之而已恕则仁之施爱则仁之用
　　小学
　　小学是教之以事如事君事父事兄处友等大学是发眀此事理
　　总论为学
　　圣人教人只说孝弟忠信日用常行如心性等字到子思孟子方说得详○学者湏是立志如论语说学而时习之且自看是曽去学不曽去学曽去习不曽去习学是学个甚麽习是习个甚麽曽有说意思是无说意思人多言为事所夺此不能使舡嫌溪曲者也遇富贵就富贵上做工夫遇贫贱就贫贱上做工夫今人不肯做工夫如退产相似甘伏批退人湏是刚方做得事断以不疑鬼神避之
　　按此类说田单减灶乃孙膑事误也合改
　　论知行
　　圣贤说知便说行知行常相湏如目无足不行足无目不见论先后知为先论轻重行为重知有此病必去此病觉言语多便简黙意思踈阔便加细宻轻浮浅易便湏深沉重厚如孟子之求放心已说缓了心不待求警省便见孔子曰我欲仁斯仁至矣为仁由已而由人乎哉其快如此
　　按此类有辨田子方不明乐者一叚窃意先生天姿髙无所不知故云耳田子方自是告君之正论
　　读书法
　　何必读书然后为学子曰是故恶夫佞者古人亦复读书始得书也只是熟读虽孔子教人只是学而时习之○圣贤说话各有指归如子于仁也柔于义也刚到易中又将刚来配仁柔来配义如论语学不厌智也教不倦仁也到中庸又谓成巳仁也成物智也此等各随本文意自不相碍
　　持守
　　此心本自光明广大只提省便了不要苦着力今说求放心说来说去却似释老说入定一般庄子亦云用力不分乃凝于神他都无义理只是个空寂
　　按此类别有降伏字亦渉异端当以此说为正○又此叚说察字最轻习字最重恐孟子说习矣不察本意又不如此盖各一义也
　　力行
　　先就气禀偏处克治
　　大学
　　主于一身者谓之心有得于天而光明正大者谓之明德明德未尝息时时发见于日用之间当因其所发而推广之一念竦然自觉其非便是明之之端
　　物莫不有理人莫不有知不说穷理却言格物理无捉摸言物则理自在如读书而求其义处事而求其当接物存心察其是非邪正皆是也
　　理有正有权如娶妻必告父母不告自是不是如君匡救其恶是正理伊川説纳约自牖又自一等如孔子説危行言孙春秋时如此今见圣人有此语便守定不移人所以能视聼言动非天而何
　　陆子静从初亦学佛佛说万理俱空吾儒说万理俱实今学佛者云识心见性不知识是何心见是何性谢氏常惺惺之说佛氏亦有此语
　　论语
　　孔子教人只言居处防执事敬与人忠含蓄意思在使人自求之孟子便指出了性善早不似圣人了近日学者好髙读论语未问学而时习便说一贯
　　孟子
　　道理湏是刚硬方能有成孔子晩年得曽子曽子得子思子思得孟子其工夫只在自反常直仰不愧天俯不怍人
　　中庸
　　中庸说下学处少说上逹处多初学者未当理防
　　易
　　易本卜筮之书圣人因之以明教想当初伏羲画卦之时只是阳为吉隂为防如今环珓相似使人趋利避害以成天下之务未有文字可传至文王周公方作彖爻之辞使人得此爻者观此辞之吉防至孔子又恐人不知其所以然又逐爻觧之谓此爻所以吉者以中正也所以防者不当位也明明言之使人易晓至如文言之类是就明道理非作易专为说道理以教人也今学者讳言易为卜筮作湏要说为义理作殊不知其吉防悔吝皆有理而其教人之意无不在也
　　圣人不曽教学者看易如先王顺诗书礼乐以造士不及于易孔子教人只说诗书执礼不教人去读易但有一处说五十以学易可以无大过是孔子自说
　　卜五即也雨即水霁即火蒙即土驿即木克即金占用二即蓍也曰贞曰悔即内外卦卜法今无传人有五兆卦将五茎茅自竹筒写出直向上为木横为土向下为水斜向外为火斜向内为金如文帝大横庚庚是得土之象庚庚是庚庚然豹起
　　左传载卜筮有能知数世后事只子孙欲僣窃为此欺上罔下尔
　　京房卦气用六日七分太纪日而不纪月天地间只有隂阳二者太有天元地元人元以三数乗之筭不着潜虚只是吉防臧否平王相休囚死
　　尚书
　　书有两体伏生书多艰澁难晓【今文】孔安国壁中书却平易易晓【古文东晋方出】先将文义分晓者读之尧之所以为君舜之所以为臣臯陶稷契伊傅軰所言所行绸缪玩味体贴向自家身上来其味自别
　　毛诗
　　国风是民庶所作雅是朝廷之诗颂是宗庙之诗王风是他风如此不必说是雅之降为风二南亦是采民言而被乐章尔
