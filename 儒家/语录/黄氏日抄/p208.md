<!-- { "loadSidebar": true } -->
　　李庶几在饼肆中一饼熟成一韵太宗闻之大怒故孙何为第一
　　冯道和凝同在中书和问冯新靴价冯举左足曰九百和诟小吏吾靴何用一千八百冯徐举右足曰此亦九百于是烘堂大笑
　　旧制侍衞亲军与殿前分两司自侍衞司不置马歩军都指挥使而马与歩自分为二故与殿前司为三衙
　　仁宗至和二年不豫两府至寝閤问圣体见用漆唾盂素甆盏药衾褥皆黄紽色皆故暗宫人遽取新衾覆其上
　　内中旧有玉石三清像在真游殿而大内火迁玉清玉清火迁洞真洞真火迁上清上清火迁景灵景灵惧亟迁迎祥池水心殿都人谓之行火真君
　　观文殿是隋炀帝殿名
　　张齐贤体肥大饮食至一大桶晏元献清瘦如削筯卷半饼食之元献幕客王琪骨立张亢肥大琪谓亢牛亢谓琪猴琪嘲亢曰张亢触墙成八字亢应声曰王琪望月呌三声
　　汤饼唐谓之不托晋束晢饼赋已有馒头之称
　　淮南糟蟹一器数十蟹以皂防半挺置其中则经嵗不沙愚顷见呉司户【良弼】云蟹掩入椒一粒不沙楼税院【瑛】云蟹以夜糟不沙并记于此欧公又载翡翠盏屑金又犀解为小块纸褁寘怀中待热急捣应手如粉
　　澎浪矶讹为彭郎小孤山讹为小姑而谓彭郎为小姑之壻小姑立庙封圣母愚往嵗闻平江村落有伍子胥庙讹为姊夫杜拾遗讹为十姨亦塑女形而村民为并庙云嫁姊夫世所谓神类此者众
　　诗话国朝诗僧九人进士许洞会之分题出一纸约曰不得犯此一字其字乃山水风云竹石花草雪霜星月禽鸟之类于是诸僧皆阁笔
　　笔说
　　老氏说谓老氏比诸子为简要愚观老氏首言道可道非常道又曰可道非道是首破天下万世常行之理而后来之荡空者皆从而衍之也又谓其覈见人情尤精愚观其翕张予夺皆揣摩之术也又谓其治人之术为至愚观其卑退不争又钩致之术也公之誉老氏者三说似皆可疑
　　富贵贫贱说贫贱常思富贵富贵必履危机惟不思而得既得而不患失者其庻几乎愚谓此公渉世之言
　　钟□说声在木乎在铜乎果在空器之中乎愚谓此禅家风旛之说也两物相应造化自然初无可议
　　学书静中至乐说不寓心于物者真所谓至人也寓于有益者君子也愚按寓于有益主学书也君子则自谓也而又有羡于至人则老庄之说先入为主也夫至人者庄子创为戯言以薄圣人非果有其人也至人之次为真人其后有秦始皇魏大武尝实其名而至人则至今未闻也何羡之有
　　菊说家菊性凉味甘野菊性热味苦
　　道无常名说谓道无常名所以尊于万物此不可晓愚恐道流行于万物间非别为一物在万物之上也
　　试笔
　　琴枕说老庄之徒多万物以尽人情信有心也哉愚不知何说
　　王文康公戒子弟吾平生不以全幅纸作封皮
　　佛书数十万言可数谈而尽愚谓此名言也佛书初无可言多作提头敷衍耳
　　乐府
　　皆艶词也
　　集古録
　　多收墟墓碑间有事迹与史不同者以证史之讹缺自后汉以来公卿之门生故吏始立碑颂德以伸感慕至唐而子孙立碑
　　茍有可以用于世不必皆圣贤之作蚩尤作五兵纣作漆器不以二人之恶而废万世之利也篆字出于李斯亦然
　　梁书言武帝得王羲之所书千字命周兴嗣以韵次之今法帖有汉章帝百余字有海咸河淡之类
　　吴季子墓铭世传孔子书按孔子未尝至吴开元殷仲容摸搨以传大厯中萧定又刻于石
　　碑者石柱耳古者刻石为碑谓之碑铭后世伐石刻文既非同柱石不宜谓之碑文元稹称修桐栢宫碑甚无谓也
　　汉有银青金紫之号青紫者绶也金银乃其印章绶所以系印后世官不佩印此名虚设矣隋唐有随身鱼袋而青紫为服色所谓金紫者服紫衣而佩金鱼耳
　　李德裕立茅山三像老君孔子尹真人而自号上清都大洞三景弟子
　　今之使额皆唐宦者之职
　　社稷坛制见唐迁新礼记
　　何仙姑衡州人晩年黒瘦一衰媪
　　佛之徒曰无生者畏死也老之徒曰不死者贪生也死生天地之常理畏者不可茍免贪者不可茍得
　　附録
　　祭欧公文○荆公东坡者极可观吴充为行状韩魏公为志铭皆与实苏辙为神道碑不及也谕孔子文不在兹乎而叙及汉唐文字殊未安语亦有未安处如云秦人虽以涂炭遇之不能废也又云嘉祐之政世多以为得不明言得者何事云厯七郡守厯七郡可矣既曰厯又曰守似赘岂刋本误耶史传凡四后二传文方简明
　　事迹○公之子发等所述公平生之行事备焉凡传志皆取此其载唐书成公不肯看详列传宋公叹曰自古文人好相凌掩此事前未有也愚谓宋公文澁语苦欧公不欲分受后世之讥耳宋公感之益自知其文之不合于欧公也
　　神清洞○谢绛游嵩山见峭壁有若四字云神清之洞疑古苔藓自成文
　　公之子棐知襄州曽布执政其妇兄魏泰来居襄占公私田园棐抑之坐贬后入党籍
　　欧公年谱
　　公吉州永丰人绵州推官名观之子四嵗而孤随母郑依其舅家于随年十嵗借书李氏得昌黎文于敝簏中乞得之力学焉二十嵗自随州荐名礼部二十四嵗当天圣八年以再荐魁礼部三十嵗责司谏髙若讷不救范文正坐贬夷陵令年三十四范公起为陜西经畧辟公掌书记不就三十七知谏院三十八使河东四言麟州不可废又使河北救降卒几被杀者二千人三十九坐孤甥张氏置产事出知滁州四十二知州四十三移颍州乐西湖之胜将卜居四十四知应天州四十六丁母忧归颍州明年归葬母吉州冬复还居颍四十八为翰林学士兼史馆明年上书论宰相陈执中出使契丹五十一知贡举五十二知开封府五十三充御试详定官五十四拜枢密副使又明年参知政事五十七辅英宗即位年六十争濮议明年去国六十二知青州始令长子发筑室于颍六十四乞知寿州更号六一居士明年致仕年六十六薨
　　唐文三变至韩文公方能尽扫八代之衰追配六经之作呜呼亦难哉文公没未几俳语之习已复如旧天下事创之难而传之尤不易故治日常少而乱日常多葢往往而然矣欧阳公起十嵗孤童得文公遗文六卷于李氏敝簏酷好而疾趋之能使古文粲然复兴今垂三百年如公尚存时非有卓絶之资超絶前古畴克至此迹其文词盎温而自然畅达夫岂人力之所可强宋兴百年元气胥会钟之异人固应然尔苏文忠公继生是时公实奬掖而与之俱欧阳公之摸冩事情使人宛然如见苏公之开陈治道使人恻然动心皆前无古人矣然苏公以公继韩文公上达孔孟谓即孔子之所谓斯文此则其一门之授受所见然耳公虽亦辟异端而不免归尊老氏思慕至人辨系辞非圣人之言谓嬴秦当继三代之统视韩文公原道原性等作已恐不同况孔子之所谓斯文者又非言语文字之云乎故求义理者必于伊洛言文章者必于欧苏盛哉我朝诸儒辈出学者惟其所之焉特不必指此为彼尔

　　黄氏日抄卷六十一
<子部,儒家类,黄氏日抄>
　　钦定四库全书
　　黄氏日抄卷六十二　　　宋　黄震　撰
　　读文集
　　苏文
　　诗
　　土苴作平声押当考又噫去声本饱气作叹息用亦当考按庄子土苴以治天下指粪草也当作上声若平声则别有义矣大块噫气非叹息当作平声若去声亦别有文义
　　径山道中诗听莹本上声惑也作去声押则义训为净榜与谤同音本作榜进船也此诗跨渉四五韵不相通者前辈只取声韵相近则协而易读不可以近世之程文用韵律之也
　　清斋二字出七卷惜花篇　蓬沓于潜女大银栉之名也　罢亚二字稻之态非作稻名也登玲珑山诗翠浪舞翻红罢亚白云穿破碧玲珑又答任师中家汉公诗罢亚百顷稻雍容千年储皆用虚字对
　　次韵沈长官不独饭山嘲我瘦也应糠覈恠君肥又十卷中有次韵王巩泛舟诗沈君清瘦不胜衣边老便便带十围皆肥瘦之对
　　次韵曹辅从来佳茗似佳人此句恰与若把西湖比西子是天生之对次韵毛滂芋火对懒残懒字是作防字读俗只用防字
　　论
　　论八首东坡冩景咏物论说天下事无一不曲尽其妙如化工之赋形万物至论孔子从先进谓先进为仕进之初论正统不过虚名簒弑者与圣人同称而无害而反斥章子贬曹魏之非恐亦文人之自主其说未必圣人之本防万世之通言也念中庸之不可能固如此哉
　　策问
　　谓职官令録与郡守四者为国家弃材之委而仕不达者之所盘桓而无聊此从世轻外之弊也谓郡县皆土木之像而像安出与南轩记漓江尧山之词合谓土木之像巍然于上而笾豆簠簋俯伏以就与晦翁席地以祠夫子之说合谓汉因秦制不害为汉唐因隋制不害为唐又况积安不事于改此当坡老晩年变王氏纷更之弊而言与其所上万年书论新法者合然少年策略等说因过于革今其为说亦恐微过于因惟圣人通其变之说为无弊欤
　　杂文
　　明正谓自悲者为惑谓人之无与而不悲者为正善于晓人者也然人情亦安能无悲若顽不之恤又非人情殆类异端之说恐亦未得以为正也
　　稼说论厚积薄发自喻论道之难见盖为不务学者戒也
　　问养生曰和曰安察物之精自得之趣也
　　虎畏不惧己者其证有三似有此理
　　谓六一翁均五物为一欧阳子不免寓情于物然亦人之情苏子广之以齐物之说则庄老之学未必欧阳命名之本心也
　　汤泉七惟骊山居胜絶而坐明皇之累以为抱器适用不择所处之戒盖借以警世尔
　　字同义异可破世俗以经解经之弊
　　诗至于杜子美文至于韩退之书至于顔鲁公画至于吴道子古今之变天下之能事毕矣此东坡博学髙识知味之言然大要引三君子以重道子
　　叙说
　　谓牡丹草木之智巧便佞者也形容精矣然犹以宋广平铁心石肠赋梅花自解而身为之记巧佞之惑人虽明知者不免欤
　　张汤宜无后以达贤有后雄宜有后以盗名无后此特为晁补之发前人之幽光耳司马公无后蔽贤盗名者耶虽然公之言不害其警世
　　叙顔鳬绎诗论精实而无枝词以及世变叙王定国诗论流落而无怨诽以原古始议论闗渉论诗者可观也
　　圣散子治一切伤寒
　　叙田表圣奏议忧治世危明主之说极髙归之二宗之圣尤髙以贾太傅为比以待来者举行意味殊深长矣
　　孔北海英才孔明王佐张安道崖絶重臣也苏子引二人以叙张之文以其皆不求以文鸣非以其人若是班也引伊尹太公管乐淮隂诸葛证范文正公以事业之素定于畎亩材品虽不同文正真无愧古人者也引孔孟昌黎证欧阳子以斯文之可以扶世变然欧阳子辟异端追古作真与昌黎等推而达之孔孟之斯文尚有濓洛在且非此之谓文也其末也复断自韩愈以下杂引陆防李白为比而不复言孔孟岂苏子虽推本孔孟借以张大之而其剂量则固自有在耶
　　字杨荐以尊己俾自爱重而毋恃聪明后学所当深味与妄自尊大为尊者其説正相南北
　　表状
　　徐州贺河平一聨方其决也本吏失其防而非天意及其复也盖天助有徳而非人功此与散文无异不过言理但取其齐比易读盖表啓本如此
　　表啓
　　贺坤成节放亿万之羽毛未若消兵以全赤子饭无数之缁褐岂如散廪以活饥民此类皆説理不求工于文近世表啓文虽工而理缺矣二十七卷啓三十首皆散文之句语相似而便于读耳陆宣公奏议体也
　　书
