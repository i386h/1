<!-- { "loadSidebar": true } -->
　　周威烈王四年秦作上下畤先是秦襄公既侯居西垂自谓主少皥之神作西畤祭白帝后十六年秦文公作鄜畤祭白帝后八十四年秦宣公作宻畤于渭南祭青帝后二百五十年秦灵公作上下畤于吴阳上畤祭黄帝下畤祭炎帝太史公续秦纪至秦襄公作西畤曰僣端见矣
　　威烈王八年越灭郯郯今海州方春秋时太皥之后有任宿须句颛臾四国少皥之后有莒郯二国至于战国独任国仅见于孟子
　　威烈王九年秦初君甥妻何用诸河以求福也戎狄之俗也邺为河伯娶妇西门豹禁止之魏与秦邻染其俗欤索隐君甥作君主谓取他女为君主犹公主也
　　威烈王十二年中山武公初立先是鲁昭公十二年晋假道于鲜虞以灭虢杜预曰鲜虞白狄别种在中山新市县中山名见于传始此及定公四年晋合诸侯伐楚荀寅曰诸侯方贰中山不服是中山是时势已渐强至是武公初立意如备侯之制与诸夏抗欤威烈王十八年魏文侯克中山后三十八年其子武侯之世又与中山战于房子其时盖已复国后七年中山筑长城以备赵又后二十六年魏以中山君为相则此时中山服属于魏又二十年韩燕中山皆称王则中山益强又十八年赵武灵王攻中山中山献四邑以和又五年赵再攻中山又四年当赧王十九年赵遂灭中山战国惟中山世系不明愚故緫録于此
　　威烈王十三年晋河岸崩壅龙门至于底柱觧题云春秋后河患始于此汉待诏贾让曰齐与韩魏以河为境各去河二十五里为隄水时至而去则填淤肥美民耕田之或乆无患遂成众落时至漂没则湛溺自其宜也愚按此年乃岸崩壅水贾让所言乃河溢决堤事本不同而贾让于河患极见本末程尚书大昌作禹贡辨其説出此
　　秦初令吏带劒又百姓带劒觧题曰佩玉三代也佩劒秦也
　　威烈王十九年魏李悝着法经六篇以政莫急于盗贼故始于盗律贼律盗须劾捕故着囚捕二篇其轻狡越城博戯假借不廉滛侈逾制为杂律一篇终以具律具其加减犹今之名例律也凡六篇商君受之以相秦遂变法又置法官觧题曰法始于伏羲而备于周虽其间有详有略要之皆本于伏羲也法变于秦而极于五代虽其间有因有革要之不能大异于秦也愚意扬雄称法始于伏羲成于尧者殆指典章法度而言今李悝所着商鞅所用乃刻覈戕民之具非法度之法也自蚩尤作五虐之刑曰法至春秋如铸刑书之类惟戮是闻及李悝撰次诸国之法而加刻焉秦遂縁之立为法官愈传愈宻而民无所措手足秦之所变岂变伏羲以来之所谓法而可并言哉
　　威烈王二十三年通鉴所始之年也通鉴始于三晋大夫为诸侯大事记始于九鼎震云三晋簒盗之应
　　周安王四年书列御冦为李耳之举杨朱亦师耳与墨翟春秋后各以其举行天下觧题曰列子多引黄帝书盖古之微言传乆而差孔子定书始尧典其有以哉愚按列子之言类杨朱而后世以黄老并言者恐亦借古圣人为重如神仙则言黄帝俭则言尧许行并耕则言神农皆起于后世耳古岂有此哉
　　安王十八年秦止从死秦自武公以人从死献公即位始止之愚谓初政如此所以能徙治栎阳修穆公之政而兴其国欤
　　显王五年秦败魏赵韩斩首六万级以万计级自此石门之战始
　　显王八年秦孝公下令求能出竒计强秦者公孙鞅自魏入秦用之变法秦自此强东莱谓法之始行民亦苦之及其既乆能攻战能告讦能损下益上者皆得志宜孝公以为百姓果便之彼贫弱者日以失职怨气满腹而不敢吐孝公安得而知之哉
　　显王十九年秦壊井田开阡陌觧题曰阡陌田间之道也蔡泽称商君之功亦曰决裂阡陌决裂云者井田之制分画坚明封表深固非大用力以决裂之不能扫灭其迹也东莱此语明矣又继之曰变井田为阡陌为之字义又与决裂相反当以朱文公阡陌辨为正
　　秦令民父子同室内息者为禁觧题曰内者纳也息者子也子弟纳妻而生子则不许同居也商君初令有二男以上不分异者倍其赋及是虽止有一男纳妻生子亦分异矣商君尝谓赵良曰始秦戎翟之俗父子无别同室而居今我更制其教为男女之别礼不下庶人命士以上父子始异宫今商君制礼乃过先王岂其情欤愚谓命士以上父子异宫者屋室广而侍者众故于所居各为便非分离而各居也商君欲増户口而使父子分离各从征役耳非使男女有别也縁古説以欺人也东莱犹以正礼责之何待之厚耶
　　显王二十年秦初置有秩史觧题曰井田既废比闾之制亦壊故置有秩史以董之汉百官表载县万户以上为令秩千石至六百石不满万户为长秩五百石至三百石皆有丞尉秩二百石是为长吏百石以下有斗食佐史之秩是为少吏大率十里为亭亭有长亭长持三尺板以劾贼亭停也盖行旅宿防之所馆一亭一乡乡有三老以徳齿表率其乡有秩掌一乡人有啬夫乡小者不置有秩则置啬夫职聼讼收赋税又有防徼循禁贼盗皆秦制也
　　显王三十年楚聘庄周为相愚按史无此事而列御冦子华子凡方外横议之士多自夸时君聘我为相而逃之其为寓言未可知又时君尚攻战权术未必有礼聘岩穴之事虽孟子之于梁齐亦闻其好士而往説之非聘也纵其聘之何至预名为相而聘之就使欲聘为相何闗世道而乃以所未必有之事着之信史耶
　　封禅书载九鼎没于泗水彭城下时在楚兴师求九鼎之后东坡曰此周人毁鼎以缓祸而假之神妖以为説也封禅书又曰秦灭周九鼎入秦东莱曰使鼎果入秦则秦皇过彭城何为斋戒祷祠使千人没泗水求九鼎哉
　　显王三十四年赵起夀陵觧题曰古者凶事不豫夀陵之名始此墓之称陵古无贵贱之别国语管仲曰定民之居成民之事陵为之终是民之墓亦称陵也秦记载诸君之葬至恵文王以后始称陵
　　显王四十一年魏纳上郡十五县于秦觧题曰春秋时郡属于县赵简子誓众谓上大夫受县下大夫受郡是也杜预注曰周书作雒篇千里百县县有四郡战国时县属于郡此云上郡十五县是也秦孝公并小乡为大县未有郡之称魏纳上郡后十余年始置汉中郡或者山东诸侯先变古制而秦效之欤
　　显王四十五年秦恵王后元年觧题曰本纪书更为元年盖于竹书纪年魏恵王复改元
　　愼靓王三年韩赵燕齐帅匈奴攻秦匈奴始见于此赧王二年屈原作离骚愚按史之所书者国事也前此书孔伋作中庸此已不待史而传屈原作离骚又非子思作中庸比也不知止书楚放屈原而防作离骚于下何如
　　赧王六年秦初置丞相觧题曰丞相之名始此
　　赧王八年秦立芊八子为太后聼政觧题曰芊楚姓也八子妇官视千石后世妇人预政始此其异父弟魏冉为将军用事后世外戚预政始此
　　赧王十四年秦蜀郡守李阳氷凿离避沫水之害穿二江成都中觧题谓江水出岷山东南过氏道县又歴都安县又径临卭县江源县又东北迳郫县又东迳成都县又东南过犍为武阳县沫水从东南来合而注沫水一自防山至南安而溷崖水脉漂疾害舟李冰凿平溷崖通正水路溷崖即离也
　　赧王十九年赵主父灭中山酺五日周礼族师祭酺注曰酺者为人物烖害之神也汉律三人以上无故羣饮酒罚金四两横赐得令羣饮者谓之酺东莱据此谓羣饮之禁逺自周公赐酺之制亦必非始于赵也愚按周礼出于汉末谓酺为祭神恐未可知而破羣饮之禁以赐酺则始见于此尔
　　赧王三十二年燕昭王使方士入海求三神山觧题曰此后世人主求仙之始也自齐威宣燕昭使人入海求蓬莱方丈瀛洲世主莫不甘心焉
　　赧王三十六年秦赵防渑池赵以蔺相如为上卿觧题载山杨氏之言曰古有以皮币珠玉而不得免者况一璧乎虽与之可也全璧归赵何益哉至于渑池之防相如智勇不足重赵乃欲以颈血溅之所谓暴虎冯河死而无悔者欤愚按战国防或谓韩王曰秦之欲并天下而王之也不与古同事之虽如子之事父犹将亡之也行虽如伯夷犹将亡之也虽善事之无益也可谓得秦之情矣赵之危急非周太王方兴比也秦之强暴非狄之西陲荒忽可迁避比也夺之璧胁之兵彼尚知赵有人而少纾其侵暴予之璧为之撃缶而不敢较彼且臣妾我而祸又速矣蔺相如烈士也处万死一生之地安若无事何可当也山之论虽揆正谊我辈书生平居坐谈但有媿叹耳
　　秦昭王五十二年是歳秦既灭周以秦年统诸国然始皇二十六年以前秦固未尝敢称天子
　　庄襄王元年大赦觧题曰秦汉以后初即位肆赦始此始皇四年蝗疫令百姓纳粟千石拜爵一级觧题曰入粟拜爵始此
　　魏公子无忌卒初周赧王五十年魏破齐楚兵頼秦救而定欲亲秦而伐韩无忌曰秦有虎狼之心非尽亡天下之国不休愿王速受楚赵之约而挟韩之质以存韩安魏当是时范雎为秦谋主以破韩为首务所以亲魏者特欲孤韩之党耳信陵君之言深识天下之大势使魏王能用其计纠率楚赵竭力助韩则韩不至于失上党赵不至于败长平六国亦不至为秦所吞以谋既不用又以矫杀晋鄙流落于外秦已灭周六国垂亡魏始再用之犹能收合诸侯折强秦之锋向若用之于上党长平未败之前雌雄之势殆未可量也其收合诸侯以折强秦也实当秦庄襄王三年败秦军于河外走防骜乘胜逐秦军至函谷闗秦兵不敢出公子威震天下明年公子即以毁废盖安厘王始畏公子贤能不敢任以国政魏赵唇齿国也秦围邯郸公子数请賔客辩士説王万端岂独为其身计哉及夺晋鄙军以存赵则遂为魏王所深雠虽迫于危亡不得已而再用之然魏王之猜且闇犹夫人也故秦间得行公子既废日夜饮酒四歳病卒秦闻公子死防骜始攻魏防二十城置东郡其后稍蚕食魏十八歳而灭之公子之存亡闗魏之存亡如此故汉髙祖自少时闻公子贤及即天子位毎过大梁常祠公子十二年撃黥布还为公子置守冢五家世世歳以四时奉祠愚按四公子惟无忌有功当世前史以矫杀晋鄙事短之东莱独发明其韩赵魏存亡相依之情以白其心凡书公子事必再三致其意故緫録于公子既卒之下
　　始皇六年楚徙都夀春命曰郢觧题曰楚都所至命曰郢晋都所至命曰绛
　　始皇九年毒嫪作乱夷三族觧题载嫪矫发兵县卒及衞卒及官骑及戎翟君公及舍人盖秦之兵制见此凡五也王攻毒嫪战咸阳斩首数百皆拜爵宦者在战中亦拜一级亦者秦之宦者本无拜爵之法也
　　始皇十年用茅焦諌迎太后于雍觧题曰本纪载茅焦言大王有迁母之名恐诸侯由此倍秦又战国防载顿弱面诋始皇不孝始皇怒弱告以山东战国之威不掩于山东而掩于母乃霁怒然则始皇所重者独兼并诸侯耳茅焦特以诸侯倍秦恐之非以母子天性感悟之也
　　以尉缭为国尉觧题曰大梁人尉缭説秦曰恐诸侯合从愿赂其豪臣以乱其谋不过亡三十万金诸侯可尽卒用其防大略与李斯同不过以金啗之前此范睢之散合从后此陈平之间项羽同出一术盖乱世风俗贪鄙故此术毎用毎中
　　始皇二十六年灭齐初并天下置三十六郡内史为首所治秦之三辅及农郡其后并南越闽越置桂林南海象郡闽中合四十郡秦初三年一郊收大半之赋贫民耕豪民田以十五输本田主愚按田主得其半若官又收大半于其田主将何从出耶亦可疑
