<!-- { "loadSidebar": true } -->
　　金华潘畤自其叔父中书公良贵起家而命之官尝知兴化女官道士求勑额挟签枢张说属公上其事公不可兴筑洋城陈覇二斗门及木兰陂以溉田嵗饥募客舟予钱传籴而寛其期使私得一再往返入对乞蠲州县民间旧逋而内出禁钱以补上供之缺常使户部支计有余则州县寛而民力裕矣广南大奚山斗入海中以鱼塩爲命时置都塩使者禁之公曰争小利起大盗将谁使任其责耶拒不行公娶李庄简女而女嫁史弥逺以贤称公常谓防茶盐非古法不忍尽以律令从事
　　李阁学名椿父升进士起家官至朝奉敌难以救父被伤卒公奉母南走年十五五十二方改秩以初任衡山尉继爲衡州判官遂家于衡尝见胡文定公退与其诸子言曰椿愿天下人无不唯是之求张魏公知之遂辟以爲属委以经画淮甸张公叹实材之难得公曰岂可厚诬惟不恶逆耳而甘逊志则庶其肯来矣张公再相公劝之去不忍决果罢公知鄂州垦荒田移广西提刑罢所复昭州金坑移湖南运判赈粜损配数行部罢诸常从者所至州取吏卒使令除检详沮签书张说所主买马舍邕就宜及招军殿最之说迁左司言三衙兵有用当益诸州兵无用当销销之之术死亡勿补它时一以御前兵分屯出爲湖南运副减桂阳月桩钱嵗万二千缗而损民税折银之直免户部配鬻乳香衡岳庙火公言天实厌其非制请无复屋而筑坛以望不报除农卿言朝廷户部自分彼此告借索还有同市道愿革而正之兼临安府奏巨珰及没入僧私宇三月解去知婺州防诏市牛筋五千斤公奏一牛筋四两是欲屠二万牛也上爲収前诏爲吏部侍郎与吏约所予夺悉防着令既行而未允重坐吏尝奏保淮则楚州盱眙昭信濠梁涡口花靥正阳光州皆不可不守保江则髙邮六合瓦梁濡须巢湖北峡亦要地知太平州言和州惟利商筭輙穿支港以内舟首尾皆属之江此自隳天险上亟命塞港六十九致仕再帅湖南赈荒抚军力请应配者秪坐加役流髠钳三年免毋黥湼使得自新免窜逸免逓送广至恩召和气议者笑其迂不行归老衡之横塘居官俭而法官烛不入中门家人不用公家供帐方曽觌位使相竟不往谒有言太尉不奈李某何者曰诚无奈其不顾官职何生正夫正夫生大谦【近尹京名芾者乃其曽孙】
　　婺源縢洙子璘初预荐以所得劝驾礼赎士族女之落倡家者
　　范如圭伯逹胡文定甥在馆论事与时相不合请奉祠十年
　　张魏公行状公讳浚字徳逺唐相九龄弟节使九臯十四世孙祖纮庆厯中举茂材异等陈御戎防欲以陜西河北河东割兵属将父咸元祐举贤良方正其后章惇因之罢其科更置宏词公当二圣北狩驰赴寿圣于南京在维言敌且至汪黄不之信既渡江留吴门御贼唱义兵诛苖传刘正彦抚定淮盗蒋庆兵数万请抚闗陜与刘子羽诛范琼而行富平既败用二吴保蜀朝廷遣王似贰公公奏似不可用辛丙劾罢公防敌入防复起公视师敌闻公用宵遁遂拜平章事抚沿江兵平湖防荐韩岳可倚大事刘豫入冦公排众议却之徽庙防问至奏防兴师郦琼叛去公乞去而秦桧主和贬公永州公自永力奏和不可恃起知福州敌败盟公部将刘锜成顺昌之捷桧召锜还贬公连州居四年移永州桧诬公与李光胡寅等谋大逆凡贤士五十三人皆预狱上而桧死公因星变应诏言事桧之党沈该万俟卨汤思退等复谪公于永又四年归潭完亮兵至起公知建康用张子盖破海州之围规取山东孝宗立欲用公而史浩沮之公力争上用公都督公命李显忠出濠州趋灵壁邵宏渊出泗州趋虹县戚方将舟师出淮阳中原震动归附日至顕忠闻敌大至引兵夜归敌初无一骑过宿者素主和者因而抵汤思退令尹穑论罢公敌索四郡上复大拜公兼都督然犹用汤思退尹穑诋公愈力公再罢至死而王业终偏安祖宗百世之雠至今未之能复矣
　　丞相陈俊卿莆人爲御史奏将不知有威士不知有恩劾汤思退杨存中罢之乞用张忠献请减大礼浮费及冗官妄用隆兴初参賛张公都督既归防钱端礼起戚里骎骎入相公弗附端礼建国是之说公力诋其非端礼卒不相公参大政防洪迈述渊觌言郑闻当除右史遂质于上出渊觌与同列劾奏洪迈奸佞斥之乾道四年大拜荐虞允文爲右相允文建请朝陵寝公议不合求去允文遂遣使竟不得要领而曽觌亦召还歴使相跻保傅士大夫莫敢有言者
　　籍溪先生胡宪字原仲入大学与白水刘致中窃诵伊洛书揖诸生归隠以特召入言敌必败盟元臣宿将惟张浚刘锜在防入即求去
　　先生父吏部公行状讳松字乔年既脱场屋放意诗文既而用力于河洛之学以胡世将谢克家之荐得召试论中兴事防张相去国时议欲撤两淮之戍公力争及秦桧主和公又力争桧使言者罢公迄自请祠屏居建溪讨寻旧学以终
　　延平李先生讳侗字愿中劔浦人闻郡人罗仲素得河洛之学于杨山而从之游谢絶世故余四十年防闽帅玉山汪公以书礼来迎卒于府治年七十一二子友直信甫登进士第
　　罗愽文生嵗始用晬盘一无所顾独前取性理书展玩乆之
　　陈良翰请核兵籍以豊财用省堂选以抑奔竞论汤思退奸邪误国张浚精忠老谋及张罢而汤主和议敌大入几不可支太学诸生数百人请召用公及胡铨王十朋等而斩思退王之望尹穑洪适谓之四奸思退等虽败然邉备遂不复张天下至今恨之
　　奉使朱弁先生族祖也靖康应募使敌与后使者洪皓誓守节凡十六年绍兴癸亥约和公乃与皓及歴阳张邵同归爲桧所抑卒于临安府白池寓舍厝智果院后张定叟爲之迁葬积善下而先生状之有聘游集
　　公移
　　南康公移谕民言寛恤之方教民修孝弟之行访録先贤兴修洞学注孝经庶人章使民持诵掲律文别籍条禁兄弟争财劝农纎悉于稼穑之事救灾先切于流徙之戒纳苖减市例减斗斛约束禁差夫抑打酒及社仓之条画具焉
　　浙东客次榜刺举不敢狥情不许投书献启
　　除永嘉秦桧祠移文略云究其设心何止误国天不诛桧谁其弱秦尚使有祠无乃未讲虽捐田以示濡沫恐出市恩然设像以厠英贤何以爲训
　　州县牒州案已判须经通判职官方得行遣县官逐日聚公共签押然后施行愚谓必得其人可也否则事愈滞而吏各求赂矣
　　漳州榜争竞些少结成仇雠细民如此已足嗟伤间有士人亦不免此何忍一切以柱后惠文爲事而不深求所以感发其善心者哉请自惟所诉或渉虚伪或无大利害仰早悔悟降心相从　晓谕居防持服劝谕女道还俗及劝谕事目戒龙岩县拒捕
　　潭州谕词诉条目必经书铺必守限日诸厢収领不许隔宿街市作閙监纳先下拳钱诉上户占据田业不拘入务南岳寺观山不许斫伐
　　晦庵先生续集
　　书
　　答黄直卿书误举伪学人许令首正　又书举状说不系伪学郑明州欲荐潘恭叔对以必于章中刋去此语然后敢受郑亦从之杨敬仲大不以爲然　又书云前此学徒真伪难辨今得煆炼一畨夹杂者无所逃矣　陆子静谓游夏不能尽弃其学以从夫子惟琴张曽晢牧皮真有得于夫子　又书陈君举门人曹噐逺来不免极言其学之非　仪礼防义家乡邦国四类已付明州人编入　不应举之说终所未晓试固未必得一试亦未害又书云今嵗欲便不应举何其勇也然亲闱责望此事恐未得自专　二孙钜钧久烦教诲做得依本分举业秀才足矣
　　答蔡季通讲论徒爲虚语临事只是旧习某实惧焉庙议今庙不成庙即且依程夫子说自髙祖而下亦未爲僭极星福州只廿四度福州至此已差四度自此至岳台只差八度岂非天旋地转闽浙却是天地之中耶　诸友相聚一日之间须着一两时辰作科举外工夫　山语录诸疑皆中其病然二先生语中亦皆有如此处必记者之失　致曲者非致夫曲乃因曲而加功观过者非观夫过乃因过而观理如何见得上下察是隠处当时便合引上天之载无声无臭以明至隠之义不应却引鸢飞鱼跃至显之事爲言见得说不行此无可疑也　八音金石爲纲领丝竹匏土包括于中革木无当于声律但爲乐之节　王朴不知变律之法自中吕再生黄钟则因不得不爲黄钟之半以爲清声矣但今变半等律亦生于极其本则十三者皆黄钟耳又前书云王朴以一爲正以一爲变未知变律之说故以其半爲清韩诗挈提陬维上文角根爲辰卯则此当爲寅位孟陬东北之维　白鹿若无人主张读书即有田亦无益耳　担子轻重他人不觉惟担不起者自知之耳法噐都未见都昌一二人好资质念得苏文熟了壊了见识又书法噐固不敢望着实读书者亦少
　　与蔡伯静天经孰若一大圎象鑚穴爲星而虚其常隠之规以爲瓮口乃设短轴于北极之外以缀而运之又设短柱于南极之北以承瓮口遂自瓮口设四柱小梯以入其中而于梯末架空北入以爲地平使可仰窥而不失浑体　史记厯书大余之数第二年即差小余之数第三年即差
　　答刘晦伯浙东学者修洁可喜者多杨敬仲孙季和皆已荐之诸葛诚之兄弟亦时来相聚但我见太重小儿不知作文能入律否又书云欲招一人教诸孙须得兼通经义声律不得已只能经义亦可韩文因方李申尊信阁本及旧本反将诸家校定者妄改考异一书专爲此发
　　答刘韬仲督赋正是索千金于乞丐之夫亦无下手脚处不恤则得罪于民不辨则得罪于上官
　　答赵都运今所谓理财岂复有义正是豪夺耳
　　与田子真谓是者还是非者还非方是自然之平不别是非而但欲其平此元祐之调停元符之建中所以败也
　　答尤尚书袤山靖康论事颇多汪文编时杨家子弟避祸请删去李侍郎不见故长编不载和靖论讲和亦不可不载　禹贡论得之开豁甚多叹服无已恨未见图
　　答江隠君辨精义入神云义者宜而已精犹察之云尔神则于事物所宜毫委曲无所不悉有不可容言之妙
　　与郑景实云仙游故相叶公之爲县月计所须令民以渐输送故县帑无余积而月解无余欠正当法此稍寛县道愚往嵗见今端明陈公昉知庆元量月用以均之县晏然无事其用此法耶抑暗合耶
　　答刘徳修参同契絶无善本近校得一通令人刋行与方耕道谓幕客正要蚤晩从容宻罄忠益又云官吏纵弛亦当以渐整顿岂容一旦遽行商君之令乎
　　答卢提干力行其所已知而勉求其所未至则循循有序日有可见之效矣
　　往坡帖与储行之云过事有可尊主泽民者便忘躯爲之祸福得防付与造物　陶通明乃陶隠居别号独乐园诗作渊明字误也　吾党例多困穷只得存活得过便是十分亨泰矣
　　与方伯谟偶记杨敬仲答人书云恭惟某官读圣人书既饱而嬉甚可笑然亦多着题也
　　与陈彦忠易自伏羲始画八卦文王重爲六十四作繋卦彖辞周公作系辞爻辞孔子作彖象文言系辞说卦序卦杂卦而彖象系辞分上下是爲十翼旧说如此承问及之
　　答李伯谏书云钦夫言仁及太极解屡劝其収起印板语孟解虽无乡时过髙之失而寛纵草率絶难防检通监纲目汉末接三国托其修南北朝属张允善
　　分修
　　与长子受之云只勤谨二字循之而上有无限好事又云大凡礼数务要恭谨详缓【此系遣从吕东莱特】
　　跋
　　跋魏丞相使敌国夫夀皇屈已和戎岂其获已然非丞相夀春公之深谋壮节犹几不足以成之岂兴事造功之果爲不易耶
　　答问
　　答刘韬仲问栁下惠自信其直道而行不以三黜爲辱批云得之
