<!-- { "loadSidebar": true } -->
　　六月二十八日准六月二十二日尚书省剳子以某团结了毕令回司绍兴府事某昨凖行下团结至五月十六日庆元绍兴二十场团结帐册先办虽曽申乞回司继因契勘本司自季提举大更革之后不可自立司存拨附绍兴府兼管已一十余年縦是回司委难存立遂于六月初四日因台州瑞安府六场帐册团结齐足申乞照季提举更革以后定例仍附绍兴府兼管将某仍旧予祠继又于六月二十日再具状申乞分明今来忽凖前件指勘合日行下令某回司窃照某身备使令敢不惟命但提举司附绍兴府乃季提举更革后一定难复之乆到提举司再置専司乃今春因盐丁扰乱一时暂令团结之将委今团结已毕若便回司将以何为司存某非不愿遵禀委是无缘可以遵禀某叠凟钧聴除已席藁待罪外欲望钧慈洞案司存无可立之资检防兼附有乆定之例特赐矜从某屡申将提举司仍附绍兴府兼管某今亦无复敢望祠禄惟有拱俟诛斥施行辞免除直宝章阁兼绍兴府长史申状
　　七月初二日酉时恭凖六月二十八日尚书省劄子除某直寳章阁依旧浙东提举兼绍兴府长史某叨恩非分闻命震惊命出公朝所当遵禀有闗系合下行申明盖我宋所以立国者其纪纲有二在内以防谏为纪纲自宰相以下皆得劾之在外以盐司为纪纲自宰辅出为藩府以下皆得劾之外之监司虽不可比内之防谏而闗系朝廷之纪纲则一也某人虽庸陋无比职则和预监司今若使兼绍兴府长史是以监司而反为藩府之幕属公朝合思所以为纪纲之计矣况自贾平章当国每以礼数之辞免黙觇人心之向背遂以弹撃大臣之地反为劝留大臣之首防谏纪纲几于大壊幸而更化纪纲复存又自贾平章初为制阃収拾中朝斥絶之人假以淮甸监司之称日入扬州之佥幕阃自同兼佥之簿尉监司纪纲遂至大壊目今阃事所不忍言某今日所承乏者内地之监司也纪纲幸而独未壊者也若更壊之如纪纲何虽曰以宗王而出镇异于寻常之藩府然监司之设原于前汉以六百石吏每秋分察郡国郡则今之太守也国则汉世亲王之封建者也岂以亲王出镇而独不在监司按察之数兼照宗王仁心大度世莫与比独因贵重人莫得见地之奸豪展转影旁以扰害吾民者宗王皆不得而知如填塞陂湖如豪夺民产皆本司所当究治正以时艰未遑检举今若与之为属其谁与理此又如民寃何且某若身在班底或见为他郡使某为绍兴长史不敢辞也今见任浙东提举而使某兼绍兴府长史则决所不敢受也家都承前日自班行被命于纪纲无闗不当辞而反辞某见为提举官于纪纲有闗若当辞而反不辞是使内地之监司纪纲又坏实自某始又如防耻何欲望钧慈上念朝廷之纪纲下念小吏之防耻竟自选差见不为本路监司之官以任绍兴府长史之职委为允当某既不为绍兴府长史其直寳章阁恩命实亦不敢祗受所有省劄一道见寄留庆元府军资库外
　　苐二申
　　照对某七月二十三日凖尚书省劄子催某回司绍兴府并供兼职某窃照此系两事回司乃某始初申请兼见今置司湖亭止有水中亭子三间风雨飘揺不可居止移司人从口粮垂竭日夕焦熬岂不愿早早回司实缘续凖兼绍兴府长史之命某既系见任浙东提举不当兼任绍兴府幕属之职虽已详具纪纲闗系之说申龥控辞未蒙行下所以虽欲回司而不可得有乞祠得罪而已今来再凖催促自当择日回司但兼职决不敢受念某平生戆直必不可受而后敢辞徃岁曽差某充两浙盐事干官又曽差某镇江等三郡公田分司干官某恐成害民力辞不受时相务在必行以威相临尚蒙矜亮免差况今更化中外皆许直言敢望钧慈念圣朝待士大夫以礼而匹夫不可夺志明赐劄下免令兼职不胜万幸
　　苐三申
　　照对某三月初九日准二月二十九日省劄除某浙东提举置司庆元府团结盐丁巳于四月初一日据住司发到牌印管干讫至七月初二日准六月二十八日省劄除某直寳章阁仍旧浙东提举兼绍兴府长史某以提举忝预监司若为藩府寮属于朝廷纪纲有妨即将省劄一道寄畱庆元府具申朝省控辞未准回降间至七月二十三日又准尚书省劄子契勘催某回司绍兴府兼供绍兴府长史职事某即具申乞免兼长史即当择日回司未准回降间又准省劄备坐勘防国家多事择地避事不即到官如更违戾从御史防觉察令某疾速前去交割某窃照提举官系浙东监司之列绍兴府系浙东属郡长史又系绍兴府属官某以纪纲有系所以虽欲黾勉拜命而不可得今蒙指挥以为违戾某委因有妨国家纪纲不敢供职分明士大夫可杀而不可辱匹夫不可夺志古以大夫之招招虞人虞人死不敢徃某实亦不敢徃分明若得免兼长史则朝闻命而夕回司矣即不敢择地避事区区蝼蚁之忱无以上格乾坤之听甘俟御史防觉察
　　申省乞免诸司委送
　　照对某昨准省劄备奉圣旨指挥令某置司庆元府专一结亭丁盖以亭丁挻乱急行招谕自此朝夕措置未有寸暇今来乃蒙省部诸司符牒纷来责令催督诸处州县财赋窃照此事有不敢奉命者五盖诸处官司皆属省部应干公移皆可直达省部之尊正不待反借外司而后可行徒添转折有扰无益一也究其本源盖因旧来承平日乆间有各处期限不应以本司近在绍兴间亦委令催其违限今本司见留庆元道途隔渉愈见稽违二也承平之每遇一事徧牒诸司互为程督继又转生枝节反牒帖添差通判聴等处追督诸司责其违慢自此诸司各以符移而归之州州则合诸司之符移而归之县县则尽以诸司本州之符移而归之民极而至于民则无复可以转行推托之地家破人亡乱阶由此今为何时尚循故习三也近年文移太繁物极则反当此时艰人思报复只如绍兴府管下县道见有将帅司専人聚众赶杀幸而不至于死者及有将催利部吏聚众殴打至于狼狈几死者方今行事所宜审重四也时事尚艰民饥无食一缕元气在此数州急急保养犹惧不及乃有不干本司之符牒日下本司者纷如平时恬不知变则其他可知使人寒心五也载惟官虽有大小体时忧国之心则同职虽有内外奉公守法之心则一知而不言某为负国是用不避诛斥谨沥血忱百拜控申欲望钧慈念时艰之未宁思民岩之可畏自今痛革承平繁文之追复祖宗忠厚之泽应干各处文移止行下各处正行干系官司乞赐劄下戸部农寺提领财赋所属照应文书简约民瘼再苏不胜国脉之幸所有某狂妄僣言之罪乞早赐罢斥施行某不胜俯伏俟罪之至都省除已劄下户部司农寺封桩安邉所各从所申事理施行外劄付本司照应
　　申免驱磨庆元府财赋状
　　准尚书省劄子备朝奉郎监察御史孙嵘叟奏黄五月十四日三省同奉圣旨节文陈存更镌一官下浙东仓司理筭制司财赋钱米毕日勒回安吉州居住王安中汪大有钱牧刘嗣文各降一官资并放罢内大有罢新任遇赦未许放行注授仍下浙东仓司拘留委清强官驱磨团结省米上供苖米济民仓米济粜局米折变侵欺开具着落申取朝廷监索施行劄付本司某照得陈尚书四月二十九日已行离任讫汪制干预于四月二十八日先已随司觧任曽到本司辞去讫此外除刘司理本司先曽按劾申乞且留在任已准省劄从申外今准省劄行下五贠数内所指拘留财赋官王通判钱佥判牒庆元府遵照省劄指挥施行但本职虽承乏暂为浙东提举其见今置司庆元府实系本乡既在本乡实不敢驱磨本乡郡太守帐目古称居是邦不非其大夫而况邦侯此惟防谏可以论奏惟给舎可以缴驳若身居此邦见任此邦而任责驱磨此邦财赋之利病不渉私庇之嫌则犯苛刻之讥将何靣目立搢绅间正恐纵是驱磨人亦不信具申朝省欲望钧慈矜察特赐钧判改差无干碍监司不系本郡之官径自驱磨施行以昭圣朝行法之公以全小吏防耻之节仍牒本府照应
　　苐二申
　　今月初十日准尚书省劄子入朱红银字牌筒珠字记内引到令某照已行驱磨庆元府折苖钱米及交承钱银器帐目具申事某窃照此事缘庆元府实系乡郡见今时暂置司庆元府又系见仕于乡郡以乡郡之人乡邦之官而驱磨乡邦太守之帐目人其谓何昨已沥控真忱申乞改委欲望钧慈检照元申改委无干碍监司不系本土之官从公驱磨以昭圣朝公平之治以养国家忠厚之脉以全小吏知耻守分之节公私幸甚湏至供申
　　苐三申
　　今月十七日申时准尚书省劄子入潜字号绿漆牌筒潜字记内引为本司申乞将庆元府吏黄浩改送无干碍监司驱磨本府折苖等及交承钱银器等并根勘黄浩隠寄情节等事窃照某縁庆元府土人于驱磨庆元府财赋委有妨嫌其黄浩等家财已准省劄备后省所申以本司有私改委转运司讫决不敢再有干预兼运司所行一则曰追都承吏二则曰追都承吏若本司果曽侵移一物一件则某当削籍投荒以为贪吏之戒若无侵移则今日在运司犹前日在本司秦晋匹也何以卑我而动以追吏相胁今为何时有此暧昧不决之事欲望公朝明赐施行须至供申

　　黄氏日抄卷七十七
　　钦定四库全书
　　黄氏日抄卷七十八　　　　宋　黄震　撰公移【一】
　　绍兴府
　　试院晓谕榜【咸淳六年庚午监试】
　　窃惟灵于万物而为人秀于万民而为士纲常所頼以扶持国家所资以共治自昔莫不皆然我朝尤所加重三年颁诏与郊祀天地之礼均万乗临轩视册拜公孤之仪等士生斯时而应斯诏亦宜何如其自重哉峩峩其冠褎然举首嘿嘿就列各奏所长以侧耳鹿鸣之三章而安意丹墀之独对士之自重固莫不然奈何士之贵重歆艳者众及其既乆遂成杂糅市井游手敢乗时混入以挠羣村鄙富民敢妄意乞余而滥吹使刻苦平生待聘一朝之士长廊寸晷既苦于横目无籍之喧拏西风走铃复扼于铜臭小夫之攘窃有识慨叹几年于兹乃者恭遇公朝力革斯弊尽复祖宗三日连试之旧制痛惩市井一时溷扰之嚣风披沙石所以拣金去鸱鸮所以来鳯凡我士类孰不忻忻况越为帝乡恩数独殊于俦等士多魁杰文声赫奕于方今其能率先四方倍加自重以无负圣天子所以崇重作新之意必矣何俟某赘祷况某见申防嫌俟候出院亦何敢赘祷然有旧游场居之鄙见或可爱助冒昧禀闻某尝谓我辈赴解试便当视如赴省试省试拂明待门寂然无哗解试或夜半喧呼先索其气此以解省二其心而未能如省试自重也今即请自重如省试省试入门徐行彼此礼逊解试或排门填拥相蹴至颠此以解省二其心而未能如省试自重也今即请自重如省试省试见题就位即刻操笔往往未午了卷解试或杂聚帘前或纷走廊庑不觉日西至夜方窘此亦以解省二其心而未能如省试自重也今即请自重如省试赴解试如赴省试则赴解试即赴省试气象雍裕有开必先万里脩程于兹轫其谨之哉其念之哉他或市井游手村鄙富民尚敢不悛自有法在其为士者谨勿预并乞台照某申禀
　　又晓谕假手代笔榜
