<!-- { "loadSidebar": true } -->
　　天王襄王也左氏载王子带之事言避母弟之难也木讷曰叔带者惠王陈妫之所爱也若杀父母之所爱则与郑庄公何异故宁避之而出居于郑文武之灵未泯天下必有勤王者若不得巳而逊于叔带是亦文武之子孙耳此襄王之心也盖带之乱卫士将御之王曰先后其谓我何故出居郑其书天王出居于郑志出入之实尔三凿为异论曰天子无出且出入人之常岂天子独能入而不能出耶又曰王者无外故不言出出失天下也夫一视同仁王者之心此所谓无外也岂谓王者一出而遂有外乎一举足而出天下遂非其有乎书曰王出郊康王之诰曰王出在应门之外易曰王用出征夫圣人书天王出居于郑志天王出而天下无勤王者非谓王不可出而出也曲礼有天子不言出之文盖生于三传
　　晋侯夷吾卒
　　惠公也子圉嗣立为懐公秦纳文公入而杀圉
　　二十有五年春王正月卫侯燬灭邢夏四月癸酉卫侯燬卒
　　诸家皆谓卫灭同姓故罪而生名之书卫侯燬灭邢朱文公曰经文只隔夏四月癸酉一句便书卫侯燬卒恐是因而写之误木讷赵氏曰下有卫侯燬卒之文后世授以类误耳春秋书灭同姓者有矣而未尝名虞灭下阳楚灭夔皆同姓也何以不名楚子防诱蔡侯杀之此非同姓也何以反名之且书灭国则其恶自着同姓非同姓后世自辨不在书名而后知其灭同姓也曲礼遂曰诸侯失地名灭同姓名吾尝考小戴礼多汉儒杂说援春秋三传以立文也且卫之灭邢固甚矣而邢之灭实有以自致之邢卫均有狄患均受齐威之徳迁而城之二国既安则比以抗狄可也邢乃叛卫从狄又胁狄以伐卫卫抗狄犹惧不支邢狄合而攻卫卫盖危矣卫固无以制狄故卫灭邢所以夺狄之援纾国之病也然谋则善矣如灭国之罪何圣人自十八年以至扵今书邢卫之事甚详所以着邢不当附狄伐卫卫亦岂当从而遂灭之二者均有罪也愚谓书灭则卫罪为重
　　宋荡伯姬来逆妇
　　伯姬鲁女嫁宋荡氏来为其子逆妇以侄从姑也先儒谓娶妻必亲迎而伯姬为子逆妇非也诸侯嫁女于大夫以大夫同姓为主今公以爱其女而自主之亦非也
　　宋杀其大夫
　　杜氏注曰其事则未闻胡安定曰以之战不死难也崔氏曰岂嗣君三年丧毕既临事而治战之罪诸大夫有以众死者乎木讷曰宋为楚所败宋襄自取之也安可以责其臣今襄公死成公立晋文即位二年方图伯宋将托于晋乃归罪于其臣以灭先君之耻而杀其大夫愚按此皆以宋之事而意度之若阙所不知当从杜注
　　秋楚人围陈纳顿子于顿
　　顿迫于陈顿子奔楚楚围陈而纳之中国虐小夷狄反借为义举
　　葬卫文公
　　立二十五年卒而成公立
　　冬十有二月癸亥公防卫子莒庆盟于洮【他刀反】
　　木讷曰莒自僖元年鲁获拏之后未尝通鲁怨亦深矣卫成公斩然衰绖中为洮之防以平之盖有比小事大之义然莒子不至以庆如防何益扵平盖平之意出扵卫莒疑鲁之未肯平故以大夫聴命焉眀年向之盟而后成矣岷隐曰卫文公新卒嗣子未逾年非有甚不得已之事也何至匆匆亟为此盟范曰卫称子在丧洮鲁地
　　二十有六年春王正月己未公防莒子卫速盟于向木讷谓莒今知鲁肯平故莒子亲来卫知鲁莒已可平故在丧不再行而使大夫岷隐曰左氏以为寻洮之盟也洮之盟才一月何盟之寻僖公谓前日之盟莒子不亲至不足以为平故复防于向不知洮之盟莒子不至公与大夫盟已失体矣今卫又效尤使大夫来公自轻亦甚矣平莒非大事何汲汲若此乎向莒地速公羊作遫
　　齐人侵我西鄙公追齐师至酅弗及夏齐人伐我北鄙卫人伐齐公子遂如楚乞师
　　齐初怨鲁救无亏至齐之盟宜释然矣鲁齐甥舅之邦乃乗其不备潜师侵之怨其来追夏又伐之卫之伐齐为鲁伐也鲁之乞师扵楚将伐齐也公子遂者东门襄仲也酅公谷作嶲
　　秋楚人灭夔以夔子归
　　防楚同姓国楚虐其小而灭之谓夔不祀而见灭故楚虽灭同姓而不名刘氏意林曰楚祖鬻熊夔祖熊挚诸侯祀不过其祖夔不祀祝鬻与鬻熊非其罪夔公羊作隗
　　冬楚人伐宋围缗
　　谓宋恃善于晋而背楚故楚伐之岷隐曰前者齐伐宋尝围缗今者楚伐宋又围缗缗之百姓何以堪命此皆宋襄之余孽也缗谷梁作闵
　　公以楚师伐齐取谷公至自伐齐
　　齐虽首兵鲁乃以夷狄攻中国其失多矣僖公负齐威一至于此
　　二十有七年春杞子来朝
　　岷隐曰杞或称侯或称伯至于称子极矣故春秋因其自贬而书之僻陋用夷庭实有阙鲁人重物而不重礼公子遂所以入杞也责其不共杞何敢尔欲加之罪其无辞乎
　　夏六月庚寅齐侯昭卒秋八月乙未葬齐孝公
　　孝公立十年卒杜注曰三月而葬速襄陵许氏曰齐桓既没诸侯思之如周人之思召伯也孝公不能借之以兴观其间楚人之胜以围宋襄又侵伐鲁僖不已与桓公下宋桓鲁庄之意正相反覇业所以隳矣愚按桓公务却狄摧楚孝公首盟狄盟楚不克绍如此无足责也
　　乙巳公子遂帅师入杞
　　崔氏曰春接其君秋入其国以内为过扵杞无讥木讷曰鲁怯于齐而虐于杞怯者吾则乞师必取其邑虐者吾以偏师直入其郛僖公自公子友死而用公子遂善恶判矣
　　冬楚人陈侯蔡侯郑伯许男围宋十有二月甲戌公防诸侯盟于宋
　　崔氏曰是时齐威既没楚人肆横执宋公伐宋国败宋师献宋捷围宋邑不道于宋已甚今又围宋宋之盟犹薄之盟尔泰山孙氏曰四国杂然从夷以围中国其恶自见先儒亦谓楚序扵诸侯之上而独称人者嫌其予楚以覇也木讷曰楚之虐宋亦甚矣宋成以父之雠义不屈扵楚亦可谓贤子欤于时晋文兴覇盖已四年宋亦有足恃者而楚虐宋不已楚则然尔诸侯之不知变一至此哉有晋可从而不从反比楚以戕中国其罪盖重于楚晋文扵此不得不兴也或者疑晋文兴覇之暴盖不速则无及于天下之患而诸侯皆楚矣眀年败楚于城濮岂独宋赖之天下赖之也
　　二十有八年春晋侯侵曹晋侯伐卫公子买戍卫不卒戍刺之楚人救卫三月丙午晋侯入曹执曹伯畀宋人夏四月己巳晋侯齐师宋师秦师及楚人战于城濮楚师败绩楚杀其大夫得臣卫侯出奔楚五月癸丑公防晋侯齐侯宋公蔡侯郑伯卫子莒子盟于践土陈侯如防公朝于王所六月卫侯郑自楚复归于卫卫元咺出奔晋
　　此楚围宋之乆宋告急于晋晋文公因为图覇攘夷之举也书晋侯侵曹晋侯伐卫者曹卫皆楚之党而晋之怨故侵之伐之以诱致楚也书公子买戍卫不卒戍刺之者鲁先使买戍卫今因晋伐卫故托名不卒戍而杀之以恱晋也书楚人救卫者楚为晋所诱致也书晋侯入曹执曹伯畀宋人者执楚之党畀楚之仇以怒楚使战也书晋侯齐师宋师秦师及楚人战于城濮楚杀其大夫得臣者得臣强愎取败而楚子归罪于得臣也书卫侯出奔楚者楚救之不克欲与楚而国人不可故奔楚也书公防晋侯齐侯宋公蔡侯郑伯卫子莒子盟于践土陈侯如防者功成定覇以盟诸侯陈后至而不及盟也书公朝于王所者王在践土而朝之也书卫侯郑自楚复归于卫卫元咺出奔晋者卫之出奔元咺奉其弟叔武以守今晋赦卫侯得归反杀叔武故元咺诉于晋也木讷赵氏曰晋文之覇功与齐威同而势与齐威异齐威之兴天下习衰周之弊而莫识所谓覇者故齐威求诸侯为难必屡防屡盟训谕告戒而后诸侯服从然欲制楚则楚方张其侵犯不过蔡而已故诸侯既合则一问而楚服晋文之兴则诸侯盖习于从覇惟时无其人则无所适从晋文起而号召之一挥而至矣然楚之强则非齐威之时也齐威之时楚不出蔡郑而今直蹈齐鲁之郊鲁宋曹卫陈郑蔡许自东以南皆楚矣晋文将起而收之不其艰哉故齐威伐楚至扵召陵楚地也晋文败楚止于城濮卫地也自楚及卫盖千里却楚千里之外以收鲁宋曹卫陈郑许蔡半天下之诸侯其用力为如何论者不察而妄疵晋文以为不及齐威此不识天下之势书生语也齐威制楚以三十年之乆故合诸侯以正问罪之名期其服而而已晋文则解倒垂之急于旦暮之间故务以谋必于胜之而后已是二者又势之不同也践土之盟于温之防天王皆在天王下居成周而出次于外践土之盟圣人惟书公朝于王所不书所以出之故不若温之防书狩而后朝之有序也三遂有天王下劳晋侯之说此不可信而不稽诸经也经于僖二十四年书天王出居于郑自后未甞书归于成周践土即郑地也则天王盖居扵是乆矣何下劳之有或者弃经任传谓左氏有晋侯纳王之事遂以为实春秋以周为重安有晋侯纳王而不书者哉天王之归盖因今践土之盟也前此郑陷于楚天下无勤王者今晋侯克楚于城濮以敌王忾奏凯于王防诸侯以盟于郑以诸侯朝焉天王因是复归于成周冬书河阳之狩则天王既归而出狩也文公非缓于纳王也盖先胜楚而后纳王也伐楚者纳王之资也然则践土之盟厥勲茂哉小人不乐成人之美取三掇蜂之说以疵吾晋文君子所不甘焉故愚稽于经以正之非私晋文白圣人之笔法而已
　　陈侯欵卒
　　陈侯立十八年防于践土以病归卒是为穆公子共公立
　　秋杞伯姬来
　　庄公之女此私来也
　　公子遂如齐
　　鲁尝以楚师伐齐取其邑齐怨深矣今齐既易世已同践土之盟鲁故修齐好亦以晋既胜楚而畏晋故也
　　冬公防晋侯齐侯宋公蔡侯郑伯陈子莒子邾人秦人于温天王狩于河阳壬申公朝于王所
