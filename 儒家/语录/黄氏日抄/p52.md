<!-- { "loadSidebar": true } -->
　　卿老上卿也世妇谓两媵次于夫人贵于诸妾世臣父时老臣侄妻之兄女娣妻之妹皆従妻来为妾者家相助知家事者长妾士有二妾长妾当为娣○臣妾之长者不名别贵贱也盖以礼敬之而不敢慢【吕氏】
　　君大夫之子不敢自称曰予小子大夫士之子不敢自称曰嗣子某不敢与世子同名
　　国君与大夫之子不敢称予小子避嗣天子之称也大夫与士之子不敢称嗣子避嗣诸侯之称也不与诸侯之世子同名避僭仿也【王氏吕氏郑氏】
　　君使士射不能则辞以疾言曰某有负薪之忧
　　射男子之事古者人人能之偶不能则以疾辞不敢以不能辞负薪贱者事士云者谦辞言疾而忧无力负薪【用吕氏范氏补】
　　侍于君子不顾望而对非礼也
　　顾望坐中不敢率尔先对【孔氏】
　　君子行礼不求变俗祭祀之礼居丧之服哭泣之位皆如其国之故谨修其法而审行之
　　因其俗之故常而行礼则不烦而易为力所谓国之故者言其故之所自来皆有祖述特在乎谨修其法而审行之使不失其故尔【游氏】
　　去国三世爵禄有列于朝出入有诏于国若兄弟宗族犹存则反告于宗后去国三世爵禄无列于朝出入无诏于国唯兴之日从新国之法
　　有列于朝谓已虽去国已乆而君不絶其祖祀复立其后也诏犹告谓与卿大夫凶吉往来犹赴告也宗后大宗之后有事反告于后不忘亲也兴谓起为卿大夫若本国已无列无诏亦必仕于新国而后从新国之制厚之至也皆所以重其本也【用郑氏孔氏说】
　　君子已孤不更名已孤暴贵不为父作諡
　　名父所命已孤更之不忍也諡者列平生德行作美号暴贵不为父諡者子事父无贵贱忽为父諡似鄙父贱非所以敬亲也【合郑氏孔氏吕氏说】
　　居丧未葬读丧礼既葬读祭礼丧复常读乐章居丧不言乐祭事不言凶公庭不言妇女
　　各于其时【郑氏】
　　振书端书于君前有诛倒防侧龟于君前有诛
　　振去尘也端正也防有本末故曰倒有背面故曰侧皆谓甫省视之○臣不豫事皆宜诛责【孔氏】
　　防几杖席盖重素袗絺绤不入公门苞屦扱衽厌冠不入公门书方衰凶器不以告不入公门【苞白表反扱初洽反厌于涉反衰七雷反】
　　防嫌问国家吉凶几杖嫌自长老席所以坐盖所以御日与雨皆燕安之具重素衣裳皆素袗单也袗絺绤肉露见为不敬故不入公门苞藨也扱上衽孝子未成服之饰厌犹伏也吉冠有纚有梁而丧冠无之曰厌冠皆丧具也故不入公门书谓条録送死之物用方板书之曰书方衰谓丧服凶器谓棺凡谓臣妾有死于宫者不告于君则不以入公门
　　公事不私议
　　公事公言【补】
　　君子将营宫室宗庙为先廏库为次居室为后凡家造祭器为先牺赋为次养器为后无田禄者不设祭器有田禄者先为祭服君子虽贫不粥祭器虽寒不衣祭服为宫室不斩于丘木【养羊尚反粥音育衣于既反】
　　家造大夫始造家事也牺赋古注谓以税出牲胡氏谓总言牲尔窃意养牺牲所赋用之器具故总于家造次于祭器欤粥卖也丘冢也○言礼者必以祭祀为先营宫室者必以宗庙为先造器者必以祭器为先始有田禄者必以祭服为先此言富贵首念祖先不粥祭器不衣祭服不斩丘木此言虽贫亦坚忍而不敢违祖先【用吕氏说补】
　　大夫士去国祭器不逾竟大夫寓祭器于大夫士寓祭器于士
　　觊已复还【郑氏】
　　大夫士去国逾竟为坛位乡国而哭素衣素裳素冠彻缘鞮屦素簚乗髦马不蚤鬋不祭食不说人以无罪妇人不当御三月而复服【缘悦绢反鞮都兮反簚莫厯反髦音毛蚤音爪鬋子浅反】鞮屦无絇之菲絇求俱反絇之言拘用绘一寸屈之着屦为行戒也素簚以白狗皮为覆笭也髦马不鬄落也蚤读为爪治手足爪也鬋剔治须发也○大夫士失位去国无禄以祭故以丧礼处之为坛位而哭衣冠裳以素舆马不饰食不祭内不御心丧之礼也以己无罪而说于人则君有罪矣君子不忍为厚之至也【吕氏】
　　大夫士见于国君君若劳之则还辟再拜稽首君若迎拜则还辟不敢答拜【辟婢亦反】
　　还辟逡巡也○嫌与君亢賔主之礼【郑氏】
　　大夫士相见虽贵贱不敌主人敬客则先拜客客敬主人则先拜主人
　　相见贵于相下相下贵于相先【马氏】
　　凡非吊丧非见国君无不答拜者大夫见于国君国君拜其辱士见于大夫大夫拜其辱同国始相见主人拜其辱君于士不答拜也非其臣则答拜之大夫于其臣虽贱必答拜之男女相答拜也
　　非吊丧及见国君凡拜皆答又惟非其臣及男女则相答拜
　　国君春田不围泽大夫不掩羣士不取麛卵
　　麛鹿子○此明贵贱田猎不同皆禁尽物位愈卑者禁愈严春方字乳之时尤在所禁【孔氏方氏】
　　岁凶年谷不登君膳不祭肺马不食谷驰道不除祭事不县大夫不食粱士饮酒不乐【县音】
　　膳美食名盛食必祭周人重肺故先祭肺驰道如今御路除谓除治草莱也县乐器钟磬之属县之而击者也粱加食也大夫食黍稷以粱为加○不祭肺不杀也不食谷刍秣而已也不除道为妨民示简省也祭不县食不加粱虽饮酒而不用乐凡谓君大夫士皆为嵗凶自贬损忧民也【合郑氏孔氏说】
　　君无故玉不去身大夫无故不彻县士无故不彻琴瑟玉谓佩县谓乐故谓灾患丧病○忧乐不相干【郑氏】
　　士有献于国君他日君问之曰安取彼再拜稽首而后对大夫私行出疆必请反必有献士私行出疆必请反必告君劳之则拜问其行拜而后对
　　私行谓以己事问其行谓道中无恙及所经过○虽士有献皆所以达臣子共养君亲之诚必请必告犹子于亲出必告反必面止言告者不必有献也君劳问必拜亦起敬也【吕氏陈氏郑氏】
　　国君去其国止之曰奈何去社稷也大夫曰奈何去宗庙也士曰奈何去坟墓也国君死社稷大夫死众士死制
　　众谓军帅制谓君教令所使为之○臣民各止其君使勿去忠厚之至也以社稷宗庙坟墓为言者皆指其所本也君之有社稷受命于天子大夫之众士之制受命于君故皆以死守之【吕氏】
　　君天下曰天子朝诸侯分职授政任功曰予一人践阼临祭祀内事曰孝王某外事曰嗣王某临诸侯畛于鬼神曰天王某甫【畛之忍反】
　　畛古注致也吕氏曰畛于鬼神犹畦畛之相接然言交际也方氏畛盖田间道祭于畛谓之畛犹祭于郊谓之郊盖若巡守望秩山川也○君天下曰天子言天无所不覆也朝见诸侯分人以职授人以政任人以功曰予一人谦抑自卑犹言孤与寡人也内事宗庙故云孝外事郊社故云嗣某为天子名鬼神在诸侯竟内天子不亲祀曰天王某甫者有司不敢名君也【吕氏孔氏】
　　崩曰天王崩复曰天子复矣告丧曰天子登假措之庙立之主曰帝【假音遐】
　　复始死时招魂辞遐逺也吕曰假至也犹诗谓来假庄子亦云登假于道先儒以假为遐音恐未然也立主曰帝同之天神【郑氏吕氏】
　　天子未除丧曰予小子生名之死亦名之
　　适嗣于初丧未忍即受天王之称生死皆名之曰小子王【孔氏吕氏】
　　天子有后有夫人有世妇有嫔有妻有妾
　　后后也广后嗣也后以配天子夫扶也扶持于君也夫人视三公故名与诸侯之妃同妇服也服事君子也世妇视大夫故名与大夫妻同妻齐也进御有齐同之义也御妻视元士故名与士之妻同嫔妇人美称九嫔于昬义视九卿位在世妇上此在世妇下者异代之制也妾接也得接见于君子也【孔氏吕氏】
　　天子建天官先六大曰大宰大宗大史大祝大士大卜典司六典天子之五官曰司徒司马司空司士司冦典司五众天子之六府曰司土司木司水司草司器司货典司六职天子之六工曰土工金工石工木工兽工草工典制六材五官致贡曰享
　　此殷制也殷人尚神大宗以下皆事鬼神奉天时之官总谓之天官大宰代天工者也大宗掌事鬼神者也大史掌正岁年者也大祝所以接神大士即周之司巫所以降神大卜主问所以求神者也又置地官以象地之五行司徒之众六乡六遂也司马之众六军也司空之众百工也司冦之众士师司也司士于周为夏官之属此别出司士为一官以掌羣臣之版及卿大夫庶子之数所统亦众也而承之以六府六工则变化养吾民者莫不备矣六府与藏六者之入六工饬六者之材以为器贡功也享献也嵗终则司徒以下五官各致其功以献于王故谓之享然则六府六工皆属于五官者也【用郑氏吕氏刘氏之说补】
　　五官之长曰伯是职方其摈于天子也曰天子之吏天子同姓谓之伯父异姓谓之伯舅自称于诸侯曰天子之老于外曰公于其国曰君
　　伯长也二伯为内外官之长虽主治诸侯而处于内是职方者言二伯于是职主当方之事如周公左召公右各主治其方也二伯即唐虞之四岳此云五官之长曰伯是职方者乃殷人之制犹周官立三公三孤于六卿之上者也摈者传辞于天子之人吏者治事之称谦辞也天子谓之伯父伯舅尊辞也老者年长之称亦谦辞也公以爵称君以位称内外之辨也【用孔氏方氏吕氏而补其余】
　　九州之长入天子之国曰牧天子同姓谓之叔父异姓谓之叔舅于外曰侯于其国曰君
　　每一州之中天子选诸侯之贤者以为之牧牧养也言能养一州之人实一州之长也内之长五官者统为之长外之长九州者各为之长称曰叔父叔舅次于内之伯也侯其本爵君其临本国之称【集郑氏孔氏方氏之说】
　　其在东夷北狄西戎南蛮虽大曰子于内自称曰不谷于外自称曰王老
　　此谓九州之外之长也故虽疆域之大爵不过子自称不谷者谦辞谷犹长也不称寡人辟中国诸侯也自称王老荣中国之命以镇乎四夷也【郑氏吕氏刘氏】
　　庶方小侯入天子之国曰某人于外曰子自称曰孤亦九州之外也以其非长故曰庶方以其非大故曰小侯于外曰子者称之以爵出外则伸故也自与其臣民言曰孤孤者特立无德能之称谦辞也【用方氏孔氏说叶氏以为附庸恐非恐附庸不自达于天子亦无子男之爵】
　　天子当依而立诸侯北面而见天子曰觐天子当宁而立诸公东面诸侯西面曰朝【依于岂反见贤遍反宁珍吕反】
　　依状如屏风以绛为质髙八尺东西当户牖之间绣为斧文亦曰斧依依即扆也宁者正门内两塾间曰宁于门外宁立以待诸侯之至故曰宁宁即着也当依而立秋觐也秋主揫敛故入而当依诸侯一于北面不布散也当宁而立春朝也春主发散故出而当宁公侯分于东西布散两处也公位尊故立于西以賔礼待也侯位卑立于东臣统于君也【孔氏陈氏方氏虙氏】
　　诸侯未及期相见曰遇相见于郤地曰防诸侯使大夫问于诸侯曰聘约信曰誓涖牲曰盟【郤丘逆反】
　　郤谓竟上闲郤之地防于此不以病主国之人也遇不期而防其礼略防期而防其礼详久无事则聘聘问也誓约之浅盟约之深盟非治世事也凡皆诸侯交邻之礼以言春秋之世【本孔氏吕氏方氏说】
　　诸侯见天子曰臣某侯某其与民言自称曰寡人臣君前之称上某指国言下某指名言臣某侯某如曰臣齐侯小白也寡人寡德之人谦辞【用孔氏吕氏说】
　　其在凶服曰适子孤临祭祀内事曰孝子某侯某外事曰曽孙某侯某【适音的】
　　适子明其嗣孤明在丧外事谓社稷山川曽孙谓是父祖重孙【孔氏吕氏】
