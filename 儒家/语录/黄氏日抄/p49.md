<!-- { "loadSidebar": true } -->
　　夫为人子者三赐不及车马故州闾乡党称其孝也兄弟亲戚称其慈也僚友称其弟也执友称其仁也交游称其信也见父之执不谓之进不敢进不谓之退不敢退不问不敢对此孝子之行也
　　三赐郑氏按周礼一命受爵再命受服三命受车马石林谓君赐无不受之理此盖谓父之未为大夫者不受车马不敢受大夫之位也叔孙婼叔孙豹之子也豹已死其四从兄季平子未三命而婼先之叔仲子曰婼三命逾父兄非礼也晦庵谓叔孙豹王赐之路豹以上卿无路而不敢乗疑此不及车马亦受之而不敢用耳○不敢受重赐者仁心也而五者备有焉五者之称不同各以其所见言之也州闾乡党见其敬亲故称孝兄弟亲戚尤切近见其爱故称慈僚友与同处见其气象和顺故称弟执友与同心知其孝心之本原故称仁交游泛交故见其信父执者父之同心见之进退问答不敢专焉况于父乎广孝也【右吕氏说】
　　夫为人子者出必告反必面所游必有常所习必有业恒言不称老
　　为人亲者无一念而忘其子故有倚门倚闾之望为人子者无一念而忘其亲故有出告反面之礼有常有业縁亲之意欲知之不敢自老恐伤亲心也【用戴氏说补】
　　年长以倍则父事之十年以长则兄事之五年以长则肩随之羣居五人则长者必异席
　　长以倍与吾父之年相若所以父事长十年与吾兄之年相若所以兄事肩随者与之行而差退不敢与先生并行也出不可与并行居可与同席乎故羣居五人必推其长者异席以敬之古者地敷横席容四人若五人防则推长者异席【张氏马氏孔氏】
　　为人子者居不主奥坐不中席行不中道立不中门食飨不为槩祭祀不为尸
　　奥室之西南隅槩量也裁食飨之馔具尸祭祀代神居尊位○奥中席皆尊者所居中道中门皆尊者所由为槩为尸皆尊者之事人子皆不敢当盖无往不寓敬亲之意【邵氏应氏】
　　听于无声视于无形不登髙不临深不茍訾不茍笑视听于无声形常若亲之有教使然专心致志也登髙临深危道也茍訾茍笑辱道也孝子常以父母为心故每事谨戒如此【本郑氏孔氏】
　　孝子不服闇不登危惧辱亲也父母存不许友以死不有私财
　　服事于闇防之中为卒有非常许友以死虽父母不在亦不可盖记礼者汉人杂取后世豪侠之言人子肤髪以上皆亲之有岂敢私其财【取郑氏吕氏戴氏而补其余】
　　为人子者父母存冠衣不纯素孤子当室冠衣不纯采【纯诸允反】
　　纯縁也孤子谓年未三十虽除丧不忘哀【郑氏】
　　幼子常视母诳童子不衣裘裳立必正方不倾听视今之示字常视无诳自幼习之正也童子体热不宜着裘又应给役不便着裳故惟缁布襦袴未成人故服亦未备也立必正向一方不倾听左右习之正其容也【郑氏孔氏吕氏】
　　长者与之提携则两手奉长者之手负剑辟咡诏之则掩口而对【奉芳勇反辟匹亦反咡如志反】
　　郑曰负谓置之于背剑谓挟之于旁辟咡诏之谓倾头与语口旁曰咡吕曰负剑即佩剑或旁挟之如负剑然掩口避口气○就而携之则捧其手近而诏之则掩口而对皆事长之礼【马氏】
　　从于先生不越路而与人言遭先生于道趋而进正立拱手先生与之言则对不与之言则趋而退【从才用反】先生齿长而有德之称从之而不越路与人言一其敬也遭之而趋进拱立恐其有教令也与之言则对不与言则趋而退进退应答不敢专也【马氏吕氏】
　　从长者而上丘陵则必乡长者所视登城不指城上不呼
　　向长者所视敬长且备或有问也不指不呼为惑人【本郑氏戴氏说】
　　将适舍求毋固将上堂声必扬户外有二屦言闻则入言不闻则不入将入户视必下入戸奉扄视瞻毋回户开亦开户阖亦阖有后入者阖而勿遂毋践履毋踖席抠衣趋隅必慎唯诺【闻音问踖在亦反唯于癸反】
　　舍主人家固固必之固单下曰履闻声闻于外扄关户之木一云门扇上环钮戴曰入户而扄坠则慢心实为之陆曰奉扄谓小啓之以两手奉戸置扃处也践踏踖躐隅角也唯应诺许也○适舍求毋固随主人有无上堂声必扬警内言闻入视必下不干掩人之私奉扄敬也亦开亦阖不以后来变先阖而勿遂止作阖势示不拒后入后入者不得踏先入者履不踖席者从下而升抠提前裳趋席下角慎唯诺者不先举见问乃应【郑氏孔氏及黄氏说】
　　大夫士出入君门由闑右不践阈
　　闑门橛阈门限○臣统于君故由闑右不敢为賔也不践阈不敢履髙也孔子之于事君也立不中门行不履阈【郑氏马氏】
　　凡与客入者每门让于客客至于寝门则主人请入为席然后出迎客客固辞主人肃客而入主人入门而右客入门而左
　　为席敷席也肃客俯手以揖之也○及门而逊入及阶而逊登交相辞逊退辟不皇于此乎可以观礼矣
　　主人就东阶客就西阶客若降等则就主人之阶主人固辞然后客复就西阶
　　降等卑客也不敢亢礼故就主人阶复就西阶复其正【郑氏孔氏】
　　主人与客让登主人先登客从之拾级聚足连步以上上于东阶则先右足上于西阶则先左足
　　郑曰拾当为涉声之误也吕曰拾更也拾级者左右足更上也射者拾发投壶者拾投哭踊者拾踊皆更为之也○拾级聚足此等事但敬事自至如此非着心安排先右先左以相乡为敬也【横渠及郑氏说】
　　帷薄之外不趋堂上不趋执玉不趋堂上接武堂下布武室中不翔并坐不横肱授立不跪授坐不立
　　帷幔也薄帘也行而张足曰趋武迹也文上武下足在体下故曰武绥在冠下亦曰武接武谓迹相蹑行而张拱曰翔○凡见尊者以趋为敬帷薄之外不见尊者故不趋堂上迫近故不趋执玉虞失跌故不趋接武者行迟堂上不趋故接武布武者行速堂下必趋故布武室中不翔亦以迫也授立不跪为烦其俯【本吕氏戴氏】
　　凡为长者粪之礼必加帚于箕上以袂拘而退其尘不及长者以箕自乡而扱之【为于伪反拘古侯反扱许急反】
　　除物之弃曰粪本作袂袖也扱敛取也郑氏读曰吸蓝田吕氏曰扱谓箕扱于粪中以粪也读如口扱以柶祭羊铏之扱谓箕扱于粪如柶扱于铏也○加帚于箕得两手捧箕谓初执往将粪时也以袂拥帚之前且扫且迁使尘不及长者谓粪时也以箕自向不以弃秽郷长者谓收粪时也皆恭也人有血气未有安于事人者古之童子未冠为长者役而安焉所以存其良心折其傲慢之气然后可与进德矣【郑氏孔氏吕氏】
　　奉席如桥衡请席何乡请衽何趾席南乡北乡以西方为上东乡西乡以南方为上【桥居庙反乡音向】
　　桥古之井上桔橰胡氏应氏谓即桥梁而衡即横席坐席也衽卧席也乡面也趾足也上谓席端也○奉席如桥之衡左昻右低请席请衽顺尊者所安坐问乡坐为阳面亦阳也卧问趾卧为隂足亦隂也布席无常四方异乡盖堂室之面势或不同故随时之设张亦不一所以酌地宜也凡坐随隂阳坐在阳则贵左坐在隂则贵右南坐是阳其左在西北坐是隂其右亦在西故南向北向皆以西为上东坐是阳其左在南西坐是隂其右亦在南故东向西向皆以南为上【本郑氏孔氏及应氏说】
　　若非饮食之客则布席席间函丈主人跪正席客跪抚席而辞客彻重席主人固辞客践席乃坐【函胡南反】
　　函容也文王世子云逺近间三席席三尺三寸三分之一则三席是一丈抚谓以手按止之再辞曰固辞○席间函丈地寛足以揖逊回旋讲授亦足以指书惟饮食之客欲便于劝酬而促近耳主人为客正席而客辞客彻主人所为客设之重席而主人辞客坐主人乃坐賔主之相敬如此【合郑氏孔氏应氏说而补其余】
　　主人不问客不先举将即席容毋怍两手抠衣去齐尺衣毋拨足毋蹶【齐音咨拨半末反蹶居卫反】
　　怍愧赧不安失之野也抠提挈齐谓裳下缉拨发扬貌蹶行遽貌客自外来主人宜先问客初就席顔色宜庄将就席时以两手挈裳使起令裳下缉去地一尺恐衣长而蹑履之也衣毋拨者收敛不使旁有触也足毋蹶者不匆遽使之踬也【本郑氏孔氏吕氏说】
　　先生书防琴瑟在前坐而迁之戒勿越虚坐尽后食坐尽前坐必安执尔顔长者不及毋儳言正尔容听必恭毋勦说毋雷同必则古昔称先王【尽津忍反儳仕鉴反勦初交反】儳儳互不齐盖杂之也勦擥取也则法也○先生书防琴瑟或当已前跪坐而迁移之戒勿逾越虚坐必就其后之尽处欲其寛广且不敢近前谦也食坐必就其前之尽处欲其亲近且免溅污席也坐毋动揺执守其顔长者言未及不得乗其未及而杂之惟正容而谨听毋擥取其说毋雷同其说必法则古昔称述先王勦说徇已雷同徇人惟古与稽可也【取孔氏应氏说而补其余】
　　侍坐于先生先生问焉终则对请业则起请益则起父召无诺先生召无诺唯而起
　　诺者应之缓唯者应之速诺者许而未行唯恭于诺○终则对不敢错乱尊者之言也请业请益则起尊师重道也父召先生召皆无诺事师如事父也唯而起闻召即往也【本郑氏吕氏说】
　　侍坐于所尊敬毋余席见同等不起烛至起食至起上客起烛不见跋尊客之前不叱狗让食不唾【见贤遍反跋半末反】跋趾也○毋余席必尽其所近尊者之端见同等不起无二尊也烛至起未卜夜也食至起为盛馔变也上客起不敢专其席也五者于客侍所尊而言也烛不见跋将至跋而更示不厌倦也不叱狗嫌若风去之也不唾嫌有秽恶也三者于主人侍客而言也【用郑氏孔氏方氏说而补其余】
　　侍坐于君子君子欠伸撰杖屦视日蚤莫侍坐者请出矣侍坐于君子君子问更端则起而对侍坐于君子若有告者曰少间愿有复也则左右屏而待【欠一敛反撰仕转反莫音暮间音间】
　　志疲则欠体疲则伸撰持也间旧音间吕氏谓间隙也屏者退而自隠之谓○欠伸撰杖屦瞻视庭影皆尊者倦而欲起故请出不敢勤君子也问更端起而对因事有所变而起其敬也人俟间而有复则屏以待不敢干其私也【郑氏孔氏吕氏】
　　毋侧听毋噭应毋淫视毋怠荒游毋倨立毋跛坐毋箕寝毋伏敛发毋髢冠毋免劳毋袒暑毋褰裳【噭古吊反跛彼义反髢徒细反】
　　噭声髙急也淫视睇盼也怠荒放散身体也跛谓挈举一足一足蹋地箕谓舒展两足状如箕舌髢髲也以纚韬之不使垂余如髲也○毋侧听头容直毋噭应声容静毋淫视目容端毋怠荒气容肃游毋倨足容重立毋跛立如齐坐毋箕坐如尸敛发毋髢冠毋免劳毋袒暑毋褰裳正其衣冠也人患徇其意之所安此于视听游行坐立卧起衣冠之际而自克盖礼者筋骸之束也【本吕氏游氏说】
　　侍坐于长者屦不上于堂解屦不敢当阶就屦跪而举之屏于侧向长者而屦跪而迁屦俯而纳屦
　　屦云解屦有系也就犹着也○解屦必屏于侧取屦必隠辟纳屦而向长者迁之必跪纳之必俯则屦之脱纳皆有仪矣【陈氏】
　　离坐离立毋往参焉离立者不出中间
　　两相丽之谓离三相成之谓参○并坐并立恐宻有所论故戒往参预当已行路则避之不干人之私也
　　男女不杂坐不同椸枷不同巾栉不亲授嫂叔不通问诸母不漱裳外言不入于梱内言不出于梱女子许嫁缨非有大故不入其门姑姊妹女子子已嫁而反兄弟弗与同席而坐弗与同器而食【椸羊支反枷音嫁本又作架梱苦本反本又作阃】
