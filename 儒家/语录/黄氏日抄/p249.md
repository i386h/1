<!-- { "loadSidebar": true } -->
　　本职超资叨郡専为救荒人微寄重凛莫知措所望惟本州贤人君子自相与出力为乡曲计耳诸县除各一面次第询访寄寓委其任责转劝外惟是乐安一邑去州独逺报应不易倍切苦心访闻乐安介万山间每当歉嵗卒至乏食所幸不通舟楫境内之米少得浅粜外处尚可自救乡里但常年官司排粜止及在县市戸其在县郭外以及四乡实系辛苦农种根本之民官司反不暇及蓄米之家遂得公然闭粜邀价吾民无所赴愬使人恻然今嵗艰籴最甚而本职又到官最迟惟有曲尽人情期于贫富相安不劝分而劝粜不以官司提督而以寓贵转恳不经吏手而本职亲手接受文书之往来以此作急救民尚可庶几万一今除县内排粜知县照旧例劝分不必更改外其今来本州行下劝粜正为郭外及四乡五十四都饥民而设非得士友之贤而有心力者相与维持家至戸劝则新官一旦之言众听无从遽孚今采舆论分地礼请
　　四月十九日劝乐安县税户发粜牓
　　当职被本此来専以救荒为第一事管下五邑已一体榜谕施行大约外数内乐安一邑又与他邑不同此邑僻在万山不通舟楫富家蓄米素无和粜独有苗斛尽可以济乡曲在五邑中最为乐土邑内风俗当职虽未能周知如出等税家彰彰在人耳目者已略得其槩如詹良卿登仕则甲于一邑四乡者也曽料院许道州詹季宏官人曽正则官人曽季同官人詹明伯官人皆邑内蓄米之多者而中戸又不与焉如康元甫官人周叔可官人则甲于天授乐安两乡者如永丰湖西罗袁教罗连干之寄庄则甲于云盖一乡者也他如黄景武官人暨景文景宪景云等官人四兄弟黄子光官人暨子大子忠凤孙等官人四兄弟及黄汉举官人陈季升官人陈子清官人黄晋甫官人黄信甫官人丘子忠官人邓子清官人张彛仲官人张普卿官人曽季毅官人曽季常官人郑荣甫官人郑宪甫官人与鄢甲头此四乡蓄米之多者其余当职未能尽知除一面陆续采访及恳乡官次第转恳今来不以公移劝分而礼请名士宋节干等十贠分乡提督劝粜不以官司督促而以本心之所同然者往来于文书之间不立官价不立官防而一听蓄米之家随时低昂接济籴戸凡此岂但为饥民之计正深所为富室计否则邻里憔悴啼号其门虽有粟又乌得而食或甚而饥民怀不肖心羣聚澒洞富家又能晏然而已乎乐安文风最盛富贵者多贤此理晓然正不俟当职察察言也且随价粜米本未得为济民事也贱极必贵贵极必贱人弃我取人取我予此自昔谋利之要术而富室正不当坐失机会之秋岂待官司劝而后粜如前所举三十余家官民戸之蓄米者特举所已知而言之其余或止能粜数百石或数十石随其多寡皆合粜出等戸不必纠把中等戸中等戸不必推托出等戸米贵急粜各宜争先可也然此特取人情之常简而易行者言之非敢以薄待吾乐安贤士大夫也其有能于官司不敢相强之外自仁心自行好事自减时价真济实惠活其乡井者粜及二千石以上本州并量其资品随其志愿特加旌赏或径从本州借补充节制司凖遣粜及一万石以上本州保明具申朝省未有官者补官已有官者陞擢此项已牒委提督官保明申矣其或吝藏如故长价不已亦请提督宻具姓名申及宻差人探报当重作施行矣各请孚体毋忽然此为粜于本邑者言也又访闻云盖一乡田产当本邑三分之一而半归于永丰湖四罗宅之寄庄罗大族也视利甚轻本亦未尝不平粜而其远在乐安之庄干瞒其主人乗时射利本邑虽不通舟楫而有牛田一小溪直透吉之永丰一棹扁舟即泄界外实为尾闾云乡艰食则一邑俱艰食矣此项除帖本县请急移文罗宅觉察庄干并请其行下牛田隅保出榜赏一千贯米给捕人籍庄黥干严禁戢矣并合榜示
　　四月二十五日委临川周知县【滂】出郊发廪榜
　　南塘饶宅位众米多向来不早粜论诉者不一当职到任之初欲先以礼劝未敢轻易遽见施行今当职到已过十日开谕再三明言十日内不粜轻者发廪重者佑籍矣饶宅乃方行抄劄所居七十七都人户而延寿之七十六都七十八都长寿乡之六十三都皆是饶宅寄产去处到处人烟皆是饶宅佃戸又忍于置之不防反倡为胡説惑乱民情妄称一都自了一都何饶宅后生如林无一知畏天地知畏朝廷耶六十四年前戊辰嵗抚州亦曽大歉时朱晦庵之壻勉斋黄先生为临川知县奋然言曰劝粜适足以闭粜惟廪尚可以活民即日亲出城至河东谢氏庄问其因何未粜守庄者曰元粜价五百今欲増价也勉斋即立价一百甫半日尽谢氏至前待罪勉斋曰汝不发粜至劳知县为汝作干甲汝亟交钱去若别有仓廪仰以实告我更亲往价又减矣谢氏自此尽粜邻邑闻风相应嵗以无饥今日南塘之饶即前日河东之谢知县仁者之勇又岂减于勉斋哉请即驱车亲诣南塘将被诉最多之人英一官人英三官人两位照黄勉斋例减价发廪不问邻里之远近一切普粜诸位请自次第出粜不伏者亦如之县事请县丞暂权回日仍旧饶宅有拒命者径与封籍解州
　　委周知县发廪第二榜
　　南塘饶宅米多粜少又不恤寄产之邻都坐视租佃之饥饿已请委知县躬亲发廪矣昨本县申到陈孟八官杨茂五官陈茂三官三家不粜本州除已差巡检躬亲前去封仓外今并请知县就路与开仓平粜兼访闻长寿乡六十三都地名源头焦陂陈孟八官人米谷在门首之左右广西乡六十九都地名竹山口张曽十翁米谷在旧屋其男张绍一郎米谷在闵源新屋广东乡七十一都地名上嵩余靖一官人男及同乡余七三官人各有米在本宅广西乡五十六都地名枫塘杨茂五官人亦各有米在本宅皆未肯粜数内张曽十翁至为人镂榜呪骂落地狱担铁枷可想民怨矣此项并请知县就行覈实一体令其照查监税陈省元李省元等价每贯防粜米三升谷则倍之不情愿者廪拒命者封籍追解当职本心只欲安富防贫彼此相安元约十日不粜者发廪或封籍今已过十日之限矣富而恃顽不恤饥民不从礼劝者若不严行是富者愈横贫者愈困何以上应公朝差委之命近来吉州太和县人姓章名庚因长米价为雷所击见立碑太和庙前本州因崇仁饶县尉为富不仁屡劝不率亦已差旗军统领追请矣况无官等戸凡尔富室各请自爱知县为民父母只得就此一畨出郊赏罚兼行乡落遍劝务使不拘现钱不限乡都处处如此近一贯三升之价方可为民奏凯回县鼓琴诗不云乎蔽芾甘棠勿剪勿伐召伯所茇劳己以就民也他日将有指知县之旅寓赓甘棠之歌诗者勉之勉之
　　委周知县发廪第三榜
　　知县亲行发廪一出经旬徒御亦良苦然吾民则乐矣遐想所至黄童白叟日满车下伸眉爪掌以伸得食之谢知县亦必欣然内惬忘其为劳苦也去嵗抚州之旱临川为甚临川之旱北路为甚东路林麓皆已成知县蔽芾之阴矣甘路二都如前坪之王宅库僧米斗二百足梁冈之邹郎吴郎郭头之王秀店边之诸陈米斗二百四十足四都如罗湖之吴乙官人许百三承事米斗又皆二百四十足虽曰出粜饥民何处得许多钱以籴之然则得食者能几人欤五十八都如管头之何和尚古楼冈下之梁八秀才每斗一百八十虽曰差减而碣头之孟宅库则二百二十矣六十都如黄墓冈库之黄秀才虽减十钱如新陂之刘千二郎樟桥之陈千十公则又二百二十矣五十九都如叶庆二官人出榜每升三十固为知义而叶十九官人为奴仆夹杂鹿谷每斗粜百单五何不察也如城塘之吴承事出榜每斗减钱十五固亦为知义而前坊之刘矿坑之胡防山院前之吴皆百八十何不相效也五十五都如冷水坑之危官人固为略减而大桥之李亦尚一百九十也东路北路之饥一也东路荷知县一行皆已一贯三升闻风竞粜北路如就蒙枉驾所向榜谕有不率者亦发粜一二庶几北路饥民无奚独遗我之怨而百里同风矣旅泊日乆天暑向炎某怀不能已僭以所间告岂弟君子民之父母庶几均爱焉斋酿二掇遥寓举杯相属之意领畧感荷驩声凯还嫓美勉斋尚当迎马首称贺也
　　五月二十五日委乐安梁县丞发粜周宅康宅米
　　乐安荒政頼局官提督官尽心已见端绪闻数内愧仁周九十官人龙义康十六官人尚未从劝甚至中内饿死之人邻都谓责有所归非我之咎惟叹息而不及救此等吝执既非乡曲之所能劝若不以官司行之将立而视吾民之死乎本县梁县丞防介自持士民信服帖委前往各家监令照本县见行市升平粜价出粜价将愈平富室反失机防矣如尚吝执不伏监籴即请飞申本州别作施行朝廷差官救民他皆非所暇恤案只令备榜随行仍差虞候一名前到丞防随直催守
　　六月初一日劝税户陆续赈粜榜
　　照对荒年劝粜不独为贫民求饱亦正是为富室求安本州今春饥民嗷嗷势亦可虑近荷寄居税家减价出粜遂得帖然阖郡上下皆当知感为寄居税家者近想得知远处间或不得自安而此幸得安亦必内惬于心而私自庆矣但六月一月是为青黄不交每常大熟年分到此六月亦自艰难何况今年古人有言人情一日不再食则饥万一救不到头何济于事自今官司州县局官提督职事与夫发粜之家到此尤当极力接济以全人和以迓丰年切不可有一毫玩弛之心行路百里者半九十为山九仞者亏一篑当职不胜过计之忧除已具申朝省推行粜米上戸赏格及体访逺乡间有闭粜中止之家节节不住廪施行外所合备榜州前并榜帖诸县再行劝勉
　　六月二十日委乐安施知县【亨祖】发粜周宅康宅米
　　本州饥民已荷上寓富室次第粜小民頼以全活今新稻亦将熟矣独乐安县康十六官人周九十官人两宅米最多而独不粜为其邻甲火佃者多饿死就两宅中又独周宅为尤不可劝劝粜提督黄省元代之哀痛至誓天食素者两月而周宅不恤也至反申县诬其搔扰本州遂差本县清官梁县丞前去监粜令又访闻县丞极防而两耳目之聪明一旦无以胜吏卒之奸县丞初欲先到周宅其见已定防司乃硬押轿畨先至康家遂致周官人先期搬藏米谷欲以空仓虚歴欺瞒县丞称为巳粜本县契勘此事非知县亲行不可近临川管下亦多不粜周知县照黄勉斋为宰日亲行出乡发廪故事周行一月到处廪小民方家家得食目今青黄不接民命死活只在此数日间帖请乐安施知县痛省驺从即日单车躬亲前去周九十官人藏米处坪上庄凹背庄竹园里庄上巴庄东坑庄陈城渡黄细乙家庄饶辰家庄南□庄焦坑庄丁陂庄康材庄等处根括斛米疾速应粜仍请提督黄省元为民命忍耐莫避仇怨同行指引以救此一方民命如违即追周官人赴州其乐安县事帖委邻县防明之官崇仁县丞赵兼佥即日前去暂权候施知县监籴了日回任即请赵县丞回本州佥防分帖仍各差虞候催行
　　又再委施知县榜
