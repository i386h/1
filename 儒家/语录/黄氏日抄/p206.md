<!-- { "loadSidebar": true } -->
　　内制集序论青词齐文用释老之说祈禳秘祝近里巷之事而制诰拘于四六果可谓之文章欤
　　帝王世次图辟太史公本纪之失凡帝王事可法于后世者孔子葢论著之矣久逺难明不知不害为君子者不道也
　　思頴序归田録序皆志求闲之意但归田序有不能依阿取容一语虽反说以讥世理恐未安
　　六一居士传记藏书一万卷集録金石遗文一千卷琴一张棊一局酒一壶与己为六一以轩裳珪组为累而以老于五物之间为适
　　书
　　通进司上书言治西贼三事其一曰通漕运乞浚治汴渠求裴耀卿所开陆运十八里泝河而入渭以通水运又自武昌汉阳襄郢沿汉十一二州漕物顿之南阳为轻车置十五六铺以入关以通陆运其二曰尽地利乞驱游手及乡兵以耕闲田其三曰权商贾谓大商不妬贩夫之分其利今国家反妬大商之分其利欲专而反损
　　准诏言事上书谓非无兵无将无财无御戎之防无可任之臣而患不谨号令不明赏罚不责功实
　　答陜西安抚范龙图辞辟命谓非惟在上者以知人为难士虽贫贱以身许人固亦不易
　　答李诩书言性非学者所急且释中庸率性谓性无常必有以率之亦异乎诸儒之为训矣
　　上杜中丞论举石介为主簿寻被罢而不争议论婉切极可观
　　与曽巩论氏族谓考于史记皆不合
　　防问
　　周礼六官之属五万余人如其不耕而赋何以给之疑中庸诚明之说恐未安又疑大传生卦之说
　　周礼询事读法一嵗凡几疑官不得安其府民不得安其居
　　祭文
　　祈晴雨祭文
　　外集
　　诗
　　多与尹师鲁梅圣俞作云师鲁天下才又诗云圣俞翘楚才尝答圣俞诗云文防沗余盟诗坛推子将公以文自任谓诗不及圣俞也
　　捕蝗诗言蝗当早捕或以践苗为戒而不捕者非落头鲜【均州俗好腐鱼落头鲜见第六卷送黄通之诗】
　　赠王介甫诗翰林风月三千首吏部文章二百年老去自怜心尚在后来谁与子争先【见第七卷凡八句】
　　致仕后诗尤洒落见第七卷
　　赋
　　螟蛉赋谓儒家之子卒为商世家之子卒为皁是螟蛉之不若也此为感慨余不及此
　　州名急就章以州名叶韵自一字至二十四字惟髙富泷当四州偶遗
　　论
　　时论三篇原弊言农兵储言屯耕塞垣言边界
　　石鹢论谓左氏以石陨为星鹢退为风公羊言视石数鹢而次其言谷梁言微物而谨纪其数皆非也
　　三年无改问谓蹈道则未愚按夫子之言甚明无可辨者今以其丧服言恐非本旨
　　易或问谓系辞非圣人之言
　　诗解自是一家
　　墓志铭
　　祁公碑铭云负材与畜德者所享不同
　　杨公志始分农之籍籍钱塘
　　先君墓表母述其言谓祭必泣曰祭而丰不如养之薄也御酒食又泣曰昔不足而今有余其何及也为吏夜烛治官书曰求其生犹失之死而况世常求其死也
　　记
　　樊侯庙灾记盗有刳神像之腹者既而大雨雹人咸骇谓神怒公谓侯不能保其心腹肾肠而反贻怒于无罪之民风霆雨雹天所以震耀威罚有司者侯又得以滥用之耶岂适会民之自灾也邪愚谓公正论也不必更设疑辞耳
　　东斋记为河南主簿张应之作也谓闲居平心以养思虑故曰斋每体之不康则取六经百氏若古人述作之文章诵之爱其深博闳达雄富伟丽之说则必茫乎以思畅乎以平释然不知疾之在体愚谓此公自得之趣托之以发者也
　　偃虹堤记洞庭天下之险而岳阳荆潭黔蜀四会之冲也以百歩之隄御天下至险不测之虞惠其民而及于荆潭黔蜀凡往来湖中无逺迩之人皆蒙其利焉则滕侯之惠利可以数计哉夫事不患于不成而患于易坏自古贤智之士为其民捍患兴利其遗迹往往而在使其继者皆如已往之心则民到于今受其赐天下岂有遗利乎
　　大明水记陆羽茶经论山水上江水次井水下未尝品第天下之水味至张又新为煎茶水记始云刘伯刍谓水七等又载羽为李秀卿论水有二十种水味有美恶而已欲求天下之水一一而次第之者妄说也羽论水恶渟浸而喜泉源故井取汲者江虽长然众水杂聚故次山水惟此说近物理云
　　三琴记吾家三琴其一金晖一石晖一玉晖金晖声畅而逺石晖清实而缓玉晖和而有余然惟石晖无光置之烛下黑白分明老人之所宜也琴曲不必多学要于自适琴亦不必多藏然已有之不必弃
　　序
　　送方希则序希则茂才入官三举进士不利昔公孙尝退归乡人再推射防遂第一更生书数十上每闻报罢而终为汉名臣以希则之资材识业而沈防鬰堙者岂非天将张之而固翕之耶夫良工晩成者器之大后发先至者骥之良异日垂光虹蜺濯发云汉使诸儒后生企仰而不暇此固希则禇嚢中所畜尔
　　送陈经秀才序隋炀帝初营宫洛阳望邙山南望曰此岂非龙门耶世因谓之龙门非禹贡所谓龙门者也然山形中断岩崖缺呀若断若镵山两麓浸流中可以登髙顾望自长夏而往才十八里然洛阳多达官不可辄轻出幸时一往则驺奴从骑吏属遮道唱呵后先前傧旁扶登覧未周意已怠矣故非有激流上下与鱼鸟相遨游徙倚之适也然能得此者惟卑且闲者能之
　　送杨子聦序河南大府也参军欲进自达不可得其间能以头角颀然而出者鲜矣其才能之美非有异乎众莫能也其能出其头角矣若去而之他州郡不特颀然而出矣
　　送廖倚序元气之融结为山川山川之秀丽称衡湘其蒸为云霓其生为杞梓人居其间得之为俊杰秀才生衡山之阳而秀丽之精英者得之犹多故其文则云霓其材则杞梓
　　送梅圣俞序至寳潜乎山川之幽而能先羣物以贵于世者负其有异而已士固有潜乎卑位而与夫庸庸之流俯仰上下然卒不混者其文章才美之光气亦有辉然而特见者矣梅君圣俞其所谓辉然特见而精者耶余尝与之徜徉于嵩洛之下每得絶崖倒壑深林古宇则必相与吟哦其间始而欢然以相得终则畅然觉乎薰蒸浸渍之为益也
　　删正黄庭经序无仙子自号无仙以警世人之学仙者也禹走天下乗四载治百川可谓劳其形矣而寿百年顔子萧然卧于陋巷箪食瓢饮外不诱于物内不动于心可谓至乐矣而年不及三十葢命有短长禀之于天非人力之所能为也惟不自戕贼而各尽其天年则二人之所同黄庭经者魏晋间道士养生之书也世人执竒怪讹舛之书欲求生而反害其生者可不哀哉若大雅君子则岂取于此
　　传易图序谓今周易所载非孔子文言之全皆出乎讲师临时之说且谓今行世者惟有王弼易其源出于费氏孔子之古经亡矣愚谓此公一人之言尔
　　月石砚屏歌序张景山虢州治石桥一石中有月形石色紫而月白月中有树森森然其文黑而枝叶老劲虽工画者不能为
　　传
　　桑怿传怿开封雍邱人举进士再不中耕汝頴间岁凶汝旁诸县多盗怿白令召少年戒盗不可为少年皆诺有老父死未敛盗脱其衣怿疑少年王生者夜入其家探其箧不使知觉明日防之诘共盗者送县皆伏法又尝之郏城遇盗独格杀数人又闻襄城有盗十许人独提一劔以往杀数人防其余汝旁县为之无盗京城转运司奏其事授郏城尉俘恶盗王伯明道景祐之交有恶盗二十三人不能捕枢密院召怿至京使名捕怿变为盗服入一媪家馈之如盗媪以为真盗稍就语及羣盗曰彼闻桑怿来皆遁矣又闻怿闭营不出今皆还某在某处怿尽钩得之部分军士凡二十三人一日皆获交趾獠叛杀海上巡检往者数軰不能定因命怿往尽手杀还授閤门祗譲不受予谓曰让必不听徒以好名取讥怿叹曰讥何累若欲避名则善皆不可为已卒让之
　　书
　　上范司谏书谓天下事惟宰相可行惟台谏可言然台谏失职取讥百世所系尤重司谏之赴召人已期其必为谏官为谏官矣乃久不言士平居患不得言得言矣乃有待是终无一人言也铺叙有法与昌黎谏臣论相表里
　　与张秀才书谓市之门旦而啓商者趋焉贾者坐焉持寳而欲价者之焉赍金而求寳者亦之焉闲民无资攘臂以游者亦之焉洛阳天下之大市也来而欲价者有矣坐而为之轻重者有矣子居其间其官位学行无动人也是非可否不足取信也其亦无资而攘臂以游者也又书云生于孔子之絶后而反欲求尧舜之已前所谓务髙言而鲜事实者也夫二典之文岂不为文孟轲之言道岂不为道而其事乃世人之甚易知而近者葢切于事实而已
　　与石推官攻其书法之恠
　　与髙司谏书攻其不救范希文也云希文平生刚正今以言事触宰相足下不能为辨其非辜不过作一不才谏官尔乃反昻然自得毁其贤以为当黜夫力所不能为乃愚者之不逮以智文其过此君子之贼也且希文果不贤耶当其骤用时何不一为天子辨其不贤待其自败然后随而非之若果贤耶则今日天子与宰相以忤意逐贤人足下不得不言是则足下以希文为贤亦不免责以为不贤亦不免责前日又闻御史台牓朝堂戒百官不得越职言事是可言者惟谏官尔若足下又遂不言是天下无得言者也昨日安石贬官师鲁待罪足下犹能以面目见士大夫出入朝中称谏官是不复知人间有羞耻事若犹以希文为不贤而当逐则予所言乃是朋邪愿足下直携此书于朝使正予罪而诛之使天下释然知希文之当逐亦谏臣之一效也此书既上髙若讷果以闻于朝而公贬夷陵令
　　与尹师鲁书公贬后作也云五六十年来天生此辈沈黙异恠布在世间相帅成风忽见吾辈作此事下至灶间老婢亦相惊恠交口议之不知此事古人日日有也每见前世有名人当论事时感激不避诛死及到贬所则戚戚怨嗟有不堪虽韩文公不免此累用此戒安道慎勿作戚戚之文师鲁无修此语则处之之心又可知矣○争气【与谢景山书荀子曰有争气者不可与辨】
　　答孙正之书三十年前尚好文华嗜酒歌呼圣人为乐而不知其非也及后少识圣人之道而博其经咎则已布出而不可追矣
　　与王源叔问古碑字县有古碑图经以为儒翟先生碑其题额乃云喜儒学先生碑学字疑非翟字莫有识者说文亦不载
　　与陈员外书言状牒之原古惟铅刀竹木而削札为刺止达姓名寓书于简止为问好官府公事上而下者曰符曰檄下而上者曰状位等相往来曰移曰牒非公事以意晓下曰教下以私自达其长候问请谢曰牋记书啓唐世稍増始于刺谒有参候起因为状五代始复以候问请谢加状牒之仪如公事　肩从齿序
　　答宋咸书圣人之言在人情不逺
　　答陈知明书士之相知不必接其迹也
　　问王深甫唐时有五月一日会朝之礼
　　祝文
　　祈雨旱非人力之能为雨者神龙之所作
　　谱
　　欧阳谱图序少康封庶子守禹祀是为越至句践五世孙无疆为楚所灭楚封其子蹄于乌程欧余山之阳为欧阳亭侯子孙遂以为氏其后居千乗者所谓欧阳生居渤海者所谓渤海赫赫欧阳坚石坚石名建赵王伦之乱见杀其族南奔长沙至欧阳琮为吉州刺史因家吉州琮八世生万又为吉州安福令而欧阳公之祖始居沙溪沙溪分属永丰公初孤母携居随州老居颍州惟葬母尝一归吉州时年四十七
　　砚谱端石出端溪本以子石为上俗讹以紫石为上然十无一二发墨者歙石出龙尾溪以金星为贵有锋铓者尤佳大抵多发墨端又以北嵓为上龙尾又以深溪为上较其优劣龙尾逺出端溪上相州古瓦朽腐不可用今人澄泥作瓦埋土中久乃用为砚凡瓦皆发墨优于石
