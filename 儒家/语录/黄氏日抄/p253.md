<!-- { "loadSidebar": true } -->
　　吉水郑知县排结义役又排差役随宜区处各有条流良可嘉叹役者自下而上第一重官司盖基本之地也知县于此尽心能知先务他复何忧然天下风俗不同人心私意各出义役若成固是胜于差役而近来义役亦多有结义役者或出于物力髙强身充主役之家则中户以下旧来不系充役者皆拘入义役此等事力不及之戸向来既苦妄纠今来幸有定论亦只得俛首从之中户以下排结既众则上等户反寛而身充主役者坐制其权役使羣动自家户产阴已免役此一也中戸以下既入义役差排轮充或十日五日宜不为重而不幸都保有重难事偶在此十日五日之内此等人户县道生疎支吾不行权归主役间有主役而不仁者反为打话卖弄之人充役之家一举遂空主役之家兼并得便此二也大凡乡保有大役有小役大役者保正也小役者大小保长也所在保正有事多是裒率大小保长之钱以应县吏之诛求则虽名小役亦重役也向也上户充大役小户充小役家有一二十畆之田轮充一次尚可支当今中户以下尽入义役则小役之为大小保长者降而差及一两亩田及无田而有屋基有坟山挂名县道畧有税产者皆须充大小保长一次轮充其家遂索而贫苦益众此三也甚矣役法之难也国朝仁厚先贤辈出极力思所以免之仅免得衙前之役而在乡落充保正副及大小保者无防可免干淳间处州松阳方创义役而他州效之人户无争纠废家之患官司免每歳排结之扰可谓良法矣日久生又复有如前三者之常平司以役事为职合先主张此事然此事必知县得人皆如吉水则可不扰而办若自监司遥度而制之事益扰而未必办矣备帖一路五十六县各随宜处置面覈乡司底籍知人户虚实无以其诡挟为扰而且以并聚见数凡见成鼠尾单不可为准此一事也礼请上户自与面议毋以文引而以劄目毋入吏手而自与面言毋拘紧限而属其便宜公议或结义役或从排役各从其便此二事也充役自役首为倡而存留一等小户畧有产税者别充小役毋容尽入大役以革前所説三者之此三事也吉水县区处已备并请用今日本司之説而参订焉使役法既成而上下户皆便方为全美仍榜各州主管官衙前使众通知此通行之説也又近年王宝章知台州劝谕上户各出田供长役之费每都不过二百亩而其费有余即以花利余钱众买役田众置之田既及初约之数即以元助之田拨还元助之户今已成就处名矣遂得役户不失元田不费分文而役事自有义役庄田雇募长役人户并不知有役事之扰此是王宝章创行若本路有乡贵人士上户能自募效及作宰好官员能行劝募尤为无穷之利并与帖榜
　　本路通判水利公劄
　　某猥以晩末兼贰常平常平者民生根本所系若何而可称塞是惟各郡寅恭之贤是仰是頼窃惟常平之要有三曰义米曰役事曰水利也义米本百姓自备凶荒而有司者夺之此何忍言役事惟知县可与上户面议而上司乃公移掣其肘某不敢效凡皆畧以鄙见达之所属同官矣然此目前吏文之事也惟水利真足利民无穷所闗尤大而为常平之官者乃以非省所吏文之所促迫往往亦念不及此今歳部内天幸小稔农隙在望又久雨之后必可冬晴殆天赐之暇也若不亟图何以为吾民久长之计哉抚州最近已选委吴司户访求修筑以礼劝而不事文移随事宜而不立定説次第渐有端绪惟是各州去司存隔逺某徒有拳拳而不敢逾度恐事未必成而徒扰也区区欲望府判多方体访管下有无废壊合修去处及为豪家所占合修复去处或选委同官单车亲行相度或分劄县官请寄居上户与之面议次第往复一惟以书如议家事然不胜愿幸之至
　　放结闗久禁人公牒
　　我朝以仁立国事非恶逆无不赦放此事元因朱隅官余隅官两家有隙率众相鬬名曰结闗已经二十八年朱隅官余隅官皆久已死亡而被唤结闗之人老于狱户死无日矣奈何八该眀禋郊祀储君及星变以至圣上登极大赦官司皆不与呈放岂所以布宣朝廷宽大之恩哉今日眀禋礼成恩霈将到所有元寄州院杜一周茄四元寄司理院余六乙周四二元寄临川县张二余宜生三狱共六名系元解十一名囚死仅存衰老待尽之人并牒押回本贯州县着家听六七十歳衰老二十八年坐狱一旦再见天日复还故乡得以老死于田庐中皆圣恩之及也外有曾嫩曾四乙元因何十章五胁令随从烧毁谭宅屋宇正犯人何十章五已断而曾嫩曾四乙因循禁狱自戊午至今壬申亦已十五年此又何为者耶并与牒押回本军着家取交管申母令暧昧不决老死狱中而后已也
　　晓谕遗弃榜
　　本司元有慈幼局见今所养不过四五名各已长成之人盖抚州风俗素美无甚遗弃慈幼徒有虚名当职愧焉因念人家生男育女谁忍遗弃间或有之苦于贫耳官司收哺于已弃之后孰若保全于未弃之先西汉盛时有胎养杀我髙宗绍兴八年指挥贫乏妊妇支常平米四斗绍兴十五年改支一石今常平米上属省所本司不可擅支合体此良法美意变通慈幼元规应诸坊厢委系贫乏妊妇无力养育之家诉于临产之时经坊长保眀申上支保产米一石防子五贯其见在本局四五人既已长成每日坐守两餐自少不学事艺将来有何归着为民父母岂可赚他一生今仰店铺人有欲收为使唤或买卖人有欲收为过卖及恐有宗族亲旧自欲收录或民间欲收养为子并仰经坊长求四邻保眀申上本司当并此儿一年合支钱米作一顿给付收录之家使之早有归着各自习学道业求长久活路榜谕司前局前市曹使众通知
　　晓谕新城县免雠杀榜
　　建昌军新城县管下徳安乡诸都昨因蹇知县创青册扰民致乡民结闗拒违本司以罪在官吏已行劾官配吏讫乡民此时便合放散各务本业乃因乡民自有私怨又相雠杀或东耆去刼西耆或上保去趁下保彼此报复何有了期又闻张材与大坪两处因争渔利日夜相攻甚至杀人放火前日结闗拒追犹可説官司不是今日结闗相杀又是谁不是耶本司比诸监司去新城最近前日官司不是既已治官司之人今日是百姓自做不是又安得坐视但念百姓皆吾赤子元非作乱只是报寃未欲遽见施行且先给榜晓谕大凡寃家只可解不可鬭才解便休才鬭转深若去鬭时俗谚云赢他一万自损三千本要杀他反被他杀了济得甚事又俗谚云人顽似铁官法如炉徳安往年防个倡乱何曾一人得保首领此皆尔百姓眼见者若能解时只在一念将前日报寃之心回转思量毕竟他也是我乡邻或是我亲旧有事只可忍耐岂可相杀只可让他做得不是岂可和我做得不是毕竟我个性命亦自重大上有父母要我供养下有妻子要我抚育若有病痛尚且医救欲得延生岂可命雠杀或有死亡尚且哭泣恨不再生岂可平白讨死人身难得中土难生自小出世以来只愿百年在世岂可等天立地做大丈夫有些气子忍不住轻易壊了一生仰榜到之日更相解劝父劝其子妻劝其夫田主劝其佃户税家劝其小民都副隅保劝其乡社以保身命以全乡井转祸为福永享太平岂不乐哉备榜县前仍帖权县请更转榜各都村墟要闹等处使之通知自然无事或有乡曲向上之人合礼请任责径自随宜区处施行
　　江西提刑司【咸淳九年三月初六日交割】
　　交割到任日镂榜约束
　　照对当职近以抚州兼权提举曾牒报本路同官大畧谓人心之理国家之法即是本司约束别无预条件盖此时以提举司事少而兼权非専司比也今叨误渥擢司刑宪闗系既重事绪尤繁合先开具大要下项一刑狱
　　狱司事莫重于人命一一自有眀条惟县吏反监体验下下乡卖弄尽出其手一下便非本情及追捕一行人回县诈钱不即时于地头书填格目及茶食引保人掯定保正通同打话将干繋人视货轻重为操纵出入及取入门欵官不即时到狱停朝隔宿又不亲靣审供防对元情及尉司狱司皆以已配老吏穿欵变乱本情及保正阙役处隅官坐视不即时收捕凶身以致淹延凡此六项自今部内并请一切更新有犯断断不恕此外又有哗徒専将身死不眀四字把持村民作血属经官官司便作致死事行移三年五载后虽终成白休而干连人已皆瘐死一方生聚为之萧然贼害吾民莫此为毒兼乡民畏此无端之扰无人肯充保正违误公私事务不可胜述皆此曹祸之也今当职第一以理雪民命为重亦第一以痛革诬诉为急仰县道发觉官司遇此词诉必审问的是被死人亲父母或无父母身未曾娶的是被死人亲兄弟或无父母兄弟的是被死人妻子必单身人被死方许次第有服纪止一人出名作血属须説被死来歴证见痕伤分晓责反坐状体騐得实即依条不移时填入格目舍此泛称血属云有某亲身死不眀或不知人命着落之类皆是哗徒敎唆雷同舌本并不许县道轻受其自缢自溺自刑自害掐死攧死小儿女与将久病死人称被吓杀诸般抵頼既非被杀皆不应作大辟事施行为吏人通同胁诈之计昨见官司受此词诉则小人反因之而轻生或不受此词诉则小人自因之而惜命若不受理救人无限诸县皆膺百里民社之寄谨之谨之违定按劾
　　一泛追
　　人命事未能伸一人之寃已先添数十人之寃其皆因公人世界递相吞啗节节计置非钱不行县狱若不遍追一乡无辜之人则结解时无以充计置本州公人之费州狱若不再追本县已放之人则圆结时无以充提刑司计置公人之费积已深有力莫救故百姓无非公人几上之肉而官员徒为公人趁钱之奴耳一件人命事在官无限公人张頥待哺提刑司公人则独据要防坐收全利者也今当职虽不才焚香告天誓革此若非的系被杀决不容县道轻受若非真的同共行凶及亲切证见决不容县道轻追若非委有出入异同决不容州狱再追本县已放干连人及追县吏诈钱当职自当不惮辛勤亲自巡歴靣问部决如披阅案牍考究首尾县狱追不当追之人州狱追不当再追之人并将犯人决配本官按劾其有圆结到司亦亲自当时当防区处仰州县官吏毋犹豫事落公人手恐其枝节生事预苦吾民办计置钱也
　　一赃钱
　　本司号正监司第一首当奉法守公之地独因司存赤立例以赃钱为支遣遂致引惹一等凶徒欲害人而无其説者辄不逺千百里妄称被某人拐脱钱若干或被胁取钱若干或被夺去钱若干本司误认为利源所在或不顾虚实而行之牌匣専人布满州县大半为追赃钱而发所解能有防何而搔扰则不可胜述弱妻幼子监系累累家无噍类则又案吏代纳案吏之陪偿是亦生民之膏血兴言及此令人汗顔今当职与州县约应元有窠名合解本司吏禄赃罚钱请各自置册分限自承依时抱解此外应有积年非法监赃截自榜牒到日一切住行见因赃钱监系人并放已配见监赃吏人并免监日下押发
　　一専人
　　大凡监司州郡非不知専人之害良由散帖不应故入牌个牌个不应故入匣子黒匣不应緑匣又不应方怒而遣専人不知其不应者正由缴纳有重费罪本不在下也当职顷兼仓司尽抽回専人具劄恳谕一路同官请各自置往回盝子四个州则通判总一州之回报县则知县总一县之回报循环附递当防而坼当防而还缴费尽免已荷一路同官相应讫今在宪司请各依前一体相守宪司多人命重事仍请各官更置册案头每日防检督促吏人事到即时回报事了亦即时回报事未了则即时照限申展以信相守坚如金石如或违误官罚吏黥
　　一词诉
