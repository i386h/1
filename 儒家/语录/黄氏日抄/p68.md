<!-- { "loadSidebar": true } -->
　　南吕隂律仲秋气至则南吕之律应吕助也南吕者赞阳秀物【郑氏】
　　其数九其味辛其臭腥其祀门祭先肝盲风至鸿鴈来鸟归羣鸟养羞
　　盲闭暗之称鸟燕也羞谓所食养之所以备冬藏○自盲风以下皆记候
　　天子居总章太庙乗戎路驾白骆载白旂衣白衣服白玉食麻与犬其器廉以深
　　总章太庙明堂西向之中【补】
　　是月也养衰老授几杖行糜粥饮食
　　隂气发老年衰故共养之【髙诱注】
　　乃命司服具饬衣裳文绣有恒制有小大度有长短衣服有量必循其故冠带有常
　　司服主衣服之官上曰衣下曰裳衣畵文裳刺绣以至小大之制长短之度皆主衣裳言之礼服也衣服有量言所受各有量各循其故法此主燕服及他服言之也冠带有常无茍变于昔示民有常也○凡皆因寒气将至而备衣服及之
　　乃命有司申严百刑斩杀必当毋或枉桡枉挠不当反受其殃
　　有司理官也申重也孟秋既命之今又命之也以直为曲曰枉以是为非曰挠挠乱之也【补】
　　是月也乃命宰祝循行牺牲视全具按刍豢瞻肥瘠察物色必比类量小大视长短皆中度五者备当上帝其飨
　　宰宰牲者祝祝神者纯色曰牺未杀曰牲食草曰刍食谷曰豢物色骍黝之别○凡皆言祭祀之牲
　　天子乃难以逹秋气【难乃多反】
　　难即傩逐不祥也逹秋气使不壅闭【补】
　　以犬尝麻先荐寝庙
　　犬金畜也麻始熟故尝之【髙诱吕氏注】
　　是月也可以筑城郭建都邑穿窦窖修囷仓【窖古孝反】藏而留穴曰窦尽藏之曰窖圆曰囷方曰仓【方氏髙氏】
　　乃命有司趋民收敛务畜菜多积聚乃劝种麦无或失时其有失时行罪无疑
　　畜菜所以御冬种麦又以续食【补】
　　是月也日夜分雷始收声蛰虫坏户杀气浸盛阳气日衰水始涸日夜分则同度量平权衡正钧石角斗甬【坏音陪】
　　坏以土増益穴之四旁使通明处稍小十月寒甚乃闭之三十斤为钧四钧为石以其尤重而内实故谓之石角吕氏春秋作齐【用孔氏方氏补】
　　是月也易闗市来商旅纳货贿以便民事四方来集逺乡皆至则财不匮上无乏用百事乃遂凡举大事毋逆大数必顺其时愼因其类【易以豉反】
　　易闗市谓轻其税大数谓隂阳凡举事必顺天道谨因其事类毋干于逆【补】
　　仲秋行春令则秋雨不降草木生荣国乃有恐行夏令则其国乃旱蛰虫不藏五谷复生行冬令则风灾数起收雷先行草木蚤死【数所角反】
　　收雷先行雷已收声又先时而行也【补】
　　季秋之月日在房昏虚中旦桞中
　　九月节日在房五度虚北方宿桞南方宿是月昏旦中于南方【郑氏髙诱注】
　　其日庚辛其帝少皡其神蓐收其虫毛其音商律中无射【音亦】
　　无射阳律季秋气至则无射之律应万物无射也【郑氏】
　　其数九其味辛其臭腥其祀门祭先肝鸿鴈来賔爵入大水为蛤鞠有黄华豺乃祭兽戮禽
　　皆记时候
　　天子居总章右个乗戎路驾白骆载白旂衣白衣服白玉食麻与犬其器廉以深
　　右个北偏
　　是月也申严号令命百官贵贱无不务内以防天地之藏无有宣出
　　内谓收敛入之也无有宣布而出见于外
　　乃命冡宰农事备收举五谷之要藏帝耤之收于神仓只敬必饬
　　要谓多少之总数耤田所耕千亩供上帝之耤田也神仓以其供神故曰神【孔氏方氏】
　　是月也霜始降则百工休乃命有司曰寒气总至民力不堪其皆入室
　　百工休寒而胶漆不坚也入室冬之事此预戒也【郑氏方氏】
　　上丁命乐正入学习吹是月也大飨帝尝牺牲告备于天子合诸侯制百县为来歳受朔日与诸侯所税于民轻重之法贡职之数以逺近土地所宜为度以给郊庙之事无有所私【吹去声】
　　习吹秋冬重吹也尝者宗庙之秋祭以其牺牲告备于天子秦以建亥月为嵗首故于季秋预备来歳之事【方氏郑氏】
　　是月也天子乃教于田猎以习五戎班马政命仆及七驺咸驾载旌旐授车以级整设于屏外司徒搢扑北面誓之天子乃厉饰执弓挟矢以猎命主祠祭禽于四方【扑普北反】
　　五戎谓五兵刀剑矛防矢也马政谓齐其色度其力使堪同乗也仆谓田仆掌御七驺谓趣马也夫天子之马六种则六驺又有总主之人并六驺为七析羽为旌蛇为旐级谓正车副车之等整设谓整列而陈设之屏谓田所门外之蔽搢挿也扑夏楚也厉饰谓严厉其容饰主祠典祭祀者也祭禽谓以所获禽祀四方○此因田猎教兵命仆驺咸驾车各以等级整设于天子之屏外司徒临誓之天子乃亲射命主祠者祭神以报获功而终焉【补】
　　是月也草木黄落乃伐薪为炭蛰虫咸俯在内皆墐其户乃趣狱刑毋留有罪收禄秩之不当供养之不冝者在内吕氏春秋作在穴墐谓以土塞之禄秩不当谓私恩所増加供养不宜谓非常之膳求不可得者○草木黄落与蛰虫咸俯候也因草木黄落而伐薪为炭斧斤以时入山林也因蛰虫咸俯而趣刑杀气已至不敢留狱也收禄秩之不当谨于养人收供养之不宜节于奉已凡所以顺敛藏之义也【补】
　　是月也天子乃以犬尝稻先荐寝庙
　　稻始熟也【郑氏】
　　季秋行夏令则其国大水冬藏殃败民多鼽行冬令则国多盗贼邉竟不寜土地分裂行春令则暖风来至民气解惰师兴不居【鼽音求丁讣反竟音境解古买反】
　　鼽鼻窒不通师兴不居不得居止也吕氏春秋作师旅必兴
　　孟冬之月日在尾昏危中旦七星中
　　十月节日在尾十度危北方宿七星南方宿是月昏旦中于南方【郑氏髙注】
　　其日壬癸
　　冬属水壬癸水日也壬言任癸揆也时万物懐任于下揆然萌牙因为日名【髙注郑氏】
　　其帝颛顼其神防
　　颛顼髙阳氏黄帝之孙昌意之子以水徳王天下防少皡氏之子曰脩曰熈相代为水官髙诱吕氏春秋注云少皡氏之子曰循未知孰是【集】
　　其虫介
　　介甲也象物闭藏地中鳖之属【郑氏】
　　其音羽律中应钟
　　羽数四十八属水数最少声最清应钟隂律孟冬气至则应钟之律应应者其种类【郑氏】
　　其数六
　　天一生水地六成之六举其成数【用郑说】
　　其味咸其臭朽
　　水曰润下润下作咸气若有若无曰朽【用尚书及郑氏】
　　其祀行祭先肾
　　行门内地各守在内故祀之郑氏据檀弓躐行之说谓行在庙门外之西为軷壤厚二寸广五尺轮四尺肾属水自用其藏不以所克者为养意一歳终于此也【集补】
　　水始冰地始冻雉入大水为蜃虹藏不见
　　蜃大蛤晋语曰雉入于淮为蜃雉火属蜃水属○冰隂凝也冻隂气闭而阳不能融也雉为蜃阳不胜隂而为其迁也虹以隂于阳而见是月隂收故藏不见凡皆记候也【郑氏马氏髙注】
　　天子居堂左个乗路驾铁骊载旂衣黒衣服玉食黍与彘其器闳以奄
　　堂左个即明堂北向之西偏铁骊黒马色如铁浅黒深黍属火彘水畜相资也器闳以奄象闭藏【用郑说】
　　是月也以立冬先立冬三日太史谒之天子曰某日立冬盛徳在水天子乃齐立冬之日天子亲帅三公九卿大夫以迎冬于北郊还反赏死事恤孤寡
　　先人有以国事死者赏之恤其孤寡【郑氏】
　　是月也命太史衅防占兆审卦吉凶是察阿党则罪无有掩蔽
　　衅者杀牲以血涂其隙物有衅隙则妖作以牲血厌其变焉盖除衅之谓也周礼人上春衅秦以十月为歳首故于此言之防者筮之理不待衅连言之耳兆者之繇文是察者是正而审察之狱吏阿党者罪【用郑氏孔氏补】
　　是月也天子始裘命有司曰天气上腾地气下降天地不通闭塞而成冬命百官谨葢藏命司徒循行积聚无有不敛坏城郭戒门闾脩键闭慎管籥固封疆备邉竟完要塞谨闗梁塞徯径饬丧纪辨衣裳审棺椁之厚薄茔丘垄之小大髙卑薄厚之度贵贱之等级【塞先伐反下塞字悉则反徯音奚】
　　葢藏谓仓囷藏其中而葢其上键者门扇之后树两木穿上端为孔闭者谓将扄闗门以内孔中要塞者邉城要处丧纪者以礼数纪之茔吕氏春秋作营○谨葢藏以下奉时之闭塞也饬丧纪以下丧者人之终冬者嵗之终亦顺天时也【方氏马氏】
　　是月也命工师效功陈祭器按度程毋或作为滛巧以荡上心必功致为上物勒工名以考其诚功有不当必行其罪以穷其情
　　工师工官之长效功录见百工所作器物功致者功力极其至每物之上刻勒所造工匠之名以考其诚诚即功致者也功有不当即不功致者也【用郑氏方氏补】
　　是月也大饮烝天子乃祈来年于天宗大割祠于公社及门闾腊先祖五祀劳农以休息之天子乃命将帅讲武习射御角力
　　大饮烝与羣臣饮烝谓物之可荐者众也天宗谓日月星辰公社谓以上公配社祭然愚意公社别民社耳腊谓以猎所得肉而祭之五祀门户中霤灶行也角者力相抵【郑氏方氏】
　　是月也乃命水虞渔师收水泉池泽之赋毋或敢侵削众庶兆民以为天子取怨于下其有若此者行罪无赦水虞泽虞也渔师人也○此谓收水泽之赋而又禁其扰然恐不若泽梁无禁之相安也
　　孟冬行春令则冻闭不宻地气上泄民多流亡行夏令则国多风方冬不寒蛰虫复出行秋令则雪霜不时小兵时起土地侵削
　　灾各以其类至【补】
　　仲冬之月日在斗昏东辟中旦轸中
　　十一月节日在斗十二度东辟北方宿轸南方宿是月昏旦皆中于南方【郑氏及髙诱注】
　　其日壬癸其帝颛顼其神冥其虫介其音羽律中黄钟
　　黄钟律之始仲冬气至则黄钟之律应黄者中之色天子之徳也万物黄萌聚于黄泉之下故曰黄钟【郑氏及髙诱注】
　　其数六其味咸其臭朽其祀行祭先肾氷益壮地始坼鹖旦不鸣虎始交
　　鹖旦求明之鸟阳物是月隂盛故不鸣虎隂物感阳生而交○氷益壮以下皆记时候【郑氏】
　　天子居堂太庙乗路驾铁骊载旂衣黒衣服玉食黍与彘其器闳以奄
　　堂太庙北向之中
　　饬死事
　　古注谓饬军士必有死志皇氏谓死为逃亡未知孰是按吕氏春秋无此句而此句亦无所属【补】
　　命有司曰土事毋作慎无发盖毋发室屋及起大众以固而闭地气沮泄是谓发天地之房诸蛰则死民必疾疫又随以丧命之曰畅月【畅勑亮反】
　　气自内而外为沮自下而上为逹天地壅蔽万物不使宣露与房舍相似气沮泄是谓发其房畅充也谓万物充实不发动按吕氏春秋沮泄作且泄
　　是月也命奄尹申宫令审门闾谨房室必重闭省妇事毋得滛虽有贵戚近习毋有不禁【省所景反孔作减省】
　　奄尹主领奄竪之官奄谓精气闭藏尹其正长也○凡因闭藏申严宫禁之事【补】
　　乃命大酋秫稻必齐麴糵必时湛炽必絜水泉必香陶器必良火齐必得兼用六物大酋监之毋有差贷【秫音述湛子廉反贷他得反】
　　大酋主酒官用麦曰麴用米曰糵湛渍也炽炊也火齐生熟之中也六物秫稻至火齐凡六贷吕氏春秋作忒【用孔氏补】
　　天子命有司祈祀四海大川名源渊泽井泉
　　盛德在水故偏祀之【用马氏说】
