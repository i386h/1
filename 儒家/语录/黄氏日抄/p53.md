<!-- { "loadSidebar": true } -->
　　死曰薨复曰某甫复矣既葬见天子曰类见言諡曰类复曰某甫呼其字以招魂冀复生也既葬见天子与请諡皆曰类以非朝聘之常故谓之类如祀天而非郊者曰类于上帝之类故古注以类为象【本陈氏说】
　　诸侯使人使于诸侯使者自称曰寡君之老【使于使者并色吏反】老以年长称比于家臣之长亦谦词【本吕氏说】
　　天子穆穆诸侯皇皇大夫济济士跄跄庶人僬僬【济子礼反跄七良反僬子妙反】
　　穆穆雍容深厚貌济济修饰齐一貌跄跄翔举舒扬貌僬僬卑尽而不为容止之貌○凡行容尊者重且舒卑者轻且遽【吕氏】
　　天子之妃曰后诸侯曰夫人大夫曰孺人士曰妇人庶人曰妻【妃芳非反】
　　妃配也诸侯以下通有配义故以妃字冠之后有君道夫人有为小君而人事之义孺言属妇言服妻言齐【合孔氏方氏说】
　　公侯有夫人有世妇有妻有妾夫人自称于天子曰老妇自称于诸侯曰寡小君自称于其君曰小童自世妇以下自称曰婢子子于父母则自名也
　　公侯贬于天子无后与嫔去上中降杀以两自称于天子谓畿内诸侯之夫人助祭若时事见自称于诸侯谓飨来朝之时小童若云未成人婢之言卑于父母自名似亦主妇人而言名自幼名父母所名故不敢有他称【用郑氏吕氏说补】
　　列国之大夫入天子之国曰某士自称曰陪臣某于外曰子于其国曰寡君之老使者自称曰某
　　陪重也天子臣诸侯诸侯臣大夫故诸侯之大夫于天子曰陪臣某士之某国名也某士如云晋士起也外谓他国使者自称曰某以其为陪臣之使故所称如此【孔氏陈氏吕氏方氏】
　　天子不言出诸侯不生名君子不亲恶诸侯失地名灭同姓名
　　此春秋传凡例之说而汉儒祖之于春秋经不尽合【补】愚按赵鹏飞春秋僖公二十五年卫侯燬灭邢解云春秋灭同姓者有矣未尝名楚子防蔡侯杀之此非同姓何以反名春秋书名自有褒贬非谓灭同姓也且书灭其恶自着而同姓非同姓后世自辨不在书名而后知此传授之误而后世沿之曲礼遂曰诸侯失地名灭同姓名盖小戴礼多汉儒杂说其书出于三传之后有援春秋三而立文者如王制称东夷北狄西戎南蛮虽大曰子彼见吴楚之强春秋皆书子尔而北燕在北狄秦本西戎何以书伯此附春秋以立文而不合者一也曲礼称诸侯失地名彼见谷伯绥来朝邓侯吾离来朝传曰失地之君也而郕伯来奔郜子来朝传亦曰失地之君何以不名此附三传以立文而不合者二也又称天子不言出彼见天子居于狄泉不书出而天王出居于郑何以书出此附春秋以立文而不合者三也又曰诸侯不生名彼见蔡侯考父郑伯寤生之类皆卒而称名而卫侯朔郑伯突何以未死而书名此附春秋而不合者四也又曰诸侯未及期相见曰遇彼见传释书遇之说曰遇者不期也而公防卫侯于桃丘弗遇亦可谓未及期乎又曰相见于郤地曰防彼春秋之防无常地因曰郤地而防于齐于宋亦郤地乎况春秋防遇非治世之礼非周礼所谓因朝而防遇者也特侯度不谨时出以谋其私而岂可以春秋诸侯防遇为法哉此附春秋而不合者五也其他固不殚举今卫燬灭邢而曲礼举以为典训又误之大者
　　为人臣之礼不显谏三谏而不听则逃之子之事亲也三谏而不听则号泣而随之
　　君臣义合不可则去父子天合不可逃号泣而随以冀改悟【郑氏孔氏】
　　君有疾饮药臣先尝之亲有疾饮药子先尝之医不三世不服其药
　　慎疾也
　　儗人必于其伦【儗鱼起反】
　　儗犹比伦犹类不以其类则防【郑氏】
　　问天子之年对曰闻之始服衣若干尺矣问国君之年长曰能从宗庙社稷之事矣幼曰未能从宗庙社稷之事也问大夫之子长曰能御矣幼曰未能御也问士之子长曰能典谒矣幼曰未能典谒也问庶人之子长曰能负薪矣幼曰未能负薪也
　　若干数未定之辞孔氏谓若如也干求也言事不定常如此求之也方氏谓干犹数也数其多少故曰干方约其数故曰若御射御之御古注以为主其事典谒典主请谒○天子不可斥言故言衣之长短则知其年之长幼国君以下皆言其能凡皆谓幼小新立逺人未知而有问者设【本郑氏吕氏孔氏】
　　问国君之富数地以对山泽之所出问大夫之富曰有宰食力祭器衣服不假问士之富以车数对问庶人之富数畜以对【数色主反畜许六反】
　　有宰谓有采邑之宰食力谓食民之赋税○数地以对山泽所出盖国君制赋有常惟山泽所产无常故数其所出以对曰有宰见其不亲猥务曰食力见其不争民利曰祭器衣服不假见其不侈于奉己而厚于奉先士以车数见命赐之厚庶人数畜见畜牧之勤君子不茍于求富问对之间有深意寓焉【应氏】
　　天子祭天地祭四方祭山川祭五祀歳徧诸侯方祀祭山川祭五祀岁徧大夫祭五祀岁徧士祭其先
　　四方句芒在东祝融后土在南蓐收在西冥在北方祀各祀其方五祀春祭户夏祭灶季夏祭中霤秋祭门冬祭行
　　凡祭有其废之莫敢举也有其举之莫敢废也非其所祭而祭之名曰淫祀淫祀无福
　　谨常祀而毋渎礼【陈氏】
　　天子以牺牛诸侯以肥牛大夫以索牛士以羊豕【索于白反】牺纯毛肥养于涤索求得而用之以肥则不必牺索取具而已又不必肥以羊豕者或以羊或以豕【郑氏方氏说补涤养牲官也】
　　支子不祭祭必告于宗子
　　所以严宗庙合族属【吕氏】
　　凡祭宗庙之礼牛曰一元大武豕曰刚鬛豚曰腯肥羊曰柔毛鸡曰翰音犬曰羮献雉曰疏趾曰明视脯曰尹祭槀鱼曰商祭鲜鱼曰脡祭水曰清涤酒曰清酌黍曰芗合粱曰芗萁稷曰明粢稻曰嘉蔬韭曰丰本盐曰咸鹾玉曰嘉玉币曰量币【腯徒忽反翰戸旦反脡他顶反量音亮】
　　元头也武迹也腯充貌也翰音飞鸣也羮献者犬下牲其形声不足言羮之而献则犬之肥也疏趾者雉肥则两足疏开也明视者肥则目开而视明也自牛至八物皆取其肥尹祭者脯裁截方正而用之尹正也商祭者干鱼商度燥湿得中而用之槀干也脡祭者鲜鱼煮熟直陈之也合言气萁言干粢言实蔬言苗大咸曰鹾量者度量○禽兽之献以肥腯为美鱼腊鲜槀以得宜为美水与酒以清洁为美黍稷稻粱以馨香明洁为美韭以苗之盛为美盐以味之厚为美玉以不瑕为美币以可制为美祝辞皆举其美而言言于物不敢不尽【吕氏】
　　天子死曰崩诸侯曰薨大夫曰卒士曰不禄庶人曰死在牀曰尸在棺曰柩【音旧】
　　崩者若天形坠下之名薨者崩之余声卒终也全而归之之义不禄伤其不幸之辞死之言澌精神澌尽死本尊卑之所同尊者嫌防而异其名至庶人穷矣不可有异名而直曰死尸陈也柩究也【合郑氏孔氏吕氏说】
　　羽鸟曰降四足曰渍死冦曰兵
　　降落也鸟飞物死则降落渍谓相染渍而死兵者死于冦难之称
　　祭王父曰皇祖考王母曰皇祖妣父曰皇考母曰皇妣夫曰皇辟【婢亦反】
　　王父祖父也王母祖母也皇君也尊之有君道考成也言德行之成也妣比于考辟法夫者妻所取法也
　　生曰父曰母曰妻死曰考曰妣曰嫔寿考曰卒短折曰不禄【折市设反】
　　嫔妇人有法度者之称蚤死曰短中絶曰折○生主亲死主敬老而死则尽也少而死不幸【用陈氏补】
　　天子视不上于袷不下于带国君绥视大夫衡视士视五步凡视上于面则敖下于带则忧倾则奸【袷音刼绥音妥】袷交领也绥视下于面上于袷衡视平面○视以下为柔天子至尊故臣视之目不过袷国君则上于袷大夫平视士则可旁视五步凡视仰则敖俯则忧倾则心不正【郑氏礼氏】
　　君命大夫与士肄在官言官在府言府在库言库在朝言朝【肄以二反】
　　肄习也言议也官公家府凡府库武库朝朝廷○肄习所行之事各有其处志无所分政无不举【郑氏陈氏吕氏】
　　朝言不及犬马辍朝而顾不有异事必有异虑故辍朝而顾君子谓之固在朝言礼问礼对以礼
　　朝者人臣早见君之称受朝之所必有廷故谓之朝廷固谓野陋○朝言惟在政朝事惟敬在君朝言无所不用礼【本吕氏郑氏说】
　　大飨不问卜不饶富
　　大飨冬至日祀天夏至日祭地日月素定故不问卜扫地而祭陶匏桔席故不饶富【用吕氏说方氏谓飨賔客叶氏谓飨明堂】
　　凡挚天子鬯诸侯圭卿羔大夫鴈士雉庶人之挚匹童子委挚而退野外军中无挚以缨拾矢可也妇人之挚椇榛脯脩枣栗【挚音至匹依注音鹜鸭也椇俱羽反】
　　挚至也以物告至也鬯酿黑黍为酒芬芳调畅也圭者玉有圭有璧圭锐以象天之用璧圆以象天之体诸侯惟公侯伯用圭不言璧该之也缨马缨拾射韝矢箭也椇白石李脯曝肉脩肉加姜桂干之○天子无客礼惟用鬯于鬼神以告至诸侯执圭朝王及相朝聘以表至羔羊羣而不党卿执之鴈飞翔有列大夫执之雉以死守士执之匹为鹜鹜不能飞腾庶人执之童子之挚束脩委而退不与成人为礼也野外军中或缨或拾或矢随所有妇人惟初嫁有挚以见舅姑椇榛取其循法度脯脩取其治己齐家枣栗取其夙夜在公而谨肃礼云无辞不相接也无礼不相见也欲民之无相渎也故贵至于邦君贱至于庶人以至妇人童子相见不依贽不足以为礼贽而不称德不足以为义【郑氏吕氏礼氏孔氏】
　　纳女于天子曰备百姓于国君曰备酒浆于大夫曰备扫洒【扫悉报反洒所买反】
　　姓之言生也天子皇后以下百二十人广子姓也不敢以伉俪自期愿备媵妾之数谦辞也于诸侯惟酒食是议于大夫愿为箕帚妾愈降愈自卑备者备其乏凡皆致女于人之辞【郑氏孔氏吕氏方氏】

　　黄氏日抄卷十四
<子部,儒家类,黄氏日抄>
　　钦定四库全书
　　黄氏日抄卷十五　　　　　宋　黄震　撰读礼记【二】
　　檀弓上第三
　　公仪仲子之丧檀弓免焉仲子舍其孙而立其子檀弓曰何居我未之前闻也趋而就子服伯子于门右曰仲子舍其孙而立其子何也伯子曰仲子亦犹行古之道也昔者文王舍伯邑考而立武王微子舍其孙腯而立衍也夫仲子亦犹行古之道也子游问诸孔子孔子曰否立孙【免音问舍音舍居音姬陆如字】
　　免五世亲之服以布广一寸从项中而前交于额上又却向后绕于髻居齐鲁间语助子服伯子鲁仲孙蔑之孙子服景伯○古者死他邦无亲则朋友为之袒免仲子舎嫡孙立庶子檀弓讥其父兄不能正犹无亲也故为之服以示其亲而问焉伯子为其亲隠故谓行古道以武王微子为证然文王立武王权也微子适子死立其弟衍殷礼也孔子曰立孙据周礼【用郑氏马氏説】
　　事亲有隠而无犯左右就养无方服勤至死致丧三年事君有犯而无隠左右就养有方服勤至死方丧三年事师无犯无隠左右就养无方服勤至死心丧三年【养以尚反】隐谓不言其过犯谓犯顔而谏方犹所致丧
　　尽其至也方丧比方于父也○于亲致丧恩
　　厚而服重也于君方丧资于事父而敬同也于师心丧如父丧而无服也于养言左右则养无所不至矣于勤言至死则勤无时或已矣民生于三事之如一事亲几諌事君直諌父师之养无方随其所至君之养有方以事之者非一人不可侵官此则各称其情而不同【本郑氏陈氏方氏补】
