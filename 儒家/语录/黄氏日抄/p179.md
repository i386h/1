<!-- { "loadSidebar": true } -->
　　王安石以文行称天下歴事三朝仁宗恶其诈不用英宗建立时有异议自慊不求用愈不用名愈显神宗立遂骤用之天下方翘首望太平乃尽坏祖宗法度聚敛毒民生事开边卒乱天下何哉正坐博学自矜视天下无人而行其独耳愚谓此其为安石之不学与夫学者将以明理而施之用六经治道之根源诸史行事之龟鉴固非山经海志野史小说神仙传天竺书索隐务竒之为博也国朝开国元勲无如赵韩王守成贤相无如李文靖韩王每断大事惟读论语曰佐艺祖定天下才用得半部文靖作相亦甞读论语曰节用爱人使民以时两句尚未能行呜呼必若是斯可言大臣之读书矣张乖崖讥莱公不学无术彼所谓学虽独指区区之智术而言然语已怪而不伦安石又面骂诸公不读书此正安石自道耳孟子何必曰利一语三尺童子所知安石尚不能行又乌得夸读书故愚尝谓安石本效商鞅而才不及鞅虽负小人不世出之才亦借秦积威人心素胁息凛凛而后令必行使鞅生我仁厚之世人心素恃上恩虽鞅之才尚不能行况安石乎犹頼我朝仁厚根本深固国以再延安石亦頼以免不然其弟安国盖预尝忧其灭门矣嘻若安石果读书何至是耶【安石字介甫平生执拗称其名字惜不曾思及下文见几而作一句耳】
　　温公【光】
　　汉武帝好大喜功海内虚弊晩年托孤博陆侯汉以再安我朝神宗锐意太平王安石误以生财用兵几乱天下晚年议建储亦指司马公为师保太后承其意相之再致元祐之盛事有适相似者三代后功业类豪杰士智力所就耳至诚动物真儒显效独温公一人固不当以博陆侯同日语然博陆死丙魏继之汉遂称中兴温公为相数月薨继之者反丙魏不如天下事遂不忍言日将暝也大明元祐之盛类焉呜呼惜夫王安石引进小人之罪于是又有甚于变法者矣虽然微温公人心我怨祸不止夷狄中兴事未可知晦庵次公言行于安石后其剥之复与
　　公之子諌议大夫【康】
　　三代后功名士未必知道德道德士未必就功名功名从道德中来者温公也顾犹不喜孟子识者疑焉愚尝求其故孟子劝时君行王道以救世随其资禀如诱小儿多方顺适使之恱听如色可使好如勇可使好明堂可使无毁其要皆归于诱之及民此孔子之所谓可与权者而公也平生诚实一语不妄视议论之出于权者宜非其所乐与谏议孝友笃实本无异于公而独喜孟子称其醇正其殆有见于孟子之心者乎可以补温公之阙矣善继善述谏议有焉
　　吕献公【公着】
　　公初与温公荐进王安石安石行新法二公皆以争论去元祐初二公复并相共除安石新法温公薨元祐之政尚頼公扶持如不肯与西夏地赐诏干德而夏人服大臣韩维谏臣王觌之罢皆争之然公慈恕多务包容进退废置无复温公刚大之气公薨邦国悴矣
　　吕荥阳公【希哲字原明】
　　公遍师当世诸儒笃实践履王安石谓有官而事科举为侥幸利逹公遂弃不为自小官不干荐举进退必视其时公文穆之从曾孙文靖之孙正献之子生三世相门而衣食或不给岂独公之贤亦可观公之家学公自防其母申国夫人笃教甚严动必循规矩正献公作相遗公书曰善士无不用独尔以吾故不及夫人张氏笑曰是亦未知其子岂独公之贤亦可观公之家化晩年名益重逺近师尊之陈忠肃至拜公堂下岂独公之家可敬可慕亦可想见政和间前贤流风遗泽犹有存者使人叹息不已然公习静至轿卒溺死不为动夫子廐焚伤人之问恐不其然又直截防径以造圣人近世超悟之学亦岂闻其风而效之者乎
　　曾中书巩弟翰林学士文昭公肇
　　曾氏兄弟以文鸣世兄文尤着世所号南丰先生也今观南丰挺立无所附在朝之日浅而居外庸之日多治齐治越治闽皆有显绩寛期守信委任责成徃徃不劳而治可以为世法文昭歴十一州惠利亦多而立朝之绩尤显方徽庙初切劘上听保防善类辨大中至正之论隐然有社稷功元祐士大夫再谪而公乞与之俱矣然则曾氏兄弟岂徒以文鸣者哉不徒以文鸣而今徒以文鸣可为世变长太息也已南丰好凭势陵民尝为人所讼似犹不防细行文昭则端严可畏有大臣风殁之日阖门贫无所归此又岂以文为髙下哉
　　东坡颍濵
　　新法之行东坡力争不胜扰扰垂二十年天下几危温公革弊一新五年而吕大防刘挚调停之说起颍濵争之又四年李清臣用而绍述之说起新法复行颍濵争不胜天下事去矣二公议论关系之大若此若其文章声望儿童所共知此不暇复论云
　　韩献肃【绛】弟门下侍郎【维】
　　子华浑厚为郡多善政尝出将以庆州兵乱罢尝入相以继安石后言不尽用求罢最精役法仁宗神宗哲宗朝皆力言之持国神宗潜藩宫僚也自英宗时力排濮议救吕诲范镇诸贤议论凛凛事神宗争新法因亢旱谓诏求直言上尝感悟人情大恱矣卒以议不合罪去二圣临朝忠言谠论禆元祐之政尤多视子华风采过之
　　傅献简【尧俞】
　　公在仁宗朝斥离间主婿之内臣穷诬告富人之皇城卒劾妄举内臣之都水监英宗时黜防间两宫之任守忠神宗时罢钤辖陜西之李若愚彼皆城狐社防公皆奋击不顾若建储君濮议若新法凡国有大事公又一一力争可谓骨鲠臣矣哲宗登极拾遗补过而不捃摘人细故蔡确既贬乞置其余议论和平又视时而不同以法从名流贬黎阳仓草场迎拜州掾甚恭寒暑坐仓不少懈传曰君子时中又曰君子无入而不自得焉吾于傅公见之
　　彭尚书【汝砺状元】
　　公孝谨人也而谏中人主兵论元丰将顺言诗赋曰河事尤力风节表表其仁者之勇与尝论吕嘉问治其狱则不阿执政尝忤蔡确论安州诗所以为罗织公眞中立不倚者哉
　　范忠宣【纯仁】
　　公文正子也世济清贤为孝子事君争新法争绍述以罪去为忠臣然公平恕人也温公改新法公谓非所先章子厚邓绾得罪公力为救解宣仁后上仙又首用李清臣邓温伯名调停原其用意虑反覆耳及其后终不免反覆公虽平恕亦身不免大抵上智下愚不移鸱鸮未尝可化为鸾鳯向使四防不去尧之后岂有舜之治呜呼元祐微温公新法至冺冺胥败无复为我朝立赤帜者万世羞也反复之祸继温公者弱耳岂温公误与向使文正在吾知未必为忠宣之为也孝耶忠耶岂易尽者耶
　　王左丞【存】
　　公平恕人也官制行多収防熈宁后言事得罪者在政府遇事多争温公称并驰万马中能驻足者其王存乎
　　苏丞相【颂】
　　公为政平恕论事谨审辅相多奉行故事使吏各守其职粹然君子人也以佐守成则有余大略与范忠宣诸贤相类柰何以处元祐之后耶
　　刘忠肃【挚】
　　公自熈宁论新法去国逾十六年当元祐初复任言责知无不言未几大用吕大防以减吏额事忌公引杨畏论公交通邢恕及章子厚公遂罢相谪死新州然公实首论蔡确章子厚而邢书又以文及甫私书示蔡谓感其称父蔡确寃以讼公者也
　　王枢宻【岩叟】
　　公元祐初谏臣也论君子小人不可参用最关世道
　　刘元城【安世】
　　公师温公温公当元祐初去新法公当绍圣初谏绍述温公为相于人情久鬱之后得行其道公为谏官于小人报复之时不得行其言效騐虽异直大则同所谓元祐全人也
　　范内翰【祖禹】
　　本朝侍讲无出于伊川者矣伊川自谓乏公温润之气论事无出于东坡者矣东坡见公之奏至于不肯自出其藁当元祐时已预言范纯仁以兼容小人为寛天下事岂堪小人再坏公言不用元祐一变为绍圣天下事遂不忍言公之关系世道者又如此
　　邹侍郎【浩】
　　公諌立昭怀刘后得罪贬去田画戒其无以此举自满此又增人忠壮一等矣
　　陈忠肃公【瓘】
　　绍圣革元祐之政公力陈其不可建中革绍圣之弊公又戒其欲速尝主别试前名尽取王氏之学曰顺时所以救时不必求快目前也其从容逺虑若此首辨蔡京奸邪蔡氏党欲杀公者百计公终不慑非刚柔适中者能尔乎大厦之颠虽非一木能夫而着日录辨着尊尧集又着四明尊尧集章蔡诬谤卒頼以一洗之有功我宋多矣
　　邵康节【雍】
　　先生洞观天地万物之变超然独乐于其间然其言曰新法固严能寛一分则民受一分之赐投劾而去何益此可为忧世者明训也郭林宗生乱世而皇皇先生生治世而熈熈其为超然之趣则同
　　陈宻学【防】
　　公平生歴州县孜孜以教育人材讲求万民利害为念失官钱不辨而出已俸偿之固笃厚人也争新法不听遂辞知制诰不就盖与温公辞枢宻副使同此一心又守道不回者也执法不行权贵人寺观名额似虽小事所议尤髙
　　刘秘丞【恕】
　　公该洽刚毅温公平生所信倚王介甫深爱之争新法遂絶介甫尝笑公耽史而不穷经然介甫穷经之效视公耽史竟何如耶
　　徐孝节【积】
　　先生笃孝至行以正治心以直养气者其学也尝谓兵者实大贤盛德之事非小才小智所能用而酷慕诸葛武侯
　　陈后山【师道】
　　先生居都下逾年未尝一至贵人之门章子厚欲见之终不可得傅钦之荐公者也以其贫懐金欲餽之竟不敢出口先生之髙行若此而世独称其诗何耶岂世之知公者浅耶抑诗亦贤者之累耶
　　此录名臣之言行偹焉近思录诸儒之讲明详焉彼此参验环循阅习以其行稽其所言以其言进其所行晦庵之望后学者其庶乎
　　此录虽杂取传记之言然诸贤出处之本末备矣岂独诸贤凡国朝盛衰之故亦莫不隐然备见其间矣如释藩镇兵权而天下定取幽燕纳李继捧而狄患啓李文靖镇以清静而民生安冦莱公决防亲徃而边好久王文正茍且顺从天书祷祠之妄作而国力几弊王沂公相仁宗初年韩魏公保佑英宗神宗初年而主少国危之日安若防山王安石行新法开边隙而天下几危宣仁圣烈太后相司马公而天下再安范纯仁兼用小人致章子厚蔡京辈绍述安石而国家遂有南迁之祸盛衰大要不出此数者皆可考见然则此录岂特记诸贤之言行而已哉愚尝谓史无定体书随事为篇春秋纪年以书班马以来分纪传而此录亦朱文公阴寓本朝之史
　　黄氏日抄卷五十
<子部,儒家类,黄氏日抄>
　　钦定四库全书
　　黄氏日抄卷五十一　　　　宋　黄震　撰读杂史【一】
　　苏子古史
　　苏子既为古史而又自序之曰古之帝王其道以无为为宗故其推之以治天下者有不可得而知孔子知之至矣而未尝言孟子知其一二时以告人而天下亦莫能信太史公始记五帝三王以来然其为人浅近而不学踈略而轻信故其记尧舜三代之事皆不得圣人之意余窃悲之因迁之旧追録圣贤之遗意以明示后世愚谓苏子之志则大矣而苏子之説则尚有可疑者且道以无为为宗此战国处士好髙无实之言圣人未尝以是言道姑勿论也既曰推之以治天下则其迹显然安有不可得而知孔子正以此道诏天下万世何尝不言孟子明王道而黜伯功正提其纲要以示人所知何止一二而可厚诬哉且既谓不可得而知又欲以明示后世其説亦自背驰矣惟其谓史迁不得圣人之意而自谓追録圣贤之遗意则非参攷不可见故即古史与大史公所记参而録之下方
