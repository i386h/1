<!-- { "loadSidebar": true } -->
　　笾实若菱芡豆实若芹蒲皆水品笾实若枣栗豆实若菁韭皆土品水土之品非人所常食故曰不敢用防味或土或水所取不一故曰贵多品旦明古注以为神明山隂陆氏曰旦明指祼献之时至朝而践则象朝时事亲所进则旦当如字不必改为神也　鼎爼之实以天产为主而天产阳属故其数竒笾豆之实以地产为主而地产隂属故其数偶不敢用防味所以内尽志而贵多品所以外尽物【陈氏】
　　賔入大门而奏肆夏示易以敬也卒爵而乐阕孔子屡叹之奠酬而工升歌发德也歌者在上匏竹在下贵人声也乐由阳来者也礼由隂作者也隂阳和而万物得賔指朝聘而来者易言和悦卒爵酬酢礼毕也阕终也屡数也叹美也奠酬谓主献賔賔酢主主又酬賔爵已三行賔奠置其爵而不再举也○飨始于入门而奏肆夏终于卒爵而乐阕孔子屡屡叹美之盖奠酬则礼成賔主之徳可知工升堂上而歌清庙所以发其徳也在上者以歌为主在下者以匏竹为主而歌在上则以人声为贵也乐由阳来礼由隂作独隂不生独阳不成生成相济其气乃和和则万物不失其性矣【陆氏方氏】
　　旅币无方所以别土地之宜而节逺迩之期也为前列先知也以钟次之以和居参之也虎豹之皮示服猛也束帛加璧往徳也
　　旅众也马氏曰陈也众之所陈也币庭实也钟即金贡金铸器为钟也○也钟也虎豹之皮也束帛也皆币也众陈之而无方以土地各有宜不求于不产逺迩各有节不责之非时能前知陈之最前金为钟性和厠居帛之间故云以和居参之币以虎豹之皮者示王者之威足以服猛币以璧者君子以玉比徳加璧于束帛之上者示主有徳为人所归往也【孔氏马氏】
　　庭燎之百由齐桓公始也大夫之奏肆夏也由赵文子始也
　　天子庭燎百齐桓公以诸侯始僭之诸侯纳賔奏肆夏赵文子以晋大夫始僭之【用孔氏补】
　　朝觐大夫之私觌非礼也大夫执圭而使所以申信也不敢私觌所以致敬也而庭实私觌何为乎诸侯之庭为人臣者无外交不敢贰君也
　　诸侯相朝觐大夫从行不当行私觌惟大夫受命出使于诸侯则行私觌所以申信也从诸侯行而不敢私觌者所以致敬也【补】
　　大夫而飨君非礼也大夫强而君杀之义也由三桓始也天子无客礼莫敢为主焉君适其臣升自阼阶不敢有其室也觐礼天子不下堂而见诸侯下堂而见诸侯天子之失礼也由夷王以下
　　大夫强而君杀之如齐杀无知卫杀州吁宋杀长万陈杀三良大夫强君由是弱有杀之者更以为义其强则三家有以启之故曰自三桓始也黄氏曰鲁岂能杀强臣哉杀者降杀之义也谓大夫无飨君之礼三桓势强而君政防故降杀之而为大夫所飨此章夲记大夫飨君失礼之由非言杀臣之事黄説为胜【集陈氏黄氏】
　　诸侯之宫县而祭以白牡击玉磬朱干设锡冕而舞大武乗大路诸侯之僣礼也防门而旅树反坫绣黼丹朱中衣大夫之僣礼也故天子防诸侯僣大夫强诸侯胁于此相贵以等相觌以货相赂以利而天下之礼乱矣诸侯不敢祖天子大夫不敢祖诸侯而公庙之设于私家非礼也由三桓始也
　　宫县者钟磬之属县于簨簴谓之县天子之制四面皆县如宫室之有墙故谓之宫县诸侯则去其一面犹轩车之有藩谓之轩县白牡殷牲殷尚白也大路殷路殷乗木路也凡皆天子乃得兼用之天子击玉磬诸侯石磬朱干设锡者朱色为盾用金琢傅于盾背大武诸侯虽亦得舞武惟天子则冕而舞台门者筑土为台其上立门旅道也树立也树立于旅道而立屏反坫据周书注向外室也郑氏云反爵之坫五色偹曰绣白与黒曰黼丹朱中衣者以丹朱为中衣之縁饰正服在外其中为中衣○诸侯僭天子大夫僣诸侯相贵以等夷相觌相赂以货利而天下之礼乱【补】
　　天子存二代之后犹尊贤也尊贤不过二代
　　尊往者之贤而封其后太逺则不相及【补】
　　诸侯不臣寓公故古者寓公不继世
　　寓公失地之君寄寓于他国者也以其当南靣故不臣之以其失地则不能自绍其先故不使继世【用方氏补】
　　君之南乡答阳之义也臣之北靣答君也大夫之臣不稽首非尊家臣以辟君也
　　君南乡对天臣北靣对君大夫不使其家臣稽首嫌于以君自处所以辟国君也【用孔氏补】
　　大夫有献弗亲君有赐不靣拜为君之答已也
　　诸侯虽有君道然亦天子之臣故于大夫有相答之礼凡大夫有献于君及君有赐于大夫皆托于小臣以出入而不敢亲靣虑烦君之答已也【用方氏补】
　　乡人禓孔子朝服而立于阼存室神也【禓郑读如伤近音阳】禓郑氏谓强鬼名陆氏叶氏【读杨如阳】谓傩有二名曰傩犹禳也以御隂为义曰禓犹禬也以抗阳为义
　　孔子曰射之以乐也何以听何以射孔子曰士使之射不能则辞以疾县弧之义也
　　射以乐为节善其两事相应故曰何以听何以射言其听于彼而射于此听以耳而射以手妙合为难也射者男子之事始生县弧门左示有射道而未能今既长不能射而辞以疾故云县弧之义【用孔氏补】
　　孔子曰三日齐一日用之犹恐不敬二日伐鼓何居【音姬】齐者不乐专一其心也三日齐而二日伐鼓祭者情散意逸故讥而问之【家语载季桓子将祭齐三日而二日钟鼓音不絶盖其事】
　　孔子曰绎之于库门内祊之于东方朝市之于西方失之矣
　　祊当在庙门外之西室绎又于其堂神位在西也此二者同时而大名曰绎其祭礼简而事尸礼大朝市当在市东偏【周礼市有三期大市日侧而市朝市朝时而市夕市夕时而市】
　　社祭土而主隂气也君南乡于北墉下答隂之义也日用甲用日之始也天子大社必受霜露风雨以逹天地之气也是故防国之社屋之不受天阳也薄社北牖使隂明也【防息浪反】
　　北墉社内北墙也防国之社存亡国之社为戒也主于此而言则曰胜社夲其地而言则曰薄社薄即亳【古者东有亳社西有国社故以朝廷执政之地为间于两社】社祭土主隂气故祭社时社在南设主坛上而北靣君立北墙下而南乡祭之是答隂之义也日用甲者阳始于甲而物生故社用甲隂极于辛而物成故郊用辛风雨至则万物生霜露降则万物成故社不为屋以受风雨霜露使天地之气通薄社即殷防国之社故屋之不使通惟开北牖示絶阳而通隂【孔氏方氏】
　　社所以神地之道也地载万物天垂象取财于地取法于天是以尊天而亲地也故教民美报焉家主中霤而国主社示夲也唯为社事单出里唯为社田国人毕作唯社丘乗共粢盛所以报夲反始也
　　社国所祀中霤家所祀皆土神社事祭社事单尽出里谓离所居社田为社而田猎取兽供社祭毕亦尽作起行丘乗十六井为丘出车一乗丘言地乗言赋粢稷也在器曰盛○地有其物天垂其象所谓在天成象在地成形载物以利民用故言取财于地垂象以示民则故言取法于天尊天故惟天子祭天亲地故教民莫不祭地家祭地于中霤国祭地于社皆示生养之夲在地也唯社祭倾里而出唯社田举国而行唯尽丘乗皆共粢盛唯社为然而他事则不然报夲反始之礼重也【用郑氏方氏补】
　　季春出火为焚也然后简其车赋而歴其卒伍而君亲誓社以习军旅左之右之坐之起之以观其习变也而流示之禽而盐诸利以观其不犯命也求服其志不贪其得故以战则克以祭则受福【盐去声】
　　火星以春见木气终于辰而火生继之也故以季春出火焚为烧除宿草简择也歴有试之意车赋即司马法自六尺为歩积而至通十为乗出革车一乗卒伍者五人为伍五伍为两四两为卒军法立于伍成于卒流示之禽者驱其禽而示之络绎迅速如流盐读为艶驱禽而示之是歆艶之以利也不犯命者谓范我驰驱而不茍于得禽也失伍得禽则为犯命矣○社必先之以焚者焚其宿草而后可田以田而所得之禽因以祭社故君亲自誓社教阵讫而行田礼驱禽于阵前以流示之使之艶歆于其艶动之际而观其恪守誓命不敢违犯誓命以诡遇获禽是求以服士卒之心使进退如命而非贪其所得之禽也故以此众战则克胜以此兽祭则受福夫兵者不祥之器若无故而习是习杀人也故因田而教焉鸟兽鱼鳖皆函血气若无故而杀是暴天物也故因祭而田焉明非好兵也为田猎也非好田猎也为祭祀也外彰事神之礼而内寓不虞之备圣人以顺动如此【用孔氏方氏李氏补】
　　天子适四方先柴
　　所至告天【补】
　　郊之祭也迎长日之至也大报天而主日也兆于南郊就阳位也埽地而祭于其质也器用陶匏以象天地之性也于郊故谓之郊牲用骍尚赤也用犊贵诚也郊祭在建子之月阳初生而日浸长故曰迎长日之至月令仲夏日长至者至极也言日长至此而极此云迎长日之至者至来也言日长自此而始大报天而以日为主者于天神无所不报以迎长日之至故以日为主日众阳之宗也兆谓为之区域如兆也匏以气生陶以土成故谓象天地之性骍色赤赤者盛阳之色犊者小牛诚未散故曰贵诚【用张氏方氏补】
　　郊之用辛也周之始郊日以至
　　用辛者以冬至阳气新用事人君当斋戒自新然冬至不常在辛用辛则似不用冬至之日而用冬至之月横渠谓自冬至日以乐降神为郊之始而未祀既降神乃用辛日而祀故曰迎长日之至又曰郊之用辛也周之始郊日以至【集】
　　卜郊受命于祖庙作于祢宫尊祖亲考之义也卜之日王立于泽亲听誓命受教谏之义也献命库门之内戒百官也太庙之命戒百姓也
　　卜日者崔氏谓卜日以至日为主不吉乃用他日方氏谓卜上辛中辛下辛作即灼泽者泽宫将祭以射择士之地库门在雉门外入库门则至庙门外献命库门之内者谓王自泽宫而还有司献王所以命百官之事○郊事既尊不敢专輙故先告祖谓之受命尊祖也既告而后卜于祢宫以质其可否亲考也卜之日王既先受誓戒于泽宫退而复誓戒其臣百官盖授之以官者防也故于库门百姓盖赐之以姓者亲也故于太庙皆使一心以恭承祭祀【郑氏孔氏方氏】
　　祭之日王皮弁以听祭报示民严上也防者不哭不敢凶服汜埽反道乡为田烛弗命而民听上【汜亦作泛埽素报反】听祭报听有司报白行事之期如逆粢省镬书典于王告备于王皆祭报也汜埽谓郊祭所经之地皆泛埽也反道谓刬令新土反在上也田烛田首为烛以照道皆谓郊道之民为之也○王皮弁以待宗伯报曰祭期然后服祭服而行祭事以天子之尊而严于事上帝如此则民莫不从而效之故是日有防者不敢哭不敢凶服皆汜埽反道乡为田烛弗命而民听上以上有以先之也【用郑氏马氏补】
　　祭之日王被衮以象天戴冕璪十有二旒则天数也乗素车贵其质也旂十有二旒龙章而设日月以象天也天垂象圣人则之郊所以明天道也
　　衮象天画日月星辰之章璪者聚采以贯玉而有华藻故谓之璪素车木路也龙章而设日月者大旂也凡祭天有两旂两车其乗玉路建大常旂者即道之车祭之日驭之以适郊者也其乗素车建大旂者即事之车祭之时驭之以赴坛者也【方氏陈氏】
　　帝牛不吉以为稷牛帝牛必在涤三月稷牛唯具所以别事天神与人鬼也
　　涤牢中所搜除处○养牲必养二牲先卜以为帝牛不吉则以为稷牛帝牛在涤以精洁为义稷牛唯具则取足而已郊天以后稷配帝为天神稷为人鬼故其别如此【用陆氏方氏补】
