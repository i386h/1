<!-- { "loadSidebar": true } -->
　　谨按圣门之指示要领在此一章异端之窃证空谈亦在此一章故学者读此章最不可不审夫万事莫不有理学者当贯通之以理故夫子谓之一以贯然必先以学问之功而后能至于贯通之地故曾子释之以忠与恕盖理固无所不在而人之未能以贯通者己私间之也尽己之谓忠推己及人之谓恕忠恕既尽己私乃克此理所在斯能贯通故忠恕者所能一以贯之者也夫子他日又尝以告子贡曰汝以予为多学而识之者与非也予一以贯之此谓多学正所以求为贯通不可止于务多而已也顔子得此意故曰博我以文约我以礼约以礼则一以贯矣然非出于博文之外也孟子得此意故曰博学而详説之将以反説约也反説约则一以贯矣然皆自博学详説中来也圣贤之学首尾该贯昭然甚眀初未尝单出而为一贯之説奈何异端之学既兴荡空之説肆行尽论语二十篇无一可借为荡空之证者始节畧忠恕之説单摘一贯之语矫诬圣言自证已説以为天下之理自成一贯初无事于他求是不从事于博文而径欲约礼也不从事于博学详説而径欲反説约也已非圣贤教人本防矣甚至挑剔新説谓不必言贯此道不必贯而本一呜呼此有物混成之説也而可以乱圣言哉愚尝攷其故其端盖自春秋战国来矣夫道即理也粲然于天地间者皆理也不谓之理而谓之道者道者大路之名人之无有不由于理亦犹人之无有不由于路谓理为道者正以人所常行欲人之晓然易见而非超出于人事之外他有所谓髙深之道也唐虞三代之隆上之所行者皆此道下之所见者亦皆此道士之已达者以此道见之设施士之未达者以此道见之讲眀大之为三纲五常细之为万事万物无非此道而何有异説周室既衰学校既废上无与主张下无与讲习士始分裂而四出得志于当世者外此道而为功名则为管晏之功利则为苏张之从衡则为申韩之法术不得志于当世者外此道而为横议则为老聃之清虚则为庄列之寓言则为驺衍之诬诞凡皆道之不眀故也然得志于当世者其祸虽烈而祸犹止于一时不得志于当世者其説虽髙而祸乃及于万世凡今之削髪缁衣喝佛骂祖者自以为深于禅学而不知皆战国之士不得志于当世者戏剧之余谈也凡今之流于髙虚求异一世者自以为善谈圣经而不知此即禅学亦战国之士不得志于当世者展转之流毒也天生夫子不于他时而独于春秋之世正使于众説淆乱之际立大中至正之极眀日用常行之道为天下万世之师论语二十篇拳拳训告惟以学问躬行惟以孝弟忠信独于曾子之毅而告以一以贯之之説又独于子贡之敏悟而启以一以贯之之机以一而贯之是于功深力到之余更求提纲挈领之要夫子教人意盖出此后世学者于曾子子贡平日之功尚未必一日用其力反欲尽畧论语二十篇而独取一以贯之之章又于此章节畧忠恕之语而径为一贯之説且贯者串物之名也而绳者所以串物者也必有物之可贯也然后得以绳而贯之必有积学之功讲眀之素也然后得以理而贯之故曰一以贯之以云者用此以贯之之名也今直曰一贯并与以之一辞而去之是自成一贯他无讲求已大不可况可并去贯字单出言一论语本文何尝如此而天下亦安有此理哉愚所谓读论语此章最不可不审者以此故也惟吾徒其深省而懋眀之
　　余姚县学讲义【徳祐元年乙亥囘司绍兴】
　　余姚县学震之所旧逰学舍诸长上皆震之所尝承教今兹承乏乡部误蒙诸长上聮璧之翰谓文公朱先生亦尝持此常平之节此邑又其所尝经从之地以震曾读文公之书俾诵所学其为谦徳甚至而其为説亦切矣然震窃谓讲书正非文公之所以教也文公讲学五十年未尝为讲义惟过玉山尝有讲义亦不过录问答数语虽过余姚之学而无余姚县学讲书之事震何人而敢僣越况近世讲书讲者非所问听者非所疑正文公畴昔之所戒耶辞至再三不获已姑道区区鄙见以谓言之不若行之耳未知诸长上以为如何更乞赐教为幸
　　子曰古者言之不出耻躬之不逮也
　　古者举古之人以警今之人也耻者谓言或过其行则古之人以为深耻也夫子此意正欲学者讷于言而敏于行耳盖理有自然本不待言四时行百物生天不待言而有自然之运化大之为三纲五常微之为薄物细故人亦不待言而各有自然之凖则此夫子所以叹天何言哉而谓予欲无言其有不得已而见于问答者亦皆正为学者躬行而发凡今见于论语二十篇者往往不过片言而止言之非艰行之惟艰圣门何尝以能言为事自杨氏为我墨氏兼爱不力辩之则行之者差矣孟子始不得已而详于言老氏清浄佛氏寂灭不力辩之则行之者差矣韩子始不得已而详于言髙者论空虚卑者溺功利不力辩之则行之者差矣周子程子始又不得已而详于言周程既没学者谈虚借周程之説售佛老之私向也以异端而谈禅世犹知禅学自为禅学及其以儒者而谈禅世因误认儒学自为禅学以伪易真是非贸乱此而不辟其误天下后世之躬行将又有大于杨墨以来之患者文公朱先生于是力主知行之説必使先眀义理别白是非然后见之躬行可免陷入异端之此其捄世之心甚切析理之説甚精学者因其言之已眀正其身之所行为圣为贤何所不可顾乃掇拾绪余増衍浮説徒有终身之议论竟无一日之躬行甚至借以文奸转以欺世风俗大壊甚不忍言文公所以讲眀之初意夫岂若是然则今日其将何以捄此亦在眀吾夫子之训而深以言之轻出为耻其形于言也常恐行有不类惕然愧耻而不敢轻于言其见于行也常恐不副所言惕然愧耻而不敢不勉于行则言日以精行日以脩庶防君子之归而不至骎骎陷入虚诞欺罔之域则可无负于文公知行并进之训矣君子小人之分决于言行之相顾与否言行之相顾不相顾又决于此心之知耻与否吾徒其可不日加警省而徒以多言为能哉

　　黄氏日抄卷八十二
<子部,儒家类,黄氏日抄>
　　钦定四库全书
　　黄氏日抄卷八十三　　　　宋　黄震　撰防问
　　吴县拟试防问三道【辛酉科】
