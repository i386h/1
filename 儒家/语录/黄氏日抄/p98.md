<!-- { "loadSidebar": true } -->
　　大夫君不迎于门外入即位于堂下主人北面众主人南靣妇人即位于房中若有君命命夫命妇之命四邻賔客其君后主人而拜
　　四邻賔客谓昔经使邻国令卿大夫遣使来吊其君后主人而拜者君代主人拜防礼以后为尊主人无二也【孔氏贾氏】
　　君吊见尸柩而后踊大夫士若君不戒而往不具殷奠君退必奠
　　君来不先戒当时虽不及具殷奠君去后必设奠以荣君之来【孔氏】
　　君大棺八寸属六寸椑四寸上大夫大棺八寸属六寸下大夫棺六寸属四寸士棺六寸【属音烛椑歩歴反】
　　此明君大夫士棺重数厚薄之制大棺以其包于外故曰大属则连属于大棺故曰属椑则亲身而偪近故曰椑大棺及属用梓椑用杝【以支反】凡二重合厚二尺一寸上大夫列国之卿也二重士一重天子则四重制见檀弓庶人棺四寸【用孔氏贾氏修】
　　君里棺用朱緑用杂金鐟大夫里棺用绿用牛骨鐟士不緑【鐟子南反】
　　里棺谓以缯贴棺里朱贴四方緑贴四角鐟钉也所以琢朱绿缯着里士惟用【郑氏孔氏】
　　君盖用漆三袵三束大夫盖用漆二袵二束士盖不用漆二袵二束
　　盖棺之上盖也用漆者涂其合缝处袵谓燕尾合棺缝际也棺两邉各三袵每当袵上輙以牛皮束之故三袵三束大夫士则杀其一【孔氏】
　　君大夫鬊爪实于緑中士埋之【鬊音舜爪侧巧反】
　　鬊死者乱髪也并爪寔緑中谓棺四角所贴之绿缯士棺四角不緑故埋之【用孔氏修】
　　君殡用輴櫕至于上毕涂屋大夫殡以帱櫕置于西序涂不暨于棺士殡见袵涂上帷之【輴勑伦反见贤遍反】
　　輴车所以载棺用輴谓置棺于輴之内櫕则聚木以周其外至于棺上四注如屋櫕毕则尽涂其屋帱覆也大夫棺不輴以棺衣覆帱之西序者屋堂西头壁就墙櫕其三靣上不为屋涂不及其棺祍谓棺外祍束之祍也士不櫕掘地下棺见露其祍亦以木覆涂其上而帷之帷者鬼神尚幽闇也凡涂之为火偹也【用孔氏贾氏修】
　　熬君四种八筐大夫三种六筐士二种四筐加鱼腊焉熬者煎谷使香将涂则设于棺旁所以惑蚍蜉使不至棺君四种黍稷稻粱各二筐为八筐大夫去稻士去粱四筐者手足处各一余设于左右鱼腊亦惑蜉蚍【用孔氏修】
　　饰棺君龙帷三池振容黼荒火三列黼三列素锦禇加伪荒纁纽六齐五采五贝黼翣二黻翣二画翣二皆戴圭鱼跃拂池君纁戴六纁披六大夫画帷二池不振容畵荒火三列黻三列素锦禇纁纽二纽二齐三采三贝黻翣二畵翣二皆戴绥鱼跃拂池大夫戴前纁后披亦如之士布帷布荒一池揄绞纁纽二缁纽二齐三采一贝畵翣二皆戴绥士戴前纁后缁二披用纁【伪读为帷齐才细切又如字披彼义反揄音遥】
　　饰棺以华道路不欲众恶其亲也帷者栁车邉障龙帷者王侯画龙三池者织竹为笼衣以青布挂于荒之爪端以象平生宫室之有承霤名曰池天子四靣诸侯缺其后故三池振容者振动也容饰也以绞缯为之长丈余如幡画其上为雉县于池下为容饰车行则动黼荒火三列黻三列者荒谓栁车之上覆縁荒之邉为黑白黼文中央又畵火火形如半环凡三列又畵黻黻形两己字相背亦三列也素锦禇者禇屋也于荒下用白锦为屋在路象宫室也加伪荒者郑氏读伪为帷上盖曰荒邉墙曰帷加帷荒于素锦屋之上也纁纽六者上盖与邉墙相离故以纁缯为纽以连之旁各三凡六也齐五采五贝者齐象车盖其鼈甲上当中形圆髙三尺径二尺余四靣有垂下象车盖之蕤上下缝合五采缯行列相次又列贝为五行交络齐上也黼翣二黻翣二畵翣二皆戴圭者翣形如扇以木为筐广三尺髙二尺四寸以障柩车而行二画黼二画黻二画云气两角髙皆戴圭玉也鱼跃拂池者县铜鱼于振容间车行则鱼跳跃上拂池也君纁戴六纁披六者棺横束有三每束两邉屈皮为纽共六纽用纁帛戴索连系于纽与外畔栁材相当故有六戴又用纁帛将一头结此戴出一头于帷外人牵之故有六披也大夫之数降于君戴绥者翣角不圭用五采羽作绥也士又降于大夫池揄绞者士惟一池在前亦画揄雉于绞在池上【郑氏孔氏】
　　君葬用輴四綍二碑御棺用羽葆大夫葬用輴二綍二碑御棺用茅士葬用国车二綍无碑比出宫御棺用功布
　　輴即殡时载柩之车也国车者岂士不为輴车止因常用之车欤綍即绋盖引车者碑各一孔立于圹之前后以穿綍下柩于圹者羽葆以鸟羽注于柄末如盖而御者执之为车行之节度士无碑手县下之功布大功之布羽葆功布等其象皆如麾比出宫者既出宫后不用【用孔氏修】
　　凡封用綍去碑负引君封以衡大夫士以咸君命毋哗以鼔封大夫命毋哭士哭者相止也【封读作窆咸读作缄】
　　封周礼作窆下棺也衡平也咸缄也棺束为缄人君以木横贯缄耳居旁持而平之大夫士旁牵缄而已鼓者击鼓为縦舍之节【郑氏】
　　君松椁大夫栢椁士杂木
　　松用松心【孔氏】
　　棺椁之间君容柷大夫容壶士容甒【音武】
　　间可蔵物因以为度柷方二尺四寸壶大一石甒五斗【郑氏方氏】
　　君里椁虞筐大夫不里椁士不虞筐
　　郑氏曰里椁之物虞筐之文未闻也陆氏曰里椁里其内虞筐虞其外

　　黄氏日抄卷二十二
<子部,儒家类,黄氏日抄>
　　钦定四库全书
　　黄氏日抄卷二十三　　　　宋　黄震　撰读礼记【十】
　　祭法第二十三
　　祭法有虞氏禘黄帝而郊喾祖颛顼而宗尧夏后氏亦禘黄帝而郊鲧祖颛顼而宗禹殷人禘喾而郊防祖契而宗汤周人禘喾而郊稷祖文王而宗武王
　　帝喾尧父颛顼舜祖防契六世孙禘者禘其祖之所自出郊者郊天以其太祖配祖者祖有功宗者宗有徳然周之文王本以徳武王本以功又孝经云宗祀文王与此不同江陵项氏曰此经生用其师说推次而上非必有明文可据礼记文体如此者多如有虞氏官五十夏百殷二百周三百亦是以数相推考实难矣天台贾氏曰尧禅舜舜禅禹其禅一也虞既宗尧夏乃不宗舜舜生于瞽瞍禹生于鲧其生一也夏既郊鲧虞乃不郊瞽瞍虞夏商所祖者庙之太祖周所祖者乃不以庙之太祖后稷而以文王意各以义起【集】
　　燔柴于泰坛祭天也瘗埋于泰折祭地也用骍犊【折之设反】泰坛南郊之坛也泰折北郊之坎也坛以圆而髙为言折以方而深为言燔柴升而明天道也瘗埋蔵而幽地道也牲则用骍犊【陈氏方氏】
　　埋少牢于泰昭祭时也相近于坎坛祭寒暑也王宫祭日也夜明祭月也幽宗祭星也雩宗祭水旱也四坎坛祭四方也山林川谷丘陵能出云为风雨见怪物皆曰神有天下者祭百神诸侯在其地则祭之亡其地则不祭【相近郑音禳祈横渠如字见贤遍反亡音无】
　　昭明也泰昭者祭四时之坛名相近郑氏改为禳祈方氏谓孔丛子作祖迎横渠读如字王宫夜明以下皆所祭坛名○眉山孙氏曰四时也寒暑也日也月也星辰也水旱也孔安国指为书之禋于六宗孔子尝以此答宰我事见孔丛子横渠张氏曰日月星辰风雨寒暑无特祭皆从祀于郊所谓日于坛月于坎日于东月于西皆不出祀之兆言王宫夜明幽宗之类皆指其祭位尔寒暑无定暑近日坛寒近月坎故曰相近于坎坛祭寒暑也注谓相近为禳祈者非方氏曰四方者四方万物之神故有坎有坛而合以四焉【集】
　　大凢生于天地之间者皆曰命其万物死皆曰折人死曰鬼此五代之所不变也七代之所更立者禘郊祖宗其余不变也
　　五代谓黄帝虞夏商周七代通数颛顼及喾【郑氏】
　　天下有王分地建国置都立邑设庙祧坛墠而祭之乃为亲防多少之数是故王立七庙一坛一墠曰考庙曰王考庙曰皇考庙曰显考庙曰祖考庙皆月祭之逺庙为祧有二祧享尝乃止去祧为坛去坛为墠坛墠有祷焉祭之无祷乃止去墠曰鬼诸侯立五庙一坛一墠曰考庙曰王考庙曰皇考庙皆月祭之显考庙祖考庙享尝乃止去祖为坛去坛为墠坛墠有祷焉祭之无祷乃止去墠为鬼大夫立三庙一坛曰考庙曰王考庙曰皇考庙享尝乃止显考祖考无庙有祷焉为坛祭之去坛为鬼适士二庙一坛曰考庙曰王考庙享尝乃止显考无庙有祷焉为坛祭之去坛为鬼官师一庙曰考庙王考无庙而祭之去王考为鬼庶士庶人无庙死曰鬼【适丁厯反】
　　建国封诸侯也置都立邑为卿大夫采地及赐士有功者之地也庙貌也象先祖之貌也祧超也超出庙貌之上也封土曰坛除地曰墠考成也谓有成徳之美也父庙曰考王君也尊于父者也祖庙曰王考皇大也尤尊者也曾祖庙曰皇考显者髙而在上之义也髙祖庙曰显考祖始也始祖庙曰祖考庙皆月祭之旣祧则时祭之去祧而为坛为墠惟有祷而后祭之去墠为鬼鬼则归于无迹矣荐而不祭自天子降杀以两至庶人无庙死惟曰鬼则飨于寝凢皆注防依本文之说如此长乐陈氏曰祭法言天子至士立庙之制多与礼异其言坛墠等威之辨理或有之秦溪杨氏曰祭法与王制不同王制天子三昭三穆与太祖为七庙祭法则序四亲二祧王制诸侯二昭二穆为五庙祭法则序三亲月祭其髙太二庙特时祭之王制大夫三庙有太祖祭法无太祖王制士一庙祭法分适士二庙官师一庙祭法有坛有墠王制无之祭法有王考皇考显考祖考之称王制无之又按三坛同墠出于金縢乃因有祷而为之非宗庙之外预为坛墠以待他日之祷孝经为之宗庙以鬼享之亦非去墠始为鬼晋张融谓祭法去祧为坛去坛为墠去墠为鬼皆衰世之法则所言难以尽信【集】
　　王为羣姓立社曰大社王自为立社曰王社诸侯为百姓立社曰国社诸侯自为立社曰侯社大夫以下成羣立社曰置社
　　大夫以下谓下至庶人共立社今里社是【郑氏】
　　王为羣姓立七祀曰司命曰中霤曰国门曰国行曰泰厉曰户曰灶王自为立七祀诸侯为国立五祀曰司命曰中霤曰国门曰国行曰公厉诸侯自为立五祀大夫立三祀曰族厉曰门曰行适士立二祀曰门曰行庶士庶人立一祀或立户或立灶
　　司命主督察中霤主堂室厉主杀罚仪礼士祷五祀与此亦不同【郑氏辅氏】
　　王下祭殇五适子适孙适曽孙适孙适来孙诸侯下祭三大夫下祭二适士及庶人祭子而止【适丁厯反】
　　孙之子为来孙方来未已也祭殇止适【方氏应氏】
　　夫圣王之制祭祀也法施于民则祀之以死勤事则祀之以劳定国则祀之能御大菑则祀之能捍大患则祀之是故厉山氏之有天下也其子曰农能殖百谷夏之衰也周弃继之故祀以为稷共工氏之覇九州也其子曰后士能平九州故祀以为社帝喾能序星辰以着众尧能赏均刑法以义终舜勤众事而野死鲧鄣鸿水而殛死禹能脩鲧之功黄帝正名百物以明民共财颛顼能脩之契为司徒而民成冥勤其官而水死汤以寛治民而除其虐文王以文治武王以武功去民之菑此皆有功烈于民者也及夫日月星辰民所瞻仰也山林川谷丘陵民所取财用也非此族也不在祀典
　　厉山氏炎帝也即神农起烈山或曰烈山氏夏末汤大旱七年变置社稷始废农祀弃弃后稷名也共工在太昊炎帝之间共财谓散民取百物以自赡族犹类也【郑氏孔氏】
　　祭义第二十四
