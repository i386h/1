<!-- { "loadSidebar": true } -->
　　古者周天子之官有庶子官庶子官职诸侯卿大夫士之庶子之卒掌其戒令与其教治别其等正其位国有大事则率国子而致于大子唯所用之若有甲兵之事则授之以车甲合其卒伍置其有司以军法治之司马弗正凡国之政事国子存游卒使之脩徳学道春合诸学秋合诸射以考其艺而进退之【卒七对反惟卒伍之卒如字正音征】卒读为倅副也谓诸子副代其父者也司马弗正谓属庶子官司马弗征赋之也游卒游逸而为副贰庶子之未仕者也【孔氏】
　　诸侯燕礼之义君立阼阶之东南南乡尔卿大夫皆少进定位也君席阼阶之上居主位也君独升立席上西面特立莫敢适之义也设賔主饮酒之礼也使宰夫为献主臣莫敢与君亢礼也不以公卿为賔而以大夫为賔为疑也明嫌之义也賔入中庭君降一等而揖之礼之也【乡许亮反适音敌】
　　定位定羣臣之位也莫敢适莫敢与君为敌也宰夫主饍食之官天子使宰夫为主以代献賔也不以公卿为賔而以大夫为賔谓公卿尊矣复以为賔则尊与君太廹近故以大夫为賔大夫位卑无嫌也【郑氏孔氏】
　　君举旅于賔及君所赐爵皆降再拜稽首升成拜明臣礼也君答拜之礼无不答明君上之礼也臣下竭力尽能以立功于国君必报之以爵禄故臣下皆务竭力尽能以立功是以国安而君宁礼无不答言上之不虗取于下也上必明正道以道民民道之而有功然后取其什一故上用足而下不匮也是以上下和亲而不相怨也和宁礼之用也此君臣上下之大义也故曰燕礼者所以明君臣之义也【道音导】
　　此明君臣上下相报之义【孔説】
　　席小卿次上卿大夫次小卿士庶子以次就位于下献君君举旅行酬而后献卿卿举旅行酬而后献大夫大夫举旅行酬而后献士士举旅行酬而后献庶子爼豆牲体荐羞皆有等差所以明贵贱也【差初佳反】
　　小卿下卿也献君君举旅行酬者案燕礼宰夫为主人酌以献賔賔饮毕酌以酢主人主人饮毕酌以献君君饮毕酌以酢主人更爵以受酢于阼阶下饮卒爵主人又洗觚酬主人先饮卒爵酌以酬賔賔受觚坐奠于荐东讫小臣请媵爵者二人媵爵阼阶下皆北面媵爵于公媵爵者先自饮毕媵爵者洗象觯酌奠于公席之前公坐取所媵之觯以酬賔賔于时下再拜稽首公命小臣辞賔升成拜公立卒觯賔乃受公虚爵酌之酬大夫于西阶上众大夫相酬毕奠虚觯于篚自此凢旅酬皆以徧而止【孔氏】
　　聘义第四十八
　　聘礼上公七介侯伯五介子男三介所以明贵贱也介绍而命君子于其所尊弗敢质敬之至也三譲而后传命三譲而后入庙门三揖而后至阶三譲而后升所以致尊譲也君使士迎于竟大夫郊劳君亲拜迎于大门之内而庙受北面拜贶拜君命之辱所以致敬也敬譲也者君子之所以相接也故诸侯相接以敬让则不相侵陵【竟音境劳去声】
　　介所以传逹賔主之命爵有贵贱则介有多寡故曰以明贵贱介有三等末介传中介中介传上介以相继而传之故曰介绍而传命质者对也与之正相当也使臣不敢与主君亢礼故曰弗敢质一说父子之间以质为敬君臣之间以文为敬故曰于其所尊弗敢质敬之至也庙受者受使者所防之命也命入门皆三譲三揖至阶三譲而升賔所以敬主也士迎于竟大夫劳于郊君亲拜迎而庙受主人所以敬賔也賔主之交相敬譲如此此邻国所以不相侵陵而兵不兴也【孔氏吕氏方氏陆氏】
　　卿为上摈大夫为承摈士为绍摈君亲礼賔賔私面私觌致饔饩还圭璋贿赠飨食燕所以明賔客君臣之义也
　　摈者主国之君所使接賔者也主之有摈犹賔之有介也卿为上摈迎接賔客大夫为承摈承副上摈士为绍摈继续承摈君亲礼賔亲执醴以礼之也賔私面私觌者私以己礼面见主国之卿大夫为私面私以己礼觌主国之君为私觌也牲杀曰饔生曰饩半圭曰璋贿以货言赠以送言飨以酒为主食以食为主燕则兼酒食而燕乐之也君亲礼賔賔私面私觌以至飨食燕所以明賔客之义还圭璋致饔饩贿赠则使人致之所以明君臣之义【孔氏吕氏方氏】
　　故天子制诸侯比年小聘三年大聘相厉以礼使者聘而误主君弗亲飨食也所以愧厉之也诸侯相厉以礼则外不相侵内不相陵此天子之所以养诸侯兵不用而诸侯自为正之具也【比必履反】
　　聘而误谓使者行聘之时礼有错误【孔氏】
　　以圭璋聘重礼也已聘而还圭璋此轻财而重礼之义也诸侯相厉以轻财重礼则民作让矣
　　君子以玉比徳故聘礼执圭璋致命以逹其君之信聘君以圭聘夫人以璋半圭曰璋取法于隂阳之义也其圭璋则典瑞所谓瑑圭璋璧琮以頫聘者也行聘礼之后飨君用璧飨夫人用琮皆加于束帛既飨之后以圭璋礼之重也故以本物还之以璧琮飨币财之轻也故受之而更以他物赠之所谓轻财而重礼【吕氏孔氏】
　　主国待客出入三积饩客于舎五牢之具陈于内米三十车禾三十车刍薪倍禾皆陈于外乘禽日五双羣介皆有饩牢壹食再飨燕与时赐无数所以厚重礼也古之用财者不能均如此然而用财如此其厚者言尽之于礼也尽之于礼则内君臣不相陵而外不相侵故天子制之而诸侯务焉尔【乘防证反】
　　积犹委积之积三积皆有牢礼米禾刍薪五牢谓饪一牢腥二牢饩二牢每牢具牛羊豕也乘禽谓乗行羣匹之禽鴈鹜之属聘卿则日致五双也羣介皆有饩牢则无饪腥矣杀于使臣故也燕盛于飨飨盛于食于食惟一于飨至再于燕与时赐无数厚重礼也不能均者均犹皆也言常时用财丰杀随时不能皆如此其厚独于聘礼则厚也【用孔氏吕氏方氏补】
　　聘射之礼至大礼也质明而始行事日几中而后礼成非强有力者弗能行也故强有力者将以行礼也酒清人渴而不敢饮也肉干人饥而不敢食也日莫人倦齐庄正齐而不敢解惰以成礼节以正君臣以亲父子以和长幼此众人之所难而君子行之故谓之有行有行之谓有义有义之谓勇敢故所贵于勇敢者贵其能以立义也所贵于立义者贵其有行也所贵于有行者贵其行礼也故所贵于勇敢者贵其敢行礼义也故勇敢强有力者天下无事则用之于礼义天下有事则用之于战胜用之于战胜则无敌用之于礼义则顺治外无敌内顺治此之谓盛徳故圣王之贵勇敢强有力如此也勇敢强有力而不用之于礼义战胜而用之于争闘则谓之乱人刑罚行于国所诛者乱人也如此则民顺治而国安也【干音干】
　　此因聘义而兼射义以推演其说【补】
　　子贡问于孔子曰敢问君子贵玉而贱碈者何也为玉之寡而碈之多与孔子曰非为碈之多故贱之也玉之寡故贵之也夫昔者君子比徳于玉焉温润而泽仁也缜宻以栗知也亷而不刿义也垂之如坠礼也叩之其声清越以长其终诎然乐也瑕不掩瑜瑜不揜瑕忠也孚尹旁逹信也气如白虹天也精神见于山川地也圭璋特逹徳也天下莫不贵者道也诗云言念君子温其如玉故君子贵之也【碈武巾反知音智刿九卫反诎其勿反】
　　碈石似玉或作珉缜致也栗坚貎亷棱也刿利伤也越犹也诎絶止貎凡金声始洪终杀玉声始终若一其终诎然谓其无衰杀之渐所谓玉振终条理也瑕玉病瑜玉中美也孚尹旁逹未详郑氏以孚读为浮尹读为筠云浮筠者玉之采色义既无据恐未必然山隂陆氏云孚信也尹正也孚尹犹言信正言玉坚贞之徳外信逹也此于字义近之特逹者谓璧琮必有币以将之圭璋特逹而已不用借币如君子之徳无待乎外也诗秦风小戎之篇【郑氏孔氏吕氏陆氏】
　　防服四制第四十九
　　凡礼之大体体天地法四时则隂阳顺人情故谓之礼訾之者是不知礼之所由生也夫礼吉凶异道不得相干取之隂阳也防有四制变而从宜取之四时也有恩有理有节有权取之人情也恩者仁也理者义也节者礼也权者知也仁义礼知人道具矣【訾音紫毁也】
　　四制谓防服之中有以恩制义制节制权制四者之别【贾氏】
　　其恩厚者其服重故为父斩衰三年以恩制者也门内之治恩揜义门外之治义断恩资于事父以事君而敬同贵贵尊尊义之大者也故为君亦斩衰三年以义制者也【断丁乱反】
　　此明恩制义制
　　三日而食三月而沐期而练毁不灭性不以死伤生也防不过三年苴衰不补坟墓不培祥之日鼓素琴告民有终也以节制者也【苴七余反】
　　此明节制
　　资于事父以事母而爱同天无二日土无二王国无二君家无二尊以一治之也故父在为母齐衰期者见无二尊也杖者何也爵也三日授子杖五日授大夫杖七日授士杖或曰担主或曰辅病妇人童子不杖不能病也百官备百物具不言而事行者扶而起言而后事行者杖而起身自执事而后行者面垢而已秃者不髽伛者不袒跛者不踊老病不止酒肉凡此八者以权制者也【担徒艳反今又如字袒徒旱反】
　　此明权制父在为母一也有杖乃扶而起二也杖而起三也面垢四也秃者五也伛者六也跛者七也老病八也　杖本扶病而曰爵者以爵者有徳其恩必深为之服者病必重故曰爵也言为爵者设也三日授子杖者子恩深病速故授杖早其余以次而迟也担郑云假也尊其为主假之以杖者也吕氏云恐止音担谓负荷所主之防故授之以杖也杖以辅病未成人之妇人防少之男子虽居防未能至于病故不杖也三日五日七日授杖不同者为君防而服之者众也不言而事行者谓天子诸侯扶而起者以病而贵重故杖而又扶之以人也言而后事行谓大夫士杖而起者病也身自执事而后行谓庶民面垢而已者居防而又劳苦不敢至病恐以毁灭性也秃者无髪故不髽伛者露防可憎故不袒跛者脚蹇难跃故不踊老病者须有养故不止酒肉子于父母贵贱情同情难直遂其为礼之不同如此故曰权制或以父在为母属上文而以授杖不同为权制之一【用郑氏孔氏补】
　　始死三日不怠三月不解期悲哀三年忧恩之杀也圣人因杀以制节此防之所以三年贤者不得过不肖者不得不及此防之中庸也王者之所常行也书曰髙宗谅闇三年不言善之也王者莫不行此礼何以独善之者曰髙宗者武丁武丁者殷之贤王也继世即位而慈良于防当此之时殷衰而复兴礼废而复起故善之善之故载之书中而髙之故谓之髙宗三年之防君不言书云髙宗谅闇三年不言此之谓也然而曰言不文者谓臣下也礼斩衰之防唯而不对齐衰之防对而不言大功之防言而不议缌小功之防议而不及乐父母之防衰冠绳缨菅屦三日而食粥三月而沐期十三月而练冠三年而祥比终兹三节者仁者可以观其爱焉知者可以观其理焉强者可以观其志焉礼以治之义以正之孝子弟弟贞妇皆可得而察焉
　　谅闇谓信黙也此覆明前四制之中节制之义也三节者初防至三月一也练二也祥三也

　　黄氏日抄卷二十九
　　钦定四库全书
　　黄氏日抄卷三十　　　　　宋　黄震　撰读周礼
