<!-- { "loadSidebar": true } -->
　　宝祐乙夘嵗余应乡书闻有髙才卓识持衡风帘间者是为林君桂发而未果识也余既窃第归君来从事府幙一见如平生欢而末由欵诲益也后四三年再防君吴门与语夜参半君衮衮谈古今析义理如倾河汉不可休知其学必有自来而未能悉也自是每见闽之士必问君家世皆言君艾隠先生之子艾隠古学古心超然不与世接君亦刻厉先志坐是偃蹇于世余于是益敬之慕之又十年余归自江西君适从事沿海制司之幕因得请问艾隠先生详委君乃愀然言曰宦游日久先君墓犹未铭正欲以属之子余谢不能再三明日以其状来又辞至再三皆不获乃敬为叙其事而次之先生讳守道字守一自孩提已嶷然不羣耻与羣儿弄十嵗失怙恃卓有大志刻苦读书蚤工诗赋年十五即叹曰破碎非吾学也改学经又叹曰破碎犹吾前日诗赋也改従晦庵先生游愿闻大道之要裹粮束书至中途闻晦庵计而返慨然闭户力学精思家践如及考亭之门焉夫世之士生而读书即以科举为的既得之矣即复浑浑利禄场至老死不知省其或能付得失于分定知义理为先务又必得大儒为依归开其所従入之门而塞其所不必由之途然后知自拔于流俗如先生幼孤自奋以词赋破碎不为而改经学又以经义亦害道不为而改求大儒为之师求之师不偶复归而求之有余师譬之于水万折必东不极不止非大丈夫而能尔哉然则先生之视势利为何如矣性刚直每面折人过乡闾多畏惮不敢为非盖其修身践言所以率先人者深也能豪饮饮至数斗不乱吟笔天成辄出人意表尝独行防思忽有所得大笑声振山谷此皆竒气之所发见而世莫测也然则使先生而获遇于世又当何如矣家贫仅终伏腊而赋佃租特寛不择美恶燥湿辄槩入乡父老以此德之桂发捧乡书至讙以为积德之报而不知此于先生未足窥毫末也呜呼士患为科举累不志于道耳而先生志于道矣士志于道患质弱不足于用耳而先生有竒气矣士有竒气患脱畧细行与人或少恩耳而先生于乡曲细弱尽情矣然犹卒不一遇于世此命也于君何有而以得于外者为轻重哉然亦安有积之厚者发不而必于其身也哉先生之先出比干比干以谏死其子坚避难长林山因以林为氏武王封坚清河林放从祀先圣封清河伯盖袭坚之旧如雍如楚如不狃皆以名节见春秋左氏传故春秋时林氏惟鲁为盛其后林禄从晋元帝渡江遂为江南人禄十一世孙孝宝守泉州又为闽人唐僖宗干符二年有先辈公自闽擢进士第与衙推公兄弟竝兴子孙蕃衍故自唐以来林氏又惟闽为盛至昭宗朝有光州之固始林氏随王潮兄弟王闽者实在先辈公既显之后人先生别族尔先生之父讳晞顔祖讳顺夫尝以三舍法升上庠曽祖讳团先生生于某年某月以端平元年十二月晦日夙兴盥颒不疾而逝年若干淳祐元年十一月望葬茶溪之南娶陈氏方窆时陈氏犹在诸孤不忍预死其亲不并为陈氏祔穴陈氏卒又不忍穴先生墓傍遂起义别葬子男三人宗旦如坦皆有文名桂发受业晦庵之门人信斋杨公复以继先志登丁未进士第今以沿海制司干办公事秩满赴班孙男四人曰略曰拓曰抃曰玉芝玉芝入太学桂发子也孙女万全先生多遗稾庚子【阙】　多不存存者若干卷藏于家晚犹嗜易积十年【阙】　卦义濵死尚吟诵不辍易箦置易床头铭曰
　　于戏此艾隠先生林公之阡艾隠贵不以爵寿不以年世有贵且寿于艾隠未必如艾隠之家之能世其贤然则方来者其可量耶于斯乎可以观天
　　处士张君孺人林氏墓志
　　士非少长卓立必既逹而后黾勉于善者虽贤不得称素行也士非父母俱贤必从师而后训迪于善者虽美质未必能少长卓立也嘉熙庚子夏余读书邦庠同舍张君泽民时年犹未弱冠每晚凉新浴众方散步清谈泽民独日诵古文不少休平居非公堂讲肄足迹未尝出戸限余以是敬其少长能卓立知其必有自来者已而泽民冠乡书入太学擢进士第厯官所至称才能人人诵其父母之贤能教子余虽独知之早反以官牒差池未果登堂以拜岁在戊辰始获同官中都亟欲往拜之则其父已下世其母亦已老且病余悲之未几余补员外丞以出泽民亦随以母丧归余又重悲之越六年泽民俄以其父处士及其母孺人状来属余并为铭余以畴昔所向往不得辞处士讳该字子博庆元府象山县人本姓盛氏张之出也以盛之治命后舅氏始姓张父曰大父曰珍世有隠德孺人讳慈午姓林氏同里人世与张氏俱乡称善人者也处士赀产悉以逊诸兄孺人替送唯谨处士母老奉菽水尽欢孺人顺承唯谨处士居乡急义有患难必竭力扶援孺人叶助唯谨泽民读书处士课其程孺人躬缉绩甲夜分灯泽民从师处士竭其赀孺人早夜预备其女装泽民荐于乡处士曰书不负人汝毋得负书泽民及第归孺人曰恨汝父不及见其母负父训如其生及迎养孺人东嘉闻一施董声为愀然不乐及其子为百姓雪死寃于臬事司人或危之孺人乃大喜曰汝父亦慰九泉矣盖其同心同德有如此泽民在上庠援恩典乞双封二亲命将下处士先没孺人独拜命处士以淳熙戊申八月十有一日生淳祐辛亥十月二十有一日卒享年六十有四孺人生于淳熙丙午之八月二十有八日卒于咸淳戊辰之十有一月朔寿乃至八十有三心同德同而命不同泽民与人言未尝不堕泪然处士孺人之俱以贤称者心也德也命在天者岂所计耶泽民家伏腊初仅仅足自泽民防勲场屋遂贫自泽民登仕途益贫尝调建康府理曹贫不能将母不敢行京尹尚书潜公闻其贤而念之礼致之幙下孺人竟卒于京又贫无以为丧凡棺椁衣衾皆潜公赙给之潜公爱贤锡类之仁于是为不可及而泽民夙受父母训家庭之行益修取重当世其贤又何如也处士生二男长栩孙早世次润孙即泽民今以法从讳贤交荐为绍兴府诸暨县女二人长适舒祥卿次适徐祥发孙男五人女一人未行处士以寳祐甲寅十有一月甲申葬县之政实乡西冈孺人以咸淳己巳十有一月庚申祔其兆甲戍十月始得砻石请铭铭曰
　　父知教子矣母或掩其非母贤矣非父之甚盛德孰与开其基惟兹同德兮其合自天积庆于家兮洪河之源生不同封兮燎黄其骈生不同寿兮铭同万年
　　余夫人墓志铭
　　庆元府旧有讷庵先生余君以经学教授闾里従之者数百人后多出爲名卿才士余生也晚犹幸得师其门人宗学谕王公贯道因亦得窃闻先生绪论及识其子余君子容与其外孙薛君漫翁时端平三年丙申嵗春也去之三十有八年嵗在甲戌余以奉祠里居漫翁忽衰绖踵门而告曰悲矣讷庵余先生之后尽矣吾舅子容久已死今吾母又死吾母而不为之志世无复有知余氏者矣且吾母虽妇人其行有足称者年二十五始嫁嫁二年即寡家贫未有子势不可一朝居吾母泣曰使我不此守薛氏之鬼馁矣立之子誓弗去未几讷庵门人有擢第归求昏者母曰孀居命也否者吾夫不死矣有劝者曰今嫁嫁官人非前比也母曰不得为官人妻亦命也否者吾夫当擢第矣余闻漫翁言而悲之为次其事而志之余氏世为鄞县人父端臣太学生讷庵先生也夫薛与之故衡州使君某诸孙也子璡进义校尉许浦都统司计议官即漫翁也夫人有明识幼能诵论语孟子年十二能助其母理家政及力贫居寡奉祭祀睦姻族教子读书井井就条有男子所不如其生以绍兴甲寅享年八十一以咸淳十年二月八日卒是年十二月四日葬清道乡潘防即其夫薛君墓侧孙男三人真老妙老观老则为叔父后孙女二人皆未行初漫翁困场屋游淮堧得勇爵归夫人却不受拜曰我之所以望汝者岂在此也漫翁自是益感厉思有以酬夫人素志命犹未偶风木之悲已及漫翁为余言至此泣数行下余闻其言益悲曰是岂容不铭也耶孀居者多矣夫人独食贫誓死者五十有五年其节何如也不更二夫者有矣夫人以其夫不得官不忍改适他人之有官其识何如也母冀其子之贵宜矣夫人不悦其子以他途进必欲其以儒学进其志又何如也是皆可铭也而岂容不铭也耶铭曰
　　少壮婺居操冰雪兮教子诗书志金鐡兮呜呼兹其为名父之女欤庶几乎烈兮
　　孙承节墓志铭
　　杜牧自撰墓志既没未有改为之者也程太中自譔墓志殁而填实卒葬嵗月者治命也余乡有承节郎监镇江府丹徒镇孙君亦自譔墓志而殁其所亲孙君某致其子鸣道之言乃属余更为之余再三谢不可方君曰杜牧程太中文行昭当时其所自述乃皆平平此人之所共信则因而用之可也今承节君坎埳平生而髙自称誉傥亦因而不改将谁其信之也余曰固也然自所志不用而改属之他人承节有灵其谓何且余与孙君无一日雅故而辄更其所自志果足以契其防防之心否也辞又再三不获则亦惟取其所自志者而列之君之自志曰宋有不羁之士曰孙福翁其字叔和世为庆元府慈溪县黄鄮人年十余嵗通九流应科举不偶退而编三皇五帝而下迄于五代名曰野史纂无极太极以来至于时政名曰墨兵録天地事物之变及乎品彚流形名曰繁露凡百二十卷他作亦百二十卷壮而抱剑游四方上督视史公筹边十防调以归州巴东尉笑而去之归而读佛氏所谓大藏经又悉加之纂注梦游香醉山因自号香醉山人大悟生死法常谓人曰甚或大素氏之不仁也劳我以生生不足恃逸我以死死其止止生本无生安得有死年既七十乃雕辞斧语立石隧前慨然长喟曰地与天相轧火与风相射四海九州太虚中一微尘耳安知其朽不朽哉凡皆孙君自志之畧如此越两年乃卒实咸淳八年除夕年七十二咸淳十年除日葬黄鄮之盛山父名微云熙丰间参政名固之后孙君谓其精于易预知孙君生为异人者也子男五人某女三人壻谢庭华李季和幼未行余观孙君所自志殆挟竒气负大志流落困踣逃于佛而终焉者也故其语往往多惊人谓三皇五帝为野史谓无极太极为墨兵幼能博极羣书壮欲手缚强敌老谓四海九州虽一尘不如岂惟惊人且惊鬼神也自号不羁是真不羁者耶虽然终非凡子也铭曰
　　气浩然兮如虹志矫然兮如龙命之不偶飜然兮谈空
　　朱县尉墓志铭
