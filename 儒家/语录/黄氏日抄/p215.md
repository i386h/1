<!-- { "loadSidebar": true } -->
　　比部陈君铭工
　　傅立遗戒以质田劵还田主
　　郭维知南丰治豪猾观政者
　　奉化王文亮导之后也尝渡浙江有忘白金百斤者留守三日以归之
　　海陵簿许平志亦以虚文发明
　　知兴元王公为通判真定时能化诱其帅王嗣宗之暴载其他事皆可法
　　刘牧均税江西期年而后反曰是役也朝廷岂以为他亦曰爱人而已今不深知其利害而茍简以成之君虽以吾为敏而人必有不胜其弊者
　　陈夫人生子余翼三歳而游学四方不相闻在外十二年以进士起家为吏始归见夫人于乡世岂有三歳而游学四方者耶恐传本讹耳
　　文人不防细行世有是言矣亦孰知博学能文其清修苦节有如荆公者乎然公之文有论理者必欲兼仁与智而又通乎命有论治者必欲养士教士取士然后以更天下之法度其文率暧昧而不彰迂弱而不振未见其有犂然当人心使人心开目明诵咏不忘者或者辨析义理之精微经纶治道之大要固有待于致知之真儒耶惟律诗出于自然追踪老杜记志极其精彩髣髴昌黎虽有作者莫之能及公其文人之防细行者乎呜呼文亦何补于世乃因细行而致大用以其论理论治之差者而施之天下则所伤多矣
　　蜀人黄制参有大年且九十作书抚州求荆公集云人虽误国文则传世此确论也因附此然公论治讲理之文与题咏记偈之文如出两手又不当例观也咸淳八年十月再书

　　黄氏日抄卷六十四
<子部,儒家类,黄氏日抄>
　　钦定四库全书
　　黄氏日抄卷六十五　　　　宋　黄震　撰读文集【七】
　　黄涪翁文
　　赋
　　赋十首对青竹得于嘉州意即吾乡间碧玉之类也茶赋谓寒中瘠气莫甚于茶或济之盐勾贼破家于是有胡桃松实云云盖今用茶果云
　　诗
　　濓溪诗序言周茂叔人品甚髙胷中洒落如光风霁月晦庵谓此语最善形容有道者气象而乃谓濓以志亷岂濓溪二子寿焘亦不详家世之旧居以告耶
　　木之郴郴诗谓知人之微杨修之取祸不如隰子之止伐木隰子又不如百里矣之去虞也　郎罢【出三卷送少章诗】　西风壮士涙多为程颢滴　南读书声吾伊【四卷】　海牛押帘　録续【见卷六】　银茄
　　但观百世后传者非公侯　东坡移和靖配食水仙见七卷诗注
　　暖足瓶名脚婆　唐婆镜叶底开花号羞天花山谷云此鬼臼也嵗生一臼满十二嵗可为药今方家所用乃鬼灯檠草耳
　　书磨崖碑后抚军监国太子事何乃趣取大物为　桃李春风一杯酒江湖夜雨十年灯见九卷寄黄防复诗　嘲小德诗学语啭春鸟涂窻行莫鸦　莲蓬竹夫人改名青奴　匹似无田过一生【见十卷今俗云譬似】丧家狗丧本平声山谷诗云顾我今成丧家狗期君早作济川舟乃作去声用　猫儿头笋【见二卷】　在官而可行其私惟学而已【十三卷壁隂斋铭】　行庵【王良翰剪棕作】　川防防【见十四卷演禅师賛】　人得交防是风月天开图画即江山
　　序
　　胡宗元诗集序王定国文集序小山集序皆山谷文之畅逹变化可压卷者也若成诵可长一格【十六卷】
　　伯夷叔齐庙记谓諌武王不用去而饿死则予疑之阳夏谢景平曰二子之事凡孔子之所不言可无信也其初盖出荘周空无事实其后司马迁作史记列传韩愈作颂事传三人而空言成实
　　杨惠之以塑工妙天下为八万四千手眼观音不可措手故作千手眼今之作者皆祖惠之
　　山谷请东坡作文法云但熟读檀弓
　　杂著以荘周内萹论为第一谓由荘周以来未见赏音者晩得向秀郭象防荘周为齐物之书以论语断论为第二谓义理之会也不能心通性达终无所得以孟子断篇为第三谓子云知孟子
　　解疑篇论御奴婢云退自省不肖之状在予躬者甚多
　　墓志
　　狄遵礼知鄞县县无讼筑亭观延闽人章望之讲学士子颇归之
　　呉革为吉州先是蹇周辅增盐课二百万民已失生理而魏纶上诸县增课九十五万公至则请今后所增盐勿以为课
　　韩复知五台山寺务司五台供施倾天下恶少年多窜僧籍中囊橐为奸君擿其魁宿置于法
　　刘禹为德荣县盐井淡而征不除君为特蠲四十万四会县民岑探为妖经畧使遣将童政捕斩而政部曲多不法黄防复言于经畧谓一童政之祸百岑探不足云
　　山谷贬黔州时李元叔仲良兄弟相继周之
　　山谷作铭志简明有法多佳者晁补之父与刘道原者宛转尤佳
　　题防
　　题自书卷后予所僦舍虽上雨傍风家本农耕使不从进士则田中之庐舍如是又可不堪其忧耶
　　贫士不能相活富子不足与语
　　牧防歌是巴中赛神曲【又见别集】
　　巴蜀自古多竒士独不闻善书者
　　庵非屋字不当从广三国焦光传云居蜗牛庐中意是今庵后汉皇甫规持节监闗中兵亲入庵庐巡视即用此庵字为有据依
　　列子书有深禅妙句盖普通中事不自葱岭传来信矣荆公劝俞清老脱逢掖着僧伽黎然生龟脱殻亦难堪忍后数年见之儒冠自若也山谷又尝防赠清老谓其忿愠欲祝髪曰免与俗子浮沉予曰去而与祝髪者防其中虽有道人亦如沅江九肋龟尔与俗子为伍方自此始
　　男女昏嫁渠侬堕地自有衣食分诗所谓诞置之隘巷牛羊腓字之其不应冻饿沟壑者天不能杀也今蹙眉终日者正为百草忧春雨耳【意天字当作人】　一榦一华而香有余者兰一榦五七华而香不足者蕙
　　尔雅山有宂为岫谢晖诗窻中列逺岫徐季海云孤岫龟形在皆误用字
　　荆公称竹楼记胜醉翁亭记山谷主之
　　欧公赏和靖疎影横斜之句山谷谓不如雪后园林才半树水边篱落忽横枝
　　司马谈之子迁刘向之子歆班彪之子固王铨之子隠姚察之子简李药师之子延夀刘知防之子餗皆继世汗简
　　狂僧誓酒文见二十七卷
　　二十八二十九两卷皆评书法谓二王父子之后惟张长史顔鲁公有韵本朝则东坡又论遗教经译于姚秦始四年在王右军没后数年至贞观中行遗教经
　　县印却不祥云昔有道人禁人竞渡不行舟人有嘻笑者道人云此有道术夜当报我乃谒县令置床卧而借县印阁其上中夜有声硁然至印而止吾乡明州州印缺角闻昔有太守李夷庚精道术尝坐三江亭望舶舟将至戯以荔子殻置酒杯而拨之舟亦与之俱旋俄而舟不旋夷庚惊曰此有报我者矣亟叠卓坐其下而阁州印其上俄有飞劔来缺印一角夷庚起而怒曰我戯尔乃遽耶作法沉荔子殻舟亦沉以今县印事观之则有之矣
　　或问不俗之状曰难言也视其平居无以异于俗人临太节而不可夺此不俗人也
　　山谷欲取所作诗文为内篇其不合周孔者为外篇【二十六卷末】
　　外集
　　墨竹赋阳虎有若之似夫子市人识之顔回之具体门人不知
　　赠李彦深上丁分膰一饭饱藏神梦诉羊蹴蔬
　　上冢诗云松楸十年拱和云芝菌生画栱拱与栱各字送曹子方诗子鱼通印蚝破山愚闻子鱼出兴化通应港有通应侯庙故名此鱼以小为贵无通印者东坡亦曾误盖传闻以通应为通印
　　泊舟白沙江口诗呼禹济黄川呼禹字记出栁诗题山谷大石畏畏佳佳石谷水畏音委佳音觜
　　催公静碾茶雪里过门多恶客自注云不饮者为恶用之欤观之为义本自僧人来耳
　　与王子飞书谓作牋古无此礼近世李宗谔始以公状施于私敬如王元之杨大年皆不用故在髙位而不可望以相知者未尝与书其可望以相知者不修世俗之礼
　　坊酒肆即是道塲见成都府请六祖禅师文
　　雨晴过石塘诗晴岫挿天如画屏余按山谷谓岫为山之穴古作山用者非而今云晴岫挿天防自背其説矣
　　揶揄作由音押
　　对雨寄赵正夫故人叠叠去宰木上女萝愚按注内翰作曾纡墓志云宰上之木拱矣宰字代冢字用也
　　寄扶沟程太丞之扶亭大夫伯淳父平生执鞭所欣慕会稽竹萌诗硕人俣俣舞公庭余友昔或谓余诗不用经句然则亦无此拘也　至蹀躞【和侍讲诗】　雨甲烟苗【菜杞】　萨跛虀【雪中诗】
　　次韵子髙緑叶青隂啼鸟下防丝飞絮落花余见晚春意思
　　豫章先生传　先生其先金华人六世祖瞻以防干江南用为著作佐郎知分寜县瞻生玘玘生元吉始小筑水上元吉生中理中理生湜湜生庶尝摄康州实生先生防孤从舅李公择学登治平四年第调汝州叶县尉除大名府国子监教授留守文潞公留之再任先是眉山苏公见先生诗于孙莘老家因以诗徃来苏公以诗抵罪先生亦罚金直差知太和县移监德平镇过泗洲僧伽塔作愿文戒酒色肉但朝粥午饭如浮屠法时元丰七年三月也召入馆纂修神宗实録丁母忧除同修国史辞疾为请郡奉祠绍圣初谓实録多诬责涪州别驾黔州安置外兄作本路常平官避嫌移戎州徽宗登极叙复又召为吏部员外郎不得拜知太平州九日而罢以尝作荆州承天院塔记运判陈举采摘其语以为谤国除名编録宜州卒焉年六十一先生风韵洒落胷中恢疎事母孝有曾闵之行遇郊当任子舍其子而官其兄之子尝防灊皖乐山谷等石牛洞之林泉因自号山谷道人王炎集其文李彤再为外集【诸孙防近为别集】
　　别集
　　毁璧序叙山谷之女兄事姨母之子洪民师年二十五而卒姑恶之不以葬焚而投诸江山谷筑亭庐山而妥之
　　通神论序论六经之防深矣近世刘敞王安石之书读之亦思过半矣
　　马文叔字序【元名景纯】名字加景盖自汉魏以来失之诗云髙山仰止景行行止景行犹髙山也而曰景仰之者余不知其説也
　　黄彛字説酒善溺人故六彛皆以舟为足
　　有而不规者疎之也无而置戒者亲之也
　　转轮藏始于双林大士
　　注老子道可道一章先注常字云神鬼神帝先天先地自古以固存所谓常也其注无名云常无欲而生太空太空忽生天地天地以我为始故强名之曰无名愚按老子所言虽非义理之正就其本文意尽明白今山谷之注如此则不晓其何説矣
　　杜诗笺请急请假也晋令如此
　　咳苦革反　笼竹之笼音永蜀名大竹为梦笼　竹叶出张华轻薄篇云苍梧竹叶青宜城九醖酒
　　峡中养鸦雏帯铜锡环献神名乌鬼
　　荅王周彦书有云孔孟之学不及于周公殆不晓其何义
　　戒读书士大夫家不可令读书种子絶
　　论作诗文云安乐温饱君子所畏又自谓作诗在东坡下文潜少防上杂文与无咎等耳
　　论俗呼字防苴泥不熟也　橙橘属也枨两旁长木也今人书凳为橙非是橙音澂疑今之金橘是也　□□音烈挈务出独见以乖迕人为贤者也　傀儡或作魁礨象古魁垒之士袈裟梵语本云迦罗沙曵此云不正色译书畧梵语也　铳【充仲切】防【蒲迸切】使令人不便利也　论周礼□食以酒为饼若今胶饼盖饼也　旁曰帷上曰幕合曰幄上承尘曰帟
　　下手书盖不能书者尽指节
　　龙眼惟闽与南越有之左思蜀都赋云旁植龙目亦不自知其失也
　　青阳氏本洛阳唐末有虞部者官于蜀留居井研煑盐为富人凡巴蜀之青阳皆以井研为宗山谷志其墓者名希古
　　眉山史氏自李顺王均之乱悉散其仓廪而自匿不污其乱有名褒与襄者始皆登第
　　岣嵝读如茍塿山颠也
　　牧防歌巴峡祭神刳曲木如瓠击而歌舞盖木瓠字误为牧防
