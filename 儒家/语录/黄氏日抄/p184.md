<!-- { "loadSidebar": true } -->
　　史记载楚灭越杀无疆诸侯子争立于江南而吴越春秋载无疆卒子玉立玉卒子尊立子亲始失众自句践后立八王皆称覇徙琅琊者二百二十四年而徙于吴越絶则谓无疆名之侯之侯子尊尊子亲亲失众楚伐之走南止此为不同
　　檇李【即史记称隽李】　越五劒【胜邪　巨门　鱼肠纯钩　湛卢】吴三劒【龙渊　泰阿工布】又干将莫耶以铸劒夫妇姓名称　金穰【出越絶书计倪云太隂三年处金则穰三歳处水则毁三歳处木则康三岁处火则旱凡十二歳一饥】

　　黄氏日抄卷五十二
<子部,儒家类,黄氏日抄>
　　钦定四库全书
　　黄氏日抄卷五十三　　　宋　黄震　撰
　　读杂史【三】
　　春秋世纪【用竹湖李参政韶所编抄其要】
　　王世纪
　　自平王迄敬十三王书于经者凡十二事前此未言天王法天之号自春秋始前此未书京师众大之名自春秋始凡皆致意于本原欲因其不正以反其正
　　齐威公
　　黜其义而録其功王禁明而王臣不下聘者六十年盟防同而诸侯无私争者三十年序绩召陵而荆帖陈旅聂北而狄退献捷过鲁而戎弭贯泽而下葵丘以前衣裳不防血兵车无大战仲尼称其一匡孟子与其为盛此凡威公定覇之目九国叛而萌振矜管仲死而放绳墨城杞贬于城邢救徐怠于救许伐黄则外忧启灭项则众志离防下则家法隳覇功亦以不终矣
　　宋襄公
　　宋襄伐防以立威则非仁致夷以谋【阙】
　　无功而又阶乱
　　晋文公
　　晋自武公并吞専立春秋黜晋不书文公复国无所禀承勤王特为求诸侯之计春秋亦没其行事为国五年当僖公二十八年晋楚之争乃闗夷夏之盛衰非止一国之得失方六挈晋侯以书之抑楚之深故与晋之亟也然以晋视齐城濮之功虽多于召陵温之事虽敏于葵丘三防诸侯莫有不至虽盛于威公而威公得江黄不同于伐楚而文公则谲非致秦不可与楚争楚抑而秦兴矣威公防不迩三州盟不加王人文公防畿内盟子虎矣威公寜不得郑不纳子华惧其奬臣抑君文公则为元咺执衞侯矣此夫子所以有正谲之辨
　　晋襄公
　　襄之继伯由殽之功而春秋不书君将独言晋人以防不兴戎义不可也方文公之没敌国并兴襄公夏战殽以却秦秋败箕以剪狄冬伐许而离楚一年之间三敌悉退可谓有覇者之略外患既息举动即异伐衞则损威防公孙敖则毁烈士縠主盟则权散阳处父救江则谋怠其规模又浅于文公甚矣
　　晋灵成景厉悼公
　　晋灵公政堕柄分楚人之言曰晋君少不在诸侯比方可图也成公黒壤与扈二防仅能合列国而楚人三歳三伐郑不能兴攘却之师景公虫牢马陵及蒲之盟虽得诸侯竟莫驾楚属公交刚败狄防京师伐秦战鄢陵胜楚防钟离成吴四邻而衅而诸侯反贰萧墙反危惟悼公年十四即位入国之明日逐不臣者七人即位之一月取六官于民誉能服诸侯得郑而驾楚然能驾楚而不能盖诱吴之非平公继之五盟六防而溴梁之防授权于大夫宋之盟授权于夷狄昭公一防一盟坐视诸侯之去而不之顾晋日卑矣顷定之世私门强诸侯贰吴楚强然终乎黄池圣人犹以覇系晋
　　晋文未覇以前别纪
　　晋自鄂侯后入春秋皆为曲沃杀夺武公始并晋国春秋皆削而不书
　　鲁
　　谓春秋多内鲁之文尊鲁之至者责鲁以备也家法不设君柄不收故多变故
　　蔡
　　蔡自宣讫成十二君以宗盟之长污于事楚而不知变惟文公尝谋事晋畏楚而不得行昭公遭拘郢之辱絶楚事晋晋人求货而辞蔡蔡乃假手于吴虽释憾一时终为楚所并
　　曹
　　曹在春秋十五君事夏盟最谨与诸侯敢睦惟偪而无礼不能自立病于戎困于晋亡于宋【当哀八年】
　　卫
　　衞在春秋十一君兵争最少人才特多与鲁俱称望国而适庶乱兄弟乖父子暌变故繁兴云
　　郑
　　郑近王畿而介齐晋楚之间盖春秋要领之国其初周郑交恶为王室之罪人其中坚于从楚为覇者之罪人其后輙隳于七穆之手有罪不讨又为诸侯之罪人
　　滕
　　滕之可考者才五君其与诸侯睦其事覇主谨惟偪而无礼故逼于宋畏于齐楚无以自立
　　邢
　　邢灭于衞衞文之罪着矣而邢不度徳不量力不亲亲与狄伐衞以速其亡其罪尤大
　　郕
　　郕之书于经者四既降齐七十一年而奔鲁是其不得免焉必未有罪圣人以伯书明周公大封同姓之意左氏以为太子朱儒必不然矣【凡皆姚姓】
　　微国世纪
　　虞虢焦滑之属皆同姓自寻斧于本支
　　陈
　　陈舜之后国于荆河迩强楚而逺齐晋坚于事楚非得已故圣人不忍贬絶而十二公悉着册
　　杞
　　杞夏之后而用夷礼圣人不忍絶也故书子二侯三人五百二十八因其善恶而着之
　　宋
　　宋汤之后春秋二百四十二年常书公以列于诸侯之上反覆十三君行事非有可称而圣人拳拳焉特以着三统之相承明王泽之当续尔
　　庶爵世纪
　　齐
　　齐自僖公入春秋参盟胥命诸侯以稍稍宗向之矣威公覇业虽隳乎孝公犹世为诸侯之雄景公授政强家陈氏得售燠休之恵于民而齐国微矣
　　许
　　许初从齐犹未病也齐覇既衰一意从楚而终为郑所并
　　莒
　　莒近齐偪于齐最甚而又怙其强暴首入人之国取人之地春秋夷之略见于经
　　薛
　　薛诸任之国自奚仲为夏车正而迁于邳仲虺为汤左相而居于薛然自入春秋以来役于宋偪于齐临之以齐晋微弱无以为国矣
　　邾
　　邾小国也交邻睦事覇谨君臣多贤庶几守礼义者故能介数大国之间与春秋始终迄战国而未亡
　　小邾
　　小邾亦曹姓之国介在海濵畏齐事鲁而偪于宋乃能以礼通诸侯与春秋始终焉叔孙昭子于其赋菁莪有曰不有礼国其能乆乎
　　鄫
　　鄫微乎微者也立所出以为后春秋书曰莒人灭鄫
　　纪
　　纪齐同姓纪为齐弱而挟鲁郑以战齐三邑既迁于纪季入齐纪侯去国矣
　　微国
　　微国如鲁入极郑取戴齐人降鄣之类聚以纪之以见周礼之衰
　　夷国世纪
　　楚
　　楚在春秋始曰荆继曰楚始曰人继曰子盖当时夷狄之为中国患未有若楚人之暴且乆有方城以为城有汉水以为池有申吕之田以御外有申息之门以备内有成庄其平康昭为之君有子文孙叔子庚子木子荡为之臣所能世抗齐晋与春秋始终至灵康以后虽専令诸侯防败相寻矣然春秋书法之严则又以其私窃名号而夷之尔
　　吴
　　吴姬姓之长春秋以其假窃名号而夷之其始也晋方患楚未暇忧吴其后吴甚有意于驾晋又其后吴所争不在晋而在楚又其最后楚亦不能强而吴之所患者在越矣
　　秦
　　秦自穆公以贪伐防为殽之战遂有彭衙之战令狐之战河曲之战暴两国之众兴数十年报复之师更四君而未已秦之为狄其始于殽之战欤
　　越
　　越少康之后入春秋百九十余年始见经常不过以国称僻陋甚矣独句践与吴之事可以励臣子之节盖越自楚灵之强尝从之伐吴而阖庐之立遂因以仇越是以夫差败于檇李而懐必报之忿及句践困于夫椒而遂成不释之雠仇吴之念隐于柔服之初豢吴之计蓄于卧薪尝胆之时而沼吴之志卒逞于生聚教训之后二十年间所欲尽从兴事造业者可以略观之矣
　　戎
　　戎之类有六曰山戎北戎姜戎雒戎茅戎陆浑之戎东迁以来恣防莫甚齐威大振治戎之旅而戎始戢及晋恵之反诱戎迁于伊晋襄之覇挟戎战于殽其势不得不至于陆梁异时徐吾之役既平茅戎于周而复败王师是齐有攘戎之功晋有致戎之罪
　　狄
　　狄比戎患尤甚春秋书狄者三十六有长狄赤狄白狄而潞氏甲氏留吁又赤狄之种惟独名者最强齐威毕力治楚置狄不问无损覇业之盛晋自景公诸侯尽离而闭南闗以北寻治狄之忿虽剪除之功居多舍内事外覇业衰矣
　　夷
　　夷之微国如介如徐如舒如庸庄僖以后累累而书巴以人称甲潞以氏称鲜虞廧咎如以号称皆圣人预为中国虑齐威之覇能帖荆于召陵而不能止江黄之伐晋文之覇能致秦败楚于城濮而不能保鄀六之不亡小国尚安所恃而不奔走于夷狄故崇属于秦郯属于吴沈徐胡顿属于楚势不免焉尔
　　春秋臣传【因蜀人王常元编而以所见为评】
　　鲁
　　臧氏
　　盛哉臧氏之代不乏人也僖伯諌观鱼哀伯諌取郜鼎至臧孙辰复能以言立后之卿大夫皆宗之方东门襄仲之子归父欲去三桓季孙行父欲追怨迨其后独臧宣能斥以后之人何罪皆可谓贤也已臧武仲以智称乃阿季武子之私废长立庶卒见恶孟氏而奔齐臧氏遂衰岂所恶于智者为其凿之类耶
　　季孙
　　鲁桓公生庄公复生庆父叔牙季友庄公薨叔牙欲立庆父季友杀叔牙而立闵公及庆父弑闵公季友复杀庆父而立僖公季友虽于次最防而杀二兄立二君势最强叔牙之后为叔孙氏庆父之后为孟氏与季氏为三桓而季孙遂为称首季孙行父相二君妾不衣帛马不食粟最号贤者然强私家弱公室小廉适足为济私之具东门归父谋去三桓及宣公之死行父宣言于朝欲修怨焉曽谓贤者而有是乎莒仆弑逆以寳来奔公命与之邑曰今日必授行父命出诸境曰今日必逹公固失之矣然行父人臣盍以逆顺造诸君以君命出诸境乃可耳君命而已反之何其自専且自谓有舜大功二十之一亦岂臣子之所宜言乎一传而季武子遂四分公室而専其二再传而平子遂逐其君使死于干侯习于恶既熟不复知恶之为恶而势亦骎骎难返矣故至季桓子之世虽以夫子子路不能尽堕三都桓子生不用孔子而死嘱康子康子舍孔子而召冉子是皆习于恶之既熟胶于势之难返虽有良心亦阳为空言而止尔
　　叔孙
　　庄公薨无适嗣叔孙欲以次立其兄庆父不果为弟季友为酖庄叔嗣封传子穆叔视三桓子孙为最贤季氏三分公室穆叔独不可固请而后盟之犹使其乘之人独尽为臣季氏渎盟伐莒穆叔使晋被执临危守节不以货免既归出见季氏指楹曰虽恶是其可去乎是亦异于季孟之心矣虽以妖梦溺于竪此二子殱焉此私门之祸不足以掩其公室之义昭子以庶获继不以竪牛立己为劳而杀之日食不伐鼓知季平子有异志平子出昭公昭子实从于齐谋纳公不果而祈死其志为可哀亦足匹穆叔之贤矣叔孙虽不贤子路之谋堕三都也尚能顺之堕郈
　　孟孙
　　庆父以逆诛公孙敖以滛逐而子孙乃多贤敖之二子文伯恵叔兄弟相及其奔于莒己氏所生之二子亦耻以恶声闻文伯之子蔑是为孟献子孔子称其加人一等孟子称其有友五人其后僖子亦耻不闲于礼闻正考甫鼎铭而嘱懿子学礼于孔子斯皆可谓贤矣然郈氏伐季氏而共执郈昭伯杀之使季氏得逐公于齐者正懿子也仲由谋堕三都叔孙氏已堕郈季氏已堕费而孟氏独不堕成使孔子不得成相鲁之功者亦懿子也岂僖子嘱使之学礼者特威仪之为礼而已耶
　　端木赐
　　子贡欲免齐伐鲁耳乃一出而乱齐破吴强晋覇越率天下而兵其祸岂止壑邻国哉且田常欲为乱而反教之以孤主制齐可乎谓赐而为之何足为赐谓非赐所为其辨説之辞虽仪秦不之及何物史臣能伪为此是当阙疑
　　子家羁
