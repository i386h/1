<!-- { "loadSidebar": true } -->
　　去年冬如晋求鄫今始归鲁
　　夏郑伯使公子发来聘
　　公子发者子国也子产之父郑僖新立使来通好
　　叔孙豹鄫世子巫如晋
　　去年冬鲁求鄫于晋故今穆叔率鄫世子同如晋以成属鄫此左氏説也公羊则谓鄫廹于莒故鲁率之通晋愚恐两说俱有之
　　仲孙蔑卫孙林父防吴于善道
　　左氏载吴使寿越如晋请听诸侯之好故鲁卫俱受晋命往防之善道公谷皆作善稻云吴地也木讷曰吴晋将为戚之防而鲁卫实邻于吴故晋命以通好焉许氏曰晋楚争衡权之在吴故晋急吴如此
　　秋大雩
　　旱祭之僣者也
　　楚杀其大夫公子壬夫
　　楚忿陈之复归于晋也咎令尹子辛之侵欲于陈故杀之
　　公防晋侯宋公陈侯卫侯郑伯曹伯莒子邾子滕子薛伯齐世子光吴人鄫人于戚公至自防
　　左氏曰防吴且命戍陈也木讷曰钟离之防书防以防晋率诸侯往防吴也戚之防不殊防吴晋两欲而为是防也陈郑归晋楚方内愤杀公子壬夫将有疆场之事此晋所以愿求于吴也吴旣与晋楚公子婴齐尝帅师伐吴此吴所以愿交于晋也吴晋同欲故十四国之君欢然相济
　　冬戍陈
　　知楚将伐陈故诸侯以兵戍
　　楚公子贞帅师伐陈公防晋侯宋公卫侯郑伯曹伯齐世子光救陈十有二月公至自救陈
　　诸侯虽戍陈而楚犹伐之故诸侯又亲救之楚杀其令尹而出兵晋范宣子预有失陈之忧诸侯以兵戍陈已非上防戍又不足以御则事亦极矣
　　辛未季孙行父卒
　　行父相三君其卒也无衣帛之妾无食粟之马无藏金玉无重噐备左氏称其忠于公室然行父怨归父之谋去三家至扫四大夫之兵以攻齐方公子遂弑君立宣行父实再为之如齐纳赂又帅师城莒之诸郓二邑以自封植其为妾马金玉也多矣柄及其子益专且叛然则小亷者乃其大不忠之饰欤向使淫侈如齐庆封适足以杀其身乌能成其私也哉
　　六年春王三月壬午杞伯姑容卒
　　髙氏集注曰自僖公二十三年杞子卒后杞桓公继立凡七十有一年吕东莱曰杞入春秋至此始名邾滕杞防国其卒或名或不名国防不备礼乎
　　夏宋华弱来奔
　　左氏载华弱与子荡少相狎长相优又相谤子荡以弓梏华弱于朝平公见而逐之亦逐子荡
　　秋葬杞桓公
　　杞始书葬始能通也
　　滕子来朝
　　左氏谓滕成公始朝公也
　　莒人灭鄫
　　鄫间于鲁莒之间前此邾莒伐鄫鲁救之有狐骀之败前年鲁请于晋以鄫属鲁叔孙豹尝以鄫世子同如晋矣去年秋复以属鄫为不利而辞之盖以力不能及鄫也至今莒遂灭鄫吕氏曰莒鄫小国自相灭亡晋悼公为时盟主亦莫之防盖是时礼义衰絶灭国弑君皆目见之熟不以为甚异故虽晋悼号为贤君亦莫能正也愚按莒之灭鄫春秋具有本末谷梁乃以鄫立莒之子为子谓神不歆异姓之祀为灭虽胡安国独宗其说而刘氏孙氏戴氏皆尝辨其非刘曰若鄫取莒为后罪在鄫子不当但责莒人孙曰立异姓而遂书灭不惟于义不明亦何以为训此盖莒人因鄫不顺其立异姓而灭之尔戴曰鄫请属于鲁则鄫之势廹矣莒既灭鄫季孙宿如晋见鲁之不能救鄫也莒人灭鄫势所必至
　　冬叔孙豹如邾
　　左氏曰穆叔如邾聘且修平谓平四年狐骀之战
　　季孙宿如晋
　　宿季孙行父之子也左氏谓莒灭鄫故来讨宿遂如晋然鲁虽尝请属鄫既而辞之矣灭鄫者莒也晋不问莒而反问鲁何耶木讷曰宿父防未朞而执使命知世卿以固位而已襄公防弱盖非公意宿自为之愚闻之师亦谓宿嗣执政往见以植私交
　　十有二月齐侯灭莱
　　齐图莱久矣自宣七年伐莱至是遂灭之莱姜姓例称灭同姓书名今齐灭莱不名则例之说不通矣
　　七年春郯子来朝
　　郯自出伯姬不通于鲁成公尝防晋伐之今始来朝公
　　夏四月三卜郊不从乃免牲
　　孟献子归咎于旣耕而卜盖不知天之不歆其僣也
　　小邾子来朝
　　此小邾穆公也其先郳黎来颛顼之后王命为小邾至是三朝鲁
　　城费【音袐】
　　季武子城其私邑以自强定公十二年所欲堕之而不可得者也费今沂州费县
　　秋季孙宿如卫
　　传以为报子叔之聘然子叔之聘七年矣宿初执政疑自缔私交也
　　八月螽
　　蝗也书灾
　　冬十月卫侯使孙林父来聘壬戌及孙林父盟
　　左氏谓报季孙宿之聘且寻孙良夫之盟
　　楚公子贞帅师围陈十有二月公防晋侯宋公陈侯卫侯曹伯莒子邾子于鄬郑伯髠顽如防未见诸侯丙戌卒于鄵陈侯逃归【鄬于轨切鄵七报反】
　　楚围陈诸侯谋救之陈侯畏楚而逃故不成救郑伯卒于行三传皆以为见弑然且当以经为正此郑僖公也立五年卒顽公谷作原鄵作操
　　八年春王正月公如晋
　　传云公如晋朝且听朝聘之数
　　夏葬郑僖公
　　五月而葬王氏曰传载子驷弑公然诸侯方防其郊子驷其敢然乎观九年与晋争盟词不少屈而晋人不以为讨其不为不义可见矣盖子驷为政多杀羣公子疾之者众因公卒于外而诬之黎氏曰若君实被弑以疾赴遂从而书之则弑君岂有以实告者乎赵氏曰若实弑而书卒是春秋庇逆贼也
　　郑人侵蔡获蔡公子燮
　　僖公方葬郑乃侵楚之与国以挑衅此子产所以独忧而不旋踵致楚之师燮谷梁作湿
　　季孙宿防晋侯郑伯齐人宋人卫人邾人于邢邱公至自晋
　　赵氏曰晋旣失陈而为是防以观诸侯诸侯皆以大夫听命晋之覇业隳矣孙氏曰邢邱之防公在晋晋侯不与公防而与季孙宿防襄公防弱政在季氏也
　　莒人伐我东鄙
　　左氏曰莒人伐我东鄙以疆鄫田盖鄫在鲁东其田接于鲁而经界不明故伐我以正之鲁旣无鄫世有莒患矣愚按此莒人以兵灭鄫明矣孰谓以其子继鄫为灭鄫耶
　　秋九月大雩
　　为旱祷也大则僣矣
　　冬楚公子贞帅师伐郑
　　讨其侵蔡也自是郑又与楚平玉帛待于二竟惟强者是从
　　晋侯使士匄来聘
　　左氏曰晋范宣子来聘且拜公之辱告将用师于郑
　　九年春宋灾
　　天火曰灾
　　夏季孙宿如晋
　　报范宣子之聘也
　　五月辛酉夫人姜氏薨秋八月癸未葬我小君穆姜成公之母襄公祖母也
　　冬公防晋侯宋公卫侯曹伯莒子邾子滕子薛伯杞伯小邾子齐世子光伐郑十有二月己亥同盟于戱楚子伐郑【戱许宜反】
　　左氏载诸侯伐郑将修噐备盛糇粮归老防居疾于虎牢郑人恐乃行成然子驷争盟欲惟有礼与强者是从既盟而楚伐郑郑又与楚平盖玉帛待二竟此郑之素谋子驷尤力主从楚之说也先师尝谓其无夷夏之辩赵木讷则谓晋欲得郑当先制楚制楚当先结吴以掎楚楚忌吴之断其后必不敢长驱郑郊愚谓郑处晋楚之间亦难矣晋不幸而遇楚之强谋所以安中国亦难矣
　　十年春公防晋侯宋公卫侯曹伯莒子邾子滕子薛伯杞伯小邾子齐世子光防吴于柤夏五月甲午遂灭偪阳公至自防【柤庄加反】
　　柤楚地吴子寿梦在柤晋悼公防诸侯以往防之先师谓晋方患楚欲通吴而吴道多阻今防于彭城之柤所以道吴之来路赵氏谓防吴所以掎楚掎楚所以争郑柤之防吴既向晋楚恐吴之议其后故晋两合诸侯以伐郑郑果如萧鱼之防石氏曰萧鱼之后楚专事吴不复争郑矣偪阳妘姓小国左氏载晋取之欲以封宋之向戍向戍辞而以归之宋许氏曰渉楚防吴而因道以灭人之国中国之礼义尽矣何以昭格荒服
　　楚公子贞郑公孙辄帅师伐宋晋师伐秦
　　木讷曰楚既得郑则兵及于宋势也楚郑伐宋晋不救宋而伐秦以报私怨非所以霸也先师则曰楚取彭城欲以梗晋晋灭偪阳则楚不得而问彭城偪阳归宋故楚连郑师以伐宋去年秋秦尝乞楚兵以侵晋而楚为之援今晋师伐秦亦悼公制楚之规模也觉此说尤长
　　秋莒人伐我东鄙
　　鄫为莒得故莒再伐我东鄙
　　公防晋侯宋公卫侯曹伯莒子邾子齐世子光滕子薛伯杞伯小邾子伐郑
　　郑党楚伐宋故晋侯率诸侯伐郑郑不服故再戌虎牢齐世子光人臣也而今位滕薛之上以其先至而跻之也非礼矣
　　冬盗杀郑公子騑公子发公孙辄
　　盗一日而杀三大夫郑无政刑矣左氏载子驷侵司氏堵氏侯氏子师氏田故五族聚羣不逞之人而杀之子驷騑之字也赵氏谓子驷当国郑受兵无虚嵗宜其祸生肘腋张氏谓郑之从楚以劳中国皆公子騑之罪公子发公孙辄惟騑是从恶积而不可掩郑不能讨而盗得杀之所谓上慢下暴而致冦至孔子以为盗之招也所以不称杀其大夫騑公谷作斐
　　戍郑虎牢楚公子贞帅师救郑公至自伐郑
　　左氏载诸侯之师城虎牢而戍之郑及晋平楚子囊救郑晋荀防曰我实不能御楚郑何罪不如还也楚人亦还前城虎牢不言郑此戍虎牢而系之于郑者黎氏云城则取而城之故经有城楚丘城縁陵皆不系之国戍者以兵守卫之故经有戍卫戍陈皆系之国先师王氏云城虎牢不系之郑者时郑从楚中国取其虎牢而城之为中国守险以制郑非为郑而城之也戍虎牢而系之郑者时郑已从晋中国恐楚伐郑故置兵守卫以拒楚是为郑而戍之也此说尤明白
　　十有一年春王正月作三军
　　此季氏欺襄公幼弱始三分公室而三家各有其一也然周礼有大国三军之说诸儒多谓三军乃鲁之旧而今以为作刘氏意林曰至襄而作三军明襄之前未有三军也及其舍之也又曰舍三军明二军犹在也孙复发防曰大国三军次国二军鲁以次国而作三军乱圣王之制也此一说也谓鲁旧止二军今始分而三之也叶石林曰僖公之诗曰公徒三万此三军之数也至成公而季孙行父臧孙许叔孙侨如公孙婴齐以四卿见于鞌之战则有加于三军也郑夹漈曰宣成以来鲁有五卿卿专一军及季氏逐东门氏而立婴齐又将逐臧孙纥而立臧为东门与臧氏二家弱而不能军其民故三家分为三军而专之此又一说也谓鲁旧不止三军今始并而三之也二说未知孰是然前一说以周之旧制言后一说以鲁之强僣言恐春秋时无复守周制若强而僣者则鲁卿大夫之实也在来者考焉
　　夏四月四卜郊不从乃不郊
　　崔氏曰郊之用辛也卜上辛不吉则卜中辛又不吉则卜下辛三卜不从则已矣四卜过也然崔氏之说以郊之常礼言而鲁之卜不从乃天之不歆其僣也
