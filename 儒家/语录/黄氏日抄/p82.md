<!-- { "loadSidebar": true } -->
　　三十而有室始理男事博学无方孙友视志四十始仕方物出谋发虑道合则服从不可则去五十命为大夫服官政七十致事【孙音逊】
　　有室聚也男事受田给政役也孙友视志孙顺朋友视其志意所尚也仕官也方比也物事也方物出谋则谋不过物方物发虑则虑不过物孟子曰位卑而言髙罪也此士之事也服官政统一官之政为之长也致事则致其事于君而告老【郑氏晦庵】
　　凡男拜尚左手
　　左阳也【郑氏】
　　女子十年不出姆教婉娩听从执麻枲治丝茧织纴组紃学女事以共衣服观于祭祀纳酒浆笾豆菹醢礼相助奠【婉纡晚反娩音晚枲思里反纴女金反组音祖紃音巡共音恭相息亮反】
　　十年不出年及十岁即常居内也婉有委曲意娩有迟缓意皆妇容之柔顺也听则有所受从则无所违执麻枲则绩事治丝茧则蚕事织以机纴以箴组绶属阔薄者为组组似绳者为紃观于祭祀欲其习熟又纳酒浆笾豆菹醢以致其礼相助长者而奠之于神焉【郑氏晦庵方氏】
　　十有五年而笄二十而嫁有故二十三年而嫁聘则为妻奔则为妾凡女拜尚右手
　　聘者由彼而问此奔者自此而趋彼妻之言齐与之敌体妾之言接使得接近尚右隂也【郑氏方氏】又江陵项氏曰郑氏注周礼肃拜云若今妇人撎盖古之拜如今之揖折腰而已介胄之士不拜故以肃为礼以其不可以折腰也然则其仪特敛手向身微作曲势耳郑氏所谓撎者葢如此此正今时妇人揖礼也据郑氏説则汉时妇人之拜不过如此或者乃谓唐武氏始尊妇人不令拜伏则妄矣周天元令妇人拜天台作男子拜则虽外国妇人旧亦不作男子拜也况古者男子之拜但如今人之揖则妇人之拜安得已如今之伏大抵今之男子以古男子之拜为揖故其拜也加以跪伏为稽颡之容今之妇人亦以古妇人之拜为揖故其拜也加以拳曲作虚坐之势此经言尚右手者特言敛手右向如孔子拱而尚右之尚非若今人用手按膝作跪也男之尚左亦然古跪自是一礼与拜与伏不相干凡皆项氏説也晦庵周礼九辨惟稽首顿首为手引头至地三曰空首则头至手不至地矣九曰肃拜最轻但俯下手军中拜及妇人拜也愚按古者席地而坐以手引头屈服向地即为拜故拜字从两手百拜而酒三行者因坐俯地其势易也是古之拜与今之拜不同军中有介胄妇人有首饰皆不可俯伏故但俯手谓之肃拜是女之拜与男之拜不同又明矣世俗多疑妇人拜因并附之

　　黄氏日抄卷十九
<子部,儒家类,黄氏日抄>
　　钦定四库全书
　　黄氏日抄卷二十　　　　　宋　黄震　撰读礼记【七】
　　玉藻第十三
　　天子玉藻十有二旒前后邃延龙卷以祭【防虽醉反卷音衮】玉藻冕之饰也冕以板为顶藻以五采丝垂于板之前后为十有二旒旒各十有二就毎一就贯以玉就间相去毎一寸旒长尺二寸垂至齐肩为其以藻贯玉故名玉藻十有二则法天数也延者用三十升布染黄覆于冕上前后垂而延长深防故曰前后邃延龙卷之卷字本作衮画龙于衮衣其形卷曲衮冕所以祭先王之服先儒相传谓前旒蔽明亦习之误此独祭祀之衮冕为然欲其专精神以飨神也若视朝则皮弁服何蔽塞之有哉【集孔氏周氏程氏説】
　　端而朝日于东门之外听朔于南门之外
　　端者端衣名而色古者端衣或施于冕或施于冠乐记曰魏文侯端冕而听古乐此施于冕者冠礼曰冠者端缁布冠内则曰子事父母冠緌端韠绅公西华曰端章甫晋侯端委以入武宫晏平仲端委以立于虎门此施于冠者东门南门皆谓国门诸侯告朔于庙明其受之于祖也天子听朔于南门之外明其受之于天也听者受之义【集陆氏及论语注及方氏】
　　闰月则阖门左扉立于其中
　　扉门扇左阳也阖其左而由右者闰非正也【用方氏补】
　　皮弁以日视朝遂以食日中而馂奏而食日少牢朔月太牢五饮上水浆酒醴酏【以支反】
　　弁用皮体自然也以视朝之服而食敬也日中而馂不改造以厚养也奏乐而食和以养其心志也日少牢崇其俭也朔月太牢敬其始也五饮上水味以淡为夲也浆以汁滓相将其味酢【七故反】者也酒清酒醴甘酒酏以粥酿醴浆厚于水醴厚于酒酏厚于醴凡五饮皆以淡为本而渐及于醲厚也【用应氏方氏补】
　　卒食端而居动则左史书之言则右史书之御瞽几声之上下
　　御瞽当御之乐官防察也乐以中声为本声之上下皆非中故几之魏文侯云钟声不比乎左髙晦庵云和岘造乐于周我太祖神圣令降一分其声遂和【用陈氏补】
　　年不顺成则天子素服乗素车食无乐
　　自贬损也【郑氏】
　　诸侯端以祭禆冕以朝皮弁以听朔于大庙朝服以日视朝于内朝
　　禆埤也天子六服大裘为上其余为禆内朝路寝门外之正朝也【孔氏郑氏】
　　朝辨色始入君日出而视之退适路寝听政使人视大夫大夫退然后适小寝释服
　　辨色始入所以防微日出而视所以优尊朝而臣先于君所以明分守退而君后于臣所以防怠荒视大夫退然后敢退所以体羣臣而均劳逸【陈氏方氏】
　　又朝服以食特牲三爼祭肺夕深衣祭牢肉朔月少牢五爼四簋子卯稷食菜羹夫人与君同庖【稷食之食音嗣】三俎豕鱼腊五俎加羊与其肠胃四簋黍稷稻梁子日纣死卯日桀亡后王以为忌祭肺祭先食周人尚肺也祭牢肉夕食非始杀止于肉而不必肺也○朝服以食享一国之奉不可忽也朔月丰于朝夕敬始也稷食菜羮忌日贬也夫人同庖不特杀也【用郑氏补】
　　君无故不杀牛大夫无故不杀羊士无故不杀犬豕君子逺庖厨凡有血气之类弗身践也【践古音翦今如字读】
　　故谓因祭祀无故不杀仁也庖宰杀之所厨烹饪之所凡有血气之属弗身践谓虽若蝼蚁之微犹弗忍践之此以小明大血气之属弗身践况忍无故而杀乎【用应氏陆氏补】
　　至于八月不雨君不举年不顺成君衣布搢本关梁不租山泽列而不赋土功不兴大夫不得造车马
　　衣布谓若卫文公大布之衣搢本谓天子之笏名珽诸侯之笏名荼士竹笏其本饰之以象今以防年自贬去珽荼佩士笏而但搢揷其竹本无象饰也列言遮列但遮列使不得非时而取而不取其赋也○春秋书正月至于七月不雨见咎征也三传不达圣人之意乃曰不为灾故不书旱岂有不雨者七月而不为灾此曰至于八月不雨君不举者后儒惑于三传也不然则误且谬矣【长乐刘氏】
　　卜人定史定墨君定体
　　定者天地黄东青西白南赤北黒俯者灵仰者绎前弇果后弇猎左倪靁右倪若其属不一定之者定其所当用卜祭天用灵卜祭地用绎春用靁秋用若之类也定墨者卜必以墨画而灼之大坼从墨为兆广小坼旁出为兆舋定之者土兆横木兆直金兆从右邪上火兆从左邪上水兆曲以大小长短明暗为吉防或卜防事又以短小为吉又有旋者吉大横吉大横庚庚庚庚是豹地庚庚然定体者体如体王其罔害体无咎言定之者既得五行之兆体君定其体之吉防占人云君占体是也卜人定先视之上下左右隂阳大史定墨以视其兆坼人君定体视兆所得而断其吉防卑者视小尊者视大也【马氏孔氏】
　　君羔幦虎犆大夫齐车鹿幦豹犆朝车士齐车鹿幦豹犆【幦音覔犆音直齐侧皆反】
　　轼之制有衡以横其上有犆以直乎下幦若席然施诸轼上注谓之覆苓诗韩奕谓之幭周礼巾车谓之防○羔幦虎犆此君齐车之饰臣之朝车与齐车同饰言朝车于大夫士之间知兼大夫士言之也【郑氏方氏】
　　君子之居恒当戸寝恒东首若有疾风迅雷甚雨则必变虽夜必兴衣服冠而坐【首手又反】
　　当戸向明东首顺生气变而衣服冠起坐敬天怒【郑氏】
　　日五盥沐稷而靧粱栉用椫栉髪晞用象栉进禨进羞工乃升歌浴用二巾上絺下绤出杅履蒯席连用汤履蒲席衣布晞身乃屦进饮【盥音管靧音悔栉则乙反椫章善反禨其既反杅音雩连力旦反】
　　盥洗手沐沐髪靧洗靣浴洗身稷与梁用其沈汁也栉梳椫白理木晞乾象栉象齿为梳禨沐而进饮以祝福进羞以庶羞荐之工升歌谓以乐侑絺精绤粗杅浴盆蒯澁蒲软连用汤者初出浴履蒯继以汤去足垢而履蒲乃用布晞其身纳履而进饮进饮不进羞工亦不升歌浴杀于沐也○日必五盥于其间而沐浴焉所以涤其垢致其乐而养其和者亦无所不至沐之沈则先稷而后粱既沐之栉则先椫而后象浴之巾则上絺而下绤既浴之席则先蒯而后蒲大抵初则先其粗者用刷汤之力后则用其精者尽润养之功既沐而升歌所以作其阳既浴而进饮所以养其阳而浴之礼杀于沐又以首为尊也【用应氏周氏补】
　　将适公所宿齐戒居外寝沐浴史进象笏书思对命既服习容观玉声乃出揖私朝煇如也登车则有光矣史谓大夫亦有史官也笏者忽也书事以备忽忘者也汉初亦有秉笏奏事盖手执眼观口诵于君前也书思对命言书所思念欲以对君之命孔氏谓书此思对命三事亦通既着朝服私习仪容又观容以听佩玉之声使与行歩相中行出至于己之私朝揖其属臣而行煇如可观登车则有光仪拱挹之不尽形容之莫措矣【用孔氏晦庵补】
　　天子搢珽方正于天下也诸侯荼前诎后直让于天子也大夫前诎后诎无所不让也【珽他顶反荼音舒延平周氏如字读】搢谓扱【与挿同】笏于绅天子之笏曰珽珽直也故其制直云方正于天下释其以直临下之义也诸侯之笏曰荼荼舒也舒缓也进则屈于天子退则伸于国人故其制前屈而后直让于天子者释前诎之义也大夫进诎于天子退诎于诸侯故其制前后皆诎无所不让释前后皆诎之义也周氏以荼为茅之秀云笏饰以荼犹玉饰以蒲姑兼存之以俟来者考焉【用周氏方氏补】
　　侍坐则必退席不退则必引而去君之党登席不由前为躐席徒坐不尽席尺读书食则齐豆去席尺
　　侍坐必退席不敢与尊者并也不退亦须去就君之亲党以避之不敢近尊也登席不敢由前恐躐践其席也无所事而徒坐则不尽席之前有余一尺至读书与食则近前而与席齐读书欲声闻长者食恐污席也设豆去席一尺食坐尽前则豆当又在其前也【用郑氏方氏补】
　　若赐之食而君客之则命之祭然后祭先饭辩甞羞饮而俟若有尝羞者则俟君之食然后食饭饮而俟【饭上声辩音遍】祭祭先也礼敌者共食则先祭臣侍君而赐之食不祭君以客礼待之则得祭又湏君命之祭乃敢祭君未食而臣先食徧甞羞膳示行臣礼为君先甞食之义也甞羞毕歠饮而俟君食臣乃敢食饮者饭之湆礼食先啜饮以滑喉也【孔氏】
　　君命之羞羞近者命之品甞之然后唯所欲凡尝逺食必顺近食君未覆手不敢飱君既食又饭飱饭飱者三饭也君既彻执饭与酱乃出授从者
　　羞近者避贪味也顺近食从近始也覆手谓己食而释其挟覆手不用也飱夕食也先儒以为劝食者朝食为一夕食为再以劝之使食因谓之飱为其再食也君未覆手弗敢飱者待君一食之竟然后敢劝之使再也如是者三故曰饭飱者三饭也执饭与酱授从者食于尊者之前当亲彻也【郑氏方氏】
　　凢侑食不尽食食于人不饱唯水浆不祭若祭为己偞卑【偞虚渉反】
　　不尽食不饱谦也水浆不祭非盛馔也已谓已甚也偞卑薄也言水浆若祭则太卑薄也【郑氏方氏】
