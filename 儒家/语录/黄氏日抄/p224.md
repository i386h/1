<!-- { "loadSidebar": true } -->
　　蔡必胜武举第一人不见曾觌光宗疾与赵丞相定议用韩胄白太皇立宁考时赵彦逾戒郭杲饬宿衞
　　陈传良墓志以水心为之宜有大可观如昌黎志子厚然而寂寞反寻常者不及可叹也
　　著作正字二刘公墓志铭著作讳夙字賔之莆人试馆职言荐举之弊此执政大臣为惠而不为政致之也陈执中章子厚人知其小人也然能不以官私其亲今将告执政大臣曰子为子厚乎子为执中乎则艴然怒矣至其行事则有为子厚执中所不为者矣上封事论觌大渊尤切知衢州郡人祠之徙温州祷雨全家淡食八十余日以疾还莆率乡人救荒愬莆之剰米斛于朝尽蠲之弟正字讳朔字复之绍兴庚辰省试第一调温州户曹计口受禄以其余救饥疫饲弃儿召对奏曰陛下何不延纳愤激敢言之士而听讦直难堪之言因以自考察成败得失知福清县听讼使两词自诣市食挂钱于门然尝諌止雍公所主恢复议虽晦翁辨之不从将自有所见欤尝行秦溪有道殣者乆驻棺瘗乃去过劔津见覆舟者号呼解郑夫人髻金救之二公皆乐朋友死日家无留赀著作子弥正正字子起晦起世皆登科弥正至侍郎子克荘今为法从号后村以文显愚观水心志陈君举墓寂寥慊然今二刘官不为显文无行于世者而所载言行晔然耀人盖所志诸公贵人皆无此及者故节録特备
　　寳谟刘公頴字公实衢人特立有治行以寿终
　　曽侍郎渐建昌南城人辨其非侂胄党正以其为侂胄党讳之故耳如曰侂胄死素抑者多用赵彦逾亦在中公争之不容可槩见也頴茂頴秀其子云
　　薛待制弼政和进士宣靖间间关共难南渡后守闽楚平贼百七十部然本岳飞参谋而为秦桧用永嘉人
　　黄尚书度字文叔越人注诗书周礼着史编年考天文理井田兵法病养兵欲屯田阴复府衞吴挺死请合兴利合东西川论韩侂胄御笔事制置江淮降盐城贼尝言绍兴至今三罢兵所増之赋皆当斥以还民
　　陈谦永嘉人为京西运判时襄阳师李奕后帅皇甫斌皆密受侂胄意扰边起事公谓复雠大义乃倚羣盗剽夺之岂得以败亡为戯乎遂以公緫领湖广斌师遂大出初败支河池再败方城郭倬至宿李爽至寿皆溃金州秦世辅未及行而溃葢开禧所谓用兵如此公在襄阳陂北城贮水三百尺既至鄂米悉运赴襄又念安州亦兵冲募守三关言虽不用亦完二城
　　祭酒李祥无锡人赵丞相免公争曰顷夀皇崩两宫隔絶留正弃印亡汝愚不畏族诛决策社稷臣也
　　陈同甫王道甫墓志铭同甫婺州以解头荐着中兴五论不报后十年在太学上书至再复不报又十年亲至金陵视形势复上书终不报在廷皆怒以为狂乡人为燕会同坐者归暴死疑有毒入大理狱民吕兴何廿四殴吕天济且死恨曰陈上舍使杀我复入大理狱少卿郑汝谐直之未几策进士第一未至官病一夕卒道甫名自中平阳人登第仕不顕多竒节同甫称之水心曰鲍叔管仲友也鲍卑而管贵美在叔也王猛薛强友也王显而薛晦过在强也同甫得以死后余力引而齐之使道甫亦得而传是以并志
　　赵彦橚无锡人祷雨请罢催止合衣税朝士无不造侂胄门公叹曰诸人今枉此是易后直之甚难知汀州捕叶八子知平江置嘉定县凿锦帆泾为总领籍军额之亡减钱百万缗
　　王柟木叔永嘉人知绩溪修陂塘知江阴开渠五百余里坏瘟神像不见苏师旦止邓友龙北伐侂胄死流不絶公谓非朝廷福【江阴渠无百里】
　　蔡行之凝重竟日或不通一语陈龙川与辨抵日接夜若悬江河同甫谢不能乃已虽防以文显无浮巧轻艶之作官至兵部尚书四子籥节防范
　　赵师吴人有吏材十余年中四知临安府志中多载其与侂胄异然愚闻之长老言最佞侂胄者也
　　施师防信州人事孝宗知枢宻院六年而退所陈多寛防之事尝言治盗当委牧守但责巡尉何以禁暴
　　枢密汪勃徽州人绍兴二年登第十三年和亲择不与赵张同好恶者佐佑执政勃遂为监察御史其贤不肖可知也乃云为桧所忌欲葢而彰矣然桧于一时同恶既借官爵啖之以尽其力位逼则斥去如奴勃之见忌亦非公曲笔葢纪实而是非自见者也汪纲汪统皆孙纲始求志于公云
　　刘弥正刘夙子也防率诸弟勤苦缉故业贫不能得膏火邻妪夜绩者光射公牖輙擕书就之后皆中第其在朝丞相陈自强恶其不附已开禧敌入寇遂用公提淮盐葢以陷之危地自兵起盐商不行公尽通盐利就为运判后为浙漕敌使自淮至浙凡送迎之事皆公裁定为成式其为浙漕也不与内臣相见官至吏部侍郎子克荘
　　周淳中瑞安人及第尝改官为宰为帅机辄乞祠至老死初买废山凿平为宅大竹长松囘合蔽亏缉岚绀池焕霍房户常终歳闭户花香鸟鸣畅然怡适不问外事
　　詹体仁浦江人师晦翁笃厚君子也为浮梁尉不受资当入朝定髙宗諡提举浙西开漕渠浚练湖置斗门总领湖广放诸州积欠百余万筑武昌万金堤除静江阁税钱万四千除杂税朱胶八千或疑公空有司之藏为百姓地而财常源源暴暴如泉涌山聚自赵丞相去士多失职赖公收擢初尝后其舅张氏既复为詹经营两家如一日
　　状元姚頴官终平江倅年三十四
　　丘文定之父仁不忍校费几尽产母臧氏既寡力贫教子
　　池州贵池县叶氏三世二百余人四十余室不别盘案而饭百年
　　毉痊王大受饶州人住乌镇死因葬湖州○内袐腹胀痛以半硫圆碾生姜调乳香下之立愈
　　东阳郭氏墓志载其富盛自立
　　徐定字徳操泉州晋江人其父少孤随母归吕氏因以为姓五十年公不知其徐氏子也父且死以告公愤泣与二弟来行在皆擢进士第复姓徐氏至朝散大夫知潮州有治行云
　　载陈傅良妻张令人甚贤不信方术不崇释老不畏巫鬼
　　鲍防清卿病足水心志其循行园林住磐石上数花须嗅松叶出指水心状清卿为猴者也
　　余姚孙椿年字永叔之宏之父也
　　永嘉林正仲名頥叔为罗源主簿旧俗死丧者焚尸糜其骨众薫合和凌风飘飏命曰升天以尤细为孝正仲雕文禁止治塜甓藏之始变其俗
　　王闻诗龄之子也闻诗之子防王闻礼亦龄之子仕至运使而闻诗至提刑
　　徐道晖志专评诗
　　邵叔豹墓志载岱山事
　　郑耕老莆人也兵火后更营四明学
　　钱之望晋陵人少以策賛虞雍公捷洲符离之役谒张忠献既第守楚四年三年前后反复为上言大抵以屯田民兵万弩手山水寨为进战退守之要大奚山盗起知广州灭之移庐州皆有政绩
　　省元钱易直乐清人十歳工文稍长知古学云蒸川流笔态横生
　　刘起晦字建翁正字名朔之子也能继其父而官亦止正字子希醇希深
　　知处州蒋行简治郡以爱惜知县为本数为上言民困具载志中可观也
　　侍郎陈景思故相康伯之孙信州人奏言欲裕民力当寛州县伪学禁严独与晦翁往来不废
　　吴兴李浃故参政孙不见苏师旦与开禧异议有识士也
　　临海周子及名泊除大学正一见上即尽言天下事有王抃起吏胥预密议宰相御史相与依慿上以泊之言而去之
　　处州陈葵字叔向魏益之教以尽弃所怀独立于物之初忽大悟遂以师道归益之反陋朱吕之学水心辨以一造而尽获荘佛氏之妄也语简而精然犹委曲其文曰昔孔子称愤啓悱发举一而返三而孟子亦言充其四端至于能保四海往往牵借而所指亦近于今世之所谓悟者愚谓待其愤而后啓之待其悱而后之举一返三使以类推此孔子欲学者自尽其力而不徒师之恃耳非悟也充其四端至于能保四海此修身以至平天下尧舜三代已试之效具在皆实理也非悟也
　　黄防字子耕鲁直之从孙其先自金华徙分宁子耕师晦翁治台州多政绩水心载之甚详然子耕亦尝宰华亭县今制锦堂所创也政绩亦不少今阙不载而独言其知卢阳县当考
　　刘子怡居乡救三大荒
　　庞蕴夫妇破家从禅至卖漉篱自给男女不婚嫁争相为死水心载其事于鲍防妻刘夫人之志况防夫妇也愚谓此皆全家病风耳
　　周南仲对策言今所谓道学朋党正皇极所用之人也召试馆职言今庙堂无能尽出胥吏苍头卢儿干政接踵浆酒粱肉澜飜其家根本大坏矣南仲从水心苦学之士也子深源乙丑进士
　　胡崇礼名樽余姚人尚书名沂之子拱之弟衞衍其二子也志云先世故书缇囊珍箧重封之屏凡遗字笼玩往复或移日葢讥之也又云初朱元晦吕伯恭以道学敎闽浙士有陆子静后出号称径要简捷诸生或立语已感动悟入以故越人为其学尤众两并笠夜续灯聚崇礼之家皆澄坐内观葢讥之尤深也然亦工矣
　　虞夫人父事北辰求九天女而生诗书若素习教其子莫子纯及第第一人愚甲辰客于越施氏闻老石先生之言曰莫魁既第母叹曰朶花既开只看花无浇者矣石故莫之同经友也观此则母之贤为益信
　　徐文渊名玑与徐照翁卷赵师秀四人共趣唐诗平阳林善补及弟葬其母陈氏盐亭山为光孝寺冒争逾二年乃克葬水心志云呜呼有是哉夫赀不足以买山而葬于官荒之山此誉士之穷王政所必矜也遁耕织之劳而欲擅山海之富此异端之横王法所必黜也铭曰徂徕躬耕葬百丧使皆如此讼何当蔂梩而揜孰在亡夫人之归天与冈愚按水心此笔气直语壮愧死当时符移纷纷之有司矣
　　杨愿以秦桧用尝参政葬越
　　郑景元名伯英景望弟也擢髙第以祠禄终水心谓志士
　　陈表民常警戒其子曰荐送由州县比乡举里选犹近也今縻歳月捐父母弃室家以争优校可乎得丧命也若谨无然其子遵行之必乡贡不太学三子增埴止善皆登进士第
　　孟猷良甫孟导达甫皆从水心良甫生继华达甫生继勤继勲继勇隆祐侄曾孙今居吴
　　唐氏王棐生母
　　史渐进翁八行诏之孙父木再荐渐入学五子登第弥忠弥恕弥愈弥巩弥忞也嵩之兄弟其孙宣缯其甥
　　长潭王公志梦龙侍郎父也
　　陈少南名鹏飞永嘉人有诗书传尝教秦熺以贬死崇国赵公不息行状载善政最多汝谈汝譡其孙张李樗状载光州可移治处名沙窝亦多载淮事水心能力排老荘正矣乃并讥程伊川则异论也能力主恢复正矣乃反斥张魏公则大言也能力诋本朝兵财靡弊天下而至于弱正矣乃欲割两淮江南荆湖弃诸人以免养兵独以两浙为守又欲抑三等户代兵兹又靡弊削弱之尤者也水心之见称于世者独其铭志序防笔力横肆尔近世自号得水心文法者乃以阴寓讥骂为能愚观水心文虽间讥骂实皆显白如曰旁县田一顷蛙鸣聒他姓此显斥翁灵舒废家业而工晩唐诗直以为世戒非阴寓也如曰蛛丝委架诗书愠鹭羽空陂菡萏愁此明言陈益谦不读书而冒儒衣冠不得已为作诗非阴寓也如曰丁村未尝有此其村民不学而崛起未可知惟数花须嗅松叶世传状鲍清卿为猴精此为讥讽然他日志其妻刘氏直举厐蕴夫妇弃家学佛至卖漉篱此其偏好自有取轻者终篇述其治行甚褒瑕瑜不相揜也借曰水心时一以文为戯可尽以例其余耶学之者不于其横肆而独于其戯者耶呜呼水心之传世者仅此而学之者又辱之且关学者心术故为之辩
　　水心外集
　　序
　　大意谓制科许极言天下事而治道本不如是之易言后进之士耳剽目习运竒于异説之余求夸于陈言之外足以败天下之定势而何以为守宜特发其大意而无至于尽言
　　君德二篇
