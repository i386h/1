<!-- { "loadSidebar": true } -->
　　为武帝生子者其母无不谴死禇先生赞其为圣贤事虽曰有感之言亦岂人情也哉
　　余家素贫厄少时以外侮告先人輙令勤学云丈夫当时富贵百恶灭除葢常常而然言犹在耳也而不知所出今阅禇先生卫皇后赞见其语为之感怆哽噎云
　　楚元王世家【再见汉抄】
　　楚王戊赵王遂皆以不用諌谋反诛汉复立刘礼王楚元王祀赵以窦太后不许絶
　　巨嫂即丘嫂【汉书称丘】羮颉侯母
　　荆燕世家
　　汉分王同姓惟荆王贾以功封其后撃黥布死
　　田生以画干营陵侯刘泽泽予生二百金生归齐明年泽使人谓生曰弗与矣生乃如长安不见泽而以计谒髙后之所幸张子卿使王诸吕以张本而王刘泽于燕然则田生所干刘泽之画即明年所施于张子卿之计曰弗与云者弗与我施行所画促之之辞尔泽刘氏也而王诸吕乃出其计其罪大矣故太史公之赞曰刘泽之王权激吕氏而释之者弗察谓画为计画谓与为党与夫于干刘泽不言其所画而于干张子卿言之文法之相为先后如此而释之者弗能察故夫史迁之文深逺矣
　　齐悼王世家
　　髙帝长庶男刘肥封齐朱虚侯章诛诸吕者其次子齐最大其后分七国云
　　吴楚反时齐路中大夫既许三国而终逹汉天子命俾齐坚守与解杨之事同
　　主父偃求徐甲欲入其女齐后宫不遂则谗齐王杀之亦卒以此坐诛偃真小人哉
　　萧相国世家
　　髙帝起布衣得天下非有分义素服人心故所与同起者帝无不疑之至如关中天下根本何每留守而帝自将帝所任者莫如何所疑者亦莫如何也方帝距京索间非用鲍生计遣子孙诣军何几族及自将邯郸非用召平计悉家财佐军何几族其后自将撃黥布非用说客计多买田宅自污何又几族然则何虽相帝定天下尝懐救死之不暇纵何非刀笔吏又何暇经纶之事乎其后为民请死稍欲展布而械繋已及帝之赦何也言我不过为桀纣而相国为明相是正怒其掠主誉以得民心也呜呼其亦异于古人所以推诚共治之道哉
　　曹参世家【再见汉抄后多类此】
　　参自髙帝起兵无一战不预虽非赫赫功而未尝以败闻天下既平犹从撃陈狶黥布葢参与帝终始兵间而不见疑相齐齐治相汉汉治参有大过人者矣而史论战功则谓之当信之灭论治功则谓其当秦之后若有抑之意焉愚谓参明哲保身虽信不能及而立法易守法难参以人豪一遵何约束除吏皆木讷而深刻者輙斥去所以养成汉家寛厚之风虽何无以尚之参其可少哉书称断断猗无他技参之谓矣传称惟仁人能好人能恶人参庶几焉
　　留侯世家
　　利防秦将旋破巉关汉以是先入关劝还霸上固要项伯汉以是脱鸿门烧絶栈道激项攻齐汉以是得还定三秦败于彭城则劝连布越将立六国则借箸销印韩信自王则蹑足就封此汉所以卒取天下劝封雍齿销变未形劝都关中垂安后世劝迎四皓卒定太子又所以维持汉室于天下既得之后凡良一谋一画无不繋汉得失安危良又三杰之冠也哉然董公仁义正大之説则良不及之使以良之智兼董公之识而为汉谋伊周何尚焉
　　陈丞相世家
　　陈平智有余信矣惜皆流于小人之术耳方楚汉争雄时平惟有反间楚一事然是时楚势已促纵増不去亦俱死垓下耳反间何等语而可污龙兴之汉使单于阏氏此张仪愚郑袖之故智也何竒之云使平早计而帝毋窘平城虽不竒犹竒矣从攻陈狶黥布凡六出竒计然使狶布反者平劝伪游云梦之失也平与太尉勃合谋卒诛诸吕然使诸吕逆者平阿意太后之过也纵火人之家而随以扑灭言功功耶罪耶代右相勃决狱钱谷之对徒以大言胜勃平无其实也董晋有言天下安危宰相之能与否可见谋议于上前者不足道平一时欺君之言后世犹或称之误矣始平自以多隂谋惧多隂祸以此足觇其本心云
　　绛侯世家
　　周勃从髙帝终始兵间晚尤多战功髙后殁手诛诸吕迎立文帝功孰大焉厚徳如文帝疑谤一开微太后几族甚矣功名之盛难居而嫌隙之微当戒也亚夫尤重厚守正平吴楚有大功其争废太子争侯王信争侯降匈奴徐卢等五人又皆宰相职也反以怏怏疑之卒置死地景帝尤少恩哉
　　许负相亚夫以从理入口果饥死
　　梁孝王世家
　　孝王既僣侈矣景帝复失言千秋万歳后传于王入则同辇出则同车卒之梁王贼杀袁盎等大臣几至变逆者景帝之失也梁王车服拟天子珠寳逾京师卒以忧死五子分王皆国絶富贵者可以观矣
　　五宗世家
　　景帝子十三王惟河间王徳被服造次必于儒者余皆骄庸然吴楚反后亦皆夺之权而国遂贫矣【胶西王端贼戾】
　　三王世家
　　三王者武帝子齐王闳燕王旦广陵王胥也太史公备述羣臣奏请皇帝恭让始终啓复之辞以及三王封防之辞烂然可观也而不载其行事禇先生条释其后谓齐王之国左右维持以礼义不幸早夭谓广陵王果作威福谋反自杀谓燕王谋为叛逆亦自杀皆如其防指云愚按齐王防曰允执其中天禄永终永终者尧戒舜之反辞云四海困穷则天絶其禄不执中者也今乃用为期望之辞属之执中之下误矣岂亦王早夭国絶之先兆耶
　　青社字出齐王防盖泰社备五色土齐东方封以青土故曰受兹青社
　　列传
　　伯夷【自此后汉抄无之】
　　太史公疑许由非夫子所称不述而首述伯夷且悲其饿死为举顔子盗跖反覆嗟叹卒归之各从其志幸伯夷得夫子而名益彰其趣逺其文逸意在言外咏味无穷然岂知其心之无怨耶
　　尧让许由葢庄周寓言眇天下为不足道耳太史公疑箕山上有许由冢愚意虽无其事尝有其人欤
　　载伯夷父死不葬之语与武王十一年伐纣事背驰然汉人旧説以武王上继文王受命之九年为十一年故云尔
　　管晏
　　世之人见贤而称其贤见智而称其智未足言知人惟其人方困穷时其迹有甚于不贤不智者而已独有以察其心若鲍叔之于管仲千古一人耳然愚谓此管仲之为管仲也君子固穷穷视其所不为贫视其所不取何至防不贤不智之迹耶其令论卑而易行其政善因祸而为福太史公此论固切中其相齐之要领实则茍于济事不暇顾在我之正守已占于贫贱之时矣晏平仲功业不及管氏而相三君妾不衣帛则防节过之越石父称诎于不知己而信于知己葢名言也宜晏子之敬待然景公欲相孔子婴实沮之石父岂贤于孔子哉
　　老子韩非
　　老子与韩非同传论者非之然余观太史公之防意岂茍然哉于老子曰无为自化于庄子曰其要本归于老子之言于申不害曰本于黄老而主刑名于韩非曰喜刑名法术之学而其归本于黄老夫无为自化去刑名固霄壤也然圣人所以纳天下于善者政教也世非太古矣无为安能自化政教不施则其弊不得不出于刑名此太史公自源徂流详着之为后世戒也
　　老子孔子皆布衣也太史公列孔子世家赞其为至圣至老子则传之管晏之次而穷其弊于申韩岂不以申韩刑名之学又在管晏功利之下而老子则申韩之发源欤班固谓迁论大道则先黄老而后六经或者未之深察也
　　司马穰苴【田氏】孙子【武】吴起
　　穰苴之斩庄贾孙子之斩二姬葢号令严肃虽素卑贱者可将虽素不知兵者可使也太史公讥孙膑防厐涓明矣然不能蚤救患于被刑吴起説武侯以形势不如徳然行于楚卒以刻暴亡其躯呜呼不仁而善用兵亦乌有自全者哉
　　伍子胥
　　子胥諌吴伐齐而劝伐越吴不用国遂亡然諌至再三弗听矣防人太宰嚭在王侧又与之有隙矣不能去而之他反私托其子于齐之鲍牧而归以取属镂之诛何谋吴之明若是而乃谋身之暗耶初子胥鞭平王尸申包胥责其已甚答以日暮途逺故倒行而逆施君子是以知其不终也
　　属镂之镂【录于切】○鸱夷革者取马革为鸱夷鸱夷榼形也
　　胥山张晏注在太湖边
　　仲尼弟子
　　受业身通者七十七人有年名见书传者三十五人余四十二人止存名氏
　　子贡一出存鲁乱齐破吴彊晋而霸越虽曰存鲁不几已甚欤其机辨仪秦不及也将史之言未必尽然欤结驷连骑谢原宪于藜藿间而终身耻其言之过于是名教之乐为不可尚已
　　公晳哀字季次子曰天下无行多为家臣仕于都惟季次未尝仕
　　曾防之防作蒧巫马期之期作施
　　商君
　　商君之术能彊秦亦秦之所以亡能显其身亦身之所以灭然则何益矣
　　苏秦
　　秦约从六国忠于六国者也齐魏首败从约伐赵秦以利害忠告齐魏不可而去之则身名始终矣乃请使燕以报齐食齐之禄而反误之不忠孰甚焉又岂约从之初意哉呜呼兹其所以及欤苏代私于子之误燕已甚复欲为燕约诸侯宜其终不逮秦也
　　张仪
　　苏秦之説六国为六国也张仪之説六国非为六国为秦也欺诈诸侯如侮婴儿虽均之捭阖而仪又秦之罪人矣然仪之入秦苏秦实使之虽欲止秦兵于一时而卒以伐从约于异日智者不为也夫仪秦友也仪始谒苏秦以故人求益也秦不以情告仪使共谋六国以缓秦兵而直以权诡激之入秦自贻后患何耶将仪之多诈不可告以情抑秦自以不及仪与之共谋六国虑轧已耶夫纵横之士固不可以常情槩之也
　　陈轸公孙衍皆恶于仪轸奔楚复从容于秦仪死而衍入相秦尝佩五国相印为盟约长皆权变无穷之士也
　　樗里子甘茂
　　樗里子秦惠王弟名疾滑稽多智号曰智嚢【晁错之名恐本于此】为惠王将多战功为武王相使周周敬之其后为昭王伐蒲【卫邑】胡衍受蒲金説之而去岂智有时而穷欤然其言曰后百歳当有天子宫夹我墓至汉兴长乐宫在其东未央宫在其西此岂智料之所能及或者攻数学欤否则传者妄也
　　甘茂相秦拔韩之宜阳其后劝秦予韩茂遂惧向寿公孙奭之防奔齐使楚卒于魏其孙甘罗年十二为秦使赵广河间之地秦封甘罗为上卿复以甘茂田宅赐之
　　穰侯
　　穰侯魏冉者秦昭王舅也立昭王昭王诸兄弟之不善者灭之威震秦国握将相之权三十年歳伐三晋以广地天下皆西鄊稽首其后越三晋以攻齐范雎讥其非遂以逺交近攻之防説昭王夺之位而穰侯斥矣
　　白起王翦
　　白起以穰侯荐为秦将其斩杀之数多而载于史者凡百万不以数载者不预焉长平之役秦民年十五以上皆诣之而死者过半以此类推秦之死于兵者又不可以数计也苏代説应侯间之起不复为秦用而赐之死自秦而言虽杀之非其罪自公理而言一死何以尽其罪哉
　　王翦为始皇伐楚靣请美田宅既行使使请美田者五軰后有劝萧何田宅自污者其计无乃出于此欤王翦诸人之辅秦葢凶徳之参防古今之极变不可复以常事论也太史公讥翦不能辅秦建徳而偷合取容呜呼是何异责虎狼之不仁耶
　　孟子荀卿
　　太史公之传孟子首举不言利之对叹息以先之然后为之传而传自受业子思之外复无他语惟详述一时富国强兵之流与驺衍迂怪不可究诘以取重当世之説形孟子之守道不变与仲尼菜色陈蔡者同科竒哉迁之文卓哉迁之识欤葢传申韩于老庄之后者所以讥老庄而传淳于髠诸子于孟荀之间者所以长孟荀也荀卿年五十始自赵学于齐三为齐祭酒后为楚兰陵令春申君死而卿废卒死于兰陵葬焉嫉世之浊而鄙儒小拘如庄周等又滑稽乱俗于是著书数万言此亦能守道不变者故太史公进之与孟子等
