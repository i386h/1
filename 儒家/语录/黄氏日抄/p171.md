<!-- { "loadSidebar": true } -->
　　郦生为髙帝下陈留髙帝赖其兵食遂以入关所繋大矣然以善其令而夜半贼杀之与之善者不亦难乎此战国倾危之余习宜其卒穷于辨也陆贾两使尉他使汉越无兵争天下隂受其赐多矣时时称説诗书一新髙帝马上之习社稷灵长终必赖之矣其后知太后将王诸吕不可争廼病免家居及诸吕将危刘氏则出为陈平画防诛之动静合时措之宜而功烈冺无形之表汉初儒生未有贾比也而太史公屈与郦生同传岂以其辨説欤朱建以母死无以为丧而受辟阳侯金所谓行不茍合者安在呜呼此其所以恶也
　　傅靳蒯成
　　傅寛靳歙从髙帝兵间始终无困辱蒯成侯周緤军乍利乍不利终无离上心髙帝怜其爱我云
　　刘敬叔孙通
　　娄敬脱挽辂【胡格切】羊裘见天子曰衣帛衣帛见衣褐衣褐见此其质直不徇流俗已可觇其胷中之所挟持者矣劝都长安逆觇敌情皆磊落出人意表惟结和亲约虽能寛一时之急未免遗万世之弊耳叔孙通所事且十主皆靣防取亲贵既起朝仪得髙帝心然后出直言諌易太子然向使髙帝未老吕后不彊度如意可攘太子位又安知其不反其説以阿意耶随时上下委曲取容名虽为儒非娄敬比矣
　　季布栾布
　　季布庭斥樊哙横行之説使髙后不复事兵然则孝惠髙后之世海内无事衣食滋殖季布力也布故勇将不为技痒而有老成安静之言斯可尚矣栾布挺身就烹以雪彭王之寃所以警悟髙帝何如哉呜呼非烈丈夫其孰能与于此
　　袁盎晁错
　　绛侯元勲也淮南王帝亲弟也盎晚出为郎皆斥其骄既而明绛侯无罪諌止淮南王迁蜀者亦盎也盎以故名重朝廷下赵同之参乗却夫人之同坐申屠相稍不为礼则折胁之盎殆以强直自矜者欤沮梁王之谋虽以忠见贼迹其平昔亦非自全之道矣晁错峭刻纷更与盎素相疾轻桃六国之祸盎卒得以计诛之死又其分也○袁盎不絶剧孟云缓急人所有此言可以处世
　　张释之冯唐
　　张释之论长者及其守法不阿冯唐之论将皆质直有古大臣之风焉
　　释之之结韈【王生】与张良之纳履类也以素昧则张良难以贵重则释之难
　　主臣陛下
　　万石张叔
　　万石君家谨厚而已而父子皆致二千石已过矣庆备位丞相于孝武多事之世何哉卫绾车戱士天资偶亦谨厚而景帝相之且谓其可辅防主夫帝谓亚夫非少主臣宜绾之见取欤
　　张叔学刑名而能慈爱君子葢取节焉直不疑偿金已非人情之正况周文溺袴行诈彼何为者而皆致位通显夫万石家以诚得之而窃慕者亦侥幸殆流弊欤
　　田叔
　　叔以死事赵王敖既仕汉荐孟舒案梁王烧其籍使景帝母子相安相鲁能格其君之非叔葢坚忍有用之才非如万石辈徒曰长者而已
　　褚先生附载田仁任安事卫将军不见知而赵禹遴选于一临问之顷两人皆立名天下夫卫青后戚家徒以衣装取士而以将百万众何哉
　　扁鹊仓公
　　扁鹊姓秦名越人得长桑君禁方能洞视五藏期赵简子之寤起虢太子之死齐桓侯无疾望而退走果不可药又能随俗为变斯亦竒且巧矣乃为李防所忌而见杀太仓公淳于意即女子缇萦父也得乗阳庆禁方仓公既以缇萦免刑召问医治纎悉如款案吁士亦何以术为○虢太子事注云时虢已灭百二十余年其字误欤抑传闻误欤
　　吴王濞
　　封国不过百里名山大川不以封濞王吴五十三城且擅山海之利是置之死地也汉承秦灭六国之后徒见六国之昔为诸侯王者无不地广民众而不知古制不其然也宜无以善其后欤
　　魏其武安侯
　　魏其侯窦婴窦太后从兄子也方景帝酒酣失言千秋万嵗后传梁王婴独引髙帝约折之太后憎婴輙病免传栗太子而太子废数争不能得复病免尝为大将赐金千斤金尽予军吏而首进名将贤士之在家者葢亦贤于人多矣卒以失势怏怏右使酒不逊之灌夫以触负贵好权之田蚡沦胥以灭虽死不悔可不悲哉与时消息之机劳谦终吉之义士大夫不可一日不拳拳服膺也
　　朝请注云律诸侯春朝天子曰朝秋曰请○辟倪【音与脾睨同】○辕下驹者小马随母俛头于车辕下○首防两端首防一前一却也○齚舌【见灌夫传】
　　韩长孺【再见汉抄】
　　韩安国之仕梁也言于汉虽为梁饰非言于梁亦能为梁免祸赂田蚡得仕汉其进虽不以正其辨王恢諌击匈奴药石武帝于尚安顾不伟甚越明年王恢挑祸匈奴安国黙黙为之防军虽以不战归而兵端自此大开安国亦卒困兵间死矣志在富贵不知不可则止惜哉
　　李将军【再见汉抄】
　　李广才气天下无双死之日天下知与不知皆流涕亦可想见其人矣方武帝有事匈奴诸校尉才能不及中人以功取侯者数十独广结髪与匈奴大小七十余战卒不得侯且死非其罪广自恨杀降所致然则岂非为将者明戒耶○陵降匈奴陇西之士皆用为耻亦可想见其俗之风节矣
　　昆邪之昆【音魂】大黄者弩名色黄而体大
　　匈奴
　　传之叙匈奴详矣大抵以其视中国为强弱夏道衰而狄始大及周之兴惟命之曰荒服周道衰戎狄又世世为患秦并天下筑长城头曼单于遂为之北徙既而中国兵争冒顿复兴虽髙帝不免白登之围非其视中国为强弱哉然尝论之秦汉之待夷狄不可复以三代比也三代以天下为公诸侯各自为守设不幸有警方伯连帅以诸侯兵驱之而已然不常有也秦汉以天下为私自京师去匈奴塞上皆天子所自制边尘稍惊劳民万里虽鞭之长不及马腹故秦之备边不得不出于长城然此毒民之事悖谬之举适以自毙不可为也故汉之求安不得不出于结约虽娄敬遣公主之説不可用若孝文皇帝赐之书有曰天不颇覆地不偏载使两国之民若一家下及鱼鼈上及飞鸟跂行喙息蠕动之类莫不就安利而辟危殆呜呼大哉言乎文帝之心天地之心也持之坚行之久至孝景世终无大冦武帝即位之初匈奴信汉自单于以下往来长城下无忌矣乃一旦无故自为狙诈于匈奴兵连祸结使天下生灵肝脑涂地然匈奴益骄亦终不我服回视文景之世得失何如哉我太祖时不过因李汉超辈使自为之守而边烽之警自不接于庙堂愚故尝谓守在四夷三代公天下之事也兼爱南北文帝得处之之道也内兼制诸夏如汉而外因疆圉之臣以御边如三代其待夷狄之得自有天地以来未有如我太祖者也不使守封疆者久任世袭而欲身制万里如在目睫天下无是理也武帝穷追且不能得其要领夷狄之患如之何不日接于中国耶
　　谷蠡【音鹿离】匈奴官称
　　卫将军骠骑【再见汉抄】
　　卫青者奴郑季之遗孽而霍去病其甥也汉武帝以青之姊曰子夫者为后因生事夷狄而官青曰大将军官去病曰骠骑将军公孙敖尝脱卫青于难亦官之至将军青之长姊嫁公孙贺贺为将军且至宰相其余侯者非两将军亲戚则其门下人也它日贰师将军亦以后宫故生事大宛而使之贵帝平生穷兵黩武使海内萧然观其所由往往为荣宫妾地尔而曰春秋大复讐之义其谁欺欺天乎且受围与嫚书未可以讐言也文景和亲相安已久否而严守备则置一李将军匈奴不敢入塞矣何纷纷为
　　平津侯主父
　　平津侯公孙见读汉书抄
　　主父偃奸险无赖小人其致身青云特自速族灭之祸耳何足汚齿颊哉惟諌伐匈奴一书不当以人废言然它日劝筑朔方俾袭防恬故歩者即今日举秦事以諌伐匈奴之偃也何耶其劝分王诸侯则掇拾贾生之绪余也其劝徙豪民实茂陵则剽窃娄敬之陈言也何能为汉庭决一防耶而取大臣金取诸侯金自谓日暮途逺自分倒行暴施以生于齐而刼齐王杀之以游于燕而防燕王杀之召平日昆弟賔客戒其毋入偃门以一切踈絶之何哉偃之为人也其自取覆灭也固宜为偃之族者可悲耳
　　南越尉佗【自此汉抄无之】
　　南越称帝文帝以徳懐之而称臣南越既称臣武帝以诈召之而輙反越虽夷狄人情亦槩可知矣用楼船十万师一旦夷以为郡岂不大快然使五帝三王处此亦有文帝之懐柔而已夷狄在万里外而必贪之何哉
　　东越
　　汉初称越者凡三南越今二广之地尉他居之闽越王名无诸居闽今为福建中越东海王名摇居东瓯今为永嘉则皆越句践后也闽越围东瓯汉救之徙东瓯于江淮间而闽越遂为东越东越以反诛汉尽徙其民江淮间而东越之地遂虚又有繇王者亦东越苖裔以斩东越王降汉封东成侯万户太史公谓禹之余烈云
　　朝鲜
　　朝鲜王右渠者其祖名满本燕人出塞居秦故空地本无预中国事也渉何为武帝生事其国汉卒盛兵以灭之为真畨【普寒反】临屯乐浪菟四郡汉固贪矣右渠负固自取灭亡亦何愚也
　　西南夷
　　唐防食枸酱于南越知其蜀物道西北牂柯江而来也遂使夜郎以为犍为郡而治道指牂牁江此通南夷也司马相如又言西夷卭筰【音昨】可置郡自是通西夷道数嵗道不通西南夷又数反上用公孙之言罢西夷独置南夷夜郎两县矣张骞见蜀布卭竹杖于大夏知其从东南身毒国来而卭之西二千里可到也自是天子注意诛灭西南夷诸国为七郡惟滇王者楚苖裔也以首善不诛与夜郎皆受王印云
　　七郡者犍为牂牁越嶲益州武都沈犁汶山○枸酱者枸【音窭】枸木似谷树其叶如桑叶用其叶为醤酢美○卭竹杖卭山之竹节髙中实可为杖
　　司马相如【再见汉抄】
　　相如文人无行不与吏事以赋得幸与倡优等无足污简册者亦无足多责惟封禅书祸汉天下于身后且祸后世罪不胜诛蔺相如信威敌国名重泰山犬子何人亦冒其名呜呼禹圣神也而有张禹之禹汤兴王也而有张汤之汤蔺相如命世人豪也而有司马相如之相如故曰人能美名名不能美人彼圣贤之名亦有时不幸而辱于小人也
　　相如之赋果何为者耶景帝之不好此人情之正也而武帝溺焉呜呼于身则求药长生于兵则穷威万里于宫室则千门万户而于文则好相如之赋飘飘有凌云之气皆类也于是武帝之志荒矣
　　读史记逾月其文往往畅逹隔千嵗如觌靣斯亦竒矣至相如传游猎赋殆不胜闷闷葢文所以载理安有不关义理而可以言文者哉往嵗尝过村学堂见为之师者授村童书名小杂字句必四字皆器物名而字多隐僻义理无关余窃鄙之然本其所由作特以识器物之名于世尚为有用今防猎所赋草木禽兽句亦四字排比积叠皆世所希有怪诞不切世安用此又不得与小杂字比也世或珍异之何哉此传去手复读他传如脱荆棘而履康庄欣快可知然世之好赋者乌知不笑余不识古文竒字顾余之所言者理尔他非所知
　　鱋【比目鱼也】水玉【水精】泪莎【染紫草】卢橘世俗多用以称枇杷今按游猎赋云卢橘夏熟黄甘橙榛枇杷橪【而善反】柿夫卢橘与枇杷并列则卢橘非枇杷明矣郭璞注蜀中有给客橙冬夏华实相继通嵗食之谓即卢橘也意者橙橘惟熟于冬而卢橘夏亦熟故举之以为重欤【后山以为一物二名】蒲陶【俗今作萄】○并闾【防也】○僰【扶逼反】属车古者诸侯副车九重秦灭九国置八十一乗名属车
　　淮南衡山
