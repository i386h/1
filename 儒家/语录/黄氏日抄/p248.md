<!-- { "loadSidebar": true } -->
　　窃照士君子钟扶舆清淑之气为天下第一流品平生读书三年待试近之荣亲在此举逺之致君在此举上之报答造物下之利泽生民在此举此一字千金不换之时也此足谷多财之家平日骄我侮我者一旦望我青云之上羞媿俯伏之时也近世乃有为微利所动者反为富民代笔搀取本身元有之禄料而暗亏平生逺大之前程不晓何见真可痛惜世有富商大贾一旦失其本心者得乞丐人一二糖饴反尽弃平生所有珍寳财产以予之撺掇乞丐为富人而自身情愿受饥寒读书人为村人解及第而身甘淹贱者何以异此越为帝乡士风素厚学识素髙固万万无此近世既多此风不容不僣及之某申禀士农工商各有一业元不相干为士者多贫虽至仕官尚苦困乏惟为农工商贾而富者最为可庆最当知足盖人若不曽读书虽田连阡陌家赀钜万亦只与耕种负贩者同是一等齐民而乃得髙堂大厦华衣美食百人作劳一身安享不惟一等齐民不能及之虽贵而为士至于仕宦禄赐有限忧责无穷亦岂能及之富室若不知足又当何人知足近来风俗不美富室间不安分更欲挥金捐财假手代笔攘窃士人科第盗取朝廷官爵败乱官箴赚误百姓试且思量老天否故人众胜天之时虽得热閙粗瞒婢仆及至天定胜人之后终纳败缺防败户门有因一时侥幸之后狂图交结至重费而败者有因狃于为富之故习贪黩犯赃而败者有临官不能处事书判不能动笔受成他人为其所累而败者比比皆然人苦不察耳然此犹以近世之通弊言也今朝廷清明痛惩弊幸以清入仕之源前举省试前名覆试不中尚不沾禄徒然破家求荣得辱可为明戒今举又备奉朝省指挥应代笔侥幸者根究决配本州以人情给解帖者将来覆试不行知通教官一体坐罚号令方新断在必行预告富家勿讨烦恼若知读书之好若慕及第之荣但请福上増修力行好事子孙必有读书起家亲擢科第者古人有言临渊羡鱼不如退而结网某奉劝
　　抚州
　　咸淳七年三月二十八日中途先发上户劝粜公劄
　　某滥叨牧养适值艰食对越一忱惟欲安富恤贫使彼此相安而共济决不敢从事一切抑价劝分置场拘数使富室或至规避而吏胥得以夤縁也然抚州米贵于斯为极乗时急粜足以接济乡曲而利亦在其中否则价平复旧虽欲售不能而乡曲之怨亦归之两失之矣髙明当不待多祝职守所系自有不容已于言者谨兹禀控伏乞台照
　　四月初一日中途预发劝粜榜
　　抚之风俗素以好谊闻天下近如饶止翁平价济乡曲诸孙皆擢髙科登显仕天下无不歆慕之况乡之人乎抚去嵗偶歉籴价浸踊贵官大室固多出粜乃闻间有利在増价宻售客贩反不恤邻人之告急者又有尚欲待价未出粜忍不思取数之已多者然则好谊之风何在岂偶为利心所汨人苦不自觉耶天生五谷正救百姓饥厄天福富家正欲贫富相资米贵不粜人饥不恤天其谓何况凡仰籴之人非其宗族则其亲戚非其亲戚则其故旧非其故旧则其奴佃非其奴佃则其乡邻彼其平日敬我仰我者果为何頼今一旦遇歉竭彼苦恼无所措办之钱愽我从容尽可通融之粟此之粜与否彼之死与生君子以仁存心宁不重为矜恻切几孚体
　　四月初五日中途预纳上户四月十三日到州面议劄
　　某近二十八日严州道上预与専劄恳请发粜盖民食到此急矣当沐孚允四月十三日度可到郡至日首屈车从面叙殷勤切几垂访颙俟颙俟伏希台照
　　四月初十日入抚州界再晓谕贫富升降榜
　　照对本职被命此来専以救荒为第一事对越一念凛凛栗栗固甚欲恤贫亦甚欲安富昨到建徳路上已作劄劝谕上户出榜晓谕细民预行发去外继此沿途探问乃闻闭粜自若米价日増不知税户何以为心甚至闻金谿管下尝有饥民羣扰富室此固小民之罪独非富室闭粜之罪乎本职闻闭粜者籍抢掠者斩此辛稼轩之所禁戒而朱晦庵之所称述两下平断千载不易万一事有不获已当职安得尚从姑息而已乎今来姑以富室之闭粜饥民之搔扰皆本职前项约束未到之先特于本职入境之初再此开谕并布心腹愿与一州之人共集和平之福
　　一今与富室约不敷数不抑价不置塲并不留片纸在官以贻将来吏胥按籍搔扰之患
　　右请富室念上天之福祐而富我者果何为官司之委曲而劝我者果何在乗此价踊顿数急粜种徳无限得利亦多本职此来専一为百姓立而请命于富室富室不听即以一身归而请罪于朝廷无縁敢一日强顔独饱于饥民之上惟富室思之
　　一今与小民约官司既以礼劝富室富室必能以义救尔民尔民只得小心听候告籴
　　右仰尔民当知贫富不同各有天命荒年方仰富室为衣食父母不可苟生怨望富室之心安分忍耐度此艰厄防荒之后必有丰年他日尚要做人今日不可胡乱做事有犯到官决不轻恕未能救命反先得罪惟尔民戒之
　　一急粜者富室也待籴者饥民也官司既不以文移滋吏奸则通此脉络于公私上下之间者乡曲好谊之士也
　　右请贵寓之贤学校之英乡闾岩穴抱道未仕之彦各以天地民物为心各以父母乡邦为念以义理感动乡之富者以恩威开谕乡之贪者以施行之未当事宜之未悉告为州县之耳目不接者其所济何可谕云盖闻天之生人惟有爱人人众不能尽皆契天天定则又时加汰治凡其饥厄之嵗皆其升降之机富室在丰年贤否未知也及至荒年或恻怛而济惠或顽忍而不恤富室之贤否分矣小民在丰年善恶未白也及至荒年或坚忍而守分或无頼而妄作小民之善恶见矣贤否既分善恶既见天之升降生人于斯乎决于是富者或自此而贵显或自此而祸败此升降也贫者或饥过而温厚或官刑而灭亡此升降也天道循转自昔皆然但人生只见目前往往颠倒其中而不自知若瞻之百年之前要之再世之后髙岸为谷深谷为陵贫富易位升降晓然是可以观天矣是当思所以契天矣此皆吾州贤人君子之所素知更请推广其説遍谕此意人心不甚相逺必有恻然动心者湏至晓谕
　　四月十三日到州请上户后再谕上户榜
　　照对救荒之法惟有劝分劝分者劝富室以惠小民损有余而补不足天道也国法也富者种徳贫者感恩乡井盛事也今我抚州不劝分而劝粜者曲体富室之情也急谋贫民之食也然于富者贫者太守两有愧色也于富者何愧愧不能勉其种徳防防而徒狥其踊价继富之私也于贫者何愧愧无以使之感恩富室而反为此虐惸独畏髙明之举也太守有人心者也事与心违而不布其失于境内是内欺其心外欺其民愧益愧也兴言至此涕泗交横其将何以雪此愧也必欲雪之小民固不能太守亦不能而能之者独富室也富室其何以雪之也米价低昂今权在富室也富室若曰不抑价者太守待我厚也官不我抑而我自抑之者我自待厚也均此人也小民终嵗勤动以有此粟我何修何为乃安坐而奄有此粟静言思之愧也平时而奄有此粟已不免愧今勤动而有此粟者反不得食此粟而死矣我安坐而奄有此粟者犹忍靳此粟而不之发又宜何如其愧也蚕方浴而桑生儿方产而乳生人民徧育于天下而五谷生五谷为民设也民生饥死矣而五谷尚忍为我私是犹夺之桑而不以饲蚕夺之乳而不以哺儿其有媿于天何如也生吾乡而长于我者吾父吾兄行也生吾乡而防于我者吾子吾孙比也鸡犬相闻守望相助疾病相扶持少长聚嬉戏平居诩诩笑语一家均也一旦艰食不思分己以予之而反腾价以困之平日之情何在乡党之义何取其有愧于人何如也自古治日常少乱日常多生于乱者性命之不保又何富之可安自我艺祖以仁立国吾侪小人世世得生长于春风和气中己未之变亦几岌岌頼我先皇帝及元老大臣再安宇宙我亦遂得再土此土宅此宅田此田日积月累以有此富是我性命朝廷所生也土田朝廷所保也而富亦拜朝廷赐也生杀予夺皆在朝廷虽贷我粟赋我财或甚而夺我富其何不可今朝廷遣官厚以待我而我犹忍于自私其有愧于朝廷又何如也愧于天愧于人愧于朝廷富室而兴言及此恐亦涕泗交横如太守之愧于中心而不能自己也然则富室而必欲为太守雪此愧不过自出仁心自抑米价自惠乡井则可媿者立变而为可荣可贺之盛事也官虽劝粜而我自劝分也富室而果有能此者粜二千石以上太守自旌赏粜一万石以上太守申朝廷补官已有官者陞擢此太守所以报徳决不食言也其不聴者亦不敢强也其州郡前此劝富室移粟入城数多者亦断断议赏如前説也四月十四日再谕元约不到上户书判
　　官司既不抑价上戸自宜粜米其或未受劄未赴请者恐是一位牵于众位耳尽自不妨但朝廷遣官急救饥民未入境时先具请劄及既入境又自见饿莩满野却欲早知各宅何日发粜案备帖再差元投劄虞候禀闻各宅取粜日分状回报以慰拳拳颙俟之心数目借贯却一切不敢问
　　四月十四日再晓谕发誓榜
　　昨当职在绍兴府被命之初闻本州大饥而富室闭粜不胜骇惧即采访于相隔千二百里之外发劄于未到二十余日之先预期十三日到州交事即于当日礼劝上户昨日十三已荷上戸如期到州面行劝谕讫但元请只是在逺约莫非见在州县按籍防请者比不过畧请几人面见一畨嘱其归而次第转谕耳安得人人遍及窃虑深村逺地未悉此意所合于礼劝次日再行榜谕通知米贵至此自当乗时粜官司既不抑价又何待劝其间好谊之家请自行分润以惠乡曲须仰处处发粜庶几饥民各有依靠不至逺出流散致荒田作若十日之内不粜者轻则差官发廪重则估籍黥配三辰在上一语必酬
　　四月十四日委官覈实诸坊厢人户粜户歴
　　当职入境近城以来多有坊厢人户陈乞给歴若果系坊厢不容不给其人或自可过活亦不容不审闻本州元行劝粜均及铺家亦非易事也当职每见所在给歴有钱者计置厢分而多得无钱计置者合当得歴而反不得歴亦有固当得歴而父子兄弟一家正为团结亭户各为保守以济时艰团结之法合先有以养之司只今契勘各场未散本钱急先措置俵散不可拘守旧来弊例又访闻亭户本钱官吏不独欺取于既散之后又且搂借于未散之先上下防蔽弊幸非一当职既以乡人暂持乡节共救艰难但欲力行好事不忍掩人不备陷之于罪若仓库有欠速行补足先与明告却当差官防数文字才足即欲散钱临期或有疎失法所不恕
　　行移团结亭丁
　　本司备凖省劄指挥専一团结亭丁访闻旧例上戸不屑入甲止将中下户入册又是具文不曽从实结定逓相觉察以致近日一畨扰乱今仰不问上中下戸比同编戸一体置牌结罪保明十家结为一甲轮月逓充甲首应充甲首之戸常切告报同甲之戸各各安心着业保身惜命度此艰厄再见太平如有生事之人即时同共禁絶如其不伏即时申闻本场具解本司重作施行一人身做身当一场无灾无难如不申闻同甲坐罪上戸本不与下戸同列听令备丁私仆充之总统之权只在官一人每十日一次唤上甲首防名告戒若呼唤统率则在官各自审择又安有劝而不粜者乎委曲一言会须响应
　　专请乐安县十提督牒
