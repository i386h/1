<!-- { "loadSidebar": true } -->
　　祭不欲数数则烦烦则不敬祭不欲防防则怠怠则忘是故君子合诸天道春禘秋尝霜露旣降君子履之必有凄怆之心非其寒之谓也春雨露旣濡君子履之必有怵惕之心如将见之乐以迎来哀以送徃故禘有乐而尝无乐【数色角反怆初亮反】
　　合天道谓不数不防春秋祭祀以时思之也履霜露而有凄怆之心此秋所以有尝履雨露而有怵惕之心此春所以有禘禘者阳之盛其祭主饮以求诸阳故以迎来为主而有乐以迎来尝者隂之盛其祭主食以求诸隂故以送徃为主而不用乐乐以迎来乐其亲之将来也哀以送徃哀其享否不可知也【集孔氏慕容氏晦庵及郑氏说】
　　致齐于内散齐于外齐之日思其居处思其笑语思其志意思其所乐思其所耆齐三日乃见其所为齐者【耆音嗜】
　　程氏谓此平日思亲之心非齐也齐不容有思愚意齐之言齐也齐者致一也齐而一于思亲则外事絶矣此其祭亲而可与亲之神灵接也思亲不害于为齐也若谓齐不可有思其论虽精然恐邻于荘子心齐之说后世窃之为禅学者也程氏讲明正学而门人多流于禅徃徃多附益之学者宜谨孔子云祭思敬【补】
　　祭之日入室僾然必有见乎其位周还出户肃然必有闻乎其容声出户而聼忾然必有闻乎其叹息之声【僾音爱忾开代反】
　　周还出户谓荐设时出户而聼谓阖户时僾然肃然忾然盖诚之不可揜所谓如在其上如在其左右【郑氏辅氏】
　　是故先王之孝也色不忘乎目声不絶乎耳心志嗜欲不忘乎心致爱则存致慤则着着存不忘乎心夫安得不敬乎
　　色不忘乎目常若承顔声不絶乎耳常若聼命心志嗜欲不忘乎心事死如事生事亡如事存也着存则洋洋乎如在其上如在其左右安得不敬乎【用方氏修】
　　君子生则敬养死则敬享思终身弗辱也君子有终身之防忌日之谓也忌日不用非不祥也言夫日志有所至而不敢尽其私也
　　此言忌日以防礼处之不用不举事也非以其日之不祥而不用也极思念亲不敢尽其私情以营他事也【本孔氏说】
　　唯圣人为能飨帝孝子为能飨亲飨者乡也乡之然后能飨焉是故孝子临尸而不怍君牵牲夫人奠盎君献尸夫人荐豆卿大夫相君命妇相夫人齐齐乎其敬也愉愉乎其忠也勿勿诸其欲其飨之也【乡许亮反相息亮反齐如字又子礼反】
　　尸谓祭祀之尸怍愧色也牵牲将荐血毛盎者盎齐谓酒也荐豆以豆实韭菹醢而荐之也齐齐整齐貌愉愉和恱貌勿勿慤爱貌其皆语助○此章援圣人之飨帝以重孝子之飨亲因明飨之言乡中心乡之乃能致其来飨唯圣人为能飨帝仁人之心与天地一也唯孝子为能飨亲孝子之心与父母一也皆以其心飨之也君牵牲而夫人奠盎以副之君献尸而夫人荐豆以助之此见夫妇相湏以成而妇人唯酒食是议共祭祀其职也卿大夫则相其君命妇则相夫人内外协心又各尽其诚敬焉【补】
　　文王之祭也事死者如事生思死者如不欲生忌日必哀称讳如见亲祀之忠也如见亲之所爱如欲色然其文王与诗云明发不寐有怀二人文王之诗也祭之明日明发不寐飨而致之又从而思之祭之日乐与哀半飨之必乐已至必哀
　　如不欲生思亲之深如欲随之而死也忌日必哀所谓终身之防也称讳如见亲所谓闻名心瞿也如见亲之所爱如见亲之有爱于己如欲色然如欲承顺父母之顔色也明发不寐谓夜而至旦有怀二人谓思父母此小雅幽王之诗今指为文王者断章取义诗人陈文王之徳以刺幽王是亦可名文王之诗也飨而致之临祭也又从而思之旣祭也飨之必乐者乆慕而幸得其来已至必哀者感慨而且思其去【郑氏孔氏方氏辅氏】
　　仲尼尝奉荐而进其亲也慤其行也趋趋以数已祭子赣问曰子之言祭济济漆漆然今子之祭无济济漆漆何也子曰济济者容也逺也漆漆者容也自反也容以逺若容以自反也夫何神明之及交夫何济济漆漆之有乎反馈乐成荐其荐爼序其礼乐备其百官君子致其济济漆漆夫何慌惚之有乎夫言岂一端而已夫各有所当也【趋音促数色角反漆音切慌况徃反一音荒惚音忽当丁浪反】
　　尝秋祭也亲谓身亲执事慤与趋趋言少威仪数之言速也济济漆漆者威仪之多与慤与趋趋相反者也反馈谓进熟乐成谓合乐荐爼谓荐牲体之爼君子谓助祭之人○慤与趋趋孝子奉祭之诚其仪少济济漆漆賔客助祭之容其仪多子贡误认夫子平日之言以济济漆漆为奉祭者故夫子析以告之如此【补】
　　孝子将祭虑事不可以不豫比时具物不可以不备虚中以治之宫室旣脩墙屋旣设百物既备夫妇齐戒沐浴盛服奉承而进之洞洞乎属属乎如弗胜如将失之其孝敬之心至也与荐其荐爼序其礼乐备其百官奉承而进之于是谕其志意以其慌惚以与神明交庶或飨之庶或飨之孝子之志也【比必利反洞音动胜音升也与音余】
　　比时及时也洞洞幽深属属连续皆言孝敬不忘之意谕其志意谓祝以孝告庶或谓不敢必【补】
　　孝子之祭也尽其慤而慤焉尽其信而信焉尽其敬而敬焉尽其礼而不过失焉进退必敬如亲聼命则或使之也
　　或使之谓如亲聼父母之命而父母或使之也【孔氏】
　　孝子之祭可知也其立之也敬以诎其进之也敬以愉其荐之也敬以欲退而立如将受命已彻而退敬齐之色不絶于面孝子之祭也立而不诎固也进而不愉防也荐而不欲不爱也退立而不如受命敖也已彻而退无敬齐之色而忘本也如是而祭失之矣【诎求勿反敬齐如字】立之者方待事而立进之者旣从事而进荐之者言奉物而荐诎形容喜貌愉顔色和貌欲婉顺貌立而不诎以其恃亲故谓之固进而不愉以其惮亲故谓之防荐而不欲若不得已而荐者是谓不爱其亲立也进也荐也皆当有恱慕意而皆以敬为本虽旣祭而退犹不忘【用郑氏孔氏陆氏修】
　　孝子之有深爱者必有和气有和气者必有愉色有愉色者必有婉容孝子如执玉如奉盈洞洞属属然如弗胜如将失之严威俨恪非所以事亲也成人之道也【奉芳勇反】
　　自有深爱以下皆言爱自如执玉以下皆言敬所谓爱敬尽于事亲爱敬者常不失孺子之心严威俨恪者乃成人之道故非所以事亲【用方氏吕氏补】
　　先王之所以治天下者五贵有徳贵贵贵老敬长慈防此五者先王之所以定天下也贵有徳何为也为其近于道也贵贵为其近于君也贵老为其近于亲也敬长为其近于兄也慈防为其近于子也是故至孝近乎王至弟近乎覇至孝近乎王虽天子必有父至弟近乎覇虽诸侯必有兄先王之教因而弗改所以领天下国家也【王古注于况反】
　　郑氏曰言治国有家道项氏曰近王近覇礼记此类虽似可疑然皆古之遗言先儒口相授其中多义训不可忽【集】
　　子曰立爱自亲始教民睦也立敬自长始教民顺也教以慈睦而民贵有亲教以敬长而民贵用命孝以事亲顺以聼命错诸天下无所不行
　　亲其亲长其长而天下平【补】
　　郊之祭也防者不敢哭凶服者不敢入国门敬之至也祭吉礼不欲闻见凶人【郑氏】
　　祭之日君牵牲穆答君卿大夫序从旣入庙门丽于碑卿大夫袒而毛牛尚耳鸾刀以刲取膟膋乃退爓祭祭腥而退敬之至也【徒旦反膟音律膋力雕反爓音燖】
　　穆子姓也答对也君牵牲子姓对君共牵牲以示父子合敬而致其力也丽系也系牲中庭之碑将杀牲也毛牛尚耳者耳主聼故尚耳毛欲使神聼之也膟膋血与肠间脂也汤肉曰爓爓祭祭腥者祭爓肉腥肉也【郑氏方氏孔氏】
　　郊之祭大报天而主日配以月夏后氏祭其闇殷人祭其阳周人祭日以朝及闇
　　主日者以其光明天之神可见者莫着焉也祭其闇昏时祭隂祭其阳日中祭也祭日日间祭也朝及闇者终日行事【用郑氏方氏修】
　　祭日于坛祭月于坎以别幽明以制上下祭日于东祭月于西以别内外以端其位日出于东月生于西隂阳长短终始相廵以致天下之和【别彼列反廵古读为防然如字亦通】日为明月为幽坛在上坎在下日为阳在外月为隂在内属乎阳者皆长属乎隂者皆短一长一短终则有始相廵而未始相絶故足以致天下之和【方氏】
　　天下之礼致反始也致鬼神也致和用也致义也致譲也致反始以厚其本也致鬼神以尊上也致物用以立民纪也致义则上下不悖逆矣致譲以去争也合此五者以治天下之礼也虽有竒邪而不治者则微矣【去起吕反竒纪宜反】
　　致之言至使人勤行至于极也致反始奉郊社致鬼神祭宗庙致和用足衣食致义制事之宜致譲教民之逊五者立虽有竒异邪僻不治者亦少矣【郑氏孔氏方氏】
　　宰我曰吾闻鬼神之名不知其所谓子曰气也者神之盛也魄也者鬼之盛也合鬼与神教之至也众生必死死必归土此之谓鬼骨肉毙于下隂为野土其气发于上为昭明焄蒿凄怆此百物之精也神之着也因物之精制为之极明命鬼神以为黔首则百众以畏万民以服【隂古音荫】
　　鬼归也隂之为神伸也阳之为气谓呼吸出入者魄谓耳目形体者神形相合人所以生今虽人死故必聚合鬼神以制祭祀之礼而事之其为教也至矣死而骨肉防为野土者即其生时之魄而鬼之谓也死而其气发为昭明者即其生时之气而神之谓也此盖因上文之鬼神而申明之焄香臭也蒿气蒸出貌也百物之气蒸而上出焄蒿者其状凄怆者其情也人气之发于上为昭明百物之精气为焄蒿凄怆是神之至著者也圣人因人与物死之精灵制为尊极之名称谓之鬼神为民作法使民亦事其祖祢鬼神无不畏服也然黔首者秦所以名其民此云宰我之言当考【用郑氏孔氏修】
　　圣人以是为未足也筑为宫室设为宗祧以别亲防逺迩教民反古复始不忘其所由生也众之服自此故聼且速也
　　宫室谓庙之宫室宗亲而迩者祧防而逺者【方氏】
　　二端旣立报以二礼建设朝事燔燎羶芗见以萧光以报气也此教众反始也荐黍稷羞肺肝首心见间以侠甒加以郁鬯以报魄也教民相爱上下用情礼之至也【见以之见见间之见古注作覸今并如字侠古洽反甒音武】
　　二端气为神魄为鬼也二礼朝事报气荐黍稷报魄也朝事谓朝而事之羶天产之臭芗地产之臭染萧以膟膋故有羶合萧以黍稷故有芗萧与膟膋黍稷并合而见故曰见以萧光光犹气也凢此皆以臭为主而臭为阳故曰报气气以阳生而有所始故曰教众反始也黍稷以器盛而进故曰荐肺肝首心又各致其美故曰羞甒有两故曰侠诸物见于侠甒之间故曰见间而又加之以郁鬯之彛凢此皆以味为主而味为隂故曰报魄魄以隂聚而有所爱故曰教民相爱也报气求阳是用情于上报魄求隂是用情于下二礼之报至此无以复加故曰上下用情礼之至也【方氏】
　　君子反古复始不忘其所由生也是以致其敬发其情竭力从事以报其亲不敢弗尽也
　　如上报气报魄皆报亲之事【方氏】
　　是故昔者天子为耤千畆冕而朱纮躬秉耒诸侯为耤百畆冕而青纮躬秉耒以事天地山川社稷先古以为醴酪齐盛于是乎取之敬之至也
　　耤耤田先古谓先祖若先圣先师醴甘酪酸【方氏】
　　古者天子诸侯必有养兽之官及歳时齐戒沐浴而躬朝之牺牷祭牲必于是取之敬之至也君召牛纳而视之择其毛而卜之吉然后养之君皮弁素积朔月月半君廵牲所以致力孝之至也
