<!-- { "loadSidebar": true } -->
　　卷十二皆志其族之葬惟其父讳镇及从父弟宗直者柳州时作○无兄弟移其睦于朋友【叔父墓跋子厚自谓】志父所友六十七人于碑隂
　　卷十三自母夫人以下终于雷五皆志妇人雷五之姨母为子厚妓妾故亦得志○子厚女和娘得病更名佛婢既病去髪为尼号初心然不免死年十岁其母微也故为父子
　　○河间刘氏志刘者王叔文母也所志盛称叔文文武功业且谓知道之士为苍生惜焉宗元其自谓知道乎吁○一亩之宅言笑不闻于邻【崔氏志】
　　对
　　设渔者对喻智伯以贪败
　　愚溪对设溪神援恶溪弱水浊泾黑水皆有其实而予不愚柳子用贪泉对泉不贪饮而南者贪也汝独招愚者居焉则汝之实也因自陈其愚文极精妙此虽子厚自戏之辞然愚谓溪之愚可辞而子厚杰然文人也乃终身贤叔文而不知悟其身之愚可得辞耶
　　对贺者之末曰嘻笑之怒甚乎裂眦长歌之哀过乎恸哭庸讵知吾之浩浩非戚戚之尤者乎愚谓子厚此言大痛无声者也虽悔可追
　　天对不可晓
　　问答
　　晋问以地俭也兵革也马之良木之大盐之富也文公之霸也皆不如尧之遗风焉理正而文工
　　答问及起废答自伤不复用起废谓躄浮图病颡驹皆废十年而有遭子厚之废亦十年○舒翘扬英【答问】○抗首出臆【起废答谓驹也】
　　説
　　天说以天地为无知喻诸果蓏怨天甚矣其果何哉鹘说鹘以鸟之盈握者燠爪掌旦则纵之望其往茍东矣是日不东逐南北亦然
　　朝日说旦见曰朝暮见曰夕诗曰莫肯朝夕朝音潮汉仪夕则两郎向闱拜谓之夕郎
　　捕蛇说有益于世
　　防【音乍】说水旱虫疠之方则黜其神不祭然则事之不治亦当黜其人
　　乗桴说真妄说也子厚妙于文耳敢议经乎
　　说车亦有益处世
　　谪龙说○扶风马孺子见竒女坠地谪龙也化为白龙登天文极佳
　　复吾子松说谓寿夭贵贱皆寓也非造物亦怨辞欤罴说楚有猎能吹竹为百兽之音致鹿而恐则致防而鹿去致防而恐则致虎而防去虎致愈恐则致罴以去虎虎去而罴食之不善内而恃外者未有不为罴之食也
　　八骏图説骏马马之类圣人人之类求以异形者非○蝎音曷木中虫非螫毒音歇者【见天注】○白羲之羲音蚁八骥马名
　　传
　　宋清传清市药烧劵不责报报者益厚非市道交而士大夫反争为不已
　　郭槖駞传戒烦苛之扰
　　章区寄传区寄十一岁贼豪掠卖之讨杀二豪
　　梓人传喻为相者之道也文字宏阔
　　李赤传感于厠鬼而死反以世为溷以溷为帝居清都世皆笑赤之惑也及至是非取与决不为赤者几人耶
　　蝜蝂传讥贪者
　　骚
　　乞巧文今闻天孙不乐其独将蹈石梁欵天津俪于神夫　抽黄对白　骈四俪六锦心绣口
　　骂尸虫文道士言人有尸虫处腹中伺人隐微日庚申谗于帝栁子特不信为文骂之
　　斩曲几文谓物贵乎直末代淫巧揉木为几愚恐几乃古之年髙者席地时所凭手其形抱身不容不曲几非后世所用也
　　宥蝮蛇文彼居榛中不汝贼而杀之暴矣
　　憎王孙文王孙者湘山间兽名与猿异性扰人者逐毕方文毕方如鹤一足赤文白喙火妖也出山海经辨伏神文买伏神得老芋而病加甚
　　愬螭文零陵有螭室于江唐登浴其涯螭牵以入一夕浮水上
　　哀溺文零陵善游者腰千钱遂溺死
　　招海贾文戒其贪利犯危也
　　吊賛箴戒
　　吊苌吊屈原吊乐毅
　　伊尹五就桀赞不夏商其心心乎生民而已汤诚仁其功迟桀诚不仁朝吾从而暮及于天下可也于是就桀卒不可
　　梁丘据赞齐景有嬖曰梁丘子晏子躬相梁丘不毁爱其不饱告君使赐呜呼岂惟贤不逮古嬖亦莫类梁丘可思又况晏氏
　　霹琴【焦桐】明皇得异马于河帝西幸马入渭水化为龙敌戒皆知敌之仇而不知为益之尤皆知敌之害而不知为利之大敌存而惧敌去而舞
　　临江之麋　畋得麋麑日抱就犬习示之忘己之麋也与犬狎三年麋出门见外犬走欲与为戱外犬杀食之麋至死不悟
　　黔之驴　驴一鸣虎大骇然视之觉无异能者稍近益狎驴不胜怒蹄之虎因喜计之曰技止此耳因跳踉大断其喉尽其肉乃去
　　永某氏之防　永有某氏者以生岁直子防子神也因爱防仓廪庖厨悉以恣防不问饮食大率防之余也数岁某氏徙居他州后人来居假五六猫撤瓦灌宂罗捕之杀防如邱呜呼彼以其饱食无祸为可常也哉
　　铭杂题
　　汉原庙铭登布衣于万乗化环堵为四海基岱岳之髙源洪河之长
　　安丰县孝门铭李兴刃股肉救父疾又庐墓昼夜哭庐上产紫芝白芝庐中醴泉涌出
　　舜禹之事　使尧一日得舜而与天下吾见小争于朝大争于野至尧已忘于人舜已系于人天下曰久矣舜之君成也夫然后能揖让受终
　　咸宜兴王之臣多起污贱彼固公侯卿相器也独其始之不幸其进晩耳而人犹幸之亡王之臣多死冦盗彼固刼戮困饿器也独其始之幸其死后耳而人犹祸之余是以咸宜之
　　鞭贾　鞭贾宜五十必曰五万有富者子爱其黄而泽酬五万濯之黄者栀泽者蜡也出郊马踶因大击鞭析为五六坠地伤焉今之栀其言蜡其貌贾于朝者驱之陈力之列以御乎物以责其大击之效乌有不折其用而获坠伤之患者乎
　　吏商　污吏之为商不若廉吏之利愽
　　东海若二瓠喻学佛者
　　题序
　　题毛頴传　读之若捕龙蛇搏虎豹急与之角而力不敢暇信韩子之怪于文也世之模拟窜窃取青嫓白肥皮厚肉柔筋脆骨而以为辞者之读之也其大笑固宜
　　西汉文类序　文之近古而尤壮丽莫若汉之西京若开羣玉之府汉氏之东则既衰矣
　　王氏诗序　纷纶华耀继武而起士大夫掉鞅于文囿者咸不得攀而伦之○操斧于班郢之门斯强顔耳
　　送独孤书记序　曳裾戎幙之下专弄文墨为壮夫捧腹甚未可也
　　联句序　琅琅清响交动左右
　　送萧链序　先礼而冠　贺声盈耳
　　送薛存义序谓吏葢民之役今我受其直怠其事岂惟怠之又从而盗之
　　送辛生序士丛于京师京兆尹岁贡秀才常与百郡相抗阖户塞窦而得荣名者连畛而起
　　宴南池序连山倒垂万象在下【南池】
　　蓬屋序栋宇简易仅除风雨【蓬屋】
　　送娄图南序今将以呼嘘为食咀嚼为神无事为闲不死为生则深山之木石大泽之蛇皆老而久其于道何如也【送娄图南】
　　元山人南游序黄鹄一去青防无极
　　送僧浩初序专辟退之之辟佛愚谓退之言仁义而子厚异端退之行忠直而子厚邪党尚不知愧而反操戈焉子厚自以为智不遂当矫名曰愚吾见其真愚耳
　　记
　　监祭使壁记　周礼有祭仆诛其不敬者汉以侍御史监祠唐开元礼以御史监祠曰监祭使
　　四门助教防壁记　周置虞庠于四郊后魏立学于四门置助教二十人唐始合于大学省助教至三人
　　盩厔县新食堂记合羣吏食于堂谓礼食之来古也今京师百官咸有斯制
　　诸使　古者交政于四方谓之使今受命临戎职无所统属者亦谓之使凡使之号专焉而行其道者也
　　岭南飨军堂记文佳
　　邠宁进奏院记周有邑具汤沐汉有邸奉朝请唐有院备进奏
　　全义县城北门或曰不利于吏塞之百年卢遵始复其旧
　　邕州茅亭记以白云为藩篱碧山为屏风
　　零陵【永州】复乳穴记石钟乳必在深山穷林连之人告尽者五载矣崔公至逾月穴人以乳复告以其不贪故以诚告也
　　道州鼻亭神象祠也河东薛公刺是州毁之
　　永州龙兴寺息壤记寺东北陬堂之地隆然负塼甓而起者广四歩髙一尺五寸夷之而又髙凡持锸者尽死由是人莫敢夷史记及汉志有地长之占甘茂盟息壤异书有记鮌窃帝之息壤以堙洪水
　　永州铁炉步志永州北郭有歩葢尝有鍜铁者居之人去而炉毁者不知年矣独有其号冒而存今世有负其姓而立于天下者曰吾门大他不我敌也问其位与德曰久矣其先也其冒于号有异于兹歩者乎大者桀冒禹纣冒汤幽厉冒文武以傲天下而姑大其故号以至于败为世笑僇
　　游黄溪记名山水而州者以百数永最善其间名山水而村者以百数黄溪最善黄神王姓莽之世也莾既死黄与王声相迩神更号黄氏逃来择其深峭者潜焉○西山○钴鉧潭【钴公鲁反】○袁家渴【音褐水反流】以其境过清不可久居○纷红骇緑○民桥其上
　　书
　　寄许孟容与杨慿裴埙萧俛李建顾十郎诸书皆贬所悲苦之词其可怜者与杨慿之书曰有之而耻言者上也有之而言之者次也无之而工言者贼也无之而不言者土木类也又曰公卿之大任莫若索士　子厚初贬时年三十三　重膇【驰伪切并萧俛书】与李建书闷即出游游复多恐暂得一笑已复不乐如囚拘圜土一遇和景负墙搔摩伸展支体当此之时亦以为适然顾地窥天不过寻丈终不得出岂复能久为舒畅哉　与顾十郎书自称门生而以郎称其人岂郎者所以称其主之名欤
　　与韩愈论史官书葢正论也
　　与吕恭书辩石书之伪　老阳九老隂六在易正义干篇中非一行为之【见与刘禹锡书】　仆之为文久矣然心少之不务也以为是博弈之雄耳○务富文采不顾事实以炳然诱后生是犹用文锦覆防穽也若螾蛭然虽鸣其音声谁为听之【答吴武陵论非国语书】子厚作孟子评非国语二书今非国语见集中而孟子评无之岂子厚能悔之而不以传欤将刘禹锡恐其重得罪名教为掩其恶欤
　　与友人论文书有曰渔猎前作戕贼文史甚矣文之不可不已出也
　　答元饶州书弊政之大莫若贿赂行而征赋乱贫者无赀以求于吏有贫之实不得贫之名富者操其赢以市于吏无富之名而有富之实夫如是不一定经界覈名实而姑重改作其可理乎
　　与崔饶州论石钟乳　草木之生也依于土然有居山之隂阳或近水或附石其性移焉况钟乳直产于石依而产者固不一性故君子慎焉取其色之美而不必惟其土之信　愚按此书复喻以方物喻以人复证之他药文最可观
　　答周君巢书　丈人盛誉山泽之臞以为寿且神今夫山泽之臞掘草烹石以私其筋骨而日以益愚他人莫利己独以愉若是者愈千百年滋所谓夭也不为方士所惑仕虽未达无忘生人之患则圣人之道幸甚
　　与李睦州服气书　兄由服气以来貌加老而心少欢愉吴武陵先作书道黄帝及列仙方士皆死状兄阳德其言而隂黜其忠是不可变之尤者也令吴子之师已遭诺而退矣愚敢厉锐擐坚鸣钟鼓以进决于城下愚防尝嗜音不得硕师卒大惭及长嗜书亦不得硕师又大惭今兄之服气果谁师耶去味以即淡去乐以即愁悴悴焉肤日皱肌日虚守无所师之术尊不可传之书徒曰我能坚壁拒境以为强大是岂所谓强而大也哉　愚按此子厚达理之言也文又精妙故节録稍详
　　与杨诲之第二书云傅说曰惟狂克念作圣按今书非傅说之言
