<!-- { "loadSidebar": true } -->
　　故事大积焉而不苑并行而不缪细行而不失深而通茂而有间连而不相及也动而不相害也此顺之至也故眀扵顺然后能守危也【苑扵粉反】
　　苑积而至郁滞之意也事大积累亦一一处置有条理扵小事亦不失凡皆言其顺之实而治之形也守危谓能居安如危守而不失如易所谓危者安其位【用郑氏叶氏补】
　　故礼之不同也不丰也不杀也所以持情而合危也故圣王所以顺山者不使居川不使渚者居中原而弗敝也用水火金木饮食必时合男女颁爵位必当年徳用民必顺故无水旱昆虫之灾民无凶饥夭孽之疾【杀所戒反当丁狼反】
　　礼随贵贱不同而各得其丰杀之中于以持情而使之正合危而使之安居山居川居渚居原各顺而安之所各保其叶不至困敝合男女必当其年颁爵位必当其徳致顺如此故国无灾民无疾【用孔氏陈氏补】
　　故天不爱其道地不爱其寳人不爱其情故天降甘露地出醴泉山出器车河出马图鳯凰麒麟皆在郊棷龙在宫沼其余鸟兽之卵胎皆可俯而闚也则是无故先王能脩礼以达义体信以达顺故此顺之实也【棷音薮】器车郑氏以器为银瓮丹甑孔氏谓不揉治而自圆曲为器车按器车与马图对言岂古尝出此物如河图之类欤郊棷在郊之棷宫沼在宫之沼卵胎可俯见谓不惊避无故谓非有他事使然○天不爱道以其道与我地不爱寳以其寳与我人不爱情以其情与我此岂有私与哉亦以积累之厚如上所云也甘露醴泉而下皆言其证应【陆氏】
　　礼器第十
　　礼器是故大备大备盛徳也礼释回增美质措则正施则行其在人也如竹箭之有筠也如松栢之有心也二者居天下之大端矣故贯四时而不改柯易叶故君子有礼则外谐而内无怨故物无不懐仁鬼神飨徳礼器谓礼之用成也是故者承前篇礼运而言自前篇礼运所陈至是礼之大体全备若成器然故曰礼器大备其动容周旋中礼非盛徳者不能为故又释之曰大备盛徳也回邪筠谓竹之青皮○私欲颇僻所谓回也礼能使之隂自消弭如水之扵氷春风之被物所谓释回也天赋善端所谓美质也礼之所加犹玉而山龙其文犹素而藻缋其章所谓増美质也故措诸事则正施诸用则行如竹箭之有筠其外泽如松栢之有心其内坚故以之接人则外谐和以之处已则内无怨怼物懐其仁而鬼神飨其徳【用叶氏马氏补】
　　先王之立礼也有本有文忠信礼之本也义理礼之文也无本不立无文不行
　　尽已之谓忠以实之谓信处之有经之谓理施之有权之谓义根扵忠信为礼之本各辨扵义理为礼之文【用黄氏陈氏补】
　　礼也者合扵天时设扵地财顺扵鬼神合扵人心理万物者也是故天时有生也地理有宜也人官有能也物曲有利也故天不生地不养君子不以为礼鬼神弗飨也居山以鱼鼈为礼居泽以鹿豕为礼君子谓之不知礼
　　天之四时各有所生地之分理各有所宜人居其官各有所能万物委曲各有所利天不生谓非其时物也地不养谓非此地所生也不顺其乡之所有谓之不知礼也【郑氏孔氏】
　　故必举其定国之数以为礼之大经礼之大伦以地广狭礼之薄厚与年之上下是故年虽大杀众不匡惧则上之制礼也节矣【杀色戒反】
　　定国犹立国也经经常也伦伦理也杀谷不熟也匡犹恐也○举国内生物多少之数以为礼之经费其制礼之伦理又随地广狭逐年丰歉常量入以为出故年虽大荒众无恐惧则上之制礼扵是为有节【补】
　　礼时为大顺次之体次之宜次之称次之尧授舜舜授禹汤放桀武王伐纣时也诗云匪革其犹聿追来孝天地之祭宗庙之事父子之道君臣之义伦也社稷山川之事鬼神之祭体也防祭之用賔客之交义也羔豚而祭百官皆足大牢而祭不必有余此之谓称也【称尺证反革纪力反】
　　革急也犹道也伦即顺义即宜羔豚而祭谓小祭祀大牢而祭谓大祭祀○时者天地之大运顺者人道之大伦形各有辨谓之体事各有常谓之宜物各随其分量谓之称五者虽不同同归乎理此章盖先举其凡而随条释之【用江氏方氏补】
　　诸侯以为寳以圭为瑞家不寳不蔵圭不台门言有称也
　　卜古者货贝寳诸侯保土占详吉凶故得以为寳圭谓五等玉诸侯之扵天子犹天子之扵天天子得天之物谓之瑞故诸侯受封扵天子天子与之玉亦谓之瑞家谓大夫大夫不得寳故臧文仲居蔡为僣卿大夫不执玉故不蔵圭两边筑土为基基上起屋曰台门门之有台所以壮国体故家不台门凡其得与不得各有所称也【郑氏孔氏方氏】
　　礼有以多为贵者天子七庙诸侯五大夫三士一天子之豆二十有六诸公十有六诸侯十有二上大夫八下大夫六诸侯七介七牢大夫五介五牢天子之席五重诸侯之席三重大夫再重天子崩七月而葬五重八翣诸侯五月而葬三重六翣大夫三月而葬再重四翣此以多为贵也
　　介副也谓介僎之介五重三重古注谓葬时抗木抗席加茵葬宜坚固故多重陆氏谓重棺○凡此尊者多而卑者少故曰以多为贵【方氏】
　　有以少为贵者天子无介祭天特牲天子适诸侯诸侯膳以犊诸侯相朝灌用鬰鬯无笾豆之荐大夫聘礼以脯醢天子一食诸侯再大夫士三食力无数大路繁缨一就次路繁缨七就圭璋特琥璜爵鬼神之祭单席诸侯视朝大夫特士旅之此以少为贵也
　　介者为賔则用介天子无客礼故无有灌献也一食再食三食谓告饱也食力谓庶人自食其力者也大路祭天之木路也繁马腹带也缨鞅也就者五色丝一匝也郑氏以繁为鞶带之鞶山隂陆氏读繁如字谓繁缨言其文之繁也巾车曰玉路樊缨十有再就谓之繁缨冕之玉名繁露与此同义士防礼曰马缨三就所谓就者其缨而已愚按郑氏之说其行已久人多从之难改耳圭璋特者珪璋玉之寳而独用之不用他物为嫓也琥璜爵者琥璜之玉劣扵圭璋礼行酬爵则以琥璜之玉将币不独用也○天子无介祭天用特天子之膳诸侯非不能备多品也而用止一犊诸侯相朝主国非不能备豆笾也而灌止用鬯繁缨美扵多就而大路一就琥璜用扵爵币而圭璋则特凡皆以少为贵【许氏】
　　有以大为贵者宫室之量器皿之度棺椁之厚丘封之大此以大为贵也有以小为贵者宗庙之祭贵者献以爵贱者献以防尊者举觯卑者举角五献之尊门外缶门内壶君尊瓦甒此以小为贵也【防悉旦反觯支豉反甒音武】皿器之盖也觞容一升曰爵二升曰觚三升曰觯四升曰角五升曰防五献子男之飨礼尊酒尊缶以筭法推之掬四为豆积而至缶二为钟缶盖四石之名壶大一石瓦甒五斗献谓献之扵尸举谓举以自饮○宫室以至丘封贵者皆大此以大为贵献爵贵者以其小献尊小者居其内此以小为贵【补】
　　有以髙为贵者天子之堂九尺诸侯七尺大夫五尺士三尺天子诸侯台门此以髙为贵也有以下为贵者至敬不坛扫地而祭天子诸侯之尊废禁大夫士棜禁此以下为贵也【棜于处反】
　　禁承酒尊使不动者也棜禁承酒尊之无足者也废禁去其禁使就地也棜禁无足虽用禁而近地者也此谓以下为贵【补】
　　礼有以文为贵者天子龙衮诸侯黼大夫黻士衣纁裳天子之冕朱緑藻十有二旒诸侯九上大夫七下大夫五士三此以文为贵也有以素为贵者至敬无文父党无容大圭不琢大羮不和大路素而越席牺尊防布鼏椫杓此以素为贵也【琢古作琢文转反越音活犠郑素何反王如字椫章善反】越席蒲席牺尊画牺牛扵尊防布鼏以麄布覆酒尊椫白理木椫杓以白木为酒杓而不加饰集
　　孔子曰礼不可不省也礼不同不丰不杀此之谓也盖言称也礼之以多为贵者以其外心者也徳发扬诩万物大理物博如此则得不以多为贵乎故君子乐其发也礼之以少为贵者以其内心者也徳产之致也精微观天下之物无可以称其徳者如此则得不以少为贵乎是故君子慎其独也
　　省察也诩犹普也徧也徳产精微谓天徳之生物其致精微而无遗也○徳之发扬普徧万物大得其理扵物甚博此礼有以多为贵乐其发谓乐其发见扵外也天徳产物精微无遗万物皆其所生无物可以报称其徳故礼有以少为贵慎其独慎其所以感之者也此通结前章之意言贵多则曰大曰髙曰文在其中言贵少则曰小曰下曰素在其中【郑氏孔氏马氏】
　　古之圣人内之为尊外之为乐少之为贵多之为美是故先王之制礼也不可多也不可寡也唯其称也内外以心言多少以物言内心之所尊则以少为贵而不可多外心之所乐则以多为美而不可寡此承前章覆说制礼惟其称也【用孔氏方氏说】
　　是故君子大牢而祭谓之礼匹士大牢而祭谓之攘管仲镂簋朱纮山节藻棁君子以为滥矣晏平仲祀其先人豚肩不掩豆澣衣濯冠以朝君子以为隘矣
　　攘非其有而取之也簋承黍稷器镂刻而饰之朱纮冕之饰用组为之従下屈而上属之两旁垂余为缨朱纮则天子冕之纮也节柱头斗栱山节刻为山形棁梁上侏儒柱藻棁画为藻文滥谓溢而无所制隘谓陋而无所容○中则得礼僣则盗窃管仲过奢晏子过俭【用郑氏补】
　　是故君子之行礼也不可不慎也众之纪也纪防而众乱孔子曰我战则克祭则受福盖得其道矣
　　纪者众目之总礼亦百行之总战克祭受福本郊特牲记春搜之礼搜田习战而以其禽祭故载此为孔子之言此因言祭而并引之【马氏叶氏孔氏】
　　君子曰祭祀不祈不麾蚤不乐葆大不善嘉事牲不及肥大荐不美多品
　　麾快也蚤先时也葆之言褒葆大指器物言也嘉事冠昏也○祭以思亲不祈福报祭感霜露之变不先时蚤设为快必求其称故不乐器币之葆大不忍其代亲故不善冠昏之嘉事礼有以大为贵而牲不及肥大礼有以多为贵而荐不美多品修其在中之诚而已【孔氏陈氏马氏】
　　孔子曰臧文仲安知礼夏父弗綦逆祀而弗止也燔柴扵奥夫奥者老妇之祭也盛扵盆尊扵瓶【綦音忌奥古音爨方氏应氏胡氏并如字盛音成】
　　臧文仲鲁大夫臧孙辰也夏父弗綦鲁文公时典祀者也逆祀谓鲁闵公防而适先立鲁僖公长而庶后立僖公尝臣事闵公矣僖公之子文公乃跻祀僖公扵闵公之上是为逆祀而臧文仲为大夫不能谏止也奥者西南隅致养之地灶能化饮食以养人故祀灶于奥而以妇人之为先炊者配之不过盛饮扵盆尊酒以瓶礼无燔柴也而臧文仲燔柴皆为不知礼也【补】
　　礼也者犹体也体不备君子谓之不成人设之不当犹不备也礼有大有小有显有微大者不可损小者不可益显者不可揜微者不可大也故经礼三百曲礼三千其致一也未有入室而不由户者
　　人备众体各当其用斯为成人礼有大小显微之不同茍设之而不当是亦不得为备礼故经礼三百曲礼三千之多其致一者谓用各当扵理也是即入室之有户也【补】
　　君子之扵礼也有所竭情尽慎致其敬而诚若有美而文而诚若
　　诚若即诚意而发为礼文表里相称内外相似也○竭情尽慎致敬而诚若者主内心而言谓礼有以少小下素为贵者也文而美而诚若者主外心而言谓礼有以多大髙文为贵者也贯通乎内外皆诚也【用郑说补】
　　君子之扵礼也有直而行也有曲而杀也有经而等也有顺而讨也有摲而播也有推而进也有放而文也有放而不致也有顺而摭也【摲所监反放方往反摭之石反】
