<!-- { "loadSidebar": true } -->
　　许氏曰诸侯何以不序大夫何以不名大夫而主诸侯盟自扈之盟始也君子恶之崔氏曰是时晋侯新立诸侯相与会于晋地而听事焉晋侯不能降礼乃使大夫抗礼而盟诸侯此诸侯之耻而晋之罪也故不罪诸侯不名晋大夫以畧之愚按比前后凡书盟会此诚夫子之特笔诸家皆祖左氏以为公后至而讳之殊不可晓且夫子明书公会后世安得自以为公后至耶惟许氏崔氏据经为説故特録之然此时灵公尚幼事皆赵盾之为二氏以责灵公未审耳是嵗中国始无霸主
　　冬徐伐莒公孙敖如莒涖盟
　　木讷曰鲁有徐患旧矣入春秋服齐桓之令不敢仇诸侯霸主不作徐将为鲁患今其伐莒公孙敖于是往盟于莒修僖公洮向之好协谋以备徐
　　八年春王正月夏四月秋八月戊申天王崩
　　襄王立三十三年崩
　　冬十月壬午公子遂会晋赵盾盟于衡雍乙酉公子遂会雒戎盟于暴【雍于用反】
　　赵盾专有晋大国雒戎与鲁有疆场之交公子遂当国而专故往与之盟衡雍与暴皆郑地故越晋而可兼盟
　　公孙敖如京师不至而复丙戌奔莒
　　公孙敖穆伯也如京师者将吊天王之丧不至而复丙戌奔莒者穆伯尝为襄仲娶莒巳氏美而自娶之仲欲攻之惠伯平之穆伯已还己氏至是逃奔己氏也其恶可知
　　螽
　　书灾
　　宋人杀其大夫司马宋司城来奔
　　大夫孔叔公孙钟离也司马公子卭也司城荡意诸也初宋昭公未立先欲去羣公子尝致乱今既立不礼其祖母襄夫人又致乱故大夫司马死之而司城来奔黎氏曰司马典兵之官而被杀则威柄夺矣司城扞御之任而来奔则主势孤矣宜昭公卒死于弑
　　九年春毛伯来求金
　　岷隐曰襄王在殡犹未葬也从鲁求金亦可念矣木讷曰诸侯不贡而致天王下求虽金非所以责鲁然王有阙则诸侯均所当供
　　夫人姜氏如齐
　　此出姜也杜注以爲归宁木讷曰文公并妃匹嫡嬖于敬嬴生倭嬴宠而倭将贵夫人如齐谋于父母其归宁盖有故存焉圣人书之爲十八年归齐张本
　　二月叔孙得臣如京师辛丑葬襄王
　　得臣庄叔也如京会葬也岷隐曰鲁成风之丧王使荣叔归含赗叔服会葬今襄王之丧公孙敖如京不至而复鲁亟遣大夫往继可也迁延不行而毛伯求金已而得臣方会葬亦晚矣崔氏曰天子之葬鲁侯亲之者也乃遣大夫木讷曰犹愈于不会葬者愚谓周衰诸侯强礼之倒置甚矣鲁仅侪周于诸侯而周之下礼于鲁反过于交邻国
　　晋人杀其大夫先都
　　左氏载先都怨先克沮已不获登上军杀先克晋人遂杀先都胡氏谓晋政在赵盾先克者盾之党是则讨先都之乱者盾必主之也国乱非君命故曰晋人
　　三月夫人姜氏至自齐
　　崔氏曰夫人不宁于鲁故终以见出是行也夫人其几于出乎故殆其往而喜其反
　　晋人杀其大夫士縠及箕郑父
　　士縠箕郑与先都同乱者也故并杀之木讷谓先都既杀其党责其自新可也盾必诛之亦知己之专而惧士縠之伍不屈于己也
　　楚人伐郑公子遂会晋人宋人衞人许人救郑
　　范山言于楚子曰晋君少不在诸侯北方可图也楚于是伐郑孙氏曰楚自城濮之役不敢加兵于郑今伐郑者晋文既没中国不振故也张氏曰赵盾为晋当力惩其始以振中国之威乃缓不及事诸侯之师及郑楚已囚郑公子去矣木讷曰晋灵少且不君权专于盾楚商臣大逆之罪晋不能问至是复窥中国兵行郑郊楚之进退视中国强弱中国无霸何以安之
　　夏狄侵齐
　　张氏曰楚得志去而狄交侵矣
　　秋八月曹伯襄卒
　　共公也立三十五年卒
　　九月癸酉地震
　　地道静动爲异
　　冬楚子使椒来聘
　　张氏曰伐郑而聘鲁亦逺交近攻之意愚按此事诸家皆谓书楚子书椒以其以礼交中国而进之也木讷辨之曰楚执宋公以伐宋春秋亦书曰楚子岂进其虐中国耶宜申谋爲不道而见杀春秋亦书曰宜申岂进其谋逆耶书楚子书椒从其国之称书其实而已
　　秦人来归僖公成风之襚【音遂】
　　衣服曰襚以赠死者成风之卒今五年矣张氏曰是时秦楚交病中国秦欲伐晋而襚鲁犹楚欲图北方而聘鲁也啖子曰僖公成风与惠公仲子何殊传谓两人误矣木讷曰此特归成风之襚尔不曰僖公无以别其爲僖公之妾成风爲僖公之妾于是明矣非谓兼襚二人也
　　葬曹共公【共音恭】
　　八月卒冬而葬计亦五月
　　十年春王三月辛卯臧孙辰卒
　　臧文仲
　　夏秦伐晋
　　传载晋伐秦取少梁秦伐晋取北征是交怨不已经止书秦岂以兵端在秦耶
　　楚杀其大夫宜申
　　传载宜申谋弑穆王而见杀经但书杀其大夫木讷谓穆王弑君父故宜申之谋弑以无罪书之
　　自正月不雨至于秋七月
　　旱可知
　　及苏子盟于女栗【女音汝又如字】
　　诸家多祖左氏説谓顷王新立而盟以盟天子之大夫与周下盟诸侯爲非惟戴岷隐曰僖公十年狄尝灭温温子奔衞温即苏子也今与鲁盟岂非既复其国而求与鲁盟耶
　　冬狄侵宋
　　高氏集注曰狄侵诸大国独宋未耳自宋乱之后狄始侵之
　　楚子蔡侯次于厥貉
　　左氏载其将伐宋先儒谓睥睨中国耳厥貉公谷作屈貂
　　十有一年春楚子伐麇【九伦反】
　　杜注讨前年逃厥貉会
　　夏叔仲彭生会晋郤缺于承筐【郤去逆反】
　　左氏曰谋诸侯之从于楚者杜氏注九年陈郑及楚平十年宋听命于厥貉也先师谓此亦霸者事大夫岂得而专之木讷曰鲁独会之者盖大夫之专自鲁始霸主之令亦出于大夫此鲁所以悦从者与彭生叔仲惠伯也公子牙之孙
　　秋曹伯来朝
　　左氏谓始即位而来也
　　公子遂如宋
　　左氏谓襄仲聘于宋且言司城荡意诸而复之因贺楚师之不害也木讷曰彭生会晋公子遂如宋鲁君安在哉大夫专恣各事大国以固私党
　　狄侵齐冬十月甲午叔孙得臣败狄于咸
　　左氏曰鄋瞒侵齐遂伐我公卜使得臣追之吉败狄于咸获长狄侨如木讷曰狄八年之间三侵齐而侵鲁宋者一得臣出其不虞而败之自是有惧心惟十三年一侵衞不敢窥齐鲁之藩篱则咸之役不惟有功于鲁且有功于天下也得臣庄叔也最善射
　　十有二年春王正月郕伯来奔
　　公羊曰失地之君也岷隐曰按左氏郕太子以地来奔鲁以诸侯逆之故书曰郕伯诚如所言郕太子未尝爲君春秋岂得以郕伯书盖必尝爲君迫于不得已而出奔非其罪也孙氏曰按庄八年师及齐师围郕郕降于齐师自是入齐爲附庸此而来奔齐所逼尔郕公羊作盛
　　杞伯来朝
　　始朝公也
　　二月庚子子叔姬卒
　　左氏谓嫁杞而杞絶之公谷谓尝许嫁杞而卒今皆不可知赵子曰时君之女故曰子以别非先君之女也愚按以此释经文足矣
　　夏楚人围巢
　　岷隐曰前日楚伐麇中国不能救于是又围巢中国无霸主诸侯何恃哉
　　秋滕子来朝
　　滕昭公也亦始来朝
　　秦伯使术来聘
　　将伐晋也木讷曰九年秦将伐晋则来归僖公成风之襚今将爲河曲之战则有术之聘
　　冬十有二月戊午晋人秦人战于河曲
　　自殽至此凡六交兵
　　季孙行父帅师城诸及郓【音运】
　　诸与郓二邑名木讷曰诸郓莒鲁之冲也七年徐伐莒公孙敖如莒涖盟莒鲁盖缔交也八年公孙敖如京师不至奔莒敖之奔盖不能于鲁而莒容之行父疑敖之在莒爲疆场患故帅师以城焉张氏曰前此莒未尝与鲁有争今行父首帅师城二邑以啓争端鲁自此与莒爲仇而争由郓始先师尝言二邑近费而介于莒他年宿伐莒取郓叔弓疆其田费于是始大然则此行父自爲封殖之计也郓公羊作运
　　十有三年春王正月夏五月壬午陈侯朔卒
　　陈共公立十八年而卒背夏从夷者终其身其子平国立始自抜于夷狄以从新城之盟是爲灵公
　　邾子籧蒢卒【籧其居反蒢丈居反】
　　邾文公立五十年卒子玃且立左氏载文公卜迁绛利民不利君公迁而卒
　　自正月不雨至于秋七月
　　旱可知
　　太室屋坏
　　太室鲁公伯禽之庙不修故坏书不共也
　　冬公如晋衞侯会公于沓狄侵衞十有二月己丑公及晋侯盟公还自晋郑伯会公于棐
　　刘氏曰前此郑衞背晋而与楚今公之往也衞侯会于沓请平于晋其还也郑伯会公于棐亦请平于晋公皆成之木讷曰狄复侵衞者衞侯出会乘虚而侵之也又曰晋之不能宗诸侯者权在赵盾也诸侯之不肯从晋者不屈于盾也中国无霸主而楚人伐麇围巢无复顾忌寖寖然兵及衞郑故衞因公之如晋而会公于沓郑因公之还自晋而会公于棐盖谋晋之霸也然衞郑不敢直附晋而问交于鲁者以鲁深睦于晋而知晋强弱从违之计卜于鲁焉故明年遂爲新城之盟公之一出晋实因之而复霸诸侯楚实惧之而终文公之世不侵中国则亦不爲无益于天下愚谓此适投诸侯求晋之机也
　　十有四年春王正月公至自晋
　　去冬十二月与晋盟而今归鲁也
　　邾人伐我南鄙叔孙彭生帅师伐邾
　　左氏载邾文公卒公使吊焉不敬邾人来讨故惠伯伐邾余氏曰居丧而伐人与伐人之丧罪一也
　　夏五月乙亥齐侯潘卒
　　昭公也立二十年卒孝公名昭而潘又諡昭非礼
　　六月公会宋公陈侯衞侯郑伯许男曹伯晋赵盾癸酉同盟于新城
　　左氏曰从于楚者服也伊川曰同惧楚也愚按从楚者宋陈郑许也自楚荐食中国诸侯无所依去年冬衞郑会鲁皇皇然求晋晋赵盾又方有求诸侯之心交相求而适相济是以同盟新城宋地今应天府也七年扈之盟止书公会诸侯晋大夫今年新城之盟列叙诸侯明书晋赵盾者西畴崔氏谓新城之盟出于诸侯而扈之盟晋大夫主会也不言癸酉会诸侯先言会诸侯然后书癸酉同盟者夹漈郑氏谓诸侯之会非一日而皆集必待其集然后同日而盟也
　　秋七月有星孛入于北斗
　　孛者星之沴气也光芒直上而如篲则曰彗光芒四出而勃勃然则曰孛入于北斗者斗有环域故曰入也左氏载周内史叔服曰不出七年宋齐晋之君皆将死乱后三年宋弑昭公五年齐弑懿公七年晋弑灵公唐李淳风始算孛星行度谓此星在角由杓入斗是月自北而入晋居北齐宋居晋之东故晋齐宋当之斗数七故云不及七年胡氏曰此三君皆违道失德而死于乱符叔服之言
　　公至自会
　　新城之会方告至
　　晋人纳捷菑于邾弗克纳
　　邾文公长子玃且齐出也次捷菑晋出也玃且已立晋又纳捷菑见辞而还纳者左氏称赵盾公羊称郤缺谷梁称郤克捷菑公羊作接菑
　　九月甲申公孙敖卒于齐
　　初敖如京师弃君命而奔莒以从己氏鲁立其子谷是爲文伯敖生二子于莒而求复文伯以爲请襄仲使无听朝命复而不出三年又尽室适莒文伯卒立其弟难是爲惠叔敖又重赂以求复惠叔以爲请许之将来而卒于齐敖者庆父之子孟氏也諡穆伯适莒而卒于齐者又奔齐以求归也高氏谓书此以着典刑之坏且爲明年齐人归丧起
　　齐公子商人弑其君舍
　　左氏载鲁叔姬妃齐昭公生舍叔姬无宠舍无威公子商人骤施于国以倾之昭公卒舍立商人弑舍而让元元曰尔求之乆矣
　　宋子哀来奔
