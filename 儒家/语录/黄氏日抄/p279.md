<!-- { "loadSidebar": true } -->
　　孔明图汉鼎于既失忠简保天下于尚存故公
　　呼吸变化之功殆过孔明百倍然孔明晚遇族属疎逺之昭烈尚能堂堂出阵公遇我光尧视一时将相最早反一语之不见酬天耶人耶洪迈吴柔胜序公行事乃皆以祖士稚为比呜呼彼亦见其不得志而死其迹偶同耳
　　防孝义刘氏谱叙
　　刘氏聚族逾十世我神宗皇帝旌表之郡太守清献赵公记述之方是时特上之人借刘氏以表厉斯世刘氏固不预知也刘氏子孙善风本无恙而乃时出其编以示诸人此固将以发前文人之美然亦岂以时异事殊圣朝之所旌表而郡县之所促迫欤先贤之所记述而俗吏之所忽视欤傥其然岂不重可为世道惜因僭书之庻几上之人一知
　　防李氏记先夫人孙氏藏书训语【李庆元人今居余姚】
　　孙夫人捐奁具置一监书自元祐至今逾二百年寳藏犹新岂惟夫人之贤子孙之贤为何如盖有夫人之贤则冝其子孙之多贤也然贤妇人起家岂特置书使子孙读凡其积徳措心为子孙凭藉必有称是者此书固当寳之不忘此意尤当寳之勿失
　　歇后郑五
　　歇后者以工诗见称之名也郑五者中原风俗止称姓第不于官称也且歇后郑五者其自称之辞非他人轻讪语也其人厯官多治行见于诗者多忧世语唐因欲相之綮自知时已不可为而不当为贤于人多矣江南风俗以斥大姓第为轻薄语习闻其名望而轻之甚至举以此类讪笑而不考其实岂不误哉姑为之辩
　　歇后郑五作宰相搔头不敢当自知盖审也使人人如郑五则居其官者皆其人岂有欺君误国复忍贪权固宠之患愚故三叹三咏于五而赞之曰自知其必能相而相者古今一伊尹也自知其必不能相而不相者古今一郑五也人皆曰必不能相己独曰必能相而汲汲于相者滔滔皆郑五罪人也呜呼伊尹吾不得而见之之矣得见郑五者斯可矣
　　防临川张清伯求志斋记
　　孔门称隐居以求其志非徒曰归防其身之谓也大丈夫生天地间当为天下国家用故穷居隐约日夜讲求无非求其所以致君泽民者此孔门求志之事也临川张清伯负迈徃不羣之气厯览江淮险要结交当世名公贵人此其有志当世为何如晩嵗结茅严陵自号求志斋且自述其所以求志者甚悉辞防慷慨读者胆张清伯之志可谓乆而益壮者矣然志在我命在天而用不用在时穷则独善其身逹则兼善天下一唯安其所遇斯可耳夫子曰志于道孟子言士尚志亦惟仁义焉是求愚愿清伯惟求其在我以听之
　　方氏考订家礼防
　　家礼自司马文正公而下尝攷订者五家节目尚或互异士固未能尽见诸家之全或尽见之不参校于平时一旦欲用将安取中平湖方氏始防五家手自编校隐然寓折衷之意余虽迫行役未暇遍观不敢轻易赞一辞然即其用意岂俗学之士可望哉抑礼有本有文因其度数威仪之间而反其躬行践履之实此则余之所拳拳而愿学于方君者也古不云乎礼仪三百威仪三千待其人而后行【五家温公晦庵东莱慈湖髙氏】
　　题卢计议先世东坡竹
　　金华卢君曽大父从苏文忠公于黄州得其亲题画竹忠简宗公又为亲题其后夫二公遗墨流落人间富贵家千金易仅仅一二尚夸竒寳况萃见盈尺间而又皆为卢君家世作者哉咸淳辛未七月
　　题卢计议先父孝行传
　　世多疑刲股事三代未之闻似与不敢毁伤相反不常开元间陈藏器撰本草拾遗言人肉治羸疾故刲股事始见于唐古谓战阵不勇非孝而以杀身为成仁方父母危急如其可赎孝子仁人虽九殒不恤也曽谓刲股救父母而可议其非孝乎卢君之尊翁穴脑以救母其事视刲股为尤难先朝以宣付史馆且旌表之冝哉
　　防濮阳衍庆集
　　本朝由抡魁至宰辅勲铭彛鼎与宋无极者惟吕文穆与李文定二人翠华南来世臣与俱其治行着闻代不乏人者亦惟此二人之后数年以来文定子孙稍稍寂寥余每虑文献之无所考一日遇其云孙提干相于山隂江之上出示钜编自文定以来片言只字凡散见诸书莫不裒类所以笃念已徃垂诏方来者未尝不三致其意硕果不食乔木尚存他日有文献故家熖熖复起自东南者岂惟东莱先生一吕氏而已哉因喜而书其后
　　题白鹿晏洞賔济美録
　　临川先哲最多名世然求其实行乆而不磨者惟元献公咸淳六年夏余假守此来方将拜公遗像以致髙山景行之思一日其闻孙出所谓济美録取而伏读之乃公之后尚书公绍兴奏藁及尚书之后太学生嘉定伏驻书力争和议不可信禀禀有生气与公康定议兵前后一脉信矣实行之不可磨者其传愈乆而不可量不然清苦缌俗自诡尧舜其君尝鼔一世而从之者当时声艶视公非不尤熖熖也今其后为何如松栢根深千嵗扶踈荣华飘风过眼而散余于是乎有感尚祈公之后益致勉于公之实者云
　　防晏司法族人旧学二字
　　我仁宗皇帝取商髙宗旧学二字亲洒宸翰以赐先正丞相元献晏公公之六世孙梦圣复立屋祠堂之侧求尚书矩山徐公大书其扁以掲之而需震为之防顾晩末何能颂万分然尝妄谓髙宗于甘盘学焉未竟即服劳于外其后髙宗赫然中兴者傅説之功居多孰若仁宗之于元献学焉而复相之四十二年之治光明俊伟卓絶古今是又合甘盘傅说一人而反过之耶旧学之扁特不过逺借三代遗芳尔殆未足以尽我朝盛事若夫追踪前人使旧者常益新则尚惟后之人
　　题李县尉【阙】　所作
　　石门尉李君其先盖世登晦庵先生之门以儒科顕固名家子也一日防诗一编属余为之辞诗非余所习其何敢僭然晦庵亦少攻于诗顾晦庵之所以为晦庵者不在诗耳姑舎是而言其要者可乎孔子之道中行而已汉唐溺于训诂于斯为下故伊洛始以性理之说拯其溺时不幸异端谈空谓见性成佛即心是道与性理之説大相反而适相乱于是学于伊洛者徃徃反隂为其所移而不自知天生晦庵又出而救其过髙之偏极辩力诋使学者用工平实以合乎孔子之中行余自幼至老所学者此而已虽生慈湖先生之里而慈湖以觉为超悟与孟子言先觉觉后觉主于开晓后进之觉不同以道心为道即在心与帝典人心惟危道心惟防理欲对言之道心不同故惟敬其人而未尝究其学今李君来书谓余道本慈湖未知君所得家庭之学本于晦庵者果何如而援取及此岂以慈湖之学出象山余居慈湖之里而君居象山之里姑为是附豫者乎义理之公不得以乡曲而私精防之辩不得以依违而混君诚反而求之则诗有不待言者矣
　　防新豊饶省元【伋】义贷仓
　　朱文公社仓之法善矣然天下无乆而不弊之法变而通之则存乎人昔孝宗皇帝颁其法于天下已戒官府无得与今行之以官者果或倚之以虐民文公记社仓已预防其流弊今行之以私者果或借之以丰已是岂立社仓之本皆然哉临川新丰之饶氏独变通其法名曰义贷以一家之力自为之而无闗于官以一分八厘之息裁酌之而收仅五厘盖他人慕其名故其传愈乆而愈弊饶君祖其实故其法愈约而愈精利害之相反特在名与实之间呜呼明乎饶氏义贷之説者可以善学文公矣
　　此所防
　　操若在舍则无本无形何可拘执无时节莫知乡本无所何可测识姑指曰此此即所也不必拘执不必测识养之自长长而不设勿妄勿助至于纯熟无此无非此无所无非所予欲无言天何言哉景定甲子嘉平月书【右包宏斋文】
　　江贵益防示宏斋包公所书此所二字及为此所之説数十言属余发明之余骤见莫之晓也辞不获再三为之玩味亦再三见其字画则真率议论则髙虚殆自得其得者乎要亦终莫之晓也莫之晓其何以塞命始亦采宏斋之説而意之宏斋之説曰操若在舍则无本无形何可拘余窃意其述孟子之言心尔抑孟子言操则存存非若在而已也言舎则亡亡者不存则失之耳非本无也操存舎亡孟子正欲人操而不舎以求放心若曰何可拘又几谓心为不可操冝任其舎之也何其与孟子之本防异乎将别有所指者乎或自得之得果非它人之所能晓者乎贵益必有得于宏斋之面授者敢谂
　　书曹氏作鸣鹤钱氏还珠颂后
　　蚕方浴而桑生儿方产而乳生果孰使之然者天之生斯物必有以养此物理固然尔然世之利而忘义者徃徃为子孙计不知或父祖富而子孙贫或父祖贫而子孙富分量各殊虽父不能以子其子闻有以贪而祸其后者矣未闻贪而能使其后人世守者也奈何不为义是思而甘心为钱氏罪人者滔滔耶
　　书鸣鹤方孝子赞后
　　方孝子刲股救母小山曺君有赞太学童君亦属和有集何物庸妄犬尾其续率反其説主孝经不敢毁伤一语为孝子疵吁不敢毁伤圣人为不孝其亲者戒岂为孝其亲者戒耶古之孝其亲者期全以归之不敢一毫不谨以自防于刑辟甚至登髙临深有戒曽子啓手足示无毁伤是也若孝子之刲股救母其类防刑辟不可啓手足者否耶其心果出于孝抑一朝之忿而忘其孝耶父母死生之判仅毫髪隔如其可赎百身不惜此时此意孝子虽九殒甘之况割父母遗体之万分一可以再活父母全身仓荒一念它不暇恤人谓其孝不知人谓其不孝亦不知而小人平居无戚輙弄轻薄口訾其不孝果谁为不孝耶且使圣人复生为天下万世立中训谓君子之过过于厚笃孝可念可也直谓其非孝圣人忍乎否耶刲股救母为非孝则成汤之剪爪祷雨为不仁太宗之剪须和药为不义曺文叔妻夏侯之割耳王凝妻季氏之断臂非贞烈而凡捐躯报君者非忠耶古称战阵不勇非孝谓死得其所为孝也死之视毁伤孰轻重耶刲股救可活之母为非孝溺身寻不可再活之父不孝当愈甚而曹娥独以孝称万世何耶世俗漓矣美事劝之未必效不肖者戒之未必惩刲股救母旷世一二见彼岂虑效之者众而訾之以戒之耶削髪者几人文身者几人繋囹圄鞭皮肤甚至身首异处而亡者几人行身防不义以为父母辱其为毁伤滋大也彼皆不之訾而独刲股者訾之耶岂孝经隐奥世莫之闻而彼独闻之出以告未知者耶杀身成仁与全身者同归道并行而不相悖粗有识者知之不意有物庸妄若此其甚敢以毁伤疵孝子也且刲股非毁伤也余少时东邻张五为乐工母病刲心肝食之即愈先君子问状备言横束剃刀于梯深夜焚香祷佛袒胷烛之肝即出无痛一二日疮即合无瘢防若然果毁伤以为亲忧耶毁伤得其所犹不当以毁伤言况实不毁伤耶彼忍于訾孝子以败天下为善之心者真无人心也真不孝之尤者也不毁伤其髪肤而毁伤其义理真毁伤者也作孝子毁伤辨【开元间陈藏器撰本草拾遗云人肉治羸疾自此闾阎相效刲股世乃疑古圣人无之盖弗考也】
　　朴斋
　　史景臯以朴名斋世率嘉其以富贵而能儒素朴必儒素而后能者欤士君子修身见于世道合则从否则去如司马公辈虽位至宰相何朴如之不然摇唇弄笔萌心钻刺虽家蓬荜而身韦布太朴之散乆矣景臯王之孙公之子朝廷待以异等畀陞擢差遣不就而就幕府从事此真可与言朴者盍指其本而告之曰斯世文弊澜倒虽讲学亦日竞于虚文子弗幸少年能文章善笔札皆漓其朴之具也其必一切反是惟孜孜躬行循是以复公侯之旧亦惟以行道救世为心不容一毫安排计较心庻几朴之全者哉
　　宁国程新恩易图
