<!-- { "loadSidebar": true } -->
　　上韩太尉谓西汉之衰其大臣守寻常而不务大略东汉之末士大夫多竒节而不循正道富公与太尉皆号为寛长者而不可犯以非义
　　上富丞相书谓明公勇冠天下仁及百世天下士不可进説也衞武九十有五犹日箴戒于国明公居其全天下效其偏无弃卓越狡悍者
　　上曾丞相书谓鬻千金之璧者不于肆坐五达之衢呶呶自以为希世之珍则其所鬻者可知矣愚谓此真善喻而相天下士莫此为切也何近世士大夫鑚刺其门者为上賔而靖退自将者略不过而问耶呜呼此千金之璧不可得而见珍其所珍非吾之所谓珍也
　　上两制书言任法好名之弊
　　上刘侍读书言天下之所少者非才也气也愚谓人才以气为主此论得之又言凡所以成者其气也其所以败者其才也愚谓此主论之过几于偏矣气者人之所得以生才者足以有为之名人皆可与为善是为天之降才亦以其有为故谓之气推此以为天下国家皆以才名之气养以直则所发刚大故人才以气为主其实成天下之事者才也遂吾身之才者气也才气虽异名二之亦不可今以才为败是见才于流弊而不见才于本原见才于后世而不见才于古人也
　　上韩魏公论场务书议以官权与民于扰攘急迫之中行寛大闲暇久长之政
　　上蔡省主论放欠书皆更数赦而曹吏不许
　　答安师孟书云吾子既得不骄而日知其所不足以其既第也
　　上韩丞相论灾伤云重复捡按则饥民索之沟壑间矣论均税云民安其旧无所归怨今用一切之法而民怨始有所归矣又云某在钱塘每执笔断犯盐者未尝不流涕也又云两浙之民以盐得罪者歳万七千人终不能禁
　　上文侍中论捕盗赏轻
　　上文侍中论盐谓祸莫大于作始
　　答舒焕黄鲁直以下诸书皆道情契不及国事
　　与秦太虚书説在黄州挂钱梁上日用百五十钱之法武昌山水佳絶食物多贱人情相与之乐善处困者也
　　答李琮问王天常论叛蛮乞弟事可且罢诸将兵独精选一转运使及一泸州知州经画如赵充国之于先零邓训之征羌及月支胡李固援益州刺史张乔破灭叛羌倒举祝良张乔平交趾而不遣兵皆磨以歳月万全之举也初汉永和中遣中郎将尹就讨叛羌益州谚曰敌来尚可尹来杀我遣兵之扰如此可不谨哉
　　与朱鄂州书论养子不举之事甚悉
　　记
　　凌虚台记末句云盖世有足恃者而不在乎台之存亡也其论甚髙其文尤妙终篇收拾尽在此句而意在言外讽咏不尽昔王师席所谓文之韵者此类
　　中和胜相院记言佛之难成劳苦卑辱非侥幸小民之所乐今剟其患专取其利治其荒唐之説务为不可知愚谓作院记如此斯忠于佛者矣
　　墨君堂记谓得志遂茂而不骄不得志瘁瘠而不辱论竹至此斯不玩物矣
　　墨妙亭记知命者必尽人事然后理足而无憾真理到之言可以发明孟子不立岩墙之説
　　钱塘六井唐李长源所作清湖中相国井其西为西井西而北为金牛池又北而西附城为方井为白龟池又北而东钱塘县治南为小方井而金牛之废久矣嘉祐中沈文通絶河而至美俗坊为南井其疏涌金池为上中下则熙宁五年陈述古
　　大悲阁记其中无心其口无言其身无为则饱食游嬉而已是为大以欺佛者也
　　超然台记谓物皆可乐人之所欲无穷而物之可以足吾欲者有尽无往而不乐者盖游于物之外也
　　雩泉记谓吁嗟以求雨而神应之吁嗟其所不获而吏弗应为媿于神愚谓此反己之至而求神之本也吾平时哀吾民之吁嗟神其有不一旦哀吾之吁嗟者乎
　　醉白堂记反覆将白乐天韩魏公参错相形而终之以取名也亷之説尊韩之意隐然自见于言外矣
　　盖公堂记喻人以气为主食为辅而病药之过以明萧曹牧民于百战一切与之休息而天下安善乎其扬盖公之清净也繁文之弊至今极矣其祸民殆不减百战呜呼安得如盖公之説而一洗之
　　李氏山房藏书记谓昔见书之难而今有书不读宝绘堂记论古之嗜书画有害其国防其身者君子可寓意于物而不可留意于物譬之烟云之过眼百鸟之感耳岂不欣然接之去而不复念也
　　滕县公堂记谓宫室有所从受而传之无穷今日不治后日之费必倍此论亦居官者所当深察也
　　思堂记特主无思之説愚谓心之官则思自古未闻无思之説天下何思何虑言理有自然不待思者也不思而得言德盛仁熟不必思者也如朋从尔思思而不学之类则戒人之过于思也思不可无也东坡才髙识敏事既立就而又习用道家之説以爱惜精神为心故剏言无思非孔孟教人意也自得之趣不可以训者也
　　石氏画苑记子由尝言所贵于画者为其似也似犹可贵况其真者吾行都邑田野所见人物皆吾画笥也所不见者独鬼神耳当赖画而识然人亦安用见鬼此説正合愚素心欲宣之言而莫能者敬书以破世俗嗜画之癖
　　碑
　　李太白碑隂记东坡竒才逸笔簸弄千古甚至武王不见恕而李太白之失节孔北海之无成独拳拳痛惜拭而大书之盖其平生备厯危难万变不慑专以气为主二子亦负其竒气而不幸者神交千载共一太息也
　　表忠观碑先王之志我则行之匪私于钱惟以劝忠此等识髙理到发明精切钱王功德真有如东坡所言者非过也欧阳公作五代史反加讥诋虽颂言其美史责其全不可例论然唐末五代天下肝脑涂地独钱氏全防百万生灵之命若无事时越百年未尝失臣节而例以僭乱之俦略无旌别于其间不已寃乎征赋之重当是小国事大外治军旅战争之世赋其财而全其生有不容不然者此岂可以承平事责之哉我有宋混一而后可以薄赋此昔太祖救民之功所以为大矣
　　宸奎阁碑论怀琏指佛之妙与孔老合者欲以寤仁宗此论恐当于本原上观若徒以言之偶合者则东坡尝谓六经字同义异不可牵据矣何乃不充其类耶赐龙脑鉢盂对使者焚之而用瓦铁此则琏能自守其法然辞之则可焚之者慢上以取名也理亦未安○函胡二字出石钟山记
　　传
　　陈希亮公弼传公平生不肯为墓志而自辑公弼之遗事为之传公弼之刚劲敏决有大过人者然学公弼不成吾恐其为郅都之流道德之味无余也读是传者又不可不内自省方山子传则公弼之幼子名慥官不及而以乃父遗风放浪山泽者耳非苏子之善形容一介之豪何以垂名后世耶
　　青词祝文
　　青词祝文皆以情与神语
　　行状
　　温公德业三王佐坡老文章万古竒凛凛遗编生气在史迁而下固无之
　　神道碑
　　富郑公神道碑以公使敌比莱公澶渊之功为多宋兴百年安靖二公之力伟论也
　　赵清献公神道碑谓在官守不专于寛在言责不专于直善观人者
　　温公之得人心生荣死哀自尧舜三代之佐皆无其比者何哉呜呼事盖有因变而彰者矣王安石行新法天下苦之公以争新法不便辞枢副不拜退居洛十五年人心感其我爱而悲其身之退者为何如一旦值二圣临御顺民心之所欲相而相之凡天下之所善于安石者一洗而尽人心之郁于乆望而决于一遂者为何如望之十五年之乆慰之一旦之顷而俄薨背于三月之遽人心之伸于乆郁而惊其忽逝者又何如呜呼温公之得人心盖有因事变而彰者矣尧舜三代之佐始终与天下相忘于无事帝力且不知其有况相臣乎苏子不此之言而归之天要其归皆天地其论髙矣公之事业不于安石欺神庙之日而伸于二圣更新法之初苏子不特归重于二圣之进用而尤归重于神庙之深知尤髙论哉
　　墓志铭
　　范景仁墓志铭形容景仁之洁己与君实之救世同科非苏子其孰能察之
　　四十卷皆记偈佛家语
　　后集
　　铭
　　鼎铭谓禹鼎为用器此灼然考见始末之论
　　杂文
　　外曾祖程公逸事直寃狱报应可为世训
　　刚説辨太刚则折云士患不刚耳折不折天也非刚之罪此论甚壮
　　续养生论载鈆虎汞龙之説
　　策
　　拟策剀切而忠厚盖东坡晚年阅变既深之文
　　志林
　　苏子谓武王非圣人孔子所不敢言也谓孔氏之家法孟轲始乱之儒者所不忍言也谓荀文若为圣人之徒自昔立议论者无此言也于武王孟子何损于荀文若何益独可为苏子惜耳
　　谓周之东迁为一败而鬻田宅厯举避冦迁都未有不亡不即亡未有能复振者为证可为万世明戒矣我朝当阳九之厄所失才河北三数郡中原固自若也汪黄谋拥驾而南宗忠简二十五疏力请还京而不见听忠简忧死中原始失可不痛哉
　　谓秦逺交近攻以次取齐为巧空国以举楚为拙虽涉权术亦名言也
　　谓秦罢侯置守为时所趋可矣以栁宗元之论为万世法恐主之已甚也昔五帝三王以盛德为天下共主而听其人之自治秦始力战而兼有之尺布斗粟皆输王府矣顾以帝王为私秦为公孰公孰私耶
　　论扬雄讥子胥种蠡为儿童之见愚谓雄讥种蠡不强諌则过矣子胥以楚臣子而鞭荆王尸籍馆之事是预弑逆之谋也讥之未为过又以论商鞅羊之功为史迁大罪此固有感之言然亦足为万世警
　　增劝羽立义帝使为楚谋欤事成将置羽何地为羽谋欤又将置义帝何地故羽欲成事势不得不杀义帝既杀义帝则身犯弑逆之名势不得不亡增之拙谋莫此为甚而苏子以论增之功既误矣増实事羽为君义帝不过増所假设以欺人者乃谓増与羽比肩而事义帝力能诛羽则诛之何哉
　　论春秋战国之士为天民之秀杰而失职者善观世变作亦足以见东坡胷次宏濶足以包容天下之士然战国世变难以常论而士之沦胥其间往往多盗贼小人之为若尽以为天民之秀杰则恐大过顾天下纷扰政教莫施士随时以自媒亦难以当世事责之耳
　　古有摄主秦汉以来以母后摄此论甚精足以破欧阳子隐公非摄之説
　　郑子华论备载不以疑忌杀人者为盛德事其説甚厚有补将来
　　表状劄子
　　谢除两职兼礼部尚书表说讲学事老成忠切极可玩
　　啓
　　扬州到任啓但未归田之须臾犹思报国之万一警语也
　　书
　　杭州上执政两书州上吕相书论灾伤民事婉切动人愚谓古今善言天下事如贾谊之宏濶陆宣公之的切苏子瞻之畅达皆间世人豪天佑人之国家而笃生者也
　　答谢孝廉一书论辞达之説谓扬雄以艰深文浅易太法言皆雕虫者而徒费于辞
　　答刘沔书讥文选
　　记碑
　　通惠泉记谓长安昊天观井水与惠山泉通
　　韩文公庙碑非东坡不能为此非文公不足以当此千古竒观也
　　墓志神道碑
　　文定公逺识雅量不动如山可谓国之重臣矣而苏子之铭公首曰大道之行士贵其身维人求我匪我求人然则公之所能不动非以是哉有志之士盖亦知所用力之地矣
　　滕元发墓志铭王子立墓志铭宝月师陆道士墓志赵康靖公槩神道碑碑首论我朝以仁为家法一时卿相大臣含垢匿瑕气象使人为之鄙吝消释就馆涟水以邓余庆不法而去之已足占其平生所到及身为涟水捐公帑之利歳免杀鱼十余万此其一念之仁又如何哉
　　释教
　　东坡为儒者言论天下事明白如见为佛者言谈苦空法宛转无穷惟以儒证佛则不可晓如南华长老题名记援子思孟子之类是也
　　奏议
　　东坡平日议论多杂佛老独议学校贡举书斥士大夫主佛老之为非可不谓忠于告君者哉
　　买灯状内帑所储孰非民力最为警防语
