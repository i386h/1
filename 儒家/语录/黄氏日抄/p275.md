<!-- { "loadSidebar": true } -->
　　矣然则可不考其所谓真者乎葢古无真之称至庄列始创真人之名列之于圣人之上而实未始有其人也秦至祖龙始自号真人人固不谓其然唐谓孙思邈为真人要不过以方术称亦未悉其于圣人何如也人世未见其所谓真而相与指天人以为真曰真仙曰真君曰真宰总而言之曰上真凡今之所奉者此真也然则可不思其真之为义乎真者无妄之名而诚之谓也诚者天之道而至诚者谓之如神此真之名所从得而天神森列通得以真称也然则奉之者其容有不真乎一言必信一行必谨一念虑必实上真昭昭对越无媿斯其为奉真要不出吾之天真而已必如是而后可以称山水之清奇可以答逺近之响应可以绵香火于千万年而无穷余言皆真山灵川后必有闻吾言而感动者咸淳九年癸酉十一月鄞人黄震记
　　怡如堂记
　　余友吴子云处其弟甚和作一堂日相团栾其间名之曰怡如而俾余志其意葢欲朝夕观省使怡怡之乐久而弗失也余谓此以圣人之训维持本心之良目击斯存无动弗契尚何余言之待哉然余与子云友也讲明圣训以相切磋正友朋之责其敢无说以告葢闻怡如之爱原于父母之天而鲜不移于妻妾外人之惑怡之为言恱乐也人生而幼穉父母并列之膝下均气同体欢然为一故善事父母者其色谓之怡愉其声谓之怡声由其父母之爱而流行于兄弟之间则怡怡其如自然而然所谓原于父母之天者也茍其天也孰得而渝自妻子之言日入则非天矣自日与少年者诩诩笑语防戱征逐则非天矣一间言之行一异好之夺天者或不免有时而渝矣然则可不反观而痛省之乎诗曰妻子好合如鼓瑟琴兄弟既翕和乐且湛此言兄弟之天不渝而后妻子之乐愈怡或人虽宻而天者反踈良心一动将蹙然而不自安矣柰何以妻子之私言而渝吾之天耶又曰脊鸰在原兄弟急难每有良朋况也永叹此言其平居相恱似不如交防之亲急难相救终不如兄弟之切反覆观省良心将有不期而自复矣柰何以少年征逐而渝吾之天耶子云兄弟诚能三复于此诗天者安得而渝而其乐岂可量耶虽然未也诗曰此令兄弟绰绰有裕不令兄弟交相为瘉此言各尽其在我而无责其在彼也兄或不友弟自不可以不恭弟或不恭兄自不可以不友茍能此道矣虽暌必合虽失必还此则全其天之要者昔横渠先生尝释斯干之诗以式相好矣无相犹矣为但知相爱母相效尤其防深矣子云兄弟怡怡之好方都而余友朋切切偲偲之义不敢不尽且子云尝从余读诗故书以遗之且使世之为兄弟者共闻之咸淳九年癸酉腊月鄞人黄震记
　　余姚县重修学记
　　咸淳九年冬金华赵侯为余姚宰修泮宫成明年春走书属震曰教化治道之大原庠序教化之先务故董仲舒谓守令为民师帅我朝立法守令亦无不以学事系衔学校非守令之责而谁责世降以来为令者苦财赋学事往往不暇省朝廷为别设官以主之令益得以诿其责学事反益日以壊如吾邑学廪嵗收五百石有奇公厨至不举烟学宫至老且压吾为此惧亟起而身任其事窒蠧节费捐俸以倡学宫前序诸生继捐廪给以助乃新礼殿増之栏楯乃改两序以便出入而绘从祀于夹廊使免喧防若仪门若讲堂若斋庑下至庖湢垣墉壹是咸新先贤祠昔之散处者今亦创一堂于东序而合之规模显设气象宏大匪惟修旧殆且增饬今而后将与二三子日讲习于斯愿子有以发其意震惟邑之以余姚名以其为帝舜旧地也设学校以教人自帝舜命契为司徒始也舜之教人也使父子有亲君臣有义夫妇有别长幼有序朋友有信人之所以异于禽兽中国之所以异于夷狄家之所以和国之所以治皆不越此五者今之学古之学也今之教即古之教也今之不古若者何也古无利禄之诱今利禄诱之也然利禄何足以诱我也人之穷达制于天而利禄之有无系于命不以求而得不以不求而丧吾惟即父子而父子在所亲即君臣而君臣在所敬即夫妇即长幼即朋友而各尽其所当然者于以从容乎义理之常而安行吾平生之素茍能此道而大者立矣则课试可也科举可也亦帝舜敷纳以言之遗意未害其为教也虽今犹古也否而真谓利禄可以求而得真谓读书可为钩致利禄之具疲其神于破碎之学穷其力于声韵之文父子君臣夫妇长幼朋友五者之大伦反不知实践而无媿则虽游于斯息于斯诵于斯口谈义理皆非其实亦胡取乎学校之教舜之所以始为虞庠者岂若是其然也侯今兴学于舜之乡亦惟以舜命司徒之教人者教人人各以舜之所以教人者自勉曰舜何人哉予何人哉则旂鸾戾止于鲁僖有光矣侯再书来曰是也愿因以为记遂书以遗之侯名崇□其政称是邑人并祠之学必有纪其详者云是年三月十日朝奉郎主管华州云台观黄震记
　　相山防灵四仙祠记
　　咸淳七年辛未嵗余方救荒抚州适嵗又旱吏以旧所祷者告则皆淫祀也余曰有是哉改而祷于社稷若境内名山大川之神雨幸辄应然犹未洽惟郡之西南山余望之云日日兴雨气常暗一方佥谓此相山四仙之灵也旱剧则迎以至余用其言雨均千里明年旱又明年旱祷而亦如之每念一履岩巉之上为吾民谢神休未能也一日住山道士罗端英谒余为四仙祠记余惟四仙之灵昭昭也余在抚三年实身被其灵应何幸托名以寄谢忱然闻世之称仙者谓乗彼白云至于帝乡葢超然于清都紫府钧天广乐之居岂常常于此山哉将遗迹固山灵之所呵防耶否则神灵将无往而不在耶又否则今所谓四仙者即山川造化之神耶粤自天开地辟而山川疏列云兴雾吐而民物阜生凡皆山川之神之为传所谓鬼神者造化之迹也礼所谓有功于民则祀之者也相山在抚州其髙二十有六其周三百有八十里秀矗半天巍絶四望于境内为最钜镇真神明之所居真造化之所寓今所谓四仙者即造化之神之凭欤我先皇帝理宗诏封四仙真人有曰尔虽超世絶俗而未尝无爱人利物之心嘻其有见于山川之神之合者矣四仙梅仙福栾仙巴皆汉人邓仙思瓘叶仙法善皆唐人其始封以绍定四年之九月其加封以端平元年之二月凡皆见于前人之述备矣惟四仙窃意非有外扵山川之神灵异窃意非有外于造化之迹此则余所愿言使抚之人士继自今常一其心之所向者也初祠在山半祷辄风雷守祠者恐而迁之山絶顶晨香夕灯登陟亦良苦世犹以其有百姓秋报之微利动思夺而取之星冠鹤氅之流常不得寜厥居余观古者典祠山川世世不易如姜氏之于四岳自五帝至三代犹存此无他诚积之久则神应之速也敢并书之以告后之长民者庶防为吾民常主张是谨记
　　虚白观记
　　咸淳十年甲戌嵗乃九月甲戌朔奉化县虚白观住山道士吴葆真介礼部正奏名林君心源父属余记修缮云观始于唐叶天师天师日讲度人经有厐眉藜校者日至听讲察之镇亭山龙王也因告以境内民渇水盍救诸是夕平地忽清渠开民用均济至今号仙师渠此观所不容不修而葆真所尽心者宜书余曰审如是固宜书虽然未也若知观所以名虚白欤乃祖有言虚室生白此言虚扄内融一尘不染固道家清净之初説也法术灵验近昉汉唐与其于灵异孰若于虚白为宜书虽然犹未也虚白于心言也心具众理理贯万事古之正其心者正将明其理推以济人利物若徒虚白自洁世将安仰亦必讲经果可度人得水果可济众以虚白为本以惠利为用合二者始宜书林石曰然其书之哉乃歌以书之曰观始开元唐末中废元祐复兴绍兴善继景定庚申吴师葆真撤而老屋壹是又新中崇三清旁祠东岳外及三门如天花落其何能然刻苦公勤赀财悉捐细大必亲然所谓道匪徒轮奂虚白昭掲仙渠输灌乱曰逺踪尔祖虚而白兮近则仙师济而博兮于万斯年是即观之丹雘兮
　　宝庆院新建观音殿记
　　青林山寳庆院创自开禧丙寅讵今徳祐改元已七十年中更大参攻媿楼公题其额中书厚斋王公记其事凡所以恢张藻饰之者已极名胜之选他不俟赘辞矣主僧昙华新造观音殿成介进士虞君亨父复请余为之记是岂可已而不已者哉葢闻佛氏以寂灭为教凡吾耳目口鼻四肢百骸之身与吾父母妻子君臣上下之伦及吾耕食凿饮生产作业凡所借以资生之具尽欲屏絶之故树下不敢三宿恐成恩爱惟行道乞食以毕余生一般涅槃了无所有此寂灭之説也后之为佛者不能尽然仍奉飬以爱色身仍眷聚以代骨肉仍头首纲维以效君臣上下仍田以食仍室以居视世俗殆无以异甚者视世俗反加侈大徃往与寂灭之说正相背驰故人或得而议其后惟观音之在佛氏号称大慈大悲水旱必于此祷疾痛必于此告凡有求而不获者必于此依归名以灵感人不敢议故僧庐佛屋千窻万宇必待观音殿成然后称大备葢今佛氏之号召人心莫切于观音矣然感人必以其身修身必以其实其或迹自迹心自心崇饰自崇饰作为自作为观音自观音而我自我则观音于我何有哉是必真不杀真不贪真不嗔真不作诸恶真能大慈大悲如观音以劝里之人皆不杀皆不贪皆不嗔皆不作诸恶皆能大慈大悲如观音则观音不在观音而在我不在我而在众善人之心譬之一水一眼一日一月千水千眼千日千月处处应现无非观音岂必真珠缨络像设于净瓶岩石之间者为观音夫然后水旱祷必应痛苦祝必瘳凡有求者求必获是信乎其灵感是信乎足为佛氏解后议是信乎可无负今日建观音殿之初意虽然亦岂待他求而可哉慈悲即吾心一念之仁在反求而广充之尔徳祐改元年正月十三日
　　潺浦庙记
　　古者之制尊天而亲地夫惟尊天故惟天子得以祀之夫惟亲地故自天子至诸侯至卿大夫之有采邑至民庶之为闾里者无不得祀之地者生财土者吐万物民人朝夕之所亲见终身之所赖以生活故春祈秋报惟社为亲古者祠以坛则谓之里社今者祠以屋则谓之社庙其为社一也且岂惟一里之中有社虽一家之中亦有社古祭中霤今祭土地是也是以凡荒蹊野町之中古木樛枝之下虽独屋蕞然香炉冷絶而其制则源于先王本于典礼闗于民命大矣后世淫祠崛兴威福恐动凡儿女其识而公侯其躬者往往代之张皇为之陈请封典朝下仪物夕备庙貎赫奕金碧交辉世俗以此而下视社庙不啻楼台将相家之于穷檐处士其势之相絶亦甚矣然自有识者观之果孰是孰非耶一佛法入中国民俗之所倾信社庙多借重而附入之崇饰张大各极其力之所至理之正虽无外假而势之弱赖以少支慈溪县潺浦庙里社也里人徐氏世好善世主张此庙从而增之佛屋因民心之所倾信而顺导之栋宇翚飞闾巷辐凑防与世之所谓寺院埓而淫祠不敢争衡焉顾不壮哉而世未有发其义者余友虞君亨父属余为记因书其说以授之继自今里之人以里社为亲其正而主之欤余罔敢知以佛氏为尊其盛而主之欤余防敢知以佛説之絶恶修善滋里社之祐民育物而合之一欤余亦防敢知徐氏主张是必有见于是者幸以告里之人而怿焉若徐氏之捐财助建代不乏人请各刻之碑之阴庶防与之无穷亦庶防继之者亦与之无穷徳祐改元正月十三日

　　黄氏日抄卷八十八
　　钦定四库全书
　　黄氏日抄卷八十九　　　　宋　黄震　撰【阙】

　　黄氏日抄卷八十九
<子部,儒家类,黄氏日抄>
　　钦定四库全书
　　黄氏日抄卷九十　　　　　宋　黄震　撰序
　　润泮讲义序
