<!-- { "loadSidebar": true } -->
　　诗云殷之未丧师克配上帝仪监于殷峻命不易道得众则得国失众则失国【丧去声仪诗作宜峻诗作骏易去声】
　　诗文王篇师众也配对也配上帝言其为天下君而对乎上帝也监视也峻大也不易言难保也道言也引诗而言此以结上文两节之意有天下者能存此心而不失则其所以絜矩而与民同欲者自不能已矣
　　是故君子先慎乎徳有徳此有人有人此有土有土此有财有财此有用
　　先慎乎徳承上文不可不谨而言徳即谓明徳有人谓得众有土谓得国有国则不患无财用矣
　　徳者本也财者末也
　　本上文而言
　　外本内末争民施夺
　　人君以徳为外以财为内则是争鬭其民而施之以刦夺之教也盖财者人之所同欲不能絜矩而欲専之则民亦起而争夺矣
　　是故财聚则民散财散则民聚
　　外本内末故财聚争民施夺故民散反是则有徳而有人矣
　　是故言悖而出者亦悖而入货悖而入者亦悖而出【悖布内反】
　　悖逆也此以言之出入明货之出入也自先慎乎徳以下至此又因财货以明能絜矩与不能者之得失也
　　康诰曰惟命不于常道善则得之不善则失之矣道言也因上文引文王诗之意而申言之其丁宁反覆之意益深切矣
　　楚书曰楚国无以为寳惟善以为寳
　　楚书楚语言不寳金玉而寳善人也
　　舅犯曰亡人无以为寳仁亲以为寳
　　舅犯晋文公舅孤偃字子犯亡人文公时为公子出亡在外也仁爱也事见檀弓此两节又明不外本而内末之意
　　秦誓曰若有一个臣断断兮无他技其心休休焉其如有容焉人之有技若已有之人之彦圣其心好之不啻若自其口出寔能容之以能保我子孙黎民尚亦有利哉人之有技媢嫉以恶之人之彦圣而违之俾不通寔不能容以不能保我子孙黎民亦曰殆哉【个古贺反书作介断丁乱反媢音冒】
　　秦誓周书断断诚一之貌彦美士也圣通明也尚庶防也媢忌也违拂戾也殆危也
　　唯仁人放流之迸诸四夷不与同中国此谓唯仁人为能爱人能恶人【迸读为屏古字通用】
　　迸犹逐也言有此媢嫉之人妨贤而病国则仁人必深恶而痛絶之以其至公无私故能得好恶之正如此也
　　见贤而不能举举而不能先命也见不善而不能退退而不能逺过也【逺去声】
　　命郑氏云当作慢程子云当作怠未详孰是　若此者知所爱恶矣而未能尽爱恶之道盖君子而未仁者也
　　好人之所恶恶人之所好是谓拂人之性菑必逮夫身【菑古灾字夫音扶】
　　拂逆也好善而恶恶人之性也至于拂人之性则不仁之甚者也自秦誓至此又皆以申言好恶公私之极以明上文所引南山有台节南山之意
　　是故君子有大道必忠信以得之骄泰以失之
　　君子以位言之道谓居其位而脩己治人之术发己自尽为忠循物无违谓信骄者矜髙泰者侈肆此因上所引文王康诰之意而言章内三言得失而语益加切盖至此而天理存亡之防决矣
　　生财有大道生之者众食之者寡为之者疾用之者舒则财恒足矣【恒胡登反】
　　吕氏曰国无逰民则生者众矣朝无幸位则食者寡矣不夺农时则为之疾矣量入为出则用之舒矣愚按此因有土有财而言以明足国之道在乎务本而节用非必外本内末而后财可聚也自此以至终篇皆一意也
　　仁者以财发身不仁者以身发财
　　发犹起也仁者散财以得民不仁者亡身以殖货
　　未有上好仁而下不好义者也未有好义其事不终者也未有府库财非其财者也
　　上好仁以爱其下则下好义以忠其上所以事必有终而府库之财无悖出之患也
　　孟献子曰畜马乗不察于鸡豚伐氷之家不畜牛羊百乗之家不畜聚敛之臣与其有聚敛之臣宁有盗臣此谓国不以利为利以义为利也
　　孟献子鲁之贤大夫仲孙蔑也畜马乗士初试为大夫者也伐氷之家卿大夫以上丧祭用氷者也百乗之家有采地者也君子宁亡己之财而不忍伤民之力故宁有盗臣而不畜聚敛之臣此谓以下释献子之言也
　　长国家而务财用者必自小人矣彼为善之小人之使为国家菑害并至虽有善者亦无如之何矣此谓国不以利为利以义为利也
　　彼为善之此句上下疑有阙文误字　自由也言由小人导之也此一节深明以利为利之害而重言以结之其丁宁之意切矣
　　右传之十章释治国平天下　此章之义务在与民同好恶而不专其利皆推广絜矩之意也能如是则亲贤乐利各得其所而天下平矣　凡传十章前四章统论纲领指趣后六章细论条目功夫其第五章乃明善之要第六章乃诚身之本在初学尤为当务之急读者不可以其近而忽之也
　　或问何以言絜矩为度也曰此荘子所谓絜之百围【语録曰荘子注云絜围束也是将一物围束以为之则也】贾子所谓度长絜大者也【真氏曰度谓以尺之长短絜谓以带之小大量物之小大如今人之围木也】前此诸儒盖莫之省而强训以挈殊无意谓先友太史范公乃独推此以言之而后其理可得而通也盖絜度也矩所以为方也以己之心度人之心知人之所恶者不异乎已则不敢以己之所恶者施之于人使吾之身一处乎此则上下四方物我之际各得其分不相侵越而各就其中校其所占之地则其广狭长短又皆平均如一截然正方而无有余不足之处是则所谓絜矩者也【愚按此章惟絜矩之说与先儒不同而其义方精故备録如此赵氏纂防曰真氏曰矩曲尺也又按彼为善之疑有阙文愚意彼指用小人者言之也善之谓利为有益善其说而行之也文意似亦自全】
　　右皆晦庵章句也晦庵甞云大学章句次序皆明白易晓不必或问但致知格物与诚意较难理防不得不明辨之耳又云或问乃注脚亦不必深理防今愚所抄故全以章句至或问则斟酌其说而间附之然详说将以反约也由或问而反之章句由章句而反之正文此晦庵本心也晦庵尝令学者且去熟读大学正文又言大学最是两章相接处好看凡今所抄章句虽分一经十传而逐句逐节之下各有注释惟初读时各于其下详之既已熟读之后合浄写正文惟于两章相接处分之以便玩味凡皆全祖晦庵先生説也致知一章则参用董丞相之说移置本经元文以足之以试观其合与否尔
　　大学之道在明明徳在亲民【亲当作新】在止于至善【此三者大学之纲领】古之欲明明徳于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知致知在格物【此八者大学之条目】物格而后知至知至而后意诚意诚而后心正心正而后身脩身脩而后家齐家齐而后国治国治而后天下平【此覆说上文】自天子以至于庶人壹是皆以脩身为本其本乱而末治者否矣其所厚者薄而其所薄者厚未之有也【此结上文两莭之意】
　　右经一章
　　康诰曰克明徳大甲曰顾諟天之明命帝典曰克明峻徳皆自明也
　　右传之首章释在明明徳
　　汤之盘铭曰茍日新日日新又日新康诰曰作新民诗曰周虽旧邦其命惟新是故君子无所不用其极右传之二章释在新民
　　诗云邦畿千里惟民所止诗云缗蛮黄鸟止于丘隅子曰于止知其所止可以人而不如鸟乎诗云穆穆文王于缉熈敬止为人君止于仁为人臣止于敬为人子止于孝为人父止于慈与国人交止于信诗云瞻彼淇澳菉竹猗猗有斐君子如切如磋如琢如磨瑟兮僩兮赫兮喧兮有斐君子终不可諠兮如切如磋者道学也如琢如磨者自脩也瑟兮僴兮者恂栗也赫兮諠兮者威仪也有斐君子终不可諠兮者道盛徳至善民之不能忘也诗云于戱前王不忘君子贤其贤而亲其亲小人乐其乐而利其利此以没世不忘也
　　右传之三章释在止于至善
　　知止而后有定定而后能静静而后能安安而后能虑虑而后能得物有本末事有终始知所先后则近道矣此谓知本子曰听讼吾犹人也必也使无讼乎无情者不得尽其辞大畏民志此谓知本此谓知之至也右传之五章释致知格物【此用近世董丞相就经文易置】
　　所谓诚其意者毋自欺也如恶恶臭如好好色此之谓自谦故君子必慎其独也小人间居为不善无所不至见君子而后厌然揜其不善而着其善人之视己如见其肺肝然则何益矣此谓诚于中形于外故君子必慎其独也曾子曰十目所视十手所指其严乎富润屋徳润身心广体胖故君子必诚其意
　　右传之六章释诚意
　　所谓脩身在正其心者身有所忿懥则不得其正有所恐惧则不得其正有所好乐则不得其正有所忧患则不得其正心不在焉视而不见听而不闻食而不知其味此谓脩身在正其心
　　右传之七章释正心脩身
　　所谓齐其家在脩其身者人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉故好而知其恶恶而知其美者天下鲜矣故谚有之曰人莫知其子之恶莫知其苖之硕此谓身不脩不可以齐其家
　　右传之八章释脩身齐家
　　所谓治国必先齐其家者其家不可教而能教人者无之故君子不出家而成教于国孝者所以事君也弟者所以事长也慈者所以使众也康诰曰如保赤子心诚求之虽不中不逺矣未有学养子而后嫁者也一家仁一国兴仁一家让一国兴让一人贪戾一国作乱其机如此此谓一言偾事一人定国尧舜帅天下以仁而民从之桀纣帅天下以而民从之其所令反其所好而民不从是故君子有诸己而后求诸人无诸己而后非诸人所蔵乎身不恕而能喻诸人者未之有也故治国在齐其家诗云桃之夭夭其叶蓁蓁之子于归宜其家人宜其家人而后可以教国人诗云宜兄宜弟宜兄宜弟而后可以教国人诗云其仪不忒正是四国其为父子兄弟足法而后民法之也此谓治国在齐其家右传之九章释齐家治国
