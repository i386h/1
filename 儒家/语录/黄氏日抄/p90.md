<!-- { "loadSidebar": true } -->
　　凡音之起由人心生也人心之动物使之然也感于物而动故形于声声相应故生变变成方谓之音比音而乐之及十戚羽旄谓之乐乐者音之所由生也其本在人心之感于物也是故其哀心感者其声噍以杀其乐心感者其声啴以缓其喜心感者其声发以散其怒心感者其声粗以厉其敬心感者其声直以亷其爱心感者其声和以柔六者非性也感于物而后动是故先王慎所以感之者故礼以道其志乐以和其声政以一其行刑以防其奸礼乐刑政其极一也所以同民心而出治道也【比毗志反噍子遥反杀色界反啴昌善反散思旦反道音导行下孟反】
　　变谓清浊髙下不同方犹文章谓音之节干盾戚斧皆武舞所执羽翟羽旄牛尾皆文舞所执噍踧也啴寛绰粗麄厉猛谨其所以感之者指礼乐刑政此章言乐由感物而动人君当谨其所以感之者补
　　凡音者生人心者也情动于中故形于声声成文谓之音是故治世之音安以乐其政和乱世之音怨以怒其政乖亡国之音哀以思其民困声音之道与政通矣宫为君商为臣角为民徴为事羽为物五者不乱则无怗懘之音矣宫乱则荒其君骄商乱则陂其臣壊角乱则忧其民怨徴乱则哀其事勤羽乱则危其财匮五者皆乱迭相陵谓之慢如此则国之灭亡无日矣郑卫之音乱世之音也比于慢矣桑间濮上之音亡国之音也其政散其民流诬上行私而不可止也【徴张里反怗昌亷反懘昌制反陂彼义反比毗志反】
　　怗懘敝败不和貌五音还相为宫而不相乱则无敝败不和之音君臣民物事五者有一乱则其音应五者皆乱其音迭相陵犯则国亡郑卫之音与桑间濮上其证也○此章言乐由情动而形故声音之道与政通【补】
　　凡音者生于人心者也乐者通伦理者也是故知声而不知音者禽兽是也知音而不知乐者众庶是也唯君子为能知乐是故审声以知音审音以知乐审乐以知政而治道备矣是故不知声者不可与言音不知音者不可与言乐知乐则防于礼矣礼乐皆得谓之有徳徳者得也是故乐之隆非极音也食飨之礼非致味也清庙之瑟朱而疏越壹倡而三叹有遗音者矣大飨之礼尚酒而爼腥鱼大羮不和有遗味者矣是故先王之制礼乐也非以极口腹耳目之欲也将以教民平好恶而反人道之正也【越音活好呼报反恶乌洛反】
　　伦类也理分也防近也朱练朱丝为练则声浊越瑟底孔也画疏之使声迟倡发歌句三叹三人从和之大飨谓祫祭腥生也○此章承上文审乐知政以及于礼遂言礼乐之盛不在声音爼豆而在教民以复人道之正【补】
　　人生而静天之性也感于物而动性之欲也物至知知然后好恶形焉好恶无节于内知诱于外不能反躬天理灭矣夫物之感人无穷而人之好恶无节则是物至而人化物也人化物也者灭天理而穷人欲者也于是有悖逆诈伪之心有滛泆作乱之事是故强者胁弱众者暴寡知者诈愚勇者苦怯疾病不养老幼孤独不得其所此大乱之道也是故先王之制礼乐人为之节衰麻哭泣所以节防纪也钟鼔干戚所以和安乐也昏姻冠笄所以别男女也射乡食飨所以正交接也礼节民心乐和民声政以行之刑以防之礼乐刑政四达而不悖则王道备矣乐者为同礼者为异同则相亲异则相敬乐胜则流礼胜则离合情饰貎者礼乐之事也礼义立则贵贱等矣乐文同则上下和矣好恶着则贤不肖别矣刑禁爵举贤则政均矣仁以爱之义以正之如此则民治行矣【悖布内反知音智衰七雷反别彼别反】
　　人生而静天之性也指性之本体未感物者言之也感于物而动性之欲也此所谓情也物至知知然后好恶形焉所以眀感于物而动之机也物即指上文感于物之物知者指血气心知之知物至其前而知能知之合其性之欲则好违其性之欲则恶此好恶所以形也好恶无节于内知诱于外不能反躬天理灭矣此言情之所以流而性之所以失也天理即指性而言变性言理理者天之所赋而具于性者也知者我之知而曰诱于外者我之心知诱于外物非知在外也于斯时也人能反躬而求则人生而静者卓然而可见外诱无得而惑焉故特言不能反躬而后天理灭所以警切之意深矣人化物谓人为物所化也人为之节言人人皆为之节也乐同为协好恶礼异为别贵贱乐胜谓和而无以礼节之故流礼胜谓异而无以乐协之故离合情言乐饰貌言礼礼义立言礼之义乐文同言乐之文○此章言人由感物而动好恶无节极而至大乱之道故先王制为礼乐使归于治【补】
　　乐由中出礼自外作乐由中出故静礼自外作故文大乐必易大礼必简乐至则无怨礼至则不争揖让而治天下者礼乐之谓也暴民不作诸侯賔服兵革不试五刑不用百姓无患天子不怒如此则乐达矣合父子之亲眀长幼之序以敬四海之内天子如此则礼行矣大乐与天地同和大礼与天地同节和故百物不失节故祀天祭地眀则有礼乐幽则有鬼神如此则四海之内合敬同爱矣礼者殊事合敬者也乐者异文合爱者也礼乐之情同故眀王以相沿也故事与时并名与功偕故钟鼔管磬羽籥干戚乐之器也屈伸俯仰缀兆舒疾乐之文也簠簋爼豆制度文章礼之器也升降上下周还禓袭礼之文也故知礼乐之情者能作识礼乐之文者能述作者之谓圣述者之谓眀眀圣者述作之谓也【缀丁劣反又丁谓反还音旋裼思歴反】
　　乐由中出指和之发于心者言故云静礼自外作指敬之形于貌者言故云文和未尝不逹于外敬未始不根于中也大乐必易如朱防越是也大礼必简如酒腥鱼是也乐至和之极也礼至顺之极也下文乐行礼行皆言其效也同和言乐顺天地之气同节言礼顺天地之数和故能生物而賛化节故能成物而报功眀之礼乐即幽之鬼神此眀礼乐之与天地同也与天地同则四海之内无一不归于礼乐矣以敬四海之内言能使之知敬徧于四海故礼之尊卑异等其事虽殊而合敬之情则同也乐之宫商异调其文虽异而合爱之情则同也惟其情同故眀王得相沿袭礼变而从时此事与时并礼之相沿者也乐所以象功此名与功偕乐之相沿者也缀谓舞位相连兆谓位外营域裼者袒上衣袭者掩上衣礼盛而尚质者袭礼不盛而尚文者裼情者文之本故知其情者能作礼乐而圣之事文者情之饰故识其文者能述礼乐而眀之事○此章自乐由中出礼自外作而下皆言礼乐之情自钟鼔管磬簠簋爼豆而下皆言礼乐之文知其情而作者为圣识其文而述者为眀此眀礼乐以情为本而文其情之饰也【补】
　　乐者天地之和也礼者天地之序也和故百物皆化序故羣物皆别乐由天作礼以地制过制则乱过作则眀于天地然后能兴礼乐也论伦无患乐之情也欣喜欢爱乐之官也中正无邪礼之质也庄敬恭顺礼之制也若夫礼乐之施于金石越于声音用于宗庙社稷事乎山川鬼神则此所与民同也
　　乱失其序也失其和也过者违也制作本于天地则和且序茍违此理则乱且也论论说也伦理也论伦无患言条理顺序也官犹事也越发越也金石声音主乐言宗庙社稷山川鬼神主礼言○此章申眀礼乐从天地而来王者眀于天地然后能兴礼乐乐之情与官礼之质与制皆其所尊若夫发于声音用于祭祀则文物之末所与民同者也【补】
　　王者功成作乐治定制礼其功大者其乐备其治辩者其礼具干戚之舞非备乐也孰亨而祀非逹礼也五帝殊时不相沿乐三王异世不相袭礼乐极则忧礼粗则偏矣及夫敦乐而无忧礼备而不偏者其惟大圣乎【辩音遍亨普衡反粗仓都反偏音篇】
　　辩徧也功之大者兼备文武之乐干戚武舞耳故非备乐治之徧者兼备古今之体孰亨今礼耳故非备礼若羽籥则文舞也若血腥则古礼也惟功之大治之徧者得兼之五帝之不相沿乐以乐乆而不变将极而失其和则忧也三王之不相袭礼以礼乆而不脩将粗而失其中则偏也厚重于乐知节而不至于忧脩备其礼参酌而不至于偏其惟大圣能之指五帝之不相沿三王之不相袭者也○此章眀圣人之制礼乐本于治定功成而随时变通【补】
　　天髙地下万物散殊而礼制行矣流而不息合同而化而乐兴焉春作夏长仁也秋敛冬蔵义也仁近于乐义近于礼乐者敦和率神而从天礼者别宜居鬼而从地故圣人作乐以应天制礼以配地礼乐眀备天地官矣【敦音纯本又作惇】
　　天髙地下尊卑有自然之序万物散殊小大有自然之别不待人为而天髙地下万物散殊之际礼制已行于其间矣天地运化流行而不息隂阳合同万物自然而化生不待人为而流而不息合同而化之际乐亦自然而兴矣春作夏长元亨之仁也仁主合爱乐主和同故仁近于乐秋敛冬藏利贞之义也义主断制礼主限节故义近于礼和者冲和乐能敦之而使厚神者阳之类而天者阳之所积率者引而上之之名曰率神而从天则乐者崇之道也宜者物宜礼能别之使辨鬼者隂之类而地者隂之所积居者俯而就之之名曰居鬼而从地则礼者卑之道也作乐以应天制礼以配地谓礼乐非圣人之私盖因天地之理礼乐眀备而天地官谓天地之间各有司存因礼眀乐备以賛相协和之故虽天地之大亦无不各得其职中庸所谓致中和而天地位者也○此章申言礼乐配于天地礼乐备具而天地各得其宜【孔氏】
　　天尊地卑君臣定矣卑髙以陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也地气上齐天气下降隂阳相摩天地相荡鼔之以雷霆奋之以风动之以四时暖之以日月而百化兴焉如此则乐者天地之和也化不时则不生男女无辨则乱升天地之情也及夫礼乐之极乎天而蟠乎地行乎隂阳而通乎鬼神穷髙极逺而测深厚乐着大始而礼居成物着不息者天也着不动者地也一动一静者天地之间也故圣人曰礼乐云【上齐上时掌反齐音跻暖许袁反又况逺反乐着直略反】
　　性者人物之所得以生相近而不能尽同者也命者生而长短夀夭随所赋而不同者也化不时则不生此承上文乐者天地之和而言以反眀乐之所以和者以百化之兴以时也男女无辨则乱升升之言成此承上文礼者天地之别而言以反眀礼之所以别者以男女之有辨也乐以法天化得其时则物生否则不生此天之情也礼以法地男女有别则治兴否则乱成此地之情也及其极天蟠地则礼乐无所不之乐以着干之大始礼以处坤之成物乐以着眀不息之天礼以着明不动之地一动一静者天地阖辟之两间故圣人言礼乐云○此章眀礼乐之功包天地之徳【孔氏】
　　昔者舜作五之琴以歌南风防始制乐以赏诸侯故天子之为乐也以赏诸侯之有德者也徳盛而教尊五谷时熟然后赏之以乐故其治民劳者其舞行缀远其治民逸者其舞行缀短故观其舞知其徳闻其諡知其行也【舞行之行戸刚反】
