<!-- { "loadSidebar": true } -->
　　谓不可逆生气也天地人于春皆生之始也兵其反也【补】
　　孟春行夏令则雨水不时草木蚤落国时有恐行秋令则其民大疫焱风暴雨总至藜莠蓬蒿并兴行冬令则水潦为败雪霜大挚首种不入【莠音酉挚音至种章勇反】
　　挚至也蔡邕云折伤首种古说稷蔡邕云宿麦髙诱月纪注春为歳始稼穑应之不成故曰首种不入○此章自郑氏以来皆以天之时令错行为说至晦庵先生始云人行此令则召天之灾今考髙诱吕氏春秋注云春木也夏火也木徳用事法当寛仁而行火性炎上故使草木槁落不待秋冬天气不和而国人惶恐也木生也金杀也而行其令春阳也冬隂也而行其令故皆致灾变此可辅晦庵之说【补】
　　仲春之月日在奎昏弧中旦建星中
　　仲春夏之二月是月日在奎五度弧星在舆鬼南建星在斗上是月昏旦是星中于南方余月昏旦星皆举二十八宿此独举弧与建星非二十八宿者由弧星近井建星近斗井凡三十三度斗凡二十六度其度最寛若举井斗不知何日的至井斗之中故举弧与建星弧在井十六度建星在斗十度【用孔氏疏及髙诱月纪注】
　　其日甲乙其帝太皡其神句芒其虫鳞其音角律中夹钟其数八其味酸其臭羶其祀户祭先脾始雨水桃始华仓庚鸣鹰化为鸠
　　仲春始至则夹钟之律应夹钟隂律也夹助也始雨水以下皆记时候鹰好杀而击以秋隂类也化为鸠使鸷者能仁隂为阳所化物理如此【用孔氏陆氏补】
　　天子居青阳太庙乗鸾路驾苍龙载青旂衣青衣服仓玉食麦与羊其器疏以逹
　　青阳太庙明堂东向之中也【补】
　　是月也安萌芽养幼少存诸孤择元日命民社命有司省囹圄去桎梏毋肆掠止狱讼【掠音谅】
　　囹圄狱也桎梏械也在手曰梏在足曰桎肆掠者肆意拷掠省者察也将赦其轻微○凡皆助生气禁其逆生气者【补】
　　是月也鸟至至之日以太牢祠于髙禖天子亲徃后妃帅九嫔御乃礼天子所御带以弓韣授以弓矢于髙禖之前【禖音梅韣大木反】
　　鸟燕也髙禖所求嗣之神也御侍也韣弓衣也弓矢者男子之祥也○春分祀髙禖祈嗣后妃以下皆从乃礼后妃之侍见于天子者于髙禖祠之前示以得男之象【补】
　　是月也日夜分雷乃发声始电蛰虫咸动啓户始出先雷三日奋木铎以令兆民曰雷将发声有不戒其容止者生子不备必有防灾日夜分则同度量钧衡石角斗甬正权槪
　　户虫蛰之宂也生子不备谓骸窍有亏同钧角正皆谓平之也钧如四鍭既钧之钧度丈尺也量斗桶也称上曰衡百二十斤曰石甬今斛权今称锤概平斗斛者　日夜分以下皆记时候因雷发示警戒因日夜分施均平
　　是月也耕者少舍乃脩阖扇寝庙毕备毋作大事以妨农之事
　　诸家以舍为止谓耕者至此少息然仲春农耕方殷岂有止息之理髙诱吕氏春秋注谓皆耕于野少有在都邑之舍者于理近之诸家以用木为阖用竹苇为扇髙诱谓阖扇门也葢门户成扇所以阖也极简明诸家皆考寝庙之制髙诱谓寝以安身庙以事祖亦简明毋作大事窃意因出耕于野遂脩都邑居舍事之大如此者则妨农而不为【补】
　　是月也无竭川泽无漉陂池无焚山林
　　竭川泽漉陂池主渔者言焚山林主猎者言皆为春时遂生物之理无尽类夭物也【用方氏及髙诱注】
　　天子乃鲜羔开氷先荐寝庙【鲜郑氏云当作献】
　　献羔祭司塞也开氷二月四阳大壮抑其太过也
　　上丁命乐正习舞释菜天子乃帅三公九卿诸侯大夫亲徃视之仲丁又命乐正入习乐
　　上丁上旬丁日也仲丁中旬丁日也用丁者马氏谓文明故也葢丁属南方火故马氏云尔乐正乐官之长也习舞释菜按吕氏月纪元文作入舞舍采注云入学官也舍置也置采帛于先师之前以贽神也月令皆用月纪之文而此乃以入为习采为菜恐传冩误尔上丁巳舍采而仲丁再习乐者郑氏谓季春将合乐也
　　是月也祀不用牺牲用圭璧更皮币
　　不用牺牲是月尚生育而不杀也更易也皮者鹿皮币者纁束帛用圭璧更皮币者圭璧阳精之所生皮币隂功之所成以阳易隂顺阳义也【髙诱注及方氏】
　　仲春行秋令则其国大水寒气总至防戎来征行冬令则阳气不胜麦乃不熟民多相掠行夏令则国乃大旱暖气早来虫螟为害
　　人行此令则召天灾各以其类至【补】
　　季春之月日在胃昏七星中旦牵牛中
　　三月节日在胃星七度七星南方宿牵牛北方宿皆以是月中于南方【用髙诱吕氏春秋注】
　　其日甲乙其帝太皡其神句芒其虫鳞其音角律中姑洗【素典反】
　　姑洗阳律姑洗也洗新也谓阳气养生去故就新【髙诱吕氏春秋注】
　　其数八其味酸其臭羶其祀户祭先脾桐始华田防化为鴽虹始见萍始生【鴽音如】
　　桐始华以下皆三月之气候鴽鹊也田防化为鴽隂类之慝者迁乎阳而其性和也虹隂阳交防之气云薄漏日日照雨滴则虹生雄曰虹雌曰蜺明盛者为雄闇微者为雌【髙诱注并孔氏马氏说】
　　天子居青阳右个乗鸾路驾苍龙载青旂衣青衣服仓玉食麦与羊其器疏以逹
　　青阳右个明堂东向之南隅
　　是月也天子乃荐鞠衣于先帝命舟牧覆舟五覆五反乃告舟备具于天子焉天子始乗舟荐鲔于寝庙乃为麦祈实
　　鞠衣说者谓后服色如鞠荐此为蚕祈助然本文未尝明言荐之者乃天子非后妃也髙诱吕氏春秋注春皆尚青此荐鞠衣未逹舟牧主舟之官五覆反者以舟渉险故谨之至必乗舟而后荐鲔者示亲渔也因而祈麦实于寝庙焉
　　是月也生气方盛阳气发泄句者毕出萌者尽逹不可以内天子布徳行惠命有司发仓廪赐贫穷振乏絶开府库出币帛周天下勉诸侯聘名士礼贤者
　　以物宣散之时当顺天散物不可积聚纳之于内故自布徳行惠以下皆所以出淹滞而助阳宣物也【孔氏马氏】
　　是月也命司空曰时雨将降下水上腾循行国邑周视原野修利隄防道逹沟渎开通道路毋有障塞田猎罝罘罗防毕翳餧兽之药毋出九门【道音导罝子斜反罘音浮餧于魏反】司空掌土之官兽罟曰罝罘鸟罟曰罗网毕所以掩兎以其似天上毕星故谓之毕翳射者所以自隠餧则委之以食而毒焉故曰药九门吕氏春秋作国门预除水潦便民事鸟兽方乳禁伤生【用郑氏说】
　　是月也命野虞无伐桑柘鸣鸠拂其羽戴胜降于桑具曲植籧筐后妃齐戒亲东乡躬桑禁妇女毋观省妇使以劝蚕事蚕事既登分茧称丝效功以共郊庙之服无有敢惰【籧居吕反乡许亮反观古唤反省所景反髙诱吕氏春秋注如字】
　　野虞主田及山林之官无伐桑柘爱蚕食也鸣鸠拂羽戴胜降桑蚕生之候也致曲而织曰曲取直而立曰植席之粗者曰籧筥之方者曰筐皆蚕具也禁妇女无观者戒其游观省妇使者省其他役使勧其一于趋蚕事此章言亲蚕以供祭服【郑氏方氏及髙诱注】
　　是月也命工师令百工审五库之量金铁皮革筋角齿羽箭干脂胶丹漆毋或不良百工咸理监工日号毋悖于时毋或作为滛巧以荡上心
　　工师百工之师五库各以类相从金铁为一库皮革筋为一库角齿为一库羽箭干为一库脂胶丹漆为一库审量者度其库之所容也工师日监之使守时制【用孔氏补】
　　是月之末择吉日大合乐天子乃率三公九卿诸侯大夫亲徃视之
　　乐阳声也春阳中也大合乐必待阳中之末中声之所正也【马氏】
　　是月也乃合累牛腾马游牝于牧牺牲驹犊举书其数累牛者累系之牛腾马者腾跃之马游牝于牧者使之生育所有牺牲及小马之驹小牛之犊皆书其见在之数至秋畜产之时知其旧数欠少与否及生息多少【方氏孔氏】
　　命国难九门磔攘以毕春气【难乃多反】
　　命国难吕氏春秋作国人傩驱除不祥也又磔牲于门以攘于四方之神而春气尽矣吕氏春秋此下有行之是令而甘雨至三旬十字【用郑氏补】
　　季春行冬令则寒气时发草木皆肃国有大恐行夏令则民多疾疫时雨不降山陵不收行秋令则天多沈隂滛雨蚤降兵革并起
　　人行此令则召天灾【本晦庵说补】
　　孟夏之月日在毕昏翼中旦婺女中
　　四月节日在毕十二度翼南方宿婺北方宿是月昏旦时各中于南方
　　其日丙丁其帝炎帝其神祝融
　　夏属火丙丁火日也丙丁言文明炎帝神农也以火徳王天下祝融颛顼氏之子曰黎为火官
　　其虫羽其音徴律中中吕
　　朱鸟火属也其类为羽故其虫羽徴音属火位南方故其音徴仲吕隂律孟夏气至则仲吕之律应【马氏髙诱注并郑氏】
　　其数七其味苦其臭焦
　　地二生火天七成之故其数七火味苦火臭焦【用郑氏説】
　　其祀灶祭先肺
　　火王故祀灶肺金藏也夏火盛克金故先祭肺以金养之【郑氏方氏】
　　蝼蝈鸣蚯蚓出王生苦菜秀
　　蝼蝈蛙也凡皆言气候五日一候【补】
　　天子居明堂左个乗朱路驾赤駵载赤旂衣朱衣服赤玉食菽与鸡其噐髙以粗
　　明堂左个者南堂之东偏以春言之曰青阳以夏言之曰明堂其实一也夏属火故色尚朱色深曰朱色浅曰赤菽水谷鸡水畜夏食之以减热气器髙以粗者象火炎上【补】
　　是月也以立夏先立夏三日太史谒之天子曰某日立夏盛徳在火天子乃齐立夏之日天子亲帅三公九卿大夫以迎夏于南郊还反行赏封诸侯庆赐遂行无不欣说【音恱】
　　还反行赏按吕氏春秋作还乃行赏封诸侯庆赐遂行作封侯庆赐然封侯非常典亦恐姑言之耳【补】
　　乃命乐师习合礼乐命太尉赞桀俊遂贤良举长大行爵出禄必当其位
　　太尉秦官赞赞白之也遂逹也举用长大之人谓秀出于众者【补】
　　是月也继长増髙毋有壊堕毋起土功毋发大众毋伐大树
　　皆所以顺阳气也长而髙者阳上逹也勿壊勿堕即所以继之増之也【用髙诱及马氏说】
　　是月也天子始絺
　　初服暑服
　　命野虞出行田原为天子劳农劝民毋或失时命司徒循行县鄙命农勉作毋休于都
　　夏则农居田间之庐舍冬则归都邑之居今当农作故使毋休于都【补】
　　是月也驱兽毋害五谷毋大田猎
　　夏田曰苗驱兽使勿害苗而已不大猎取之也【补】
　　农乃登麦天子乃以彘尝麦先荐寝庙
　　彘水畜以尝麦者水胜火先荐寝庙者一食不敢忘亲【郑氏方氏吴氏】
　　是月也聚畜百药靡草死麦秋至断薄刑决小罪出轻系
　　聚畜百药蕃芜之时毒气盛也靡草荠葶苈之属以其枝叶靡细故曰靡草靡草至隂之所生故不胜至阳而死麦秋至者物成于秋而麦独成于夏于时虽夏于麦则为秋靡草死麦秋至而断决薄刑小罪盖亦因时顺气秋月用刑之渐也【古注方氏陆氏补】
　　蚕事毕后妃献茧乃收茧税以桑为均贵贱长幼如一以给郊庙之服
　　收茧税者命妇就公桑而蚕以茧为税桑多税多桑少税少税皆十一【郑氏孔氏】
　　是月也天子饮酎用礼乐【酎直又反】
　　酎春醖之酿酒也【髙氏郑氏】
　　孟夏行秋令则苦雨数来五谷不滋四鄙入保行冬令则草木蚤枯后乃大水败其城郭行春令则蝗虫为灾风来格秀草不实【数所角反】
　　人行此令则天灾各以其类至【用晦庵说】
　　仲夏之月日在东井昏亢中旦危中
