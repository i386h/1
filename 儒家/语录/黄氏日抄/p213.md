<!-- { "loadSidebar": true } -->
　　屯田自汉昭始田张掖赵充国耕金城曹操力农许下晋用邓艾田寿春羊祜田襄阳杜预田荆州荀羡田东阳隋耕朔方唐屯振武皆能服夷兼敌宋兴雍熙间始议屯田是后开易水疏鸡距修鲍河之利边屯以次立矣神宗遣议臣东出宿亳至寿春西出许颍至襄邓得田二十二万顷任事者难之功不立
　　水利厯述史起以后兴水利之臣至本朝不果行茶正元初赵賛兴茶税张滂继之十取其一王播又增其数裴休立十二条我朝议以见缗折帛入中天圣设三税法景祐增盐利为四税皇祐又用见缗之法
　　金石録防尾
　　茅君碑三茅名盈次固次衷云汉景时人梁普通中张绎建碑孙文韬书
　　韩公井者襄州南楚故城有昭王井传言汲者死不敢视开元中韩朝宗为采访使移书谕神饮者无恙更今名故城今谓之故墙即鄢也由梁太祖父名诚避之今犹然
　　桂阳周府君碑并碑隂欧公按韶州图经君以开武溪有功立庙碑名讹缺而图经不着其名碑首题云神汉者犹言圣唐也南丰从知韶州王之才所得此本之详按曲江县图经名昕欧公盖未之得也其碑隂曲江字皆作曲红而苍陆字江夏亦作红盖古字通用也永叔又记刘原父所得商洛之鼎铭云惟十有亖月旁死魄蔡君谟问十四月者何谓原父不能言南丰谓古字如亦字作□人字作仌皆字之重出则此作亖者特二字耳永叔原父君谟皆博识而亦有所未达故并见于此凡皆南丰之说也愚观此说莫之晓长儿在侧忽云籀史载古者人君继世逾年行即位之礼然后改元此类疑嗣王继世虽逾年未及改元但以月数称故曰十有四月不可以一歳不过十二月而疑也如南宫鼎文有十有二月之文周牧敦铭有为王十年十三月之文凡癸酉卣铭有十九月之文商己酉尊铭亦有十九月之文又姬鼎铭有十一月又三之文凡皆以月起数之例愚因思之亦作□非重冩亦字人之作□亦非重冩人字恐亦不可为例如曰商王即位之十有四月恐亦有此理而四字古作亖字凡古铭皆然以二字为重冩二字亦安姑记以知者
　　唐开宗元寺卧禅师碑铭自河陇没于羌夷惟寺多在南丰谓虞夏之世东渐西被朔南暨声教则能令其信慕者亦非特有佛而已也彼以罪福报应之说动之未若不动之以利害而使之心化此先王之德所以为盛也余按此论甚髙前未之发
　　辱井铭铭十六字可见者八字曰辱井在期可不戒乎又有陈后主辱井记大略以其与张孔二妃同投井也愚按辱井可对贪泉
　　汉武郡太守阿阳李翕西狭颂郡有间道通梁益而临溪危峻李防与功曹李旻等鐉烧火石改髙即平人得夷涂作颂刻石欧公集古録以为李防熙宁十年马城出成州所得此颂以视南丰始知其为李翕汉元鼎以汧陇西南接巴蜀为武都郡后分为兴州成州云
　　南丰与荆公俱以文学名当世最相好且相延誉其论学皆主考古其师尊皆主扬雄其言治皆纎悉于制度而主周礼荆公更官制南丰多为拟制诰以发之岂公与荆公抱负亦略相似特遇于世者不同耶抑闻古人有言有治人无治法三代之治忽各系其君之贤否法之详未闻焉三代君臣之谋猷亦未尝有一语及于法者详于法必略于人秦法之密汉网之疎其效亦可覩矣周之所以为治者尽见于尚书周官之篇后千余年至王莽时倐有所谓周礼六典者出曰此周公之法也使果出于周亦不过周官一篇注疏耳然其烦苛若此果可见之施行否耶设果尝行于周时异事殊亦可行于后世否耶我朝廷以仁立国一切扫除烦苛承平日乆或者反以寛弛为厌荆公遂勇为新法呜呼不忍言矣南丰比荆公则能多论及本朝政要又责诮荆公不能受人之言使南丰得政当有可观者乎南丰之文多精覈而荆公之文多澹靖荆公之文多佛语而南丰之文多辟佛此又二公之不同者而王震序曾南丰文乃特夸其为制诰大手笔真所谓知其一者耶












　　黄氏日抄卷六十三
　　钦定四库全书
　　黄氏日抄卷六十四　　　　宋　黄震　撰读文集六
　　王荆公
　　古诗
　　咏陶缜画菜其后归之老圃而结云陶生养目渠养腹各以所能为物役愚谓荆公失言矣画菜可言物役种菜岂可言物役耶
　　四皓诗采芝商山中一视汉与秦一视之语似欠斟酌戏赠叶致逺诗极言奕棊之弊可为世训
　　桃源行云儿童生长与世隔考究得是不为世俗诞语酬王詹叔访茶利害岂当其子而为民父母愚谓此二句语意精到惜其临事之弗思
　　送裴如晦宰吴江当知耕牧地往往茭蒲青三江断其二洚水何由宁此四句说尽浙西水利之纲领
　　孔子诗孔子岂是文人诗料且自古未有如孔子之语此本发于孔门髙弟而孟子申述之者也荆公乃谓其蠛蠓何足知天髙虽欲尊先圣岂所以待先师母乃自道耶
　　雄二首其一以孟子劝伐燕伊尹干说亳为雄美新之比何哉其党奸至辱圣贤耶其一谓圣贤树立自有师此荆公师心自用发见之语也
　　汉文帝轻刑以全人之形体短丧恐妨人于身后荆公讥之已不知文帝之心矣惜露台之费薄霸陵之葬亦痛骂之何耶
　　秦皇天方猎中原恐非仁人之言也
　　东方朔何如夷与惠空复忤时人是以朔之直諌为非耶
　　杜甫画像说得公当
　　农具诗袯襫云勿妬市门人绮纨被奴僮当慙边城戍擐甲徂春冬就农人言之善用其心者也
　　答陈正叔天马志万里驾盐不如闲虽非中道却是大气
　　收盐诗与访茶利害同皆能言不能行
　　律诗
　　题雱祠堂一日凤鸟去千秋梁木摧溺爱不明如此孰谓知子莫若父耶
　　详定试卷诗二首有云文章直使看无纇勲业安能保不磨疑有髙鸿在寥廓未应回首顾张罗言科举不足以得士也又云当时赐帛倡优等今日论才将相中细甚客乡因笔墨卑于尔雅注鱼虫言词赋非所以取士也然皆不可
　　雪诗平治险秽非无德润泽焦枯是有才说得意思佳但上一句正可言才下一句正可言德布置似颠倒耳
　　雨过诗谁似浮云知进退才成霖雨便归山
　　寄育王诗入夜天寒最静便士大夫或自号静便若其取此果何等气象耶
　　咏竹人怜直节生来瘦自许髙材老更刚曾与蒿藜同雨露终随松栢到冰霜见其自少抱负不凡
　　严陵祠堂迹似磻溪应有待世无西伯可能留荆公此言过矣古今隐士人品各自不同有抱天下之志而隐者有无志于斯世而隐者有志念澹薄本无操守而终变者抱天下之志如伊尹孔明是也本无操守如卢藏用种放之流是也如严子陵特无志于世者使其才足有为光武纵德薄于汤武独不名正于汤武乎孔明尚辅一隅之先主奈何子陵不辅中兴之光武耶士必待西伯而后出孔子厯聘之志荒矣
　　絶句
　　谢公墩我名公字偶相同我屋公墩在眼中公去我来墩属我不应墩姓尚随公剧戏之巧如此
　　缲成白雪桑重緑割尽黄云稻正青一联甚工诗中重见
　　杀风景三字见戏蒋頴叔诗云但怪传呼杀风景岂知禅客夜相投
　　读汉书诗毕竟论心异恭显不妨迷国畧相同此语为京房刘向发不晓荆公何见也
　　缁郎字见三十二卷咏渊师诗
　　子诗千秋止有一扬雄荆公每尊之以比孔子而畧孟子此其为荆公之见识也
　　商鞅诗自古驱民在信诚一言为重百金轻今人未可非商鞅商鞅能令政必行荆公平生心事尽见此诗矣然荆公虽博学而不明理诚之一字固未易言信之为义必有其实徙木三丈而酬金百斤天下宁有此理此正商鞅矫情以行诈耳顾谓之信诚可乎果诚信民将不令而从谓诚信为驱民之具何耶
　　读后汉书云可怜窦武陈蕃辈欲与天争汉鼎归如公之言则曹瞒辈盗窃神器皆顺天者耶
　　集句诸作虽似剧戏其巧其博皆不可及
　　赋铭等皆淡古
　　书疏
　　上仁宗皇帝言事书谓方今患在不知法度陛下虽欲更革而方今天下之人才不足须复古者教之养之取之任之之道而后得其人古之人欲有所为未尝不先之以征诛文王先征诛而后得意于天下孔子所至使君臣捐所习虽排逐而终不变在上之圣人莫如文王在下之圣人莫如孔子欲有变革则其事如此愚读之骇然盖公之昬愎妄作尽见此书使吾君仁宗而少售其言岂待熙丰而后天下骚动哉愚闻之有治人无治法而公首言不知法度何也何世不生材何材不足用于世而公首言人才不足何也文王不长夏以革孔子非甚不得已之事亦惟从众鲁人为长府则曰何必改作而公诬文王以征诛得志诬孔子虽排逐而不变何也昔贾谊尝言治安于汉文之世矣事理精确议论伟然文帝尚不为之动况乎我仁祖重厚之德又过文帝而荆公陋弱之论逺惭贾生薄而弃之正不待食钓饵而后知其诈也奈何公清苦之行该博之学纳交韩吕徉退求进言不用而名益显及神宗以锐意斯世之心而卒听之公遂得以鄙夷当世之人才效尤王莽之法度朝廷竟以征诛为威公亦卒为排逐而不变悉如前日所言悲夫
　　辞集贤校理者四辞同修起居注者前七后五以后不复辞
　　拟上殿劄子与前上仁宗书一同独于人才教养等说差畧耳公平生所见想不出此
　　上五事劄子自言和戎青苗免役保甲市易之利议入庙劄子盖以帝居谅隂臣僚言郊祀不当入庙也公非其说以为陛下尚在谅隂之中非可以制礼之时愚谓吉凶不相参郊庙之礼皆吉礼也臣僚言不当入庙而不能并者郊礼已有遗恨公又并以入庙为无伤岂以道事君学古入官之义哉且古礼乆废不过举行而曰非可以制礼何耶
　　论馆职劄子谓当试问日亲近之说已当审本朝百年无事劄子言我仁宗之为君得之归之天助而劝其君以大有为则非矣
　　言郊无二主及祭地无燎燔之礼皆是
　　进字说劄子改三经义误字劄子皆无义理公自沉溺罔觉耳
　　舍宅为寺舍田为供村夫野姥之事亦动烦圣听公之不学无识如此
　　乞解机务等劄子往往皆狠愎不悛之言
　　内制
　　简淡有古意惟勅牓交趾一篇考其时熙宁八年交趾入冦以公新法扰民为说则公已不当内制之职矣勅牓乃其所自为盖公侵官以行私且其时彗星示变而勅牓有云天示助顺已兆布新之祥果天意否耶
　　外制召试三道其二以散文为之以此知祖宗盛时制诰尚存古意自宏词之名立而朝廷训诰之文遂同场屋声病之习矣
　　表
　　百寮贺复熙河此率其徒以欺上者也
　　进洪范表谓陛下足以黜天下之嵬而纪纲宪令尚或纷如当考箕子所述以独发深省此误上之言也除平章等谢表动斥人以奸回以谗诬此狠愎之言也而乞退之表曰任怨特多于前辈曰智或不足以胜奸而人人与之为敌此执迷终身之言也
　　议论
　　郊宗议辩其不同之义甚悉
　　答圣问赓歌事释尚书慎乃宪一句称为法以示人此正与经意相反盖公纷更一念之私所在而见也
　　看详杂议凡十四条惟议不当废运及都水监为正当余皆特变他人之说议废宫观使副都监此神宗伟举也惜公不能赞决之世岂有国家大臣而为左道异端看管祠庙之理亦岂有未尝识其祠庙而系空衔以素餐及一祠庙而数人重叠系衔之理世俗习惯恬不为怪公好纷更而此独不能赞决何耶禄以酬劳者也不厘务于义何取而公乃曰等之无功罪厘务则计日得迁不厘务则不得计日而迁为不均此尤谬论也
