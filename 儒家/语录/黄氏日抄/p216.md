<!-- { "loadSidebar": true } -->
　　或谓范子政父祖皆名士故宜贤山谷曰文王割烹武王饨鼎叔且举而荐之管蔡不食谁能强之
　　陈端夫田武成学入仕其意常欲一自洗于爼豆之间题画菜不可使士大夫不知此味不可使天下之民有此色
　　烈风偃草木客子当藏舟入浦溆中强人力牵挽欲何之耶
　　元符三年十二月甲辰夕雪寒呼酒崇寜四年二月庚戌夜沉醉作草皆在元丰愿不饮酒之后不晓山谷之愿果何如岂轻诺者耶谁实强之而轻诺也
　　防章草千字文章草言可以通章奏耳千字乃周兴嗣取右军帖中所有字作韵语章帝时未有也世乃以为汉章帝书谬矣
　　缪篆音绸缪之缪汉以来符玺书也
　　史绍封乞书为它日相见之资山谷曰今日鲁直即他日鲁直又安用书为质耶
　　晋城刘仲叟多闻强识唐书天文地理律厯五行志皆所更定诸公仰成而已
　　山谷作静照禅师真賛逺山作眉红杏腮嫁与春风不用媒阿婆三五少年日也解东涂西抹来
　　书简
　　极热物能驱逐药力随大府出则十不得四五方隂阳家谓克己者为官既己从仕则受制于官不得悉如意也
　　刲舂鉏之股以防于菟岂能久堪耶
　　数十年先生君子但用文章提奨后生故华而不实世间鄙事有甚了期一切放下专意修学
　　渉猎百篇不如深考一卷
　　文章无他但要直道而语不觕俗
　　镫盏古有短柄沈约四声云镫盏柄曲
　　二难前辈用拟魏太子诗序云楚襄时有宋玉唐景梁孝王时有邹枚某疑滕主阁会集主人有兄弟俱是显人耳
　　人生须辍生事之半养一佳士教子弟又当尊敬之久而不勌乃可以尽君子之心而其功专
　　涪翁孝友忠信笃行君子人也世但见其嗜佛老工嘲咏善品藻书画遂以苏门学士例目之今愚熟考其书其论著虽先荘子而后语孟至晚年自列其文则欲以合于周孔者为内集不合于周孔者为外集其説经虽尊荆公而遗程子至他日议论人物则谓周茂叔人品最髙谓程伯淳为平生所欣慕方苏门与程子学术不同其徒互相攻诋独涪翁超然其间无一语党同方荆公欲挽俞清老削髪半山涪翁亦屡諌不容且识列子为有禅语而谓普通中事本不从葱岭来此其天资髙明不缁不磷岂苏门一时诸人可望哉况公虽以流落无聊平生好交僧人防戯翰墨要不过消遣世虑之为而究其説能芳百世者实以天性之忠孝吾儒之论説至若禅家句眼不可究诘其是非者等于戯剧于公岂徒无益而已哉读涪翁之书而不于其本心之正大不可泯没者求之岂惟不足知涪翁亦恐自误
　　前辈多以其所居自名东坡涪翁则皆以其谪居之地名称涪翁亦足配东坡若山谷乃皖间寺名翁倾其林泉而乐之故亦尝称山谷然山谷本唐世蛮獠黄氏洞名翁黄民也谊不当袭用但宜称涪翁云


　　黄氏日抄卷六十五
　　钦定四库全书
　　黄氏日抄卷六十六　　　　宋　黄震　撰读文集【八】
　　汪浮溪文
　　诗
　　石舟叹以宣和五年常州苦旱乃竭支港之水通载石之舟而作也桃源行似亦因当时求仙而作清谿行作纪方腊之变
　　竹枯蕈【见十月食笋诗注】班春古岩寺班春谓劝农也【二卷】有客来相问诗谓五代时贺水部所作【三卷】
　　赋翁养源瑞松诗云絶胜分封五大夫愚按五大夫者秦爵名非五人也用分封字未安　纸绞【纸撚也见五卷】
　　外制
　　钱汝士换武制谓虽唐近世二选亦迭为之【十卷】
　　李纲落职制用驩兠少正卯为比得无已甚乎大抵诬贤之言多援此
　　洪皓镌二官以出使未还而辞难合考
　　顔岐赠三代制初谓孔氏少衰而顔兴既非所宜言矣继用陈太丘事而谓顔庶防焉得无少贬顔氏耶
　　建炎绍兴艰难之诏见十四卷令人痛心犹赖代王言者有若而人也
　　韩世忠以妻梁氏私求恩泽而自劾降诏奨论
　　奏议
　　缴孟忠厚文资援汉章帝欲封外家而马后不从奏论诸将无功谓独张俊明州仅能少抗不增兵益戍反旋军空城以挑之未防果残明州无噍类是杀明州一城生灵而陛下再有馆头之行者张俊实使之也杜充守建康韩世忠守京口刘光世守九江而以王杜充其措置非不善也而世忠八九月间已扫镇江所储之赀尽装海舶焚其城郭为遁计洎杜充力战于前世忠王卒不为用刘光世亦不出一兵方与韩相朝夕饮宴则朝廷失建康虏犯两浙乗舆震惊者韩世忠王使之也失豫章太母播迁六宫流离者刘光世使之也而张俊方且以万人杀获数十人之功冒朝廷不赀之赏自明引军至温道路鸡犬为之一空韩世忠逗遛秀州放军四掠至执缚县宰以取军粮王自信八闽所过州县邀索动以千计此事人皆知之而不敢言者以天歩艰难正借此曹为重而不敢言耳今日诸将在古法皆当诛然不可尽诛也惟王本杜充充败于前而不救当先斩其他以次贬降使以功赎过如张俊之军独可赏其有功将士耳所以移军辄遁者俊也罪亦安逃
　　乞修日厯状云汉法太史公位丞相上天下计书先上太史公副上丞相唐及本朝宰相皆兼史官其重如此
　　抚州乞罢造战船状云威命临之上下便文逓相逃责至县而极矣推移不行则浚民脂膏以应期会且以臣所领一州言之嵗得酒税钱不过六万緍而月桩大军起纲水脚官吏军兵请给衣赐打箭头铁叶等钱嵗当用六十余万緍以为不取之于民是欺陛下耳
　　行在越州条具时政书大要谓必陛下能使诸将诸将能使士卒其言恳切又欲精择偏禆十余人人付兵数千直御前而不诸将以渐销诸将之权
　　进书劄子设四类求之一年表二官阀三政迹四凡例论侨寓州郡劄子东晋治金陵于江南北侨立州郡纳流亡之人故江都谓之南兖州则兖州之人所归也京口谓之南徐州则徐州之人所归也以至南豫州南司州亦然臣愚以为莫若因此时用六朝侨寓法分浙西诸县悉以两河州郡名之多印榜文先行散布候其入冦徐以旗帜招之彼既知所居各有定处与乡居无异亦何为而不归我哉
　　论淮南屯田劄子虏师既退国家非暂都金陵不可而都金陵非尽得淮南不可欲保淮南势须屯田
　　表
　　行在百官谢许乗轿云方披棘以立朝适雨霜之在虑乗欵段或至颠隮乃曲轸于睿慈俾获安于徐歩愚按此亦南渡后百官乗轿之事原也
　　皇子贺北郊礼成六表盖北郊之礼惟徽庙尝行之
　　启
　　到徽州乡郡谢启城郭重来疑千载去家之鹤交防半在或一时同队之鱼此潇洒出尘之语也
　　荅道七梁舟林得请归里丁令重来叹辽海千年之别知章得请分鉴湖一曲之秋
　　记
　　洪州石头驿记天下事壊于以为不足为故陈以道茀不治单襄公知其必亡晋以人之垣羸诸侯而子产知其不能道路次舍亦岂政之细者耶
　　洪州右狱尽心堂记今吾与子一杯相属于此亦思有向隅悲泣满堂为之不乐者乎亦思有捶楚之下何求而不得者乎亦思有禁切寒不得衣饥不得食者乎轻用民死防何其不挽弓自射也
　　防州神惠庙记以神之受职为言得体
　　镇江府月观记刘岑季髙之所更新也谓形势之雄足控制南北岂直骚人覊客区区登覧之胜东曰海门鸱夷子皮之所从逝也西曰歩魏佛貍之所尝至也其北广陵则谢太傅之所筑埭而居而江之中流则祖豫州之所击楫而逝也今揽而纳诸数楹之地使千载之事了然在吾目中则季髙之志可知矣
　　严州髙风堂记始谓帝王功成志得必有轻天下之心于是岩穴间有不得而用者出而百年之风俗系焉汉之二祖皆以布衣取天下髙祖时有四皓莫能致逮光武立严子陵亦不为帝留是五人者出处相类然四皓晚从太子之招而风节减于功名子陵终髙卧故东汉之士尚风节而以功名为不足道铺叙既足又接以四皓学伊尹子陵学伯夷然后独归之本题之子陵而収焉其文字布置极佳可为作文者之法但以四皓比伊尹子陵比伯夷皆不同耳
　　广德军范文正公祠堂记以浩然之气为主谓公立朝如史鱼汲直忧国如贾谊刘向守边如马伏波羊叔子虽庸人孺子知之独筮仕之初有卓然大过人者史失其传不得不纪乃叙其事而终以柳宗元上段太尉遗事抑扬而収之
　　镇江府大成殿记谓道宫佛刹之立其徒志坚而材足有立既非事情矣又谓吾夫子息争己乱之道有功于世何其卑邪大抵道佛之盛由世俗信邪为祸福倾动所致而其徒又无家可归相与丐乞经营为终身屯聚衣食之地故成之易夫子之道乃民生日用常安习而与之相忘既无异端之张皇诱胁其学官乃朝廷所设以教育人士必待上之人甚崇重然后为士者肯于违父母辞室家以从之防屋之成否盖在朝廷非士之事也故成之难是岂为士者之才志皆不异端若哉夫子如天覆地载民无能名而又止以息争已乱为功此何等议论甚矣文墨之士于儒道未尝知味而语言妄之可羞也
　　郑固道寓室记自渊明寓形宇内一语宛转意文势极可法
　　永州玩鸥亭记此浮溪贬所作也如曰使吾心有以胜物则李广之石可使为虎使吾为物所胜则乐令之弓亦能为蛇茍吾心如木石而无所示则鸥莫得而闚矣何为而不可玩哉语意极工
　　飬浩斋记贫富贵贱死生祸福皆足以入吾胷中为浩然之冦
　　何山书堂记谓楷以其居为寺者非也
　　殖斋记以苗喻德文极委蛇愚按此説本刘向説苑翠微堂记凡烟霏空翠之过乎目泉声鸟哢之属乎耳风云雾雨从横合散于冲融杳霭之间而有感于吾心者皆取之以为诗酒之用古人有贵于山水之乐者如此岂与夫槁项黄馘欺世俗者同年而语哉
　　种德堂记谓君子非屑屑然置盛衰兴废于胷中知修身以待其定而已未援王祥王覧隠居三十余年以孝悌着闻及晋而子孙蕃大更六朝隋唐至谱牒不能传文意髙爽可观近世水心亦作种德庵记取而并观则知浮溪之过人逺矣
　　靖州营造记叔孙昭子所馆虽一日必葺其墙屋薛惠为彭城令桥梁邮亭不修兄宣知其不能
　　序
　　苏魏公文集序文虽同乎人而其所以为文有非人之所得而同者
　　呉园先生张公春秋指南序孟子去孔子百余年于书武成诗云汉皆疑至春秋则曰孔子成春秋而乱臣贼子惧未尝片言置疑其间其惧非惧圣人之书也惧天下是非之公也自三传兴而圣人之经始不胜其烦好异者思力探无所不至乃至子以父学为非弟子以师説为愚况其他哉愚按此説为有理至其序洪兴祖春秋本防直谓仲尼复生不能易而未乃归之兴祖可草辟廱封禅之仪则文人之妄意谈经其舛甚矣
　　杂著
　　与呉知録书所重在文而排王氏之经伊川之学郭永传永大名人建炎初车驾幸维扬宗泽守京师永为河北东路提防刑狱泽檄永为大名帅杜充相掎角永得檄大喜即朝夕谋战守且因结东平权邦彦为援不数日声震河朔已没州县皆叛冦应官军宗泽死杜充移守京师而以张益谦代会范琼亦胁邦彦南去刘豫举济南入冦大名孤处其间力屈城防冦欲防降之永怒骂不絶冦令断所举手并其家害之时死节若刘鞈李若氷向子韶霍安国张克戬杨邦乂皆章章尤着然詈贼不屈无如永
