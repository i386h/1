<!-- { "loadSidebar": true } -->
　　淮南厉王母本赵王张敖美人事髙祖有娠而留赵贯髙谋反美人逮繋既生厉王恚即自杀其后厉王谋反自杀厉王子安谋反自杀子衡山王赐亦谋反自杀恚气之所钟如此然厉王椎辟阳侯杀之辟阳侯死有余罪非过也晋孙恩以逆死妖党谓其为水仙淮南王安以逆死方士谓其为仙而上升小人羞讳文饰之言类如此而淮南鸡犬之事至今为口实然则黄帝乌嘷鼎湖之事又可信耶○自三代选举之法废士无教养溢出为纵横之説战国四豪复渊薮之余风到汉未泯而天下为一无所复售其奸往往诸侯之好事者若陈豨若梁王若吴楚王若淮南衡山王无不以游士败者士习之所趋可畏哉学校既兴科目继之士心始有所底然则为人上者其可不以人才为意而轻议学校科举鄙天下士者葢未之思也
　　循吏
　　孙叔敖使民自髙其车得诱民之术也公仪休不受鱼谨律身之常也石奢以父杀人李离以过听杀人皆自杀皆难能之节也
　　诇【空政反】○舆地图舆犹尽载之义【见淮南传】
　　汲郑
　　汲黯论帝多欲劝帝无起兵諌帝迎浑邪王切责张汤苛法而拳拳愿出入禁闼补过拾遗切直忠尽汉庭第一帝稍听之何至下轮防之诏耶
　　郑庄委曲礼下虽少鲠谅之风然内行修洁没无余财与汲黯等此太史公以之同传欤
　　酷吏【自此汉抄无之】
　　太史公于武帝征伐事先之以文景和亲匈奴信汉然后论两将军连年出塞又必随之以匈奴入塞杀略若干于今酷吏传先之以吏治烝烝民朴畏罪然后论十酷吏更迭用事又必随之以民益犯法盗贼滋起然则匈奴盗贼之变皆帝穷兵酷罚致之威刑岂徒无益而已哉至于祷祠百出则各随之以若有应符之言于求仙无方则各随之以终不可得之言迁之微文见意往往如此而武帝之无道昭昭矣若其祸杀民命不知几万万桀纣之罪逺不至此葢与秦皇同归惟其轮防有悔顾命得人髙文之泽在人尚新汉之天下赖以不絶耳若夫万世公议亦终不谓帝无道者秦灭儒术武帝兴之天地民生之所恃以立者在是也然则先立乎其大者可不务乎
　　沈命法沈者匿也命者亡命也○椎埋者发冡一云椎杀人而埋之
　　大宛
　　甚矣小人逄君之恶何甚也汉欲通西南夷费多道不通尝罢之矣张骞言可通大夏天子复欣然为之是穷民西南之祸不在汉武而在张骞然骞从月氐至大夏竟不得月氐要领其后复使乌孙亦不得其要领间关万里困苦终身骞果何利于此自是弃骨肉于万里外以妻乌孙自是没士马于万里外以取宛马天下骚动耗费钜万万骞又果何利于汉呜呼甚矣小人逄君之恶者不可晓也
　　太史公曰禹本纪言河出昆仑昆仑其髙二千五百余里日月所相避隐以为光明其上有醴泉瑶池今自张骞使大夏穷河源恶睹本纪所谓昆仑者乎呜呼太史公之论善矣然后世展转沿袭之妄又岂止太史公所辟而已哉葢自是有译西域书为中国语者又因昆仑之説附防之为须弥山亦谓日月相避隐为光明而更加张大谓周须弥之山为世界者凡四日所至为昼而去之则为夜然天下安有是理哉若果如昆仑须弥之説则日月之避隐常相等齐安从而有昼夜长短之分日月之避隐常不相见安从而有晦望交蚀之异日常满月亦当常满安从而月有亏盈进退之不同出沿山之东入循山之西其地皆逺当仅见日轮之隐约日之方中居山之腹其地独近当尤见日轮之显大今日之出没皆见其红而大日之方中独见其淡而小何也岂近反见其小而逺反见其大耶日东循山而天下晓当以地里之逺近渐次而晓日西转山而天下昬当以地里之逺近渐次而昏营之东日出以寅则豳之西当以午豳之西日没以酉则营之东当在昼今地里不问逺近出没皆以寅酉何也岂避隐不以渐行或昼夜不系日月耶夫日月东浮而西沉日行速而月行迟朔望有定寒暑无差交防剥蚀皆可预计吾儒厯法尽之矣易曰明出地上晋又曰明入地中明夷天体包地日月出没其间行黄道赤道而有长至短至此有目者所共覩皆可稽而信故日月之説无出于吾儒所置厯象之法矣彼为昆仑须弥之説者何所稽以为信也运行之迟速交蚀之度数彼亦可得而言之否耶彼亦果见日月之隐隐逺从空中来又隐隐逺从空中灭而于东海西崦果不相着否耶葢异説虽从西域来实皆译之者附防中国非圣之书以张大之而不复计其事之实也禹别九州固非能际天所覆然天地之中气所聚而人物生焉者大抵亦不出此过此以往则天地四垂之偏荒忽不治圣人所不言也驺衍始谬为大言九之又九九之又九谓禹之九州不过天地间八十一分之一而译者十万亿国土之説縁之兴矣不思周天三百六十五度四分度之一日月星辰之所经纪皆可计见隂山之雪以夏而日南之郡北户天地间岂无纪极哉呜呼出之誉异端而甘自小者谓吾儒不过知造化内事而彼所言者造化外事也自今观之彼所言造化内且妄矣况外乎造化果有外瞿昙氏当来往空虚中不假父母阳隂气以生又老于寒暑而死矣然则佛亦厌世俗烦苦而求所谓寂灭耳説本不若是其诞也説之诞者译者附防之过也皆中国奸人之言也故因太史公斥昆仑之説而并及之
　　游侠
　　朱家周人之急家无余财而终身不自以为徳太史公慕焉郭解折节振人人为解杀人解不知而公孙族解太史公尤为之痛惜愚谓朱家诚贤矣为人忘已墨氏之弊而解之见杀则亦其平昔嗜杀所致孔子有言古之学者为己孟子亦谓穷则独善其身士亦何必务名誉出于寻常之外也哉○解之甥彊人酒见杀灌夫亦以彊田蚡酒忿乱族诛夫酒者所以行礼而其弊至此世之好彊人饮者可以监矣
　　佞幸
　　佞幸辱国旋亦诛僇
　　滑稽
　　三年不蜚不鸣之语楚世家以为伍举説庄王今滑稽传又以为淳于髠説齐威果孰是孰非耶楚庄王时三晋未分今载优孟讽諌庄王预有齐赵陪位韩魏翼卫之语而扁鹊传载扁鹊起虢太子于已死考其时虢已亡百二十余年又其可信耶自古可怪可笑人情乐闻之説往往转相附防未必尽有其实我朝东坡苏公一世人豪惟其善于笑谈喜纳浮屠故至今谑浪俚谈类必托之东坡佛印且曰东坡之见辱于佛印者如此而本无其实也呜呼其殆此类欤西门豹为邺令除河伯娶妇曲尽其术葢愚民久已成俗若徒论之以理制之以威虽暂止必复作杀人将终不已故使巫姥三老先自赴水问河伯为之首者自畏死而不敢为后无为之首自不待禁而絶此仁者之术而智者之事也褚先生以附滑稽何哉
　　金马门者宫署门门傍有铜马故以为名
　　日者
　　传为楚之卜人司马季主作也谓宋忠贾谊问卜于市而季主歴诋士大夫之为非自陈卜者之为贵殆有取其讥世之言而载之欤然未必皆其实也果其实则亦小道致泥放诞不孙人也士大夫虽未必皆贤然必士大夫布列中外上自朝廷下逹郡县上纲下纪共为扶植而后庶民得以生息于其下所谓代天工者也若卜之为伎不在农工商贾之列浮浪窃食又不得与庶民之良者比顾乃算计利害自逞得计反讥士大夫之不肖何异衣食于祖父而反笑祖父之无闻知而宋忠贾谊反屈于其説哉愚故曰未必皆其实也而乃传之者不得志于当世之忿心尔
　　龟策
　　三代之兴各以卜筮决疑汉兴因秦太卜之官歴孝惠文景未尝讲试武帝延百端之学太卜大集然倚以卜兵事赏赐至或数千万而诛灭者不可胜数则卜非其卜矣褚先生附载蓍龟之説颇详若宋元王以神龟强国之事则伎艺之言非有识之论也
　　太史公自序
　　谈生迁能以文章世其家名后世亦可谓善继人之志者矣然谈垂死涕泣之属惟以不得从封泰山为恨而迁述之岂迁亦不知封禅之为非耶

　　黄氏日抄卷四十六
<子部,儒家类,黄氏日抄>
　　钦定四库全书
　　黄氏日抄卷四十七　　　　宋　黄震　撰读史【二】
　　汉书
　　董仲舒
　　自孟子没后学圣人之学者惟仲舒其天资粹美用意纯笃汉唐诸儒鲜其比者使幸而及门于孔氏亲承圣训庶几四科之流亚矣若其谓正其谊不谋其利明其道不计其功如许正论前无古人其后能见之发挥者惟伊洛诸儒尝见之行事者惟诸葛孔明所谓汉贼不两立成败利钝不暇计者也呜呼至矣
　　贾谊
　　天资甚高议论甚伟惜不闻孔孟之学然一时无与比者其后经画汉世变故皆谊遗防
　　汲黯
　　黯以纯刚至正之气卓出汉庭之右自天子以下皆严惮之黯言虽不用汉鼎之增重亦多矣子曰枨也欲焉得刚黯庶几无欲者与后世士大夫一为利禄所汨虽饰以仁义累千万言岂复有是痛快令人心开目明者哉呜呼黯所谓人中龙也
　　陆贾
　　贾以诗书说高帝一时群臣无有也贾以吕氏欲王诸吕而病免岂忍一日茍禄于君侧既病免复傅防将相以诛诸吕又岂忍一日茍忘其君此亦一时羣臣无有也呜呼贾庶几以道事君者与
　　史以郦陆朱刘叔孙同传朱建叔孙通不足道也食其庶几知择君娄敬庶几能自奋然岂贾俦伍哉
　　蒯伍江息夫
　　蒯通口给不在仪秦下防真主出兴故无所售其奸伍被歴歴与淮王辨初若通于汉者故史氏谓忠不终而诈雠然伍被岂能忠者哉凢传中所述皆汉庭对吏之言归过于君以冀免死被岂能忠者哉江充以巫蛊危太子息夫躬以巫蛊危东平以疎防亲固之论当矣愚谓邪说之防人皆由乘间而入故君人者不可不以明理为务祸福各以其类至天下安有巫蛊之理
　　万石卫直周张
　　石庆卫绾皆所谓忠信之人特未学耳以之为三老助教化厉薄俗可也宰相非其任矣直不疑之偿金周仁之尿袴类不近于人情而仁以密见狎出入宫禁殆阉官之靡又非不疑比也若张欧虽刑名学而有仁心其庶乎
　　文三王
　　三王者梁孝王代孝王梁懐王也大扺汉于诸王不教以礼义而乃大其封邑适所以祸之
　　袁盎
　　谏赵谈骖乘正论也实则恐其害已戒申屠嘉礼士善言也实则媿其轻已盎平生挟诈率此类也
　　晁错
　　孟子所谓盆成括之流且其言兵事徙民实塞等议蔚有文华至贤良防则絶无义理葢君子喻于义小人喻于利言小小计数则可奉大对非所长也文帝赐民田租却自入粟一事始不为无补于汉
　　张释之
　　释之守法识大体为汉廷尉第一于定国非其比也
　　冯唐郑当时
　　冯唐论将数语我朝艺祖尝用之西北诸将可为万世法郑庄推毂本立朝第一事然四郊置驲则战国四豪之余风非孔子举尔所知之意矣庄事君无所臧否而所引又皆兴利之人故庄盗名者也非为国者也不足以玷张冯汲黯诸贤之后
　　窦婴田蚡灌夫
　　窦婴田蚡灌夫三人班赞所谓凶德参防者也愚按婴为将赐金不入门蚡为相骄横占田宅婴以景帝欲传梁王犯顔力争蚡迎淮南王霸上私纳交以成其恶婴虽他未见过人者其贤于蚡则万万矣蚡骄傲以召祸夫狠恣以成衅婴不幸与夫交亦沦胥以败耳初婴以栗太子之废屏居南山下一闻高遂之说幡然而改使婴失势之后早得贤士大夫交闻知几逺害之论其庶乎
　　贾山
　　山以文帝贤君不免田猎之娱故劝以亲贤讲学为务所以致君之意极善传言不能为醇儒葢谓其不专守一经耳非以其行己不醇也
　　邹阳枚乘
