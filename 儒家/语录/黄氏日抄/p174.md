<!-- { "loadSidebar": true } -->
　　严君平僻学其不忘与人为善之意则美
　　王吉事昌邑甚得辅弼之义上宣帝一疏可谓通达世务不合即归不为禄仕汉儒学识正大出处无媿董生而下子阳一人而已班孟坚以次逸民之后未为知吉四皓郑严诚逸矣王阳逸乎哉
　　贡禹所告元帝皆太上质素之说亦万世人君所当知但当时政在恭显不言而言此所谓放饭流歠而问无齿决此其为腐儒
　　龚胜言董贤忤哀帝意莽秉政乞骸骨莽僭窃不以一身事二姓清矣舍每拜輙病免亦知大势所趋而不辱其身者乎
　　哀帝时丁傅并进董贤贵幸鲍宣反覆切谏虽昏如哀帝亦为感动不诚而能若是乎莽虽以其不附已诛之宣葢死有余荣矣
　　郭钦蒋诩栗融禽庆苏章曹竟皆不仕莽世薛方仅以智免郇越亦病去官
　　郇相纪逡唐林唐尊皆仕于莽大节已亏清于何有
　　韦成
　　成失爵作诗自劾复爵作诗自着葢知有富贵而已耳
　　魏相
　　奉行便宜白四方盗贼水旱等事皆有益国家独其持刑太严复霍氏之怨太过未可谓其贤相
　　丙吉
　　相有纎怨于霍氏必报吉有大恩于宣帝不言相以严毅称意吉以寛大辅政丙魏之不可同日而语明矣
　　眭宏
　　孟言灾异至使汉帝防天下其以妖言死宜矣
　　夏侯胜
　　胜朴直无他肠若下人谋上之告亦幸中耳
　　京房
　　宴见元帝指谓石显一事自足传世余说未然
　　翼奉李寻
　　皆夫子所谓小道可观君子不为者也
　　赵广汉
　　守颍川郡中震栗守京兆发奸如神非不一时大快人意而元气索然矣况其善用钩距率先以诈令相怨咎告讦成风若绳以古圣王之法其在所赏乎抑在所诛乎此犹其操切之过耳光在事光光死迎伺微指斩其闗谓非倾危徼利可乎疑苏贤托其客罪贤疑荣畜教贤父上书杀畜事下丞相案验复上书告丞相谓非奸私纵横可乎然则殊死之刑虽汉法太惨非广汉自取之而谁哉
　　尹翁归
　　守东海东海大治守扶风扶风大治温良谦退家无余财翁归其能吏之贤者乎
　　韩延夀
　　延寿为吏上礼义好古教化所至聘贤以礼待用广谋议纳谏争表孝弟有行修治学宫春秋乡射陈钟鼓管之盛升降揖譲焕然三代之遗风其守冯翊也伤昆弟之讼田移病自责讼者悔谢转相勅厉周徧二十四县莫敢以辞讼言者孔子所谓为政以德有耻且格非与而以僭上不道竟坐弃市斯人也而有斯罪也是耶非耶或有之议贤议能议功犹有可言者而卒不得免焉望之伤善忌能之罪于是大矣其后望之亦身以无罪诛君子谓出乎尔者反乎尔
　　张敞
　　敞能吏也而以经术自辅不纯用刑罚其守京兆也惟广汉与敞为久任职班氏称其治畧循广汉而发奸擿伏不如呜呼愚窃以为此其所以胜于广汉与
　　王尊
　　尊能吏所至卓有可观
　　王章
　　章直臣虽王凤所举而不附凤
　　葢寛饶
　　寛饶讦以为直不孙以为勇无忠言谠论可益人国者而以不得迁失意不快至发为愤激之论称五帝官天下三王家天下若四时之运功成者去呜呼是何言与阙下之诛非不幸也
　　诸葛丰
　　易曰君子见几而作不俟终日豊以司隶収许章而去节豊于是乎可以去矣何待诏御史之及哉
　　刘辅郑崇
　　辅以谏立飞燕罪崇以谏宠董贤诛汉事去矣
　　孙寳
　　孙宝能吏大节不挠当孔光等诬诵贼莽功德时从容折难可谓岁寒之松栢
　　毋将隆
　　隆劾董贤奏傅太后贱买官婢不附王莽
　　何并
　　并为吏尚严而清洁无私
　　萧望之
　　班孟坚称望之堂堂折而不挠近古社稷之臣愚谓以望之视恭显邪正判然以忠受诛诚可悲矣迹其平日天资忌刻亦有取祸之道也丙吉贤相也而轻之得无代之为御史大夫而见其寛大胜已乎不然吉为三公望之何以过之而轻之耶韩延寿良二千石也而劾之得无以其代为冯翊而见其声名轧已乎不然延寿在东郡时事巳更大赦于望之何与而劾之耶论霍氏一姓擅势实本于独不除用之私沮张敞不可为三公实原于入粟争论之私古者乘田委吏为之而望之不屑郡国古者上大夫下大夫一毫不相越而望之与宰相钧礼古者禄以养亷周急不继富而望之使守史卖买私所附益凢十万三千曾是而可谓社稷臣乎当宣帝时吏治虽明而高帝立国之意已失恭显用事而元帝蠧壊之萌已形使望之为社稷臣正当爱防善类同心辅佐以絶小人之根否则亦有王子阳之去而已夫何排贤去智共为操切坐视小人之横而不问俟其羽翼既成处优游不断之世方与分朋植党以争胜负呜呼事势至此虽伊吕末如之何矣况望之乎
　　冯奉世
　　莎车叛汉奉世矫制攻之大率与陈汤事相似而无其跌荡之过
　　宣元六王
　　元帝赐东平思王玺书及赐王太后玺书义理精纯文辞恻怛殊有益风教
　　匡衡
　　史高方与望之有隙而衡为史高用巳失进身之道矣及身为大臣坐视石显之横而不敢言则将焉用彼相哉
　　张禹
　　禹贪汚淫党卖国为奸汉氏之亡于斯决矣
　　孔光
　　光不至如禹之卖国观其忤傅太后事其心亦尚知有是非鄙夫患失噤无一语遂成王氏之羽翼与张禹同罪呜呼甚矣患失之为祸惨也
　　马宫
　　鄙夫
　　王商史丹傅喜
　　王商刚毅不平王凤史丹忠恳卒全太子傅喜嗛虚有识不顺傅太后皆戚畹之瑞也啇遭难而纳女丹功成而燕乐惟喜也守正不阿至再益坚不肯一日茍安其富贵呜呼喜其尤贤者乎
　　薛宣
　　宣吏才有余而仁恕多爱可谓贤矣为相虽属吏讥其无大体终亦无罪可言
　　朱博
　　博游侠耳平生为吏所到輙出竒谲以逆折其人以操持其下真小人之才也傅太后非礼求称尊号揽权纵横傅喜以骨肉之亲犹不肯茍顺而去之博乃投机贡謟窃取相权仰药宜哉
　　翟方进
　　方进为司直旬岁而免两司隶为相九岁中伤尤多葢无益而非私意为之大抵志于嗜杀者未有不还以自杀也方进之死何必贲丽言星而后见哉
　　谷永
　　托儒为奸为王氏羽翼罪不胜诛
　　杜邺
　　为王氏腹心可罪言丁傅于哀帝之世却是正论
　　何武
　　持心仁厚立朝正直贼莾恶其害巳而杀之哀哉
　　王嘉
　　嘉之事哀帝也刚方不挠开陈婉切可谓大臣矣方帝欲侯董贤嘉上封事为止数月既而下诏封贤诏语侵及股肱嘉如是可以去矣失此不为后数月因日食又言其后益封贤二千户又言彼汉何等法彼哀帝何等主而嘉可免乎哉
　　武嘉师丹
　　班氏称武嘉区区以一篑障江河丹与董宏更受赏罸愚未敢以为信然也武嘉本以刚正之资居大臣之位茍得中主而事之去董贤者流如杀狐兎耳何江河之足云而武嘉岂一篑之贤而巳哉适不幸遇哀帝武嘉所当明行藏之几尔丹以师傅居三公官封帝旧谏封后父谏傅太后求尊号又谏傅引经义开陈婉切惟不敢言乞骸骨一语未免失言彼董宏何人斯而以之参较胜负立赏罸又何足计哉士君子惟论是非耳
　　雄
　　雄淡泊而柔弱富贵既非所好节义又非所能故惟欲以文字名世方其年少气锐识意未定歆艶相如之为又赋甘泉赋河东赋较猎赋长杨哆然不啻便足及乎年至虑易昭若发蒙幡然自悔前日之为也复拟论语拟易竟以预诸儒之列矣呜呼雄为淫辞曼语中其殆抜足风埃脱身尘涴者乎不然西蜀又一相如矣然儒非徒文之可名也必道德深醇而后可以言儒必出处无媿而后可以言儒汉世之儒惟董生其次王阳可耳雄美新投閤大节已亏儒于何有
　　按传中皆雄自序类多文饰之辞非信史也
　　循吏
　　文翁之在蜀庶几为生民立极之类矣黄霸之教化朱邑之慈祥龚遂召信臣之感厉劝率民心服从捷于影响非所谓至诚而动者乎后世从事于一切以御其民而曰古今异时教化不可复行于今也呜呼亦弗思甚哉
　　酷吏
　　郅都公廉而敢谏守北边匈奴逺却为治虽尚严首恶之外未尝滥诛班史顾以之首酷吏何哉愚尝反覆之终篇而后知古人用意之深未可轻议也大抵刑法之酷未必足以禁奸而适足以激民之奸汉自高皇帝以寛大立国其将相大臣又相继以清净为治涵养休息至于文景其民无不朴畏自重而都乃独先之以严行法不避贵戚其意若曰不畏强御而已而斩斩无余味风俗遂为一变未几成以阴刻之资而効之自成赵由之后乘多事之冲而甚之于是张汤之徒定律令王温舒尹齐之属复以事汤得志一时相师皆务于酷而吏民益轻犯法盗贼滋起绣衣直指断斩郡国亦且无可柰何推所自来谁实昉之夫贵戚犯法而避之固不可然天下独无中道乎凡治道去泰甚者且矫枉一过其正其流弊乃尔愚故谓郅都非酷吏也而酷吏实自郅都始也传之酷吏之首庸何辞古人所谓作俑之戒于斯信矣后世有天资刚正而疾恶太甚者盍亦少思哉
　　货殖
　　传首所叙备极古今之变可谓本本原原之论矣读之令人三叹所传自计然以来固以纪事变之始而以子赣参其间则不可之大者也夫子所称货殖云者若曰富贵在天有志于道者所不必问而赐乃未能忘情焉则于进学有妨未至于顔子之庶焉耳岂若后世生产作业孜孜于利者哉且以子赣孔门高弟而下与区区頫拾卭取者同科以纎瑕而汚拱璧又岂所以为贤者讳耶虽然以赣之贤而微有货殖之心巳为班氏所辱如此为吾徒者亦可以戒矣
　　防侠
　　此传议论极正大可垂训万世
　　佞幸
　　此传立名极佳谓佞而见幸也賛称爱之适足以害之一语尤切万世而下幸之与见幸者皆足以戒矣
　　匈奴
　　五帝三王无富天下之心己所自治者不过千里以待诸侯而又卿大夫食采在焉自侯服以至要荒以至要荒之外皆使各臣其民各赋其土而巳不过以德为天下之共主何四夷之足患哉书所称猾夏云者谓古苗顽不即功故思所以治之使无一夫不被其泽焉耳自秦去封建而郡县之必使尺地寸天悉为己私以一人之智力而欲兼制四海九州之广虽使五帝三王复生于封建既坏之后亦未知所以为计矣愚尝因是而论汉世绥御之方惟文帝为得而仲舒之论未可谓其迂阔也帝初即位使告诸侯四夷从代来意量时度宜与匈奴和亲尉佗自帝亦温辞以感服之匈奴或背约入冦逐之出塞即止使终汉之世待四夷皆如帝何不可者武帝一信聂翁狙诈之説兵连祸结海内萧然董生之论似过于弱而实足以药武帝之膏肓固乃厯厯排辟之何欤或谓宣帝以后欵塞入朝皆武帝所致不一劳者不永佚帝之功居多此又不思之甚也五单于争立痈自内作不得已而求救汉何力之有而劳师费财赏赐钜万视文帝之费几倍焉是亦不得而巳乎
　　南夷两粤朝鲜
　　班史之论赞善矣文帝赐尉佗书恻怛恳到情见乎辞有人心者孰不为之感动乎
　　西域
　　班氏之论赞是也武帝通西域其说谓絶匈奴之援西域诸国皆小小邑聚或不满百户实不能与匈奴相进退
　　外戚
　　班氏以外戚列匈奴之后非以汉世外戚之祸惨于匈奴与既复以孝元王后别为之传即继之以王莽而汉事终焉吁亦可悲矣
　　孝元王后
　　吕氏则天皆身为祸首王后则愚弱为贼莽所诳耳事情虽有不同要亦同归于覆其族吁可惧哉
　　王莽
