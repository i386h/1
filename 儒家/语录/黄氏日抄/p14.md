<!-- { "loadSidebar": true } -->
　　王氏云前言易书之未作此言易书之既作也晦庵云此言圣人作易
　　是故君子所居而安【云云】
　　此言君子学易
　　是故君子居则观其象【云云】
　　此言君子用易
　　彖者言乎象者也【之】各指其所之
　　晦庵云此章释爻辞之通例王氏云此因前之义而言圣人设卦系辞学者观变玩占之要也
　　易与天地准之神无方而易无体
　　王氏云前言易之书此言易之道晦庵曰此章言易道之大圣人用之如此仰观以下穷理之事与天地相似以下尽性之事范围天地以下至命之事范围天地之化而不过所谓裁成之也
　　一隂一阳之谓道之君子之道鲜矣
　　愚意此言道原于天而赋于人
　　显诸仁之隂阳不测之谓神
　　愚意此言造化寓之易显仁藏用盛徳大业皆指造化而言造化之生生不穷者即是易易之成象者即是干效法于干者即是坤自此言易之卜筮妙用处
　　夫易广矣大矣之易简之善配至徳
　　此賛易道之广大至徳晦庵指为在人之至徳杨氏邹氏皆云中庸之至徳惟伊川云乾坤易简之功乃至善之徳
　　子曰易其至矣乎之道义之门
　　邹氏云此章言圣人体易之道而与天地相似易与天地同出而圣人独得其要成性存存南轩云因其存而存之晦庵云成性本成之性存存谓存而又存不已之意
　　圣人有以见天下之赜之盗之招也
　　王氏云此言圣人推其所独见者立象生爻使天下皆有所见而得以善其言动也举鹤鸣在隂以下七爻晦庵曰此下七爻则其例也○赜幽深也诸家皆然晦庵独以为杂乱盖以下文云言天下之至赜而不可恶也故以为杂乱然云圣人有以见天下之至赜而拟诸其形容则是幽深之理难见而圣人独能见之也拟诸形容使幽深者可见而人皆得见之也若曰杂乱则人皆得见何必圣人凢杂乱者具有形质何得拟诸形容如以恶字非所以言幽深则凡易象所以形容其幽深者若载鬼一车之类甚多圣人假象以明理自不见其可恶耳合从伊川及诸家之说以赜为幽深且与经文探赜索隠之意合
　　大衍之数五十之可与祐神矣
　　晦庵移天一地二五句加其前而下粘其【阙】
　　所为乎合为一章云此章言天地大衍之数
　　揲蓍求卦之法蔡节斋亦移天一地二为章首于理甚顺
　　子曰知变化之道者【之】易有圣人之道四焉者此之谓也此章言易之神主蓍而言所云无思而为者亦言蓍无心而能应或者因以为人不可有思者误也
　　子曰夫易何为者也【之】定之以吉防所以断也
　　此章言易之用亦主蓍而言
　　易曰自天祐之之无不利也
　　此释大有上九之爻古以属之前章本义属之后章云恐是错简王氏曰疑在下系诸爻之后
　　子曰书不尽言【之】鼓之舞之以尽神
　　此言圣人作易
　　乾坤其易之蕴耶之或几乎息矣
　　晦庵言是隂阳卦画王氏云此言自有天地已有易易与天地相无穷
　　是故形而上者谓之道之事业
　　王云此言圣人用易致治
　　是故夫象圣人有以见天下之赜之存乎徳行
　　晦庵此言卦爻所以变通者在人人之所以能神而明之者在徳
　　系辞下
　　八卦成列之禁民为非曰义
　　晦庵曰此章言卦爻吉凶造化功业又云天地之大徳以下乃各自说去王氏云此言圣人以仁义参天地而全其生生之用也
　　古者包牺氏【之】盖取诸夬
　　晦庵曰此章言圣人制器尚象之事王氏曰言圣人居大宝之位然后能用易以致利于天下
　　盖取诸益
　　晦庵云盖字乃模様是恁地又云亦曰其大意云读汉书所谓获一角兽盖麟云皆疑辞也王氏曰取诸益之类当时未有是卦盖八卦成列象在其中矣且以益言之虽未有益卦而已有巽与震矣合震巽则为益盖取云者夫子知前圣之心而言之也愚恐夫子言于己有六十四卦之后若曰古人制某器合于今日某卦之理盖取者推其理云耳
　　是故易者象也【之】立心勿恒防
　　此章言爻象之动而举爻以明之
　　子曰乾坤其易之门耶【之】以明失得之报
　　晦庵曰繋辞自此以下皆难说本义亦畧矣愚按自此以下张南轩蔡节斋之觧多分晓王氏之觧亦足以辅之然终当以晦庵阙疑之义为主难质言也
　　开而当名辨物正言断辞则备矣
　　此晦庵疑其有误者也南轩曰行健为干之类当其名也名既当则刚柔之物辨矣言天下至赜之类正其言也言既正则辞之所指者可断矣蔡曰开为事物万殊开而当名也干马坤牛之类辨物也利贞之类正言也吉防之类断辞也易书备于此也王曰圣人作易所以开明未悟者名举其当言举其正所以开明之也未形之物不可辨必以名之已立者辨之是谓当名未然之辞不可断必以言之已验者断之是谓正言愚按南轩以两项各相因蔡说以当名辨物正言断辞作四项王作两项未知孰是姑以晦庵所未觧而録之
　　因贰以济民行以明失得之报
　　此亦晦庵所不觧者也蔡曰因民疑贰未决而易入之时以济其善行明着其失得之报失得谓吉防也王曰吉防者失得之象民行之所以不能自济者以其不知吉防之所在而疑贰之心交战也圣人作易使知所为之失者其报必防所为之得者其报必吉惩其失而矫之者虽防亦吉恃其得而忽之者虽吉亦防以此济民行也
　　易之兴也之巽以行权
　　晦庵曰此章三陈九卦以明处忧患之道
　　易之为书也不可逺之道不虚行
　　王言此章言易书所以载道非其人则不自行也
　　其出入以度外内使知惧
　　晦庵曰此句未详疑有脱误蔡曰出谓爻自内而徃入谓爻自外而来以度谓出入皆有节度外内使知惧如夬之变干出外而知惧也如剥之变复入内而知惧也王曰下卦为内上卦为外自内之外为出自外之内为入卦示人以出入之道使人知所惧也
　　不可为典要既有典常
　　晦庵曰上文既云不可为典要下文又云既有典常都不可晓愚恐上文言易道之变迁故曰不可为典要下文言人能率其卦爻之辞而揆度其事情所向之方则既有典常矣上主在易而言未定者也下主在人而言得占而已定者也未知然否
　　易之为书也原始要终【之】其刚胜耶
　　此章言六爻之不同
　　若夫杂物撰徳辨是与非则非其中爻不备噫亦要存亡吉防则居可知矣
　　晦庵云晓不得说一个噫字都不成文章蔡曰杂物撰徳杂隂阳二物以为徳也辨是与非辨其徳之是非也得位则吉失位则防要之以此则可知其是与非也王曰合于理者为是是之应为存为吉乖于理者为非非之应为亡为防不必至于存亡吉防而后知辨是与非则居可知矣居可知者若曰可坐而知也圣人所以叹之曰噫
　　易之书也广大悉备之吉防生焉
　　此言六爻之道
　　易之兴也其当殷之末之易之道也
　　言文王系易多述忧危之事
　　夫干天下之至健也之其辞屈
　　此章皆从乾坤简易发意王氏逐节觧之
　　能说诸心能研诸侯之虑
　　朱曰侯之二字衍文蔡本径去侯之二字而以说诸心研诸虑并言愚按王弼畧例亦曰说诸心研诸虑则侯之二字为衍文明矣但当仍古本而读者自以义理省此二字而读之可也古本元有此二字而去之不可也
　　说卦
　　昔者圣人之作易也之至于命
　　此章言蓍卦爻义
　　幽賛于神明而生蓍
　　晦庵觧能賛化育天下和平而蓍生蔡氏曰神明盖浑然未形者圣人幽而赞之则知有粲然之理故大衍之蓍所由以生王氏曰蓍神物也天地生其形圣人生其法方其蓍法之未生则蓍之为物特庶草之一耳岂知其为神明也哉天地神明不能与人接圣人幽有以賛之而传其命于是起大衍之数愚按晦庵说极简明但此章正言圣人用蓍恐未必说到蓍未生前圣人賛化而致蓍生之事故又録蔡王二说以参之
　　倚数
　　晦庵以为揲蓍时依倚在这里蔡云依也数依乎天地王云数无常用人倚之而有所托焉愚按若如蔡说既参之两之而又倚之恐于天地上意重合从晦庵
　　和顺于道徳而理于义穷理尽性以至于命
　　晦庵谓此圣人作易之极功止就易上说凢就人上说者借之也诸家多同盖经防如此
　　圣人之作易也将以顺性命之理之六位而成章此章言易之六爻盖兼三才而皆所以顺性命之理
