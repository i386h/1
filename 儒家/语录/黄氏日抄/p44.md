<!-- { "loadSidebar": true } -->
　　岷隐曰甚矣小人之诬也昭公之出也以宋公之薨叔孙之卒归之天及昭公之薨也季氏大雩以为媚立宫以为报葢昔者昭公之逐季氏两尝大雩而不克济季氏尝致祷于公故小人得借口以求媚而致报焉愚按岷隐之説雩虽祈雨古礼春秋世变往往非时而雩或者转而为祈福之祀与若今季氏之雩又类淫祀神之所吐名虽雩而实则非矣木讷曰小人为恶内有不安则謟鬼神以要福季氏逐君天地所不容何有于公炀公伯禽之子自炀至昭二十二世矣神灵何在季氏疑得罪于周公伯禽故为之祀其子所谓媚灶者也宗庙有常制鲁之庙已异矣成公立武宫固已违制今又立炀宫是鲁祀八世也天子七庙而鲁之庙八其可训乎愚意季氏果以私祷而立炀宫未必增附羣公昭穆之庙或者武宫炀宫皆非礼创立亦同淫祀耳名虽炀而实亦非矣
　　冬十月陨霜杀菽
　　记灾
　　二年春王正月夏五月壬辰雉门及两观灾
　　注雉门公宫之南门两观者阙也门其主阙其饰皆天子之制而鲁僭之天火曰灾
　　秋楚人伐吴
　　传载吴诱楚致师而败之克巢
　　冬十月新作雉门及两观
　　鲁习而不知其僭也天既灾之又新作之
　　三年春王正月公如晋至河乃复
　　伊川曰晋以季氏上不告天子下不告方伯而私立公故辞其朝愚恐待晋之过厚也不独晋无此意当世亦未尝有此说也夹漈曰晋以昭公之子已长而定公不应立且朝事有稽故辞公愚谓此以其事而度之也岷隐曰晋之不仁甚矣昭公屡如晋不得入故有季氏之难定公新立至河而复不得入使定何以自立于鲁乎愚谓此以其义而责之也木讷曰晋以鲁权在季氏得公之朝不若得大夫之聘故宁屡却昭公定公即位非不知之徒以三年一朝之礼不可不讲晋果却公故终定公之世不复如晋者惩此之辱也定公之为人知耻于昭公逺矣愚谓此以其情而察之也合此三説其理乃备而伊川之陈理尤高亦所当知
　　二月辛卯邾子穿卒夏四月秋葬邾庄公
　　传载其好洁以夷射姑旋于廷命执之不得怒而堕炉炭死葢立三十有三年以好洁而褊急自殒注云六月而葬缓
　　冬仲孙何忌及邾子盟于抜【皮八反】
　　左氏谓修旧好也先儒谓邾隐新立居丧而出盟非也
　　四年春王二月癸巳陈侯吴卒
　　陈惠公得国于已灭之余幸晋楚交病立二十二年无事而卒
　　三月公会刘子晋侯宋公蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏于召陵侵楚夏四月庚辰蔡公孙姓帅师灭沈以沈子嘉归杀之五月公及诸侯盟于皋鼬【由又反】
　　左氏载楚子常求蔡昭侯一佩不得拘之三年既献佩得归如晋请伐楚故晋为是会以侵楚沈者楚之与国既灭而复封蔡憾楚故灭而杀之葢迁怒也盟于皋鼬即会于召陵之诸侯前目后凡故不再序戴岷隐曰自鄢陵之后晋楚不复有大战一旦有召陵之役六七十年间无此举也天子之老元戎啓行中国诸侯大抵皆在未有若此其盛者仅侵楚而退自相盟于皋鼬当是时楚有可亡之势失此机会使吴人乘其后而収入郢之功倾天下之势折而入于吴中国之霸于是絶矣悲夫赵木讷曰威文以还会盟侵伐未有如此之众且盛者晋定公非健主也一会而十有八国从之楚昭昏庸四邻不亲诸侯叛之于内吴议之于外故晋定一挥而诸侯云合一举而清南服诚反掌矣然晋政已移于六卿晋定公直一偶人六卿惧公胜楚而归功冠五伯而权不及已故乞赂以离蔡假旄以贱郑用散诸侯之心以隳其君之功而固其私至以十八国之众才侵楚而已齐威以八国伐楚而楚来盟晋文以四国战楚而楚大败今三倍于威五倍于文才一侵而退定公葢制于六卿而不能进也卒之救蔡败楚之功乃归于吴终春秋之世诸侯不振吴越争长其机实失于此胡康侯曰所恶于前无以先后蔡侯视楚犹沈视蔡也沈虽不会召陵未有大罪恶也而恃强杀之甚矣木讷又曰昭公庸懦权出季氏未尝得一会诸侯今皋鼬之盟定公得预圣人特书公及诸侯幸鲁侯之复得及盟也
　　杞伯成卒于会
　　杞悼公立十二年卒
　　六月葬陈惠公
　　陈怀公以刘文公之命衰绖从戎反役而后葬
　　许迁于容城
　　高氏集注曰至是四迁微弱可知
　　秋七月公至自会
　　至自召陵之会
　　刘卷卒
　　注即刘蚡葢文公也献公之子定敬王伐楚不竟而卒葢公忠者也
　　葬杞悼公
　　卒于行役以丧归葬
　　楚人围蔡
　　为其灭沈而报之也
　　晋士鞅卫孔圉帅师伐鲜虞
　　木讷曰晋伐楚诸侯之利而六卿之害故忌其成功晋伐鲜虞晋之害而六卿之利故荀氏士氏赵氏交伐以显其绩注鲜虞中山也
　　葬刘文公
　　集注谓鲁往葬之而书
　　冬十有一月庚午蔡侯以吴子及楚人战于栢举楚师败绩楚囊瓦出奔郑庚辰吴入郢
　　晋合十八国不能救蔡蔡求于吴而吴救之大败囊瓦之师而囊瓦奔囊瓦即子常也已而入郢鞭平王之尸无礼备至葢又子胥用于吴为父伍奢报私仇也申包胥初与子胥言子能复之我必能兴之至是乞师于秦七昼夜哭不絶声秦师乃出岷隐曰楚陵犯中国二百年中国不能制假手于吴国几亡然去楚而吴继之此圣人之所伤也
　　五年春王三月辛亥朔日有食之
　　公羊作正月集注曰正月亦辛亥朔
　　夏归粟于蔡
　　杜氏注蔡为楚所围饥乏故鲁归之粟赵氏曰归粟于蔡惧吴也十八国诸侯不能救蔡而吴救之蔡围既解鲁南逼于吴以徐为障昭三十年吴已灭徐蔡若有言于吴吴兵一出直指鲁郊此鲁不得不赈蔡以悦于吴也不然蔡无一日之好于鲁鲁何乃逾宋陈二国输粟以餽之高氏集注曰鲁非济其难而赒其无也蔡与吴为援而败楚故鲁畏而赂之也
　　于越入吴
　　杜氏注于发声也范注于越夷言也刘氏曰于越其自称也高邮孙氏曰越见于经凡六其三在昭公时皆称越其二在定公时其一在哀公时皆称于越葢越有数种有东越南越闽越瓯越木讷赵氏曰于越从其国之称如于余丘之类是也先师尝以于为发语声者为是葢前説虽知越有数种不知孰为于越也先是昭三十年吴尝伐越以贾怨故今吴入楚而越亦乘虚入吴
　　六月丙申季孙意如卒
　　此季平子逐昭公者也凡例之説以书卒为盛事因谓定公以上卿葬之书卒以罪定公愚谓死则书卒鲁诸卿皆然意如之恶于逐君自见未必于书卒有褒贬且自昔君有明昏未尝不书崩书薨士大夫有贤不肖未尝不书卒此乃其常尔
　　秋七月壬子叔孙不敢卒
　　叔孙婼之子叔孙成子也
　　冬晋士鞅帅师围鲜虞
　　木讷曰士鞅前日伐鲜虞今复围之鞅欲立功鲜虞何罪
　　六年春王正月癸亥郑游速帅师灭许以许男斯归隐十一年郑庄公尝灭许其后得复凡四迁以避郑常依楚自存今郑献公复乗楚之乱而灭之甚矣郑之不仁也哀公元年许复从楚围蔡则楚又复之与
　　二月公侵郑公至自侵郑
　　左氏载周儋翩率王子朝之徒因郑人作乱郑伐周六邑晋于是戍周公之侵郑为晋讨也止斋曰自宣公季年凡伐不言公鲁无君将者八十年至是书公侵郑则以公山不狃侯犯阳虎之专与木讷曰鲁自舍中军之后三军皆隶三家公无一旅之众今意如死定公粗有立复自将而一侵郑其后侵齐会晋围成皆以师行収兵之原葢始于此愚合二説观之则鲁君之无兵三家之专也鲁君之再有兵陪臣又强而三家不得专也其暂复兵权正其下陵上替鲁之变愈降尔
　　夏季孙斯仲孙何忌如晋
　　斯者季孙意如之子桓子也何忌者孟孙貜之子懿子也传称斯之如晋为献郑俘何忌之如晋为阳虎强之往报夫人之币也岷隐谓季孟不相下同伦相介意林谓二子为阳虎胁请于霸国
　　秋晋人执宋行人乐祈犂
　　传载祈犂赂赵简子杨楯六十范献子忌而执之
　　冬城中城
　　木讷曰鲁既侵郑聘晋而不与齐惧有齐警故城中城备齐也中城在海州海州齐境
　　季孙斯仲孙何忌帅师围郓
　　齐取鲁郓以处昭公今鲁围郓欲取之齐也
　　七年春王正月夏四月秋齐侯郑伯盟于咸齐人执卫行人北宫结以侵卫齐侯卫侯盟于沙
　　齐景乗郑之怨晋而搂郑与盟又乗卫欲叛晋伪执其行人侵卫假求平之迹而窃与卫盟时景公即位几五十年厯晋平晋昭晋顷未尝敢出争诸侯今见晋定庸弱六卿擅政而耄年妄作凡再盟而得二国适开祸端尔止斋曰此相盟也诸侯无主盟矣故石门始相盟志诸侯之合咸再相盟志诸侯之判葢石门之后咸之前皆有盟主非参盟则同盟无两君相盟者也
　　大雩
　　旱祭
　　齐国夏帅师伐我西鄙
　　蘓氏曰鲁事晋而齐叛之故伐我许氏曰东夏诸侯惟鲁事晋故齐伐之然则齐不自量欲诸侯前日之事晋者皆事齐以继伯业也
　　九月大雩
　　一时而再雩赵氏以为渎
　　冬十月
　　书备四时
　　八年春王正月公侵齐公至自侵齐二月公侵齐三月公至自侵齐
　　注曰报前年侵我西鄙未得志再侵木讷曰非茍报西鄙之伐亦以郓之在齐也然今日侵齐明日侵齐何益哉深其怨而已
　　曹伯露卒
　　高氏集注曰此曹靖公也自曹悼公卒其弟声公野立五年而其弟通弑声公代立隐公立四年而弟露又弑隐公代立是为靖公幸保首领余皆略不书靖公子阳立遂为宋所灭
　　夏齐国夏帅师伐我西鄙公会晋师于瓦公至自瓦齐报公之再侵晋师救我而公会之也
　　秋七月戊辰陈侯柳卒
　　陈怀公立四年卒此陈再复国之第二世也能听逢滑之谏不从吴子之召
　　晋士鞅帅师侵郑遂侵卫
　　郑卫叛晋从齐故也木讷曰皋鼬一盟之后晋不能一出而主诸侯及齐乘隙盟郑与卫晋方以兵争故虽受兵而叛晋益坚冬又为曲濮之盟不事晋也
　　葬曹靖公九月葬陈怀公
　　曹五月而葬陈三月葬速
　　季孙斯仲孙何忌帅师侵卫冬卫侯郑伯盟于曲濮鲁事晋为晋侵卫卫郑叛晋益坚事齐之盟然齐未必能为谋主特诸侯散而私相防耳
　　从祀先公
　　公谷及左传注皆曰从者顺也谓文公跻僖公于闵公之上为逆祀至阳虎为政改而顺之诸儒多从其説惟冯山曰昭公至是始得从祀于太庙葢季氏逐昭公公薨于干侯及归葬又絶其兆域不得同于先君而在墓道之南则其主虽久未得从昭穆祔祭宜矣及季孙意如卒阳虎专季氏将杀季孙斯始以昭公之主从祀太庙葢欲着季氏之罪以取媚于国人此惟胡康侯赵木讷从其説二説未知孰是然冯山之説不必改从为顺公谷之説不独改字于事情亦逺若杜注特述公谷者耳
　　盗窃宝玉大弓
　　左氏载阳虎将杀季孙不克说甲如公宫取宝玉大弓入讙阳闗以叛谷梁谓宝玉者封圭也大弓者武王之戎弓周公受赐藏之鲁者也非其所取而取之谓之盗杜预注盗谓阳虎家臣贱故曰盗宝玉夏后之璜大弓封父之繁弱
　　九年春王正月夏四月戊申郑伯虿卒
　　郑献公立十三年卒尝党儋翩以伐周邑罪人也
　　得宝玉大弓
　　公羊曰国宝也丧之书得之书崔氏曰不索而获曰得阳虎窃之无所用故复归之也
　　六月葬郑献公
　　三月而葬
　　秋齐侯卫侯次于五氏
