<!-- { "loadSidebar": true } -->
　　此司射执八筭起而告宾党为投壶之法也顺投为入者以矢本顺入于壶乃名为入射者入一矢则司射者释一筭以记其射中之数比投不释者其法宾主更迭而投若胜者恃胜而连投则虽入亦不为之释筭也正爵谓罚爵以其正礼故称正爵也既行谓己行正爵也立马谓取筭以为马表胜数也一马从二马者每一胜立一马以三马为成若专三马则为一成若胜者止得其二则彻取劣偶之一以足胜偶之二成三故云一马从二马也三马既立请庆多马者其胜已成又酌酒庆贺多马之偶也请主人亦如之谓亦如上文请宾之辞
　　命者曰请奏貍首间若一大师曰诺
　　此明司射命工作乐节投壶之仪也鼓瑟者也貍首逸诗篇射义所云曾孙侯氏檀弓所云貍首之班然者也间若一者间者乐之节欲其终始相协如一或云若者预设之辞盖谓或间亦或一非以为节也未知孰是大师即者诺承领之辞【郑氏孔氏吕氏陆氏】
　　左右告矢具请拾投有入者则司射坐而释一筭焉宾党于右主党于左【拾其刼反】
　　此明投壶中者释筭之仪左谓主人右谓宾客司射者偏告主宾以矢具也拾更也告矢以具请更投之也若矢有入壶者则司射乃坐释一筭于地以记之宾者于右主者于左【郑氏孔氏】
　　卒投司射执筭曰左右卒投请数二筭为纯一纯以取一筭为竒遂以竒筭告曰某贤于某若干纯竒则曰竒钧则曰左右钧【数色主反纯音全竒纪宜反】
　　卒已也一纯以取者二筭成一纯则取以实于左手至十纯则缩而委之毎委异之有余则横诸纯下一筭为竒竒则缩诸纯下故曰遂以竒数贤谓胜钧犹等也等则左右手各执一筭以告【郑氏】
　　命酌曰请行觞酌者曰诺当饮者皆跪奉觞曰赐灌胜者跪曰敬养
　　奉觞曰赐灌谓当饮者谢曰防赐灌也灌谓饮也胜者跪执之曰敬以养气体之不足也【孔氏】
　　正爵既行请立马马各直其筭一马从二马以庆庆礼曰三马既备请庆多马宾主皆曰诺正爵既行请彻马饮不胜者毕司射又请为胜者立马也直当也一马从二马以庆谓一党不必三胜其一胜者并其马于再胜者以庆之惟一胜者不得庆也【郑氏孔氏】
　　筭多少视其坐筹室中五扶堂上七扶庭中九扶筭长尺二寸壶颈脩七寸腹脩五寸口径二寸半容斗五壶中实小豆焉为其矢之跃而出也壶去席二矢半矢以柘若棘毋去其皮【扶方于反去上声】
　　视其坐视其所坐之人以计多少也筹矢也铺四指曰扶一指按寸即春秋传三十一年公羊传肤寸而合之扶五扶则二尺也室中最狭故五扶堂上差寛故七扶庭中弥寛故九扶【郑氏孔氏】
　　鲁令弟子辞曰毋怃毋敖毋偝立毋逾言偝立逾言有常爵薛令弟子辞曰毋怃毋敖毋偝立毋逾言若是者浮【怃好吾切】
　　鲁与薛有时投壶号令其弟子之辞也怃大也敖慢也偝立不正乡而立也逾言或逾位而言也有常爵罚以爵也浮满爵也【用郑氏补】山隂陆氏谓鲁同姓之亲薛异姓之亲记鲁令着所以待同姓之礼记薛令着所以待异姓之礼
　　鼓○□○○○□○□○○□半○□○□○○○□□○□○鲁鼔○□○○□□○□○○□□○□○○□□○半○□○○○□□○薛鼔取半以下为投壶礼尽用之为射礼司射庭长及冠士立者皆属宾党乐人及使者童子皆属主党鲁鼓○□○○□□○○半○□○□○○○○□○□○薛鼔○□○○○○□○□○□○○○□○□○□○半○□○□○○○○○○【○音圆口郑呼为鼓】
　　此鲁薛撃鼓之节毎一圜防则一撃鼙毎一方防则一撃鼓庭长司正也冠士谓外人来观投壶之成人也乐人国人之能为乐者【郑氏】
　　儒行第四十一
　　鲁哀公问于孔子曰夫子之服其儒服与孔子对曰丘少居鲁衣逢掖之衣长居宋冠章甫之冠丘闻之也君子之学也博其服也乡丘不知儒服【与音余】
　　逢大也掖袂也章甫殷冠名【补】
　　哀公曰敢问儒行孔子对曰遽数之不能终其物悉数之乃留更仆未可终也【行去声数色主反更平声】
　　物犹事也更仆谓其说乆长仆侍疲倦虽更代之未可终也更仆犹诗云缉御【用孔氏修】
　　哀公命席孔子侍曰儒有席上之珍以待聘夙夜强学以待问懐忠信以待举力行以待取其自立有如此者席上之珍吕氏谓儒者讲学从容乎席上知所自贵以待天下之用晏氏谓君子比德于玉故称珍焉方其藏器于身则玉韫于匮中及其待时而动则珍陈于席上故曰席上之珍以待聘【集】
　　儒有衣冠中动作慎其大让如慢小让如伪大则如威小则如愧其难进而易退也粥粥若无能也其容貌有如此者【粥章六反】
　　中动作慎言衣冠不自异于常人【孔氏　疑谓衣冠中度动作谨慎】
　　儒有居处齐难其坐起恭敬言必先信行必中正道涂不争险易之利冬夏不争隂阳之和爱其死以有待也养其身以有为也其备豫有如此者【齐侧皆反难乃旦反】
　　齐者齐庄难者恭慎不争隂阳之和谓寒袄不自择已便而妨人也【用横渠补】
　　儒有不寳金玉而忠信以为寳不祈土地立义以为土地不祈多积多文以为富难得而易禄也易禄而难畜也非时不见不亦难得乎非义不合不亦难畜乎先劳而后禄不亦易禄乎其近人有如此者
　　祈求也【郑氏】
　　儒有委之以货财淹之以乐好见利不亏其义刼之以众沮之以兵见死不更其守鸷虫攫抟不程勇者引重鼎不程其力往者不悔来者不豫过言不再流言不极不断其威不习其谋其特立有如此者
　　抟猛引重不量其勇力之堪与否当之则往喻儒者见艰难之事遇则行之不豫度量也往者不悔事过即化也来者不豫事至乃应也过言不再改之速也流言不极止之力也威不断而立谋不习而成【用郑氏孔氏方氏补】
　　儒有可亲而不可刼也可近而不可迫也可杀而不可辱也其居处不淫其饮食不溽其过失可微辨而不可面数也其刚毅有如此者
　　溽浓厚也过失不可面数疑好胜尚气之言所贵于儒者以闻过而改也【吕氏】
　　儒有忠信以为甲胄礼义以为干橹戴仁而行抱义而处虽有暴政不更其所其自立有如此者
　　甲铠胄兠鍪干橹小盾大盾
　　儒有一亩之宫环堵之室荜门圭窬蓬戸瓮牖易衣而出并日而食上答之不敢以疑上不答不敢以謟其仕有如此者【窬音豆】
　　窬门旁窬穿墙为之上剡如圭【郑氏】
　　儒有今人与居古人与稽今世行之后世以为楷适弗逢世上弗援下弗推防謟之民有比党而危之者身可危也而志不可夺也虽危起居竟信其志犹将不忘百姓之病也其忧思有如此者【推昌锥反比毘志反】
　　稽古说合也胡氏云考也上弗援谓上无援引之者下弗推谓下无推进之者危谓毁害之也上下皆不得其应而防謟之民反有危害之者然虽能危吾之居处而终得以伸吾之志愿犹将不忘百姓之病所谓思饥犹巳饥之者于此而后足以见忧思故曰其忧思有如此者【集郑氏方氏说】
　　儒有博学而不穷笃行而不倦幽居而不淫上通而不困礼之以和为贵忠信之羙优防之法慕贤而容众毁方而瓦合其寛裕有如此者
　　幽居穷也上通逹也不淫言节有守而不至于过不困言才有余而不至于乏忠信之羙以忠信为羙也优防之法以和柔为法也毁方毁去其圭角瓦合委曲相合如瓦之覆屋也
　　儒有内称不辟亲外举不避怨程功积事推贤而进达之不望其报君得其志茍利国家不求富贵其举贤援能有如此者【辟音避】
　　称即举也君得其志谓君欲有为所举之贤能成之使君得遂其所欲为之志也茍利国家不求富贵荐贤为国不徼赏也【本郑氏方氏说】
　　儒有闻善以相告也见善以相示也爵位相先也患难相死也乆相待也逺相致也其任举有如此者
　　相先犹相譲也乆相待谓虽乆而不忘逺相致谓虽逺而不遗任举谓保任荐举天下之士也【郑氏孔氏】
　　儒有澡身而浴德陈言而伏静而正之上弗知也麤而翘之又不急为也不临深而为髙不加少而为多世治不轻世乱不沮同弗与异弗非也其特立独行有如此者
　　澡浴皆喻致洁陈言而伏既言而退伏也静而正之惟欲正君而不求名也上弗知者虽用心如此而上不见知也麤而翘之以事之麤者微发其端而不急于为之也不临深而为髙不加少而为多据其实有而不増饰表襮也世治不轻世乱不沮不以治而轻为不以乱而沮挠也【补】
　　儒有上不臣天子下不事诸侯慎静而尚寛强毅以与人愽学以知服近文章砥厉廉隅虽分国如锱铢不臣不仕其规为有如此者
　　博学以知博学而多知也服近文章服习亲近于文章之事如威仪之中度语言之当理皆是也砥厉廉隅谓坚节行砥以平之厉以峻之廉谓棱隅谓角皆方正刻削而分毫不可紊者也分国如锱铢其义未详郑氏谓虽分国以禄之视之轻如锱铢锱者八两铢者权分十黍之重又郑氏以后诸家皆以博学以知服五字为句惟吕氏陆氏以博学以知为句今从之【补　窃谓分国如锱铢谓虽毫髪必与之共亦不轻受也】
　　儒有合志同方营道同术并立则乐相下不厌乆不相见闻流言不信其行本方立义同而进不同而退其交友有如此者【乐音洛下戸嫁反厌于艳反】
　　方向也同志向也营道者经营道艺同术者同学术也并立则乐谓无忌心相下不厌谓有逊志乆不相见闻流言不信谓相信之笃不为防言所动本方本于方正【用方氏修】
　　温良者仁之本也敬慎者仁之地也寛裕者仁之作也孙接者仁之能也礼节者仁之貌也言谈者仁之文也歌乐者仁之和也分散者仁之施也儒皆兼此而有之犹且不敢言仁也其尊让有如此者
　　仁之本者可与为仁仁之地者可与行仁其规模寛裕则称仁之动作其与人逊接则习仁之能事【吕氏】
　　儒有不陨获于贫贱不充诎于富贵不慁君王不累长上不闵有司故曰儒今众人之命儒也妄常以儒相诟病孔子至舎哀公馆之闻此言也言加信行加义终没吾世不敢以儒为戱【妄音亡以妄常为句今如字以妄字为句】
　　陨获困迫失志之貌充诎喜溢失节之貌慁犹辱累犹系闵犹病言不取辱于君上不累及于长上下不被明刑而见闵于有司此故谓之儒今之名为儒者非真儒故常为人所诟病【郑氏晏氏】




　　黄氏日抄卷二十七
<子部,儒家类,黄氏日抄>
　　钦定四库全书
　　黄氏日抄卷二十八　　　　　宋　黄震　撰读礼记【十五】
　　大学第四十二
　　程氏谓大学乃孔子遗书初学入徳之门无如大学者至晦庵先生表章四书遂以大学为称首然其诠次皆与记礼元书不同明道以康诰曰以后释明字新字止字者聨于首章明徳新民止至善三语之下然后及古之欲明明徳一章又然后以所谓诚意以后节节释之伊川移古之欲明明徳一章于前然后及康诰曰一章至晦庵先生定为大学章句亦与程氏微不同自脩身一章以后程氏无移易者今悉仍旧而今举世之所诵习者惟章句也谨先钞记礼本文以存古昔然后抄章句于其后以便诵习云
