<!-- { "loadSidebar": true } -->
　　所谓平天下在治其国者上老老而民兴孝上长长而民兴弟上恤孤而民不倍是以君子有絜矩之道也所恶于上毋以使下所恶于下毋以事上所恶于前毋以先后所恶于后毋以从前所恶于右毋以交于左所恶于左毋以交于右此之谓絜矩之道诗云乐只君子民之父母民之所好好之民之所恶恶之此之谓民之父母诗云节彼南山维石岩岩赫赫师尹民具尔瞻有国者不可以不慎辟则为天下僇矣诗云殷之未丧师克配上帝仪监于殷峻命不易道得众则得国失众则失国是故君子先慎乎徳有徳此有人有人此有土有土此有财有财此有用徳者本也财者末也外本内末争民施夺是故财聚则民散财散则民聚是故言悖而出者亦悖而入货悖而入者亦悖而出康诰曰惟命不于常道善则得之不善则失之矣楚书曰楚国无以为寳惟善以为寳舅犯曰亡人无以为寳仁亲以为寳秦誓曰若有一个臣断断兮无他技其心休休焉其如有容焉人之有技若己有之人之彦圣其心好之不啻若自其口出寔能容之以能保我子孙黎民尚亦有利哉人之有技媢嫉以恶之人之彦圣而违之俾不通寔不能容以不能保我子孙黎民亦曰殆哉唯仁人放流之迸诸四夷不与同中国此谓唯仁人为能爱人能恶人见贤而不能举举而不能先命也见不善而不能退退而不能逺过也好人之所恶恶人之所好是谓拂人之性菑必逮夫身是故君子有大道必忠信以得之骄泰以失之生财有大道生之者众食之者寡为之者疾用之者舒则财恒足矣仁者以财发身不仁者以身发财未有上好仁而下不好义者也未有好义其事不终者也未有府库财非其财者也孟献子曰畜马乗不察于鸡豚伐氷之家不畜牛羊百乗之家不畜聚敛之臣与其有聚敛之臣宁有盗臣此谓国不以利为利以义为利也长国家而务财用者必自小人矣彼为善之小人之使为国家菑害并至虽有善者亦无如之何矣此谓国不以利为利以义为利也
　　右传之十章释治国平天下

　　黄氏日抄卷二十八
<子部,儒家类,黄氏日抄>
　　钦定四库全书
　　黄氏日抄卷二十九　　　　宋　黄震　撰读礼记【十六】
　　冠义第四十三
　　凡人之所以为人者礼义也礼义之始在于正容体齐顔色顺辞令容体正顔巴齐辞令顺而后礼义备以正君臣亲父子和长防君臣正父子亲长防和而后礼义立故冠而后服备服备而后容体正顔色齐辞令顺故曰冠者礼之始也是故古者圣王重冠古者冠礼筮日筮賔所以敬冠事敬冠事所以重礼重礼所以为国本也故冠于阼以着代也醮于客位三加弥尊加有成也已冠而字之成人之道也见于母母拜之见于兄弟兄弟拜之成人而与为礼也冠端奠挚于君遂以挚见于乡大夫乡先生以成人见也【长丁丈反冠古乱反见贤遍反挚音至】国本国以礼为本也酌而无酬酢曰醮户西为客位三加者始加缁布冠次加皮弁次加爵弁冠端上士则裳中士则黄裳下士则杂裳以其初成人故着端异于朝服也【郑氏孔氏】
　　成人之者将责成人礼焉也责成人礼焉者将责为人子为人弟为人臣为人少者之礼行焉将责四者之行于人其礼可不重与故孝弟忠顺之行立而后可以为人可以为人而后可以治人也故圣王重礼故曰冠者礼之始也嘉事之重者也是故古者重冠重冠故行之于庙行之于庙者所以尊重事尊重事而不敢擅重事不敢擅重事所以自卑而尊先祖也【与音余】
　　嘉事嘉礼也冠属嘉礼不敢擅谓行于庙【郑氏孔氏】昏义第四十四
　　昏礼者将合二姓之好上以事宗庙而下以继后世也故君子重之是以昏礼纳采问名纳吉纳徴请期皆主人筵几于庙而拜迎于门外入揖譲而升听命于庙所以敬慎重正昏礼也
　　此言婚礼之始娶妻以昏为期故曰昏礼纳采者始纳采择之礼问名者问其母姓名仪礼疏以为问其女始生时日月之名晦庵以为未详孰是纳吉者男家得吉卜以告女氏也纳徴者纳聘财也请期者请成昏礼之期也与亲迎凡六礼命谓壻家之命主人听之于庙【孔氏】
　　父亲醮子而命之迎男先于女也子承命以迎主人筵几于庙而拜迎于门外壻执鴈入揖譲升堂再拜奠鴈盖亲受之于父母也降出御妇车而壻授绥御轮三周先俟于门外妇至壻揖妇以入共牢而食合卺而酳所以合体同尊卑以亲之也【迎鱼敬反卺音谨酳音】
　　此言亲迎之礼父以酒醮子而命之亲迎女之父筵几于庙以敌礼待之奠鴈礼毕亲受妇于其父母妇升车之时壻授妇以绥御妇车之轮三匝御者代之壻自乘其车先之归共牢而食者共一牲牢而食不使尊卑有殊也合而酳以一瓠分为两瓢谓之卺壻与妇各执其一以酳酳者食毕饮酒演安其气也【孔氏】
　　敬慎重正而后亲之礼之大体而所以成男女之别而立夫妇之义也男女有别而后夫妇有义夫妇有义而后父子有亲父子有亲而后君臣有正故曰昏礼者礼之本也夫礼始于冠本于昏重于防祭尊于朝聘和于乡射此礼之大体也【别彼列反】
　　此言成昏之礼因明昏礼为诸礼之本【孔氏】
　　夙兴妇沐浴以俟见质明賛见妇于舅姑妇执笲枣栗叚脩以见賛醴妇妇祭脯醢祭醴成妇礼也舅姑入室妇以特豚馈明妇顺也厥明舅姑共飨妇以一献之礼奠酬舅姑先降自西阶妇降自阼阶以着代也【笲音烦又皮彦反叚丁乱反】
　　賛相礼者也笲器名以苇若竹为之奠酬者舅姑与妇相为酬酢也
　　成妇礼明妇顺又申之以着代所以重责妇顺焉也妇顺者顺于舅姑和于室人而后当于夫以成丝麻布帛之事以审守委积盖藏是故妇顺备而后内和理内和理而后家可长久也故圣王重之【当丁浪反委于伪反积子赐反藏才浪反】当犹称也【郑氏】
　　是以古者妇人先嫁三月祖庙未毁教于公宫祖庙既毁教于宗室教以妇德妇言妇容妇功教成祭之牲用鱼芼之以苹藻所以成妇顺也
　　祖女所出之祖公君宗室宗子之家【孔氏】
　　古者天子后立六宫三夫人九嫔二十七世妇八十一御妻以听天下之内治以明章妇顺故天下内和而家理天子立六官三公九卿二十七大夫八十一元士以听天下之外治以明章天下之男教故外和而国治故曰天子听男教后听女顺天子理阳道后治隂徳天子听外治后听内职教顺成俗外内和顺国家理治此之谓盛徳是故男教不修阳事不得适见于天日为之食妇顺不修隂事不得适见于天月为之食是故日食则天子素服而脩六官之职荡天下之阳事月食则后素服而脩六宫之职荡天下之隂事故天子之与后犹日之与月隂之与阳相须而后成者也天子脩男教父道也后脩女顺母道也故曰天子之与后犹父之与母也故为天王服斩衰服父之义也为后服资衰服母之义也【适直革反见贤遍反荡徒浪反资音咨与齐同】
　　适责也食者见道有亏伤也荡荡涤去秽恶也【郑氏】乡饮酒义第四十五
　　乡饮酒之义主人拜迎賔于庠门之外入三揖而后至阶三让而后升所以致尊让也盥洗觯所以致絜也拜至拜洗拜受拜送拜既所以致敬也尊譲絜敬也者君子之所以相接也君子尊让则不争絜敬则不慢不慢不争则远于鬬辨矣不鬭辨则无暴乱之祸矣斯君子之所以免于人祸也故圣人制之以道【盥音管觯之豉反】庠乡学也举也觯酒角也盥洗觯者盥手洗爵挥其觯以致絜而酬賔也拜至者升堂之后主人拜賔之至也拜洗者賔拜主人之洗爵也拜受者賔于西阶上拜受爵也拜既者饮酒既尽賔主皆拜也【郑氏孔氏吕氏】
　　乡人士君子尊于房户之间賔主共之也尊有酒贵其质也羞出自东房主人共之也洗当东荣主人之所以自絜而以事賔也【上共如字下共音恭】
　　乡人乡大夫也士州长党正也君子谓卿大夫也乡大夫士饮国中贤者亦用此礼也设酒尊于东房之西室户之东在賔主间酒虽主人所设賔亦以酢主人故示賔主共有此尊也酒水也水北方为以黒黍和于水而为之故曰酒羞出自东房主人致味以养賔也荣屋翼也即今之抟风洗者承盥洗之器洗当东荣主人致絜以事賔也【郑氏吕氏】
　　賔主象天地也介僎象隂阳也三賔象三光也譲之三也象月之三日而成魄也四面之坐象四时也天地严凝之气始于西南而盛于西北此天地之尊严气也此天地之义气也天地温厚之气始于东北而盛于东南此天地之盛徳气也此天地之仁气也主人者尊賔故坐賔于西北而坐介于西南以辅賔賔者接人以义者也故坐于西北主人者接人以仁以徳厚者也故坐于东南而坐僎【音遵】于东北以辅主人也仁义接賔主有事爼豆有数曰圣圣立而将之以敬曰礼礼以体长防曰徳徳也者得于身也故曰古之学术道者将以得身也是故圣人务焉
　　介辅賔僎辅主三賔賔介与众賔之长四面之坐即賔主介僎圣通也术艺也得身得之于身也【孔氏】
　　祭荐祭酒敬礼也哜肺甞礼也啐酒成礼也于席末言是席之正非专为饮食也为行礼也此所以贵礼而贱财也卒觯致实于西阶上言是席之上非专为饮食也此先礼而后财之义也先礼而后财则民作敬让而不争矣【啐七内反】
　　祭者必祭其先而后饮食之也祭荐者賔祭主人所荐脯醢也祭酒者既祭荐又祭酒也哜肺者取爼上之肺哜齿之所以甞主人之味也啐酒者饮主人酒而啐之入口成主人之礼也案乡饮酒礼祭荐祭酒哜肺皆在席之中唯啐酒在席末卒觯致实谓致尽其觯中所实之酒啐才始入口故犹在席末卒觯则尽爵故远在西阶上啐酒献賔之觞也卒觯酬賔之时也礼谓敬也财谓食也啐于席末不于席之正者明是席之正在于行礼不可以饮食渎也是贵敬而贱食卒爵于西阶上不于席之上者明是席之上可以成饮食之礼不可以卒饮食之事是先敬而后食【孔氏吕氏方氏】
　　乡饮酒之礼六十者坐五十者立侍以听政役所以明尊长也六十者三豆七十者四豆八十者五豆九十者六豆所以明养老也民知尊长养老而后乃能入孝弟民入孝弟出尊长养老而后成教成教而后国可安也君子之所谓孝者非家至而日见之也合诸乡射教之乡饮酒之礼而孝弟之行立矣
　　尊长尊敬长上也
　　孔子曰吾观于乡而知王道之易易也主人亲速賔及介而众賔自从之至于门外主人拜賔及介而众賔自入贵贱之义别矣三揖至于阶三让以賔升拜至献酬辞譲之节繁及介省矣至于众賔升受坐祭立饮不酢而降隆杀之义辨矣【别彼列反省所幸反杀色戒反】
　　乡乡饮酒也易易谓教化之本尊贤尚齿而已其事甚易也速召也省者速賔之礼繁及速介则省也杀者众賔之礼比之介又杀也升而受爵坐而祭立而饮不酢而即降其杀如此盖賔众恐礼而烦则乱也【用郑氏补】
　　工入升歌三终主人献之笙入三终主人献之间歌三终合乐三终工告乐备遂出一人觯乃立司正焉知其能和乐而不流也
