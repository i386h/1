<!-- { "loadSidebar": true } -->
　　抚州税家无不乗贵粜米乐安周宅乃独深藏到今岂其雅意正为青黄不接救民之地耶今施知县领九天之命为百里之君乃触暑入乡为周官人代行干甲之职亲行粜米实前此所无之事在周宅亦不胜其荣矣乃闻一境小民过疑周宅他日相害宁忍饥饿不敢籴其米又闻所委梁县丞不甚振职日饮周家之醇酎昼卧周宅之凉床若果如所闻民将何頼本州吕府判専为救荒而来甚欲一到乐安近以知县自行任责故迟其行今为何时尚可担阁帖催知县行司如本州近委同粜之官不能任事及一境小民疑畏周宅而不敢籴米请即飞报知县朝有报则府判夕起程当日周宅将见封之米并行普散与逺近之民周家他日安得人人而治之邻近小民今日若与速粜尚可使周宅得钱是亦为周宅之计周宅不应反怨籴米之邻也榜知县行司仍帖权县速逓往一日申
　　六月三十日在城粥饭局结局榜
　　本州当仓库赤立饿莩满野之时荷谢众力造饭救民此是逐日挨排约至六月尽结局凛乎常恐不继今六月已尽钱米亦尽恰亦荷谢天地早禾已熟米价顿平百姓小民到处可以趂饭此时真可结局矣但恐穷民每日吃见成饭一旦失望今于结局日吃饭了更与各给路粮使之回家趂熟
　　一年壮人不问丈夫妇女每名并支付米二升官防一贯
　　一孤老残患之人每名支米四升官防两贯
　　一孤幼小口比大口例是减半每名支米二升官防一贯
　　右各局委官躬亲到寺待各人坐地吃饭勿令起身先次面问审实带防从抄劄讫然后逐名就坐处分俵前项钱米仍仰监局兵弹压不许喧哗受领讫人次第发过出寺其监局造饭将官兵士与各寺同共造饭僮行火头别行支犒
　　七月初一日劝勉宜黄乐安两县赈粜未可结局榜
　　照对本州劝粜实取怒富家巨室之事应干劝粜官吏及提督寄居士友人人危惧当职为遍申诸司及申朝省遂各得展布自尽一州頼以存活惟是仓司向犹虚席未曽申明遂致撺布袋无词主状果有诉及在巡辖等当职己申乞追上词人审实甘与同罪矣今来契勘乐安宜黄两县管下多不种早禾率待九十月间方始得熟见今劝粜犹是青黄不接之时未可便行结局访闻大姓上戸买游士以假大义分哗干以愬肤受伺候仓台乗机投诉必欲桡败见行荒政除已具申提举使台乞赐照应外所合备榜各县通知
　　六月二十八日禁造红麯榜
　　米所以救命酒止于行礼一日无食则死百日无酒不妨故古先圣人拳拳于民食至重酒则除祭祀奉亲外余皆禁而不饮后世官司以酒为利纵民饮酒糜坏米谷此已大闗世道然所坏者犹止秫米耳抚州风俗多饮红酒不独醖酿秫米又盫坏食米为红麯此事最害民食然间犹境内之用耳临川崇仁接境一带如白虎窐如上城如马岭如航歩如众湖等处専有一等麯戸坏食米为红麯公然发贩与四方民旅如衢州龙游遍卖邻路之状是絶本州百姓之性命以资四逺无頼之狂昬其为不仁莫此为甚然在常年吃了饱饭不知天地不顾罪福犹可诿为习俗之常今经大荒饿死无数今获存者皆是更生此时而不痛革又待何时备榜五处仰麯戸上畏天诛下畏官法日下速行改业别去营生仍仰都官保正邻甲各行严戒觉察如有故违定行徒断革没坼屋移徙立赏钱一千贯十八界许诸色人捉造麯器具并见造新麯到州告首即时支赏后于犯人名下追解其余诸县分帖请行禁戢
　　第二榜
　　到处州郡皆靠酒息又比元额逓年増添独抚州制于抱息酒戸总一个大州府只纳得百来贯钱无他郡十分之一又是二十年前之额今时酒价比旧増多少而纳官独无分文之増是抚州一郡利源全归酒戸纵不得此百来贯亦初不计利害今酒戸反敢颉顽骄傲恃此身为官司趂办之人动辄羣到官司喧閧本州近以大荒之后米谷可惜自于城外六七十里航步等五处禁逓年贩泄外州麯戸坏米为麯于在城初无榜文于酒戸初无妨碍乃亦与麯戸平日人情稔熟之故成羣到官横身拦截欲借酒戸官钱之名求免麯戸私麯之禁酒戸自擅州郡之利州郡未尝仰酒戸之息果何所恃而自认为骄子耶罚不及众萧必达为倡首之人疎长枷锁锢身引押下盫麯坏米地头白虎窑上城马岭航步众湖五处各示众一日取各处邻保及两都都官已号令讫状申如酒戸向后再有紊烦定取防邻州二十年前酒额比对见今酒额照例増钱
　　第三榜
　　红麯坏食米抚州经此饥荒人得更生之时合尽照金谿县例以麴麯为白酒昨縁请教于寄居尊上程帅参故于在城酒戸畧开一路而特禁村市造红麯之家今在外者未必皆尽依官司之禁而在城者反先犯官司之禁自早米新熟盫造已及一月酒戸若了自店之用尽已有余却又代为村市多造公然贩出城外如此则是本州之禁村市盫麴専为在城酒戸等一网兠尽利源之地而于爱惜食米初未有益也截自八月初一日为始并不许酒户市戸等私盫红麴如有已盫造者湏于三五日辟逻了当莫留遗踪初一日以后有造者并照村市已行约束赏钱一千贯许诸色人告首犯人重断移徙仍榜九门自廿五日为始并不许人搬贩红麴出城有犯并根究盫造之家照前项约束施行门头守把军人隐蔽纵容重断开落名粮
　　七月初一日劝上戸放债减息榜
　　近据晏府新恩劄状称本州上戸放债取息有至合倍以上者乞行禁戢当职读之骇然最是去秋大歉小民必是无可还债今年春夏饥饿必是债上添债今秋若因稍熟上戸便欲一顿对合取偿则小民今嵗之苦更甚于去嵗之荒矣是虽尽与蠲阁可也但念其贫富相资世代相聚不敢行官司一旦直截之令反絶小民他日求债之门先布腹心晓谕上戸上戸若非读书兴家亦是积徳致富义理所在其谁不知请自今脱去凡近致身广大念性命本同一源知人我本同一体财货不过外物贫富乆必易位将利债痛减分数许邻佃量力渐还种徳无穷永保富厚如或故违则有法在
　　词诉约束
　　照防当职已入州治合受民词今预期开列约束下项一词诉总説
　　讼乃破家灭身之本骨肉变为寃雠邻里化为仇敌贻祸无穷虽胜亦负不祥莫大焉但世俗惑于一时血气之忿苦不自觉耳抚州礼义之乡何有于讼近亦间负珥笔之谤识者固羞之况当饥歉之余正宜省事之日譬如病后将息为上又岂人戸争讼之时惟是当职徳薄不足以任教化之责恐或者未能忘讼勉为依例开放以通民情
　　一词诉条画
　　不经书铺不受状无保识不受状过二百字不受一状诉两事不受事不干己不受告讦不受经县未及月不受年月姓名不的实不受披纸枷布枷自毁咆哮故为张皇不受非单独无子孙孤孀辄以妇女出名不受应受者隔夜抛箱当日五更聴状并先立防前西边防名听状了则过东边之下
　　一词诉次第
　　国家四民士农工商应有词诉今分四项先防唤士人听状吏人不得单呼士人姓名须称某人省元其为士而已贵与荫及子孙有官用干仆听状者随附士人之后干仆却呼姓名然湏有本宅保明方受士人状了方防唤农人湏是村乡种田务本百姓方是农人农者国家之本居士人之次者也余人不许冒此吉善之称农人状了方防唤工匠应干手作匠人能为器具有资民生日用者皆是工匠状了方防唤商贾行者为商坐者为贾凡开店铺及贩卖者皆是四民听状之后除军人日夕在州有事随説不湏听状外次第方及杂人如伎术师巫游手末作【末作谓非造有用之器者】牙侩舡稍妓乐岐路干人僮仆等皆是杂人此外又僧道亦吾民为之然据称超出世俗不拜君王恐于官司无闗官司不欲预设此门
　　一词讼日分
　　自六月为始每月初三日受在城坊厢状【六月初三日私忌改用初四日】初八日受临川县管下乡都状十三日受崇仁县郭及乡都状十八日受金谿县状二十三日受宜黄县状二十八日受乐安县状自后月分周而复始其有不测急事自不拘此限但常事不许挟急为名
　　乐县尉絶户业助和粜榜
