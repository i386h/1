<!-- { "loadSidebar": true } -->
　　槟榔生黎洞上春取为软槟榔夏秋采干为米槟榔小而尖为鸡心槟榔匾者为大腹子悉能下气盐渍为盐槟榔琼管取其征居嵗计之半广州亦数万缗自闽至广以蚬灰蒌叶嚼之先吐赤水如血而后咽其余汁广州加丁香桂花三赖子为香药槟榔桄榔虚心刳以承漏外坚可为弩箭
　　乌婪木宜柂第一出钦州
　　吉贝如小桑花似芙蓉葺为席
　　澁竹可磨以为甲
　　人面竹可为柱杖
　　斑竹有叠晕本出全州之清湘桂林亦有之
　　都管草辟蜈蚣蛇
　　蛆草辟蚊蝇
　　志杂雪独桂林有之自桂林而南至海北人不识雪或言数十年前尝雪嵗乃大灾盖地气常燠植物柔脆忽得雪悉僵死风桂林独多去海余千里非也湘漓二水皆出灵川之海阳行百里分南北而下北曰湘下二千里至长沙水始缓南曰漓过三百六十滩又千二百里至番禺入海桂林独当湘漓之脊在长沙番禺千丈之上云物之表髙而多风理固然也秦城始皇发戍五岭之地
　　灵渠在桂州兴安县湘水北下湖南又融江牂牁下流也南下广西二水逺不相谋史禄于沙磕中垒石作铧觜派湘之流而注之瀜激行六十里置斗门三十六舟入一斗则复闸一斗使水积渐进故能循崖而上建瓴而下治水巧妙无如灵渠者
　　朝宗渠浚之则有人登科
　　铜柱马伏波立交趾国中人过柱下辄培石遂积成邱陵马总为安南都防夷獠为建二铜柱　又唐何履光定南诏复立伏波铜柱则在大理
　　瘴乃炎方之地脉疏而气泄人为常燠所暵肤理脉络啴舒不宻又数十百里无木隂井泉逆旅医药其病又不必皆瘴之为也石湖正夏堂记极论之僧道无度牒而有妻子者皆是
　　月禾无月不种
　　土丁制如禁军
　　保丁保正平侬贼后所结今困私役
　　寨丁沿溪洞所结
　　洞丁溪洞之民也
　　鼻饮但可饮水
　　卷伴嫁娶不由礼窃诱之名
　　桃生妖术以鱼肉害人在胷鬲则服升麻吐之在腹服郁金下之李夀翁侍郎为雷州推官鞠狱得此方蛊毒人家无纎埃者是
　　志蛮之目五曰羁縻州洞曰徭曰蛮曰黎曰蜑
　　羁縻州洞有黄侬韦周四姓黄侬邕川韦周宜州国朝平侬智髙析其种落为州县小者为洞凡五十余所即其雄长为首领籍其丁壮号田子甲者为洞丁而总于提举左江四寨二提举右江四寨一提举左江屯永平太平右江屯横山寨官则民官也比年诸洞不供财赋无粮以养提举之兵寨官亦与洞官为伍而邕之边备弛矣宜州之安化州最悍鸷建炎有凌罗二将率洞兵勤王败曹成广西宴然南丹州尤羁縻之甚其酋莫延葚干淳间扰边公劾边将交通者当叅寘之法南丹稍詟
　　猺本盘瓠之后绵亘巴蜀湖广间数千里名为猺实不供征役数数侵轶州县觉知则已趂入巢穴官军徒劳费公于属桂林者悉罢官军専用边民得七千余人分五十团次谕近猺亦团结乃许通博易次复以近猺头首深入谕之天子诞节首领得赴宴遂各以誓状来
　　蛮自羁縻州洞之外皆蛮也其区连亘湖南接于西戎种类不可胜计溪洞外依山林而居荒忽无常者为獠无酋长版籍无年甲姓名惟有事力者曰郎火余但称火此不在蛮类蛮则前世尝建黔南帅府于融州以统之融在猺洞之南蕃蛮之东
　　蕃蛮与牂牁地接人皆椎髻跣足而峩州以西又系白纸于椎髻云尚与诸葛武侯制服又有汉蛮能华言自云本诸葛武侯戍兵盖唐史西屠夷马留之类也其南连邕州南江之外者皆成聚落罗殿自杞以国名罗孔特磨勺衣九道等以道名此诸蛮之外又有大蛮落西曰大理东曰交趾大理即南诏也亦曰云南其人皆有礼仪地极西南尤近蜀交趾古交州厯代为郡县国朝遂在化外熈宁八年入冦诏赵尚燕达讨降之乾道九年进象贺登极朝廷赐名安南国自交趾渡一水即占城国汉林邑也其南浦有马援铜柱山东西皆大海占城隔一水为真腊又一水曰登楼眉此数国之西有大海名细防为交趾大理吐蕃之西境南接大洋海海口有细防国其西有五天竺极南有故临国又西则东大食海海西则大食国又西则西大食海蕃商不通南大洋海中诸国以三佛齐为大诸蕃寳货之都防三佛齐之东则阇婆国稍东北则新罗国髙丽国诸蕃之去中国惟占城最近大食最逺至大食必舟行一年凡诸国皆蛮而逓及者也
　　黎则海南四郡隖上蛮由雷州徐闻渡半日而至隖之中为黎母山山极髙常在雾霭中虽黎人鲜识之四郡各占隖之一陲其中黎地不可入亦无路通朱崖在南陲复桴海乃至所谓再涉鲸波也最外耕作省地供赋役者名熟黎内为生黎生黎之巢外人不复迹黎母之巅则虽生黎亦不能至相传其上有人夀考逸乐不与世接虎豹守险无路可攀但觉水泉甘美絶异尔
　　蜑乃海上水居之蛮其种有三渔蜑取鱼蚝蜑取蚝木蜑伐山皆坐死短篷间生食海物其生如浮而各以疆界役于官
　　吴舡录
　　出蜀时笔也当淳熈丁酉嵗录江行所见今并考江流并合处抄下方江源自西戎来由岷山涧壑出世云江出岷山自中国所见言之耳岷在今永康军岷山之最近者曰青城山其尤大者曰大面山大面山之后皆西戎山西戎之雪山三峯银烂玉琢闯出大面后凡皆江源之所自来也秦太守李氷于今永康之离凿崖中防分岷江一派入永康以至彭蜀支流自郫县以至成都二水合于成都之东郭有合江亭西取万里桥公自东郭东下五里至板桥滩皆自蜀下峡滩之始也过犀浦过郫县凡百十里至永康之离四十五里至青城山有县七十五里至蜀州有西湖三十里至江源县四十里至新津县成都万里桥下之江与岷江正派合于此自此顺流半日至眉州城下玻瓈江自眉至嘉百二十里半途有中岩西州林泉最佳处嘉州凌云旧名青衣山蚕丛氏之神也凌云寺有天宁閤即大佛像所在髙三百六十尺顶围十丈目广二丈为楼下三层观之嘉为众水之会导江沬水与岷江皆合其下沬水自巂州邛部合大渡河穿夷界千山由雅州来渡雅州江为大峨山佛书谓普贤示现处去平地百里盛夏拥重裘大峨峯顶天下絶观龙门峡又胜絶山间自嘉州百六十里至犍为县又二百四十里至叙州古戎州也有马湖江自夷中出合大江又十五里有南广江亦来合大江自叙州二百八十里至泸州有内江又自资简州来合大江泸叙江北岸皆夷界自泸州百二十里至合江县对江安乐山出天符木叶纹有符篆自合江三百二十里至恭州自此入峡路大抵自西川至东川风土已不同至峡益陋恭州乃在一大磐石上水毒生瘿自此至柹归皆然恭有嘉陵江自利阆果合等州来合大江自恭二百一十里至涪州黔江又自黔州来合大江皆石底清如玻瓈自成都至此始见清江涪虽不与蕃部杂旧亦夷俗号四人谓华人巴人廪君与槃瓠种也自眉嘉至涪皆产荔枝涪有妃子园江自涪之羣猪滩水始险二百余里至忠州忠州百八十里至万州比涪恭尤萧条泝江入蜀者率至万州舍舟陵行不两旬可至成都舟行须十旬万州有西山山半有湖湖上有烟霏阁自万州六十里至开江口水自开达州来合大江又八十里至云安军百四十里至防州鱼复八阵图在焉水至防州尤毒饮辄生瘿自防十五里至瞿唐口过灔滪入峡旧图云灔滪大如朴瞿唐不可触灔滪大如马瞿唐不可下而尤以如撒发为恶盖必水涨没之方可拂过其上也峡中两岸髙岩峻壁斧凿防皴皴然而黒石滩取险两山东江骤起边髙中洼名茶糟齐则万万不可行涨尽淹草木名青草齐则可行或未能尽淹名草根齐深亦不可涉十五里至大溪口水稍阔防峡之险纾矣七十里至巫山县巫峡与防异防峡须水涨巫峡惟水退乃可自县行半里即入峡峡间暗举头仅有天数尺两壁皆奇峰如是者百余里十二峰皆在北岸神女庙在峡之三十五里石刻称云华夫人助禹驱鬼神斩石疏瀹有功今封妙用眞人庙有神鸦送迎客舟出峡二十里至东奔滩大涡掀舞二十里过归州之巴东县莱公祠与桓在焉九十里至归州未至州数里有咤滩尤险于东奔连接城下大滩名人鲊瓮狠石横卧据江十七八归为防路荒凉之极楚熊绎启山林于此屈宋昭君皆生此地旧湖北近属防而财赋仍归湖北一州二属疲于奔命归州五里至白狗峡岸皆大石峡山奇峭三十里至新滩汉晋山再崩塞江故尤险八十里至黄牛峡接扇子峡虾蟇培在南壁半山过此则峡滩尽矣三十里至平善垻出峡舟相贺处三十里至峡州古夷陵三国时吴蜀界也自汉嘉以来东西三千里南北绵亘入蕃夷界不知几十万峯出夷陵西望杳然无复一防自峡州四百七十里至江陵有沙市渚宫章华台龙山息壤七十里至公安县有二圣寺金刚神也百二十五里至石首县百七十里至鲁家洑自此下岳阳则洞庭出大江处波浪连天客舟多避之由鲁家洑入沌行百里荒复出大江至鄂州泊鹦鹉洲沿江数万家川广荆襄淮浙贸迁之地名南市南楼在黄鹤山上甲于湖外稍东为汉口汉水自北岸出合大江百八十里至三江口三江之名凡水参会处皆称之过黄州赤壁四十里至巴河自北岸入大江如汉口自黄州四百七十五里至江州登庾楼游庐山复至江州东下过湖口盖彭蠡湖入大江处九十里至交石夹经澎浪矶凡八十里至燩背洲又经皖口牛矶雁防凡三百里至长风沙上口百里至池州池口十里至池州又经清溪口长风沙凡五百七十余里至太平州登凌歊台宋武帝作也至建康登伏楼基一城地势最髙处相传曹彬取李煜自此入又百八十里至京口为浙矣　谨按江出岷山其源实自西戎万山来至嘉州而沫水自巂州邛部合大渡河穿夷界十山以会之至叙州而马湖江出自夷中以防之又十五里而南广江防之至泸州而内江又自资简等州防之至恭州而嘉陵江自利阆果合等州防之至涪州而黔江又自黔州合南夷诸水防之至万州而开江水自开达等州防之夫然后总而入于峡是江自峡而西受大水凡八及出峡而下岳阳则防之者洞庭湖所受湖南北诸郡水也又自是而下鄂渚则会之者汉口所受兴元诸郡水也又自是而下黄州东四十里则防之者巴河也又自是而下江州则防之者彭蠡今名鄱阳湖所受江东西诸郡水也又自是而下则防之者皖水所受淮西诸水也夫然后总而入于海是以自峡而东又受大水凡五略计天下之水会于江者居天地间之半其名称之大而可考者凡十有三故曰江源其出如瓮而能滔滔万里以达海所受者众也呜呼问学者可以观矣
　　公喜佛老善文章踪迹徧天下审知四方风俗所至登览啸咏为世歆慕往往似东坡东坡当世道纷更屡争天下大事其文既开辟痛畅而又放浪岭海四方人士为之扼腕故身益困而名益彰公遭值夀皇清明之朝言无不合凡所奏对其文皆简朴无华而又致位两府福禄过之流风遗韵亦易消歇耳若公之言治主贵实而将久其帅蜀帅广皆能寛民力练军实出使万里外如言治堂上时讨论申明纎悉具备可谓刻志当世者矣然公亦尝帅沿海讨论申明无异在蜀广而沿海吾居也攷之事实率不可行今无闻焉或者蜀广去天万里其弊诚有如公所言者而沿海于行都为切近无事之地公锐意事功不能不姑为是条画而已耶呜呼自昔士大夫建明多烂然于髙文大册之间而至今小民疾苦终蹙然于穷檐败壁之下岂非人存则政举而有国有家者常宜以得人为急务哉

　　黄氏日抄卷六十七
<子部,儒家类,黄氏日抄>
　　钦定四库全书
