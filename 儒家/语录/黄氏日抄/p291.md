<!-- { "loadSidebar": true } -->
　　文章意气之士多疎于吏才吏才诚优矣又往往乏雅韵余平生察所识能兼之者惟毛新甫新甫幼敏悟强记甫十嵗科举业操笔立就既长好班马文陶韦诗文思水涌山出变态天成四方名士过门即相与樽酒共论穷日夜不休或醉墨淋浪则文章愈得意平生以此为最乐事俸入惟此之俱空不留一钱所谓文章意气之士非耶然其居官精宻所至有能名初尉西安有囚归自郡狱折胁死以诬里正初捕时殴折者新甫计其距初捕已十六日实则出狱而监守者殴折之遂雪其寃有争折膊而易骨蒸验者骨之大小长短同众莫能决新甫秤其所易骨较重一钱半乃取丛冢中折骨私易之尔遂辨其诬尝摄龙游有诉相窖者词至再三不受贪守无得以为闾里灾其后为浙西常平司従事其长有欲献羡余四十万者新甫力争以置社仓惠民又有卖钱氏狱者又力争后使者至卒得直无锡县有献缺役田入和靖书堂者又力争役得不废凡其切切救民乃多类此余故敬且爱之自浙西同幕府咸淳丁夘同入馆明年同考礼部试且官廨与连甍居情日益亲方期其显用于世有忌者俄去之余亦随补外遥相念也辛未春有诏新甫再入馆余方喜其此行必显用忌者又复沮其来人多为新甫扼腕新甫闻之泰然无几微见顔面未几疾革卒于家越壬申冬其孤不逺二千里乞余铭呜呼其何忍铭然余知新甫深又何忍不铭故为序次而系之铭新甫讳鼎新台州黄岩县人曽祖辅祖几父居厚世以儒学闻于乡新甫生于开禧乙丑正月癸酉甲辰嵗入太学登丁未进士第厯西安尉兴国军教授浙西提举茶盐司凖遣改常平司凖遣临安府学教授除史馆检阅主管华州西岳庙除史馆校勘咸淳辛未三月壬午卒年六十七娶郑氏子男三人公大公弼公溥皆力学能世其家女二人长适其甥袁自成次适登仕郎陈续孙孙男三人汝砺冠生沂生有遗文文说若干卷诗若干卷杂文若干卷藏于家某年某月某日县之方岩乡南奥之和尚塘公平生文章意气如此吏事如此分教兴国及教授临安府务以义理淑士习在史馆笔削尤有法声誉甚都不料其止此也乃铭曰
　　骐骥一日千里兮不可使代耕鸡之司晨旦旦兮不可以翺翔嗟公之气轶俗兮落笔烂其成章乃悉心于民隠兮泽所至而下霶亦既骎骎而向用兮谁欤却之而退藏退藏兮积弥厚其在后之人兮未央
　　新喻县丞修职张公墓志铭
　　余咸淳庚午秋护试绍兴府初识考试官张君天瑞闻乃翁县丞公之贤欲见恨未能越三年君忽访余抚州则县丞已下世乞余铭其墓余既悲之且以其逺来不得辞遂次其事为之铭县丞讳某字某其先开封人唐贤宰相讳文瓘之后有号张三公者又自歙之黄墩迁饶州德兴县四传至大理评事偕家始再兴其长子汲仕至殿中丞其第三子潜传三世生焘仕至参知政事諡忠定公今县丞公则评事第二子日宣之六世孙其曽祖名南夫其祖名珪其父名万中万中赘余氏县丞公生外家少长力学年二十一荐于乡以屡举恩宝祐四年授迪功郎调缙云县尉清苦自励一意为民长官凡民讼多倚之浃部使者亦剡荐诸朝民至绘像以祠秩满再调新喻县丞未之官该今上登极恩转修职郎俄苦风痹咸淳七年某月某日卒于家年七十三公孝友忠信且少负异才乃五上春官不一售非命耶然老益坚三对大廷直言无忌虽再屈不少慴士果命所能制耶然矫矫出仕势如老骥方振鬛胡遽婴疾仅再调不果行士亦终如命何耶然公平生以振起家学自任仕虽不显而学益昌子孙衮衮方且代之兴终亦非命所能制也公娶朱氏子四人长即天瑞某官次廷瑞次凤孙以后外氏次龙孙以后胡氏女一人嫁迪功郎衢州西安县尉赵必煛孙男四人史老禅孙【阙】
　　祖德某年某月某日葬公姜坞先茔之
　　旁有诗文数百篇藏于家铭曰
　　水万折势必东时细流忽混同山蜿蜒起复歇脉隠隠为四列唐宰相伟张公迨我宋绵无穷嗟县丞命虽啬学益昌耿不息续既往开方来何可量于休哉
　　陆大博墓志铭
　　国家设科发防正以伸天下敢言之气一有拘忌有司反先喑无声嘻可叹已然于斯时也有能独谔谔其间岂不诚竒士哉绍兴间秦桧之当国有司无敢言时事高彦先独昌言之宝祐间丁子万当国有司又不敢问天下事陆先生又独昌言之皆所谓竒士也然秦丞相当国久髙彦先被竒祸丁丞相不旋踵败陆先生竟获免士固有幸不幸欤然髙彦先虽被祸后数十年朱文公出为请赠典于朝庙食岿然至今凛凛有生气陆先生虽免祸当时独大参陈公韡目击其事而荐奬之公殁今将二十年未有继之发明者果孰为幸不幸欤然君子为世道虑宁愿其为陆先生矶激方露已平流漫无迹不愿其为髙彦先孤标杰出于繁霜夜零之余也余故于陆先生之事重有感先生早入太学每试必第一声名卓立流辈天下争诵其文如快覩翔鸾竒瑞余尤所酷嗜之谓先生之文旷世不一见所谓读其防知其必能措置天下大事者而恨未得望下风嵗在辛未余守抚州正先生寓里喜而亟造其庐则先生久已困目眚然闻其议论之宏伟骇其记诵之如流尚犹峥嵘当世者莫及也信竒士矣抚州适嵗祲赈救之方多所见教已而余叨除常平使者又除提点刑狱凡民情风俗之要见教尤悉非畴昔究心当世之务者不及此也益信其竒士矣未几先生俄不疾而化余哭之哀及余东归其孤追及余江东道上乞余铭余不忍辞也行次黄竹丛旅舍即次其事而铭之先生讳鹏升其先山隂人曽祖宪迁芜湖祖宗周迁盱江父守谦赠宣教郎始迁临川先生遂为临川人登淳祐七年进士第调全州州学教授摄静江府兴安县再调福建转运司干办公事除国子録迁太学博士以疾丐外添差通判潭州寻丐祠凡四任主管仙都观以终其在全州创立小学増辟湖湘书院讲切义理无虚日有讲贯集至今行湖湘间其在兴安剔蠧弊推豪强寛租赋凡吏胥久例白纳钱悉除之是行也虽勉为胡公颖数月留而田里至今有遗爱其在福建诸郡累年之讼拟决一空其在朝六馆交贺得明师其奉祠而归尚能训其里以孝弟忠信户外之屦常满先生虽以疾不及尽用于世其随寓而行每如此使其获尽用当何如哉先生性资坦夷而质直行已有法度与朋友交尽信邻里有急难力贫给助不遗力自十二三入乡校诸老先生已惊异其文少长力学经史诸子以及天文地理度数律厯之学靡不精究平生著述甚富戊午校三山閧场者掠之无存今存于家者惟大学中庸春秋讲义先生生于开禧丁夘五月甲午卒于咸淳癸酉正月癸未年六十七积阶至朝奉郎娶冯氏封安人生男三人长钦祖将奏补遗泽次扬祖先卒次荣祖男孙二人芑孙菜孙是年十二月庚申葬先生于临川新丰乡白杨寺之原呜呼天生一代竒士而乃止于此耶铭曰
　　谓天无意兮赋才何优谓天有意兮曷命不侔英灵虽返于山川兮精忠尚凛凛于斗牛防复钟为人杰兮开世道之休
　　赵奉议墓志铭
　　天祐我宋皇族盛大满天下其家于信之铅山者自少讳士初始少为太宗皇帝五世孙其先四世皆封汉王少始以德齿俱尊首知西外宗正生子八人皆擢进士第有讳不迹者尤知名仕至华文阁待制累赠银青光禄大夫光禄生朝请大夫讳善【阙】知临江军赠奉直大夫奉直之子是为奉议讳汝瀁字文浩性坦夷无城府笃学能诗文髭髯秀美与人交笑语出肺肝而居官谨宻所至有能名初尉定海制置使顔公颐仲属开河渠六十里以避江涛之险民不扰而利无穷定海旧多冦公设方略捣其穴捕获甚众且请止戮其为首者制置使大喜上其功公以改合入官为奉新县丞摄其邑事赈荒多所全活民谓公生佛丞无防事已三十年公捐俸一新之秩满知南城县防郡家督赋急公委曲与百姓约一以信应之民用以安盗发南丰郡以属公公尽释其胁従人尤德之通判镇江府在总领所治下旧苦煎熬公至处之裕然迁通判建昌军摄军事值水后盗起公镇抚不遗力忌者反以为言公遂杜门不复出仕自号假庵读书养性终其身其习熟于世德者为何如使公得尽其用其増光前文人当何如哉然时行时止存其在我若益长蔚乎本支之相扶讵易量也耶公少学于华容丞王子明子明既死公出仕若满解而归必酹其墓世多其厚德居乡多义举轻财乐施平生处事一断于理无迟疑二三以至疾革尚手挥白扇精神洒然家事无大小区处悉定书之册而卒时咸淳九年五月七日也得年六十有七娶周氏从姑之女也继张氏忠定公孙继朱氏晦庵先生孙俱赠孺人男三人长崇荄修职郎瑞金县丞次崇□漕贡进士以后其弟汝次崇朴女四人崇昭适其甥张庭兰崇贵适三请乡贡进士上官万里崇庆未行余尚幼孙男三人必燐必□寅僧必□为堂侄全州通判崇柱之后是年某月某日公西乡招善都之长生坂公所预卜也铭曰才之优足以行德之优退而藏存者长家其昌支之茂本之强
　　艾隠先生林君墓志铭
