<!-- { "loadSidebar": true } -->
　　临川王氏尝爲诗以讥昌黎曰纷纷易尽百年身举世无人识道真力去陈言夸末俗可怜无补费精神然世未有以其言爲然者也盖人生一日必尽一日之事此卽造化生生不息之理今谓百年易尽而先自弃不爲者偷也异端之言也人生未有一日不由于斯道此卽盈天地间昭然着见之理今谓道爲有真而人不能识者诞也异端之言也世更八代异端肆行昌黎始出而斥异端明圣道以六经之文爲诸儒之倡其有补斯世论者谓功不在孟子下今临川讥其无补枉费精神者盖其溺于异端之学所见然也不足疵昌黎也且王氏虽习异端初未尝槁馘山林恪守朴陋求其所谓道之真者亦不过费竭精神从事文墨正欲学爲昌黎而特未至耳柰何身自爲之而反以讥人邪近世大儒晦庵先生校昌黎文乃取临川之诗附其后愚观晦庵平日于昌黎实敬其人实爱其文独以其未免诗酒浮华志在利禄而微有叹息之辞瑕瑜不相揜已极议论之公矣今附此诗则所未晓且枉费精神之说陆象山正以此讥晦庵而其说正自临川王氏来亦岂其然乎又世传昌黎尝与大顚书其文陋甚昌黎集无之东坡先生尝辨其爲僞矣昌黎本以刑部侍郞到潮州还朝久之乃迁吏部欧阳公所得大颠书石本乃称吏部侍卽此可知其爲僞尤明晦庵亦以其书爲真而録于后亦所未晓并书志疑以俟来者察焉
　　尝闻长老言自昔诗文类不免差误惟昌黎之文少陵之诗独无之然欧阳公尝议昌黎羡二鸟之光荣张文潜尝议其记夫子庙不当以有屋爲胜于社稷陆放翁尝议其咏石鼓文不当谓删诗时失编入凡此诚亦不免言语之疵至若言及经义而是非不缪于圣人则文人皆无昌黎比者矣








　　黄氏日抄卷五十九
<子部,儒家类,黄氏日抄>
　　钦定四库全书
　　黄氏日抄卷六十　　　　　宋　黄震　撰读文集【二】
　　栁文
　　诗歌曲
　　平淮夷雅　天造神断　铿鍧炳耀荡人耳目○威命是荷之荷音何注左昭七年弗克负荷平声
　　唐铙歌鼔吹曲十二篇○晋阳武○兽之穷【李密】○战武牢【王充建德】○泾水黄【薛仁杲】怒飞饥啸○奔鲸沛【辅氏】○苞枿【梁】○河右平【李轨】○铁山碎【突厥】○突厥之厥【九勿切】○靖本邦【刘武周】○吐谷浑【平声李靖灭吐谷浑】○髙昌【李靖灭髙昌】○东蛮【既克东蛮谢氏图蛮夷如王防】咿嗢【下乙骨切】
　　视民诗【房杜】
　　贞符谓汉儒以瑞物为受命之符者非也惟人之初总总而生林林而羣交焉而争暌焉而鬭力大者齿利者齧爪刚者决羣众者轧兵良者杀然后强有力者出而治之而君臣什伍之法立于是有圣人曰黄帝尧舜禹汤武德实受命之符是故受命不于天于其人休符不于祥于其仁
　　纵【上子勇切下音勇出汉书衡山王传】
　　赋
　　佩韦赋谓读古书覩直道守节者则壮之常惧过失中庸故作愚谓子厚所守者何节而惧其过耶【韦注皮防】
　　瓶赋谓防夷败众不如瓶之挹洁东坡注谓补子云酒箴之答○居井之眉眉井边也
　　牛赋谓利满天下肩尻莫保
　　解祟赋豁天渊而覆原燎
　　惩咎赋念往吝作
　　闵生赋重华幽而野死兮世莫得其伪真岂本汲冢书之说欤
　　梦归赋惟梦之为归　佁儗【上勑吏反下音毅反】
　　囚山赋曽不亩平而又髙　侧耕危获　井眢【鸟丸切见宣十三年】
　　愈膏肓疾赋晏相谓不类柳文
　　愚前年到浦东场有澶所作惮字读今观柳文铙歌苞枿篇澶漫万里宣唐风杜诗亦云澶漫山东二百州皆音惮散远也音义与浦东所见并同
　　论
　　封建论生人之初羣聚而求治圣人因而抚之而赏罚废置之遂因之为封建圣人不世出诸侯相吞而并于秦秦惩其弊而郡县之世变使然也子厚之论是也其说固具于吕览矣然因而抚之者与天下为公吞而并之者以天下为私了然可知也向使不从而抚之先其未一而并之则三代为私势既并于一复分而予诸人则秦为公矣今子厚乃谓因之者不得已而公天下自秦始非也不然则激也柳子厚之激以唐之尝议封建将以明理道也其言曰继世而理者上果贤乎下果不肖乎及夫郡邑朝拜而不道夕斥之矣夕受之而不法朝斥之矣诚哉是言也抑愚又有感焉耳唐之欲仕其人也有公荐既仕其人也有考功故贤者可使其在上而不道不法者可以朝夕斥今也场屋之士资格之官无复问其贤否贤者必不肯枉道干人而不贤者遂得志然则今之郡邑者上果贤乎下果不肖乎不道不法者果朝斥之夕斥之乎呜呼悲夫尚忍言之然则如之何曰公荐未可复择名臣以严考功而用西汉久任之法则庶几
　　四维论天爵论子厚谓廉与耻义之小节而病管子四维之言又谓天之贵斯人在刚健纯粹而病孟子天爵之言夫廉与耻岂特小节廉纵可属于义耻则当属于礼又不当尽指为义之小节也管子之以维言者葢指为治之范防耳又非如子厚之所谓子厚何乃不知廉耻之为大节耶夫仁义忠信得之于天昭昭也子厚乃谓此存乎人者而独指刚健纯粹之气为得于天至论刚健则又指为孜孜之志论纯粹则又指为爽达之明且证之曰敏以求之明之谓也为之不倦志之谓也自今观之求之为之信皆人尔何乃反谓之天其理果安在而子厚至以此易彼耶夫以廉耻为小节而又强明自贵如之何不陷叔文之党执迷终身乎吾今而后知子厚之所以为子厚矣
　　守道论以守道不如守官非圣人之言且谓官所以行道未有守官而失道守道而失官之事者其论正矣然愚犹谓守道我之事也守官非我之所可必也若董狐为史官以死是官与道俱守也舍是而必曰守官吾恐官之守道之离也盍亦反其言而言曰守官不如守道庶几官可守则守不可则去之而道未尝不守也
　　时令论二篇专病月令谓圣人不穷异以为神不引天以为髙凡政令有俟时而行之者有不俟时而行之者又反时令之变特瞽史之语非出于圣人者也或曰所以防昏乱之术也然圣人立中道以示后未闻威之以怪而使之时而为善愚谓此正论也
　　断刑论下谓赏务速不必春夏罚务速不必秋冬是矣而谓苍苍者焉能与吾事古之言天愚蚩蚩者耳何言之无忌惮若是哉
　　辨侵伐论罪大而师有钟鼓曰伐罪小而无曰侵六逆论谓少陵长小加大淫破义三者诚为乱矣贱妨贵言择嗣也贵而愚贱而圣且贤贵不足尚也逺间亲新间旧言任用也亲而旧者愚逺而新者圣且贤不足与也旧不足恃也辨之良是
　　议
　　守原议守原虽得人不当谋之寺人
　　驳复雠议武后时徐元庆手刃父雠陈子昻建议诛之而旌其闾着为令驳谓旌与诛莫得而并当考正其曲直所论甚精合与昌黎复雠议参看
　　辨
　　封弟辨谓不当因其戯而成之甚当
　　辨列子论刘向称列子郑穆公时人非也实与鲁穆公同时其文类庄子而尤质厚好文者可废耶谨取之而已矣
　　辨文子文子十二篇本老子然驳书也不知人之増益之欤或者众为聚敛以成其书欤今刋去谬乱取其近似者
　　论语辨曽参少孔子四十六岁曽子老而死是书记曽子之死吾意曽子弟子为之也或曰孔子弟子尝杂记其言然而卒成其书者曽氏之徒也○谓尧曰记唐虞禹汤有天下之事为孔子常讽道之辞
　　辨鬼谷子谓刘向班固録书无鬼谷子葢晚出晩又益出七术言益竒而道益陿今元冀又文之以指要呜呼其为好术也过矣
　　辨晏子春秋谓墨好俭晏子以俭名于世疑墨之徒为之宜列之墨家非晏子为墨也为是书者墨之道也
　　辨亢仓子谓亢桑子取庄周语而益之其为空言尤也録书无亢仓子
　　辨鹖冠子谓尽鄙浅语也惟贾谊鵩赋所引用为美意好事者伪为其书反取鵩赋以文饰之非谊有所取之太史公伯夷传称贾子曰贪夫殉财【云云】不称鹖冠子愚按所辨皆当
　　碑
　　箕子碑进死以并命诚仁矣无益吾祀故不为委身以存祀诚仁矣与亡吾国故不忍及天命既改生人以正乃出大法用为圣师天地变化我得其正其大人欤于戏向使桀恶未稔而自毙武庚念乱以图存国无其人谁与兴理是固人事之或然者也然则先生隐忍而为此其有志于斯乎愚谓子厚发明箕子之道善矣但恐不当于三人分重轻
　　道州文宣王庙碑夫子之道闳肆尊显二帝三王其无以侔大也然其堂庭卑陋椽栋毁坠曽不及浮屠外说克壮厥居
　　柳州碑仲尼之道与王化远迩
　　二妃碑二妃为子而父尧为妇而夫舜
　　饶娥碑饶娥父溺死娥走哭水上三日不食耳鼻流血气尽伏死明日尸出鼋鱼鼍蛟浮死万数
　　南睢阳庙碑记南霁云也然一句一事始终属对全似韩柳未出时文体与子厚他文不类当是少年作【按柳碑多排句非韩比近世晦翁尝以年考之乃子厚晚年作殆自隳以从俗耶】
　　六卷七卷皆浮屠家碑铭其理荡而不可究诘其辞遁而不可明喻惟南岳大明二碑仅明白可晓姑録之南岳之碑曰有来受律者吾师示之以尊严整齐明列义类而人知其所不为有来求道者吾师示之以髙广通达一空其有而人知其所必至大明之碑曰儒以礼立仁义无之则坏佛以律持定慧去之则丧愚谓此二者立语未为尽莹而理则近是葢二碑所主者律而余多言禅也律者严洁其身佛所教人之本防而禅之说创于达磨自称教外别传佛书初无此说也律以断恶修善而禅者谓恶不必断善不必修惟问心之有无如何茍无心杀人而杀人即杀人为无罪至骂其师瞿昙为干矢橛为一棒打杀作死狗煑吃亦为无心故无罪者也律出于佛其徒惮而小之禅不出于佛其徒张而大之使人不得而诘其罪者也然则世之言佛者将安从乎
　　状
　　段太尉逸事凡三其一断汾阳王子晞军扰市者十七人头其二卖马代偿大将焦令谌所取旱岁农人谷其三朱泚致其壻韦晤绫三百疋栖之司农治事堂梁上文髙事覈曲尽其妙
　　柳浑行状浑年十余歳有称神巫告曰若相法当夭且贱幸而为释可以缓而死耳位禄非若事也公学益笃举进士仕至宰相李元平有名公曰喋喋衒玉而贾石者也贞元初上亲择郎吏分宰京师外部公曰陛下当择臣辈以辅圣德臣当选京兆以承大化京兆当求令长以亲细事夫然后宜○榜音彭所以辅弓弩其音去声者笞也音谤者进船也○葬令五品以上为碑趺螭首降五等为碣方趺圆首【见杨凝碣】不知二者之于君其未也
　　万不试而一出焉【吕君诔】海祸【谓溺死也出崔君权墓志】
　　表铭碣诔志
　　马君孟君凌君志铭皆贬后作与昌黎相上下余或多俳语○番禺音潘愚【二山名在南海今广州见四卷】气乗肺溢为水浮肤【孟常谦】李中丞服紫丹暴下赤黑薨
　　卷十一志碣诔皆老作状姜防戚里之态独孤申叔之文而夭赵之孤来章哀而得其父之葬张因去印绶为黄老而哭犹子以死虞鸣鹤从乡赋而终逆旅吊庆交户○覃赤子爱书而贫不仕皆事覈文古杰然者也○世相重侯　浩浩呻呼革为和声【柳评事铭】以生富贵畜妓能传宫中声贤豪大夫多与连欢后加老风病有载酒来则出妓抟髀笑戯观者尚识承平王孙故态【姜防】　如遭孔子是有两顔氏也【独孤申叔】誗【直廉切言利美也】　二百举武【赵】百郡之选丛于京师【虞鸣鹤诔】
