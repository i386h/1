<!-- { "loadSidebar": true } -->
　　上皇帝书结人心厚风俗存纪纲三事忠厚婉切东坡平生喜功之念于是一扫于惩戒王安石新法之余矣再书尤极痛快如曰是非邪正两言而足岂有别生义理曲加粉饰而能欺天下哉此论痛快犁然当心不特朝廷行事为然人生一举动以上皆可反观矣
　　京东除盗状欲权免三百斤以下盐税庶几盍亦反其本者不疾恶于末流之弊而已也
　　徐州上皇帝书及山川形胜久长大计区区于簿书期防之间者可以观矣
　　乞医病囚状具载治平手诏熙宁劄子折衷其説毋坐狱官罪而课医病者功罪
　　在登州日乞还水军以御戎乞罢盐以弭盗
　　给田募役状乞毋取役法寛剰钱而陈差役五利二弊条合行十二事
　　乞免给散青苗钱斛状有云农家量入为出缩衣节食虽贫亦足若令分外得钱则费广何所不至不可设法网民使快一时非理之用而不虑后日催纳之患以万乗君父之尊而负放债取利之谤皆痛切之言也
　　论每事降诏约束状谓天子法天无言而治大事乃言在三代为训诰誓命汉以下为制诰皆所以鼓舞天下不轻用也今一事一诏防慢王言莫此为甚愿重惜王言待大事而发则天下耸然敬应
　　辨馆职策问第二首备述与温公争役法事
　　论鬼章凡四状谓阿里骨董氊贼臣伪书求立执政不审轻授节钺而鬼章叛今虽得鬼章不足辄贺亦不可轻杀当其与温溪心共讨阿里骨所谓以夷狄攻又且乞戒边吏毋扰郡县诸羌之地使兵连无穷可谓精密之见矣
　　叶祖洽状元也初考官定第三等覆考官定第五等时东坡为编排官亦奏乞黜落然则一日之长定于风帘烛影片时之下特寄于幸不幸耳科甲何足以论天下士哉
　　知贡举备奏巡铺内臣摧辱举子而巡铺始于练亨父为试官凌忽致喧閧而然欲立法罗织举人者罚之
　　谕恩榜得官贪冒者众经明行修请记者众并行废罢科甲旧出圣意今着定令则非矣
　　富弼母在殡仁宗罢春燕
　　灾沴状説容芘小人极切
　　周穜乞用安石配享神庙东坡悔举自劾力言小人不可复纵之状
　　乞赐州学书板状惟恐养士之不广近世为师儒官屑屑然惟务限节士子者可以观矣
　　捉顔益顔章禁勘而人户并纳好绢得禁戢之要领也乞度牒脩廨宇状云孙沔作中和堂梅挚作有美堂蔡襄作清暑堂皆务创新不肯脩旧防哉言乎足以穷官廨朽坏之原矣
　　论髙丽进奉状得光武闭玉闗之意相如张骞辈小人生事夷狄以弊中国者当愧死地下也
　　论役法状辨差役雇役利害明白
　　奏西湖不可废五事及申省六条既开葑以复湖复闸闭江潮不得入盐桥河而引湖水入清湖河者凡五道以相灌输可为杭州万世功矣
　　奏户部勾取度牒状云不惜饥民而惜此数百纸度牒惜毫毛之费致丘山之损
　　应诏论四事状有云民之疾苦州县官日夜残伤其肌体散离其父子破坏其生业为国敛怨而了无丝毫上助国用某人市易户抵当积欠盐钱产业当酒拣下绢賖欠钱数目虽多皆是空文放之则损虚名而收实惠不放则存虚数而受实祸三五年后势穷理尽不得不放当此之时亦不得谓之圣恩矣
　　奏浙西灾伤预于七月起请乞凖来年赈济其贴黄有云丰熟不须先知人又争奏灾伤正合预备相顾不言防哉言乎东坡陈乞痛快警切往往类此至云如所司以谓不须凖备即令各具保明结罪此则东坡之智所以防人之防奏者也
　　乞禁商旅通外国状备载庆厯以后编勅而许听蕃国商贩自元丰八年始
　　相度凖备赈济状云所乞数目虽广而所损钱数不多若待饥馑已成然后垂救则所费十倍无救于事凡四状第四状云开春才见米价増长便将义仓常平米贱价出粜但市价不长则一郡之民人人受赐
　　乞桩管钱氏地利房钱修坟庙拳拳忠厚之意见于言外
　　奏开石门河以避浮山崄用侯临之策也奏凿吴江以疏太湖之溢缴单锷之书也集众义以利无穷用心之广大如此
　　乞郡两劄平生出处莫详焉惜其气之未平耳
　　单锷论吴中水利大略谓譬之一身五堰则首也荆溪则咽喉也百渎则心也震泽则腹也傍通太湖众渎则脉络众窍也吴江则足也五堰以上受宣歙池阳九江之水使入芜湖百渎在宜兴今存者四十九条自西堰之下众川由荆溪入震泽注于江以入海地倾东南其势然也自庆厯二年欲便粮运遂筑北隄横截江流五六十里遂致震泽之水常溢今欲泄震泽之水莫若以吴江岸凿其土为木桥千所以通粮运而随桥谼开茭芦为港走水
　　奏闻籴状检防编勅诸兴贩防斛虽遇灾伤官司不得禁止
　　乞备赈济状常平钱米只许粜籴以平市价全活自众若召募工役及依乞丐人例给与则本钱日耗乞立法不得支用
　　汝隂尉李直方捕盗乞酬赏
　　论理积欠官之所得至微而胥徒所取盖无虚日俗谓此等为县胥食邑户水旱不肯放税例皆拖欠两税较其所欠与依实检放无异明堂赦放非独失信于上帝所在转运提刑皆以摧欠为先务不复以防民为意盖函矢异业所居使然转运司隔州差官覆按使官吏畏惮不敢尽实检放小人浅见只为朝廷惜钱不为君父惜民　鬼腊【出再论积欠劄子】
　　论纲稍欠折状载刘晏以一千贯造船破五百贯为千系人欺隐之资至杜侍御以一千石船分造五百石船二只吴尧卿又勘防每船物料估给无复寛剰船始败坏而餽运不继天下之大计未尝不成于大度之士而败于寒陋之小人也今粮纲欠折因防检收税刻剥得粮纲税钱一万贯而今朝廷失防纲运米三十万石
　　乞罢税务赏格谓人人务为刻薄以希歳终之赏乞罢宿州修城谓妨坟墓六千九百所乞免五谷力胜税钱谓以物与人物尽而止以法活人法行无穷
　　奏内中车子争道谓女不当与斋祠
　　论髙丽买书利害谓东平王子求书汉大臣不予晋韩起买玉环于郑商人子产不许今若许买则文书山积于髙丽而云布于契丹使敌人周知山川险要边防利害为害至大不可许
　　上圆丘合祭六议谓祀上帝则地祗在焉分祀有三不可夏至不可举大众一也军赏不可复加二也神祗所素歆动则有吉防祸福三也
　　乞改居丧婚娶条谓释丧而婚邻于禽犊
　　奏马彻不可屏出学谓三学凡有进献文字先经长贰防详可否甚非子产不毁乡校魏相去副封之意也
　　上进陆贽奏议谓智如子房而文则过辨如贾谊而才不疎
　　诗赋论题备録上下全文始于元祐六年五月二十六日东坡奏请不掩其所不知也无书不记如东坡而待士之寛如此己则浅学而阻难他人者可观矣
　　赴定州以不得上殿朝辞遂上书劝处静观动守安稳万全之策
　　谓战兵尚不足于守谓保甲不可驱之于战惟弓箭社人户与强敌为邻自守骨肉坟墓皆处必争之地世世结髪与敌战再状乞修整此社时契丹已为达靼所叛
　　乞将陈损米乗饥年借贷上户赈济佃客愚恐借贷必有追偿之扰以陈损而求易新利官害民矣
　　乞修北岳安天元圣帝庙【定州曲阳县】
　　代张方平諌用兵书厯叙神庙朝诸臣用兵次第薛向为横山之谋韩绛效深入之计师徒丧败方且以败为耻于是王韶构祸于熙河章惇造衅于横山熊本发难于渝泸皆困弊腹心取无用之地以为功故沈起刘彛复发于安南使十余万人暴死十六五而李宪之师复出于洮州矣今喜于一胜凯防称贺赫然耳目之观耳至逺方之民肝脑屠于白刄筋骨絶于餽饷不得而见也慈父孝子孤臣寡妇之哭声不得而闻也譬犹屠杀以为膳羞食者甚羙死者甚苦况用人之命以为耳目之观乎其言哀痛切至真可为万世人主好用兵人臣好生事者之戒
　　代胜甫论西夏书臣僚欲用兵西方医人欲下一日而愈者也臣愿陛下之用兵如彭祖之观井然后为得也
　　代李琮论京东盗贼谓穷其党而去之不如因其材而用之使部内隂求豪猾之士或有武力或多权谋或通知术数而晓兵或家富于财而好施皆召而劝奬使以告捕自效但能拔擢数人则一路自然竞劝每州搜罗得一二十人即耳目徧地盗贼无容足之处矣
　　吕诲记温公以后事无一言及家私惟云今朝廷事尚可救愿公竭力
　　内制
　　安焘乞外郡不允荣亲莫大于功名养志不专于甘防缴文彦博吕公着免拜劄子礼经八十拜君命者一坐再至谓传命而拜非朝见也然则不免周天子赐齐桓公胙曰伯舅耋老无下拜谓拜于堂上非不拜也然且不敢钟繇以足疾乗车就坐疑若不拜然无明文马燧延英不拜盖临时优礼我祖宗朝如吕端老病亦止临时传宣不拜○生擒鬼章奏告归功于祖宗○批答文彦博乞致仕○奏帖吕公着吕大防范纯仁制○端午帖○阿里骨诏苗授制○太后手诏裁减防补○锡宴乐语
　　外制
　　王安石赠太傅制司马公韩维三代封赠吕惠卿责授皆题之显文畅者可法也
　　和陶诗
　　頴濵之序谓东坡责居儋耳华屋玉食之念不存于胷中谓子瞻尝称辙诗有古人之风自以为不若似皆非所宜言述东坡之论陶诗谓质而实绮癯而实腴则名言也
　　陶诗如采菊东篱下悠然见南山等句真机自然直与天地上下同流东坡拟和至尽未免有心矣然忧患之余有感于渊明之自适其适者意在言外不为诗发也君子读其和诗而悲之
　　暂聚水上萍忽散风中云二句见第四卷和与殷晋安诗
　　渊明桃花源记叙武陵人自云先世避秦乱来此则渔人所见乃其子孙非秦人不死者特其地深阻与外人间隔耳非有神异东坡载蜀青城老人村险逺不识盐酱亦桃源之比仇池世称福地而王钦臣尝奉使过之有九十九泉万山所环可避世如桃源然则世有増广桃源之事为神仙者甚矣其好怪也使果神仙安有不知今为何世而待问渔人者乎
　　东坡之文如长江大河一泻千里至其混浩流转曲折变化之妙则无复可以名状盖能文之士莫之能尚也而尤长于指陈世事述叙民生疾苦方其年少气鋭尚欲汛扫宿弊更张百度有贾太傅流涕汉庭之风及既惩创王氏一意忠厚思与天下休息其言切中民隐发越恳到使岩廊崇髙之地如亲见闾阎哀痛之情有不能不恻然感动者真可垂训万世矣呜呼休哉然至义理之精微则当求之伊洛之书

　　黄氏日抄卷六十二
<子部,儒家类,黄氏日抄>
　　钦定四库全书
　　黄氏日抄卷六十三　　　宋　黄震　撰
　　读文集五
　　曾南丰文
　　诗
　　星宿之宿作入声押韵见第四卷山水屏诗云争险挂星宿
　　麻姑山送南城罗尉诗可与欧公庐山髙为对
　　霿凇音梦送齐地寒雾凝木上如雪之名见第七卷冬日诗
　　论议传叙
　　唐论厯数三代以后惟太宗有天下之志有天下之材有治天下之效而不得与先王并者法度未备也敛多就寡文极有法然太宗之未得与先王并者亦恐实德之有媿耳实德如先王法度则古今异宜岂必一一先王耶
　　为人后议谓不当絶本生父母之名岂为濮议发耶然亦正论也要必存本生之名可也【濮邸入继大统又别】
　　公族议谓袒免以外尽当衣食于县官意则厚矣恐礼法不无等杀而先王未甞以天下私其族耳吁如民生何
　　讲官议谓古礼于朝则王及羣臣皆立无独坐者于燕则皆坐无独立者坐云者师所以命弟子而讥当时请坐讲者为非是欲以古制律今而讲官以弟子礼命其君耶
