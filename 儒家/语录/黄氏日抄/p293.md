<!-- { "loadSidebar": true } -->
　　咸淳十年六月六日崇德县尉朱君卒明年夏其孤属余铭其墓余惟君家世世读书号更楼朱家其先宗玉名戴氏礼吉先明易皆教授乡里君之仲父监渠先生和叔始以词赋教授君髫齓从之游年十二通科举业十七八驰声乡校二十三捧乡书二十六再捧乡书自是无试不魁独不利春官年五十七始以屡举恩得官越一年再荐于漕明年又不利春官越三年将之官俄以疾卒于家荐绅先生皆痛惜之君宏正洒落浩然不以世虑介其意人有用其文防勲者厚谢之毫发无取年饥籴踊即下其价以广施惠顾其器识自有足致逺大者至若词华俊发行辈辟易无敢与并驾每一涉笔科屋兄弟师友姓名赫奕翩翩满榜帖如大将出建旗鼓诸军所向攻城略地无不立隽功其锋又何可当也而乃止于斯非命耶世之侥幸致富贵者几人掇拾人绪余侥幸髙科者又几人而君独反制于命何耶然乡评物论蔼乎惟君是归于彼琐琐秽若弃唾彼虽幸而得之内心终惭沮不自宁或终其身没声利如君厚其积不计其报花竹满前觞咏自适名教内乐地陶陶然广大巨量又岂命之可制也耶君讳虑字山甫居庆元府慈溪之更楼曽祖祐免解进士祖汝明迪功郎汀州司户参军父辉迪功郎致仕方氏其妣也娶亦方氏继胡氏子男四人岳翁泗翁圣翁梓翁皆能力学世其家圣翁以后君之同祖弟秘秘尝为余杭县学学官女三人长适进士顾国寳次适修职郎新绍兴府余姚县尉范金次许嫁修职郎新婺州金华县丞汪衍道孙男二人景鳯景骥君生于嘉定五年七月六日得年六十有三德祐元年七月四日葬县之德门乡小桐防石湫之源初君之同祖弟秘与君同年荐于乡同年推恩同年卒同年同日葬亦同其地铭曰
　　彼驽骀饱刍粟嗟其意气何龌龊此天马识者希然其抱负何太竒有美人兮瑞世生不遇兮翩其逝同其乐者谁欤埙鸣篪应死生与俱

　　黄氏日抄卷九十七
