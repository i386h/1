<!-- { "loadSidebar": true } -->
　　景王立二十五年崩叔鞅者叔弓之子辄之弟也葬景王以卿行木讷谓犹愈乎不会者三月而葬速杜氏谓乱故
　　王室乱刘子单子以王猛居于皇秋刘子单子以王猛入于王城冬十月王子猛卒
　　木讷曰周景王太子寿早夭寿之母弟曰猛次嫡也王宠长庶子朝而立之景王崩二子角立刘子单子挟猛尹氏召氏立朝参商交抗迄五年而后定实景王为之也岷隐曰自入春秋以来周室盖三乱矣其祸皆生于父子兄弟嫡庶不明惠王宠子带几危世子齐威公盟世子于首止而位定襄王复宠带出居于郑晋文公纳王王室遂定向微二霸周室之乱岂减敬王之时然则春秋书王室乱者悯周室之微弱叹威文之不复有也悲夫
　　十有二月癸酉朔日有食之
　　书灾
　　二十有三年春王正月叔孙婼如晋癸丑叔鞅卒晋人执我行人叔孙婼【勑畧反】
　　传载武城人断木不殊推而蹙之取邾师邾愬于晋故婼如晋见执然取邾者武城人于婼何罪故书曰执我行人鞅则叔弓之次子也
　　晋人围郊
　　王子朝在郊晋为敬王围之也郊周邑也
　　夏六月蔡侯东国卒于楚
　　东国赂费无极而得立今卒于楚或役于楚而卒
　　秋七月莒子庚舆来奔
　　庚舆好劒劒成试之人故乌存帅国人逐之
　　戊辰吴败顿胡沈蔡陈许之师于鸡父胡子髠沈子逞灭获陈夏齧【父音甫】
　　楚帅六国之师救州来为吴所败见灭者二国而陈大夫见获夏齧者征舒孙
　　天王居于狄泉尹氏立王子朝
　　天王者王猛之弟名匄敬王也亦次嫡也当立其居狄泉避子朝也天王立矣尹氏又立庶长之子朝乱也
　　八月乙未地震
　　地再震
　　冬公如晋至河有疾乃复
　　将请叔孙婼以疾不果
　　二十有四年春王二月丙戌仲孙貜卒【貜俱缚反】
　　孟献子之曾孙孟僖子也尝属二子事夫子学礼
　　婼至自晋
　　婼见执婼不受辱不以货免晋不能屈礼而归之也公羊作叔孙舍胡氏从之嫌其以罪去氏也吕氏曰婼不言叔孙前见也此说得之不惑于凡例去氏之说矣
　　夏五月乙未朔日有食之
　　记灾
　　秋八月大雩
　　旱祭之僭者
　　丁酉杞伯郁厘卒【力之反又音来】
　　杞平公立十八年卒自城杞以来倚晋获安者也
　　冬吴灭巢
　　传载楚为舟师畧吴吴踵之灭巢及钟离沈尹戍曰几如是而不及郢注巢楚邑刘氏谓书云巢伯来朝则国也愚意古虽国而今属楚尔又按吴子遏伐楚门于巢卒则巢乃吴之雠也见灭亦势矣木讷曰吾将谋楚先灭其与国灭州来灭巢灭徐灭沈灭顿皆楚之与也
　　葬杞平公
　　虽不书月自八月至冬计亦五月而葬
　　二十有五年春叔孙婼如宋
　　传言往聘且为季氏逆女也然婼为正卿而为季氏逆女非礼
　　夏叔诣会晋赵鞅宋乐大心卫北宫喜郑游吉曹人邾人滕人薛人小邾人于黄父
　　谋王室也然王室之乱已四年赵鞅感郑子太叔不恤纬之言始为此会又约明年将纳王卒堕空言后二年敬王始入成周王自入也刘单之功也时列国诸大夫各谋弱公室以为己私姑为草次之会息人言尔
　　有鸜鹆来巢
　　周官鸜鹆不逾济鲁未尝有来巢为异说者谓飞鸟得气之先世将乱气自北而南
　　秋七月上辛大雩季辛又雩
　　左氏曰再雩旱甚也
　　九月己亥公孙于齐次于阳州齐侯唁公于野井冬十月戊辰叔孙婼卒十有一月己亥宋公佐卒于曲棘十二月齐侯取郓【孙音逊】
　　凡皆昭公谋去季氏不克而弃国之事也时鲁兵已属三家鬷戾谓去季氏亦非叔孙氏之利叔孟二氏皆释甲公遂孙于齐次于阳州待齐命也唁于野井齐返之境上而后逆之也叔孙婼之卒方公与季氏战叔孙婼在阚归而责季孙季孙有异志媿不能返公而祈死也宋公佐之卒如晋谋纳公而辛于行也齐侯取郓郓者鲁邑齐取之以处公葢无心纳公而然也春秋先五书公如晋至河乃复葢晋以政不在公不若厚季氏之为利其后两书公如齐三书公如晋三书齐晋唁公五书居郓四书在干侯以至于薨呜呼悲夫
　　二十有六年春王正月葬宋元公
　　元公立十五年卒
　　三月公至自齐居于郓夏公围成秋公会齐侯莒子邾子杞伯盟于鄟陵公至自会居于郓【鄟音专】
　　齐取郓以处公故至齐不可而居焉成者孟氏私邑与季氏为党公围之者以齐师围之也盟于鄟陵齐谋纳昭公也传称季氏使申丰赂齐之子犹沮齐侯不行公至自会居于郓者谋之不遂复退处郓邑也
　　九月庚申楚子居卒
　　平王立十三年卒信费无极杀伍奢父子而逐太子乱萌兆矣
　　冬十月天王入于成周尹氏召伯毛伯以王子朝奔楚天王敬王也成周王城之下邑今洛阳也子朝之乱王居狄泉今以刘单之力借晋师得入而王朝奔楚矣乱葢五年乃定
　　二十七年春公如齐公至自齐居于郓
　　自郓求齐不遂而复归于郓
　　夏四月吴弑其君僚
　　吴寿梦诸子长诸樊次余祭次夷末次札札贤欲立之不肯自诸樊余祭夷末以次相授必欲致国于札札终不肯而夷末传之子僚诸樊之子光曰札不立则我也使鱄设诸杀僚而自立
　　楚杀其大夫郤宛【于阮反】
　　传载宛直而和国人说之费无极辞令饮令尹子常酒且辞之出甲因谮于子常使杀之而灭其族国人不和亦灭无极而后定
　　秋晋士鞅宋乐祈犂北宫喜曹人邾人滕人会于扈传载令戍周且谋纳公也宋卫皆固请纳之士鞅取货于季氏辞小国而还岷隐谓乐祈犂北宫喜其在宋卫非华向孙比也故犹欲纳公士鞅专晋同恶相济宜乎不肯木讷谓鞅方有分晋之心特未得其间其会诸侯姑以是感季氏而结死党尔愚按鞅之誉季氏以辞小国者甚悉则木讷之论非刻也得其情也
　　冬十月曹伯午卒
　　曹悼公立九年卒
　　邾快来奔
　　木讷曰邾来奔者四窃邑来者二季氏实利之为逋逃主也
　　公如齐公至自齐居于郓
　　传载齐饮公酒以宰献而卑公明年遂如晋
　　二十有八年春王三月葬曹悼公
　　注六月而葬缓
　　公如晋次于干侯
　　干侯晋邑子家子劝公待于竟不从晋使还竟上而后逆之次于干侯不得入也岷隐曰公之在国也屡如晋犹不得入今出亡欲至晋其可得乎木讷曰晋之六卿即鲁之三家也前日扈之盟既乞货于季氏今其忍背赂以伤其类哉故徒次于干侯而不得入
　　夏四月丙戌郑伯宁卒六月葬郑定公
　　郑定公立十五年卒注三月而葬速
　　秋七月癸巳滕子宁卒冬葬滕悼公
　　滕悼公立二十五年卒
　　二十有九年春公至自干侯居于郓
　　求晋不得入又退而归鲁之邑
　　齐侯使高张来唁公公如晋次于干侯
　　不纳公而来唁公已非矣况又称之以主君是辱之也非唁之也岂以其舍齐求晋晋不偶而复归故憾之耶然使齐能纳公公何辱于晋
　　夏四月庚子叔诣卒
　　高氏集注曰叔诣欲纳公而卒季孙意如曰叔诣无病而死此无公也非我罪也观意如此言逆节甚矣宜公之不能忍也先师席亦尝谓昭子之卒则曰天之弃鲁叔诣之卒又曰无公天命也季氏之无君无天于斯为甚
　　秋七月冬十月郓溃
　　岷隐曰昭公弃一国而居其邑犹不能容相率而叛之岂非畏季氏之暴而不顾乎西畴曰公适去郓而郓溃见鲁之民皆畏季氏而不敢宁公也先师谓齐取郓居公郓畏齐不敢叛既舍齐而之晋故郓亦叛之自此一邑亦无有而终于干侯矣悲夫
　　三十年春王正月公在干侯
　　向于郓书居以郓犹鲁邑也今于干侯书在以郓溃而适晋之干侯则公已无鲁特于岁首书其所在以存公实悲之也岷隐曰坤上六嫌于无阳故称龙焉公在干侯固嫌于无耶
　　夏六月庚辰晋侯去疾卒秋八月葬晋顷公
　　晋顷公立十四年卒未尝亲盟会会黄父谋周会扈谋鲁皆大夫具文为之晋以是衰三月而葬亦大夫之简其君也
　　冬十有二月吴灭徐徐子章羽奔楚
　　传载楚受吴掩余烛庸二公子之奔吴故怒而灭徐徐楚之出也伍贠教吴三师更迭肄楚以罢之楚遂病
　　三十一年春王正月公在干侯季孙意如会晋荀跞于适厯【跞力狄反适丁厯反】
　　公在干侯晋地也季氏会晋恐晋之纳公也季氏与晋大夫同恶相济蔑公而植私传载晋侯欲纳公范献子召季氏如晋使纳公然经书会于适厯则非晋都谓季氏请罪于晋侯恐未可信果如所载亦晋定公初立有意纳公而士鞅荀跞辈姑为和君臣之说以款之耳
　　夏四月丁巳薛伯谷卒
　　高氏集注曰入春秋以来惟庄三十一年书薛伯及此始书名
　　晋侯使荀跞唁公于干侯
　　谷梁曰唁公不得入于鲁也曰既为君言之矣不可者意如也
　　秋葬薛献公
　　亦始书葬
　　冬黑肱以滥来奔
　　黑肱邾之别子也滥邾之别封也以滥来奔窃其邑以叛也邾庶其莒牟夷与今黑肱为三叛臣
　　十有二月辛亥朔日有食之
　　书灾
　　三十有二年春王正月公在干侯
　　存公所以诛季氏
　　取阚【口暂反】
　　注谓公取之公羊谓鲁取之则季氏也葢如取鄟取邿之比二说未知孰是夹漈曰鲁羣公之墓在阚公将见先君取之木讷曰阚鲁羣公墓隧之所在公在干侯不得祭于庙姑取墓隧之地以寓孝思定元年葬昭公季氏使役如阚将沟焉则昭公亦葬于阚昭公无乃知其将终于干侯取阚以为死所乎愚按此说考究为精
　　夏吴伐越
　　木讷谓吴将报楚越楚之与也故先伐越然不若姑结其心以离楚党今先伐越故入郢未反而越亦入吴矣其结怨连祸始此
　　秋七月冬仲孙何忌会晋韩不信齐高张宋仲几卫世叔申郑国参曹人莒人薛人杞人小邾人城成周岷隐曰周营洛邑其居九鼎者曰王城其迁顽民者曰成周平王迁于王城至敬王入于成周晋率诸侯之大夫以城之葢于是周再迁矣既而为东周西周则又迁矣
　　十有二月己未公薨于干侯
　　昭公立三十二年攻季氏不克而在外者八年卒客死干侯葢季氏之专政四世矣民知有季氏而不知有君矣事至此极岂不悲夫然史墨对赵简子反誉季氏而谓君臣无常位此非君子之言葢借季氏以逢赵氏之恶尔
　　昭公十九岁犹有童心既立事晋晋以政不在公宁失公而不可失其大夫七如晋而五不得入及不胜其愤而攻季氏宁如齐而不如晋卒之齐晋皆莫救而客死干侯呜呼悲夫

　　黄氏日抄卷十二
<子部,儒家类,黄氏日抄>
　　钦定四库全书
　　黄氏日抄卷十三　　　　　　宋　黄震　撰读春秋【七】
　　定公
　　名宋襄公子昭公弟諡法安民大虑曰定
　　元年春王
　　独不书正者昭公去年十二月薨于干侯定公今年六月方立时无国君正朔无所承也
　　三月晋人执宋仲几于京师
　　传载诸侯城成周宋不受功也先儒谓执人于天子之侧罪反大于不受功者矣
　　夏六月癸亥公之丧至自干侯戊辰公即位秋七月癸巳葬我君昭公
　　木讷曰昭公死于干侯凡六月而后丧至丧至六日而后定公立存没之命皆制于季氏定公襄之子昭之弟季氏废昭公之世子衍及务人而立之宜其久而不决也昭公八月而葬其故可知矣愚按左氏载季氏葬昭公于墓道南孔子为司冦始沟而合诸墓
　　九月大雩立宫
