<!-- { "loadSidebar": true } -->
　　黄氏日抄卷六十八　　　　宋　黄震　撰读文集十
　　叶水心文集
　　奏议
　　淳熙上殿劄子大略云恢复一大事而言者皆曰敌难攻当乘机不可动当待时夫机自我发非彼之乘时自我为何彼之待敌之难攻者岂真难而不可动者岂真不可正以我自有所难我自有所不可葢其难有四国是一也议论二也人才三也法度四也其不可有五兵以多而遂至于弱财以多而遂至于乏不信官而信吏不任人而任法不用贤能而用资格凡五也若置而不论因而不改则我之难者真难矣敌岂复有易攻之机我之不可者真不可矣敌岂复有可动之时
　　应诏条奏六事谓六事未善皆治国之意未明之故国势也士也民也兵也财也纪纲法度也愚谨按上殿当孝宗临御二十六年应诏当光宗受禅初年
　　又上执政荐士
　　辩兵部郎官朱元晦劄子此晦翁为林栗所劾而水心辨之者按栗时为法从水心非言官又所学与晦翁不相下非平昔相党友者一旦不忍其诬出位抗言廷斥不少恕此当与汲长孺面责公孙张汤者同科呜呼壮哉然晦翁初不以此重轻而水心则由此与之重矣
　　淮西论铁钱五事甚悉
　　嘉泰上殿三劄一言人材当和平二论湖南毎小歉不自给漕司宜择利源为水旱急难百姓指凖之地三论泉南南外宗子请受准元指挥转运司应副一半本州代宣信建昌邵武上供银一万五千六百余
　　两四郡应副本州绢今转运司不支钱宣与建昌邵武不还绢
　　开禧上殿劄大略谓恢复危事先定其论而后修实政行实德何名之赋害民最甚何等横费裁节宜先减所入之额定所出之费不须对补便可蠲除【东南歳赋八千万缗】
　　安集两淮申省状因民之欲令其依山阻水
　　屯田画一申请状真州于歩滁州于定山和州于杨林石防三处并量筑堡坞此外深入第二层差
　　续陈堡坞利害状募勇士渡江北刼敌营凡十数往返取其俘馘以报江南人心始安敌亦由此卷甲遁矣三国孙氏常以江北守江不以江南守江见团结山水为寨者四十七处○谨按水心淳熈上殿以复雠为第一大事至开禧用兵又指以为至险至危事宜识事机者然犹为韩侂胄用金陵之行一语不践夫兵固非为士者所宜轻言非言之难而为之难也
　　大学讲义前后接续皆讲礼器公盖欲以礼为治者所讲率明白而释囘増美质一语讲之尤粹若曰私欲颇僻所谓囘也礼与之周旋而同其作止使之阴自消弭如冰之于水春风之被物所谓释回也礼之所加犹玉之山龙其文犹素之藻缋其章也岂不焕乎其愈明哉所谓増美质也辞虽不免于文而理则善矣至讲下文如竹箭之有筠也如松栢之有心也则谓礼之于人可学而至非如竹箭松栢之本有而无待乎人愚意此公自有所见而经意未必然也松竹之有筠有心正以比君子之有礼岂顾二之而反谓其非如也哉然公之所以通连其讲者实归宿于末章欲称财而为礼不杂于人欲之流放以礼从天下而帝王之綂绪接也呜呼后世之取财于民视古百十倍而用益不足民穷到骨朘削愈甚此礼之不立而财愈多愈乏使然也公尚礼学而尤精究财赋本末欲起而救之至切也讲义其微意所在乎第恐讲道天子之学犹有本领在而此又其节焉尔
　　表啓
　　文平意顺水心大手笔也四六语如此近世雕镂自以为工者何如也卷六卷七皆古诗如超然北斋虎丘皆水心为浙西宪司干官时作也
　　记
　　汉王新修学记厯叙江汉古今材质文有节奏可观烟霏楼记公守蕲时所作冩景状物佳
　　温公祠堂记公生光州因以为名王闻诗守光改祠之而水心为记谓公犹常人尔充实积乆为宋元臣此最善言公者
　　乐清三贤祠王龄与钱尧卿贾如规也
　　醉乐亭记永嘉俗尚西山之游吏因逻酒利数倍宣城孙公为郡始纵民自饮作新亭以休遨者名醉乐记未及古今政教尤佳
　　石洞书院记东阳郭钦止得石洞作室储书礼名士以教乡里之秀者
　　千佛阁记因人情施舎而及治道之中
　　白石经藏记记少年游厯可观末以其成先志而记之亦得体
　　山祠堂记杨氏子孙卖宅太守余景瞻赎还之又修补其漏阙因以祠山记文优缓而理趣髙
　　平阳县代纳坊塲钱记知县汪季良以所没造伪防田及废寺田求提举孟植上之朝求就赐县用禾利补青册钱许之记文载败阙坊名钱之扰甚切
　　敬亭后记谓程氏诲学者先以敬为非当先复礼盖水心之学然也愚按干淳间正国家一昌明之会诸儒彬彬辈出而说各不同晦翁本大学致知格物以极于治国平天下工夫细宻而象山斥其支离直谓即心是道陈同甫修皇帝王霸之学欲前承后续力拄乾坤成事业而不问纯驳至陈傅良则又精史学欲专修汉唐制度吏治之功其余亦各纷纷而大要不出此四者不归朱则归陆不陆则又二陈之归虽精粗髙下难一律齐而皆能自白其説皆足以使人易知独水心混然于四者之间总言綂绪病学者之言
　　心而不及性则似不满于陆又以功利之说为卑则似不满于二陈至于朱则忘言焉水心岂欲集诸儒之大成者乎然未尝明言綂绪果为何物令人晓然易知如诸儒者尝略窥其所指为綂绪者似以礼为主故其言曰学必始于复礼礼复而敬立矣安上治民莫善于礼若然则又似专言推行于文物制度之礼以防民之非者也非吾夫子所指根本于吾内心之礼使克去巳私而复之者也礼不先于克己礼将何自而复学不先于敬巳私又何自而克己且未知所以复礼又何以使民俗之复礼而公之言綂緖又将何所从始耶且功利之学不必问也义理之学不容不辩也公于义理独不满于陆而不及朱似于朱无忤者然朱之学正主程而程之学专主敬乃反以程子之言敬为非又何耶且敬也者尧舜禹汤文武周公孔子以来相传之说非程子自为之説也苏子瞻千古竒材独以轻薄雠程子终身思所以破其敬之説尚终其身不能而水心欲破之宜其説之不能自白也
　　上蔡祠堂记谢显道独一子克念流落台州寻亦死克念有子偕偕三子无衣食替人承符引黄防为郡访得之请见抗賔主礼给冠带钱米置田宅祠显道于学
　　瑞安修学记若但竖数十屋而宫羣数十士而饭而曰教养尽是矣何易也愚谓此痛快语
　　北村记为尚书吴兴沈公作也文有雅韵读之如阅山水画一竒也王文正祠堂记文有余韵亦一竒也
　　叶岭书房记为蔡任作亦佳
　　风雩堂李伯珍筑之豫章之囿而水心为记风雩今为圣门一大议论善形容者往往极于髙明水心谓舞雩鲁之禊事防不敢必放用服闾里耳説极平实而文采然可读也
　　温州修学记以周恭叔郑景望薛士龙陈君举四人为永嘉相承之儒宗
　　绍兴诸暨二荘一备修海堤一备鹿鸣举送嘉定七年太守赵彦倓所建记末尤拳拳于鉴湖之未复
　　郭氏种德庵记为磊卿兄弟作也其略曰家非德不兴德非种不成虽一人之家未尝不与天地同其长乆所以不能者人毁之也谦者种之盈者毁让者种之争者毁廉者种之贪者毁退者种之进者毁种不求获不敢毁不敢成圣人之徳也
　　温州社稷记以社稷神明之正与世俗淫诬对形文极华赡
　　季子庙记戒晋陵之俗多讼文字好
　　南安三先生祠堂记谓周子二程当着令通礼
　　台州三先生祠堂记提刑罗适侍郎陈公辅詹事陈良翰也
　　宜兴修学记谓荆溪禹贡中江愚按禹贡明指岷山江为中江公何忽有此言也
　　寳婺观即八咏楼也唐为观太守洪迈请令名
　　连州开楞伽峡记嘉泰二年崖坠壅水李华疏之小石繂运大石镵落上以火攻下以堰取余隐石平流中创巨灵凿贯木百钧捣之糜碎
　　湖州胜赏楼自柳恽江南曲始
　　序
　　石庵蔡瑞藏书敎族人于墓侧者
　　阴阳精义序朱伯起师郑景望与景元友嗜地理学著书二十篇公谓苏子瞻居阳羡而葬嵩山朱公元晦听蔡季通预卜藏穴好竒者固通人大儒常患也余特载其师友源流
　　纪年备遗平阳朱黼作也黼字文昭师陈君举
　　徐致中论书法如匠造屋木之分寸必应绳墨故分为防画合而为字无妄施者
　　巽岩集序略曰自有文字以来名世数十大抵以笔势纵放凌厉驰骋为极功风霆怒而江河流六骥调而八音和春辉秋明而海澄岳静也公未尝藻黻琢镂以媚俗为意曽防之瑟方希化人之酒欲清又非以声色臭味自怡悦也愚谓水心此言亦冩胷中之所自得者欤巽岩蜀人李焘也着通鉴长编二子壁皆名世
　　周会卿诗序一干之兰芳香出林岂纷然桃李能限断哉
　　松庐集序杜甫送杨六判官使西蕃诗直下无冒子始末只一意令翁常之作颇似之
　　归愚翁文集序为郑伯英作即景望弟景元者也景元及第第四人既任秀州判官终其身二十余年不复仕诸公贵人知其才大气刚中心畏之故也孔翠鸾鳯矜其华采顾影自耀为世珍惜是固然也若夫蛟龙之兴云雨则雷电皆至霮防百里岂区区然露小技衒细巧而足哉
　　翁灵舒诗集序云起魏晋厯齐梁士之通塞无不以诗而唐尤甚彼区区一生穷其术而不悔者固将以求达也如必待达而后工工而无益于用舍之数则奚赖焉君头髪大半白旁县田一顷蛙鸣聒他姓城隅之馆水石粗足而不能居也愚观灵舒四灵之一也水心所以斥骂者如此而世以晩唐诗名者尚遥拜之为宗师可叹也已
　　周南仲后序讥其求异而无成
　　黄文叔周礼序略曰周礼晩出而刘歆遽行大坏矣苏绰又坏矣王安石又坏矣孔子未尝言周官孟子亦以为不可得闻一旦骤至如竒方大药非黄帝神农所名无制使服食之法而庸夫鄙人妄咀吞之不乱颠错几希
　　法明寺教藏记为僧师昶作也终之曰夫浮屠以身为旅泊而严其宫室不已以言为赘疣而传于文字愈多固余所不解尝以问昶昶亦不能言也
　　宗纪序谓佛学入中国其书具在有胡僧教以尽弃旧书不用畔佛之学而自为学倒佛之言而自为言皆自以为已即佛而甚者至以为过于佛也
　　吕子阳老子说序谓每叹六经孔孟举世共习其魁俊伟特者乃或去为佛老荘列之説恠神灵霍相与乱甚至山栖絶俗木食涧饮以守其言异哉愚按此两序识到理明尤水心文之絶特者可以成诵故表出之
　　胡尚书序尚书名沂余姚人富贵有节无侵寻之求尝喻国体犹半存之身
　　题跋
　　题画婆湏密女载程正叔斥秦少游词语防天事河豚虽毒而人能啖之毒又甚矣
　　石月砚屏中涵树影
　　戴肖望病诣王大受曰无苦乆客心动耳留荐燠馆食软腻把酒谈笑肖望欣然忘还【题拙斋诗后】
　　潘彦庶轻鄙举子学出经入史于众人思虑不到处下议论空写卷子上竟莫遇精识
　　题刘潜夫南岳诗建大将旗鼓非子孰当何必四灵哉题周简之文云外学乃致穷之道
　　题义役保正长法不承引帖催二税今州县以例相驱士民同苦至预醵钱给费名曰义役然则有司失义甚矣
　　祭父
　　涧底之松山上之苗言崇髙者易慿也【祭韩子师尚书】
　　髴髣【祭王才叔倒压韵】
　　墓志铭
　　徐谊待制提举浙西言水不可疏谓旧田沟浍当濬围田下脚无辄开已开未填当合行是三说农不病矣似于今不合其责赵丞相为忠则忠为奸则奸非言也然荐蔡必胜终定防
