<!-- { "loadSidebar": true } -->
　　厯铭上动下静象天地前推一荡象六子昼夜运行命不已祖精纷纶物资始君子省身盍顾諟无小无大本一理
　　醉牀铭责酒清易责人清难智者于酒可以反观陶器铭一线之漏足以败酒一念之差得无败所守乎安庆劝谕榜周世宗攻两淮淮人结集保伍截纸为甲号曰甲军大败周师盖淮人忠实勇健若能固习虽有强敌莫能为患又唐咸通间浙东贼裘甫掠诸州惟明州之人相与谋曰贼若入城妻子皆为葅醢况货财能保之乎相帅出财募勇士治器械立栅浚沟断桥固守贼不敢犯况我淮民
　　临川劝谕榜谓工于讼者自絶天地毁辱父母破荡家业殃及后代言具精到可为世戒
　　晦庵先生行状自延平李先生学于豫章罗先生云云至是殆天所以相斯文笃生哲人以大斯道之传也共八板当别録成诵
　　墓志铭
　　知果州李道传志铭隆州井研人逆□见胁君抗节不挠进官二等为太常愽士请以周邵程张五人从祀知真州筑城又筑城外两名埧浚二濠决州之东北陈公塘以水为阻筑仓储籴补忠勇军按阅弩手民兵请六合戍兵取拓防魏大武土木偶杀江中为江东提举行属部劾贪吏十余黥逐胥吏百余人释狴狱二百余人逮系池阳戍将之杖统制官者分赈宣池歙三郡除兵部辞得果州以郊归卒年四十八愚按君盖蜀人尊信文公道学之倡也兄心传以史学显弟性传后仕至执政有为心传后名献可者其子
　　董叔重番昜人名铢晦庵高第方伪学之禁严学者多变节逃散叔重正色谕之翕然以定晚年登第仕止金华尉
　　干淳之盛晦庵南轩东莱称三先生独晦庵先生得年最高讲学最久尤为集大成晦庵既没门人如闽中则潘谦之杨志仁林正卿林子武李守约李公晦江西则甘吉父黄去私张元德江东则李敬子胡伯量蔡元思浙中则叶味道潘子善黄子洪皆号高弟又独勉斋先生强毅自立足任负荷如辅汉卿疑恶亦不可不谓性如李公晦疑喜怒哀乐由声色臭味者为人心由仁义礼智者为道心如林正卿疑大易本为垂教而伏羲文王特借之以卜筮如眞公刋近思后语先近思而后四书先生皆一一辨明不少恕甚至晦庵谓春秋止是直书勉斋则谓其间亦有晓然若出于微意者晦庵论近思先太极说勉斋则谓名近思反若逺思者晦庵解人不知而不愠惟成德者能之勉斋提云是君子然后能不愠非不愠然后为君子晦庵解敏于事而慎于言以慎为不敢尽其所有余勉斋提慎字本无不敢尽之意特以言易肆故当谨耳凡其于晦庵殁后讲学精审不苟如此岂惟确守其师之说而已哉若其见之行事则如宰临川新淦推行实政守安庆汉阳慷慨事功又皆卓卓在人耳目然则晦庵于门人弟子中独授之屋妻之女奏之官亲倚独切夫岂无见而然哉勉斋之文宏肆畅达髣髴晦翁晦翁不为讲义而勉斋讲义三十二章皆足发明斯道其诲学者尝曰人不知理义则无以自别于物周旋斯出自少至老不过情欲利害之间甚至三纲沦九法斁亦将何所不至其言哀痛至此其为天下后世虑也亦逺矣勉斋之生虽在诸儒后故以居干淳三先生之次明晦庵之传在焉

　　黄氏日抄卷四十
<子部,儒家类,黄氏日抄>
　　钦定四库全书
　　黄氏日抄巻四十一　　　　宋　黄震　撰读本朝诸儒理学书【九】
　　山先生文集
　　诗
　　此日不再得頽波注扶桑蹮蹮黄小羣毛髪忽已苍愿言媚学子共惜此日光术业贵及时勉之在青阳此示同学首章也足以警惰
　　题钓台诗谓东汉不任三公故子陵不就其招恐未必然若子陵意果出此合为光武一言题吴国华钓台以璜溪严瀬对起而总之云圣贤遇合自有时洁身乱伦非所知以国华自作记不取子陵也又恐贬子陵太过
　　江上夜行诗氷壶防灔接天浮月色云光寸寸秋不用乗槎厉东海一江星汉拥行舟
　　望湖楼晚眺诗斜日侵帘上玉钩檐花飞动锦纹浮湖光冩出千峰秀天影融成十里秋翠鹬翻风窥浅水片云随意入沧洲留连更待东窓月注目晴云独倚楼
　　书
　　上渊圣皇帝畧云自崇宁迄宣和寛防之诏嵗一举之宣之通衢而人不听挂之墙壁而人不视以其文具而实不至故也祖宗时荆湖南北江东西漕米至眞下卸即载盐而归自胡师文以籴本献羡余而籴本乃取之诸路昔每路盐课无虑数十万缗自钞法行盐课悉归货务诸路一无所得太宗甞谓幸门如防穴不可塞篙工柂师有少贩鬻但无妨公不必防问自直逹钞盐之法行而囬纲无所得愿捐数百万以为籴本弃囬运以养舟人臣甞任萧山县令有钱清盐场亭户多逃亡至追捕拘繋之盖盐之入官一斤不过四五钱计其工力之费十不偿其二三愚按山当时事之艰难而陈民情之纎悉如此救时者可观矣
　　奏状
　　靖康元年正月渊圣召先生置谏垣七月乞致仕得祠时年七十四明年髙宗即位召赴行在除工部侍郎侍讲建炎庚戍致仕凡奏状皆其辞免状
　　奏议
　　谓童贯为三路緫帅弃军而归朝廷不问梁方平何灌相继而遁又置不问使敌人善觇国则胜负已决矣又谓宰执首为窜逸自全之计亦宜稍正典刑比闻士民伏阙诟詈大臣无所不至盖国人之所共弃也
　　姚平仲杀略相当未为大衂宁忍坐视而不救姚古种师平刘光世皆一时名将乞召至榻前问以方畧
　　李邦彦李邺皆国人所共弃今以平贼和议之功归此二人士庶读者皆衔恨乞收还榜示
　　乞罢茶盐云仁祖曾茶浄利均为茶租使自兴贩今茶租如故而法愈宻是之又也周世宗以河朔盐息均之人户熈宁中有议再者朝廷不行今盐息如故而又设官置司与他路等江浙有蚕盐今蚕盐不支而偿绢不免宜一遵祖宗之法罢提举茶盐司
　　乞出师云金人驻兵磁相攻刼无有纪极吾虽欲专守和议不可得也彼见吾髙城深池未易凌犯勤王之师四面而至姚平仲与之交兵忍而不敢怒朝廷割三镇二十州之地与之是助冦而自攻也
　　乞罢赵野云今自李邦彦而下废罢殆尽独野居职如故乃建请士庶名字有犯天王君圣及以主字为称谓者悉禁上皇废格不行而野防然自如
　　乞黜责王云等云童贯梁师成李彦皆天下所共嫉宇文虚中王云皆童贯腹心韩驹謟附李防献赋入仕寅缘师成躐典诰命王子献在京东与彦为姻好依势裒刻近见除向子韶为京东漕其人操守坚正凡李彦党与宜委之究治
　　乞罢孙觌和州乞用朱震充博士乞追还元祐党人旧职乞诛姚古正其逗留不赴太原之罪以肃军政
　　谓王安石言陛下若以尧舜之道治天下虽竭天下以自奉不为过守财之言非正理其后王黼应奉花石竭天下自奉之説倡之也安石释鳬鹥守成之诗谓以道守成者役使羣众泰而不为骄宰制万物费而不为侈其后蔡京辈轻费妄用专以侈靡为事盖祖此説则安石邪説之害岂不甚哉望追夺王爵毁去配享之像
　　王黼伏诛而蔡京父子止窜湖外望取京父子与邦彦大正典刑投之岭海其间为蔡氏邦彦所用之人当一视之察其贤而用不贤而去茍无事实概以党附为言者是欲中伤不可不察夫以二十余年之间是数人者实秉国柄天下之士不仕则已其仕于朝者皆其荐引也非蔡则王非王则李若尽指以为党而逐之是将空国无人矣
　　与宰执劄子愼令当于其始
　　诸犯货不得根究来歴违者以故入人罪论自祖宗至熈丰未之有改今茶法独许根究
　　书
　　答吴国华王氏奉佛至舎其居以为佛寺其徒有为僧者则作诗以奬就其志若有羡而不及者
　　寄俞仲寛建劔汀邵之民多计产育子吾郡吾邑惟顺昌独甚富家不过二男一女中下一男而已
　　答吴仲敢韩子曰仁与义为定名道与德为虚位道固有仁义而仁义不足以尽道则以道德为虚位者亦非也愚按吾儒言仁义道德异端捶提仁义而专称道德故韩子之辟异端专于此辨之天下无不善之仁义故曰定名道有君子之道有小人之道德有吉德有防德故曰虚位虚位云者如一空椅子好人也可坐不好人也可坐吾儒由仁义而为道德则实此虚位道为君子之道德为吉德异端弃仁义而居之则反是矣其説可谓工甚而程门或以为非今山之説专卑仁义而尊道是正溺于老子之学耳
　　答练子安书古之为贫者岂特耕稼陶渔而已今使吾徒耕稼能之乎不能也使之陶渔能之乎不能也今是数者不能将坐待为沟中瘠而可乎不然则未免有求于人如墦间之为也与其屈己以求人孰若以义受禄于吾君为安乎
　　先生语录其间颇有失眞者【与游定夫】伊川语录旧惟罗仲素编今行李已遭贼火【与胡康侯】
　　与陆恩仲闻吾友欲削髪为僧甚乖所期中夜思之寐不交睫世之为佛之徒者将以为道邪则废人伦逆天理将以求福田利益则与世之行谒公门以邀名逐利者无以异也
　　上提举元祐差役自二百五十亩以上充弓手大抵十年两役
　　与刘噐之夫物我异观不能通天下为一正今日学者之失与翁子静书云防佛于一盖心传自到之学愚按山之学专欲物我为一此溺于佛氏无人相我相之説耳
　　答陈莹中康节先天之学不传于世八卦有定位而先天以干巽居南坤震居北离兊居东坎艮居西又以十数分配八卦独艮坎同为三数此必有説也以爻当期其原出于系辞而以星日气分布诸爻易未有也其流详于纬书世传稽览图是也子草盖用此耳卦气起于中孚冬至卦也太以中凖之其次复卦太以周凖之升大寒卦也太以千凖之今之厯书亦然则自汉迄今同用此説也而先天以复为冬至噬嗑为大寒又谓八卦与文王异若此类皆莫能晓也又书云太之书子云覃思浑元三摹而四分之极于八十一首旁则三摹九据极之七百二十九賛当期之日又为畸赢二賛以尽余分之数其用自天元推一昼一夜隂阳数度星日之纪与泰初厯相应其为书盖欲自成一家初无意于賛易也恐其书特易中之一事与易经不尽相渉也又云温公自孔子而下独谓雄为知道雄之论孟子曰知言之要知德之奥又曰诸子者以其异于孔子也孟子异乎不异夫雄以孟子不异于孔子温公于孟子乃疑之则虽以雄为知道而于雄书亦未尽信也
　　与李泰发车驾驻永嘉若入闽中则是举中原弃之近防州又大扰焚毁庐舎十八九不知隆祐可以安居彼否
　　与廖用中上四州军残破特甚亦不免科敷每一钱产科借三文福州为不经残破每一钱产科借百文
　　与吴守书虽有船由海道去不知领之者为谁一非其人则有害无补
　　与胡康侯斗纲之瑞连贯营室织女之纪指牵牛之初以纪日月故曰星纪五星起其初日月起其中其时为冬至其辰为丑三代各据一统明三统常合而迭为首而还五行之道也周据天统以时言也商据地统以辰言也夏据人统以人事言也　又云若谓以夏时冠月如定公元年冬十月陨霜杀菽若以夏时言之则十月陨霜乃其时也不足为灾异愚意灾在杀菽不在陨霜也
　　朝廷着令收税不许过三分是预为罔民之具以资裒刻之吏耳非令之善也
　　答练质夫向在谏垣甞论王氏之失太学诸生安于所习閧然羣起而非之
　　记　序
　　陈谏议祠堂记初蔡京为翰林学士承防潜奸隐慝未形于事虽位通显世人莫知其非也陈公莹中力言京不可用用之必为腹心患
