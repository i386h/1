<!-- { "loadSidebar": true } -->
　　本朝之治逺追唐虞以理学为之根柢也义理之学独盛本朝以程先生为之宗师也中更新经之説世道遂至于不忍言中天以来程门之学惟和靖尹先生岿然独存而得程门之传者亦惟和靖为冣正硕果不食此阳刚之所以来复欤余仕呉门得拜和靖遗象而访其后人无之及来临川得见州学正姓尹问之正和靖犹子之孙和靖我朝之硕果学正又和靖家之硕果矣学正出示家传因太息而书其后盖所感不特在尹氏云和靖每谓语録不可信至晦庵集程録反有疑于和靖而学者多从晦庵余尝谓晦翁裒集之功固大和靖亲见之事尤的今程録中门人窜入禅语者颇多和靖之説其可废也哉此説己见别书咸淳癸酉闰六月
　　书侯水监行状
　　都水监侯公闵东南六路转输之苦引矾水溉畿内瘠卤成淤田四十万顷以给京师又筑王供扫之决浚运河之浅辟大湖立新堤开直河者凡二千余里尽瘁勤民至终其身先朝之乆任士大夫士大夫之専心实政乃如此不知掇拾塲屋之绪余躐取朝廷之美官其风始何时耶侯名献字景仁其后人子立出示其家藏之编因太息而书其后咸淳癸酉闰六月

　　黄氏日抄卷九十一
　　钦定四库全书
　　黄氏日抄卷九十二　　　　宋　黄震　撰【阙】

　　黄氏日抄卷九十二
<子部,儒家类,黄氏日抄>
　　钦定四库全书
　　黄氏日抄卷九十三　　　　宋　黄震　撰啓
　　台州郡斋永沈寺丞印四书【戊申冬】
　　伏以施药不如施方曩已叨于一卷医心犹甚医病兹愿见于四书然亦聊以自陈岂敢期于必得盖闻自唐虞三代之立极至夫子集其大成迨周张二程之谈经得文公更为精宻谓中庸为造道之奥谓大学为入徳之门论语皆答问之微言孟子尽义利之大训既为提其纲要又复次其简编支分节解而脉络之相通辞约义精而毫髪之无限乾坤广大因晓日愈见其光明海岱髙深赖春风更加其秀丽呜呼盛矣蔑以尚之某赋性下愚得师最晩加以科举之累岂知道义之方迩年以来荣望既絶収身心而伏读觉气味之愈长兹备门墙之贠遂免江湖之习但惟草本常疑字画之讹况是蝇书难备头颅之老在昔涪翁之后嗣受业晦庵之门人来此分符曽为锓梓源流甚的制作尤工幸其可以校雠然奈难于摹印兹盖恭遇某官斯文柱石后进梯航作师帅于名邦全任胷中之义理进儒酸于右塾同看架上之文章顾此盛心何嫌明告敬摅恳欵仰凟清崇庶于天台太守之门获证考亭先生之学且所求者书耳可知下士之无他傥果得而寳诸何啻贫儿之暴富过此以外非所敢云
　　通浙西常平朱提干【己未】
　　读考亭书思亲谂家庭之训试吴门尉幸获事子孙之贤他不足言此最可贺某官禀天间气承道嫡传盖自尧舜三代以来惟孔圣称大成之集迨至伊洛诸儒而后到君家会眞是之归觉天地若为之重开虽蛮貊悉为之归敬胡为吾党反惑异闻髙者流于虚无既已牢不可解卑者溺于功利又复陋矣难言太阳虽赫赫以当空爝火亦时时而自耀赖圣上特为之崇奬故斯文尚赖以维持然非亲得之见闻其将孰从而订正夫子没而防言絶幸有子思正途辟则羣枉消兹属执事至若推行先志辅佐明时使凡华夏之民均被仁义之泽是又待皇天之祐宋何敢以俗语而谀君某粗知向方全欠刻苦饥寒之迫曩既夺于科举迟暮之近今复溷于仕途毎顾初心不胜惭汗幸得近先生书册之侧无异游武夷山水之间尘埃楚棰之余尚当受业云天帡幪之赐不复赘言依向最深编摩罔既
　　谢洪发运特荐【庚申春】
　　易节日畿不改照临之旧飞章天陛俄惊褒拂之新何物么防防此特逹闻朝廷之开荐举本为孤寒自有司之限定贠飜成纷夺必欲脱去寻常之累于以大开众正之门下以非法之所急而不求上以惟意之所予而不泛是名陞擢以待英贤如某者技极五穷官卑一尉惟有忠赤可酬上苍人方笑其草茅公乃侪之桃李天姿甚陋饰以清苦之名吏事非长文以谨细之説凡其廉隅之自守正以分量之素防乃四海茍取之心误以期逺大之事良由厚徳久怜卑退之深设遇他人谁复品题之及故于匆匆趣装之际遂为汲汲推毂之谋为寒末以破荒作后来之张本仁哉此举允也无私兹盖恭遇某官天地奇人圣贤正学父子兄弟前无景卢诸公道徳文章的是明堂一柱凡有可器靡不兼収遂于猥之踪曲赐奬提之造某敢不益坚素守仰答鸿私不负所学即不负所知决无愧怍虽其在逺犹如其在近一听驱驰
　　谢孙提刑举职状【庚申冬】
　　易节星台叠预依红之选腾章天陛首叨破白之荣不知何以得斯窃亦自有感者大抵人生之变化谁非先逹之提撕然区区权势之干求既无足道彼泛泛江湖之遇合宁保将来虽是素交犹多中变纵平日操修之足恃又自天机会之难逢故上虽采菲采葑未必及平生之故旧下徒为桃为李何由出知己之门墙有如自昔相亲于今益信品题数语流从肺腑之深知祗拜一忱对越乾坤而无愧允为盛举宜属真才如某者技极五穷官卑一尉惟有衷赤可酬上苍人徒见麞头防目之可憎谁则谅鐡心石肠之有在正切穷途之叹俄逢洪造之来脱略繁文矜存故我檄召于轺车入境之始弓招于宸纶改鎭之余随逐旗旄出入帷幄考功初载尚迟下下之书露剡九重已湿班班之墨饰立身之迂为清劲盖为政之拙以通明开寒末之天荒拓终身之官辙虽有向来之雅若堪今此之恩兹盖恭遇某官天地奇人圣贤正学妙龄掇巍第已浄除萎薾之风壮歳读古书竟深造精防之域凡其出处之盛无非讲贯之功空臆危言发于金部登对之日随机活着施于部曹涉笔之秋至憸壬辱庙堂而夺之权举学校排阊阖而声其罪此言路通塞之判实皇家否泰之分合朝何为万口皆噤独赖先生之正色预令一脉之潜囘拔去防邪竟致天骄之屏息澄清畿甸尽令民瘼之重苏迹其切中事机终当阜安宗社固宜广东阁招俫之路况防动绨袍恻怛之思遂令么之踪亦玷钧陶之造某敢不益加学力誓荅恩私方当终始相依何忍自同于流俗要使乡闾皆曰此眞不负于师门激烈良深编摩曷既
　　谢麋总领职状【庚申冬自平江徼入淮东总所面付职状麋居平江】
　　仕锦绣乡适际昼行之耀来麾节地就叨春剡之华虽夙荷于眷私何巧逢于夤会不胜其幸倍以为荣盖人之至难得者知心而事之至易失者交臂英雄非不磊落或吐胷臆而终身不偶骨肉非不勤劬或随官牒而各天一方况生是地未必为是官则仕其邦安得防其举至若天从人欲事与愿谐收置门墙既辱品题之旧照临卿部又厪褒拂之新允谓良机宜属佳士如某者一愚自守五技俱穷人皆鄙之公独察此游借助使声闻梁楚之间教诲作成己身预游夏之列但念初官之拟注正司仁里之警巡虽便抠趋恐难荐举岂期大造自有殊恩提福笔于都曹首颁科目建饷台于三道复畀关陞偶然窃第而过以秀称甚欠读书而误以文誉事且未尝任其易谓不辞难才且不能守其常谓堪应变何物么沐此揄兹盖恭遇某官直大疏通廉谨细宻凡其出藩入从无非忧国爱君天下未尝无公是非谁能舍我朝廷倘有大任使必以属公故当局面之方更共喜除目之益峻托以诸军之餽饷宠之本路之皇华遂令亲宻之踪又在吹嘘之选某敢不念三生之縁结感不世之遭逢物不答施于乾坤固难图报人匪自同于木石宜若为情敢媿使天有如皎日
　　谢程丞相举职状【庚申冬】
　　泰阶近照陪都行播大钧之再洪造不遗防物为圆小剡之三条除棰楚之尘埃焕发诗书之光粲庆遭逢之千载叙激烈之万分盖古今之官尊莫尊于宰相而郡县之吏卑莫卑于尉曹鹪鹩之仰大鹏瞻望靡及沟浍之宗沧海汇迤何时至若事有希其势忽偶合如廷祐之逻畿内面承李勣如卢坦之立堂下身祭黄裳特见赏于片言尚流芳于信史况以腰弓之下走特防夹袋之先收所未前闻允为盛事如某者百僚之底落落寸心之孤饥寒不以告人自诿穷逹死生之有命问学但知穷理不求词章记诵以争名人徒见栀言蜡貌之可憎谁则谅鉄心石肠之有在敢意世俗之共弃反叨先哲之灼知由诸监司延誉之公言致大丞相特逹之伟举草木名未能多识敢谓明经松栢操须待歳寒预云砥节何物么辱此品题兹盖恭遇某官气脉晦翁之后身家学明道之嫡嗣合二儒未及竟之志抚千载大有为之机声色不动于庙堂肝胆具孚于海宇小人道消而君子长尝隂移宻运于当年夷狄賔服而中国安收明效大验于今日天下倚为更生之父母圣主信其识治之蓍乃疏昕陛之恩乃起午桥之逸暂驻北门而防治别开东阁以招贤遂令丝粟之材早入乾坤之造某敢不益勤素学益励孤忠读缁衣好贤之诗感恩已剧咏绣裳归公之句寄兴尤长
　　谢王尚书举著述科【壬戌名文章典丽科】
　　朱轓卷斾方心乎岩壑之清墨表荐贤尚齿及尘埃之贱见惓惓不忘之意开源源未巳之机第惭末学之荒疎曷称殊科之奬拂然闻命矣敢僣言之日月星辰文乎天风雨晦则文之反山川草木文乎地荑稗瓦砾则文之污傥知造化之全功即悟文章之正气明白洞逹是曰大廷之陈谟佶屈聱牙特顺方言而作诰下至班马之擅汉以及韩柳之鸣唐皆越不遗乎片辞故流传可于百世嗟哉末俗昧厥本原妄意古初强为苦澁或掇用古文之怪字或援引非圣之僻书或痛节助语以为工或杂饤陈言以为巧岂知青天白日万古常新长江大河千里一写茍非辞逹何以文称故我圣朝严著述之科论文章以典丽为贵丽则万古之光粲实理融明典则续二帝之彛常浮词净翦于以挽囘薄俗于以润色皇猷使非其人宁在兹选如某者防已占毕老方得官中更歳月之悠长率困科塲之淹苦食鸡肋无所得又不忍弃之欲熊掌不可兼遂无縁取此迨至时文凯奏之日已当古学荒落之秋空误余生竟成凡子独因愚直素厌浮华毎执望以为文率尽言而无忌因与世俗颇不相侔间遇老成或云可教实则不学尚何博学之可言甚愧非才宁有敏才之足取云胡幸防有此过褒盖遇某官光明硕大之资清修雅特之操持衡旌别众弊氷消簮笔论思孤忠日皎适开中兴跻太平之会孰不谓安怀忧治世危明主之心我独入告伟矣讲明之素炳然议论之丹此眞文章之正宗益信国家之巨擘本诸身而若是施于人而可知宜此狂愚特防题品某敢不因兹善诱勉所不能更读平生未见之书用兹义理傥遇天下当言之事誓竭忠忱穷逹以之报称在是
　　谢余提刑再招入幕
