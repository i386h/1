<!-- { "loadSidebar": true } -->
　　遂犹成也无其行谓不行其徳诗曹国风候人之篇梁鱼梁鹈食鱼者鹈之求食不之泽而之梁无濡翼之劳而坐得食如人无功而受显服也记诗作其【郑氏吕氏】
　　此章自仁有数至此言仁之难成惟君子勉之有道则不难成【贾氏】
　　子言之君子之所谓义者贵贱皆有事于天下天子亲耕粢盛秬鬯以事上帝故诸侯勤以辅事于天子天子事上帝诸侯事天子【讲义】
　　子曰下之事上也虽有庇民之大徳不敢有君民之心仁之厚也是故君子恭险以求役仁信让以求役礼不自尚其事不自尊其身俭于位而寡于欲让于贤卑己而尊人小心而畏义求以事君得之自是不得自是以聴天命诗云莫莫葛藟施于条枚凯弟君子求福不回其舜禹文王周公之谓与有君民之大徳有事君之小心诗云惟此文王小心翼翼昭事上帝聿懐多福厥徳不回以受方国
　　役为也又行也○此言下事上之义名分一定而上下之礼不可易故虽有君民之大徳不敢忘事君之小心【马氏】
　　子曰先王諡以尊名节以壹惠耻名之浮于行也是故君子不自大其事不自尚其功以求处情过行弗率以求处厚彰人之善而美人之功以求下贤是故君子虽自卑而民敬尊之
　　节以壹惠谓死者虽身兼数善諡者独取一善而名以节孝子慈孙惠爱无穷之心寜使行有余而名不足毋寜使名之浮于行也以求处情谓不欲虚为矫饰情者实也行过弗率谓有过即改不复循行率者循也人之过也多过于薄有过而改故曰以求处厚【用方氏补】
　　子曰后稷天下之为烈也岂一手一足哉惟欲行之浮于名也故自谓便人
　　自谓便人言不自以为天下之烈而止自以为便于稼穑之人盖谦辞也【补】
　　此章言事君之义虽有大功不敢自居【补】
　　子言之君子之所谓仁者其难乎诗曰凯弟君子民之父母凯以强教之弟以说安之乐而毋荒有礼而亲威庄而安孝慈而敬使民有父之尊有母之亲如此而后可以为民父母矣非至徳其孰能如此乎【强其良反又其两反説音悦】
　　诗大雅泂酌之篇凯乐也此以为强教者和乐之中又有强盛之状凯风长养之风也凯乐战胜之乐也八凯性和而有才者也皆有强盛意【吕氏】
　　今父之亲子也亲贤而下无能母之亲子也贤则亲之无能则怜之母亲而不尊父尊而不亲水之于民也亲而不尊火尊而不亲土之于民也亲而不尊天尊而不亲命之于民也亲而不尊鬼尊而不亲
　　命谓政令鬼谓祭祀
　　子曰夏道尊命事鬼敬神而逺之近人而忠焉先禄而后威先赏而后罚亲而不尊其民之敝憃而愚乔而野朴而不文殷人尊神率民以事神先鬼而后礼先罚而后赏尊而不亲其民之敝荡而不静胜而无耻周人尊礼尚施事鬼敬神而逺之近人而忠焉其赏罚用爵列亲而不尊其民之敝利而巧文而不慙贼而蔽【逺于万反近去声乔音骄又如字】
　　命命令也乔谓自髙大不必音为骄【吕氏】
　　子曰夏道未渎辞不求备不大望于民民未厌其亲殷人未渎礼而求备于民周人强民未渎神而赏爵刑罚穷矣【厌于艳反强其两反】
　　渎辞谓再三告之渎礼谓烦文民未厌其亲谓待民以寛民亦未厌其上下相亲之心也强民谓承殷难变之敝故强之也不求备不大望谓寛易求备则细矣赏罚穷谓极于此矣【郑孔方补】
　　子曰虞夏之道寡怨于民殷周之道不胜其敝子曰虞夏之质殷周之文至矣虞夏之文不胜其质殷周之质不胜其文
　　此章明四代质文之异虞夏政寛殷周文烦而敝也【孔氏】
　　子言之曰后世虽有作者虞帝弗可及也已矣君天下生无私死不厚其子子民如父母有防怛之爱有忠利之教亲而尊安而敬威而爱富而有礼惠而能散其君子尊仁畏义耻费轻实忠而不犯义而顺文而静寛而有辨甫刑曰徳威惟威徳明惟明非虞帝其孰能如此乎【七感反】
　　忠利之教谓其教之也非以罔之将以忠之也非以害之将以利之也耻费谓奉己有节轻实谓予人无吝实谓财货也所引甫刑今书以明尧徳记者引以结舜徳【陆氏孔氏郑氏方氏】
　　自君子之所谓仁者其难乎至此言君子之仁兼乎尊亲然后可以为民父母因歴言四代之道【贾氏】
　　子言之事君先资其言拜自献其身以成其信是故君有责于其臣臣有死于其言故其受禄不诬其受罪益寡子曰事君大言入则望大利小言入则望小利故君子不以小言受大禄不以大言受小禄易曰不家食吉拜自献其身谓君既先资其言乃亲进为君言也大言大利小言小利横渠谓利非归己之利大言入则吾道可大行是大利也愚谓此病汉儒之说太卑故陈髙谊以张之耳按本文所谓大利明指大禄而言未尝及于行道特以小言者不敢望大利为安分义各有在也【补】
　　子曰事君不下逹不尚辞非其人弗自小雅曰靖共尔位正直是与神之聼之式谷以女子曰事君逺而谏则讇也近而不谏则尸利也子曰迩臣守和宰正百官大臣虑四方子曰事君欲谏不欲陈诗云心乎爱矣瑕不谓矣中心藏之何日忘之
　　不下逹不自通于君不尚辞不以饰辞而进弗自之自如论语奚自之自非其人弗自茍非其人不主之以进身也逺而谏则讇谓谏诤自有近臣在逺而諌则有求进之嫌也若身为近臣而反不谏则是尸利尸利谓不事其事而徒享其利也迩臣守和和谓和平不徇其君之喜怒也宰正百官宰谓冡宰正百官其职也欲谏不欲陈谏谓入諌于君陈谓陈其君之过于外也诗小雅隰桑之篇瑕胡也【补】
　　子曰事君难进而易退则位有序易进而难退则乱也故君子三揖而进一辞而退以逺乱也子曰事君三违而不出竟则利禄也人虽曰不要吾弗信也子曰事君慎始而敬终子曰事君可贵可贱可富可贫可生可杀而不可使为乱【逺于万反】
　　进以礼故难退以义故易乱谓无序也违谓道不合不可使为乱言守节不变也【补】
　　子曰事君军旅不辟难朝廷不辞贱处其位而不履其事则乱也故君使其臣得志则慎虑而从之否则孰虑而从之终事而退臣之厚也易曰不事王侯髙尚其事【辟避同】
　　履犹行也君使其臣谓使之聘问师役之属也得志谓事之当行与己之志合也慎虑而从欲其必有成也否谓事之难行非己之所欲也孰虑而从盖必不得已而从之终事而退非己志者事成则去之也易蛊卦上九爻辞此言事君之义而引髙尚之说者盖承终事而退之意或曰惟不事王侯乃可髙尚以反证事君当尽职之义亦通【用郑氏补】
　　子曰惟天子受命于天士受命于君故君命顺则臣有顺命君命逆则臣有逆命诗曰鹊之姜姜鹑之贲贲人之无良我以为君【贲音奔】
　　此重述事君不可使为乱之义言君命有不顺则臣弗从之矣盖以明君之出命不可不谨也诗国风鹑之奔奔篇姜姜贲贲争鬭恶貌此诗刺卫君无徳国人耻以为君盖君逆天命而臣子亦逆君命之证【郑氏孔氏吕氏】
　　自事君先资其言至此皆论事君之义【贾氏】
　　子曰君子不以辞尽人故天下有道则行有枝叶天下无道则辞有枝叶是故君子于有丧者之侧不能赙焉则不问其所费于有病者之侧不能馈焉则不问其所欲有客不能馆则不问其所舎故君子之接如水小人之接如醴君子淡以成小人甘以壊小雅曰盗言孔甘乱是用餤【音谈】
　　不敢以辞尽人谓当有其实如下文不敢问所费问所欲问所舎皆不敢以辞尽人也诗巧言篇证甘以壊之义
　　子曰君子不以口誉人则民作忠故君子问人之寒则衣之问人之饥则食之称人之美则爵之国风曰心之忧矣于我归说子曰口惠而实不至怨菑及其身是故君子与其有诺责也寜有己怨国风曰言笑晏晏信誓旦旦不思其反反是不思亦已焉哉子曰君子不以色亲人情防而貌亲在小人则穿窬之盗也与子曰情欲信辞欲巧【誉音余衣食并去声説音帨又始悦反与平声】
　　诺责谓诺而不予为人责偿也已怨谓絶而不许为人所怨也诺而不予者虚言絶而不许者直情故寜有此勿有彼也辞欲巧谓善其辞然先曰情欲信而后曰辞欲巧故与巧言令色之巧不同【补】
　　自君子不以辞尽人至此皆言接人之义【贾氏】
　　子言之昔三代明王皆事天地之神明无非卜筮之用不敢以其私防事上帝是故不犯日月不违卜筮卜筮不相袭也大事有时日小事无时日有筮外事用刚日内事用柔日不违筮
　　不犯日月谓大事有时日如冬至祭天夏至祭地之类守其日月之常不敢犯而越之也不违卜筮谓小事无时日而有筮外事用刚日内事用柔日卜筮而吉即遵而用之也不相袭卜则不再筮也【吕氏方氏】
　　子曰牲牷礼乐齐盛是以无害乎鬼神无怨乎百姓子曰后稷之祀易富也其辞恭其欲俭其禄及子孙诗曰后稷兆祀庶无罪悔以迄于今【齐音咨】
　　牲牷礼乐齐盛有常故幽则无害乎鬼神言不废祀也明则无怨乎百姓言皆正供也易富谓易备惟恭俭而有常是以易备也引诗生民篇自后稷兆祀迄今无罪悔以证易备而可久无害于鬼神无怨乎百姓之意所谓禄及子孙盖指迄于今而言【补】
　　子曰大人之器威敬天子无筮诸侯有守筮天子道以筮诸侯非其国不以筮卜宅寝室天子不卜处太庙大人之器谓也威敬谓不敢防用于小事也天子无筮者天子体尊在国中有事皆用卜而不以筮至于廵守征伐在道则以筮盖以当敬而不可防也诸侯有守筮者筮椟不以出国惟天子所在为家虽在道亦以筮诸侯出竟则使人守筮于其国盖不敢问吉凶于他人之国且辟天子也卜宅寝室者立宅必卜寝室之吉也天子不卜处太庙者为宫室之法寝室宅其中宗庙处其左卜者卜其中而已中定则左右可知故但卜寝室之所宅不卜宗庙之所处虽天子之庙无卜也一説诸侯适他国无他卜惟卜寝室若天子则不待卜惟以处诸侯之祖庙为常未知孰是【孔氏吕氏江陵项氏横渠张氏】
　　子曰君子敬则用祭器是以不废日月不违筮以敬事其君长是以上不渎于民下不防于上【长丁丈反】
　　敬则用祭器谓朝聘待賔客崇敬不敢用燕器也不废日月如一嵗之朝觐一日之朝夕不违筮者欲见其君长及其所贡献皆卜筮而后进也君子之事其君长与其事天地鬼神其敬一也【郑氏吕氏】
　　此章自昔三代明王至此言事天事君至敬而不敢防故有卜筮因言卜筮之用【贾氏】
　　黄氏日抄卷二十六
　　钦定四库全书
　　黄氏日抄卷二十七　　　　宋　黄震　撰读礼记【十四】
　　缁衣第三十三
　　子言之曰为上易事也为下易知也则刑不烦矣【易以豉反】君不苛虐臣无奸心则刑可以措【郑氏】
　　子曰好贤如缁衣恶恶如巷伯则爵不渎而民作愿刑不试而民咸服大雅曰仪刑文王万国作孚【好与上恶字并去声】缁衣巷伯皆诗篇名缁衣羙郑武公既欲敝予又改又欲还予授粲好贤之切也巷伯刺防既欲投畀豺虎又欲投畀有北恶恶之甚也好恶明则民将自劝大雅文王篇记者又引以证民心之自孚也【用郑氏补】
　　子曰夫民教之以德齐之以礼则民有格心教之以政齐之以刑则民有遯心故君民者子以爱之则民亲之信以结之则民不倍恭以涖之则民有孙心甫刑曰苗民匪用命制以刑惟作五虐之刑曰法是以民有恶德而遂絶其世也【倍音佩孙音逊】
