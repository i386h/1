<!-- { "loadSidebar": true } -->
　　真君由祠山而福天下体乾坤大造之仁朝廷出史官而居治中岂风月平分之谓厥有民在其图福之伏念某仕虽为贫禄必思报昨亲吏牍惟闾阎疾苦之求近缀史筵乃馆阁清华之选处非其据志渐乖初亟请外庸遂叨今任睠桐川实明神发祥之地顾泥轼岂迂儒养望之官惟国切于为民惟神忠于体国幽明一理彼此同心告至云初掲防惟谨伏愿鉴兹丹悃锡以洪休神其始父母邦爱及四方之广某亦为民社计匪求一己之私
　　先贤祠
　　自昔名宦郡必有祠盖深仁厚泽非但为一时之利而流风善政自不胜后世之思故爱慕皆出于天理之公而庙貌固非为先贤之私睠桐川之虽小多名贤之设施或朝夕抱案争狱讼之是非去而身佩天下之安危或始初聘贤为学者以立师由是丕阐义理之精微或新敎化之宫或新灌溉之陂或精忠击邪冒万死而壁立或笃孝慕亲昭百世以风移或驻玉节救几絶之民命或兴社廪垂不朽之良规此于人心炯炯乎如英爽之常在而其英爽亦昭昭乎与牛斗以争辉夫何民心所共慕欲祠而事之者力反不能及而力能使人祠之于市巷佛屋者多饰诈欺世之为伟敏节之闻孙俄自天而拥麾徇羣情之恳恳新祠宇之巍巍上既足为邦家之光下亦可移风俗之机吁圣朝而力请属佐郡以维持兹当栋宇之落成躬羞苹藻之菲仪怆焄蒿之如见俨神灵之来依使人心永有系属而后来者亦世世师效之
　　绍兴府学先圣殿【庚午添差通判】
　　闻先圣之明训戒官事之不摄况贠外而置丞将畴以为职业然至理流行无事不寓倘能随事常怀忧惧上必忠告其长下必矜体其民亦庶几免乎尸素某非曰能之盖将请事乎斯语
　　社稷
　　惟社司土惟稷司谷祀典所重为民命祝某虽赘丞职实劝农爱民一念敢昧神聪
　　城隍
　　设主而祭者为社稷此自古之礼也礼之本也设象而祭者为城隍此后世之礼也礼之厚也礼虽二神则一也仕之初至者必告城隍是矣独于社则略焉岂未之思耶某非才赘丞职曰劝农所爱者在民则所敬者在社稷既告之矣复于城隍乎告从厚也某不敢有媿于神神不可不佑乎民
　　禹王
　　惟王有功万世念王而不忘者固天下之所同惟王尝防万国于王之最切者尤防稽之所独某赘丞此邦初至告防敢拜祠下仰王如天
　　越王
　　惟王卧薪甞胆沼吴伯越英风壮志至今烈烈后有王者将大有为必来取法乃济艰危他山之石可以攻玉谁谓伯者之谋无益王者之国某仕王之故国拜王之灵祠尚当表王之遗事再拜献忠于明时
　　钱王
　　惟王以命世之资脱两浙生民于残唐五季肝脑涂地之苦至今两浙生聚独蕃于天下者繄谁之故某亦王之遗民幸又仕王之故土再拜祠下感涕如雨
　　唐将军【名琦】
　　礼称有功于民则祀之今世之见祀者不知其几见祀于越者亦不知其几仕越者必修初至之恭然不知果皆有功于民者否耶惟将军禀天间气遭时厄防当巍冠博带者卖降恐后之日独奋自行伍欲障江河以一篑虽大势之莫支中国已堂堂乎立赤帜虽百身之莫赎至今犹凛凛乎生气是岂惟有功于民实有功于千万世之名谊此某所以独诣拜将军之祠下而他不顾世俗之淫祀
　　抚州先圣殿【辛未四月到任】
　　先圣谓居敬行简可使南面南面古诸侯也今之太守古之诸侯某何人而叨守此州也惟念抚州文风粹美先圣之道未坠于地某愿居敬简以行之匪曰能之惟日勉之而神佑之庶此州之人安之而斯道之流行于天下万世者此州获沾万分一也
　　社稷
　　惟社司土惟稷司谷天之养人于焉系属奈何近世谓淫祀神反于社稷谩焉具文某忝分牧敬惟社稷愿与以神各尽其职与民相安者某之事俾民有年者神之赐庶于上天皆无愧焉
　　临汝书院朱文公祠
　　天地民物之所以位天下国家之所以立者道也道非超出事外有待于冥求而后得正以日用常行者无非道故取象于人所共由之路而以道名也鸿荒而上邈矣自伏羲阐其秘而孔子集百圣之大成秦汉而下驳矣至濂溪遡其源而先生集诸儒之大成此皆道之所赖以维持不泯而谓之道统者也呜呼盛哉可以万世无弊矣然方先生之讲道时则有三陆先生之并作髙明得于天禀卓行超乎世俗先生疑其邻俗传之顿悟陆先生亦讥先生字义之支离遂使新学晩生之士未免泣岐染丝之疑呜呼噫嘻其可以示的万世矣然先生之守南康甚敬陆先生白鹿讲义之精而陆先生之祭东莱亦自悔鹅湖词气之过殆至理终无不合而辨论正其切磋奈发源之少异即枝派之难同儒先本以明道而专门或以相攻呜呼噫嘻必有防同之斯足为万世指归矣乃今临汝实陆先生之乡而临汝多士乃崇先生之祠以讲先生之学岂惟此邦之士所以虚心讲学者无一毫先入之私亦足见此道之传所谓至当归一者有万世可传之托某于道未能有得而实尝诵味绪言故不胜万世道统之幸而非但一时告至之防
　　州学奉安朱文公像
　　孔子教人以大中至正之极而世儒溺卑陋濂洛遂进之以性理精微之奥濂洛晓人以性理精微之奥而门人流髙虚先生又约之为大中至正之归孟子所谓天下之生一治一乱禹抑洪水而天下平周公兼夷狄驱猛兽而百姓宁孔子成春秋而乱臣贼子惧我亦欲正人心承三圣者其事适相类其功足相当其关于天下国家亦大矣圣朝跻之从祀州县祠之学宫实世道之所关而人心之所不能忘者岂为先生私哉某来此州进拜祠下独余空室为之叹讶今求之临汝书院模刻先生爵位以奉之又求之先生曽孙绍兴府通判模刻先生遗像以揭之庶先生之神有依而学者宗仰之心有系属焉
　　诸庙
　　骤叨误渥分牧此来值民艰食心忧欲摧惟神有灵民致血食民饥无食宁不矜恻富室闭籴忍哉为心神其诱之感悟自今俗不种麦惟秋是俟时其雨旸亟自今始凡斯二者神其念之初至告防且告且祈
　　辛未抚州祈雨
　　痛念抚州连岁不稔迨今春夏饿死相枕所期生意之复续全在今岁之有秋雷雨幸作于前月禾稼已兴于田畴农事所关尤在六月经旬不雨田已龟裂倘非造物之垂念亟起潜渊之神龙恐早禾未必不坏于垂成而晚禾亦未知其所终也顾某薄德何敢必神明之听惟神有灵实为司民生之命敢望体天德之好生哀民命之已穷速赐雨泽全此年丰
　　麻源真君祈雨
　　古者诸侯祭境内山川以山川能兴云致雨泽吾民也后世以来古礼不存邪说诬民长吏亦陷其说而不自知祷雨往往不于山川而他指土木偶以为神也痛念抚州已三岁连歉今又亢阳亟问名山大川合祷者谓何吏民惘不知其所因也郡有半刺史是为寺簿吕侯谓昔顔鲁公守抚州尝言谷口有神祷雨辄应其灵至今千载犹新也谷口即麻源今虽分以属建昌实我山川之旧不可自外视以为邻也顷岁分刺建昌亦尝诣谷祷雨其应固频频也某方祷雨窘于无方因逺介鲁公之说近受吕侯之教敬就俾吕侯不逺百里告防惟神念吾抚州之民亦犹前日之亲也瓣香朝遣雷雨夕至变戚戚为忻忻也事莫笃于念旧情莫哀于逺诉惟神之监此殷勤也
　　相山四仙祈雨
　　六月亢旱凛今岁之无秋四仙显灵独西郊之有雨然使一方之私惠孰如千里之咸休爰遣同僚代伸衷悃伏念某承时连歉无防救荒所期天数之乗除金穰可必庶见州圻之逺近玉烛均调何舞雩率困于吁嗟而仙境独欣于滂沛伏愿暂移仙驭来涖正衙三日为霖从使遍沾于汝水万民得食皆如宻迩于相山
　　祈雨送两庙
　　顷邀神驭本祈三日之霖时适亢阳未覩崇朝之雨若稽案牍合再祷祠然念正衙方陈清醮不应诘旦遽设血腥宜返庙庭乃陈牲酒伏愿念幽明之虽异实休戚之相关今神之应人者未闻而人之事神者益谨踏歌槌鼓忍令百姓之嗟吁驾风鞭霆早赐四郊之霑足
　　壬申抚州祈雨
　　某偶忝州麾惟忧民食入春多雨知数有于乗除自夏至今尝黙为之恳祷乃防神造俯念民生方烈日之焚如忽甘霖之沛若虽丰年之可卜然来日之方长正当可忧可喜之时谨沥且谢且祈之悃伏愿皇天炳监列圣垂仁乗今霶霈之机益广润泽之美云行雨施自兹续续以无穷时和岁丰无不欣欣而有喜
　　社坛城隍祈雨
　　三日为霖已拜霶之赐百谷仰雨初无止息之期爰伸百千之谢忱更致再三之恳祷伏念某职守所繋民食为先顷方苦于骄阳即随防于甘防然念兹土多是晩禾近城先种者虽幸有成逺郊后熟者尚期终惠伏愿明神炳监列圣垂慈曰雨曰旸每徇民情之欲多黍多稌永为邦本之宁
　　谢雨
　　顷忧无雨已叨既霑既足之恩行庆有秋正望成始成终之惠辄陈丹悃仰叩苍穹伏念某职守所关民食为急前月此日方伸露祷之忱顾某何人可格天髙之听随防甘防逺至兼旬皆由大德之好生遂使小臣之逃责然念兹土多是晩禾近城先种者虽闻防防之香逺郊后熟者尚仰滂沱之泽以喜以惧且谢且祈伏愿上帝垂慈髙真炳监当曰雨曰霁之后更三日为霖保多黍多稌之祥至十月获稻
　　又
　　春潦则夏必旱正懐六月无雨之忧人欲而天必从乃拜三日为霖之赐谨摅丹悃仰谢苍穹伏念某滥守郡符常忧民食自更新岁居多檐溜之丝垂顷忽骄阳几至田畴之坼知有乗除之数不胜忧惧之情亟致祷祈随防感格沛然甘防至于连宵爰伸蝼蚁之诚敬防苹蘩之荐既谢已往且保方来伏愿上帝垂慈髙真炳监五谷熟而民人育迄用康年三光全而寒暑平以兴嗣岁
　　抚州举官告天文【咸淳八年上半年】
　　臣闻天生一代之君以治天下必生一代之才以共治天下天下之事无穷人才之生亦无穷故有荐举之法使长吏各举其属以相与续续于无穷凡皆天之意而人则代之者也臣愚无识承乏郡寄法当荐举审观本州官僚有添差州学教授臣程绍开行其所知卓然有立举已及格无繇再举今谨保举宣教郎知抚州崇仁县事臣周汝同充咸淳八年上半年陞陟状此项臣以其勤于政事而举之又保举文林郎充江西提举司抚州临汝书院山长臣黄翔龙充咸淳七年下半年改官状此项臣以其恬于仕进而举之又保举修职郎抚州州学教授臣郑济充咸淳八年县令状此项臣以其安于朴素而举之余亦有其人可举而揆之法未该者亦有于法合举而知其人未详者尚当次第举之大抵知人虽往圣以为难保晚节虽前贤以为难顾臣何人而敢自信惟不敢容一毫私心则惟天其临之若其所举之人将来能益勉于德以无负朝廷则惟天其佑之臣不胜皇恐俯伏战栗防告之至
　　抚州举官告天文【咸淳八年下半年】
　　举官将以临民治民所以代天茍非其人臣不敢私本州有陞陟状以举改官知县本州五县两县已举两县缺官于法该举者惟宣教郎知抚州乐安县事臣于亨祖其人居官详谨今谨举充陞陟此举实惟其人非徒于其法也又有改官状以举经任人本州幕职官判官见缺推官初任以次该举者惟修职郎特差充抚州録事参军臣张龙应其人居官廉明今谨举充改官此举实惟其人非徒于其次也及有从事郎状以举初任人本州州官之初任者未及考县官之初任者当以渐以渐而当先者有迪功郎抚州宜黄县尉段世忠其人居官勤敏今举充从事郎此举实惟其人其余则当以次第劝有功也一毫不敢徇私请此臣之事也惟天其监之其人之终不负公举非臣所能必也惟天其佑之谨告
