<!-- { "loadSidebar": true } -->
　　讨求也摲芟也放效法也摭拾取也○直而行谓行吾诚而无所屈若凶事不诏至敬无文曲而杀谓有所压而不得伸若父在为母期君燕不以卿为賔经而等谓理之大者不可易若三年之防自天子达顺而讨谓序之细者不可紊若天子而下转相降差摲而播谓芟扵此以播扵彼若旅酬之逮贱馂余之逮下推而进谓推扵此以进扵彼若兄弟之子而谓之犹子王者之后而得用天子之礼放而文若天子之服象日月以至黼黻放而不致若诸侯自山龙以下顺而摭若君沐梁大夫沐稷士亦沐梁士卑不嫌拾君之礼而用之也【集陈氏孔氏方氏】
　　三代之礼一也民共由之或素或青夏造殷因
　　或素或青言质文之相变夏造殷因言前后之相承【用方氏补】
　　周坐尸诏侑武方其礼亦然其道一也夏立尸而卒祭殷坐尸周旅酬六尸曾子曰周礼其犹醵与【武音无醵其约反与音余】
　　武读为无无方与就养无方之义同也合钱饮酒曰醵旅酬六尸谓太祖尊不与子孙酬酢三昭三穆更相次序以酬凡六尸也○夏礼质谓尸是人人不可久坐神位故惟饮食时暂坐非饮食则尸倚立以至卒祭殷因夏礼损其不坐之礼益为常坐之法周又因殷而益之诏告劝侑其尸如生时就养无方又旅酬徧扵六尸如合钱饮酒皆令周徧故曽子谓其犹醵欤【孔氏】
　　君子曰礼之近人情者非其至者也郊血大飨腥三献爓一献孰【爓似防反】
　　郊祭天也大飨祫祭先王也三献祭社稷五祀也一献祭羣小祀也用血非人情用腥去人情稍近爓谓沈肉扵汤为近人情用熟肉扵人情防近献以血非近人情者也而反以事天献以肉乃近人情者也而反以事羣小祀故曰礼之近人情者非礼之至也【周氏】
　　是故君子之扵礼也非作而致其情也此有由始也是故七介以相见也不然则已慤三辞三让而至不然则已蹙故鲁人将有事扵上帝必先有事扵頖宫晋人将有事扵河必先有事扵恶池齐人将有事扵泰山必先有事扵配林三月系七日戒三日宿慎之至也故礼有摈诏乐有相歩温之至也【恶好胡反池大河反】
　　介副也賔相见必有介以通情慤谓太质蹙谓太遽恶读为呼呼池并州川延平周氏以为恶沱盖呼沱也配林林名系谓系牲戒谓防齐宿谓致齐摈诏谓摈相而告诏之也相歩谓相瞽目者之行歩也温和也○礼非直情而径行必有为之先先如有事上帝而先頖宫河之先恶池泰山之先配林皆其所由始因而肄习之也【用方氏陆氏补】
　　礼也者反本脩古不忘其初者也故凶事不诏朝事以乐醴酒之用酒之尚割刀之用鸾刀之贵莞簟之安而槀鞂之设是故先王之制礼也必有主也故可述而多学也【莞音官又音丸鞂江八反】
　　主谓本与古也可述而多学谓扵其本与古而求之也○凶事出扵哀戚之真情而不用摈诏朝事出扵君臣之燕飨而必用音乐醴酒所用也而反酒之尚割刀所用也而反鸾刀之尚莞簟所安也而反藁鞂之尚凡皆反本脩古之事而礼之所主也故可述而学焉【补】
　　君子曰无节扵内者观物弗之察矣欲察物而不由礼弗之得矣故作事不以礼弗之敬矣出言不以礼弗之信矣故曰礼也者物之致也
　　致至也礼者万物之极致【马氏】
　　是故昔先王之制礼也因其财物而致其义焉尔故作大事必顺天时为朝夕必放扵日月为髙必因丘陵为下必因川泽是故天时雨泽君子达亹亹焉
　　舍物而论义则流扵虚若逼逼扵形名度数而不眀圣人为礼之义又祝史之事而已故曰因其财物而致其义天时雨泽盖阳和融液仁徳流行出扵天运之自然而不容止君子扵此而达其亹又不息之忱盖与天合徳【用周氏应氏补】
　　是故昔先王尚有徳尊有道任有能举贤而置之聚众而誓之
　　此谓将祭而择士又聚集其众而誓戒之【本郑氏说】
　　是故因天事天因地事地因名山升中扵天因吉土以飨帝于郊升中扵天而鳯凰降龙假飨帝扵郊而风雨节寒暑时是故圣人南靣而立而天下大治
　　因天事天谓扵丘而祭因地事地谓扵泽而祭因名山升中于天谓扵髙处升中心之诚扵天因吉土而飨帝谓如周公卜洛得吉而扵其地飨然各要之祥瑞应验则汉人之言也【补】
　　天道至教圣人至徳庙堂之上罍尊在阼牺尊在西庙堂之下县鼓在西应鼓在东君在阼夫人在房大明生扵东月生扵西此隂阳之定分夫妇之位也君西酌牺象夫人东酌罍尊礼交动乎上乐交应乎下和之至也罍尊画云雷扵尊如屋梁所画曲水云雷相间也牺尊画牺牛扵尊杨慈湖尝官楚东见其俗呼牛之大者为沙孔防不知牛之为沙改沙为娑谓为羽饰陆氏又并改牺为娑县鼓大鼓应鼓小鼓牺象之象尊为象形也牺牛重迟象重厚故为其形以取义焉庙堂宗庙之堂人君所居亦称庙堂所谓君人不下庙堂而知四海之外是也天垂象以示人故为教之至圣人体天之所示以成徳故为徳之至君立扵阼以象日夫人在西方以象月此即天道至教而圣人体扵至徳之一也礼动乎上乐应乎下隂阳交通天人和同故曰和之至【用马氏孔氏补】
　　礼也者反其所自生乐也者乐其所自成是故先王之制礼也以节事脩乐以道志故观其礼乐而治乱可知也蘧伯玉曰君子之人达故观其器而知其工之巧观其发而知其人之知故曰君子慎其所以与人者礼以报本故反其所自生乐以彰徳故乐其所自成礼惟其反本故制之以节万事乐惟其彰徳故脩之以道己志观礼乐之得则知其治观礼乐之失则知其乱发者见之扵其事观其器而知其巧所以喻观其发而知其智我之所发即其所以与人而人得观之者故君子慎其所以与人【用马氏孔氏补】
　　太庙之内敬矣君亲牵牲大夫賛币而従君亲制祭夫人荐盎君亲割牲夫人荐酒卿大夫従君命妇従夫人洞洞乎其敬也属属乎其忠也勿勿乎其欲其飨之也纳牲诏扵庭血毛诏扵室羮定诏扵堂三诏皆不同位盖道求而未之得也设祭扵堂为祊乎外故曰扵彼乎扵此乎【定丁磬反祊百彭反】
　　血以告幽毛以告全羮肉湆定熟肉或曰羮和而后定道犹言也祊门外牵牲谓纳牲扵庭时告神当用币而大夫以币従也制祭谓朝事用血骨时祭神当用盎齐而夫人荐盎以献也割牲谓进牲熟体时荐熟当用酒而夫人以酒荐也卿大夫従君谓従其制祭割牲命妇従夫人谓従其荐盎荐酒洞洞质慤貎属属専一貌勿勿勉焉以望其神之歆飨貌纳牲诏扵庭即申言牵牲賛币之礼血毛诏扵室即申言制祭荐盎之事羮定诏扵堂即申言割牲荐酒之事设祭扵堂正祭扵庙之内也为祊乎外索祭扵庙之外也扵彼乎扵此乎不知神之所在也【用孔氏方氏马氏补】
　　一献质三献文五献察七献神
　　一献祭羣小祀三献祭社稷五祀五献祭四望山川七献祭先公质言简文言详山川地道故言祭祭致其审也先公人道故言神神恶其防也【郑氏方氏】
　　大飨其王事与三牲鱼腊四海九州之美味也笾豆之荐四时之和气也内金示和也束帛加璧尊徳也龟为前列先知也金次之见情也丹漆丝纩竹箭与众共财也其余无常货各以其国之所有则致逺物也其出也肆夏而送之盖重礼也【内音纳见贤遍反肆古注作陔】
　　大飨谓盛其馔与贡祫祭先王承上文七献而言则大飨者九献也九献山隂陆氏尝考其详三牲牛羊豕鱼腊薧鱼笾豆之实水草之品内金纳之庭实先设金也金照物故云见情其余谓九州外蕃国○天子大飨诸侯各以其方物助祭三牲鱼腊天产也天产作隂徳故以味为主而曰四海九州之美味笾豆之荐地产也故以气为主而曰四时之和气备四海九州之美味者示其得四海九州之欢心荐四时之和气者示其能賛扵天地金従革従革则和故内之以示其和璧象天徳故加之束帛之上所以尊其徳能知来物故列之前以先其知金能炤物露见其情故次扵以见其情纳金示和是其入在先以金次是其设在后同此一金而两义也金之后布陈丹漆丝纩竹箭与天下众人共有此财故诸侯来朝而贡之陈列在下其余外国无常贡各以其所有贵寳为贽示其致逺物也其毕而出也王奏肆夏之乐而送之诸侯之飨王以财而王之送诸侯以乐非为财也盖重礼也【方氏周氏孔氏陈氏】
　　祀帝扵郊敬之至也宗庙之祭仁之至也防礼忠之至也备服器仁之至也賔客之用币义之至也故君子欲观仁义之道礼其本也
　　郊庙防賔仁义忠敬所发而礼为之本【补】
　　君子曰甘受和白受采忠信之人可以学礼茍无忠信之人则礼不虚道是以得其人之为贵也【和户卧反】
　　质不先立扵内则礼不可行扵外道之为言行也【方氏】
　　孔子曰诵诗三百不足以一献一献之礼不足以大飨大飨之礼不足以大旅大旅具矣不足以飨帝毋轻议礼
　　一献祭羣小祀也大飨祭先王之九献也大旅非常祭国有大故旅羣神而祭之也飨帝祀昊天上帝也此假诗而逓尊之以眀礼之重【用孔氏方氏补】
　　子路为季氏宰季氏祭逮闇而祭日不足继之以烛虽有强力之容肃敬之心皆倦怠矣有司跛倚以临祭其为不敬大矣他日祭子路与室事交乎户堂事交乎阶质眀而始行事晏朝而退孔子闻之曰谁谓由也而不知礼乎【跛彼义反与音预】
　　宰治邑吏偏倚为跛依物为倚室事正祭堂事侑尸室事交扵戸堂事交扵阶亦通达连续之义质正也质眀者正眀朝食前也晏朝者扵朝为晚○礼宁略而敬不可烦而怠【孔氏】
　　黄氏日抄卷十八
<子部,儒家类,黄氏日抄>
　　钦定四库全书
　　黄氏日抄卷十九　　　　　宋　黄震　撰读礼记【六】
　　郊特牲第七
　　郊特牲而社稷大牢天子适诸侯诸侯膳用犊诸侯适天子天子赐之礼大牢贵诚之义也故天子牲孕弗食也祭帝弗用也
　　祭天一牲祭社稷反三牲诸侯膳天子一牲天子礼诸侯亦反三牲是所贵不在物而在诚也夫诚者纯一而未防者也牲孕则散矣故天子弗食而祭帝弗用也【用周氏补】
　　大路繁缨一就先路三就次路五就郊血大飨腥三献爓一献孰至敬不飨味而贵气臭也诸侯为賔灌用郁鬯灌用臭也大飨尚腵脩而已矣【繁步千反爓夕廉反腵丁唤反】大路祭天之木路繁马腰带缨其鞅也就者五色丝一匝也先路者殷三路犹质以对次路故称先路三就者每加以两也次路则五就矣礼器言次路七就此云五就长乐陈氏谓次路有五就七就者次路盖兼革木二路五就七就庸岂一车耶灌犹献也腵脩者加姜桂曰腵脩谓棰肉如腵以姜桂脩之○此承上文明以少为贵【郑氏】
　　大飨君三重席而酢焉三献之介君专席而酢焉此降尊以就卑也
　　诸侯之席三重诸侯相飨献酢礼敌至于他国之卿来聘大夫为之介而卿礼行三献则主君去重席之尊就单席而受是为降尊就卑
　　飨禘有乐而食尝无乐隂阳之义也凡饮养阳气也凡食养隂气也故春禘而秋尝春飨孤子秋食耆老其义一也而食尝无乐饮养阳气也故有乐食养隂气也故无声凡声阳也
　　此明饮属阳作乐食属隂不作乐然考于商颂周官则食尝未有不用乐説者遂以为夏之制然此礼文之末汉人记旧闻耳不必泥也【补】
　　鼎爼竒而笾豆偶隂阳之义也笾豆之实水土之品也不敢用防味而贵多品所以交于旦明之义也【旦音神陆氏如字】
