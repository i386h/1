<!-- { "loadSidebar": true } -->
　　传载晋党卫之孙林父召公同防澶渊取卫懿氏六邑以与孙氏愚按孙林父卫之叛贼也晋平公反为之封殖如此郑良霄独书名者胡氏谓郑伯为卫侯故如晋知其不助孙氏也时赵武主防止书晋人
　　秋宋公杀其世子痤【才禾反】
　　传载痤美而狠向戍恶之寺人伊戾事痤无宠诬痤与楚客盟将为乱向戍曰固闻之痤求其弟佐为请向戍聒而与佐语故使佐失期痤无救乃缢已而公知其寃烹伊戾愚谓此向戍之罪也
　　晋人执卫甯喜
　　传载晋人执喜诘之曰曷为纳君而伐孙氏则是为叛贼之异已而执之非以其有弑君之罪而执之也
　　八月壬午许男甯卒于楚冬楚子蔡侯陈侯伐郑葬许灵公
　　传载许灵乞师于楚以死为期楚故为之伐郑而后葬也按灵公立四十五年为雠郑而死蛮荆
　　二十有七年春齐侯使庆封来聘
　　齐景公初即位庆封得政欲善于诸侯于是来聘
　　夏叔孙豹防晋赵武楚屈建蔡公孙归生卫石恶陈孔奂郑良霄许人曹人于宋
　　左氏载宋向戍善于晋赵文子又善于楚令尹子木于是合晋楚于宋欲弭诸侯之兵以为名
　　卫杀其大夫甯喜卫侯之弟鱄出奔晋
　　寗喜旣弑剽迎复献公而专公患之公孙免余为公杀之初喜之谋复献公也谓公不信欲得其弟鱄之言以为信喜以鱄之言而返公今公杀喜故鱄出奔终身不仕
　　秋七月辛巳豹及诸侯之大夫盟于宋
　　向戍防十四国盟以弭兵上文惟序九国者注云齐秦不交见邾滕为私属皆不与盟宋为地主与盟不待序也是役也楚衷甲争盟晋让楚先防书先晋者贵信也郑夹漈曰宋之防大成也未有合晋楚之成而大夫专之者也然自宋之盟四十年九国不仇兵戴岷隐曰弭兵之功小大夫专盟之罪大大夫固尝盟于溴梁矣当是时诸侯皆在防惮于一盟遣大夫以为盟是诸侯之怠非大夫之专也大夫专盟未有如宋者也春秋书宋之盟特言诸侯者明君臣之义特先晋人者正夷夏之分孙泰山曰自宋之防天下皆大夫专之
　　冬十有二月乙亥朔日有食之
　　书灾也左氏谓再失闰刘氏权衡辨其不然
　　二十有八年春无氷
　　三之日纳于凌阴今正月也去年常燠故今无氷
　　夏卫石恶出奔晋
　　传载讨甯氏之党故恶出奔
　　邾子来朝
　　邾悼公旧每伐鲁自鲁愬之晋而执之取其田纳其叛邑邾冝无以自立今其来朝盖屈服也
　　秋八月大雩
　　旱祭之僣
　　仲孙羯如晋
　　传为宋之盟告将如楚也
　　冬齐庆封来奔
　　传载庆封好田而嗜酒与其子庆舍政以其内实迁于卢蒲嫳氏国迁朝焉庆舍为卢蒲癸所杀庆封伐之弗克遂来奔齐人来让奔吴吴与之朱方富于其旧
　　十有一月公如楚
　　秋既使羯告于晋今乃如楚传载公及宋公陈侯郑伯如楚岷隐曰率天下朝楚明告于晋晋不得而辞也尚得以宋之盟为晋赵之功乎夹漈曰为宋之盟故从楚之诸侯皆朝于晋从晋之诸侯皆朝于楚谓之交好鲁君之如晋屡矣自周公以来于今始朝楚
　　十有二月甲寅天王崩
　　周灵王立二十七年崩
　　乙未楚子昭卒
　　楚康王立十五年卒
　　二十有九年春王正月公在楚夏五月公至自楚岷隐曰当正月之吉身在夷狄之国左氏以为释不朝正于庙公羊以为存君谷梁以为闵公皆得之矣木讷曰成十年襄四年昭十五年公皆如晋皆逾年而反不书公之所在惟昭公见逐于季氏三年之间皆书正月公在干侯今公如楚权在季孙宿观左氏载季氏取卞公谓公冶曰吾可入乎则事亦危矣此所以书公之所在也其书公至自楚盖楚止公以送楚之葬凡七月乃得归谷梁谓殆其往而喜其返也
　　庚午卫侯衎卒
　　献公立通前三十三年尝为孙林父所逐者十年
　　阍弑吴子余祭【侧戒反】
　　左氏传载吴伐越获俘焉以为阍使守舟余祭观舟阍以刀弑之
　　仲孙羯防晋荀盈齐髙止宋华定卫世叔仪郑公孙段曹人莒人滕人薛人小邾人城杞晋侯使士鞅来聘杞子来盟
　　杞晋平公母家也故合诸国城之士鞅杞子之来皆谢城杞也
　　吴子使札来聘
　　公羊盛言札之贤而进之刘氏质夫曰札不称公子以辞国而生乱者札为之也张氏曰季子为其父之所立其兄之所属违父兄之命徒以防身而去为髙观宗国之危乱僚与光之相残若秦人视越人之肥瘠况身为贵戚自古圣贤未有视社稷安危若是恝者夫子所谓果哉末之难矣其复位而待之言曰非我生乱君子殆未之信也刘质夫之传得圣人之旨矣赵氏鹏飞曰彼其来聘岂情也哉窥中国而已愚按春秋书吴札之来聘与书楚椒秦术之来聘同而史载其后阖闾弑僚札为之使东诸侯其窥中国可知矣公羊言札终身不入吴国者亦妄也苟不义其为如曹子臧犹可也胡为而为之来聘为之来聘而云不入其国可乎公羊因其逃国而髙之故过为之辞凡前诸儒之说皆正也
　　秋九月葬卫献公
　　五月而葬
　　齐髙止出奔北燕
　　髙止髙厚之子北燕召公之后今始见于经髙止好以事自为功且专公孙虿公孙灶放之而奔木讷曰自髙止奔之而燕以乱燕伯奔齐齐侯伐燕皆基于髙止然愚恐亦意之尔
　　冬仲孙羯如晋【羯居谒反】
　　左氏谓此年士鞅来聘而报之也
　　三十年春王正月楚子使防罢来聘【罢音皮】
　　髙氏集注曰公逾年在楚楚郏敖新即位故使防罢以报之
　　夏四月蔡世子般弑其君固
　　以闺门之恶也固者景公也立四十九年
　　五月甲午宋灾宋伯姬卒
　　伯姬以傅母不在宵不下堂逮乎火而死盖宁死而不失其节
　　天王杀其弟佞夫王子瑕奔晋
　　周景王初立儋括谋乱欲立佞夫佞夫不知而王杀之子瑕佞夫之与也故奔
　　秋七月叔弓如宋葬宋共姬
　　叔弓者叔老之子使之共葬贤伯姬也諡共从夫正也
　　郑良霄出奔许自许入于郑郑人杀良霄
　　左氏载良霄者伯有也强子晢使楚而嗜饮不戒子晢攻之伯有醉奔许许者郑仇也伯有复还以其甲入驷带帅国人伐之伯有死于羊肆良霄不称大夫者戴氏谓其出奔已絶于郑
　　冬十月葬蔡景公
　　四月见弑十月方葬
　　晋人齐人宋人卫人郑人曹人莒人邾人滕人薛人杞人小邾人防于澶渊宋灾故【澶市延反】
　　公羊曰卿不忧诸侯崔氏曰直为宋灾之故而为防其无补于宋明矣
　　三十有一年春王正月夏六月辛巳公薨于楚宫如楚七月不知耻又归而效之作楚宫薨于是宫非正也
　　秋九月癸巳子野卒
　　立而卒传以为毁也
　　己亥仲孙羯卒
　　庆父之后孟孝伯也
　　冬十月滕子来防葬癸酉葬我君襄公
　　诸侯之丧士吊大夫送葬滕成公来防葬非礼也
　　十有一月莒人弑其君宻州
　　传称公子展舆弑其君自立而经书莒人当以经为正
　　襄公四嵗即位权在仲孙蔑叔孙豹季孙行父及其子季武子作三军以分公室然自即位至十五年皆晋悼公再伯之十五年国以无事悼公旣没困于齐邾莒连年之师晋平公为之平齐而执邾莒稍吐气矣及平公与楚盟于宋与楚弭兵楚遂横行中国公两事晋楚见辱于楚得脱而归不自痛愤反效夷言作楚宫卒没于楚宫是岂能自立者哉






　　黄氏日抄卷十一
<子部,儒家类,黄氏日抄>
　　钦定四库全书
　　黄氏日抄卷十二　　　　　宋　黄震　撰读春秋【六】
　　昭公
　　名裯襄公之子母齐归諡法威仪恭明曰昭
　　元年春王正月公即位
　　行即位礼也
　　叔孙豹防晋赵武楚公子围齐国弱宋向戍卫齐恶陈公子招蔡公孙归生郑罕虎许人曹人于虢
　　左氏载楚公子围昏于郑因防虢以寻宋之盟昔宋之盟楚已先晋今惧晋之先也读旧书加于牲上而已木讷谓赵文自为宋之盟以弭天下之兵于今六年内外无干戈之役今又盟于虢以申前好此虽出于大夫而为天下之利大矣岷隐则谓楚公子以僭侈无君之心偃然欲专中国之盟防寻宋之盟复居晋上赵武无以辞虽偷安数年亦可谓无防者矣王氏又谓虢之防次楚而先书晋者赵武专尚实德不事虚争损诸侯之币受子产之责九年之中再合诸侯三合大夫师徒不顿民无怨讟皆武子之力而圣人善之也愚谓晋不得已而与楚共盟诚为无防一时天下赖之以安则不可少之也尚论其世则谅之可也然楚自此专中国流弊实始此也
　　三月取郓
　　传载季武子伐莒取郓盖取以附益其私莒愬于楚叔孙豹代之被执以辨得归怨季武子久而后出见也
　　夏秦伯之弟鍼出奔晋
　　鍼有宠于桓如二君于景公故母使之出奔有车千乘
　　六月丁巳邾子华卒
　　邾悼公立十五年卒
　　晋荀吴帅师败狄于大卤
　　夹漈曰晋既尽赤狄之余复有事乎羣狄大卤即太原也华曰太原夷曰太卤胡康侯曰太原在禹服之内攘斥宜矣其过在毁车崇卒诈诱而败之襄陵许氏曰乱世逐争竒变滋起兵车重迟寝废兆此
　　秋莒去疾自齐入于莒莒展舆出奔吴
　　前岁莒子宻州见弑其二子长曰去疾次曰展舆展舆立去疾奔齐至是展舆夺羣公子秩公子召去疾入莒而展舆乃奔
　　叔弓帅师疆郓田
　　叔弓叔老之子季氏私党也乘莒之乱春取郓而秋疆之必用师者郓民不顺也叔弓为季氏植私也
　　葬邾悼公
　　仅四月而葬
　　冬十有一月己酉楚子麇卒楚公子比出奔晋
　　经书卒而左传称公子围缢杀之经传不同当以经为正木讷曰楚麇卒而比出奔则比者必麇之子有所不容于嗣君耳
　　二年春晋侯使韩起来聘夏叔弓如晋
　　起韩宣子也新得政其来聘以昭公初立也观易象与鲁春秋之时也叔弓如晋报聘也
　　秋郑杀其大夫公孙黑
　　黑即子晳也传载其将作乱而疾子产数其伐伯有兄弟争室薰隧之盟矫君位凡三罪不速死大刑将至乃缢
　　冬公如晋至河乃复季孙宿如晋
　　左氏载晋少姜卒公吊之晋辞以非伉俪乃还季孙宿致禭焉泰山孙氏曰公不能以礼自重取困辱也谷梁则谓公如晋不得入而季孙得入书恶季孙也孙氏又谓待昭公反季孙之不若亦晋侯之恶也
　　三年春王正月滕子原卒夏叔弓如滕五月葬滕成公
　　左氏曰叔弓如滕葬成公杜氏曰鲁葬襄公滕子来防故鲁厚报之
　　秋小邾子来朝
　　邾穆公来朝以公即位故也季武子欲卑之穆叔不可乃止
　　八月大雩
　　旱祭也雩以大则僭也
　　冬大雨雹
　　书灾
　　北燕伯款出奔齐
　　传载燕简公欲去诸大夫而立其嬖宠故燕大夫比而杀其外嬖公惧奔齐
　　四年春王正月大雨雹
　　雹戾气也阴胁阳臣胁君之象也去冬大雨雹今又大雨雹灾之甚也
　　夏楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申楚人执徐子秋七月楚子蔡侯陈侯许男顿子胡子沈子淮夷伐吴执齐庆封杀之遂灭赖
