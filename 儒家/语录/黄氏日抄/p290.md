<!-- { "loadSidebar": true } -->
　　淳祐九年秋余始寓居行都北关监税田君穆骚人也与邻壁一夕招余文字饮坐客有年少俊发能粹然以谦自持者余察而异之问之宗英也其字叔茂至是以明经连三领荐书田君属杯贺之尔时余亦应试方见黜于有司叔茂不余鄙与余语欢若有雅故亟取所试文字示余相与立烛疾读见其理凿凿而文皎皎为之敛衽降叹遂定交明年叔茂登进士乙科调温州乐清尉再调平江府録事参军余皆预贺客祖送之列已而余亦得官东归而叔茂监穿山盐场与余再防于鄞未几辟淮浙发运司从事复与余同仕于吴日益相好越五年余官中朝而叔茂自徽州録参终更举其改官者已四人得干办淮东提举茶盐司公事访余话旧余方幸其将通籍骎骎显仕益济民矣乃俄以疾卒于家其孤嘱其父之执转求余铭余曰嘻尚忍铭吾叔茂也耶为之求者曰不然叔茂不幸仕不显非子知之素其畴为铭耶余曰不然叔茂虽仕不显其所存者有足显于世者岂余之所能铭耶辞再三不获乃为次其事而叙之叔茂讳崇禅熙陵九世孙曽祖不赧蕲州防御使祖善恬武节大夫江南东路马步军副总管父汝防儒林郎监行在左藏中门叔茂平居疎快坦直及临政缜宻而振奋所至有能称其在乐清手捕剧冦全大辞不受赏曰吾职耳杀人荣身忍乎修邑西塘六十里民至今赖之其在穿山民不扰而课溢额其在发运幕于势利无一毫染其在徽日夜疏理狱无留讼民自以为不寃郡事多倚决焉其才有过人者矣而皆本于至孝初叔茂幼孤母刘督教之感励刻苦稍长求太学名士之精于治书者师事治徧既第母谓汝父尝尉乐清亦尉乐清穿山多海风母不乐之即请檄奉以归前后为狱官必务隂德曰体吾母之心厯官九考而产业之废几半则其廉又可知矣呜呼孝且廉若此而又才足以行其志使叔茂寿其有益于世当何如而天乃夺之遽耶盖君得年才四十八其生以嘉定辛巳十一月辛丑其卒以咸淳戊辰四月戊申其藏于安吉州武康县金龙山祖茔之旁葬以卒之年八月丙午娶刘氏男四人必德必熺必鼐必昌女三人必升次必鼎许嫁沃防龙必艮尚幼先是君命诸子试宗庠君卒三日而旗铃至必熺占前名铭曰
　　神明之胄兮积庆之长再世儒科兮曷犹未昌庭柯虽改兮兰则芳往者不可问兮来者未可量
　　致政修职孙君墓志铭
　　山川扶舆清淑之气未有不发舒于人物之英然非发舒之难成全之难也否者天非人不成况地灵乎四明山夕阳在余姚县西南六十里崖断瀑飞山翠欲滴欝欝乎望而知其为人物渊薮矣及迹其衣冠鼎盛乃才四十年岂非有系其人者而然哉初山之间有孙氏自唐长官以来世居之然惟读书养性家传朴厚未尝与世相闻积而至我朝乾淳间乃生魁特是为学谕讳某始刻意科举期大户门闻慈溪方先生达材之贤而礼致之妻之女授之屋率其族使皆执经就弟子列学谕三子因益秀拔修职君其第三子虽以后其叔父而刚采有立性行尤絶类学谕又能继成其志方伯仲氏以其师之说讲授于家君则纲纪其旁凡子弟之就学及学成而防勲若既仕而待选皆有助及伯仲氏既亡则又创炉溪文社躬自督课之如顷者太常卿子秀与武学博士炳炎大农承嘉皆君之子孙行遂彬彬辈出而方先生之子山京实君之甥亦巍践世科擢进士第一人其余族党姻聨接踵上第几不容伛指文声官业往往与山川相发挥果地灵耶抑亦成而全之者人耶余自端平甲午读书余姚已徧与孙氏交嘉熙丁酉冬君又礼致余西塾尚及识学谕公年已九十厐眉碧瞳犹拳拳其族之人读书亦亲见君方上承下接其间时惟太常公方登科余皆方读书昼夜声相闻余谓此如巨木春回芽荚濈濈华实而蕃大也将孰御已皆果然因每黙念其渊源之所自未尝不三叹三咏于君也俄一日以讣闻余既悲之其孤复走介乞铭于余余又重悲之曰其何忍铭君然知君深不得辞也君讳一元字季良曽祖讳某祖讳某父讳某即学谕所命为之后者君年甫十有五即执其丧哀毁如亲生经纪坟域老于世事者不能及事母以孝闻母惟二女钟爱之赀产归之者什六七君一一体承无违及卧疾侍养衣不解带送死礼弥厚买田五十亩以给其茔始祖茔尝为寺僧犯其禁独君讨治不遗力后有欲治坟其旁者君又起力争之有司几行之过赖其人素贤闻即自悔而全防之君亦怡然相与使数百年松楸四顾皆雨露春由君一念之孝之推也君方壮时负笈京庠每试辄中的两上桥门皆成鹢退即曰大丈夫岂必仕而后为政也哉归而抚其族凡侄若侄女孤者嫁娶之出而视其乡凡嵗祲有告乏者赈给之益修学谕公所结义役铢积其余将别置班并代下户凡大小保长之役而乡或有犯义败俗者辄切责而禁止之由是宗族乡党无不惮其严而感其惠呜呼向使君得设施当世所谓使平得宰天下亦如宰此社肉者不其然耶然君萧然超特士也曽不以穷达二其心筑堂曰齐寿辟室其西曰怡偲书院日与亲朋觞咏其间诗思清婉非屑屑晚唐体而自与四灵合才之得于天者如此临终之日尚手题桃符诗入寝室即奄然不疾而化呜呼使君非素有得于此者又畴克尔耶君生于淳熙己酉六月二十六日卒于咸淳戊辰正月一日享寿八十以男子辰入学恩授迪功郎该今上登极恩循修职郎初娶赵氏藤州推官某之女继亦赵氏寿已八十二四男皆其所出长曰子云先君二十年卒次子澜尝继朱氏既而阅南轩徐氏一乐堂记感父母俱存复本姓之为乐也归侍如初惟嵗时别室祀朱氏次子辰太学习是斋进士次子瑾乡贡进士以继叔父某之后孙男八人卋国子监进士次淼磊鑫燊垒次文翁添老出继孙女二人曽孙男二人孙女一人皆尚幼诸孤以腊月二十一日丁酉葬君四明乡金鹅山之阳铭曰
　　赤水之阳兮丹山之旁烟翠之居一簇兮宦辙之交四方不有魁特兮孰开厥祥君实世其德兮泽流愈滂种而不自获兮所存者长恩洽于家兮惠积于乡施无不报兮子孙其昌増髙而益深兮尚世世其毋忘
　　东埜翁迪功王君墓志铭
　　宝祐三年八月十六日越长潭王氏东埜翁卒翁之嗣太学生仲渊既奉之葬谓未足妥吾亲也未铭越十五年咸淳己巳嵗六月壬午得地防稽县太平乡小江东山之原而迁之山水秀拔与谢太傅故隐相望曰是足妥吾亲矣始乞铭于大参杨公栋杨公谓余而姻也铭有嫌为状其行使他求铭辛未嵗二月仲渊属其子乡贡进士元春以其状求于越之员外丞黄震震惊曰杨公天下士不铭而求铭宵人乎辞再三不获则一惟杨公之状述焉翁讳惟寅字賔叔其先晋丞相导也导二十世曰超孙为梁武毅将军超孙二世曰元凯为隋剡县户曹户曹葬剡武毅夫人杜氏葬长潭长潭旧属剡王氏遂为长潭着姓曽祖迪功郎讳迥以翁之季父今观文殿大学士修斋先生登政府恩赠太保祖承奉郎讳思文以翁之季父吏部侍郎所该恩赠通奉大夫父讳梦庚道谊自娱不求仕西山先生真公尝为志其墓母张氏以寳庆东朝恩需封孺人翁生十五嵗而孤慨念其父平生所交皆干淳大老日以其旧得于耳闻者践诸身与师友讲求必于道德性命发为文章得古法度者特其绪余故能事母孝律己正推之亲族闾里尽诚应事动必中理亲族闾里皆惮其严而服其谊晚嵗卜山水胜处莳花种竹延师教子时与亲朋觞咏其间自号东埜翁得年六十有二以仲渊入大学恩补迪功郎娶周氏封孺人翁方宗族鼎盛蝉聨赫奕时独萧然有出尘思庶几晋王谢风流而又适以晋丞相孙得地东山与谢太傅故隠相望是岂容不铭铭曰
　　元气浑沦赋予万物得其全者扶疎勃欝岂惟大本耸梁栋姿必有枝分助之清竒昔晋王谢流风蕃衍王导相国凝之幽逺谢有太傅亦生庭兰一气之全流畅其间王氏再兴长潭之上功名大节天下之望有退而藏东埜之翁萧然逺韵亦亢厥宗其宗孔华其人孔好何斯山川乃称宅兆小江之濵东山之原太傅故隠相望万年
　　临川章府君墓志铭
　　咸淳七年余叨守抚州适嵗大祲首举饶止翁平粜齐民子孙鼎贵之事以劝有粟者乡长老或言岂惟止翁如朝奉章公庚寅嵗祲积雪中扫雪炽火以延籴者民欢如雷今其子教授君蹑髙科亦骎骎乎贵显矣独不足为劝乎余问教授君为谁正余同年进士为余劝分于乡乡民所赖以全活者也已心悦之欲纪其事未暇尔明年春教授君之官访余言别忽出显文阁学士赵公汝暨所为朝奉公圹记属余为墓铭余谓墓铭本非余敢僣若举积德之报以劝则正长民者责此不容不书也因取赵公所记阅之朝奉公性至孝尝刲股以愈母疾尝卜居得地改以葬其父曰宁吾无家母宁吾父无吉兆乡邻有讼者以理谕之即止有遇祟踬于路者提耳呼之即苏是孝弟之行不惟人所敬亦鬼神所敬岂不尤足以劝亦不容不书也公逺祖名瞻初与晏元献公之祖皆今之瑞州髙安人善地理之学同游临川各寻葬地晏之祖葬沙河公之逺祖葬横岭故老相传谓于葬法晏之后当显章之后当蕃已皆果然地理之学虽非余所能知如天之报施善人则昭昭可攷元献晏公勳在社稷子孙至今犹未艾公之家传且十世而德益修子孙今方兴是又足为世德之劝皆不容不书也公之曽祖从吉従吉生成绩成绩生贤贤生公讳文焕字明叔娶饶氏子二长名节早世次又新即余同年今从政郎教授建昌军孙曰亷孙公之卒葬歳月已见圹记者不再书铭曰
　　天之生人心均此仁视人之饥举切吾身何斯不仁秦越相视扩而充之盖由亲始温温章公孝于而亲闾里化之至通明神遇饥发廪克广厥施自仁而推盖其余事仁者必兴天道则然有子髙科遂彰厥先惟公先世嫓美晏氏各求吉兆以开后嗣晏有元献又铭鼎彛公继之兴乃昉于兹有德则昌孰先孰后作此铭诗以劝永久沙河之晏横岭之章于万斯年永永相当
　　史馆校勘奉议毛君墓志铭
