<!-- { "loadSidebar": true } -->
　　先生胡氏名瑗字翼之泰州人累举不第景祐中以白衣召论乐仕至太子中允为天章阁侍讲嘉祐元年卒年六十七葬湖州何山先生寳元初始以一命主学东南训诲诸生过于父兄之训子弟诸生有善若己有之诸生有过若已蹈之东南之人知以经行为先道德为本实先生始之也皇祐初来主太学四方之士趋之唯恐其后其説谓古者先王养而后任后世任而不养况自孔孟殁师道不振故愤然独立不顾毁誉勤劳三十年以教育天下之才为己任其学以体用为先在湖学有经义斋治事斋治事者人各治一事如边防水利之类其在太学有好尚经术者好谈兵战者好文艺者好节义者使各以类羣居讲习其从游前后二千人其髙弟则钱藻之孙觉范纯仁钱公辅顾临吴孜徐积滕甫其著书则有易书中庸义洪范义景祐乐议绍兴九年钱塘闗注又録先生言行二帙
　　师道之废正学之不明久矣宋兴八十年安定胡先生泰山孙先生徂徕石先生始以其学教授而安定之徒最盛继而伊洛之学兴矣故本朝理学虽至伊洛而精实自三先生而始故晦庵有伊川不敢忘三先生之语震既读伊洛书抄其要继及其流之或同或异而终之以徂徕安定笃实之学以推发源之自以示归根复命之意使为吾子孙毋蹈或者末流谈虚之失而反之笃行之实泰山书世少其传其畧见徂徕作泰山书院记云

　　黄氏日抄卷四十五
<子部,儒家类,黄氏日抄>
　　钦定四库全书
　　黄氏日抄卷四十六　　　　宋　黄震　撰读史【一】
　　史记
　　五帝纪
　　迁之纪五帝自谓择言之尤雅者着于篇其存古之意厚矣然黄帝杀蚩尤与以云纪官才一二事若封禅事已不经至颛顼帝喾纪皆称颂语非有行事可考唐虞事虽颇详皆不过二典所已载然则孔子定书断自唐虞至矣何求加为
　　夏纪
　　夏纪多櫽括禹谟禹贡之书少康中兴书所缺者亦缺自仲康帝相少康直以世次相承若守文无事者意者少康之事迁时已无所考欤若禹后于舜者也谓皆黄帝子孙舜去帝七世而禹反四世又舜帝族也而侧微至此皆事之不可晓者
　　殷纪
　　殷纪亦依彷书为之具载兴衰相乗者数四未尝不本于贤者之用舍而载纣取亡之事尤详真可为万世戒惟汤诰与书本文无一语类及盘庚话民三篇谓为小辛世殷衰百姓思盘庚而后作难考耳
　　周纪
　　公刘迁豳据纪谓其子庆节之事载武王伐纣事其迹颇胶视所谓汤既胜夏诸侯必服乃践天子位难易轻重不侔矣祭公谋父諌穆王征犬戎书甚悉芮良夫諌厉王好利召穆公諌监谤皆尽言无隐三代之直犹有存者欤宣王为太子时流彘之难穆公匿之家以子代其死忠劳难于丙吉之防宣帝矣幽王溺褒氏周之存亡遂决东迁以后无复足云
　　秦纪
　　愚观秦事不忍言矣然穆公以善用人而始兴二世以信防防而遂亡虽以无道刼天下而国之兴亡系乎人亦断断乎不可易也太史公援贾谊言责子婴不能守全秦余始读之疑焉及观班固永平之对果辟其为误然固谓始皇得圣人之威恐亦身不免于误耳始皇果得圣人之威则何全秦之难守哉
　　项羽纪【再见汉抄】
　　迁以羽尝宰制天下而纪之秦汉之间疑已过矣然既君之而又字之抑之义岂有在欤
　　世谓羽与汉争天下非也羽曷尝有争天下之志哉羽见秦灭诸侯而兼有之故欲灭秦复立诸侯如曩时而身为盟主尔故既分王即都彭城既和汉即东归羽皆以为按甲休兵为天下盟主之时不知汉之心不尽得天下不止也身死东城不过欲以善战白于世略无功业不就之悲而汉之心羽终其身不知羽曷尝有争天下之志哉
　　世罪项羽不用范増而谓増人杰増岂人杰也哉増劝项氏第一事惟立楚懐王孙心而冒懐王旧号称懐王耳然不知此项之所以灭也陈渉当秦方全盛茎草不惊时以适戍亡命一时仓皇举事虑无以号召人心谓秦欺懐王而灭之人心所共不平故不得已托楚自名若梁籍时豪杰已猬起要惟有道者是从万民争起而捄其命要惟不嗜杀者是归岂必楚也哉而乃举牧羊之竪缪谓已死可悲之主设虚伪以愚天下不惟天下不待此而后从项而项氏之灭反由此始矣何则项世楚将也懐王立则项当终其身为驱驰増谓梁与羽能堪之否乎必不能堪则将置懐王何地乎利于今而不便于后智者犹将徐审而不敢为况于今本无赖而于后无以处者乎使増当是时稍知仁义之説随宜正捄以杀项氏嗜杀之势则一时畏慴已服之心必将转而为悦服之心豪杰必不以次引去何以置楚为今乃不然无故以弁髦视楚心而无故遗项氏以弑逆之机使髙帝定三秦则曰如懐王之约三秦既定东向百战争天下以至垓下之围则皆曰为义帝复讐汉之灭项终始以懐王为説是増之伪立懐王者不足为楚地适足为汉地葢懐王立则羽不能不弑逆羽弑逆则羽不容不灭自増此误虽有智者不能为羽计矣至若明知天命在汉而犹日夜劝羽杀汉王则尤愚夫妇人之见尚足与之图大事乎且増终始项王之侧不闻尝直諌一语而项王尝违之羽欲坑外黄因十三嵗儿一语即止羽岂不可諌者増不諌其杀而反劝之杀曽外黄小儿不若而谓羽人杰可乎然世谓増人杰者葢由髙帝自谓能用三杰而谓羽有一范増不能用故因亦以人杰归羽愚谓髙帝此言特指鸿门逃虎口一事増岂人杰也哉
　　汤武身致大业自余小小成立未有不由已出而可受成于人者身不能有为而他人借之以立名身之见杀必矣婴母之止婴岂独以世未尝贵以非出于婴之身致也楚懐之孙曰心者一旦安受义帝之名曽妇人之见不若遣沛公入关以诸老将之言而得之擢宋义为卿子冠军以髙陵君显之言而失之随声迁就何足论怀王贤否
　　枝梧【枝者小柱梧者邪柱】○辕门古者行军以车为营两辕相向为门○鲰生之鲰【上声据注当是姓】○挤【音济】○未傅之傅【音附】古者二十三嵗附籍五十六嵗为老老弱未傅者指不应徭役之人
　　高祖纪
　　髙祖初以寛大得遣入关然攻战始犹龃龉自宛之舍人陈恢説以约降不杀遂引兵而西无不下者及遥定三秦已如懐王约无辞可以复东用董公仁义説为义帝发丧复讐卒并天下
　　隆准之准【音拙】○绐【音殆】○休告之告【音嘷】○求盗者亭卒之称○白帝子注谓指秦畤叶碧庵先生以为西楚○跳于荥阳之跳【音逃】建瓴之瓴盛水瓶也○濞【音帔】
　　吕后纪
　　惠帝立七年名惠帝子者践阼复二人史迁皆系之吕后意者示女后専制之变也然吕氏尽杀髙帝子孙在内者欲夺天下而归之吕大逆无道汉之贼也岂止専制而已而可纪之哉迁为汉臣子特微辞见意尔吕后欲王诸吕王陵力争可谓社稷臣矣平勃阿意王之勃虽卒诛诸吕安刘氏然已功不赎罪若平又何以赎之而反受赏邑三千户金二千斤耶平平生教帝诈无益成败之数天下既定误帝伪游叛者九起卒死于兵今复负帝于身后如此平真汉之罪人哉
　　留侯子张辟疆年十五揣知吕后意劝丞相拜诸吕将南北军入宫居中用事虽曰早慧实留侯不肖子使非汉方兴未艾卖汉天下者尔
　　汉氏已絶而复续分王子弟力也不然而尽聚之京师殱于吕氏妇人之手无噍类矣
　　吕后杀其子孙而欲帝母家使母家无少长皆斩而身亦死于祟祸史迁备着之为万世女后戒
　　后九月闰九月也
　　○掊兵之掊【音仆】
　　文帝纪景帝纪武帝纪
　　文纪所载皆恭俭爱民之事一制诏必具以其皆由恻怛之言也景帝特载其政事之常灾异之变制诏不録之矣至武帝则始终备具着方士之欺谩他不及焉【武纪皆取封禅书为之或褚先生所补】
　　文帝遗诏短丧议礼者讥焉然观文帝恻怛为民惟恐妨之至死弥笃在帝不失其为厚为景帝者所宜如礼不可茍狥其言自流于薄尔后世不以为讥而反讥文帝何哉
　　封禅书
　　封禅之书起于求神仙狂侈之心迁作封禅书反覆纎悉皆以着求神仙之妄善矣而犹牵合郊祀巡狩古帝王行事之常以证封禅何耶
　　方士之説惟以黄帝乗龙上天为夸武帝巡行亲行黄帝冢而祭之方士尚何辞而从者复遁其説为葬衣冠主暗臣防一至此甚悲夫若衣冠不必葬葬衣冠无此理则论衡尝有辨
　　河渠书
　　河决瓠子而南田蚡食邑鄃居河北利之进说其君不复事塞者二十年其后天子亲临羣臣从官自将军以下皆负薪寘之而水复禹迹无后灾近臣之蔽君与君臣之率作兴事成败之相反类如此岂独水利哉
　　平凖书
　　平准者桑羊笼天下货官自为商贾买卖于京师之名也葢汉更文景恭俭至武帝初公私之富极矣自开西南夷灭朝鲜至置初郡自设谋马邑挑匈奴至大将军骠骑将军连年出塞大农耗竭犹不足以奉战士乃卖爵乃更钱币乃算舟车而事益烦财益屈宜天下无可枝梧之术矣未几孔仅东郭咸阳乗传行天下盐鐡杨可告缗徧天下得民财物以亿计而县官之用反以饶而宫室之修于是日丽凿无为有逄君之恶小人之术何怪也然汉自是连兵三嵗费皆仰给大农宜无复可继之术矣又未几桑羊领大农置平准于是天子北至朔方东至太山巡海上并北邉以归用帛百余万疋钱金以巨万计皆取足大农又一歳之中太仓甘泉仓皆满而边余谷其始愈取而愈不足于用及今愈用而反愈有余小人之术展转无穷又何怪之甚也呜呼武帝五十年间因兵革而财用耗因财用而刑法酷沸四海而为鼎生民无所措手足迨至末年平准之置则海内萧然户口减半隂夺于民之祸于斯为极迁备着始终相因之变特以平准名书而终之曰烹羊天乃雨呜呼防哉
　　齐民者无贵贱之称○乐卿买爵至贵者为从九卿加乐明其与正卿异○牢盆牢者与之廪食盆者与之煮盐器故曰官与牢盆○釱左趾之【音弟徒计反】鐡为之着左趾代刖也○外繇戍边也○赤侧钱名以赤铜为郭○赤金铜也故居三等金之末
　　吴太伯世家
　　太伯逃吴弟仲雍继立十九世至寿梦始大通中国防子季札贤欲立之不可长诸樊立让之又不可以次传余祭余昧必欲致国季札终不可余昧之子僚乃立诸樊子阖庐以其非当立也弑僚自立而吴之祸始萌其后阖庐与越战死其子夫差报越越又报之卒灭吴皆始于札之终让也呜呼太伯以三让而周兴季札以三让而吴亡让一也可与权之义亦难哉
　　伍子胥以父见诛于楚而奔吴知阖庐之将弑僚也进専诸成其事以俟阖庐得政既乃自灭其宗国之楚而鞭所事平王之尸是既弑吴之君复弑楚之君于身后报父之讐者如是乎天下岂有无君而有父者哉古人不共戴天之义恐非所施于所天之君父也且胥所当怨者费无极也然楚诛之矣夫何甚
　　越败吴于檇李今嘉兴也吴败越于夫椒今太湖中椒山也皆云越地然则越之境至浙水以西欤
　　姑苏防阖庐所筑三年聚材五年乃成髙见三百里○虎丘阖庐所葬卒十余万人治之下池广六十歩深一丈五尺葬之三日白虎居其上故号虎丘在吴县阊门外○太伯冢在吴县北梅里聚去城十里皆注云
　　齐世家
　　太公之始封威公之霸诸侯天下莫彊焉田氏卒夺而有之悲夫庆封崔杼之祸晏子仰天不肯盟可谓疾风劲草者矣齐太史书崔杼弑庄公兄死弟继者三至今凛凛生气犹足以寒乱臣贼子之胆
　　鲁世家
