<!-- { "loadSidebar": true } -->
　　王仲舒碑铭读书着文其誉蔼欝与阳城遏延龄不得相德宗初怏怏无柰久嘉之顾列曰第几人必王某也果然爲苏州堤松江路赋调自爲书与人期吏无及门而集观察江西禁浮屠诳诱壊其舍以葺公宇○秀出班行简古而蔚
　　韩帅汴承五乱之后苖薅而髪栉之汴之南则蔡吴少诚爲乱北则郓李师道爲乱助平二防归京师位中书夀五十八○李师古之起事也或曰剪棘夷道兵且至矣公曰兵来不除道也诈穷旋军○其朝京师天子曰大臣不可以暑行其秋之待公曰君爲仁臣爲恭可矣遂行○人得一笑语重于金帛之赐
　　柳子厚得柳州刘梦得禹锡亦在遣中当诣播州子厚泣曰播州非人所居而梦得亲在堂愿以柳易播梦得于是改刺连州呜呼士穷乃见节义今夫平居里巷相慕恱酒食游戯相征逐诩诩强笑语以相取下握手出肺肝相示指天日涕泣誓生死不相背负真若可信一旦临小利害仅如毛髪比反眼若不相识落防穽不一引手救反挤之又下石焉者皆是也此宜禽兽夷狄所不忍爲而其人自视以爲得计闻子厚之风亦可少媿矣向使子厚在台省时自持其身已能如司马刺史时亦自不斥斥时有人力能举之且必复用不穷然子厚斥不久穷不极虽有出于人其文学辞章必不能自力以传于后如今无疑也虽使得所愿爲将相于一时以彼易此孰得孰失必有能辨之者【并墓志】
　　郑羣不爲翕翕热亦不爲崖岸斩絶之行俸禄入门与其所过逢饮酒舞歌费尽不顾问遇其空无时客至清坐相看竟日不能设食
　　孔戣志古之老于鄕者将自佚非自苦闾井田宅具在亲戚之不仕与倦而归者不在东阡在北陌可杖屦来徃也○明州岁贡海虫淡菜蛤蚶可食之属自海抵京师道路水陆递夫积功岁爲四十三万六千人奏防罢之蕃舶之至泊歩有下碇之税始至有阅货之燕犀珠磊落贿及仆公皆罢之
　　殿中少监马君【继祖北平王燧之孙】姆抱幼子立侧眉眼如画髪漆黒肌肉玉雪可怜殿中君也当是时见王于北亭犹高山深林龙虎变化不测杰魁人也退见少傅翠竹碧梧鸾鹄停峙能守其业者也幼子姢好静秀瑶环瑜珥兰茁其牙称其家儿也
　　樊宗师不袭蹈前人一言一句天得也铭曰惟古于词必己出降而不能乃剽贼○海含地负○文从字顺
　　李郱铭愈下而微旣极复飞
　　张彻尝从余学选于诸生而嫁与之○世慕顾以行于掲掲也○猛厉【音烈】
　　李楚金爲贝州司法其刺史不恱于民将去官民相率讙哗手瓦石需其出撃之司法君奋曰是何敢尔属小吏百余人持兵仗以出立木署之曰刺史出民有敢观者杀之木下民闻皆惊相告散去
　　李干遇方士柳泌从受药法服之下血病死余不知服食说自何世起杀人不可计而世慕尚之益至今直取亲与游而以药败者六七公爲世诫工部归登狂痛号呼唾血以毙殿中李虗中疽发其背死刑部李孙且死谓余曰我爲药误其李建一旦无病死孟简屏人曰我得秘药不可独不死今遗子一噐别一年而病病二岁竟卒卢坦死时溺出血肉李道古食泌药五十死海上蕲不死乃速得死临死乃悔后之好者又曰彼死者皆不得其道也我则不然始病曰药动故病病去药行乃不死矣及且死又悔呜呼可哀也已可哀也已
　　韩绅卿迁泾阳令破豪家水碾利民田百万顷
　　韩滂【老成之子】归后其祖介
　　卢氏志外王父
　　杂文
　　送穷事始颛顼高辛时祖扬雄有逐贫赋○恠恠奇奇蝇营狗茍○延之上座
　　鳄鱼文伈伈【悉忱反恐貎】
　　状
　　丞相董晋行状请牒考功并太常议谥牒史馆公自称故吏○朱泚之乱说李懐光不与○天下安危宰相之能与否可见谋议于上前者不足道○未尝言兵
　　与卢郎中荐侯喜状身在贫贱爲天下所不知独见遇于大贤乃可贵耳
　　论权停举选状以岁之旱权停举选省费而足食也窃以十口之家益一二人未有所费今京师人不啻百万举者不过五七千人并僮仆不当京师百之一举选者皆赍持资用以有易无未见其弊○天旱人饥乞停税至来年○唐制国子馆生三百人大学馆生五百人四门馆生五百人名三馆学生
　　马府君行状赵奢号马服君子孙由是以马爲氏梁悦报仇杀人公诣请集议奏闻酌宜而处
　　表
　　爲宰相贺雪表春云始繁时雪遂降是冬雪愆期虽春亦贺
　　进顺宗实録表李吉甫以韦处厚所撰令公重修贺白状谓获蔡之兆
　　进撰淮西碑状乾坤之容日月之光知其不可绘画○碑夲赐韩寄绢五百疋充人事谢云恩由上致利则臣归
　　论佛骨表之说正矣潮州谢表称颂功德之不暇直劝东廵泰山而自任铺张虽古人不多譲甚矣宪宗之不可与忠言而公也汲汲乎茍全性命两可悲矣夫○表多近世引用之句如铺张对天之闳休扬厉无前之伟绩编之乎诗书之册而无愧措之天地之间而无旋干转坤关机阖开雷厉风飞日月清照○公之贬潮佛者谓此祸福之报然佛骨一入而宪宗已晏驾公卽移袁福未央也祸福谁在耶
　　贺庆云等表皆文人谀语牵于时俗无足论者请上尊号尤甚
　　贺太阳不表此皆我朝先正所不爲者
　　辨张平叔奏变塩法利害较然言敷人籴塩之扰也○所由
　　外集
　　谓范蠡背君而去又招大夫种使竟承赐劒之诏无事君之义爲人谋而不忠愚谓种方假疾句践卽赐劔蠡称不可与共安乐之言验矣蠡不去与俱死何益句践岂能夏禹之烈者哉明哲保身蠡未爲无所见种不去而及岂蠡防之使然而曰由防句践之劔其言似微刻也然则事君不可则去之乎曰君臣以义合君辱臣死处变之义也功成身退处常之义也使句践栖防稽时蠡舍而去之又招种欲所去之蠡则爲万世罪人
　　答刘秀才论史歴叙人祸天刑谓粗知自爱实不敢爲馆中非无人必将有作者然则馆中人皆不知自爱耶
　　通觧谓尧之前千万年不知譲许由哀天下之愚以争爲能廼高揖辞尧譲之敎行许由为之师桀之前千万年不知忠龙逢哀天下之不仁覩君父百姓入水火而不救于是尽言就烹忠之敎行龙逢为之师周之前千万年不知义之可以换其生伯夷哀天下之偷且以强则服逃山而死义之敎行伯夷为之师呜呼以天下譲舜者尧也谓许由辞而不受者庄生之寓言以戯薄天下也无其事也桀之前由禹以逹五帝三皇皆治世未有君父百姓入水火者也桀始暴而龙逢以諌死世道之不幸耳逢非有心哀天下之不仁而特以身立敎也龙逢旣以諌死而谓伯夷之饿死爲前千万年不知义之可以换生又诬而自背其说也譲也忠也义也皆人心所固有也圣帝明王继天立极几年于此不幸遭世之变始有矫矫自见其间者龙逢伯夷是也许由非其比也岂开辟以来所未知而三子者昉之耶
　　鄠人对【鄠胡古反京兆县名】剔股以瘳母疾虽非圣贤之中道实孝子一念之诚切也爲对鄠人之说者何忍且薄耶谓希免输谓不腰于市已黩于政谓以一身爲孝是辨其祖父皆无○呜呼穷鄕小民药饵何有父母呼吸死生之际号天叫地救急无门身之不卹而希免输乎○世之剔股以救母者疾未有不瘳而子亦不知其痛未有病创者殆天地神明之哀其诚也救母何罪而可腰于市乎当仁不譲于师而古亦以盖前人之愆爲孝未闻以祖父无称而子不可行孝者也况仓卒剔股偶然希有之事不当责其祖父之必有也祖父未有而子孙有之显其祖父者也且孝犹忠耳顔杲卿骂贼杀身顔之祖父生死于太平无事之世岂尝有是事乎国史大书杲卿之忠不闻其爲形祖父之不忠岂旌子之孝爲形祖父之无孝乎○呜呼爲对鄠人之说者何忍且薄耶
　　直谏表证三王已下治乱而谓开辟已来未有如大汉前后已几于不伦矣谓先朝用幼僧矫坚之言迎佛骨臣上谏投荒州未得一年上天降大祸先朝升遐如彼骨可慿臣家族合至灰灭先朝合享如山之寿矣窃意此非人臣之所宜言公所必不爲也
　　外集五卷大抵文缓而衍不类昌黎天成之笔揆之于理又多可疑如此按李汉叙称最厚且亲收拾遗文无所坠并目録共四十一卷然则外集何从而来哉又孰爲之收拾耶五卷之多惟论史一书柳柳州尝辨之可审其爲韩余孰与稽耶赵台卿于孟子有言又有外书四篇其文不能深后世依仿而托之者愚于昌黎之外集盖不能尽信云
　　顺宗实録五卷
　　顺宗自贞元二十一年二月卽位罢宫市禁选宫观婢禁五坊小儿张雀罗囊蛇之扰停盐铁使月进出后宫并敎坊妓女人情大悦然上自二十年九月已得风疾不能言越人王叔文初以碁进东宫杭人王伾侍书寝陋吴语上所防狎至是植党用事韦执谊倚之爲相叔文欲谋兵权逺近大惧未几叔文执谊交恶心腹内离外有韦臯裴垍严绶等笺表而中官刘光竒等屡以啓上八月传位太子贬王叔文渝州明年杀之伾开州执谊崖州皆死○载张万福陆贽阳城三贤始末极详见第九卷载伾叔文执谊三不肖情状亦详见第十卷唐书不就用之爲传而更他爲何哉班固之用史记全文于是不可及而李巽岩长编未尝改欧苏所纪先正言行于是爲善述矣○卤莾【胡古反】不用心貌与草莾之莾各音字皆从犬在两廾中○载太子名云从水傍享淳字也
　　东坡作韩文公庙碑词绚云锦气矗霄汉振古一竒絶也然一言以蔽之不过谓其间气所生不爲死生祸福夺此殆坡公胷中所自得因之而发欤若文公之所以爲文者则似未暇尽及也盖自孟子没而异端作中国之不爲夷狄者几希公始出而排斥之天地之所以位人之所以异于禽兽中国之所以异于夷狄一一条析明尽而世始昭若发蒙孔孟而后所以扶植纲常者公一人而已孟子没而邪说炽性理之不荡于空虗者尤希公始出而指喜怒哀乐爱恶欲七者以爲情指仁义礼智信五者以爲性人独于五者之要指仁与义二者谓由是而之焉则爲道且谓舍是而言道者非吾之所谓道孔孟而后所以辨析义理者文公一人而已夫惟纲常非徒礼乐刑政之可扶也我朝是以复极其根于性命之源性非徒三品之可尽也我朝是以复析其微于本然之性气质之性之别功有相因理日以明譬之事业文公则拨乱世而反之正者也我朝诸儒则于反正之后防极治要制礼作乐跻世太平者也文公之所以爲文者其大若此岂曰文起八代之衰止于文字之文而已哉
