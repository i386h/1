<!-- { "loadSidebar": true } -->
　　君若赐之爵则越席再拜稽首受登席祭之饮卒爵而俟君卒爵然后授虚爵君子之饮酒也受一爵而色洒如也二爵而言言斯礼已三爵而油油以退退则坐取屦隠辟而后屦坐左纳右坐右纳左【洒先典反言鱼斤反辟匹亦反】洒如明皃言言和皃油油恱敬皃古以言言斯为句今以斯礼已为句谓二爵而言言然和敬斯已为礼至三爵则油油然恱敬而退不敢过三爵也退则取屦隠辟而纳之不敢当长者而屦也坐左纳右坐右纳左凡以顺手足之便【用説文孔氏陆氏方氏补】
　　凢尊必上酒唯君靣尊唯飨野人皆酒大夫侧尊用棜士侧尊用禁【棜于据反】
　　上酒不忘古也君靣尊专其惠也飨野人谓蜡祭时唯用酒而不用水贱者用恩而已不备古礼也侧尊在賔主两楹之旁避君之嫌也棜今木轝上有四周下无足禁有足皆所以顿酒尊使不动者也【郑氏孔氏方氏】
　　始冠缁布冠自诸侯下逹冠而敝之可也
　　缁布冠存古耳始冠暂用即敝弃之【郑氏周氏】
　　冠朱组缨天子之冠也缁布冠缋緌诸侯之冠也冠丹组缨诸侯之齐冠也冠綦组缨士之齐冠也【缋戸内反緌耳佳反綦音其又其记反】
　　缋备五采綦苍艾杂色缨所以结冠緌所垂之饰○冠朱组缨缁布冠缋緌皆始冠之冠下皆齐冠【郑氏】
　　缟冠武子姓之冠也缟冠素纰既祥之冠也垂緌五寸惰游之士也冠缟武不齿之服也【纰音埤】
　　武冠卷【音权】也纰縁边也子姓适孙也孙是子之所生故曰子姓○祖亡故冠用缟父在故武用此孙为祖既祥之冠冠用缟帛以兆吉縁以素纰以示防此子为父既祥之冠垂緌五寸游惰之象黝冠缟武以罚之者不齿之服【方氏陆氏】
　　居冠属武自天子下逹有事然后緌
　　燕居之冠冠武相连率略也古者施冠于首然后加武以约之有事然后緌燕居无事者去饰也
　　五十不散送亲没不髦大帛不緌冠紫緌自鲁桓公始也【散昔旦反】
　　五十送防不服散麻绖始衰不备礼也亲没不髦去为子之饰也大帛防帛不緌者凶服去饰也冠而用不正之紫色为緌其失礼自鲁桓公始也【郑氏】
　　朝端夕深衣深衣三祛缝齐倍要祍当旁可以回肘【朝直遥反祛起鱼反要一遥反缝音逢齐音咨祍而审反】
　　袪袂末袂者防也三袪者言深衣之广三倍于袂之末也缝齐者衣下之裾也要者衣之中齐者衣之裾缝齐倍要者其裾之广倍于要也祛尺二寸围之为二尺四寸三其袪为七尺二寸今其下倍之则丈四尺四寸也衽襟也当旁在其侧也袂之广取其可以回肘【郑氏】
　　长中继揜尺袷二寸袪尺二寸縁广寸半以帛里布非礼也【袷音劫】
　　长者长衣垂之于外者也中者中衣服之于内者也长中二衣与深衣大同小异继者接袖也继揜尺者继袂口而揜余一尺谓幅广二尺二寸以半幅继续袂口比深衣袖多长一尺以揜覆于外也袷领也以交而合故名曰袷二寸者言其广也袪口也尺二寸言袂口之广也縁广寸半言领袖之縁也里者裌也凡衣用帛则里亦帛用布则里亦布若以帛里布则是以细而副麤故非礼【用郑氏陈氏方氏补】
　　士不衣织无君者不贰采衣正色裳间色【衣音意织音志间去声】织者先染丝然后织若锦之属功多色重士贱不得衣之无君则吊故服素而不二之以采衣在上故用青黄赤白黒五方之正色裳在下故用緑红碧紫駵黄五方之间色【用孔氏补】
　　非列采不入公门振絺绤不入公门表裘不入公门袭裘不入公门【振读如袗山隂陆氏如字训举】
　　列采谓正服文采成列也振絺绤谓襌【音丹】着絺绤而无表衣以蔽衣则防表裘谓服裘于外而无正服以被之则简袭裘谓裘必当裼反而袭之不见美则疑于吊故皆不当入公门凡裘上必有裼衣裼衣上又有袭衣裼者所以露其文采【用方氏补】
　　纩为茧緼为袍襌为防帛为褶【襌音丹褶音牒】
　　纩新绵緼旧絮防禅衣褶裌衣
　　朝服之以缟也自季康子始也孔子曰朝服而朝卒朔然后服之曰国家未道则不充其服焉
　　卒朔谓卒告朔之时告朔服皮弁告朔毕脱去皮弁而后服朝服也○朝服以布不以纯以缁不以缟后世反之者始乎季康子之失礼也朝服缁衣素裳待皮弁告朔讫然后服之盛服非有道者不能充其服谓若彼其之子不称其服之类【用方氏补】
　　唯君有黼裘以誓省大裘非古也
　　黼裘以黒羊皮杂狐白为黼文以作裘誓谓前祭十日誓戒省谓前祭三日省牲大裘天子郊天之服惟君黼裘以誓省后世有用大裘故记者讥之曰非古
　　君衣狐白裘锦衣以裼之君之右虎裘厥左狼裘士不衣狐白【裼思歴反】
　　狐白裘以狐腋之白毛为之裼者袒而有衣曰裼露肉曰袒裼天下无粹白之狐而有粹白之裘则狐白裘天下之尤难得者纣以狐白免西伯田子方以狐白礼子思田文以狐白脱秦患狐白之贵可知故惟君衣之而以素锦为衣覆之使可裼右虎裘左狼裘卫尊者冝武猛也【陈氏郑氏】
　　君子狐青裘豹褎绡衣以裼之麛裘青豻褎绞衣以裼之羔裘豹饰缁衣以裼之狐裘黄衣以裼之锦衣狐裘诸侯之服也【褎音袖绡音消麛音迷豻音岸绞戸交反】
　　褎防绡绮属犴胡犬绞苍黄色麛鹿子羔羊子○裘必有衣各随其色之相称【补】
　　犬羊之裘不裼不文饰也不裼裘之裼也见羙也吊则袭不尽饰也君在则裼尽饰也服之袭也充羙也是故尸袭执玉袭无事则裼弗敢充也【见贤遍反】
　　袒而见裘曰裼揜而充裘曰袭见言见于外充言实于内○裘之上有裼衣裼衣之上有袭衣袭衣之上有正服裘之必裼以见美为敬故君在则裼惟尸居尊位无所敬于下故不裼而袭执玉执敬在寳瑞故不裼而袭茍无事则必裼葢臣之于君不敢自充其羙必以着见其羙为事上之敬也【用郑氏方氏补】
　　笏天子以球玉诸侯以象大夫以鱼湏文竹士竹本象可也
　　球羙玉鱼湏文竹者以鲛鱼之湏文饰其竹竹本象者用竹本而象饰之【孔氏】
　　见于天子与射无说笏入太庙说笏非古也小功不说笏当事免则说之既搢必盥虽有执于朝弗有盥矣凡有指画于君前用笏造受命于君前则书于笏笏毕用也因饰焉【说他活反免音问造七报反】
　　说脱去也吉事无所说笏免者防事以布绕头交额前而哭惟当执事与免之时则说笏造君所而受命则书于笏事事毕用笏以笏为重故因而加饰焉【郑氏方氏】
　　笏度二尺有六寸其中博三寸其杀六分而去一其中博三寸明上下二首不博三寸也君杀其上大夫士又杀其杀之而其首广二寸半以便于搢与指画【郑氏王氏】
　　而素带终辟大夫素带辟垂士练带率下辟居士锦带弟子缟带并纽约用组【辟婢支反读如裨率音律并必政反纽女久反组音祖】辟读如禆冕之禆谓以缯采饰带之侧也终辟者尽其带皆饰辟垂者止于带之纽及末垂处有饰率谓缏缉率下辟者止于其末下有饰居士不仕者用锦带尚文弟子承学者用缟带尚质并并也纽带之交结处也以物穿纽约结其带并用组为之也【郑氏孔氏】
　　韠君朱大夫素士爵韦圜杀直天子直公侯前后方大夫前方后挫角士前后正【韠音必】
　　韠蔽膝也亦名芾名韨名韎韐爵韦者凡韠皆以韦为之士之韠色如爵于士言韦緫上文也圜杀直三等之制天子直无圜杀也公侯前后方杀四角使之方变于天子也大夫前方后挫角挫角则圜也士前后正者正方直之间或曰前亦挫角于是为正也韠以下为前以上为后【用孔氏陆氏补】
　　韠下广二尺上广一尺长三尺其颈五寸肩革带博二寸
　　颈中央也以上下皆大而中特小如人之颈肩两角也以其在两旁如人之肩两角皆上接革带以系之故肩与革带其广同并言博二寸大带用组约不堪县繋故繋于革带【方氏孔氏】
　　大夫大带四寸杂带君朱緑大夫华士缁辟二寸再缭四寸凡带有率无箴功【缭音了箴音针】
　　杂犹饰杂带即上之带辟【音婢】也华缁辟皆带饰以等而杀耳二寸而再缭之亦四寸也率繂也凡带谓有司之带亦繂之如士带无箴功谓不禆之也【郑氏】
　　一命緼韨幽衡再命赤韨幽衡三命赤韨葱衡天子素带朱里终辟【緼音温韨音弗幽读如黝】
　　緼赤黄之间色衡佩玉之衡葢瑀也幽黒色葱青色
　　王后袆衣夫人揄狄【祎音翚揄音揺狄读如翟】
　　祎为翚揄为揺皆翟也伊雒而南素质五色皆备成章曰翚江淮而南青质五色皆备成章曰摇王后之袆衣画翚夫人之揄狄画揺【孔氏】
　　三寸长齐于带绅长制士三尺有司二尺有五寸子游曰参分带下绅居二焉绅韠结三齐
　　三寸谓约带纽组之广也长齐于带与绅齐也绅带之垂者也士之绅其制长三尺有司谓府史之属长止二尺五寸便于趋走承事也带通四尺五寸尺五寸绕腰三尺垂前于绅故曰三分带下绅居二焉带之垂绅蔽膝之韠承约组带之结三者齐长【用郑氏孔氏补】
　　君命屈狄再命袆衣一命襢衣士褖衣【屈音阙袆音鞠山隂陆氏如翚音防张战反褖吐乱反】
　　屈周礼作阙狄翟也翟即雉画雉于衣命妇之服故曰君命屈狄袆翚也画翚于衣上文云王后袆衣其制必在屈狄之上故曰再命袆衣○然袆衣既为王后之服卿大夫妻亦再命得之其制必有少异犹天子诸侯之同其衮冕也一命防衣防展也士未命其妻褖衣褖或作税展衣白褖衣黒【集陆氏孔氏】
　　唯世妇命于奠茧其他则皆从男子【奠音献孔如字】
　　世妇谓天子二十七世妇以下也世妇及命妇入助蚕毕献茧凡献物必先奠于地故曰奠茧奠茧者有功于祭服而命之不専为夫其余非助蚕者不湏奠茧之命惟从夫之爵故云皆从男子【夲孔氏説】
　　凡侍于君绅垂足如履齐頥霤垂拱视下而听上视带以及袷听乡任左【齐音咨霤力救反祫音刼乡许亮反】
　　绅垂则身磬折也齐者裳之下缉如履齐者谨于移歩也霤者屋檐身俯则垂其頥如屋霤也拱沓手也身俯则宜手沓而下垂也视下者视髙则傲故下瞩听上者侍尊宜谛听故听上视带及袷者视尊者之身下不过带髙不过袷袷衣领也听乡任左者听之所乡以左为任左近君也【孔氏】
　　凡君召以三节二节以走一节以趋在官不俟屦在外不俟车
　　节以玉为之君召臣有一节时有二节时故合云三节急则二节臣故走缓则一节臣故趋在官不俟屦者古者官府近列君侧席地而坐登席解屦闻召即往故不俟屦在外不俟车者退食于外徒驭皆散仓卒未易遽集故或不容于俟车【孔氏应氏】
　　士于大夫不敢拜迎而拜送士于尊者先拜进靣荅之拜则走
　　凡皆不敢以主礼自居也先拜进靣谓拜竟乃进靣亲相见【夲孔氏】
　　士于君所言大夫没矣则称諡若字名士与大夫言名士字大夫
　　字名谓字其名即称字也○隠其名而称其諡与字所以谨分守存谦退亦体其君尊贤悼往之心【应氏】
　　于大夫所有公讳无私讳凡祭不讳庙中不讳教学临文不讳
　　此明有不得而讳者义各有在也【补】
　　古之君子必佩玉右征角左宫羽趋以采齐行以肆夏周还中规折旋中矩进则揖之退则扬之然后玉锵鸣也故君子在车则闻鸾和之声行则闻佩玉是以非辟之心无自入也【齐读作荠还音旋】
