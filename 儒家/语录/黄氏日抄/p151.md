<!-- { "loadSidebar": true } -->
　　门人所记或主静坐或以静坐为非或主览或以博览为杂均一朱子之言而相反类如此盖随其人之病而药之耳要之静而可施之动博而必求其要此中持其衡之说观者谨毋执其一为据其间亦有门人记录之太过者又当参以朱子平日自着之言晦庵先生年谱
　　先生自二十四为同安簿声望已卓出归而山居讲学天下学者翕然师尊之至四十一胡铨始不过以诗人荐越三年虽用丞相梁克家荐改合入官执政巳议其少通又三年虽用参政龚茂良荐除秘书郎内批巳疑引虚名士恐壊朝廷及南康之政赫赫彰彰辛丑过阙始得进对求其遇合之实犹未焉宁庙在东宫黄裳为讲读官所学大进光宗大称赏裳谢以必欲进德修业追踪古先哲王当择天下第一等人上问为谁以先生对自是寜考寤寐思见今日践阼明日诏自长沙入侍讲而丞相赵忠定实先生平生知己方洗日虞渊思佐太平可谓千一之竒逢矣奈何韩侂胄以名家子孙自诡太后亲属谓可得教防以窃弄威福丞相乃信之不疑先生已预忧其将几肉我丞相不寤故先生卒以谗间归而丞相亦及焉向使忠定能用先生言当主听未惑疽根未结时谈笑而去之虽太平未必不可致亦何至为其桃敌祸民锄去无策天诛出于权变政柄从而下移积既深庸缪踵发靡靡至于今未知振起之日哉此事闗世道最大固非独先生一身之穷逹也然先生自十九嵗登第至七十嵗致仕五十年间仅歴同安簿知南康军提举浙东常平茶塩知漳州潭州凡五任九考及经筵四十余日而已翺翔未防垂翅輙归君恩方隆谗间已至穷固甚矣乃得以其余闲精究孔孟之正传为千万世道学之宗主虽使先生出将入相功着一时以彼易此孰得孰失耶故愚尝妄谓孔子穷而在下者也故能集尧舜以来列圣之大成晦翁欝而不伸者也故能集伊洛以来诸儒之大成似皆有造物者司其数于间而穷者乃所以为逹呜呼盛哉

　　黄氏日抄卷三十八
<子部,儒家类,黄氏日抄>
　　钦定四库全书
　　黄氏日抄卷三十九　　　　宋　黄震　撰读本朝诸儒理学书【七】
　　南轩先生文集
　　词赋诗
　　风雩亭词末章云希踪兮奈何盍务勉乎敬防其布置归宿大率与晦庵白鹿洞赋相表里而可以救近世揣摩气象流入空虚者之弊
　　唐帝庙词亦类晦翁舜帝庙词
　　竹林迎神章惟感慨而不及冦公身事最得体
　　遂初赋为发明复之意方以羲文之复明収而末句仅以一语及孙兴公此理之所在亦文法也
　　续杞菊赋云天壤之间孰为正味厚或腊毒淡乃其至送鲜于大任入幕诗莫邪虽云利宁作囊锥露又安国晚酌分韵驱车万里道中涂可停辅其厉志如此道旁见获者诗姑寛目前饥讵有卒嵗乐其忧民如此盖同一所见之逺也南轩诗大率主义理而语自工
　　律诗
　　人立千峯秋色里月生沧海暮云边又万里烟云归老眼千年形势接中州皆先生胷次所寄也其寿定叟絶句云驷马安车遵大路正须缓辔不须忙正大之情如此有用之则行气象
　　表
　　严州江陵到任等表皆平叙民情国事文从字顺德人之言也
　　经筵讲义
　　讲葛覃一诗大略谓人心易动贵骄易溺使为国者每念乎稼穑之劳而其后妃又不忘乎织纴之事则心不存焉者寡矣口奏又谓或云要得立事扰人不奈何臣以为此等议论乃坏国家元气毒药又进曰家法之美无如我宋光献曹太后方英宗之初有功社稷宣仁高太后致元祐之治号为女中尧舜钦圣向太后建中靖国之初有功社稷钦慈孟太后靖康建炎间社稷之功又冠前古实子孙万世无穷之法愚按此晦翁取而附此以为敬夫所以尧舜吾君而不愧其父师之传者所宜三复而深思
　　答周漕启
　　虽故嵗之幸稔尚前歉之未偿仁哉言乎富人之窘宿逋贪官之督零税者岂复念及此乎世有岁幸一稔小民反以为苦者多矣
　　记
　　学记九篇皆言人伦孝弟惟雷州记明善与利云自学校之教不明为士者亦习于利而已【静江郴雷三学皆撤废寺为之】
　　岳麓书院记开宝中郡守朱洞创始李允则言于朝乞书时山长周式以行义召拜国子主簿使归教授诏以岳麓书院名增赐中秘书时祥符八年也绍兴辛亥兵火乾道改元刘侯复其旧
　　尧山漓江二坛记山川之所以为神灵者以其气之所蒸能出云润泽羣物后世固亦有山川之祠而人其形宇其地则其失也久矣
　　楚望记江陵山虽去郡逺然聨络以属于当阳巫峡之间其浸则如蜀江弥亘千里爰筑二坛扁曰楚望
　　道永韶南康军濓溪四祠堂记发明道学之原最详石鼓山诸葛武侯祠昭烈牧荆州时侯以军师中郎将驻临蒸临蒸今衡阳县也有天地则有三纲若汨于利害之中而忘夫天理之正则虽有天下不能一朝居此侯所以讨贼至死不悔
　　浏阳杨龟山像记靖康为谏议追夺王金陵王爵罢去配飨
　　昭州邹侍郎祠堂记元符中为右正言直谏贬新州建中初入从崇宁二年又贬昭州四年归没于常州人臣不以犯顔敢諌为难而忠诚笃志之为贵士君子不以一时名节为至而以进德终身之可慕公再位于朝忧国弥切重斥炎荒凛不少沮
　　建宁游胡祠记游公二程高弟元符三年冬为监察御史有中庸语孟说埀于世胡公与游谢杨游而讲程说所自得在春秋执经入侍
　　静江题名记静江经略领郡二十五其外则覊縻之州七十二又其外则诸小蕃罗殿白杞特磨白衣之属环之又其外则交趾大理等国属焉
　　敬斋记二篇为崔子霖作者尤起发人意
　　拙斋记前论士病于不拙人所易到后论病学者之不拙此意极有益于人
　　仰止堂记云人生天地之中而与天地同体出乎万世之下而与圣人同心其惟仁乎古之人起居寝食之间精察主一不知有外物之可慕他事之可为不知有富贵之可喜忧患之可戚盖其中心汲汲于求仁而已
　　一乐堂记上饶徐衡仲名安国为龚氏后既第感正本明宗之义言于朝归徐姓父母俱存合百五十有六嵗伯仲季氏亦皆无故以一乐名其堂记略云民生莫不有父母之亲兄弟之爱此性之所具而天之所为也苟惟强离其所系而合于其所不可合是岂性也哉是故神不歆非祀民不祀非族圣人书莒人灭鄫岂不深切着明哉
　　洁白堂记天地其父母乎父母其天地乎不以事天之道事亲者不得为孝子不以事亲之道事天不得为仁人
　　名轩室记轩名时习室名不贰
　　游东山记先生游永之山东置酒僧寺之西轩零陵张纡公饰预焉叹曰此范忠宣公故居也公居此时某始年十三四先人辱为公客故某亦得侍公公目疾手执寸许玉摩按某视之旁有儿曰此石也公愕然曰非也此之谓玉公存诚至于不欺孺子又诸孙与僧戱僧至诟骂语微及公公漠然若不闻永之士有问范某于丞相为何亲盖斥文正公之名公蹙頞久而曰先公也又一日问郡士登科者某人独未归耶或曰试学官也公愀然曰吏事近民精心于此学之要也始登科顾徒求便安耶
　　序
　　南岳唱酬序乾道丁亥十一月先生与晦翁游衡岳三山林择之与焉甲戌宿草衣岩山林川壑之观已觉胜絶乙亥抵岳丁丑渡兴乐江宿雾尽卷诸峯玉立由马迹桥登山暮抵方广气象深窈八峯环立所谓莲花峯也戊寅穿小径入高台寺门外万竹森然雪厚几数尺望石廪如素锦屏出西岭过天柱下福严歴马祖庵过大明寺犹萦迂数里乃至上封山高草木坚瘦云气嘘吸其间望祝融絶顶褰裳径往羣峯错立逺近异态其外四峯渺然不知所极如大瀛环海中真竒观也湘水环带山下五折乃北去苍莽中洞庭在焉己卯同游仙人桥再上絶顶过南岭庚辰游前岭以下凡七日经行数百里景物之美不可殚叙更迭唱和倒囊得百四十九篇方己卯之夕中夜凛然念吾三人数日间亦荒于诗矣始定约束翌日当止是后虽有可歌者亦不复见于诗矣
　　送张荆州安国告之以讲学送曾裘父序云天资秀美之士往往为他岐所防溺送方耕道序云当观气质变化之浅深而知学力之进否送钟尉云气质虽美而有限天理至微而难明
　　静江谕俗文
　　一归罪坟墓不吉掘棺寄寺名出祖一斋筵侈靡不能办者停丧一婚姻帏帐华靡以至男女失时一生子多不举一病不服药妄听淫祀一诱他人妻贩卖谓之卷伴亦縁细民兴贩不返妻室无依
　　史论
　　汉楚争战听三老董公之说三军缟素于是五十六万之师不谋而来从使斯时高帝不入彭城置酒高防率诸侯兵穷引所至而诛之天下即定
　　萧曹○萧何守关中荐韩信曹参虽不逮然以摧锋防阵之气施之治民能尽敛芒角亦寛裕有识矣至不知吕氏之祸已着当逆为之处惠帝忧不知所出但为滛乐而不能引义以强其君心为可罪也
　　张子房有儒者气象五世相韩笃春秋复雠之义始终以之愚谓复雠固其义也以其人则智谋之士也儒者气象恐又别先生之言盖自有为而
　　王陵陈平周勃处吕后事何如○人臣之义当以王陵为正二子者乃唯然从之吕氏欲簒汉二子实助之也二子方对吕氏时特畏死耳未有安汉之谋也抑二子安刘氏之计亦踈矣使郦寄不可刼北军不可入吕嬃之谋行则亦殆矣忠于人国者顾如是哉
　　文帝○入践大统知为汉社稷非为巳请建太子则先示慱求贤圣请王诸子则先推诸兄无后者施惠于民皆有诚意其待夷狄一以实情惜大臣不过绛灌申屠嘉之徒独贾谊为英俊而又多所可恨卒亦不见用故以帝之贤仅为小康如淮南薄昭之事未免防于刑名至于怠肆而新垣平邪说入之然终以天资高旋即悟其终诏有曰惟年之乆长惧于不终可见帝之能察乎此矣
　　贾董○贾生英俊之才然未免有激发暴露之气天人之对虽若缓而不切然反覆诵味渊源纯粹以武帝好大喜功多欲之心使听仲舒则天下防福矣
　　武帝○奢侈穷黩然不至乱亡者有四事高帝文景流泽渗漉一也表章六经聘召儒生二也轮台之诏三也审所付托四也
　　杂霸○王道如精金美玉岂容杂杂之则是亦霸而已自高帝取天下固以天下为己利文帝亦杂黄老刑名设施动皆有术至宣帝则威文之罪人也西京之亡自宣帝始
　　丙魏○魏相假许史为重进不以正为相奏异闻谏伐匃奴书有可取者丙吉德厚可称至韩延寿杨恽之死莫能救才识不逮相逺矣
　　萧望之刘向○元帝初外有史高摠朝廷之事内有防显制枢机之权二子处其间可谓危矣而二子用人惟其附巳以郑朋之倾邪使之待诏至华龙之汚秽亦欲入其党不严如是欲不败其可得乎史称袁安任隗素行高梁冀未有以害之斯言诚有味也
　　汉儒○名节之称起于衰世衰世实亦有頼乎此汉自叔孙通固以利禄为事至公孙取相印学士皆歆慕之其流至夏侯胜之刚果犹有明经取青紫之语宜乎王莽簒窃贡符献瑞一朝成羣能自洁者班班仅见也光武力矫斯弊桓灵之后亦君子维持之力然则名节之称在君子则为未尽而于国家何负哉
　　元成以后大臣○汉末大臣有正论者王嘉何武师丹耳然若不循其本而姑因一人一事而指陈无益也故哀帝之末董贤虽去王氏即起遂亡汉矣
　　汉自高帝外诸将○汉将以赵充国为最凡将之病患于勇而不详谨充国驰至金城而西戎坐消此不特为贤将殆可相也
　　光武比高祖○高祖洪模大略非光武所及光武之善守复非高祖所及
