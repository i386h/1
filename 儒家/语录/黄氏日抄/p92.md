<!-- { "loadSidebar": true } -->
　　魏文侯问于子夏曰吾端冕而听古乐则惟恐卧听郑卫之音则不知倦敢问古乐之如彼何也新乐之如此何也子夏对曰今夫古乐进旅退旅和正以广匏笙簧防守拊鼔始奏以文复乱以武治乱以相讯疾以雅君子于是语于是道古脩身齐家平均天下此古乐之发也今夫新乐进俯退俯奸声以滥溺而不止及优侏儒獶杂子女不知父子乐终不可以语不可以道古此新乐之发也今君之所问者乐也所好者音也夫乐者与音相近而不同文侯曰敢问何如子夏对曰夫古者天地顺而四时当民有徳而五谷昌疾疢不作而无妖祥此之谓大当然后圣人作为父子君臣以为纪纲纪纲既正天下大定天下大定然后正六律和五声歌诗颂此之谓徳音徳音之谓乐诗云莫其徳音其徳克眀克眀克类克长克君王此大邦克顺克俾俾于文王其徳靡悔既受帝祉施于孙子此之谓也今君之所好者其溺音乎文侯曰敢问溺音何从出也子夏对曰郑音好滥滛志宋音燕女溺志卫音趋数烦志齐音傲辟乔志此四者皆滛于色而害于徳是以祭祀弗用也诗云肃雍和鸣先祖是听夫肃肃敬也雍雍和也夫敬以和何事不行为人君者谨其所好恶而已矣君好之则臣为之上行之则民从之诗云诱民孔易此之谓也然后圣人作为鞉鼔椌楬壎箎此六者徳音之音也然后钟磬竽瑟以和之干戚旄狄以舞之此所以祭先王之庙也所以献酬酳酢也所以官序贵贱各得其宜也所以示后世有尊卑长幼之序也钟声铿铿以立号号以立横横以立武君子听钟声则思武臣石声磬磬以立辨辨以致死君子听磬声则思死封疆之臣丝声哀哀以立亷亷以立志君子听琴瑟之声则思志义之臣竹声滥滥以立防防以聚众君子听竽笙箫管之声则思畜聚之臣鼔鼙之声讙讙以立动动以进众君子听鼔鼙之声则思将帅之臣君子之听音非听其铿锵而已也彼亦有所合之也【獶乃刀反莫亡伯反俾音比数音速乔音骄椌苦江反楬苦瞎反酳音号胡到反横古旷反滥力敢反】
　　魏文侯晋大夫毕万之后始僣为诸侯旅犹俱言进退齐一防守拊鼔言众乐防合皆待撃鼔乃作奏以文谓鼓乱以武谓金相乐器名以韦为表装之以穅相亦名拊以节乐者讯疾以雅言舞者讯疾以雅器节之凡古乐也俯犹曲言进退不齐侏儒短小之人獶猕猴也言舞者如猕猴戯凡今乐也当谓正而不失其所溺音谓溺没于邪滛之音燕安也趋数促速也烦劳也乔骄也凡皆溺音如此鞉如小鼔揺之两耳还以自击椌楬谓柷敔也柷如漆桶中有椎敔如伏虎背上有二十四龃龉壎六孔焼土为之箎七空竹为之播鞉而鼔从之中声以发焉击椌而楬止之中声以莭焉吹壎而箎应之中声以和焉六者为本以其声质故云徳音之音狄羽也自作为鞉鼔至所以示后世凡皆言徳音如此号号令警众横谓气充满石声磬之磬当作罄辨谓分眀于莭义也亷谓亷隅滥犹擥防犹聚○此章载子夏答魏文侯以古乐为徳音今乐为溺音人君听乐音各有所合随其所感思国家人材非为一己滛乐【补】
　　賔牟贾侍坐于孔子孔子与之言及乐曰夫武之备戒之已乆何也对曰病不得其众也咏叹之滛液之何也对曰恐不逮事也发扬蹈厉之已蚤何也对曰及时事也武坐致右宪左何也对曰非武坐也声滛及商何也对曰非武音也子曰若非武音则何音也对曰有司失其也若非有司失其则武王之志荒矣子曰唯丘之闻诸苌亦若吾子之言是也【宪音轩】
　　賔牟姓贾名武谓周舞备戒谓击鼔警众病犹忧也咏叹滛液歌迟之也逮及也事戎事也武坐武舞跪坐也致右致右膝于地宪左轩起左膝宪即轩也声滛及商者滛贪也谓有贪取商室之声○此章五问五答孔子问武舞击鼔警众之良乆何也賔牟贾答以忧不得众而待之故乆也孔子又问欲舞之前其歌声叹咏滛液不絶吟思何也贾答以恐诸侯不至不及战事也孔子又问初舞而手足发扬蹈地而猛厉之早何也贾答以及时伐纣行战事也孔子又问武舞之跪坐右膝致地而轩起其左何也贾答以此非武人之坐以武法无坐也孔子又问乐声贪而及商何也贾答以武王非有贪商之心此非武音也孔子因问若非贪商之声则何声也贾遂答谓此有司失其传而孔子证以苌之说亦然【用孔氏说】
　　賔牟贾起免席而请曰夫武之备戒之已乆则既闻命矣敢问迟之迟而又乆何也子曰居吾语女夫乐者象成者也揔干而山立武王之事也发扬蹈厉太公之志也武乱皆坐周召之治也且夫武始而北出再成而灭商三成而南四成而南国是疆五成而分周公左召公右六成复缀以崇天子夹振之而驷伐盛威于中国也分夹而进事蚤济也乆立于缀以待诸侯之至也且女独未闻牧野之语乎武王克殷反商未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞投殷之后于宋封王子比干之墓释箕子之囚使之行商容而复其位庶民弛政庶士倍禄济河而西马散之华山之阳而弗复乘牛散之桃林之野而弗复服车甲衅而藏之府库而弗复用倒载干戈包之以虎皮将帅之士使为诸侯名曰建櫜然后天下知武王之不复用兵也散军而郊射左射貍首右射驺虞而贯革之射息也禆冕搢笏而虎贲之士说劔也祀乎眀堂而民知孝朝觐然后诸侯知所以臣耕籍然后诸侯知所以敬五者天下之大教也食三老五更于太学天子袒而割牲执醤而馈执爵而酳冕而总干所以教诸侯之弟也若此则周道四达礼乐交通则夫武之迟乆不亦宜乎【迟之迟并直诗反方氏上迟音穉缀丁劣反又丁卫反分夹扶问反蓟音计复扶又反衅许靳反倒丁老反建音键射入声禆婢支反说吐活反】
　　賔牟贾既闻夫子然其说于是免席徙立更端请问而夫子又详答之迟之迟谓乆立于缀方氏谓上迟字音穉待也待诸侯之至也下迟字如本音谓迟而又乆则迟之至也于义亦通象成者象其成功武乱皆坐凡哗乱使坐则定北出者纣都在北武始而北以象观政商郊成者乐以奏曲一终为一成再成以象克纣三成象既克纣而南返四成以象有南国之土五成以象周召之分治六成复缀以崇者复缀谓复归舞位崇犹充谓六成以象武功之成也而武王之徳充满天下也天子夹振之而驷伐者舞列分为左右揔干者在中央二人振铎夹舞而进象武王与大将伐纣之时驷古说作四陈氏以为驷騵之驷伐谓以戈伐地也古说以复缀以崇为句天子夹振之为句故其说如此长乐陈氏严陵方氏皆以以崇天子为句云兵始出于天子乐舞既成复归缀位以归尊天子援家语亦曰以崇其天子此说比旧说稍明白在学者择焉克殷反商谓既胜殷而反商政投殷之后于宋投者举徙之辞行犹视也商容商礼乐官使箕子视之而复其位弛政者去纣苛政倍禄者倍増旧禄衅以血涂物为衅也倒载者反其本末而载示不复用也建键也键钥牡牝者兵甲之衣建櫜言闭藏兵甲也郊射为射宫于郊也左谓左学右谓右学貍首驺虞所歌以为射节贯革射穿甲皮也说劔脱而解之也○此章谓夫子因贾之问备言武王治定功成而一变天下于文教所谓武舞不当徒以武观也
　　君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则乆乆则天天则神天则不言而信神则不怒而威致乐以治心者也致礼以治躬则庄敬庄敬则严威心中斯须不和不乐而鄙诈之心入之矣外貌斯须不庄不敬而易慢之心入之矣故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貌而民不生易慢焉故徳煇动于内而民莫不承听理发诸外而民莫不承顺故曰致礼乐之道举而错之天下无难矣乐也者动于内者也礼也者动于外者也故礼主其减乐主其盈礼减而进以进为文乐盈而反以反为文礼减而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也【报古注音褒近世方氏辅氏并如字】致犹深审易谓和易直谓正直子谓子爱谅谓诚信油然新生好貌徳煇顔色润泽也理发于外言容貌之进止也礼者威仪繁多人易厌倦故主减礼既减损当自勉强乐者洋洋盈耳不知休止故主盈乐既盈满当自抑损故礼之减以进为文如飨必至于百拜仪必至于三千皆以进为文也乐之盈以反为文如合乐必止三终奏韶必止九成皆以反为文也礼减而不勉强自进则销衰矣乐盈而不抑损自止则流散矣故礼之减者报之而使进乐之盈者反之而使止使礼乐皆得其中焉故曰其义一也○此章言乐以治心礼以治身礼易厌当自勉乐易縦当自抑【补】
　　夫乐者乐也人情之所不能免也乐必发于声音形于动静人之道也声音动静性术之变尽于此矣故人不耐无乐乐不耐无形形而不为道不耐无乱先王耻其乱故制雅颂之声以道之使其声足乐而不流使其文足论而不息使其曲直繁瘠亷肉莭奏足以感动人之善心而已矣不使放心邪气得接焉是先王立乐之方也是故乐在宗庙之中君臣上下同听之则莫不和敬在族长乡里之中长幼同听之则莫不和顺在闺门之内父子兄弟同听之则莫不和亲故乐者审一以定和比物以饰节节奏合以成文所以合和父子君臣附亲万民也是先王立乐之方也故听其雅颂之声志意得广焉执其干戚习其俯仰诎伸容貌得庄焉行其缀兆要其节奏行列得正焉进退得齐焉故乐者天地之命中和之纪人情之所不能免也夫乐者先王之所以饰喜也军旅鈇钺者先王之所以饰怒也故先王之喜怒皆得其侪焉喜则天下和之怒则乱者畏之先王之道礼乐可谓盛矣【耐古能字肉古如又反孔训肥满则如字读比毗志反鈇方夫反又音甫】声音谓嗟叹咏歌动静谓手舞足蹈性术谓出于性术犹道路也尽于此者言过此则不可过则流放也耐古能字能则古之三台字文谓乐之篇章文足论而不息者言足以眀义理而无息也曲直者歌之曲折繁瘠亷肉者声之鸿杀曲谓声音廻曲直谓声音放直繁谓繁多瘠谓省约亷谓亷棱肉谓肥满莭谓美之止奏谓乐之作声音之宜或须繁多肉满而鸿大或须瘠约廉棱而细少或莭或奏各得其宜使足以感动人之善心故放心邪气不得接于性情矣审一以定和者详审其声以定调和之曲比物以饰莭者比八音之物以饰音曲之节命教也纪总要之名也侪犹軰类也○此言乐出于人情故先王礼乐以感动人之善心以合和父子君臣而亲附万民故习其声容者无不志意开广而容貎庄严此乐者先王所以饰喜而天下和之先王之言礼乐可谓盛矣
