<!-- { "loadSidebar": true } -->
　　右征角左宫羽玉声之所中也征为事角为民可以劳故在右宫为君羽为物宜逸故在左采齐路门外之乐节逸诗肆夏路门外之乐节九夏之一也周旋是直去却回来其回转处欲其圆而中规折旋是直去复横去其横转处欲其方而中矩鸾在衡和在式【集郑氏及晦庵】
　　君在不佩玉左结佩右设佩居则设佩朝则结佩齐则綪结佩而爵韠【綪侧耕反】
　　不佩玉非尽去之也特结其玉不使鸣以收敛为敬耳左佩徳佩玉也故结之右佩事佩木燧大觹之属以备使令故设之綪则结其佩又屈上之以齐而思神明心不在事也爵韠祭服【应氏郑氏】
　　凡带必有佩玉唯防否佩玉有冲牙君子无故玉不去身君子于玉比徳焉
　　佩玉以声而节行冲牙者佩之所以成声者也凡佩上系于冲下垂三道穿以蠙珠下端之前后县以璜其中央下端县以冲牙动则冲牙前后触璜而为声所触之玉其形似牙故曰冲牙【孔氏】
　　天子佩白玉而组绶公侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀珉而緼组绶孔子佩象环五寸而綦组绶【绶音受纯为缁侧其反瑜羊朱反綦音其瓀而兖反緼音温珉武中反】
　　山水苍色所似也绶者所以贯佩玉相承受者也纯当为缁古文作丝綦青黒色瑜美玉瓀珉石次玉者緼赤黄间色山隂陆氏纯与緼皆如字纯以丝为之緼以纩为之免改本文而义亦明径合从之也孔子象环岂自为之制欤记者传闻而说者曲为之议似意之耳
　　童子之节也缁布衣锦縁锦绅并纽锦束髪皆朱锦也用锦为缁布衣之縁又绅带及约带之纽皆用锦并以锦为緫而束髪其锦皆用朱色之锦此童子之饰其以父母存而尚采欤【用孔氏补】
　　肆束及带勤者有事则收之走则拥之【肆古音肄今读如字】肆伸之也束所以约带之组纽也勤谓执勤劳之事也伸束及带所以为容有事则收之身湏趋走则拥抱之于怀或云此承上文言童子以朱锦束髪肆之使至带【陈氏陆氏】
　　此篇自而素带终辟以后至走则拥之郑氏谓多错简天台贾蒙依其説改次前后今録下方天子素带朱里终辟而素带终辟【而衍字元夲无诸侯字疑脱】大夫素带辟垂士练带率下辟居士锦带弟子缟带并纽约用组三寸长齐于带绅长制士三尺有司二尺有五寸子游曰三分带下绅居二焉绅韠结三齐大夫大带四寸杂带君朱緑大夫华士缁辟二寸再缭四寸凡带有率无箴功肆束及带勤者有事则收之走则拥之
　　童子不裘不帛不屦絇无缌服听事不麻无事则立主人之北南靣见先生从人而入【絇其俱反】
　　絇屦头饰○不裘帛恐太温也不屦絇未成礼也不服缌惟听给事而不服麻无事则旁立为其防也从人而入不敢独劳长者与为礼也【用孔氏陆氏补】
　　侍食于先生异爵者后祭先饭客祭主人辞曰不足祭客飱主人辞以防主人自置其酱则客自彻之一室之人非賔客一人彻壹食之人一人彻凡燕食妇人不彻【饭扶晚反飱音孙】
　　先生尊者也异爵贵者也馔不为己设故后人而祭示为尊者尝食故先人而饭也客祭盛主人之馔客飱美主人之食故主人皆辞之防言麤也主人自置酱者敬客客自彻者敬主一室之人自食非有賔客惟使少者一人彻壹食谓若同盘而食亦惟一人彻不以无賔主而废礼也妇人不彻弱不备礼也【郑氏孔氏方氏辅氏】
　　食枣桃李弗致于核祭上环食中弃所操凡食果实者后君子火孰者先君子有庆非君赐不贺有忧者勤者有事则收之走则拥之【操七刀反先后并去声】
　　环谓外圆中虚横断之形如环操谓手所持者○弗致于核谓怀核不置于地也食亦祭先祭以其上环食其中弃其手之所操果实隂阳所成产之味以先食为新故后于君子而食火孰谓和所成之味以后食为谨故先于君子而食有庆非君赐不贺陆氏并下文有忧者释之云有忧者有庆唯君赐然后贺勤者有事则收之走则拥之前章之文重出【郑氏孔氏方氏】
　　孔子食于季氏不辞不食肉而飱
　　凡客将食兴辞而孔子不辞凡礼食先胾次殽至肩则饱乃飱孔子又不食而飱是季氏失礼而孔子以微意警之是亦教诲之也【孔氏辅氏应氏】
　　君赐车马乗以拜赐衣服服以拜赐君未有命弗敢即乗服也君赐稽首据掌致诸地酒肉之赐弗再拜凡赐君子与小人不同日
　　乗服以拜敬君惠也非经君命虽有车马衣服不敢輙乗服也据掌以左手覆按右手之上致诸地者致首于地防之至也酒肉之赐弗再拜轻也赐君子小人不同日谨尊卑也【郑氏孔氏陆氏】
　　凡献于君大夫使宰士亲皆再拜稽首送之膳于君有荤桃茢于大夫去茢于士去荤皆造于膳宰大夫不亲拜为君之荅己也【造七报反为于伪反】
　　宰谓善宰主饮食官荤辛莱桃桃枝茢菼帚皆熏祓不祥者○大夫使宰献士亲献皆拜送膳于君所熏祓其不祥造诣膳宰而进之大夫不敢亲拜进君者恐烦君之答己【郑氏孔氏】
　　大夫拜赐而退士待诺而退又拜弗答拜大夫亲赐士士拜受又拜于其室衣服弗服以拜敌者不在拜于其室
　　大夫拜竟即退不待报恐君召进而答己也士贱君无答拜之礼又待小臣传君之报诺而后退又拜者又拜君之诺报也弗答拜者君不答士拜也大夫赐士士既拜受又往拜谢于大夫之室所谓再拜也衣服弗服以拜者君之赐则服以拜大夫轻于君故不服其所赐而拜也敌己者有赐而不在家不及拜受则往拜谢于赐者之室也【本孔氏説】
　　凡于尊者有献而弗敢以闻士于大夫不承贺下大夫于上大夫承贺亲在行礼于人则称父人或赐之则称父拜之
　　弗敢以闻恐其凟也如少仪云致马资于有司及所谓赠从者之属皆弗敢以闻也士卑于大夫不敢受其贺下大夫于上大夫尊近故受贺父在行礼与受赐皆称父事统于尊也【郑氏孔氏方氏】
　　礼不盛服不充故大裘不裼乗路车不式
　　服袭为充羙于内惟盛礼乃然大裘不裼是以祀天礼盛也乗路不式路车亦以祀天礼盛无他敬也
　　父命呼唯而不诺手执业则投之食在口则吐之走而不趋亲老出不易方复不过时
　　唯速于诺走速于趋【方氏】
　　亲癠色容不盛此孝子之防节也父没而不能读父之书手泽存焉尔母没而杯圏不能饮焉口泽之气存焉尔【癠才细反圏起权反】
　　疏粗圏屈木所为巵匜之属手泽汗之所渍津之所渍○亲病而忧未为至孝亲没而触痛不忍可以观其孝矣【补】
　　君入门介拂闑大夫中枨与闑之间士介拂枨賔入不中门不履阈公事自闑西私事自闑东【闑鱼列反枨直衡反】闑门中央所竖短木枨门两旁长木介副也賔之拂谓衣拂之也上介近君稍中故衣拂闑大夫之介防逺于闑故中于枨与闑之两间士介卑去闑逺故拂枨不中门者嫌于自尊不履阈者嫌于自髙公事谓聘享为国而与主君敌故自闑西客礼也私事谓私觌为己则从主君而已故自闑东不敢以客礼自居也【集郑氏孔氏方氏説】
　　君与尸行接武大夫继武士中武徐趋皆用是疾趋则欲发而手足毋移圏豚行不举足齐如流席上亦然端行頥霤如矢弁行剡剡起屦执玉举前曵踵蹜蹜如也【圏举逺反豚大本反齐音咨】
　　君天子诸侯也尸祭祀象神之尸也武迹也接武蹈半迹继武迹相及中武迹间容迹凡徐趋皆用与尸行之节疾趋屦常欲起手足犹冝直正不得邪低揺动圏转豚循也转足循地而行不举足谓足不离地也齐裳下缉也足既不动则裳下曵地如水流于地之状也端行谓直行或谓端冕之行頥如屋霤之垂行如矢之直也弁行谓急行或谓戴弁之行剡剡锐利屦头起发之状也执玉则举前而曵其后踵足蹜蹜如有循【郑氏孔氏方氏】
　　凡行容惕惕庙中齐齐朝廷济济翔翔【齐才兮切翔音洋】惕惕直疾貌齐齐防慤貌济济有威仪矜庄翔翔行而张拱
　　君子之容舒迟见所尊者齐遬足容重手容防目容端口容止声容静头容直气容肃立容德色容庄坐如尸燕居告温温【齐音咨遫音速】
　　舒迟徳性自然也齐遫则见所尊又警而变遫犹蹙也足容重举欲迟手容恭拱而正目容端毋滛视口容止无妄言声容静不哕咳头容直不倾顾气容肃似不息立容徳中立不倚俨然有德之气象色容庄勃如战色坐如尸不动也告谓教使燕居时告教人温温然匪怒伊教也【郑氏孔氏应氏】
　　凡祭容貌顔色如见所祭者
　　如覩其人在此【郑氏】
　　防容累累色容顚顚视容瞿瞿梅梅言容茧茧【顚音田又丁年切瞿纪具反】
　　防容緫言之其下分言之皆防容也累累羸惫貌顚顚摧落貌瞿瞿惊遽貌梅梅瞹眛貌茧茧声气卑微也【郑氏孔氏补】
　　戎容暨暨言容詻詻色容厉肃视容清明立容辨卑毋讇头颈必中山立时行盛气顚实杨休玉色【詻五恪反辨古音贬今读如字顚音田】
　　戎容緫言之其下分言之皆戎容也曁曁果毅貌詻詻教令严立容辨卑毋讇古通为一句谓虽自贬卑而无謟媚山隂黄氏各三字为句立容明辨虽卑逊而毋失之謟媚也山立如山不动也时行时而即行也盛气颠实战勇之气颠实于中也扬休扬其休羙玉色粹美莹彻也【用郑氏孔氏补】
　　凡自称天子曰予一人伯曰天子之力臣诸侯之于天子曰某土之守臣某其在边邑曰某屛之臣某其于敌以下曰寡人小国之君曰孤摈者亦曰孤上大夫曰下臣摈者曰寡君之老下大夫自名摈者曰寡大夫世子自名摈者曰寡君之适公子曰臣孽士曰传遽之臣于大夫曰外私大夫私事使私人摈则称名公士摈则曰寡大夫寡君之老大夫有所往必与公事为賔也【适音的使色吏反賔必刃反】
　　屛谓屛卫中国摈相也公子庶子也故自称孽传遽以车马给使士自称职之卑也士臣于大夫曰私人此士既不与大夫为臣故对大夫称曰外私公士摈者谓正聘用公家之士賔介也【郑氏孔氏】
　　明堂位第十四
　　昔者周公朝诸侯于明堂之位天子负斧依南乡而立三公中阶之前北靣东上诸侯之位阼阶之东西靣北上诸伯之国西阶之西东靣北上诸子之国门东北靣东上诸男之国门西北靣东上九夷之国东门之外西靣北上八蛮之国南门之外北靣东上六戎之国西门之外东靣南上五狄之国北门之外南靣东上九采之国应门之外北靣西上四塞世告至此周公明堂之位也【塞先代反】
　　斧即黼依即扆为屛风画斧形在戸牖间负者背之而立也九采九州之牧四塞谓夷服在四方为蔽塞者　周公相成王汉儒以为代之朝诸侯传闻既不审矣郑康成又竟指天子为周公何过耶有周朝诸侯之位见于康王之诰亦不过东西二伯帅之此书五等诸侯与四夷各班又以九州之牧次于四夷之外皆未安【补】
　　明堂也者明诸侯之尊卑也昔殷纣乱天下脯鬼侯以飨诸侯是以周公相武王以伐纣武王崩成王防弱周公践天子之位以治天下六年朝诸侯于明堂制礼作乐颁度量而天下大服七年致政于成王成王以周公为有勲劳于天下是以封周公于曲阜地方七百里革车千乗命鲁公世世祀周公以天子之礼乐是以鲁君孟春乗大路载弧韣旂十有二旒日月之章祀帝于郊配以后稷天子之礼也【弧音胡韣音独】
