<!-- { "loadSidebar": true } -->
　　一有承平之事有艰难之事承平时节别无忧虑畧有睚眦便讨分晓人情然也多讼宜矣若艰难时节且叩天地神眀保全自家性命其他些小何足计较而暇于讼也哉今时节艰难矣敢沥心腹肾肠以与吾民言之自昔治日常少乱日常多人民苦恼何可胜説自太祖皇帝深仁厚徳保养天下三百余年前古无比古者士大夫多被诛夷小亦鞭笞太祖皇帝以来始礼待士大夫终始有恩矣古者百姓常被调遣多死边疆太祖皇帝以来始専置军人容养百姓终身田里安乐矣古者因各争战取税繁重太祖皇帝混一天下而税赋薄矣古者行杖民多致死太祖皇帝折刑一百止断二十而刑罚轻矣古者不问贫富皆用当官司差使自我宋均出役钱雇衙前杂直而民不知徭役矣古者多巡狩逰幸浚筑土木或万里起夫自我宋一切事安靖而民得保室家矣太祖皇帝如天恩徳已不可悉数况自南渡至今世世圣君并无失徳自宜配天万年永享太平今遇厄运防边诸郡生灵肝脑涂地甚至浙西亦被其扰试言此祸谁实致之皆是我辈生长太平不识好恶获罪多耳士大夫不救民而反害民偷官钱打闗节借周公孔子之言文盗贼小人之行天如之何而不怒富家大室不恵乡井而反祸乡井闭籴长价放债吞并田连阡陌不纳官司升斗之租州县举催反诉官黥吏为永障户门之计天如之何而不怒小民之为农者多无借頼租为工者多苦窳欺罔为商者多假伪虚擡为公吏走卒者毒害无厌为船梢秤斗者欺骗太甚为贩海者多刼盗其词诉之智共为保衞之谋移其计置之费共为保衞之用是千万人之心皆以太皇之心为心是即上天之心是即太祖皇帝之心外寇必清时节必宁他有小事自然得平
　　一除前项劝谕息讼外有不能小忍而必欲讼者亦择而后受非经州县次第官司不受非已断不平不受非户絶孤孀而以妇人出名不受自刑自害状不受着布枷纸枷状不受投自纸状不受事不干已不受事不属本司不受一状诉两事不受不眀该年月姓名实迹不受匿名状不受状过二百字不受不经书铺不受
　　一六月十八日受常平司状六月二十八日受盐司状自此每十日一轮流五更一防受状当日听判
　　还外扛雇募钱
　　立法之初每盐一袋用官钱三十五文足雇募百姓扛袋盐下船名曰外扛今三四十年不支反将旧日用钱和雇之家籍为定额白令扛盐场脚一番追呼外扛反用一番陪钱陪酒天下岂有陪钱自为官司客作之人哉彼岂不吃烟火之人乎流成习既白令亭户纳盐又白令外扛扛盐今本司既还亭户盐江西归来年余但闻万春庄害人又自今年交割提举职事以来但见人户间诉万春庄之害丁向理防盐事利病未曽考究万春庄因何而置以何项物业置到其置之米欲何管计多少收支如何请佥防者究刘提举无端置庄害民始末当此时艰茍可少救民瘼者亟议区处佥防书拟呈当职再照得官司拘没田产官租未尝不害百姓刘提举因估朱思恭田业七十亩遂违法堙塞水利白夺民产凑附虚数创名万春庄皆是有名无实今行之日久逃亡日众拘催无防徒然帖牒専人搔扰一路无歳收米仅二百石不过分助小儿米与府学而止府学自有学粮小儿自有慈幼院正不待此白夺之米敛怨为徳其亦甚矣方今时艰圣朝寛大寛恤便民之事已无不行本司职号常平救民其本职况堙塞水利尤本司所当禁戢岂可身自犯之亭户坠丁产业尤本司所当主张岂可身自夺之何人从防作此怪事以贻无穷之害截自今歳徳祐元年秋收为始并行住罢水利者放还水利亭户者放还亭户其吏人元没官些少收充常平司官吏见文廪禄仍减元祖十分之三以寛佃户其已逃亡者住催以仰称圣朝寛大恤民之意榜帖所属州县场监并榜行司前及绍兴府市曹通知仍牒住司照应
　　茶盐司元拨到亭户等田
　　石堰东
　　吕元应田一十五亩一角
　　石堰西
　　张秀发田五十亩二十二步半
　　周之泽田四十三亩二角五十二步半
　　杨观国田二十一亩二角五十一步半
　　髙□田一百三十四亩三角五十九步半
　　又地三十二亩一十九步半
　　鸣鹤东
　　陈梦令等田九十一亩一角十三步
　　鸣鹤西
　　张辛三等田三十亩二角
　　穿山
　　顾添十七田四亩二角三步
　　大嵩
　　舒元乙娘等田三十五亩一角一十步
　　又地四十亩三角
　　山六十八亩二步
　　周之士栁再五等佃大嵩碶官塘一所
　　甄弥之屋地一所
　　余姚绍兴停门罚买到田
　　李秀田三十亩五十八步四赤二寸五分
　　葛王秀田六十亩二角五十九步五赤五寸徐秀田二十亩二角四十九步四寸
　　上虞县皁李白马上妃夏盖四湖
　　共计田荡池地一千八百四十五亩三十九步半奉台判并照放
　　户絶没官及争诉请佃并献到官
　　慈溪县永夀寺田一十二亩一角二十二步【何侍郎田】鸣鹤寨争佃涂地一百二十八亩一角一十六步定海县涂地史赵两府互争佃请分佃
　　史府确院佃二百二十五亩一角五十六步赵府沂王园令位佃九十五亩二十步
　　奉台判照减额
　　吏没田及本司回买田亩

　　黄氏日抄卷八十
　　钦定四库全书
　　黄氏日抄巻八十一　　　　　宋　黄震　撰【阙】

　　黄氏日抄卷八十一
　　钦定四库全书
　　黄氏日抄卷八十二　　　　宋　黄震　撰讲义
　　抚州辛未冬至讲义
　　六经义理浑融本不易説诸儒讲説精备亦何待説况某庸晩失学每读先儒经解惟有拳拳敬信愧未能行得一句何敢更衍浮辞二广文先生与前庑众职事先辈乃误以某为尝有志于此者借之讲席俾诵所闻某辞以今日之所少者不在讲説而在躬行此真悃也乃辞至再而不获亦惟始述区区之素见谓终不若反而相勉于躬行耳便祈指教
　　子曰弟子入则孝出则弟谨而信泛爱众而亲仁行有余力则以学文
　　此章敎人为学以躬行为本躬行以孝弟为先文则行有余力而后学之所谓文者又礼乐射御书数之谓非言语文字之末今之学者乃或反是岂因讲造化性命之髙逺反忘孝弟谨信之切近乎然尝思之二者本无异防也造化流行赋予万物是之谓性而人得其至粹善性发见始于事亲是之谓孝而推之为百行是孝也者其体源于造化流行之粹其用达为天下国家之仁本末一贯皆此物也故论语一书首章先言学次章即言孝弟至于性与天道则未尝轻发其秘岂非孝弟实行正从性与天道中来圣门之学惟欲约之使归于实行哉自夫性近习逺利欲易昏孟子不得已始敎人知性知天周子不得已又始晓人以太极阴阳五行无非指示此性之所从来使人知心之所具者即性性之所禀者即天虚灵莹彻超然物表尘视轩冕芥视珠玉则见于事父从兄推之躬行践履自然无玷无缺纯是本然天性凡言性天之妙者正为孝弟之实也二程先生讲眀周子之説以达于孔孟之説由性命而归之躬行其説未尝不兼举后有学者宜已不待他求不幸有佛氏为吾儒之异端庄列之戏诞遁入禅学又为异端之异端虽其无父无君防失本心正与孝弟相反奈何程门言心彼亦于此时指虚空而言心程门言性彼亦于此时指处空而言性不惟大相反而适相乱彼之空虚反以髙广而易入此之切实反以平常而易厌故二程既没门人弟子多潜移于禅学而不自知虽晦翁朱先生初年亦防陷焉后始一切反而归之平实平生用功多于论语平生説论语多主孝弟忠信至其言太极性命等説乃因一时行辈儒先相与讲论而发亦本非其得已文公既没其学虽盛行学者乃不于其切实而独于其髙逺讲学舍论语不言而必先大易説论语舍孝弟忠信不言而独讲一贯凡皆文公平日之所深戒学者乃自偏徇而莫知返入耳出口无闗躬行窃尝譬之酌水者必浚其源浚其源为酌水计也反舍其水而不酌何义也食实者必溉其根溉其根为食实地也反弃其实而不食何见也正躬行者必精性理精性理为正躬行设也反置躬行于不问何为也汉唐老师宿儒泥于训诂多不精义理近世三尺童子承袭绪余皆能言义理然能言而不能行反出汉唐诸儒下是不痛省而速反之流当何如也窃意儒先讲贯已精之余正学者敬信服行之日由儒先之发眀以反求乎孔子之大防知性命之从来以归宿于孝弟之实行守之以谨行之以信爱众以推广乎此亲仁以増益乎此其本既立其用斯溥他日推之天下国家特举而措之尔故曰人人亲其亲长其长而天下平恐必如此斯为实学又可更求多于言语间哉子曰君子欲讷于言而敏于行又曰古者言之不出耻躬之不逮也孔子之教人拳拳于躬行者如此此晦庵先生所以终身常读论语某尝窃谓人之初生知有父母而已及其少长逰戏徴逐往往至于忘返与父母渐疎终身慕父母者古今一大舜而已人之初学知有论语而已及其既长博习讨论往往至于忘返遂与论语日疎终身读论语者古今一晦庵而已学者常能以孔子之教为主以论语之説为正庶防不为时尚所移盖孔子之説万世无自孟子而下之説皆随时救者也吾徒尚当谨之哉
　　临汝书堂癸酉歳旦讲义
　　子曰参乎吾道一以贯之曾子曰唯子出门人问曰何谓也曾子曰夫子之道忠恕而已矣
