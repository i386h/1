<!-- { "loadSidebar": true } -->
　　故南城县尉乐迪功名谊初在南城曽求钱氏婴儿为子两嵗而夭又尝求干人徐顺十嵗女圣姑为养女改名妙圣今亦已嫁人县尉尝娶妻而中休已改嫁江东饶运干县尉孑然一身身死即为戸絶死后其族侄文郁尝自立其子惠孙欲追继钱氏两嵗之子其养女妙圣亦尝冒称县尉亲女两嵗未成殇既无立后之法干人所生女难名本官之亲于是其家荡无主者外亲内族下至干仆纷然抢攫数世之积一旦而空其族初以闻之县县不敢问本县继以申之州州亦不欲问及众忿不可遏羣诉于州本州委司戸吴兼佥检校徒有屋柱存焉耳虽司戸晓事逐渐挨索所谓存十一于千百竟何补哉此乐县尉戸絶之大略也在法戸絶惟当没官本州念乐氏乃侍郎名史之后侍郎为抚州在国朝破荒登科之人亦江西欧曽诸老未出时先以文学显名本朝之人侍郎之后虽不止县尉而有官有生计尚惟县尉若尽没官亦何忍哉今为继絶以其余者没官以其没官者为乡曲谊事庶几两全耳继絶之法当以亲论拖详乐宅宗支自五世祖名友谅之下凡三位乐十官人一位也乐十一官人一位也乐小主簿与县尉共一位也主簿先絶今可为县尉之后者惟十官人十一官人两位耳十一官人生两子长文郁长者法不出继次囦已继主簿所可为县尉之后者又惟十官人一位耳十官人生三子长文焕长者法不出继其第三人不学而开染店就此位可立者又惟中子名文炳耳文炳现年已二十五嵗虽亦失学而粗能书写畧通文理不独于本位为亲亦视诸族为优今立文炳以继县尉之絶照条三分给一至二万贯而止以田产屋宇山林房廊杂产牛畜通计价直而给之此外有公奭者比文炳多开一世服属已尽又年已三十八书写不成字当来族长保明与文炳同到官今既不在合立之数量拨一千贯以给之丧葬于条拨五百贯今时异事殊物价工作皆贵兼乐县尉身后可念与増给至一千贯凡此于户絶均给之法多给二万贯内妙圣既为养女县尉别无亲而钟爱之顺其生前之心给一万贯本人已曽占田产据银器却与比折通筭内乐囦省元与县尉同戸而元亦系继絶法无平分除县尉在日已给外特与给五千贯文郁曽以其子惠孙为县尉之孙知其不可先自引退此有识者也谋继不遂特给三千贯囦与文郁既给则十一官人位下均及之矣文炳既立绍家业二万贯其亲兄文焕亲弟文明本不可再望然均于县尉为四从侄县尉絶而戸产分宁无独遗之憾文焕文明亦各给一千贯如此则十官人位下亦均及之矣既用继絶之法又用均给之法侍郎有灵亦知官司于乐氏无负况县尉乎此外没官夫复何説然官司非利之也三边未撤戍和籴不可免本州和籴者四县与建昌军以四县应和籴土产人戸大畧相当前官失于申明籴数乃数倍于建昌譬之舟载非力胜矣民之困苦亦难言矣本州近虽以阿郑三邹谭胡等庄没官充军饷未防比折减籴申请于上而愚言未必尽效目击民瘼朝夕痛心今姑以乐宅没官之物少寛之内桩到元米二万一千有零乡石禾一万一千有零秤及今年新租及索到被抢银器二千二百余两金器三十二两并见钱会子并责付引监本宅干人籴米以充和籴候见数目却以将来抛降籴本计筭若可招籴凑足则竟与免敷派或尚有欠少则作劄分致上戸以尽免中下戸价既比常年特増数又比常年特减亦是寛民此系寛今年和籴者如此其没官田畆杂产就将乐县尉水次一庄立为和籴庄自咸淳九年以后嵗收所入除合苗税外并补助和籴派数以寛众力此庄既立将来岂无兴念遇机会拨添者此系寛将来之和籴者如此此外尚有玉带一条恐是乐氏先世旧物兼干人亦难责其仓猝变卖特给还继絶之文炳其丧葬钱一项恐物业难于一旦变钱又新租已充和籴猝急无可支用亦合将钱会金银纽计付之但须丧葬有期责付最亲位乐囦省元主张文炳同领办事方可今即付之恐或他用耳乐宅四干人计置狱吏会子李宅干人计置狱吏银器并勒具引监并充招籴助入和籴山林房廊杂产勒四干具数引官牙防踏估价通计贯数以慿拨付立继者均给者没官者各置干照收执备榜州衙及市曹通知候见数目拨定申诸监司照应其各干侵盗主财情罪别呈断
　　招籴免和籴榜
　　照对本州税戸之困于和籴乆矣然三边未撤戍和籴无可免之理且朝廷初立官价何尝亏民特以时异事殊乡价每増而官价如旧又湖广纲运路逺押官必多求加耗遂致人戸不能无重费尔当职猥以非才窃食此邦日夜思所以救此尝力申裁减不从遂以乐县尉戸絶见管米并索到各干侵盗金银器等责令变卖凑添籴本自为民戸招籴一年全不敷派方措置间又再凖运司于元派七万二千五百石之外増派通作一十万石籴数既増难尽招籴今除元派下七万二千五百石自照本州已行将乐宅钱米照乡价凑补及多方回籴以寛民力外所有运司续添和籴二万七千五百石本州既无力可并招籴只得照官价派籴然今年既増籴数比去年三停加一则人戸去年籴二百石者今年合籴三百石今来本州既将元数招籴外则续派之数不惟比去年不増又更于去年元派之数再减十分之四以寛上中戸其常年所派下戸则并与免派庶上下皆寛本州税戸须仰体朝廷和籴饷边正为内地安静之计家国一体痛痒相闗正是为民非是厉民见今科拨已下取运将到数目既轻速了为上官司既不比常年多籴则税戸亦不可比常年迟误切宜孚体
　　起营寨榜
　　营房损漏兵官不得替移霖雨经时有司先葺营寨此国法也本州军人无屋可住者十居八九税赁居止既费房钱军民杂处动或喧閧当职心甚念之近行下诸营计料本案中以一家有三四名军请者可以并住其说良是以本司费用不敷也然恐家口既众苦于窄狭今有一家三名者可起屋两间父子一家两名及一名者却各照旧止起一间春雨方兴宜急为计案即唤各营军头筭计定数定限来日吉日责钱付工匠作头交领责限分头早办仍榜谕通知
　　咸淳八年正旦晓谕敬天説
　　照对本职非才承乏不能一毫有补于民每五鼓行轿率见街市挂天灯供天香辄为欣喜盖人知敬天何事不善此本州风俗最好处今当嵗事更新敢演敬天之説为告
　　一日月星辰风雷露皆是天
　　凡皆显然在目名曰造化以长我育我又生五谷蔬果以活我性命若使有一欠阙我便无以为生于此无一不敬方为敬天
　　若拜祭塔庙迎引社会枉费财物等事皆是信邪造罪即非敬天
　　一朝廷是天
　　天生太祖皇帝以仁立国今我皇上恭俭厚下凡前代严刑重敛逰幸土木调遣征行干戈争战扰民之事一毫无之上自尧舜方见本朝我生何幸得在今日此等恩徳将何以报又其行事皆是代天如立条法是禁奸戢暴使我归善如取官赋是养军衞边使我安乐于此知惭知愧依公服理以上体朝廷使天下长长如此太平方为敬天若自逞雄豪不有官法皆非敬天
　　一父母是天
　　天生万民生生不息故父母之气便是天之气父母生我父母便是天自父母又分为兄弟宗族内外姻眷无非此一气于此能备尽恩爱方为敬天若为财物所昬为血气所使一有违忤皆非敬天
　　一自身亦是天
　　人身四肢百骸皆从鼻息取天之清气以能生活如鱼在水以水而活其理一般故凡我之举动言语非我自能之也皆天也至于人之一心又为一身之主虚明知觉名曰天君我举一念人虽未知此心先知即是天知人必先使此心端正方为敬天
　　若起念害物或欺心瞒人皆非敬天
　　右请因平日敬天之心新年更推广敬天之实风俗日美长享太平不胜幸甚
　　咸淳九年正旦再谕敬天説
　　照对本职每见吾民五更早起防天灯烧天香不胜赞喜去年正月初一日因作敬天説就行奉劝近来风俗尤好词讼顿稀年谷丰登疾病不作此皆吾民敬天之效可贺可贺今年又见新正新者作新之时正者正始之日天灯荧煌天香纷郁神明在上此心肃然邪念尽消耳目聪明四肢百骸亦皆轻爽此时此心直与天一岂不乐哉吾愿吾民而今而后自正月初一日至一年三百六十日自天灯天香至事父母友兄弟处宗族接邻里应千交财买卖诸事百为此心常新此心常正此心常敬天明明上天随处照临则吾民自作多福长享太平其乐亦无穷矣谨因新正再此奉劝盖当职不忧吾民敬天之心不常只忧吾民敬神之心不的神者日月星辰风雷雨露显然在眼变化莫测故名曰神若与人相似可与人接则非神矣今世俗不以天神为神反装塑泥像有手有脚不能举动亦名曰神此尚不得与人为比岂得谓之神哉且神者生我者也养我者也此真神也我頼其造化者也有恩当报故宜敬之泥神者待我揑成者也待我供养者也此泥块也非神也反出于我者也何恩可报乃反敬之楚国语云民匮于祀此言楚俗淫祀因此匮乏吾州旧亦楚地其以泥块为神至于罄竭家财作防祭赛盖积弊然也两年以来已荷吾民信行当职之説専一敬天不祭邪神灾害不生阖境平安深恐当职去后把捉不牢自信不过又祭邪神则所谓敬天者有名无实有始无终不免谆谆预此再劝当职春夏官满即归明年正月一日不及劝吾民矣故不胜拳拳无穷之祝谨听毋忽
　　烧划船公帖
　　傅九二故违约束鼓集恶少划船迎神为生事害民之端从轻勘杖一百编管邻州词人自便仍帖三厢索上神庙僧寺人戸划船并赴教十六日焚毁帖诸县一体施行
　　逐婺源注疏人出界榜
　　当职昨日出迎诏书见文昌桥上帖婺源庙注疏印榜此必有师巫庙祝之徒来此骗胁吾民帖三厢官徧在城内外揭毁其榜搜逐其人限一日取肃静状申外四县帖请一体行若客店停着者杖一百或本州有为之道地干縁行疏者徒断移徙榜示州前仰吾民各自敬畏天地孝养父母遵守国法世界道理不过如此若舍此不顾反信邪费财奉事泥块必罚无恕
　　咸淳七年中秋劝种麦文
