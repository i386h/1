<!-- { "loadSidebar": true } -->
　　升首谓升牲首于北牖下直祭正祭也○诏祝于室即毛血诏于室坐尸于堂即定诏于堂用牲于庭即纳牲诏于庭升首于室即升首以报阳不知神之所在故于庭于堂于室以求之犹以为未也故直祭祝于主索祭祝于祊求于此则疑于彼求于近则疑于逺而庶几神之飨也【方氏吕氏陈氏】
　　祊之为言倞也肵之为言敬也富也者福也首也者直也相飨之也嘏长也大也尸陈也【倞音亮肵音祈相息亮反】
　　倞犹索也肵者肵俎尸每食牲体反置于肵俎首谓升首而祭首犆而直支偶而曲故首云直也相谓诏侑祝设辞使尸飨此奠是相飨之也尸嘏主人欲使长乆广大尸象神而陈者也【郑氏孔氏】
　　毛血告幽全之物也告幽全之物者贵纯之道也血祭盛气也祭肺肝心贵气主也
　　血告幽毛告全告幽所以告内之纯告全所以告外之纯气行而血从之荐血所以盛其气周祭肺殷祭肝夏祭心三者并为气之宅故云贵气主【郑氏孔氏方氏】
　　祭黍稷加肺祭齐加明水报隂也取膟膋燔燎升首报阳也【齐才细反】
　　黍稷地产肺金藏齐五齐事神之酒明水以鉴取于月者皆隂类故报隂膟膋肠间脂燔燎之火司烜所取于日者首者阳之体升者阳之事皆阳类故报阳报隂者形魄归地为隂而以隂物祭之也报阳者防气在天为阳而以阳物祭之也【郑氏孔氏方氏】
　　明水涗齐贵新也凡涗新之也其谓之明水也由主人之絜着此水也【涗始锐反】
　　涗犹清也五齐浊故泲之使清谓之涗齐盖以水解之和之也又取明水皆贵新也明水由主人之絜着于此水非徒以其取于月为明也【用郑氏周氏补】
　　君再拜稽首肉袒亲割敬之至也敬之至也服也拜服也稽首服之甚也肉袒服之尽也
　　服屈服也拜取屈服之义也以天子不可屈之势而为之稽首肉袒则天下莫不知有尊也【周氏】
　　祭称孝孙孝子以其义称也称曾孙某谓国家也祭祀之相主人自致其敬尽其嘉而无与让也
　　称孝祭祖祢称孝明奉先不敢忘也称曾祭神祗称曾明传国有所自也凡宾主之礼相者告以揖让之节若祭祀之礼则主人自致其敬而尽其善故诏侑尸者不告尸以让以事神无所与揖让也【用陆氏説及庾氏补】
　　腥肆爓腍祭岂知神之所飨也主人自尽其敬而已矣【腍而审反】
　　凡牲生为腥陈为肆爚而未腍为爓熟而为殽为腍四者之荐岂知神之所飨自尽其敬心求之不一耳
　　举斚角诏妥尸古者尸无事则立有事而后坐也尸神象也祝将命也
　　斚角皆爵名天子奠斚诸侯奠角古指夏时夏立尸饮食乃坐【郑氏孔氏】
　　缩酌用茅明酌也醆酒涗于清汁献涗于醆酒犹明清与醆酒于旧泽之酒也【泽作醳音亦醆创产反】
　　缩谓泲去其滓酌谓斟酒以献用茅所以缩也缩之则清而明故曰明酌醆酒为盎齐在所造之器曰盎在所酌之器曰醆涗于清者和之以清酒也汁献谓煑郁金汁和酒名郁齐直献之而不待缩故曰汁献也涗于醆酒者和醆酒于汁献凡涗皆以酒之清者和酒之浊者使酒之新也泽读为醳旧醳之酒谓昔酒也记礼者释上文所陈云皆古礼亦犹后世以旧泽之酒涗清酒醆酒而明之盖以近今证昔也明清与醆三者皆指上文三者申言之也【用郑氏孔氏方氏补】
　　祭有祈焉有报焉有由辟焉【辟古读如弭方氏作辟去之辟以当如辟邪辟恶之辟】
　　由用也○祈若祈谷之类报若秋报之类辟若磔禳及辟去不祥之类【集】
　　齐之也以隂幽思也故君子三日齐必见其所祭者谓衣冠见所祭谓若见所祭之祖考神祗
　　内则第十二
　　后王命冡宰降徳于众兆民
　　后王谓天子徳谓徳教教民虽司徒分职冢宰实无所不统故以其重者言之【王氏晦庵】
　　子事父母鸡初鸣咸盥潄栉縰笄总拂髦冠緌缨端韠绅缙笏左右佩用左佩纷帨刀砺小觽金燧右佩玦捍管遰大觽木燧偪屦着綦【纵所买反又所绮反觽许规反遰时世反綦其记反】盥洗手潄潄口栉以梳理发縰以缯韬髪以作髻笄横贯以固髻总者裂练缯束髪本垂其余于髻后为饰拂者振去其尘髦以髪为之象幼时所为之鬌【多果反】拂髦者拂其髦以加于冠冠緌缨者结缨颔下以固冠结之余者防而下垂谓之緌端端士服韠蔽膝也以韦为之与裳同色上系于革带绅者大带搢扱也亦作揷笏所以记事而偹忽忘也搢笏者扱笏于绅也纷帨试物之巾刀砺小刀与砺砻小觽所以解结以象骨为之如锥金燧以取火于日玦者防巨指以开捍者着左臂以遂矢管笔彄【苦侯反】遰刀韠【必顶反】木燧以钻火偪以邪幅纒足今之行縢綦屦系也屦着綦者屦头施綦○夙兴盥讫潄潄讫栉栉讫加縰縰讫加总总讫然后加髦着冠而緌缨从之然后服端着韠垂绅而搢笏然后佩用以备尊者使令凡属阳者左佩属隂者右佩佩然后下及行縢屦綦其序如此【用方氏补】
　　妇事舅姑如事父母鸡初鸣咸盥潄栉縰笄总衣绅左佩纷帨刀砺小觽金燧右佩箴管线纩施縏袠大觽木燧衿缨綦屦【縏音槃袠音帙衿其鸩反】
　　笄簮也与男子笄异衣绅衣而着绅箴管线纩郑氏谓于箴管线纩之下言施縏袠明縏袠四物而施方氏谓针贮以管线贮以纩二説未知孰是窃意箴用以缝刺者管用以套物者线即丝纩即绵郑氏指为四物者近之縏袠以针刺袠而为縏囊衿缨以衿结缨綦屦以綦约屦衿结也妇人有缨示系属也【集】
　　以适父母舅姑之所及所下气怡声问衣燠寒疾痛苛痒而敬抑搔之出入则或先或后而敬扶持之进盥少者奉槃长者奉水请沃盥盥卒授巾问所欲而敬进之柔色以温之饘酏酒醴芼菽麦蕡稻黍粱秫唯所欲枣栗饴蜜以甘之堇荁枌榆免薧滫瀡以滑之脂膏以膏之父母舅姑必尝之而后退【酏羊支反蕡扶云反荁音丸免音问滫思酒反瀡音髓膏之之膏去声】
　　苛疥也体烦而为苛气虚而生痒抑按摩搔爬抓饘厚粥酏薄粥酒以麯为者其味严醴以蘖为者其味甘芼谓入之菜谓肉蕡熬枲实枲实者大麻子也堇菜也荁似堇而叶大冬用堇夏用荁枌白榆也免新生者薧干者溲为滫滑为瀡凝者为脂释者为膏○及所下气怡声先之以和也问衣燠寒恐其冷暖失节也疾痛苛痒省其体气弗宁也皆所以抚防其衰病而一出于敬非故以是为仪也父母出入则或先以引之或后以随之或左右以扶持之相其所宜而助其力也又从而问其意之所欲食者则敬顺其心以进之和柔其色以温之芬芳其味以奉之父母舅姑必尝之而后退则以知其得所欲而后孝子之心安也【马氏方氏】
　　男女未冠笄者鸡初鸣咸盥漱栉縰拂髦总角衿缨皆佩容臭昧爽而朝问何食饮矣若已食则退若未食则佐长者视具
　　总角总髪分而为二以其两相对故谓之角容臭者容谓容受臭谓香物若今香囊恐身有秽物触尊者故佩之昧爽将明未明之时具膳具　昧爽而朝后成人也幼者于视膳之事未能专之惟问之若未则佐长者【郑氏方氏】
　　凡内外鸡初鸣咸盥漱衣服敛枕簟洒埽室堂及庭布席各从其事孺子蚤寝晏起唯所欲食无时
　　此总论子妇之外凡卑贱仆等
　　由命士以上父子皆异宫昧爽而朝慈以防甘日出而退各从其事日入而夕慈以防甘
　　异宫犹今有逐位非如异居也朝晨省礼也夕昏定礼也慈者爱养恻怛之诚【用伊川方氏补】
　　父母舅姑将坐奉席请何乡将衽长者奉席请何趾少者执床与坐御者举几敛席与簟县衾箧枕敛簟而襡之【奉芳勇反乡许亮反衽而鸩反县音襡音独】
　　衽卧席也将衽古谓更卧处窃意将坐指日间言将衽指夜间言请者顺尊者意所安也至早旦亲起侍御之人举几以进使慿之敛此所卧在下之席与在上衬身之簟又其所卧之衾枕则以箧贮之簟则以襡韬之须卧乃更铺之【郑氏孔氏】
　　父母舅姑之衣衾簟席枕几不传杖屦祗敬之勿敢近敦牟巵匜非馂莫敢用与恒食饮非馂莫之敢饮食【传文専反近音附近之近敦音对牟木侯反匜羊支反】
　　传移也敦今杯盂牟土釡今以木为器象土釡之形巵酒器匜盛酒浆之器馂谓食尊者之余也与及也恒常也旦夕之常食也○父母舅姑所服御子妇不得辄传移他处杖屦是服御之重弥须恭敬勿敢偪近饮食器非馂其余不敢用与其常所饮食非馂其余不敢食【本郑氏孔氏説】
　　父母在朝夕恒食子妇佐馂既食恒馂父没母存冢子御食羣子妇佐馂如初防甘柔滑孺子馂
　　子妇者长子及长子之妇佐馂者父母食不能尽子妇佐助馂食之使尽勿使有余而再进也恒馂每食常馂而尽之也父没母存食则独矣恐母心之伤故冢子侍食而羣子妇佐馂不言冢妇者舅没则姑老冢妇已代政也甘美者则孺子馂之【郑氏孔氏辅氏陆氏】
　　在父母舅姑之所有命之应唯敬对进退周旋慎齐升降出入揖游不敢哕噫咳欠伸跛倚睇视不敢唾洟寒不敢袭痒不敢搔不有敬事不敢袒裼不涉不撅防衣衾不见里父母垂洟不见冠带垢和灰请漱衣裳垢和灰请澣衣裳绽裂纫箴请补缀五日则燂汤请浴三日具沐其间面垢燂潘请靧足垢燂汤请洗少事长贱事贵共帅时【唯于癸反齐侧皆反哕于月反噫于戒反音帝咳苦爱反欠立剑反伸音申跛彼义反倚于义反睇大计反洟吐细反裼思歴反撅居卫反见贤遍反纫女陈反缀子劣反又丁卫反燂许廉反潘芳烦反靧音悔】
　　齐庄也揖抑也游也方氏谓揖让而游息也胃受疾则哕心受疾则噫肺受疾则咳鼻出声为志疲则欠体疲则伸偏立为跛依物为倚倾视为睇唾口津洟鼻液撅掲衣也防衣衾不见里为其可秽父母唾洟不见即刷去之也手洗曰漱足洗曰澣和渍也燂温也潘米澜也【澜力旱反】靧洗面也帅循也时是也○哕噫咳则声不恭欠伸跛倚睇视则貌不恭唾咦则声貌皆不恭故每不敢为也不有敬事如射之类则不敢袒裼不因涉水则不敢掲衣皆恶其防也且子之于亲也衣而寒燠则问之体之苛痒则搔之而于已则寒不敢袭痒不敢搔以至父母之唾洟不见而已则唾洟不敢请漱澣请补缀请靧请浴之类无所不用其孝谨之至【用方氏补】
　　男不言内女不言外非祭非丧不相授器其相授则女授以篚其无篚则皆坐奠之而后取之外内不共井不共湢浴不通寝席不通乞假男女不通衣裳内言不出外言不入男子入内不啸不指夜行以烛无烛则止女子出门必拥蔽其面夜行以烛无烛则止道路男子由右女子由左【湢彼力反啸古作叱今如字为啸歌之啸】
　　湢浴室男子由右地道尊右也此言男女逺嫌防防之礼【刘氏】
　　子妇孝者敬者父母舅姑之命勿逆勿怠若饮食之虽不耆【音嗜】必尝而待加之衣服虽不欲必服而待加之事人代之己虽弗欲姑与之而姑使之而后复之
　　尊者加己以饮食衣服己虽不欲必且顺而受之以待其命若加己以事又使人代之己虽不欲人之代己亦且顺而使之代待夫人之果不胜任然后复以身亲之凡皆明勿逆勿怠之意【方氏辅氏】
　　子妇有勤劳之事虽甚爱之姑纵之而宁数休之子妇未孝未敬勿庸疾怨姑教之若不可教而后怒之不可怒子放妇出而不表礼焉【数色角反】
