<!-- { "loadSidebar": true } -->
　　宣十二年郑从楚伐晋败晋于邲故今晋伐之传载复为郑所败献防于楚木讷曰诸侯冬从楚而春从晋冬盟郑而春伐郑何诸侯之不自安不自信也覇主之不作也郑之从楚乆矣使晋有志于抗楚而服郑曷若移鞌之役于今日乎移七大夫之势以廹楚楚必怖移七百乘之兵以伐郑郑必服今兵力既尽于齐诸侯旣属于楚而区区搂诸侯于从楚之余以伐郑宜其不得郑也
　　辛亥葬卫穆公
　　及六月而葬
　　二月公至自伐郑
　　从晋伐郑而归也
　　甲子新宫灾三日哭
　　新宫宣公之庙也崔氏曰称新宫者当时之辞也三年丧毕始庙祭矣哀痛之故三日哭也
　　乙亥葬宋文公
　　八月而葬
　　夏公如晋
　　传云拜汶阳之田也
　　郑公子去疾帅师伐许
　　岷隐曰左氏载许恃楚而不事郑郑子良伐许甚矣郑之不度德也郑方得罪中国晋帅诸侯伐之郑当恐惧谢罪顾以许不事已遽至兴师至冬复伐许木讷曰楚越许而后至郑许弱不能抗楚折而归之今郑无谋亦折而从之又连年伐许是自撤藩篱以开楚冦也
　　公至自晋
　　谢得汶阳田而归
　　秋叔孙侨如帅师围棘
　　棘汶阳之邑齐以归鲁而棘不服故围之先儒谓本鲁故邑而今不肯归者畏税畆丘甲之苛政也
　　大雩
　　祷雨之祭大者僣也
　　晋郤克卫孙良夫伐廧咎如【廧在良反咎古刀反】
　　晋灭赤狄其余民散入廧咎如故伐之廧谷梁作墙公羊作将
　　冬十有一月晋侯使荀庚来聘卫侯使孙良夫来聘丙午及荀庚盟丁未及孙良夫盟
　　二大夫同时而聘鲁方畏晋待其大夫不敢与列国齿故丙午盟晋丁未盟卫
　　郑伐许
　　程氏曰郑附于楚一年而再伐许
　　四年春宋公使华元来聘
　　传曰通嗣君也葢宋共公初立
　　三月壬申郑伯坚卒
　　郑襄公立十八年卒
　　杞伯来朝
　　将黜叔姬先来言其故
　　夏四月甲寅臧孙许卒
　　宣叔也臧文仲之子
　　公如晋
　　传载晋侯见公不敬公欲叛晋季文子不可曰晋侯必不免张氏曰晋景公胜齐而骄故鲁欲叛之也
　　葬郑襄公
　　三月卒夏而葬速
　　秋公至自晋
　　夏如晋而今归也
　　冬城郓
　　岷隐曰郓有二东郓莒邑鲁所争也西郓鲁邑今新城也定公时齐归郓讙龟阴之田杜氏谓此三邑者汶阳之田也鲁既得汶阳故城郓以为固左氏谓欲叛晋而城郓者非也木讷曰西郓近齐以为惧齐之复见夺则然矣左氏以为备晋则郓去晋逺矣郓公羊作运
　　郑伯伐许
　　郑于是三伐许矣况今悼公居丧未逾年亲自伐许石氏曰父伐人防子以丧伐人
　　五年春王正月杞叔姬来归
　　内女见出曰来归
　　仲孙蔑如宋
　　蔑孟献子也如宋报前年华元之聘也
　　夏叔孙侨如会晋荀首于谷
　　左氏曰晋荀首如齐逆女故宣伯餫诸谷注谷齐地也岷隐曰鲁畏晋故其大夫逆女而侨如馈之首公羊作秀
　　梁山崩
　　梁山韩地晋灭韩故属晋左氏传晋召伯宗伯宗以重人之言告以山崩川竭君为之不举
　　秋大水
　　书灾
　　冬十有一月己酉天王崩
　　周定王立二十一年崩
　　十有二月己丑公会晋侯齐侯宋公卫侯郑伯曹伯邾子杞伯同盟于虫牢
　　左氏载许灵公愬郑于楚郑悼公如楚讼不胜故请成于晋岷隐曰郑之贰晋久矣一旦请成于晋晋所甚喜故会诸侯以同盟以侈郑人之服晋景公于是有骄泰之心矣虫牢郑地
　　六年春王正月公至自会
　　去冬同盟虫牢而今归也
　　二月辛巳立武宫
　　岷隐曰按左氏云季文子以鞌之功立武宫非礼也听于人以救其难不可以立武如左氏所言则武宫者犹邲之战潘党请楚子欲筑武库之类也公羊之说则不然以武宫为武公之宫按明堂位曰鲁公之庙文世室武公之庙武世室也岷隐盖两存其说木讷曰鲁祀周公为太祖伯禽为太室记礼者出于春秋之后见鲁立武宫遂有武世室之语盖不经矣郑夹漈曰武宫讲武之宫自鞌之役四卿出而大得志故立武宫备戎事也是不以为庙也然愚按武公名敖伯禽九世孙成公十一世祖若果世室不应中毁木讷夹漈之说似矣然昭公十五年有事于武宫注云武公庙成公复立则谓武宫非庙不可也或者季孙行父以伐齐为功故立武宫以夸如前二义皆兼之欤
　　取鄟【音专】
　　左氏传注鄟附庸国也公羊以为邾邑未知孰是然诸家多从左说
　　卫孙良夫帅师侵宋
　　左氏载晋帅郑卫侵宋晋师过卫欲袭卫伯宗止之师还卫人登陴叶石林曰与经絶不相类且晋卫侵宋而反欲袭卫亦首尾自相戾愚按此止当依经文卫师侵宋
　　夏六月邾子来朝
　　邾久不朝今朝以修好
　　公孙婴齐如晋
　　婴齐者叔肹之子子叔声伯也髙闶集注曰晋召之欲使鲁伐宋也盖本左氏说
　　壬申郑伯费卒
　　郑悼公立二年卒
　　秋仲孙蔑叔孙侨如帅师侵宋
　　左氏谓受晋之命而伐之也然去年蔑方报华元之聘今遽为人役而伐之又二子各私其军潜师侵掠且宋一辞防晋旣命卫伐之又命鲁伐之皆非也
　　楚公子婴齐帅师伐郑
　　讨其从晋且郑新丧而伐之此其为楚也
　　冬季孙行父如晋
　　传谓晋迁新田而贺之也
　　晋栾书帅师救郑
　　左氏载栾书出而楚还赵同赵括欲战栾书力遏之亦还岷隐曰晋无亡矢遗镞之费而卒収救郑之功主将善御下也救公羊作侵
　　七年春王正月鼷防食郊牛角改卜牛鼷防又食其角乃免牛
　　孙炎曰鼷防如防狼郑夹漈曰草防而防黄愚闻之师曰甘口防也噬人畜不知痛木讷曰改卜牛而又食其角天示谴也说者以为养牲不谨非也天岂享僣哉
　　吴伐郯
　　吴今平江府郯今淮阳军下邳县相去本隔江淮二水而伐之者吴始大也于是季文子有中国不振旅蛮夷入伐之忧初吴本受盟于楚自楚之申公巫臣沮子重所请之赏田挟子反所欲之夏姬逃于晋而子重子反杀其族巫臣自晋适吴通吴于晋教之射御战陈以叛楚蛮夷之属于楚者吴尽取之至是而又陵中国矣楚之患渐定而吴之扰方始岷隐曰荆之始见也入蔡吴之始见也伐郯中国莫之问故骎骎焉交乱中国
　　夏五月曹伯来朝
　　曹无鲁好者再世矣今宣公来朝修旧好也
　　不郊犹三望
　　不容郊天而犹祀地此袭用僖公之缪举也三望之义已见僖三十二年
　　秋楚公子婴齐帅师伐郑公会晋侯齐侯宋公卫侯曹伯莒子邾子杞伯救郑八月戊辰同盟于马陵公至自会
　　岷隐曰楚再伐郑晋再救郑晋侯为之大会诸侯亦能囚楚之郧公钟仪以献于晋其势可以有为矣伊川曰同盟于马陵者诸侯同心病楚也时莒初服莒旧服于齐今齐来而莒亦随之也
　　吴入州来
　　州来今寿州下蔡县故蛮也楚人取之为邑而吴今入之吴楚之争自入州来始盖入州来则宋近楚
　　冬大雩
　　谷梁曰冬无为雩也或者雩本旱祭鲁末俗用为他祀与
　　卫孙林父出奔晋
　　孙良夫专兵而林父世卿故定公恶之而奔七年而晋侯强反之于晋终以戚叛则定公恶之是矣
　　八年春晋侯使韩穿来言汶阳之田归之于齐
　　二年行父从晋伐齐取汶阳田齐既败而事晋故晋又使鲁归之于齐七年之间一予一夺皆制于晋行父私于韩穿曰汶阳敝邑之旧也然不敢争
　　晋栾书帅师侵蔡
　　蔡廹于楚自翟泉与盟之后未尝从中国盟防文十五年晋郤缺伐之不能反前年晋栾书救郑因而伐蔡楚师救之不战而还晋未得志故再侵蔡遂侵楚获申骊
　　公孙婴齐如莒
　　左氏谓声伯因聘而逆妇
　　宋公使华元来聘夏宋公使公孙寿来纳币
　　来聘者聘共姬也宋公使来纳币者宋公自主之也共姬鲁成公姊妹为宋共公夫人
　　晋杀其大夫赵同赵括
　　叶石林曰赵朔晋侯之壻朔死而同括之弟婴乱其室同括不请于君而放之齐于是朔之室譛于晋侯使栾氏郤氏证同括将为乱而杀之愚按同括婴皆盾之弟朔盾之子武又朔之子随朔之室畜于公宫祈奚韩厥言于晋侯曰成季之勲宣孟之忠而无后为善者惧矣乃立武为赵氏后是无程婴杵臼之事也安有晋侯外孙畜于公宫而待外人抱匿之者哉况杀赵氏正朔之室之谋非欲杀朔之子也
　　秋七月天子使召伯来赐公命
　　岷隐曰鲁十二公独文成二君身受王命文公拜命之后犹能遣叔孙得臣如京师成公无是也后四年因防伐秦道过京师息汗马之劳尔愚按鲁不请命天子反赐命而鲁又不往拜之春秋之世倒置一至于此赐公谷作锡义则同天王天子王者之通称亦非有异义泰山孙氏云
　　冬十月癸卯杞叔姬卒
　　左氏曰来归自杞故书
　　晋侯使士燮来聘叔孙侨如防晋士燮齐人邾人伐郯士燮来聘者以郯成于吴而请伐郯也鲁于郯为亲赂使缓兵士燮胁之行父惧而使宣伯防伐郯士燮曰郯蕞尔小邦何足以烦二国之谋而重勤四国之师哉非难于郯难于吴也薛氏曰吴伐郯不能救郯服吴则伐之诸侯无所措手足矣
　　卫人来媵
　　诸侯娶一国则二同姓之国往媵之国三人凡九女伯姬将嫁故卫来媵伊川谓伯姬贤故书
　　九年春王正月杞伯来逆叔姬之丧以归
　　孙觉经解曰叔姬者杞伯之出妻也杞伯生絶其妻死归其防春秋以其非礼书之赵氏曰叔姬絶于杞而卒于鲁则宜葬于鲁
　　公防晋侯齐侯宋公卫侯郑伯曹伯莒子杞伯同盟于蒲公至自防
　　传谓归汶阳之田故诸侯贰于晋晋人惧而防于蒲张氏曰自此执郑盟鲁纷纷甚矣蒲卫地今属开封
　　二月伯姬归于宋夏季孙行父如宋致女晋人来媵岷隐曰伯姬之贤鲁人尊之故既归宋复使上卿致女以抚问其已至晋人来媵亦媵伯姬也
　　秋七月丙子齐侯无野卒
　　齐顷公立十七年卒
　　晋人执郑伯晋栾书帅师伐郑
　　郑自邲之战从楚者十年自虫牢马陵之防楚方备吴未暇争郑郑在晋者亦五年今年蒲之防郑方从晋楚以重赂求郑郑复会楚于邓故晋执而伐之然非礼甚矣适以激郑之贰
　　冬十有一月葬齐顷公
　　五月而葬
　　楚公子婴齐帅师伐莒庚申莒溃楚人入郓
　　莒今宻州在吴鲁之东楚越吴鲁而伐之国小而溃郓者莒鲁所争之邑楚又乘胜入郓
　　秦人白狄伐晋
　　传曰诸侯贰故也赵氏曰宣八年晋成以白狄伐秦今秦桓亦以白狄伐晋狄介秦晋之间惟强者用之
　　郑人围许
　　时郑伯方执于晋而郑反围许传谓此公孙申之谋示不急君也岷隐曰岂有君见执外示不急之意反兴师以伐人有如激晋侯之怒其不重为君累者鲜矣按明年郑伯归杀申以郑用其谋改立君也
　　城中城
　　注中城东海邑木讷曰楚伐莒入郓逼近鲁故城中城以备不虞或曰鲁之内城
　　十年春卫侯之弟黒背帅师侵郑
　　左氏曰晋命也
　　夏四月五卜郊不从乃不郊
　　天之不享僣礼如此
　　五月公防晋侯齐侯宋公卫侯曹伯伐郑
　　郑用公孙申之谋置其被执之君不问立子繻见杀乂立髠顽晋栾成子曰郑人立君我执一人焉何益不如伐郑而归其君以求成焉赵氏曰晋景公欲归其君而郑不求欲杀其君而郑不服故腼顔以合诸侯伐郑而归之
　　齐人来媵
　　媵伯姬也异姓来媵非礼也
