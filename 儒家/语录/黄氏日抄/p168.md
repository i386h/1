<!-- { "loadSidebar": true } -->
　　史载周公作鸱鸮于东土既定已作嘉禾之后载成王泣反周公事以谓人或譛周公周公奔楚成王发府见周公揃蚤祷成王【阙】病之防而然且谓啓金縢书又周公卒后之事皆与诗书不合
　　鲁弊于三桓三桓皆桓公子庄公弟也长曰庆父次曰叔牙次曰季友庄公无嗣欲立庶子班叔牙欲立庆父季友鸩叔牙而立班庆父杀班立闵公既又弑之季友杀庆父立僖公而相之故三桓季氏尤强文公薨襄仲又杀适【恶及视】立庶【倭】是为宣公鲁君由此失国政歴文至襄而三桓分鲁为三军昭公见逐卒于干侯孔子相定公尝毁三桓城收其甲兵及季桓子受齐女乐孔子去鲁其后哀公立复见逐悼公而后益卑九世至顷公卒为楚所灭
　　季文子相三君【宣成襄】家无衣帛之妾廐无食粟之马君子谓其防忠然私室日强公室日卑自若也愚谓行父能自毁城郭去兵甲退安臣子之分如孔子之所以谋鲁则身为卿相虽妾衣帛马食粟未害也
　　洙泗之间龂龂相让夫子叹鲁道之衰葢非安行自然之俗则人心漓矣
　　燕世家
　　文王易王之世苏秦谋燕苏代误子哙让国子之而燕乱昭王用乐毅中兴艰难极矣惠王忌贤不念厥绍王喜方自救不暇反用栗腹败赵以自败其从岂必丹轲之谋而后燕灭哉
　　管蔡世家
　　管叔诛死无后蔡叔之子仲率徳改行而复封且为周卿士然其子孙微甚哀侯不敬息夫人而死于楚缪侯怒已嫁齐威之女弟而虏于齐灵侯弑君自立而灭于楚国不竞亦凌矣犹未甚害也昭侯耀美裘于楚取祸子常自是讐楚而附吴迁于州来臣下不附阅四世楚灭之矣
　　曹叔铎之后共公成公虏于晋悼公囚于宋隐靖二公更弑迎立已无以为国矣伯阳复好猎用公孙彊背晋干宋而宋灭之使国人之梦遂符叔铎无所置力于防防中矣悲夫
　　陈杞世家
　　陈舜后也国微甚然敬仲奔齐子孙卒代齐有国彊于天下果符周太史之占而晋太史赵亦谓且盛徳之后必百世祀岂不异哉近世朱文公则谓太史之占陈氏子孙设为之辞以欺世葢符命之类也
　　杞微小不足称述史迁以禹之后特录之又言楚惠王灭杞而越王句践兴葢越亦禹之苖裔
　　卫康叔世家
　　卫献公亡在外十二年而入称后元年出公亡在外四年复入亦称后元年汉文之称后元其殆昉于此欤卫君多乱文公处国家覆亡之后独能轻赋平徭身自劳与百姓同苦卒以治称一国以一人兴信夫
　　卫灵公之生其母梦其为康叔
　　秦置东郡徙卫野王县二世始废君角为庶人而卫祀絶然则卫虽微其亡独后于诸国且子孙保首领愈于戮辱者多矣
　　宋世家
　　世家之首并叙三仁明微子归周之本心者善矣宣公舍子与夷而立弟穆公穆公不敢忘徳将死复立与夷为殇公殇公立十年十一战而宋始乱是穆贤而殇不肖甚明宣之让贤也甚公乱不始于宣之让也史讥宣公废太子而立弟国以不宁者十世春秋之世无宁国岂皆譲使之然欤其后襄公让弟目夷不果襄公卒以不用目夷之言而败向使目夷为之君宋未可量也让岂阶乱之举哉当是时人君溺私爱废嫡立庶或以弟弑兄而攘其国子孙干戈相寻者总总也史不之讥而讥宋宣之让何也且襄公初欲让国目夷不果则相之知其贤于已也而卒不用知贤而不能用襄葢妄人耳史反多其礼让又何欤荧惑守心景公忧之司星子韦劝其移于相不可移于民不可移于嵗又不可子韦称天髙听卑君有君人之言三荧惑宜有动之果徙三度感应之机何速耶王充论衡尝斥其妄殆正论也太史公称襄公修仁行义其大夫正考父美之追道契汤髙宗殷所以兴作商颂注谓韩诗商颂亦美襄公殆有据之言欤然与今诗序不合而诗序作于卫宏在太史公后葢毛韩之传不同尔
　　史载宋昭公四年败长翟縁斯于长邱而鲁世家称当宋武公之世武公实为昭公九世祖是史自为矛盾也今考鲁世家文公十一年获长翟乔如而追载宋武获长翟縁斯之事縁斯者乔如之祖也宋昭公之四年正当鲁文公之十一年是获乔如之嵗非获縁斯之嵗也縁斯于乔如为祖则获縁斯者为宋武公非宋昭公也二事参考则鲁世家所载近是宋世家所载非是也注者以为未详或者世次尚差当缺疑欤长翟之国名鄋瞒乔如败于鲁棼如败于晋荣如败于齐简如败于魏鄋瞒由是遂亡其败于齐当惠公二年谷梁称长翟身横九畆断其首而载之眉见于轼云
　　音耆国名疑即西伯戡黎之黎也○琴操之操葢取处幽困不改其操之义见箕子操注葢琴音多以写幽困之懐也
　　晋世家
　　穆侯名太子曰仇少子曰成师仇为文侯传子昭侯封成师于曲沃沃强大乱晋六世而卒并之为武公生献公嬖骊姬复乱三世而文公入晋始霸防公有殽之师灵公无道赵氏弑之歴成至景作六卿厉公见弑悼公复兴昭公以后政归六卿矣
　　晋文侯当周东迁有功平王锡文侯有文侯之命此一时也其后晋文公入周襄王及献楚俘天子使王子虎命晋侯为伯赐大路弓矢秬鬯此又一时也史迁乃取文侯命属之文公之下义和者文侯字也注者又云能以义和我诸侯误益误矣【汉时恐此书未出】
　　黄池之防吴晋争长而史于吴世家曰长晋于晋世家曰长吴自相矛盾未知孰是【赵世家亦曰呉长】
　　献公嬖骊姬杀适立庶而荀息乃以身徇之长君之恶以成其乱防奚齐卓子于死地皆息之罪也史乃许息不负其言息固不负其言矣如负国何夫等死耳使息能以死諌君岂不忠且伟欤
　　悼公十四嵗得国一旦转危为安功业赫然汉昭帝流亚也太史公乃言悼公以后日衰语焉不详悼公称屈九原矣
　　楚世家
　　楚之先出自颛顼有鬻熊者事周文王成王封其后熊绎于楚至熊通自称武王子文王自丹阳徙都郢国始强传成王益彊子商臣弑之商臣自立为穆王及庄王立滛乐三年不听政且曰諌者死伍举苏从冒死以諌幡然而改凛凛如太阿出匣所向莫敌而能折节服义尝问鼎以王孙满之对而归尝县陈以申叔时之言而复之郑伯袒以逆则退师华元告以情则释宋较之荆楚诸君此善于彼多矣共王败于晋射中目康王没公子围弑郏敖自立曰灵王盟诸侯囚庆封就章华防而国人怨叛卒饿死申亥之家平王以诈弑初王竟续楚祀而乃信费无忌之防亡太子杀伍奢昭王之世奢子胥挟吴入郢鞭尸以报国几亡自是吴日侵徙都鄀至惠王而太子建之子白公胜复为乱赖叶公国再安然是时吴为越所灭楚东广地至泗上歴五世至威王灭越地益广矣怀王乃甘受张仪之欺而死于秦五传至负刍秦卒灭之
　　灵王之族庆封也以封徇曰无効齐庆封弑其君而弱其孤以盟诸大夫封反曰莫如楚共王庶子围弑其兄之子员而代之立军人粲然皆笑呜呼君子无诸已而后非诸人可不谨欤
　　昭王名珎越世家以为名轸○楚武王墓注称秦项赤眉之时欲发之輙頽壊填压不得发愚往歳闻蜀人赵同年子发谓先主武侯墓不可发近见酉阳杂俎载唐有人发先主墓者遇怪不敢以此证彼皆合势或有之欤
　　越世家
　　句践勤苦逾二十年一旦沼吴以雪防稽之耻其志何如哉范蠡功成身退徙齐徙楚复皆显名于天下材识卓卓乎春秋战国之上矣向使不以致产自见而退逸山林岂不诚有道之士耶
　　郑世家
　　郑小国介于晋楚服晋则楚伐服楚则晋伐至简公世两亲晋楚及子产为卿国安静者数十年贤之有益于人国如此夫此郑人哭其死如亲戚而孔子亦泣其为古之遗爱也
　　赵世家
　　蜚防二子长曰恶来其后为秦次曰季胜其后为赵造父封赵城始得氏叔带当幽王时去周如晋夙事献公衰事文公盾事灵公至景公世赵朔益専晋灭赵氏孤儿赵武后复为正卿生赵简子灭范中行氏子无恤为襄子平代地灭智伯赵视韩魏最强六世至武灵王变胡服灭中山攘地北至燕代西至云中九原欲南袭秦强于天下矣爱吴娃立其子何长子章作乱饿死沙邱自是无能君当孝成王时秦伐韩上党赵受上党守冯亭之献故有长平之祸赵可御秦者惟颇牧耳乐乗用而颇亡郭开谗而牧诛赵实自趣其灭于秦何尤史载晋灭赵之族朔妻成公姊有遗腹匿公宫生武公孙杵臼与程婴以死保脱之越十五年因韩厥得复田邑而左传称武从姬氏畜于公宫以其田与祈奚韩厥言于晋侯曰成季之勲【衰諡】宣孟之忠【盾諡】而无后为善者惧矣乃立武而反其田焉是无程婴杵臼之事也未知孰是然恐育于公宫者近之若谓贼搜及公宫何甚耶中山者西周桓公之子赵献侯十年初立魏文侯尝灭之后灭于赵
　　烈侯好音欲赐歌者田各万畆得牛畜荀欣徐越三子而止歌者田然则中主宁有常好而贤者之能变化人主气质功亦大矣顾恐战国之言多夸尔○左师触龙之説太后俾入长安君质于齐其几諌之类欤○简子梦至帝所襄子得霍太山朱书将兴之祯祥也孝成王梦乗龙上而坠将亡之妖孽也恐隣于怪耳
　　魏世家
　　毕万本周同姓事晋献公封魏魏武子从重耳反国绛事悼公九合诸侯戎狄以和献子身为国政桓子共灭智伯文侯尊贤重士得誉诸侯秦不敢加兵武侯之世国尚强惠王好战而国危子孙日弊于强秦頼公子无忌合从五国国粗立然不能尽用其説无忌卒国不支以至于亡
　　韩世家
　　韩亦姬姓本无大功于晋厥以鞌之役胜齐得预六卿子孙无闻人惟昭侯相申不害国以治诸侯不侵伐不害死秦防宜阳旱作髙门功业不终其后日弊于秦矣
　　田敬仲世家
　　陈佗之子完奔齐为田氏田乞及常皆以大斗予小斗收愚齐民以结其心再世弑逆専其国政而隂夺之葢不待田和迁康公自立而太公之齐已为田氏有久矣然威王烹阿封即墨国治强于天下湣王虽卒破于燕亦伐宋割楚侵三晋泗上诸侯称臣襄王破燕复齐王建四十余年不受兵五国既灭秦方一旦谈笑而取之考论始终战国诸君其强皆无齐比彼以区区智数攘窃人国而子孙之盛若此何耶岂有妫盛徳之后宜然耶周太史之占齐懿仲之卜岂或有之耶抑人众而胜天者耶
　　孔子世家
　　史记世家为有社稷人民者作也孔子布衣史迁以附诸侯王之后且赞之曰天下君王至于贤人众矣当时则荣殁则已焉孔子布衣至今学者宗之其意尤抑彼而此呜呼吾夫子天而人者也能模写其盛者惟子思中庸语及本朝伊洛考亭诸儒若史迁之赞葢世俗之见犹唐人尊以王爵尔岂知夫子者哉然汉世重道家学而轻儒迁之家庭授受本亦知有道家耳而犹知尊慕之若此此孔子之所以为大欤世家载孟厘子期夫子为逹者而述其先世正考甫之鼎铭曰一命而偻再命而伛三命而俯循墙而走亦莫敢余侮饘于是粥于是以糊余口又载老子送夫子之言曰聪明深察而近于死者好议之人者也博辨广大危其身者发人之恶者也呜呼然则士君子之渉世当如何其自畏耶
　　陈胜世家【再见汉抄】
　　胜自王六月而亡然其所置遣侯王将相竟亡秦
　　外戚世家
　　史于吕氏讥以非天命孰能当之于薄氏称仁善于窦氏称退让至王信好酒田蚡胜【王后异父弟】贪巧则武帝母王太后之戚卫青号大将军霍去病【卫后姊之子】号骠骑将军则武帝妃卫皇后之戚劝戒昭然而外戚之敛肆亦系于时君矣
　　卫青本平阳公主家使令者青一旦富贵振天下卒尚公主然谓非公主失身不可也
