<!-- { "loadSidebar": true } -->
　　风动帝畿方揽澄清之辔光生孙禄又新以礼之罗人方以愚直而疎之公独超寻常而取此知己恩同于父母陈情听彻于神明伏念某孤苦余生辛勤末学仅有衷赤冀酬上苍念晩生而得一官若何行志试初吏而近诸老或可効忠故于台府鼎立之冲甘此尘埃最贱之役凡涉闾阎之苦必空胷臆以争昔艰难拯救之秋虽一一曽防信用今太平燕乐之地已往往而见嫉憎遂退而读古人之书何俄又下使天之檄兹盖恭遇某官杰特应半千之运敛藏归主一之功方其筑室于已惓惓三年之久及乎得诏赴阙犹迟迟半载而行龙潜渊而云兴阳归根而春布强自深山宻林之下进诸明廷大众之间朝除主爵之官夕拜祥刑之使爰咨爰度岂徒彰礼乐之光华某廉某贪正须动山岳之风采不有苦澁酸辛之士曷清甜软污陋之风遂令匪石之心特与入幙者齿某敢不虽当垂满益奋孤危涉笔不问豪强唯知正理遇事无非补报宁有谀辞
　　通交代徐尉
　　漕棘抡材犹记问君水利齐缩戍行将绾我铜章谅有宿縁当作佳话某官苕霅间气湖海奇人才名二十年特借除于右选礼乐三千字竟防隽于乙科纵未给札玉堂亦盍画诺莲幕胡乃廉取肯为此行然子眞隐吴市门清风如在而姑苏视汉辅郡茂实易腾即听诏温何待席暖某材惭樗散迹忝糠前甚欲求卑里之艰难无禁困台府之奔走规模未遂歳月已逾望望前茅岂计释一身之负依依巨庇正期遗百姓之安勉哉后图副此防祷
　　谢王仓使破白改官状【华甫】
　　六丝霜凛方新以礼之罗一纸春囘又湿荐贤之墨何斯疎贱辱此奬提盖古者所用必其所知而前辈所荐即其所用三代精选举之法皆命于朝两汉重辟任之官类敡于上故士大夫心腹为一而天下事脉络贯通自三互之制既兴致两者之权俱废长或不识其属泛然江湖萍梗之逢荐则多夺于私陋矣门墙桃李之説迨我本朝之盛复还古道之隆荐孙之翰之杜祁公即辟孙之翰之杜祁公举司马公之庞丞相即用司马公之庞丞相非固偏于所好盖其信之也坚始焉为官择人之心既暴之天地而无愧终焉为国求贤之念自确如金石而不移然皆磊落不世之英宜有特达再三之遇如某者防而鲁钝晩偶侥逾济时行道之心已蹉歳月安贫守分之迹如在山林特于事上之间常轸救民之念庻于窃稍或免厚顔若凡世俗之求实无毫髪之望但期异日可见禄不及养之亲岂料于今亦有天忽闻机之造未尝通问而已沭辟剡略可力疾而又腾荐章行愧拙方饰以介而通之誉事多疎缪借以敏而慤之褒既成始而又成终不求上而反求下允为盛举足配前脩兹盖恭遇某官学探道原才周世用云为百措无非天理之流行恻怛一忱洞见民情之防隐来揽澄清之辔首除奔竞之风遂令孤特之踪叠预非常之选某敢不因兹奬借益厉操修一毫傥可及民誓当竭力万事无非有命决不容心穷达以之报称在是
　　通包发运【癸亥时为提刑司分司转般仓】
　　拥节陪都总三道转输之寄承庥支郡分一仓委积之司提纲虽暂属于邻台揆事则正闗于华使请言本末以庆遭逢盖国家积贮之权莫尊发运而粮道流通之要又在转般东都时敖眼甞分置于泗真南渡后京口独兼控于淮浙夀皇择地就新板筑之兴圣上纂图专属葺牙之照有重臣以总提于内地有僚寀以分干于通津脉络相闗呼吸立应源流一致隔截则非中更仓氏之瘝官间有吏奸之弄法州伯犂上下狱情之手借施于百籍之损増田厘子大小租斗之心倒用于有司之出纳上意期清于宿弊此仓方拨于他司然白粲连樯在彼者仍即在此之物况绣衣持斧问狱者若兼问谷之权向使挈要得人一一皆如我公何烦革弊易令纷纷至若今日是必有大公至正之见则自无此疆尔界之分新涣号何幸自天喜嫌疑之净洗旧属官初不易地宜眷爱之如初兹盖恭遇某官禀气纯刚为今大老鸿胪卿【后汉包咸】几杖以朝而讲经传自宜从容燕间孝肃公闗节不行而称神明尚赖剸裁剧务借曵履星辰之宿望俾抚疆水陆之要冲狐防一清岂特曩时之威在貔貅尽饱正期今此之令行定推八荒在闼之心亟为数路防福之计某絶迹世俗刻志儒宗髪未燥愿抠趋无千里裹粮之力顔已苍忽际遇快一生求道之心昨被幞以西来値旌麾之东下川鱼云鸟虽甚忻一见之奇社燕秋鸿颇私讶相避之巧敢期幸会终遂趋承顷辞监防之官已分山林之隐俄有闻而知者荐之庙堂于是易以授之俾提廪粟感其高谊勉为此行睠言转给两淮之初本为尅复中原之计慨仰淳熈天子之志畴敢不防幸登宏斋先生之门愿安承教其为恳恳莫究云云
　　谢包发运有结局时改官状纳庙堂忽见予
　　江城转粟乆依玉节之光台衮腾章正借冰防之重何一旦无心之获慰半生有道之思喜不可言敬以为谢窃惟世事无往而不复之理人心有感而遂通之机方发运使之置司即转般仓之为属歳有専举首偿分干之劳路可旁通更集他司之荐故僚宷朝驰于铁瓮即姓名夕上于金闺虽朝廷更革之令方新岂司存春爱之情忘旧賔筵将彻合觞婪尾之杯山势欲穷全看囘龙之脉推论至此甄收已宜况凡大儒之作兴实为后学之宗仰或梦想千载之上或神交四海之间安有足蹑于门庭反不面承于衣鉢燥不与火期而火至湿不与水约而水从桃李不言自有成蹊之理菲葑可采讵因下体而遗理有必然势无但已如某者防而戅直晚偶侥逾得时行道之心已蹉歳月安贫守分之迹如在山林特于事上之间常轸救民之念庻几消受寸禄借以仰酬上苍若凡世俗之求实无毫髪之望顷辟书之交上誉有不虞致夹袋之误收恩叨非分方淮浙虚进贤之剡听庙堂公造命之权一相二三公无限受知之士诸台数十郡几多可得之官吕希哲未尝萌求举之心王文正亦不识所荐之面自惟何者反独得之某官国之蓍学者泰北黄河比笑已惊包孝肃神明晚节尤香行展韩魏公事业故其精神心术之感不间毛髪丝粟之微记某之伏谒崇台曽写中心之欣慕念某之分司储廪正属畴昔之照临宜露章虽出上相之播钧而褒语黙契先生之初意某敢不因遭逢之特异庆造就之适同望夫子之门犹光范门恩无二致由尚书之位跻面槐位机有重来
　　谢松江汪制置应诏荐
　　绣衣持斧曽备前驱玉垒腾章尚叨末荐见惓惓不忘之意开源源未己之机激烈一忱飞驰千里甚矣国家荐举之弊几于市井交易之为圣天子破去寻常博诏公卿而特选士大夫拘挛染习尚谀亲故以相私然则其将孰从亦曰观其所主公论必如富彦国则所进十余皆显士髙识必若陈古灵则所藳三十俱名臣不遇大贤又成文具如某者仅性朴直偶幸遭逢曩仕吴门本眇眇百僚之底毎争民瘼輙哓哓累牍之言苦不自量几于掇祸适鈇钺下青之表脱尘埃为緑水之游慿借威灵展布心膂洗寃犴狱悉依定力之如山赈阨鹤亭实体仁心之由已顾末属何力之有况使华易节之余乃因天笔之敷求逺自江阃而剡上孜孜救过而误指为敏区区补拙而强名曰勤忽朝邸报之喧传无地措躬而辟易兹盖恭遇某官八公间气一代奇人开口见心万丈虹霓之直写吐哺握髪一介虮虱之不遗必欲罗四海有用之材相与赴千载难逢之会端倪轩豁天日照临况当新诏之鸦飞忍使旧知之虫蛰遂令末亦预褒某敢不露香彼苍镂铭衷赤万事无非有命穷达听之一念但切尽忠报称在此
　　除史馆捡阅谢庙堂
　　荐墨攅花已拜连年之造汗青阅籍俄叨至日之除曾未瞻赤舄之光乃先下白屋之士如斯异数可谓奇逢盖国史将以示万世之公则寮宷所当极一时之选司马康追随元老方拜此官刘道原博极羣书始跻斯列若兹清品宁及凡流如某者贫至无家老方窃第某丘某水我游我钓未能偿甘遯之思尔俸尔禄民膏民脂常恐抱素餐之愧自作尉于台府鼎立之郡即究心于闾阎屑之情痛豪强因升斗之租因饥饿付荼毗之炬亟为恳祷使数十年之防穽平夷自此确持任二三载之风波摇荡继备诸司之属率依三尺之平恤惸独遑恤髙明法当如此论是非不论利害心岂知他况皆职分之寻常何有事功之尺寸讵意公车之交辟致防台衮之误知班之涌醴之司进之近天之地不由蚁援径入鸿钧奏牍重来防画睛而既就除音狎至蜕凡骨以将轻初无为文之三长俾预作经之一职云胡幸会有此侥逾兹盖恭遇某官徳大能容功髙不伐再安八极光赵韩王万年永赖之殊勲并佑两宫踵文潞公五日一朝之故事方且以囘干转坤之手舒吟风弄月之怀谈笑而清襄汉之尘又新全绩廊庙而兼山林之乐眞得半闲是宜大度包荒羣材翕受弓旌四出尚旁招岩宂之遗溲渤兼搜亦猥及尘埃之贱遂令庸陋躐被宠光某敢不仰佩洪恩益坚素守幸熊与鱼之兼得期蛇作龙之不羞库言库官言官昔体大造醖和之妙笔则笔削则削今师重臣提要之公随事竭忠誓天报徳
　　贺叶丞相【丁卯】
　　恭审涣号宸庭晋仪揆路位加特进开端周汉之三公权秉洪枢总职东西之二柄华夷俱耸宗社具依恭惟某官望重伦魁才髙王佐尝共山河社稷之寄中外晏然乃寻园林钟鼓之游心迹清甚已无余念若将终身适际圣主之龙飞正当大人之虎变风云庆防固宜大老之来归霖雨渴思尤望我公之入相帝乃因民之欲亲札以催虚席而待者半年遣使而趣者数辈纷其愈至喧塡山谷之间见所未曾惊噪儿童之口于是迫斯可见时然后行出处一心虽未妨名教之乐安危反掌已预深天下之忧然事未有归固可听其自附信其自去若权既我属惟当推其所为行其所知况材钟千载之英而位冠百僚之表天实为此谁能已之必欲全天下后世之名惟在辨君子小人之实所云作相之非易正坐知人之甚难厥有前闻可备观省道学能使人重而不能使人爱功利能使人嫌而不能使人忘面色严冷语言苦澁者势不期疎而自疎举止轻便议论尖新者分不期宻而自宻巧于鑚刺者虽佞反昵于情顔之渐亲安于寂寥者虽贤反遗于念虑之不及或夺于权势之赫奕或悦于诗文之浮华能言者未必能行而能行者未必能言所养者多非所用而所用者多非所养凡皆人才之累易为相业之亏仰惟儒宗夙主善类虚明天皎固宜万万其无差情伪云纷安得人人而尽识兹当大任愈宜小心某旧辱殊恩新逢盛事所忧过所喜此天可知以颂不以规则吾岂敢惟有甄别羣才之説冀禆陶成万物之功挝布鼓而过雷门虽知犯分滴防流而助沧海殆不胜情罔不在初孰此为急
　　谢黄提举陞陟【己巳广徳倅】
