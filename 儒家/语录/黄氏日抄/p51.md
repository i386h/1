<!-- { "loadSidebar": true } -->
　　礼曰君子抱孙不抱子此言孙可以为王父尸子不可以为父尸为君尸者大夫士见之则下之君知所以为尸者则自下之尸必式乗必以几齐者不乐不吊【乗绳证反】礼曰述旧礼语也此言作记者释旧礼之言也王父祖也尸祭时代神者也神主之位东向尸在神主之北下下车也式车中俯首处也车箱长四尺四寸而三分之前一后二横一木下去车牀三尺三寸谓之式于式上二尺二寸横一木谓之较较去车牀五尺五寸乗车者立则慿较有所敬则俯而慿式几者所慿以养安尸之乗车则用之齐者祭之前散斋七日致斋三日齐一其心以交神明也○孙与祖同昭穆昭与穆间一世祖昭则孙亦昭祖穆则孙亦穆故孙为祖之尸孙幼亦抱之为尸尸在车则君与大夫士皆下之尸在车以式为敬几为安齐者不乐不吊不以忧乐动其齐之志也【本孔氏吕氏说】
　　居丧之礼毁瘠不形视听不衰升降不由阼阶出入不当门隧居丧之礼头有创则沐身有疡则浴有疾则饮酒食肉疾止复初不胜丧乃比于不慈不孝五十不致毁六十不毁七十惟衰麻在身饮酒食肉处于内【隧音遂创初良反疡音羊胜音升衰七雷反】
　　形谓毁瘠而骨见隧道也致极也○不形不衰毁不灭性也升阶出入常若亲存沐浴饮酒食肉皆以权制否而不胜丧则比于不慈不孝矣不致毁以下皆所以养老人人五十始衰也【集郑氏吕氏说补其余】
　　生与来日死与往日
　　与犹数也一曰许也犹期也○生与来日三日成服以死之来日为始生者之事也死与往日如三日而殡以死之日为始死者之事也【孔氏吕氏】
　　知生者吊知死者伤知生而不知死吊而不伤知死而不知生伤而不吊
　　人恩各施其所知也【郑氏】
　　吊丧弗能赙不问其所费问疾弗能遗不问其所欲见人弗能馆不问其所舍
　　恶口惠而实不至也【王氏】
　　赐人者不曰来取与人者不问其所欲
　　非所以惠人之道也【吕氏】
　　适墓不登垄助必执绋临丧不笑揖人必违其位望柩不歌入临不翔当食不叹邻有丧舂不相里有殡不巷歌适墓不歌哭日不歌送丧不由径送葬不辟涂潦临丧则必有哀色执绋不笑临乐不叹介胄则有不可犯之色故君子戒慎不失色于人【绋音弗临力鸩反相息亮反辟音避】垄冢绋引棺索相送杵声介甲○杂记吉凶举动威仪之事各有攸当【郑氏马氏】
　　国君抚式大夫下之大夫抚式士下之
　　抚犹据也乗车而俯慿式者示敬也下下车也○下车之敬重于慿式所敬逓降一等【用吕氏说】
　　礼不下庶人刑不上大夫刑人不在君侧
　　庶人愚且贱不可以待君子之事责之大夫贤且贵不可以待小人之法辱之故制礼自士始而大夫有罪则议以八法刑人而在君侧轻身之道也【吕氏】
　　兵车不式武车绥旌德车结旌
　　建戈刄曰兵车取威猛曰武车皆谓革路德车谓玉路金路象路木路旌车上旗旛绥垂舒之结收敛之○兵车不式犹介胄不拜尚威也发扬者武之事故旌之垂曳象之敛藏者德之事故旌之收结象之【游氏吕氏】
　　史载笔士载言前有水则载青旌前有尘埃则载鸣鸢前有车骑则载飞鸿前有士师则载虎皮前有挚兽则载貔貅【载音戴】
　　史国史笔书具士史之有司有司藏书故载言以备讨论师行宜警卫人众难传道前有变异则为物色旌旗之上举类示之使为之戒载谓建之于车【孔氏吕氏方氏】
　　行前朱雀而后武左青龙而右白虎招摇在上急缮其怒进退有度左右有局各司其局【缮古音劲】
　　行师行也朱雀武青龙白虎四方宿名以是四物画之于旗立于军之左右前后以象天体之周旋招摇北斗第七星指四方之宿不差者军中举之以指正四方旗本并作七星而独云招摇者举指者为主也急缮其怒者作而致其怒进止有法部分不乱【孔氏吕氏】
　　父之仇弗与共戴天兄弟之仇不反兵交游之仇不同国
　　不反兵谓常执杀之备不待反家取兵此论亲疎复仇之法谓无故而杀人者君诛之君诛之不得则子报之子报之不得则兄弟报之兄弟报之不得交游报之报兄弟之仇则杀于父报交游之仇又杀于兄弟各称其情义也【游氏吕氏】
　　四郊多垒此卿大夫之辱也地广大荒而不治此亦士之辱也
　　垒军壁○此明食其禄所宜任其事【孔氏】
　　临祭不惰祭服敝则焚之祭器敝则埋之防敝则埋之牲死则埋之凡祭于公者必自彻其俎
　　祭主敬故不惰祭器祭服以其尝用于鬼神不敢防用故埋焚之祭服人所御故焚器惟鬼神所用故埋祭于公者助君祭自彻俎者不敢勤君之职事【张氏吕氏】
　　卒哭乃讳礼不讳嫌名二名不偏讳逮事父母则讳王父母不逮事父母则不讳王父母
　　讳辟也卒哭乃讳敬鬼神之名也嫌名声相近○死而不讳则安忍而忘亲二名而均讳则易犯而难辟卒哭而讳所以尽爱敬之心不讳嫌不偏讳所以适言语之便父之所讳子亦讳之故逮事父母则讳王父母【本陈氏吕氏说】
　　君所无私讳大夫之所有公讳诗书不讳临文不讳庙中不讳夫人之讳虽质君之前臣不讳也妇讳不出门大功小功不讳入竟而问禁入国而问俗入门而问讳【竟音境】
　　质犹对也○无私讳有公讳尊归于君也诗书临文不讳为其失事正也庙中有事于髙祖则不讳曽祖吕氏谓君前臣名父前子名也妇讳不出门故夫人之讳虽对君之前亦不讳也大功小功之亲不讳恩杀也问禁问俗问讳皆为敬主人也【集郑氏吕氏】
　　外事以刚日内事以柔日凡卜筮日旬之外曰逺某日旬之内曰近某日丧事先逺日吉事先近日
　　外事郊外之事内事郊内之事刚日甲丙戊庚壬阳日也柔日乙丁己辛癸隂日也卜用筮用蓍吉事人情之所欲故先近日丧事人事之所不忍故先逺日【集孔氏马氏】
　　曰为日假尔泰有常假尔泰筮有常卜筮不过三卜筮不相袭龟为卜防为筮卜筮者先圣王之所以使民信时日敬鬼神畏法令也所以使民决嫌疑定犹与也故曰疑而筮之则弗非也日而行事则必践之【践古作善今如字】
　　曰为日而下命龟筮辞假因也尔指蓍也泰大中之大也褒美筮为泰也有常言吉凶不僭也不过三不敢渎鬼神也不相袭不敢疑鬼神也犹与皆兽名二兽进退多疑人之多疑者似之故谓之犹与弗非无非之者日而行事则必践之者卜日而行事则必践用其日【集郑氏陈氏吕氏说】
　　君车将驾则仆执防立于马前已驾仆展軨效驾奋衣由右上取贰绥跪乗执策分辔驱之五步而立君出就车则仆并辔授绥左右攘辟车驱而驺至于大门君抚仆之手而顾命车右就车门闾沟渠必步【軨力丁反乗绳证反并必政反辟扶亦反驺仕救反】
　　仆御车者也执防立马前监驾车也展省视也軨辖头轊也效白于君也贰绥者仆登车授绥有二正绥君所执以登车贰绥则御与车右所执以登车也跪乗者仆试车时君未出未敢依常而立故跪也执策分辔者御者六辔在手今以一手执马杖以三辔置空手中以三辔置杖手中也驱之五步调试之也并辔授绥者并六辔置一手中以一手取正绥授君使登车也左右攘辟君登车而使左右从者避之也车驱而驺者君已登车而行左右疾趋从之也至大门而君抚止御者令车右登车车右勇力之士立车之右以卫君备非常者也门闾必步防冲突沟渠必步防倾仆步者古谓车右至此下车而步新安王氏谓马缓行为步○仆御君车其节有五将驾车执策立马前一也已驾展軨效驾二也先上车执防分辔驱之五步三也君出就车并辔授绥四也车至大门君抚仆手顾命车右就车五也【吕氏】
　　凡仆人之礼必授人绥若仆者降等则受不然则否若仆者降等则抚仆之手不然则自下拘之【拘古侯反】
　　仆人为人御车也故授登车者以绥然必御者降等乃受若敌体则主人宜谦而不敢受其绥又御者虽降等亦必抚其手少止之示若不敢受以示谦若敌体不受而御者必以授则当却手従御者手下自拘取之示终不敢受也【用孔氏说】
　　客车不入大门妇人不立乗犬马不上于堂
　　大门最外之正门○客车不入大门敬主人也妇人不立乗従安也犬马不上于堂贱畜也【吕氏】
　　故君子式黄发下卿位入国不驰入里必式
　　式黄发敬老也下卿位尊贤也入国不驰驰则人不得而辟也入里必式先人之居在焉也【合郑氏吕氏说】
　　君命召虽贱人大夫士必自御之
　　奉君命而召虽所召者贱使者当亲御之【横渠】
　　介者不拜为其拜而蓌拜【蓌子卧反】
　　蓌犹言有所枝拄谓着甲而拜不利屈伸也【晦庵】
　　祥车旷左乗君之乗车不敢旷左左必式
　　祥车葬之乗车旷左空神位也乗君之车者王者五辂君乗其一余四辂皆臣下乗之不敢旷左君存恶空其位也左必式不敢安君之位也【集孔氏吕氏马氏说】
　　仆御妇人则进左手后右手御国君则进右手后左手而俯
　　进左后右使形微相背逺嫌也进右后左以相向而俯以敬也【合郑氏孔氏说】
　　国君不乗竒车车上不广欬不妄指立视五巂式视马尾顾不过毂国中以防彗防勿驱尘不出轨【竒居宜反巂惠圭反彗音遂勿音没】
　　竒车竒邪不正之车广欬髙声大欬骄矜惊众巂规也车轮转一周为巂策彗策取竹帚带叶者晦庵云疑谓策之彗若今时鞭末韦带耳今从其说盖未必国中别易一策之带竹叶者也防勿搔摩状谓以策微近马体不欲令疾轨车辙也○不广欬为骄矜不妄指为惑众立视五巂不至于逾逺式视马尾不至于偪下顾不过毂不掩后人之私驱车防勿不使尘飞示国中以气象闲暇也【集孔氏方氏而补其余】
　　国君下齐牛式宗庙大夫士下公门式路马乗路马必朝服载鞭策不敢授绥左必式步路马必中道以足蹙路马刍有诛齿路马有诛【齐侧皆反】
　　齐牛祭牲也路马君之马也步路马习之也齿谓量其年诛罚也○君敬宗庙臣敬君乗路马步路马教敬蹙其刍诛齿其年诛预逺不敬【补】
　　曲礼下第二
　　凡奉者当心提者当带【奉芳勇反】
　　奉者承以二手提者挈以一手奉必仰手当心提必屈臂当带
　　执天子之器则上衡国君则平衡大夫则绥之士则提之【绥音妥】
　　衡谓与心平上衡则髙于心弥敬绥之谓下于心提之又在绥之下○人愈贵则执其器愈恭【方氏】
　　凡执主器执轻如不克执主器操币圭璧则尚左手行不举足车轮曳踵立则罄折垂佩主佩倚则臣佩垂主佩垂则臣佩委
　　主器君之器也尚左手以为容以右手在下防失坠也车轮曳踵不举足而如车轮之曳地而行也罄折身曲折如磬也倚谓佩附于身小俛则垂大俛则委于地此明持奉手足之仪及授受时礼臣常愈恭于君也【本郑氏孔氏】
　　执玉其有借者则裼无借者则袭
　　左袒曰裼掩而不开曰袭○玉之用虽殊其有借则一礼言有借则裼无借则袭何也玉有以缫为借有以束帛为借缫借所以饰之束帛借所以将之此说特施于束帛之借裼者尚文与有借相称袭者尚质与无借相称【用马氏说补】
　　国君不名卿老世妇大夫不名世臣侄娣士不名家相长妾
