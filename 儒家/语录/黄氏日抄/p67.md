<!-- { "loadSidebar": true } -->
　　五月节日在井十六度亢东方宿危北方宿是月昏旦时皆中于南方【孔氏及髙诱注】
　　其日丙丁其帝炎帝其神祝融其虫羽其音徴律中蕤賔【蕤人谁反】
　　蕤賔阳律仲夏气至则蕤賔之律应隂始生为主而阳为賔阳至午向衰草木蕤矣故名蕤賔【髙诱郑氏】
　　其数七其味苦其臭焦其祀灶祭先肺小暑至螳螂生鵙始鸣反舌无声
　　小暑夏至后六月节暑极于季夏进未极尚为小鵙搏劳反舌百舌鸟以能反覆其舌为百鸟语故谓之反舌一隂生而慝作螳螂鵙皆隂类或感微隂而生或感微隂而鸣诗七月鸣鵙者豳地寒气晚也反舌感阳中而发故感防隂而无声凡皆记五日一候【高诱吕氏春秋注及郑氏马氏方氏说】
　　天子居眀堂太庙乗朱路驾赤駵载赤旂衣朱衣服赤玉食菽与鸡其器高以粗养壮佼【古邜反】
　　眀堂太庙南向堂之居中者也壮言形之大佼言色之好夏养壮佼冬养耆老可知【方氏陆氏】
　　是月也命乐师脩鼗鞞鼔均琴瑟管箫执干戚戈羽调笙竽竾簧饬钟磬柷敔【鼗大刀反亦作鞉鞞歩西反竾音池亦作箎柷昌六反敔鱼吕反】
　　乐师乐官之长脩均执调饬五者皆治其器物习其事之言鼗即鞉如鼔而小持其柄揺之旁耳还自撃鞞裨也以裨助鼓节奏鼓者鼗也应声者鼙也皆所以节乐也故脩之琴长三尺六寸六分五弦瑟长八尺一寸二十七管长尺围寸如篴而小并两而吹之箫编二十二管长尺四寸凡所以宣音也故均之干盾也戚斧也戈防长六尺六寸羽以翿舞者凡所以舞者也故执之竽十六簧笙十七簧古皆以匏为之竾即箎长尺二寸围三寸一孔上出寸三分横吹者以竹为之簧者笙竽之名气鼓之而成声凡吹竹者故调之钟金磬石柷如漆桶方二尺四寸深一尺八寸中有木椎左右击以节乐敔木虎背上刻七十二鉏铻以长尺之木栎之而成声凡皆金石木之器故饬之【髙诱注及孔氏】
　　命有司为民祈祀山川百源大雩帝用盛乐乃命百县雩祀百辟卿士有益于民者以祈谷实
　　名山大川百源所出能兴云雨者故为民祈之雩者吁嗟以求雨之祭也天子大雩帝故用盛乐百县谓畿内之邑百辟卿士谓生有益于民者死亦能有益于民故命之雩祀以祈谷实天子之雩及于上帝百县之雩及于百辟卿士此重轻之别也【郑氏方氏】
　　农乃登黍是月也天子乃以雏尝黍羞以含桃先荐寝庙
　　雏鸡也含桃樱桃鸎鸟所含食故曰含桃果之先成者也羞者以羙物进之曰羞【孔氏方氏】
　　令民毋艾蓝以染毋烧灰毋暴布门闾毋闭闗市毋索挺重囚益其食【歩卜反】
　　无刈蓝以染为青蓝未成无烧灰吕氏春秋作毋烧炭注云为草木未成不欲夭物毋布谓是月炎气盛猛暴则脆伤门闾毋闭阳气散也闗市不索顺阳敷纵不搜索民之隠物也挺寛也寛重囚而又益其囚之饮食也【髙诱注及郑氏】
　　游牝别羣则絷腾驹班马政
　　游牝别羣以隂生不欲耗阳也絷腾驹者防其相蹄齧也马政谓养马之政
　　是月也日长至隂阳争死生分君子齐戒处必掩身毋躁止声色毋或进薄滋味毋致和节耆欲定心气百官静事无刑以定晏隂之所成【和户卧反晏伊见反】
　　日长至者日长之至极死生分者阳主生隂主死进谓进御也和谓致五味调和之也静事毋刑者不欲动而有为也晏安也隂静安静【孔氏方氏】
　　鹿角解蝉始鸣半夏生木董荣
　　皆候也鹿阳类感隂生而角解半夏药名夏半而生故名半夏
　　是月也毋用火南方可以居髙明可以逺眺望可以升山陵可以处台榭
　　夏火阳之时南火王之方用方则火大盛伤微隂之生也居髙明以下皆顺阳在上【方氏郑氏】
　　仲夏行冬令则雹冻伤谷道路不通兵来至行春令则五谷晩熟百螣时起其国乃饥行秋令则草木零落果实早成民殃于疫
　　人行此令则召天灾【晦庵说】
　　季夏之月日在桞昏火中旦奎中
　　六月节日在桞九度火大火即心星也心东方宿奎西方宿是月分旦时皆中于南方
　　其日丙丁其帝炎帝其神祝融其虫羽其音徴律中林钟
　　林钟隂律季夏气至则林钟之律应林众也钟聚也万物之蕃茂止于此矣
　　其数七其味苦其臭焦其祀灶祭先肺温风始至蟋蟀居壁鹰乃学习腐草为萤
　　温风始至而下皆候也
　　天子居明堂右个乗朱路驾赤駵载赤旂衣朱衣服赤玉食菽与鸡其器髙以粗
　　明堂右个南向之西偏【郑氏】
　　命渔师伐蛟取鼍登取鼋命泽人纳材苇
　　渔师掌鱼官四者皆水族必于季夏取者欲以盛暑之气燥其皮甲利其耐乆故也苇谓荻之小者可纬为薄必择其材者故名材苇命泽人纳之生于泽也【髙氏方氏】
　　是月也命四监大合百县之秩刍以养牺牲令民无不咸出其力以共皇天上帝名山大川四方之神以祠宗庙社稷之灵以为民祈福
　　四监者天子畿内分百县县有四郡各置大夫为监秩常也百县供刍有常数
　　是月也命妇官染采黼黻文章必以法故无或差贷黒黄仓赤莫不质良毋敢诈伪以给郊庙祭祀之服以为旗章以别贵贱等给之度【贷音二又他得反】
　　妇官者妇人善别五色故命其官使染采白与黒谓之黼黒与青谓之黻青与赤谓之文赤与白谓之章法故法者常法故者旧比也质正也良善也非其质为诈非其良为伪旗章即诗织文鸟章之章贷吕氏春秋作忒【髙诱注方氏马氏】
　　是月也树木方盛乃命虞人入山行木毋有斩伐不可以兴土功不可以合诸侯不可以起兵动众毋举大事以揺养气毋发令而待以妨神农之事也水潦盛昌神农将持功举大事则有天殃
　　养气说者谓万物生于夏而气主养故不欲揺动之按吕氏春秋作揺荡于气毋发令而待以妨神农之事说者谓预出徭役之令以惊民按吕氏春秋作无发令而干时以妨神农之事神农将持功说者谓持有守意将持功谓秋成在后按吕氏春秋作命神农将廵功髙诱注昔神农能殖嘉谷后世因名其官为神农此因水潦盛昌而命其廵行陇亩修治之功【补】
　　是月也土润辱暑大雨时行烧薙行水利以杀草如以热汤可以粪田畴可以羙土彊
　　土润辱暑说者谓土为火所蒸故润既润则水胜火火反辱焉按吕氏春秋作土润辱暑是水气当暑蒸润而然耳烧薙其草以水浸之可羙土疆谓者谓疆如强梁之强土疆谓土之不可化者以烧草而化之使羙也按吕氏春秋可以化土疆是疆即疆界之疆非强梁之强也月令即吕氏春秋之文而字偶讹误说者即曲为之辞凡当以吕氏春秋元文为正【补】
　　季夏行春令则谷实鲜落国多风欬民乃迁徙行秋令则丘隰水潦禾稼不熟乃多女灾行冬令则风寒不时鹰隼蚤鸷四鄙入保【鲜音仙欬苦伐反】
　　鲜落不待黄而落也多女灾以纯隂之气过盛而反伤之也【方氏】
　　中央土其日戊巳
　　戊言茂已言起万物至此茂盛其含秀者抑屈而起因为日名○五气顺布而四时行木火金水分主四时而土气则无徃不在故四时之间戊巳日各有九先儒谓之寄王焉火生土土生金季夏之末在火金之间故于此言中央土此即坤在西南致养之地间于离兊离火也兊金也坤在其间中央土也【用横渠说补】
　　其帝黄帝其神后土
　　黄帝轩辕氏以土徳王天下后土共工氏之子句龙
　　其虫倮
　　倮者六月土王之时物转壮大露见不隠藏也【孔氏】
　　其音宫律中黄钟之宫
　　声始于宫宫数八十一属土凡声数多者浊数少者清黄钟数最多季夏主土声最重故黄钟于律位虽属子而季夏之气至则黄钟之宫应【郑氏陈氏】
　　其数五
　　天五生土地十成之但言五者五中数也【吕氏说】
　　其味甘其臭香
　　郑氏谓土之臭味也然土安得有臭味窃意土爰稼穑稼穑作甘而其气则香尔【补】
　　其祀中霤祭先心
　　霤者古人穴地而居开其上取明故雨霤之后世开牖象中霤之取明其地不当栋而在室之中央因名室为中霤○祀中霤祭先心皆中也【补】
　　天子居太庙太室乗大路驾黄駵载黄旂衣黄衣服黄玉食稷与牛其器圜以闳
　　太庙太室南向之中央黄土色稷牛皆土属圜象土周布于四时闳象土含物吕氏春秋闳作揜【集补】
　　孟秋之月日在翼昏建星中旦毕中
　　七月中日在翼十五度建星在斗牛之中北方星毕西方宿是时昏旦中于南方【补】
　　其日庚辛
　　秋属金庚辛金日也庚言更辛言新万物至秋更改新成因为日名【本郑氏说】
　　其帝少皡其神蓐收
　　少皡帝喾之子以金德王天下号金天氏蓐收少皡氏之子名该为金官【髙诱注并郑氏】
　　其虫毛其音商律中夷则
　　凉气至物备寒生旃毛商属金夷则阳律孟秋气至则夷则之律应夷言平则言法也【郑氏孔氏】
　　其数九其味辛其臭腥其祀门祭先肝
　　地四生金天九成之故九金数金味辛金臭腥孟秋始内由门入故祀门肝属木金克木故祭先肝以养金【郑氏及髙诱注】
　　凉风至白露降寒蝉鸣鹰乃祭鸟用始行戮
　　凉风至至鹰祭鸟皆记候鹰撃鸟于大泽中先四面陈之而未食世谓其祭先是时始行刑戮顺时气【髙诱吕氏春秋注】
　　天子居緫章左个乗戎路驾白骆载白旂衣白衣服白玉食麻与犬其器廉以深
　　总章即明堂之西向秋则居之名总章者西方总成万物章明之也左个盖其南偏戎属秋白金色麻实有文理属金犬金畜器亷深象隂闭藏【髙诱注并郑氏】
　　是月也以立秋先立秋三日太史谒之天子曰某日立秋盛徳在金天子乃齐立秋之日天子亲帅三公九卿诸侯大夫以迎秋于西郊还反赏军帅武人于朝天子乃命将帅选士厉兵简练桀俊专任有功以征不义诘诛慢以明好恶顺彼逺方
　　还反吕氏春秋元本作还乃顺彼逺方元本作廵彼逺方廵行也○凡皆顺肃杀之气言之非必诛伐诛伐因事不得已而行岂因时举行之常典哉【补】
　　是月也命有司脩法制缮囹圄具桎梏禁止奸愼罪邪务抟执命理瞻伤察创视折审断决狱讼必端平戮有罪严断刑天地始肃不可以赢【音盈】
　　此顺秋气而修刑也理者狱官皮曰伤肉曰创骨曰折骨肉皆絶曰断伤者瞻之而已创则察折则视断则审此蔡邕髙诱之说或以审断属下文以审断决为句亦通但下文狱讼必端平于上下文不类若以审断属上句则决狱讼必端平文稍恊耳赢解也赢者缩之反盖有余之名天地始肃故当以戢敛为务【补】
　　是月也农乃登谷天子尝新先荐寝庙命百官始收敛完隄防谨壅塞以备水潦脩宫室坏墙垣补城郭【坏歩回反】坏土块以土块増塞其穴○秋谷既登而修水潦隄防之事【补】
　　是月也毋以封诸侯立大官毋以割地行大使出大币凡非收敛之事皆所不宜行【方氏髙诱注】
　　孟秋行冬令则隂气大胜介虫败谷戎兵乃来行春令则其国乃旱阳气复还五谷无实行夏令则国多火灾寒热不节民多疟疾【疟鱼畧反】
　　介虫败谷谓蟹食稻越语云令呉稻蟹无遗种【孔氏】
　　仲秋之月日在角昏牵牛中旦觜觹中【觜子斯反觹户圭反】八月中日在角十度牵牛北方宿觜觹西方宿是月昏旦皆中于南方【郑氏补】
　　其日庚辛其帝少皡其神蓐收其虫毛其音商律中南吕
