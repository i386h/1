<!-- { "loadSidebar": true } -->
　　汉蒋琬为大司马东曹掾犍为杨戏素性简畧琬与言论时不应荅或谓琬曰公与戏语而不应其慢甚矣琬曰人心不同各如其面面从后言古人所诫戏欲賛吾是邪则非其本心欲反吾言则显吾之非是以黙然是戏之快也又督农杨敏常毁琬曰作事愦愦诚不及前人或以白琬主者请推治敏琬曰吾实不如前人何可推也主者乞问其愦愦之状琬曰茍其不如则事不理事不理则愦愦后敏坐事系狱众人犹惧其必死琬心无适莫敏得免重罪蜀自诸葛亮死之后而琬继之琬以三公与戏语而戏不应或以此构戏而琬亦不之罪可谓能容物亦可谓难能然就琬所言观之则不能无病祗縁不合作意于其间琬对或人但须言戏是简畧其心无他足矣琬即要説我能容物如人心不同【云云】此语大是做作不是自然戏之不应亦未必是如此琬要说些道理不知却有碍理处如言戏欲反吾之言则显吾之非此句大段碍理琬之此言止欲觧戏之过不知却塞了一国言路琬秉国大政琬之非当勉众人共言可也乃以不显己之非者为是岂不殆哉如后一事极好无可议者史谓琬心无适莫此语甚好如与人有隙幸其以事来而加之罪者固不足论至于避嫌逺去不预其事亦未免有心琬之心无适莫非止不怨敏亦不以此自歉所以为贤也
　　王昶戒子曰颍川郭伯益好尚通达得其人重之如山不得其人忽之如草吾以所知亲之昵之不愿儿子为之北海徐伟长不治名髙不求茍得澹然自守惟道是务其有是非则托古以见其意当时无所褒贬吾敬之重之愿儿子师之【云云】此一段略如马援还书皆举人才之可法可戒者以教之其教子之心固善矣殊不知所欲教子者本不欲其轻薄言人之过言未脱口而已反自言人之过何其反也其后马援薏苡之谤亦正坐交趾之书未能免其子之过而已先受其祸矣
　　将军骆统表理张温曰温洪雅之素英秀之德文章之采论议之辨卓烁冠羣伟曜世世之人未有及之者也故论温才则可惜言罪则可恕权不纳裴秋言以为权既疾温名盛而骆统方骤言其美何异燎之方又防膏以炽之哉大凡解人之怒须是委曲做一道理顺其意説彼人不是然后徐以言语解之其怒方息今不能解人之怒者他人正説彼不是我方且以为是是宜激其怒而趣其祸也如田蚡正怒灌夫窦婴乃言夫勇冠三军宣帝正怒盖寛饶郑昌乃言猛虎在山藜藿为之不采二人卒不免死此皆不善解人者至如霍光怒田千秋擅召中二千石杜延年必言千秋素无持守而为好言于下至擅召中二千石甚亡状厯数其罪以中光之意然后徐言丞相故用事不可遂弃故光卒舍之钟期言不中以琴撞秦始皇始皇怒或言于秦王曰悍人也此一言已释秦皇之怒气十五六矣又曰幸期之遇明君也如遇桀纣则不免于祸如此方可以解人之怒而免人之患
　　魏舒为司徒以年老逊位就第舒为事必先行而后言逊位之际无有知之者衞瓘与舒书曰每与足下共论此事日日未果可谓瞻之在前忽然在后矣谢显道解古者言之不出耻躬之不逮极好其言曰善言不发必为善行恶言不出必为恶行蓄于内者既深则发于外者不掩且以怒言之如怒一人斥骂极口此怒必消若隠忍不发一旦发之则其怒不可遏令人为善未做一分先説一寸未做得一寸先説了一尺毕竟做不成尝见张子韶一日与众对坐隂云四合未雨间忽闻数声雷子韶云此雨必不成它人问如何子韶遂引孔子说古者言之不出耻躬之不逮为对葢云起无数声雷则必雨先鼓数声雷发泄了故无雨作文亦然今人学得数句言语且留在胸中涵养得熟然后将出用则若长江大河源流不可遏若方学得一二句便把出説了都不留在胸中此必终不能作文
　　虞钦著书称徐邈曰或问钦徐公当武帝之时人以为通自在凉州及还京师人以为介何也钦荅曰往者毛孝先崔季珪等用事贵清素之士于时皆易车服以求髙名而徐公不改其常故人以为通比来天下奢靡转相放俲而徐公雅习尚自若不与俗同故前日之通乃今日之介也是世人无常而徐公有常也大凡人多为世态习俗所驱有为善所驱者有为恶所驱者不为恶所驱犹可用力至于不为善所驱方始见胸中有所立
　　魏临菑侯植有夺宗之议文帝问贾诩自固之术诩曰愿将军朝夕孜孜不违于道如此而已文帝从之深自砥砺太祖又尝屛除左右问诩诩黙然不对太祖曰与卿言而不答何也诩曰属有所思故不即对耳太祖曰何思诩曰思袁本初刘景升父子也太祖大笑太子遂定诩之委曲调防可谓得其道矣若使居汉武帝唐太宗隋文帝父子之间则必无废立之祸大凡唯贤人君子之言则有利而无害若防谈押阖之士言而善则其利固大若其不善则其害亦不细如贾诩只是游谈之士偶能辨此耳且亡汉者由诩之一言存魏者亦由诩之一言王允杀董卓卓党谋于诩诩劝之攻城杀允汉由此亡今于魏父子危疑之时乃能委曲调防如此使诩能移此心説李催等散兵归农岂不两全汉之社稷不亡而诩亦得为完人矣
　　华表年二十余为散骑侍郎同僚诸郎共平尚书事年少并厉锋气要名誉尚书事至或有不便故遗漏不视及传书者去即入深文论驳唯表不然事有未便辄与尚书共论尽其意主者固执不得已然后共议奏上表在轻薄之中而能用心如此亦贤矣同僚之心本不要成事表则视人如已但欲成国家之事所以能若此
　　后魏源懐巡北边镇将元尼须与怀少有旧贪秽狼藉置酒请怀怀曰今是源怀与故人饮酒之坐非鞠狱之所也明日公庭始为使人捡镇将罪状之处耳既而表劾尼须世俗多谓公私不两立此大不然所行若合道理则公私两全否则公私两失怀与尼须既是故人及其劾奏之时略无故旧之情所以前后相异只縁将公私作两件防了不知于故旧当明轻重事若可以周旋覆防须是隠蔽以全故旧之情若是不可隠蔽亦当哀矜惩创使之去职庶或公不败事私不伤义便是忠厚底气象然源怀苏章事虽与故人饮酒似乎情厚终竟发摘情实便见其刻薄葢今日与故旧如此则他日于君可知
　　隋炀帝在显仁宫有一主帅私令衞士出入帝付大理源师据法帝令斩之师奏曰陛下初使杀之自可不关文墨此一段若源师能与人君争曲直以生全人似亦可喜然谓初使杀之自可不关文墨一句大段害事彼徒见张释之为廷尉尝如此説故能全活人而不致曲法不知既如此説若人君错认了则谓我自可杀人无人説得亦不须下廷尉是教人君任己意杀人也大抵赏罚皆出于天而寄之人君书曰天讨有罪天命有德则赏罚虽皆君实天寄之而人君亦何尝可自专哉此一句人须当细防此事王肃亦尝论之
　　太宗一日问侍臣当今何事最急褚遂良进曰太子诸王早有定分最急遂良乗间而言固是然不能继进其説亦可责也事君阿顺者固不足道至若外畏公议内为身计凡言一事只是一次建明説过初不问其听不听行不行及至事有失则曰吾向言矣而君不听不行也岂非为公议而又为身计乎然遂良固非如此姑论人臣之大概耳
　　髙宗谓郝处俊曰朕尝以秦法为太寛荆轲匹夫耳而首窃发始皇骇惧莫有拒者岂不由积习寛慢使其然乎处俊对曰此由法急所致非寛慢也上曰何以知之对曰秦法辄升殿者夷三族人皆逃族安有敢拒者逮乎魏武法尚峻臣见魏令云京城有变九卿各居其府其后严才作乱与其徒属数十人攻左掖门魏武登铜雀台逺望无敢捄者时王修为奉常闻变召车马未至便将官属步至宫门魏武望见之曰彼来者必王修乎此由王修察变知机违法赴难使各守法必成其祸故王者设法敷化不可以太急观此则知申韩之害于后世不少然申韩之言且曰使人不忍欺不若使人不敢欺不忍欺在人不敢欺在我所以立法用刑皆严峻殊不知以法服人其外若密其中实疎以德结人其外虽疎其中实密
　　魏征之得伸其用房杜之功也
　　杨椿戒子孙一段大抵前辈老成教人丁宁再三自有忠厚遗风周公作无逸戒成王敦朴谨重正父兄教子弟之体后魏杨氏累世孝友当时号为名家人莫能及盖縁老成之教不同观其布衣韦带之语可见前辈朴素如此大抵朴素简约即兴之渐奢侈靡丽即衰之渐天下国家皆然又如不与世家为昬亦是思虑得到忽值其气习不美必为所牵染坏家法前辈教子弟每于微处防之且如子弟别室私饮食其罪亦小所以必责之者葢以私心一萌必至争夺异时争鬭诉讼皆一饮一食之积本朝柳开仲涂记其皇考一事云尝呼诸妇列堂下言兄弟本是同姓只縁异姓妇人入门教坏丈夫所以兄弟不足诸妇莫不战栗其所以详责妇人葢欲使之知惧其意虽是然于理未尽殊不思孝友非男子独有而妇人独无只是无以感之使男子之性坚定妇人自当感化岂有反敢搆间反为转移之理
　　杨师道为中书令太子承干谋逆事泄与长孙无忌房龄同按其狱师道妻前夫之子赵节与承干通谋师道微讽太宗冀活之由是获谴罢知机密转吏部尚书师道贵家子四海人物未能委练署用多非其才而深抑贵势及亲党以避嫌疑时论讥之大凡人立身行己虽不可一端尽要之不过就省力上求始若省力上求终必省力始若费力其终亦然杨师道一向只做费力事按太子之狱使其欲脱赵节之罪当直以实告太宗则恕与不恕在太宗都无后患如此便是省力想其微讽曲说费力多矣而不免获谴岂不可惜其后又不能委练人才却乃强为介直过自嫌避以此而观可见事事费力使其当时自知不能辞位不处岂不省力也大要人不可有机心机心一萌未有不为人窥测者
　　皇甫无逸过于审慎所上表奏惧有误失必读之数十遍仍令官属再三披省使者就路又追而更审每遣一使辄连日不得上道议者以此少之转益州大都督母在长安疾笃太宗令驿召之无逸性至孝承问皇惧不能饮食因道病卒太常考行諡曰孝王珪驳曰无逸入蜀之初自当扶侍老母同去申其色养而乃留京师子道未足何得为孝竟改諡为良以此二事始终防无逸只是利禄之心重谓之过于畏谨葢不足以尽之惟其利禄之心重故于上表必如此更审其意不过恐得祸于君故尔于他事未必如此审慎也若事事皆尔何以为官又观无逸承问皇惧不能饮食道病而死亦可谓爱母入蜀之初想其非不欲侍母以行或其母自不欲去亦不可知无逸若能见母不行自当舍官侍养今既不然虽死何及要之只为利禄之心重故虽有孝心亦被利禄之心夺了

　　丽泽论説集録卷八
　　钦定四库全书
　　丽泽论説集録卷九
　　宋　吕乔年　撰
　　门人所记杂说一
　　敬而无失此言甚好但体此理便见得中便见得易鸢飞鱼跃皆在
　　学者莫先逊悌逊悌则心下心下则平平则至公大同之理自见矣
　　左右厢起于唐本用李靖兵法诸军各分左右厢统之自府兵法坏京师变为彍骑谓之禁兵诸道变为长征谓之镇兵昭宗之亡禁旅尽矣朱全忠以方镇建国遂以镇兵之制用之京师是后京师军有四厢而诸军两厢其厢使各掌城郭烟火之事而军旅渐有厢军之名自周世宗散于方镇寄招禁军别立营部由是州郡始有禁军太祖作阶级法专治禁军而天下镇兵通谓之厢军教阅疎略浸废为役卒矣本朝承平时尚有教阅厢军浙西尚有水军
　　汉武帝用兵始有费阙已后不闻唐有长征兵而阙乏至于今
