<!-- { "loadSidebar": true } -->
　　彖之言王者之事象之言乃学者之事此又圣人举一隅以示人欲学者以三隅反而见易道之无穷也在王者观之如此在卿大夫观之如此在学者观之又如此各随所观而见其义至于说之体则一也故易之观象有指一卦之义而言之者如艮之象曰君子思不出其位之类是也有兼他义而言之者如革之治厯明时是也触类而通则兊之象固可见矣丽泽兊两泽相并之象大凡两泽相丽则水气相通浸润浃洽两有相资正如朋友之交相琢磨也大抵事皆不可过于恱和易而过于说必入于淫邪恩义而过于恱必至于繁凟至于朋友讲习最天下之可说虽说之过亦无害也讲习之益朝夕相处不惟切磋琢磨之际有益也其意气相浃洽如两泽相并浸润渐渍虽不言之中而更相感发者固多矣不惟就问能者然后有益虽不能者问于我亦可因以自觉无非有益于我者也今之学者唯其不专意于讲习故羣居相与多至于争是非较胜负使其一意讲习则我见处众之可乐而不见其多事矣学者欲自验爲学之进否观其处众之乐与否可也
　　系辞
　　理会得生生之谓易便理会得乐则生矣生则恶可已也盖生是新鲜变动之意
　　太极生两仪所谓理必有对待也一隂一阳之谓道或问范围天地伊川训爲模量何也曰只缘天地无外爻象皆卦画之义防也伏羲文王既是始作无所祖述不得不简夫子后始有解经夫子象辞多是拈掇出来恐学者看偏了如含章可贞以时发也防茅贞吉志在君也之类















　　丽泽论说集録卷二
<子部,儒家类,丽泽论说集录>
　　钦定四库全书
　　丽泽论说集録卷三
　　宋　吕乔年　编
　　门人所记诗说拾遗
　　诗者人之性情而已必先得诗人之心然后玩之易入诗三百篇大要近人情而已
　　看诗且须讽咏此最治心之法
　　看诗者欲惩穿凿之弊欲只以平易观之惟平易则易看若有意要平易便不平易
　　今之言诗者字爲之训句爲之释少有全传一篇之意者
　　上蔡曰善乎明道之言诗也未尝章解而句释也优游吟讽抑舒疾之间而听者已涣然心得矣
　　诗有六体须逐篇一一求之有兼得者有偏得一二者兴于诗兴发乎此也
　　看诗须是以情体之如看闗雎诗须识得正心一毫过之便是私心如窈窕淑女寤寐求之此乐也过之则爲淫求之不得辗转反侧此哀也过之则爲伤天生蒸民有物必有则自有凖则在人心不可过也
　　凡观诗须先识圣贤所说大条例如孟子言不以文害辞不以辞害意又大序言言之不足故嗟叹之又横渠言置心平易始知诗之类皆是
　　前人于诗有举之者有释之者举之者断章取义释之者则如大学之淇澳乃正释诗之法也又诗体寛不可泥着然亦不可只便读过若只便读过亦不见其言外之意趣
　　常人之情以谓今之事皆不如古懐其旧俗而不达于消息盈虚之理此所谓不达于事变者也达于事变则能得时措之宜方可懐其旧俗若唯知旧俗之是懐而不达于事变则是王莽行井田之类也序中此两语亦有理
　　葛覃　言告师氏言告言归归一事耳再三谆复序谓尊敬师傅盖得之
　　卷耳　采采卷耳不盈顷筐嗟我懐人寘彼周行周行犹道周也方采卷耳之际未盈顷筐忽思贤人更无意采卷耳故且寘之道周后三章说贤人在道路深山穷谷中仆马疲劳苦之态后妃处深宫中岂识此事今乃纎悉曲折若亲经厯者盖思之既深体之既至故不出深宫而自知之云何吁矣盖谓贤者当此之时不知其如何叹息也
　　樛木　能逮下者有相际接之象观于樛木可见螽斯　大扺人看诗不比诸经须是讽咏诗人之言观其气象凡不妬忌则自有和平乐易气象才说妬忌无非乖争陵犯试以妬忌者看则见不妬忌者尽在和气中如观唐武后汉赵昭仪传见其戕贼子孙尽是妬忌两字则知此三章如在唐虞以上
　　桃夭　桃之夭夭灼灼其华之子于归宜其室家非以艶色倾室家也诗人感之子于归能宜其室家岂非男女之以正哉
　　学诗贵于告徃知来如此诗只说宜其家人大学又推而至于教国人盖诗人从上面看故推而上之知桃夭乃后妃之致大学从下面看故推而下之可以教国人此亦观诗之一法也
　　兎罝　寗戚饭牛而扣角自谓饭牛不足以容己也朱买臣负薪以行歌自谓负薪不足以容己也非饭牛不足容寗戚盖齐之风化小寗戚所以不容于饭牛非负薪不足容买臣盖汉之风化小买臣所以不安于负薪盖文王之时人才众多无不在风化中兎罝之人虽皆可爲公侯之用然观其椓之丁丁施于中逵施于中林雍容闲暇但知己身爲兎罝而不自知其才之可以爲公侯之用则文王之风化可知矣
　　汉广　汉广一章已知游女之不可求矣二章三章复思秣其马秣其驹盖义理未胜故虽明知其不可求而欲念数起也窒欲之道当寛而不迫譬如治水若骤遏而急絶之则横流而不可制矣故教人不禁欲之起而速礼之复【每章有秣马秣驹之思是不禁欲之起也终之以不可泳思不可方思是速礼之复也】心一复则欲一衰至于二至于三则人欲都亡而纯乎天理矣呜呼汉广诗其窒欲之大用欤
　　鹊巢　居已成之鹊巢受百两之厚礼爲夫人者自思茍无纯静均一之德其何以堪之
　　栢舟　泛彼栢舟亦泛其流如贾谊所谓泛乎如不系之舟也当此之时使贾谊之徒处之不免有髙举逺引放意林泉之意而仁人则不尔也我心匪鉴不可以茹茹纳也仁人之心好其所好恶其所恶非如鉴之妍丑皆纳漠然无心也漠然无心则异端之槁木死灰者尔亦有兄弟不可以据凡在朝之人皆可谓之兄弟言其皆爲习俗所夺亦不可依据也然仁人终不肯坐视故犹徃告之薄浅也浅言之且怒况深言之乎忧心悄悄此见仁人之忧也常人有忧则荒乱烦惑仁人处之但悄悄然荀子所谓喜则和而理忧则静而理是也日居月诸胡迭而微言日徃月来世事转短促防小常人见此亦皆有忧但不如仁人忧之在身而近且切也四方之广非不能奋飞而随我所适也但仁人不忍弃去尔
　　緑衣　序言庄姜伤己深得其意伤己者非但悲伤而已又自反其己之未至后两章尤深切緑丝乃女所治则上僭亦已之所致絺绤所以来风则上僭亦德薄之所招至此盖无复忿疾其夫与妾之意但事事皆引咎于己而自伤不至古人尔
　　谷风　此诗大抵极叙妇人之忠厚深言夫之薄恶也行道迟迟中心有违不逺伊迩薄送我畿妇人自言我被弃逐恋恋不忍去所以行道迟迟中心有违违不安也而夫送我乃不逺而近送我至于门域以我之厚责彼之薄也　谁谓荼苦止如兄如弟伊川之说爲善云荼至苦也乃以爲甘新婚非礼之正也反好之如兄弟　泾以渭浊【止】不我屑以既看得泾水浊愈见得渭水湜湜然清洁可喜此所以宴尔新昏不我屑以也我有旨蓄【止】以我御穷郑氏説似未畅盖言春夏之菜虽美到冬月则无菜矣故必藏其菜以备冬月用新昏如今虽美到穷困之时则背汝矣何如不逐我留待穷困时用乎此尤见其穷困不忍去之意　凡民有丧匍匐救之如郑氏说谓凡民有防祸之事邻里亦尽徃救之况我于君子家事之难易乎是以疏喻亲然意不相属当从伊川说伊川云周睦其邻里乡党莫不尽其道盖语简人不易晓其意盖谓此章旧妇追述其在夫家时之勤劳不问浅深不问有无皆向前去做东邻西舍有缓急时不惜头面去捄助如此辛苦皆是爲汝乃忍弃我乎
　　旄丘　狐裘防戎【止】褎如充耳我流离颠沛如此而汝之衣服尊盛如此何不救我而使之复国乎叔兮伯兮云者尊之至望之切也
　　北门　二章三章此有以见其时世之败乱而人各营私自便才有人肯出来理会公家事则凡事尽推与之更不计其多寡及入自外又被室人交相摧讁他人处此何以堪之必翻然逺去而自洁其身然忠臣之计却不出此只自开解知其不可奈何而安之若命尔退惰之心至此而不生吾于北门见忠臣之至
　　桑中　桑中之诗刺奔也其公室淫乱男女相奔所谓云谁之思期于桑中要于上宫送于淇上想见当时之人其爲恶期于幽逺岂欲人知之然其思其期要处送处一一张露洞见如在目前皆不得而揜蔽信乎诚之不可掩也卫诗三十有九其淫乱者十有一陈郑之风亦然其可鄙可耻如此何爲载之于诗邪盖圣人之心与天爲一虽其诗之辞似乎淫佚而其诗之意则未尝淫佚桑中之诗可见也如易曰崇高莫大乎富贵圣人之大寳曰仁圣人未尝以富贵寳位自嫌故说时不见有嫌则自然道得安稳若后世之人以是自嫌者宜乎其爲可鄙可耻而不敢言也
　　载驰　大夫君子无我有尤百尔所思不如我所之变风发乎情止乎礼义许穆夫人欲归唁卫侯情也大夫尤之者以礼义责之也卒章谓百尔所思不如我所之是大夫之礼义不能夺夫人之情也礼义不能止其何以谓之止乎礼义邪盖诗人意在言外许穆夫人切于唁卫举许国之人不能夺其情然而终不敢徃此所谓止乎礼义也
　　观此诗须见得言外之意许穆夫人于兄弟则仁之至终能以义自克则义之尽也一章言其思想之切夫人居深闺之中虽未尝驱驰适卫而思卫之切其道路之经厯山川之跋渉马行之迟速常如在目前许大夫虽爲我适卫其跋渉则劳矣然我不得归终不能解我此心之忧此章最见其思之切　四章蝱治病之物自不病者观之采蝱若可缓自病者观之采蝱爲甚急夫人之思卫自无家难者观之若可缓自有家难者观之爲甚急夫人举此以譬之最切大抵平居以义责人不难而能体人之情爲难今许人徒知以义止夫人之行而不思夫人之于兄弟笃厚如此虽女子善懐亦是人各有所见而行之　五章言作诗时在四五月之间国破民流徒见麦芃芃然在野与王风黍离意同夫人思控告大邦不知谁可因依又不知谁能极力救之大抵邈然不以宗国爲念者固不足论惟许夫人思卫之情如此之切终能自克而不归所以见其止乎礼义也
　　淇澳之诗美武公具美质而又假切磋琢磨之力也释者谓武公不自足其徳非也瞻彼淇澳緑竹猗猗以况武公之德也夫竹之猗猗其枝叶之茂盛然日未尝不加长何则其生意未尝絶也武公之德虽美然而未尝不切磋琢磨则其德之日进犹竹之日加茂也使武公之生一日不加切磋琢磨之力是犹竹之生意絶于一日其可哉譬夫人之身使血气一日而不运则人之生也止于今日武公之德一日而不假于规谏则其德也亦止于此而已耳是则德之进无止法非不自足其德也观其始章则曰如切如磋如琢如磨则是武公之进德犹可指其迹而议也及其次章则曰充耳琇莹会弁如星但见其衣服之盛威仪之美而进德之迹盖已冺然而不可知非若首章犹见斧凿痕也诗人之辞亦有序矣非特此也前二章瑟兮僴兮至于有匪君子终不可谖兮言见其容貌威仪之盛而不忍忘也至第三章则变其文而不言是何也此武公徳之成也金锡圭璧质已浑然至于寛兮绰兮倚重较兮善戏谑兮不爲虐兮则武公之德爲益至从容中道而从心不逾矩矣武公之德既成斯民之在其德中如在春风和气中则又非昔日之不可忘也夫言不可忘犹可忘也至于不知其不可忘则民也与武公之德俱化矣是故人言不可忘恩不若任其恩而不自知人言不敢背德不若任其德而不自知然则第三章之意非终不可谖兮之言可尽也
