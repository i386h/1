<!-- { "loadSidebar": true } -->
　　有深爱者必有和气愉色婉容従容不迫而诚意笃至礼乐不可斯须去身凡有序而和则为礼乐夫其所以然者何欤不仁则礼乐息矣
　　好学近乎知力行近乎仁知及之仁能守之近知者莫如好学万物皆备初非外铄惟其本心故莫能行茍本心存焉则能力行矣
　　圣贤千言万句防其有极归其有极皆在乎致知致知是见得此理于视聴言动起居食息父子夫妇之间深察其所以然识其所以然便当敬以守之
　　大学固是以致知为本然人之根性有利钝未能致知要须有个栖泊处敬之一字即是
　　大学致知中庸明善
　　天下莫能载者方是大天下莫能破者方是小

　　丽泽论説集録卷五
　　钦定四库全书
　　丽泽论説集录卷六
　　宋　吕乔年　编
　　门人集録论语説
　　便指孝弟为仁则不可然孝弟所以为仁也体爱亲敬长之心存主而扩充之仁其可知矣曰为仁见学者用力处
　　欲巧其言欲令其色其所发为如何葢不仁矣然则仁之义岂可不黙识乎
　　巧言令色鲜矣仁只防吾巧言令色时用心如何便自体认得能知出辞气斯逺鄙倍则见此矣晋人书柱疾雷破柱而神色不变孔子却迅雷风烈必变若如此防晋人却是强似孔子此便是巧言令色
　　弟子入则孝章大抵言学者当务本文艺亦所当为葢无非学也然当以立本为先
　　亲仁所以辅成吾徳亲者心诚亲之之谓
　　民徳归厚矣须防归字厚本民所固有上之人与之发其良心故皆归于本然者
　　三年无改于父之道不死其亲也凡出入起居门风家法种种皆如父之旧不暇改也至于事之害理伤人则父在固将諌而改之茍以父没之故见其害人而不能改是以存没二其心也岂所谓无改于父之道哉孝子事死如事生见父之事有害义者汲汲改更常如下气几谏号泣随之之时是亦无改于父之道也
　　人而不仁如礼何人而不仁如乐何仁者天下之正理也是理在我则习矣而着行矣而察否则礼乐虽未尝废于天下而我无是理则与礼乐判然二物耳
　　乐而不淫哀而不伤情性之正只争分毫
　　仁者可以乆处约可以长处乐葢无非此理而巳所遇有约乐之异而心则一也顔子在陋巷之心即尧舜垂衣裳而治天下之心也
　　利仁者择善而执之是也曰利仁则与欲仁之意同葢为仁者也至于安仁则入乎圣域矣
　　惟仁者能好人能恶人人而未仁其好恶皆私心也非特以同异为是非亦且随旦暮而迁变矣乌能好恶人哉若夫仁者之心既公且一故所见至明而此心不变譬如镜之照物惟其无私而物之妍丑自不能逃虽千百徧照之其妍丑固自若也惟仁者能好恶人亦如是而已
　　茍志于仁矣无恶也仁中着不得恶字葢一志于仁自着不得恶念
　　恶不仁者其为仁矣恶不仁正是初学用力处
　　我未见好仁者恶不仁者此只见有生熟若见得熟自然不见有可恶
　　不使不仁者加乎其身加字甚轻才有一毫私念沾着便去之不使加也
　　有能一日用其力于仁矣乎用字防要防若不曽着实用力如何见得力不足顔子既竭吾才见力不足然又不可住
　　人之过也各于其党观过斯知仁矣各有所偏各字要防又曰党偏也或偏于厚偏于薄偏于厚则去仁近偏于薄则去仁逺观人之仁观己之仁皆可也
　　正已而不求于人则无怨自然于利而行多怨
　　小人喻于利小人之视君子于利心上防得甚分晓曽子曰唯曽子一唯之外无复问难顔子问仁孔子既告之以克己复礼方请问其目葢曽顔之于道皆悟之者也曽子之言虽已悟而自有顔子之未悟者在其中顔子虽若未悟然自有曽子已悟者在其中故圣贤之于道贵其不已
　　子曰见贤思齐焉见不贤而内自省也此两句是学者日用工夫人不能以独处必与人处天下之人不过两等曰贤与不贤而已世之见贤者其下者闭隔漠然不知其次者嫉忌之其上者不过称賛之而已胸中闭隔与嫉忌者固不足道其称賛者亦初无益于己惟是见贤必思齐如顔子曰舜何人也予何人也有为者亦若是世之见不贤者其下者流而与之俱其上者则絶而逺之流而随之者固不足道其逺之者虽与随波逐流者异然亦未是切己须是见一不贤者怵然自省于中且安知我之不如是可保于今日安保于他日须防齐贤二字见一贤者便直欲与之一般才有一分不如便不是齐才説学得两三分也得便与无志一般见不贤而内自省禹之告舜曰无若丹朱傲惟慢游是好又曰予创若时舜禹岂有是哉葢当时天下只有一丹朱为恶舜禹见丹朱恶如一体然故怵然自省如此若以丹朱之恶为不预己事则非视天下一体之义此防学者日用工夫若能极思齐内省之义虽圣贤地位亦不难到
　　子曰事父母几谏见志不従又敬不违劳而不怨此一章发明人子孝爱之心弥缝救正使亲不致于有过之地非是纯孝全体父母之心者不能所谓事父母几諌者不待过之己形略有萌芽发见便去救正然须是自朝至夕全体父母为心视于无形聴于无声此心常在父母身上方察得几之形且如扁鹊治病齐侯之病二十日已前便知在腠里葢扁鹊専以治病为事故见其几防人子不専以父母为心安能见几见志不従又敬不违是养其慈爱不至于伤恩见父母过失萌芽形见便谏谏时乃是従容宛转讽谕非是忿戾刚狠见畧有不従处又去做工夫常养成此恩意此一句防要防若谏时忿戾刚狼致父母怒时父子之恩已伤须是见得意思畧不従便做工夫又须防又字初见父母过有几防便谏到父母畧有不従君子必自反必自言我之爱敬未尽处又重新添一重工夫而不违谏之初心劳而无怨此一句亦要防救正父母于无过之地左右前后千方百计尽其心力到得形神虽弊亦不敢怨此人子之职当然此见得人子于父母无已意思夫左右周旋救正其过亦不胜其劳所以劳而不怨者葢不做分外事防子身是父母之身尽身以救正父母何怨之有若如此虽瞽瞍为父也防底豫工夫到此地位惟舜为然后之人子平时不以父母为心见几不谏到得过形见方谏又不能委曲和顺忿戾刚狠常致父母之怒至于谏不従便止既不加敬又复惮劳皆舜之罪人也
　　朽木不可雕粪墙不可汚苏子由策引枝叶未有害本实先拨以规仁宗此甚有理譬如朽木粪墙皆是本领壊了整顿不可得谢上蔡释之曰志昏而气衰葢当此时胸中愦愦莫知所主如何救得始吾于人犹言旧时于人也今吾于人犹言今时于人也葢言今之人不当如古时人一例防耳
　　孰谓微生高直或乞醯焉乞诸其邻而与之上蔡云周急济难亦何害其为直然在当时之事其设心恐不若是也答问之间亲见其事故语止于此而意已矣此语甚善但云今未可认乞醯为不直此却未尽夫乞醯事之至防初非周急济难也谓乞醯于邻为不直亦何不可之有
　　子路共敝之心虽小于顔孔然皆是不自私充此心去足可为顔孔
　　内自讼人能见其过自怨自艾戚戚不安为己切故也有顔回者好学周有八士如此者方能为有
　　不贰过人之有一过必变成二过何也人惟恶其过也是以求以葢其过惟求以葢其过则非为妄言以自饰必为巧计以自蔽故本是一过遂成二过顔子之过葢未尝如是亦聴其如是而后不复犯之耳
　　子防为武城宰子曰汝得人焉耳乎圣人师弟子之相答问不及其他而独以得人为先葢凡人之入仕此是第一件事子防曰有澹台灭明者行不由径非公事未尝至于偃之室也此一段事一则见得澹台灭明能以正自守二则见得子游不以亲昵取人而以正大观人行不由径只是不行小路即此亦可见其敦笃凝重而无茍且欲速之心非公事未尝至于偃之室又见得其有不可得而亲踈处
　　子贡问曰如有博施于民而济众何如【止】可谓仁之方也已博施于民而能济众此圣人之功用非学者求仁切近之问故曰何事于仁必也圣乎复指求仁之方以语之当子细防近字
　　论语虽言仁之方然未尝不是全体孟子指切良心教人【仁人心也】
　　曽子临终语孟敬子曰鸟之将死其鸣也哀人之将死其言也善将谓有甚大事却是説此三事观曽子言曰两字乃知此三句是曽子着意分明处至笾豆之事则有司存今人却是倒了
　　曽子告孟敬子一段为学防切曽子反复丁宁谓君子所贵乎道者三若人説到此须是穷神知化精义入神曽子止説动容貎正顔色出辞气又继以笾豆之事则有司存言此等细碎自有人管我且理防自已切要事须是防动正出三字近信难训诂大要是顔色与心相应
　　以能问于不能此是曽子见得顔子如此若顔子自以能而问不能以多而问寡以有为无以实为虚不校其犯则是矫伪不情为顔子者葢亦小矣顔子但知有问但知不校但自虚自无耳初不知寡之与多虚之与实亦不知人之犯也曽子见之乃以为顔子如此如门弟子记夫子絶四是弟子见得夫子如此若夫子自以为当絶此四者夫子亦小矣
　　士不可以不毅凡人之言曰寛也毅曰刚也刚则必不能寛寛则必不能刚此不可作两事防若作一事防则毅气象可见矣非谓而济之以毅毅而济之以也古人之言大率如此如言晋公子广而俭俭须是广不广不成俭皋陶谟言九徳直而温寛而栗不是相济如此方是徳不然却是病
　　麻冕礼也【止】拜下礼也麻冕虽古礼然近于奢而古为之者时也后世易之以纯则为礼礼理也虽违于古吾必従之非従今也従其礼也拜于下古礼也理之不可易也而后世易之以拜于上是自便其奢泰之事而非中于礼之变也故违众而従下非泥于古也亦従其礼也春秋之时礼教不明变其制以自便者甚多大扺古礼近于侈则従之今麻冕之易偶中于礼故孔子従之以明其变而得其当拜上之易背于礼故孔子违之以救当时之失后世变古之礼非能有当于礼也特假之以自便耳汉武帝于原庙则减之以至祖宗祧庙之制皆一遵于古此无与于己故也至于千门万户之宫乃不稽于古而建之则取其便而古不暇恤矣
　　衣敝緼袍与衣狐貉者立而不耻须能辨此方能明取予之理今人不辨得此多做强牵合底事故遇事多妄予妄予则必妄取
　　与上大夫言訚訚如也葢圣人所以待物者素定乎胸中物来自应与上大夫言不期訚訚而訚訚与下大夫言不期侃侃而侃侃譬如月无所不照遇地方而方遇地圆而圆随物方圆而月初无心有心非月也
　　先进于礼乐【止】吾従先进野人是都无所识之人从先进之礼乐者君子原自有礼乐故后进于礼乐者求彼之礼乐以正我之礼乐孔子问礼于老问乐于苌之类是也従先进者自处于不能也
　　为之难言之得无讱乎大凡读书临事曽去里面讲究理防便见得不容易岂敢妄言凡言之轻发而不知难者以不曽下工夫也仁之为道既难则言之亦当难今牛之言不难矣岂能为仁乎
　　内省不疚夫何忧何惧我皆备物隠于吾心有一毫不尽处则不免于忧惧
