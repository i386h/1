<!-- { "loadSidebar": true } -->
　　范文正公一日内殿讲《论语》云：“‘人不知而不愠，不亦君子乎？’乃云若《无逸》所谓‘小人，怨汝詈汝，则皇自敬德’。”

　　李若谷教一初官云：“勤谨和缓。”其人云：“勤谨和已闻命矣，缓字未谕。”李云：“甚事不因忙后错了？”

　　刘器之云：“富郑公年八十，书座屏云：守口如瓶，防意如城。”

　　张文孝公观座右铭云：“怒者变常而逆德，戕贼和气，和气为性命之本，可不宝之？和顺积中，大盈若冲，保其宗，施于公，吾与之终。”

　　温公以杨子论性为近，不取孟荀。又谓：“性如地，善如五谷恶如莨莠，地岂容只生谷而不生莠耶？学者当除莠养谷耳。”

　　或专说学问求放心，余曰：“曾于何处放，今何处求。如人失物下榜寻求，须画个样子于榜上，方始可以寻求。却烦孟子画个心样子，使后世学者求放。这回若寻得，深藏牢闭，将诚紧紧守定，应是不教失了。十年二十年一世二世，开放门，依旧不见。操之则存，向甚处着？舍之则亡，向甚么处去也？心是何物？操是何人？立则见其参于前，在舆则见其倚于衡背后底。朝闻道，夕死可矣。将作一件大大事，斩却生根，自无死蔓。如何是生根？无明是。如何下手？斩得把将来。”

　　仁义根于心，不知根那个心。识得心之体，便知得身之体，知得身之体，不妨说个“然见于面，盎于背，施于四体”，四体不言而喻。

