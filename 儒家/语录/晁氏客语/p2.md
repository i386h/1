<!-- { "loadSidebar": true } -->
　　周室班爵禄，诸侯恶其害己也，而皆去其籍，故司禄之官阙焉。

　　子产，惠人也，云：“唯有德者能以宽服人，其次莫如猛，善自修其短也。”

　　狄仁杰一言而全人之社稷，颖考叔一言而全人之母子，晏子一言而省刑。

　　韩文公诗号状体，谓铺叙而无含蓄也，若虽近不亵狎，虽远不背戾，赅于理多矣。

　　造意者常居尊与贵，作事者常居卑与贱。造意速作事迟，以事之迟副意之速常不及，故在上者不可以意之速责事之迟。

　　梅圣俞作试官日，登望有春色，题于壁上：不上楼来今几日，满城多少柳丝黄。惟欧公一见赏之，以为非圣俞不能。韩持国酷爱韦苏州诗，如《赠孔先生》诗云：鸟啼春意阑，林变夏阴早。与苏州诗云“绿阴生画寂，孤花表春余”相类。

　　元厚之、许冲元同得郡，冲元表云：“职由罪废，姑去近司；命自恩迁，更叨便郡。”

　　造玉清昭应宫，牒州郡供木，丁晋公自作公文云：“不得将皮补曲，削凸见心。”

　　梅圣俞《舟中送人》诗云：只恐夜冰合，为君愁晓寒。荆公《送人》诗：只应今夜月，未便照相思。荆公诗有惜别意。

　　蔡君谟知开封府，事日不下数千，每有日限事，拣三两件记之，至其日问，人不测如神。

　　易动而无形者，惊也，过则虚矣。宠辱如之，故曰：宠辱若惊。

　　有微情者如一件事，说轻重便别。

　　人心动时，言语相感。

　　言顺而理不可屈。

　　君之视臣如土芥，则臣视君如国人，此为君而言也，非为臣者，所以责君。父子之间不责善，此为父而言也，非为子者，所以责父。

　　陶朱公之遣子，不从父言而子死；郭汾阳待卢杞子，用父之言而能全。

　　冯道功高而名节非也，当以管仲为比，曰：“管仲之器小哉。微管仲，吾其被发左袵。”

　　唯口起羞，唯甲胄起戎，唯衣裳在笥，唯干戈省厥躬。慎发也，有发则命大司徒教以车甲。途有饿殍而不知发。鲁公墓铭有云“西方有兴”之句，盖取于此。兴戎兴兵，人常语也。

　　张良致四皓以正太子，分明是决然之策，乃曰亦一助也。

　　张良以五世事韩，为报仇故，使高祖以伐项羽；非高祖用张良，张良用高祖也。

　　范增，史所载者只有劝项羽诛沛公一事，然沛公终不可诛，纵使诛了沛公有天下，亦随而失之。盖三代之得天下也以仁，其失天下也以不仁。秦失天下以逆天理背人情也，沛公所为皆循天理顺人情，而羽反此以取天下，则范增之劝亦非当也，盍亦反其本矣？

　　酰醢百瓮，王斋日三举，皆护意根也。

　　寻常心气，如入官印了，疑未入，又复看。本老云：“作官放子细何妨？”

　　“管仲，曾西之所不为”，“可以观志，若功业，则别论”，“说大人，则藐之”，与“我得志，弗为也”：事甚浅近，孟子所以言者，恐与浅近者言。

　　文中子心迹之说，或云：“心不欲如此，而迹不得已如此；心欲如此，而迹固不如此。心迹可以判矣。”致远云：“恐此伪也，非心迹之真判。”子中云：“心迹固有判，文中子不当自谓也。”

　　游定夫问程伊川：“阴阳不测之谓神？”伊川云：“贤是疑了问？拣难底问？”

　　丰相之持定，几叟兄弟见之：下阶未毕，进揖，未答；下毕，到寻常揖处，方答。

　　程明道发语皆可录。受知神庙，神庙问张载、邢恕所学，奏云：“张载臣所畏，邢恕从臣游。”

　　伊川云：“意，从心，从音。犹击鼓也，音不离鼓，出于鼓也；意不离心，已是心之发处。”

　　张子正蒙云：“冰之融结，海不得而与焉。”伊川改为“不得而有焉”。

　　伊川谓明道曰：“吾兄弟近日说话太多。”明道曰：“使见吕晦叔则不得不少，见司马君实则不得不多。”

　　十月二十四日降圣节（起于仁庙朝）。

　　任理而不任情者，魏公能之，又识事之机会。临薨，谓永叔曰：“凡处事，但自家踏得田地稳，一任闲言语。”

　　罪谓之业，盖人之所为未免于罪也。《易》“吉凶与民同患”，未能无利害吉凶也。《易》之吉者，未至于无悔，言无悔者六而已。

　　《唐书》不书诏，列奸臣于夷狄后。

　　孙莘老云：“杜甫如‘日长唯鸟雀，春暖独柴荆’，言乱离有深意也，得风雅体。‘草黄骐骥病，沙晚鹡鸰寒’，谓禄薄君子不得志，世乱兄弟不相见。‘丛篁低地碧，高柳半天青’，谓君子失时，小人得志也。‘返照入江翻石壁，归云拥树失山村’、‘老树饱经霜，梅杏半传黄’，腰中一字最工。‘荒庭垂橘柚，古屋画龙蛇’，甫因见此而有感也，盖橘柚锡贡，龙蛇皆禹之事也。‘六花却在御榻上，榻上庭前屹相向。至尊含笑催赐金，圉人太仆皆惆怅’，谓小人乘君子之器，圉人太仆养马者不得赐，而为假马者得，故惆怅也。《赠窦侍御》诗云：与奴白饭马，《青刍》诗曰：驹云生刍一，束其人如玉，又云：言刈其蒌，言秣其驹：敬其奴马如此，则敬主人可知。”

　　徐仲车言：“退之《拘幽操》为文王羡里作，乃曰：‘臣罪当诛兮，天王圣明。’此可谓知文王之用心矣。《凯风》七子之母，犹不能安其室，而云母氏圣善，我无令人重自责也。”

　　神庙爱“功业频看镜，行藏独倚楼”之句，以谓非诗人所及。

　　神庙谓刘巨济曰：“作诗者，序与意俱尽，故云故作是诗；意已尽而语未绝，故云而作是诗。”

　　神庙问陆农师：“疏布以幂八尊，画布以幂六彝，何以别疏布？”对云：“疏取其气达，非密布也。”何洵直云：“疏勺可以不密乎？”

　　元佑间，议袷祭，子瞻云：“何以明之？《诗》云‘昊天有成’，命郊祀天地也。”刘器之云：“不然。此一篇祀天亦用，祀地亦用，至如《潜》季冬荐鱼，春荐鲔，岂一时？”

　　弗损所以益之，深甫云：“弗过必有以防之。”谓，弗过为防非也。家人嗃嗃，父子嘻嘻，先儒谓嘻笑不严，故失家节，深甫云：“重刚之卦，自无嘻笑之理，嘻嘻吁，皆难意也。”

　　射人先射马，擒贼先擒王：用兵之法也。

　　道非急遽可言，坐而论道，则神闲意定。

　　凡世间一切好恶甘苦事，把来作吃饭着衣安排本分合作看，便无事，稍有厌恶心，更无是处。

　　一切有为法，真如性上显现种种差别，境界违顺，美恶皆是一体，改头换面了出来。学者如今无可添，只有可减，减得尽便无事。

　　子中云：“知道易，勿言难；知道而言之，尚与道为二，不言则与之为一矣。”几叟云：“有勿言，心去道愈远矣。”

　　论理论己之所当为，须从根本论；论事论古人之所为，须就事势上论。

　　为所不为，欲所不欲者，众人也；无为其所不为，能正其行而已；无欲其所不欲，则又能正其心者也。如斯而后可矣。

　　张子厚《送人》诗云：十载相从应学得，怕人知事莫萌心。邹至完诵之，或谓程公辟所作刻于石。

　　诗如《葛覃》、《螽斯》，序似有应，是德为后妃之德，非谓文王后妃也。

　　有诸中必施于事，乃为善。诚甫曰：“君子存其在我者，物来斯应，何必寻事作；存其在我，应物而未尝误，乃为善也。”

　　扬雄不识圣人，操则存，舍则亡，能常操而存者，其惟圣人乎？邵伯温云：“此修为事，入道之门也，若曰圣人之徒则可，若以此为圣人，则从容中道、不勉而中、不思而得，为何人耶？”

　　仲尼多爱，爱义；子长多爱，爱奇。何轲也？曰：“孟轲也若荆轲，君子盗诸。”几叟曰：“其不类每如此。”

　　子中曰：“问所不问，辩所不辩，如问铸金皆无理。”德称曰：“学行之上也言之，次也教人，又其次也，既不能行，又不能言。何以教人？盖学不厌，故能教不倦。”

　　农师上殷，神庙问：“洛河何以不冻？”奏云：“臣闻之有礜石焉，礜石之力，比钟乳十倍。”

　　王沂公《笔录》云：五代以前，宰相奏事，罢赐茶方进。范鲁公质、王宫傅二人，前朝旧臣，始具札奏事，不赐茶。

　　西方兴师，岁用六百万，人命在外，以此知富公以十万和亲于北，为利不细（深甫云）。

　　好作为者多计虑，而久谙历者若无谋。知艰难者必辩微，而漫不省事者能耳顺。

　　致一所当一，注云：致一似迷，其实非迷，理须顿悟，事须积习。

　　陈恒弑其君，鲁君如何？讨告于天王斯可矣，不然，是以燕伐燕也。文帝杀薄昭太后，不食，如何天下重？余云：“道二，义命而已，义之尽，斯可以言命矣。”

　　潘兑行词云：“敢于移檄之文，犯我祖宗之讳。”改云：“乃于移文，犯吾国讳。”张天觉改云：“乃于文移，有失恭慎。”

　　邵尧夫墓志后题云：“前葬之月，河南尹贾昌衡言于朝，既刻石，诏至，以著作佐郎告先生第，赙粟帛，熙宁丁巳岁也。”

　　《曲礼》曰：“毋不敬。”毋不敬则焉有傲欲？傲不可长，欲不可从。疑注疏之言非经也。

　　吴起说魏武侯罢兵服，庄周说剑而衣短后之衣，孟子说齐王而言公刘好货、太王好色，皆因其所好而化之，巽而入之，善诱人也。

　　渊明如“历览千载书，时时见遗烈。高操非所攀，深得固穷节”，不与物竞，不强所不能，自然守节。

　　蔡君谟守福州，上元日，令民间一家点灯七盏。陈烈作大灯，长丈余，大书云：富家一盏灯，太仓一粒粟。贫家一盏灯，父子相对哭。风流太守知不知，犹恨笙歌无妙曲。君谟见之，还与罢灯。

　　刘辉《尧舜性仁赋》：“静以延年，独高五帝之寿；动而有勇，形为四罪之诛。”人往往疑仁者静、仁者寿、仁者必有勇皆有出处，独动字不工。深推动静二字，使性字故事。盖人生而静，天之性也；感物而动，性之欲也。

　　中立云：“范文正有言：‘作官公罪不可无，私罪不可有。’”

　　林述中云：“范尧夫有言：‘公事胆大，私事胆小。’又言：‘一部律中四字可尽，所谓罪疑惟轻。’”

　　林述中说：“五代时，有一人尝读书，但记两句，云‘豹死留皮，人死留名’，每遇事辄举此为诫，后为忠义第一。”

　　王玠玉，密人，顷尝道傍食，有一老人进言：“饮食须用暖，盖脾喜温，不可以冷热犯之，唯暖则冷热之物至脾皆温矣。”又因论饮食：大冷热皆伤阴阳之和。

