<!-- { "loadSidebar": true } -->
　　天也阳明胜则德性用隂浊胜则物欲行领恶而全好者其必由学乎【莫非天也兼善恶而言即下文阳明隂浊是也领恶而全好见礼记仲尼燕居篇领犹治也恶指物欲而言刘氏曰领恶犹言克己好谓徳性也学如讲习讨论省察克治之类朱子曰禀得气清明者是阳也此理只在里面而徳性自用禀得气昏浊者是隂也此理亦只在里靣但为昏浊进蔽所以物欲自行又曰只将自家意思体騐便见得】　大其心则能体天下之物物有未体则心为有外世人之心止于见闻之狭圣人尽性不以见闻梏其心其视天下无一物非我孟子谓尽心则知性知天以此【朱子曰体犹体认之体谓以身入事物之中究见其理也不以见闻梏其心乃说圣人尽性事学者则须先于见闻上做工夫到然后脱然有贯通处又曰尽心只是心极其大心极其大则知性知天而无有外之心矣然孟子之意本言穷理之至则心自然极其全体而无余非欲大其心而后知性知天也横渠説固好若专如此説便无规矩此心瞥入虚空里去又不可以不知也】天大无外故有外之心不足以合天心【朱子曰有私意则内外扞格但见得自己身上事凡物皆不与之相关便是有外之心】　仲尼絶四自始学至成德竭两端之教也意有思也必有待也固不化也我有方也四者有一焉则与天地为不相似矣【似下宋本无矣字张子解絶毋并为禁止之意故以此为圣人设教之道与论语集注异意是思量要如此也必者是事未至而期于必行若预为之待者然故曰有待固者是事之已过滞而不化我者是事必欲自己出此心便不大如限于方隅者然故曰有方　问四者相为终始而曰有一焉何也朱子曰人之为事亦有其初未必出于私意而后来固执而不化者若曰絶私意则四者皆无则曰絶一便得何用更絶四以此知四者又各是一病】　上达反天理下达徇人欲者欤【反复也以上二条説并见论语】　知崇天也形而上也通昼夜而知其知崇矣知及之而不以礼性之非已有也故知礼成性而道义出如天地位而易行【而知之知如字余并音智　知崇礼卑通乎昼夜之道而知成性存存道义之门天地设位而易行乎其中并见系辞上传事物形而下者其理则形而上也知崇以造其理言故曰形而上礼卑以履其事言则为形而下矣性之谓复其性也朱子曰通犹兼也知昼不知夜知夜不知昼则知皆未尽也昼夜即幽明始终鬼神之谓成性犹言现成之性性是本然善者知崇礼卑则成性便存存横渠説成字似习与性成之意非是程子语録谓万物自有成性存存便是生生不已却好及解易则云成其性存其存亦是此病又云识见髙于上所行实于下中间便生生不穷　张氏曰见地有余而践履不足则必流于禅践履可观而见地卑下则止于乡曲而已学问之道只知崇礼卑四字尽之】　困之进人也为德辩为感速孟子谓人有德慧术智者常存乎疢疾以此【存上今正防本无常字　困徳之辩也见易系辞下传德辩谓以处困之亨与否辩其徳之至不至也感速谓吾之感发速也此者指徳辩感速而言】言有教动有法昼有为宵有得息有养瞬有存【瞬音舜】
