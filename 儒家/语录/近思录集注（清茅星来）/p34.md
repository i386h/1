<!-- { "loadSidebar": true } -->
　　亦不可不知医【外书下同　父兄之于子弟皆不可委之庸医是兼为父兄者言之也而人子事亲尤不可以不谨故下句专就人子言之　程长年曰医不可不知但不可行行医即近利熟于世法人品心术遂坏】程子父使周恭叔主客客欲酒恭叔以告先生曰勿陷人于恶【周恭叔名行己永嘉人元祐六年进士官至秘书省正字遗书第十七卷或云乃其所为也其行实见伊洛渊源录　按礼行吊之日不饮酒食肉朱子曰行吊而遇酒食须力辞必不得已而留亦湏数辞先起不可醉饱】　买乳婢多不得已或不能自乳必使人然食己子而杀人之子非道必不得已用二子乳食三子足备他虞或乳母病且死则不为害又不为己子杀人之子但有所费若不幸致误其子害孰大焉【或不之或叶本作我食并音嗣二下吕本无子字不为己子之为去声　不得已者如晚年得子或母有疾之类然则世之非有不得已而买乳婢者固非矣　杨诚斋夫人罗氏生四男三女悉自乳曰饥人之子以哺吾子是诚何心哉此可谓得伊川之心者矣叶氏曰防吾防以及人之防其虑之周葢如此愚按礼内则国君世子生卜士之妻大夫之妾使食子三年而出大夫之子有食母士之妻自养其子则乳婢固于礼有之也但当曲为体防如程子所言耳】　先公大中讳珦字伯温前后五得任子以均诸父子孙嫁遣孤女必尽其力所得俸钱分赡亲戚之贫者伯母刘氏寡居公奉养甚至其女之夫死公迎从女兄以归教养其子均于子侄既而女兄之女又寡公惧女兄之悲思又取甥女以归嫁之时官小禄薄克己为义人以为难【大音泰珦许亮反从才仲反下从叔之从同○太中宋寄禄官名元丰定官制以太中大夫换谏议大夫伯温以太中大夫致仕太中旧名温字君玉既登朝后改今名任子犹今所谓廕生也　问取甥女归嫁一段与前孤孀不可再嫁相反何也朱子曰理固如此但此亦人所不能尽者】公慈恕而刚断平居与幼贱处惟恐有伤其意至于犯义理则不假也左右使令之人无日不察其饥饱寒燠娶侯氏【处家传作语令平声下同燠音郁　燠暖也以上言太中公之德详见太中家传】侯夫人事舅姑以孝谨称与先公相待如宾客先公頼其内助礼敬尤至而夫人谦顺自牧虽小事未尝专必禀而后行仁恕寛厚抚爱诸庶不异已出从叔幼孤夫人存视常均己子【孤吕本作姑误　侯夫人润州丹徒县令讳道济女太原盂县人禀受命也如商书禀令左传禀命是也】治家有法不严而整不喜笞扑奴婢视小臧获如儿女诸子或加呵责必戒之曰贵贱虽殊人则一也汝如是大时能为此事否【笞丑知反扑从手或从木作朴误古通用扑　棰击曰笞杖击曰扑今则以为扑责之通称应劭曰扬雄方言云海岱之间骂奴曰臧骂婢曰获燕之北郊民而聓婢谓之臧女而归奴谓之获葢骂如婢之丑称也今则以为奴婢之道称大谓年之长大也对上小臧获小字而言】先公凡有所怒必为之寛解唯诸儿有过则不掩也常曰子之所以不肖者由母蔽其过而父不知也夫人男子六人所存惟二其爱慈可谓至矣然于教之之道不少假也【为去声下为之同　六人者长应昌次天钖五韩奴六蛮奴并夭并明道伊川为六也】才数嵗行而或踣家人走前扶抱恐其惊啼夫人未尝不呵责曰汝若安徐宁至踣乎饮食常置之坐侧尝食絮羮即叱止之曰防求称欲长当何如【踣仆同芳故反絮敕虑反即吕本作皆家传同称去声长张丈反下同　饮食置之坐侧者言每当饮食时必使侍食于坐侧以便教导之也絮羮谓羮无味而就器加以盐梅调和之也曲礼母絮羮郑注絮犹调也　按朱子与张敬夫论胡文定家程集之误云如尝食絮羮叱止之无皆字则不成文理据此则即字当作皆为得然愚以谓叱上无皆字亦未至不成文理依此作即字亦未为不可不知朱子何见而云然也】虽使令軰不得以恶言骂之故頥兄弟平生于饮食衣服无所择不能恶言骂人非性然也教之使然也与人争忿虽直不右曰患其不能屈不患其不能伸及稍长常使从善师友游虽居贫或欲延客则喜而为之具【稍苏老反　右助也稍渐也】夫人七八嵗时诵古诗曰女子不夜出夜出秉明烛自是日暮则不复出房閤既长好文而不为辞章见世之妇女以文章笔札传于人者则深以为非【閤古防反与阁别好去声　文集　古诗未详诵古诗家传作教以古诗则知夫人之淑德所得于庭训者深也记曲礼女子出门夜行以烛无烛则止閤尔雅释宫篇宫中之门谓之闱其小者谓之闺小闺谓之閤　以上言侯夫人之德详见上谷郡君家传　此编皆文集居先而此独在后者葢以是章乃统叙治家之道凡事上抚下睦族防孤之道无弗具焉故系之此也】　横渠先生尝曰事亲奉祭岂可使人为之【行状　事亲谓事生者奉祭谓事死者言皆不可不亲致其诚也　按先生之家童子必使洒扫应对给侍长者女子之未嫁者必使亲祭祀纳酒浆而因自言如此　吕荣阳曰糓梁言天子亲耕以供粢盛王后亲蚕以供祭服国非无良农工女也以为人之所尽事其祖襧不若以己之所自亲者也此説最尽事亲之道葢孝子事亲须事事躬亲不可委之使令也】舜之事亲有不悦者为父顽母嚚不近人情若中人
　　之性其爱恶略无害理姑必顺之【为去声嚚音银恶去声　见事亲非有甚害理不可从者必当曲为承顺而不可轻为矫拂也】亲之故旧所喜者当极力招致以悦其亲凡于父母宾客之奉必极力营办亦不计家之有无然为养又须使不知其勉强劳苦苟使见其为而不易则亦不安矣【强上声易音异　横渠杂説　故旧所喜谓故旧中所喜者　此承上顺字之意而申明之】　斯干诗言兄及弟矣式相好矣无相犹矣言兄弟宜相好不要相学犹似也人情大抵患在施之不见报则辍故恩不能终不要相学已施之而已【好去声上不要相学之相吕本作厮葢长安读相为厮思必反亦通作厮又音斯　诗説下同　斯干小雅篇名式语辞好和好辍止也已施之而已言当自尽其道而不必计人报否也朱子曰如兄能友其弟弟却不恭其兄兄不可学弟之不恭而遂忘其友但当自尽其友而已如弟能恭其兄兄却不友其弟弟不可学兄之不友而遂忘其恭但当自尽其恭而已如冦莱公挞倒用印事王文正公谓他底既不是不可学他不是亦是此意然诗之本意犹字作相图谋説　张氏曰此本非正解朱子既载入诗注又于小学近思録载之其示人之意切矣葢兄弟相谋自非至不令者未忍出此唯施报相学常情类然不可以不谨也愚按张子亦第就斯干之诗言之耳从此类推则君虽不仁臣不可以不忠父虽不慈子不可以不孝夫虽不良妇不可以不顺亦各自尽其当然之分而已】　人不为周南召南其犹正墙面而立常深思此言诚是不从此行甚隔着事向前推不去葢至亲至近莫甚于此故须从此始【説见论语此引夫子之言以见正家为急不从此行三句接上是字之意而申明之至亲至近三句又明所以不从此行向前推不去之故也　张氏曰古人凡事谨小慎微家庭间尤为要能于嫌隙几微处潜消黙化不使积渐而长则善矣】　婢仆始至本怀勉勉敬心若到所提掇更谨则加谨慢则弃其本心便习以成性故仕者入治朝则徳日进入乱朝则徳日退只观在上者有可学无可学耳【至下吕本有者字语録　此并及教养婢仆之法盖一家之中必使婢仆下人皆得其道而后可以为齐也末又就上文推广言之　以上并横渠语】

　　近思録集注卷六
<子部,儒家类,近思录集注>
　　钦定四库全书
　　近思录集注卷七
　　归安茅星来撰
　　去就取舍【身既修家既齐则可以出而措之国与天下矣而出处尤不可苟汉唐诸儒惟不明此义故虽王仲淹韩】【文公之贤犹不能无欲速干进之意因特于此具论之以见可以出而有为则治道治法具在举而措之焉可也不然则明其】【道以传之其徒无不可者所以十一卷特详教学之道使有所据依其十卷临政处事之方出与处皆可用也凡三十九条】
　　伊川先生曰贤者在下岂可自进以求于君苟自求之必无能信用之理古之人所以必待人君致敬尽礼而后徃者非欲自为尊大葢其尊徳乐道之心不如是不足与有为也【吕本古之人作古人之易传道下无之心二字　易传下同　彖传】　君子之需时也安静自守志虽有须而恬然若将终身焉乃能用常也虽不进而志动者不能安其常也【需初九象传上条言贤者不可急于求进此条言虽不进而志或不能不动则亦不能以守其常也所以足上条未尽之意】比吉原筮元永贞无咎传曰人相亲比必有其道苟
　　非其道则有悔咎故必推原占决其可比者而比之所比得元永贞则无咎元谓有君长之道永谓可以常久贞谓得正道上之比下必有此三者下之从上必求此三者则无咎也【比并音避长张丈反　推原占者谓推原象占之吉凶以决其可比与否也元永贞三者正所谓决其可比者而比之也上比下必有此三者谓当修其在己者也下从上必求此三者谓当审其在人者也修其在已使可以当众之比而无咎审其在人亦必其实有足以当吾之比而后可以无咎也不然则事不成必有戮辱之及事成亦恶逆之名安能免于咎乎胡云峰曰原筮本义读如原蚕原庙及末有原之原训作再与程传异】　履之初九曰素履徃无咎传曰夫人不能自安于贫贱之素则其进也乃贪躁而动求去乎贫贱耳非欲有为也既得其进骄溢必矣故徃则有咎【去上声　此就人之不能安履其素者痛言之以见其必有咎也】贤者则安履其素其处也乐其进也将有为也故得其进则有为而无不善【处上声乐音洛　九阳刚之才可以上进而初处至下能安其素而徃是不以贫贱而改其所乐者也异日出而有为可即于此而信之矣此亦孟子所谓禹稷顔子易地皆然之意　以上初九爻传】若欲贵之心与行道之心交战于中岂能安履其素乎【承上文言贤者之进而有为者是专以行道为心者也天理之公也故无不善若使有欲贵之心交战于中则是犹未免乎人欲之私矣故不能安履其素初九象传】　大人于否之时守其正节不杂乱于小人之羣类身虽否而道之亨也故曰大人否亨不以道而自亨乃道否也【否批美反　否六二象传不以道以下指小人吉而言道否见不足为吉也所以足夫子未尽之意胡云峯曰二隂在下小人之羣也大人不为其羣所乱虽否而亨矣　张氏曰小人颇多学为包承者君子但当安守其否以俟道亨不可以彼包承于我自失其守也慎之慎之】人之所随得正则远邪从非则失是无两从之理随
