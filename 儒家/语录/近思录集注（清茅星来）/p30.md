<!-- { "loadSidebar": true } -->
　　【谓动上求静艮之所以止其所也持敬之功则贯乎动静之间而学者不可有须臾之间防者也】或曰敬何以用功曰莫若主一季明曰昞尝患思虑不定或思一事未了他事如麻又生如何曰不可此不诚之本也须是习习能专一时便好不拘思虑与应事皆要求一【昞同炳亦作昺必井反　麻谓苎麻也陆玑草木疏云苎一科数十茎宿根在土中至春自生不须栽种一岁三刈故以为心乱之喻其余如苘麻大麻之类则须种乃生又一科一茎一岁一刈便不得为心乱之喻矣　朱子曰修养家无者硬想成有参禅家有者硬想成无亦是专一方有功然彼所为却难今以人所固有之理而自求之却甚顺而易　朱子曰此条是听他人之问而从旁窃记非惟未了答者之意亦未悉问者之情故其谬误最多读者详之】　人于梦寐间亦可以卜自家所学之浅深如梦寐顚倒即是心志不定操存不固【此下二条皆答刘安节之问也】　问人心所系着之事果善夜梦见之莫不害否曰虽是善事心亦是动凡事有眹兆入梦者却无害舍此皆是妄动【按周礼春官占梦一正梦二噩梦三思梦四寤梦五喜梦六惧梦心所繋着而梦周礼噩梦以下皆是即乐广所谓想也惟有眹兆入梦者周礼所谓正梦乐广所谓因也程子特从而论其得失如此　朱子曰圣人无所不用其敬观周礼梦亦有官掌之可见愚每梦见故旧亲戚次日若不见其人亦必接其书信或人説及如此等便是正梦又曰吾不复梦见周公自是个徴兆如此盖圣人志虑未衰天意犹有运转故遂梦见周公非以思虑也要之圣人精神血气与时运相为流通杨泳斋曰如髙宗梦得传説则自信而不疑营求于野而果得之常人心志不定虽有梦而不敢自信也】人心须要定使他思时方思乃是今人都由心曰心谁使之曰以心使心则可人心自由便放去也【今人都由心谓心无所主宰也以心使心句所以明使他思时方思之意人心自由以下所以明今人都由心之意问以心使心句有病否朱子曰无病其意只欲此心有所主宰陈安卿曰上心字即是道心专以理义言之也下心字即是人心而以形气言之也以心使心则是道心为一身之主而人心其听命也亦通】　持其志无暴其气内外交相养也【説见孟子心之所之谓之志心有所之当敬谨操持不可妄有向徃无暴其气者如一语言一步趋安详和缓以至喜怒有节之类皆是志不持则无以养其气而气不养则虽欲持其志不可得也故曰内外文相养也愚按敬以直内则志自持矣义以方外则气无暴矣】　问出辞气莫是于言语上用功夫否曰须是养乎中自然言语顺理若是慎言语不妄发此却可着力【论语曾子曰出辞气斯逺鄙倍矣却可着力言犹可勉强也惟养乎中使自然顺理乃为难耳】　先生谓绎曰吾受气甚薄三十而浸盛四十五十而后完今生七十二年矣挍其筋骨于盛年无损也绎曰先生岂以受气之薄而厚为保生耶夫子黙然曰吾以忘生徇欲为深耻【挍校通　张南轩曰若他人养生要康强只是利伊川説出来纯是天理　以上并伊川语】　大率把捉不定皆是不仁【外书下同　皆是不仁原所以把捉不定之故也朱子曰人心本湛然虚定私欲夺之而动摇纷扰矣然则把捉得定其惟笃于持敬乎】　伊川先生曰致知在所养养知莫过于寡欲二字【朱子曰欲寡则无纷扰之杂而知愈以明无变迁之患而得愈以固故欲养其知者当思有以寡其欲也问既致知后如此养否曰此不分先后未知而不养固无以致知既知而失其所养则知亦不能以无失矣】　心定者其言重以舒不定者其言轻以疾【朱子曰言发于心心定则言必审故的确而舒迟不定则内必纷扰有不待思而发故浅易而急迫此亦气动志之一騐也】　明道先生曰人有四百四病皆不由自家只是心须教由自家【四百四病者地水火风四者各有一百一病合之为四百四病也説见佛书要防须教二字言当操而存之不可听其出入也】　谢显道从明道先生于扶沟明道一日谓之曰尔辈在此相从只是学颢言语故其学心口不相应盍若行之请问焉曰且静坐伊川毎见人静坐便叹其善学【扶沟县名宋属开封府时明道知扶沟县故其门人多于此相从也朱子曰亦是程子见人多闲杂思虑故教之收拾此心耳然终是小偏盖道理自有动时有静时学者不可不专于静处求伊川谓只用敬不用静便説得平亦是伊川经歴多故见得如此又曰方无事时敬于自持及应事时敬于应事读书时敬于读书便自然该贯动静心无时不存】　横渠先生曰始学之要当知三月不违与日月至焉内外賔主之辩使心意勉勉循循而不能已过此几非在我者【文集　説见论语勉勉工夫不间防也循循有次序貌朱子曰三月不违者心常在内虽间或有出时然终是在外不穏才出便入盖心安于内所以为主日月至焉者心常在外虽间或有入时然终是在内不安才入便出盖心安于外所以为賔此无他知有致未致意有诚未诚也问过此几非在我者曰此只説循循勉勉自然住不得但此关难过才过得则所谓欲罢不能如水涨船行更无着力处】　心清时少乱时常多其清时视明听聪四体不待羁束而自然恭谨其乱时反是如此何也盖用心未熟客虑多而常心少也习俗之心未去而实心未完也【宋本与下分作二条但按下文人又要得刚句则此与下本是相承説自不得分为二今从近本并之　朱子曰客虑是泛泛思虑习俗之心是从来习染偏胜之心实心是义理之心乂曰横渠大段用功夫来説得更精切学者固未免有防缓时但才觉便收敛渐渐做去但得收敛时多散缓时少便是长进处】人又要得刚太柔则入于不立亦有人生无喜怒者则又要得刚刚则守得定不囘进道勇敢载则比他人自是勇处多【语録下同　此承上节而言虽用心渐熟必要刚而后可以有为也不立如为外物所动皆是而喜怒为甚故下接言亦有无喜怒者如刘寛牛之类终身不见其有喜愠之色而卒不能有所作为故曰又要得刚盖入于不立则守不定而囘惟刚则守得定而不囘矣无喜怒者或苦于进道之不勇而刚则进道勇敢矣末句勇即刚也兼不囘勇敢而言变文言勇者固张子不敢以刚自居之意亦以发用处言也　朱子曰刚虽未必中道然终是有筋骨孔门曾子便过于刚与孟子相似世衰道微人欲横流若非刚介有筋骨人定立不住又曰横渠作正防时或夜里黙坐彻晓他直是如此勇方做得】　戯谑不惟害事志亦为气所流不戯谑亦是持气之一端【朱子曰横渠学力絶人尤勇于改过独以戯谑为无伤一日忽曰凡人之过犹有出于不知而为之者至戯谑则皆有心为之其为害尤甚遂作东铭】　正心之始当以己心为严师凡所动作则知所惧如此一二年守得牢固则自然心正矣【朱子曰持守之要固贵此心常自整顿然学未讲理未明亦有错认人欲作天理者又不可以不察也】定然后始有光明若常移易不定何求光明易大抵
　　以艮为止止乃光明故大学定而至于能虑人心多则无由光明【易説下同　大畜彖曰能止健大正也朱子曰凡人胸次烦扰则愈见昏昧中有定止则自然光明荘子所谓泰宇定而天光发也愚按学者见理不明则不知所止故无以有定而光明此大学言止于至善所以必以知止为先也】　动静不失其时其道光明学者必时其动静则其道乃不蔽昧而明白【动静不失其时二句艮彖传文也学者以下乃张子所以释彖传之意】今人从学之久不见进长正以莫识动静见他人扰扰非关己事而所修亦废由圣学观之防防悠悠以是终身谓之光明可乎【长张丈反　此一节言今之学者不能时其动静之病从学谓人之从已为学者也见他人扰扰初非关已之事也而已亦为其所动不能存诚养志以至于光明故曰所修亦废此所以必行其庭不见其人而后可以止也　朱子曰学问临事不得力固是静中欠却工夫然欲舍动求静又无此理盖人之身心动静二者循环反覆无时不然但常存此心勿令放失则随动随静无时不是用力处矣】　敦笃虚静者仁之本【仁之本言是乃为仁之本也】不轻妄则是敦厚也无所繋阂昏塞则是虚静也此难以顿悟苟知之须久于道实体之方知其味夫仁亦在乎熟之而已【阂碍同　孟子説　阂隔碍也不轻妄四句明敦笃虚静四字之意此难以顿悟以下乃申明敦笃虚静所以为为仁之本也盖不轻妄无所繋阂昏塞之为敦笃虚静人犹或知之而敦笃虚静之所以为为仁之本则非久于其道实有以体騐之于心不能知也张子引而不发亦欲学者深思而自得之耳　以上并横渠语】

　　近思録集注卷四
　　钦定四库全书
　　近思録集注卷五
　　归安茅星来撰
　　省察克治【性无不善而情之动则有不善故当省察而克治之而情不外喜怒哀乐爱恶欲其存之身也不外视听言动而七情之发稍不中节便是过视听言动稍不自检便有过而其中有气质之偏有物欲之蔽反其偏开其蔽以复其本然之善则此卷最为切要凡四十二条　按语类此卷作改过迁善克己复礼】
