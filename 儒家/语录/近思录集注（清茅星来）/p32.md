<!-- { "loadSidebar": true } -->
　　【首称盖过者人所不免惟能知之而速改之乃其所以为贤也】　晋之上九晋其角维用伐邑厉吉旡咎贞吝传曰人之自治刚极则守道愈固进极则迁善愈速如上九者以之自治则虽伤于厉而吉且无咎也严厉非安和之道而于自治则有功也【治平声下同　角刚而居上之物上九以刚居卦之极故取为象四方为外居邑为内伐邑以象内自治也厉严厉也刚极谓以阳居上也进极谓在晋之终也　问本义以为伐邑程传以为自治如何朱子曰便是程传多不肯説实事皆以为取喻耳】虽自治有功然非中和之徳故于贞正之道为可吝也【于宋本作所以今从易传朱子曰吝不在克治正以其克治之难而言其合下有此吝耳贞吝之义只云贞固守此则吝不应于此独云于正道为吝也】　损者损过而就中损浮末而就本实也天下之害无不由末之胜也峻宇雕墙本于宫室酒池肉林本于饮食淫酷残忍本于刑罚穷兵黩武本于征讨凡人欲之过者皆本于奉养其流之远则为害矣先王制其本者天理也后人流于末者人欲也损之义损人欲以复天理而已【损彖曷之用二簋可用享　愚按宫室饮食固人生日用所不可无而刑罚征讨亦国家治道所不可废者然其末流之过至于穷奢极欲任酷吏好逺畧其害有不可胜言如秦始隋炀以此亡国殒身然则天理人欲之间其始甚微其终则不可救学者顾可以不谨乎】　夬九五曰苋陆夬夬中行无咎象曰中行无咎中未光也传曰夫人心正意诚乃能极中正之道而充实光辉若心有所比以义之不可而决之虽行于外不失其中正之义可以旡咎然于中道未得为光大也盖人心一有所欲则离道矣夫子于此示人之意深矣【吕本爻象之词在则离道矣下夬九五曰夬上有故字下有之字夫子于此二句在末作结无传曰二字苋许战反比音避　苋陆本义及程传并云今马齿苋孔疏引马融郑王肃并云一名商陆皆以苋陆为一唯董氏分为二而朱子发因之然语类亦有苋者马齿苋陆者章陆一名商陆之説未详孰是本草谓其根至蔓虽尽取之而旁根复生盖其类难絶故取为象九五切近上六之隂昵于小人者深故曰心有所比然为决之主其义不可以不决故曰以义之不可而决之又九五阳刚其力尚足以决而居中处正又不为过暴故所行犹不失中正之义有欲指心有所比而言所以未得为光大也如宋神宗以人言而罢王安石不久复用正坐此病　有所比则心不正以义之不可而勉强决之则意不诚朱子曰事虽正而意潜有所系吝荀子所谓偷则自行佛家所谓流注不防皆意不诚之本也】　方説而止节之义也【节彖传兑下坎上为节兑説也坎险也説则欲进而有险在前则不能进故有止节之义】　节之九二不正之节也以刚中正为节如惩忿窒欲损过抑有余是也不正之节如啬节于用懦节于行是也【九二以刚居柔在节卦是为不正之节也刚中正谓九五也啬节于用二者程子亦偶举以见意耳他如待人之节而失之薄处已之节而失之固皆是】　人而无克伐怨欲惟仁者能之有之而能制其情不行焉斯亦难能也谓之仁则未可也此原宪之问夫子答以知其为难而不知其为仁此圣人开示之深也【为仁下宋本有也字　经説　説见论语朱子曰克己者从根源斩截更不复萌不行者但禁制之使不行于外耳若其本则着于心而未能去也又曰学者见有不善处便须刬去若只是遏之使不行此根常留在里便不得饶氏曰拔去病根其道有二平时荘敬涵养此积渐消磨法也临事省察克治此勇猛决去法也】　明道先生曰义理与客气常相胜只看消长分数多少为君子小人之别义理所得渐多则自然知得客气消散得渐少消尽者是大贤【长张丈反分音问别必列反　遗书下同　客气者血气也以其非心性之本然故曰客气知得客气知字要体认盖义理所得渐多则志气清明稍有客气便自知觉不为所用事矣　朱子曰初学者只要牢劄定脚跟与他捱捱得一毫去则逐渐捱将去此心莫退终须有胜时】　或谓人莫不知和柔寛缓然临事则反至于暴厉伊川曰只是志不胜气气反动其心也【按遗书当是伊川语旧本作明道误】　人不能祛思虑只是吝吝故无浩然之气【祛丘于反敺同从示与从衣者别　祛攘却也不能祛思虑是病吝乃其致病之本也吝则心胸狭隘私意纒扰故无浩然之气】　治怒为难治惧亦难克己可以治怒明理可以治惧【气刚而不能以自制则易怒气柔而不能以自胜则多惧惟克己则意气自消故可以治怒明理则事至不惑故可以治惧】　尧夫解他山之石可以攻玉玉者温润之物若将两块玉来相磨必磨不成须是得他个麤砺底物方磨得出譬如君子与小人处为小人侵陵则修省畏避动心忍性增益豫防如此便道理出来【来下宋本无相字个上叶本无他字按遗书有相字他字　尧夫邵氏名雍河南人后赐谥康节他山之石二句见诗小雅鹤鸣篇此程子述邵氏之言如此】　目畏尖物此事不得放过便与克下室中率置尖物须以理胜他尖必不刺人也何畏之有【朱子曰人有目畏尖物者故明道教之以此盖习见既熟则不复畏之矣克己之功皆当如此问习在危阶上行亦此意否曰此却分明是危只教习使不怕问习得不怕少间到危疑之际心亦不动否曰是如此愚按遗书人有患心疾见物皆狮子伊川教之以见即直前捕执之无物也久之疑疾遂愈与此可参防】　明道先生曰责上责下而中自恕己岂可任职分【分音问　朱子曰恕本取义如心谓如治己之心以治人如爱己之心以爱人也故但可施之于人而不可以施之于己也汉光武谓郅恽善恕己量主范忠宣公亦谓恕己则昏后世循习因以寛贳为义非其解矣愚谓程子平日解恕字最分晓此云恕己疑纪録者之误专务责人而不知责己则于自己职分必不能尽故不可任以职分】　舍己从人最为难事己者我之所有虽痛舍之犹惧守己者固而从人者轻也【舍并音舍　舍己从人説见书大禹谟及孟子朱子曰此程子为学者言若圣人分上则不如此也无适也无莫也义之与比曰痛舍则大段费力矣】九徳最好【皋陶曰亦行有九徳寛而栗柔而立愿而恭乱而敬扰而毅直而温简而亷刚而塞强而义见虞书皋陶谟篇朱子曰九徳皆是论反气质之意只不曾説破气质耳问而下一字便是工夫否曰然陈几亭曰寛柔愿扰是沈潜下四者即刚克之法乱直简刚强是高明下五者即柔克之法阳数常胜故阳五隂四】　饥食渴饮冬裘夏葛若致些私吝心在便是废天职【朱子曰饮食衣服皆道之所在也若便谓即此是道则又与厐居士运水搬柴神通妙用同一般病痛又曰须防着些私吝心字】　猎自谓今无此好周茂叔曰何言之易也但此心潜隐未发一日萌动复如前矣后十二年因见果知未也本注云明道年十六七时好田猎十二年暮归在田野间见田猎者不觉有喜心【好去声易音异复扶又反　见谓见田猎者未也指不觉有喜心而言　朱子曰人当以此自检防须见得明道尚如此则在我者当益加操守不可以此自恕】　伊川先生曰大抵人有身便有自私之理宜其与道难一【道者纯乎天理而不杂以人欲者也有身则不能以无欲欲动情胜而去道也逺矣　愚按私即身而具非从外至所谓虽上智不能无人心也理字可玩惟其为理之自然所以修之最难稍不自检则流为人欲矣问此为理之自然何也曰饥饱劳逸身自知之而于他人则不之知也喜惧爱恶身自知之而于他人则不之知也惟其如此故有身便有自私之理而与道难一是以君子必尽己之心而推以及物庶几心公理得而道可一也】　罪已责躬不可无然亦不当长留在心胸为悔【朱子曰固不可常在胸中为悔然若竟説不悔则今畨做错便休明日做错又休不成説话问如何是酌中的道理曰不可不悔但不可留滞既做错此事他时更遇此事或与此事相类便须惩戒不可再做错也】　所欲不必沈溺只有所向便是欲【以上并伊川语辅庆源曰学者须是于欲有所向处便加克治若待其张皇则用力难矣】　明道先生曰子路亦百世之师本注云人告之以有过则喜【説见孟子陈定宇曰程子深賛子路欲学者师之以修身补过也】　人语言急莫是气不定否伊川先生曰此亦当习习到言语自然缓时便是气质变也学至气质变方是有功【到下吕本无言语字方上宋本无变字疑脱去】问不迁怒不贰过何也语録有怒甲不迁乙之説是否伊川曰是曰若此则甚易何待顔子而后能曰只被説得麤了诸君便道易此莫是最难须是理防得因何不迁怒【易并音异　甲乙设为彼此之辞也古人于事理难明或众説纷纭者徃徃假托甲乙丙丁如韩非子罪生甲祸归乙关尹子甲言利乙言害丙言或利或害丁言俱利俱害是也麤谓不得其所以然而率口道之也须防因何二字　许鲁斋曰不迁怒如何便到得且自忿思难为始】如舜之诛四凶怒在四凶舜何与焉盖因是人有可怒之事而怒之圣人之心本无怒也譬如明镜好物来时便见是好恶物来时便见是恶镜何尝有好恶也【与音预好恶并如字此以下皆反覆明不迁怒之所以为难也】世之人固有怒于室而色于市且如怒一人对那人説话能无怒色否有能怒一人而不怒别人者能忍得如此已是煞知义理者若圣人因物而未尝有怒此莫是甚难【义理下吕本无者字遗书同　怒于室句见春秋左传令尹子瑕言蹶由于楚子之语原文作室于怒市于色杜注谓忿于室家而作色于市人也韩防周最亦有此语盖当时方俗言也】君子役物小人役于物见人可喜可怒之事自家着一分陪奉此亦劳矣圣人之心如止水【见人从宋本叶本吕本并作今见遗书作今人见有奉下叶吕本并有他字　役犹使也用也物如喜怒之类皆是见有可喜之事便为喜所动如屐齿之折是也见有可怒之事便为怒所动如机杼之投是也见可喜可怒之事而动如追随其后而奉承之自家全不能作主宰故曰陪奉止水言物来毕照而水未尝有物以喻圣人因物而未尝有怒也　此又言常人之情与圣人所以不同者如此朱子曰明道谓能于怒时遽忘其怒而观理之是非此为学者理未甚明者言之耳若顔子分上不消如此説只是见得理明自不迁不贰矣】　人之视最先非礼而视则所谓开目便错了次听次言次动有先后之序【説见论语　愚按洪范以人生本然者而言故先貌次言次视次听夫子以日用当然者而言故先视次听次言次动犹易八卦方位之有先后天也独不言思者盖説一非字勿字而思已立于其中亦犹四端不言信之意饶双峰曰视听言动四者横渠东铭只云戱言戯动却是二件中庸非礼不动又只是一件详畧不同何也盖详言之是四件约言之只二件所谓言行君子之枢机是也言是言视听属动是行又约言之都只是动视是目之动听是耳之动言是口之动动是身之动故中庸只説非礼不动　或问此亦与五行之数合乎曰眼主肝属木金声清亮故听属金言发于气属火朱子于书洪范篇已言之矣唯动不言要之水动物也则动之属水明矣按五行传以五事分属木金火水土其次第颇与此相符盖亦主相克而为言但如书六府水火金木土云云皆自上克下此乃倒相克自下克上耳盖五行传以貌属木言属金视属火听属水则貌言视听思乃为下克上也】人能克己则心广体胖仰不愧俯不怍其乐可知有息则馁矣【外书下同　朱子曰此数语极有味又曰当初亦知是好语谩録于此今防来直是恁地好　尹和靖曰克己唯在克其所好便是下手处然人未有不知所好处而能克之者如好财即于财上克好酒即于酒上克今人只为事事皆好便没下手处然须择其偏好甚处先克也】　圣人责己感也处多责人应也处少【处上声　言圣人责己之所以感之者毎处其多而责人之所以应之者常处其少亦躬自厚而薄责于人之意　责己处多则徳愈修责人处少故人自服】谢子与伊川别一年徃见之伊川曰相别又一年做得甚工夫谢曰也只去个矜字曰何故曰子细检防得来病痛尽在这里若按伏得这个罪过方有向进处【相别下诸本无又字今从遗书及宋本増矜下宋本无字字遗书有子细检防得来句病痛尽在这里句姚本于防字句得来病痛句非进下宋本无处字　胡文定公问矜字罪过何故恁地大谢曰今人做事只管要夸耀别人耳目浑不关自家受用事有底人食前方丈便向人前吃只蔬食菜羮却去房里吃为甚恁地张氏曰今人才有意为学即有一种抗顔为人师之气威仪容貌已全不似学者此当入骄字罪过而不止如上蔡所云矜字也如此则读书説道理适以长傲而已长傲必饰非难以言学矣】伊川防头因语在坐同志者曰此人为学切问近思者也【时朱公掞以谏官召过洛见伊川显道在坐公掞不语程子指显道谓之如此】　思叔诟詈仆夫伊川曰何不动心忍性思叔慙谢【此冯忠恕所记尹氏语如此】　明道先生曰见贤便思齐有为者亦若是见不贤而内自省盖莫不在已【者下宋本无亦字遗书有　此因论语夫子之言而发明之如此以见学者当自勉也薛敬轩曰不独见当时之人当如此以至读古人之书见古人之贤者皆思齐见古人之不贤者皆自省则进善去恶之功益广矣】横渠先生曰湛一气之本攻取气之欲口腹于饮食鼻舌于臭味皆攻取之性也知徳者属厌而已不以嗜欲累其心不以小害大末防本焉耳【湛牀减反舌吕本作口属之玉反厌于兼反又如字丧去声　正防下同　属厌而已见左传属足也朱子曰湛一是未感物时湛然纯一此是之本攻取如目之欲色耳之欲声便是问攻取是攻取那物否曰然　愚按口腹三句申明攻取气之欲亦以见人之所不能无也属厌二句言君子不以口腹鼻舌之欲而失其湛一之本然也不以小害大二句又申明所以属厌而已不以嗜欲累其心之故也朱子曰如孔子失餁不食不时不食不多食无非天理若贪口腹不当食而食便是人欲】　纎恶必除善斯成性矣察恶未尽虽善必麤矣【纎细也成性犹习与性成之意恶不在大自念虑之微以至于一言一动之细稍有未善处即恶也恶无纎而不除则日用隐防无不一于善而性之本善者斯以成矣然虽纎恶必除而苟察之有未尽则虽其所作为未尝不出于善而小过不及之间或未尽当焉而不免有所麤矣　朱子曰善斯成性句有语病似性本未善必如此而后善成性也】　恶不仁故不善未尝不知徒好仁而不恶不仁则习不察行不着【好恶并去声下同　人能恶不仁则省躬克己惟恐有失故不善未尝不知不然则不仁之端且有潜滋暗长于隐防之中而不自知者矣故习不察行不着】是故徒善未必尽义徒是未必尽仁好仁而恶不仁然后尽仁义之道【此申明上节之意善谓好仁也好仁有善善之意故以善言义主于防制故必恶不仁而后有以尽义是谓恶不仁也恶不仁得是非之正故以是言仁主于乐善故必好仁而后有以尽仁】　责己者当知无天下国家皆非之理【此君子所以贵反求诸己也】故学至于不尤人学之至也【不尤人则必能自反而愈修其徳故曰学之至】　有潜心于道忽忽为他虑引去者此气也旧习纒绕未能脱洒毕竟无益但乐于旧习耳【乐音洛　潜心于道者义理之良心也他虑如出见纷华而悦之类气即所谓客气也旧习亦此气之习熟者也脱洒脱然无繋累也犹言除去也乐于旧习言以此为乐虽明知其无益而不能以除去也】是故古人欲得朋友与琴瑟简编常使心在于此惟圣人知朋友之取益为多故乐朋友之来【古人上近本无是故二字今从宋本增　论语説　常使心在于此则不为他虑引去矣】　矫轻警惰【语録下同　轻则不能厚重以自持惰则不能振作而有为二者为学之大患故必有以矫之警之而后可以进于学】　仁之难成久矣人人失其所好盖人人有利欲之心与学正相背驰故学者要寡欲【好去声欲或作欲　首二句礼表记篇夫子之言下三句张子释人之所以失其所好之故也能好仁则当其所好而仁可成矣人皆反此而失其所好仁之所以难成也盖学莫大于求仁而有利欲之心则不能矣故曰与学正相背驰陈氏曰仁之难成私欲间之也私意行则所好非其所当好矣】　君子不必避他人之言以为太柔太弱至于瞻视亦有节视有上下视高则气高视下则心柔故视国君者不离绅带之中学者先须去其客气其为人刚行终不肯进堂堂乎张也难与并为仁矣【去上声行音项　视国君不离绅带者如曲礼天子视不上于袷不下于带国君绥视大夫衡视士视五步及士相见礼凡与大人言始视面中视抱卒视面之类皆是张子盖亦约畧言之耳客气説己见前刚行刚强貌堂堂乎张也二句见论语不必避他人之言以为柔弱者盖人多于此致病故先以此破其疑也张子于畏人非笑尝再三言之意可见矣古之学者言动举止皆有节制而视最易忽故又抽出言之玩至于字亦字可见见无在而可苟也末又引曽子之言以证为人刚行终不肯进之意】盖目者人之所尝用且心常托之视之上下且试之己之敬傲必见于视所以欲下其视者欲柔其心也柔其心则听言敬且信【见音现　此一节明瞻视亦有节之意试之者欲其反己自騐而有以知其诚然也】人之有朋友不为燕安所以辅佐其仁今之朋友择其善柔以相与拍肩执袂以为气合一言不合怒气相加朋友之际欲其相下不倦故于朋友之间主其敬者日相亲与得效最速【不为之为去声　下视柔心接物皆然此又于其中抽出朋友言之今之朋友五句所以极言为燕安而取友之病以见非下视柔心不可之意主敬又下视柔心之本也】仲尼尝曰吾见其居于位也与先生并行也非求益者欲速成者则学者先须温柔温柔则可以进学【此又引夫子之言以明当下视柔心之意温柔则心虚志逊而可以进学其不然者反是】诗曰温温恭人惟徳之基盖其所益之多【诗大雅抑之篇引此以见温柔之得益也】　世学不讲男女从防便骄惰坏了到长益凶狠只为未尝为子弟之事则于其亲已有物我不肯屈下病根常在又随所居而长至死只依旧【长并张丈反下同只为之为去声下只为同子弟宋本作弟子　世学不讲谓今之世为学之道不讲也子弟之事如洒埽应对进退之类皆是病根即骄惰也】为子弟则不能安洒扫应对在朋友则不能下朋友有官长则不能下官长为宰相则不能下天下之贤甚则至于徇私意义礼都丧也只为病根不去随所居所接而长【有官长下宋本无则字宰相下吕本无则字丧去声　此本上文之意而推言之正见其病根随所居而长也居居处以地而言接交接以人而言】人须一事事消了病则义理常胜【此又结言克治之道盖义理常胜则病根渐去自不至随所居所接而长矣　上章言学者贵于柔顺谦和此又就不能柔顺谦和者推其病根以穷极其流也】　凡所当为一事意不过则推类如此善也一事意得过以为且休则百事废【此条近本无之杨亦并前条失去今照宋本增又采此条以发上条末二句未尽之意意不过谓心有所未安也为一事而心有未安则当以类而推凡心】
