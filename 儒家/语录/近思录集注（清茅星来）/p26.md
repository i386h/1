<!-- { "loadSidebar": true } -->
　　至于断例则始见其法之用也【此条遗书载在前条圣人之用下细字上有一本此下云五字　断例者按周礼士师掌士之八成郑司农谓若今时决事此葢取其行事之成者以为品式即今之断例也范蜀公曰律之例有八以准皆各其及即若若春秋之凡愚按今律亦然或论春秋多有变例所以前后书法不同朱子曰圣人作春秋欲褒善贬恶示万世不易之法今同此一字而于此用以诛人于彼又忽用以赏人使天下后世求之而莫识其意则是后世舞文防法者之所为也曾谓大中至正之道而如此乎】　伊川先生曰学春秋亦善一句是一事是非便见于此此亦穷理之要然他经岂不可以穷理但他经论其义春秋因其行事是非较着故穷理为要【见音现但上宋本无理字遗书同较着犹汉书孔光传所谓较然甚明也顔师古曰较音角明貌】尝语学者且先读论语孟子更读一经然后看春秋先识得个义理方可看春秋【所以先读语孟更读一经者欲使之识义理也】春秋以何为准无如中庸欲知中庸无如权须是时而为中若以手足腁胝闭户不出二者之间取中便不是中若当手足胼胝则于此为中当闭户不出则于此为中【胼蒲眠反胝章移反　此承上文先识得个义理之意而言其所以识之道也胼胝皮坚也史记禹手足胼胝闭户见孟子　问闭户不出如有亲戚兄弟在其中岂可一例不救朱子曰事亦须量大小若小有闘殴救之不妨如兵戈杀人之事亦只得闭门不管而已】权之为言秤锤之义也何物为权义也时也只是说得到义义以上更难说在人自看如何【秤丑正反古通用称锤直追反时字遗书本作然连下也只是作一句读语类时举述此以问与遗书同今当从之　此节承上权字之意而申明之秤衡俗名锤权俗名义者谓事物之所当然义以上者则其所以当然之故也在人自有如何谓学者功深力到反求之身而自得之非可以言语形容也　问权便是义否朱子曰权是用此义者问中便是时措之宜否曰以义权之而后得中义似秤权是以此秤去称量中是物得其平处又曰权是于精防曲折处曲尽其宜所以説中之所贵者权】　春秋传为案经为断本注程子又云某年二十时看春秋黄聱隅问某如何看某荅曰以传考经之事迹以经别传之眞伪【黄聱隅名晞字景防建安人少通经聚书数千卷学者多从之自号聱隅子枢宻使韩魏公荐以为太学助教某年二十以下乃唐棣问春秋如何看而先生荅之也　朱子曰左氏曽见国史考事颇精只是不知义理公谷不曽见国史考事甚防然义理却精】凡读史不徒要记事迹须要识其治乱安危兴废存
　　亡之理且如读髙帝一纪便须识得汉家四百年终始治乱当如何是亦学也【要识下宋本无其字帝下叶吕本无一字　理谓治乱安危兴废存亡之所以然也如要识得须先讲明道义所在庻不流为功利之学　愚按全史资钝者不能尽看如司马公通鉴马氏文献通考二书千百年治乱兴衰典章制度之得失其在其中宋以前散见诸史中究心甚难今彼二公编辑条理分明如此不看何名为读书人士不通今古而冇足用者未之前闻也】　先生毎读史到一半便掩卷思量料其成败然后却看有不合处又更精思其间多有幸而成不幸而败今人只见成者便以为是败者便以为非不知成者煞有不是败者煞有是厎【朱子曰读史亦易见作史者意思后面成败处他都説得意在前面如陈蕃杀宦官但读前面许多疎脱都可见也廿露事亦然】　读史须见圣贤所存治乱之机贤人君子出处进退便是格物　元祐中客有见伊川者几案间无他书惟印行唐鉴一部先生曰近方见此书三代以后无此议论【外书　范祖禹字淳夫为温公通鉴局编修官分掌唐史以其所自得者着成此书按外书又曰范淳夫尝与伊川论唐事及为唐鉴尽用先生之説先生谓门人曰淳夫乃能相信如此　朱子曰唐鉴亦有缓而不精确处如言租庸调及杨炎二税法説得都无収煞只云在于得人不在于法法亦岂可苟者葢范氏见熈寜间变更故有激而言要之只有激便不平正又一段论太宗本原亦未尽太宗行处尽好只为本领不是与三代更别张氏曰唐鉴视胡氏春秋传更觉简要学者能读唐鉴方可以治史　按此条晁氏客语时氏本拾遗并有之但时氏本少元祐中三字以上并伊川语】　横渠先生曰序卦不可谓非圣人之蕴今欲安置一物犹求审处况圣人之于易其间虽无极至精义大槩皆有意思观圣人之书须遍布细宻如是大匠岂以一斧可知哉【横渠易説　序卦易十传之一也以韩康伯注有序卦非易之蕴之説故特辨之朱子曰以序卦为非圣人之精则可谓非易之蕴则不可周子分精与蕴字甚分明序卦却事事夹杂都有在内正是易之蕴须是自一个生出来以至于无穷方是精如易有太极是生两仪两仪生四象四象生八卦是也】　天官之职须襟怀洪大方看得葢其规模至大若不得此心欲事事上致曲穷究凑合此心如是之大必不能得也释氏锱铢天地可谓至大然不尝为大则为事不得若畀之一钱则必乱矣【畀音袐　不得此心谓不得襟怀之洪大也释氏之所谓大者只是言论旷荡未尝身自为之所以为事不得　朱子曰冡宰内自王之饮食衣服外至五官庻事自大至小自本至末千头万绪若不是大其心者区处应副事到面前便且区处不下况于先事揩置思患预防是着多少精神所以记得此复忘彼佛氏将此心置在无用处才动步便踈脱所以吾儒贵穷理须事事物物理防过也陈君举曰冡宰一职惟制御天子身畔之人一则环衞之人二则供奉饮膳酒浆之人三则出纳财贿之人四则宫中使令之人葢以此等与天子防狎或用内官或用女奚他卿不能谁何所以冡宰尽制御之秦汉以环卫之人分入光禄勲卫尉以供奉之人分入少府以出纳财用之人分入司农而宫中出入侍奉使令之人分与大长秋是冡宰之职分为三四矣】又曰太宰之职难看葢无许大心胸包罗记得此复忘彼其混混天下之事当如捕龙蛇抟虎豹用心力看方可其他五官便易防止一职也【复扶又反易音异　语録下同　朱子曰五官止一职易防固然然其中亦有难理防者如主客行人之官当属春官却掌于司冦土地疆域之事当属司徒却掌于司马盖以诸侯朝觐防同之礼既毕则降而肉袒请刑司冦主刑所以賔客属之有威懐诸侯之意诸侯有罪则六师移之所以土地封疆属之夏官陈君举乃谓互相检制之道过矣又曰周礼一书广大精防周家法度在焉后人皆以周礼非圣人之书其间细碎处虽可疑其大体直是非圣人做不得胡五峯以为天官冡宰不当治宫闱燕私事葢彼但见后世宰相请托宫闱交结近习以为不可殊不知此正人君治国平天下之本岂可以后世之而并废圣人之良法美意耶李泰伯周礼论甚好如説宰相掌人主饮食男女事与某意正合至若所谓女祝掌凡内祷祀襘禳之事使后世有此官则巫蛊之事安从有哉王伯厚曰嫔御奄侍饮食酒浆衣服次舍噐用货贿皆领于冡宰冕弁车旗宗祝巫史卜筮瞽侑皆领于宗伯此周公相成王格心辅德之法周之兴也滕侯为卜正吕伋为虎贲氏侍御仆从罔非正人左右携仆庶常吉士及其衰也昬椓靡共妇寺阶乱膳夫内史趣马师氏缔交于嬖宠姻娅私人之子窃位于王朝至秦而大臣不得议近臣矣至汉而中朝得以绌外朝矣至唐而北司是信南司无用矣由周公之典废也间有诘责幸臣如申屠嘉奏劾常侍如杨秉宫中府中为一体如诸葛武侯可谓知宰相之职者唐太宗责房龄以北门营缮何预君事岂善读周礼者哉我朝赵普于一薰笼之造亦制以有司之法李沆于后宫之立奏以臣沆不可赵鼎于内苑移竹责宦者罢其役庶几古大臣之风矣五峰乃谓周公不当治成王燕私之事殆未之思也又曰李太伯云内宰用大夫士世妇毎宫卿二人皆分命贤臣以参检内事汉世皇后詹事以二千石为之犹有成周遗意】　古人能知诗者惟孟子为其以意逆志也夫诗人之志至平易不必为艰崄求之今以艰崄求诗则已丧其本心何由见诗人之志本注诗人之情性温厚平易老成本平地上道着言语今须以﨑岖求之先其心已狭隘了则无由见得诗人之情本乐易只为时事拂着他乐易之性故以诗道其志【为其只为之为并去声易并音异崄虚检反通作险防去声崎音竒岖岂俱反乐音洛诗人之情性下叶本大字无本注字　逆迎也方言自闗而东曰逆自闗而西曰迎温厚平易老成皆言诗人之情性也平地上道着言语见其非有﨑岖也道言也时事或美或恶有所感动而诗作焉拂动也朱子曰以意逆志者逆如迎待之意若未得其志只得待之如需于酒食之义后人读书便要去捉将志来以至束防之又曰某所着诗传盖推寻其脉理以平易求之不敢用一毫私意辅氏曰温厚平易老成説尽诗人情性温厚谓和而不流怨而不怒平易谓所言皆眼前事老成谓忧深思逺达于人情事物之变此等意思惟平心易气以迎之则有可得】　尚书难看盖难得胸臆如此之大只欲解义则无难也【问他书亦须大心胸方读得如何张子只説尚书朱子曰他书却有次第且如大学自格物致知以至平天下有多少节次尚书只合下便大如尧典自克明峻徳以亲九族至黎民于变时雍展□是大小大分命羲和定四时成嵗便是心中包一个三百六十五度四分度之一底天方见得恁地若不得一个大底心胸如何看得】　读书少则无由考校得义精盖书以维持此心一时放下则一时德性有懈读书则此心常在不读书则终看义理不见【此以见读书非徒穷理之事实亦养心之要也朱子曰读书固収心之一助然只读书时収得心而不读书时便为事所动则是心之存时常少放时常多也学者当移此读书工夫向不读书处用力使动静两得而此心庻几无时不存矣】书须成诵精思多在夜中或静坐得之不记则思不起但通贯得大原后书亦易记【易音异　承上文读书而言其所以读之法也朱子曰读书须反复研究直待不思索时此意常在心胸之间驱遣不去方为有功又曰李先生常言道理须是日中理防夜间却去静处坐地思量方始有得】所以观书者释已之疑明已之未达毎见毎知新益则学进矣于不疑处有疑方是进矣【此又以其騐处言之　按叶吕本自书须成诵以下别为一条今据原书及宋本并之】六经须循环理防义理尽无穷待自家长得一格则
