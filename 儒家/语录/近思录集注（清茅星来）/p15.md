<!-- { "loadSidebar": true } -->
　　【孔子伊尹终有担当底意思在】　圣人之道入乎耳存乎心蕴之为徳行行之为事业彼以文辞而已者陋矣【徳行之行去声朱子曰欲人眞知道徳之重而不溺于文辞之陋也陈氏曰圣人之道仁义中正而已以此积于中为徳行道之体也发于外为事业道之用也　朱子曰圣贤之心既有是精明纯粹之实以磅礴充塞乎其间则其着见于外者亦必自然条理分明光辉发越而不可掩盖不必托于言语着于简册而后谓之文但自一身接于万事凡其作止语黙人所可得而见者无适而非文也或者乃徒求工于文辞间则所谓文者末矣】　或问圣人之门其徒三千独称顔子为好学夫诗书六艺三千子非不习而通也然则顔子所独好者何学也【好并去声下同　朱子曰先生游太学胡翼之方主教导尝以顔子所好何学论试诸生得先生所论大惊即延见处以学职吕希哲与先生隣斋首以师礼事焉既而四方之士从游者日益众】伊川先生曰学以至圣人之道也圣人可学而至欤曰然学之道如何曰天地储精得五行之秀者为人其本也眞而静其未发也五性具焉曰仁义礼智信【此言人性之本善也朱子曰储谓储蓄葢气散则不能生惟能储便生但言五行而不及隂阳者葢隂阳即在五行中所以周子云五行一隂阳者本是本体眞是不杂人伪静言其初未感物时五性便是眞未发便是静　胡氏曰程子此段议论皆自周子太极圗説来天地储精精字即二五之精眞而静眞字即无极之眞但周子自太极説来故先眞而后精程子只自天地説来故先精而后眞储字即是凝字五性具焉即所谓五行之生各一其性也其中动而七情出即所谓五性感动而善恶分万事出也】形既生矣外物触其形而动其中矣其中动而七情出焉曰喜怒哀乐爱恶欲情既炽而益荡其性凿矣【乐音洛恶去声动其之其文集作于　七情见记礼运篇礼运乐作惧此言情之动而有不善也朱子曰性岂可凿但人不循此礼妄有作为以害之耳　朱子曰详味天地储精以下数语与乐记人生而静天之性也感于物而动性之欲也数语相似】是故觉者约其情使合于中正其心养其性愚者则不知制之纵其情而至于邪僻梏其性而亡之【此言智愚不同而善不善之所以分以见学之不可以已也约检束也梏犹桎梏谓拘挛而暴殄之朱子曰约其情数语尚是大纲説下明诸心等语便是详此意饶双峰曰约是工夫中是凖则四勿便是约的工夫礼便是中的准则】然学之道必先明诸心知所往然后力行以求至所谓自明而诚也【往一作养朱子曰从往为是此承上约情正心飬性而予以下手工夫也自明诚説见中庸朱子曰明诸心知所往穷理之事力行求至践履之事又曰要处只在先明诸心上葢先明之心方见得圣之可学有下手处不然则亦无以力行以求至矣】诚之之道在乎信道笃信道笃则行之果行之果则守之固仁义忠信不离乎心造次必于是顚沛必于是出处语黙必于是乆而弗失则居之安动容周旋中礼而邪僻之心无自生矣【中去声下同　此节正所谓力行以求至也信道笃三句力行中次序也而其得力处则全在信道之笃故不为他岐所惑而能行果而守固也仁义忠信四句正极言其行之果守之固处三是字指仁义忠信而言居之安以下则自然而然而非复用力固守之为劳矣明诸心知所往智也信之笃仁也行之果守之固勇也】故顔子所事则曰非礼勿视非礼勿听非礼勿言非礼勿动仲尼称之则曰得一善则拳拳服膺而弗失之矣又曰不迁怒不贰过有不善未尝不知知之未尝复行也此其好之笃学之之道也【此一节正言顔子之好学以求至圣人之道者也非礼勿视四句正顔子好学之实所谓信道笃也得一善以下则皆好学之验所谓行果而守固也】然圣人则不思而得不勉而中顔子则必思而后得必勉而后中其与圣人相去一息所未至者守之也非化之也以其好学之心假之以年则不日而化矣【此言顔子之于圣人所以未逹一间者也饶双峰曰不迁不贰皆是守而未化之事若怒自然不迁心无过可贰则化而无事于守矣】后人不达以谓圣本生知非学可至而为学之道遂失不求诸已而求诸外以博闻强记巧文丽辞为工荣华其言鲜有至于道者则今之学与顔子所好异矣【强区两反鲜上声好一作学　文集下同　此言后人之所以不能至乎圣者此也博闻强记训诂之学也巧文丽辞辞章之学也朱子曰学者惟不知圣之可学而至误用工夫故无以至于道所以为学必以明诸心为先而是篇之至要处全在于此此不可以不知也】　横渠先生问于明道先生曰定性未能不动犹累于外物何如明道先生曰所谓定者动亦定静亦定无将迎无内外【此先明定字之意性以气质言犹俗言性气也朱子曰是心字意将送也眞氏曰不随物而往不先物而动故曰无将迎理自内出而周于事事自外来而应以理理即事也事即理也故曰无内外问定性书是正心诚意工夫否朱子曰是正心诚意后事　时先生为鄠县主簿子厚以书问定性之道而程子为破其疑如此】苟以外物为外牵已而从之是以己性为有内外也且以性为随物于外则当其在外时何者为在内是有意于絶外诱而不知性之无内外也既以内外为二本则又乌可遽语定哉【此一节正其分为内外而以为累而欲去之之非】夫天地之常以其心普万物而无心圣人之常以其情顺万事而无情故君子之学莫若扩然而大公物来而顺应【此一节正言性之所以定处扩然大公二句乃一书之纲领也　朱子曰大公以统体言顺应则就其中细言之大公忠也所谓维天之命于穆不已也顺应恕也所谓乾道变化各正性命也扩然大公是寂然不动物来顺应是感而遂通又曰所谓普万物顺万事者即扩然大公之谓无心无情者即物来顺应之谓问学者未能至此则如何曰只是除私意事至则循理以应之而已】易曰贞吉悔亡憧憧往来朋从尔思苟规规于外诱之除将见灭于东而生于西也非惟日之不足顾其端无穷不可得而除也【此节引易以见外物不可去之意上文扩然大公便是贞也物来顺应则吉而悔亡矣若规规于外诱之除所谓憧憧往来也灭于东而生于西则朋从尔思矣】人之情各有所蔽故不能适道大率患在于自私而用智自私则不能以有为为应迹用智则不能以明觉为自然今以恶外物之心而求照无物之地是反鉴而索照也【恶何故反下并同　鉴镜别名此言性之所以不能定者其病根固自有在而不得絶外物以求定也朱子曰自私则不能扩然而大公所以不能以有为为应迹用智则不能物来而顺应所以不能以明觉为自然应迹谓应事物之迹此程子因横渠病处而药之也　或问程子所谓自私用智者恐即是佛氏之自私朱子曰常人之自私与佛氏之自私一也但明道説得濶非专指佛之自私也杨氏曰非知至意诚则用智而自私王伯厚曰反鉴索照见夏侯湛抵疑】易曰艮其背不获其身行其庭不见其人孟子亦曰所恶于智者为其凿也【为去声　朱子曰不获其身不见其人此説廓然而大公所恶于智者为其凿也此説物来而顺应】与其非外而是内不若内外之两忘也两忘则澄然无事矣无事则定定则明明则尚何应物之为累哉【自私用智之患其根在于分内外为二故复于此详辩之叶氏曰内外两忘则非自私也能定而明则非用智也朱子曰明道谓内外两忘説得最好便是易所谓艮其背不获其身行其庭不见其人不见有物不见有我只见所当止也吴氏曰廓然大公则忘我而不获其身物来顺应则忘物而不见其人动静各止其所斯能内外两忘】圣人之喜以物之当喜圣人之怒以物之当怒是圣人之喜怒不系于心而系于物也是则圣人岂不应于物哉乌得以从外者为非而更求在内者为是也今以自私用智之喜怒而视圣人喜怒之正为何如哉【何如一作如何　此承上应物而言以见非外之不可也以物之当喜当怒则是圣人之心初未尝有喜怒也所谓廓然大公也非自私者可比矣又以物之当喜当怒则其可喜可怒者自在物也所谓物来顺应也非用智者可比矣】夫人之情易发而难制者惟怒为甚第能于怒时遽忘其怒而观理之是非亦可见外诱之不足恶而于道亦思过半矣【易音异　此又但就怒言之而予以制之之方也人能如是则随情之所发皆有以省察而检制之然后心公理顺而性可定也问圣人怒时能无怒容否朱子曰安有无怒容者天之怒雷霆亦震舜之诛四凶亦湏怒但当怒而怒便自中节事过则消更不积许鲁斋曰须于盛怒时坚忍不动俟心气平时审而应之庻几无失陆氏曰薛文清公自谓二十年治一怒字尚未消磨得尽以是知克己最难　朱子曰廓然大公者仁之所以为体也物来顺应者义之所以为用也仁立义行则性定而天下之动一矣然常人所以不定者非其性之本然也自私以贼夫仁用智以害夫义是以情有所蔽而憧憧耳艮其背则不自私矣行无事则不用智矣内外两忘非忘也一循乎理不是内而非外也要之圣人之喜怒大公而顺应天理之极也众人之喜怒自私而用智人欲之盛也忘怒则公观理则顺二者所以为自反而去蔽之方也张子之于道固非后学所敢议然意其强捰力取之意多涵泳完飬之功少故不能无疑于此程子以是发之其防深哉】　　伊川先生答朱长文书曰圣贤之言不得已也葢有是言则是理明无是言则天下之理有阙焉如彼耒耜陶冶之器一不制则生人之道有不足矣圣人之言虽欲已得乎然其包涵尽天下之理亦甚约也【长张丈反　朱长文字伯源苏州吴县人年未冠举嘉祐四年进士乙科以病足不肻试吏筑室乐圃坊著书阅古吴人化其贤元祐中起教授于乡召为太学博士迁秘书省正字元符初卒柄曲木曰耒耒端刃曰耜耜本金易斵木为耜谓斵木为受耜之处也周礼车人职云车人为耒庛长尺有一寸中直者三尺有三寸上勾者二尺有二寸郑元读庛为刺刺音七赐反刺谓耒下前曲接耜者贾公彦云耒靣谓之庛又云耒若今曲柄锨又匠人云耜广五寸其庛亦广五寸古者耜一金二耜为耦二人各执一耜为耦若长沮桀溺耦而耕至汉耜岐头两金象古之耦耕用牛引也朱子曰耜即今之铧鍫铧胡反鍫七消反耒乃铧柄叠山谢氏曰耒耜今谓之犁曲木在上俗名犁冲即耒也斵削二片在下以承铁二片俗呼犁壁即耜也考工记攻金之工六筑冶鳬桌段桃而冶氏为杀矢抟埴之工二陶旊而陶人为甗今槩以为金工甄工之通称　此见圣人有不能已于言之理非其好为文章以表见于后世也】后之人始执卷则以文章为先平生所为动多于圣人然有之无所补无之靡所阙乃无用之赘言也不止赘而已既不得其要则离眞失正反害于道必矣【赘音惴　无益之言为赘如人身赘肬也此以见后人之于言皆可已而不己非惟不足以明理而且将有害于道也】来书所谓欲使后人见其不忘乎善此乃世人之私心也夫子疾没世而名不称焉者疾没世无善可称云尔非谓疾无名也名者可以厉中人君子所存非所汲汲【此因朱长文书中有不忘乎名之意故特辩之　或云此文乃明道所作】　内积忠信所以进德也择言笃志所以居业也【干九三文言传内积忠信是知之尽其实者择言笃志是行之尽其实者不知则德固无由而进知之而不实有以行之则亦无以有之于已而守之而不失也朱子曰一言一动必忠必信是积也择言即修省言辞笃志即立诚诚即上文忠信但诚是自然实者忠信是做工夫实者徳是得之于心业是见之于事徳欲日进业欲始终不易居是存而不失之意　朱子曰此节言其大纲下文则详其始终工夫之序又曰伊川解修辞立诚作择言笃志説得来寛不如明道所言修其言辞正为立已之诚意更精】知至至之致知也求知所至而后至之知之在先故可与几所谓始条理者知之事也【至谓进之极处也知之而必求所以至乎其极是至之也几者动之防事之先见者也可与几谓未至乎其极先见夫事几自能向往而精进也　此明进徳之事】知终终之力行也既知所终则力进而终之守之在后故可与存义所谓终条理者圣之事也【终即居之归宿处也知之而终保守不失是终之也义者事事物物之宜存者守而不失也　此明居业之事】此学之始终也【易传下同　结上文】　君子主敬以直其内守义以方其外敬立而内直义形而外方义形于外非在外也【坤六二文言传朱子曰敬以直内者持守之事义以方外者讲学之功直是直上直下胸中无纎毫委曲方是割截方正之意又曰须先敬以直内然后能义以方外】敬义既立其徳盛矣不期大而大矣徳不孤也【朱子曰徳是工夫已到实有得于已者敬义皆立然后徳不孤二者阙其一则不可行便是孤易本论六二之德言人占得此爻若直方大则不习而无不利夫子遂以敬解直以义解方以不孤解大字敬而无义则作事出来必错了只义而无敬则无本何以为义皆是孤也须是敬义立方不孤】无所用而不周无所施而不利孰为疑乎【朱子曰施之事君则忠于君事亲则悦于亲交朋友则信于朋友皆不待习而无一之不利也】　动以天为无妄动以人欲则妄矣无妄之义大矣哉【以上无妄卦传震下干上为无妄震动也干天也故曰动以天】虽无邪心苟不合正理则妄也乃邪心也【此释匪正有之意不合正理谓匪正也正即彖辞利贞之贞则妄也二句释有意盖不正则为过正则虽不幸而遇灾之来亦顺受其正而不足以为患矣朱子曰此亦兼动静而言之也如燕居独处时物有来感理所当应而此心顽然固执不动及应事接物处理当如彼而我之所以应之者乃如此二者皆为不合正理葢未必其尽出于有意之私也但为不见义理之当然遂陷于不正耳如贤者过之其心岂尝有邪却不合正理佛氏亦然又曰如王安石便有邪心夹杂】既巳无妄不宜有往往则妄也【此释不利有攸往之意往谓私意之营为也盖既已无妄则但当循其实理之自然以聴祸福之自来不可有苟得幸免之心以往而求之也】故无妄之彖曰其匪正有不利有攸往【所景反过也灾也以上无妄彖辞传】　人之蕴蓄由学而大在多闻前古圣贤之言与行考迹以观其用察言以求其心识而得之以畜成其德【行去声　大畜象传多闻前古圣贤之言与行总言君子之学考迹二句所以就多闻句而申明之也识而得之以畜成其德所谓人之蕴蓄由学而大者也　杨氏曰君子多识前言往行非徒资闻见而已所以畜徳也畜德则所畜大矣世之学者夸多闘靡以资闻见而已亦乌用学为哉】　咸之象曰君子以虚受人传曰中无私主则无感不通以量而容之择合而受之非圣人有感必通之道也【朱子曰人能克去己私则心无私主而物来能应有感必通也以量谓随我量之大小以容之择合谓择其见之合于我者而受之皆谓不虚也】其九四曰贞吉悔亡憧憧往来朋从尔思曰感者人之动也故咸皆就人身取象四当心位而不言咸其心感乃心也感之道无所不通有所私系则害于感通乃有悔也圣人感天下之心如寒暑雨无不通无不应者亦贞而已矣贞者虚中无我之谓也【乃有叶本吕本并作所谓今从易传　九三咸其股九五咸其脢九四脢之下股之上故曰当心位不言咸其心者心无不该不可以位言也问本义云贞者正而固与此不同何也朱子曰凡解经只须依训诂説字如贞字作正而固细玩自有味解得此则虚中无我亦在其中林次崖曰贞者尽吾所感之道不必人之应也惟不必人之应则心无私系而无物不感无感不应故吉而悔亡又曰贞只是往来付之无心以憧憧往来对看便见】若往来憧憧然用其私心以感物则思之所及者有能感而动所不及者不能感也以有系之私心既主于一隅一事岂能廓然无所不通乎【则思之思宋本作心　朱子曰往来是感应常理憧憧只加一忙迫之心方往时又便要来方来时又便要往犹言助长正心相似如正其谊便欲谋其利明其道便欲计其功又如乍见孺子入井此心方怵惕欲救又思内交要誉便是憧憧之病又曰廊然大公则无憧憧之患矣物来顺应则无朋从尔思之失矣林次崖曰憧憧往来思也朋则思之所及者以其思之所及故从而目之曰朋犹云朋党也　朱子曰圣人未尝不教人思只是不可憧憧这便是私了感应自有个自然底道理何必思他若是义理自不可不思又曰伊川説感通处未尽往来自当还他有自然之理看夫子説日往月来寒往暑来意自分明】　君子之遇险阻必自省于身有失而致之乎有所未善则改之无歉于心则加勉乃自修其德也【蹇象曰君子以反身修徳有失而致之乎乃自省之辞所谓反身也有所未善二句正是君子修德处　此教人以处艰阻之道】　非明则动无所之非动则明无所用【丰初九离下震上为丰离为火明也震为雷动也初九明之始九四动之始宜相须以成其用者故于此合而言之叶氏曰知行相须不可偏废非知之明则动将安之如目盲之人动则不知所之也非行之力则明亦无所用如足痿之人虽有见焉亦不能行矣　朱子曰见善明是平日功夫用心刚是临时决断二者皆不可阙而当以平日功夫为先不然则其所动者未必不为狂妄激发过中之行矣】　习重习也时复思绎浃洽于中则説也【重平声复扶又反説音恱　陆氏曰绎如绎丝谓穷其端绪朱子曰程子虽但言习于思然事不思则无以行之而欲行亦不能外于思二者自不可分説】以善及人而信从者众故可乐也【乐音洛下同】虽乐于及人不见是而无闷乃所谓君子【经説下同　陈氏曰不见是而无闷出易干文言传言不见是于人而无闷于心引以解不知不愠甚切朱子曰为学之初固已不求人知然犹有时为所动至此方真能无闷也】古之学者为己欲得之于已也今之学者为人欲见知于人也【以上二条説并见论语朱子曰以为己事之所当然而为之则虽甲兵钱谷笾豆有司之事皆为己也以其可以求知于世而为之则虽割股庐墓敝车羸马亦为人耳善乎张子敬夫之言曰为己者无所为而为者也此其语意之深切有前贤所未发者学者以是而自肖焉则有以察乎善利之间而无毫髪之差矣陈氏曰此便是义利之分】　伊川先生谓方道辅曰圣人之道坦如大路学者病不得其门耳得其门无逺之不可到也求入其门不由于经乎【到上吕本无可字　方道辅名元宷莆田人仕终宣义郎威武军节度推官此言求道必由于经】今之治经者亦众矣然而买椟还珠之蔽人人皆是经所以载道也诵其言辞解其训诂而不及道乃无用之糟粕耳【诂古通作故顔师古以后人改作诂为失眞　买椟还珠见韩子外储説左上篇训诂者尔雅有释诂释训释诂者释古今之异辞释训者辩物之形貌椟喻言辞训诂珠喻道糟粕见前　此言治经须知求道】觊足下由经以求道勉之又勉异日见卓尔有立于前然后不知手之舞足之蹈不加勉而不能自止矣【觊音记　手帖　此一节勉道辅以由经求道异日以下则其得之之騐也】明道先生曰修辞立其诚不可不子细理防言能修
