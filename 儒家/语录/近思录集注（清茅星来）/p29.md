<!-- { "loadSidebar": true } -->
　　絶圣弃知有欲屏去思虑患其纷乱则须坐禅入定如眀鉴在此万物毕照是鉴之常难为使之不照人心不能不交感万物难为使之不思虑【此一节总以见思虑不能无之意絶圣弃知见老子道徳经上篇坐禅入定见佛书】若欲免此惟是心有主如何为主敬而已矣有主则虚虚谓邪不能入无主则实实谓物来夺之【此一节所以示学者以有思虑而不至于纷乱之道也或问程子言有主则实此又言有主则虚何也朱子曰此只是有主于中外邪不能入自其有主于中言之则谓之实自其外邪不入言之则谓之虚又曰有主则实指理而言无主则实指私欲而言】大凡人心不可二用用于一事则他事更不能入者事为之主也事为之主尚无思虑纷扰之患若主于敬又焉有此患乎【焉于防反　此又以常情言之见心之不可无主以明上文有主则虚邪不能入之意心用于一事他事更不能入凡人类然但若心在此事或为此　所牵扰便无复湛然虚明之体此又不可以不审耳　朱子曰或谓主一主事不同恐亦未然盖无事则湛然安静而不骛于动有事则随事应变而不及乎他是所谓主事者乃所以为主一者也若有所系恋则必有事已过而心未忘身在此而心在彼者与主一无适非但不同直是相反愚按朱子谓主事即所以为主一与程子説小异盖程子从常情之主事言之则主事与主一有别朱子直就主事之正理言之则主事即所以为主一二説虽异而其实相发明也】所谓敬者主一之谓敬所谓一者无适之谓一且欲涵泳主一之义不一则二三矣至于不敢欺不敢慢尚不愧于屋漏皆是敬之事也【此节释敬字之义以及其事也不敢欺以内而言不敢慢以外而言不愧屋漏又兼内外而言之也朱子曰无适者持守得定不驰骛走作之意耳无适即是主一主一即是敬非无适之外别有主一主一之外又别有敬也问应此事未毕复有一事至则当何如曰须是一事毕又理防一事亦无杂然而应之理但甚不得已则权其轻重可也陈北溪曰无事时心常在这里不走作固是主一有事时心主着这个事更不把别个事来参揷也是主一　真西山曰周子主静之言程子主一之训皆其为人最切者也而朱子又丁宁反覆之学者诚于是而知勉焉戒于思虑之未萌谨于事物之既接无少间防则徳全而欲泯矣】　严威俨恪非敬之道但致敬须自此入【朱子曰整齐严肃亦是如此】　舜孳孳为善若未接物如何为善只是主于敬便是为善也以此观之圣人之道不是但黙然无言【主于敬则恶念无从而入故曰便是为善朱子曰程子未接物时之论尤能发明孟子言外之意学者所当深念也然程子又尝言不独财利之利凡有利心便不可如作一事须求自家穏便处皆利心也如此则善利之间相去毫髪苟辨之不明其不反以利为善者鲜矣此大学之道所以虽以诚意正心为重而必以致知格物为先也】　问人之燕居形体怠惰心不慢者可否【遗书慢下无者字】曰安有箕踞而心不慢者昔吕与叔六月中来缑氏间居中某尝窥之必见其俨然危坐可谓敦笃矣学者须恭敬但不可令拘迫拘迫则难久也【踞居御反缑居侯反间音闲敦下杨本无笃字久下一本无也字也遗书作矣　箕踞申两足以手据膝形如箕也汉书张耳传作箕倨曲礼坐母箕缑氏宋县名属河南府熙宁五年省偃师入缑氏八年复置偃师县省缑氏为镇尹和靖曰尝亲闻此乃谓刘质夫也　薛敬轩曰古人衣冠伟博皆所以庄其外而肃其内也后人服一切简便短窄之衣起居动静惟务安适所以流为轻佻浮薄不可救药也】　思虑虽多果出于正亦无害否伊川曰且如在宗庙则主敬朝廷主荘军旅主严此是也如发不以时纷然无度虽正亦邪【吕与叔患思虑纷扰程子告以主于敬则自然不纷扰因又以此为问而程子语之如此敬以事言庄以容言严以法言三者亦非截然分属盖程子特各就其重者言之耳】　蘓季明问喜怒哀乐未发之前求中可否【蘓季明名昞武功人亦横渠门人而卒业于程氏者元祐末吕进伯荐其徳性纯茂强学笃志自布衣召为博士后坐上书邪党窜鄱阳】曰不可既思于喜怒哀乐未发之前求之又却是思也既思即是已发本注思与喜怒哀乐一般才发便谓之和不可谓之中也【乐音洛　朱子曰程子才思即是已发一语能发明子思言外之意盖言不待喜怒哀乐之发但有所思即是已发此意已极精防説到未发界至十分尽头不可以有加矣】又问吕学士言当求于喜怒哀乐未发之前如何【吕学士谓与叔但按与叔于元祐中为太学博士秘书省正字未尝为学士疑学字乃博字之譌今中庸辑略作博士】曰若言存养于喜怒哀乐未发之前则可若言求中于喜怒哀乐未发之前则不可【胡敬斋曰学者做工夫不可太过太过反成助长如与叔所谓求见未发之中执而弗失亦是太过处虽横渠不免此病如曰不舍其虚明善应之体之类是也　罗豫章令李延平静坐中看喜怒哀乐未发时作何气象李先生谓此意不惟于进学有力亦是养心之要陆氏曰朱子言敬毎云略绰提撕盖惟恐学者下手过重不免急迫之病故于延平观喜怒哀乐未发一语虽悔其始之辜负而服膺之然于观之一字则到底不敢徇见于答刘淳叟诸书至观心説一篇极言观之病虽指佛氏而言而延平之言不能无病亦在其中此用力于敬者所不可不知也】又问学者于喜怒哀乐发时固当勉强裁抑于未发之前当如何用功曰于喜怒哀乐未发之前更怎生求只平日涵养便是涵养久则喜怒哀乐发自中节【强区两反中去声　问未发时当以理义涵养朱子曰未发时着理义不得才知有理有义便是已发当此时有理义之原未有义理条件只一个主宰严肃便是涵养工夫】曰当中之时耳无闻目无见否曰虽耳无闻目无见然见闻之理在始得【朱子曰程子耳无闻目无见之答以下文若无事时须见须闻之説参之其误必矣盖未发之时但为未有喜怒哀乐之偏耳若其目之有见耳之有闻则当愈益精明而不可乱岂若心不在焉而遂废耳目之用哉】贤且説静时如何曰谓之无物则不可然自有知觉处【朱子曰无物字恐当作有物字愚按粹言作有物】曰既有知觉却是动也怎生言静【朱子曰此语恐説得太过若云知寒觉暖便是知觉已动今未曾着于事物但有知觉在何妨其为静不成静坐便只是瞌睡也】人説复其见天地之心皆以谓至静能见天地之心非也复之卦下面一画便是动也安得谓之静【此承上既有知觉怎生言静之意而言非以徴喜怒哀乐未发至静之时也朱子乃谓于易卦当为纯坤不为无阳之象而不得以复之一阳已动为比盖误以此为言喜怒哀乐之未发故耳】或曰莫是于动上求静否曰固是然最难释氏多言定圣人便言止所谓止如为人君止于仁为人臣止于敬之类是也易之艮言止之义曰艮其止止其所也人多不能止盖人万物皆偹遇事时各因其心之所重者更互而出才见得这事重便有这事出若能物各付物便自不出来也【便言止下近本无所谓止三字今照遗书及宋本增　释氏为释迦之教者定即前所谓坐禅入定是也万物如喜怒哀乐之类皆是更互而出如或喜或怒或哀或乐是也盖人万物皆备无所偏倚随感而应各当其可便是止其所也若心有偏重则因物而迁所以人多不能止也　朱子曰止于仁敬者静也欲止于仁与敬者便是动一动一静循环无端】或曰先生于喜怒哀乐未发之前下动字下静字曰谓之静则可然静中须有物始得这里便是难处学者莫若且先理防得敬能敬则知此矣【问静中有物者何朱子曰只太极也又曰此即坤中不能无阳到动处却是复只将十二卦排便见朱子曰未发之时必有事焉是乃所谓静中之知觉复之所以见天地之心也及其已发随事观省是则所】
