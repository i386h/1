<!-- { "loadSidebar": true } -->
　　又见得别【长张丈反别皮裂反　此即论语温故知新之意然必于一经理防已到然后再理防一经若徒循环泛涉非根柢务实之学也】　如中庸文字辈直须句句理防过使其言互相发明【中庸文字辈凡诗书论孟之文皆是必言中庸者葢古圣贤之书无非发明中庸之道故必于此见之明而后于事事物物之宜无往不当其可以之读他书亦易为力如前程子所言读春秋以中庸为凖是也句句理防过则触处洞然无所疑滞自有以见夫不偏不易之道随在具足无少欠缺融防贯通不拘所读何书而无往非中庸之道之所在矣游定夫读西铭涣然不逆于心曰此中庸之理亦此意也】　春秋之书在古无有乃仲尼所自作惟孟子能知之非理明义精殆未可学先儒未及此而治之故其説多凿【治平声　郑渔仲曰有未经夫子笔削之春秋有已经夫子笔削之春秋孔颍逹曰春秋之名无所经见惟昭公二年晋韩起来聘见鲁春秋晋语司马侯对悼公曰羊舌肸习于春秋悼公使传其太子楚语申叔时论傅太子之法亦云教之以春秋由此观之是周之典礼不存惟鲁春秋为列国所重皆在夫子未修之前旧有春秋之目乃周公伯禽以来上自天子下至列国无不备载皆周之盛时为先王之典章此杜预所谓周之旧典礼经是也今汲冢语亦有鲁春秋记鲁献公十七年事诸如此类皆夫子未生之前未经笔削之春秋惟孟子所谓诗亡然后春秋作此鲁史记东迁以后事已经笔削之春秋也然则是书乃从来所有夫子特取而笔削之耳此言在古无有者亦就其修后言之见其取义精奥非他人所得与也朱子曰后儒学未至各以己意揣测正横渠所谓非理明义精而治之故其説多凿是也惟伊川以为经世之大法得其防矣然其间极有难体防处不若存取胡文定本与后来看纵未能尽得之然不中不逺矣】　心中有所开即便劄记不思则还塞之矣更须得朋友之助一日间朋友论著则一日间意思差别须日日如此讲论乆则自觉进也【劄竹洽反着直酌反差初卖反别皮列反　劄牋劄也劄记谓以牋劄记之也差较也较畧也　按叶本此条在前第二十一条以来新意下今从宋本及杨本正之心中下一本有苟字朋友之助下叶本无一日问朋友论著则八字　以上并横渠语】

　　近思録集注卷三
<子部,儒家类,近思录集注>
　　钦定四库全书
　　近思録集注卷四
　　归安茅星来撰
　　存养【存养谓存心养性也此与第五卷皆大学诚意正心修身功夫也而此卷则以涵养于平日者言之凡七十条西山真氏曰大舜十六字开万世心学之源后之圣贤更相授受虽若不同然大扺教人守道心之正而遏人心之流耳孟子于仁义之心则欲其存而不放本心欲其勿丧赤子之心欲其不失凡此皆所谓守道心之正也易言惩忿窒欲孔子言克己大学言好乐忧患则不得其正孟子言寡欲以小体之养为戒以饥渴之害为喻凡此皆所谓遏人心之流也愚谓近思録此卷所以守道心之正第五卷所以遏人心之流】
　　或问圣可学乎濓溪先生曰可有要乎曰有请问焉曰一为要一者无欲也无欲则静虚动直静虚则明明则通动直则公公则溥明通公溥庶矣乎【通书　朱子曰一即所谓太极静虚明通即图之隂静动直公即图之阳动又曰心才虚便明明则道理透彻故通通者明之极也心才直便公公则自无物我之间故溥溥者公之极也静虚明通精义入神也动直公漙利用安身也又曰静虚动直便是隂阳明通公便是五行　朱子曰此章之防最为要切学者能深玩而力行之则有以知无极之真两仪四象之本皆不外乎此心而日用间自无别用力处矣又曰学者如何得无欲故伊川只説敬字庶几执捉得定有下手处】　伊川先生曰阳始生甚防安静而后能长故复之象曰先王以至日闭关【易传下同　至日冬至之日也关周礼司关注界上之门朱子曰一阳初复阳气甚微不可劳动故当安静以养防阳如人善端方萌正欲静以养之方能盛大饶双峯曰动者天地生物之心而安静者圣人裁成之道则政事云为之间凡可以扶阳抑隂而赞参化育者必将无所不用其至矣　愚按上章言纯一为学之要此又以善端发动处言之所以示学者操存省察之要而不可以其防而忽之者也盖上章以统体言此则又就其切要处言耳】　动息节宣以养生也饮食衣服以养形也威仪行义以养徳也推己及物以养人也【頥卦传上章言安静以养防阳此又歴示以养之之道见无时无处而不可以养亦无时无处而可以不养也】　慎言语以养其徳节饮食以养其体事之至近而所系至大者莫过于言语饮食也【頥象传慎言语节饮食象传语也真氏曰天地养万物圣人养贤以及万民功用至博大也而象传独以言语饮食为言者盖必已得其养而后可推以及人故也俞氏曰頥乃口颊之象故取其切于頥者言之充此言语之类则凡号令政教之出于己者皆所当慎而不可悖出充此饮食之类则凡财赋货税之入于上者皆所当节而不可悖入　此又就上条中举其至切要者言之】　震惊百里不防匕鬯临大震惧能安而不自失者惟诚而已此处震之道也【震惊百里二句震卦彖传文也下乃解其意匕以载鼎实升之于俎其形似毕而不两岐以棘木为之长二尺刋柄与末祭祀之礼先烹牢于镬既纳之鼎而加幂焉将荐乃举幂而以匕出之升于俎上鬯秬鬯之酒所以灌地而降神郑康成鬰人注云鬰鬯者筑鬰金煑之以和鬯酒鬯人注云秬鬯不和郁者则是郁者草名不和以郁者则直谓之鬯言其气调鬯也郑司农及孔颖达则云鬯是香草愚谓后郑为是杨氏曰震雷能惊百里而不能失匕鬯于主祭之手者盖执匕鬯以祭则一敬之外无余念一鬯之外无余物当是之时白刃前临猛虎后迫皆莫之觉故震雷惊百里亦莫之闻诚敬所至而惧有所忘也　上二条就处常言此则又就处变时言之】　人之所以不能安其止者动于欲也欲牵于前而求其止不可得也故艮之道当艮其背所见者在前而背乃背之是所不见也止于所不见则无欲以乱其心而止乃安【艮彖辞朱子曰人之四肢百骸皆能动作惟背不能动止其背是止于所当止之所　据彖传艮其止止其所也自解得分晓程子谓止于所不见恐如此説费力愚按王弼谓背者无见之物无见则自然静止程子之説盖本于此】不获其身不见其身也谓忘我也无我则止矣不能
