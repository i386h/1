<!-- { "loadSidebar": true } -->
　　濓溪先生曰君子干干不息于诚然必惩忿窒欲迁善改过而后至干之用其善是损益之大莫是过圣人之防深哉【朱子曰其字难通疑当作莫字今从之　朱子曰干干不息于诚便是修徳之事惩忿窒欲是损卦大象迁善改过是益卦大象修徳者必须如此而后能至于成徳又曰是者指去恶进善而言盖干之体干干不息而其用则莫善于去恶进善也损益二卦大义亦莫过于此圣人作易之防意深矣　朱子曰学者于日用应接思虑隐微之间一一加察其善端之发慊于吾心而合于圣贤之言则勉厉而力行之其邪志之萌愧于吾心而戾于圣贤之训则果决而速去之总不使有顷刻悠悠意态则为学之本立矣】吉凶悔吝生乎动噫吉一而已动可不慎乎【通书　吉凶悔吝句见易繋辞下传朱子曰四者一善而三恶故人之所值福常少而祸常多不可不谨问上文所言皆自修之事此忽言动何也曰所谓惩忿窒欲迁善改过皆动上有此等过失须于方动之时审之则无凶悔吝周子所以再言动也】濓溪先生曰孟子曰养心莫善于寡欲予谓养心不止于寡而存耳盖寡焉以至于无无则诚立明通诚立贤也明通圣也【遗文　见与张宗范养心亭説朱子曰诚立谓实体安固明通则实用流行立如三十而立之立通则不惑知命而郷乎耳顺矣　仇氏曰孟子言寡欲从初学言之也周子言无欲从成徳言之也叶氏不察以孟子指欲之不可无者故只云寡周子指欲之不可有者故必言无殊不知声色货利人心不可有之欲正由耳目口鼻人心不可无之欲不能节制以至于此也其为欲无有二也孟子亦正欲渐次克治归于无欲而后已非谓欲不可无但可寡也黄勉斋曰寡欲固善矣然非真知夫天理人欲之分则何以施其克治之功哉故格物致知又所以为寡欲之要学者之所当察也】　伊川先生曰顔渊问克己复礼之目夫子曰非礼勿视非礼勿听非礼勿言非礼勿动四者身之用也由乎中而应乎外制于外所以养其中也【朱子曰由中应外是推本视听言动四者皆由中而出盖泛言其理如此耳非谓从里面做工夫也制外养中方是説做工夫处问克己工夫在内此言制于外何也曰制却在内又问此但説仁之体而不及用曰制于外便是用】顔渊请事斯语所以进于圣人后之学圣人者宜服膺而勿失也因箴以自警【箴与鍼通俗作针箴以鐡为之所以治病者也故有所警戒以自治其病者谓之箴服膺勿失説见中庸以上二节言所以作箴由也乃四箴之序问明知其不当视而自接乎目明知其不当听而自接乎耳则将如何朱子曰视与见异听与闻异非礼之色虽过乎目在我不可有视之之心非礼之声虽过乎耳在我不可有听之之心】视箴曰心兮本虚应物无迹操之有要视为之则蔽交于前其中则迁制之于外以安其内克己复礼久而诚矣【内叶奴大切矣叶于礼切　陈氏曰心之体本自虚明而其用则随物而应无有形迹也操而存之之要以视为准则而已盖物欲之蔽交接于前则心随之以迁故必制之于外使凡有非礼者不得以接于吾目而此心虚明之体自安而无所摇矣如是乃所以克己而复礼也至于用力之久无有间防则自然诚实不待勉强乃所谓仁也辅庆源曰人之视最在先遇不当视者才起一念要视他便是非礼故当以视为操心之则薛氏曰所谓蔽者非只谓非礼之色凡见一切可好之物目逐之而动者皆是问制之于外以安其内却似与克伐怨欲不行相似朱子曰克己工夫其初亦须着禁制始得到纯熟后私意自渐消磨去矣　愚按首二句以心之本然者而言蔽交于前二句则物欲累之而失其本然也制之于外句以功之当然者而言久而诚句则功夫之尽而各得其所当然也制之于外谓非礼勿视也内指仁而言蔡氏曰始而克复有以用吾力久而诚则私欲净尽表里一贯自无所容其力矣】听箴曰人有秉彞本乎天性知诱物化遂亡其正卓彼先觉知止有定闲邪存诚非礼勿听【知诱物化本乐记知诱于外物至而人化物语沈诚庵曰人有秉彞二句是大概説知字方从听上来盖声一入于耳则吾心之知遂为所诱而与物俱化矣亡其正者亡其秉彝之天性也知止有定声来自觉善恶此心作得主宰不能诱之也　朱子曰视是将这里底引将去所以云以安其内听是听得外面底来所以云闲邪存诚又曰物至则智足以知之而有好恶这是自然如此到好恶无节于内知诱于外方始不好去胡云峯曰眼在前不正之色只是前一面来故云蔽交于前其中则迁耳在两旁不正之声左右前后皆可来故曰知诱物化遂亡其正目之明在外故当制之于外以安其内耳之聪在内故惟在内者知止有定乃可耳】言箴曰人心之动因言以宣发禁躁妄内斯静专矧是枢机兴戎出好吉凶荣辱惟其所召伤易则诞伤烦则支已肆物忤出悖来违非法不道钦哉训辞【好如字叶去声易道并去声　宣布也发发言也矧况也枢戸枢机弩牙户之阖辟由于枢弩之张弛由于机人之吉凶荣辱由于言故以为比易繋辞上传所谓言行君子之枢机是也戎兵也好善也惟口出好兴戎见书大禹谟篇道言也非法不道见孝经卿大夫孝章训辞即指非法不道句而言　朱子曰人心之动八句是就身上谨伤易则诞四句是当谨于接物间都説得周徧辅氏曰躁属气妄属欲不为气所动故静不为欲所分故专沈诚庵曰易烦之病在已故支诞以损其徳肆悖之病及人故违忤以反乎已吕泾野曰如在官言官在朝言朝或言及之而不言言未及之而言未见顔色而言皆是非礼处推此类可见胡云峰曰易是轻言烦是多言肆是放言悖则纯乎不善矣朱子以为是四项病而诸家只解归躁妄二字非矣】动箴曰哲人知几诚之于思志士厉行守之于为顺理则裕从欲惟危造次克念战兢自持习与性成圣贤同归【行去声　文集　几犹几善恶之几惟哲人有以知之而念虑所动必一于善而无有不实也若志士则当于其行而厉之而凡有所动作必一于善而无敢有失也克能也克念书多方篇所谓惟狂克念作圣也战兢诗小旻篇所谓战战兢兢也战战恐惧兢兢戒谨克念战兢并承造次言言虽造次之顷而克念战兢不敢有忽也克念以诚于思言战兢自持以守于为言圣性之也谓哲人贤习之也谓志士及其成功一也故曰同归　朱子曰哲人只于思虑间便见得当为与不当为志士须于事为己着方见得又曰思是动之防为是动之着便该动之精粗盖思于内不可不诚为于外不可不守又曰顺理则裕二语是最要处此是生死路头陈氏曰循天理之公则无馁于中故裕逐人欲之私则易陷于下故危愚按非礼不动便是顺理从欲则非礼而动矣礼者理而已从欲惟危以上见动之不可不谨也造次克念二语乃为学者言所以存理遏欲工夫也克念则动于心者无不实战兢则动于身者无不谨内外交致其力也陈定宇曰商书曰兹乃不义习与性成此伊尹之言本谓习于恶而与性成者程子引用此句则言习于善而与性成者此性字盖以气质之性言与上文本乎天性之性不同】　复之初九曰不逺复旡祗悔元吉传曰阳君子之道故复为反善之义初复之最先者也是不逺而复也【明道曰只与底通用至也俞氏曰初居震动之始方动即复故曰不逺而复】失而后有复不失则何复之有唯失之不逺而复则不至于悔大善而吉也【惟圣人本非有失自无有复下此则不能以无失但复之有逺近不同耳失之而复自不能无悔惟未逺而复故不至于悔乃元吉也　此以上明初爻所以为复之不逺而不至于悔者也】顔子无形显之过夫子谓其庶几乃无祗悔也过既未形而改何悔之有【子曰顔氏之子其殆庶几乎见繋辞上传形显谓形之显著也敬轩薛氏曰不善之端不待应物而后见如静中一念之薄即非仁一念之贪即非义一念之慢即非礼一念之诈即非信君子所以贵慎独也】既未能不勉而中所欲不逾矩是有过也然其明而刚故一有不善未尝不知既知未尝不遽改故不至于悔乃不逺复也【中去声此以上因繋辞上传夫子之言而释之以见必如顔子之明且刚而后能是有不逺之复也以上初九爻传】学问之道无他也惟其知不善则速改以从善而已【易传下同知不善明也速改以从善刚也此三句初九象传尹起莘曰仲虺善成汤之徳以从谏弗咈改过不吝为】
