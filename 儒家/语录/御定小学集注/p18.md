<!-- { "loadSidebar": true } -->
　　右广敬身【李氏曰首十六章广心术之要次四章广威仪之则次三章广衣服之制及饮食之节后十三章通论为学之道】

　　御定小学集注卷五
<子部,儒家类,御定小学集注>
　　钦定四库全书
　　御定小学集注卷六
　　外篇
　　善行第六【此篇纪汉以来贤者所行之善行以实立教眀伦敬身也凡八十一章】
　　吕荣公名希哲字原眀申国正献公之长子正献公居家简重寡黙不以事物经心而申国夫人性严有法虽甚爱公然教公事事循蹈规矩【正献公名公着字晦叔相宋封申国公简简要重重厚寡省事黙慎言也事物谓外事外物经犹萦也蹈犹行也规矩喻礼度事事依循礼度而行下文所言是也】甫十岁祁寒暑雨侍立终日不命之坐不敢坐也日必冠带以见长者平居虽甚热在父母长者之侧不得去巾袜防袴衣服唯谨【防音篆○甫始祁大防绕也防袴所以纒绕袴管者亦谓之偪首之巾足之袜胫之防袴身之衣服皆不得去谨则又加整饬矣】行歩出入无得入茶肆酒肆市井里巷之语郑卫之音未尝一经于耳不正之书非礼之色未尝一接于目【郑卫二国名其音淫熊氏曰足不妄行耳不妄听目不妄视】正献公通判颍州欧阳公适知州事焦先生千之伯强客文忠公所严毅方正正献公招延之使教诸
　　子诸生小有过差先生端坐召与相对终日竟夕不与之语诸生恐惧畏服先生方畧降辞色【欧阳公名修字永叔諡文忠焦先生名千之字伯强时寓欧阳公家诸子诸生皆谓荣公及其弟也端正也降犹舒也解也】时公方十余岁内则正献公与申国夫人教训如此之严外则焦先生化导如此之笃故公徳器成就大异众人公尝言人生内无贤父兄外无严师友而能有成者少矣【行成曰徳才成曰器】○吕荣公张夫人待制讳昷之之幼女也最钟爱然居常至微细事教之必有法度如饮食之类饭羮许更益鱼肉不更进也时张公已为待制河北都转运使矣【昷音温使去声○夫人荣公之妻待制官名讳即名也生曰名死曰讳钟聚更再益増也都转运使亦官名张公已贵显矣而示女子以俭约如此非特教子者所当法亦守官者所当法也】及夫人嫁吕氏夫人之母申国夫人姊也一日来视女见舍后有锅釡之类大不乐谓申国夫人曰岂可使小儿辈私作饮食坏家法耶其严如此【乐音雒○张待制吕正献公皆鲁叅政宗道之壻】○唐阳城为国子司业引诸生告之曰凡学者所以学为忠与孝也诸生有久不省亲者乎眀日谒城还养者二十辈有三年不归侍者斥之【养去声○唐李氏王天下之号城字亢宗定州人谒告也斥逐也】○安定先生胡瑗字翼之患隋唐以来仕进尚文辞而遗经业苟趋禄利及为苏湖二州教授严条约以身先之虽大暑必公服终日以见诸生严师弟子之礼解经至有要义为诸生言其所以治已而后治乎人者学徒千数日月刮劘为文章皆傅经义必以理胜信其师说敦尚行实后为太学四方归之庠舍不能容【瑗音愿先去声口狠切为去声劘音磨傅音附行去声○条教条约约束以身先之谓躬行以率之要义即治人治己之道切到之意治己而后治人眀体适用之学也刮劘刮垢劘光也兼文行而言傅依也必以理胜不尚辞也信尊信也安定后为国子直讲四方学者归之故庠舍不能容】其在湖学置经义斋治事斋经义斋者择疏通有器局者居之治事斋者人各治一事又兼一事如治民治兵水利算数之类其在太学亦然【疏通谓才识眀逹有器局谓器局正大】其弟子散在四方随其人贤愚皆循循雅饬其言谈举止遇之不问可知为先生弟子其学者相与称先生不问可知为胡公也【饬音赤○循循雅正谨饬之貌言动皆雅饬故遇之则知其为安定弟子学者皆尊师故称先生则知其为安定】○眀道先生言于朝曰治天下以正风俗得贤才为本【风者上所化俗者下所习贤有徳者才有能者二者固治天下之本然得贤才斯可以正风俗则得贤才又正风俗之本也】宜先礼命近侍贤儒及百执事悉心推访有徳业充备足为师表者其次有笃志好学材良行修者延聘敦遣萃于京师朝夕相与讲眀正学【好行俱去声○悉尽也推访推求询访也延聘谓迎之以礼敦遣谓送之以礼萃聚京大师众也天子之都曰京师】其道必本于人伦眀乎物理其教自小学洒扫应对以徃脩其孝弟忠信周旋礼乐其所以诱掖激励渐磨成就之道皆有节序其要在于择善脩身至于化成天下自乡人而可至于圣人之道【渐音尖○诱之掖之使有进激之励之使无退渐之磨之使不苦其难皆所以成就之正学不出乎人伦物理而已洒扫应对以至周旋礼乐小学之教也诱掖激励渐磨成就之成其始也择善脩身以至化成天下大学之教也自乡人而至于圣人之道成其终也】其学行皆中于是者为成徳取材识眀逹可进于善者使日受其业择其学眀徳尊者为太学之师次以分教天下之学【行去声中去声○中于是谓合于小学大学之教也以成徳为师取才识之眀逹者受其教及学之既成上者使教国学其次以分教州县之学也此三节言择师之法】择士入学县升之州州賔兴于太学太学聚而教之岁论其贤者能者于朝【县谓县学州谓州学王制曰论定然后官之】凡选士之法皆以性行端洁居家孝悌有廉耻礼让通眀学业晓逹治道者【行去声○选亦择也此两节言择士之法朱子曰眀道论学制最为有本读之未尝不慨然发叹也】○伊川先生看详学制大槩以为学校礼义相先之地而月使之争殊非敎养之道请改试为课有所未至则学官召而教之更不考定髙下【伊川尝充崇政殿说书同孙觉等看详国子监条制相先犹相尚月使之争谓月有试以较其髙下是使之争竞也】制尊贤堂以延天下道徳之士镌解额以去利诱省繁文以専委任励行检以厚风敎及置待賔吏师斋立观光法如是者亦数十条【镌子全切解居隘切去上声行去声○制置也延待也镌谓刻定之解犹贡也额数也宋元丰中以利禄诱士国学解额増至五百人来者奔凑程子盖欲量留百人余四百分于州郡使士人各安乡土也省减也繁文吏牍之类师儒之官不责以小文所以専委任也行检为行谊名检待賔斋所以待行能可賔敬者吏师斋则通于治道可为吏之师法者居之观光谓观见国之盛徳光辉立观光法盖以处来学之士也】○蓝田吕氏乡约曰凡同约者徳业相劝【蓝田县名吕氏兄弟四人大中大防大约大临乡约与乡人约誓也劝勉也本注徳谓见善必行闻过必改能治其身能治其家能事父兄能教子弟能御童仆能事长上能睦亲故能择交游能守廉介能广施惠能受寄托能救患难能导人为善能规人过失能为人谋事能为众集事能解鬬争能决是非能兴利除害能居官举职业谓居家则事父兄教子弟待妻妾在外则事长上接朋友教后生御童仆至于读书治田营家济物如礼乐射御书数之类皆可为之非此之类皆为无益】过失相规【规犹戒也本注犯义之过六一曰酗博鬬讼二曰行止逾违三曰行不恭逊四曰言不忠信五曰造言诬毁六曰营私太甚不修之过五一曰交非其人二曰逰戏怠惰三曰动止无仪四曰临事不恪五曰用度不节】礼俗相交【本注谓婚姻丧葬祭祀之礼有徃还书问庆吊之节】患难相防【本注一曰水火二曰盗贼三曰疾病四曰死丧五曰孤弱六曰诬枉七曰贫乏】有善则书于籍有过若违约者亦书之三犯而行罚不悛者絶之【悛音铨○若及也悛改也絶之使不与约也】○明道先生教人自致知至于知止诚意至于平天下洒扫应对至于穷理尽性循循有序【格物致知所以求知所止诚意正心脩身齐家治国平天下所以求得所止洒扫应对小学之教也穷理即致知至于知止之事尽性即诚意至于平天下之事大学之教也循循有次序貌谓先习之于小学而后进之于大学而大学之教又自有其序也】病世之学者舍近而趋逺处下而闚髙所以轻自大而卒无得也【闚音窥○趋奔也闚犹阚也卒终也此学者之大病程子敎人循循有序盖病乎此矣吴氏曰行逺自近升髙自下学之序也自大小学之序言洒扫应对近者下者也穷理尽性髙者逺者也以大学之序言之格物致知诚意正心脩身非近而下者乎齐家治国平天下非髙而逺者乎】
　　右实立教
