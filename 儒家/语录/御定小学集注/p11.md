<!-- { "loadSidebar": true } -->
　　虞舜父顽母嚚象傲克谐以孝烝烝乂不格奸【嚚音银○蔡氏曰虞氏舜名也舜父号瞽瞍心不则徳义之经为顽母舜后母也口不道忠信之言为嚚象舜异母弟名傲骄慢也克能也谐和也烝进也乂治也格至也言舜不幸遭此而能和以孝使之进进以善自治而不至于大为奸恶也】○万章问曰舜往于田号泣于旻天何为其号泣也孟子曰怨慕也我竭力耕田共为子职而已矣父母之不我爱于我何哉【号平声旻音民共音恭○万章孟子弟子朱子曰舜往于田耕歴山时也仁覆悯下谓之旻天号泣于旻天呼天而泣也怨慕怨己之不得其亲而思慕之也于我何哉自责不知已有何罪耳非怨父母也】帝使其子九男二女百官牛羊仓廪备以事舜于亩之中天下之士多就之者帝将胥天下而迁之焉为不顺于父母如穷人无所归【为去声○朱子曰帝尧也史记云二女妻之以观其内九男事之以观其外又言一年所居成聚二年成邑三年成都是天下之士就之也胥相视也迁之移以与之也如穷人无所归言其怨慕迫切之甚也】天下之士悦之人之所欲也而不足以解忧好色人之所欲妻帝之二女而不足以解忧富人之所欲富有天下而不足以解忧贵人之所欲贵为天子而不足以解忧人悦之好色富贵无足以解忧者惟顺于父母可以解忧【好妻并如字○朱子曰孟子推舜之心如此以解上文之意言极天下之欲不足以解忧而惟顺于父母可以解忧孟子真知舜之心哉】人少则慕父母知好色则慕少艾有妻子则慕妻子仕则慕君不得于君则热中大孝终身慕父母五十而慕者予于大舜见之矣【少去声下同好去声○朱子曰常人之情因物有迁惟圣人为能不失其本心也艾美好也不得失意也热中躁急心热也言五十者舜摄政时年五十也五十而慕则其终身慕可知矣此章言舜不以得众人之所欲为已乐而以不顺乎亲之心为己忧非圣人之尽性其孰能之】○扬子曰事父母自知不足者其舜乎不可得而久者事亲之谓也孝子爱日【子名雄西汉人自知不足者舜虽已顺其亲而其心常若不足也爱日者惜此日之易过惧来日之无多而不得久事其亲也】○文王之为世子朝于王季日三鸡初鸣而衣服至于寝门外问内竖之御者曰今日安否何如内竖曰安文王乃喜及日中又至亦如之及莫又至亦如之【朝音潮竖音树○国君之适子曰世子内庭之小臣曰内竖御直日者】其有不安节则内竖以告文王文王色忧行不能正履王季复膳然后亦复初食上必在视寒暖之节食下问所膳命膳宰曰末有原应曰诺然后退【履音理上上声○不安节谓有疾不能循其起居饮食之常也履蹈地也复膳饮食安节也复初其忧解也在察也进食则察视寒暖之节如饭宜温羹宜热之类食毕而彻则问所食之多寡末犹勿也原再也谓所食之余不可再进也】○文王有疾武王不说冠带而养文王一饭亦一饭文王再饭亦再饭【说音脱养去声饭音反下同○武王文王之子】○孔子曰武王周公其达孝矣乎夫孝者善继人之志善述人之事者也【周公文王之子武王之弟朱子曰达通也言武王周公之孝乃天下之人通谓之孝也○志者事之未成者也继则续而成之事者志之已成者也述则循而行之】践其位行其礼奏其乐敬其所尊爱其所亲事死如事生事亡如事存孝之至也【朱子曰践犹履也其指先王也所尊所亲先王之祖考子孙臣庶也始死谓之死既葬则曰反而亡焉皆指先王也此皆继志述事之意也】○淮南子曰周公之事文王也行无専制事无由已身若不胜衣言若不出口有奉持于文王洞洞属属如将不胜如恐失之可谓能子矣【行去声胜音升下同奉音捧属音竹○淮南子汉淮南王刘安也奉持执物以进也能子能尽子道也余见明伦】○孟子曰曽子养曽晳必有酒肉将彻必请所与问有余必曰有曽晳死曽元养曽子必有酒肉将彻不请所与问有余曰亡矣将以复进也此所谓养口体者也若曽子则可谓养志也【养去声下同彻直列切下同亡音无复扶又切○朱子曰曽晳名点曽子父也曽元曽子子也曽子养其父每食必有酒肉食毕将彻去必请于父曰此余者与谁或父问此物尚有余否必曰有恐亲意更欲与人也曽元不请所与虽有言无其意将以复进于亲不欲其与人也此但能养父母之口体而已曽子则能承顺父母之志而不忍伤之也】事亲若曽子者可也【朱子曰言当如曽子之养志不可如曽元但养口体】○孔子曰孝哉闵子骞人不间于其父母昆弟之言【间去声○闵子骞孔子弟子名损胡氏曰父母兄弟称其孝友人皆信之无异辞者葢其孝友之实有以积于中而着于外故夫子叹而美之】○老莱子孝奉二亲行年七十作婴儿戏身着五色斑斓之衣尝取水上堂诈跌仆卧地为小儿啼弄雏于亲侧欲亲之喜【着音酌跌音迭仆音付○老莱子楚人也五色青赤黄白黒也仆僵倒也雏谓鸟雏吴氏曰恐父母见子之老而生悲感故为是以乐其心也】○乐正子春下堂而伤其足数月不出犹有忧色门弟子曰夫子之足瘳矣数月不出犹有忧色何也【瘳音抽○乐正姓子春名曽子弟子瘳愈也】乐正子春曰善如尔之问也善如尔之问也吾闻诸曽子曽子闻诸夫子曰天之所生地之所养惟人为大父母全而生之子全而归之可谓孝矣不亏其体不辱其身可谓全矣故君子顷步而不敢忘孝也今予忘孝之道予是以有忧色也【顷苦猥切亦作蹞亦作跬○大犹贵也一举足为顷再举足为步方氏曰不亏其体所以全其形不辱其身所以全其徳】一举足而不敢忘父母是故道而不径舟而不游不敢以先父母之遗体行殆一出言而不敢忘父母是故恶言不出于口忿言不反于身不辱其身不羞其亲可谓孝矣【道大路也径小路也游浮水也忿恨怒也由道而不由径由舟而不由水不敢以先父母之遗体行歴于危殆故也已之恶言不出于口故人之忿言不反于身忿言不反则不辱身不羞亲矣】○伯俞有过其母笞之泣其母曰他日笞子未尝泣今泣何也对曰俞得罪笞常痛今母之力不能使痛是以泣【伯俞姓韩名俞得罪谓他日得罪也伯俞之泣悲母力之衰耳】故曰父母怒之不作于意不见于色深受其罪使可哀怜上也父母怒之不作于意不见于色其次也父母怒之作于意见于色下也【见音现下同○故曰以下刘向论也意发于心色见于面】○公明宣学于曽子三年不读书曽子曰宣而居参之门三年不学何也【公明姓宣名曽子弟子】公明宣曰安敢不学宣见夫子居庭亲在叱咤之声未尝至于犬马宣说之学而未能宣见夫子之应宾客恭俭而不懈惰宣说之学而未能宣见夫子之居朝廷严临下而不毁伤宣说之学而未能宣说此三者学而未能宣安敢不学而居夫子之门乎【叱尺栗切咤丑亚切说音悦下同懈音戒○夫子谓曽子庭中庭也叱咤怒声也恭荘敬也俭节制也朝廷外庭也不毁伤谓不毁伤其下读书学文之事孝敬慈力行之事论语曰行有余力则以学文】○少连大连善居丧三日不怠三月不解期悲哀三年忧东夷之子也【少去声解音懈期音朞○此孔子之言三日亲始死时也怠惰也不怠如水浆不入口之类三月亲未葬时也解倦也不解如哀至则哭之类期周一年也悲哀如朝夕哭之类忧谓忧戚憔悴二子居丧如此非惟进于中国而且善于礼矣故孔子称而表之】○高子臯之执亲之丧也泣血三年未尝见齿君子以为难【见音现○子臯孔子弟子名柴无声出涕曰泣血见齿笑也】○顔丁善居丧始死皇皇焉如有求而弗得既殡望望焉如有从而弗及既葬慨然如不及其反而息【顔丁鲁人皇皇犹彷徨求谓求其亲望望仰思貌从谓从其亲慨感怅意息者待也待其反也皆不忍死其亲之至情也】○曽子有疾召门弟子曰启予足启予手诗曰战战兢兢如临深渊如履薄冰而今而后吾知免夫小子【夫音扶○朱子曰启开也曽子平日以为身体受于父母不敢毁伤故于此使弟子开其衾而视之诗小旻之篇战战恐惧兢兢戒谨临深恐坠履冰恐陷也曽子以其所保之全示门人而言其所以保之之难如此至于将死而后知其得免于毁伤也小子门人也语毕而又呼之以致反覆丁寕之意其警之也深矣范氏曰身体犹不可亏也况亏具行以辱其亲乎】○箕子者纣亲戚也纣始为象箸箕子叹曰彼为象箸必为玉杯为玉杯则必思逺方珍怪之物而御之矣舆马宫室之渐自此始不可振也【箕国名子爵也纣之诸父纣商王受也御用也振救也】纣为淫泆箕子谏纣不听而囚之人或曰可以去矣箕子曰为人臣谏不听而去是彰君之恶而自说于民吾不忍为也乃被髪佯狂而为奴遂隠而鼓琴以自悲故传之曰箕子操【泆音逸说音悦佯音羊○淫贪欲泆放荡如嬖妲已为酒池肉林之类囚拘系也传曰囚箕子以为奴彰著也佯诈也操琴曲也】王子比干者亦纣之亲戚也见箕子谏不听而为奴则曰君有过而不以死争则百姓何辜乃直言谏纣纣怒曰吾闻圣人之心有七窍信有诸乎乃遂杀王子比干刳视其心【争去声窍苦吊切刳音枯○王子比干亦纣诸父辜罪也何辜言无罪而被虐也刳剖也】微子曰父子有骨肉而臣主以义属故父有过子三谏而不听则随而号之人臣三谏而不听则其义可以去矣于是遂行【属音竹号平声○微国名子爵也纣庶兄属聨续也行所以存宗祀也】孔子曰殷有三仁焉【朱子曰三人之行不同而同出于至诚恻怛之意故皆不咈乎爱之理而有以全其心之徳也】○武王伐纣伯夷叔齐叩马而谏左右欲兵之太公曰此义人也扶而去之【伯夷叔齐孤竹君之二子叩马当马之前也兵犹杀也太公吕望也夷齐之谏曰以臣弑君可谓义乎故太公以为义人扶犹搊也】武王已平殷乱天下宗周而伯夷叔齐耻之义不食周粟隠于首阳山采薇而食之遂饿而死【武王处一时之大权二子守万世之大经各一义也】○衞灵公与夫人夜坐闻车声辚辚至阙而止过阙复有声公问夫人曰知此为谁夫人曰此蘧伯玉也公曰何以知之夫人曰妾闻礼下公门式路马所以广敬也夫忠臣与孝子不为昭昭信节不为防防惰行蘧伯玉衞之贤大夫也仁而有智敬于事上此其人必不以闇昧废礼是以知之公使人视之果伯玉也【辚音邻蘧音劬夫音扶为去声下同信音伸行去声闇音暗○衞国名灵公衞君名元阙君门蘧伯玉衞大夫名瑗下者下车以过也公门亦君门式说见敬身路大也君马曰路马大之也广敬推广其敬也昭昭显明也防防隠暗也忠臣之事君也如事亲孝子之事亲也如事天岂以人知而信节人不知而惰行乎】○赵襄子杀智伯漆其头以为饮器智伯之臣豫让欲为之报讐乃诈为刑人挟匕首入襄子宫中涂厠左右欲杀之襄子曰智伯死无后而此人欲为报讐真义士也吾谨避之耳【欲为之为去声讐音求七音比○襄子名无恤智伯名瑶皆晋大夫饮器或云饮酒之器或云溲溺之器未详孰是刑人有罪被刑而执役者匕首短劒也其首类七涂厠谓以泥涂墁溷厠之墙壁让之为此谋欲以杀襄子也左右谓襄子从者】让又漆身为癞吞炭为哑行乞于市其妻不识也其友识之为之泣曰以子之才臣事赵孟必得近幸子乃为所欲为顾不易邪何乃自苦如此让曰委质为臣而求杀之是二心也吾所以为此者将以愧天下后世之为人臣而懐二心者也【癞音頼哑倚下切为之之为去声易音异○为癞为哑而行乞欲人不识得以杀襄子也识谓识其形容一说谓识其志意在于报仇赵孟即襄子顾犹反也为所欲为谓杀襄子委质犹屈膝也即致身之意】后又伏于桥下欲杀襄子襄子杀之【让之死舍生取义也真可以愧天下后世之为人臣而懐二心者矣】○王孙贾事齐湣王王出走贾失王之处其母曰女朝去而晩来则吾倚门而望女暮出而不还则吾倚闾而望女今事王王出走女不知其处女尚何归【走去声女音汝下俱同○王孙姓贾名齐大夫湣王名地燕破齐王走莒为楚人淖齿所杀门谓家之门闾谓巷之门】王孙贾乃入市中曰淖齿乱齐国杀湣王欲与我诛齿者袒右市人从之者四百人与诛淖齿刺而杀之【淖音閙袒音但刺音戚○淖姓齿名齐相也袒右袒露右臂也从之谓袒右也】○臼季使过冀见冀缺耨其妻馌之敬相待如賔与之归言诸文公曰敬徳之聚也能敬必有徳徳以治民君请用之臣闻出门如賔承事如祭仁之则也文公以为下军大夫【使去声过平声耨乃豆切馌音叶○臼季晋大夫名胥臣文公晋君名重耳冀邑名缺人名却其姓也耘田曰耨野馈曰馌能敬则心存心存则理得故敬为徳之聚修已可以安百姓故曰徳以治民出门如賔承事如祭敬也以是为则而持守之则私意无所容而心徳全矣下军大夫官名】○公父文伯之母季康子之从祖叔【一无叔字】母也康子往焉防门而与之言皆不逾阈仲尼闻之以为别于男女之礼【父音府从去声防音委阈音域○公父文伯鲁大夫名歜其母敬姜也季康子亦鲁大夫名肥往谓往而见之也防开也阈门限也敬姜不逾阈而出康子不逾阈而入故曰皆不逾阈】○衞共姜者衞世子共伯之妻也共伯蚤死共姜守义父母欲夺而嫁之共姜不许作栢舟之诗以死自誓【共音恭下同○衞国名姜齐姓归共伯故曰共姜夫死不嫁义也夺谓夺其守义之志栢舟之诗曰之死矢靡他是以死自誓也】○蔡人妻宋人之女也既嫁而夫有恶疾其母将改嫁之女曰夫之不幸乃妾之不幸也奈何去之适人之道一与之醮终身不改不幸遇恶疾彼无大故又不遣妾何以得去终不听【其母女之母也酌而无酬酢曰醮葢婚礼賛者三酌壻妇而不酬酢也彼指夫大故谓恶逆妇人自称曰妾听犹从也】○万章问曰象日以杀舜为事立为天子则放之何也孟子曰封之也或曰放焉仁人之于弟也不藏怒焉不宿怨焉亲爱之而已矣【朱子曰放犹置也置之于此使不得去也万章疑舜何不诛之孟子言舜实封之而或者误以为放也藏怒谓藏匿其怒宿怨谓留宿其怨饶氏曰仁人之于弟虽有怒亦不藏之虽有怨亦不留之少间心便释然孟子曰亲之欲其贵也爱之欲其富也封之有庳富贵之也】○伯夷叔齐孤竹君之二子也父欲立叔齐及父卒叔齐让伯夷伯夷曰父命也遂逃去叔齐亦不肯立而逃之国人立其中子【中音仲○孤竹国名朱子曰伯夷以父命为尊叔齐以天伦为重】○虞芮之君相与争田久而不平乃相谓曰西伯仁人也盍往质焉乃相与朝周入其境则耕者让畔行者让路入其邑男女异路斑白者不提挈入其朝士让为大夫大夫让为卿二国之君感而相谓曰我等小人不可以履君子之庭乃相让以其所争田为闲田而退天下闻而归之者四十余国【芮儒遂切盍音合○虞芮皆国名西伯周文王也盍何不也质正也畔田界也】○曽子曰以能问于不能以多问于寡有若无实若虚犯而不校昔者吾友尝从事于斯矣【朱子曰校计校也友马氏以为顔渊是也顔子之心惟知理义之无穷不见物我之有间故能如此】○孔子曰晏平仲善与人交久而敬之【晏平仲齐大夫名婴程子曰人交久则敬衰久而能敬所以为善】
