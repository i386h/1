<!-- { "loadSidebar": true } -->
　　武德四年七月谏议大夫苏世长尝侍宴披香殿酒酣谓上曰此殿炀帝之所为耶上曰卿谏似直而实多诈岂不知此殿朕所为而谓之炀帝乎对曰臣实不知但见其华侈如倾宫鹿台非兴王之所为故也若陛下为之诚非所宜臣昔侍陛下于武功见所居宅仅蔽风当时亦以为足今因隋之宫室已极侈矣而又增之何以矫其失乎上深然之
　　臣若水通曰隋炀帝以侈宫室而亡唐宜鉴于殷矣夫既毁之而复蹈之是恶人之过侈而已则自肆焉而不知者何也语曰人虽至愚责人则明人虽至明恕已则昏岂谓是耶昏明之机天理人欲之主也可不戒哉是故唐髙祖虽悟世长之谏安能毁而焚之如毁隋之宫室者乎
　　唐太宗贞观七年十二月工部尚书叚纶奏征巧工杨思齐上令试之纶使先造傀儡上曰得巧工庶供国事卿令先造戱具岂百工相戒无作滛巧之意耶乃削纶阶
　　臣若水通曰傀儡木偶人戱也面目机发滛巧之尤者也月令曰母作滛巧以荡上心书曰工执艺事以谏纶为冬卿见其君之惑于巧犹当执艺事以谏况又逢君之恶乎孔子曰匹夫荧惑诸侯者罪当诛况天子乎太宗宜正其惑上之诛乃止于削阶则过矣岂太宗好侈之根犹在耶是故克伐怨欲之不行未可与其仁矣人主欲崇恭俭者当治其本焉
　　贞观十七年二月帝问褚遂良曰舜造漆器谏者十余人此何足谏对曰奢侈者危亡之本漆器不已将以金玊为之忠臣爱君必防其渐若祸乱已成无所复谏矣帝曰然朕有过卿亦当谏其渐朕见前世帝王拒谏者多云业已为之或云业已许之终不为改如此欲无危亡得乎
　　臣若水通曰奢侈者危亡之本而忠臣谏君必防其渐也谏造漆器舜以益圣象箸玉杯纣竟亡殷此遂良防渐之说与魏征十渐之规所以拳拳为太宗言也太宗即纳其言而开其谏其亦贤矣哉
　　唐髙宗永徽三年梁建方大破处月朱邪孤注御史劾奏建方逗遛不进髙德逸敇令市马自取骏者帝以建方等有功释不问大理卿李道裕奏言德逸所取之马筋力异常请实中厩帝谓侍臣曰道法官进马非其本职妄希我意岂朕行事不为臣下所信邪朕方自咎故不欲黜道裕尔二月甲寅帝御安福门楼观百戱乙夘谓侍臣曰昨登楼欲以观人情及风俗奢侈非为声乐朕闻边人善为击鞠之戱尝一观之昨初升楼即有羣为击鞠意谓朕笃好之也帝王所为岂宜容易朕已焚此鞠冀杜众人窥望之情亦因以自诫
　　臣若水通曰髙宗中材之主可导而上下者也即位之初尊礼辅相恭己以聴永徽之政庶防贞观其责道裕骏马之佞其时侈心未萌也及登楼观百戱击鞠之时侈心萌矣犹强遏而饰之曰观人情奢俭又曰焚鞠自诫然而潜滋暗长者月异而嵗不同不数十年悖谬昏惑则前日之萌芽由拱把而枝叶扶疎虽折斧柯不可为矣卒成武氏之祸皆自其侈心之萌也人君之欲修俭德者当于根本而致力焉可也孔子曰茍志于仁矣无恶也
　　唐中宗嗣圣五年二月侍御史王求礼上书曰古之明堂茅茨不翦采椽不斵今者饰以珠玉涂以丹青铁鷟入云金龙隠雾昔殷辛琼台夏癸瑶室无以加也太后不报
　　臣若水通曰琼台瑶室桀纣以亡唐之宫室珠玉丹青以穷其滛巧夏商之亡续尔王求礼之言可谓切矣而不见聴岂非乐所以亡者哉
　　唐宗开元二年七月上以风俗奢靡乙未制乗舆服御金银器玩宜令有司销毁以供军国之用其珠玉锦绣焚于殿前后妃以下皆无得服珠玉锦绣戊戌敇百官所服带刀酒器马衔镫三品以上聴饰以玉四品以金五品以银自余皆禁之妇人服饰从其夫子其旧成锦绣聴染为皂自今天下更无得采珠玉织锦绣等物违者杖一百工人减一等罢两京织锦坊
　　臣若水通曰自天子至于庶人其有降杀等威乃天之秩礼非人之所为也明皇乗舆服御金银则销之以充军国之用焚锦绣于殿前而三品四品则聴用金玉之饰自非天之秩人之情也其禁采珠玉织锦绣刻厉节俭虽有善矣君子知其不终焉未防遣御史访珍异于南方卒以奢败盖其崇俭去奢非实心而其所以示朴者出于矫情非实德也然则人君可不慎乃俭德以懐永图哉
　　天宝九载二月以姚思艺为检校进食使时诸贵戚竞以进食相尚水陆珍羞数千盘一盘废中人十家之产臣若水通曰上有所好下必趋之明皇穷口腹之欲贵戚趋而媚之至此极矣其费非从天而下也不在官则在民尔以十家之产而供一盘之羞有人心者忍下咽耶及夫幸蜀之时日中未食市胡饼献粝饭回视检校进食之盛悔将何及哉谨録以告为人君者覆辙之深戒焉
　　唐代宗大厯十四年五月德宗即位在谅隂中动遵礼法闰月诏罢省四方贡献之不急者罢棃园使及乐工三百余人又诏天下无奏祥瑞及献珍禽竒兽怪草异木内庄宅使上言诸州有官租万四千余斛帝令分给所在充军储放诸国所献驯象于荆山之阳凡四十有二及豹貀鬬鸡猎犬之类悉纵之又出宫女数百人于是中外皆恱淄青军士至投兵相顾曰明主出矣吾属犹反乎
　　臣若水通曰记云至诚无息不息则久盖有纯至之心固至诚而不息其次在强勉而已唐德宗其天资刻薄人也徒见代宗政即位而强更之若有抑末崇俭之意者军士投兵固其所矣然特出于一时声音笑貎之为不数年之后猜忌肆欲遂致大乱回视初年若天渊然本无其诚而强于暂尔胡安国所谓假之不久而遽归也使由纯王之学勉强于诚则天理日明人欲日消汤武之所以反之者何不至哉故人主不可以不学也
　　唐懿宗咸通七年上好音乐宴游殿前供奉乐工常近五百人每月宴设不减十余水陆皆备聴乐观优不知厌倦赐与动及千缗曲江昆明防浐南宫北苑昭应咸阳所欲游幸即行不待供置有司常具音乐饮食幄帟诸王立马以备陪从每行幸内外诸司扈从十余万人所费不可胜纪
　　臣若水通曰人主之治天下当以俭约为先而佚游之戒滛声之絶所以养俭德而端大本也懿宗游宴无度而音乐不离赏赐不惜至使有司随处以具供应诸王立马以备扈从可谓暴天物穷人力而不恤者唐之亡也宁不决于斯哉孟子曰师行而粮食饥者弗食劳者弗息睊睊胥防民乃作慝方命虐民饮食若流流连荒亡为诸侯忧其懿宗之谓乎此天下万世之所当鉴也

　　格物通卷七十九
　　钦定四库全书
　　格物通卷八十　　　　　明　湛若水　撰
　　抑浮末下【禁淫巧奢侈附】
　　贾谊新书曰民弃完坚而务雕镂纎巧以相竞髙作之宜一日今十日不轻能成用一嵗今半嵗而弊不耕而多食农人之食是天下之所以困穷而不足也故以末与民民大贫以本与民民大富
　　臣若水通曰耕桑者本也工巧者末也本末之势相趋而日相逺是故知有耕桑则不知有工巧矣知有工巧则不知有耕桑矣一夫耕之百夫食之一妇蚕之百人衣之岂有不穷以乱乎不耕不蚕危乱立至故抑末则财足财足则民从善而天下平矣
　　刘向説苑李克曰上不禁技巧则国贫民侈国贫穷者为奸邪而富足者为泆则驱民而为邪也民以为邪因以法随诛之不赦则是为民设陷也
　　臣若水通曰舜至质故贵陶禹卑宫室故尊匠汤疾礼乐之坏而尊梓武王疾上下失其服饰而尊舆古之圣帝明王未有不以俭为天下倡者后世之君不知反朴而民伪日滋奸邪泆宁能免哉及陷于罪从而诛之是防民也岂仁人之所为邪然则人君欲禁之有道矣在以身先之耳
　　韩愈钱重物轻状曰臣愚以为钱重物轻救之之法有四一日在物土贡夫五谷布帛农人之所能出也工人之所能为也人不能铸钱而使之卖布帛谷米以输钱于官是以物愈贱而钱愈贵也今使出布之乡租赋悉以布出緜丝百货之乡租赋悉以緜丝百货去京百里悉出草三百里以粟五百里之内及河渭可漕入愿以草粟租赋悉以聴之则人益农钱益轻糓米布帛益重二曰在塞其隙无使之泄禁人无得以铜为器皿禁铸铜为浮屠佛像钟磬者蓄铜过若千斤者铸钱以为他物者皆罪死不赦禁钱不得出五岭买卖一以银盗以钱出岭及违令以买卖者皆坐死五岭旧钱聴人载出如此则钱必轻矣三曰更其文贵之使一当五而新旧兼用之凡铸钱千其费亦千今铸一而得五是费钱千而得钱五千可立多也四日扶其病使法必立凢法始立必有病今使人各输其土物以为租赋则州县无见钱州县无见钱而谷米布帛未重则用不足而官吏之禄俸月减其旧三之一各置铸钱使新钱一当五者以给之轻重平乃止四法用钱必轻糓米布帛必重百姓必均矣
　　臣若水通曰此状韩愈之所以献之于朝廷者也其何以钱重物轻为议盖五糓布帛非可与钱比而钱顾有以重之是乃率其本轻者而易夫至重则宜乎天下不能生活而生理为之穷絶也况夫布帛糓米之在天下犹夫水火不可一朝而无而钱之为用所以为此而设也今使之卖布帛糓米以输钱于官是物何贱而钱何贵也故韩愈之意宁以彼易此而不欲以此易彼也所以拳拳曰出布之乡租赋悉以布出緜丝百货之乡租赋悉以緜丝百货以至欲人无得以铜为器皿为浮屠佛像钟磬等物而又严以死刑之令至于更其文以一当五去其弊而使法必立所以主张乎钱不得以重而谷米布帛不得以轻也其抑末崇本之意至切矣我国朝贵五谷而贱金玉百姓诚蒙夫乐利之休也韩愈之说于是乎有验焉
　　宋仁宗天圣元年春正月立计置司时承平既久兵籍益广吏员益众佛老冦敌蠧耗中国百姓纵侈而上下困于财三司使李谘请省浮费盐铁判官俞献卿亦言天下糓帛日耗稻苗未生而和籴桑叶未吐而和买自天禧以来日甚一日宜与大臣议捄正之上纳其言乃立计置司以张士逊吕夷简鲁宗道领之
　　臣若水通曰明王制民之产百亩之田勿夺其时五亩之宅树之以桑而又饮食衣服宫室器用各有检制不得僣越盖重本抑末之道也后世以侈靡相尚贱五糓而贵金玉风俗日偷民生日困坐此弊耳李谘俞献卿建省浮费救正之论此计置司之所以立也向使因二子之言一修先王之制则礼有定则用有常经浮费自省流弊不救而自正矣何忧乎纵侈遂末哉
　　宋徽宗宣和三年正月童贯承诏罢苏杭应奉局花石纲初帝以东南之事付童贯且日如有急即以御笔行贯至吴见民困花石之扰众言贼不亟平坐此耳贯即命其僚董耘作手诏罪己罢诸应奉造作局及御前花石纲运并木石彩色等场务而帝亦黜朱勔父子弟侄之在职者吴民大悦
　　臣若水通曰书云不作无益害有益功乃成不贵异物贱用物民乃足此帝王恭俭之实徳也花石纲者徒以供玩好非所谓异物而无益者邪应奉之局一开则奔走承顺于道路者日亦不足劳民伤财欲民之足难矣罢之诚是也独惜徽宗不以询诸大臣而以御笔付之童贯反啓宦侍矫诏之渐耳虽然徽宗此举非特无实德亦非实心也特以方腊纵于内金辽迫于外上下矫饰于一时徒以镇服人心耳不然何正月罢应奉局五月方腊就平即从王黼之请而复之则矫伪之事岂可久哉孟子曰侮夺人之君恶得为恭俭恭俭岂可以声音笑貌为哉是故恭俭实德也未有无实心而可以为实德者亦未有无实德而能禁淫巧者后之人君欲抑末崇本则盍求其道矣
