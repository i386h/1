<!-- { "loadSidebar": true } -->
　　臣若水通曰金城破羌之西朝臣皆欲弃之矣然唇齿之势系焉马援独弗弃又从而经理其务劝课其业使民既内安而夷亦外附则所以脱边境于左袵为西边之藩篱者援之功也后之司阃计者能法援之计焉夷夏其宁一矣
　　汉和帝永元十四年春安定降羌烧何种反郡兵击灭之曹凤上言宜及此时广设屯田殖谷富边国家可以无西顾之忧帝从之拜凤为金城西部都尉屯龙耆后增屯田列屯夹河合三十四部
　　臣若水通曰降羌之所以背服不常者以其恃有大小榆谷土地肥美也曹凤广设屯田之议诚可以絶窥欲之源省委输之役其利于国家大矣然而三十四部之功垂立而诸羌复叛非其谋之罪也此又不可以成败论焉
　　汉顺帝永建五年夏帝以伊吾膏腴之地傍近西域匈奴资之以为钞暴三月辛亥复令开设屯田如永元时事
　　臣若水通曰边地可田而弃之外夷诚所谓赍粮以资盗矣顺帝遵永元故事令复屯田则钞暴可絶边储可实一举而两得其为国计之利岂小哉
　　汉献帝建安元年羽林监枣祗请建置屯田曹操从之以祗为屯田都尉任峻为典农中郎将募民屯田许下得谷百万斛于是州郡例置田官所在积谷仓廪皆满故操征伐四方无运粮之劳遂能兼并羣雄
　　臣若水通曰曹操屯田之议发之者毛玠定之者枣祗成之者任峻也夫以曹操一奸雄耳当乱离之余犹能聴从羣谋收富强之效以成兼并之计使明君乗无事之时而图之以助国计以寛民租则其效之所致岂但如操而已哉
　　汉后主建兴四年吴陆逊以所在少谷表令诸将增广农亩吴主报曰甚善今孤父子亲受田车中八牛以为四耦虽未及古人亦欲令与众均等其劳也
　　臣若水通曰增广农亩逊诚周于谋国矣而吴主遂欲亲执其劳吴之君臣同心协力此其所以鼎峙于江表也
　　建兴十二年四月诸葛亮由斜谷伐魏以前者数出皆以运粮不继使己志不伸乃分兵屯田为久住之计耕者杂于渭滨居民之间而百姓安堵军无私焉
　　臣若水通曰兵以食而强古者兵农为一无事则耕有事则战自食其力而无转输之劳所在有备而无匮乏之患则何所往而不成功也诸葛亮伐魏分兵屯田则其志岂小小耶噫天不假年而不使天下防其泽柰之何哉
　　后主延熙四年魏欲广田蓄谷于扬豫之间使邓艾行陈项以东至寿春艾以为昔太祖破黄巾因为屯田积谷许都以制四方今三隅已定事在淮南令淮北二万人淮南三万人且田且守嵗充五百万斛以为军资六七年间可积十万之众五年食也以此乗吴无不克矣司马懿善之始开广漕渠每大兴军旅泛舟而下达于江淮资食有余而无水害
　　臣若水通曰魏以偏安之国有外敌之患宜其应接不给矣乃信用邓艾屯田淮颍卒之国用有备而大功遂成岂非富强之长策乎人君享有天下岂可缓民事而不知所以经理之反视魏人之不若哉
　　晋武帝泰始五年羊祐镇襄阳减戍逻之卒以垦田八百余顷其始至也军无百日之粮及其季年乃有十年之积
　　臣若水通曰羊祜与陆抗之边境相持命使交通抗与之亦孚信无疑宜若无所事备矣至其垦田八百顷致十年之积其自治何其宻哉内备国用外孚敌人以安两国之民其为边计可谓万全者矣宜书之以为后世耕守备边之法焉
　　晋武帝太康元年杜预还襄阳引滍沟水以浸田万余顷开杨口通零桂之漕公私赖之
　　臣若水通曰甚矣兵食资于农亩农亩资于水利也叔敖起芍陂则楚受其惠文翁穿腴口则蜀以富饶史起引漳于魏而邺旁有稻粱之咏郑国道泾于秦而谷口有禾黍之謡今杜预当倥偬多事之日而能为此兵农久逺之谋其亦善于经画者矣
　　宋文帝元嘉七年十二月长沙王义欣镇寿阳寿阳土荒民散城郭頽败义欣随宜经理见芍陂久废修治堤防引河水入陂溉田万余顷无复旱灾
　　臣若水通曰周礼遂人主乡遂损膏腴之地以为沟洫者多于田匠人主都鄙率井田之民以治沟洫者多于赋而所以专主乎稻人者以潴蓄水虽旱不干以防止水虽水不溢此圣人经制之大利湮废已久义欣镇寿阳而能留心于此可谓知所先务矣
　　宋文帝元嘉十六年十二月魏主焘问为政何先时魏多封禁良田髙允曰臣少贱唯知农事若国家广田积谷公私有备则饥馑不足忧矣帝乃命悉除田禁以赋百姓
　　臣若水通曰语云百姓足君孰与不足地生物以养民民输赋以足国上下富足而不治者未之有也若封禁良田君专其利也民有不堪则乱亡至矣允之对其善矣哉
　　齐髙帝建元三年魏薛虎子上表以为国家欲取江东先湏积谷彭城切惟在镇之兵不减数万资粮之绢人十二疋用度无凖未及代下不免饥寒公私损费今徐州良田十万余顷水陆肥沃清汴通流足以溉灌若以兵绢市牛可得万头兴置屯田一嵗之中具给官食半兵芸殖余兵屯戍且耕且守不妨捍边一年之收过于十倍之绢蹔时之耕足充数载之食于后兵资皆贮公库五稔之后谷帛俱溢非直戍卒丰饱亦有吞敌之势魏人从之
　　臣若水通曰虎子屯田之疏足食足兵一举而两得矣茍能行之不替则万世之利而万全之计也孝文从之亦可谓知大计者哉
　　齐和帝中兴二年东归以萧憺为荆州刺史荆州军旅之后公私困乏憺励精为治广屯田省力役存问兵死之家供其困乏
　　臣若水通曰广屯田则兵食有所资省力役则屯种无所夺故曰勿夺其时八口之家可以无饥矣当五代兵争之日适祸变相寻之时而萧憺留心于此可谓良刺史矣
　　陈文帝天嘉元年十二月齐置屯田初齐显祖之末谷籴踊贵济南王即位尚书左丞苏珍芝建议修石鼈等屯自是淮南军防足食肃宗即位平州刺史建议开督亢陂置屯田嵗收稻粟数十万石北境周赡又于河内置懐义等屯以给河南之费由是稍止转输之劳
　　臣若水通曰齐以兴屯田之政其利所济如此其大况今天下之大地有遗利民有遗力择闲旷之田以授天下之兵则兵不必仰给于民民不致转输于兵国富人足而兵强矣不然东南之财赋有时而竭兵亦何所赖耶为经国长久之计者其尚留意于此焉
　　隋文帝开皇十年五月乙未诏曰魏末丧乱军人权置坊府南征北伐居处无定家无完堵地罕苞桑朕甚悯之凡是军人可悉属州县垦田籍帐一与民同军府统领宜依旧式罢山东河南及北方缘边之地新置军府臣若水通曰罢新置军府而驱兵于农开皇之制善矣葢丧乱既平兵有无事之夫地有不耕之田故兵授恒产以耕之则衣食足矣居则散而为农战则聚而为兵兵农合一古之制也此开皇之治所以为可观也已有国家者岂可少隋之治而以为不足法耶

　　格物通卷八十二
　　钦定四库全书
　　格物通巻八十三　　　　明　湛若水　撰
　　屯田下【授间田水利附】
　　唐髙祖武德六年十月壬戌并州大总管府长史窦静表请于太原署屯田以省餽运议者以为烦扰不许静切论不已敇征静入朝使与裴寂萧瑀封徳彜相论难于上前寂等不能屈乃从静议嵗收谷数千斛上善之命检校并州大总管
　　臣若水通曰餽运之劳孰与坐食之安闲旷之兵孰与耕桑之利狃于茍且而病其更张天下国家之事无一可为者矣窦静之请屯田其虑逺矣裴寂辈习于一时之安而欲沮之岂足与谋国者哉唐祖从静之议而行之岂特一时之利此万世之利也
　　唐髙宗龙朔二年刘仁轨镇百济修屯田储糗粮训士卒以图髙丽
　　臣若水通曰国之大事在戎而戎之大命在食修屯田所以备食而即戎也如从仁轨之言髙丽可以不图而坐制矣
　　唐中宗嗣圣十八年十一月以郭元振为凉州都督令甘州刺史李汉通开置屯田尽水陆之利旧凉州粟麦斛至数千至是一缣籴数十斛军粮支数十年
　　臣若水通曰元振都督凉州率汉通修屯田之政尽水陆之利以收富实之效则天之时功显节完如元振者防何人哉
　　唐宗开元五年宋庆礼为营州都督庆礼清勤严肃开屯田八十余所数年之间仓廪充实市里寖繁臣若水通曰屯田之设有古兵农之遗法且耕且守可以免内挽之劳可以严外侮之备农作相励守望相助冦敌相保以实待虚以逸待劳安边足用之策莫此为善者也庆礼营州之备可以为后世法矣
　　开元十二年五月制听逃户自首辟所在闲田随宜收税毋得差科征役租庸一皆蠲免仍以兵部员外郎兼侍御史宇文融为劝农使廵行州县与吏民议定赋役臣若水通曰闲田而征科则民未获开垦之利而已苦督责之患矣宗听逃户自首所辟闲田随宜收税悉蠲租庸可谓善于治地舒于取利者矣户口之蕃宜哉
　　唐德宗贞元九年五月陆贽上奏谓宜罢诸道将士防秋之制令本道但供衣粮募戍卒愿留及蕃汉子弟多开屯田官为收籴冦至则人自为战时至则家自力农与夫倐来忽往者岂可同等而论哉
　　臣若水通曰先王之时所恃以为万全取胜之计者以兵农为一也屯田之制食出于民亦备边之良法也陆贽所谓冦至则人自为战时至则家自力农其利一何愽哉惜乎德宗徒善其言而不能尽用也后之有天下者必求其法顺天时因地利酌其宜而行之则财无不丰而兵无不足矣
　　贞元元年陆贽草大赦制曰朕悯念苍生务恤征讨频有诏命许其自新其归顺百姓仍委节度观察使刺史给空闲地任便安居优复终身务令全济待事平已后听归本贯
　　又曰诸道有解退官建州府长吏切务安存仍量以空闲田地给付免其差役任自营生
　　臣若水通曰帝王以好生为德法天因地以尽利者也是故闲地授于归顺之民而民乐其生闲田授于解退之官而官遂其性土膏无遗弃之利生人无丧贫之叹王者之政也呜呼世称贽为王佐之才其近是耶
　　韩愈送水陆运使韩重华归所治序曰六年冬振武军吏走驿马诣阙告饥公卿廷议以转运使不得其人宜选才干之士往换之吾族子重华适当其任至则出赃罪吏九百余人脱其桎梏给耒耜与牛使耕其傍便近地以偿所负释其粟之在吏者四十万斛不征吏得去罪死假种粮齿平人有以自效莫不涕泣感奋相率尽力以奉其令而又为之奔走经营相原隰之宜指授方法故连二嵗大熟吏得尽偿其所亡失四十万斛者而私其赢余得以苏息军不复饥君曰此未足为天子言请益募人为十五屯屯置百三十人而种百顷令各就髙为堡东起振武转而西过云州界极于中受降城出入河山之际六百余里屯堡相望冦来不能为暴人得肆耕其中少可以罢漕挽之费朝廷从其议秋果倍收嵗省度支钱千三百万八年诏拜殿中侍御史锡服朱银其冬来朝奏曰得益开田四千顷则尽可以给塞下五城矣田五千顷法当用人七千臣令吏于无事时督习弓矢为战守备因可以制敌庶防所谓兵农兼事务一而两得者也大臣方持其议吾以为边军皆不知耕作开口望哺有司常僦人以车船自他郡往输乗沙逆河逺者数千里人畜死蹄踵交道费不可胜计中国坐耗而边吏恒苦食不继今君所请田皆故秦汉时郡县地其课绩又已验白若从其言其利未可遽以一二数也
