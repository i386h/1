<!-- { "loadSidebar": true } -->
　　臣若水通曰此刑官之善者也刑官之道修意为上修法次之故孔子曰听讼吾犹人也必也使无讼乎无情者不得尽其辞大畏民志夫听讼者其修法乎畏志者其修意乎日知当则天时吏争为酷乃能独持平寛不行捶挞是不恃法也感悦无犯是修意矣噫理法者尚当以日知为法
　　唐徳宗贞元二年正月以给事中崔造同平章事造久在江外疾钱谷诸使防上之奏罢水陆运使度支廵院江淮转运使等诸道租赋悉委观察使刺史遣官部送诣京师令宰相分判尚书六曺齐映判兵部李勉判刑部刘滋判吏部礼部造判户部工部
　　臣若水通曰人君之道一而已矣在择相为相之道一而已矣在知人相而知人则六官各得其职故六官之任各有所司宰相则兼统乎六官者也使宰相分判六曹则是宰相行六官之事而六曺为虚设矣岂古人设官之本意哉为人君者诚能公其心以任相为相者能公其心以任六官则六曺皆得其人而事无不治矣又何待于分判耶崔造惩钱谷诸使罔上之弊令宰相分判六曹一时救之权尔要不可为常法也
　　宋儒程颢上劄子于朝有曰王者必奉天建官故天地四时之职歴二帝三王未之或改所以百度修而万化理也至唐犹仅存其略当其治时尚得纲纪小正今官秩淆乱职业废弛太平之治所以未至也
　　臣若水通曰天子之职所以代天理物其道皆法之于天也天地通其气四时运其化而万物生焉是故因天地四时以建官而六职备举则百度修万化出矣帝之所以帝王之所以王皆是道也自兹以降法制寖坏治不古若宜哉惟我太祖髙皇帝上监百王刬除旧扫歴代之陋习修成周之良规故六部之建用迄于今而圣子神孙守为家法不敢易也噫立法之善固如是哉
　　程頥曰人或以礼官为闲官頥谓礼官之责最大朝廷一有违礼皆礼官任其责岂得为闲官
　　臣若水通曰礼官即古之大宗伯也夫宗伯于四时之序为长治天神地只人之事和上下尊卑等列之序其责任亦匪轻矣茍不能周旋矩度以至于戾天理而乖人事将安逸其罪乎然则礼官岂闲散之任哉
　　杨时云周官六卿皆以上大夫为之而冢宰掌邦之六典虽掌邦治实兼总六职盖教礼政刑事皆治之具故也故冡宰施法于官府而小宰以六职辨邦治则其兼总可知矣
　　臣若水通曰六卿所以代天工总庶职而冡宰又所以总六卿掌六典者也其任不亦大乎而任之可不知所重乎是故知六卿以冡宰为重则必求其人不敢忽矣忽冡宰则无冡宰矣无冢宰是无六卿也无六卿是无三百六十官也
　　华阳范祖禹曰夫天地之有四时如百官之有六职天下万事备尽于此如网之在纲裘之挈领虽百世不可易也人君如欲稽古以正名茍不于周官未见其可也臣若水通曰周官三百六十而总之于六卿六卿总之于冢宰冢宰统之于君官不多故其人易择而天下之政如出一人矣不犹领挈而裘顺纲举而网张者乎噫后世如唐之建官近之矣而无徳以为之本此其治之所以不古若也求其可以继周者非圣朝而何哉
　　国朝制吏部四司文选验封稽勲考功户部十三司则分浙江等十三藩仍量繁简领直府州毎一司内仍各分为民度金仓四科礼部四司仪制祠祭主客精膳兵部四司武选职方车驾武库刑部十三司如户部之制仍各分为宪比司门都官四科工部四司则营缮虞衡都水屯田也司设郎中员外郎主事以分理各部所掌之职而统于尚书侍郎吏部所掌则天下官吏选授勲封考课之政令户部所掌则天下人民田土户口钱粮之政令礼部则掌天下礼仪祭祀燕享贡举之政令兵部则掌天下军衞武官选授戎马之政令刑部则掌天下刑名徒句覆闗禁之政令工部则掌百工山泽之政令
　　臣若水通曰此国朝六官之制也六官得人而天下治矣故吏部得人而君子进矣户部得人而财用足矣礼部得人而礼乐兴矣兵部得人而军旅治矣刑部得人而刑罚清矣工部得人而百工饬矣夫君子进则财用足礼乐兴军旅治刑罚清百工饬然而天下不平者未之有也中庸曰取人以身故欲得人者又在于人君心身之徳始也伏惟圣神留意焉














　　格物通卷七十五
　　钦定四库全书
　　格物通卷七十六　　　　明　湛若水　撰
　　修虞衡上【贡赋附】
　　易繋辞传作结绳而为网罟以佃以渔盖取诸离臣若水通曰此是圣人制网罟之器以为佃渔取离卦之象也作者创始之名网以取兽曰佃罟以取鱼曰渔网罟兴于伏羲佃于山以取禽兽渔于泽以取鱼鼈取诸离离者丽也二卦相丽又二火相丽又六爻一隂一阳皆有两目相承为网罟而物丽之之象也盖爱物者圣人之仁而不能不取之者义也为祭祀为賔客为充庖而不取者非义也竭山泽而尽取之者非仁也禁其利而不与民同者非仁非义也故文王之囿民以为小子钓不纲弋不射宿圣人取物之义爱物之仁同物之公尽之矣
　　书虞书舜典帝曰畴若予上下草木鸟兽佥曰益哉帝曰俞咨益汝作朕虞
　　臣若水通曰此帝舜修虞衡之初政也畴谁也若顺也上下谓山林泽薮也虞者掌山泽之官周礼分为虞衡属于地官帝舜言谁能顺我山林泽薮草木鸟兽之性取之以时用之以节使各遂其生各得其所者而用之乎在朝众臣同举伯益帝舜乃然其举呼益而命之曰汝作朕之虞官也夫圣人所以育万物理隂阳足财用莫重于虞衡之官宋大儒程颢上王道劄子于朝亦必以此职为要务后之虞衡之官虽设而其任太轻岂帝王为治之意乎
　　诗国风驺虞彼茁者葭壹发五豝于嗟乎驺虞彼茁者蓬壹发五豵于嗟乎驺虞
　　臣若水通曰此诗人羙南国诸侯被文王之化仁泽及于物而见王道之成也茁生出壮盛之貌葭芦也亦名苇发发矢也豝牡豕也一发五豝犹言中必叠防也蓬草名一歳曰豵亦小豕也于作吁叹美之辞也驺虞兽名白虎黑文不食生物不履生草仁兽也南国诸侯承文王之化脩身齐家以治其国而其仁民之余防又有以及于庶类故其春田之际曰葭曰蓬生出壮盛则草木茂矣曰豝曰豵壹矢得五则禽兽多矣夫草木之茂非自茂也禽兽之多非自多也盖由诸侯仁民之余恩有以及之故茂且多尔诗人既述其事以羙之且叹之曰驺虞仁兽也诸侯仁心自然不由勉强是真所谓驺虞矣夫文王之化能使诸侯仁泽及物其广如此盖意诚心正之功不息而久自有所不能已者岂智力之私所能及哉是则草木鸟兽虞衡之事也虞衡之修先王爱物之仁尽物之性而賛天地之化育者也君天下者可不务邪
　　春秋桓公七年春二月己亥焚咸丘
　　臣若水通曰咸丘鲁地焚咸丘者焚林而田也夫先王盛时山林川泽皆有厉禁而撙莭爱养之意寓焉故易称王用三驱在礼天子不合围诸侯不掩群皆爱物之仁也推此心以及物所以鸟兽若草木蕃矣春秋之时王政不行圣学不明仁民爱物之道息而淫猎之事兴矣
　　礼记王制曰凡居民材必因天地寒暖燥湿广谷大川异制民生其间者异俗刚柔轻重迟速异齐五味异和器械异制衣服异宜修其教不易其俗齐其政不易其宜
　　臣若水通曰此圣王仁民爱物之政尽人物之性者也居材者生养储积其材用也秋冬为寒春夏为暖上原为燥下泽为湿广谷大川乃材用之所出也异制所谓顺天时以兴地利也其爱物之仁如此民生其间异俗异齐异和异制异宜谓其性情食味器械衣服因山川分气而俗尚由之也教者三纲五典也俗者如上数事之异也政者礼乐刑政也俗虽不同而同于政教之道夫不同者人也其所同者天也故圣人之政不责同于人而求同于天天也者性之本也其仁民之政又如此
　　王制曰獭祭鱼然后虞人入泽梁豺祭兽然后田猎鸠化为鹰然后设罻罗草木零落然后入山林昆虫未蛰不以火田不麛不卵不杀胎不殀夭不覆巢
　　臣若水通曰此王者顺时渔猎所以广仁也盖物生有时春夏生长之时也于此时而山泽无检制焉则天地之生意遏矣其何仁之有故先王立山泽之官而重为之防于十月之中獭得鱼将食而祭天则鱼长大矣然后得使渔人入泽梁以取鱼焉于九月十月之交豺得兽将食而祭天则兽壮长矣然后使得以田猎而取兽焉八月之时鸠化为鹰禽鸟之长也然后得以设罻罗以取禽鸟焉十月之时草木零落则生意归根矣天地之气肃杀矣然后斧斤得以入山林而取材木焉故春夏生长之时昆虫未藏蛰则不以火而田恐伤昆虫也鹿麛之小鸟之卵兽之孕胎者夭稚者巢将育者皆禁之不取不杀不殀不覆焉可见先王渔猎之制顺天之时因地之利仁之至义之尽也此所以鸟兽草木昆虫无不咸若后世乃有竭泽而渔焚林而狩者曽是以为仁义乎曽子曰草木以时伐焉鸟兽以时杀焉短一树杀一兽不以其时非孝也人君为天之子其念之哉
　　月令曰是月也树木方盛命虞人入山行木毋有斩伐臣若水通曰此季夏之令也季夏树木方盛王者命山虞之官而廵行之所以禁其斩伐恐伤方盛之气也孟子论王道曰斧斤以时入山林材木不可胜用也然则虞衡之修非其所当急者邪呜呼王者之政山林有禁如此而后世之斩伐无时至于童其山而不恤者亦独何哉
　　月令曰乃命水虞渔师收水泉池泽之赋毋或敢侵削众庶兆民以为天子取怨于下其有若此者行罪无赦臣若水通曰此孟冬之令也水虞渔师者泽衡之吏渔师善取鱼者也赋者税也收赋以正也戒侵削防滥取而使天子取怨于百姓兆民又言有犯者加罪无赦也
　　月令曰山林薮泽有能取蔬食田猎禽兽者野虞教道之其有相侵夺者罪之不赦
　　臣若水通曰此仲冬之令也食野菜也野虞虞人小吏也教道者教训引导以取之之方法也仲冬之时开山泽之禁故以此时教道之也所以教民共利圣人之仁也戒其侵夺圣人之义也
　　周礼大宰以九职任万民一曰三农生九谷二曰园圃毓草木三曰虞衡作山泽之材四曰薮牧养蕃鸟兽五曰百工饬化八材六曰商贾阜通货贿七曰嫔妇化治丝枲八曰臣妾聚敛防材九曰闲民无常职转移执事臣若水通曰九职者民之职业也三农者山泽平地也九谷者黍稷稻粱秫菰麻麦荳也虞衡者掌山泽之官也薮者泽之无水处也牧牧地也八材者珠曰切象牙曰磋玉曰琢石曰磨木曰刻金曰镂革曰剥羽曰析也商贾货贿者行曰商坐曰贾金玉曰货布帛曰贿也嫔者妇人之羙称也丝茧之已缲者枲麻之未缉者也臣妾者男女之贱者也防材者百草根实之可食者也闲民者非若八者之有常职也转移执事若今之雇佣为工者也于此见先王之时无一职不得其养无一民不任其职者山泽之利修所以尽人物之性裁成天地之道辅相天地之宜其参賛之功用岂小也哉
　　天官司防以九贡之法致邦国之财用以九赋之法令田野之财用以九功之法令民职之财用以九式之法均节邦之财用
