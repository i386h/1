<!-- { "loadSidebar": true } -->
　　国语周语祭公谋父曰先王之训也有不祭则修意有不祀则修言有不享则修文有不贡则修名有不王则修德序成而有不至则修刑于是乎有刑不祭伐不祀征不享让不贡告不王于是乎有刑罚之辟有攻伐之兵有征讨之备有威让之令有文告之辞布令陈辞而又不至则又增修于德无勤民于逺是以近无不听逺无不服
　　臣若水通曰祭畿内之国周公之后为王卿士谋父字也邦甸之内有违阙不供日祭者先修意以自责畿内近知王意也言号令也文典法也名谓尊卑职贡之名号序谓上五者次序也已成而有不至则有刑诛让谴责也告谓以文辞晓告之地逺者辠轻也夫大君立极以风四方故必自治而后治人也是故下有不祭不祀不享不贡不王之违上有修意修言修文修名修德之政未尝舍己而勤人也是以近无不听逺无不服先正谓朝廷四方之极其是之谓欤君天下者可不正心以正朝廷立四方之极乎
　　晋语僖负羁曰爱亲明贤政之干也礼宾矜穷礼之宗也礼以纪政国之常也
　　臣若水通曰负羁曹大夫干桢榦也宗本也纪理也夫亲亲贤贤国之大政也而有宾穷之礼焉所以行其政也故曰国君无亲国以为亲故不亲其亲则不能明贤矣不亲亲明贤则不能礼宾矜穷矣其于礼政夫何有晋重耳出亡于外而国相多从之是终必有兴者曹伯舍之而不礼是弃爱亲明贤礼宾矜穷之义其能久立乎君子闻僖负羁之言可以知朝廷之体
　　汉文帝宠幸邓通赏赐累钜万申屠嘉尝入朝而通居上旁有怠慢之礼嘉奏事毕因言曰陛下爱幸羣臣则富贵之至于朝廷之礼不可以不肃罢朝嘉坐府中为檄召通诣丞相府不来且斩通恐入言上上曰汝第往通诣丞相府免冠徒跣顿首谢嘉坐自如弗为礼责曰夫朝廷者高帝之朝廷也通小臣戏殿上大不敬当斩吏合行斩之通顿首出血不解上度丞相已困通使使持节召通而谢丞相曰此吾弄臣君释之
　　臣若水通曰朝廷之不正近贵壊之也汉文以堂堂帝王之贵宠幸邓通之微臣朝廷解体而堂陛陵夷矣幸而申屠嘉之守法使朝廷尊如泰山文帝虽曲防通而终不罪嘉之守法此朝廷之所以反正欤
　　汉武帝元朔元年徐乐上书言天下之患在于土崩秦之末世是也间者关东五谷不登民多穷困重之以边境之事推数循理而观之民不安者土崩之势也故贤主独观万化之原明于安危之机修之庙堂之上而销未形之患也其要期使天下无土崩之势而已矣臣若水通曰庙堂者政事之所出也朝廷正则万事正而民心定而无土崩之患矣徐乐谓贤主独观万化之原其原在修于朝廷自君心之正始也惜乎武帝乐其言而不能用也
　　汉元帝永光二年匡衡上疏曰治天下者审所上而已敎化之流非家至而人说之也贤者在位能者在职朝廷崇礼百寮敬让道德之行由内及外自近者始然后民知所法迁善日进而不自知也
　　臣若水通曰治在风化而巳家至人说则尧舜之圣不能以遍也故贤能任职百僚敬让则朝廷尊崇而风化之本立矣风化之流自内而外由近而逺有不可御者焉尔
　　汉光武建武十一年赵王良从帝入夏城门与中郎将张邯争道叱邯旋车又诘责门候使前走数十步司隶校尉鲍永劾奏良无藩臣礼大不敬良尊戚贵重而永劾之朝廷肃然永辟扶风鲍恢为都官从事恢亦抗直不避彊御帝常曰贵戚且敛手以避二鲍
　　臣若水通曰朝廷四方之极纪纲之所系焉者也故一人足以坏之赵王良之豪横是也一人足以正之鲍永之抗直是也向使非永之肃正则上无道揆下无法守其何以立极于四方哉此二鲍之劾奏权贵不避彊御所以能肃清朝廷而森严堂陛也呜呼贤哉

　　格物通卷五十一
　　钦定四库全书
　　格物通卷五十二　　　　明　湛若水　撰
　　正朝廷下
　　汉桓帝延熹八年李膺复拜司隶校尉时小黄门张让弟朔为野王令贪残无道畏膺威严逃还京师匿于兄家合柱中膺知其状率吏卒破柱取朔赴雒阳狱受辞毕即杀之自此诸黄门常侍皆鞠躬屏气不敢出宫省帝恠问其故并叩头泣曰畏李校尉时朝廷日乱纲纪頽弛而膺独持风裁以声名自高士有被其容接者名为登龙门云
　　臣若水通曰桓帝之时朝廷不正甚矣由权横猖獗纲纪頽弛之所致也李膺之威望诛贪残于合柱中朝纲为之一肃然不旋踵党祸兴朝纲至于扫地岂非天哉
　　晋惠帝元康四年司隶校尉傅咸上言货赂流行所宜深絶时朝政寛弛权豪放恣咸奏免河南尹澹等官京师肃然
　　臣若水通曰晋惠以暗弱之资行寛纵之政朝纲大紊堂陛頽毁矣傅咸持风裁而京师肃然朝廷一正其弛其张在人而已矣傅曰不有君子其能国乎
　　晋成帝咸和元年司徒王导称疾不朝而私送郄鉴卞壸奏导亏法从私无大臣之节请免官虽事寝不行举朝惮之时贵游子弟多慕王澄谢鲲为放达壸厉色于朝曰悖礼伤敎罪莫大焉中朝倾覆实由于此欲奏推之
　　臣若水通曰为国以礼礼者国之桢榦也故礼达而朝廷尊矣晋之中朝倾覆皆王谢放弃礼法之疚也然则后之人君欲正朝廷以立国者舍礼何以哉壸不畏强御言人之所不敢言忠义之气与日月争光矣
　　晋穆帝永和二年都乡文穆公何充有器局临朝正色以社稷为己任所选用皆以功効不私亲旧
　　臣若水通曰朝廷以有人而尊也晋室不纲臣之不职矣若何充者其羣鸟之孤鳯欤临朝正色社稷自任选用功能朝纲为之一振伟哉
　　晋穆帝升平四年燕太原王恪虽综大任而朝廷之礼兢兢严谨每事必与司徒评议之未尝专决
　　臣若水通曰朝廷之礼率由权豪壊之也慕容恪当国家危疑之秋而能谨礼法愽询公议可谓能尊朝廷以安社稷矣
　　陈宣帝太建九年梁主入朝于邺自秦兼天下无朝觐之礼至是始命有司草具其事致积致饩设九傧九介受享于庙三公三孤六卿致食劳宾还防致享皆如古礼
　　臣若水通曰邺后周之都周平齐故梁朝于周也积者每积有牢礼米禾刍薪也饩者腥牲也五代志曰梁主之朝周入畿大冢宰命有司致积其饩五牢米九十筥醯醢各三十五瓮酒十八壶米禾各五十车薪刍各百车既至大司空设九傧以致馆梁王束帛乘马设九介以待之礼成而出明日王朝受享于庙既致享大冢宰又命公一人冕乘车陈九傧以束帛乘马致食于宾及宾之从各有差致食讫又命公一人弁服乘车执防设九傧以劳宾王设九介迎于门外明日朝服乘车还防于公公皮弁迎于大门授防授防并于堂之中楹又明日王朝服设九介乗车以见于公事毕公致享明日三孤一人又执防劳于梁王明日王还防又明日王见三孤如三公明日卿一人又执防劳王王见卿又如三孤于是三公三孤六卿又各饩賔并属官之长为使牢米束帛同三公臣谓君臣之相觐古之制也封建废而朝觐之礼亡矣周主因梁之朝慨然复古礼之盛其亦旷世之一快覩也周之朝廷于是益尊矣
　　唐太宗贞观十年魏王泰有宠于上或言三品以上多轻视魏王上怒引三品以上作色让之曰隋文帝时一品以下皆为诸王所颠踬彼岂非天子儿邪朕但不听诸子纵横尔闻三品以上皆轻之我若纵之岂不能折辱公辈乎房龄等皆惶惧流汗拜谢魏征独正色曰臣窃计当今羣臣必无敢轻魏王者在礼臣子一也春秋王人虽微序于诸侯之上三品以上皆公卿陛下所尊礼若纪纲大壊固所不论圣明在上魏王必无顿辱羣臣之理隋文帝骄其诸子使多行无礼卒皆夷防又足法乎上恱曰理到之语不得不服朕以私爱忘公义向者之忿自谓不疑及闻征言方知理屈人主发言何得容易乎
　　臣若水通曰朝纲之弛自亲贵始也太宗爱宠魏王而怒及羣臣朝廷不正之渐矣向微魏征引春秋倡大义尊王人振朝纲则贞观之治不足观也巳传曰体统正而朝廷尊其斯之谓乎
　　唐太宗贞观十四年十二月言事者多请帝亲览表奏以防壅蔽帝以问魏征对曰斯人不知大体必使陛下一一亲之岂唯庙堂州县之事亦当亲之矣
　　臣若水通曰先正有言论治者贵识体所谓体者朝廷上下之礼也元首明股肱良则庶事康是之谓朝廷正矣元首丛脞股肱惰则万事隳是之谓朝廷不正矣魏征一言而太宗乃悟此其所以成贞观之治也欤
　　唐太宗贞观十五年帝尝临朝谓侍臣曰朕为天子常兼将相之事给事中张行成退而上书以为禹不矜伐而天下莫与之争陛下拨乱反正羣臣诚不足望清光然不必临朝言之以万乘之尊乃与羣臣校功争能臣窃为陛下不取帝甚善之
　　臣若水通曰人主之责在任将相将相得而朝廷尊矣太宗以天子之尊乃欲兼行将相之事而犹矜巳以夸人与羣臣校功争能矣自卑孰甚焉张行成一言而朝廷之体尊其亦得尊主之道者欤
　　唐肃宗至德元载塞上精兵皆选入讨贼惟余老弱守边文武官不满三十人披草莱立朝廷制度草创武人骄慢大将管崇嗣在朝堂背阙而坐言笑自若时监察御史李勉奏弹之系于有司上特原之叹曰吾有李勉朝廷始尊
　　臣若水通曰武臣骄慢背阙坐笑是不知有朝廷之尊矣御史李勉声其罪以正体统而朝廷始尊此肃宗之所以归功于勉也虽然人君不能自尊而赖臣下以尊之亦可悲矣然则自尊之道在正心以正朝廷君人者不可不知
　　唐穆宗长庆元年冬十月裴度上表极陈朋比奸蠧之状以为逆竖搆乱震惊山东奸臣作朋挠败国政陛下欲扫荡幽镇先宜肃清朝廷
　　臣若水通曰先正有言朝廷者天下之本未有朝廷不正而可以正天下者也裴度谓陛下欲扫荡幽镇先宜肃清朝廷可谓得正朝廷以正百官之体矣有天下者其知所务哉
　　唐文宗太和二年春三月己夘上亲策制举人贤良方正昌平刘蕡对防其畧曰陛下将杜簒弑之渐则居正位而近正人逺刀锯之贱亲骨鲠之直辅相得以专其任庶职得以守其官奈何以防近五六人总天下之大政祸稔萧墙奸生帷幄臣恐曹节侯览复生于今日又曰威柄陵夷藩臣跋扈或有不达人臣之节首乱者以安君为名不究春秋之微称兵者以逐恶为义则政刑不由乎天子征伐必自于诸侯
　　臣若水通曰唐之季叶内竖弑立藩臣称兵始于朝廷之不正而纪纲废壊也刘蕡以布衣发愤一言切中时病可以为社稷之臣矣乃弃而不取胡寅所谓违天理逆人心者是也何以为朝廷哉
　　后唐明宗天成二年呉马军都指挥使柴再用戎服入朝御史弹之再用恃功不服侍中徐知诰阳于便殿误通起居退而自劾呉王优诏不问知诰固请夺一月俸由是中外肃然
　　臣若水通曰五代之世人臣恃功骄恣者良由朝廷不正而纪纲法度之不立尔知诰自劾而中外肃然所谓朝廷正而百官万民莫敢不正矣
　　陆防奏议曰风化之大礼让为先礼让之行朝廷为首朝廷者万方之所宗仰羣士之所楷范观而效焉必有甚者是以朝廷好礼则俗尚恭敬朝廷尊让则时耻贪竞朝廷有失容之慢则凌暴之弊播于人朝廷有动色之争则攻鬬之祸流于下圣王知其然也故选建贤德以为公卿使人具瞻不谕而化
　　臣若水通曰朝廷四方之极不可以不正也故体统正而朝廷尊天下化服以德宗之猜疑则朝廷何由而崇尊百官何由而承式诸侯固将以解体四方由之而起衅礼让风化之効胡可得也防之言德宗不能用至今而始验也惜哉
