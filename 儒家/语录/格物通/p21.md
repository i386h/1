<!-- { "loadSidebar": true } -->
　　臣若水通曰此言祖祭之礼之义建国封诸侯也置邦立邑为卿大夫之采地及赐士有功者庙宗庙也祧祧主庙也筑土曰坛除土曰墠亲疏昭穆祖考也多少七五三二庙数也亲而彻伦而有别先王仁孝之心其达乎是故王立七庙三昭三穆与太庙而七皆月祭之逺庙为祧若周之文武四时祭之由是去祧为坛去坛为墠祷则祭之去墠曰不之祭矣诸侯五庙考祖曾祖月祭之髙祖始祖四时祭之去祖为坛去坛为墠祷斯为祭去墠不祭矣大夫三庙考祖曽祖四时祭之髙祖始祖祷则为坛祭之去坛已矣适士二庙考祖已矣曽祖则祷于坛官师一庙祀考也而祖同焉去坛已矣庶士庶人荐于寝死不祭矣呜呼兹隆杀之别而亲亲之彻也兹先王仁孝之达也是故诸侯而上于亲有加焉所以致崇尊也大夫以下于亲渐减焉所以卑卑而致崇尊也故祭于坛墠附于庙寝而天下无不祭之四亲夫是之谓隆杀之别亲亲之彻知亲亲之义而上下达矣上下达而仁孝同祖祭之礼根乎一心推之凖而达之治也不亦大乎不明祖祭之礼而能治天下者鲜矣
　　祭法王立七庙【三昭三穆与太庙而七】一坛一墠曰考庙【考成也父有成己之徳也】曰王考庙【祖也】曰皇考庙【皇大也曽祖也】曰显考庙【髙祖也】曰祖考庙【始祖也此五者与文武不迁合为七也】皆月祭之【每月祭也】一逺庙为祧【孔氏曰谓文武在祧以功徳不祧也】有二祧享尝乃止【二祧即文武也文武以功徳特留故不月祭但四时祭而止】去祧为坛去坛为墠坛墠有祷焉祭之无祷乃止去墠曰【去者离逺之义逺祖藏于祧庙又于庙外为坛逺祖之父则离于坛则为墠祷祝也当祭时则出而祭之若又逺则去墠为而不祭矣】　诸侯立五庙一坛一墠曰考庙【父也】曰王考庙【祖也】曰皇考庙【曽祖也】皆月祭之显考庙【髙祖也】祖考庙【始祖也】享尝乃止【止享尝不月祭也】去祖为坛【自祖之上无庙止为坛】去坛为墠【祖之父以上又无坛止为墠耳】坛墠有祷焉祭之无祷乃止去墠为【髙祖父祖寄太祖之庙至祭时则出而祭于坛墠也】大夫立三庙二坛曰考庙曰王考庙曰皇考庙享尝乃止【不月祭也】显考祖考无庙有祷焉为坛祭之去坛为适士二庙一坛曰考庙曰王考庙享尝乃止皇考【曽祖也】无庙有祷焉为坛祭之去坛为　官师一庙曰考庙王考无庙而祭之【共祭考庙】去王考【曽祖也】为【曽祖以上就庙荐之而已】庶士庶人无庙【荐于寝】死曰
　　臣若水通曰此祭法之文或者疑焉其秦汉之间之传乎祭者何继养也则凡四代之亲无不养也然而有差矣夫祭者服之推四代之亲无不服则亦无不祭也然而有差矣故自天子诸侯大夫士庶人皆宜得祭四亲焉何也其亲同故其继养与服之者同也然而庙制则有差矣故王七诸侯五大夫三适士二官师一庶士庶人无庙而寝其分殊也分虽殊而心则一也尽分者礼也尽心者孝也故礼曰祖考同庙由是观之则天子诸侯分得为之则异庙大夫以下至官师分不得为之则同庙礼也然则贵贱无不祭之亲而其孝同矣记曰父母之丧无贵贱一也故得为而不为谓之慢不得为而为谓之渎渎与慢皆弗敬也弗敬神弗享故人之于亲多不尽分者岂惟不及者之罪过犹不及
　　祭义是故君子合诸天道春禘秋尝霜露既降君子履之必有凄怆之心非其寒之谓也春露既濡君子履之必有怵惕之心如将见之乐以迎来哀以送徃臣若水通曰祭祀之所由生继养也已食之则时思之矣时思之则时养之矣是故天时感之而祭祀之礼举焉乐以迎来哀以送往其心一也夫君子之心无时而忘其亲也何待天时之履而后感哉葢曰时之变也则感焉而后祭因之起非谓至此而后思者也是故禴于春则祀于夏可知矣尝于秋则烝于冬可知矣四时之祭合诸天道而吾之思见焉然存之乎心者则无时而或忘也呜呼思者祭之本也无思则无祭彼夫仪文之托而思或怠焉者其殆生事之疎而继养之衰欤可悲已矣
　　祭义曰致齐于内散齐于外齐之日思其居处思其笑语思其志意思其所乐思其所嗜齐三日乃见其所为齐者祭之日入室僾然必有见乎其位周还出户肃然必有闻乎其容声出户而聼忾然必有闻乎其叹息之声是故先王之孝也色不忘乎目声不絶乎耳心志嗜欲不忘乎心致爱则存致慤则着着存不忘乎心夫安得不敬乎君子生则敬养死则敬享思终身弗辱也臣若水通曰致齐者散齐后三日之齐也内谓齐所也散齐者致齐前七日之戒不饮酒茹荤也外未就齐所也齐之日凡亲之身所当思者无或忘焉内外致一齐之至也见所为齐思之至也是则敬之始也出入周还必有见闻乎声容叹息者祭如在也敬之至也是故先王之孝致其追念之爱则声色志欲不忘而存焉致其想见之慤则声容叹息不微而着焉然而慤也者爱之所为也着也者存之所为也爱则慤存则着爱慤无二心存着无二事是故孝子之敬贯始终而一之者也生则敬养尽吾爱也死则敬享继吾养也思终身弗辱焉终己之身也敬之至也然则人子事亲之道可一言而尽者其敬乎
　　祭义曰君子有终身之丧忌日之谓也
　　臣若水通曰忌日亲亡日也人子于此念亲之终如丧亲之日焉哀之至也
　　祭义文王之祭也事死者如事生思死者如不欲生忌日必哀称讳如见亲祀之忠也如见亲之所爱如欲色然其文王欤
　　又曰仲尼尝奉荐而进其亲也慤其行也趋趋以数臣若水通曰尧舜之道孝弟而已矣文王孔子之孝其尧舜之道乎夫圣人人伦之至万世帝王之则也伏惟我圣明以是为则日省于心而扩充之则文王孔子之孝在我而尧舜之道尽人伦之至可建极于天下矣
　　祭义曰孝子将祭虑事不可以不豫比时具物不可以不备虚中以治之
　　臣若水通曰夫祭有三备焉豫事者礼仪之习所以脩礼也具物者器物之陈所以脩养也中虚者齐庄静一清明在躬所以脩心交于神也三者备而后能享合外内之道也
　　祭义曰宫室既脩墙屋既设百物既备夫妇齐戒沐浴奉承而进之洞洞乎属属乎如弗胜如将失之其孝敬之心至也与荐其荐爼序其礼乐备其百官奉承而进之于是谕其志意以其慌惚以与神明交庶或飨之庶或飨之孝子之志也
　　臣若水通曰当祭之时致享之道不可少有不慎焉宫室墙屋百物所以慎之于物也夫妇齐戒所以慎之于心也沐浴盛服所以慎之于体也洞洞属属所以慎之于诚也弗胜如失所以慎之于貌也百官承进所以慎之于严事也谕其志意所以慎之于祝告以孝也恍惚与交欲飨所以慎之于致养也夫是之谓备孝不如是不可以享夫祸莫大于不享矣是故孝子之心一以贯之故曰备孝之道也
　　祭统是故天子亲耕于南郊以共齐盛王后蚕于北郊以共纯服诸侯耕于东郊亦以共齐盛夫人蚕于北郊以共冕服天子诸侯非莫耕也王后夫人非莫蚕也身致其诚信诚信之谓尽尽之谓敬敬尽然后可以事神明此祭之道也
　　臣若水通曰天子诸侯之耕王后夫人之蚕者何也以祭祀也凡己之身天地父母之身也故竭身以事之所以致诚信也粢盛之荐冕服之饰所以交于神明者而莫或亲之则不能身致其诚信而逹敬于神明则夫唯物之具岂交神之道乎夫何后世虽有耕蚕之礼或视为故事草草应文而诚信莫存为之臣者謟媚以从而不知养其君诚敬之心天地神明其可罔乎噫至于犬马皆能有养不敬何以飨乎此可以鉴戒矣
　　祭统先期旬有一日宫宰宿夫人夫人亦散齐七日致齐三日君致齐于外夫人致齐于内然后防于太庙君纯冕立于阼夫人副袆立于东房君执圭瓉【瓉祼神器以圭为柄】祼【以瓉酌郁鬯酒灌地降神也】尸大宗【或夫人有故大宗摄之】执璋瓉亚祼【以璋为瓉柄酌郁鬯酒以降神】及迎牲君执纼【牵牲者】卿大夫从士执刍【藁也杀牲时用荐之】宗妇【同宗之妇】执盎从夫人荐涗水【明水也盎齐差清和以清酒泲之谓之涗酌涗即盎齐以盎齐加明水】君执鸾刀羞哜【一朝践之时取肝以膋贯之入室燎于炉灰出荐之一馈熟之时君执鸾刀割所羞哜肺横切之使不絶奠于爼上尸哜之】夫人荐豆此之谓夫妇亲也
　　臣若水通曰夫妇兼祭象隂阳之行乎变化也兼祭则兼致其齐兼齐则兼执其事是故亲执则鸾刀羞哜不敢以假者不敢以尊处也亲荐则涗水则豆不敢以假者不敢以贵加也亲莫大焉恩莫重焉君夫人虽尊且贵亦不过夫人之子之妇焉尔父子之道无所逃于天地之间而岂尊贵之所能敌哉呜呼此义不明先王之孝不尽传于天下也乆矣语以子弟之职则若耻其卑贱而失其尊崇之势者为是心者岂以父子之道之在天下也有二乎哉可以深思矣
　　周礼天官中春诏后帅外内命妇始蚕于北郊以为祭服
　　臣若水通曰中春蚕桑盛时也北郊隂方且洁地也以时蚕桑于此以为祭服必后帅命妇亲为之者礼曰王后夫人非莫蚕也身致其诚信是也敬祖考之至矣
　　春官以肆献祼享先王以馈食享先王以祠春享先王以禴夏享先王以尝秋享先王以烝冬享先王
　　臣若水通曰曰肆曰献曰祼者五年之禘曰馈食者三年之祫夫禘之以五年而又祫之以三年其义周矣而四时之享独非仁人孝子之心欤故祠者祠也春物初生以祠为主故以祠而享乎先王禴者薄也夏物未成其意尚薄故以禴而享乎先王尝者食也秋物渐成其味可食故以尝而享乎先王烝者众也冬物毕藏可陈者众故以烝而享乎先王是故四时之享异而孝子之诚一也非天下之至仁其孰能与于此
　　汉灵帝熹平元年春正月车驾上原陵司徒掾陈留蔡邕曰吾闻古不墓祭朝廷有上陵之礼始谓可损今见威仪察其本意乃知孝明皇帝至孝恻隠不易夺也礼有烦而不可省者此之谓也
　　臣若水通曰古不墓祭未备礼也古者不封不树何墓祭之有然而仁人孝子之心惕凄怆之情其能已乎故亲之始死则慿戸而哭之敛则慿棺而哭之葬则就墓而求焉凡出于孝心之诚而已此墓祭之所由起乎灵帝昏弱之主也原陵之上其良心之不能已矣向使由此念而扩充之则仁孝不可胜用保其社稷以光于四海岂至乱与亡哉传曰不能充之不足以保妻子
　　晋武帝泰始二年晋文帝之丧臣民皆从权制三日除服既葬帝亦除之然犹素冠蔬食哀毁如居防者后羣臣请易服复膳诏曰每念幽防而不得终苴绖之礼以为沈痛况当食稻衣锦乎适足激切其心非所以相解也四年三月葬文明皇后有司又奏既虞除衰服诏曰受终身之爱而无数年之报情所不忍也有司固请不已乃许之然犹素冠蔬食以终三年如文帝之丧臣若水通曰三年之丧自天子逹于庶人要皆出于人心之所固有者也后世帝王不能逺追先王之礼而徒借口于汉文之陋食稻衣锦于心安乎至于晋武独以天性矫而行之谓非仁孝之发不可也而有司庸劣顾乃蹈常安故而不能将顺其美悲乎
　　梁武帝普通七年十一月丁贵嫔卒太子水浆不入口上使谓之曰毁不灭性况我在邪乃进粥数合太子体素肥壮腰带十围至是减削过半
　　臣若水通曰孝也者人之良心真切者也昭明丧母水浆不入孝心笃矣使有伊周为之师傅举先王养太子之道则商之太甲周之成王可为也惜乎一时之臣无以将顺之而徒区区于文艺之末也虽然元服既加之后懿徳彰闻卒之日朝野惋愕男女垂泣呜呼使天永其年国祚其可量哉
