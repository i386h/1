<!-- { "loadSidebar": true } -->
　　洪武十七年二月庚戌上与翰林院侍讲学士李翀等论武事翀曰用兵重在任将上曰任将之道固重然必任之专信之笃而后可以成功昔齐用司马穣苴魏用乐羊可谓任之专信之笃故皆有功若唐肃宗用鱼朝防宪宗用吐突承瓘为监军使诸将掣肘以致败事者惟任将不专信之不笃故也翀曰惟陛下圣明深知此失上曰将必择有识有谋有仁有勇者有识能察几于未形有谋能制胜于未动有仁能得士心有勇能摧坚破鋭兼是四者庶可成功然亦在人君任之何如尔臣若水通曰御将之道有二曰专任曰笃信而已为将之道有四曰识曰谋曰仁曰勇而已为将之道在乎臣而御将之道在乎君此皇祖之见万世不易之论也若非有善御之君则虽有识谋仁勇之将车载斗量不能用也仰惟圣明鋭意文徳不忘武备必修古遣将之法专阃外之制则可谓任之专矣逺谗间之口安展布之心则可谓信之笃矣能斯二者则穰苴乐羊岂无复见于今乎
　　洪武二十四年十一月丙申宋国公冯胜凉国公蓝玉等遣使入奏请勒兵廵邉就讨西蕃之未附者上遣使报之曰朕观天象未利征讨慎勿轻举尔胜及左副将军傅友徳宜还京师玉率诸将驻陜西训练士马且多市马为武备待其有衅而后取之朕当有后命也臣若水通曰兵者所以行征伐也征也者所以讨人之不正也此我圣祖所谓待其有衅而后取之者也无衅而动是谓贪兵不但戕民之生抑以害民之财先王耀徳不观兵盖以此尔我圣祖养静待动之説诚得圣人用兵之道矣兵不滥用则食之者寡而君民之财足矣人君茍不体认于一念之间防乎欲以存乎理其不玩兵而害财者几希矣
　　洪武三十年正月命长兴侯耿炳文为总兵官武定侯郭英为副征陜西及甘肃选精鋭歩骑廵西北邉以备边冦上谕之曰帝王之治天下务安民也今海内无虞民固安矣然邉境之备不可废弛尔其竭力以副朕心凡有冦盗即殄灭之俾邉民乐业则余汝嘉
　　臣若水通曰邦頼民以守民頼兵以衞兵虽所以安民亦或至于害民也我皇祖安不忘危治不忘乱以义用兵以仁存心及命将备邉乃拳拳以弭盗安民为诫此邦本之所以固而天命之所以永也若秦皇黩武以至危亡汉武穷兵不免虚耗亦独何哉
　　国朝凡军器专设军器局军装设针工局鞍辔设鞍辔局掌管时常整防若有缺少随即行下本局计料委官监督定立工程如法造完进纳内帑遇有闗支奏闻支给其外藩府州县呈禀成造具奏行下依式造完支拨若各处有司歳造之数起解到部辨验堪中送库交收有不堪者坐监造者以罪其各邉军器弓有二等曰二意角弓曰交阯弓鎗有二等曰鱼肚鎗曰芦叶鎗刀之制有马军鴈翎刀步军腰刀将军刀凡三等又有马军久黒漆防子箭红油圑牌等器械若夫甲胄则有水磨头盔水磨锁子防项头盔红漆齐腰甲水磨齐腰刚甲水磨栁叶刚甲水银摩挲长身甲并鎗马赤甲之类臣若水通曰此国朝军器之制也夫征伐以将卒为先将卒以器械为命一有不备备而不羙虽有良将勇兵亦无如之何矣是故我朝于军器极加意焉然歳久而事生器械不备备而不羙者多矣何以壮士气哉书曰诘尔戎兵又曰惟事事乃其有备有备无患在今日所宜戒饬焉者也

　　格物通卷七十四
　　钦定四库全书
　　格物通卷七十五　　　　明　湛若水　撰
　　六官
　　书周官冢宰掌邦治统百官均四海
　　臣若水通曰此成王训廸百官之言也犹长也宰治也天官卿治官之长故谓之冢宰以其所主用人任职以平治天下故云统百官均四海何谓统百官异职用各因其才聫属以归于一也何谓均四海异宜使各得其所调剂以得其平也
　　周官司徒掌邦教敷五典扰兆民
　　臣若水通曰此亦成王训廸百官之言也敷布也扰驯也地官卿主国教化之事布君臣父子夫妇长防朋友五者之教又驯扰兆民使之各遂安养也先王之世教养出于一司徒实兼教养之事后世遂以司徒为专主钱谷之官教养遂分而为二非复先王之旧矣
　　周官宗伯掌邦礼治神人和上下
　　臣若水通曰此亦成王训廸百官之言也宗者以为祭祀所宗而得名伯言其为官之长也春官卿主国礼仪之事治天神地只人之事和上下尊卑等列如何为天神如祭天享帝及日月星辰寒暑四时水旱皆是如何为地只如祭地于方丘及名山大川五岳四渎之类皆是如何谓人如宗庙祖考及古昔帝王先圣先师忠臣烈士之类皆是
　　周官司马掌邦政统六师平邦国
　　臣若水通曰此亦成王训廸百官之言也掌主也六师天子之六军也兵之用所以正人之不正乃政之大者马乃军政之急务故以马名官夏官卿主戎马之事掌国征伐之政统御六卿之六军平治诸侯邦国之不庭者使强不得凌弱众不得暴寡而人得其平也
　　周官司冦掌邦禁诘奸慝刑暴乱
　　臣若水通曰此亦成王训廸百官之言也谓之禁者刑一人而千万人惧所以禁之于未然也诘者推鞫穷询之谓秋官卿主冦贼法禁穷治奸慝以求其情诛刑暴乱之人使各当其罪也
　　周官司空掌邦土居四民时地利
　　臣若水通曰此亦成王训廸百官之言也谓之司空者主国空土之事也冬官卿主国之土地以居士农工商之四民顺天时以兴地利也
　　礼记曲礼曰天子建天官先六大曰大宰大宗大史大祝大士大卜典司六典天子之五官曰司徒司马司空司士司冦典司五众
　　臣若水通曰此即周官之纲而周官即其目也盖明王奉若天道谓天下不可以一人理于是而建乎天官大宰者天官之宰大宗者主六宗之事大史主天文之事大祝主祭祀祈祷大士治士者大卜主三兆三易者六大者即天官之属也先之者以其所掌重于他职也五官者与天官列而为六也五众者五官属吏之群众也我国家稽古定制建官立法一本于此故今之六部即此之谓也而部之有司司之有郎中有贠外郎有主事多寡轻重斟酌损益则又有所谓监百王而成之者矣虽然明王立政不惟其官惟其人盖得人则庻政惟和万国咸宁非其人适为国家之蠧焉尔是不可以不谨也程頥有言必有闗雎麟趾之意然后可以行周官之法度则本原之地实有在于圣明者矣
　　周礼少宰以官府之六属举邦治一曰天官其属六十掌邦治大事则从其长小事则专逹二曰地官其属六十掌邦教大事则从其长小事则专逹三曰春官其属六十掌邦礼大事则从其长小事则专逹四曰夏官其属六十掌邦政大事则从其长小事则专逹五曰秋官其属六十掌邦刑大事则从其长小事则专逹六曰冬官其属六十掌邦事大事则从其长小事则专逹以官府之六职辨邦治一曰治职以平邦国以均万民以莭财用二曰教职以安邦国以宁万民以怀賔客三曰礼职以和邦国以谐万民以事神四曰政职以服邦国以正万民以聚百物五曰刑职以诘邦国以紏万民以除盗贼六曰事职以富邦国以养万民以生百物臣若水通曰大事从其长者如庖人内外饔共王之食也小事専逹者如宫人掌舎各为一官也官府之六职即太宰之六典也治职以莭财用者分辨财用防计也教职以怀賔客者賔兴贤能也以事神者掌天神人地只之祀也以聚百物者掌九谷六畜也以除盗贼者比追胥施刑赏也以生百物者居四民时地利也夫六官各六十属为三百六十者所以象周天之度也王者奉若天道以立六官所以法之于天也是故大小相维巨细毕举而邦治辨矣人君之立官宜奉天地而不违勿或过焉勿或不及焉则天道运于上地道位于下人极立于中而三才一矣
　　天官惟王建国辨方正位体国经野设官分职以为民极乃立天官冢宰使帅其属而掌邦治以佐王均邦国臣若水通曰此周礼天官之职也王者有天下之号建立也辨别也辨方者别东西南北之方也正位者正祖社朝市之位也体国者分营其国中以为宫城门涂如人之有四体也经野者画治于野外以为丘甸沟洫如织之有经纬也官如冢宰司徒之类职如掌治掌教之类为民极者言王先尽此六官之事以为民之标凖也冢大也宰治也其属则天官之属邦治总六官之职佐助也均平也乃立天官冢宰使帅其属以佐天子而均平天下先曰为民极者何也凡设官分职以为民也况冢宰六卿之长生民休戚所闗朝廷政本所系得其人则辅导其主而善政日加于下如周召是也匪其人则壅蔽其主而虐政日加于下如唐之李林甫卢杞是也观此则人君为天下择相可不慎欤
　　地官惟王建国辨方正位体国经野设官分职以为民极乃立地官司徒使帅其属而掌邦教以佐王安扰邦国
　　臣若水通曰此周礼地官之职也掌教者故谓之地官徒者众也安扰为教之道也立地官掌教者将以尽民之性必敦典庸礼使各顺其常是之谓安仁渐义摩使自得于性是之谓扰故书曰司徒掌邦教敷五典扰兆民孟子曰舜命契为司徒教以人伦前后若出一揆此帝王所以同道欤
　　春官惟王建国辨方正位体国经野设官分职以为民极乃立春官宗伯使帅其属而掌邦礼以佐王和邦国臣若水通曰此周礼春官之职也春官者象春所立之官宗伯者以祭祀之宗主而名也不言司者神非人所司也邦礼国家之典礼也其经有五其别三十有六以和邦国者即孔子所谓礼之用和为贵是也礼逹而分定礼行而俗淳九族以之而惇叙万邦以之而恊和皆本于此宋儒司马光曰礼之为用大矣信哉
　　夏官惟王建国辨方正位体国经野设官分职以为民极乃立夏官司马帅其属而掌邦政以佐王平邦国臣若水通曰此周礼夏官之职也司马为国典兵者也官以马名兵之所资莫急于马也国之大事在戎故独谓之政政者用兵征伐以正彼之不正也其曰平邦国者王者之师无他在于禁暴正乱而已使强不得以凌弱众不得以侵寡而人皆得其平书曰有罪无罪惟我在曷敢有越厥志此之谓也其视后世穷兵黩武甚至以中官典兵而辱天朝者何哉
　　秋官惟王建国辨方正位体国经野设官分职以为民极乃立秋官司冦使帅其属而掌邦禁以佐王刑邦国臣若水通曰此周礼秋官之职也秋官独以冦名者何也天下之乱未有不始于群行攻刼者而刑以惩冦为急故曰司冦防奸之谓禁惩恶之谓刑尝谓成周之盛宜无事于刑矣而周礼于司冦一官独拳拳焉易曰先王以明罚敕法孔子曰道之以政齐之以刑刑者辅治之具岂可无哉故制为律令禁之于未然所谓禁也加于有罪刑之于己然所谓刑也呜呼圣人仁之至义之尽于斯见矣
　　冬官惟王建国辨方正位体国经野设官分职以为民极乃立冬官司空使帅其属而掌邦土以佐王安扰邦国
　　臣若水通曰此周礼冬官之职也司空者掌土之官舜命伯禹作司空任平水土之责则知掌邦土乃司空之职也凡所以兴地利奠民居制封域别丘甸治沟洫设坛壝筑城郭令力役作器物皆其职也至秦焚书简编断烂而汉得于煨烬之余遂谓冬官亡矣而以考工记补之盖不知工作特司空之一事尔幸而先儒互相叅究而冬官不亡所以因其富庶而行其教则其佐王以安扰邦国可见矣
