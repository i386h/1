<!-- { "loadSidebar": true } -->
　　唐髙宗上元元年刘晓上疏论选以为今选曹以检勘为公道书判为得人殊不知考其德行才能况书判借人者众矣又礼部取士专用文章为甲乙故天下之士皆舍德行而趋文艺有朝登甲科而夕防刑辟者虽日诵万言何闗理体文成七步未足化人况尽心卉木之间极笔烟霞之际以斯成俗岂非大谬夫人之慕名如水趋下上有所好下必甚焉陛下若取士以德行为先文艺为末则多士雷奔而四方风动矣
　　臣若水通曰成周取士先六德六行而后及于六艺刘晓德器为先文艺为末之言有先王之遗法也古今选举之法惟圣明审焉
　　髙宗永淳元年四月魏同上言铨选之弊以为人君之体当委任而责成功所委者当则所用者自精矣故周穆王命伯冏为太仆正曰慎简乃僚是使羣司各求其小者而天子命其大者也乃至汉氏得人皆自州县补署五府辟召然后升于天朝自魏晋以来始专委选部夫以天下之大士人之众而委之数人之手用刀笔以量才案簿书而察行借使平如权衡明如水镜犹力有所极照有所穷况所委非人而有愚闇阿私之弊乎愿畧依周汉之规以救魏晋之失疏奏不纳
　　臣若水通曰铨选之善周为上汉次之魏晋专任选部固不能无矣孔子曰举尔所知尔所不知人其舍诸成周之法各举其僚以天下之聪明为聪明也汉法由自辟而升犹为近古至于一任选部是以一人之聪明尽天下之聪明虽圣哲亦有所不能诚如同之论矣而帝不之纳惜哉后之用人者宜考于斯焉
　　中宗嗣圣八年薛谦光上疏以为选举之法宜得实才取舍之间风化所系要在文吏察其行能武吏观其勇畧考居官之职否行举者赏罚而已
　　臣若水通曰薛谦光之説一行则司铨衡者黜陟不视为虚文为人才者进退有闗于实政仕路清而奔竞之风息考覈严而尸素之习逺治化乌有不成者哉惜乎女主奸政之朝不能信用其言也
　　宗天寳十二载中书舍人宋昱知选事前进士广平刘廼以选法未善上书于昱以为禹稷臯陶同居舜朝犹曰载采采有九德考绩以九载近代主司察言于一幅之判观行于一揖之间何古今迟速不侔之甚哉借使周公孔子处今铨廷考其辞华则不及徐廋观其利口则不若啬夫何暇论圣贤之事业乎
　　臣若水通曰察言于一判观行于一揖选法之莫不善于此者也使宋昱能用斯言慎重铨选何用人之不当哉慎选举者宜察之
　　代宗广德元年六月礼部侍郎杨绾上疏论进士明经之弊请令县令察孝廉取行着乡闾学知经术者荐之于州刺史考试升之于省任各占一经朝廷择儒学之士问经义二十条对防三道上第即注官中第得出身下第罢归左丞贾至议以为自东晋以来人多侨寓士居乡土百无一二请兼广学校保桑梓者乡里举焉在流寓者庠序推焉勑礼部具条目以闻七月绾上贡举条目秀才问经义二十条对防五道国子监举人令愽士荐于祭酒试通者升之于省如乡贡法明法委刑部考试或以为明经进士行之已久不可遽改事虽不行识者是之
　　臣若水通曰成周之教与其取士之法一而已矣故或以德行或以道艺或以行举或以言扬其所谓德行者德乎其所谓道艺言扬者业乎德业举业合一其亦犹古之道也故二者不可偏废也德业而举之以文则犹源泉之水放之四海而不竭徒举业者所谓沟浍之水耳矣故不易业而进于德者举业也不易志而有助于举者德业也绾之斯奏实欲兼焉而或者沮之唐之不幸也虽然又在主选者之明且公耳茍得公且明者主之则先王之德行道艺之化将见于今矣何其幸
　　代宗大歴十四年八月沈既济上选举议以为选用之法三科而已曰德也曰才也曰劳也今选曹皆不及焉考校之法皆在书判簿歴言词俯仰而已夫安行徐言非德也丽藻芳翰非才也累资积考非劳也执此以求天下之士固未尽矣今人未土著不可本于乡闾鉴不独明不可专于吏部臣谨详酌古今谓五品以上及羣司长官宜令宰臣进叙吏部兵部得参议焉其六品以下或僚佐之属许州府辟用其牧守将帅或选用非公则吏部兵部得察而举之罪其私冒不慎举者小加谴黜大正刑典责成授任谁敢不勉夫如是则贤者不奬而自进不肖者不抑而自退众才兴起而官无不治矣臣若水通曰曰徳曰才曰劳选用之三科也其成周之徳行道艺虞廷之三载考绩之意乎唐之选曹考校知不及此欲其得人也难矣此沈既济所以建选举之议也后之人君果能本之三科责成慎举则君子自进小人自退百官治而万事理矣天下其有不平哉
　　大歴十四年十二月德宗问为政之要闗播对曰为政之本必求有道贤人与之为理上曰朕比已下诏求贤又遣使臣广加搜访庶几可以为理乎对曰下诏所求及使者所荐惟得文词干进之士耳安有有道贤人肯随牒举选乎上悦
　　臣若水通曰为政固当求有道贤人也然必人君致敬尽礼尊徳乐道乃可得之非下诏遣使可致也下诏遣使而惟文词干进之求此有道贤人之所以不至也代宗能悦闗播之言而不能绎惜哉
　　德宗贞元十年夏四月陆贽上奏其畧曰夫登进以懋庸黜退以惩过二者迭用理如循环进而有过则示惩惩而改修则复进既不废法亦无弃人惟纎芥必惩而用材不匮故能使黜退者克励以求复登进者警饬而恪居上无滞疑下无蓄怨
　　臣若水通曰用人之道公而已矣进而有过则惩惩而改过则复进进退在彼已何与焉若有一毫芥蔕于其间非大公之道也虽然陆防此疏为德宗猜忌而言耳若夫进贤如不得已尽左右大夫国人之公然后察则用无非人矣非谓用人者必伺其有过而退退而改过而复进也
　　德宗贞元十年帝性猜忌不委任臣下官无大小必自选而用之宰相进拟少所称可羣臣一有谴责往往终身不复收用好以辩给取人不得敦笃之士艰于进用羣材淹滞陆贽上疏谏其畧曰以一言称惬为能而不核虚实以一事违忤为咎而不考忠邪其称惬则付任逾涯不思其所不及其违忤则罪责过当不恕其所不能是以职司之内无成功君臣之际无定分帝不听臣若水通曰孔子告仲弓曰先有司赦小过举贤才三者为政之要务也虽为为宰告而治天下之道不外乎此矣德宗之进拟少可不先有司矣一谴不用不赦小过矣不进敦朴之才不举贤才矣夫其甘于违背而不自惜者何也良由学问之功不加而以气质用事故耳使其玩索涵养以体认于心身则聪明可发气质可变以之治天下则举措得人庶事康而庶绩熈矣故曰明君以务学为急惟圣明念之
　　宪宗元和七年帝尝于延英谓宰相曰卿辈当为朕惜官勿用之私亲故李吉甫权徳舆皆谢不敢李绛曰崔祐甫有言非亲非故不谙其才谙者尚不与官不谙者何敢复与但问其才器与官相称否耳若避亲故之嫌使圣朝亏多士之美此乃偷安之臣非至公之道也茍所用非其人则朝廷自有典刑谁敢逃之帝曰诚如卿言
　　臣若水通曰人主之职在论相而己相而果贤则所举虽亲必贤所措虽雠必不肖茍非其人不肖以亲而举贤以雠而措人主何所赖哉易曰方以类聚物以羣分又曰同声相应同气相求非亲故乎不察乎此而徒以举措责诸相亦未矣噫尧明峻德而后用舜举元凯措四凶武王亶聪明而后用周公握发吐哺以劳天下之士善论相者盍亦反其本与
　　周世宗显徳四年冬十月戊午设贤良方正直言极谏经学优深可为师法详闲吏理达于教化等科
　　臣若水通曰五代之时取士之法不行久矣周世宗独举而行之其知为治之要者欤此五代之治所以莫盛于世宗之朝也然其曰文理优长人物爽秀则亦为取人之疵耳
　　贾谊新书曰王者官人有六等一曰师二曰友三曰大臣四曰左右五曰侍御六曰厮役与师为国者帝与友为国者王与大臣为国者伯与左右为国者强与侍御为国者若存若亡与厮役为国者亡可立待也
　　臣若水通曰贾谊官人六等之差诚确论也夫师者以道道者大同也友者以德德者大化也大臣者以功功者伯道也左右者科科者富强而已侍御厮役固不足与议之矣然则为人君图天下之治者将自择于何者哉
　　刘向説苑乐羊为魏将以攻中山中山悬其子以示乐羊乐羊不为衰志攻之愈急中山因烹其子遗之乐羊食之尽一杯中山见其诚也不忍与之战果下之遂为魏文侯开地文侯赏其功而疑其心孟孙猎得麑使秦西巴持归其母随而鸣秦西巴不忍纵而与之孟孙怒而逐秦西巴居一年召以为太子傅左右曰西巴有罪于君今以为太傅何也孟孙曰夫以一麑而不忍又将能忍吾子乎
　　臣若水通曰孟子称不信仁贤则国空虚以言当急于用仁贤也西巴不忍之心及于麑可谓仁矣乐羊贪功而杀其子可谓仁贤乎当时之君惟以是而定赏罚则足以劝天下之仁贤矣赏而疑罪而用之何赏罚之不明而举措之不正耶
　　説苑齐景公出猎上山见虎下泽见蛇归召晏子而问之曰今寡人出猎上山则见虎下泽则见蛇殆所谓不祥也晏子曰国有三不祥是不与焉夫有贤而不知一不祥知而不用二不祥用而不任三不祥也
　　臣若水通曰孟子言不祥之实蔽贤者当之又曰不用贤则亡彼见虎蛇者常耳若夫不用贤则危亡随之天下之至不祥莫过于此晏婴之言得孟子之意矣夫后世之君犯此三不祥者多矣可不惧哉
　　唐陆贽奏议贽告徳宗曰君子小人用舍不并国家否泰恒必由之君子道长小人道消于是上下交而万物通此所以为泰也小人道长君子道消于是上下不交而万物不通此所以为否也夫小人于蔽明害理如目之有眯耳之有充嘉谷之有蟊梁木之有蠧也是以古先圣哲之立言垂训必慇勤切至以小人为戒者岂将有意雠而阻之哉诚以其蔽主之明害时之理致祸之源愽伤善之衅深所以有国有家者不得不去耳户部侍郎裴延龄者其性邪其行险其口利其志凶其矫妄不疑其败乱无耻以聚敛为长防以诡妄为嘉谋以掊克敛怨为匪躬以靖譛服防为尽节总典籍之所恶以为智术冒圣哲之所戒以为行能可谓尧代之共工鲁邦之少卯伏惟陛下恊放勲文思之徳而鉴其方鸠僝功体仲尼天纵之明而辨其顺非坚伪则天讨斯得圣化允孚小往大来孰不欣幸
　　臣若水通曰举措国之大典治道闗焉故夫君子进则为泰小人进则为否否泰之几安危存亡之兆此固有国者所宜慎也徳宗之朝裴延龄方以言利得幸陆贽之贤终以直言见疎举措若兹危亡之祸岂可免哉


　　格物通卷六十五
　　钦定四库全书
　　格物通卷六十六　　　　明　湛若水　撰
　　举措四
　　宋真宗景德二年秋七月增置制举六科贤良方正等三科久不行至是增置为六科曰贤良方正能直言极谏愽通坟典达于教化才识兼茂明于体用详明吏理可使从政识洞韬畧运筹决胜军谋宏逺材任边寄凡六科诏中书门下试察其材具名奏闻临轩亲防之臣若水通曰用人之法虞之九德咸事汤之立贤无方周之六德六行六艺至汉立贤良方正之科犹为近古唐之词章则求之愈下遗贤多矣宋真宗有志复古则唐虞三代之制可考也否则汉制贤良方正足矣而何多门邪盖未有贤良方正而不能明体用通坟典详吏理识韬畧宏军谋者也然其视九徳同谓之徳无方同谓之贤六徳六行六艺同谓之徳行道艺者有间矣故古之人才出于一后之人才出于六此道徳之所以不一而风俗之所以不同也惟在上者所立耳
