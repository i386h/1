<!-- { "loadSidebar": true } -->
　　臣若水通曰臣伏读宪纲二章仰见祖宗达上下之情明利弊之故拳拳为民之深意也夫天生民不能自治而作之君程頥曰为民立君所以养之也君不能独治而委之臣使兴利而革弊正以顺民情而安民生养之大者也所欲与聚所恶勿施其兴革之谓与为风宪者当以第一义视之斯可无负于上天付托圣主圣主付托人臣之至意也















　　格物通卷五十
　　钦定四库全书
　　格物通卷五十一　　　　明　湛若水　撰
　　正朝廷上
　　易干九五飞龙在天利见大人
　　臣若水通曰重干为干徤之至也九为阳德刚徤居五为中正具刚徤中正之徳变化不测有龙之象五为君传履帝位而有天下龙之飞于天所谓大人也此心此德人人所共有故兴起其秉彞之心天下快覩而愿见之以其有中正之徳泽天下而足以为人之所赖者也其见之不亦利乎由是言之人之利见大人以其有龙德中正也彼有是位而无是德者民将逺之矣故朝觐讼狱者不之尧之子而之舜不之舜之子而之禹其利见大人之谓乎
　　干彖曰首出庶物万国咸宁
　　臣若水通曰圣人具体乾道有元亨利贞之德出类拔萃卓冠羣伦而高拱于穆清之表居臣民之上所谓首出庶物也而万国之臣民防圣人之泽感而化之各遂其生各复其性而无不安宁外宁其生内宁其性所谓万国咸宁也是则圣人具中正之德极其裁成辅相之功犹乾道之变化也泽及于民生养遂而成性复犹万物之归根复命也此圣人之利贞也圣人体具干刚中正之德运诸朝廷之上则朝廷正而天下治矣
　　履彖曰刚中正履帝位而不疚光明也
　　臣若水通曰否德忝位则疚也刚徤中正德之至也有是德而受命尊履帝位故不疚也然其所以不疚者以其德之光明尔阳刚中正故光大而高明足以居帝位而临御朝廷以为臣民之瞻仰又何疚乎
　　离象曰明两作离大人以继明照于四方
　　臣若水通曰离为火重离两火相照故曰继明日月为明离日之象也离之相丽而作日之至明容光必照也大人礼此象其德之明缉熈而不已犹日之继也四方之逺庶物之繁无有能遁其情者矣中庸曰唯天下至圣为能聪明睿知足以有临日月所照莫不尊亲凡日之所照大人之德亦照之也夫明德人人所同有人惟蔽于气禀物欲之私则失其明矣不明不足以照物岂足以立朝廷而临天下耶故朝廷四方之极君德以高明为主未至于明者其亦反求诸心之所同有者明之而已矣
　　鼎象曰木上有火鼎君子以正位凝命
　　臣若水通曰鼎卦上离下巽以木出火有烹饪之象故为鼎君子观鼎之象知鼎为法象之器其形端正取之以自正其位以凝承休命位者天位也天之道正也居其位而体天道之正随所居之位而正焉正其心则思无邪也正其身则正顔色动容貌也正其事纪纲法度也与天合德而天命聚于我矣故人君以此而正位凝命以临朝廷立四方之极如鼎之定而不迁矣可不慎欤
　　书周书洪范凡厥庶民无有淫朋人无有比德惟皇作极
　　臣若水通曰此箕子衍皇极之畴告武王也淫朋邪党也人有位之人比德私相比附也言庶民无有邪党在位之人无有私相比附者惟人君立极于上皇极立则朝廷正矣斯有以化臣民之心使之大公无私尔淫朋比德皆私心为之也尧舜之时公道大明人皆以尧舜之心为心者以尧舜执中之化也人君居臣民之上可不谨于心术之微公私之辨以立朝廷大中至正之矩乎
　　召诰其惟王位在德元小民乃惟刑用于天下越王显臣若水通曰此召公告成王之言也位君位也德元者谓为德之首也刑仪刑也越犹于也显明也言居天下之上必有首天下之德君德既立则朝廷以正而小民观感兴起皆仪刑用德于下所谓羣黎百姓徧为尔德是天下小民之德皆王之德也于王之德岂不益光显矣乎
　　诗大雅棫朴追琢其章金玉其相勉勉我王纲纪四方臣若水通曰此诗咏文王之德也追雕也金曰雕玉曰琢相质也勉勉者勉而又勉纯亦不巳之意我王谓文王也大者为纲小者为纪四方之本在朝廷朝廷之本在纪纲纪纲之本在君心故棫朴咏文王之德言其如金玉之质而有雕琢之文盖其勉而又勉纯亦不巳而为四方之纲纪也盖文王之心纯乎天理故运之于纲纪大之而纲人伦统体常张而不弛小之而纪政事节目常理而不乱所以维持统御乎四方者如金玉雕琢之文章也以此观之人主欲正乎朝廷在先正乎纪纲欲正纪纲在先正乎一心使天理之本体大公至正广大高明足以为纪纲之本而后施之纪纲者皆此心之管摄运用罔不振肃者矣纪纲振肃则体统尊严朝廷防不正矣朝廷者四方之极也朝廷正而四方敢有不正者乎故曰人主一心万化之源茍欲正纪纲以正朝廷而不先正此心以立其本则枝叶虽茂本根已蹷形体虽安命脉以危其如纪纲朝廷何哉
　　春秋成公十六年曹伯归自京师
　　臣若水通曰书曹伯者王与其伯也因鲁史之文也书归自京师讥王之不罪其罪而成其爵也京师者朝廷也朝廷四方之极而命德讨罪之所从出也其言自京师王命也言天王之不诛有罪而释之归以成其为伯也负刍杀世子而自立王不能因晋之执置诸刑典讨罪之权不行矣而使复国则命德之典何在焉命德讨罪之典坏之于朝廷又何以为天下之共主哉
　　礼记王制天子无事与诸侯相见曰朝考礼正刑一德以尊于天子
　　臣若水通曰此诸侯朝天子之事也天子无他事故诸侯各以其期见于天子是之谓朝其来朝之事岂徒然哉亦为述职而行也故又考礼正刑一德以尊天子礼者五礼天子尝因天秩而五庸之矣于是考诸侯之礼合于天子之礼否欤刑者五刑天子尝因天讨而五用之矣乃正诸侯之刑合于天子之刑否欤德者天子尝因人之固有而敎之矣又一诸侯之道德以同风俗果合于天子欤如是则天子之礼刑道德诸侯奉承而不敢违是所以尊天子者至矣天子尊则朝廷尊矣臣民赖天子朝廷之尊以安者也我朝稽古为治三年一朝天下岳牧郡县之臣萃而觐之于天子固所以述职也而铨衡亦尝有殿最之课矣今天下车同轨书同文王制所谓礼刑固不待考正而自同矣独一道德以同风俗者则在明天子之主盟斯道而辅臣宜賛襄之以成一德之化天下幸甚
　　郊特牲君之南乡答阳之义也臣之北面答君也臣若水通曰君即天子也答对也南鄕南面也阳盛于南方长养万物之地也人君对时育万物故南面以对阳也人臣北面以朝君者对君育养之德也君南面臣北面上下之位定而朝廷正矣
　　玉藻朝辨色始入君日出而视之退适路听政使人视大夫大夫退然后适小释服
　　臣若水通曰辨色谓初明之时可辨顔色也视之视朝也诗曰夜向晨庭燎有煇即臣之辨色入朝也所以防微也又曰东方明矣朝既盈矣即君之日出视朝也所以优尊也然入而臣先于君明分守也退而使人视大夫大夫退而后退小释服君后于臣防怠荒也君无怠荒而羣臣守分则朝廷尊矣汉唐以来或五日或三日或旬日始朝我祖宗以勤为治无日不朝仰惟圣明早朝晏罢退御便殿延访政事可谓逺追帝王近遵成宪者矣持此始终如一不替益防岂不休哉
　　哀公问孔子对曰政者正也君为政则百姓从政矣君之所为百姓之所从也君所不为百姓何从公曰敢问为政如之何孔子对曰夫妇别父子亲君臣严三者正则庶物从之矣
　　臣若水通曰正政者所以正朝廷也正三纲者所以正政也君为臣纲父为子纲夫为妻纲三纲正则五伦正而为政之道得矣此朝廷之所以尊乎
　　仲尼燕居曰以之朝廷有礼故官爵序也
　　臣若水通曰朝廷礼法之所出也故礼用之朝廷则上下辨名分严尊卑有等是故官爵序也然则朝廷之礼其可以不肃乎
　　坊记天无二日土无二王家无二主尊无二上示民有君臣之别也
　　臣若水通曰何以天无二日日者天之阳精也阳一而已故日无二何以土无二王王御土中者也土中一而已故王无二何以家无二主主者家之尊也其本一而已故家主无二故三才之道一而已矣天之尊在一日土之尊在一王家之尊在一父何二尊之有哉如此则君臣上下之等威以别而朝廷尊矣
　　表记朝极辨不继之以倦
　　臣若水通曰朝廷之上君臣上下贵极辨其分而不可紊久则弛而有倦则纪纲弗振而奸邪得以窥伺矣虽然严上下之分而必通上下之情然后有都俞吁咈之美也茍一于严则秦皇尊君卑臣之仪其可法乎而夫子云然者特感于春秋君弱臣强之弊故伤之也乎
　　周礼大宗伯以九仪之命正邦国之位壹命受职再命受服三命受位四命受器五命赐则六命赐官七命赐国八命作牧九命作伯
　　臣若水通曰仪犹等威也每命异仪也位者贵贱之位也何以谓受职始为正吏受职事如王之下士列国之士子男之大夫之职是也何以谓受服受皮弁之服如王之中士列国之大夫子男之卿之服是也何以谓受位始有列位为王之臣如王之上士及列国之卿位是也何以谓受器始有祭器也如王之下大夫及公之孤有祭器者是也何以谓赐则则者未成国之名也王之下大夫出封则加一等而赐以百里二百里之地也何以谓赐官王六命之卿始得具臣治家邑也何以谓之赐国王之卿出封加一等为侯伯之国也何谓作牧侯伯有功德则加命之得专征伐为一州之牧也何谓作伯上公有功德者加命为二伯是之谓方伯也夫命也受也赐也作也皆出于朝廷主于宗伯所谓天下有道礼乐征伐自天子出而朝廷正矣
　　司士正朝仪之位辨其贵贱之等王南乡三公北面东上孤东面北上卿大夫西面北上王族故士虎士在路门之右南面东上大仆大右大仆从者在路门之左南面西上司士傧孤卿特揖大夫以其等旅揖士旁三揖王还揖门左揖门右大仆前王入内朝皆退
　　臣若水通曰朝仪者王视朝于路门外之仪也东上其次以东为上也西上以西为上也北上以北为上也王族故士者王之族故为士而宿衞者也虎士者虎贲之士也大仆者侍御之长也大右者司右也大仆从者小臣祭仆之类也摈者诏王出揖也特揖者孤卿尊也旅揖者大夫卑也旁揖者士又卑也还揖左右者在路门左右者皆南面者也大仆前者自本位而前正王视朝之位也内朝者路门之内听政处也君臣上下贵贱之等其秩然而朝廷尊矣
　　论语子路曰衞君待子而为政子将奚先子曰必也正名乎子路曰有是哉子之迂也奚其正子曰野哉由也君子于其所不知盖阙如也名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足
　　臣若水通曰名者实之表也其名正则实正实正则朝廷正逺近莫不一于正矣故孔子因仲由之设问而告以正名为先仲由未达于为国以礼之道遂疑其迂濶而逺于事情非今之急务也孔子乃责其不能阙疑而告之以为使名有不正其实俱亡所以言不顺事不成礼乐不兴刑罚不中其流之弊不可胜言故正名分者所以正治之本而塞乱之源也夫子此言岂特为衞国之所当先耶于凡有国家者舍此不可以自立矣观其修春秋而于践土河阳之役去实以全名曰与其名存而实亡犹愈于名实之俱亡是以周室虽微诸侯强盛以齐楚大国卒不敢侮所谓植遗腹朝委裘而不乱者岂非以名分素明而民志素定哉此图治者所当究心也
