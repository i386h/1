<!-- { "loadSidebar": true } -->
　　洪武十六年上御谨身殿东阁大学士吴沈等进讲周书国则罔有立政用憸人上曰甚矣国家不可有小人有小人必败君子故唐虞任禹稷必去四凶鲁用仲尼必去少正卯沈进曰书云去邪勿疑所深致其戒上曰国家不幸有小人如人蓄毒药不急去之必为身患小人巧于悦上忍于贼下人君若但喜其能顺适己意任其所喜而不问以为怨将在彼辟如犬马伤人人不怨畜犬马者乎沈曰小人中懐奸邪而其所言甚似忠信不可不察上曰然小人善于逢迎彼知人主所乐为者不顾非义乃牵合傅防曰是不可不为知人主不乐为者不顾有益于天下国家亦牵合傅防曰是不必为此诚国之贼也自古以知人为难而知言亦不易也臣若水通曰君子小人不共国而治如薫莸不同器而藏也茍不去小人以安君子虽圣人亦不能有为皇祖所谓唐虞用禹稷必去四凶鲁用仲尼必去少正卯虽圣王百世不能易矣然欲知君子小人而进退之在于君身人君茍能明诸心以全天理则至明足以烛天下之防至公足以灭天下之私于理之可为不可为者知之明断之果则小人不得以乘其间人主茍于不可为者乐为小人得以阿顺曰是不可不为茍于可为者不乐为小人得以阿顺曰是不必为此固小人罔上之奸亦由人主之不明不果有以召之也既公而明则牵合傅防之説阿谀逢迎之态举无所容矣皇祖谕讲官而审于君子小人之辨真得知人图治之要矣圣子神孙可不致谨于此哉
　　国朝太祖髙皇帝谓皇太子诸王曰纯良之臣国之寳也残暴之臣国之蠧也自古纯良者为君造福而残暴者为国致殃何谓纯良处心忠厚临民岂弟虽材有不逮者亦不致于伤物所谓日计不足月计有余者也何谓残暴恣睢击搏遇事风生鍜链刑狱掊尅聚敛虽若快意一时而所伤甚多故武帝任张汤而政事衰光武褒卓茂而王业盛此事甚明可为深鉴
　　臣若水通曰国之治乱非自天降乃由人生者矣故用人乃为政之急务也圣祖以国之寳与蠧归于纯良残暴之臣真知言矣然欲知二者之辨而进退之在于反求诸心心存则理明心纯乎理则至明足以知人我惟纯良也故于人之纯良者必知而用之虽才有不逮可恕也我无残暴也于人之残暴者必知而去之虽快意一时不取也然而纯良用而残暴者逺矣皇祖谕太子诸王及此欲其知当务之急其深切矣乎
　　洪武十八年七月丙辰上御华盖殿与羣臣论及治天下之道文渊阁大学士朱善进曰古者人主致治重任人盖择众贤为耳目则视听周乎四海任众智为计虑则利泽施于万民今天下太平惟选任贤才宜留圣虑上曰然任人之道当严于简择专于任使严则庸鄙之人不进专则茍且之意不行然必贤者乃可以专任之非贤而专任者必生奸也是任人为难然人亦有谨于始而怠于终者亦有过于前而敬于后者则固不能保其终始惟终始如一者其懐忠报国之心坚如金石安得不任之若匿诈似信懐奸若忠者决不可任也臣若水通曰孟子曰国君用贤如不得已择之审也书曰任贤勿贰任之专也皇祖所谓严于简择专于任使真用人之法也然必择之审然后可以任之专皇祖之明盖已洞见其几防矣不然则始终惟一之贤未着而奸诈忠信之人易混矣其祸败岂小也哉
　　洪武十九年七月诏举经明行修练达时务之士年七十以下者郡县礼送京师太祖谕礼部郎中郑居贞曰古之老者虽不任以政至于咨询谋谟则老者阅歴多而闻见广达于人情周于物理有可资者居贞对曰人至六十精力衰耗则不能胜事请六十以上不遣太祖曰政谓比来有司不体朕意士有耆年便置不问岂知老成古人所重文王用吕尚而兴穆公不听蹇叔而败伏生虽老犹足传经岂可概以耄而弃之也若年六十以上七十以下者当置翰林以备顾问四十以上六十以下者则于六部及布政司按察司用之
　　臣若水通曰书曰人惟求旧曰无遗夀耉曰无侮老成人夫老成之人其徳成其识逺其更歴也多用之则有补于天下国家也故古之圣帝明王必于老成而重委任焉盖借其猷谋之大以匡其所不逮也我太祖髙皇帝知老成之可用也拳拳诏郡县而礼送焉可谓得为政之首务矣圣子神孙固亦赖贤才以辅理也其以祖宗为法可焉
　　大明令吏令凡在流品人员果有文武长才通晓治体廉洁者台宪官具实迹奏闻
　　诸司职掌凡各府州县毎岁于所辖隅厢乡都内拔选容止端谨无过人材一名申送布政司考覈转行按察司覆考堪充岁贡开坐考过词语差人送部应有贤良方正及山林岩穴隐逸之士并通晓经书儒士秀才孝廉俱各访求到官审无过犯违碍不拘名数差人伴送到部或内外官员人等荐举人材秀才即便行移原籍官司起取赴部如儒士秀才出题考试果否通经贤良隐逸等项人材量其才能定其髙下仍取本户丁粮数目作何营生及户内有无杂役事故供结明白然后开发送部选用如将鄙陋不堪之人一概朦胧滥举原举官吏依贡举非其人律问罪
　　凡举保孝廉人材秀才及山林隐逸本部即行所属委自正官选求民间果系名实相副素无过犯之人有司起送到部咨发吏部听用
　　臣若水通曰帝王之治天下也惟在得人而已矣大明令诸司职掌三事皆我祖宗举用贤才之盛典也详考覈之法以求其能严并坐之戒以防其弊可谓至精至密矣惟圣明法而行之则天下治矣
　　诸司职掌一科举凡遇子午卯酉年则乡试辰戌丑未年则防试毕则殿试其取中举人咨发吏部应用臣若水通曰此我圣朝科举之制取士之正途也乡试防试以三年者事业之积以三年而成国之人材以三年而消长也夫以圣王德行道艺之教举业德业合一之学日就月将而不已焉则三年有成矣以今三年考绩黜陟之法则人才之进退三年可定矣此祖宗之立法举用之者与进退之者应其期而不谬也乎
　　诸司职掌巡按御史所至体知有司等官奉公廉能昭著者随即举奏其奸贪废事蠧政害民者究问如律臣若水通曰惇徳允元而难任人舜之所以咨十二牧也胡安国曰善不防赏恶不即刑虽尧为君舜为臣不能以化天下是故举直错诸枉孔子盖拳拳焉臣愿当斯任者明以察之徤以断之则刑赏一人而千万人劝惩矣
　　仁宗皇帝即位之初命吏部令在京七品在外五品以上文官及知县于五品以下见任官及军民中访举德性惇笃行止端方或材能出众政绩显著或文学有称识见优逺者量材擢用若有蔽贤及滥举者论罪如律所举之人后犯赃罪举者连坐曰朝廷比年数下诏举贤而奉行者率多徇私背公或以贿赂举或以亲故举所得实用十不三四政事何由而理生民何由而安自今必严举主连坐之法庶得实材
　　臣若水通曰贤才固国家之利器而滥举尤为生民之蟊贼也取之有其道防之有其法则才必见用而用者无匪才故仁宗皇帝申举贤连坐之法所以重蔽贤之责而又严滥及之防并行而不悖矣我朝之治所以髙出于汉唐宋者由是道也伏惟圣明励精图治法之以求真才以致太平天下幸甚
　　国朝天顺间英宗皇帝一日召学士李贤曰吴与弼如何对曰与弼儒者之髙蹈自古圣君莫不好贤下士征聘隐逸乃命行人赍勑帛造其庐与弼接见即谓朝廷厚意当赴阙谢恩但本意不受官职数月乃至入见命为左春坊左谕德朝士皆悚然惊异以为布衣召至一旦至此次日引至上前问曰久闻髙谊特聘尔来对云臣草茅残士年二十婴疾虚怯不能出仕不敢有髙世之心不意声闻过情为当道论荐防皇上以天书币帛来聘天使到门不胜感愧因而动作老疾复发数月方能起程况年六十有八衰朽之人实不堪供职上曰宫僚亦从容闲暇且宫僚甚众不专劳先生不允所辞于是赏文帛四表里羊酒柴米遣太监牛玉送至馆上顾谓贤曰此老非迂阔者务令就职与弼终不就三辞间日上谓贤曰与弼既来如何不就职若受职亦不相拘听其自在贤曰与弼亦愿就职第以老疾不愈进退狼狈上曰果然亦难留也既以行人聘来还以行人送归再与勑令有司供月粮以终其身于是与弼感激条陈十事上之复上表谢恩而去
　　臣若水通曰书曰嘉言罔攸伏野无遗贤而成汤之于伊尹髙宗之于傅説皆所汲汲焉何哉征聘隐逸所以期实用兴治道也与弼常言曰宦官释氏不除而欲治天下难矣观其言固非忘天下者然必如是而后可为则亦古天民之志矣善哉英宗之待与弼也迎而送之致敬以有礼其为圣徳之光治化之助岂浅浅哉格物通卷六十六
　　钦定四库全书
　　格物通卷六十七　　　　明　湛若水　撰
　　课功上
　　易师上六大君有命开国承家小人勿用象曰大君有命以正功也小人勿用必乱邦也
　　臣若水通曰师之爲卦坤上坎下内险外顺师险道而以顺行故爲师师终必有赏功之典上六师之终也故以正功言坤爲土故有裂土封爵之象程頥曰开国封之以爲诸侯也承家以爲卿大夫也承受也象言大君于师终功成之时因其功而命之以爵赏功之大者则封之爲诸侯而开国功之次而小者则封之爲卿大夫而受成家之庆然有贪杀冒功者小人也则黜之而不用葢五爻皆隂故有小人勿用之戒若封之使有国有家则爲政害人必多而爵赏滥及恶徳亦不足以爲劝惩而人心不服矣象又释之以爲夫大君之爵命者所以报军旅之功使大小各以其等而得其正也所谓小人勿用者固非正功之典使如此之人而用之必播其恶于众而乱人国家矣夫立功者人臣之忠也报功者人君之正也故有天下非得而私开国承家亦非得而私因其功而差等之小人不得而与焉天下之正也夫赏之也以天下之正其勿用之也亦以天下之正圣人亦何容心哉
　　谦九三劳谦君子有终吉象曰劳谦君子万民服也臣若水通曰朱熹云卦惟一阳居下之上刚而得正上下所归有功劳而能谦臣谓以阳刚之才而上得君下得民其功徳可施是有劳也以九居三得位之正正则不矜伐是能谦也以可爲之才而得正故乆而不变有终而吉也象又释之以爲君子之有劳有谦如此而万民之心皆服之矣夫挟劳以傲物小人之情也劳而不自伐知道之君子也以爲功非有加于我也性分之当爲也恶盈好谦人情之公也故民皆服其谦徳之盛莫与之争功争能者矣功髙天下而不危位极人臣而不疑其有终而吉也宜矣人君立课功之法天下之公也万民之公也九三君子之劳谨而不伐人臣当以此自考焉可也
　　书虞书舜典五载一廵守羣后四朝敷奏以言明试以功车服以庸
　　臣若水通曰此史臣记帝舜立朝廵课功行赏之法如此也敷陈也奏进也庸者民功蔡沉曰五载之内天子廵守者一诸侯来朝者四盖廵守之明年则东方之诸侯来朝于天子之国又明年则南方之诸来朝又明年则西方之诸侯来朝又明年则北方之诸侯来朝又明年则天子复廵守是则天子诸侯虽有尊卑而一徃一来礼无不答是以上下交通而逺近洽和也诸侯来朝使各陈其爲治之说言之善者则从而明考其功有功则赐车及服以旌之其言不善则亦有以告饬之也臣谓朝廵之礼非特上下交通而已廵守所以观政于下述职所以报政于上上下交相劝勉于政如是而政不修治不成者未之有也后世此制旣废而诸侯纵恣遂以爲封建不可行易之以郡县抑岂反本之论哉
　　舜典三载考绩三考黜陟幽明庶绩咸熈
