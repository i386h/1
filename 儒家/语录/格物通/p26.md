<!-- { "loadSidebar": true } -->
　　国语周语单穆公曰夫耳目心之枢机也故必听龢而视正听龢则聪视正则明聪则言听明则徳昭聴言昭徳则能思虑纯固以言徳于民民歆而徳之则归心焉臣若水通曰穆公王卿士单靖公之曽孙枢机发动所由也心有所欲耳目为之发动习于和正则心可正矣夫人心之神皆发于耳目故书曰不役耳目百度惟贞百度者心之谓也故耳和目正则心亦正而常存矣夫然后思虑纯固言顺徳昭而民心归焉为人君者可不慎耳目之好养其心以为化民之本乎伏惟圣明留意焉
　　晋语窦犨曰君子哀无人不哀无贿哀无徳不哀无宠哀名之不令不哀年之不登
　　臣若水通曰窦犨晋大夫哀犹虑也登髙也贿财也宠位也年寿也富贵与夀三者皆人之欲也然所欲有甚于此者有徳有人令名之谓也孟子曰君子有终身之忧是其所哀者大矣为人上者徳修则人归名从而彼皆所性不存者矣简子能信窦犨之言则哀乐得其正情不荡而性不凿矣乎
　　楚语观射父曰圣王正端冕以其不违心帅其羣臣精物以临监享祀无有苛慝于神者谓之一纯
　　臣若水通曰观射父楚大夫端端之服也冕大冠也监视也不违心谓心思端正则服正端冕夫纯心者享神之本也故正端冕无苛慝纯心之谓也语曰惟圣人为能享帝心之纯也圣人纯其心以承天之心故昭孝息民天神来格而锡福无彊也为天地民物之主者可不知所以养其心耶
　　唐太宗贞观元年上谓太子少傅萧瑀曰朕少好弓矢得良弓十数自谓无以加近以示弓工乃曰皆非良材朕问其故工曰木心不直则脉理皆邪弓虽劲而发矢不直朕始寤向者辨之未精也
　　臣若水通曰夫人与物莫不有心观物则知人矣弓工之言不为无见其殆轮扁之流乎唐太宗知爱弓而不知爱身知弓之木非其心而不自知其心之非正可谓自知自爱乎骨肉相残闺门惭徳非自其不正之心发之乎易曰正其本则万事理工之言暗合此矣夫噫一弓之微而尚欲端本如此况人君居天下之尊乎书曰惟木从绳则正后从谏则圣使太宗知爱身如爱弓则必于臣之进谏求正心之术矣而乃不然一时诸臣又未有知正心之学者以将顺其美岂不为千载英君之一叹欤
　　唐太宗贞观十七年上谓侍臣曰人主惟有一心而攻之者甚众或以勇力或以辩口或以謟谀或以奸诈或以嗜欲辐凑攻之各求自售以取宠禄人主少懈而受其一则危亡随之此其所以难也
　　臣若水通曰人君以正心为本一心正则羣邪不入矣人心危而道心微一有不正则乱亡相随太宗盖知之矣虽然卒未闻其有大学正心之道治不三代何足恠哉
　　唐中宗神龙元年左拾遗李邕上疏以为诗三百一言以蔽之曰思无邪若有神仙能令人不死则秦始皇汉武帝得之矣佛能为人福利则梁武帝得之矣尧舜所以为帝王首者亦修人事而已尊宠此属何补于国臣若水通曰古先哲王皆以正心为正万事之要故心思之本体无邪也其有邪者欲诱之也仙道佛教皆其一二也其于身心国家何补哉李邕引思无邪之一言为戒良有以也可以为人君慕仙事佛者之鉴
　　唐宪宗元和三年尝问裴垍为理之要何先对曰先正其心
　　臣若水对曰惟大人为能格君心之非君正莫不正一正君而国定矣君心克正则用人行政皆出于正而国岂有不治乎裴垍之言善矣惜乎未闻有正心之学足以格君也
　　唐宪宗元和十五年上见夏州观察判官栁公权书迹爱之卒酉以公权为右拾遗翰林侍书学士上问公权卿书何能如是之善对曰用笔在心心正则笔正上黙然改容知其以笔谏也
　　臣若水通曰万事万变生于心心正则莫不正矣宪宗闻公权正心之説而改容岂非恻隐之心所发乎然而不能用之使啓心沃心以究正心之学扩充之以保四海惜哉
　　贾谊曰楚懐王心矜好髙人无道而欲有伯王之号铸金以象诸侯趋君令诸侯闻之以为不宜故兴师伐之臣若水通曰心之本体无物也无物故神好矜好髙心之蔽也矜髙者胜心人思以胜心乗之矣胜心者召敌之媒也语曰鱼恶其网人恶其上胜心之召也故君子先正其心使克伐不存则天下莫与争功争能矣
　　贾谊曰诸侯凡有治心者必修之以道而兴之以敬然后能以成也
　　臣若水通曰率性之谓道勿勿助之谓敬是故敬立而道修矣道修而治成矣故心也者万事万化之大原乎
　　宋太祖建隆三年春正月宋广东京城宋主既广汴城且命有司洛阳宫殿按圗修之以韩重赟董其役营缮既毕宋主坐寝殿令洞开诸门皆端直轩豁无有壅蔽谓左右曰此如我心若有邪曲人皆见之矣
　　臣若水通曰人君一心之邪正不可掩也心正则天下皆知其正心邪则天下皆知其邪深宫独处之地渊衷隐微之所潜虽伏矣亦孔之昭故曰莫见乎隐莫显乎防宋祖以重门端直轩豁比其心心有邪曲人皆见之庶乎能知正心者矣宜乎创业垂统逺过汉唐也惜其正心之道知足以及之仁不能守之此宋之治所以不三代乎
　　宋哲宗元祐四年东平公吕公着卒公着自少讲学即以治心养性为本于声利纷华泊然无所好简重清静茍便于国不以利害动其心
　　臣若水通曰孟子言尽心知性而知天存心养性以事天盖必知所有而后能养所有也史称公着学以治心养性为本盖即孟子存心养性之意也独不知其于尽心知性知天者何如尔茍不知之则所存所养者何事程頥云只被君家学佛公着父子多读释氏书故其父子反以程頥兄弟为所见者浅近则史所谓性者又未可知也故君子之学以尽心存心为务以知性养性为要
　　宋髙宗绍兴三十二年召张浚入朝以为江淮宣抚使封魏国公帝手书召浚入见浚至帝改容曰久闻公名今朝廷所恃惟公因赐之坐浚从容言人主之学以心为本一心合天何事不济所谓天者天下之公理而已必兢业自持使清明在躬则赏罸举措无有不当人心自归敌雠自服帝悚然曰当不忘公言加浚少傅魏国公宣抚江淮
　　臣若水通曰观张浚之言似乎得心学之防上可以啓君心之明下足以救人心之溺者矣虽然知而不行犹为不知知行并进而后心学可纯也浚以吴玠之故杀曲端则行浸润之譛谓之不明诋李纲赵鼎而不获大用则以爱憎为用舍谓之不公不明生于不公不公由于不察见天理则亦何贵于心学之説也噫心学不纯而欲格君心之非望之为尧舜者未之有也敢附春秋责脩贤者之义
　　宋孝宗乾道三年以陈俊卿叅知政事刘珙同知枢宻院事珙自河南召还初入见首论独断虽英主之能事然必合众智而质之以至公然后有以合乎天理人心之正而事无不成若弃佥谋徇私见而有独御区宇之心则适所以蔽四达之明而左右私昵之臣将有乘之以干天下之公议者又论羡余和籴之帝皆嘉纳之授翰林学士复上言世儒多病汉髙帝不悦学轻儒生臣以为汉髙帝所不悦者特腐儒宿学尔使当时有以二帝三王告之知其必敬信功烈不止此因陈圣王之学所以明理正心为万事之纲帝称善遂拜枢副珙因荐张栻汪应辰陈良翰学行于帝臣若水通曰宇宙之内人心一而已矣何则天一而已矣故一人之心即千万人之心一时之心即千万世之心孔子曰斯民也三代之所以直道而行也然而一人一时之心或有所蔽故古之圣人必辟四门广众论合乎人心之正则天理之公在是矣正心之説首以为孝宗告此刘珙所以度越诸臣也欤
　　宋孝宗淳熈六年诏求直言知南康军朱熹上疏其畧曰天下之务莫大于恤民在人君正心术以立纪纲盖纪纲不能以自立必人主之心术公平正大无偏党反侧之私然后有所系而立君心不能以自正必亲贤臣逺小人讲明义理闭塞私邪然后可得而正
　　臣若水通曰人君心术之邪正系君子小人之亲踈也小人踈君子亲则养之以正君心自不能以不正矣君子踈小人亲则养之以邪君心自不能以不邪矣君心正则政莫不正然而不治者未之有也君心邪则政莫不邪然而不乱者未之有也朱熹心术之论真人主之鉴也哉
　　宋孝宗淳熙十五年以朱熹为崇政殿説书熹辞不至熹既归投匦进封事言大本急务大本者陛下之心急务则辅翼太子选用大臣振举纪纲变化风俗爱养民力修明军政凡此六事皆不可缓而本在于陛下之一心一心正则六事无不正一有人心私欲介乎其间则虽惫精劳心不可为矣疏入夜漏下七刻帝已就寝亟起秉烛读之终篇明日除主管西太一宫兼崇政殿説书熹力辞乃以秘阁修撰奉祠
　　臣若水通曰天下之本在乎一人一人之本存乎一心未有心不正而能治天下者也亦未有不加正心之功而能正其心者也故心正而六事举矣唐虞三代之君正心以成治化有本者如是也使孝宗能用熹之言则宋之治未可量也一齐众楚指为伪学岂不惜哉
　　宋光宗绍熈五年罗防卒防孝友端介不为矫激之行或谓天下事非才不办罗防曰当论其心心茍不正才虽过人果何取哉
　　臣若水通曰古之才也出于一今之才也出于二古之所谓才合徳而言之者也今之所谓才外徳而言之者也易曰贞固足以干事心正则何事而不可为也又曰开国成家小人勿用心茍不正则何事而可为也罗防言人当论其心似矣其曰心茍不正才虽过人不足取者是未知才徳合一之道也夫小人无才惟君子有之故能开物成务若夫小人之便防智不足以周身臣不谓之才也已















　　格物通卷十九
<子部,儒家类,格物通>
　　钦定四库全书
　　格物通卷二十　　　　　明　湛若水　撰
　　正心下
　　宋儒周敦頥曰见其大则心防心泰则无不足无不足则富贵贫贱处之一也处之一则能化而齐故顔子亚圣
　　臣若水通曰大指天理而言曽防漆雕开己见大意正谓此也泰舒也化即所过者化之化理无富贵贫贱之殊能化其富贵贫贱之念则与道一而去圣不逺矣故曰亚圣夫心广大髙明天理浑然何尝不泰人人皆有惟顔子之心不违仁故能见之分明而外物不累故能化而不滞此所以能亚于圣也学者知其大皆我固有而随处体认天理焉此入圣之门也
　　荀卿曰养心莫善于诚周敦頥曰荀子元不识诚程颢曰既诚矣心安用养邪
　　臣若水通曰皆一心也自其生理而言谓之性自其实理而言谓之诚自其主一而言谓之敬自其极实无妄而言谓之至诚孟子曰诚者天之道也思诚者人之道也学至于诚极矣诚心又何假于养敬者所以至乎诚者也荀卿惟不识诚也故有养心用诚之説不识性也故有性恶之説不识性与诚是不识心也非二物也是故知性则知诚矣知诚则知心矣故君子之学莫先于知心
　　程颢曰学者须敬守此心不可急迫当栽培深厚涵泳于其间然后可以自得但急迫求之只是私己终不足以达道
　　臣若水通曰守操而不失也急欲速也迫促也进道之功有自然之节度也或失则过焉或失则不及焉皆非自然之本体也孟子曰必有事焉而勿正心勿忘勿助长也夫助则过忘则不及皆不可以进道也故道之进也在于勿助勿忘之间而已矣是故知道者鲜矣知道者鲜而天下无善治矣呜呼掲离明于长夜防行之际正有望于今日
　　程颢年十六时好田猎后见周敦頥自谓今无此好矣敦頥曰何言之易也但此心潜隐未发一日萌动复如前矣后十二年暮归在田野间见田猎者不觉有喜心乃知果未也
