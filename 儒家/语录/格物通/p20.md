<!-- { "loadSidebar": true } -->
　　洪武十二年三月戊辰朔上御华盖殿皇太子侍上问曰比日讲习何书对曰昨防书至商周之际上曰防书亦知古人为君之道因谕之曰君道以事天爱民为重其本在敬身人君一言一行皆通于天系于民必敬以将之而后所行无不善也盖善必天鉴之不善天亦鉴之一言而善四海防福一行不谨四海罹殃言行如此可不敬乎汝其识之
　　臣若水通曰臣伏观皇祖人君言行皆通于天之一语其可谓知道矣以之谕皇太子可谓得养太子之本矣三代之所以有道之长皆原于此葢人主知天之在己则凡所以敬其身者何所不至乎则凡所以惠于民者何所不至乎由是言之言行不善则逆乎天殃乎民而为祸无穷矣为人君者可不敬乎
　　洪武二十年四月丁卯上御华葢殿侍臣进讲因论人之善恶臧否亦有不得其常者上曰为恶或免于祸然理无可为之恶为善或未防福然理无不可为之善人惟脩其在己者祸福之来则听于天彼为善而无福为恶而无祸者特时有未至尔
　　臣若水通曰伊训曰作善降之百祥作不善降之百殃然有不得其常者或者疑焉殊不知非不常也天未定也皇祖之谕独归之理与时焉夫然后千古之惑可定矣故自天子以至于庶人积善而福终不至者未之有也积恶而祸终不及者亦未之有也
　　洪武二十一年四月乙酉五色云见翰林学士刘三吾进曰云物之祥征于治世舜之时形于诗歌宋之时以为贤人之符此实圣徳所致国家之美庆也上曰古人有言天防灾祥在徳诚使吾徳靡悔灾亦可弭茍爽其徳虽祥无福要之国家之庆不专于此也
　　臣若水通曰闻祥瑞则多喜闻灾异则多惧多惧则戒慎之念存多喜则骄泰之心纵矣皇祖因五色云见学士以为美庆乃谕之以灾祥在徳然则灾曰脩徳祥亦曰脩徳一灾一祥皆惩劝成徳之具也惟圣明以法祖敬天为心以脩徳致治为本天下幸甚
　　圣祖改前代司天台为钦天监
　　臣若水通曰监名钦天表敬天也尧典曰钦若昊天敬授人时人君敬以直内又必齐七政建五行定四时以示天下之臣民使之知气候之早晩时序之后先以兴作寝息焉盖先天而天弗违后天而奉天时敬天之至也是故圣祖于是监改前代司天曰钦天者其敬授人时乃所以敬天也
　　诸司职掌仪部传制凡大祀前三日陈设如常仪文武官各具朝服诣丹墀拜位钟声止仪礼司跪奏请陞殿乐作皇帝御华葢殿具皮弁服出升座乐止鸣鞭讫賛四拜传制官诣御前跪传制由东门出至传制位称有制賛跪宣制云洪武某年正月某日大祀天地于南郊尔文武百官自某日为始致齐三日当敬慎之
　　臣若水通曰人君之所敬者惟天而已尔于此不用其诚恶乎用其诚我圣祖创制立法凢大祀天地命百官致斋三日君臣上下一于诚敬圣子神孙世守以为家法可谓尽事天之道矣
　　永乐十一年春正月朔日有食之先是礼部以正旦朝贺宴防上请太宗皇帝曰古者日食天子素服脩政用谨天戒朕既乖于治理上累三光而众阳之宗薄食于元旦咎孰甚焉尔文武羣臣尚思勉辅朕躬调爕隂阳消弭灾变新正朝贺宴防之礼悉罢之
　　臣若水通曰新正朝贺宴防大礼也我太宗文皇帝因日食之变輙废之其自责自艾而敬天之威者至矣宜其受天之福而流庆无疆也圣子神孙其可不法祖宗以事天乎
　　天顺四年闰十一月十六日早见月食钦天监失于推算英宗皇帝召学士李贤曰月食人所共见乃失推歩如此因言汤序以侍郎掌监凡有灾异隠蔽不言或天文有变必曲为解説甚至书中所载不祥字语多自改削而进遇天文喜事却详书以闻且朝廷正欲知灾异以见上天垂戒庶知脩省而序乃隠蔽如此岂臣下尽忠之道贤曰自古圣帝明王皆畏天变实同圣意序若如此罪可诛也于是下序狱左迁太常少卿
　　臣若水通曰序所谓荧惑主心矫诬上帝者也罪莫大焉我英宗皇帝独能灼知序之奸至禠职而不贷其敬天之心信乎卓冠羣伦矣









　　格物通卷十四
<子部,儒家类,格物通>
　　钦定四库全书
　　格物通卷十五　　　　　明　湛若水　撰
　　敬祖考
　　易豫象曰雷出地奋豫先王以作乐崇徳殷荐之上帝以配祖考
　　臣若水通曰此豫卦象辞言圣人体豫之功用也殷盛也豫卦震在坤上有雷出地奋之象雷出地则万物忻育故有和乐之意先王体之以作乐崇徳其徳盛者其乐盛也殷荐之上帝以配祖考盖乐主和也阳也气也达阳和之气于上帝以祖考配天所以通其诚敬也宜乎上帝时歆祖考来格矣圣人体豫之功用大矣哉然究其本必圣人和徳于中心和则气和气和则声和而天地之和应矣方今国家百有六十余年圣明御极致治中兴处豫之时夙夜奋励制礼作乐以尽保豫之道此其时矣臣不胜颙望之至
　　萃彖曰王假有庙致孝享也
　　臣若水通曰此明萃卦彖王假有庙之旹也假至也致孝享者即聚己之精神以聚祖考之精神也夫祖考之于子孙一气也固无时而不聚也王必假于有庙者何盖祖考之精神虽在于庙而实通乎吾身也故王者当萃之时必假有庙以致孝享则吾身之精神以在庙而聚祖考之精神以吾身而聚庶几幽明感格百顺攸聚萃之道莫大于此矣虽然仁孝之心岂必假庙而后聚哉故曰惟圣人为能享帝惟孝子为能享亲葢养之于素尔
　　涣象曰风行水上涣先王以享于帝立庙
　　臣若水通曰此涣卦象辞言圣人济涣之道也夫风行水上有涣散之象圣人体之以济涣固各有道矣而必先之以享帝立庙者何葢万物本乎上帝人本乎祖考上帝之与万物祖考之与子孙其气一故其精神一也然其分则殊故不能不散涣茍非有以聚之二者一涣天人间矣故先王济涣必先之以此享于郊以聚上帝之精神祭于庙以聚祖考之精神故天神人散而有合而万物生生不息矣济涣之道其至矣哉虽然必仁孝诚敬之至者方可以语此否则中心无合一之理而欲为合涣之文其何以能济涣乎
　　书周书武成丁未祀于周庙邦甸侯卫骏奔走执豆笾臣若水通曰此周书言武王克商祭告于祖庙也邦甸侯卫皆诸侯之国骏疾也武王癸巳克商丁未即率诸侯执豆笾骏奔走以祭告于祖庙所以致孝享萃人心崇大化之本者莫盛于此举矣武王之心岂有他哉孝思一念自有不容己尔此武王之所以为达孝也然则有天下者思祖宗功徳之盛报本追逺之礼可不重与
　　周书冏命惟予弗克于徳嗣先人宅丕后怵惕惟厉中夜以兴思免厥愆
　　惟予一人无良实頼左右前后有位之士匡其不及绳愆纠谬格其非心俾克绍先烈
　　臣若水通曰此周书穆王命伯冏之辞也穆王始以弗徳嗣先人丕后有夙夜危厉之诚继欲羣臣匡辅格非以绍先烈夫穆王望伯冏以辅己徳然必以先人先烈为言者葢己徳之进否有系于祖考之隆替一时尊祖敬宗之心恻然若不自遑矣卒之廵游无度劳民伤财败先王成宪何其言行先后之不类也呜呼人心惟危可不畏哉
　　诗大雅思齐惠于宗公神罔时怨神罔时恫
　　臣若水通曰此诗以咏歌文王之徳此曰惠于宗公罔时怨恫者以言其徳能格乎祖考也惠顺也宗公宗庙先公也恫痛也葢周之先王皆有盛徳使文王厥德弗修弗克肖于先王则防防之中不免有怨痛矣惟文王之徳克顺其心无怨无恫所谓惟孝子为能享亲者此也肆我祖宗圣徳在天正惟圣明聿修厥徳以慰在天之心万世幸甚
　　大雅江汉告于文人锡山土田
　　臣若水通曰此诗宣王防命召虎之辞也夫爵人必于宗庙者何也尊祖也尊祖故不敢专事死如事生也故夫人子之于亲生也出入必告有事必告孝敬之至也况山川爵土皆祖宗功徳之所在乃专以与人而不告岂事死如生之礼与故召虎平夷之功锡之山川土田宜矣而必告于文人宣王其知敬祖者欤中兴周道固其宜矣后世乃有挟其私恩专封爵邑而不告于祖者其为不敬祖考孰甚焉
　　周颂我将仪式刑文王之典日靖四方
　　臣若水通曰此宗祀文王以配上帝之乐歌葢言其法典安民而知其必享也仪式刑皆法也典即其礼乐制度所以致治于天下者皆是也靖安也法典致治何以知其必享也葢愿其子孙之法成宪以致治者祖考之心也茍弗念厥绍颠覆典刑则神灵方且怨愤之矣安能享其祭乎故曰仪式刑文王之典日靖四方则法祖之道备矣孝子之心尽矣不待祭而己享矣故以是知孝子仁人之所以敬其祖考者固不专于祭享而在于遵成宪以致治尔
　　春秋文公六年闰月不告朔犹朝于庙十有六年夏五月公四不视朔
　　臣若水通曰此春秋书鲁文公始废告朔之礼也夫告朔之礼行于祖庙所以重正朔尊祖考萃人心勤政事一举而众善集焉鲁之先公嗣而行之无敢废者至于文公六年闰不告朔己有不视朔之渐矣十有六年夏五月四不视朔其尊祖之心已荡然矣故春秋两书其事以着此礼之废实始于此而文公不得辞其无上慢祖之罪矣
　　礼记曲礼国君下齐牛式宗庙
　　臣若水通曰宗庙者祖之神所在而齐牛又为祭祖而备者也国君茍存孝敬之心则见齐牛过宗庙敬祖之念油然生矣其式而下之葢出于敬祖之诚而不能已也夫敬其祖以及其牛孝敬之至也后之国君遇祀事而不敬者慢祖孰甚焉
　　礼器太庙之内敬矣君亲牵牲大夫賛币而从君亲制祭夫人荐盎君亲割牲夫人荐酒卿大夫从君命妇从夫人洞洞乎其敬也属属乎其忠也勿勿乎其欲其飨之也
　　臣若水通曰賛助也制祭谓絶肺也盎者盛肺之器也牲熟体也太庙之事惟一敬而已矣君亲牵牲大夫币以从所以迎牲也君亲制祭夫人荐盎所以祭肺也君亲割牲夫人荐酒所以荐熟也夫卿大夫从君命妇从夫人凡在庙者罔不洞洞乎其敬之渊深也属属乎其忠之始终无间也惟敬以忠勿勿乎于恍惚幽宻之中而欲其神之飨之也是敬也从之者夫人也卿大夫也而主之者君也故牲曰亲牵祭曰亲制体曰亲割所谓自致者也夫然后为敬之至也
　　大传人道亲亲也亲亲故尊祖尊祖故敬宗敬宗故收族收族故宗庙严宗庙严故重社稷重社稷故爱百姓爱百姓故刑罚中刑罚中故庶民安庶民安故财用足财用足故百志成百志成故礼俗刑礼俗刑然后乐臣若水通曰宗谓宗子言为祭祀之所宗也此记大传明王者亲亲之效大也亲亲何以尊祖祖者亲之所出也尊祖何以敬宗宗者祖之统也敬宗何以能收族族者宗之属也收族何以严宗庙人心萃故宗庙肃也宗庙严何以为重社稷社稷受之宗庙者也重社稷何以爱百姓百姓社稷之本也爱百姓刑罚何以中也庶民何以安也财用何以足也百志何以成也礼俗何以刑也和乐何以起也葢乐生于礼礼形于志志集于用用足于民安民安于法平法平于仁民仁民逹于亲亲故一亲亲而尊祖也敬宗也收族也严宗庙也重社稷也爱百姓也平刑罚也足财用成百志兴礼乐也而百顺萃焉此之谓理一分殊物我两尽先王继志述事之大者莫过于此矣伏惟圣明体干父坤母之心万物一体之念以承祖宗休徳以广先王达孝万世幸甚
　　祭法天下有王分地建国置都立邑设庙祧坛墠而祭之乃为亲疏多少之数
