<!-- { "loadSidebar": true } -->
　　臣若水序曰正心何以言格物也程颐曰格者至也物者理也至其理乃格物也至也者知行并进之功也于心焉而至之也至其心之理也学者读是编焉而感通吾心之理念念而知于斯存存而行于斯以有诸己则格物之功庶乎于正心焉尽之矣
　　正心上
　　易咸九四贞吉悔亡憧憧往来朋从尔思
　　臣若水通曰咸也者感也咸卦取象诸身人之于身也无不兼知则亦无不兼感也九四心也心也者无感不通者也以阳明居正故为贞吉贞者心之本体天理也感通之道也以贞而感则心普万物而无心情顺万事而无情公而溥也无有不感则无有不应吉而悔亡也悔生于私心体虚明憧憧则私矣物累而不化将迎而无穷也感之私而应之者亦私朋比之从也故繋辞传曰天下何思何虑思虑者憧憧也同归而殊途一致而百虑一贯之道也贞也贞则感而遂通矣憧憧者心之不正也
　　同人文明以健中正而应君子正也唯君子为能通天下之志
　　臣若水通曰同人者同于人也同于人故能通其志上干下离故有文明刚健之象五二皆居中位正故有中正而应君子正道之象夫文明者虚灵也刚健者直方也中正者不偏倚也同徳而应信也是虚灵方直而不偏心之本体所谓天理是心也人人之所同有也心同则志同而无不感通矣盖君子之心先得人心之所同然也故视千万人之心犹己之心也以一己之心推之千万人无间也所谓同人于野是也人皆有之特君子不失其正耳
　　晋六五悔亡失得勿恤徃吉无不利
　　臣若水通曰六五以隂柔不正宜有悔以上近刚明而下皆顺从故悔亡然其离体髙明以照羣隂故能去其计功谋利之心则徃吉而无不利也夫患得患失者隂邪之人也私小也非公正之心也若夫君子之心广大而髙明则失得非所恤矣以天徳而行王道如天之覆也地之载也功深而恩不露泽溥而民不知吉无不利也非圣人之心廓然太公者乌足以语此
　　损象曰山下有泽损君子以惩忿窒欲
　　臣若水通曰山下有泽气通上润有损之象也君子体此必损其身心之所当损者忿与欲是也忿欲之害心也大矣必损之而后可以合道故武王曰危于忿失道于嗜欲也夫天理人欲相为消长人欲不消则天理不长惩之窒之则心之本体复而天理全矣惩与窒非强制也如塞水者窒其源也常存此心体认天理有见则私意退聼矣不然愈惩而愈奋愈窒而愈生其能免于私欲之害者防希
　　艮艮其背不获其身行其庭不见其人无咎
　　臣若水通曰艮止也背者一身之止者也艮之止者必如背之止斯为止之至也夫性之至善无间动静然人心于止之时则皆至善天理斯存动而有不善而天理灭矣故君子之学动静皆定所谓艮其背则止其止矣然必内外两忘人已不见然后能止故不获其身内忘己也不见其人外忘人也内外两忘则澄然无事矣夫然后能止虽然不获其身必获其理也不见其人必见其理也记曰知止而后有定定则天理纯全何咎之有正心之功此其至矣
　　艮象曰兼山艮君子以思不出其位
　　臣若水通曰艮为山重艮上下皆山故有兼山之象君子观此求艮止之道不越于思焉而已尔思无邪而后能止出位之思邪思即不止矣位者所处之时之地之事也所思或非其时非其地非其事是出位也或滞于时滞于地滞于事亦出位也必无在而无不在勿助勿忘然后能中思是之谓思不出位夫思者心之本体也思不出位则吾心之本体正而天理见矣夫思者圣功之本也可不慎乎
　　中孚中孚以利贞乃应乎天也
　　臣若水通曰天者天命赋予之本然中正而信也人之心不中则不正不正则不信皆违天也是故至中而信则天理流行故利而贞正则人道尽矣尽人道以复乎天道者也故曰应天所谓全而归之也非益之也不然天予之而我防之岂应天乎此心学之大端也
　　书虞书大禹谟人心惟危道心惟微惟精惟一允执厥中
　　臣若水通曰此乃帝舜传授大禹以心学也心者人之精神虚灵知觉者也顷刻之间于躯殻上起念血气用事即谓之人心顷刻之间于义理上起念徳性用事即谓之道心故程颢曰人心人欲道心天理是也危者危言危行之危言大也微犹灭也惟危惟微二句相因説天理人欲不容并立人欲长一分则天理消一分故人心日以长大则道心日以微灭精以察见此理即学问思辨之事属知一以存养此理即笃行之事属行知行并进即执中之功夫中即此天理是也天理则不偏不倚无过不及故谓之中允信也执谓有之于己之意信有诸己则与中道而一矣故曰惟精惟一允执厥中尧之传舜只曰允执厥中知行混合体用一原以圣授圣故不待言功夫也至是舜传禹始有人心道心惟精惟一之説则又推执中之功夫言之此万世心学之源于人君圣学最为切要自后言建中建极言愽约一贯言止至善格物言学问思辨笃行言集义养气言诚言敬皆本于此舍此则人欲横流天理灭絶虽有天下不能以平治矣惟圣明留意焉
　　商书盘庚汝猷黜乃心无傲从康
　　臣若水通曰此盘庚迁都告羣臣之言猷谋也黜去也无与毋同言汝羣臣各谋去汝之私心也毋得傲上之命从己之安傲上从己皆源于私心之发故私心亡则心正矣心正则自无傲上从康之事矣此正心处事之要为人上者可不知乎
　　周书蔡仲之命率自中无作聪明乱旧章详乃视听防以侧言改厥度
　　臣若水通曰此成王告蔡仲之言也率循也无毋同详审也中者吾心本体之正而无过不及者也旧章者先王之成法厥度者吾身之法度皆中之所出者作聪明听侧言皆由心之不中不正心既中正则自无作聪明偏视听之事逺则旧章近则吾身可以无纷更冒乱之患矣为人上者可不正心以为万事之本乎
　　周书周官作徳心逸日休作伪心劳日拙
　　臣若水通曰此成王申戒卿士持恭俭而处富贵之言也逸安也休闲静也徳者所得之理心之中正者也作徳则心中自然无所矫戾故内省不疚不忧不惧心常安逸而休休无入而不自得矣若有所矫饰而为内无恭俭之心而外为恭俭之事是谓作伪伪则揜防不暇故心劳然有诸中形诸外自不觉真情之发见矣故曰日拙然则作徳作伪在人所自作尔此君子正心之学必贵于谨独也欤
　　诗曹风鸤鸠其仪一心如结
　　臣若水通曰诗美君子用心纯固而内外合一也言淑人君子其见于动作威仪之间者既一而有常度矣其仪一则知其心纯全専一而如结矣盖和顺积中而英华发外自有不可揜者矣夫心无内外者也故离内以言心不知心者也离外以言心亦不知心者也惟知合一之道则何心非事何事非心何内非外何外非内周敦頥曰动而无动静而无静程颢曰无内外无将迎体用一源显微无间心之本体也故外则仪一内则心结由中达外其本然者不得而不一也然则君子事内乎事外乎养其中以达诸外内外合一吾心正矣心正而中立焉中立而和生焉是谓大本达道心事一贯圣学之体用备矣
　　小雅小弁相彼投兔尚或先之行有死人尚或墐之君子秉心维其忍之
　　臣若水通曰天地以生物为心人得其生生者以为心不忍之心人孰无之故人于被逐投人之兎犹或哀而脱之于死而暴露之骼犹或哀而掩之皆不忍之心发于自然者不容己尔幽王何独无是心乎乃信谗而逐其子投兎死人之不若矣夫父子之爱天性也人之心也幽王于是乎无人心矣心非初无也良由蔽于褒姒之譛有天下者秉其不忍之心而扩充之虽斩一木杀一兽非其时不忍也况于人乎况于亲乎故曰先王有不忍人之心斯有不忍人之政亦惟察识而扩充之尔
　　小雅节南山式讹尔心以畜万邦
　　臣若水通曰式敬也讹变化之意宋儒朱熹云家父自言作为此诵以究王政昏乱之所由冀其改心易虑以畜养万邦也孟子曰人不足与适也政不足间也惟大人为能格君心之非盖以君心者用人行政之本而万邦休戚之所闗也故正心变而邪焉则蔽蔽则正人逺奸邪秉国而万邦其祸矣邪心变而正焉则明明则邪人逺正直秉国而万邦防其福矣故丧乱多瘁劳百姓人皆知尹氏之祸然岂知王心之蔽为之乎家父讹心之説其殆知大人格心之学乎惜乎其格之不豫司马光所谓治之于着用力多而功寡矣臣窃愿于圣敬方跻之时益进夫诚意正心之学庶圣心益正而圣徳益明则正士满朝奸邪逺迹善政协于万邦社稷生灵之福也天下幸甚
　　大雅皇矣帝谓文王无然畔援无然歆羡
　　臣若水通曰畔援言叛此而攀彼无畔援则心中正而不私也歆羡欣欲爱慕无歆羡则刚直而不流也文王无是二者故心极其正而深造乎道也夫人心至虚本无一物本体中正何尝有所谓畔援歆羡哉有所畔援歆羡者皆心与于物者也心与于物则滞于物而非本体矣文王之心廓然太公物来顺应生杀与夺一随物付之而已初何有与于物哉无与于物故无畔援无歆羡所谓天地心普万物而无心圣人情顺万事而无情者也情而无情心之本体正矣本体正则天理尽矣天理者道之极也故曰诞先登于岸虽然岂惟文王然哉千圣一心万古一理人主茍能正心干干不息廓而清之神而明之使一心之中广大髙明一物无所与焉大公顺应是亦文王而已矣
　　春秋隐公元年
　　臣若水通曰此鲁惠既没隐公嗣位之始年也春秋谓一为元者何宋儒胡安国曰元即仁也仁人心也所以明君用也盖乾元资始坤元资生者天地之用也人得是元以生仁也者心之生理浑然万物一体者也大君者天地之宗子而勿忘勿助正心体元者所以为治天下国家之本也本正则乾坤合徳而百官万民莫敢不一于正矣春秋纪元所以开万世心学之源也欤
　　桓公十五年春二月天王使家父来求车
　　臣若水通曰春秋书天王使来求车讥侈心失王度也夫遣使需索之谓求命车命服天子所以锡于臣下也桓王天下之共主以丧事来求货财已为不可况车服乎所以然者以侈心一动莫为防制颠倒迷惑冠屦为之倒置而王室衰乱莫能救也然则心之正不正岂小故哉
　　庄公十七年齐人执郑詹
　　臣若水通曰春秋齐人执詹者何恶齐也桓为霸主宜正已以格物尊君以率下而乃以郑不朝已擅执其执政可谓正已以尊君乎其何以格物而率下也宜乎春秋责备之也
　　僖公二十八年卫侯出奔楚
　　臣若水通曰春秋书卫侯出奔楚者何咎文公也王者莫大乎存心存心莫大乎公恕胡安国曰心不外者乃能统大众智不凿者乃能处大事晋文举动烦扰憾卫侯之不礼拒之于敛盂之盟则陷于私凿其智而心不广矣春秋责晋文以见君人者当宅心以广大髙明而不以私小也
　　宣公四年春王正月公及齐侯平莒及郯莒人不肯公伐莒取向
　　臣若水通曰春秋书齐鲁平莒郯何也讥也平者圣人之所贵也何为而讥之非讥其平也讥其平之不平也盖无偏无党王道之平平也以齐鲁而平郯莒讲信修睦将利二国以不争也然而莒人不肯则以宣公偏繋于郯而失平怨之本尔夫郯莒微国不足以当天下之十一怀私以取平尚犹不可况天下乎故平天下之道在于絜矩矩者吾心之理也絜者推吾心以度天下也好善恶恶先正吾心之矩然后推之于天下而无弗同者矣故君子贵格物
