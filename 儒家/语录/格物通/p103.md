<!-- { "loadSidebar": true } -->
　　臣若水通曰此周礼天官之职也下供于上曰贡贡之法有九曰祀贡曰嫔贡曰器贡曰币贡曰财贡曰货贡曰服贡曰斿贡曰物贡是也谓之致者使之自至而用者适于用而已上取于下曰赋赋之法亦有九曰邦中之赋曰四郊之赋曰邦甸之赋曰家削之赋曰邦县之赋曰邦都之赋曰闗市之赋曰山泽之赋曰币余之赋是也谓之田野除闗市邦中币余之外而余则取于田概言之也以至九功者即九职以任万民者也而其目则曰三农生九谷曰园圃毓草木曰虞衡作山泽之材曰薮泽畜鸟兽曰百工饬化八材曰商贾阜通货贿曰嫔妇化治丝枲曰臣妾聚敛防材曰闲民无常职转移执事之类是也又有九式之法以用财而其目则曰祭祀之式曰賔客之式曰防荒之式曰羞服之式曰工事之式曰币帛之式曰刍秣之式曰匪颁之式曰好用之式是也谓之均者即量入为出之谓也由前贡赋功三者论之则先王取财之法可见由后九式之用论之则先王用财之法亦可知也所以着为一定之式而太宰皆得与闻者诚以财之出于民也有限而用之费于上也无穷而况人主侈心一生极天下之奉而不足以供其欲先王独见于此创法立制匪徒为太平之羙观而已为可继也诗曰有典有则以贻子孙其斯之谓欤
　　地官山虞掌山林之政令物为之厉而为之守禁仲冬斩阳木仲夏斩隂木凡服耜斩季材以时入之
　　臣若水通曰此周礼地官之职也虞衡掌山林泽薮之官也其职则毎物先别其类厉以限之而后设其人以守之又设其法以禁之是故阳木有生意者而斩之时必以仲冬欲其坚也隂木枯木无生意者而斩之时必以仲夏盖急于用不拘时禁也服车材也耜农器也季穉也服耜用季材者尚其柔韧之性也斩木必以时者恐其物之竭也即所谓先王以茂对时育万物圣人之仁及于草木也
　　地官川衡掌廵川泽之禁令而平其守以时舎其守犯禁者执而诛罚之祭祀賔客共川奠
　　臣若水通曰此周礼地官之职也川衡之官所以掌川泽者也流水曰川钟水曰泽平其守者平其所出之物舎其守者按其所守之舎犯其禁令者又从而诛罚之则人有所惩于前而警于后矣然川泽之物果何所用哉将以供祭祀賔客之需也川奠谓笾豆之实鱼鱐蜃蛤之属也观此可见先王制法非以专于自奉而已一为祭祀一为賔客此奉宗庙和神人之大事也取之以义不亦可见哉
　　山师掌山林之名辨其物与其利害而颁之于邦国使致其珍异之物
　　川师掌川泽之名辨其物与其利害而颁之于邦国使致其珍异之物
　　臣若水通曰名者山林川泽之名也物谓其所产者也利害者物之可用及其毒恶螫噬者也珍异之物若岱畎丝枲峄阳孤桐则自山林而致之者也泗濵浮磬淮夷蠙珠则自川泽而致之者也圣王非贵异物供耳目玩好而已所以备礼乐之用因地而贡不责有于无也仁义兼得之矣
　　论语子曰因民之所利而利之斯不亦恵而不费乎臣若水通曰此孔子因子张之问从政而告之以此利者天地自然之利而民利之为服食器用以生者也导以利其利者人君之恵也利生于天地而力勤于民及其恵也以归于君何也顺天之时因地之利撙节爱养以左右民使遂其生者则在乎君也易曰弗损益之其人君生财之道乎
　　孟子曰数罟不入洿池鱼鼈不可胜食也斧斤以时入山林材木不可胜用也
　　臣若水通曰此孟子因梁恵王行小惠欲望民之多于邻国故举王道之事以告之也盖王道以得民心为本也欲得民心者亦惟因天地自然之利而撙节爱养之尔数宻也数罟者取鱼宻网也洿窊下之地水所聚也斧斤者伐木之器也山林者材木所出之处也数罟不入洿池者泽梁之处必有厉禁网罟必用四寸之目非四寸之网不得入聚水之洿池鱼不满尺市不得粥人不得食则不至尽洿池而取之而鱼鼈之多用之不竭矣时谓草木黄落之时春则材木勾萌夏则畅茂茍旦旦而伐之则生长之意息矣亦必设为厉禁必草木黄落然后斧斤入山林以采伐为宫室为器械之用则不至尽拱把而伐之而材木之积取之无穷矣夫如是则养生防死皆有所备而无不足之憾而民心得矣王道不于此而基乎惜夫恵王蔽锢日深圣学不讲徒知移民移粟之小而不知有王道之大使孟轲王道之事徒托诸空言也噫
　　孟子曰泽梁无禁
　　臣若水通曰此文王治岐仁政之一而孟子举之以告齐宣王者也泽者潴水之处梁者絶泽而畜鱼者也泽梁之利天之生物以利斯民者也文王不为之禁取鱼鼈者徃焉取蠃蛤者徃焉因民之所利而利之也先王于山林川泽之利皆有禁然所禁者时尔非禁民之利也此独言泽梁者举一以互见之尔王道以得民心为本文王行之其即王道之始而为三分有二之本乎噫以四十里之囿而为阱于国中他可知也已齐宣曷足以语此哉
　　左传昭公二十年齐侯疥遂痁期而不瘳梁丘据与裔款言于公曰君盍诛于祝固史嚚以辞賔公说告晏子对曰不可为也山林之木衡鹿守之薮之薪烝虞守之暴征其私淫乐不违民人苦病夫妇皆诅祝有益也诅亦有损君若欲诛于祝史脩徳而后可公説使有司寛政毁闗去禁薄敛已责
　　臣若水通曰疥当作痎痁谓因痎变为疾也梁丘据裔款齐嬖大夫也衡鹿官名麄曰薪细曰烝虞亦官名毁闗谓毁偪介之闗也夫先王虞衡之官以为山林川泽也其利广矣而晏子若以为不可而告其君者何也盖虞衡可也守之而弗与民公共不可也自夫官为之守也始有杀其麋鹿与杀人同罪者矣壅其利也而民怨之孰若文王之囿与民共之而民乐其乐乎当是时非无虞衡之官也为之厉禁而已利不专于上而公于民理财之大道也晏子非知王道者也一言而悟景公毁闗去禁薄敛已责先王之遗法复见其利也不亦慱乎
　　国语周语单子曰虞人入材甸人积薪
　　臣若水通曰虞人掌山泽之官也甸人掌田赋刍草之事者夫位事建官所以制周故周之秩官奠厥攸司而虞衡之利兴焉罘山网泽各供其材凡祭祀賔客于此焉需惟正之供备而无缺神人上下咸以懐恊财之用大矣为人君者可不爱天地自然之利以制国用哉
　　齐语管子曰山泽各致其时则民不茍
　　臣若水通曰时谓虞衡之官禁令各顺其时则民之心不茍得也夫先王之制草木零落然后斧斤入山林獭祭鱼然后渔人入泽梁所以撙节爱养天地自然之利以富国足民也人君治天下有志于先王之治者可不修复之哉















　　格物通卷七十六
　　钦定四库全书
　　格物通卷七十七　　　　明　湛若水　撰
　　脩虞衡下【贡赋附】
　　汉顺帝永建元年帝即位以遗诏罢郡国盐铁之禁纵民煮铸
　　臣若水通曰盐铁者天地自然之利先王之世与民同之后世之君铸山煮海欲以富强于天下至安帝收盐铁固非先王公天下之利矣顺帝即位以遗诏弛其禁而纵民以煮铸惩创前弊其庶几先王之意
　　晋武帝咸宁四年司冀兖豫荆扬州大水螟伤稼度支尚书杜预上疏以为今者水灾东南尤剧宜敕兖豫诸州留汉氏旧陂缮以蓄水余皆决令饥者尽得鱼菜螺蜯之饶此目下日给之益也水去之后填淤之田亩收数钟此又明年之益也典收种牛有四万五千余头可分以给民使及春耕种谷登之后责其租税此又数年以后之益也帝从之民頼其利
　　臣若水通曰大水天地之灾也鱼菜螺蜯填淤之田天地之利也或决陂或留陂而反灾为利杜预权时之宜经画出自意外真得度支之体矣周诗曰靡人不周无不能止防患之仁固如是也
　　梁武帝天监五年四月魏御史中尉甄琛表称周礼山林川泽有虞衡之官为之厉禁盖取之以时不使贼而已故虽置有司实为民守之也夫一家之长必恵养子孙天下之君必恵养兆民未有为人父母而吝其醯醢富有羣生而防其一物者也今县官鄣防河东盐池而收其利是専养口腹而不及四体也乞弛盐禁与民共之
　　臣若水通曰甄琛口腹四体之喻可谓切至矣君之于民如口腹四体民胞物与之仁也徒知防民之利以奉上而不知均利以养民则民日贫而君亦不能独富矣不亦犹口腹四体与俱丧乎故周礼山林川泽皆有厉禁撙节培养以待用无非为民也后世反以之自为而防其利亦独何哉
　　唐肃宗至徳元载三月第五琦为山南等五道度支使作盐法用以饶
　　臣若水通曰琦初变盐法就山海井灶近利之地为盐院业盐者免其杂徭私市者论以法使人不益税而上用以饶当肃宗初年间关战伐而琦也为之经营国费亦可谓能臣矣惜乎不讲于先王虞衡与民同利之政尔
　　代宗大歴十二年秋八月霖河中府池盐多败判度支韩滉恐盐户减税奏虽多不害盐仍有瑞盐生帝疑其不然遣蒋震往视之
　　臣若水通曰盐之为物天地自然之利所以养人也古之虞衡之官为之厉禁其实为民守之也韩滉之判度支秋霖败盐宜以实奏乃复为瑞盐以进谀则是防上贼民也以是为富国之计可乎
　　徳宗建中元年五月转运使刘晏専用盐法充军国之用时自许汝郑邓之西皆食河东池盐汴滑唐蔡之东皆食海盐其江岭间去盐乡逺者转官盐于彼贮之或商絶盐贵则减价鬻之谓之常平盐由是国用充足而民不困弊
　　臣若水通曰山林川泽之利盐其一也禁之是上下争利也不禁则民相争利也求其下不至于互争其利上不争民之利夫然后不失先王之意也唐至中叶起兵天下军饟禄俸皆仰给于盐夫以天下之大其赋之多而専利于盐则当时之民贫可知矣刘晏虽善理财独非病民者乎
　　柳宗元零陵郡复乳穴记曰石钟乳饵之最良者也楚越之山多产焉于连于韶者独名于世连之人告尽焉者五载矣以贡则买诸他部今刺史崔公至逾月穴人来以乳复告邦人恱是祥也杂然謡曰甿之熈熈崔公之来公化所彻土石烈以为不信起视乳穴穴人笑之曰是恶知所谓祥邪向吾以刺史之贪戾嗜利徒吾役而不吾货也吾是以病而绐焉今吾刺史令明而志洁先頼而后力欺诬屛息信顺休治吾是以诚告焉且夫乳穴必在深山穷林氷雪之所储豺虎之所庐由而入者触昬雾扞龙蛇束火以知其物縻绳以志其返其勤若是出又不得吾直吾用是安得不以尽告今令仁而乃诚吾告故也何祥之为士闻之曰謡者之祥也乃其所谓怪者也笑者之非祥也乃其所谓真祥者也君子之祥也以政不以怪诚乎物而信乎道人乐用命熈熈然以效其有斯其为政也而独非祥也欤
　　臣若水通曰上下相与之际公而已矣上以公利之心感其下下以公利之心应其上矣栁宗元钟乳废复之说得非在人情间哉上苟以公不失民之利则利之归于上必多故曰未有上好仁而下不好义者也又曰未有义而后其君者也故后之人君欲得天下之利必先公天下之利则其为利也慱矣
　　宋儒程颢劄子云圣人奉天理物之道在乎六府六府之任治于五官山虞泽衡各有常禁故万物阜丰而财用不乏今五官不脩六府不治用之无节取之不时岂惟物失其性材木所资天下皆已童赭斧斤焚荡尚且侵寻不禁而川泽渔猎之繁暴殄天物亦已耗竭则将若之何此乃穷弊之极矣惟脩虞衡之职使将养之则有变通长乆之势
