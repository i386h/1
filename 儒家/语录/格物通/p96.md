<!-- { "loadSidebar": true } -->
　　永乐二十二年十一月仁宗御西角门阅廷臣诰词顾谓大学士杨荣等曰卿三人曁蹇夏二尚书皆先帝亲任旧臣朕方倚卿等自辅凡朕所行卿等共知其有未善皆当尽言朕观前代人主一履尊位辄恶闻直言虽素所亲信亦皆畏威顺防谀说取容或有忠良时进一言一有不纳则退而杜口以图自全致令人主因循肆志卒至覆败今朕与卿等当以此爲戒君臣一体始终恊心庶几可以共图永久因取五人者诰词亲御宸翰増二语云勿谓崇高而难入勿以有所从违而或怠曰此朕实心卿等勉之荣对曰皇上圣徳之至臣等其敢不勉
　　臣若水通曰上下交而其志同志同则政出于一而天下治否则不以君日亢而臣日謟而生其乱哉仰观仁祖委任先朝旧臣亲御宸翰君臣之间矢心相与汤之于伊尹成王之于周公何以异哉不劳而成光前之治宜矣圣子神孙其尚取法于斯乎
　　英宗皇帝天资英武益明习政务天下奏牍一一亲覧或有毫末差失便能察见凡有发下裁断李贤等一出至公上知其无私委任益隆凡事不肯轻易即出必召问可否或遣中官来问务得其当然后行是以政事无大差失法度振举人心警惧平昔放纵者莫不收敛中官惟一二耆旧特加重焉其余虽宠眷至厚一旦有失即置于法畧不假借
　　臣若水通曰孔子论爲政曰敬大臣则不书曰其侍御仆从罔非正人以旦夕承弼厥辟夫臣有内外性无内外其善心一而已矣在人主慎择之也英宗皇帝外知李贤之公而委任之内择耆旧之宦而加重之诚得古人敬大臣正侍从之道矣盖大臣者有经纶之道有忠贞之节有休戚之义其力足以任重其色足以消邪其徳足以变化譬之太阳行空而羣隂尽伏也若夫中官之耆旧老成者其血气定其阅歴多其持守正其勲名尊使新进近昵之人皆敬而效之以归于正以旦夕与人主燕处匡其不及绳愆紏谬格其非心尤爲亲切如丹所近者之必赤也墨所近者之必黒也然而皆本于辅相之贤矣仰惟圣明畱意焉

　　格物通卷七十一
　　钦定四库全书
　　格物通卷七十二　　　　明　湛若水　撰
　　任将上
　　易师贞丈人吉无咎
　　臣若水通曰此师卦彖辞言人君用师之道六五以柔居上为人君任将九二以阳刚居下得中为将兵之主故曰贞曰丈人其余诸爻皆隂柔为师之象师者兵众也贞者师出以正也丈人者老成之人也吉者师出必胜无敌于天下也言得此九二刚中之将则其徳老成而行师必得其正乃得吉而无咎也夫师之兴实非得已不贞则为忿为贪为骄非王者之师矣戡乱御暴师之贞者茍非其人而帅之鲜不败也得如丈人之徳之才授以阃外之寄无忧矣何也师贞足以服众将贤足以制敌有不战战必胜矣吉又何咎焉
　　师九二在师中吉无咎王三锡命象曰在师中吉承天宠也王三锡命怀万邦也
　　臣若水通曰此爻有贞正丈人之徳而为君所委任者也九二以一阳为众隂所归刚而居下卦之中而六五正应以専任之故有师中锡命之象在师中吉者言在军旅之中则可盖古阃外専制之义也王三锡命者言为君宠任之専也夫为将之道徳不备则不胜其任任不専则不尽其才皆致败之机也九二具有中之德而上应于五其徳备矣其任専矣克敌而得吉非幸也王者宠任之心正欲其靖难抚万邦而怀之也九二可谓得其心而无负矣为人君任将者可不求中贞之丈人而専任之哉
　　师六五田有禽利执言无咎长子帅师弟子舆尸凶象曰长子帅师以中行也弟子舆尸使不当也
　　臣若水通曰六五以隂柔居君位而得中师出以正而任丈人者也田有禽者田中有禽隼犹国有门庭之冦也利者宜也执言者奉辞也言蛮夷猾夏冦贼奸宄如田有此禽则宜奉辞以征讨之此师出有名非轻动以毒人者何咎之有长子谓九二阳刚在中为师之主者也弟子三四也舆尸者师徒挠败舆尸而归也夫兵凶器战危事声罪致讨不得已而用之帅之以长子善将将也若使弟子则必致败而舆尸以归虽行师以正亦凶矣象又释彖之义言长子之帅师者盖长子以刚居柔得其中行不刚不柔才徳之全也若任之弟子而舆尸者盖以弟子隂柔不中之人使之为将非所宜也故其败必矣夫师旅胜败吉凶而国之存亡系焉其要在于任将之得人与否尔为人君者可不慎择而専任之邪
　　豫利建侯行师
　　臣若水通曰此卦言豫之道建侯行师和悦之大者也豫和乐也以顺动而致也逆理则拂人心而不和矣建行师必得人心之和可也故豫以建侯藩屏王室惟贤惟能天下乐而从之矣豫以行师除残去暴救民水火之中天下悦而从之矣非顺动不可也盖顺动则利天下而天下和矣岂有不得天下之和而可以建侯行师邪岂有不顺动而可以得天下之和邪故人君之择将必以顺动为本
　　既济九三髙宗伐方三年克之小人勿用
　　臣若水通曰此爻因九三当既济而用刚故发此义以示人也夫人君之徳刚主威而柔主爱兴师以征不服刚徳之着也志于靖难而安民则亦未尝不爱矣故曰仁义之师也髙宗之于方是也方丑虏为商之患久矣征之至于三年之久而后克之功之难成如此故兵非圣人之得已也使复以小人用之则除暴未能先已为暴也人君其可不慎于将邪
　　诗小雅出车王命南仲徃城于方出车彭彭旗旐央央天子命我城彼朔方赫赫南仲玁狁于襄
　　臣若水通曰此劳还率之诗而述其传命令众之词也王周王也南仲大将也方朔方彭彭众盛貌交龙为旂此所谓左青龙也央央鲜明也赫赫威名光显也襄除也夫自古阃将生事四夷劳费中国者皆起于贪功之心也贪心一萌则利于战而不利于守故有违天子之命而轻兵纵杀以毒民者矣南仲之为将也其车则彭彭其旐则央央可利于战矣而传命令众惟曰天子命我城彼朔方观其立心惟以守备为上如驱逐犬羊然使不为中国患斯已矣曾有一毫贪功之心乎贪心既忘以全取胜而大功自成真可谓老成练逹得为将之体者矣朝廷命将出师而得斯人者岂非中国生民之福哉
　　小雅六月戎车既安如轾如轩四牡既佶既佶且闲薄伐玁狁至于太原文武吉甫万邦为宪
　　臣若水通曰此诗美尹吉甫北伐成功而见其为文武全才也轾车之覆而前也轩车之却而后也佶壮徤貌闲闲习也太原地名宪法也夫征伐以车马为先车不善而马不良则其成功也难矣诗言吉甫帅师北伐其车则如轾如轩而车善矣其马则既佶且闲而马良矣车善马良不事穷追而但逐出玁狁至于太原而止盖由吉甫有文以附众有武以威敌而文武全才足以为万邦诸侯之法矣尚何功而弗成者哉尝攷诸三代而上文武合而为一故出则为将而入则为相三代而下文武岐而为二而将相各専其门此古今之所以不同而治道之所以不能复古也伏惟皇上欲有事于用将也必求文武兼全者而用之斯为国家之福矣
　　春秋闵公二年郑弃其师
　　臣若水通曰书郑弃其师讥郑也何以不讥髙克也讥将之者也夫髙克好利而不顾其君文公恶之而不能逺使克将兵御狄于境翺翔河上久而不召众散而归髙克遂奔陈焉夫人君擅一国之名生杀予夺惟我所制尔使克不臣之罪己着按而诛之可也情状未明黜而逺之可也爱惜其才以礼驭之可也乌有假以兵权委诸境上坐视其失位离次而莫之恤乎此春秋所以不书出奔以贬克而独归咎于郑伯也然则弃师者郑伯乃以国称何也二三执政股肱心膂休戚之所同也不能进谋于君恊志同力黜逐小人而国事至此是谓危而不持颠而不扶则将焉用彼相为哉
　　宣公二年春王二月壬子宋华元帅师及郑公子归生帅师战于大棘宋师败绩获宋华元
　　臣若水通曰此郑归生受命于楚以伐宋宋遣华元以御郑大棘交锋宋师败绩宋华元且见获焉师将败获并书于防者何也示兼重之义也夫元帅三军之司命大众有邦之基本将不轻于师矣师岂轻于将乎为人君者当审于用将必丈人之贞吉然后可以遣之不可主以非人间以亲信叅以刚愎也审于用师必诛暴禁乱之事然后可以用之不可恣其骄兵贪兵暴兵也是故师将并録所以示兼重之意尔为人君者念师众之重其于命帅可或轻乎
　　礼记月令曰是月也以立秋先立秋三日太史谒之天子曰某日立秋盛徳在金天子乃齐立秋之日天子亲帅三公九卿诸侯大夫以迎秋于西郊还反赏军帅武人于朝天子乃命将帅选士厉兵简练桀俊専任有功以征不义诘诛暴慢以明好恶顺彼逺方
　　臣若水通曰孟秋盛徳在金金主杀故特命将帅所以顺天时也其曰选士使精其能也曰厉兵使利于用也然又以选士之中简其桀俊而练之又于简练之内取其有功者而専任之以之征讨不义诘诛暴慢则好恶明矣夫好贤恶不肖者人之同心也如是则逺方之人其有不顺从乎此先王顺时以命将而用武以顺人如此虽然在今日虽承平无事也然天下虽安忘战则危固有不可不为之备者矣然则选任将帅必法先王之遗意而后可也
　　孟子鲁欲使慎子为将军孟子曰不教民而用之谓之殃民殃民者不容于尧舜之世
　　臣若水通曰此鲁欲使慎子为将伐齐取南阳故孟子谓用兵之法以教习为务先有以教之而后用之也所谓教者必教之以孝弟教之以忠信入以事父兄出以事长上比之什伍时其简练于农隙以讲武事因田猎以寓训兵坐作进退之有数攻杀击刺之有法使同心同徳如子弟之衞父兄如手足之捍头目民有勇而知方计万全而不失必如是而后用之可也不以此教之而徒驱市人而赴战无子弟父兄之固结无手足头目之照应将不知卒卒不知兵以攻则不能取以守则不能固是殃民而使之糜烂肝脑涂地也如斯人者无不忍之心恻隠之实使在尧舜之世必见诛戮而不以宥者也孟子此言虽为鲁将慎子而发实为当时贪将暴将而发也
　　左传桓公十七年夏五月丙午及齐师战于奚疆事也于是齐人侵鲁疆疆吏来告公曰疆场之事慎守其一而备其不虞姑尽所备焉事至而战又何谒焉
　　臣若水通曰疆事疆界之事也疆吏鲁国守疆之吏也疆场之事当谨守其一定之疆界而备不虞而已尽其所备冦至则战冦去则守我常逸而彼常劳是以逸待劳御侮之上计也何必谒告乎夫天下有道则公侯能为民干城而制其腹心此邉之所以有将也当是时鲁弱齐强鲁不幸而与齐为疆其战于奚疆事也而侵鲁疆是曲在齐也书曰惟事事乃其有备有备无患善乎桓公之告疆吏所以制胜而待敌者有道矣鲁用孔子夹谷之防而侵田以还则御侮之道果在人也汉赵充国守备之法盖合乎此此可以为邉将之法也已
　　国语鲁语叔孙穆子曰天子作师公帅之以征不徳元侯作师卿帅之以承天子诸侯有卿无军帅教衞以賛元侯自伯子男有大夫无卿帅赋以从诸侯是以上能征下下无奸慝
