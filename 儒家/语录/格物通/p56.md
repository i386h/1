<!-- { "loadSidebar": true } -->
　　臣若水通曰此周公举五臣之辅文王者留召公也言亦惟天佑文王者纯一葢以虢叔闳夭散宜生太颠南宫适如是秉徳之臣廸知天威秉者执持之意徳者心之天理天理有之于已则能知天之所为故曰廸知天威廸知者实知而非测度闻见之知也以是昭明文王启廸其徳使着见于上覆冐于下而升闻于上帝惟是之故遂能受有殷之天命也夫秉徳之臣有系于君徳有闗于上下天命如此之重则后之人君使臣其可忽诸
　　诗小雅四牡四牡騑騑周道倭迟岂不懐归王事靡盬我心伤悲
　　臣若水通曰此君劳使臣之诗也君之使臣臣之事君以礼以忠而已四牡之诗其上下之交尽乎君臣相与一心也故燕享之际作诗述其臣奉使之劳言驾騑騑之四牡驰倭迟之周道斯时也使臣岂无懐其室家父母之心但以王事不可以不坚而我心则伤悲矣夫君臣各尽其道者也臣之奉使也驱驰道路而不敢自以为劳臣何心哉君之遣使也叙情悯劳而不敢自以为安君何心哉臣则曰奔走王事吾之职也吾尽吾职所以尽吾为臣之心也君则曰诚心体下吾之责也吾尽吾责所以尽吾为君之心也臣尽其臣之心则事君以忠矣君尽其君之心则使臣以礼矣君臣上下各尽其道此周之盛时所以臣无旷职君无少恩庶绩咸熙有自来矣岂若后世君无体悉之诚臣无奉公之敬是以君臣离心而徳业不成也欤
　　大雅烝民肃肃王命仲山甫将之邦国若否仲山甫明之既明且哲以保其身夙夜匪解以事一人
　　臣若水通曰此诗美山甫之尽职也肃肃严也将奉行也若顺也顺否犹臧否明谓明于理哲谓察于事解怠也一人天子也诗言山甫谨于承王之严命而邦国臧与否则山甫明之非但明而已又哲而明之尽于以保其身而又夙夜匪解尽心力以事天子焉夙夜匪解者此心之敬无间于朝夕也葢人臣事君之不忠者岂有他哉皆由此心之不敬不敬则懈心生懈心一生则此心之天理不存凡所以欺君罔上鳏官窃禄鄙夫之事何所不为哉故敬也者人臣所以事君之本也诚使此心常存天理干干而不懈则有以见夫国家之事凡其势之所可为力之所能为者皆臣子之分所当为鞠躬尽力死而后已为之无不尽矣宁肯隳厥职哉虽然臣固不可以不敬君亦不可以不仁仁则明明则有以辨邪佞察忠直而不失其所以为敬茍不仁则不明不明则将以奔走承顺为恭而以责难陈善为非敬邪佞日亲忠直逺矣甚非社稷生民之福也故不敬则当责之臣不仁尤当责诸君
　　春秋隠公四年秋翚帅师会宋公陈侯蔡人卫人伐郑臣若水通曰翚公子翚也书翚帅师讥不臣也诸侯谋伐郑宋公来乞师隠公不许翚主兵请以兵会公不许固请以行无君之心也孔子告哀公君使臣以礼臣事君以忠翚主兵方命而固请以兵会宋是谓无君不忠隠公平日不能御臣而使之擅权自恣是谓纵下无礼春秋书翚帅师则君不君臣不臣之罪其间不能以寸矣此钟巫之难所以不能免也有国者可不慎乎
　　闵公元年冬齐仲孙来
　　臣若水通曰仲孙齐之大夫也来者来鲁也胡安国云不称使而曰来者畧其君臣之常词以见桓公使臣不以礼仲孙事君不以忠也臣谓使齐侯以鲁有弑逆之难茍存忧恤之诚必脩方伯之职声罪以奉天讨可也而使仲孙来省难得无幸灾乐祸之心窥乱取国之谋乎则使臣非以礼矣使仲孙诚以不去庆父鲁难未已茍存责难之忠必劝其君急鲁国之难脩请讨之礼可也而仗义之言未闻得无使君忘恤邻之典有缓追逸贼之心乎则事君非以忠矣至使庆父稔恶闵公再弑则桓公与仲孙始谋不臧之所致尔直书齐仲孙来交讥之也
　　礼记曲礼为大臣之礼不显谏三谏而不听则逃之臣若水通曰此言大臣以道事君不可则止之义也不显谏者即易所谓纳约自牖书所谓尔有嘉谋嘉猷入告尔后于内孔子所谓吾其从讽谏之意三谏反覆不一之意也逃谓隠而去其位也夫既曰不显谏则其谏也深矣谏而至于三则其谏也数矣如是而不听又不能去则为贪位慕禄斯必至于辱矣此臣之所以必于逃也呜呼忠臣爱君岂愿至此为人君使其臣逃而去之亦危矣诗曰人之云亡邦国殄瘁是可不为之寒心哉
　　少仪为人臣下者有谏而无讪有亡而无疾颂而无讇諌而无骄怠则张而相之废则埽而更之谓之社稷之役
　　臣若水通曰人臣之事君君有过谏之使止可也过而至于讪之则不恭矣谏不从逃而去之可也过而疾之则太伤矣颂而无讇则所颂为公谏而无骄则所谏为正志怠则张大而相之事废则埽荡而更之皆有功于社稷者也是之谓社稷之臣虽然汉武帝知汲黯为社稷之臣而使之终卧淮阳唐太宗谓萧瑀为社稷之臣而不免溺于戴已故忠君者固在乎臣而容臣者尤在乎君也
　　表记事君大言入则望大利小言入则望小利故君子不以小言受大禄不以大言受小禄
　　臣若水通曰大言者言之所闗者大大本大原如正君心之非是也小言者言之所闗者小一事一物如用人行政之间是也所存者小则言不可强而大故不受大禄所存者大则言不能贬而小故不受小禄亦各称其徳而已矣
　　缁衣子曰为上可望而知也为下可述而志也则君不疑于其臣而臣不惑于其君矣
　　臣若水通曰陈澔曰君之待臣表里如一故曰可望而知臣之事君一由忠诚其职业皆可称述而记志此所以上下之间不疑不惑也臣谓可望而知则人君正大光明之气象可想矣可述而志则人臣徳政纯懿之情状可见矣君臣相遇如此岂非千古之一大快哉
　　孝经孝子之事上也进思尽忠退思补过将顺其美匡救其恶故上下能相亲也
　　臣若水通曰尽忠者尽心而不欺即退而所思补过之诚悃也补过者改过而复无过即进而所思尽忠之实事也将顺者涵养其善端引之当道志于仁也匡救者绳其愆纠其谬也进退思惟无一念而不在于陈善而闭邪焉则忠臣之道尽矣臣以是事君君必以义接下故上下能相亲也










　　格物通卷四十三
<子部,儒家类,格物通>
　　钦定四库全书
　　格物通四十四　　　　明　湛若水　撰
　　事君使臣中
　　论语定公问君使臣臣事君如之何孔子对曰君使臣以礼臣事君以忠
　　臣若水通曰礼是天理之见于实事者忠是天理之发于实心者定公之时君弱臣强上下无道使臣事君之问亦有所感而发也故孔子告之以此葢君之所使于臣之事必其天理之所当为而非所不当为而为者斯乃谓之礼则臣必可奉行矣臣之所事于君之道必由于天理之正而非罔所不正以为正者斯乃谓之忠则君必无过矣然天理一而已矣上以礼感下以忠应有不可诬者君礼臣忠则各尽其道上下交而为泰矣尧舜之克艰亦不过如此圣人之言真万世君臣之鉴欤
　　所谓大臣者以道事君不可则止
　　臣若水通曰大臣即是大人为之所养者大故其徳业亦大所谓大者道是也所谓道者天理是也大臣以此事其君引之当道格其心而志于仁若其言之不听谏之不行则道有不合矣则去之而不茍留也是其仕也以道止也以道乐则行之忧则违之进退以道确乎而不可防矣故尝论之以道事君者固爱君也不合而去者亦所以爱其君也何也道不合而弗去则将茍焉以徇利是使君轻视其臣谓可以利笼络之也君而轻视其臣何所不至惟大臣者能以道为去就则足以起其君敬畏之心君而有敬畏之心则大臣虽退犹进也虽去犹留也是之谓爱君之道夫子之不许由求以其无大人之学尔若顔曾冉闵者其人乎惜乎鲁之君臣莫能用也
　　子路问事君子曰勿欺也而犯之
　　臣若水通曰犯谓犯顔谏诤也欺谓所犯之言或有不由其诚不当于理而犹涉于欺罔也礼曰事君有犯而无隠书曰予违汝弼汝无面从则事君固贵于面折犯顔然而不免有欺君罔上之言杂乎其间则固已得罪于君又得罪于天矣虽能犯而亦何取故孔子告子路以有勿欺之心而犯则忠直并行而事君之道尽矣后之为臣犯则徃徃有之或由于好名或由于附势凡有所为而为则欺君之罪已先不能免矣何以望其君之感悟哉
　　孟子曰欲为君尽君道欲为臣尽臣道二者皆法尧舜而已矣不以舜之所以事尧事君不敬其君者也不以尧之所以治民治民贼其民者也
　　臣若水通曰孟子此言尧舜为君臣尽人伦之至所以晓告当时君臣取法之也夫尧以道治民君道之至也舜以道事君臣道之至也道者天理是也为君而未至于尧是君道犹有未尽也故犹为贼害其民为臣而未至于舜是臣道犹有未尽也故犹有不敬其君慢君贼民则无道极矣可不惧哉夫后世之为君者与尧之为君同此心也同此理也后世之为臣者与舜之为臣亦同此心也同此理也何后世之为君臣者其去尧舜之君臣若是相逺哉尽心与不尽心尔伏惟圣明求诸臣知尧舜之心学者而讲习之焉则君臣咸有一徳而尧舜之治可几矣
　　左传僖公九年初晋献公使荀息傅奚齐公疾召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送徃事居耦俱无猜贞也及里克将杀奚齐先告荀息曰三怨将作秦晋辅之子将何如荀息曰将死之里克曰无益也荀息曰吾与先君言矣不可以贰能欲复言而爱身乎里克杀奚齐荀息立公子卓里克杀之荀息死之臣若水通曰荀息之死于所事为忠不食所言为信而公利必为徃来耦俱葢其忠贞之小者固不论也若息者庻可以为事君之法矣后或从而玷之臣不知也
　　僖公九年夏会于葵丘寻盟且修好礼也王使宰孔赐齐侯胙曰天子有事于文武使孔赐伯舅胙齐侯将下拜孔曰且有后命天子使孔曰以伯舅耋老加劳赐一级无下拜对曰天威不违顔咫尺小白余敢贪天子之命无下拜恐陨越于下以遗天子羞敢不下拜下拜登受
　　臣若水通曰周室东迁纲常沦斁以天子而下堂见诸侯则君臣之礼壊也极矣葵丘之防尊王之义着而三纲頼以不坠宰孔一言几败大事矣桓公卒能尊天顔以就下拜而天地冠屦之大义明此桓公之所以为覇主也欤
　　僖公二十八年冬防于温是防也晋侯召王以诸侯见且使王狩仲尼曰以臣召君不可以训故书曰天王狩于河阳言非其地也且明徳也
　　臣若水通曰君臣者天地冠屦之大义不可得而犯也且桓文所恃以服诸侯成功伐者非尊君之义乎晋文方平卫许之讼乃遽召见天子其与齐桓固请下拜天子之赐者何如邪故曰齐桓公正而不谲晋文公谲而不正
　　定公四年初伍贠与申包胥友其亡也谓申包胥曰我必复楚国申包胥曰勉之子能复之我必能兴之及昭王在随申包胥如秦乞师曰吴为封豕长蛇以荐食上国虐始于楚寡君失守社稷越在草莽使下臣告急曰夷徳无厌若邻于君疆场之患也逮吴之未定君其取分焉若楚之遂亡君之土也若以君灵抚之世以事君秦伯使辞焉曰寡人闻命矣丁姑就馆将图而告对曰寡君越在草莽未获所伏下臣何敢即安立依于庭墙而哭日夜不絶声勺饮不入口七日秦哀公为之赋无衣九顿首而坐秦师乃出
　　臣若水通曰包胥兴楚之心犹伍员报楚之心也包胥之兴楚也为君伍员之报楚也为亲为亲者孝为君者忠皆不忘所天者也后之为子者有伍员之孝其为臣必有包胥之忠矣经曰事亲孝故忠可移于君其二子之谓乎
