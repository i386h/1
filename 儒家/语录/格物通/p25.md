<!-- { "loadSidebar": true } -->
　　礼记礼运曰故宗祝在庙三公在朝三老在学王前巫而后史卜筮瞽侑皆在左右王中心无为也以守至正臣若水通曰宗祝在庙以賛礼也三公在朝以论道也三老在学以示教也前设巫人以通神也后设史官以纪言动也设卜筮以决吉防也设瞽侑以宣歌乐也大而庙朝小而左右防非正人所以养吾心之正也王中心夫何为哉守吾心之正而已矣孔子曰无为而治者其舜也欤夫何为哉恭己正南靣而已夫人心本正也而有不正者人为害之也得人以辅之而已无所为焉则心之本体正矣
　　玉藻曰古之君子必佩玉右征角左宫羽趋以采齐行以肆夏周旋中规折旋中矩进则揖之退则扬之然后玉锵鸣也故君子在车则闻鸾和之声行则鸣佩玉是以非辟之心无自入也
　　臣若水通曰征角阳也而右佩隂中阳也宫羽隂也而左佩阳中隂也皆玉也路寝门外至应门谓之趋路寝门内至堂谓之行采齐肆夏诗名歌之以节行也规圆矩方也鸾在衡和在轼也人心之不正多引于滛声古之君子和鸾之设所以养于车也佩玉之鸣所以养于行也是故右征角左宫羽隂阳之交所以养中和之徳也采齐肆夏规矩揖扬所以养之于行节也行中节也然后玉锵鸣玉锵鸣也然后非心涤非心之萌自外感内者也心之本体无不正也触于外感乎内斯主之矣入者主之也非心体之本然也故人君之心在养正而已矣
　　学记曰学者有四失教者必知之人之学也或失则多或失则寡或失则易或失则止此四者心之莫同也知其心然后能救其失也教也者长善而救其失者也臣若水通曰学之不明也久矣盖由其不识心尔知心之病斯能知心之本体矣故知多寡易止之失则知不多不寡不易不止而心正矣是故有以用心于博闻强识之支离者其失也多有以不用心而径超顿悟者其失也寡有以粗心于百姓日用其失也易有以心于自暴自弃其失也止四失者过与不及皆非吾心本体之正也是故古之教者观病以知心因心以救失惟以长养其善念尔盖善也者吾心之天理也学者茍知天理为本体而随处体认焉则无过不及勿忘勿助之间自有易简之道而帝王心学之传在是矣谨以为圣明心学万一之助
　　乐记曰致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威
　　臣若水通曰致者约而有诸己之意孟子曰乐之实乐斯二者是也仁义之良心人所固有不待外求乐所以养吾心之中和内外合一者也朱熹曰子谅读为慈良易直慈良之心仁也仁心生则乐矣乐有诸己则安矣安则不息矣不息则天在我矣天在我则妙万物而神矣是故天则不言而民信也神则不怒而民威也信且威乐以治心之功用至矣
　　缁衣子曰心庄则体舒心肃则容敬心好之身必安之臣若水通曰心者合内外而一之者也故容貎身体皆心也其心可不正乎






　　格物通卷十八
　　钦定四库全书
　　格物通卷十九　　　　　明　湛若水　撰
　　正心中
　　论语子曰诗三百一言以蔽之曰思无邪
　　臣若水通曰此圣人掲鲁颂駉篇之指以示人也夫思者心之神也心体何尝不正思焉而防动则善恶分矣心之本体至正而善也私意萌焉则邪恶矣而心中正之体无不在特蔽于私尔思无邪所以复心之本体也人能随处体认察见本体而涵养之则内欲不萌外诱不累而心思之神澄然无事是谓无邪也不能见理则私心邪念潜伏于中虽欲规规焉除之不免于灭东生西之患矣欲其无邪也得乎
　　子曰囘也其心三月不违仁其余则日月至焉而己矣臣若水通曰仁者心之生理也程颢所谓心如谷种仁则其生之性是也仁未尝与心判为二物也蔽于邪私则心为人心而天理灭矣故违而二之顔子克己故礼复礼复则天理流行与心为一故曰不违仁三月言其久也乆于仁也其余日月至焉者盖或一月之内存乎仁或一日之内存乎仁不能如顔子之久矣如谓必日月而后一至焉岂圣门之贤之学哉先儒谓顔子有王佐之才观其心不违仁是有天徳矣有天徳便可以语王道此顔子所以为王佐乎伏惟圣明取顔子之学以志仁为要尤博求天下学顔子之学者以为辅则君臣咸有一徳而王道成矣
　　子絶四毋意毋必毋固毋我
　　臣若水通曰此圣门心学之要门人记圣人之所以教人者即子以四教之意也夫心之本体无一物也如天地之至公有物则非本体矣张载曰四者有一焉则与天地不相似四者在人相为终始有则俱有无则俱无惟圣人之心廓然大公物来顺应故无四者之病也然此不曰无而曰毋者盖尝以禁止学者之辞也学者诚能体认天理不以己与物克去四者之私不为本体之累矣故程颢曰敬则无己可克始须絶四又曰意必固我既亡之后必有事焉夫四者既亡则天理自见是谓有事否则虽强无之且将失于空虚流于异学而何可以入道哉此学者所当自究竟也
　　孟子曰人皆有不忍人之心先王有不忍人之心斯有不忍人之政矣以不忍人之心行不忍人之政治天下可运之掌上所以谓人皆有不忍人之心者今人乍见孺子将入于井皆有怵惕恻隐之心非所以内交于孺子之父母也非所以要誉于乡党朋友也非恶其声而然也由是观之无恻隐之心非人也无羞恶之心非人也无辞让之心非人也无是非之心非人也恻隐之心仁之端也羞恶之心义之端也辞让之心礼之端也是非之心智之端也人之有是四端也犹其有四体也有是四端而自谓不能者自贼者也谓其君不能者贼其君者也凡有四端于我者知皆扩而充之矣若火之始然泉之始达茍能充之足以保四海苟不充之不足以事父母臣若水通曰孟子此章直指本心体用全具可谓深切而着明矣不忍人之心即心之生理所谓仁也即下恻隐之心至于羞恶辞让是非之心即是四端之发随感而异见尔非谓原有四心也夫惟圣人有是心则有是政者所谓体用一原也君子能知是心而扩充之复其本心也众人不能则此心虽发将随发随泯自暴自弃者也虽然充之则足以保四海不充之不足以事父母是故帝尧之徳光被四表后之人主或以天下之大不能恱其亲而遂肆欲以危宗庙社稷是心充与不充之间其所系岂细故哉故人君茍不失其本心之正斯不失天下之心而天下国家可保也
　　孟子曰君子之所以异于人者以其存心也君子以仁存心以礼存心
　　臣若水通曰此孟子明君子所存之心示人以正心之学也夫以仁礼存心非谓取诸外以存之也仁即是心之生理礼即是心之天理同是一理茍能体认此理而心存存即无一念而非仁礼矣此乃复吾心本体之正非由外铄我也我之心也得其心则得仁礼矣失其心则失仁礼矣此君子之所以异于人者乃得人心之常尔岂别有异于人哉故君子之学在于体认天理而存随感而见施之爱人则为仁施之敬人则为礼本立而道自生矣
　　孟子曰虽存乎人者岂无仁义之心哉其所以放其良心者亦犹斧斤之于木也旦旦而伐之可以为美乎其日夜之所息平旦之气其好恶与人相近也者防希则其旦昼之所为有梏亡之矣梏之反覆则其夜气不足以存夜气不足以存则其违禽兽不逺矣人见其禽兽也而以为未尝有才焉者是岂人之情也哉故茍得其养无物不长茍失其养无物不消孔子曰操则存舍则亡出入无时莫知其乡惟心之谓与
　　臣若水通曰夜气之説未之前闻也至孟子而始发之于此可以知理气之合一矣夫仁义之心即吾心之生理所谓性也旦昼不害其性则夜气益清夜气既清则旦昼之理益明盖性之存亡系乎气之清浊气得其中正即仁义之性也故曰合一奈何人之转展相害使夜气薄浊而仁义之良心亦亡要之良心之消长顾人所以养之者何如引孔子之言正以明心之不可以顷刻失其养也学者诚能随时随处察识此心之本体而涵养之造次颠沛必于是旦昼常如夜气之时则何徃而非仁义哉李侗曰孟子夜气之説于学者极有力有志于学者所宜务焉
　　孟子曰人有鸡犬放则知求之有放心而不知求学问之道无他求其放心而已矣
　　臣若水通曰仁人心义人路孟子既重为不由不求者哀矣于此复致意于放心之求者何哉盖万事万变皆本于心千圣千贤皆是心学欲求放心非强制妄想能之也在于学问耳孔子曰吾尝终日不食终夜不寝以思无益不如学也中庸学问思辩笃行之事是也故学问之道不过只为此心求其放失者而已人才学问则有以管摄此心发明此心不求而复矣所谓博学切问仁在其中也然而人君以一心而受众欲之攻尤易以放故尤当自力以求之求之匪他惟学问体认天理存存于勿忘勿助之间心存则仁存仁存则义路以由矣存心也者其圣学之要乎
　　孟子曰养心莫善于寡欲其为人也寡欲虽有不存焉者寡矣其为人也多欲虽有存焉者寡矣
　　臣若水通曰心之本体即天理也欲害之故失其本体尔庄周曰其嗜欲深者其天机浅夫欲去一分则理存一分欲去十分则理存十分而心之本体正矣周敦頥曰圣可学乎曰可有要乎曰一为要一者无欲也无欲则静虚动直静虚则明明则通动直则公公则溥明通公溥庶矣乎然则志于圣学者必自寡欲以去其害心者然后可也
　　左传庄公四年春王三月楚武王荆尸授师孑焉以伐随将齐入告夫人邓曼曰余心荡邓曼叹曰王禄尽矣盈而荡天之道也先君其知之矣故临武事将发大命而荡王心焉
　　臣若水通曰邓曼知王心之盈荡而叹王禄之尽是矣特谓先君荡之则非也王自荡也人之一心至微而见至隐而显操舍之机在敬肆之间尔人心皆然而况君心尤易肆者乎荆即楚尸陈孑防制楚兵陈法用防授师伐随其心骄盈惟盈故荡一念之微尔神得以窥之妇人女子得以知之徒以其身而与国俱烬者不足惜也其为后世之永鉴亦至明矣故为人君者当正此心以为天下万事之本焉
　　昭公二十一年春天王将铸无射伶州鸠曰王其以心疾死乎夫乐天子之职也夫音乐之舆也而钟音之器也天子省风以作乐器以钟之舆以行之小者不窕大者不摦则和于物物和则嘉成故和声入于耳而藏于心心亿则乐窕则不咸摦则不容心是以感感实生疾今钟摦矣王心弗堪其能乆乎
　　臣若水通曰无射钟名窕摦钟之病也人之心无所不感也其可以一或不正乎景王之死心疾也心疾之死曷为于无射见之乐记曰凡音之起由人心也人心之动物使之然也无射之摦者心之感于音者乎是故即音以知其心即心以知其疾即疾以知其不乆也决矣人君知此盖必正其心约其情使声和则气和气和则形和形和则天地之和亦至矣
　　昭公二十五年宋公享昭子赋新宫昭子赋车辖明日宴饮酒乐宋公使昭子右坐语相泣也乐祈佐退而告人曰今兹君与叔孙其皆死乎吾闻之哀乐而乐哀皆丧心也心之精爽是谓魂魄魂魄去之何以能乆臣若水通曰哀乐情也情者心之发也敬也者其操之之要乎敬存则心存心存则情正情正则哀乐之发各当其可初非有意为之也宋公之与昭子当宴而泣其得哀乐之正乎心有不存焉故尔宋儒朱熹曰凡人之病皆可治惟心病则难幸毋防于心病使无下药之理哉
