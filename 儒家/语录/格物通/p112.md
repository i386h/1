<!-- { "loadSidebar": true } -->
　　臣若水通曰周礼夏官卿掌兵而以司马名之是兵戎之用在于马古先王未尝不以此为重也欲修马政必圣人在上尽人之性而有以尽物之性又必得同心一德之臣以分职于下则刍牧有道而生育蕃息矣我皇祖拳拳留意于马政兼用前代之善在内地则散于民即宋户马之令也在边地则牧于官即唐监牧之制也至于川陜又有茶马之设岂非宋之市于夷者乎令臣赍符以茶易马于西蕃归则分给京衞骑士操养可谓得之不费而处之有方矣夫戎人得茶不能为我害中国得马足以为我利其潜移黙夺之机则宻矣但承平日久法玩弊生诘尔戎兵亦圣学中之一事也伏惟圣明体皇祖立法之心为国家先事之图幸甚
　　国初都金陵设太仆寺于滁州其后定都于北又设太仆寺于京师凡两淮及江南马政则属于南其顺天等府暨山东河南马政则属于北其后又用言者毎府州若县添设佐贰官一员専管马政在外设行太仆寺于山西陜西辽东凡三处苑马寺亦三处陜西甘肃各辖一监二十四苑辽东仅一监二苑焉内地则民牧以给京师之用外地则官牧以给边方之用又于四川陜西立茶马五司以茶易蕃戎之马亦用以为边备
　　臣若水通曰此我朝国马之制也夫国之大事莫大于戎戎之所急莫急于马故我朝于戎马之政尤甚详焉其地属有南北各以其便以茶易马又有其法自内及外周悉详备此马之用所以无乏絶也然今之蕃育生息不知能如国初之盛者乎其所司之官不知能如前之得人乎修废振弊惟在圣明之一心尔





　　格物通卷八十四
<子部,儒家类,格物通>
　　钦定四库全书
　　格物通卷八十五　　　　明　湛若水　撰
　　漕运
　　汉文帝时贾谊上疏曰天子都长安而以淮南东道为奉地镪道数千不轻致输郡或乃越诸侯而遂调均发征至无状也古者天子地方千里中之而为都输将繇使逺者不在五百里而至公侯地百里中之而为都输将繇使逺者不在五十里而至输者不苦其繇繇者不伤其费故逺人安及秦不能分人寸地欲自有之输将起海上而来一钱之赋数十钱之费不轻而致也上之所得甚少人之所苦甚多也
　　臣若水通曰此汉贾谊上文帝之疏也长安即闗中也夫闗中汉之所都也汉都闗中则固资淮南以为奉地矣然自淮至闗中数千里甚逺地之输将类皆费数十钱始能致一钱之赋其间或有越诸侯之境而调均发征者是以所费者多而所致者少至无谓也夫古天子诸侯地不过千里百里都其中土四面输将其道里天子止五百里诸侯止五十里尔至秦并天下都闗中去海有数千里之逺其输将由边海而至都又数十钱之费乃致一钱矣然则人君不可不以节财用为先务也臣故揭之以为后世规焉
　　汉武帝元光六年春大司农郑当时言穿渭为渠下至河漕闗东粟径易又可以漑渠下民田万余顷春诏发卒数万人穿渠如当时防三嵗而通人以为便
　　臣若水通曰郑当时穿渠之利有二焉一则可以通漕粟一则可以利漑田暂劳而永逸论者至今称之盖由当时讲求水利毋邀近功无惜小费毅然任之而不疑然非武帝之明决未必不沮之于群议废之于虑始也然则啓之者当时之功用之者武帝之明是宜并书之
　　汉明帝永平十三年夏汴渠成河汴分流复其旧迹臣若水通曰军国之储屯种为上漕运次之飞挽为下海运则不得已而用之也盖费力渐多则渐为下防尔史称明帝时河汴决坏久而不修至是遣王景发卒修汴渠隄十余里隄旣成则河东北入海而汴东南入泗兖豫之民得以安居而运道通矣明帝之为国计也不亦善哉
　　汉后主建兴十二年二月丞相诸葛亮劝农讲武作木牛流马运米集斜谷口治斜谷邸阁息兵休士三年而后用之
　　臣若水通曰蜀地出褒斜不通舟楫转运甚艰故亮为木牛流马之法今其制不可考而蜀道﨑岖飞挽咸集要非寻常智谋所可办者非振古之竒才其孰能神其术如是哉
　　晋惠帝永宁元年四月成都王颖表称大司马前在阳翟与贼相持旣久百姓困敝乞运河北邸阁米十五万斛以振阳翟饥民
　　臣若水通曰国之储积为军国计也颖表运河北邸阁之粟十五万以振阳翟饥民者何哉盖军国之所以存亡胜败以其有民也故曰民为重社稷次之君为轻而况军国之需乎颖之计可谓有深长之虑矣后之人君为琼林大盈之积或乃多聚内帑以为私财而不恤民饥者亦何心哉
　　晋惠帝永兴元年正月罗尚遣别驾李兴诣镇南将军刘求粮纲纪以运道阻逺且荆州自空乏欲以零陵米五千斛与尚曰天下一家彼此无异吾今给之则无西顾之忧矣遂以三万斛给之又遣治中何松领兵屯巴东为尚后继时流民在荆州者十余万户羁旅贫乏多为盗贼大给其田及种粮
　　臣若水通曰纲纪之幕官也夫天下如人之一身四肢百骸气相通贯则为康强否则病且死矣世之为人臣者多以分职自私不相应如痿痹之人血气不贯其不悮人国家者鲜矣荆州巴涪相为唇齿巴涪军乏固荆州之忧也刘不以分职自私慷慨许尚以漕米三万可谓公以存心忠于所事矣噫贤矣哉
　　唐都闗中嵗漕东南之粟高祖太宗之时用物有节而易赡水陆漕运不过二十万石
　　臣若水通曰李唐创业之初漕运不若继世之多而主国计者未尝以财屈告何也用之有节也是故天之生财有限人之运力有穷不可不节也使用之无节焉则虽罄民之赀竭民之膏而其用亦有所不足矣故运事无善节用其善为人君者可不究心哉
　　唐太宗贞观十八年上将征髙丽敕阎立德等诣洪饶江三州造船四百艘以载军粮以韦挺为馈运使又命萧锐运河南诸州粮入海
　　臣若水通曰太宗亲征逺夷预为足食之计命官造船置使督运可谓轻民命而暴民财矣夫以中国之命之财而事帝王所不治之逺夷譬犹竭心腹气血而以益于指爪皮毛不可得也其不亡亦幸矣臣特书以为人君逺运虚内事外者之戒焉
　　唐宗开元二十一年闗中久谷贵上将幸东都裴耀卿谋之曰臣闻贞观永徽之际歳漕闗中一二十万石足以周赡今若使司农租米悉输东都自东都转漕以实闗中则闗中有数年之储而水旱无忧矣且吴人不习河漕请于河口置仓使吴船输米而去官自雇载分入河洛或开山路车运而过则无留滞矣上深然其言
　　臣若水通曰耀卿此谋节级转运不滞于逺船不疲于逺辇虽用民力而民不知其劳诚为转运之良法也开元之盛君子彚进虽转运之司而其建明有如此者其可嘉也夫
　　开元二十二年裴耀卿为江淮河南转运使于河口置输场于输场东置河隂仓西置栢崖仓三门东置集津仓西置盐仓又令江淮舟运悉输河隂仓更用河舟运至含嘉仓及太原仓自太原仓入渭输闗中凡三嵗运米七百万斛省僦车钱三十万缗
　　臣若水通曰耀卿转运之计善矣省僦车钱三十万而官不告乏凡三四递运而民不告劳其获效多而所费少自汉以来莫之过也开元天宝间海内富实而京师之府库益充非斯人之功也哉
　　天宝元年正月陜州刺史季齐物穿三门运渠
　　臣若水通曰齐物凿砥柱为门以通漕开其山巅以为挽路自以为计得矣至于弃石激水舟不得入乃候水涨而以人挽之旷日久而用力多非徒无益而又害之也卒之赂宦官以蔽主其人乌足齿哉臣故书之以为后戒
　　天宝二年江淮租庸等使韦坚引浐水抵苑东望春楼下为潭以聚江淮运船役夫匠通漕渠发人丘垄自江淮至京城民间萧然愁怨
　　臣若水通曰坚之计非欲便于国益于民将以饰观视之美而逢君之欲也宗见其连樯数里珍货满目则侈然自足矣而复恤其民怨而国危乎天宝去开元无几而转运之弊如此乗舆播迁岂徒归诸天哉噫可以为世鉴矣
　　唐肃宗乾元二年诸军屯戍日久财竭粮尽叚秀实独运刍粟以奉镇西行营相继于道
　　臣若水通曰兵以食彊也食足则兵足而民信之斯无往不利矣食尽则兵惫士心必贰其果能信乎秀实独运刍粮以给行营其知当务之急者欤
　　唐代宗广德二年三月刘晏为转运使以江汴河渭水力不同各随便宜造运船教漕卒江船达扬州汴船达河隂河船达渭口渭口达太仓其间縁水置仓转相受给自是每歳运谷或至百余万斛无升斗沉覆者臣若水通曰刘晏转运之法世称理财之善也盖由躬执筹算自昕逮晦虽休澣不费务其专精于此也久矣而又取济于盐利宜其事之易办而成其功也虽然大学曰未有上好仁而下不好义者也未有好义其事不终者也晏亦专利之臣尔未闻以仁义之利事其君者故曰长国家而务财用者必自小人矣然则晏亦非国家之大利也
　　唐德宗贞元二年四月闗中仓廪竭禁军或自脱巾呼于道曰拘吾于军而不给粮吾罪人也帝忧之甚防韩滉运米三万石至陜李泌即奏之帝喜遽谓左右曰米已至陜吾父子得生矣时禁中不酿命吴坊市取酒为乐又遣中使谕神防六军军士皆呼万歳时比歳饥馑兵民皆瘦黑至是麦始熟市有醉人当时以为嘉瑞人作饱食死者复五之一数月人肤色乃如故矣
　　臣若水通曰经曰制节谨度满而不溢所以长守富也德宗以聚敛为良臣以掊克为长防而不节无度旣已久失人心而肇祸乱矣播迁之余乃至仓廪匮竭上下乏食是不守其富矣韩滉运米至陜而帝有得生之喜军有万歳之呼然则非良运则寃怨生变即有不得生之祸矣转运之利于国家岂小也哉昔者公刘好货诗曰乃积乃仓乃裹糇粮于槖于囊思戢用光帝之好与公刘同而其效相反者盖天理人欲之不同情尔人君可不以德宗为戒而以公刘为法哉
