<!-- { "loadSidebar": true } -->
　　元大德十一年八月赐诸王孝经中书右丞博啰特穆尔以国字译孝经进诏曰孔子微言王公庶民皆当由是而行命刻板模印诸王公以下咸赐之
　　臣若水通曰孝经乃曾参与师孔子问答之辞自天子至于庶人孝事父母之道立教之大本也其道始于立身中于事亲终于事君自家而国而天下通于神明光于四海天之经地之义而民之行固有不可一日不讲者况朔漠之俗礼教未嫺而诸王家世骄贵尤其所易犯此义不明则乱臣贼子不可胜诛矣元武知其然乃译而颁之诸王使其知爱亲则不敢恶于人知敬亲则不敢慢于人爱敬始于事亲而德教加于百姓则虽尧舜之圣何以加此惜乎元武徒知尊崇其书而未有以立天下之大本又何以经纶天下之大经乎

　　格物通卷四十七
　　钦定四库全书
　　格物通卷四十八　　　　明　湛若水　撰
　　立敎兴化下
　　宋儒周敦頥通书曰圣人立敎俾人自易其恶自至其中而止矣
　　臣若水通曰敎者所以觉人之良知而归于中正者也中正也者天理也良知即人心之本体也人之性质一而已矣中正则善偏邪则恶邪者恶者易则中者善者正矣故至其中则正正则天理至矣易恶非拔其本有也至中非益其所无也尧之于变舜之风动禹之不距朕行汤之彰信兆民文武之于昭丕冒洪范之刚克柔克其道岂外求之哉皆易恶至中之教尔故人君之立敎岂外于一心邪正善恶之间哉
　　周敦頥曰十室之邑人人提耳而敎且不及况天下之广兆民之众哉曰纯其心而已矣
　　臣若水通曰国家之本在君君之本在身身之本在心纯心也者感化人心之本也心有不纯则其本先己失矣将何以为敎乎故吾心纯则有感而天下应放诸四海而凖矣是之谓操约而施愽教不必耳提面命于天下而天下劝者也人君立教兴化可不知其本乎书曰民心罔中惟尔之中故人君之教在纯其心欲纯心者必自中始焉
　　伊川程頥曰知道者多即道明知者少即道不明也知者多少亦由乎教以鲁国言之止及今之一大州然一时所出大贤十余人岂不是有教以致然也
　　臣若水通曰道者天理是也此乃人心之所本有也夫岂难知惟物欲不蔽本体澄彻则为圣人之生知也其次有气拘物蔽者必待教而学之去其蔽道者而道体自见矣知道者渐多则明以相养习以成化如覩青天如覩日星有不待言说而道自显然矣是由于教之行与不行尔鲁国之地未为大也而一时大贤辈出后世之逺天下之大未多见其人焉今之天下即古之天下今之人心即古之人心其人才之多寡相悬何也在敎学之兴废所致矣故师道立则善人多有志世道者当以立敎为急务焉
　　程頥曰为政之本莫大于使民兴行民俗善而衣食不足者未之有也水旱螟虫之灾皆不善之致也
　　臣若水通曰中庸曰致中和天地位焉万物育焉使民兴行非上有以分而与之也中和者人人之所同有也善行者人人之所同有也感发而兴起之致其中和之德在一念之间尔致中和则民俗善庶草蕃百谷登万物若而衣食足矣是故一念之善景星庆云祥风瑞日至矣一念之恶则灾星厉气凶荒札瘥生矣为人君者可不谨其教化之原哉
　　唐棣问祭起于圣人制作以教人否伊川程頥曰非也祭先本天性如豺有祭獭有祭鹰有祭皆是天性岂有人而不如鸟乎圣人因而裁成礼法以敎人尔
　　臣若水通曰圣人之制礼以敎人也盖本之天理尔天理者天性也故三千三百无一而非性也岂但祭祀为然哉故祭所以报本至于豺獭亦有然者矣岂敎使之然哉君子于此可以知天性矣圣人之敎裁成天性之自然者也人君欲立天下之敎者非得于天性之极致其孰能之
　　程氏遗书曰敎人者养其善心而恶自消治民者导之敬让而争自息
　　臣若水通曰邪正不两立者也故善心生则恶念消敬让兴则争讼息故教人者在使之体认天理而己治民者在感发其天理之念而己天理日长则人欲日消而恶与忿争日化矣茍舍其本而欲治其末徒事刑法以制之吾恐欲民无恶而犯者日多欲民息争而争者日炽其端不可得而穷也意盍亦深探其本哉
　　张栻作南康军新立濂溪祠记有云秦汉以来言治者汩于五霸功利之习求道者沦于异端空虚之说而于先王发政施仁之实圣人天理人伦之教莫克推寻而讲明之故言治者若无预于学而求道者反不涉于事孔孟之书仅传而学者莫得其门而入生民不克睹乎三代之盛可胜叹哉
　　臣若水通曰心与事不可离则学与政不可二臣于他章张载之说尽之矣今张栻之言盖与脗合夫言治而不本于学则终于杂霸而天下无善治求道而不涉于事则沦于空寂而天下无真儒故学也者道之本也治也者道之用也道一则二者不可偏废也故哀公问政而孔子告之以达德达道之学子路问政而孔子告之以先之劳之而无倦然则圣人所以垂世立教之本其意深矣
　　横渠张载曰凡学官先事士先志谓有官者先敎之事未官者使正其志焉志者敎之大伦而言也
　　臣若水通曰张载之言官先事谓有官者先敎之治民事神之事也士先志谓未官者先正其志使为他日治民事神之本也盖各就其所先务言之可谓切矣虽然体用一原心事无二合内外之道也学之道未有离事而为志者仕之道未有舍志而为事者故曰学而优则仕仕而优则学言学与仕兼资在力优为之尔学者宜潜心而玩索焉
　　刘蕡曰事天地以教人恭奉宗庙以教人孝养高年以教人弟长字百姓以教人慈幼
　　臣若水通曰恭敬慈孝人心之所同然者也上行之则下效之此无他故矣盖其所同然者有不期然而然尔故先王事天地奉宗庙养高年字百姓皆尽吾性之不容己者尔民之恭敬孝慈之化岂非感发其所同然者乎故立教者得其心之所同然者则几矣
　　国朝丙午三月命江淮行省平章韩政率指挥顾时业皇祖谓之曰公卿贵人子弟虽读书多不能通晓奥义不若集古之忠良奸恶事实以恒辞直解之使观者易晓他日纵学无成亦知古人行事可以劝戒其民间农工商贾子弟亦多不知读书宜以其所当务者直辞解说作务农技艺商贾书使之通知大义可以化民成俗至是书成命颁行之
　　臣若水通曰贾谊曰闽越之子生而同声及其长也累重译而不能相通者其习使之然也故士风民俗在素教习之而己尔我皇祖有见于此故于公卿贵人子弟则集古事实以为劝戒之规于农工商贾子弟则作务农技艺书以为化成之具立教兴化规模宏逺此其所以定丕丕之基而垂千万年无彊之休也圣子神孙宜玩索焉
　　洪武五年四月太祖皇帝以海内晏安思化民俗以复于古乃诏有司各行乡饮于是礼部奏取仪礼及唐宋之制又采周官属民读法之防叅定其仪在内应天府及直府州县每嵗孟春正月孟冬十月有司与学官率士大夫之老者行之于学校在外行省所属府州县亦皆取法于京师其民间里社以百家为一防或粮长或里长主之百人内以年最长者为正宾余以齿序坐每季行之于里中大率皆本于正齿位之说而宾兴贤能春秋习射亦可通行焉所用酒殽毋致奢靡若读律令则以刑部所编申明戒谕书兼读之其武职衙门在内各衞亲军指挥使司及指挥使司凡镇守官每月朔日亦以大都督府所编戒谕书率僚佐读之如此则众皆知所警而不犯法矣制曰可
　　臣若水通曰臣伏读我圣祖此制乃周官之法先王之遗意也是故乡饮之礼所以尊高年老老而长长也尚有德别贤良异奸顽善善而恶恶也所以敦风化也宾兴贤能所以乡举而里选也春秋习射所以观德而成材也读律读戒谕所以警其怠也立教兴化之道官民文武可谓兼备矣臣窃惟饮射读律之礼至今行之不替甚为教化之助也惟宾兴贤能一事先王之政最为首务今则莫之行尔所取者特文辞之末技取非所用用非所取国家何赖惟圣明慨然以祖宗之法为必可行先王之治为必可复讲求修举之则贤才出而天下治矣
　　洪武初高原侃为监察御史言京师人民循习元氏旧俗凡有丧葬设宴防亲友作乐娯尸惟较酒殽厚薄无哀戚之情流俗之壊至此甚非所以为治且京师者天下之本万民之所取则一事非礼则海内之人转相视效弊可胜言况送终礼之大者不可不谨乞禁止以厚风化太祖皇帝可其言乃诏礼官定官民丧服之制臣若水通曰曽子曰人未有自致者也必也亲丧乎故亲丧者乃出于人之至情所自致者也礼教不眀小民狃于故俗丧葬宴防设乐娯尸丧服失制可谓有人心乎风俗之壊至此极矣三纲沦九法斁天地神明厌之而不可解我圣祖起而大正之定官民丧服之制旧俗一朝而改观焉真可谓功加百王启无疆之休者矣但法久易弛今京师之吏民犹有此习余风未殄伏惟圣明修废举坠大复祖宗之法以追踪三代之治天下万世幸甚
　　洪武八年御制资世通训成上谓侍臣曰人君者为臣民之主任治教之责上有帝王道与天同今朕统一寰宇昼夜弗遑思以化民成俗复古治道乃着是书以示训戒尔侍臣皆曰此臣民万世之宝也
　　臣若水通曰天生下民作之君作之师人主体上天君师下民之心则所以治而教之者自不容巳矣皇祖之心其天地之心乎有是心故不能无是言此资世通训之所以作也观于此书君师之道尽矣今日法守道揆朝信道工信度治隆俗美有不由于此乎
　　洪武二十四年七月壬辰上御谨身殿观大学之书谓大臣曰治道必本于教化民俗之善恶教化之得失也大学一书其要在于修身身者教化之本也人君身修而人化之好仁者耻于为不仁好义者耻于为不义如此则风俗岂有不美国家岂有不兴茍不明教化之本致风俗陵替者民不知趋善欲国家长治久安不可得也
　　臣若水通曰圣祖观大学书以为其要在于修身至哉皇言盖与大学古本黙契矣大学古本者孔氏之全书未经改本之前载在汉儒十三经之中自明明德于天下逆推其功本于格物又自物格顺循其效至于天下平是格物乃大学一篇之本始功夫要约处也下文又曰自天子至于庶人一是皆以修身为本其本乱而末治者否矣其所厚者薄而其所薄者厚未之有也此谓知本此谓知之至也是则以修身释格物矣圣祖谓大学一书其要在修身者诚为独见深契古人而治化之本端不外是矣呜呼防哉
　　洪武二十年闰六月太祖皇帝谓礼部试尚书李原名曰尚齿所以教敬事长所以教顺虞夏商周之世莫不以齿为尚而养老之礼未尝废是以人兴于孝弟风俗淳厚治道隆平曩者朕诏天下行养老之政凡耆民年八十以上乡党称善贫无产业者月给米五斗酒三斗肉五斤九十以上嵗加帛一匹绵一斤若有田产能自赡者止给酒肉絮帛其应天鳯阳二府富民九十以上赐爵社士八十以上赐爵里士咸许冠带复其家尚虑有司奉行不至尔其以朕命申之
　　臣若水通曰播弃黎老商之所以亡也善养其老而周之所以兴焉一兴一亡昭然可见矣我皇祖之养老也着之诏令以告天下又虑有司奉行不至而勅礼部申命之亲亲之仁敬长之义达之天下矣宜其教化大行薄海内外以继尧舜三代之治也子孙万世之法其在兹矣
