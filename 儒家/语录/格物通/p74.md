<!-- { "loadSidebar": true } -->
　　贞观十年十二月治书侍御史权万纪上言宣饶二州银大发采之嵗可得数百万缗上曰朕贵为天子所乏者非财也但恨无嘉言可以利民尔与其多得数百万缗何如得一贤才卿未尝进一贤退一不肖而专言税银之利昔尧舜抵璧于山投珠于谷汉之桓灵乃聚钱为私藏卿欲以桓灵事我邪是日黜万纪使还家臣若水通曰寳藏恒情之所好也而不好焉专利之臣恒情所不恶也而能恶焉轻百万之缗而重贤才之士太宗之好恶可谓得其正矣然而一事如此而他事或有不然者岂非体认天理之功未知而本原之学未之讲邪
　　贞观十七年四月以杨师道为吏部尚书初长广公主适赵慈景生节慈景死更适师道师道与长孙无忌等共鞫承干狱隂为赵节地道由是获谴上至公主所公主以首击地泣谢子罪上亦拜泣曰赏不避仇讐罚不阿亲戚此天下至公之道不敢违也
　　臣若水通曰太宗谓赏不避仇讐罚不阿亲戚此公天下之好恶割骨肉之私爱而公主之请不行所以能成贞观之治也凡为天下国家者于好恶不可以不愼焉
　　贞观二十一年上谓侍臣曰自古帝王多疾胜己者朕见人之善若巳有之人之才有能有不能朕取其所长弃其所短人主徃徃见贤则欲寘诸懐不肖则欲推诸壑朕见贤者则敬之不肖者则怜之贤不肖各得其所人主多恶正直隂诛显戮无代无之朕践祚以来正直之士比肩于朝未尝黜责一人自古皆贵中华贱四夷朕独爱之如一故其种落皆依朕如父母此五者朕所以成今日之功也
　　臣若水通曰不疾胜己不没人长敬其贤矜其不肖不恶正直兼爱四夷太宗之好恶可谓公矣所以成莫大之功而为唐配天之主也后之人君尚取法之哉
　　宋徽宗崇宁二年九月令州县立党人碑蔡京又自书奸党为大碑颁于郡县令监司吏防皆刻石有长安石工安民当镌字辞曰民愚人固不知立碑之意但如司马相公者海内称其正直今谓之奸邪民不忍刻也府官怒欲加之罪民泣曰被役不敢辞乞免镌安民二字于石末恐得罪后世闻者愧之
　　臣若水通曰人之生也直好恶之公出于性生者也孔子曰斯民也三代之所以直道而行也蔡京以才智自雄党碑之立是无恻隐羞恶辞让是非之心矣反不若一石工之明者何哉盖由安石学术之辟故好恶之僻涂天下之耳目蔽天下之聪明故京迷而不自知也夫岂其智弗若欤其术使之然也若安石者所谓以学术杀天下后世者邪或曰京狐媚也岂足以人道齿之后之人主见如此之人尚谨所好恶焉
　　元仁宗延祐七年四月有献七寳带者因近臣以进帝曰朕登大位不闻卿等进贤而为人献带是以利诱朕也其还之
　　臣若水通曰亡人无以为寳仁亲以为寳此好恶之公也仁宗不爱七寳带之献而责近臣以无贤人之进其庶几近是乎甚矣近臣之难御也狎之则玩其威忽之则投其好故夫明王圣主正身脩徳防渐谨微必自贵近始使之窥见其隙鲜有不以利诱其君者矣周书曰所寳惟贤则迩人安其仁宗之谓与虽然君人者无干健离明之徳其不为奸臣之所入者几希矣
　　国朝宪纲风宪存心须用明白正大不可任一己之私昧众人之公凡考察官吏防贪贤否必于民间广询密访务循公论以协众情毋得偏听及辄慿里老吏胥人等之言顚倒是非亦毋得搜求细事罗织人过使奸人得志善人遭屈
　　又曰所至之处博采诸司官吏行止防勤公谨者礼待之荐举之污滥奸佞者戒饬之纠劾之劝惩得体人自敬服大抵心正无私则事公当
　　臣若水通曰大禹谟曰稽于众舍已从人罔咈百姓以从己之欲夫是非之心人皆有之故小民至愚而神是非善恶靡不明且公也皇祖以举措命宪臣而必使之循公论以协舆情人自敬服盖我是非之心即人是非之心也至于一则曰存心明白正大二则曰心正无私眞可谓知好恶之本哉
　　宪纲原设旌善亭申明亭但有损坏行属脩理接示姓名行实使善恶知所惩劝
　　臣若水通曰书云尔惟风下民惟草孔子之告康子亦此意也是故为之旌善为之申明为之榜示行实则好恶明而民之趋善避恶也易易尔昔成汤播告之脩不匿厥指岂非豫示好恶于民哉夫明示好恶者在君申好恶之实而达之于民者在有司矣








　　格物通卷五十七
　　钦定四库全书
　　格物通卷五十八　　　　明　湛若水　撰
　　学校一【礼乐政敎附】
　　易初六发防利用刑人用说桎梏以往吝
　　臣若水通曰初六以阴居下而不正下民之防者也爻言上之治防当有发之之道明刑以示之使知所畏惧而感悟其良知去其蔽如脱去其桎梏焉然必有脱其桎梏之心乃可若过此而往专用刑法以为治则民之防不能发矣故有吝也夫人性本然之善蔽于防昧犹桎梏也桎梏去而真性全惩之以威去其桎梏者也故书曰明于五刑以弼五教又曰伯夷降典折民惟刑教者以发为功之不亨教者之吝也故威以惩之使归于德化之中教得其道而防者亨矣贤才胥由是出国家曷胜其用耶
　　书虞书舜典舜曰契百姓不亲五品不逊汝作司徒敬敷五教在寛
　　臣若水通曰此帝舜命契以掌教之言也亲者相亲一体之义也五品父子君臣夫妇长幼朋友五者之名位等级也逊顺也司徒掌教之官也敷布也五教者以父子之亲君臣之义夫妇之别长幼之序朋友之信布而为教令也敬者心之主一而教之本也寛谓寛裕以待之也盖五者之理出于人心之本然非假外求惟教学不明则无以开发其良心故不相亲不相顺教也者所以开发其良心而复其本然之理也故舜因禹之让又申命契仍为司徒使之敬以敷教而又寛裕以待之使其优游浸渍以渐而入则其天性之真自然呈露不能自已矣臣谓由百姓不相亲各自以其心为心而无同胞共与之公各以其形骸分尔汝君臣父子夫妇兄弟朋友皆如路人五品所以不顺其理也故舜命契敬敷五品之教所以明其相亲之理而使相逊则天下无事矣此唐虞三代之治必先于建学立师师之所以教弟子之所以学有司之所以选举朝廷之所以擢用皆在人伦物理德行道艺之实所养所用皆出于一后世立教或以诗赋或以训诂词章徒事口耳而不可推之天下国家此学问政事所以分为二事治之所以不古若也有志于治者尚其攷之
　　舜典帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清
　　臣若水通曰此帝舜命伯夷典礼之言也典主也三礼者祀天神享人祭地只之礼也秩宗者主叙次百神之官伯夷臣名夙早也寅敬也直者心无私曲也帝舜咨问于四岳在廷之臣有能典主我天神地只人之礼者乎四岳遂举伯夷舜乃然其举呼而命之曰尔作秩宗之官当早夜致敬敬则内直无有私曲之萌则其心洁清心洁清则德足以通神明而可以感格矣帝舜命伯夷专言祭祀而不及乎他者何耶盖事神实难而三千三百之礼皆本于敬也
　　益稷防曰戛击鸣球搏拊琴瑟以咏祖考来格虞宾在位羣后德让下管鼗鼓合止柷敔笙镛以间鸟兽跄跄箫韶九成鳯凰来仪
　　臣若水通曰此防述作乐之功用也戛击考击也鸣球玉磬也七弦为琴二十四弦为瑟咏者人歌声也虞宾丹朱也羣后助祭诸侯也下堂下之乐也柷敔节乐之器也笙竹音镛钟金音也防言乐之始作戛击鸣球搏拊琴瑟以合歌咏之声是时丹朱在陪祭之位与助祭诸侯以德相让则人无不和可知矣始则击柷以合之终则栎敔以止之笙镛之音与咏歌而迭奏是时则见鸟兽无知亦跄跄行动相率而舞箫韶至九变则见鳯凰灵鸟亦且来舞而有仪容则物无不和可知矣夫感神人和上下格鸟兽致祥瑞作乐功效之大感通之妙如此为人君欲化成天下位育天地万物者可不讲求之乎
　　周书武成重民五教惟食丧祭
　　臣若水通曰此周史臣述武王政治之大事也五教者君臣父子夫妇长幼朋友五典之教也教以厚伦食以养生丧以送死祭以追逺皆所以立人纪而厚风俗圣人之所以甚重焉者也孟子论王道使民养生送死无憾谨庠序之教申之以孝弟之义其言盖本于此人君欲行王道者盍于此求之哉
　　洪范凡厥庶民有猷有为有守汝则念之不协于极不罹于咎皇则受之而康而色曰予攸好德汝则锡之福时人斯其惟皇之极
　　臣若水通曰箕子衍洪范皇极之畴此言庶民也有猷谓有谋虑者有为谓有设施者有守谓有操守者念之不忘之谓也不恊于极未合于善者也不罹于咎不陷于恶者也受之者受教之也攸所也锡与也福爵禄也有猷有为有守三者其材质可进于大道君之所当念念不忘而进之也未合于善不陷于恶材质中人也进之则可以为善弃之则流于恶君所当受教之而不拒也念而深进之受而与进之各随其才而轻重以成就之也由前二等之人而造就见于外而有安和之色发于中而有好德之言汝于是既观其色又听其言知其为善则锡之以爵禄而是人斯其惟皇之极矣宋儒程颢言于朝曰治天下以正风俗得贤才为本夫人君于天下之人当随其材而成就之使贤者能者各以时见用于朝则风俗日厚而王道可几矣后之人君有志于图治者可不务乎
　　诗大雅棫朴倬彼云汉为章于天周王夀考遐不作人臣若水通曰倬大云汉天河也章文章也周王谓文王也文王九十七乃终故言夀考遐何也作者鼓舞振德之意此诗美文王教化成贤之隆也言云汉之大则为章于天矣文王夀考何不作成人才如是乎养士莫大于学校学校者固教化之地其所以鼓舞而作兴之者实本于君心之德尔故棫朴咏峩峩髦士桓桓六师人才可谓盛矣而必曰周王夀考遐不作人盖必有文王之德享文王之夀而久于其道则在位一日圣德薰蒸于一日在位百年圣德薰蒸于百年然后礼乐兴而教化成贤才出而天下治矣不然徒有学校之设茍无圣德以为鼓舞作兴之本如汉明帝开辟廱衣冠缙绅环桥门而观听者盖亿万计而卒无以成教化之功学校之设徒为粉饰虚文而已安得真才以为实用哉
　　大雅灵台虡业维枞贲鼓维镛于论鼓钟于乐辟廱臣若水通曰此咏文王敎化之诗也虡者植木以悬钟磬其横者曰栒业者栒上大版刻之捷业如锯齿者也枞者业上悬钟磬处以防色为崇牙其状枞枞然也贲鼓大鼓也镛大钟也于叹辞论伦理也廱泽也辟廱天子之学也言文王之乐于其虡业则枞枞然其贲鼓与大钟既作而有伦文王则乐于辟廱矣文王钟鼓之乐作于辟廱者何盖古者首以礼乐而教胄子也故文王于辟廱之中既教之养老习射之礼矣犹惧其一于严而情不通则其教有难入矣故又考钟击鼓秩然有伦使入乎耳感乎心而辟廱之乐蔼如春风和气之薰蒸所以涵养其性情荡涤其邪秽优游变化自成其德尔虽然礼乐本于人心非自外也故曰论曰乐文王本之此心一天理中和之极故发之于礼乐自然中正和平有以感人心于和乐也茍无中和之本而徒事其文焉其如礼乐何故曰履中正而乐和平可谓达礼乐之本矣
　　鲁颂泮水思乐泮水薄采其藻鲁侯戾止其马蹻蹻其马蹻蹻其音昭昭载色载笑匪怒伊敎
