<!-- { "loadSidebar": true } -->
　　臣若水通曰知国晋大夫知氏之族也物事也夫莫大之祸起于须臾之不忍故一念不谨或以贻四海之忧一日不谨或以致千百年之患君子惟其虑也逺故迩亦不泄惟忧也大故细行是矜襄子好大喜盈自谓八柄由己岂知晋阳之难基于蓝台之宴乎夫然后知知国之言真药石也有国有家者为深长之虑其可以不谨于近小乎
　　楚语昔衞武公年数九十有五矣犹箴儆于国曰自卿以下至于师长士茍在朝者无谓我老耄而舍我必恭恪于朝朝夕以交戒我闻一二之言必诵志而纳之以训道我在舆有旅贲之防位宁有官师之典倚凡有诵训之諌居寝有御之箴临事有瞽史之道宴居有师工之诵史不失书曚不失诵以训御之于是乎作懿戒以自儆也
　　臣若水通曰武公衞僖公之子共伯之弟武公和也箴刺也儆戒也长大夫士众士也防防諌也旅贲勇力之士掌执戈盾夹车而趍车止则持轮中庭之左右谓之位门屏之间谓之宁师长也典常也诵训工师所诵之諌书之于几也事谓戎与祀也瞽乐太师掌诏吉凶史太史也掌诏礼事师乐师工瞽蒙也诵谓箴諌也懿即诗大雅抑之篇也衞武公年将盈百而不忘规戒之辞其惕厉之心如此此天理之所以长存而为大贤也欤此所以为有斐君子而民之不能忘也彼子亹以老耄逺谤得非武公之罪人欤后之为人君者其尚以武公为法以子亹为戒
　　汉文帝后元年诏曰间者数年不豋又有水旱疾疫之灾朕甚忧之愚而不明未达其咎意者朕之政有所失而行有过与乃天道有不顺地利或不得人事多失和神废不享与何以致此将百官之奉养或废无用之事或多与何其民食之寡乏也夫度田非益寡而计民未加益以口量地其于古犹有余而食之甚不足者其咎安在无乃百姓之从事于末以害农者蕃为酒醪以靡谷者多六畜之食焉者众与细大之义吾未得其中其与丞相列侯二千石博士议之有可以佐百姓者率意逺思无有所隠
　　臣若水通曰九年之水尧曰洪水警予七年之旱汤以六事自责自古帝王未尝不以儆戒而兴治也尧汤大圣且犹儆戒而况其下者乎汉之文帝此诏其亦庶几近之矣然儆戒与不儆戒乃圣愚之所以分而治乱之所起系于一念之微尔王安石乃曰天变不足畏者岂非长君之恶乎
　　汉武帝征和四年诏深陈既往之悔曰有司奏请逺田轮台欲起亭隧是扰劳天下非所以优民也朕不忍闻当今务在禁苛暴止擅赋力本农脩马复令以补缺毋乏武备而已由是不复出军而封田千秋为冨民侯以明休息冨养民也
　　臣若水通曰胡寅称人莫难于知过莫难于悔过莫甚难于改过迷而不知者天下皆是也知而悔者百有一人焉悔而改者千万人有一人焉自力学反躬之士尚鲜不吝之功何况人主而能改可谓明也已矣可为帝王处仁迁义之法秦穆公不得专美于前矣臣窃谓人主知改与否乃在一念之通塞觉与不觉之间尔故曰无轮台一诏汉几不免为秦矣危哉
　　晋惠帝太安元年侍中嵇绍上疏曰存不忘亡易之善戒也臣愿陛下无忘金墉大司马无忘颍上大将军无忘黄桥则祸乱之萌无由而兆矣
　　臣若水通曰惩既往之愆则思将来之善而后愆可免矣嵇绍之言忠矣惜未有迁善之路上无以开昏愚之君下无以塞骄横之门时不知纳而从之而乱亡随至夫岂不宜哉
　　晋元帝太兴元年十一月乙夘日夜出高三丈庚申诏羣公卿士各言得失御史中丞熊逺上疏曰聪贼猾夏梓宫未还不遣军进讨一失也羣官不以雠贼未报为耻二失也当官者以治事为俗吏奉法为苛刻尽礼为謟谀从容为高妙放荡为达士骄蹇为简雅三失也万机未整风俗伪薄安得朝有辩争之臣士无禄仕之志乎且又举贤不出世族用法不及权贵是以才不济务奸无所惩若此道不改求以救乱难矣
　　臣若水通曰日阳精也君象也日明于昼照临下土犹君主中国统御万方也日出于夜则昼夜反易阳失其所以为阳君失其所以为君天地古今之大变非常者也熊逺三失之说岂足以尽其咎哉天地反覆华夏扰乱冠屦倒置旷古所无之祸者矣而一时君臣于此而不知儆乌乎能儆
　　晋成帝咸康七年刘翔疾江南士大夫以骄奢酣纵相尚尝因朝贵宴集谓何充等曰四海板荡奄逾三纪宗社为墟黎民涂炭斯乃庙堂焦虑之时忠臣毕命之秋也而诸君宴安江左肆情纵欲以奢靡为荣以傲诞为贤謇谔之言不闻征伐之功不立将何以尊主济民乎充等甚慙
　　臣若水通曰晋室播迁虽王谢诸人皆以江左为安者无惩戒前愆之心也饮酒盘游岂有中原之思生民之念乎刘翔使臣也恳恳以生民宗社为言所以愧晋廷诸臣多矣
　　晋穆帝升平五年范好儒学性质直常谓王弼何晏之罪深于桀纣或以为贬之太过曰王何蔑弃典文幽沈仁义游辞浮说波荡后生使搢绅之徒翻然改辙以至礼壊乐崩中原倾覆遗风余俗至今为患桀纣纵暴一时适足以丧身覆国为后世戒岂能回百姓之视听哉故吾以为一世之祸轻厯代之患重自丧之恶小迷众之罪大也
　　臣若水通曰虐政之害人也浅而近邪道之害正也逺而深故虐政使人知警邪道使人心肆范之论王弼何晏似过而不过也然而学术者政事之本故孟子论诐淫邪遁生于其心害于其政发于其政害于其事则夫桀纣之虐政亦王何之流弊也后之人君主正学之权者可不有戒于斯乎
　　王猛病中上疏秦王坚曰夫善作者不必善成善始者不必善终是以古先哲王知功业之不易战战兢兢如临深谷伏惟追踪前圣天下幸甚
　　臣若水通曰人之心儆与肆而已矣儆则为战兢临谷之心以保有大业肆则为投鞭断流之志而大业以亡夫然后知王猛之言为药石也
　　晋秘书侍郎赵整作酒德之歌曰地列酒泉天垂酒池杜康妙识仪狄先知纣丧殷邦桀倾夏国由此言之前危后则符坚大恱命整书之以为酒戒
　　臣若水通曰大禹圣人也而恶防酒一念好恶天理人欲兴丧于此焉分丧德丧邦酒诰尽之矣赵整之言婉而能警其古之善讽諌者欤
　　晋武帝大元十四年徐邈与范书曰自古以来欲为左右耳目无非小人皆先因小忠而成其大不忠先借小信而成其大不信遂使防謟并进善恶倒置可不戒哉
　　臣若水通曰语云大奸似忠大诈似信自古有之矣至于防謟并进善恶倒置而祸乱由之是诚不可不戒也戒之何如学而已矣学则本心明而是非不忒不学则本体昧而何以鉴人为人君者尚知所本哉
　　晋恭帝元熈元年凉公歆用刑过严又好治宫室从事中郎张显上疏以为凉土三分势不支久兼幷之本在于务农怀逺之略莫如寛简今入嵗以来隂阳失序风乖和是宜减膳彻悬侧身脩道而更繁刑峻灋缮筑不止殆非所以致兴隆也昔文王以百里而兴二世以四海而灭前车之得失昭然
　　臣若水通曰人君之有失德人諌不及乃有天谴所以致儆戒也凉歆严刑重役天垂戒于上臣进諌于下而不之悟卒以亡国杀身噫可畏哉

　　格物通卷十
　　钦定四库全书
　　格物通卷十一　　　　　明　湛若水　撰
　　儆戒三
　　唐太宗贞观二年二月上谓侍臣曰人言天子至尊无所畏惮朕则不然上畏皇天之监临下惮羣臣之瞻仰兢兢业业犹恐不合天意未副人望魏征曰此诚致治之要愿陛下慎终如始则善矣
　　臣若水通曰唐太宗不敢自恃其尊而畏天惮臣可谓能自儆矣然而愆度败礼乃有为庸人之所不为何也不察天理之正尔天理不察而外施仁义徒用智以服人卒成覇功尚望其上合天心下副人望邪魏征之徒初无格君之学而徒以绳愆补过为能其视商周一徳之君臣何如也
　　唐太宗贞观二年四月突厥颉利可汗请入朝帝谓侍臣曰向者突厥之彊控百万凭陵中夏用是骄恣以失其民今自请入朝非困穷肯如是乎朕闻之且喜且惧何则突厥衰则边境安矣故喜然朕或失道他日亦将如突厥能无惧乎卿等宜不惜苦谏以辅朕之不逮也
　　臣若水通曰易曰其亡其亡系于苞桑书曰无怠无荒四夷来王言不可不戒也人主有儆戒之心固足以进徳业而保大位矣太宗贞观之初中国人安突厥入朝乃曰朕或失道他日亦将如突厥得而不忘丧安而不忘危推是心也何所不至然贞观之美虽庶几成康而无学问扩充之道所以渐不克终也故儆戒善矣扩充要焉
　　唐太宗贞观五年康国求内附帝曰前代帝王好招来絶域以求服逺之名无益于用而靡弊百姓今康国内附倘有急难于义不得不救师行万里岂不疲劳百姓以取虚名朕不为也遂不受魏征曰内外治安臣不以为喜唯喜陛下居安思危尔
　　臣若水通曰古之明君治而不忘乱安而不忘危所以存儆戒也太宗因康国来附深懐劳民之虑而絶之其亦近是乎虽然他或以兵克而郡县之者岂今乃悔心之萌乎抑亦未能充其类也乎
　　唐太宗贞观十一年三月庚子上宴洛阳宫西苑泛积翠池顾谓侍臣曰炀帝作此宫苑结怨于民今悉为我有正由宇文述虞世基裴蕴之徒内为謟谀外蔽聪明故也可不戒哉
　　臣若水通曰鉴善不如鉴恶以其惩戒之心切也鉴恶之心不切则其为善之志不勇矣故观其宫室则思峻雕之戒观其台榭则思琼瑶之戒然而不善者未之有也诗曰殷鉴不逺在夏后之世其太宗之于炀帝之谓乎
　　唐太宗贞观十一年魏征上疏曰且以隋之府库仓廪户口甲兵之盛考之今日安得拟伦然隋以富彊动之而危我以寡弱静之而安安危之理皎然在目昔隋之未乱也自谓必无乱其未亡也自谓必无亡故赋役无穷征伐不息以至祸将及身而尚未之寤也夫鉴形莫如止水鉴败莫如亡国伏愿取鉴于隋去奢从约亲忠逺佞以当今之无事行畴昔之恭俭则尽善尽美固无得而称焉夫取之实难守之甚易陛下能得其所难岂不能保其所易乎
　　臣若水通曰人之常情无所惩于前则亦无所戒于后故太宗恭俭之心以惩创于隋乱之初也渐不克终之咎以自满于贞观之后也后之人君又宜鉴戒于斯云
　　唐太宗贞观十二年上问侍臣曰创业与守成孰难房龄曰草昧之初与羣雄并起角力而后臣之创业难矣魏征曰自古帝王莫不得之于艰难失之于安逸守成难矣上曰龄与吾共取天下出百死得一生故知创业之难征与吾共安天下常恐骄奢生于富贵祸乱生于所忽故知守成之难然创业之难既已往矣守成之难方当与诸公慎之
　　臣若水通曰创业实难守成不易二者一道也故人主常念创业之难则思守成之道矣二者并行而不悖可也书曰慎厥终惟其始愿治之君其留意焉
　　唐太宗贞观十五年上谓侍臣曰朕有二喜一惧比年丰稔长安斗粟直三四钱一喜也北寇乆服边鄙无虞二喜也治安则骄侈易生骄侈则危亡立至此一惧也古人儆戒无虞正以此尔
　　臣若水通曰尧舜之间治化极矣而犹曰儆戒无虞推而至于无怠无荒四夷来王充此念尔太宗以二喜不忘一惧得非唐虞儆戒之意乎然而君臣无精一之学故徒有一念之善而不能扩而充之此所以虽一致贞观之治而渐不克终后之人君有志图治而不讲于圣学者又当儆戒于斯焉
　　唐髙宗永淳元年七月监察御史里行李善感谏曰陛下封泰山告太平致羣瑞与三皇五帝比隆矣数年以来菽粟不稔饿殍相望四夷交侵兵车嵗驾陛下宜恭黙思道以禳灾谴乃更广营宫室劳役不休天下莫不失望臣忝备国家耳目窃以此为忧也
