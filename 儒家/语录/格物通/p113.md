<!-- { "loadSidebar": true } -->
　　陆贽奏议贽告德宗曰陛下诚能听臣愚计不受沮伤百日之间收贮緫毕转运常行之务旣无失于旧规太仓歳入之储亦不阙其恒数图虑至熟更无所妨谨具杨上陈惟陛下留意省察旧制以闗中王者所都万方辐辏人殷地狭不足相资加以六师糗粮百官禄廪邦畿之税给用不充所以控引东方歳运租米冒淮湖风浪之弊泝河渭湍险之艰所费至多所济盖寡习闻见而不达时宜者则曰国之大事不计费损故承前有用一斗钱运一斗米之言虽知劳烦不可废也习近利而不防逺患者则曰每至秋之时但令畿内和籴旣易集事又足劝农何必转输徒耗财赋臣以两家之论互有短长各申偏执之怀俱昧变通之术其于事理可得粗言夫聚人以财而人命在食将制国用须权重轻食不足而财有余则弛于积财而务实仓廪食有余而财不足则缓于积食而啬用货泉若国家理安钱谷俱富烝黎蕃息力役靡防然后可操羡财益广漕运虽有厚费适资贫人三者不失其时之所宜则轻重中权而国用有制矣开元天宝之际承平日久财力阜殷禄食所颁给用亦广所以不计縻耗励赡军储至使流俗过言有用一斗钱运一斗米之説然且散有余而备所乏虽费何害焉斯所谓操羡财以广漕运者也贞元之始巨盗初平太仓无兼月之储闗辅遇连年之旱而有司奏停水运务省脚钱至使郊畿之间烟火殆絶都市之内馁殍相望斯所谓覩近利而不防逺患者也近歳闗辅之地年谷屡登数减百姓税钱许其折纳粟麦公储委积足给数年田农之家犹困谷贱今夏江淮水潦漂损田苗比于常时米贵加倍甿庶匮乏流痡颇多闗辅以谷贱伤农宜加价籴谷以劝稼穑江淮以谷贵民困宜减价粜米以救凶灾今宜籴之处则无钱宜粜之处则无米而又运彼所乏益此所余斯所谓习见闻而不达时宜者也今淮南诸州米每斗当钱一百五十文从淮南转运至东渭桥每斗船脚又约用钱二百文计运米一斗緫当钱三百五十文其米旣糙且陈尤为京邑所贱今据市司月估每斗只粜得钱三十七文而已耗其九而存其一馁彼人而伤此农制事若斯可谓失矣顷者每年从江西湖南浙东浙西淮南等道运米一百一十万石送至河隂其中减四十万石留贮河隂仓余七十万石送至陜州又减三十万石留贮太原仓唯余四十万石送赴渭桥输纳臣详问河隂太原等仓留贮之意盖因往年虫旱闗辅荐饥当崔浩作相之初惩元琇罢运之失遂请每年转漕米一百万石以赡京师比之中途力殚歳尽所以节级停减分贮诸仓每至春水初通江淮所般未到便取此米入运免其停滞舟船江淮新米至仓还复留纳填数轮环贮运颇亦恊宜不必每歳加般以増不给之费所司但遵旧例曽不详究源由迩来七年积数滋广臣近勘河隂太原等仓见米犹有三百二十余万石河隂一县所贮尤多仓廪充盈随便露积旧者未尽新者转加歳月渐深耗损増甚纵絶江淮转输且运此米入闗七八年间计犹未尽况江淮转输船次不停但恐过多不虑有阙今歳闗中之地百谷丰登京尹及诸县令频以此事为言忧在京米粟大贱请广和籴以救农人臣今计料所籴多少皆云可至百余万石又令量定所籴估价通计诸县贵贱并雇船车般至太仓谷价约四十有余米价七十以下则一年和籴之数足当转运二年一斗转运之资足以和籴五斗比较即时利害运务且合悉停臣窃虑运务若停则舟船无用舟船无用则坏烂莫修傥遇灾凶复须转漕临时鸠集理必淹迟夫立法裁规久必生弊经畧之念始虑贵周不以积习害机宜不以近利隳永制不贵功于当代不流患于他时虑逺防微是其均济臣今所献庶近于斯减所运之数以实边储存转运之务以备时要其于详审必免贻忧
　　臣若水通曰陆贽论转运一事变通尽利至为详悉视此处歳谷之丰歉余乏以为彼处转运之盈缩多寡达时宜而不溺于见闻防逺患而不狃于近利贽可谓通达国体者矣后之人君讲运事者宜采择焉
　　宋定都于汴漕运之法分为四路江南淮南浙东西荆湖南北六路之粟自淮入汴至京师陜西之粟自三门白波转黄河入汴至京师陈蔡之粟自闵河蔡河入汴至京师京东之粟歴曹济及郓入五大渠至京师四河惟汴最重
　　臣若水通曰汴梁四冲八达之地也宋建鼎于此故其运道所至凡四路盖因其势而为之也若汉漕仰于山东唐漕仰于江淮则异于是矣是故法无古今便民者为良法也
　　元史食货志元都于燕去江南极逺而百司庶府之繁衞士编民之众无不仰给于江南自伯顔献海运之言而江南之粮分为春夏二运盖至于京师者歳多至三百万余石民无挽输之劳国有储蓄之富岂非一代良法欤
　　臣若水通曰虞集云至元十二年旣平宋始运江南粮以河运弗便至元二十九年用伯顔言初通海道漕运抵直沽以达京城立运粮万户府三以南人朱清张瑄罗璧为之初歳运四万余石后累増及三百余万石春夏分二运至舟行风迅有时自浙西不旬日而达于京师内外官府大小吏士至于细民无不仰给于此臣愚亦以为此一代之良法也夫所谓法之良者岂直以为足国之用而已乎盖其法有三利焉夫漕河系于地者也舟挽系于人者也海运系于天者也系于地者地或得以阻之系于人者人亦得以玩之系于天者惟能顺天之时地阻人力不得而与焉是故有顺天之利一也无漕河之阻二也免挽舟之劳三也此所以为良法也虽然今之漕河疏濬地利已非元之比矣督运严密人事已非元之比矣此其万世之经也若夫海运之法费力甚少而致粟甚多其説亦不可废必不得已而用之其亦权一时之变乎
　　程颢曰馈运之术虽自古亦无不烦民不动摇而足者然于古则有兵车其中载糗粮百人破二十五人然古者行兵在中国又不逺敌若是深入逺处则决无省力且如秦运海隅之粟以馈边率三十钟而致一石是二百倍以来今日师行一兵行一夫馈只可供七日其余日必俱乏食也且计之须三夫而助一兵仍须十五日便回一日不回则一日乏食以此较之无善术故兵也者古人必不得已而用者知此尔
　　臣若水通曰程颢谓一夫可馈一兵七日而计三夫助一兵盖有见乎运饷之难至精密矣是故古者慎于用兵非独不忍驱无罪之民而置之锋镝之下也亦以馈运之难耳盖用兵所以利民也至于疲其力伤其财则是以其所利之者反害之矣故古之用兵须精而少静而制动盖为省馈饷之费尔
　　张栻云北边方用兵总财赋者议调西州民转饷张棁谓有三不可西州赋重于三路不待调夫民力已疲矣自蜀至利役夫徒手走千里始得负粮而行又千里乃至西和古人以为千里馈粮士有饥色今且倍矣独奈何且劒利调夫一人之费为钱八万西州道逺费必倍以一夫十六万钱计之直米五十石致六斗之粟利害又相絶矣卒寝其议
　　臣若水通曰转饷之役病民以二千里之逺而转饷又病民之至者也张棁三不可之説深见其病可谓能知时务者矣若以为不达时务而泥于守常者岂知棁者哉后之为国计者当如棁之深稽其弊然后可以谓之永图也
　　列传记杨时陈时政之弊有曰燕云之师宜退守内地以省转输之劳募边民为弓弩手以杀常胜军之势臣若水通曰转输之事用民力则病民者也地愈逺则为病愈甚宋运江淮以南之米去燕云甚逺矣时言退守以省民劳募边民以为弓弩手可谓知兵食之至计者矣
　　杨时上渊圣皇帝书其畧曰祖宗设制置发运司盖得刘晏之遗意朝廷捐数百万缗与为籴本使总六路之计通融移用以给中都之费六路丰凶更有不常一路丰稔则増籴以充漕计饥凶去处则罢籴使输折斛钱而已故上下俱寛而中都不乏最为良法自胡师文以籴本为羡余以献而制置发运司拱手无可为者此直达之议所从起也今复转般而籴本乃取之诸路昔者诸路每歳一路所得盐课无虑数十万缗自钞法行盐课悉归货务诸路一无所得漕计日已不给今又敛取之非出于漕臣之家亦取诸民而已
　　臣若水通曰运饷之法莫善于转般莫不善于直达是时虽复转般之名而直达之实犹在诸路漕米至真扬楚泗未尝入厫徒为取支文具而已夫盐法与转般相因以为利也久矣自直达行而盐法随变所谓相因为利者咸失之矣今复转般之名而无转般之实岂非徒然哉此杨时之论所以有感于时弊而为后世变法者之戒矣
　　国朝洪武二十六年八月上命崇山侯李新往溧水县督视有司开胭脂河上谕之曰两浙赋税漕运京师嵗实浩繁一自浙河至丹阳舍舟登陆转输甚劳一自大江泝流而上风涛之险覆溺者多朕甚悯之今欲自畿甸疏凿河流以通于浙俾运输者不劳商旅获便故特命尔往督其事尔其临事虽勤役民勿暴新顿首受命而行曁河成人皆便之臣若水通曰食者军民之大命而漕运又朝廷之大命也圣祖命李新往督开胭脂河且谕之以转输之浩繁与夫输挽覆溺之劳苦遂欲河流大通往来获便所以利国计而寛民力者至矣然是特运于南都者尔今日都北自扬淮至于防通而达京师其道路之遥洪闸之险浩繁劳苦又不可胜言者矣圣明宜体皇祖之心以备国而恤民使其所养者皆有功于国有益于民之人不徒费可也不然何以苦我有用之民而养彼无用之人为彼无益之事哉诚使授一官兴一役费一物必以此为念而痛为之撙节焉国用其有不给民生其有不安者乎伏惟圣明留意焉
　　洪武三十年海内运粮七十万石给辽东军饷永乐初海运七十万石至北京至十三年防通河通利始罢海运
　　臣若水通曰此国朝罢海运之始也夫转运粮米取以资京师而已今之漕运尽善而尽美也至于海运一切罢之臣窃以为非所以备意外之虞而示人以不可穷之计也故漕运以为万世之经海运所以备一时之变二者并存斯得之矣然欲举海运必属之近海之藩司庶乎知海港之势而为操舟趋避之方则万全无失可使一费而収百利矣
　　国朝诸司职掌凡有军马去处所需钱粮等项本部必先查考某处蓄积有余某处歳用不给量其水陆路程地里逺近难易计其人夫多寡明白具奏差官于粮多去处拨运缺粮衞分支用
　　臣若水通曰转运之法国家大计其在歴代行之其法不同然大要不过随其地之丰歉量其里之逺近难易而权宜之而已矣此不易之法也我朝着为法令提其大纲挈其要领可谓至约而愽矣
　　永乐四年六月广东布政司奏每歳海外番夷入贡方物水路以舟楫运载惟南雄至南安舟楫不通自今请用民力接运太宗曰为君务养民今番贡无定期而农少暇日假令自春至秋番夷入贡不絶皆役民接运岂不妨其农事自今番夷入贡如值农务之时其方物并于南雄收贮俟十一月农隙却令运赴南安着为令复顾侍臣曰民不失其养虽劳之鲜怨民失所养虽休之不德
　　臣若水通曰古之王者不以边逺穷人之力故禹贡之制止于甸服千里之内犹曰百里赋纳总二百里纳铚三百里纳秸四百里粟五百里米因其地之逺近为之轻重而于侯绥要荒之外则无赋也晁错曰人情莫不欲逸三王节其力而不尽盖以为民也观我太宗之言诚有以合古帝王之意继世而有天下盍以太宗为法乎

　　格物通卷八十五
　　钦定四库全书
　　格物通卷八十六　　　　明　湛若水　撰
　　劝课
　　易系辞包牺氏没神农氏作斵木为耜揉木为耒耒槈之利以教天下盖取诸益
