<!-- { "loadSidebar": true } -->
　　晋语赵简子使尹铎为晋阳请曰以为茧丝乎抑为保鄣乎简子曰保鄣哉尹铎损其户数简子诫襄子曰晋国有难而无以尹铎为少无以晋阳为逺必以为归臣若水通曰尹铎简子家臣晋阳赵氏邑也为治也茧丝赋税保鄣蔽扞也小城曰保损其户数则民优而税少襄子简子之子无防也夫君民一体痛痒相关故书曰民惟邦本本固邦寜彼货殖以亡身可谓智乎故尹铎之为晋阳必先损其户数薄敛以得民厥后沉灶产蛙民无叛意非其明效大验耶君民者宜有感于斯云
　　里克曰克闻之夫义者利之足也贪者怨之本也废义则利不立厚贪则怨生
　　臣若水通曰里克晋大夫里季也有义然后利立故曰利之足也无足故不立易曰利者义之和也是故义顺则利矣义所以主乎利者也是谓自然之利故义立则利均义废则利熄是故君子正其义不谋其利里克不惑于丕郑之谋非所谓以义为利者耶
　　楚语伍举曰天子之贵也唯其以公侯为官正而以伯子男为师旅其有羙名也唯其施令徳于逺近而小大安之也若敛民利以成其私欲使民蒿焉忘其安乐而有逺心其为恶也甚矣
　　臣若水通曰蒿耗也逺心畔离也夫财者民之命也利者人之心也君天下者惟务施徳以立民之命而得其心也若聚利以自封私欲宏侈则民命索然而人心去矣骚离距违不亦宜乎有天下者当鉴伍举之言戒章华之侈以收万民之心可也
　　鬬且曰夫古者聚货不妨民衣食之利又曰公货足以宾献家货足以供用不是过也夫货马邮则阙于民民多阙则有离畔之心将何以封矣
　　臣若水通曰货珠玊之属自然物也货马多则求养者众妨财力也宾享赠也家大夫也邮过也封封国也夫天之生是君将以为民也故明君贤臣与天下共其利不敢専利以妨下故损租却贡防葵罢织后世称誉之而不衰今于常谈利如饿豺狼是以鬬且知其必败也为君相者可不鉴诸
　　周威烈王二十三年智伯求蔡臯狼之地于赵襄子襄子弗与智伯怒帅韩魏之甲以攻赵氏襄子将出曰吾何走乎从者曰长子近且城完厚襄子曰民罢力以完之又毙死以守之其谁与我从者曰邯郸之仓廪实襄子曰浚民之膏血以实之又因而杀之其谁与我其晋阳乎先王之所属也尹铎之所寛也民必和矣乃走晋阳三家以国人围而灌之城不浸者三版沉灶产鼃民无叛意
　　臣若水通曰重役厚敛怨之府也孟子曰天时不如地利地利不如人和民怨则不和虽有天时地利何足恃乎是故为国之本在人和人和之实在省赋尹铎能寛赋以和晋阳之人心而襄子因之以保垂亡之国是得其人和之效也然则后之人君可不轻徭薄敛以和天下之人心固国家之大本乎
　　汉武帝元鼎六年齐相卜式为御史大夫乃言郡国多不便县官作盐鐡器苦恶价贵或强令民买之而船有筭商者少物贵上由是不悦卜式
　　臣若水通曰县官作盐鐡者言朝廷兴盐铁之利故郡国多不便之也强民买之而船有筭商少物贵者言武帝税及舟车故商人少商少故物贵而又强买故器滥恶以相欺也胡寅曰武帝好武功而用不足式以此两端中上意官既尊矣乃始正言以邀名然臣谓知其不利能反之以正言不顾忤君之意其贤于执迷误国殃民而不悛者逺矣臣故表而书之以警専利之臣焉
　　光武建武六年十二月癸巳诏曰顷者师旅未解用度不足故行十一之税今粮储差积其令郡国收见年田租三十税一如旧制
　　臣若水通曰孟子云欲重之于尧舜之道者大桀小桀也汉之赋敛之法则名尧舜而实桀纣矣夫十一之税中正之法也汉以三十税一为常制而以十一之税为权其取于民也若甚轻矣而民困愈甚者岂非额外之征犹数倍于此者耶然则人君固以薄敛为贵犹以横敛为戒
　　晋穆帝永和元年春正月燕记室叅军封裕上书谏以为古者十一而税天下之中正也降及魏晋仁政衰薄假官田官牛者不过税其十六自有牛者中分之犹不取其七八也自永嘉以来海内荡析武宣王绥之以徳中外之民万里辐凑襁负而归之者若赤子之归父母是以户口十倍于旧无田者什有三四及殿下继统南摧强赵东兼高句丽北取宇文拓地三千里増民十万户是宜悉罢苑囿以赋新民无牛者官赐之牛不当更收重税也
　　臣若水通曰孔子云寛则得众魏晋之际税及官牛而海内荡析永嘉之后绥之以徳而百姓归往可以见寛苛之验矣慕容皝虽燕之贤明者犹复踵重税之失向非封裕示以魏晋之弊歆以先世之盛则辽阳之民其涂炭矣乎
　　宋明帝泰始五年二月己夘魏自天安以来比嵗旱饥重以青徐用兵山东之民疲于赋役显祖命因民贫富为三等输租之法等为三品上三品输平城中输他州下输本州又魏旧制常赋之外有杂调十五至是悉罢之由是民稍赡给
　　臣若水通曰魏主于兵戈扰攘之时而为均输罢调之政其贤矣乎夫兵戈扰攘民犹倒悬矣又急之以赋役是犹于倒悬之下而又燎之以烈火也然则均输罢调之举犹为能寛一分之惠矣
　　梁武帝大同十一年十二月散骑常侍贺琛启陈四事其一以为今北边稽服正是生聚敎训之时而天下户口减落关外弥甚郡不堪州之控总县不堪郡之裒削更相呼扰惟事徴敛民不堪命各务流移此岂非牧守之过欤东境户口空虚皆由使命繁数穷幽极逺无不皆至每有一使所属骚扰驽困守宰则拱手听其渔猎桀黠长吏又因之重为贪残纵有亷平郡犹掣肘如此虽年降复业之诏屡下蠲赋之恩而民不得反其居也臣若水通曰蠲赋之诏世之人君往往有之而实惠不及于民者沮之于牧守迫之于命使耳无怪乎恤诏日下而民日穷促以流徙而为盗也故有志之君欲下诏薄赋以恤民者必自恭俭清静始焉
　　隋文帝仁夀三年龙门王通尝称重敛之国其财必削臣若水通曰大学云货悖而入者亦悖而出此不易之理也故其用之也舒则其取之也亷其敛之也重则其散之也轻欲其财用之不削不可得也王通儒而达于治体者也其言葢本于孔门之意乎使隋能用之则治道其有兴矣惜乎托于空言也后世人君采其言而用之其于国家尚亦有利哉









　　格物通卷九十五
<子部,儒家类,格物通>
　　钦定四库全书
　　格物通卷九十六　　　　明　湛若水　撰
　　薄敛下
　　唐高祖武徳七年夏四月庚子初定均田租庸调法丁中之民给田一顷笃疾减十之六寡妻妾减七皆以十之二为世业八为口分每丁嵗入租粟二石调随土地所宜绫绢絁布嵗役二旬不役则收其佣日三尺有事而加役者旬有五日免其调三旬租调俱免水旱虫霜为灾什损四以上免租损六以上免调损七以上课役俱免凡民赀业分九等百户为里五里为乡四家为邻四邻为保在城邑者为坊田野者为村食禄之家无得与民争利工商杂类无预士伍男女始生为黄四嵗为小十六为中二十为丁六十为老嵗造计帐三年造户籍
　　臣若水通曰唐之立法虽非皆古之制而亦古之遗意也曰租者粟米之征也曰调者布缕之征也曰庸者力役之征也丰年则取之凶年则损之此民不困于诛求而贞观之斗米三钱有以哉后世惟竭民之财以恣己之欲不知损下则上下俱损益下则上下俱益君民一体而贫富岂容二致耶今天下公私俱竭而病于国家之冗费未去其取诸民者亦重矣伏惟圣明崇俭以节用损上以益下天下幸甚
　　唐太宗贞观九年三月上谓魏徴曰齐后主周天元皆重敛百姓厚自奉养力竭而亡譬如馋人自啖其肉肉尽而毙何其愚也
　　臣若水通曰君民相为一体者也何者天地万物与吾一体者也知其一体则所以爱之而不伤者无所不至矣其忍重敛以自残乎太宗啖肉充饥之喻近之矣噫刲巳则痛戚至于截人肢体而不恤者气血不相关而己是葢未能真见天地万物一体之道则一膜之外已为秦越夫焉得不重敛相残邪故人君之学莫大乎体仁易曰君子体仁足以长人
　　贞观十一年八月侍御史焉周上疏以为自古以来国之兴亡不以畜积多少在于百姓苦乐且以近事验之隋贮洛口仓而李宻资之东郊积布帛而世充资之两京府库亦为国家之用至今未尽夫积畜固不可无要当人有余力然后收之不可强敛以资冦敌也夫俭以息人陛下已于贞观之初亲所服行在于今日为之固不难也陛下必为长久之谋不必逺求上古但如贞观之初则天下幸甚
　　臣若水通曰焉周之言切矣国之兴亡系于民之苦乐故厚敛以病民则民怨苦而丧其乐生之心则乱亡安得不至也使太宗能从其言如贞观之初政何其治之不可长哉
　　贞观十六年十一月壬申上曰朕为兆民之主轻徭薄敛使之各治生业则皆富矣若家给人足朕虽不听管乐在其中矣
　　臣若水通曰民吾同胞痛痒欣戚相关者也孟子曰乐民之乐者民亦乐其乐太宗欲薄敛以富民而言乐在其中葢近于乐民之乐矣贞观之盛斗米三钱外户不闭行旅不赍粮民之乐其乐岂无所自哉
　　唐代宗元年冬十月京兆尹第五琦言什一税法民苦其重多流亡十一月甲子日南至赦改元悉停什一税法臣若水通曰十亩税一唐之法与古名同而实异也代宗始不知而误行之及闻民苦其重多所流亡即赦停其法所谓勇于改过不失为爱民之主頼有此耳人君之于民其愁苦之声可不闻哉
　　徳宗建中元年春正月丁卯朔赦天下始用杨炎议命黜陟使与观察刺史约百姓丁产定等级改作两税法比来新旧徴科色目一切罢之二税外輙率一钱者以枉法论唐初赋敛之法曰租庸调有田则有租有身则有庸有户则有调宗之末版籍浸壊多非其实及至徳兵起所在赋敛廹趣取办无复常凖赋敛之司増数而莫相统摄各随意増科自立色目新故相仍不知纪极民富者丁多率为官为僧以免课役而贫者丁多无所伏匿故上户优而下户劳吏因縁蚕食旬输月送不胜困弊率皆逃徙为浮户其土著百无四五至是炎建议作两税法先计州县每嵗所应费用及上供之数而赋于人量出以制入户无主客以见居为簿人无丁中以贫富为差为行商者在所州县税三十之一使与居者均无侥利居人之税秋夏两徴之其租庸调杂徭悉省皆总统于度支上用其言因赦令行之
　　臣若水通曰唐初租庸调之法虽不及三代然亦取之有制民未称病也杨炎乃倡为两税之议徳宗用之以赦天下悉除新旧征科色目孰不以为寛也殊不知法愈烦而病民终不免于流弊然则人君其可以畜聚敛之臣乱旧章以误国家哉
　　建中二年五月淮南节度使陈少逰奏本道税钱每千请増二百五月诏他道皆如淮南又盐每斗价皆増百钱十一月加少逰同平章事
　　臣若水通曰大学云长国家而务财用者必自小人矣孟子曰长君之恶其罪小逢君之恶其罪大徳宗好利之心非杨炎诸羣小从防之耶是时已税商钱括富商僦质而少游者请増税钱非所谓逢君之恶而长之耶继是而往税架间陌钱无虚日而四方解体乱臣乗之而逆节矣向使帝能节用爱人于平时则固不致兴兵而侈用矣若非唐命未改而诸将死绥琼林大盈之积其不为钜桥鹿台也哉为人君者所宜戒也
　　徳宗贞元四年九月庚申元友直句检诸道税外物悉输户部遂为定制嵗于税外输百余万缗斛民不堪命诸道多自诉于上上意窹诏今年已入在官者输京师未入者悉以与民明年以后悉免之于是东南之民复安其业
