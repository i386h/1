<!-- { "loadSidebar": true } -->
　　臣若水通曰孟子云用其一而缓其二夫养马之役亦赋之一事而尤劳费者也孳生上进亦不得已之义也圣祖之谕乃谓马户应役惟仰于马刍荳之给其费不轻诚体悉民隠之至矣遂命还之听其畜卖至责有司奉行之过诚缓征恤民之至仁矣葢马进于君不见其益也养马于民祗见其损也故损下益上则无所不损矣损上益下则无所不益矣仰惟圣明体圣祖之仁心知损益之大义保天命人心于无穷可焉
　　洪武二十四年九月庚子诏建寜嵗贡上供茶听茶户采进有司勿与勅天下产茶去处嵗贡皆有定额而建寜茶品为上其所进者必碾而揉之压以银板为大小龙圑上以重劳民力罢造龙团惟采茶芽以进其品有四曰探春先春次春紫笋置茶户五百免其徭役俾専事采植既而有司恐其后时尝遣人督之茶户畏其逼迫往往纳赂上闻之故有是命
　　臣若水通曰孟子云贤君必恭俭取于民有制茶课之征民尤病焉至于茶造龙圑物小而费大也自唐以来用茶皆为末制片碾用而所谓龙团者茶末则蒸而碾合以诸香以为饼始于丁谓而成于蔡襄欧阳脩曰君谟士人何至作此事葢讥其啓无益之费也张咏镇蜀见民植茶者令易之以桑恐其贻征敛之患于后也则茶课固已病民久矣皇祖于茶户乃免徭役罢造龙实以厚民力又以防奢渐即大禹菲饮食之心而陋宋人之为矣人君天理之心体认之功一有不纯则物欲得以乗之一欲之肆有以贻天下之害一身之奉有以费天下之财可不慎欤
　　治十一年孝宗皇帝钦依问刑条例凡审编均徭从公查照嵗额差使于该年均徭人户丁粮有力之家止编本等差役不许分外加増余剰银两贫难下户并逃亡之数听其空闲不许徴银及额外滥设听差等项料差违者听抚按等官纠察问罪奏请改调容隠不举各治以罪镇守衙门不许干预均徭
　　臣若水通曰古云寛一分民受一分之赐上有遗力则下有遗惠嵗额之役民力已不堪又増之以余剰之银而括及贫亡之户益之以额外之设其可支乎陆防曰财者民之心黄庭坚曰民膏民脂喻之诚切矣夫刲其心食其膏而民不叛者未之有也我孝宗皇帝时使薄敛垂十八载深仁厚泽民不能忘伏惟圣明申明而严禁之民其少瘳乎













　　格物通卷九十六
　　钦定四库全书
　　格物通卷九十七　　　　明　湛若水　撰
　　恤穷上
　　书周书无逸先知稼穑之艰难乃逸则知小人之依臣若水通曰此周公作无逸以训成王之言也蔡沈传曰依者指稼穑而言小民所恃以为生者也农之依田犹鱼之依水木之依土鱼无水则死木无土则枯民非稼穑则无以生也乃逸则知小人之依者言及其逸居君位则知小民依稼穑以生也周公谓四民之事惟稼穑最为劳苦古之人君于稼穑艰难先已晓然于心是故居上临民则不溺于安逸便能知小人之依稼穑朝饔夕飱仰事俯育皆于是而取给如此则凡逰田兴作劳民伤财之事一切不敢轻举自不能不所其无逸矣后世人主生于深宫长于豢养不知闾阎之疾苦无怪其为昏为虐轻弃民财而不知恤也及邦本既防而危亡随之可不惧乎
　　无逸其在祖甲不义惟王旧为小人作其即位爰知小人之依能保惠于庶民不敢侮鳏寡
　　臣若水通曰此亦周公戒成王无逸之言也不义惟王者郑曰高宗欲废祖庚立祖甲祖甲以为不义逃于民间故有此称而又曰旧为小人也作其即位者谓及其作而即位也言旧为小人居民间之时已知稼穑之艰难及其作而即位则知小民之所依以生者在稼穑故能保爱庶民而于鳏寡之人无父母妻子之养者尤不敢侮而轻忽之也臣谓恤穷之政发于一念之仁人君茍有同胞共与之心则亲见困穷疾苦之状而怵惕恻隠之心自不可遏矣茍能即此一念而扩充之则仁不可胜用而足以保四海矣故人君深居宫中未尝见稼穑艰难及小民穷苦之状当令臣下图其形以进置之座右使常动恻隠之心焉可也
　　君牙夏暑小民惟曰怨咨冬祁寒小民亦惟曰怨咨厥惟艰哉思其艰以图其易民乃寜
　　臣若水通曰此穆王命君牙为大司徒之言也祁大也怨在心而咨发于慨叹也艰者饥寒之艰易者衣食之易暑祁寒天时之常而小民怨咨者自伤其生之艰难也厥惟艰哉叹小民诚为艰难也思念其饥寒为生之艰为之制产薄敛而衣食之以图其生之易民岂有不安乎穆王告君牙以养民之难有如此臣谓民生之难易系于为人上思与图之一念耳是上之一念乃万民性命之主也可不重留心而加之意乎
　　诗小雅鸿鴈鸿鴈于飞肃肃其羽之子于征劬劳于野爰及矜人哀此鳏寡
　　臣若水通曰此周室离散之民因宣王能劳来还定而安集之故喜之而作此诗也鸿鴈之大者肃肃羽声也之子流民自相谓也征行也劬劳病苦也矜怜也老而无妻曰鳏老而无夫曰寡夫君者民之父母一民失所如赤子之失乳哺非人君父母之心也周室中衰万民离散劬劳鳏寡穷亦甚矣宣王中兴抚而恤之劳来还定而安集之亦可谓有仁心者矣作是诗追叙其始兴起而言鸿鴈之飞则肃肃其羽矣而我离居荡析则劬劳于野矣然相与劬劳于野者皆可矜怜之人而所矜怜者于鳏寡之穷民犹宜重致其哀恤也然鸿鴈之谣方已而黄鸟之诗复作有初靡终者何欤葢宣王之仁特鼓舞于一时而本之一心者未能至诚而无间耳使本诸心者至诚而无间如文王之止于仁焉则将视民如伤保民如子干干而不息矣寜有仁于始而不仁于终邪故治必本于仁仁必本于至诚不息而悠久矣
　　礼记王制曰少而无父者谓之孤老而无子者谓之独老而无妻者谓之鳏老而无夫者谓之寡此四者天下之穷而无告者也皆有常饩
　　臣若水通曰圣人之治天下不能保其无鳏寡孤独之穷民也圣人之政能使之有养而已故尧之不虐无告文王不敢侮鳏寡此先王恤穷之政也故王制有常饩以养之然后无一物不得其所而仁覆天下矣国家仁厚之泽下及孤老无告之人甚渥也府州县设为养济院而又嵗时有给赐焉固无有一夫之不被者矣然臣犹恐深山穷谷之中頽檐破屋之下或有困穷之民无力以自致于养济而吏胥索钱莫之恤者矣我圣明其亦轸念之乎
　　周礼秋官大司冦以肺石达穷民凡逺近惸独老幼之欲有复于上而其长弗达者立于肺石三日士听其辞以告于上而罪其长
　　臣若水通曰此周礼秋官之职也君门咫尺万里使下情壅蔽则虽有欲赴愬于王者孰从而上达邪于是立之以肺石凢逺近惸独老幼穷民之无告者欲愬于上而长令不以闻则使立于肺石之上至于三日之久则真情得矣然后士师听其辞以告于上而罪其长吏焉何则君腹心也民四体也四体受病而腹心弗察此身心不相聫属者莫大之症矣先王灼知乎此必使之相通则民隠无不达而后人君恤穷之心可尽而穷民得其所也为人君者其可忽诸
　　孟子春省耕而补不足秋省敛而助不给
　　臣若水通曰此孟子引晏子对齐景公逰观之典以为宣王告也损下益上益也而谓之损损上益下损也而谓之益者何也百姓足君孰与不足百姓不足君孰与足故先王一廵狩之行必省乎民春补其种秋助其收所以恤乎不足不给者也至于家给人足则君之藏富于民者亦厚矣非自足之道乎夫耕者民之业敛者国之用业无常盛而用有常入非人君知损益之道者其孰能轸念之哉
　　左传僖公十三年晋荐饥使乞籴于秦秦伯谓子桑与诸乎对曰重施而报君将何求重施而不报其民必携携而讨焉无众必败谓百里与诸乎对曰天灾流行国家代有救灾恤邻道也行道有福防豹在秦请伐晋秦伯曰其君是恶其民何罪秦于是乎输粟于晋自雍及绛相继
　　臣若水通曰荐饥者连年饥馑也乞籴于秦者使使告籴于秦国也子桑公孙枝也百里百里奚也防豹在秦者防郑之子豹奔于秦也雍秦都绛晋都相继者运粟不絶也夫晋之乞籴于秦其难亟矣百里奚以救灾恤邻为道仁人之言矣异哉子桑之为秦伯谋乎方施之而遽责报之既责报之又欲俟其携而讨之于恤邻之义何有丕豹之请则又甚焉然晋饥秦输之粟秦饥晋闭之粜则晋之负义于天下何以为覇哉
　　宣公二年初宣子田于首山舍于翳桑见灵輙饿问其病曰不食三日矣食之舍其半问之曰宦三年矣未知母之存否今近焉请以遗之使尽之而为之箪食与肉寘诸橐以与之既而与为公介倒防以御公徒而免之问何故对曰翳桑之饿人也问其名居不告而退遂自亡也
　　臣若水通曰宣子晋大夫灵輙晋人田首山田猎于晋之首山也食之者宣子赐輙以食也舍其半既食乃留其半也宦三年者出外宦学三年问其名居问其姓名与所居也不告而退不望报故不告而去也昔人有一饭之恩必报睚眦之怨必偿者此浅丈夫者之所为也若赵宣子之施灵輙恤翳桑之饿而遗及其母无所为而施者也灵輙之报宣子不言其名居而遂自亡无所为而报者也无所为而施报者天理也臣故书之以为恤穷者之法焉
　　国语鲁语鲁饥臧文仲言于庄公曰夫为四邻之援结诸侯之信重之以婚姻申之以盟誓固国之艰急是为铸名器藏寳财固民之殄病是待今国病矣君盍以名器请籴于齐公使文仲以鬯圭与玉磬如齐告籴齐人归其玉而予之籴
　　臣若水通曰臧文仲鲁大夫臧孙氏名辰援所攀援以为助也申重也名器钟鼎也寳财玉帛也殄絶也市谷曰籴鬯圭祼鬯之圭长尺二寸有瓉以祀宗庙玊磬鸣璆也夫名器寳财鬯圭玉磬皆国之寳也而民惟邦本则重寳矣卿大夫国之贵臣也而得夫丘民为天子则为至贵矣夫天之立君承以大夫师长凡以为民也民饥国病则主忧臣辱此臧文仲所以请往庄公所以不爱圭玉而告籴于齐齐反玉而与之籴皆得济穷之道矣君天下者其可不念困穷之民而亟思所以济之之术哉
　　汉章帝建初八年以侍中郑为大司农在职二年所省息以亿万计遭天下旱边方有警民食不足而帑藏殷积又奏宜省贡献减徭费以利饥民帝从之臣若水通曰一民之饥由己饥之故子惠困穷人主矜恤之仁也天下旱灾民食不足穷亦甚矣显宗从郑之言省贡减费以利饥民可不谓之仁君乎
　　齐武帝求明十一年九月壬寅魏孝文帝至泗州道路民有跛眇者停驾慰劳给衣食终身
　　臣若水通曰孟子云今人乍见孺子将入于井皆有怵惕恻隠之心又曰凡有四端于我者知皆扩而充之矣若火之始然泉之始达茍能充之足以保四海茍不充之不足以事父母魏文见道路民有跛眇者停驾慰劳给之衣食不可谓无恻隠之心矣茍能由此心扩而充之则保四海之民而衣食之无难也今特施于道路之所见则夫天下之所不见者多矣可得而尽衣食之耶故人君恤穷之政由其所见以达于其所不见则仁覆天下矣
　　唐高祖武徳九年冬十月甲申民部尚书裴矩奏民遭突厥暴残者请户给绢一疋太宗曰朕以诚信御下不欲虚有存恤之名而无其实户有大小岂得雷同给赐乎于是计口为率
　　臣若水通曰易曰有孚惠心勿问元吉太宗之爱民而不徇其名可谓有孚矣易户给而为口给其惠广矣夫君之于民犹父母之于子也察其饥寒而体悉之周父母之心岂有为名哉人君以父母斯民为王道则凡恩出于上而及于下者非有所为而为之也必如此然后可以为民父母矣
