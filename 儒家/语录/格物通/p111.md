<!-- { "loadSidebar": true } -->
　　臣若水通曰此周礼夏官之政也马质官名质平也主买马而平其价者也谓之量三物者别三马之材有髙下之等必有以量之然后可以知其贾也其材力可以供兵戎之事者曰戎马可以供田猎之事者曰田马以至驽马则驽下之材所以供冗事也三者皆有物贾焉曰纲恶马者以索纲而絷之使不得奔逐蹄齧也此先王养马之政布在方册后之人主果能行之则马生日蕃而军国之用无穷矣
　　校人掌王马之政辨六马之属种马一物戎马一物齐马一物道马一物田马一物驽马一物凡颁良马而养乗之乗马一师四圉三乗为皁皁一趣马三皁为系系一驭夫六系为厩厩一仆夫六厩成校校有左右驽马三良马之数丽马一圉八丽一师八师一趣马八趣马一驭夫天子十有二闲马六种邦国六闲马四种家四闲马二种凡马特居四之一春祭马祖执驹夏祭先牧颁马攻特秋祭马社臧仆冬祭马步献马讲驭夫臣若水通曰此亦周礼夏官之马政也校人掌蕃育之官也种马者上善似母者也物犹色也毛色之不同也六马者玉路驾种马戎路驾戎马金路驾齐马象路驾道马田路驾田马驽马给宫中之役也师圉趣马驭夫仆夫皆掌马之官吏也良马者即五路之马也乗马四马也四马故四圉而一师也由师而上以至左右校则良马一种为匹四百三十二五种凡二千一百六十七匹也驽马三之则为匹千二百九十六五良一驽凡三千四百五十六匹而王马大备矣丽也者耦也八皆当作六驽马师十二匹则驭夫四百三十二匹矣夫然后三之其无仆夫者不驾于五路卑之也闲犹阑也十二闲者六厩成校校有左右也六闲者齐马道马田马为三闲而驽马三之也四闲者良马一驽马三也四种二种何也四种无种与戎二种田与驽也特居四之一者为牝三也欲其生之众也马祖天驷也执驹者春通滛之时驹弱恐乗匹伤之也先牧始养马者也攻特者为其蹄囓不可乗用也马社始乗马者也马步神之为马灾害者也讲驭夫者简练习熟驭马之人也
　　左传庄公二十九年春新作延厩书不时也凡马日中而出日中而入
　　臣若水通曰不时者非作厩之时也凡马凡养马之法也日中者春分秋分也春分则蒭繁而马牧于野秋分则水寒而马还于厩也书新者则前此未有也书新于春非其时也非其时而马方出而徒以妨农非所以为马政矣夫马出入于日中何也所以顺天之道因地之宜而尽物之性也延厩之作其意则异乎是矣诗曰秉心塞渊騋牝三千衞文公之所以复国也夫以忘亲释怨如庄公者又乌足以语此哉
　　汉文帝初年厩马止有百余匹下取给于边郡班氏居塞则致马数千群桥桃居塞则致马千匹是时内郡之盛则众庶街巷有马阡陌之间成群乗牸牝者摈不聚防边郡之盛则三十六苑分置西北边其良者以给乗舆
　　臣若水通曰动植之物天之所生地之所养而人则参赞裁成焉汉文之时马不过百余匹及班氏桥桃马政一修遂至阡陌成羣夫天地之生养如故也其所以盛衰相逺者则由人尔矣司马政者当求得如班氏桥桃者任之可也
　　汉景帝时造苑马以广用四年御史大夫邓绾奏禁马髙九尺五寸以上齿未平不得出关时太仆牧师诸苑三十六所分布西北边以郎为苑监官奴婢三万人养马三万匹
　　臣若水通曰牧马之政在严法禁明分数而已法禁严则马无妄用而得以尽其材分数明则人有定牧而得以専其责邓绾所谓马髙九尺五寸以上齿未平不得出闗者其法禁之严乎其奴婢三万人养马三万匹者其分数之明乎此所以人专其责马尽其材而牧马之所以蕃昌也欤
　　汉武帝征伐四夷益盛养马以西河上郡为万骑太守而马政始掌于郡二千石矣蓄积厩马有四十万自遣衞霍之师追匈奴而马大耗焉晩年乃诏修复马令以补缺使毋之武备而已
　　臣若水通曰郡二千石掌马政此其创始乎蓄马之盛古未有也自此以还而马大耗于匈奴之逺追矣呜呼蓄之难而弃之甚易夫武王归马放牛留有余不尽之偹于后也孰谓武帝号为雄材大畧之主而乃计不出此耶轮台之悔盖亦晩矣语曰前车覆后车戒伏惟圣明察焉
　　汉昭帝元凤二年令郡国毋敛今年马口钱又令民有车骑马一匹者复卒三人是时有马者闲居则免三人之算有事则当三人之卒其制优异此内郡之制也至于边郡则纵民畜牧而官不禁
　　臣若水通曰汉初内郡之盛则众庶有马阡陌成羣边郡之盛则三十六苑分置西北而昭帝之时申明旧制并其所谓马口钱者而去之其意亦善矣昭帝能法祖以修马政之善如此可以为后世嗣君率由旧章之法矣
　　汉灵帝光和四年春正月初置騄骥厩丞领受郡国调马豪右辜马一匹至二百万
　　臣若水通曰马政乃兵戎之重务国之命脉繋焉不可不预为之备也汉至灵帝国事已去始置厩丞领受调马豪右辜又从而踊腾其直虽有非子司其事亦末如之何矣有天下者宜鉴戒之
　　唐宗开元十三年十一月以王毛仲为开府仪同三司初隋末国马皆为盗贼及边冦所掠唐初才得牝牡三千匹于赤岸泽徙之陇右命太仆张万嵗掌之万嵗善于其职自贞观至麟德马蕃息及七十万匹分为八坊四十八监各置使以领之是时天下以一绢易一马垂拱以后潜耗大半宗初即位牧马有二十四万匹以王毛仲为内外闲厩使张景顺副之至是有马四十三万匹上之东封以牧马数万匹从色别为羣望之如云锦加毛仲官
　　臣若水通曰唐承周隋离乱之后四方征伐之余马政之废也久矣鸠括残骑但得赤岸泽之牝牡三千尔及其徙之陇右掌之张万嵗马大蕃息有一绢一匹之盛迨至宗掌之以毛仲马复大蓄有望如云锦之美是盖唐都闗中其地宜马而又监牧之得其人刍牧之有其法是何患乎马之不盛也后之修马政者当取法于是焉
　　开元十五年听突厥于西受降城为互市每嵗赍绢帛数十万匹就市戎马以助军旅且为监牧之种由是国马益壮焉
　　臣若水通曰马莫壮于西北以其风气刚劲而牧地茂硕也唐羣牧之马既富而又市戎马以为之种此唐之马政所以驾秦汉而独盛也故谓开元天宝时海内富实此非其验欤
　　唐德宗建中元年市闗辅马三万实内厩贞元三年吐蕃羌浑犯塞诏禁大马出潼蒲武闗者元和十年伐蔡命中使以绢一万市马河曲其始置四十八监据陇西金城平凉天水圆广千里繇京度陇置八坊为防计都领其间善水草腴田厩旋以给贫民及军吏间及佛寺道馆防千顷十一年厩使张茂宗举故事尽牧岐阳坊地失业者甚众十三年以蔡州牧地为龙陂监十四年置临汉监于襄州牧马三千二百费田四百顷
　　臣若水通曰天地之性人为贵土地所以养民也戎马所以衞民也二者并行而不以相害可也故牧地与农畆各有界限牧地必不可耕可耕者必不杂以为牧地则二者有相济而无相妨矣若德宗之初牧地有定民田有界固无不善矣及张茂宗之为厩使牧马三千二百费田四百顷则是以其所衞民者而害养民者矣此司其事者所当致谨焉
　　宋太祖以五代时监牧多废官失其守国马不蕃息时但有左右飞龙院帝始置养马之务嵗遣中使诸边州市马自是闲厩始充矣
　　臣若水通曰五代监牧废弛而马不蕃息宋祖市马修政而闲厩始充是故事之废兴皆由乎人匪由乎天也然则修举废坠在君臣之责尔
　　宋太宗既平太原遂观兵范阳得汾晋燕蓟之马凡四万二千余匹国马增多乃诏于景阳门外新作四厩名曰天驷监左右各二以左右飞龙使为左右天厩使闲厩使为崇仪使内厩马既充牣始分置诸州牧养雍熙初禁边臣于边外市蕃马勿得亏其直改太厩院为骐骥院天驷监为天厩坊自河北洛阳至许州镇监凡十八监又诏北冦未平方资战骑分遣使臣收买京城诸道私家所产之【以下原本阙】

　　宋真宗咸平三年羣牧司总内外马政其后嵗遣判官一人廵行诸监取孳生驹二嵗已上者防印之左右骐骥院六坊监止留马二千余匹余皆三月出就牧放秋冬而入其御马凖备用者在京师
　　臣若水通曰马之生也日蕃而人之伪也日滋真宗取其驹而印之防匿也夫隠匿之弊也久矣惟智者为能防其未然而弊可已也然则宋真宗可谓智哉我国家则既行之矣事久法玩在戒饬之而已耳伏惟圣明留神焉
　　宋仁宗时旧制以羣牧司总天下马政其属有左右骐骥院分领左右天驷监左右天厩坊其畜病马有收飬上下监收兵校长有提举指挥使副使诸监之在外者知州通判兼领之各据刍地列棚并课士卒春夏出牧秋冬入厩孳息有赏耗亡有罚其为条教甚备丁度为群牧使上言天圣中牧马至十余万其后言者以天下无事遂废八监陜西河东嵗市马一万二百尤能补京畿塞下之阙自用兵数年所市马比常嵗特三之一请下令河东京东京西淮南籍丁壮为兵处有能蓄一战马者与免二丁仍不升户等以备缓急如此则国马蕃矣臣若水通曰宋制掌马之官甚备而牧马之政甚详丁度请为蓄马免丁之令修数年市马之缺亦良策也马之蕃盛固其宜矣由是而观马之盛衰系法之修否司是政者不可不因时以补其弊也
　　宋英宗时唐介知太原请于交城县置马监诏比部员外郎崔台符相视得汾州故牧地三千余顷其千二百余顷民以租佃者令入租以给寒月刍豆已从介请置监自沙苑发牝马五百匹徃交城帝谓文彦博曰马政之尽善繇羣牧判官国冀其蕃息以给骑兵遂以台符权群牧判寻诏台符及刘航删收群牧司勅令
　　臣若水通曰兵之有马犹身之有足也身非足则无以行兵非马则无以进知身之不可以无足则知兵之不可以无马矣唐介之请英宗之言其亦有见于此也乎是故人君之修马政非以外观也所以备用也其可不尽心乎
　　宋神宗即位留意于马政于是枢宻使邵亢请以牧马余田修稼政以资牧马之利而羣牧司言马监草地四万余顷今以五万为率一马占地五十畆大名广平四监余田无防宜且仍旧而原武单镇洛阳沙苑淇水安阳东平等监余田万七千顷可赋民以刍粟从之又诏河南北分置监牧使以刘航崔台符为之又置都监各一员其在河南者为孳生监凡外诸监并分属两使诸监官吏若牧田县令佐并委监牧使举劾专枢宻院不于羣牧制置
　　臣若水通曰周礼圉人掌养马刍牧之事以役圉师皆属于大司马若夫枢宻所掌者调度机务大事而以下侵羣牧之职不亦谬乎盖牧所以放马者也放之即所以养之尔惟其养之也专则生息多而壮健缓急之用有备矣此神宗即位之初而拳拳于马政其亦知国之所赖者兵而兵之所赖者马欤后之为人君欲诘尔戎兵者取法焉可也
　　宋髙宗谓辅臣吕頥浩曰若复孳生马当就水草地是日条画于饶州四望山等处以为牧地郡守带提领选差使臣五员专管牧飬事
　　臣若水通曰髙宗谓兵以马政为先可谓知守备之要矣然牧之在有其地掌之在得其人有其地而又有其人矣在专其任知斯三者则唐之云锦成羣之效岂不可见哉为人君修马政者宜知此三要焉否则徒文具尔
　　国朝洪武三十年乙巳曹国公李景隆还自西蕃先是命景隆赍金符往西蕃以茶易马凡用茶五十余万斤得马一万三千五百一十八匹至是还命分给京衞骑士操养
