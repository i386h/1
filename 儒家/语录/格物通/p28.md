<!-- { "loadSidebar": true } -->
　　臣若水通曰天地之□吾其体天地之帅吾其性人与天本一理也人茍体认天理于心无私蔽之累则一念之爱足以利物而不为姑息之小仁一念之明足以周身而不为奸欺之私制一念之节制时丰而丰时俭而俭而不为违道之丰俭皆天理之流行矣天理流行与天心合矣皇祖与侍臣之论及此其天人合一之心乎仰惟圣明体皇祖之心则溥博渊泉而时出之家国天下永荷其无疆之休矣
　　国朝太祖造观心亭于宫城上亲幸其中召学士宋濓谓曰人心虚灵乗气机出入操而存之为难朕罔敢自暇自逸譬鱼之在井虽未免乎跳踯终不能度越范围况有事于天地庙社尤用祗惕致斋之日必端居亭中返视却聼上契冲漠体道凝神诚一弗二庶防将事之际对越在天洋洋乎如临其上卿为朕记之传示来裔咸知朕志俾弗懈愈防
　　臣若水通曰人心虚灵常在也蔽之若出觉之若入故在操舍而己皇祖造亭宫城扁曰观心亲幸体认齐一于斯即成汤铭盘之意也有事于天地庙社致齐亭中返观却聼上契冲漠洋洋如见即文王昭事之敬也惟其操心诚一弗二此所以应天顺人肇造鸿业以开万世之太平善于己而垂诸后其佑启之意深矣圣嗣尚当以皇祖之心为心存养于未事之先廓然太公静则定矣及事物之来随感顺应动亦定矣如是则皇祖之心岂不在我而皇祖之绪岂不永之于无穷也哉
　　国朝太祖曰人君一心治化之本存于中者无尧舜之心欲施于政者有尧舜之治决不可得也
　　臣若水通曰天下之治本于善政天下之政本于君心尧舜以精一执中之心行精一执中之治体用一原耳惟皇祖契之故发探本之论也譬之木焉心其根矣政治其枝叶花实矣培植其根则生意滋息枝叶花实固其一本之发也人君能涵养以正其心则天理纯全达于政事而治化成矣不立天下之大本而欲致天下之大治是斧其根而溉其叶也岂可得哉仰惟圣明因皇祖之言而反求之即存尧舜之心而致尧舜之治矣愚臣不胜愿望之至
　　永乐二年八月翰林学士觧缙等进呈大学正心章讲义太宗览之至再谕缙等曰人君诚不可有所好乐一有好乐泥而不返则欲必胜理若心能静虚事来则应事去如明镜止水自然是天理朕每退朝黙坐未尝不思管束此心为切要又思为人君但于宫室车马服食玩好无所増加则天下自然无事矣
　　臣若水通曰心之本体无一物也忿恐惧好乐忧患四者皆私也而有一焉即失其本体而心不正矣人君居崇髙之位好乐尤为害心不可不深戒也太宗文皇帝因觧缙等讲大学正心章而尤以好乐为戒真可谓知正心之先务者矣又以虚静应物比之镜水自然天理诚至论也夫天理二字千圣千贤之大头脑也人君于心得其正时认取则天理见矣涵养而扩充之则王道不外是矣宋之人主乃厌闻正心诚意之説无恠乎国祚之不竞也惟圣明以尧舜禹汤文武之资求尧舜禹汤文武之心学当近以祖宗正心之论为的幸甚



　　格物通卷二十
　　钦定四库全书
　　格物通卷二十一　　　　明　湛若水　撰脩身格【凡三目】
　　正威仪　　慎言动　　进徳业
　　臣若水序曰脩身何以言格物也程頥曰格者至也物者理也至其理乃格物也至也者知行并进之功也故大学旧本以脩身申格物曰此谓知本此谓知之至也于身焉而至之也至其身之理也是故威仪也言动也徳业也皆身之事也人主读是编焉感通吾身之理念念而知于斯存存而行于斯以有诸己则格物之功庶乎于脩身焉而尽之矣
　　正威仪上
　　易小畜象曰风行天上小畜君子以懿文徳
　　臣若水通曰宋儒朱熹云风有气而无质能畜而不能久故不能如大畜多识前言往行以畜徳也故为小畜之象文徳者文章之外着威仪文辞皆徳之流裔故曰文徳文章者末也徳者本也本末合一其文王孔子之至文乎美其文徳虽不离于道而未一于道然下一等则如成帝之威仪非不足观也本之则无如之何故人君之学必由中以达外
　　震彖传震惊百里惊逺而惧迩也出可以守宗庙社稷以为祭主也
　　臣若水通曰迩也下程頥朱熹皆以为脱不丧匕鬯四字夫雷声震乎百里逺者惊而迩者惧内失其守外忒其仪也威仪也者本诸诚敬以为之主也致祭者灌以降神之时诚敬之至于震惊之甚而不丧失匕鬯其威仪不忒如是而为宗庙社稷之祭主不亦宜乎人君之敬无往而不存故威仪无时而不正也其于祭祀之时尤致谨可也非谨于威仪也敬主于中而威仪外肃矣
　　书周书顾命曰思夫人自乱于威仪尔无以钊冐贡于非几
　　臣若水通曰此成王顾命羣臣辅康王之言也威者有威可畏仪者有仪可象举一身之则而言人受天地之中以生是以有动作威仪之则乱丧也钊康王名贡进也几者动之防善恶之所由分也人之自丧威仪而身之不脩盖由心有不善之几所发尔故戒羣臣毋以康王进乎不善之几也为人君者可不慎其几以正威仪乎
　　诗大雅抑抑威仪维徳之隅人亦有言靡哲不愚庶人之愚亦职维疾哲人之愚亦维斯戾
　　臣若水通曰抑抑恭逊之貌隅廉隅也夫内外一理也威仪之恭逊者是其徳必严正如宫室之制内有绳直则外有廉隅也曾子之言正顔色动容貌孟子之言睟于面盎于背正动而睟盎焉者以其徳之存于中者有本如是也武公为此诗其亦知内外合一之道乎故易曰和顺积中英华发外中庸曰诚则形形则着着则明孟子曰动容周旋中礼盛徳之至也皆此之谓也以此观之文末也徳本也然则専事于徳乎曰偏于内而忘其外非内外交养之道也故古之君子周旋必中规折旋必中矩趋以采齐行以肆夏出必鸣鸾行必佩玉所以敬其仪者敬其徳也知所以敬徳则知合内外之道而脩身格物之功备矣
　　鲁颂泮水穆穆鲁侯敬明其徳敬慎威仪维民之则臣若水通曰鲁侯之明徳以化民颂曰敬慎威仪何哉盖徳化之本也仪者徳之符也徳蕴于中而无迹仪着于外而可观一或有愆旦失色于朝暮传笑于国人将易之何以为法于民哉故古之贤君必慎其徳由中达外其在朝廷垂衣裳负斧扆执言在左执史在右凛乎不敢肆虽在宫寝犹其在朝廷动止必臧衣冠必整一颦一笑必自爱焉凡俳戯防慢之事不足以动天顔之一顾则威仪正矣使民望其顔色而化之则而象之畏而敬之人君之于威仪岂细故哉后之人主乃不慎乎此或岸帻箕踞或不冠可奏或鹞匿懐中其于威仪何如哉盖由不爱其身故内外不检尔
　　春秋昭公二十五年齐侯唁公于野井
　　臣若水通曰胡安国云齐侯唁公于野井以遇礼相见孔子曰其礼与其辞足观矣然则何以失国而不反乎礼有本末正身治人礼之本也威仪文辞礼之末也昭公丧齐归无戚容而不顾娶孟子为夫人而不命政令在三家而不能取有子家子之贤而不能用而屑屑焉习仪以亟能有国乎虽齐侯来唁其礼与辞是矣而方伯连帅之职则未脩也又岂所以为礼哉臣谓礼有本末文质诚主于中而达之于仪文是谓文质彬彬能以礼让为国也何有否则周旋仪文之度伪而已矣其如礼何哉其如国何哉
　　礼记曲礼曰天子穆穆诸侯皇皇大夫济济士跄跄庶人僬僬
　　臣若水通曰此言人君当敬其威仪以为臣民之则也盖人君一身诸侯大夫士庶人之望茍无威仪臣下将何所法哉故孟子见梁襄王而语诸人曰望之不似人君就之而不见所畏焉盖言无威仪也穆穆敬也深逺之貌也诗曰穆穆文王于缉熙敬止是敬止乃穆穆之本人君能敬则穆穆之仪自形而诸侯望之自将皇皇而美大夫士望之自将济济跄跄而有容至于庶人虽无与为礼亦将僬僬而趋走促数于下矣中庸曰笃恭而天下平言徳容之化也茍不此之务而徒以端冕凝旒深居髙拱不动声色为穆穆焉则浅矣是不可以不慎也
　　曲礼曰国君不乗奇车车上不广欬不妄指
　　臣若水通曰国君者国人之瞻望在车尤为众人之视听而威仪不可以不慎也故奇邪不正之车也广欬骇人之听也妄指手容之失也非所乗而乗非所欬而欬非所指而指皆在车威仪之失也一车且不可不正其仪况临御之时乎
　　曲礼曰若夫坐如尸立如齐
　　臣若水通曰如尸则庄也如齐则敬也庄敬者威仪之则而脩身之本也
　　玉藻曰凡行容惕惕又曰足容重手容恭目容端口容止声容静头容直气容肃立容徳色容庄
　　臣若水通曰形色天性也不充其性则形不可得而践矣故君子一身之间曰惕曰重曰恭曰端曰止曰静曰直曰肃曰徳曰庄所以尽性践形也
　　玉藻曰燕居告温温凡祭容貌顔色如见所祭者丧容累累色容颠颠视容瞿瞿梅梅言容茧茧戎容暨暨言容詻詻色容厉肃视容清明
　　臣若水通曰此言容貌随所寓而变盖温温和易者燕居告语之容也如见所祭者祭容也累累而羸惫颠颠而不舒瞿瞿而惊遽梅梅而茫昧茧茧而低防者皆丧容也暨暨而果毅詻詻而整饬严厉而庄肃莹彻而明审者皆戎容也夫容一也随所在而变者何也主于中者随感而见也可以见君子慎威仪之至矣
　　孔子闲居曰威仪棣棣不可选也无体之礼也
　　臣若水通曰此引风栢舟之诗以明无体之礼之意诗言仁人威仪之盛周旋中礼不可选择夫子释之以谓威仪之着虽时乎因礼以形然齐庄于闲燕之时亦无往而非礼也非无体之礼乎观于此言则凡人君色庄于临御之时而怠慢于深宫独处之地者可以警矣
　　少仪曰言语之美穆穆皇皇朝廷之美济济翔翔祭祀之美齐齐皇皇车马之美匪匪翼翼鸾和之美肃肃雍雍
　　臣若水通曰穆穆和敬也皇皇正大也济济和整也翔翔舒张也齐齐致一也皇皇如有求也匪匪翼翼严正也肃肃雍雍亦和严也美者有仪也在言语则和敬而正大矣在朝廷则和整而舒张矣在祭祀则致一而有求矣在车马则严以正矣在鸾和则和以敬矣然而皆原于徳矣容仪之美徳之符也
　　周礼秋官司仪掌九仪之宾客摈相之礼以诏仪容辞令揖让之节将合诸侯则令为坛三成宫旁一门诏王仪南乡见诸侯土揖庶姓时揖异姓天揖同姓及其摈之各以其礼公于上等侯伯于中等子男于下等其将币亦如之其礼亦如之
　　臣若水通曰容貌等威各有攸当皆天理也有一失焉则其仪忒而天理灭矣出接宾曰摈入赞礼曰相诸侯有事而会不可茍也故有仪容辞令揖让之当诏告者又必三重其坛坛外之宫每旁一门凡此欲诸侯之有处所也及诸侯相见之仪又不可槩施也故俯手揖之则谓之土揖见庶姓之仪也平手揖之则谓之时揖见异姓之仪也举手揖之则谓之天揖见同姓之仪也及其摈之各以其爵之尊卑为礼之隆杀故处公于上等处侯伯于中等处子男于下等自有不容紊者而于币帛之将祼将之礼亦若是而已噫此岂小哉一有所失则威不振威不振则祸随之矣而况于辱乎
　　夏官道右掌前道车王出入则持马陪乗如齐车之仪自车上谕命于从车诏王之车仪
　　臣若水通曰道车王常行大道之车谓象路也王之出入乗则持马行则陪乗皆如齐车之仪也王行则以车从王有命焉则道右宣王命以谕之也然则车仪如何知升车必正立执绥车中不妄指立视五嶲式视马尾是也尤必有待于诏告之何也正欲其周旋中礼而端严若神矣吁一登车之仪如此况夫在朝莅政之时乎
　　论语子曰君子不重则不威学则不固
