<!-- { "loadSidebar": true } -->
　　元成宗大德九年八月贾胡献宝珠西域贾人有献珍宝求售者议以六十万锭酧其直省臣有谓左丞尚文者曰此所谓押忽大珠也六十万酧之不为过矣文问何所用之答曰含之可不渇熨面可使目有光文曰一人含之千万人不渴则诚宝也若一宝止济一人则用已微矣吾之所谓宝者米粟是也有之则百姓安无则天下乱以功用较之岂不逾于彼乎
　　臣若水通曰书云不宝逺物则逺人格宝珠之献贾人所以中人主之欲以窥中国也使以六十万锭酧其直则不免为其所中而彼所以视中国亦轻矣则逺人之不服岂不由此乎夫民为国之宝粟帛为民之宝宝得其宝则所济者博矣岂若以一宝济一人者哉尚文之言亦可谓知所本矣虽然大学之教有财原于有土有土原于有人有人原于有德治天下之道莫要于修德矣
　　元英宗至治元年正月罢元夕张灯于禁中帝欲以元夕张灯禁中为鼇山时张养浩以礼部尚书参议中书省事遂具疏因拜住以谏曰世祖临御三十余年每值元夕闾阎之间灯火亦禁况阙庭宫掖之严邃尤当戒慎今灯山之构所玩者小所系者大所乐者浅所患者深帝大怒既而喜曰非张希孟不敢言即罢之赐养浩尚服金织币以旌其直
　　臣若水通曰阙庭宫掖所以风示天下之地而人主一身又天下臣民之主也茍于禁中为鼇山张灯之戯而欲禁闾阎之灯火亦难矣茍一人为侈靡之倡而欲万民为质朴之俗亦难矣此张养浩所以有玩小系大乐浅患深之谏也英宗始而怒继而喜罢其事而旌之亦可谓勇于悔过善于纳谏者矣虽然人君与其能改过不若无过之可改与其能纳谏不若无失之可谏其要在谨独循天理以遏人欲矣伏惟圣明留神焉
　　元顺帝至元三年二月定服色器皿舆马之制时服饰上下无别帝初禁民间服麒麟鸾凤白兔灵芝双角五爪龙八龙九龙万寿字赭黄等服至是复诏定其制寻禁倡优盛服及戴笠乗马
　　臣若水通曰先王之治天下必议礼制度服色器皿舆马之制皆有等威非徒为观美也盖以一乎民之心而禁其滛侈也夫礼莫大乎分分莫大乎名此而不谨则倡优后饰庶人帝服而异政殊俗僣乱之所由起矣故孔子为政必以正名为先而繁缨之微犹必惜之凡以名器之不可假人耳人主深居九重之上岂能家察而人禁之惟定其制度躬俭朴以为天下先则无恶无射庶防可以永终誉矣
　　宋儒程颐劄子有云古者四民各有常职而农者十居八九故衣食易给而民无所苦困今京师浮民数逾百万游手不可赀度观其穷蹙辛苦孤贫疾病变诈巧伪以自求生而常不足以生日益歳滋久将若何事已穷极非圣人能变而通之则无以免患岂可谓无可柰何而已哉此在酌古变今均多恤寡渐为之业以救之尔臣若水通曰务末机巧万状而恒不足者何也为无本也是故明君制民之产而使浮食游手者各归耕其土则人知务本矣人知务本则地之所出者无穷而人之所资者不竭然后家可足也父母斯民者其念之哉
　　程颢曰村市酒肆要之蠧米麦聚闲人妨农工致辞讼藏贼盗州县极有害
　　臣若水通曰沫邦淫酗酒诰乃作是故酒肆之设王政之所必禁也何也逐末者日滋致乱之道也丧徳丧邦皆由于此可不戒哉是故欲五害之息必自严酒肆之禁而始矣长民者可不任其责耶
　　潜室陈植曰秦自商君立法欲民务农力战故重耕战之赏以商贾务末不能耕战故重为谪罚以抑之所以立致富强
　　臣若水通曰商君立法欲民务农此古帝王之遗意也岂不可哉而事末者又有谪罚以抑之宜其立致富强也但以之为力战之谋则开人主穷兵之端严刑督责之则去先王之道逺矣是又人主不可以不辨者
　　张栻谕俗文云一访闻乡落愚民诱引他人妻室贩卖他处谓之卷伴词讼到官追治监锢押往寻覔缘此破荡者前后非一不知惩戒其卷伴之人官司自合严行惩治外亦缘细民往往不务安业葺理农事多往南州兴贩逐锥刀之利动经年嵗不返乡闾妻室无依以至为他人卷伴前去自今各仰依分安常营生自守保其家室无致招悔
　　臣若水通曰逐末者所以趋利也至于妻子为他人所诱害孰大焉故曰求利未得而害己随之然则人之大利莫如葺理农事而妻子相保以乐天性矣张栻谕俗之文及此可谓能以利害开其迷而导其明抑末务本之意至矣为人上求治理者取之为法焉可也
　　国朝辛丑七月甲子太祖视事东阁时天热坐久汗湿衣左右更衣以进皆经澣濯者叅军宋思颜曰臣见主公躬行节俭旧衣皆澣濯更进禹之恶衣服诚无以加矣真可以示法于子孙也臣恐主公今日如此而后或不然愿始终如此太祖喜曰思顔之言甚善他人能言或惟及目前而不能及于久逺或能及其己然而不能及于将然今思顔见我能行于前而虑我不能行于后信能尽忠于我也乃赐之币以彰其直复谓思顔曰汝在前朝颇有善誉为主者不能知汝及归于我数进谠言斯固可嘉
　　臣若水通曰圣人之恭俭必有为之本者非强制于外所能久也伏覩我太祖髙皇帝衣澣濯之衣而叅军宋思顔以为禹之恶衣服无以加而有始终之愿可谓忠矣然未知太祖恭俭之心与禹之心一也此所谓本也故能始终如一耳不然何以喜其及于久逺而赐以彰之哉圣子神孙宜取法焉
　　吴元年二月癸酉下令禁种糯田曰余自创业江右十有二年德薄才菲惧弗胜任但以军国之需不免科征于民而吾民效顺乐于输赋固为可喜然竭力亩所出有限而取之过重心甚悯焉故凡有益于民者必有行而又申告之曩以民间造酒破费米麦故行禁酒之令今春来麦稍平予以为颇有益于民然不塞其源而欲遏其流不可也其令农民今嵗无得种糯以塞造酒之源欲使五谷丰积而价平吾民得所养以乐其生庶防养民之实也
　　臣若水通曰天之生物惟谷于人为最急不可一日无者是以自古善为治者莫不重谷而糜谷者莫过于酒也是酒者侈靡之端而禁糯者止酒之源也先王既设官以防谨之又作诰以示戒之然未有能禁絶其源者也我皇祖敬天爱民充好生之实心为养民之实政重谷必先禁用酒禁酒必先止种糯则造酒之源塞而五谷之积丰国用由是以足邦本由是以固不烦酒诰之谆谆而自禁矣是令也其先王重本抑末之微意欤大抵夏禹以恶酒而兴商受以酒而废兴废系一念之微耳人君能体认于心则天理日明人欲日消用酒有节而谷不可胜食矣生财之道何以加此
　　洪武十八年九月太祖谕户部曰人皆言农桑衣食之本然弃本逐末鲜有救其弊者先王之世野无不耕之民室无不蚕之女水旱无虞饥寒不至自什一之制湮竒巧之技作而后农桑之业废一农执耒而百家待食一女事织而百夫待衣欲人无贫得乎朕思足食在于禁末作足衣在于禁华靡尔宜申明天下四民各守其业不许游食庶民之家不许衣锦绣庶防可以絶其弊也
　　臣若水通曰语有之衣食足而后礼义兴衣食之于人也大矣食之不足者恒起于游食之多而衣之不给者每由于奢侈之过此我太祖髙皇帝所以拳拳于禁末作华靡之令也足衣足食之道岂外是哉可谓虑民之深者也圣子神孙其则不逺矣伊尹之告太甲曰王懋乃德视乃烈祖无时豫怠敢举以为今日圣明献焉
　　洪武二十三年五月癸巳朔以沈清为工部尚书诰曰昔圣人之世淳朴民俗敦厚宫室什器制不饰华故所司之工皆无异技竒巧然而功务虽简其成也必精其废也必当故一举而无再为一废而无再造所以民逸者多劳者少因是而官称贤君称圣后之人受职任事则不然矣凡临事之际或务为淫巧以劳人或假公营私而害政所为如斯岂有福臻而愆消者也所以古人重其事而选用必在得人今朕设工部必法古制将以尔清为工部尚书当敬事信工无上下汝惟良哉臣若水通曰古之俭今之奢人心岂固相逺哉此无他理欲之分尔即其宫室什器而观之土阶茅茨之朴与琼宫瑶防之华同一宫室尔污罇陶匏之质与象箸玉杯之竒巧同一什器尔理欲之萌其流不得不尔也夫工简而器必精然财省而民逸矣工烦而器亦靡然财费而民劳矣实用之与虚饰何如哉皇祖之诰沈清深以滛巧为戒且责其敬事信工以追古尚实致君臣同有圣贤之美誉得用人理财之道矣是故俭者天理之所以存也奢者人欲之所以肆也是知崇俭去奢明君风化之本也沃心将顺者大臣辅治之责也
　　司天监进元主所制水精刻漏备极机巧中设二木偶人能按时自击钲鼔上览之谓侍臣曰废万机之务而用心于此所谓作无益害有益也使移此心以治天下岂至灭亡命左右碎之
　　臣若水通曰书云不作无益害有益功乃成不贵异物贱用物民乃足元主昧此而废我皇祖达此而兴兴废之间在一念俭侈之微尔夫更漏以审时刻固为政者之不可无也元主制以水精设以木偶能按时自击钲鼔则其异而无益伤功害民孰甚焉皇祖疾其用心之侈至命碎之其杜奢示朴之意至矣圣子神孙能致谨于心术之微而不役于耳目之好则功成民足永保丕绪而前元之侈靡徒为覆辙尔
　　国朝稽古定制官民房屋坟茔碑碣服饰器用斟酌损益着为定制其在京功臣宅舎地寛者后留空地十丈傍留五丈若旧居窄隘左右前后皆军民居止仍旧不许那移其京城官员之家往往窥觑近宅空地日侵月占围作蔬园池塘甚妨军民居住且泄地脉今后有多留空地者追出给还军民
　　庶民所居房舎不许用斗拱及防色装饰官员人等衣服帐幔并不许用黄紫色及龙凤织纹
　　臣若水通曰天地之间其所产有限故剥下则归上损上则益下俗奢则财散民俭则财聚聚散损益者乗除之数也开国之初俗染元侈圣祖卑宫恶衣而以节俭化之不特禁令之颁而已今又治久俗靡骎骎乎华侈之风矣臣愿圣明益加缟素以风天下幸甚
　　国朝宪纲一斛斗秤尺照依原降式様较勘相同官民通用仍将官降式様常于街市悬挂聴令比较母容势利之徒增减作弊欺诈小民
　　一时估每月初旬取勘逐一覆实依期开报母致髙时估亏官损民
　　臣若水通曰周礼有市官治市平物价息争竞赋里布征夫家所以抑逐末崇务本也是故谨权量定估值而民知所趋向矣












　　格物通巻八十
　　钦定四库全书
　　格物通卷八十一　　　　明　湛若水　撰
　　饬百工
　　易萃象曰泽上于地萃君子以除戎器戒不虞
　　臣若水通曰此圣人于萃卦示人以备器械之义也物萃则争乱之机也除者修而聚之之谓戒犹备也除戎器以防其乱也兊西方金三四五互巽巽木外有兊金戎器之象也坤平地无险阻可恃不虞之象也盖君子于萃而无虞之时犹治器以戒备安不忘危之心天理之正也鍜乃甲胄砺乃戈盾皆其心之形于警备者也先事有备有备无患而暮夜之戎勿恤矣彼销锋镝以铸金人与销兵于不用者岂非狃于安逸而不思其器械之备乎
　　书虞书舜典帝曰畴若予工佥曰垂哉帝曰俞咨垂汝共工
