<!-- { "loadSidebar": true } -->
　　左传成公十八年晋悼公即位于朝始命百官施舎己责逮鳏寡振废滞匡乏困救灾患禁淫慝薄赋敛宥罪戾节器用时用民欲无犯时使魏相士鲂魏颉赵武为卿荀家荀防栾黡韩无忌为公族大夫使训卿之子弟共俭孝弟使士渥浊为太傅使修范武子之法右行辛为司空使修士蔿之法弁紏御戎校正属焉使训诸御知义【校正主马之官属于戎御以训诸御使知义也】荀賔为右司士属焉使训勇力之士时使【右者御戎之右也司士亦车右之官属于戎右以训勇力之士以供君之时使而不逆也】卿无共御立军尉以摄之祁奚为中军尉羊舌职佐之魏绛为司马张老为奄【言职佐奚为中军尉而以绛为之司马张老为之斥堠也】铎遏冦为上军尉籍偃为之司马使训卒乘亲以听命【言偃为铎遏冦上军尉之司马以训卒乘亲以听命】程郑为乘马御六驺属焉使训羣驺知礼【言六闲之驺皆属于程郑训羣驺使知礼也】凡六官之长皆民誉也【言为民之望誉也】举不失职官不失方爵不逾徳师不陵正旅不偪师民无谤言所以复覇也
　　臣若水通曰施舎者施防恵舎劳役也己责者已止逋责之事也逮鳏寡振废滞恵及穷民振起困滞也匡乏困救灾患谓匡其贫困恤其患难也禁淫慝薄赋敛谓禁止淫邪薄其租税也宥罪戾莭器用罪从寛宥用从省节也时用民欲无犯者使民以时不纵欲以夺之也魏相士鲂魏颉赵武四人祖父皆有劳于国故使为卿即冢宰之职也荀荀防栾书之子黡韩厥之子无忌四人为公族大夫训子弟即司徒主教之职也士渥浊为大傅脩士防执秩之法即秩宗礼官也以右行名辛者能以数宣物定功故为司空也知弁紏能御以和正使为戎御知荀賔有力而不暴故为右戎又以祁奚铎遏冦为中上军尉以程郑为乗马御而司马六驺皆其佐即夏官兼司冦也夫周制大国三卿晋以成公三年作六军故有六卿六卿者六官之长晋悼公即位之始而如此君子是以知其克复覇业也人君之有天下者能因其迹而次第举之亦主善为师之意也
　　襄公十五年楚公子午为令尹公子罢戎为右尹蒍子冯为大司马公子橐师为右司马公子成为左司马屈到为莫敖公子追舒为箴尹屈荡为连尹养由基为宫廐尹以靖国人君子谓楚于是乎能官人官人国之急也能官人则民无觎心诗云嗟我怀人置彼周行能官人也王及公侯伯子男甸采衞大夫各居其列所谓周行也
　　臣若水通曰午公子午即子庚也令尹官名楚上卿执政者也子冯孙叔敖从子也莫敖亦官名箴尹连尹宫廐尹俱楚国之官也夫楚一国也而公子午以下九子萃焉九子之才必皆可用楚康能为官择人事由以立此楚之所以强也孔子以衞灵公之能用人而曰夫如是奚其丧岂不信哉
　　昭公十七年郯子来朝公与之宴昭子问焉曰少皥氏鸟名官何故也郯子曰吾祖也我知之我髙祖少皥挚之立也凤鸟适至故纪于鸟为鸟师而鸟名凤鸟氏歴正也鸟氏司分者也伯赵氏司至者也青鸟氏司啓者也丹鸟氏司闭者也祝鸠氏司徒也鴡鸠氏司马也鸤鸠氏司空也爽鸠氏司冦也鹘鸠氏司事也五鸠鸠民者也五雉为五工正利器用正度量夷民者也九扈为九农正扈民无淫者也
　　臣若水通曰鳯鸟知天时故以名歴正之官也鸟即燕燕以春分来秋分去故曰司分伯赵即伯劳伯劳以夏至鸣冬至止故曰司至青鸟即鸧鹒以立春鸣立夏止故谓之司啓丹鸟即鷩雉以立秋来立冬去谓之司闭是分至啓闭皆歴正之属官也此上乃天官也祝鸠即鹪鸠性孝使为司徒以立教鴡鸠即王鴡鸷而有别使为司马以立法鸤鸠平均为司空以平水土爽鸠即鹰隼能鸷撃故为司冦以主盗贼鹘鸠即鹘雕故为司事以主礼务即宗伯也五鸠即上五者并天官而六也鸠聚也民以聚为贵工正取义于五雉盖便民之器用正丈尺之度斗斛之量也九农取义于九扈扈者正也正民使不淫放工正九农二者司空司徒之属也然则六官之名已见于少皥之世至周则备矣
　　汉宣帝地节四年北海太守朱邑以治行第一入为大司农
　　臣若水通曰尧舜之治岂有他哉黜陟幽明而已矣太守之于大司农崇卑悬絶也朱邑有治行之最即超选之则凡有才徳者孰不奋庸熈帝之载哉若夫限于资格则贤能与庸众等尔此宣帝综核名实所以成中兴之治也欤为人君者盍取法焉
　　晋武帝防始十三年以山涛为吏部尚书典选十余年毎一官阙辄择才资可为者啓拟数人得诏防有所向然后显奏之且甄防人物各为题目而奏之时称山公啓事
　　臣若水通曰山涛晋之名吏部也常法吏部铨官专以资格则贤愚混滞而人主不得知天下之贤而急亲之也山涛必择其才与资序当为者而参酌之以入啓此则不外乎资格而不泥于资格者也为人君者命吏部以资望参酌上闻即以列之内殿屏风朝夕寓目又询察而有得焉则书所谓真知三有宅心灼见三有俊心六官之事皆得其贤而天下治矣
　　晋恵帝元康九年八月三公尚书刘颂上防曰自近世以来法渐多门令甚不一吏不知所守下不知所避奸伪者因以售其情居上者难以检其下事同议异狱行不平夫君臣之分各有所司法欲必奉故令主者守文理有穷塞故使大臣释滞事有时宜故人主权断天下万事自非此类不得出意妄议皆以律令从事然后法信于下人听不惑吏不容奸可以言政矣
　　臣若水通曰此刑官之职也唐虞之时明刑弼教吕刑之训伯夷降典折民惟刑盖礼刑相出入交济者也夏有乱政而作禹刑商有乱政而作汤刑周有乱政而作九刑三辟之兴皆叔世也刘颂上言治道其亦当时刑罚不清之故欤然而习俗已成无臯陶以明刑无伯夷以降典已无劝惩之本岂能卒革以归于正哉然则晋事可知已矣
　　北魏大司马安定王休执军士为盗者三人以狥于军将斩之孝文帝行军遇之命赦之休不可曰陛下亲御六师将清江表今始行至此而小人已为攘盗不斩之何以禁奸帝曰诚如卿言然王者之体时有非常之泽三人罪虽应死而因縁过朕虽违军法可特赦之既而谓司徒冯诞曰大司马执法严诸君不可不慎于是军中肃然
　　臣若水通曰此军政也书云威克厥爱允济爱克厥威允防功军士之盗宜以军法从事则赏罚明信而军威振矣魏孝文乃欲赦之何以示威信乎司马光曰赦罪人以挠有司之法尤非人君之体也魏孝文知仁而无义宜罔功矣而无败者岂非幸乎
　　齐主寳卷永元元年十二月魏主恪以侍中郭祚兼吏部尚书祚清谨重惜官位毎有铨授得其人必徘徊久之然后下笔曰此人便已贵矣人于是多怨之然所用者无不称职
　　臣若水通曰此吏政也唐虞之时三徳而为大夫六德而为诸侯有周之治论定然后官之任官然后爵之则官位岂可以不重惜耶然不得其人则忧得其人则喜可也若授之既以为得人矣而乃徘徊不舎岂宰相乐善之诚哉祚于是乎失相体矣
　　梁武帝天监六年十月以徐勉为吏部尚书勉精力过人虽文案堆积坐客充满应对如流手不停笔又综理百氏皆为避讳尝与门人夜集客虞暠求詹事五官勉正色曰今夕止可谈风月不可及公事人咸服其无私臣若水通曰冢宰之任不在多能一公足矣又何必精力应对为哉惟公也故好恶以正而邪正自明建官惟贤位事惟能若狥私情则不贤者进而贤者退天下岂有不乱哉徐勉持正于梁武之朝而却虞暠之请其与李朝隠之裁抑侥幸贾黯之斥桑泽皆可以为吏部之法矣
　　梁天监十八年魏主诩以崔亮为吏部尚书亮奏为格制不问士之贤愚专以停解日月为断沈滞者皆称其能
　　臣若水通曰王者奉若天道以分官立职求其贤以治不贤也求其才以治不才也要在量度人物而得其平尔所谓统百官均四海者也亮不逹此乃制年格遂以一定之法用天下之才其害不既多乎沈滞者称其能则贤才者称其不能矣后世袭以为常竟不能易若亮者不独害一时而且害后世者也
　　梁敬帝太平元年正月魏太师泰以汉魏官繁命苏绰及尚书令卢辩依周礼更定六官以宇文泰为太师大冢宰李弼为太傅大司徒赵贵为太保大宗伯独孤信为大司马于谨为大司冦侯莫陈崇为大司空自余百官皆仿周礼
　　臣若水通曰周礼周公所作治天下之书也泰在魏时为丞相都督中外诸军事五代志曰泰命尚书卢辩逺师周之建职置三公三孤以为论道之官次置六卿以分司庶务其内命谓王朝之臣三公九命三孤八命六卿七命上大夫六命中大夫五命下大夫四命上士三命中士再命下士一命外命谓诸侯及其臣诸公九命诸侯八命诸伯七命诸子六命诸男五命诸公之孤卿四命侯之孤卿公之大夫三命子男之孤卿侯伯之大夫公之上士再命公之中士侯伯之上士一命公之下士侯伯之中士下士子男之士不命其制禄秩下士一百二十五石中士以上至于上大夫各倍之上大夫是为四千石卿二分孤三分公四分各益其一公因盈数为一万石其九秩一百二十石八秩至于七秩毎二秩六分而下各去其一二秩俱为四十石凡颁禄视其年之上下畆至四釜为上年上年颁其正三釜为中年中年颁其半二釜为下年下年颁其一无年为凶荒不颁禄臣谓孔子曰其人存则其政举夫政由人生者也为治而不法先王不智也非其人而法之亦不智也设六典以建官周之制尚矣泰欲举之于魏虽不可谓无志然以其时难矣非其法之难也得其人之难也知所以官人而遗其所以取人者知所以取人而遗其所以教人者皆不可也故始于教中于用终于任其致之之道必皆得其人然后可也
　　唐太宗贞观二十年刑部侍郎阙上命执政妙择其人既而曰朕得其人矣徃者李道裕议张亮狱云反形未具此言当矣遂以道为刑部侍郎
　　臣若水通曰此刑官也书云惟明克允又曰哲人惟刑天下之大命在于刑刑狱之大本在刑部必得明哲之贤以司之可也所司者不得其人吾见轻重失当民将无所措手足而天下之法乱矣李道裕议张亮反形未具斯言也钦恤之心蔼然矣非所谓明哲耶后世以妖书妖言遽概以为反而戮及人之妻孥三族而不恤者相去逺矣太宗慎重刑部之选而以委之道裕贞观刑措之风其亦君臣同心之所致欤
　　唐睿宗景云九年十二月以宋璟为吏部尚书李义卢从愿为侍郎皆不畏彊御请谒路絶人服其公以姚元之为兵部尚书陆象先卢怀慎为侍郎武选亦治臣若水通曰此吏兵之职也天下文武而已矣文以致治武以定乱而天下之事毕矣吏部掌天下之文臣兵部掌天下之武臣人才之臧否铨法之黜陟皆由之使不得其人则羣枉幸进仕路不清何望乎天下之治也睿宗付托众贤而文武之选宿大革以啓开元君子满朝之盛夫岂一日之积也哉
　　唐宗开元元年十月以姚元之同三品元之吏事明敏三为宰相皆兼兵部尚书縁邉屯戍斥堠士马储械无不黙记
　　臣若水通曰此古之大司马兵官也天下兵机之防邉务之繁皆由于兵部姚元之以身任之枢机周密庶事毕举其要在于黙记而已茍存心于黙记何所不至此元之之所以克称厥职者欤
　　宗开元元年十二月刑部尚书李日知请致仕日知在官不行捶挞而事集吏皆感悦无敢犯者
