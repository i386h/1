<!-- { "loadSidebar": true } -->
　　臣若水通曰虞廷之治咨益作虞周礼虞衡属于地官参賛化育其职匪轻矣自古以来官得其人则品物咸亨国用不匮而民頼以安自夫山林川泽之禁弛而万物弗若其性府库空民用困矣故后世有图治之君者虞衡之脩山泽之禁乃王政之先务也
　　陜西曽有议欲罢铸铜钱者以谓官中费一贯铸得一贯为无利程頥曰此便是公家之利利多费省私铸者众费多利薄盗铸者息权归公上非利而何又曽有议解盐钞欲髙其价者増六千为八千頥曰若増钞价卖数须减盐出既众低价易之人人食盐盐不停积嵗入必敷
　　臣若水通曰铸铜煮盐皆山泽之利也铸钱者利在收公权而不在于多入也论盐钞者利在乎广食户赢嵗入而不在乎髙价也是山泽之利始以裕民终以裕国惟理之无其道则始以求利终以致害矣程頥之言其真见利害之实乎然则理财之职岂可任之匪人哉是故治天下者当知用人又为理财之本
　　程頥论郑白渠书云昔韩欲罢秦兵使郑国说以凿泾水溉田注填阏之水溉防卤之地四万顷亩收常一钟关中遂为沃壤无凶年秦以富强至汉白公复引泾水以溉田民得其饶歌之曰田于何所池阳谷口郑国在前白渠起后衣食关中亿万之口此两渠之功也秦汉而下皆获其利
　　臣若水通曰郑国渠凿泾水自中山西抵瓠口为渠并北山东注洛三百余里白渠引泾水首起谷口尾入栎阳注渭中袤三百里两渠之利秦汉而下咸頼之是故水利兴则民食足水利废则民食匮故自然之利在天府事之脩在人然则水利诚不可以不讲也有裁成辅相之责者可不究哉
　　胡瑗在湖州置治事斋学者有欲明治道者讲之于中如治兵治民水利筭数之类尝言刘彛善治水利后累为政皆兴水利有功
　　臣若水通曰财用治国之首务也水利生财之大道也是故水利兴则上可以足国下可以足民矣刘彛以治水利有功岂无自而然哉尝有言曰二股河北流今已闭塞然御河水由冀州下流尚当疏导以絶河患此其学之所见者也虽然天下之用皆原于心教者以是为教而学者亦以是为学水利诸事乃其心中所发之事业耳
　　杨时论金人入冦第二劄子有云夫天地之蔵取之不竭实在山泽摘山煮海之利天下财计所从出也臣若水通曰自古有天下者必厉山海之禁何哉盖以天下之财多山海之所生其生也有时其取也无穷故也是故山泽之令弛而财用困矣杨时当金人入冦之急而为此言似迂濶而逺于事情矣然衣食者人之命财赋者国之命不可朝夕无者也是故欲御冦者在强兵欲强兵者在富国欲富国者在山泽若外此以求富国之术如王安石之为则国未及富而国本已蹶矣然后知时之説为义利两全富强之至计也奚其迂然则虞衡之职最今日所当重者伏惟圣明留意焉
　　杨时上渊圣皇帝书略云自汉唐以来善治财赋者必以刘晏为称首晏之言曰理财当以养民为先户口众多赋税自广此至论也然晏専用盐利以充军国之用其为法止于出盐乡置官收买盐户所煮之盐转鬻商人任其所之无余事也其始江淮盐课嵗不过四十万缗季年乃至六百余万缗不啻相什百也岂当时可行而今不可行耶
　　臣若水通曰刘晏之时天下之赋盐居其半何脩而可以至此极也不过剥削灶户转鬻商贾之所致尔夫以天子万民之父母而为转贩剥削之事其于王道之爱民也不亦逺乎书曰利用厚生孔子曰因民之所利而利之所谓利者皆为民而言也若夫琼林大盈之积果足以为利耶人臣为其君之深计者固当以义为利也
　　杨时上茶法劄子有云茶自唐末始有祖宗盖尝行之矣而官自鬻之积年之乆流弊滋甚仁祖令有司防茶净利均为茶租而户输之弛其禁使自兴贩县官坐收茶之利而民得自便无冒禁之患可谓公私两利也故当时诏书有曰民被诛求之困日惟咨嗟官受滥恶之入嵗以陈腐私蔵盗贩犯者实繁严刑重诛情所不忍是以江湖数千里设防穽以害吾民也
　　臣若水通曰茶者天地自然之利生人之所日用不可阙者也人君与之以利民宜矣而唐徳宗时赵賛议税茶以为常平本钱然寻即亟罢贞元九年张滂又请以税茶钱代水旱田租民犹未至于病也穆宗时王播増天下茶税率百钱増五十及为相置使自领之延及有宋太祖干徳五年又有私卖之禁民之受害于是滋矣仁宗始令有司防茶净利均为茶租而户输之弛其禁使自兴贩杨时以为公私两利似矣虽然书曰以万民惟正之供故先王之治天下义有贡赋之正而不利酤之私此又公私两利之至道也然则利害之辨为人君者可不省念之哉
　　杨时盐法劄子有云熈宁间有献议再者方神考大有为之时凡可以益国而利民者知无不为以是为不可沮其议而不行是终不可行也
　　臣若水通曰利害公私之辨不明由于圣学之不讲尔管夷吾相齐负山海之利始有盐铁之征以为利国之术而不知其大不利也其论盐则曰少男少女所食皆欲计之其法自以为详而不知其为大踈也自夷吾以下又可知矣宋熈宁间有献议再者神宗寝其议而不行呜呼亦悟矣语曰一之为甚而可再乎后之为人君者宜讲明利害公私之极致审于王覇之辨神宗之为君管仲之为臣未足以法也
　　杨时盐法劄子有云山谷之民食盐之家十无二三而州县均敷盐钞民间陪费与茶引等廹于殿最之严往往计口授之以充嵗额人何以堪
　　臣若水通曰先王山海之禁所以为民畜利而已初无所利焉后世管商功利之説兴始有征其税者矣又不已则有其沽者矣又不已则有户收食盐之钞者矣又不已则又有不食盐而亦取其盐钞者矣此杨时所以感而有言乎大学曰未有上好仁而下不好义者也上之取之剥刻无所不至而望下之以义报其上不亦难乎为人君者可以思矣
　　杨时坑冶劄子有云取鑛皆穴地而入有深及五七里处仅能容身一有摧防则无遗类矣非有厚利人谁为之纵大兴发亦民间私自货易官中亦无所得虽有重法不能禁也若以数千万缗分在诸塲中使以时给与则坑冶自兴不须他求也
　　杨时坑冶劄子又有云元符中亦尝遣使踏逐坑冶奸吏诡妄百出乃以新坑铜量増价市之嵗终与旧坑铜通融以充嵗额监官无亏课之责不复检东而坑户得以自便以旧为新冒取善价而新坑实无有也其欺防莫此为甚
　　臣若水通曰此二节皆杨时坑冶奏劄中语也金银未成器谓之鑛周礼丱人掌金玉锡石之地为之厉禁盖防民之取君未尝利之也杨时坑冶劄子前一节悬价以与坑户以期坑冶之兴后一节言以旧坑为新坑而欲禁奸欺之弊其兴利除弊固无所不悉矣臣愚以为人主者天下之表上苟以利存心则下莫不竞于利上下交利而能治者未之有也上茍以义存心则下莫不趋于义上下交义而不治者未之有也夫天下之大亨而利于正利孰过焉进言于君者当正义利之辨苟以利言矣犹区区于得失利病之间抑末矣
　　国朝教民榜民间或有某水可以灌溉田苗某水为害可以隄防某河壅塞可以疏通里老人等防集踏勘丈量画图贴説以凭兴利除害
　　诸司职掌凡各处水道可灌田亩以利农民者务要时常整理疏浚如有河水横流泛溢损壊房屋田地禾稼者须要设法隄防止遏踏勘丈尺濶狭及工力多寡若本处人民不敷令邻近添助所用木石或见有支用或附近采取务要农隙之时兴工毋妨民业其急于害民功可卒成者随时脩筑以御其患
　　宪纲圩岸埧堰陂塘行属常川体勘境内遇有坍塌壅塞务要趂时脩濬以备旱潦
　　问刑条例河南地方盗决及故决河防毁害人家漂失财物渰没田禾犯该徒罪以上为首者充军
　　臣若水通曰帝之命益曰往哉汝谐孔子之称禹尽力乎沟洫王制司空度地居民山川沮泽时四时量逺近兴事任力盖国依于民民依于食食依于地水土之用不亦大哉害者除之利者兴之而民斯乐业矣书曰民非后不能胥匡以生我祖宗拳拳保民之至意可以为万世元后者之法矣
　　宣徳九年六月行在工部尚书吴中言湖广及山西蔚州产木山塲宜禁民采伐上曰卿为国计意甚厚但山林川泽之利古者与民共之不必屑屑其已之
　　臣若水通曰文王之囿方七十里民以为小者与民同其利故也齐宣之囿方四十里民以为大者不与民同其利故也君不私其利而公于民民不有其利而忠于君上下懐仁义以相与欲天下无治不可得矣君専其利而攘其民民私其有而遗其君上下懐利以相与欲天下之治不可得矣此我宣宗弛山泽之禁而与民同之虽三代公天下之心何以过此圣子神孙所宜万世遵之而不可忘焉者也防哉














　　格物通卷七十七
<子部,儒家类,格物通>
　　钦定四库全书
　　格物通卷七十八　　　　明　湛若水　撰
　　抑浮末上【禁淫巧奢侈附】
　　易系辞曰日中为市致天下之民聚天下之货交易而退各得其所盖取诸噬嗑
　　臣若水通曰此圣人创为市易有噬嗑之象也日中者当日之中也日中为市者民居有逺近以日中为期会尔交易者以有易无也噬嗑卦上离下震日中而动又虚中可藏货市之象夫天下之民不同业天下之货不同用立市以相易则无者有所取积者有所散如是而退各得所资以安其所乃所以相济而非相病矣然逐末之商多则务本之农少圣王有以为之制交易有时其退有节所以止而抑之者禁其舎本而务末登垄防利者也不抑则人心竞趋于利而务本者寡矣抑之使归于农则财恒足矣奚以逐末为哉虽然纵己之欲而抑民之欲难矣故内本外末先自人君始后之人君倡为宫市以率天下之逐末者可嘅也夫
　　礼记哀公问孔子曰即安其居节丑其衣服卑其宫室车不雕防器不刻镂食不贰味以与民同利昔之君子之行礼者如此
　　臣若水通曰安其居不妄游以害人也节丑者即所谓恶衣服也雕即刻镂也防者漆饰之有防限者夫天之生财也有限不在上则在下故上不侈靡暴殄之则财聚于下而民足矣节俭者君人之美德也是故古之人君宁俭以自处而不敢伤天下之财者所以隂遗其利于天下也茍内作色荒外作禽荒而靡所不至则何以利于苍生哉噫秦皇汉武之事可以鉴矣
　　哀公问又曰今之君子好实无厌淫德不倦荒怠敖慢固民是尽午其众以伐有道求得当欲不以其所昔之用民者由前今之用民者由后今之君子莫为礼也臣若水通曰好实者充积货财也固民者取于民者力也午作迕逆人心也当犹称也不以其所者不问理之所在也夫礼也者理也为礼则理足以制欲而好实淫德荒怠午众之失自无耳此孔子之所以警哀公者至矣厥后家臣作难而不能安其国得非纵欲败礼之所致欤使其因孔子之言而改易辙则鲁固礼义之国乌有不治也乎吁是固千古之大戒也可畏哉
　　论语子曰禹吾无间然矣菲饮食而致孝乎神恶衣服而致美乎黻冕卑宫室而尽力乎沟洫禹吾无间然矣
