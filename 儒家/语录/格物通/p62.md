<!-- { "loadSidebar": true } -->
　　太祖御制大诰曰乡饮酒礼不过申明古先哲王教令而己所以郷饮酒礼序长幼论贤良别奸顽异罪人其坐席间年高有德者居于上年高纯笃者并之以次序齿而列其席间有曽违条犯法之人列于外坐同类者成席不许干于良善之席主者若不分别致使贵贱混淆察知或坐中人发觉主者坐以违制奸顽不由其主紊乱正席全家移出化外呜呼斯礼古先哲王之制妥良善于宇内亘古至今兴者乡里安邻里和长防序无穷之乐
　　臣若水通曰此圣祖乡饮酒之礼也乡饮之礼所以老老也所以善善而恶恶也老老之化行民知有长幼矣善恶之分严民知从事于善矣是故刑赏不必加于天下而天下知劝惩者其惟乡饮酒之礼乎
　　国朝太祖登极之初制曰凡孝子顺孙义夫节妇志行卓异者有司正官举明监察御史按察司体覆转达上司旌表门闾
　　臣若水通曰此太祖旌奬之制也旌奬亦教化之一端是故旌一孝子一顺孙则凡天下之为人子为人孙者皆孝顺矣旌一义夫一节妇则凡天下之为人夫为人妇者皆节义矣何也上有好者下必有甚焉者矣
　　国朝太祖御制教民榜曰每乡每里各置木铎一个于本里内选年高或残疾不能生理之人或瞽者持铎循行俱令直言呌唤其辞曰孝顺父母尊敬长上和睦乡里教训子孙各安生理毋作非为如此每月六次其持铎之人秋成随多寡资助粮食
　　臣若水通曰遒人以木铎徇于道路此先王教化盛典也今木铎之辞言近而指逺蔼然孝友慈睦之风矣语曰天将以夫子为木铎礼教既衰彞伦攸斁我太祖应时而出仗仁义以兴师旅载复万世之纲常岂非上天厌天下之乱而特眷命以为木铎继天立极也耶此在圣子神孙修举之无斁可焉
　　教民榜父母生育之恩至大其鞠育劬劳详载大诰今再申明民间有祖父母父母在堂者当随贫富奉养无缺已亡者依时祭祀展其孝敬为父母者教训子弟为子弟者孝敬伯叔为妻者劝夫为善如此和睦宗族不犯刑宪父母妻子朝夕相保岂不安享太平
　　臣若水通曰人之至情莫过于父子夫妇之间情之至故亲之至亲之至故相保爱者至而相摩于道义之行矣舜命契曰百姓不亲五品不逊汝作司徒敬敷五教太祖亲民之心其尧舜之心乎此令一出则民知胥保惠教诲之道百姓亲彞伦叙矣其修道之教以致中和位天地而育万物者端在此乎
　　教民榜乡里人民贫富不等婚姻死葬谁家无之今后本里人户凡遇此等互相赒防毎户出钞一贯便是百贯每五贯便是五百贯虽有贫者亦可措办如此则众轻易举行之日久乡里自然亲爱
　　臣若水通曰凡人相与之情莫善于亲莫不善于疎亲则如痛痒之相关疎则如秦越之肥瘠也故我圣祖同里死丧相周之令所以亲之也孟子乡田同井出入相友守望相助疾病相扶持则百姓亲睦王政然也滕文公不能行之于昔而我圣祖行之于今其仁民之政盖与三王同符矣
　　教民榜民间子弟或七八嵗或十一二嵗欲心未动良心未丧早令讲读大诰三编诚以先入之言为主使知避防趋吉日后皆成贤人君子为良善之民免贻父母忧虑不犯刑宪永保身家
　　臣若水通曰善教者禁之于未发豫养之也大诰之作惧民之丽于刑而养之期于无刑此圣祖之仁其与禹泣罪人成汤祝网异世而同符者哉

　　格物通卷四十八
　　钦定四库全书
　　格物通卷四十九　　　　明　湛若水　撰
　　事长慈幼
　　诗幽风七月五月斯螽动股六月莎鸡振羽七月在野八月在宇九月在户十月蟋蟀入我牀下穹窒熏鼠塞向墐户嗟我妇子曰为改岁入此室处六月食郁及薁七月烹葵及菽八月剥枣卞月获稻为此春酒以介眉夀
　　臣若水通曰此诗周公陈后稷公刘风化之所由以告成王也而此诗豳风之五章六章见敬老慈幼之道至矣二章皆歴叙其自秋而冬时物改易而嵗寒巳至其五章曰嗟我妇子曰为改嵗入此室处者老者叹嗟语其妇子言今歳暮而将改天寒可以休息而入处于奥矣此可见老者慈幼之仁也其六章曰为此春酒以介眉夀者眉夀谓年老有毫眉秀出也少者当十月获稻之时以此新谷酿为来春之酒以进夀觥于亲长致颂祷之意以助眉夀矣此可见少者事长之义也仁义固人心之天理然而为流俗所陷溺者多矣邠民长幼之间至诚恻蔼然慈孝之交孚岂无所自而然哉盖由公刘之治其国也推仁义之心以行仁义之政老老幼幼各得其所故仁义之化薰蒸于一国而国人化之亦各老其老而幼其幼天理民彞日用由之而不知尔呜呼邠乃西戎之地公刘以一心治之而其民风土俗如此之美有非声华文物之都所可及者况御中土而有天下者能举斯心加诸彼老吾老以及人之老幼吾幼以及人之幼何时雍之治不可致哉
　　礼记王制曰凡养老有虞氏以燕礼夏后氏以飨礼殷人以食礼周人修而兼用之五十养于乡六十养于国七十养于学达于诸侯
　　臣若水通曰养老者如三老五更及致仕者与庶人之老有德者皆是也养之之礼春夏饮养阳气也秋冬食养阴气也春入学释菜合礼也秋颁乐合声也季春大合乐天子视学也燕礼何也献既毕坐饮酒至醉其牲用狗行于寝也尚和也飨礼何也体荐而不食爵盈而不饮立而不坐尊卑行献毕而止也尚言也食礼何也有饭有殽设酒不饮以食为主行于庙也尚养也兼之何也春夏用燕飨秋冬用食也兼和严以食也故食得其正也是以和而不流其周之盛德乎乡也者乡学也国也者国中小学也学也者大学也养于乡国大学明长长也达于诸侯自天子达也长长老老之政同也
　　孟子葵丘之防三命曰敬老慈幼
　　臣若水通曰此齐桓葵丘之防申明王禁之辞也盖有国者不知敬老则无以达吾亲亲之心不知慈幼则无以达吾幼幼之心而王者仁义之道息矣其何以为国哉然敬老慈幼皆根于天性之固有人心之所同也为君者能体物我同体之意因人心之同而敬慈施于老幼则上老老而民兴孝上恤孤而民不倍矣其于治国也何有哉
　　孟子曰五亩之宅树墙下以桑匹妇蚕之则老者足以衣帛矣五母鸡二母彘无失其时老者足以无失肉矣百亩之田匹夫耕之八口之家足以无饥矣
　　臣若水通曰此孟子言文王养老之政如此每夫五亩之宅二亩半在田二亩半在邑于宅墙之下植之以桑使匹妇供其蚕事为茧缫为布帛则五十非帛不暖之老者可以有所衣矣每夫养母鸡五母彘二于孕字之时而不失如于仲春之月母用牝育之牲则七十非肉不饱之老者可以有所肉食矣每夫受田百亩以耕之则秋收之余私田之入上自父母下及妻子凡八口者可以仰事俯育而无饥矣夫文王养老慈幼之政不假乎他不过推其父母万物之心制常生之产以惠之尔有天下者可不思因民之所利而利之哉
　　左传隠公元年叔段入于鄢公伐诸鄢五月辛丑大叔出奔共书曰郑伯克段于鄢段不弟故不言弟如二君故曰克称郑伯讥失教也谓之郑志不言出奔难之也臣若水通曰叔段不弟如二君是无事长之义矣郑伯失教志杀其弟是无友爱之慈矣此宋儒吕祖谦所以深诛其心术之微而不可逭乎惟大舜之仁心笃于亲爱之诚故能处傲象而烝乂不格奸也可以为事长慈幼之法矣
　　陈文帝天嘉四年夏四月乙未周主幸太学以太傅燕国公于谨为三老设三老席于中楹南向太师宇文防陞阶设几大司马豆卢宁正舄帝跪设酱跪授爵豆以酳亲为袒割
　　臣若水通曰三代之学所以明人伦也故曰庠者养也养老之礼其古之帝王敎天下以孝弟之义欤此义废之久矣周武独能折节而躬行之岂非后世之一快覩哉其不能追先王治化之隆者不能扩充其善念以达之国家尔曽子曰所藏乎身不恕而能喻诸人者未之有也吾于武帝不能无憾焉
　　唐太宗贞观十一年三月以礼部尚书王珪为魏王泰师上谓泰曰汝事珪当如事我泰见珪辄先拜珪亦以师道自居珪子敬直尚南平公主先是公主下嫁皆不以妇礼事舅姑珪曰今主上钦明动循礼法吾受公主谒见岂为身荣所以成国家之美尔乃与其妻就席坐令公主执笲行盥馈之礼
　　臣若水通曰笲竹器也以盛枣栗腵脩盥以盘水沃洗手也妇以特豚馈夫弟子之事师长妇之事舅姑礼也王珪傅皇子以师道自居其妇公主行执笲盥馈之仪盖教之以孝弟之道也其为慈爱孰大于是是故太子从其教以之治天下则平也公主安其分以之闲有家则齐也礼之有益于人大矣后之为君师者可不以礼慈爱其世子公主乎
　　班固白虎通曰君幼稚唯考不黜者何君子不备责童子也礼八十曰耄九十曰悼悼与耄虽有罪不加刑焉臣若水通曰考谓挞之示惩也不黜不退之也耄老而衰惫之貌悼可伤也君子不备责童子何也以其幼也悼耄有罪不加刑者何也以其老也老老之教不行民弗知有长矣慈幼之教不行民弗知恤孤矣弗恤弗长则仁孝之风几乎息矣故观于此可以见古人慈幼事长之风矣
　　刘向说苑景公探爵鷇鷇弱故反之晏子闻之不待请而入景公汗出惕然晏子曰君胡为者也景公曰我探爵鷇鷇弱故反之晏子逡巡北面再拜而贺曰吾君有圣王之道矣景公曰何也晏子曰君探爵鷇鷇弱故反之是恤幼也吾君仁爱禽兽之加焉而况于人乎此圣王之道也
　　臣若水通曰景公以爵弱而反之蔼然恻隠之心矣晏子贺之以成其恤幼之仁可谓善矣齐宣王不忍牛之觳觫孟子曰是心足以王矣由是心也茍能体认扩充之可以保天下矣惜乎二君闻二臣之言而不能行也意
　　宋儒程颢策云老吾老以及人之老幼吾幼以及人之幼此纯王之心也使老者得其养幼者得其所此纯王之政也尚虑其未也则又尊国老而躬事之优庶老而时养之风行海流民陶其化孰有怠于亲而慢于长者哉虞夏商周之盛王由是道也人伦以正风俗以厚鳏寡孤独无不得其养焉
　　臣若水通曰人君体同胞之义则于老无所不兼敬也于幼无所不兼爱也故由老老之心而老老之政行焉由幼幼之心而幼幼之政行焉夫以纯王之心行纯王之政不越乎亲长慈幼之间尔夫岂人之所不能哉不为尔为君者在立志焉
　　伊川程頥曰闾阎小人得一食必先以食父母夫何故以父母之口重于己之口也得一衣必先以衣父母夫何故以父母之体重于己之体也至于犬马亦然待父母之犬马必异乎己之犬马也独爱父母之子却轻于己之子甚者至若仇敌举世皆如此惑之甚矣
　　臣若水通曰父母与己之身父母之子与己之子皆同气者也故爱则皆爱慈则皆慈亦各尽其心遂其天性而已矣于此有一薄焉则无所不薄矣后世兄弟贼恩仇敌同气其亦不仁甚矣
　　或曰事兄尽礼不得兄之欢心奈何程頥曰但当起敬起孝尽至诚不求伸己可也曰接弟之道如何曰尽友爱之道而已
　　臣若水通曰孝慈之道各欲自尽其心尔舍是心而有间焉则己私胜之也程頥之言真可为事长慈幼之法也欤
　　张载西铭曰尊高年所以长其长慈孤弱所以幼其幼臣若水通曰仁人之心无亲疎内外之间也而其由亲以及疎自内以及外者亦天理之当然尔故吾之长长之而高年无所不尊则天下之长无不长之矣吾之幼幼之而孤弱无所不慈则天下之幼无不幼之矣驱天下长长幼幼而归之仁人长者之域是即所谓与天地万物一体者矣施无不而济无不众故尧舜之道孝弟而已矣此在人君自尽其心尔
