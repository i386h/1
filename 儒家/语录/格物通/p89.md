<!-- { "loadSidebar": true } -->
　　臣若水通曰此史臣记帝舜考绩黜陟之法也考者核实也黜降陟升也三考谓九载也蔡沈传曰九载则人之贤否事之得失可见于是陟其明而黜其幽赏罚明信人人自力于事功此所以庶绩咸熈也此言舜命二十二人之后立此考绩黜陟之法以时举行而卒言其效如此也臣伏覩国朝立三年考察外官六年考察京官之法盖本于此然以三年进退未至于三考甚者上官苛刻以爲能或逞其喜怒之私多有莅任一年半岁而蒙黜退者虽使圣贤生于其间如孔子子产徳政未能尽施而人心未易卒恊则亦无以自见也伏愿圣明慎任之于初乆任之于后必三载而考三考而黜陟则事皆核实而治可责成矣
　　周书周官六年五服一朝又六年王乃时廵考制度于四岳诸各朝于方岳大明黜陟
　　臣若水通曰此周官之书史臣纪朝廵之典所以课功也五服者侯甸男采卫也朝者诸侯见天子之名也时廵者以时而廵犹舜之四仲廵狩也考制度者犹舜之恊时月正日同律度量衡等事也建官之体统旣定然无以激厉之则人不能各勉于修职致治故周官之法必诸侯六年一朝于天子而述其职又六年则十二年也王乃分四时廵狩各方诸侯之国考其时日律度量衡之事所以一道徳而同风俗而诸侯则各来朝于方岳天子乃各于方岳大明其黜陟贤而修职者升之不贤而废职者黜退之所以示劝惩之典使之鼓舞而不已也夫人主所以鼔舞天下者黜陟与夺而已然必施得其当用一人足以爲千万人之劝退一人足以爲千万人之惩然后可也
　　诗大雅江汉王命召虎来旬来宣文武受命召公维翰无曰予小子召公是似肇敏戎公用锡尔祉
　　臣若水通曰此诗人羙召穆公平淮南之夷而作旬徧也宣布也召公召康公奭也翰榦也似嗣也肇开戎女也公功也诗人述宣王命召虎来江汉徧治事而布命曰昔文武受命尔祖召公奭爲国之桢榦今尔且勿以予爲言也尔祖之事可以不嗣而开敏汝功乎若然则我当与汝以福矣夫劝功之道在激其心而爵赏次之夫人心激之以义则奋贤臣固不待赏而立功也顾人君所以激之何如耳故激之以忠则以忠奋激之以孝则以孝奋而功业随之周宣王每于臣子效忠之日必激之以继先之孝缵戎祖考南仲太祖所以激樊侯皇父也此诗曰文武受命召公维翰无曰予小子召公是似所以激召虎也此诸臣所以皆用命思奋大佐中兴之功以复文武之业也岂非由人君感激中来耶后之人主不知此义徒以爵赏畜其臣而不责其功其亦异乎先王之政矣
　　周礼天官大宰嵗终则令百官府各正其治受其防听其致事而诏王废置三岁则大计羣吏之治而诛赏之臣若水通曰此即书三载考绩三考黜陟幽明之典而大宰掌之特加详焉于一歳之终则令庶府百执事各修其职一嵗之计谓之防则受之以听察其所致之事以此进而告于王无功者则贬削而废之有功者则转迁而置之以至于三嵗则又大计羣吏之治于无功者不但废也而诛行焉于有功者不但置也而赏行焉如此则赏罚当而劝惩严矣其视后世校米盐之利责旦暮之效者岂可同年而语哉
　　天官司防以参互攷日成以月要攷月成以岁防攷岁成以周知四国之治以诏王及冢宰废置
　　臣若水通曰事合众数爲目合众目爲凢曰参者以凢攷目以目攷数之谓也曰互者凢与数相攷数与目相攷之谓也旣参以考又互以攷则日成无遗矣积日而爲月月合众凢谓之要故以月要而攷月成积月而爲嵗岁合众要谓之防则以岁防而攷岁成如此则治虽在四国之逺可以坐而知矣然此特掌之于司防之手而赏罚之典又在于君相故进而告于王及冢宰凡吏治惰而无功者则有废废以惩之也吏治勤而有功者则有置置以劝之也此所以成太平之治而垂无疆之休者有由然哉
　　宰夫掌治法以攷百官府羣都县鄙之治乗其财用之出入凡失财用物辟名者以官刑诏冢宰而诛之其足用长财善物者赏之
　　臣若水通曰羣都者诸采邑也六遂五百家爲鄙五鄙爲县此云县鄙六乡州党亦在其中矣财者钱谷也用者货贿也物者百物也辟名谓僞作文书与实不相应也官刑司冦所掌是也夫辟名则财用物三者皆违于是宰夫诏冢宰诛之得辟名则财用物三者皆长足而善矣故赏之赏罚明则课功之典举孰有怠玩而不戒勉者哉
　　宰夫岁终则令羣吏正岁防月终则令正月要旬终则令正日成而以攷其治治不以时举者以告而诛之臣若水通曰岁有防冢宰防之而小宰赞之月有要小宰受之而宰夫赞之日有成宰夫受之而皆得以令羣吏正要防焉盖一事之修积而至于无事不修一日之谨积而至于无日不谨故岁防月要日成之治宰夫皆得以令之也攷治也者小宰旣有常刑之戒令其有违时令失期防者则宰夫告冢宰而诛之以法是司防攷于前宰夫正于后课功之典其至详而至备矣
　　国语周语单襄公曰夫仁礼勇皆民之爲也以义死用谓之勇奉义顺则谓之礼畜义丰功谓之仁奸仁爲佻奸礼爲羞奸勇爲贼夫战尽敌爲上守龢同顺义爲上故制戎以果毅制朝以序成
　　臣若水通曰丰大也守和同谓不相与战而平和也杀敌爲果致果爲毅朝不越爵则政成易曰大君有命以正功也功之不正民焉用劝若却至佻天以爲已庸不亦异乎单襄公仁礼勇义之论非课功制戎之定法邪
　　鲁语展禽曰夫仁者讲功而知者处物无功而祀之非仁也不知而不问非知也
　　臣若水通曰展禽鲁大夫栁下惠字季讲论也仁者心平故可论功也处名也夫古之圣王报徳报功之典所以爲功徳之劝也无故而加焉则不足以爲劝矣仁以行之知以察之夫然后施当其实也爲人君者可不慎其所施乎
　　晋语叔向曰夫爵以建事禄以食爵徳以赋之功庸以称之
　　臣若水通曰事职事也禄以食爵谓随爵尊卑也称副也先王班爵禄之制所以酬徳而报功也故爵以定职禄以称爵凡以徳与功爲之差等也故绛商虽富足以行贿于诸然而秪以韦藩木楗而不得金玉其车文错其服者无爵禄功徳故也秦楚二公子田止一卒爵禄然也岂可回于富而厚薄其禄哉
　　汉髙帝六年始剖符封诸功臣爲彻侯萧何封鄼侯所食邑独多功臣皆曰臣等身被坚执锐多者百余战少者数十合今萧何未尝有汗马之劳徒持文墨议论反居臣等上何也帝曰诸君知猎乎追杀兽兎者狗也而发纵指示者人也今诸君徒能得走兽耳功狗也至如萧何发纵指示功人也羣臣皆莫敢言
　　臣若水通曰班固尝称萧何以谨信守管籥功冠羣臣汉高封之食邑独多宜也发纵指示之喻亦足以服诸臣之心矣然礼拟人必于其伦宋牼说秦楚搆兵以不利孟子言其号则不可君子于其言无所茍而已今以狗功爲喻得无视臣犬马之心也乎至于醢诛戮相继其已几于功狗之一言矣岂所以报功之典乎故高帝课功则当而其义则非后世所宜法也
　　高帝诏定元功十八人位次皆曰平阳侯曹参身被七十创攻城畧地功最多宜第一鄂千秋进曰羣臣议皆误夫曹参虽有野战畧地之功此特一时之事上与楚相距五岁失军亡众跳身遁者数矣萧何常从闗中遣军补其处又军无见粮萧何转漕闗中给食不乏陛下虽数亡山东何常全闗中以待陛下此万世之功也今虽亡参等百数何阙于汉奈何欲以一旦之功而加万世之功哉萧何第一曹参次之上曰善于是乃赐萧何带劒履上殿入朝不趋上曰吾闻进贤受上赏萧何功虽高得鄂君乃益明于是封鄂千秋爲安平侯
　　臣若水通曰功以兵而成兵以食而强萧何漕饷不絶而兵頼焉故有萧何则天下自有成参等之功者矣无萧何则虽百参等无所施也汉定元功十八人位次鄂千秋以萧何为万世之功宜第一是不易之论矣故汉祖并封之则非徒足以报何之功且足以报千秋之功也呜呼天下后世无千秋之见以一时之功而忽万世之功者岂少哉
　　宣帝甘露三年上以四方賔服思股肱之羙乃图画其人于麒麟阁法其形貌署其官爵姓名唯霍光不名曰大司马大将军愽陆侯姓霍氏其次张安世韩増赵充国魏相丙吉杜延年刘徳梁丘贺萧望之苏武凡十一人皆功徳知名当世是以表而扬之明着中兴辅佐列于方叔召虎仲山甫焉
　　臣若水通曰功臣之图始于博陆终于苏武虽一时人材功业各有可观然忠节如武者岂尽出于张韩诸人之下哉故论者谓斯举也正逺人观听所系平日知畏者武而已置之于后使中国隠然有虎豹在山之势耳然则此殆非课功之常典矣
　　宣帝地节二年帝兴于闾阎知民事之艰难霍光旣薨始亲政事励精爲治五日一听事自丞相以下各奉职奏事敷奏其言考试功能侍中尚书功劳当迁及有异善厚加赏赐至于子孙终不改易枢机周宻品式备具上下相安莫有茍且之意
　　臣若水通曰汉宣考试功能赏赐异善劝课之典明矣所以然者良由帝起自闾阎备知疾苦励精爲治智慧益长故其信赏必罚吏称民安有如此者可谓中兴之茂烈矣贞观开元之治鲜克有终又岂足以望之哉
　　元帝建昭二年京房曰古之帝王以功举贤则万化成瑞应着末世以毁誉取人故功业废而致灾异宜令百官各试其功灾异可息
　　臣若水通曰天道逺人事迩故以功举贤则贤者劝上以福于君下以福于民否则误君残民之事至矣此所谓人事也房之学虽未知圣贤之道然其爲此举功成化毁誉废业之说庶几得课功之法矣至于区区祥瑞灾异而已天道幽逺岂足慿耶
　　明帝永平三年帝思中兴功臣乃图画二十八将于南宫云台以邓禹爲首次马成呉汉王梁贾复陈俊耿弇杜茂冦恂傅俊岑彭坚镡冯异王覇朱祐任光祭遵李忠景丹万修盖延邳肜姚期刘植耿纯臧宫马武刘隆又益以王常李通窦融卓茂三十二人马援以椒房之亲独不与焉
　　臣若水通曰明帝图画功臣三十二人于云台可谓善继世祖褒功之志矣而马援独以椒房之亲不与夫以云台之绘报功也夫报功者不以其人之亲踈惟以功之大小耳边功如援斯亦伟矣而乃以嫌掩之像设不及殊非国家赏劝之公恐外戚借口沮其建功立业之心者未必不由此也然则人君之报功者而可以不公哉
　　永平七年荆州刺史郭贺官有殊政上赐以三公之服黼黻冕旒敕行部去襜帷使百姓见其容服以章有徳臣若水通曰唐虞之典车服以庸昭功徳也郭贺有殊政而帝褒表之使百姓见其容服以章有徳非但报功尔章一人而使千万人劝则人孰不思自奋于功徳者乎后世有功徳表表者则羣起而忌之从而与碌碌常流同混是不以徳章于百姓也岂不误哉
　　雒阳令王涣居身平正发奸摘伏外猛内慈京师以爲有神卒于官百姓流涕爲立祠作诗每祭輙弦歌而荐之太后诏以涣子石爲郎中以劝勤劳
　　臣若水通曰仕者世禄先王之仁政也邓太后追惟王涣之善政官其子石爲郎中以劝勤劳非考据经典何以知此哉人君欲广赏延于世之意者其勿以邓后女主之政爲不足法焉
　　安帝延光四年济隂王即皇帝位杨震门生虞放陈翼诸阙追讼震事诏除震二子爲郎赠钱百万以礼改塟于华隂潼亭逺近毕至有大鸟高丈余集震丧前郡以状上帝感震忠诏复以中牢具祠之
