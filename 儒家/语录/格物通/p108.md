<!-- { "loadSidebar": true } -->
　　臣若水通曰此帝舜命工官之言也畴谁也若顺也工者百工之事土工金工石工木工兽工草工皮工皆是也佥众也咨嗟也垂舜臣名俞者然其举也共工官名帝舜询于羣臣言谁能顺其理而治我百工之事者乎群臣同辞对曰能顺理而治百工者其惟垂哉于是帝舜即然其言咨垂而告之曰汝为我共工之官也然所谓顺其理者何也盖圣人观象制器莫不各有自然之理焉一不顺其理则欲心生欲心生必至于侈靡侈靡则必至于淫巧以荡上心耗民财僣逼之祸皆起于此矣然则帝王于百工致谨岂曰小小之故哉
　　礼记王制曰作淫声异服竒技竒器以疑众杀
　　臣若水通曰淫声非先王之乐也异服非先王之服也竒技竒器淫巧也是皆灭天理荡人心乱政治者故不聴而刑所以若天道正人心以保至治而使之不坏者也
　　月令曰百工咸理监工日号毋悖于时毋或作为巧以荡上心
　　臣若水通曰此季春之令也百工者工之事非一也咸理者各治造作之器也监工者工师监临之官也日号者每日号令下文即其言也言百工之事当因时而制无或悖逆又不得作为过巧之工以献于上使上恱之而蛊惑其心志也夫百工若小事也以荡上心则其事之所闗大矣事有甚小而祸不可胜既者非滛巧荡心之谓乎故监工之日号不特使之顺时以善其事而又以滛巧为戒盖物莫全于质而莫坏于文而人之心因物有迁亦必由之况人君之心众欲所攻由是而日滋焉岂有纪极耶故象箸之作君子占知其终而琼宫瑶台卒用此以丧天下此固往事之明鉴也然则后之人君欲饬百工者则如之何亦惟曰日省月试既禀称事庶乎其可尔
　　月令曰是月也命工师效功陈祭器按度程毋或作为淫巧以荡上心必功致为上物勒工名以考其诚功有不当必行其罪以穷其情
　　臣若水通曰此孟冬之令也霜降而百工休至此物皆成也故令工师百工之长效其功诸器皆成独举祭器者盖莫尊于祭器君子不敢以其私防同其所尊敬故也所谓按度程者观其体制大小之合式与否而又戒之勿作为淫巧之工以荡上心恐玩之而奢侈之情或生也必以功致为上惟欲精宻工致以久于用也必物勒工名以考其诚功有不当如上不合度程或巧功不致者则其不诚矣必行其罪罚以穷其情盖所以稽而警之于后使其不敢不诚于功也如是则不信度作滛巧者无所容矣先王之饬百工如此然则今之命工效物其亦以祭器为先乎而所以先于祭器者亦惟令其可悦于心抑诚于工以久于用乎此固任工者之所当知也
　　周礼地官司市凡市伪饰之禁在民者十有二在商者十有二在贾者十有二在工者十有二
　　臣若水通曰伪饰之禁如用器不中度布帛不中数之类也凡此之禁其目有十二焉一曰圭璧二曰金璋三曰命服四曰命车五曰宗庙之器六曰戎器七曰用器八曰兵车九曰奸色十曰锦文十一曰珠十二曰玉是也故四民皆禁之者以民不得畜商不得资贾不得鬻工不得作如此则国无作伪之人其于治也何有哉
　　夏官槀人掌受财于职金以赍其工弓六物为三等弩四物亦如之矢八物皆三等箙亦如之春献素秋献成书其等以飨工乗其事试其弓弩以下上其食而诛赏臣若水通曰赍工者给市财用之直也弓六物者王弧夹庾唐大也三等者因人强弱长短为制也弩四物者视弓无王弧也矢八物者枉絜杀鍭矰茀恒庳也箙者载矢者也素者胎素也书等飨工者书其工拙之等降制其飨食之厚薄也乗其事者计其事之成功也试而上下诛赏者考之善则上其食尤善又赏之也不然则罚亦如之故观于槀人而百工之职其可推矣
　　中庸日省月试既禀称事所以劝百工也
　　臣若水通曰此孔子告哀公九经中之一事也既读曰饩饩禀稍食也周官太宰以九职任万民而必谨于百工饬化八材者以民生日用衣服器械之所由出也而况于公府之地乎不知有以饬之则工不信度矣故日以省之月以试之所以程其能也既以廪之必称其事而上下之所以偿其劳也由是事必效能工必信度而百工自劝器按度程功无不当作竒技淫巧以荡上心者举无所容矣百工岂有不饬者哉
　　左传昭公三十二年士弥牟营成周计丈数揣髙卑度厚薄仞沟洫物土方议逺迩量事期计徒庸虑材用书糇粮以令役于诸侯属役赋丈书以授师而效诸刘子韩简子临之以为成命
　　臣若水通曰计丈数者计所当成之丈数也揣髙卑度厚薄揣版榦髙卑之宜度本末厚薄之制也仞沟洫物土方仞沟洫深浅之凖相取土之方面也议逺迩量事期者议徒役之逺近命时日之多寡也计徒庸虑财用书糇粮者知用防人功知费防财用知用防粮食以令于诸侯使供其役也夫周敬王欲罢戍周之役合诸侯而城之事委诸晋无征怨于百姓其意良是也范献子知奉王命而以后事谓晋勿与知其谋则非也士弥牟营城之制亦详且备矣独不思君德不修徒欲徼福于成周何为也哉故曰在德不在险
　　国语周语内史过曰庶人工商各守其业以共其上犹恐有坠失也故为车服旗章以旌之
　　臣若水通曰共与供同旌表也车服旗章上下有等所以彰明贵贱为之表识夫百工不饬则利用不兴利用不兴则不可以为国况天下乎故禹陈三事利用与焉孔陈九经亦来百工故日省月试既禀称事所以劝之也有天下以内史之言合观之夫然后知虞廷若工之命为重务也
　　汉景帝后二年夏四月诏曰雕文刻镂伤农事者也锦绣纂组害女红者也农事伤则饥之本女红害则寒之源夫饥寒并至而能亡为非者寡矣
　　臣若水通曰淫巧之滋非生财之道也夫生财何道也尚俭素而已矣是故民朴素则财用足而风俗美也于风俗而能反其本焉天下其有不治哉易贲之上九曰白贲无咎知白贲之无咎则知后世之事淫巧者皆咎矣为人上者其可不革兹弊乎
　　宋武帝永初三年五月岭南献入筒细布一端八丈帝恶其精细劳人即付有司弹太守以布还之并制岭南禁作此布
　　臣若水通曰竒巧之物人情所好也宋武帝乃独黜其人而禁其物者盖亦知竒巧者为滛侈之渐此而不禁则天下从风而靡矣宋武创业之君备尝艰苦故崇朴戒侈将以风天下遗后嗣也使其子孙世守其朴而不失焉则岂至一再传而恣淫肆侈卒为萧氏所乗也哉
　　陈武帝永定二年六月周左光禄大夫猗氏乐逊上言四事其一日顷者魏都洛阳一时殷盛贵势之家竞为侈靡使祸乱多兴天下丧败比来朝贡器服稍华百工造作务尽竒巧臣窃恐物逐好移有损政俗
　　臣若水通曰传云夫有尤物足以移人岂不信乎甚矣竒巧之能移人心也人君之心一为所移而无主则流于欲而不知荡其情凿其性而风俗化之矣然则百工者虽若末务然敦本尚实必自百工始也君天下者可不务乎
　　唐髙宗干封二年正月耕籍田因阅耒耜有雕刻文饰曰田器农人执之在于朴素岂贵文饰乎乃命撤之臣若水通曰语云上有好者下必有甚焉者矣百工之淫巧起于人主之所喜也是故人主敦本尚质而天下向风矣若髙宗者撤雕文之耒耜岂不足以为法于后世乎书曰不役耳目百度惟贞人主之玩好可不慎哉
　　国朝洪武十九年四月丙戌朔定工匠轮班初工部籍诸工匠验其丁力定以三年为班更畨赴京轮作三月如期交代名曰轮班匠议而未行至是工部侍郎秦逵复议举行量地逺近以为班次且置籍为勘合付之至期赍至工部聴拨免其家他役着为令于是诸工匠便之
　　臣若水通曰虞廷九官共工居一周礼太宰以九职任万民五曰百工饬化八材是则工师之官所掌之事虽若轻而小而其所以闗系者华朴之间君心之存亡系焉夫人君一心万化之本天下安危生民休戚皆由乎此茍能体认天理于游艺之时则凡身之所居与夫服饰器用之奉必不事侈靡尚巧以费民财劳民力则敛薄役轻而天下安矣我皇祖昭明物理体悉人情知工匠之艰苦命工部验其丁力定以轮班免以他役无非一念恭俭之发也圣子神孙其视法之哉

　　格物通卷八十一
<子部,儒家类,格物通>
　　钦定四库全书
　　格物通卷八十二　　　　明　湛若水　撰
　　屯田上【受闲田水利附】
　　国语周语虢文公曰民之大事在农上帝之粢盛于是乎出民之蕃庶于是乎生事之供给于是乎在和协辑睦于是乎兴财用蕃殖于是乎始敦厖纯固于是乎成臣若水通曰文公虢仲之后为王卿士粢盛黍稷也即所谓国之大事在祀与戎蕃庶生育冨庶也供给备祀戎之用者也和协辑睦谓交隣合众也蕃殖谓积蓄也敦厖纯固谓俗厚民安也数者皆取给于农农用不兴百事废矣故为人君者能因虢文公之言而有悟焉则知重农力本而天下国家之财用备矣
　　虢文公曰隂阳分布震雷出滞土不备垦辟在司寇乃命其旅曰徇农师一之农正再之后稷三之司空四之司徒五之太保六之太师七之太史八之宗伯九之王则大徇
　　臣若水通曰旅众也徇行也滞犹蛰也辟刑也司寇刑官卿一二三四五六七八九者言其行之先后也大徇者帅公卿大夫以徇行农事也夫自天子公卿皆农籍躬行以先天下之农所以教民力本也周以【阙】农事而兴文公之言其有所受之矣治天下者其毋以民事为缓也哉
　　鲁语仲尼曰先王制土籍田以力而砥其逺迩赋里以入而量其有无
　　臣若水通曰制土制其肥硗以为差也籍田谓税也砥平也平逺迩因其道里以为之差而使之平也里廛也以入计其利入多少而量其财业有无以为差也夫先王体国经野田赋有常载之周官若康子以井出赋是以一井之田出十六井之赋民有不堪矣仲尼不荅冉有之问而私语先王之典岂非欲其闻之而止也欤为民主者其尚亦思之哉
　　汉武帝征和四年六月桑羊与丞相御史奏言轮台东有溉田五十顷以上可遣屯田卒置校尉三人分防益种五谷张掖酒泉遣骑假司马为斥候募民壮健敢徙者诣田所益垦溉田稍筑列亭连城而西以威西国辅乌孙
　　臣若水通曰屯田之事所谓一举而三善集焉者也足食足兵而民信矣桑羊计利之臣也其论轮防屯田一事司国计者有取焉语曰君子不以人废言后之人君其尚采之哉
　　宣帝神爵元年七月赵充国上屯田奏曰计度临羌东至浩亹羌虏故田及公田民所未垦可二千顷以上其间邮亭多坏者臣前部士入山伐材木六万余枚在水次臣愿罢骑兵留步兵万二百八十一人分屯要害处氷解漕下缮邮亭浚沟渠治隍陿以西造桥七十所令可至鲜水左右田事出赋人二十畮至四月草生发郡骑及属国胡骑各千就草为田者游兵以充入金城郡益积蓄省大费今大司农所转谷至者足支万人一嵗食谨上田处及器用簿
　　臣若水通曰赵充国兴金城之师自急近功者观之非不可以嵗月下而彼独持以经久之计者何哉盖固根本而不轻用乎技击务全胜而不徒恃乎兵力所谓逸以待劳者也卒之兵食俱足虏不敢窥而乃振旅凯旋此固丈人之师也留田之疏至今流传度越汉家诸将之上矣老成谋国者宜取法焉
　　汉光武建武十一年朝臣议欲弃金城破羌之西马援上言不可弃帝从之民归者三千余口援为置长吏缮城郭起坞堠开沟洫劝以农桑郡中乐业又招抚塞外氐羌皆来附降
