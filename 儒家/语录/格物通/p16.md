<!-- { "loadSidebar": true } -->
　　臣若水通曰记有之致中和天地位焉万物育焉时和嵗丰民物安阜然后祥瑞可致彼髙宗宜因荒歉兵侵之灾恐惧修省可也而乃封泰山五岳劳民兴役可谓无忌惮者矣中外以言为讳者几二十年而李善感独能直谏人皆有鳯鸣朝阳之称而髙宗不知悔悟后世聼言之君尚鉴之哉
　　唐则天垂拱元年秋九月己巳雍州言新丰县东南有山踊出改新丰为庆山县四方毕称贺江陵人俞文俊上书言天气不和而寒暑并人气不和而疣赘生地气不和而塠阜出今陛下以女主处阳位反易刚柔故地气塞隔而山变为灾陛下谓之庆山臣以为非庆也臣愚以为宜侧身脩徳以答天谴不然殃祸至矣可不儆哉
　　臣若水通曰夫地隂道也臣道也女道也地而出山武氏以臣妾主天下隂阳反易之征也武氏不知儆所谓利其灾矣举朝四方不能言而反贺焉号为庆山所谓矫诬上帝者欤文俊布衣能言之一时之臣又宁不厚顔乎
　　唐宗开元二年张廷珪等皆上疏以为上春秋鼎盛宜崇经术迩端士尚朴素深以恱郑声好游猎为戒上虽不能用咸嘉赏之
　　臣若水通曰天理人欲不容并立经术端士朴素崇而郑声游猎之事逺矣宗即位再朞更置左右教坊以教俗乐又选乐工自教法曲于梨园又选妓女置宜春院于西内其溺意于滛声艶色甚矣张廷珪等上疏以为宜崇经术迩端士尚朴素深以悦郑声好游猎为戒其遏人欲以存天理之意亦切矣惜乎体认天理之学不讲而徒经术端士朴素之崇无克复之本至使天理不足以胜人欲如以一杯水救一车薪之火晩年霓裳羽衣之好又益甚焉吁可鉴哉
　　唐肃宗至徳二载李泌曰建宁广平之事臣所以言之者非咎既往乃欲使陛下慎将来尔昔天后有四子长曰太子天后方图称制恶其聪明酖杀之立次子雍王贤贤内忧惧作黄台辞冀以感悟天后天后不聼贤卒死于黔中其辞曰种黄台下熟子离离一摘使好再摘使稀三摘犹为可四摘抱蔓归今陛下已一摘矣慎勿再摘上愕然曰安有是哉卿录是辞朕当书绅对曰陛下但识诸心以自儆何必形于外也臣若水通曰诗主文而谲谏言之者无罪闻之者知所戒李泌述雍王黄台辞以告肃宗而肃宗惕然知戒矣帝欲书诸绅泌以不若识诸心将顺其美矣广平王之功不危而良姊之忌譛不行有以也夫泌厯事肃代徳三朝皆能言人所不能言皆药石也果能从其言而识之于心岂非国家之福哉
　　唐宪宗元和七年春三月丙戌上御延英殿李吉甫言天下已太平陛下宜为乐李綘曰汉文帝时兵不血木无刃家给人足贾谊犹以为厝火积薪之下不可谓安今法令所不能制者河南北五十余州犬戎腥羶近接泾陇烽火屡惊加之水旱时作仓廪空虚此正陛下宵衣肝食之时岂得谓之太平遽为乐哉
　　臣若水通曰佞臣惟恐君不乐忠臣惟恐君不忧乐则肆肆则慢天忽民而可忧者至矣忧则敬敬则畏天防民而可乐者至矣观诸吉甫与綘之言而忠佞见矣幸宪宗之明有以别白之也呜呼后之人君于臣下之言尚毋喜其徇己而恶其逆已也哉
　　唐宣宗大中七年冬十二月左补阙赵璘请罢来年元防止御宣政上以问宰相对曰元防大礼不可罢况天下无事上曰近华州奏有贼光火刼下邽闗中少雪皆朕之忧何谓无事虽宣政亦不御也
　　臣若水通曰镇抚百姓爕理隂阳此宰相事也贼刼下邽闗中少雪而宰相以为无事可宴乐是佞臣也宜以上方劒断其头以示中外宣宗知其説之非而以为忧亦可谓知所儆戒者矣惜其不能正佞臣之罪而旌赵璘之忠与不知儆戒者同尔唐之不竞有以也夫
　　后唐明宗长兴三年冬十月壬申大理少卿康澄上书曰国家有不足惧者五有深可畏者六隂阳不调不足惧三辰失行不足惧小人讹言不足惧山崩川涸不足惧蟊贼伤稼不足惧贤人藏匿深可畏四夷迁业深可畏上下相徇深可畏亷耻道消深可畏毁誉乱真深可畏直言蔑闻深可畏不足惧者愿陛下存而勿论深可畏者愿陛下脩而靡忒优诏奬之
　　臣若水通曰天人一也天变之不测由人事之不顺也人君所惧者天尔诚知所以惧天变则知所以脩人事矣人事脩则天变消矣康澄直言人事之不顺为可畏而曰天变不足惧冀以劝其君脩人事之实而不知又启其君忽天变之心非所以论天人之理也
　　刘向説苑曰福者祸之门也是者非之尊也治者乱之先也事无终始而患不及者未之闻也
　　臣若水通曰福者祸之伏也是者非之始也治者乱之起也是故君子福而不忘祸是而不忘非治而不忘乱忧勤惕厉之心未尝一日而少懈也然不知所谨则患不旋踵矣益曰儆戒无虞君天下者可不念欤
　　刘向曰福生于微祸生于忽日夜忧惧惟恐不足臣若水通曰天人有交胜之理祸福有倚伏之机何也其所由来者渐矣不知其萌而谨之则福将日替而祸将日炽矣可不畏也惟能反之于心而干干以终日则人可胜天祸可使福故曰祸福无门惟人所召祸福无不自己求之者惟明主独观祸福之原而谨之于豫可也
　　刘向曰楚庄王曰明主有三惧一曰处尊位而恐不闻其过二曰得意而恐骄三曰闻至言而恐不能行臣若水通曰益陈儆戒之道而归之无怠无荒盖处尊位未至于过也而恐过者存焉得意未至于骄也而恐骄者存焉闻至言未至于不能行也而恐不能行者存焉故或须臾儆戒之不存则是怠荒之所由起也楚庄王其知儆戒之道乎人君知此三者则必触类知儆而无怠荒焉庶乎免矣
　　班固白虎通曰天所以有灾变何所以谴告人君觉悟其行欲令改过脩徳深思虑也
　　臣若水通曰人君之于天如子之于父母不可不识父母之心也天心仁爱人君人君贵识天心而已茍能识之灾变虽洊见而儆戒之心弥笃如父母怒不悦而挞之流血起敬起孝安有父母之心不可回者乎子不改故父之心斯不得而不逐之矣君不悔过则上天斯絶之矣有国者儆之戒之哉
　　韩文韩愈守戒曰诗曰大邦维翰书曰以蕃王室诸侯之于天子不惟守土地奉职贡而已固将有以翰蕃之也今人有宅于山者知猛兽之为害则必髙其柴援而外施防穽以待之宅于都者知穿窬之为盗则必峻其垣墙而内固扃钥以防之此埜人鄙夫之所及非有过人之智而后能也今之通都大邑介于崛强之间而不知为之备噫亦惑矣野人鄙夫能之而王公大人反不能焉岂材力为有不足欤葢以谓不足为而不为尔天下之祸莫大于不足为材力不足者次之不足为者敌至而不知材力不足者先事于思则其祸也有间矣彼之崛强者带甲荷戈不知其多少其绵地则千里而与我壤地相错无有丘陵江河洞庭孟门之闗其间又自知其不得与天下齿朝夕举踵引颈冀天下之有事以乗吾之便此其暴于猛兽穿窬也甚矣呜呼胡知而不为之备乎哉贲育之不戒童子之不抗鲁鸡之不期蜀鸡之不支今夫鹿之于豹非不巍然大矣然而卒为之禽者爪牙之材不同猛怯之资殊也曰然则如之何而备之曰在得人
　　臣若水通曰韩愈守戒之言其知道乎原患之成而起于无畏要治之本以归于得人夫无畏则肆肆则不豫开敌之隙固其自为之尔惟畏则心存心存则虑审得人而备自有不容己焉者畏之所生也则又得人者之本也是故安危之道岂逺乎哉畏肆之间而已矣冦敌之驭崛强之防天子诸侯其道一也古之人安不忘危治不忘乱有备故无患也而况危乱之秋乎若愈之言可以为万世人君告也







　　格物通卷十一
<子部,儒家类,格物通>
　　钦定四库全书
　　格物通卷十二　　　　　明　湛若水　撰
　　儆戒四
　　宋徽宗建中靖国元年春正月朔是夕有赤气起东北亘西南中凾白气将散复有黑祲在旁右正言任伯言正嵗之始而赤气起于暮夜之幽日为阳夜为隂东南为阳西北为隂朝廷为阳宫禁为隂中国为阳四夷为隂君子为阳小人为隂此宫禁隂谋下干上四夷窃发之证也天心仁爱以灾异为警戒愿陛下进忠良绌邪佞正名分亟使小人无得生干上之心则灾异可变为休祥矣
　　臣若水通曰任伯因天变以君子小人宫廷中国四夷分别隂阳使徽宗知警所以扶阳抑隂使君子进小人退正宫闱以正朝廷中国治而四夷可攘矣何天变之不可弭哉惜乎徽宗不足以语此后之人君尚宜鉴诸
　　宋徽宗崇寜五年正月诏求直言毁党人碑复谪者仕籍帝以星变避殿损膳刘逵请碎元祐党人碑寛上书邪籍之禁帝从之夜半遣黄门至朝堂毁碑翼日蔡京见之厉声曰石可毁名不可灭也寻以太白昼见命除党人一切之禁权罢方田诸法及诸州嵗贡供奉物诏崇宁以来左降者无问存殁稍复其官尽还诸徙者臣若水通曰徽宗以星变毁党人碑而弛其禁还诸谪徙者尽复其官罢新法停岁贡可谓应天以实者矣后之人君止于避殿减膳欲以行故事而消天变不亦难乎夫天居髙听卑不容以伪者也岂可以声音笑貌为之哉
　　宋髙宗建炎三年六月大霖诏郎官以上言阙政中丞张守上疏曰陛下处宫室之安则思二帝母后穹庐毳幕之居享膳羞之奉则思二帝母后羶肉酪浆之味服细暖之衣则思二帝母后穷邉絶塞之寒苦操予夺之柄则思二帝母后语言动作受制于人享嫔御之适则思二帝母后谁为之使令对臣下之朝则思二帝母后谁为之尊礼思之又思兢兢栗栗圣心不倦而天不为之顺者万无是理也今罪己之诏数下而天未悔祸实有所未至尔
　　臣若水通曰大霖隂甚之象也四夷犯中国小人防君子臣下蒙君上皆其应也髙宗不思二帝母后穷苦受制于敌而去邪用贤以大恢复事之阙孰有大于此者哉张守之言可谓因事儆戒急先务者矣
　　宋髙宗建炎三年六月大霖诏郎官以上言阙政罢王安石配享神宗庙庭时乆恒隂吕頥浩张浚皆谢罪求去诏郎官以上言阙政司勲员外郎赵鼎上疏曰自熙宁间王安石用事变祖宗之法而民始病假辟国之谋造生边患兴理财之政穷困民力设虚无之学败坏人才至崇宁初蔡京托绍述之名尽祖安石之政凡今日之患始于安石成于蔡京今安石犹配享神宗而京之党未除时政之阙莫大于此帝从之遂罢安石配享寻下诏以四失罪己一曰昧经邦之大略二曰昧戡难之逺图三曰无绥人之徳四曰失驭臣之柄仍榜朝堂使知朕悔过之意
　　臣若水通曰王安石欺君悮国几危社稷宗庙神宗之罪人也乃以配享神宗天地神人岂可欺邪其为此举者是又罪人之罪人也髙宗感大遂因赵鼎之言而罢其配享且有罪己悔过之诏可谓能畏天之威矣宋之社稷宗庙不至危亡者其頼有此乎故人君不可不常存警戒之心
　　宋宁宗嘉定五年秋八月雷太庙屋坏权直学士院真徳秀上疏曰臣博观经籍史传所志自非甚无道之世未闻震霆之警及于宗庙者鲁之展氏人臣尔己夘之异春秋犹谨书之葢震霆者上天至怒之威宗庙者国家至严之地以至怒之威而加诸至严之地其为可畏也明矣古先哲王遇非常之变异则必应之以非常之徳政未尝仅举故事而已今日避殿损膳之外咸无闻焉或者固己妄议陛下务为应天之文而不究其实矣臣愿陛下内揆之一身外察诸庶政勉进君徳毋以豢养安逸为心博通下情深求致异召和之本庶几善祥日应咎征日消矣
