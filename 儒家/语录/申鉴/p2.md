<!-- { "loadSidebar": true } -->
　　惟稽五赦以绥民中一曰原心【心可矜也】二曰明徳【徳可释也】三曰劝功【功可凖也】四曰褒化【化所关也】五曰权计【权时之宜非常典也】凡先王之攸赦必是族也非是族焉刑兹无赦【族类也即祭法非此族也不在祀典之族】
　　天子有四时朝以听政昼以访问夕以脩令夜以安身【本公孙侨告叔向之言杜氏曰聴政聴国政也访问问可否也脩令念所施也】上有师傅【成王作周官立太师太傅太保兹惟三公论道经邦爕理隂阳官不必备惟其人少师少傅少保曰三孤贰公化寅亮天地弼予一人班固曰三公盖参天子坐而议政无不总统故不以一职为官名又立三少为之副】下有诤臣大有【按有当作则字】讲业小则咨询不拒直辞不耻下问公私不愆外内不二是谓有交【易曰上下交而其志同也】
　　问明于治者其统近【俗本误作迫】万物之本在身天下之本在家治乱之本在左右内正立而四表定矣【身脩家齐而左右防非正人则内正立矣四表四外犹言四方也四方定则国治天下平矣】
　　问通于道者其守约【孟子曰守约而施博者善道也】有一言而可常行者恕也【论语子贡问一言而可以终身行之者乎子曰其恕乎】有一行而可常履者正也恕者仁之术也【孟子曰强恕而行求仁莫近焉】正者义之要也至哉此谓道根万化存焉尔【仁义而天下之理得矣】是谓不思而得不为而成执之胷心之间而功覆天下也【守约施博】自天子达于庶人好恶哀乐其脩一也丰约劳佚各有其制【言上下情无不同其贵丰而逸贱约而劳者分殊尔】上足以备礼下足以备乐夫是谓大道天下国家一体也君为元首臣为股肱【书曰元首明哉股肱良哉】民为手足【元首股肱手足为一体】下有忧民则上不尽乐下有饥民则上不备膳下有寒民则上不具服徒跣而垂旒非礼也【下民忧而上尽乐下民饥而上备膳下民寒而上具服所谓徒跣而垂旒】故足寒伤心民寒伤国
　　问君以至美之道道民民以至美之物养君【美道五典之类美物五谷之类】君降其惠民升其功此无徃不复相报之义也故太平备物非极欲也物损礼阙【年凶礼】非谦约也其数云耳
　　问人主有公赋无私求有公用无私费有公役无私使有公赐无私惠有公怒无私怨私求则下烦而无度是谓伤清私费【费出无经】则官耗【府库空虚】而无限是谓伤制私使则民挠扰而无节是谓伤义【义谓使民之义】私则下虗望而无凖是谓伤正【正谓赐予之正】私怨则下疑惧而不安是谓伤德
　　问善治民者治其性也或曰冶金而流去火则刚激水而升舍之则降恶【平声】乎治曰不去其火则常流激而不止则常升【金流水升喻民治也】故大冶之炉可使无刚【説文曰冶消也又炉铸谓之冶尸子曰蚩尤造九冶又铸匠谓冶】踊水之机可使无降【庄子子贡谓汉隂丈人曰有械于此一日浸百畦用力甚寡而见功多夫子不欲乎为圃者仰而视之曰柰何曰凿木为机后重前轻挈水若抽数如沃汤其名曰橰悦所谓机盖是类也】善立教者若兹则终身治矣故凡器可使与顔冉同趋【凡常也善立教者愚可使贤】投百金于前白刃加其身虽巨跖弗敢掇也【利在前刑在后则畏而止矣巨跖庄子栁下季之弟名曰盗跖从卒九千人横行天下侵暴诸侯穴室枢户驱人牛马取人妇女】善立法者若兹则终身不掇矣故跖可使与伯夷同功【善立法者贪可使亷】问民由水也济大川者太上乘舟其次泅【泅浮行水上也】泅者劳而危乘舟者逸而安虗入水【既不乘舟又不能泅所谓虚入水也】则必溺矣以知能治民者泅也以道德治民者舟也纵民之情谓之乱絶民之情谓之荒【上无道徳次无智能所谓乱与荒也】曰然则如之何曰为之限使勿越也【不纵不絶为之界限使不得逾分】为之地亦勿越故水可使不滥不可使无流【犹民可使不越不可使无情欲也】善禁者先禁其身而后人不善禁者先禁人而后身善禁之至于不禁【上既正则民不禁自正】令亦如之若乃肆情于身而绳欲于众行诈于官而矜实于民求已之所有余夺下之所不足舍已之所易责人之所难怨之本也【凡此皆所谓先禁人而后身者不惟不能禁人而民怨集矣】谓理之源斯絶矣【先禁其身者理之源也】自上御下犹夫钓者焉隠于手【按手下当有而字】应于钩则可以得鱼自近御逺犹夫御马焉和于手而调于衔【马口勒也】则可以使马故至道之要不于身非道也睹孺子之驱鸡也而见御民之方孺子驱鸡者急则惊缓则滞【急急驱之缓缓驱之皆非所以驱鸡也悦之取喻即其所谓小人之情缓则骄骄则恣急则怨怨则畔尔】方其北也遽要之则折而过南方其南也遽要之则折而过北迫则飞踈则放【过南过北飞放者皆不循路入门也】志闲则比之【比近也竢鸡志闲然后近之则不惊】流缓而不安则食之【食之则不滞】不驱之驱驱之至者也【比之食之不驱之驱也】志安则循路而入门
　　太上不空市其次不偷窃其次不掠夺上以功惠绥民下以财力奉上【即悦所谓君降其惠民升其功】是以上下相与空市则民不与民不与则为巧诈而取之谓之偷窃偷窃则民备之备之而不得【不得巧诈而取也】则暴迫而取之谓之掠夺民必交争则祸乱矣
　　或曰圣王以天下为乐曰否圣王以天下为忧【如帝尧存心天下加志穷民一民饥曰我饥之一民寒曰我寒之一民有罪曰我陷之是已】天下以圣王为乐【如帝尧之世天下太和耕田凿井歌于击壤立我烝民謡于康衢是已】凡主以天下为乐【如履癸琼宫瑶台肉山脯林酒池糟堤以为乐者是已】天下以凡主为忧【如夏邑民曰时日曷防予及汝偕亡是已】圣王屈己以申天下之乐【屈己而忧】凡主申己以屈天下之忧【申己而乐】申天下之乐故乐亦报之【民乐则圣王必享其乐】屈天下之忧故忧亦及之【民忧则几主必至于忧】天下之道也
　　治世所贵乎位者三一曰逹道于天下二曰达惠于民三曰达德于身【道非位不行惠非位不降徳非位不显治世之所贵者此也】衰世所贵乎位者三一曰以贵髙人二曰以富奉身三曰以报肆心【势非位不隆欲非位不厌雠非位不报衰世之所贵者此也】治世之位真位也衰世之位则生灾矣苟髙人则必损之灾也苟奉身则必遗之灾也苟肆心则必否之灾也
　　治世之臣所贵乎顺者三一曰心顺二曰职顺三曰道顺【此下疑脱衰世之臣所贵乎顺者三一曰体顺二曰乱顺三曰事顺二十二字】治世之顺真顺也衰世之顺生逆也【当作则生逆矣】体苟顺则逆节【逆节则心不顺矣】乱苟顺则逆忠【逆忠则职不顺矣】事苟顺则逆道【逆道则道不顺矣】髙下失序则位轻班级不固则位轻【汉爵有二十级】禄薄卑宠则位轻官职屡改则位轻迁转烦渎则位轻黜陟不明则位轻【黜退降也陟升进也舜典曰三载考绩三考黜陟幽明】待臣不以礼则位轻夫位轻而政重者未之有也圣人之大宝曰位【易系辞文】轻则丧吾宝也
　　好恶之不行其俗尚矣嘉守节而轻狭陋疾威福而尊权右贱求欲而崇克济贵求己而荣华誉万物类是己夫心与言言与事参相应也好恶毁誉赏罚参相福也六者有失【六者谓好恶毁誉赏罚有失谓不能询事考言占外知内而谬施之】则实乱矣守实者益荣求己者益达处幽者益明然后民知本也



　　申鉴卷一
　　钦定四库全书
　　申鉴卷二　　　　　　　　汉　荀悦　撰
　　时事第二
　　最凡有二十一首其初二首尚知贵敦也其二首有申重可举者十有九事一曰明考试二曰公卿不拘为郡二千石不拘为县三曰置上武之官四曰议州牧五曰生刑而死者但加肉刑六曰徳刑并用七曰避雠有科八曰议禄九曰议专地十曰议钱货十一曰约祀举重十二曰天人之应十三曰月正聴朝十四曰崇内教十五曰备博士十六曰至德要道十七曰禁数赦令十八曰正尚主之制十九曰复外内注记者
　　盘庚迁殷革奢即约【盘庚殷王名自契至汤八迁始居亳自汤至盘庚五迁乃渉河南复汤故居行汤之政以具贝玉总货宝为戒乃革奢即约之类】化而裁之与时消息众寡盈虗不常厥道尚知贵敦古今之法也民寡则用易足土广则物易生事简则业易定厌乱则思治创难则思静【殷自中丁以来废适而更立诸弟子或争相代立比九世乱诸侯莫朝】或曰三皇民至敦也其治至清也天性乎曰皇民敦秦民时也【皇秦之时不同故敦不同】山民朴市民玩处也【山市之处不同故朴玩不同】桀纣不易民而乱汤武不易民而治政也【桀纣汤武之政不同故治乱不同】皇民寡寡斯敦【三皇之时烝庶鲜少机智不生所以至敦】皇治纯纯斯清【三皇之治无为而化繁苛不尚所以至清】奚惟性不求无益之物不蓄难得之货节华丽之饰退利进之路则民俗清矣简小忌去淫祀絶竒怪则妖伪息矣致精诚求诸已正大事则神明应矣放邪説去淫智抑百家【诸子殽乱之言】崇圣典则道义定矣去浮华举功实絶末伎同本务则事业脩矣【能尽五事则民敦治清矣此初二首所谓尚知贵敦也】
　　谁毁谁誉誉其有试者万事之概量也【孔子曰吾之于人也谁毁谁誉如有所誉者其有所试矣概所以戛摩取平者斗斛曰量言考试品贤能之虚实犹概量较米粟之多寡也】以兹举者试其事处斯职者考其绩【询事验举省绩察职】赏罚夫实以恶反之人焉饰哉语曰盗跖不能盗田尺寸寸不可盗况尺乎【纎恶细善不可閟掩】夫事验必若土田之张于野也则为私者寡矣【田布于野不可隐者喻恶不可掩也】若乱之坠于澳也则可信者觧矣【乱朱子曰舟之截流横渡者澳厓内近水之处舟登于陆不可信者喻善不可伪也】故有事考功有言考用动则考行静则考守【此一首所谓明考试也】
　　公卿不为郡二千石不为县未是也【公谓三公师傅保也卿谓六卿冡宰至司空也郡谓郡守郡尉县谓县令县长也班固曰郡守秦官掌治其郡秩二千石郡尉秦官掌佐守典武职甲卒秩比二千石县令长皆秦官掌治其县万户以上为令秩千石至六百石减万戸为长秩五百石至三百石】小能其职以极登于大故下【俗本误作不】位竞【小职有登则下位竞修其业矣】大桡其任以坠于下故上位慎【大任有坠则上位慎共其职矣】其鼎覆刑焉何惮于降【易鼎九四曰鼎折足覆公餗其形渥凶此言大臣废坏国事刑之尚可何况降位】若夫千里之任不能充于郡而县邑之功废惜矣哉不以过职绌则勿降所以优贤也以过职绌则降所以惩愆也【此一首所谓公卿不拘为郡二千石不拘为县也】
