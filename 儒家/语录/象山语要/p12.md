<!-- { "loadSidebar": true } -->
　　棋所以长吾之精神，琴所以养吾之德性。即是道，道即是艺，岂惟二物？

　　此理塞宇宙，所谓道外无事，事外无道。舍此而别有商量，别有趋向，别有规模，别有形迹，别有行业，别有事功，则与道不相干，则是异端，则是利欲为之陷溺，为之窠臼。说即是邪说，见即是邪见。

　　人各有所长，就其所长而成就之，亦是一事。

　　自形而上者言之，谓之道；自形而下者言之，谓之器。天地亦是器，其生覆形载必有理。

　　必至于有诸己，然后为得也。

　　孔子十五而志于学，是已知道时也。虽有知，未多乍出乍入，乍明乍晦，或警或纵，或作或辍。至三十而立，则无出入、明晦、警纵、作辍之分矣。然于事物之间，未能灼然分明见得。至四十始不惑。不惑矣，未必能洞然融通乎天理矣，然未必纯熟，至六十而所知已到，七十而所行已到。

　　学问不实，与朋友切磋不能中的。每发一论，无非泛说。内无益于己，外无益于人。此皆己之不实，不知要领所在。

