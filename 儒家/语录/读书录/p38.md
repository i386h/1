<!-- { "loadSidebar": true } -->
　　论性不论气不备有二说专论性不论气则性无安泊处此不备也专论性不论气则虽知性之本善而不知气质有清浊之殊此不备也论气不论性不明亦有二説如告子以知觉运动之气为性而不知性之为理此不明也如论气质有清浊之悬殊而不知性之本善此不明也二之则不是盖理气虽不相杂亦不相离天下无无气之理亦无无理之气气外无性性外无气是不可二之也若分而二是有无气之性无性之气矣故曰二之则不是
　　论性不论气不备言孟子于极本穷原之性已明但未备耳论气不论性不明则是告子全不识性也
　　大学之明徳即中庸天命之性
　　黙识仁义礼智之性与元亨利贞之天合则有得矣闻道即知性知天也
　　天者理也其尊无对逆理则获罪于天矣盖理即仁义礼智之理逆理则获罪于天矣
　　程子曰四端不言信者既有诚心为四端则信在其中矣愚谓若无诚心则四端亦无矣故四端必以信为本克己复礼与天地合德
　　性者人所受之天理仁义礼智也天道者天理自然之本体元亨利贞也性与天道浑合无间故曰其实一也圣人接人惟一诚
　　由辞以得意如元亨利贞仁义礼智辞也由辞以得元亨利贞仁义礼智之意则有得矣
　　神者天地阴阳之灵魂魄者人身隂阳之灵
　　学不至于圣贤只是有不诚处








　　读书续録卷十二
