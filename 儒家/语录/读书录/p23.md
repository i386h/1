<!-- { "loadSidebar": true } -->
　　观太极图皆天理流行发见之实圣人定之以中正仁义而立人极以至与天地日月四时神合徳合明合序合吉凶皆妙道精义之着
　　太极图包括天地贯彻古今
　　偶见日影之移与川流之意同
　　凿穿孔也枘刻木端所以入凿也不量其凿而纳枘其能入乎
　　太极形而上之通也隂阳形而下之器也即是充塞天地太极本然之妙也动静所乗之机也即是贯彻古今太极即理也性也故朱子太极图解节节指出性言之太极性理之尊号
　　在天为元亨利贞在人为仁义礼知太极不外乎此也中庸言中也者天下之大本也即仁义礼知皆中也此专言中也周子言圣人定之以中正仁义而主静此中只是礼之一徳偏言之中也专言之中是未发之中偏言之中是时中之中
　　天人合一流通往来之理无间
　　好善优于天下若自用己能恶闻人善何以成事功有一毫矜饰即心驰于外而气象卑陋矣
　　不知仁义道徳为美其所事者皆外物也心役物不可役于物
　　只循理而余悉听之天
　　象数未形而其理已具即画前之易也
　　用人不可不慎才不称事事何以立
　　圣人谓举尔所知尔所不知人其舍诸正欲人各举其所知也必欲举人皆出于己何以公天下取人之道乎天下之生久矣一治一乱知易者莫若孟子
　　率仁义礼知之性谓之道圣门专论求仁为本心之全徳求仁得仁即仁义礼知在其中而率性之道不外是矣
　　只循理便是行道
　　程明道曰中有主则实则外患不能入此实字指主敬而言主敬则天理存而心实外患自不能入伊川曰中有主则虚虚谓外邪不能入此中有主即主敬之主主敬则理虽实而心体常虚虚谓外邪不能入又曰中无主则实实谓物来夺之此实字指外物言中无主谓不主敬即中无主而天理不存外物皆得以入故曰实实即物来填塞于中
　　敬而和处众之要
　　处己事上接下皆当以诚敬为主
　　有不合当知几而不可妄求易曰浚恒贞凶
　　霍光小心谨慎沈静详审可以为人臣之法
　　易于十二月临卦二阳方长之时已为八月遯卦二隂初长之戒圣人之逺虑如此
　　春秋不言事应而事应具存天道真可畏未有虚发于前而不应于后者视天为茫茫不足与言天道
　　圣人凡事皆谨于微姤初六坤初六之类可见
　　道者率性而已皆出于天之元亨利贞故曰道之大原出于天
　　本领之学天命之性是也
　　守约施博体用之谓也
　　守约敛之退藏于密施博放之弥满六合
　　学到口不言而心自得者乃可言自得也
　　造化万物皆从虚中来故程子谓老子牝一章最善亦谓虚中生万化所谓谷神也
　　伊尹周公但能辅其君为太甲成王而已固不能辅之为成汤文武也
　　学易最要知时识势不然茫茫不知吉凶悔吝之机无极而太极便是元亨利贞天命之全体浑然而未分者动而生阳静而生隂即天命之流行也
　　天何言哉四时行焉百物生焉天何言哉圣人以道体告子贡而子贡未喻也
　　黙识心通活泼泼地无物不有无时不然不为物累觉得身心甚轻
　　自古以来汲汲于外物之求者并与外物漠然无存矣外物果何益哉
　　天地之塞气也形而下者也天地之帅理也形而上者也气也理也浑合而无间者也
　　定之以中正仁义而主静盖义与正为静中与仁为动以中与仁为动是以中仁之用言也
　　只为外物所累太重便不能有为
　　清心省事为官切要且有无限之乐
　　静坐中觉有杂念者不诚之本也惟圣人之心自然真一虚静无一毫之杂念
　　庄生各有仪则谓之性朱子有取焉
　　隂阳迭为消长夬之后姤即继之泰之后否即继之剥之后复即继之此即吉凶贞胜之理
　　尝提省此心勿令昏蔽妄驰即处事少错矣
　　无忘无助即天理存
　　心切不可外驰
　　未应事时常持守此心勿失应事时省察此心勿差既应事了还持守此心勿失
　　常主敬则心便存心存即应事不错
　　切不可听人之言而随和之故听不外驰即无知诱物化之失
　　视听言动善恶吉凶悔吝之几皆由于此检察身心只在视听言动上用工夫
　　听人之言而随和之而不知其言之是非得失此修已第一失也
　　自秦汉以来不知自何时易之图象不传于世如王辅嗣作易解只自乾元亨利贞经文以下皆不论其图象至邵子得先天图于希夷而后图象始明
　　易图象本原至邵子复明
　　因见园中花草茂盛曰此即显诸仁也
　　穷通丑好之説士大夫所当知
　　在天成象在地成形万状弥满于天地之间皆显诸仁也而其所以然乃藏诸用也
　　粲然者显诸仁隐然者藏诸用
　　君子思不出其位而天下定矣
　　四夷来王本于无怠无荒故知以威武服逺人者末也三风十愆遵其戒则治违其戒则乱
　　二五事之畴貌言视听思恭从明聪睿肃乂哲谋圣乃践形尽性之学
　　朱子曰道则天人性命之理天命元亨利贞也人性仁义礼知也理统性命而言天人之学贯于一
　　收敛检束身心到至细至密至静至定之极作事愈有力
　　凝定静密自不外驰
　　不知操持此心则驰骛出入无一息之宁静虚则万理咸具于寂然之中动直则感而遂通天下之故此圣所以可学也与
　　欲寡而理明则心虚而自无克伐怨欲之累
　　人之一动一静即隂阳之动静也一动一静之理即一隂一阳之道人能顺动静自然之理即与隂阳动静之道相合矣
　　朱子曰圣人太极之全体一动一静无适而非中正仁义之极盖太极动而为中与仁静而为正与义即太极之全体也
　　循理即率性也自一身之耳目口鼻手足百体各顺其则以至人伦庻事各得其宜皆循理也
　　知化则善述其事化者天地之化一过而无迹如隂阳之变化是也知隂阳之变化则凡率性而行见诸事为之间者无非天地之事犹孝子之善述其事也穷神则善继其志神者妙而不测如天命之神明是也有以穷之则吾性之全体无非天地之志亦犹孝子之善继其志也化以气言故曰知化则善述其事志以理言故曰穷神则善继其志谓之知犹知化育之知黙与之契非但闻见之知也谓之穷则洞见天地之心犹易所谓通神明之徳心与之相合无一毫之间也知天地隂阳五行变化之道体之吾身而有动静五常之道则所行者无非天地之事矣通天地元亨利贞神明之徳体之吾心而有健顺五常之性则所存者无非天地之心矣然神者天地之本化者天地之用必穷神而后知化也知天地之变化而行事循乎天理皆知化而善述其事也知天道之本原而存心纯乎天理即穷神善继其志也剥上九硕果不食言阳有复生之理夬上六不言隂有复生之理十月纯坤而初六之中阳已生至十一月冬至成一阳爻为复圣人则言复亨四月纯干而初九之中隂已生至夏至成一隂爻而为姤圣人则有羸豕踯躅之戒圣人扶阳抑隂而赞天地之化育者可见矣致中是穷神继志之意致和是知化述事之意
　　剥穷于上而阳生于下夬决于上而隂生于下以此见阳固未尝有息而隂亦未尝可絶隂阳消息相因之理微矣
　　仁义礼知道也道出于天之元亨利贞故曰道之大原出于天
　　天人一理也天有不能为人所为者人有不能为天所为者此其分殊也
　　太极者性理之尊号道为太极理为太极性为太极心为太极其实一也
　　不可于中正仁义之外求太极
　　上天之载无声无臭至矣举中庸之义而约言之是无极太极之理中庸言之备矣道是自然之理不待尽己推己而后然未至于自然之理诚能尽己之忠推己之恕则至自然之理为不逺也
　　天命之性太极之理也
　　天之昼夜隂阳人之语黙动静皆与道为体运行而不息也
　　仁即道也能以爱己之心爱人则尽仁道也
　　明道作字甚敬曰非欲字好只此是学推之凡事皆然河图木火土金水即人心所具肝心脾肺肾之形仁义礼知信之徳是人心上自有一河图也
　　河图之数五行一隂阳也隂阳一太极也太极本无极也
　　万化之本原中也一心之妙用和也圣人之能事致中和天地位万物育也学问之极功言复圣之事也天下之本在国国之本在家家之本在身身之本在心心正身修家齐国治天下平王道不过如此
　　此理在天未赋于人物谓之善己赋于人物谓之性故朱子太极图解曰其动也诚之通也继之者善万物之所资以始也其静也诚之复也成之者性万物各正其性命也孟子言性善指理之在人心者而言易言继之者善指理之在造化者而言其实一也
　　时中即性之发而为情中乎节者便是性即未发之中也
　　太极既无声无臭而又可图之乎当黙识于图之表勿忘最是学者日用切要工夫人所以心与理背驰者正缘忘于所有事耳诚能时时刻刻不忘于操存省察等事即心常存而天理不忘矣
　　万物惟其同一气故皆同一理
　　一气一理浑然无间万物各得一气一理分之则殊合之则一
　　圣人定之以中正仁义而主静主静即中庸立天下之大本也
　　三纲五常为万事之本纲常立而万事举唐虞三代治天下之道不外乎此
　　中是道理得其恰好处
　　太极即易书诗春秋礼记四书所言性天道之理非性天道之外别有太极也
　　守约是守此心性之理施博是推此心性之理
　　诚者自成也天命之性也而道自道也率性之道也己欲立而立人己欲达而达人仁者之事小人反是诚是性之真实无妄非性之外别有诚也聪明睿知生知之资而具仁义礼知之徳即性之之圣人也
　　万物并育道并行大徳敦化太极之体也不害不悖小徳川流太极之用也
　　天道流行而赋于万物其流行者即继之者善也赋于万物者即成之者性也
　　浑然性理无方所无内外非知道者孰能识之
　　性命合一即学贯天人矣
　　天人之理同条而共贯者也
　　格物致知到豁然贯通处即所谓天下无性外之物而性无不在也
　　天地万物分虽殊而理则一所以可格而致其知中者天地万物所全具之理和者天下古今所共由之道只中和二字包括无穷之理其要只在心
　　大哉乾元万物资始至哉坤元万物资生始者气之始生者形之始万物资乾元为气之始即资坤元为形之始是则坤元之气即乾元之气坤无所作为惟顺承天施而已
　　朱子曰道者天理之自然中而已矣是则中者其道理之总名与
　　朱子曰知其性分之所固有职分之所当为而各俛焉以尽其力千古圣贤之学只是学于此而已舍此皆是俗学
　　读易谨察象占二字斯得易之本义
　　荀卿之托身黄歇扬雄之失节莽贼
　　子曰邦有道危言危行邦无道危行言孙其知几乎一本万殊万殊一本于太极图见之
　　一贯即中和之义
　　程子言忠恕所以明圣道之体用
　　一贯之妙于太极图见之
　　直书其事其义自见此实春秋之本义
　　顔子几于无我观曽子之言可见
　　即至着之象显至防之理无物不然
　　程子曰复其见天地之心一言以蔽之天地以生物为心朱子论仁本于此
　　咸其辅颊舌艮其辅言有序悔亡发言之得失可见天地自然之易所见皆是
　　天地隂阳昼夜四时人物男女万物始终皆真易充满六合贯彻乎古今也
