<!-- { "loadSidebar": true } -->
　　道不离人人懵然无知觉者气质拘之物欲蔽之也人之善端亦时有发见者但私欲盛随复汩之耳
　　朱子曰董遇云读书千遍其义可见又曰思之思之又重思之思之不通神将教之非思之力也精神之极也非妄语也此言读书熟思之精自有通悟时也杨山曰人性上不可添一物以是见山之识极髙朱子曰太极之有动静是天命之流行也所谓一隂一阳之谓道诚者圣人之本物之终始而命之道也其动也诚之通也继之者善万物之所资以始也其静也诚之复也成之者性万物各正其性命也是则太极也天命也道也诚也善也性也一理也
　　天下之理再无加于性分之外者
　　孟子言性善于道之大本大原见之至明矣故其一言一理皆自此出荀扬诸子不明道之本原虽多言愈支矣
　　圣人之言性与天道虽曰不可得而闻然与诸弟子言仁义孝弟忠信天命仁圣之类与凡不言之教何莫非性与天道之妙哉
　　孔子曰若圣与仁则吾岂敢抑为之不厌诲人不倦则可谓云尔已矣读论语者湏要见何者是圣人之为圣与仁不厌处何者是圣人以仁与圣诲人不倦处问自其本以之末则一理之实而万物分之以为体故万物各具一太极如此说则太极有分裂乎朱子曰本只是一太极而万物各有禀受又各自全一太极尔如月在天只一而已及散在江湖则处处皆见不可谓月分也又问理性命章如何下分字曰不是割成片去只如月映万川相似以朱子之言观之太极浑然一理其大无外其小无内人物虽各得一理似乎分矣合而言之又浑是一理实未尝分也正如天地间总是一月光万川虽各得一月光又总是一月光也太极不可分于是可见矣
　　大学传言圣人之止虽有仁敬孝慈信之分其实皆以敬为主故曰无不敬而安所止也
　　为善之心当念念不忘不可有须防之间也
　　人心能止则笃实辉光故易于大畜言之周子言防字亦自易知防其神乎之语来天体无穷程子言之备矣维天之命于穆不已自一刻一时一昼一夜一月一嵗积累至千万嵗无非一隂一阳之谓道循环而无穷此维天之命于穆不已也盖命即元亨利贞之命道之谓也善最大以性无不在也
　　天理本善故人性无不善故程子曰性即理也
　　或在阳或在隂故神无方或为阳或为隂故易无体神不离乎隂阳亦未尝倚于隂阳也
　　四皓定惠帝之位先儒多称留侯之谋而朱子纲目不大书其事惟附注于髙帝还宫之下必有深意楚辞鸿鹄歌有朱子集注议论当以为正
　　读史最有益古人多有明见于事防之先者如事之成败人之贤否皆预言于前而具应于后此等殊开人智识
　　朱子曰易若靠定象去防便滋味长若只恁悬空看也无甚意思本义多是靠定象看
　　中夜思千古圣人之心惟是诚而已
　　进学之本惟在忠信圣贤言之详矣
　　孔子视其所以一章亦可反观己之为善为恶所由所安之实
　　大学经传一明徳贯之明明徳者明徳明于己新民者明徳明于人止至善者人已之明徳各造其极格物致知穷尽此明徳之理也诚意者实其明徳于心之所发也正心脩身全此明徳于身心也齐家治国平天下者明徳明于家国天下也
　　元亨利贞之命充塞天地流行古今无一毫之空隙无一息之间断即维天之命于穆不已也
　　五行之外无隂阳隂阳之外无太极太极之外无性与天道精粗本末浑然一致也仁义礼智天理也乐天即循天理而乐也识太极则识圣人矣
　　宴好之私不形于动静情欲之感无介于威仪盛徳之至也
　　易不出乎隂阳之理故太极图可以包之元始统天仁道统人
　　朱子曰道之体用不外乎隂阳而其所以然者则未尝倚于隂阳也是则道即不测之神与
　　尧之命官厯象授时以闰月定四时之类皆范围天地之化而不过曲成万物而不遗也欤
　　昼动夜静而太极不离乎动静故曰太极本然之妙也动静所乘之机也天位乎上为阳地位乎下为隂而太极不离乎隂阳故曰隂阳形而下之器也太极形而上之道也
　　太极说不过中庸之理耳通书曰诚者圣人之本诚太极也即中庸喜怒哀乐未发之中也其曰大哉乾元万物资始诚之源也即中庸天命之本然也其曰乾道变化各正性命诚斯立焉即中庸天命流行赋于人物之性也其曰诚者五常之本又即未发之中也其曰动而和曰道即和之逹道也
　　周子无极而太极指性命之全体而言张子西铭理一分殊指仁义而言西铭示人以求仁之体专言之仁也于太极图中正仁义亦无不包矣
　　太极图言一理二气五行化生万物西铭言乾坤为万物之父母则一理二气五行化生万物在其中矣惇五典庸五礼彰五服用五刑治天下之大本大法不出于是
　　千古圣贤教人之法只欲人复其性而已圣人千言万语虽有精粗本末不同皆说从性上来学者黙识而旁通之
　　天人之理性命而已
　　学只学天理人伦
　　西铭大防欲人克己为仁
　　显也用也即道之费也防也体也即道之隠也体用一源显防无间
　　太极图说程子之后惟朱子知之宜程子不以语人也太极图说朱子解知者鲜矣
　　天地万事万物各有自然之条理人之处事惟顺其条理而行斯无难处之事矣
　　致知格物是于事物求至极之理
　　理不外事惟于事上求其理理既明即以此理处此事斯得其当矣
　　中庸或问曰格物之功正在即事即物而各求其理天之神道而四时不忒元亨利贞是也圣人以神道设教而天下服仁义礼智是也神明之徳在天为元亨利贞在人为仁义礼智
　　中庸序曰恍然似有得其要领所谓要领天命之性也一书之理不外是
　　论语虽不明言性善凡言仁义孝弟道徳天命之类无非性善也
　　人之寂然不动时隂也而理具焉感而遂通时阳也而理亦具焉或隂或阳而理无不在此在人隂阳不测之神也
　　论语凡告门弟子问仁一贯求仁得仁礼义善性之类皆天理也天理即性善也
　　圣人虽罕言命而论语所言者无非命之理虽罕言仁而所言者无非仁之道盖命即元亨利贞赋于人仁义礼智之性圣人一言一事岂有出于性命之外者学者黙而识之可也
　　静而敬以涵养喜怒哀乐未发之中动而敬以省察喜怒哀乐中节之和此为学之切要也
　　关雎之诗即中和之理
　　动以天天即仁义礼智之天理也
　　论语言仁大学言明徳中庸言天命之性孟子言仁义一理也
　　动静无端隂阳无始于贞元之间见之
　　一以贯之只是性情
　　圣人教人百行万善性以贯之
　　豁然贯通者性而已
　　日省已过之不暇何暇责人之过
　　恕字用之不尽
　　道无声臭取之不竭用之无穷
　　朱子太极西铭解至矣尽矣
　　贞元动静人心动静一也
　　朱子言顔子触处洞然自有条理条理即性情之条理大本逹道也
　　性命之理散见于圣贤之书天地之间反之吾心至精至宻之地而不可见也
　　始终条理性命体用是也
　　圣人荅门弟子问仁虽因人变化不同其致一也造化无一息之间人之存心亦当无一息之间
　　学者一日之间心在义理上之时少在闲事上之时多所以于义理生而于闲事熟诚能移在闲事上之心常在义理上念念不忘则天理熟矣
　　孟子言仁亦在乎熟之而已譬之饮食熟则消融而有益生则非徒无益又将有害焉此为仁贵乎熟也程子曰人只有个天理不能存更做甚人盖天理即仁义礼智也四者一有失焉则非人矣
　　思万端外事皆无益惟思天理则日进高明
　　诚为中庸之枢纽即此性之实也非性之外别有一物为诚
　　博学详说反说到至约之处则无声无臭矣
　　道心即仁义礼智之心性是也
　　尽性者圣人复性者贤人至于圣人圣人相传之道不过于此
　　尧舜禹汤文武之道非得孔子后世莫知所尊周程张子之道非得朱子后世莫知所统孔子之后有大功于道学者朱子也古圣人之道四书之理湮晦千五百年至程朱始明
　　知至处即性之一源
　　性者万物之一源无方所无形象
　　费隠即逹道大本
　　不迁怒工夫甚难惟尝用力者知之然亦不可不勉孔子曰君子之道四丘未能一焉圣不自圣者如此复之有益于人大矣虽顔子亦由于不逺复
　　小学以事教人理在其中精粗本末无二致也
　　践履尽小学之事则天理烂熟虽大而化之之圣恐亦不外是
　　天地万物昼夜寒暑弥满六合流行古今皆易也易曰知崇礼卑知崇如博文礼卑如约礼日夜省察身心思虑动作之过恶改之体认身心性情固有之天理存之改过存善昼夜循环用功庶防恶去而善存读西铭笔録
　　朱子解西铭天地之帅吾其性曰干健坤顺此天地之志为气之帅而人物之所得以为性者也盖乾坤之健顺即元亨利贞之徳赋于人物为仁义礼智之性也人物皆同此性民曰同胞以能推明乎此性也物吾与也以不能推明乎此性也大君宗子大臣家相高年长长孤弱防防圣人贤者以至兄弟无告凡天下之人皆天地之子而同此性也惟圣人能全其性与天地合徳也贤者能不失其性而秀出于等夷也于时保之保此性也乐且不忧乐天即乐此性也违曰悖徳害仁曰贼济恶者不才皆逆此性戕此性稔恶而沦灭此性者也践形惟肖者能充形色之性而克肖乎乾坤父母者也知化善述其事者知隂阳变化之道而所行者皆天地之事即此性见于日用事为之间者也穷神善继其志者通天地元亨利贞神明之徳而所存者皆天地之心即此性蕴于寂然不动者也不愧屋漏为无忝存此性于幽隠之中无忝于乾坤父母也存心养性为匪懈存其心养其性不怠于事天者也遏人欲而恶防酒又所以顾天之养而存此性也育英才而永锡类乃所以广万物之一原而推此性也不弛劳而尽底豫之恭非存此性以事天乎无所逃而待烹非尽此性以顺天乎体其受而全归者全归乎此性而已顺乎天而惟命是从者不咈乎此性而已或富贵而厚吾生吾惟尽其性而不敢骄或贫贱而玉吾成吾惟顺其性而不敢怨以至存则存吾性以事天没则全吾性以乐天此性之一字皆自天地之帅吾其性之性来西铭始终之意因事亲之诚以明事天之道惟在吾养性而已先儒以理一分殊明此篇之大防然理一所以为仁分殊所以为义举仁义而言则性之全体在其中矣窃以性之一字贯之如此未知是否以俟正于后之君子薛瑄识
　　观顔子所好何学论顔子全在性情上用功夫
　　程子曰西铭乃原道之宗祖盖原道但言率性之道西铭言道所从出即天命之性也
　　亲亲而仁民仁民而爱物皆仁也于亲曰亲于民曰仁于物曰爱仁之始各得其宜者义也此仁之理一贯乎分殊之中义之分殊不在理一之外也
　　道学相传非有物以相授也盖性者万物之一原而天下古今公共之理即所谓道也但先觉能明是道行是道得其人而有以觉之使之明是道行是道则道得其传无其人则道失其传矣
　　天地之塞吾其体天地之帅吾其性此可见人与天地万物为一体
　　朱子本义卜筮外亦多本程传
　　至诚无息即维天之命于穆不已在圣人则纯亦不已举目见天地万物之理皆活泼泼地何止鸢飞鱼跃理者何即天命之性是也所谓洞见道体者恐不过如此一性贯乎中庸上天之载无声无臭至矣君子笃恭而天下平即首章致中和天地位万物育之意
