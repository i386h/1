<!-- { "loadSidebar": true } -->
　　发明大易象数之原始于卲子继之者朱子也
　　作易本原不过夫子易有太极是生两仪两仪生四象四象生八卦数语但诸儒不之察独卲子朱子能发明之
　　河圗虚其中者太极也竒数二十偶数二十者两仪也一六二七三八四九者四象也四实四空者八卦也夫子易有太极是生两仪两仪生四象四象生八卦之言盖本于此
　　朱子论易象数皆本于大传
　　啓防见作易之原与卜筮之本义
　　圣人方静之时正也义也寂也太极之体以立方动之时中也仁也感也太极之用以行此圣人之一动一静无非妙道精义之发有不待言而著者
　　学易只在语黙动静之间须时时学之
　　圣人方静之时百体收敛一心湛然而万理咸具及其动也随感而应动容周旋中礼耳目有聪明之理手足有恭重之理以至人伦之间各有仁义礼智信之理夫岂待言而后着哉
　　天虽不言而元亨利贞循环无端运而为春夏秋冬之序发而为温热凉寒之气万物生长遂成各正性命夫岂待言而后显哉
　　圣人发无言之教以示学者当求圣人之道于一身动静应事接物之间不可专求圣人之道于言语文字之际也
　　学须切问近思方可见道不逺人
　　易不外动静
　　人之一动一静而太极无不在焉太极者本然之妙也动静者所乘之机也隂阳动静亦如此
　　朱子论喜怒未发之中曰盖当至静之时但有能知觉者而未有所知觉也故以为静中有物则可而便以为才思即是已发为此则未可以为坤卦纯隂而不能无阳则可而便以复之一阳已动为此则未可也
　　朱子曰程子言才思即是已发能发明子思言外之意盖言不待喜怒之发但有所思即是已发此意已极精微説到未发界至十分尽头不可以有加矣
　　庖丁解牛人处常变之道备焉
　　夬之上六不言隂有复生之理独于剥之上九言阳有复生之理圣人扶阳抑隂之意也
　　庖丁解牛顺其自然之理而行之如技经肯綮之未尝逆理则大軱矣
　　庖丁解牛只是顺理
　　谢氏曰明道先生善言诗未尝章解句释但优游翫味吟哦上下便使人有得处又曰明道先生谈诗并不曽下一字训诂只转却一两字防掇念过便教人省悟窃观朱子诗传只转一两字防掇念过盖得明道谈诗意也
　　孔子教人不语以未至者
　　朱子文集有未为定说者如尽心知性一段与孟子尽心知性集注不同当以集注为定说
　　道体至中庸发明显著矣
　　复之卦辞言造化之复爻辞言人心之复
　　知时识势学易之大方也
　　朱子与皇甫文仲帖曰本义义理不能出程传但节得差简畧耳
　　朱子曰感是事来感我通是自家受他感处之义外圣贤之学便是异端机权世俗之学
　　许鲁斋曰吾道大公至正以天下公道大义行之故其法度森然明以示人窃谓异端正与吾道相反
　　朱子曰孔子只説义之和为利不去利上求利只义之和处便是利又曰义者得宜之谓处物得其宜不逆万物即所谓利
　　程子曰敬义夹持直上达天徳自此为学之要也张旭见担夫与公主争道及公孙大娘舞劒而草书进乃心尝思念至此而感发程子曰须是思方有感悟处若不思怎生得如此然可惜张旭留心于书若移此思道何所不至此即无忘之意
　　师初六爻辞曰师出以律不臧凶象曰师出以律失律凶也失律即不臧也
　　君子行有不得皆反诸己而无责人之心
　　鸢飞鱼跃是道理无一毫之空缺处逝者如斯不舍昼夜是道理无一息间断处
　　张子曰无天下国家皆非之理学至于不责人其徳进矣
　　春夏之阳木火之气也秋冬之隂金水之气也此五行隂阳无余欠也
　　隂阳不在五行外太极不在隂阳外
　　公孙支言夷吾忌克忌猜疑克好胜二者人之大病也不可不去
　　知至至之上至字是至处下至字是到那至处知终是终处终之是终而不去
　　夫刚立之称见比卦传
　　自古作史者茍非大公至正之人爱憎取舍之间失其实者多矣孟子曰尽信书不如无书庄周曰儒者伪辞刘靖修诗曰纪録纷纷已失真语言轻重在词臣若将字字求心术恐有无边受屈人数子之言曲尽作史之弊
　　蠧生木中枝叶从之颠仆诗曰颠沛之揭枝叶未有害本实先拨故王者以治内为本内不治而末虽安不足恃也汉元成哀平之世可见矣
　　列子曰运转不已天地宻移畴觉之哉是天地之化无一息之间如人之自少而老物之自盛而衰无须臾之不变但人自不察耳
　　无卜筮而知吉凶最宜详翫人所为顺理即所谓惠迪吉又何必卜筮而知吉乎人所为悖理即所谓从逆凶又何必卜筮而后知凶乎
　　无行所悔最为难事
　　雷撃而为雷斧星陨而为石是皆气结而成者以是知土石之类皆天地之初气凝结而成但刚为阳柔为隂耳
　　五行固有隂阳就水木火金土上又各有隂阳如水隂也其质属隂其气属阳之类











　　读书録卷十一
<子部,儒家类,读书录>
　　钦定四库全书
　　读书续録卷一　　　　　　明　薛瑄　撰往年因读张子心中有所开即便劄记不思则还塞之矣之言遂于读书心中有所开时随即劄记有一条一二句者有一条三五句者有一条数十句者积二十余年乃成一集名曰读书録盖以备不思还塞如张子所云者近年又于读书时日记所得者积久复成一集名曰读书续録但有即録不觉重复者多欲皆删去而意谓既亦以备不思还塞则辞虽重复亦可为屡省之助云河东薛瑄谨识
　　干知大始坤作成物造化生物皆干为之主而坤则无所为惟顺承天施而已
　　造化人事皆以静为主造化非专一翕聚则不能直遂发散人心非寂然不动则何以酬酢天下万事哉天地常久之道元亨利贞而已天下常久之理仁义礼知而已
　　天地万物皆自微以至着张子曰其来也几微易简其究也广大坚固
　　乾元是气之统体无所不包故曰统天
　　只于鼻息之间可见屈伸相感之理吸之极为屈感得呼来为伸呼之极为伸又感得吸来为屈吸又感呼呼又感吸呼吸屈伸相感无端与昼夜寒暑相感屈伸同一理也
　　朱子太极图解曰太极者本然之妙也动静者所乘之机也此易之变易流行者也又曰太极形而上之道也隂阳形而下之器也此易之交易对待也朱子所谓易有两义者如此
　　凡人动为震静为艮健为干顺为坤与夫入为巽説为兑之类皆易之用故易之于人也周徧而无穷民之于易也随取而各足
　　圣人作易因隂阳之实体为卦爻之法象是则卦爻之法象无非模写天地隂阳之实体而已
　　卦爻未画时至虚至静之中而卦爻之理已具及卦爻既画而天地万物之理皆具于卦爻之中故曰易与天地凖故能弥纶天地之道
　　卦爻分明是天生的圣人不过因其自然者画出太极性也隂阳气也论太极而不言隂阳则徒知太极为至善之性而不知气有昏明清浊之殊故曰论性不论气不备论隂阳而不言太极则徒知隂阳之气有昏明清浊之异而不知太极为至善之性故曰论气不论性不明虽然太极即在隂阳之中隂阳不在太极之外理气浑然而无间若截理气为二则非矣
　　静闻鸟鸣风韵以至万响皆至理寓焉
　　泛观天地万物之有形者何往而非是道之所寓程子所谓显微无间者当黙防之
　　礼曰君子不尽人之懽不竭人之忠所以全交也此言有易道存焉
　　子在川上曰逝者如斯夫不舎昼夜是就水言道之往者过来者续无一息之停也所谓道体正在水上水尤易见道体故发以示人
　　邵子诗酒味方淡太音声正希乃形容阳稚之意元者善之长也即亨利贞无非善矣
　　仁道至大是万物皆仁也看来天地之道只一元字都括尽人道只一仁字括尽
　　朱子论无极而太极所以动而阳静而隂之本体也动静无时不然而太极无时不在
　　太极即是中正仁义非四者之外又有太极也
　　太极之有动静即天命之流行也天命即元亨利贞也中庸章句序继天立极继字是从易继之者善字来盖天理流注到圣人身上圣人以身立极于天下故谓之继天立极
　　艮其背不获其身行其庭不见其人无咎窃意艮其背一句是统説艮止也惟止得其止故静则不有其身动则行其庭不见其人故彖传曰艮其止止其所也上下敌应不相与也是以不获其身行其庭不见其人无咎也可见艮其背一句是纲下靣却分作两支説艮其背是止之本下靣两支是止之效
　　朱子曰忠者诚有是心而不自欺也恕者推待己之心以及人也推其诚心以及人则其所以爱人之道不逺于我而得之矣此忠恕违道不逺也
　　忠恕违道不逺道即其不逺人者率性而已
　　孟子曰强恕而行求仁莫近焉故忠恕违道不逺所为悖理悔吝之应如响故曰从逆凶
　　四阳在内二隂在外为大过四隂在外二阳在内为小过
　　得意忘言乃知读书不可滞于言辞之间当防于言辞之表
　　言所以述理不述理之言其可尚乎
　　天地之徳只是元圣人之徳只是仁元于四徳无不统仁于万物无不该
　　理学不明无往而不陷溺于异学
　　心术不正即事事不正
　　理明心正即所见所行皆出于正
　　听人之言即知其人之邪正所谓知言知人也
　　春秋书楚子入陈纳公孙宁仪行父左氏曰书有礼也夫二人皆淫乱之贼陷君于恶楚不能讨其罪而戮之复纳于陈谓之有礼可乎左氏学识之浅深可见矣程子曰知义之为用而不外焉可与语道矣盖道即仁而义即仁之用得其宜处非仁之外又有义也故程子云然
　　非知周万物者不能辨天下之惑
　　河图之数木火土金水春夏秋冬元亨利贞在人肝心脾肺肾仁义礼知信万理咸备
　　文王后天图离南坎北震东兑西正河图火水木金之位也
　　河图之数一隂一阳一竒一偶以两其五行五行木火阳金水隂就五行观之一行又各具一隂一阳如天一生水地六成之一为阳而六为隂地二生火天七成之二为隂而七为阳之类又如木之甲乙火之丙丁之类皆一行各具一隂阳也
　　四夷来王本于无怠无荒乃知人君一心之敬虽微而逺人归往之效甚大
　　圣人笃恭而天下平二帝三王之治皆原于此
　　邵子所谓画前有易者即朱子所谓已定之形已成之势则固已具于浑然之中而不容毫发作为于其间也画前之易即冲漠无朕之中万象森然已具也
　　涵养吾一一即主敬也
　　致中致和为难涵养不可不深省察不可不密
　　体用一原显微无间黙而观之
　　凡事分所当为不可有一毫矜伐之意
　　伊傅周召王佐事业大矣自其心观之则若浮云之漠然无所动其心
　　天之道公而已圣人法天为治一出于天道之公此王道之所以为大也
　　程子曰谓之变则坚者腐存者亡轮回之説何其诞邪必首出庶物而后万国咸宁也
　　四时行百物生莫非天理发见流行之实所谓天理即元亨利贞是也圣人一动一静莫非妙道精义之着所谓妙道精义即仁义礼知是也在天为天理在圣人为妙道精义其理一也
　　天理发见流行于四时行百物生不待言而可见妙道精义着见于圣人之一动一静又岂待言而后显哉须要实见得天理发见流行与妙道精义之实处一一体认得分明乃可见道
