<!-- { "loadSidebar": true } -->
　　今天地之始即前天地之终其终也虽天地混合为一而气则未尝有息但翕寂之余犹四时之贞乃静之极耳至静之中而动之端已萌即所谓太极动而生阳也动极而静静而生隂静极复动一动一静互为其根分隂分阳两仪立焉原夫前天地之终静而太极已具今天地之始动而太极已行是则太极或在静中或在动中虽不杂乎气亦不离乎气也若以太极在气先则是气有断絶而太极别为一悬空之物而能生夫气矣是岂动静无端隂阳无始之谓乎以是知前天地之终今天地之始气虽有动静之殊实未尝有一息之断絶而太极乃所以主宰流行乎其中也
　　无极而太极乃周子指出隂阳中之理以示人实未尝离乎隂阳也若误认隂阳别有一物为太极则非矣造化人事虽万变不齐而理则一定也
　　泰之九三当盛之极而衰之端兆焉可不慎欤
　　否泰相因无一息之停盛衰之理微矣
　　无我则内外合而与天为一矣
　　或言未有天地之先毕竟先有此理有此理便有此气窃谓理气不可分先后葢未有天地之先天地之形虽未成而所以为天地之气则浑浑乎未尝间断止息而理涵乎气之中也及动而生阳而天始分则理乗是气之动而具于天之中静而生隂而地始分则理乘是气之静而具于地之中分天分地而理无不在一动一静而理无不存以至化生万物万物生生而变化无穷理气二者葢无须臾之相离也又安可分孰先孰后哉孔子曰易有太极其此之谓与
　　程子曰老子窃弄阖辟者也葢造化之翕聚所以为发散发散所以为翕聚老子将欲取之必固与之将欲翕之必固张之是所谓窃弄阖辟者也
　　用力于词章之学者其心荒而劳用力于性情之学者其心泰然而乐
　　涵养之深翫索之久涣然氷释怡然顺理矣
　　无极而太极本然之性也太极动而生阳动极而静静极生隂二五流行化生万物者气质之性也
　　圣贤千言万语只是明此理
　　程子曰善固性也恶亦不可不谓之性也性一而已矣气质清粹而无所蔽则皆以仁义礼智之性发而为恻隠羞恶辞让是非之情所谓善固性也气质浊杂而有所蔽则仁流为耽溺义流为残忍礼流为矫伪智流为谲诈所谓恶亦不可不谓之性也
　　天理本一也由隂阳之运参差而不齐人性本一也由人心之感而善恶有异
　　程子曰有主则中虚虚谓心中无物也又曰有主则中实实谓有理也
　　河图乃万数万理万象万化之源
　　水隂也生于阳火阳也生于隂见隂阳有互根之义画前之易即太极也所谓冲漠无朕之中而万象森然已具也
　　太极之中无所不有所谓画前之易也
　　开卷即有与圣贤不相似处可不勉乎
　　若实见得虽生死犹不可异况取舍之间乎
　　一阳在上下五隂之间张子所谓隂在外阳在内而不得出则奋击而为雷霆观豫卦之象亦可见矣
　　观太极生两仪四象八卦则物之一本可知矣
　　懈意一生即为自弃
　　春日和气薫心有恻然之意
　　一花即具元亨利贞之理花始萼而未开者元也开而盛者亨也盛而就实者利也实已成熟者贞也成熟可种而复生又为贞下之元矣生理循环葢未尝毫髪止息间断人恻然慈良之心即天地蔼然生物之心
　　汉光武不任三公而事归防阁势然也
　　继之者善其理一成之者性其分殊
　　理气在天地为公共之物一丽于形则万殊矣
　　古者宰相窃柄显而犹可攻惟近习窃柄如恭显辈则深而难去所谓城狐社鼠是也
　　天地万物形体皆虚而理则实
　　薫然慈良恻怛之心与温然春阳之气为一
　　为人不能尽人道为官不能尽官道是吾所忧也徳行道艺皆不如古人岂可不自勉
　　生之理仁也
　　活泼泼地仁之发也
　　礼者天理之节文孔子谓克己复礼为仁何也葢仁即天理也人欲炽则天理不行必克去己私事事皆复于礼则天理流行而为仁矣
　　余思仁数日未得其説忽于恻然隠恤慈良之端似可即用以窥体有一毫忮害之心即非仁矣
　　一气流行一夲也着物则各形各色而分殊矣
　　敬天当自敬吾心始不能敬其心而谓能敬天者妄也天包地外水在地中地中之水即天所生也
　　山泽通气地中之气为地中之水也山川出云地中之气为天上之也地中之水天上之统一气之流行欝蒸耳非有二也
　　人知水生于地中而不知乃天所生也盖天包地外地处天中地外之天气无时止息而郁积流通于地中故能生水而不穷也
　　大丈夫心事当如青天白日使人得而见之可也春秋时辞命犹有言礼义者乃先王之泽未泯也至战国縦横之徒唯言利害而不及礼义先王之泽尽矣民心至柔真有不可强者惟顺其心而道之则无不从矣
　　自古未有逆民心而得天下者幸而得之亦不过数传耳
　　欲以虚假之善盖真实之恶人其可欺天其可欺乎隂多而阳少小人多而君子少鹰隼多而凤凰少豺虎多而麒麟少荆棘多而芝兰少碔砆多而良玉少其理一也
　　夬九三壮于頄有凶独行遇若濡有愠无咎决小人之道怒见于面必有凶惟从容和柔以决之则无咎单襄公曰君子不自称也非以让也恶盖其人也夫人性凌下者不可盖也求盖其人抑下滋甚故圣人贵让此乃名言
　　单襄公曰君子目以定体足以从之是以观容而知其心矣目以处义足以歩目今晋侯视逺而足髙目不在体而足不歩目其心必异矣目体不相从何以能乆此亦名言
　　川流不息之意余于先天圗见之
　　一阳复而为之喜一隂生而为之戒圣人扶阳抑隂之意至矣
　　观复姤则知君子小人盛衰之理矣
　　心诚色温气和辞婉必能动人
　　虚心接人则于人无忤自满者反是
　　人有负才能而见于辞貌者其小也可知矣
　　天赋人以才徳本无不备才徳全始称为人之名初无一毫加于本分之外乃知自矜自伐者皆妄也
　　人知天下事皆分内事则不以功能夸人矣
　　读夬九三之辞而知决小人之道读九五之辞而知克己私之功
　　天无不包地无不载君子法之
　　人须有容乃大古谓山薮藏疾川泽纳汚瑾瑜揜瑕有容之谓也
　　觉人诈而不形于言有余味
　　戒太察太察则无含之气象
　　经曰有容徳乃大有忍乃济者宜深体之
　　行有不得皆当反求诸已
　　不愧于天不愧于人不愧于心斯近道矣不愧于心其本乎
　　君子之志固非常人所识也
　　少陵诗曰水流心不竞云在意俱迟从容自在可以形容有道者之气象
　　少陵诗寂寂春将晚欣欣物自私可以形容物各付物之气象江山如有待花栁自无私唐诗皆不及此气象天阳也其气浑然无间故其数竒一以象之地隂也其形中虚而开故其数偶一以象之
　　立天之道曰隂与阳立地之道曰柔与刚立人之道曰仁与义隂阳以气言刚柔以质言仁义以徳言三才分殊而理一也
　　欲动情胜气一之动志也
　　系恋之私恩畜臣妾吉此待小人女子之道也
　　待左右当严而惠
　　孟子一暴十寒之喻皆格心之学
　　孟子告君皆先正其心
　　宋道学诸君子有功于天下万世不可胜言如性之一字自孟子以后荀扬以来或以为恶或以为善恶混议论纷然不决天下学者莫知所从至于程子性即理也之言出然后知性本善而无恶张子气质之论明然后知性有不善者乃气质之性非本然之性也由是性之一字大明于世而无复异议者其功大矣自孟子之后汉唐以及五代之间异端与吾道争为长雄至有读圣人之书防圣人之门以儒自名者犹匍匐而归之况其余乎独唐之韩子不顾侮笑力救其失而一齐众楚犹莫之能胜也至宋道学诸君子出直捣异端之巢穴而辩其毫厘似是之非由是邪正之分昭然若覩黒白虽未得悉絶其道无使并行然吾道既明如精金而不得淆以铅锡明珠而不得混以鱼目彼虽援引比附亦无自而入也是以庠序育才科举取士讲学命词粹然一出于尧舜禹汤文武周公孔子顔曽思孟之正絶口于异端之教是皆道学诸君子距邪闲正之功也呜呼盛哉
　　斯须省察不至则妄念发
　　有于一事心或不快遂于别事处置失宜此不敬之过也
　　天地万物浑是一团理气
　　人只为拘于形体自小若能不为形气所拘则内外合一而不胜其大矣
　　斯须心有不存则与道相要当常持此心而不失则见道不可离矣
　　或读书或处事或论人物必求其是处便是格物致知之功葢是者天理也非者人欲也得其是则天理见矣中夜以思只公之一字乃见克己之效验
　　人所以千病万病只为有己为有己故计较万端惟欲己富惟欲己贵惟欲己安惟欲己乐惟欲己生惟欲己夀而人之贫贱危苦死亡一切不恤由是生意不属天理灭絶虽曰有人之形其实与禽兽奚以异若能克去有己之病廓然大公富贵贫贱安乐生夀皆与人共之则生意贯彻彼此各得分愿而天理之盛有不可得而胜用者矣
　　万物万事各有分各安其分自然无事矣
　　已与人物本同一理一气而或不能公好恶于天下者蔽于有己之私也
　　凝定最有力
　　往时怒觉心动近觉随怒随休而心不为之动矣一息不可不涵养涵养只在坐作动静语黙之间轻当矫之以重急当矫之以缓褊当矫之以寛躁当矫之以静暴当矫之以和粗当矫之以细察其偏者而悉矫之乆则气质变矣
　　作事切须谨慎仔细最不可怠忽踈畧先儒谓前辈作事多周详后辈作事多阔畧余觉有阔畧之失宜谨之使民如承大祭然则为政临民岂可视民为愚且贱而加慢易之心哉
　　作官者虽愚夫愚妇皆当敬以临之不可忽也
　　余性偏于急且易怒因极力变化
　　心一操而羣邪退听一放而羣邪并兴
　　一念不谨即有偷惰之意所谓惟圣罔念作狂者岂虚语哉
　　为学最要务实知一理则行一理知一事则行一事自然理与事相安无虚应不切之患
　　操心一则义理昭著而不昧一则神气凝定而不浮养徳养身莫过于操心之一法也
　　许鲁斋诗曰万般补养皆为伪只有操心是要规惟心得而实践者乃知其言之有味
　　学者大患在行不着习不察故事理不能合一处事即求合理则行着习察矣
　　圣人立教明白恳切直欲天下万世之人皆入于圣贤之域
　　才收敛身心便是居敬才寻思义理便是穷理二者交资而不可缺一也
　　一于居敬而不穷理则有枯寂之病一于穷理而不居敬则有纷扰之患
　　居敬有力则穷理愈精穷理有得则居敬愈固
　　居敬以立本穷理以达用
　　造化翕寂专一则发育万物有力人心寜静専一则穷理作事有力
　　如存心端坐之时此居敬也或读书而思索义理或处事而求其当否即穷理也
　　初学时见居敬穷理为二事为学之久则见得居敬时敬以存此理穷理时敬以察此理虽若二事而实则一矣
　　尧典以钦之辞始益稷以钦之辞终则尧舜传心之要可知矣
　　天理流行赋予人物之机无须臾之止息兹所谓命也欤
　　好议论前辈得失乃初学之大病前軰诚有不可及者未可轻议也
　　在古人之后议古人之失则易处古人之位为古人之事则难
　　以纸上之言观往事率皆轻议古人处事之失设使身居其地吾见其错愕失措者多矣
