<!-- { "loadSidebar": true } -->
　　心常存即黙识道理无物不有无时不然心不存即茫无所识其所识者不过万物形体而已
　　理不外乎气惟心常存则能因气而识理性理无声无臭自非存心体认之久不能黙悟其妙也
　　道之大原出于天圣贤发明其理言各不同而理则一也
　　庖丁解牛而技经肯綮之未尝者只是处事顺理自无龃龉也
　　朱子曰中者不偏不倚无过不及之名庸者平常也盖不偏不倚解五性浑然未发之中无过不及解性发为情各中其节之和庸即性情未发已发皆平常之理非性情之外别有所谓庸也
　　周子通书诚上诚下等章皆与中庸相表里
　　性者万善之一源即无极而太极也
　　天命天道天理天性天徳一也
　　天地间可见者皆造化之迹其不可见者密也
　　太极图五行各一圏虽曰各一其性各一太极其实初无空缺处但自统体者分之各有一太极耳男女万物各有一太极亦如此
　　太极其大无外其小无内分而言之天地人虽各具一太极合而言之则统体一太极也
　　道无所不在故庄子有道在稊稗蝼蚁瓦砾之类之言程子言庄生形容道体之言亦有之此类是也
　　神字始见于书而详于易大传
　　陈北溪曰如鼻中呼吸是气那灵处便属魂视听是体那聪明处便是魄
　　太极上一圏是天地之性隂阳五行男女万物各一太极是气质之性然气质之性即天地之性随在气质中非有二也
　　程子曰在物为理处物为义体用之谓也如在父子有仁在君臣有义之类是在物之理也处之各得其宜所谓义也
　　隋文听独孤言以广易勇晋武听杨后言不易衷后来皆致乱妇言可畏如此
　　义理精则能辨是非定予夺故纲目非朱子不能作知觉运动之蠢然人与物同者人皆知之仁义礼知之粹然人与物异者知之者鲜矣
　　中庸言道皆率性之谓也
　　中庸不可能者以人不能得性情之正也私欲尽则性情得其正而中庸可能矣故日用求中庸之道者不外乎性情得其正也
　　人才动便有差只是妄动不妄动则不差矣
　　行之而不着习矣而不察学者之通患也程子曰古之学者专务养性情盖养性情即求中庸之道也
　　朱子曰五性之殊散为万事是万事皆一性性即太极也
　　太极动而生阳神之伸也静而生隂之屈也屈伸相感动静相因循环无端易之谓也
　　太极通书皆相表里
　　朱子曰聪明睿知神武而不杀者只是譬喻蓍虽未用而神灵之理具在犹武是杀人底事圣人却存此神武而不杀也又曰神武得其理而不假其物之谓又曰神武不杀之言只是譬喻谓圣人已具此理却不犯手朱子曰明道爱举圣人以此斋戒以神明其徳夫虽不是本文意思要之意思自好养性情便是为善便是学道
　　全体呈露是仁义礼知信之性妙用显行是恻隐羞恶辞让是非之情
　　全体呈露是大徳之敦化妙用显行是小徳之川流全体呈露是维天之命于穆不已妙用显行是乾道变化各正性命
　　交人而人不敬信者只当反求诸己
　　善莫大于取人之善
　　凡事皆当推功让能于人不可有一毫自徳自能之意性情之外无道
　　性者道之体情者道之用体用一源显微无间
　　朱子解剥太极图括尽周子图説至为精密
　　易只是隂阳刚柔仁义三极之道一太极也
　　仁之道大仁即天地之元也元于天之四徳无不统仁于人之四徳无不贯其大可知
　　朱子曰道之显者谓之文即所谓体用一源显微无间也
　　人之寐隂也阖也寤阳也辟也一寐一寤一隂一阳一阖一辟即所谓易有太极也物有本末不可分本末为二物道有体用不可分体用为二致
　　浑然天理而与物无间道器合一也
　　左氏孟献子曰礼身之干也敬身之基也此言犹有先王之遗教焉
　　刘子曰民受天地之中以生所谓命也中也命也即天命之性也
　　召诰敬徳之言不一而足则古大臣告君之本端在此矣
　　万物统体一太极理一也万物各具一太极分殊也举天下万物总而言之只是一理即理一也就天地万物分而言之各有一理即分殊也理一贯乎分殊之中分殊不在理一之外
　　诗曰永言配命自求多福朱子曰命天命也天命即元亨利贞也永言配命即已之仁义礼知之徳合乎天命则自然顺理而多福矣
　　君子行此四徳故曰乾元亨利贞圣人与天地合徳也晋伯宗每朝其妻必戒之曰盗憎主人民恶其上子好直言必及于难后伯宗果为三郤所害伯宗之妻有先见之明如此
　　仁为天之尊爵则礼义知信皆仁所统也惟深也故能通天下之志只是见理透彻学不明所见皆浅末之事修道之教正是圣人赞天地之化育
　　只循理凡事无不顺序

　　读书续録卷一
<子部,儒家类,读书录>
　　钦定四库全书
　　读书续録卷二　　　　　　明　薛瑄　撰
　　天下之大本中也所谓万化之本原也
　　洛诰以冲子孺子称成王皆不可晓周公虽元圣岂可以此称其君不可解
　　无逸书曰昔在殷王中宗严恭寅畏天命自度治民秪惧不敢荒宁此数言皆主敬而言治天下之本不外乎此
　　太极图水火木金土五圏虽曰各具一太极其实初无间隔浑然一理已具而五行各得其一天地万物皆如此
　　无逸书有天下者不可不斯须熟念而力行之也裕蛊往见吝从容治蛊而蛊益深
　　大臣行事当逺虑后来之患虽小事不可啓其端上卦茍止下卦巽顺而无为所以成蛊
　　为学只是学天理人伦外此便非学
　　亦有小廉曲谨而不能有为于事终无益
　　大化滔滔竟莫知所止
　　即太极图观之无极而太极者体用一源也隂阳五行男女万物者显防无间也葢无极而太极冲漠无朕而万象已具故曰体用一源也隂阳五行男女万物各具太极之理故曰显防无间也
　　即太极之理而言已具有隂阳五行男女万物之象故曰体用一源也即隂阳五行男女万物之象而言太极之理无所不在故曰显防无间也
　　即太极而言已具两仪四象八卦以至六十四卦三百八十四爻之象故曰体用一源也
　　即两仪四象八卦六十四卦三百八十四爻而言太极之理无往不在故曰显防无间
　　自理而言冲漠无朕而天地万物之象已具故曰体用一源自象而言即天地万物之着而冲漠无朕之理各在故曰显防无间
　　程子又曰冲漠无朕万象已具未应不是先已应不是后葢未应而已应之理具存故不是先已应而未应之理常在故不是后
　　万物统体一太极可见道之极大无外其小无内浑然无间断处
　　冲漠无朕而万象昭然已具葢才有理即有象初非悬空之理与象分而为二也
　　防者理也显者象也理不离象故曰一源象不外理故曰无间
　　易有太极是生两仪两仪生四象四象生八卦谓之生则一齐生就非有片时之间断也无极而太极太极动而生阳静而生隂以至阳变隂合而生水火木金土真精妙合气化生男女形化生万物窃意其初理为之主而一齐造化生就
　　性即理也千万世论性之根基朱子所以明程子之言也
　　太极理也隂阳气也理只在气中非气之外悬空有太极也朱子曰此无极而太极也所以动而阳静而隂之本体也然非有以离乎隂阳也即隂阳而指其本体不杂乎隂阳而为言耳
　　理与气一时俱有不可分先后若无气理定无止泊处即行事之公私而可知其人矣
　　体用一源理包乎象显防无间象不外乎理防隂重渊至于六隂盛长知几者当谨乎此
　　不能三年而缌小功之是察放饭流歠而问无齿决不能于大而谨于细也
　　但明其理而不求诸事则所明之理虚而无用但求诸事而不明其理则所求之事未必皆出于理之正必明其理而求诸事求诸事而明其理俾理在于事皆有的实事合乎理而不违戾斯理明事当而知行两得矣明理所以处事徒明其理而不能处事则所明之理为无用矣
　　事事物物皆有理就事物上明得理透彻斯可处事物各得其当矣
　　明理是格物致知事理明而后诚意正心修身齐家治国平天下之事可次第用力也
　　天下无性外之物万物统体一太极也而性无不在一物各具一太极也语大天下莫能载万物统体一太极也语小天下莫能破一物各具一太极也
　　自太极之体统贯乎隂阳五行男女之用所谓体用一源也即隂阳五行男女万物之用而各具夫太极之体所谓显防无间也
　　言贵乎时
　　杂念多杂言多能存乎道者鲜矣惟一念一言专在于道则乆乆自然
　　杂言多最害正理以其与道相忘也
　　不杂乱多言而心自存心存而于道其庻乎
　　天命云者实理之源性乃天命赋与人物之实体道即率性当然之实用教因性道体用之实而品节之葢中庸一书不过一诚而诚即性命之实理推之万事者也体用显防不曽间断相离为二物
　　冲漠无朕之理与昭然之万象一时俱有非先有理而后有象也
　　非象则理无所寓
　　两仪四象八卦以至六十四卦三百八十四爻天地间自有此象所谓画前之易也性者人所受之天理仁义礼知之性是也天道者天理自然之本体元亨利贞之常是也性命一理也
　　勿忘最切于学者与道相悖者只是忘之而念不在是也
　　论闲事之言语多论义理精切之言语少欲其有得也难矣
　　学问实自静中有得不静则心既杂乱何由有得顺理便是顺天天之外无理理之外无天也
　　诚即性命之实非性命之外别有诚也
　　晋悼公即位任官各得其人所以复霸况王者能用天下之贤使各举其职何患天下不治乎
　　浑浑然理气无穷尽无方体而天地万物毕贯为一切问近思最于身心有益
　　是非之心人皆有之反之有不可晓者
　　笃志力行而不知道终是浅
　　只于文辞议论是非得失而不本于道终是浅朱子论前軰有云
　　事往之非者不可拈起説
　　有从逆而飨福者幸也
　　譊譊所争者真细事耳令人厌之
　　群居不可泛言杂驳不近正理之事谨之
　　子曰忠告而善道之不可则止无自辱焉此章有易道存焉葢能见几知止也
　　人臣当各立于其职不可有出位之思
　　应事最当知几
　　人不能受言者不可妄与一言
　　至言非常人所能知
　　范氏曰予于采薇见先王以人道使人后世则牛羊而已矣观此则先王之仁厚岂可及哉
　　子路曰未同而言观其色赧赧然非由之所知也故与人未合者切不可强与之言曾子曰胁肩谄笑病于夏畦观此则君子之所养可见
　　物外即身外之物也其实不足为身之重轻孔子以不义之富贵为浮云信然
　　舜禹之有天下而不与葢天下虽大不能加性分之毫末
　　试看千古以来溺于外物者竟亦何益于己但垂贪不知止之名而已
　　未发之中大德之敦化已发之和小德之川流中者大本也和者达道也大本为体达道为用体用一源显防无间于此可见
　　大德敦化是万物之一源小德川流是万物之殊体一源流而殊体殊体本乎一源非有二也
