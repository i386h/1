<!-- { "loadSidebar": true } -->
　　子曰巍巍乎舜禹之有天下也而不与焉朱子曰不与犹不相关言不以位为乐也葢舜禹德冠人羣虽处富贵之极而漠然无所动其心况肯穷侈极欲以位为乐乎宜乎夫子以巍巍称之其髙也可见矣
　　孔子曰不仁者不可乆处乐朱子曰乆乐必淫葢不仁者失其本心为富贵所动穷侈极欲无所不至正与舜禹有天下而不与相反圣人则超出万物之上不仁者则陷于物欲之中圣人则役物不仁者则役于物此正天理人欲之所由分也学者不可不察
　　但为外物所动者便被他压得低了巍巍乎髙出万物之表者其惟舜禹乎
　　圣人不以天官私非其人故曰天命有德五服五彰哉圣人首出庻物巍巍乎舜禹之有天下也而不与焉河图天一生水地二生火故太极图水根于阳火根于隂
　　圣人之治天下仁心仁政本末具举
　　圣人子民之心无时而忘
　　朱子曰天地之间只有动静两端循环不已此之谓易而其动其静必有所以动静之理乃所谓太极也愚窃谓人日用之间亦只有动静两端循环不已亦所谓易也而其所以动静之合乎道者亦所谓太极也
　　恶非有意之私而合乎天理之公即所谓惟仁者能恶人也
　　名节至大不可妄交非类以壊名节
　　守官最宜简外事少接人谨言语
　　圣人之心方其静时至虚至明所谓寂然不动者也事至物来应之各有条理所谓感而遂通者也是其未应之时初无一毫妄念之起所谓无意也既应之后随事而休所谓无必无固无我也
　　止非一定不移之谓乃随时而止也如当动而动止在动上当静而静止在静上当止而止止在止上当行而行止在行上当语而语止在语上当黙而黙止在黙上以至万事万物各有当止之理惟止得其时乃止之义也茍当动不动非止也当静不静非止也与夫行止语黙各失其当止之时皆非止也葢止无定体惟随时而各止其当然之理则止之为义得矣止在人无须防之可离当识其时之所当止者止之止之为义广大无所不包大而人伦纲常之道细而语黙动静之间止得其止则为天理止失其止则为人欲矣
　　易言艮止书言安止钦止诗言敬止大学言知止止之为义最精乃天理当然之极也须防失其止即人欲之私矣
　　止当内外动静交致其力静而心不止于天理非止也动而事不止于天理非止也天理者仁义礼知信而已万事所以不治者失其所当止也万事各止其止则天下治矣
　　止则心定理明
　　止则顺理而无事
　　止则静一而精明不止则纷扰而杂暗
　　非礼勿视视必合礼视得其止也非礼勿听听必合礼听得其止也非礼勿言言必合礼言得其止也非礼勿动动必合礼动得其止也视听言动皆得其止则人欲尽而天理全矣
　　人心失其动静之时者皆不得其止也
　　止则物各付物自无纷扰之患
　　止则天地位万物育矣
　　朱子所谓动静各止其所而皆主夫静即周子定之以中正仁义而主静之意葢中也仁也动也正也义也静也仁义中正动静周旋而常主夫静则动静各止其所矣
　　艮其背不获其身行其庭不见其人只是动静各止于理而不知有人也
　　伊川艮传曰外物不接内欲不萌如是而止乃得止之道于止为无咎先儒言只説得静之止
　　非明则动无所之非动则明无所用知行贵乎兼尽也张子曰天体物而不遗犹仁体事而无不在也语意与神体物而不遗之体同
　　神体物而不可遗物物一太极隂阳也
　　大哉乾元元即太极之动亨利贞皆太极之流行也易有变易交易两义变易之易隂阳昼夜流行是也交易之义天地上下四方对峙是也语大天下莫能载焉语小天下莫能破焉即太极也太极即性也即天下无性外之物而性无不在也
　　诚命性理太极道名虽殊实一理也
　　天命性道德皆天理也分而言之自其出于天者谓之天命元亨利贞是也天命赋于人者谓之性仁义礼知是也率性而行莫不各有仁义礼知父子君臣夫妇长幼之道所谓道也行是道而得仁义礼知之性于心所谓德也合而言之莫非天理也然所以具天命之性行率性之道得仁义礼知之德全天理之体用者皆本于心故张子曰心统性情


　　读书续録卷二
<子部,儒家类,读书录>
　　钦定四库全书
　　读书续録卷三　　　　　　明　薛瑄　撰
　　杨山曰人性上不容添一物此言当深翫
　　大莫大于道观于海者难为水逰于圣人之门者难为言
　　物格是知逐事逐物各为一理知至是知万物万事通为一理
　　知至乃知性知天也
　　心静不存则放逸动不察则差错
　　应事差错由心不专一
　　太极者至极之理也诚而已矣性而已矣
　　自有之私皆足为心累如自有其善便为善所累自有其能便为能所累自有其贵便为贵所累自有其富便为富所累凡自有者皆足以为心累惟圣人之心广大光明无一毫之私累真与太虚同体也
　　凡有挟者必自小如挟贤挟能挟富挟贵是也
　　因读论语漆雕开吾斯之言斯指此理而理即性也天下万理不出于一性知性则可以悟道
　　太极是元亨利贞浑然未分之理才动而生阳是元亨诚之通静而生隂是利贞诚之复一动一静天命流行分隂分阳两仪立焉阳变隂合而生水火木金土元亨利贞分五性五行各一太极也性气妙合生男生女男女各具五性男女各一太极也形交气感化生万物万物各具五性万物各一太极也
　　性外无一理
　　言忠信是于此理所存所发无不实行笃敬是于此理厚而用力无敢轻参前倚衡是于忠信笃敬念之不忘夫如是则天理常存无徃而不可行矣
　　鸢飞必戾天鱼跃必于渊即率性之谓道也
　　孟子言志至焉气次焉故曰持其志无暴其气既欲内持其志又欲外无暴其气内外本末交相培养此养气之法下文又言我知言我善养吾浩然之气葢知言者尽心知性物格知至之功又在持志之先理明则能持志集义而又无忘无助长则浩然之气自生矣曰持其志无暴其气曰知言曰集义曰无忘曰无助长皆养气之法其序则先知言而后能持志集义若勿暴其气勿忘勿长皆养气之节制
　　鸢飞戾天鱼跃于渊是鸢鱼率其性之道父必慈子必孝君必仁臣必敬夫必义妇必从兄必友弟必敬以至语黙动静必合其则万事万物之各循其理是人物率其性之道活泼泼地于是可见
　　鸢飞戾天鱼跃于渊是随处充满无少欠缺之意活泼泼地是元亨利贞之流行
　　活泼泼地就天地万物万事上皆可见
　　隂阳刚柔仁义便是易而三极之道同一太极也活泼泼地皆天机之自然
　　太极乃未分之五性五性乃已分之太极天下之万善皆自此出
　　两仪四象六十四卦之变易者易也其所以变易者太极也故曰易有太极
　　伏羲画竒耦以象隂阳本于天地隂阳自然之数周子太极图圏子只是以意取象而已
　　语言动作皆气也有过处皆足以动志
　　水动荡不已则不清心动荡不已则不明故当时时静定其心不为动荡所昏可也
　　尽仁义礼知之道于心谓之忠推是道于人谓之恕圣人于是道不待尽己推己自然体无不立用无不行学者必尽己之忠而道之体斯立推己之恕而道之用斯行故曰忠恕违道不逺
　　三才各一太极又总是一太极如天有元亨利贞地亦有元亨利贞人亦有仁义礼知即元亨利贞分而言之为天地人之三极合而言之统一太极也
　　阳卦多隂如震坎艮皆阳卦皆一阳而二隂隂卦多阳如巽离兑皆隂卦皆二阳一隂
　　易由一竒一偶至于无穷以此见造化只一隂一阳而无所不包
　　孟子之知言即大学之物格知至也
　　孟子之知性即大学之物格尽心即知至也
　　道义二字道是统仁义礼知而言义是道之一事又为仁义礼知行之合宜处
　　至大是气之盛大而无外至刚是气之流行而无间朱子曰义者人心之裁制道者天理之自然既曰天理则仁义礼知皆道也义则人心裁制是道使合宜耳既言道义下文又止言集义葢事事合宜即道之合宜也
　　五行之气只是隂阳二气而隂阳二气又只是一气分动静耳
　　太极动静循环无端即维天之命于穆不已
　　朱子曰精粗本末无彼此也是理气未尝有间天下无性外之物而性无不在此天体物而不遗也
　　天体无外心体无外道体无外
　　顽不仁也有以订之则仁矣西铭一篇皆勉人为仁之意
　　正义是太极之体立中仁是太极之用行太极者合中正仁义而言性之谓也
　　元亨诚之通是太极之用行利贞诚之复是太极之体立诚即太极天命即太极性即太极诚命性一理也不根道理之书与文皆无用之冗物如梁元帝之徒虽好文著书动辄数千百卷皆不根道理何救于乱亡简黙凝重以持己
　　自脩笃敬所以逺小人不恶而严
　　一言不可妄发一事不可妄动
　　日间时时刻刻紧紧于自己身心上存察用力不可一毫懈怠
　　以象占观易得其本义矣
　　八卦成列象在其中此指八卦形体之象非指象乾象坤之象也
　　读圣贤之书句句字字见有的实用处方为实学若徒取以为口耳文词之资非实学也
　　柳子晋文公问守原议胡不读
　　隂阳交错而实理流行故曰大哉易也其性命之源乎易者隂阳之气交错徃来是也而性命之理实具于气之中故曰易为性命之源
　　道理不出性情二字
　　以性情言之则曰中和以德行言之则曰中庸中庸实兼中和之义是则中和者理之体用也即性情无时而不得其正则中无不在矣
　　万物各具一理物物一太极也万理同出一原万物统体一太极也
　　格物致知物物各有一性穷物之性而极其至则物格知至矣
　　穷理即知性也葢性即理也故穷理即知性也杨山论人性上不容添一物是天下之理莫过于性
　　人一身皆动惟背不动故止取背意
　　艮其背不获其身行其庭不见其人朱子亦以艮其背一句是主下三句是效验葢谓止得其所止则静而不获其身动而行其庭不见其人以其所止者皆天理之当然故动静不知有人有己
　　不获其身不见其人所止者浑是天理故能如此人之一身四肢百体皆有当止之则得其止则安失其止则危
　　人伦之当止者如君止于仁父止于慈臣止于敬子止于孝之类推之万事万物皆有当止之则必各得其所止则天理得矣
　　无极太极隂阳五行四时男女万物浑然一理而无间隔一以贯之
　　太极图隂阳之能动能静者即是神故张子曰二气之良能也
　　神是合太极隂阳而言
　　天地万物无一物无隂阳故神体物而不可遗程子曰以形体谓之天以主宰谓之帝以功用谓之神以妙用谓之神以性情谓之干皆就天上説其名虽殊其理则一
　　大哉乾元元即元亨诚之通乃太极之动也各正性命即利贞诚之复乃太极之静也
　　神即隂阳屈伸徃来充满天地贯彻古今无物不有无时不然此所以体物而不可遗也
　　君子得其理为乐小人得其欲为乐
　　浑然一致流行不息皆神之理
　　自人之一身呼吸动静以至天地万物之消息始终皆隂阳屈伸徃来之所为此神体物而不可遗之实也小人以隠恶为可以欺人殊不知有昭昭不可欺者此心是也
　　人心惟危危是欲堕未堕之间不知察其几而以道心制之则逐堕于人欲流而入于禽兽矣
