<!-- { "loadSidebar": true } -->
　　周子言男女而万物在其中言万物而男女在其内互文也
　　魏公子无忌从车骑虚左迎侯生生直上载公子上坐此载字亦加载之意与老子屈子扬子载魄之载字同义
　　圣贤之言皆平易易知后世儒者有作禅语以见于文辞者虽曰明理失平易之意矣
　　陈平以金间楚即战国之术
　　有以释老机巧之言解吾书者几何而不陷于异端乎
　　文武成康之治一变而为春秋再变而为战国极矣朱子曰干一而实故以质言而曰大地二而虚故以量言而曰广
　　程子易传质慤精深广大微妙朱子本义亦有不能出其外者
　　程子之易主孔子但与本义不合
　　人之为学当于性情上用功尤切
　　知而不去为智虽知不能固守而去之焉得为智四方上下徃来古今实理实气无丝毫之空隙无一息之间断
　　西铭只是欲人存天理
　　人物皆得天地之气以成形所谓天地之塞吾其体皆得天地之理以成性所谓天地之帅吾其性体性人与物皆同所谓理一也然人得其气之正而理亦全物得其气之偏而理亦偏圣人尤得其气之最清最秀者故性极其全与天地合徳贤者禀其次乎圣人故其徳出乎凡民皆分殊也
　　致知力行惟在于实一有不实则不能造其极矣夫子四教忠信为文行之本
　　思量万事万理不过一实
　　为学不实无可据之地
　　人之所为一有不实即为妄矣
　　人而不实无一而可
　　人于实之一字当念念不忘随事随处省察于言动居处应事接物之间必使一念一事皆出于实斯有进徳之地
　　千言万语只在实
　　因读天地之塞吾其体之塞字益知上下四方气之充塞无丝毫之空隙
　　天地之塞吾其体得天地之气以成形也天地之帅吾其性得天地之理以成性也践形则能全天赋我之体尽性则能全天赋我之理知化穷神者乐天而能践形尽性也无愧无忝者畏天而求践形尽性也古语云天定能胜人人定亦能胜天如古者无道之世若秦若隋若武氏之流方其势盛之时虐熖如烈火不可近此人定胜天也及其罪盈恶稔人怨天怒勦絶覆亡之无遗育此天定胜人也善恶之报岂不明甚信古语之不诬继之者善化育之始流行而未已阳也成之者性人物禀受一定而不易隂也
　　继之者善就造化流行上説成之者性就人物禀受说万物至大者皆有外惟理之大无外万物至小者皆有内惟理之小无内
　　天地万物皆虚惟理最实
　　隂阳五行男女万物太极都在里许
　　朱子谓河圗之数不过一隂一阳一竒一偶以两其五行而已盖河圗一六水二七火三八木四九金五十土皆两其五行也自其著者观之则动静不同时隂阳不同位而太极无不在焉所谓显微无间也自其微者而观之则冲漠无朕之中而动静隂阳之理已具于其中矣所谓体用一源也
　　理气象数初不相离如干之健理也其象天象也其所以为象者气也气之有次第节限者数也
　　豫上九曰防豫成有渝无咎复六三频复厉无咎皆广迁善之门也
　　以五乘十二六十也以十二乘五亦六十也即参伍之义
　　易曰忧悔吝者存乎介介即周子所谓几善恶也朱子曰大概看易须谨守彖象之言圣人自解得极精密平易窃观朱子解文王彖辞惟主孔子
　　能艮其背便不获其身行其庭不见其人
　　孔子恶利口之覆邦家者千万世国家乱亡皆由于此大人虎变未占有孚如成汤自其征伐之先已有傒蘓之望是未占有孚也
　　朱子之易惟主卜筮与程子异其论亦有不出程传之外者
　　圣贤千言万语只要人存天理去人欲
　　天之道知也地之道仁也圣人与天地相似者知仁而已知周乎万物者知也道济乎天下者仁也乐天知命故不忧知也安土敦仁故能爱仁也天地之道不外乎仁智圣人之道亦不外乎仁智此圣人与天地合徳也易曰一隂一阳之谓道继之者善也成之者性也继成以气言从隂阳字来善性以理言从道字来
　　程复心大学章句圗首画太极圗中间着一气字是以气言太极周子无极而太极专以理言也程说曰太极未有象惟一气耳是即汉儒异端之说又岂识所谓太极哉
　　河圗之一竒一偶造化之一动一静人之一呼一吸皆一隂阳也
　　东汉之规模不如西汉者政以光武好吏事不如髙祖得人君之体也
　　光武以防纬论学何以为出治之本
　　隂阳无时不相胜隂退则阳胜隂阳退则隂胜阳一隂一阳相胜而不已也
　　剥尽为坤阳生为复夬尽为干隂生为姤圣人于阳曰复于隂曰姤扶阳抑隂之意也
　　东汉党锢诸君子正不知羣隂并长之时而欲力胜之难矣
　　圣人之进退存亡与造化消息盈虚之理为一异乎汉末诸贤矣
　　汉末诸贤先儒谓一变则至于道
　　后汉贤者刻意尚行若不可及概以中庸之道则有不合者矣
　　太极理也生物之本隂阳五行气也生物之具男女万物皆自此出而理气则浑融无间也
　　至大者道也圣人之门而道存焉游其门者难为言可知矣
　　三代之后有汉世道之大防也
　　地处天中而有尽天包地外而无穷
　　三代圣人皆以道治天下汉髙不喜诗书至溺儒冠岂非世道之大防与
　　汉髙有功于天下固大矣其修身无本治家无法以诈御臣下视禹汤文武为何如哉
　　上下四方理气充塞无穷尽无方体
　　无一时一事而无理故当无一时一事而不习此学而时习之也今人特以执卷诵习为习此特习所知之一端耳又岂能尽时习之功哉
　　时时皆道处处皆道事事皆道道不可离如此存养省察之功不可须臾或间也
　　隂阳变易自人身以至天地万物无时不然知此则知易矣
　　人动作皆以天则无妄不以天则妄矣
　　曾防见夫人欲尽处天理流行鸢飞鱼跃之意
　　蓍虽是卜筮之物圣人却未必用而神灵之理已具如武虽是杀人事圣人却存此神武而不杀
　　不假卜筮而知吉凶所以说神武而不杀
　　神武得其理而不假其物犹蓍得其神之理而不假卜筮也
　　顔子问仁专言之仁朱子以心之全徳释之则仁义礼智之徳无不包矣
　　论语多专言之仁
　　体用一源是隠而费显微无间是费而隠
　　程子曰予所传者辞也由辞以得其意则在人焉尔读书之法皆当由辞以得意徒得其辞而不得其意章句文字之学也
　　只是循天理便有序而和故仁者礼乐之本也
　　实理皆在乎万物万事之间圣贤之书不过摸写其理耳读书而不知实理之所在徒滞于言辞之末夫何益之有
　　大徳敦化理一也小徳川流分殊也
　　维天之命于穆不已者理一也乾道变化各正性命者分殊也
　　读西铭理明而心广
　　统天地万物言之一理也天地万物各有一理分殊也就天言之天一理也而天之风云雷之属各有一理其分殊也就地言之地一理也而地之山川草木之类各有一理其分殊也就人一家言之一理也而人之父子夫妇长防之类各有一理分殊也就人一身言之一理也而四肢百骸各有一理分殊也就一国天下言之莫不皆然就一草一木言之一理也而枝干花叶之不同分殊也理一行乎分殊之中分殊不在理一之外一本万殊万殊一本也
　　一以贯之即大徳敦化小徳川流即一理而分殊也天地间游尘纷扰无须臾止息无毫发间断是皆气机使然观日射牕屋之间可见因有诗曰日射屋山内烟华几丈虹游尘从此见长满太虚中
　　为学第一工夫立心为本心存则读书穷理躬行践履皆自此进孟子曰学问之道无他求其放心而已程子曰圣贤千言万语只是欲人将已放之心收之反入身来自能寻向上去皆此意也
　　天地有动静之复无善恶之复人有善恶之复有动静之复圣人无复者以善恶而言也圣人之心浑然至善未尝间断故不见其复若动静之复则亦有之
　　赵宋立国规模不如汉者以封建之法不立无藩屏根柢之固故一遭变故荡然不可维持也
　　赵普自谓以半部论语佐太祖定天下盖亦大言而已其实未见行论语一言也如伯夷叔齐求仁而得仁使赵普真知此理其肯定陈桥之策乎
　　赵普克伐怨欲必行其功虽大而徳或未也
　　尹和靖谓动静一理伊川曰试喻之适闻钟响尹曰譬如未撞时声固在也伊川喜曰且更涵养窃谓钟未撞时声固在即心未感时理已存隂未动时阳已具皆动静一理也

　　读书録卷十
　　钦定四库全书
　　读书録卷十一　　　　　　明　薛瑄　撰
　　诚即五常之实理非五常之外别有诚也如实有是仁实有是义实有是礼实有是智是也
　　即理而物在其中即物而理无不在
　　如未有此宫室已有此宫室之理及有此宫室而理即在宫室之中如未有天地万物已有天地万物之理及有天地万物而理即在天地万物之中所谓体用一源显微无间也
　　名臣言行録载伊川为讲官时文士归其门者甚众而伊川亦以天下自任论议褒贬无所顾避疑此八字或记言者之过伊川知易者岂容信口议论褒贬而无顾避乎
　　朱子曰无极而太极所以明夫道之未始有物而实为万物之根柢也
　　人多于快意之事忘却道
　　人为学至要当于妄念起处即遏絶之予每尝用力于此故书以自励
　　忘与助学者之通患
　　宋徽宗结金人攻辽之事始于童贯挟马植来小人之肇乱也如此
　　太极只在乎动静而已
　　朱子称周子曰先生之精因圗以示先生之蕴因圗以发其曰精者即无极而太极隂阳五行男女万物也其曰蕴者即包涵无穷之理也
　　太极者合天地万物之理而一名之耳
　　易有太极易即隂阳太极即道也
　　泽藏珠而川媚石蕴玉而山辉有本之谓也庄子曰圣人贵精此之谓欤
　　河圗洛书万数万象万理之源
　　天以至理示人者河圗洛书是也
　　太极圗用功之要只在君子修之吉小人悖之凶修之者修此仁义中正也悖之者悖此仁义中正也故敬则欲寡而理明寡之又寡以至于无则静虚者正也义也太极之体以立动直者中也仁也太极之用以行而圣可学矣
　　刘靖修叙学有博文之功无约礼之实或非其所作或其少作也
　　河圗具五行之数春夏秋冬元亨利贞仁义礼智无不在焉
　　河圗一六水二七火三八木四九金竒数二十偶数二十中虚五以象太极是即五行一隂阳隂阳一太极也
　　两仪四象八卦以至六十四卦象数之理即太极也象数理气浑然无间理虽不杂亦不离也
　　伊川为讲官以三代之上望其君从与否则在彼而已其肯自贬其道以徇之哉
　　伊川晦庵为讲官时姑取以备故事资口耳而已二子即以真知力行望其君宜其不合也
　　咸九五咸其脢无悔脢背肉感所不见之地则无悔武王不忘逺当之
　　太极解未至此而修之不知此而悖之此皆指中正仁义而言
　　孟子论仁义礼智即太极也
　　中正仁义性也性即太极也夫岂性之外复有太极太极之外又有所谓性哉
　　太极之理中庸备之
　　六经四书之理不出太极
　　先儒曰欲心一萌便思义理以胜之即窒欲之要也古人有曰不见可欲使心不乱故四勿视为先
　　人只是有已故不能与天地同其大其要惟在克已河圗一六二七三八四九之数各相合洛书一六二七三八四九之数各相近
