<!-- { "loadSidebar": true } -->
　　轻清之阳虽升而为天重浊之隂虽降而为地统一气之升降耳
　　上下四方曰宇以充塞无穷而言往古来今曰宙以流行不息而言
　　天地间只一动一静而理为之主万化皆由是出万物皆由是生
　　乾元坤元万化之源也
　　尧之克明峻徳实万世君天下之本
　　天地之塞天地之帅人物得之以为形性者也
　　万物一本举目可见
　　安于义命即泰然矣
　　一性散为万善万善原于一性一本万殊万殊一本也人有万善纎毫动作不可轻也
　　克勤小物者以善无不在
　　程子取柳宗元封建论其必有説矣
　　贾谊疏中教太子法宜为后世法
　　柳子守原议有关于世道
　　伊川经筵疏皆格心之论三代以下为人臣者但论政事人才而已未有直从本原如程子之论也
　　朱子章疏有本有末有纲有目当时不能行其一二信乎用言之难也
　　王安石作新法以功利蛊君心害天下斵丧有宋之兀气奸邪迭踵其迹持绍述之説以媒进至于板荡而后巳此天下后世之所共知刘将孙犹谓朱子未必主元祐右君实予不知其为何説也
　　王道备于大学之书
　　孔子曰居上不寛大抵居上以寛为本太狭则难为其下矣
　　诗云天生烝民有物有则人之秉彞好是懿徳孔子曰为此诗者其知道乎以有一物必有一理而言谓之则以秉执此常理而言谓之秉彞以是理之美得于心而言谓之懿徳则也彞也徳也皆理也理即道也故曰为此诗者其知道乎
　　周子言势之轻重朱子以秦汉之事明之其意深矣万物皆自天地之塞之帅来所谓一理也至散而为万物则殊分矣
　　事以义为者则事无不正以利为者事虽正犹未免出于利心
　　孟子老吾老以及人之老幼吾幼以及人之幼王道仁政皆自此出有一夫之不获其所圣人之心为之戚然不宁
　　圣人惟言求仁仁则万事出于正不仁则万事出于不正
　　司马迁论儒博而寡要第彼自不识其要耳要者何天命之性是也
　　歴代史学议论之卑不知王道为何物至宋道学君子王道始明
　　朱子纲目是非定天理明
　　孟子言人无四端非人也人无四端则靡所不为而入于禽兽矣
　　四端虽并説然必有恻隐之心斯有羞恶辞让是非之心此仁所以统四徳也
　　前代史载异端驳杂怪诞之説不足以立教适足以惑人
　　读书吾得其要天命之性是也















　　读书续録卷四
<子部,儒家类,读书录>
　　钦定四库全书
　　读书续録卷五　　　　　　明　薛瑄　撰
　　周子挺生南服建图立说以明造化之源性命之防传之二程以当时无受之者遂不以语人至朱子旣即其图以剖析其防又即其说以尽发其奥由是周子建图立说之意大明学者诚欲求其意当即朱子之解以求周子之说熟读精思潜玩黙体期以数十年之功俟其融防贯通超然有得于图象之表庶防造化之源性命之防天人之理毕贯于一而其实不外乎吾心矣朱子曰易者交错代换之名卦爻之立由是而已此易之在卦画者又曰天地之间隂阳交错而实理流行一赋一受于其中此易之在造化者然易之在卦画者实由易之在造化者出也
　　易虽有交易之体变易之用然用不在体之外
　　人君之德惟明为先书称尧曰钦明舜曰文明禹曰明明汤曰克明文王曰若日月之照临皆言明也明则在己之理欲判然在人之邪正别白处己处人万事皆得其当矣
　　张子曰学至于不责人其学进矣此言当深体而力行之愚屡言及此而不厌其烦者亦欲深体而力行之也书虽不及史之详然帝王治天下之大经大法已具后世人主能力求其要而法其治何三代之不可复书之精一执中治天下之要用贤才脩政事之类皆其法也经书中有字同而义异者如易泰卦泰乃亨泰之义论语君子泰而不骄泰乃舒泰之义大学骄泰以失之乃侈肆之义又如书言有忍乃济忍乃容忍之义论语言忍乃忍于为恶之义孟子言不忍人之心乃仁心发见之义经书字如此类者字同而义异读者当各即其义而观之不可以字泥也
　　孔子曰多乎哉不多也世儒以该博为能而不察其理之有无者去道逺矣
　　有一毫私欲之间杂即非仁矣
　　自古有天下者观其所用之人则政事可知矣
　　周子诚上章诚善道性元亨利贞命皆太极也
　　程子言国祚之祈天永命周过其厯即其效也
　　三王皆以仁立国所谓王道也
　　汉唐虽杂伯杂夷尚能假仁义而行故国祚自三代以下最为长逺秦隋南北朝五代皆以不仁立国故其祚如彼之促斯可以为万世鉴矣
　　至大者善也人胡不为善
　　正己者乃能正人未有枉己而能正人者也
　　作史者不可以强弱成败论人只当断以大义
　　民不习教化但知有刑政风俗难乎其淳矣
　　贤其贤否其否天下所以治贤其否否其贤天下所以不治
　　天下国家当大培根本何以培之仁而已圣人之道蔽昧不明者千五六百年至周程张朱而始明
　　书称尧曰钦明文思允恭克让舜曰濬哲文明温恭允塞曰明曰文曰恭二帝皆同徳
　　道流行于天地间即元亨利贞仁义礼智是也未尝有间断但道之托于人者有絶有续耳
　　道体于穆而不已道统有絶有续
　　道非亡也幽厉不由也不由则道之在人者亡矣而道之在天者则未尝亡也
　　行止乆速皆有理焉顺理处之可也
　　行止乆速由乎天故不可尤人
　　中字专言则包四徳喜怒哀乐未发之谓中是也偏言则止为礼之一德定之以中正仁义是也
　　静存动察学易之要也
　　动静语黙应事接物求合乎理即学易也
　　易者阴阳也其理则道也道即天命之流行朱子所谓隂阳交错而实理流行一赋一受于其中是也
　　五位相得而各有合相得谓一与二相得三与四相得五与六相得七与八相得九与十相得有合谓一与六合二与七合三与八合四与九合五与十合朱子曰相得如兄弟有合如夫妇相得则取其奇偶之相为次第辨其类而不容紊也有合则取其奇偶之相爲生成合其类而不容间也相得有合四字该尽河图之数河图洛书之奇偶不过一隂一阳耳朱子言之备矣洛书之五行即河图之一六二七三八四九五十之五行也
　　河图之数十太阳之位一得数九成十少隂之位二得数八成十少阳之位三得数七成十太隂之位四得数六成十
　　事无大小皆当致谨
　　舜之兢兢业业禹之祗台徳先成汤之栗栗危惧文王之小心翼翼皆敬谨之谓也
　　义利无并立之理尚义者必不尚利尚利者必不尚义惟君子为能尚义而去利也孳孳为义者君子也孳孳为利者小人也圣贤言之详矣
　　尚义则天下治三代盛时是也尚利则天下乱战国末季是也
　　行王道则黜伯功行伯道则弃王道后世有王伯并用之说非矣
　　王道天理也伯功人欲也天理人欲未有并立者也老子多藏必厚亡之言曲尽事理自古以来黩货厚积以取颠覆者多矣而犹不知戒何邪
　　利者人心之同欲而欲专之可乎
　　孟子深辨王霸之诚伪所以扩天理遏人欲也
　　千古圣贤之学惟欲人存天理遏人欲而已
　　天道可畏圣帝明王事天如事父母父母有怒人子恐惧不宁思有以消其怒圣帝明王之事天也亦然春秋书灾异不言事应而事应具存未有书于前而不应于后也朱子纲目书法仿春秋之意
　　事天当自一念之防纯乎天理次而一身一家皆出于至正则事天而天心悦矣
　　古语云事天以实不以文存其心养其性事天之实也书言罚弗及嗣赏延于世此圣贤之仁心也故赏当过于厚而刑不过于滥
　　乾道变化各正性命物物一太极也
　　性命之理于一草一木见之于天地万物皆见之周子论乐至矣
　　邵子诗云不读人间非圣书凡不正之书皆不可读阴阳消息盛衰屈伸即易也顺之则吉
　　天地盈虚与时消息学易当深体此理
　　朱子曰防来人处大运中无一时闲吉凶悔吝一息不曽停如大轮一般一恁滚将去圣人只随他恁地去看道理如何这里则将这道理处之那里则将那道理处之愚按朱子此言论乾卦潜见愓跃飞亢之事学易者当知此意
　　大有之遏恶扬善朱子谓非特用人反之于身亦莫不皆然如去人欲存天理即遏恶扬善也
　　日中则昃月盈则食天地盈虚与时消息如东汉诸君子欲以力扶当时之衰乱是不知此义也
　　隂阳在内外分否泰圣人以君子小人发明其义自古治乱皆由于是易之垂戒深矣
　　朱子曰太极中本无一物天地生物不言所利故圣人之于功业虽有若无分定也制将智谋为本不然虽骁勇一夫之敌也易曰师贞丈人吉所谓丈人必能以智谋为本矣
　　圣贤之书神而明之在乎人不然书特尘编耳
　　书能神而明之则活泼泼地
　　圣贤之书所载皆天地古今万事万物之理能因书以知理则理有实用不然书自书理自理何以有实用哉偶持一卷中庸书因思此书满天下能因中庸之书实得中庸之理者防何人哉灯下记此以上四条
　　易之初卦画而已今经传本义之外诸儒之说遂至数十卷何其文之多也
　　支流多则迷本源杂说多则乱本防今五经四书传注之外増録后儒之说日益多学者至白首不能遍读吾恐本源本防迷而乱也
　　宋末之文弊如周末许鲁斋尝言之矣
　　士农工商之业为之必有实效异端诵妖诞之空言以徼不可必之福茫如捕风系影举前古为之何其惑之甚邪
　　六十四卦其辞至于无穷
　　为善诚实则天报之以福岂有为不善之人诵异端之诞言而福可求邪
　　隂阳迭为消长自复至干阳长隂消自姤至坤阳消隂长然阳之长虽至复始成一阳而坤之初爻阳已萌矣隂之长虽至姤始成一隂而干之初爻隂已萌矣圣人于阳之复则喜见于辞于隂之姤则不言扶阳抑隂之义也
　　剥尽为纯坤剥于上而阳已萌于下夬尽则为纯干夬于上而隂已萌于初此阳无间容息隂亦无间容息故程子曰隂亦然圣人不言耳
　　知卦画即易知交易变易之易知隂阳迭为消长隂阳无顿絶之理至隂之中阳已生纯坤初爻有阳是也至阳之中隂已生纯干初爻有隂是也
　　姤次夬才夬去隂为干而隂又生邵子所谓乱生于治也
　　程子曰顔子箪瓢在他人则忧而顔子独乐者仁而已愚谓圣贤之乐不过全天命之性仁即天命之性也专言仁则义礼智皆在矣
　　程子曰理性命一也
　　尧舜之朝白佥者众共之辞其举人皆于公朝也此意行公道行矣
　　干健坤顺之类易神明之徳仁义礼智信人神明之德旣徃之非不可追将来之非不可作此吾之自省也欲寡其过而未能之意时时不可忘此实脩己之要也蘧伯玉之使以夫子欲寡其过而未能之言对孔子之问不惟能知伯玉之心其能自知也审矣
　　衞武公蘧伯玉皆以高年而笃于进修诚可为后世法孔子晩年喜易犹曰假我数年以学易可以无大过况常人之于学可不知所勉乎
　　神体物而不可遗无物无隂阳
　　程子曰离隂阳更无道窃谓离物亦无道富有之谓大业理气充塞无涯日新之谓盛徳理气流行不息富有虽曰大无外日新虽曰乆无穷其实均一理气耳道不为尧存不为桀亡万古常如此
