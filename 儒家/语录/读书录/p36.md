<!-- { "loadSidebar": true } -->
　　濂溪先生在当时知之者少故从游者不多惟程珦知之使二子从学遂明斯道之传是则周子从游者虽少反胜于从游者之多也
　　人之一呼一吸之息不停即天地之化不停也
　　朱子言人心最灵而有以通贯乎性命之全体心性命一理也
　　性即理也满天地间皆性也
　　朱子本义依古易次序自为一书不与程传杂最可见象占卜筮教人之本意后儒摘以附程传之次失朱子之意矣
　　费隠是显防无间
　　朱子本义简切明白深得圣人作易之意
　　杂虑少则渐近道
　　古圣贤多言私欲为人性之蔽至张子程子皆论气质之性则知为人性之蔽不独私欲而亦拘于气质故朱子论人性之蔽必兼私欲气质言之
　　朱子曰明命赫然罔有内外是性无内外也
　　性情之德具于人心此道不可须防离也
　　由经以求道由辞以得意程子教人切要之言
　　程朱之书吾寤寐敬畏之不敢慢也
　　汉马融绛帐女乐为权奸作奏害忠良得罪名教大矣犹配飨孔子庙庑谓宜黜罢之可也
　　语之而不惰者子独称顔子则其余闻夫子之言而惰者亦恐多矣
　　人心即食色之性道心即天命之性
　　圣人立法皆脩道之谓教非于道之外强立法制也若杂霸立法则非修道之教矣
　　自得之全在因书之辞以得其意得其辞不得其意程子所谓糟粕耳
　　程子有曰帝王以道治天下者盖自天徳推之防道也其曰后世只是以智力把持天下者则无天德以行王道但用智力之私以防制之耳
　　汉诏多引咎责躬恤民之意最为近古
　　为人须做彻表彻里一般人
　　自孔子后知易者周子程子邵子朱子也
　　尧命舜慎徽五典舜命契敬敷五教臯陶言勑我五典汤肇修人纪武王重民五教五典五教人纪天理人伦道莫出乎是
　　朱子至精至粹之言己见于四书集注章句及易本义诗传中其文集语类之属所载者或有非定论者读者择焉可也
　　圣人之德莫大于孝故书首称舜克谐以孝
　　孟子书首言利之害千万世人之失皆由于此
　　老吾老以及人之老幼吾幼以及人之幼圣人之仁政皆自此推之
　　道从天出是有本之学
　　文章俗学所以浅者由不知大本大原自天出而赋于人物故虽博极羣书识逹古今驰骋文章建立事功终为无本原而浅故君子贵乎知道
　　知性知天则理无不明矣
　　惟天之一字足以包括万理
　　圣人所以为圣人无一毫之不实处程子论邵子为人直是无礼不恭恐与圣人之学异
　　水为抟激之可使过颡在山而就下之性常在性为气质物欲拘蔽为恶而善之性常在
　　孔子称孟之反不伐如汉丙吉深厚不伐善恐孟之反不能过也
　　天地之一阴一阳一阖一辟一昼一夜一寒一暑一一人之一动一静一语一黙一作一止一寤一寐一呼一吸皆易道也
　　孟子董子韩子论王道与霸术诚伪贵贱不同司马氏言王霸无异道胡氏论之明矣
　　盛衰皆隂阳之变万古如此
　　不明善而行者防行也
　　干健不息故运而成昼夜成四时成古今故曰但谓之干而无所不包矣
　　易非邵子羲昼不明非程子周经不明非朱子本义不明三君子大有功于易者也
　　四书经文集注为圣为贤皆由此入惟读者真知实得乃有其效耳
　　率性而行即孟子所谓大智也
　　天者万物之祖无一物一理不出于天
　　周程之学非朱子无以发
　　四时行百物生即逝者如斯夫不舍昼夜之意
　　天理发见流行之实不但四时行百物生而已如露霜雪风霆神星辰云物山峙川流凡有形有色有动有息者皆天理发见流行之实也
　　周子之学得于易者多发明大学语孟中庸者少然其理则同也
　　克己复礼为仁则尽性矣
　　维天之命于穆不已忠也道之体也万殊之所以一本也乾道变化各正性命恕也道之用也一本之所以万殊也
　　中也者天下之大本也道之体也万殊之所以一本也和也者天下之逹道也道之用也一本之所以万殊也大德敦化者道之体也万殊之所以一本也小德川流者道之用也一本之所以万殊也
　　万物统体一太极者道之体也万殊之所以一本也万物各具一太极者道之用也一本之所以万殊也大哉乾元万物资始诚之源也道之体也万殊之所以一本也乾道变化各正性命诚斯立焉道之用也一本之所以万殊也然凡言体用不可分而为二
　　史虽纪事然事皆有理即事而穷其理亦致知格物之一端也
　　明善即是知性
　　克伐怨欲不行心尚为四者之累而不虚必四者净尽则心虚而仁全矣
　　汉唐宋之君未闻有知道者所以治效止于如此圣人不轻许人以仁盖専言之仁则包四德仁则四德全而尽性矣故不轻许人以仁也
　　孟子曰道一而已矣朱子注曰古今圣愚本同一性是则自尧舜至于涂人同一性也如书言俊徳徳迪徳大德一德敬徳以至言道心言中言降衷言天之明命之类虽所主有殊而莫非性之理也故自尧舜禹汤文武周公孔子顔曾思孟相传之道又岂外于性哉所谓道一而已矣者于是可见
　　复则吉迷复凶古之亡国之君败家之子皆迷复者也复而无妄圣人矣
　　道体无内外无古今
　　必君臣同德乃可有为
　　仁义礼智之性日用无时无处不发见但人自不察耳论性不论气不备言孟子论性善固得性之本原然不论气则不知有清浊昏明之异故未备论气不论性不明言告子以知觉运动之气为性而不知性之善故不明论性不论气此气字指气质之性而言论气不论性此气字指告子以知觉运动之气而言盖告子论气亦不知有清浊昏明气质之性也二之则不是言性不离气气不离性分性气为二则不是






　　读书续録卷九
　　钦定四库全书
　　读书续録卷十　　　　　　明　薛瑄　撰
　　朱子诗曰浑然一理贯即性与天道也
　　心性天一理也其大无外
　　诚即性命之实理非性命之外别有诚也
　　天人之理诚而已
　　维天之命于穆不已即干之健而不息也
　　人之威仪须防不可不严整盖有物有则也
　　张子反原之说吕氏屈者不亡之言谢氏归根之论程子朱子辨之明矣
　　程子曰人心一有所欲则离道矣此克己所以为难也严子陵有懐仁辅义天下恱之言非不仕也但不肯少贬其道耳观其谓光武差増于徃则其防意可见作史者列于逸民传非知光者
　　出处去就士君子之大节不可不谨礼曰进以礼退以义孔子曰有命孟子不见诸侯尤详于进退之道故出处去就之节不可不谨
　　王者行一不义杀一不辜而得天下不为也
　　魏晋五胡南北朝十六国五代或假禅授以窃人之国或骋兵力以荼毒生民皆王者之贼也
　　古经易画自伏羲始书自尧典始
　　周子之学当时无知者太极图说通书传之程子程子以其理防不以语学者至朱子始发明之然能因朱子之言以求周子之学者亦未易得也
　　诚心父母斯民为王道有一毫不诚即非王道矣性与天道只在目前黙而识之可也
　　顔子箪瓢陋巷不改其乐使逹而在上则有天下而不与矣
　　韩子言孟子醇乎醇以其言仁义而不杂也
　　朱子谓程子说荀扬等语是就分金秤上说下来盖所谓知言知人也
　　无物非气无气无道
　　千古圣贤之心仁而已
　　自近古四海九州无不崇信释老惟今孔子阙里曲阜一县无佛老之居无僧道
　　维天之命于穆不已者诚而已
　　朱子曰程子言以功用谓之神以妙用谓之神功用言其气也妙用言其理也凡易兼言神者皆言其气单言神者皆言其理朱子释隂阳不测之谓神章言道之体用不外乎隂阳而其所以然则未尝倚于隂阳是则神即道也理也
　　神无方而易无体不但隂阳造化为然如人之动而阳神在动中静而隂神在静中此神无方也人之动而静静而动动而又静此易无体也
　　一隂一阳之谓道继之者善也成之者性也
　　流行赋予无一息之间但人自不察耳
　　论性不论气不备有二说性气不相离专论性不论气则性无安泊处此不备也性气既不相离因气有清浊故性有明暗若専论本然之性善而不论气则不知有清浊明暗气质之性此不备也
　　论气不论性不明是指告子以知觉运动生之气为性而不知性即理也故不明
　　万事万物一理贯之理即性也性之仁贯乎父子之亲仁民爱物之类性之义贯乎君臣之义尊贤之等事物之宜性之礼贯乎长防之序天秩之节文仪则性之智贯乎夫妇之别是非善恶贤否之分性之信贯乎朋友之交五常万事之实只一性贯乎万事万物所谓一理浑然而泛应曲当也
　　知一隂一阳之谓道继之者善也成之者性也则知道德之本源矣
　　气质之拘最大不然何自古圣贤之生不多见与孔子以圣人君子善人有恒者不得而见圣贤之生岂偶然哉
　　人心所具之性从继之者善来即所谓天命之谓性也夏商周皆有兴废惟唐虞无废
　　善恶不系于世类多矣以莽贼而有孝平后之贞烈自古来万变之外物皆泯惟善恶之迹不泯可畏哉夏商周之子孙久而无闻孔子之子孙愈久愈盛何其德之长也
　　心每有妄发即以经书圣贤之言制之
　　程子曰以形体谓之天以主宰谓之帝以功用谓之神以妙用谓之神以性情谓之干此数言不出理气二字而天以贯之
　　防程子之门流于老禅者由致知格物之功未至也程子曰天本廓然无穷即道之廓然无穷也天以形体言道即理也
　　老子曰大道废有仁义夫仁义即大道也大道既废又岂有仁义乎至分道德仁义礼为五皆理不明也先儒已辨之矣
　　陈希夷亦遯世离羣者与
　　程子曰性即理也理则自尧舜至于涂人一也此论本然之性又曰才禀于气气有清浊禀其清者为贤禀其浊者为愚此论气质之性
　　朱子之后大儒真西山大学衍义有补于治道
　　朱子言自程子之后论格物致知者皆失程子之意详见大学或问
　　学者不于身心事物上体认其理而力行之徒矻矻于记诵文辞之间难乎有得矣
　　因恻隠羞恶恭敬是非之情善而知仁义礼智之性善亦犹因水之流清而知其源之清也此先儒之成説特申言之
　　自孔子后数千年易只曰周经乾元亨利贞以下而伏羲先天四图隐而不传虽有系辞易有太极是生两仪两仪生四象四象生八卦及説卦天地定位山泽通气雷风相薄水火不相射八卦相错数徃者顺知来者逆之言人亦不知何谓至邵子传先天图自陈希夷于是以系辞説卦之言证图一一相合而伏羲作易本原复明
　　邵子一分为二二分为四四分为八等语即发明易有太极是生两仪云云之横图也其曰乾坤纵而六子横等语即发明天地定位云云之圆图也
　　尧典克明峻德一言贯千万世君徳之始
　　程子称邵子观天地之运化隂阳之消长以逹乎万物之变其意深矣
　　鬼者屈也神者伸也屈伸是隂阳之灵处
　　干一而实故以质言而曰大坤二而虚故以量言而曰广乾坤之广大即易之广大也
　　人与天地万物混然一理一气但分有不同耳
　　孔子以至德称泰伯文王乃万世之人极
　　天人一理备见于孔子赞易之辞
　　明德贯大学经传
