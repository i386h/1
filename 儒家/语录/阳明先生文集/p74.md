<!-- { "loadSidebar": true } -->
据江西岭北道副使杨璋呈奉臣案验准兵部咨该廵抚湖广都御史秦金题为紧急贼情事备行计处兵粮约会三省将上犹县等处贼巢克期九月中进剿等因遵依随将本道兵粮事宜计呈本院转达奏　闻定夺外随据南安府上犹大庾等县申称各县乡民早谷将登各巢輋贼修整战具要行出劫并据南康县县丞舒富呈访得大贼首谢志珊号征南王紏率桶冈等巢贼首锺明贵等约会广东大贼首高快马等大修战具并吕公交车欲要先将南康县打破闻知广东官兵尽调府江就行乘虚入广流刼乞要早为扑剿等因已经呈蒙本院密受方略行委知府季斆县丞舒富等领兵分剿共生擒大贼首陈曰能等三名首从贼徒五十四名斩获贼首级六十八颗杀死射死贼徒二百四十余名烧死贼徒二百余名捣过巢宂一十九处烧毁房屋禾仓八百九十余间俘获贼属二十九名口水黄牛马羊骡一百四十四头匹通经呈报又蒙本院虑贼心将乘间复出行委知府季斆指挥来春等统兵屯南安指挥姚玺县丞舒富统兵屯上犹指挥谢昶千户林节纯兵屯南康各于要害去处往来防剿至七月二十五日贼首谢志珊果复统众一千五百余徒攻打南安府城各官督兵迎敌生擒贼犯杨銮等七名斩获首级四十五颗贼众大败而去八月二十五日贼首谢志珊又统领二千余徒复来攻打南安府城各官督兵迎敌生擒贼犯龙正等四十二名斩获首级一百五十七颗贼又大败而去即今贼势少挫若乘此机会直捣其巢旬月之间可期扫荡但闻湖广之兵既已齐集而广东因府江班师未久复调狼兵未有定期谨按地图江西之南安有上犹大庾桶冈等处贼巢与湖广桂东桂阳接境夹攻之举止该江西与湖广会合而广东止于仁化县要害把截夹攻不与焉赣州之龙南有浰头贼巢与广东龙川接境夹攻之举止该江西与广东会合而湖广不与焉广东乐昌乳源贼巢与湖广宜章县接境惠州贼巢与湖广临武县接境仁化县贼巢与湖广桂阳县接境夹攻之举止该湖广广东二省会合而江西止于大庾县要害把截夹攻不与焉名虽三省大举其实自有先后举动次第不相妨碍若不此之察必欲通待三省之兵齐集然后进剿则老师废财为害匪细合将前项事宜约会三省以次渐举庶兵力不竭粮饷可省等因据呈到臣看得三省夹攻必湏彼此克期定日同时并举斯乃事体之当然兵无定势谋贵从时苟势或因地而异便则事宜量力以乘机三省贼巢连络千里维声势相因而其间亦自有种类之分界限之隔利则争趋患不相顾乃其性习诚使三省之兵皆已齐备会约并进夫岂不善但今广东狼兵眆府江班师而归欲复调集恐非旬月所能两省之兵既集久顿而不进贼必惊疑愈生其奸悍者奔突黠者潜逃老师费财意外之虞乘间而起虽有智者难善其后诚使先合湖广江西之兵并力而举上犹诸贼逮事之毕广东之兵亦且集矣则又合湖广广东之兵并力而举乐昌诸处逮事之毕江西之兵又得以少息矣则又合广东江西之兵并力而举龙川方其并力于上犹则姑遣人伴抚乐昌诸贼以安其心彼见广东既未有备而湖广之兵又不及已苟幸旦夕之生必不敢越界以援上犹及夫上犹既举而湖广移兵以合广东则乐昌诸贼其势已孤二省兵力益专其举之益易当是之时龙川贼巢相去辽绝自以为风马牛不相及彼见江西之兵又撤意必不疑班师之日出其不意回军合击蔑有不济者矣臣窃以为因地之宜先后合击之便除臣遵照兵部咨来题奉　钦依会兵征剿亦听随宜会议施行事理已将前项事宜移咨广东湖广总督廵抚等官知会一面相机行事外缘系地方紧急贼情事理为此具本题　知

○换　敕谢　恩疏　【十二年九月十五日】

近准兵部咨为申明赏罚以励人心事该臣奏该本部覆题节奏　圣旨是王守仁着提督南贑汀漳等处军务换敕与他钦此备咨到臣本年九月十一日节该钦奉　敕谕江西南安赣州地方与福建汀漳二府广东南韶潮惠四府及湖广郴州桂阳县壤地相接山岭相连其间盗贼不时生发东追则西窜南捕则北奔盖因地分各省事无统属彼此推调难为处置先年尝设有都御史一员廵抚前项地方就令督剿盗贼但责任不专类多因循苟且不能申明赏罚以励人心致令盗贼滋多地方受祸今因所奏及该部覆奏事理特改命尔提督军务抚安军民修理城池禁革奸弊一应军马钱粮事宜俱听便宜区画以足军饷但有盗贼生发即便设法调兵剿杀不许踵袭旧弊招抚蒙蔽重为民患其管领兵快人等官员不问文职武职若在军前违期并逗遛退缩者俱听军法从事生擒盗戝鞫问明白亦听就行斩首示众斩获贼级行令各该兵备守廵官实时纪验明白备行江西按察司造册奏缴查照升赏激劝钦此俱钦遵外窃念臣以凡庸缪膺重寄思逃罪责深求祸源始知盗贼之日炽由于招抚之太滥招抚之太滥由于兵力之不足兵力之不足由于赏罚之不明辄敢忘其僣妄为　陛下一陈其梗槩其实言不量力请非其分方虞戮辱之及　陛下特采该部之议不惟不加咎谪而又悉与施行不惟悉与施行而又隆以　新命是盖曲从试可之请不忍以人废言也　勑谕宣布之日百姓填衢塞道悚然改观易虑以为圣天子明见万里动察幽微占群策之毕举知国议之有人莫不警惧振发强息其暴伪息其奸怯者思奋而勇后者思効而前三军之气自倍群盗之谋自阻所谓舞干格苗运于庙堂之上而震乎蛮貊之中者也夫过其言而不酬有志者之所耻也冐宠荣而不顾自好者不为也臣固谫劣亦宁草木无知不思鞭策以报　知遇虽其才力有所难强而蝼蚁之诚决能自尽虽于利钝不可逆睹而狐兔之宂断期扫平臣不胜感　恩激切之至

○交收旗牌疏　【十二年九月二十五日】

准工部咨该本部题称看得兵部咨开都御史王守仁奉　勑提督军务应合照例给与旗牌以振军威一节既查有例又奉　钦依合无于本部收有内给举旗牌八面副就令原来百户尹麟前去交与本官督军应用务加爱惜不得轻意损坏候到先将收领过日期号数径自奏报查考等因具题奉　圣旨是钦此钦遵备咨到臣随于本年九月十六日据百户尹麟领赍令旗令牌八副面前来除照数收领调度军马应用务加爱惜不敢轻意损坏外缘系交收旗牌事理为此今将收领过日期缘由并号数开坐具本题　知

计开

令字旗八副并铁枪头钻木杆全

令字三百六十五号

令字四百一号

令字四百十一号

令字四百二十一号

令字六百五十一号

令字六百六十二号

令字六百八十三号

令字六百八十七号

令字牌八面并皮袋全

令字七十二号

令字一百号

令字一百二十号

令字一百三十七号

令字一百六十二号

令字四百五十五号

令字五百四十九号

令字六百四十七号

○议南赣商税疏　【十二年九月二十五日】

据江西按察司分廵岭北道兵备副使杨璋呈奉廵抚江西地方右副都御史孙燧案验备行各道兵备等官有地方重大军务益于政体便于军民果系应议事件即便条列呈报以凭施行等因随据南安府呈缴本年春季分折梅亭抽分商税循环文簿看得该府造报册内某日共抽税银若干不见开有某商人某货若干抽银若干中间不无任意抽报情弊及看得一季总数倍少于前原其所自盖因抽分官员止是典史仓官义民等项不惜名节惟嗜贪污兼以官职卑微人心玩视以致过往客商或假称权要而挟放或买求官吏而带过及被店牙通同客商买求书筭以多作少以有作无奸弊百端卷查前项抽分创于廵抚都御史金泽一则苏大庾过山之夫一则济南赣军饷之用题奉　钦依遵行年久及查赣州龟角尾设立抽分厂建白于总制都御史陈金自正德六年十一月二十七日起至九年七月终止共抽过商税银四万二千六百八十六两六钱三分七毫五怱本省大帽山姚源华林盗贼四起大举夹攻一应军饷俱仰给于此并未奏动　内帑之积亦未科派小民之财以此而观则商税之有益地方多矣缘赣州之税正德十一年该给事中黄重奏称广货自南雄经南安折梅亭已两税矣赣州之税不无重复已经勘明停止赣河之税近复大举夹攻军饷仰给全在折梅亭之税今所入如此非惟军饷无益实惟奸宄是资随会同分守左参议黄宏议照合将南安之税移于龟角尾抽分既有分廵道之监临又有廵抚之统驭访察数多奸弊自少其大庾县顾夫银两合令该县每季具印信领状赴道批行赣州府支领支尽查筭准令复支如此非惟大庾过岭之夫不缺而军饷之用大增合就会案呈详等因据呈到臣看得南赣二府商税皆因给军饷裕民力而设折梅亭之税名虽为夫役而实以给军饷龟角尾之税事虽重军饷而亦以裕民力两税虽若二事其实殊途同归但折梅亭虽已抽分而龟角尾不复致诘未免有脱漏之弊若折梅亭既已抽分而龟角尾又复致志未免有留滞之扰况监司既远胥猾得以恣其侵渔头绪既多彼此得以容其奸隙若革去折梅亭之抽分而总税于龟角尾则事体归一奸弊自消非但有资军饷抑且便利客商盖分合虽异而于商税事体无改纤毫转移之间而于民商利害相去倍蓰除臣钦遵节奉　勑谕一应军马钱粮事宜俱听便宜区画事理将副使杨璋等所议行令该府一面查照施行外缘系地方事理为此具本题　知

○升赏谢　恩疏　【正德十二年十月初一日】

节该钦奉　勑得尔奏该福建兵备佥事等官胡琏等统领军兵各分哨路于今年正月十八等日先后攻破长富村象湖山可塘洞等处宂擒斩首从贼级一千四百二十九名颗及该广东兵备佥事等官顾应祥等统领军兵分哨并进于今年正月二十四等日克破古村箭灌水竹等寨斩贼级一千二百七十二名颗各俘获贼属夺回人口头畜器械等数多贼害既除良民安堵盖由尔申严号令处置有方以致各该官员奉行成算有此成功捷奏来闻朕心嘉悦除有功官军民快人等待查勘至日升赏外升尔俸一级赏银二十两纻丝二表里仍降　勑奖励尔其益竭心力大展才猷修明武备多方计划务使四省交界之区数年啸聚之党抚剿尽绝地方永获安靖斯称朕委任之意毌或狃于此捷遽生怠玩致有他虞钦此　钦遵臣惟赏及微劳则有功者益劝罚行亲昵则有罪者益警近者闽广之师幸而成功其方畧议于该部成筭出于　朝廷用合存于诸将戮力因于士卒臣不过申严号令敷布督促之而已曾有何功而乃冐蒙　褒赏增其禄秩锡以金币臣实不胜惭汗惶恐之至然臣尝有申明赏罚之奏矣甞有愿　陛下俯从推重之典之作敢勇之风之请矣臣之微劳惧不免于罪而　陛下曲从该部之议特　赐优渥之恩者所谓赏及微劳将以激劝有功也昔人有云死马且买之千里马将至矣臣敢畏避冐赏之戮苟为逊让以仰辜　陛下激励作兴之盛心乎受　命之余感惧交集誓竭犬马之力以効涓埃之报臣不胜受　恩感激之至

○横水桶冈捷音疏　【十二年闰十二月初二日】

