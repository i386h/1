<!-- { "loadSidebar": true } -->
照得先因宁王变乱该臣备行南赣等府起调各项官军兵快人等追剿合用粮饷等项就仰听将在官钱粮支给间随据吉安府申为处置军饷事开称动调兵快数万本府钱粮数少乞为急处等情已经通行各府速将见贮不拘何项钱粮以三分为率内将二分解赴军前接济外续为地方事臣又看得各处军兵虽已起调但前项事情系　国家大难存亡所关诚恐兵力不敷未免误事又行牌仰各该官司即选父子乡兵在官操练听将官钱支作口粮候臣另有明文一至随即启行去后续照前项首恶并其谋党俱已擒斩原调各处军兵久已散归就经备行江西布政司通将各府州县自用兵日起至于掣兵日止用过一应在官钱粮等项逐一查明造报以凭施行未报查催间又据江西按察司呈为紧急军情事开称先准江西布政司照会正德十四年十月初一日该蒙户部员外郎黄着案验内开蒙本部题奉　钦依差在军前整理粮草今照各哨官军俱集江西省城又闻　圣驾亦将征讨跟随官军未知数目驻札月日未知久近所有粮料草束合仰备行本司掌印等官从长设法处置或支动在官银两选委能干官员趂早多买粮草预备支应庶无失误等因到司彼时巡按御史唐龙未到本院押解逆犯宸濠等在途查得江西省城司府及南新二县并南康二府军藏俱被宁贼抢刼空虚无从措置诚恐临期失误就经会同江西布政司一面议借军门发候解京赃银及南昌府县追到官本等银给发委官汪宪等各领买办粮草供应一面议将各府派银接济缘由会呈本院奉批俱准议造册缴报查考等因依奉除南康九江南昌三府县残破未派备行抚州等十府动支在官银两接济续因起解首恶宸濠等并逆党宫眷等项及补还原借解京赃银官本等银紧急又经会呈议行各该府县暂借在官银两前来应济共计用过银九千七百七十一两四钱其余见杂银两俱系该解之数悉行各府差人领回听其收解外呈乞施行等因到臣看得所呈前项供应粮料买办草料及自臣起兵以来费用过钱粮中间多系京库折银及兑淮粮米等项俱系支给赏劳兵快人等及供应北来官军并犒赈军民紧急支用计出无聊事非得已别无浪费分文据法似应措补但今兵荒残破之余库藏无不空虚小民无不凋敝远近人情汹汹方求公帑赈济若复派补必致变生不测其听解贼赃官本等银实系宁贼抢刼官库积蓄刻剥小民脂膏相应存留以救困竭今又尽数解京地方空匮委果已极查得各处用兵请给　内帑或借别省钱粮接济迩者宁贼非常之变事起仓卒虽欲请给　内帑势有不及后蒙该部议准许于广东军饷银内支取十万随幸贼势平定前项准借银两亦遂停止分毫不曾取用伏望　皇上悯念地方师旅饥馑之余民穷财尽困苦已极近又加以水灾为患流离益甚乞　敕该部查照转行江西布按二司将自用兵以来支取用费过各该府县京库折银及兑淮粮米等项通行查明各计若干照数开豁免行追补仍仰备造文册缴部查考庶军民得以少苏而地方可免于意外之虞矣

○征收秋粮稽迟待罪疏　【十五年十二月初十日】

据江西布政司呈准布政使陈策等咨照得正德十四年税粮先准参议周文光奉户部勘合派属征解随因　圣驾南巡各府州县官俱集省城听用前项钱粮不暇追征正德十五年正月初二日蒙巡按江西监察御史唐龙案验为乞救兵燹穷民以固邦本事该巡抚苏松都御史李充嗣题称江西变乱南昌南康九江等府首被烧刼其余府县大军临省供应浩繁要将该年税粮尽行停免等因备行分守南昌五道勘议得南昌府南新二县被害深重应免粮差三年其余州县并瑞州等一十二府属县俱应免粮差二年回报到司即转呈本院具题外本年二月内续蒙　钦差户部员外郎龙诰案验为攒运粮储事备行本司督催该年兑淮钱粮交兑遵依节行催征间本年三月初五日随准漕运衙门照札坐到兑军本色米八万石折色米三十二万石改兑米一十七万石每石连耗折银七钱备行作急征完起运本月二十八日又蒙抚按衙门案验为地方极疲速赐　恩恤以安邦本事该南京工科给事中王纪等奏奉钦依自正德十四年以前一应钱粮果系小民拖欠未完的俱准暂且停征还着各该官司设法赈济毋视虚文钦遵通行外又蒙员外郎龙诰案牌将粮里严加杖并急如星火小民纷纷援例赴司告豁呈蒙抚按衙门批行本司给示晓谕纳粮人户先将兑军征解小民方肯完纳转行参议魏彦昭督运续因本官去任又经呈批参政邢珣暂管督兑本官于五月二十日徧历催攒通将征完本色米八万石兑完起运讫其折色银两催据广信等府属县陆续征解近于十一月十三等日抄奉漕运衙门照札备行本司将兑运折色银三十四万三千两务要征完足数差官恊同运官解部等因依奉通行外今照该年税粮委因事变兵荒经理不前及专管提督官员更代不常况奉部院明文征免不一小民不服输纳官府掣肘难行因而稽延若不预将前情转达诚恐查究罪及未便等因备呈到臣窃照江西钱粮小民所以不肯输纳与有司所以难于追征者其故各有三而究其罪归则责实在臣何者宸濠之叛首以伪檄除租要结人心臣时起兵旁郡恐其扇惑实时移文远近宣布　朝廷恩德蠲其租赋许以奏免谕以君臣之分激其忠义之心百姓丁壮出战老弱居守既而旱灾益炽民困益迫然而小民不即离散者以臣既为奏请虽　明旨未下皆谓　朝廷必能免其租税尚可忍死以待也夫危急之际则啖之免租以竭其死力事平之后又罔民而刻取之人怀怨忿不平此其不肯输纳之故一也及宸濠之乱稍定而大军随至供馈愈烦诛求愈急其颠连困踣之状臣于前　奏已畧言之百姓不任其苦强者窜而为寇弱者匿而为奸继而水灾助祸千里之民皆为鱼鳖号哭载途喧腾求赈其时臣等既无帑藏之储又无仓廪可发所以绥劳抚定之者更无别计惟以　奏免租税为言百姓睊睊胥谗谓命在旦夕不能救我而徒曰免税免税岂可待邪盖其心以为免税已不待言尚恨其无以赈之也已而既不能赈又从而追纳之人怨益深不平愈甚此其不肯输纳之故二也当大军之驻省臣等趋走奔命日不暇给亦以为既有前奏则赋税必在所免不复申请其时巡抚苏松等处都御史李充嗣奏称江西首被宸濠之害乞将该年税粮军需等项俱行停免该户部覆题奉　圣旨是各被害地方着抚按官严督所属用心设法赈济钦此又该给事中王纪奏本部覆题奉　圣旨是这地方委的疲困已极自正德十四年以前一应钱粮果系小民拖欠未完的俱准暂且停征还着各该官司设法赈济毋视虚文钦此俱钦遵该部备咨前来臣等正苦百姓呶呶咨文一至如解倒悬实时宣布百姓闻之欢声雷动递相传告旦夕之间深山穷谷无不毕达自是而后坚守蠲免之说虽部使督临或遣人下乡催促小民悉以为诈妄群起而驱缚之催征之令不复可行此其不肯输纳之故三也郡县之官亲见百姓之困苦又当震荡颠危之日惧其为变其始惟恐百姓不信免租之说指天画地誓以必不食言既而时事稍平则尽反其说而征之固已不能出诸其口矣况从而鞭笞捶挞之其遽忍乎此其难于追征之故一也三司各官旧者既被驱胁新者陆续而至至则正当扰攘分投供应四出送迎官离其职吏失其守纠续纷拏事无专责如羣手杂缲于乱丝之中东牵西绊莫知端绪既而部使骤临欲于旬月之间督并完集神输鬼运有不能矣此其难于追征之故二也夫背信而行势已不顺若使民间尚有可征之粟必不得已剜剥而取之忍心者尚或能办也而民之疮痍已极矣实无可输之物矣别夫离妇弃子鬻女有耳者不忍闻有目者不忍睹也如是而必欲驱之死地其将可行乎此其难于追征之故三也夫小民之不肯输纳既如彼而有司之难于追征又如此后值部使身临坐并急于风火百姓怨谤纷腾汹汹思乱复如将溃之堤臣于其时虑恐变生不测谓各官与其激成地方之祸无益　国事身膏草野以贻朝廷之忧孰若姑靖地方宁以一身当迟慢之戮乎因谕各官追征毌急以纾民怨各官内迫于部使外窘于穷民上调下辑如居颠屋之下东撑则西颓前支则后圯强颜陵诟之辱掩耳怨憝之言身营闾阎之下口说田野之间晓以京储之不可缺谕以　国计之不得已或转为借贷或教之典拆忍心于捶骨剥脂之痛而浚其血闭目于析骸食子之惨而责其逋其计江西十四年分兑军本色米八万石折色米三十二万石改兑米一十七万石臣始度其势以为决无可完之理其后数月之间亦复陆续起解完纳是皆出于意料之外在各官诚窘局艰苦疲瘁已极亦可谓之劳而有功矣今闻部使参奏且将不免于罪臣窃冤之昔之人固有催科政拙而自署下考者亦有矫制发廪而愿受其辜者各官之以此获罪固亦其所甘心但始之因叛乱旱荒而为之　奏免者臣也继之因水灾兵困而复为申　奏者臣也又继之因　朝廷两有停征赈贷之　旨而为之宣布于众者亦臣也又继之虑恐激成祸变而谕令各官从权缓征者又臣也是各官之罪皆臣之罪也今使各官当迟慢之责而臣独幸免臣窃耻之夫司国计者虑京储之空匮欲重征收后期者之罪而有罚俸降级之议此盖切于谋国忠于事君者之不得已也亦岂不念江西小民之困苦与各官之难为哉顾欲警众集事创前而戒后固有不得不然者正所谓救焚身之患不惶恤毛发之焦攻心腹之疾不得避针灼之苦耳伏望　皇上悯各官之罪出于事势之无已特从眚灾肆赦之典宽而宥之则法虽若屈而理亦未枉必谓行令之始不欲苟挠则各官之罪实由于臣即谓贬削臣之禄秩放还田里以伸　国议如此则不惟情法两得而臣亦可以借口江西之民免于欺上罔下之耻矣臣不胜惶惧待罪之至缘系征收秋粮稽迟待罪事理为此具本请　旨

○巡抚地方疏　【十五年四月二十八日】

