<!-- { "loadSidebar": true } -->
渭南南侯之守越也越之敝数十年矣巨奸元憝窟据根盘良牧相寻未之能去政积事隳俗因隳靡至是乃斯然翦剔而一新之凶恶贪残禁不得行而狡伪淫侈游惰苟安之徒亦皆拂戾失常有所不便相与斐斐缉缉构谗腾诽城狐社鼠之奸又从而党比翕张之谤遂大行士夫之为元善危者沮之曰谤甚矣盍已诸元善如不闻也而持之弥坚行之弥决且曰民亦非无是非之心而蔽昧若是固学之不讲而教之不明也吾宁无责而独以咎归于民则日至学宫进诸生而作之以圣贤之志启之以身心之学士亦蔽于习染閧然疑恠以骇曰是迂阔之谈将废吾事则又相与斐斐缉缉訾毁而诋议之士夫之为元善危者沮之曰民之谤若火之始炎士又从而膏之孰能以无烬乎盍遂已诸元善如不闻也而持之弥坚行之弥决则又缉稽山书院萃其秀颍而日与之谆谆焉亹亹焉越月踰时诚感而意孚三学洎各邑之士亦渐以动日有所觉而月有所悟矣于是争相奋曰吾乃今知圣贤之必可为矣非侯之至吾其已夫侯真吾师也于是民之谤者亦渐消沮其始犹曰侯之于我利害半我之于侯恩怨半至是惠洽泽流而政益便相与悔曰吾始不知侯之爱我也而反以为殃我也吾始不知侯之拯我也而反以为劳我也我其无人之心乎侯真吾之严父也慈母也于是侯且入觐百姓皇皇请留不得相与谋之多士曰吾去慈母吾将安哺乎严父吾去吾将安恃乎士曰吁嗟维父与母则生尔身维侯我师实生我心吾宁可以一日而无吾师之临乎则相与假重于阳明子而乞留焉阳明子曰三年之觐大典也侯焉可留乎虽然此在尔士尔民之心夫承志而无违子之善养也离师友而不背弟子之善学也不然虽居膝下而侍几杖犹为不善养而操戈入室者也奚必以留侯为哉众皆默默良久曰公之言是也相顾逡巡而退明日复师生相率而来请曰无以输吾之情愿以公言致之于侯庶侯之遄其来旋而有以速诸生之化慰吾民之延颈也

○送闻人邦允序

闻人言邦允者阳明子之表弟也将之官闽之嵢峡而请言阳明子谓之曰重矣勿以进非科第而自轻荣矣勿以官卑而自慢夫进非科第则人之待之也易以轻从而自轻者有矣官卑则人之待之也易以慢从而自慢者有矣夫科第以致身而恃以为暴是厉阶也高位以行道而遽以媒利是盗资也于吾何有哉吾所谓重吾有良贵焉耳非矜与敖之谓也吾所谓荣吾职易举焉耳非显与耀之谓也夫以良贵为重举职为荣则夫人之轻与慢之也亦于吾何有哉行矣吾何言

阳明先生文录卷之六

●外集卷之七

记

◆记

兴国守胡孟登生像记

新建预备仓记

平山书院记

何陋轩记

君子亭记

远俗亭记

象祠记

卧马塜记

宾阳堂记

重修月潭寺建公馆记

玩易窝记

东林书院记

应天府重修儒学记

重修六合县学记

时雨堂记

重修浙江贡院记

浚河记

○兴国守胡孟登生像记　【壬戌】

弘治十年胡公孟登以地官副郎谪二兴国越三年擢知州事公既久于其治乃奸锄利植而民以大和又明年壬戌擢淛江按察司佥事以去民既留公不可则相率祀公之像以报公德而学宫之左有迭山祠以祀宋臣谢枋得者旧矣其士曰合祀公像于是呜呼吾州违胡元之乱以入于　皇朝虽文风稍振而陋习未除士之登名科甲以显于四方者相望如晨天之星数不能以一二盖至于今遂茫然绝响者凡几科矣自公之来斩山斥地以恢学宫洗垢摩钝以新士习然后人知敦礼兴乐而文采蔚然于湖湘之间荐于乡者一岁而三人盖夫子之道大明于兴国实自公始公之德惠固无庸言而化民成俗于是为大祀公于此其宜哉民曰不可其为公别立一庙公之未来也吾民外苦于盗贼内残于苛政滨湖之民死于渔课者数千余家自公之至而盗不敢履兴国之界民违猛虎鱼鳖之患而始释戈而安寝歌呼相慰以嬉于里巷公之惠泽吾独不能出诸口耳呜呼公有大造于吾民乃不能别立一庙而使并食于谢公于吾心有未足也士曰不然公与谢公皆以迁谪而至吾州谢公以文章节义为宋忠臣而公之气槩风声实相辉映祀公于此所以见公之庇吾民者不独以其政事而吾民之所以怀公于不忘者又有在于长养恩恤之外也其于尊严崇重不滋为大乎于是其民相顾喜曰果如是吾亦无所憾矣然其谁纪诸石以传之士曰公之经历四方也久矣四方之人其闻公之贤亦既有年矣然而屡遭谗嫉而未畅厥猷意亦知公之深者难也公尝令于余姚以吾人之知公则其人宜于公为悉乃走币数千里而来请于某且告之故某曰是姚人之愿不独兴国也公之去吾姚已二十余年民之思公如其始去每有自公而来者必相与环聚问公之起居饮食及其履历之险夷丰采状貌须发之苍白与否退则相传告以为欣戚以吾姚之思公知兴国之为是举亦其情之有不得已也然公之始去吾姚既尝有去思之碑以纪公德今不可以重复其说而兴国之绩吾虽闻之甚详然于其民为远虽极意揄扬之恐亦未足以当其心也姑述其请记之辞而诗以系之公讳瀛河南之罗山人有文武长才而方向于用诗曰于维胡公允毅孔直惟直不挠以来兴国惟此兴国实荒有年自公之来辟为良田寇乘于垣死课于泽公曰吁嗟兹惟予谪勤尔桑禾谨尔室家岁丰时和民谣以歌乃筑泮宫教以礼让弦诵诗书溢于里巷庶民谆谆庶士彬彬公亦欣欣曰惟家人维公我父维公我母自公之去夺我恃怙维公之政不专于宽雨旸维若时其燠寒维公文武亦周于艺射御工力展也不器我拜公像从我父兄率我子弟集于泮宫父兄相谓毌尔敢望天子用公训于四方

○新建预备仓记　【癸亥】

仓廪以储国用而民之不给亦于是乎取故三代之时上之人不必其尽输之官府下之人不必其尽藏于私室后世若常平义仓盖犹有所以为民者而先王之意亦既衰矣及其大弊而仓廪之蓄遂邈然与民无复相关其遇凶荒水旱民虽莩相枕籍苟上无赈贷之令虽良有司亦坐守键闭不敢发升合以拯其下民之视其官廪如仇人之垒无以事其刃为也呜呼仓廪之设岂固如是也哉绍兴之仓目如坻大有之属凡三四区中所积亦不下数十万然而民之饥馁稍不稔即无免焉岁癸亥春融风日作星火宵陨太守佟公曰是旱征也不可以无备既命民间积谷谨藏则复鸠工度地得旧太积库地于郡治之东而建以为预备仓于是四月不雨至于八月农工大坏比室磬悬民陆走数百里转嘉湖之粟以自疗市火间作贸迁无所居公帅僚吏遍祷于山川社稷乃八月己酉大雨洽旬禾稿复颍民始有十一之望渐用苏息公曰呜呼予所建今兹之旱虽诚无补于后患其将有禆乃益遂厥营九月丁卯工毕凡为廪三面廿有六楹约受谷十万几千斛前为厅事以司出纳而以其无事时则凡宾客部使之往来而无所寓者又皆可以馆之于是极南阻民居限以高壃东折为门出之大衢并门为屋比有八楹自南亘北以居商旅之贸迁者而月取其值以实廪粟又于其间区画而综理之盖积三岁而可以有一年之备矣二守钱君谓其僚曰公之是举其惠于民岂有穷乎夫后之民食公之德而弗知其所自是吾侪而以赞公于今日而又以泯其绩于后也于是相率来属某以记某曰唯唯夫悯灾而恤患庇民之仁也未患而预防先事之知也已患而不怠临事之勇也创今以图后敷德之诚也行一事而四善备焉是而可以无纪也乎某虽不文也愿与执笔而从事

○平山书院记　【癸亥】

平山在鄷陵之北三里今杭郡守杨君温甫蚤岁尝读书其下酆人之举进士者自温甫之父佥宪公始而温甫承之温甫既贵建以为书院曰使吾乡之秀与吾杨氏之子弟诵读其间翘翘焉相继而兴以无亡吾先君之泽于是其乡多文士而温甫之子晋复学成有器识将绍温甫而起盖书院为有力焉温甫始为秋官郎予时实为僚佐相怀甚得也温甫时时为予言平山之胜耸秀奇特比于峨嵋望之岩厉壁削若无所容而其上乃宽衍平愽有老氏宫焉殿阁魁杰伟丽闻于天下俯览大江烟云杳霭暇辄从朋侪往游其间鸣湍绝壑拂云千仭之木阴翳亏蔽书院当其麓其高可以眺其邃可以隐其芳可以采其清可以濯其幽可以栖吾因而望之以含远之楼蛰之以寒香之坞揭之以秋芳之亭澄之以洗月之池息之以栖云之窝四时交变风雪晦暝之朝花月澄芬之夕光景超忽千态万状而吾诵读于其间盖冥然与世相忘若将终身焉而不知其它也今吾汨没于簿书案牍思平山之胜而庶几梦寐焉何可得耶既而某以病告归阳明温甫寻亦出守杭郡钱塘波涛之汹恠西湖山水之秀丽天下之言名胜者无过焉噫温甫之居是地当无憾于平山耳矣今年与温甫相见于杭而亹亹于平山者犹昔也吁亦异矣岂其沉溺于兹山果有不能忘情也哉温甫好学不倦其为文章追古人而并之方其读书于平山也优悠自得固将发为事业以显于世及其施诸政事沛然有余矣则又益思致力于问学而其间又自有不暇者则其眷恋于兹山也有以哉温甫既已成已则不能忘于成物而建为书院以倡其乡人处行义之时则不能忘其隐居之地而拳拳于求其志者无穷已也古人有言成己仁也成物知也温甫其仁且知者欤又曰隐居以求其志行义以达其道吾闻其语矣未见其人也温甫殆其人也非欤温甫属予记予未尝一至平山而平山岩岩之气象斩然壁立而不可犯者固可想而知其不异于温甫之为人也以温甫之语予者记之

○何陋轩记　【戊辰】

昔孔子欲居九夷人以为陋孔子曰君子居之何陋之有守仁以罪谪龙场龙场古夷蔡之外于今为要绥而习类尚因其故人皆以予自上国往将陋其地弗能居也而予处之旬月安而乐之求其所谓甚陋者而莫得独其结题鸟言山栖羝服无轩裳宫室之观文仪揖让之缛然此犹淳庞质素之遗焉盖古之时法制未备则有然矣不得以为陋也夫爱憎面背乱白黝浚奸穷黠外良而中螫诸夏盖不免焉若是而彬郁其容宋甫鲁掖折旋矩矱将无为陋平夷之人乃不能此其好言恶詈直情率遂则有矣世徒以其言辞物采之眇而陋之吾不谓然也始予至无室以止居于丛棘之间则郁也迁于东峰就石宂而居之又阴以湿龙场之民老稚日来视予喜不予陋益予比予尝圃于丛棘之右民谓予之乐之也相与伐木阁之材就其地为轩以居予予因而翳之以桧竹时之以卉药列堂阶辩室奥琴编图史讲诵游适之道畧具学士之来游者亦稍稍而集于是人之及吾轩者若观于通都焉而予亦忘予之居夷也因名之曰何陋以信孔子之言嗟夫诸夏之盛其典章礼乐历圣修而传之夷不能有也则谓之陋固宜于后蔑道德而专法令搜抉钩絷之术穷而狡匿谲诈无所不至浑朴尽矣夷之民方若未琢之璞未绳之木虽粗砺顽梗而椎斧尚有施也安可以陋之斯孔子所为欲居也欤虽然典章文物则亦胡可以无讲今夷之俗崇巫而事鬼渎礼而任情不中不节卒未免于陋之名则亦不讲于是耳然此无损于其质也诚有君子而居焉其化之也葢易而予非其人也记之以俟来者

○君子亭记　【戊辰】

