<!-- { "loadSidebar": true } -->
臣由弘治十二年进士历任今职盖叨位窃禄十有六年中间鳏旷之罪多矣迩者　朝廷举考察之典拣汰群僚臣反顾内省点检其平日正合摈废之列虽以阶资稍崇偶幸漏网然其不职之罪臣自知之不敢重以欺　陛下况其气体素弱近年以来疾病交攻非独才之不堪亦且力有不任夫幸人之不知而鼠窜苟免臣之所甚耻也淑慝混淆使劝惩之典不明臣之所甚惧也伏惟　陛下明烛其罪以之为显罪使天下晓然知不肖者之不得以幸免臣之愿死且不朽若从末减罢归田里使得自附于乞休之末臣之大幸亦死且不朽臣不胜惶恐待罪之至

○乞养病疏　【十年八月】

顷者臣以　朝廷举行考察自陈不职之状席藁待罪其时臣疾已作然不敢以疾请者人臣鳏旷废职自宜摈逐以彰　国法疾非所言矣　陛下宽恩曲成留使供职臣虽冥顽亦宁不知感激自奋及其壮齿陈力就列少效犬马然臣病浸气弱力不能从其心臣自往岁投窜荒夷往来道路前后五载蒙犯瘴雾魑魅之与游蛊毒之与处其时虽未即死而病势因仍渐肌入骨日以深积后值　圣恩汪濊掩瑕纳垢复玷清班收敛精魂旋回光泽其实内病潜滋外强中稿顷来南都寒暑失节病遂大作且臣自幼失母鞠于祖母岑今年九十有六耄甚不可迎侍日夜望臣一归为诀臣之疾痛抱此苦怀万无生理　陛下至仁天覆惟恐一物不遂其生伏乞放臣暂回田里就医调治使得目见祖母之终臣虽殒越下土永衔犬马帷盖之恩倘得因是苟延残喘复为完人臣齿未甚衰暮犹有图効之日臣不胜恳切愿望之至

○谏迎佛疏　【稿具未上】

臣自七月以来切见道路流传之言以为　阰下遣使外夷远迎佛教群臣纷纷进　谏皆斥而不纳臣始闻不信既知其实然独窃喜幸以为此乃　陛下圣智之开明善端之萌蘖群臣之谏虽亦出于忠爱至情然而未能推原　陛下此念之所从起是乃为善之端作圣之本正当将顺扩充遡流求原而乃狃于世儒崇正之说徒尔纷争力沮宜乎　陛下之有所拂而不受忽而不省矣愚臣之见独异于是乃惟恐　陛下好佛之心有所未至耳诚使　陛下好佛之心果已真切恳至不徒好其名而必务得其实不但好其末而必务求其本则尧舜之圣可至三代之盛可复矣岂非天下之幸　宗社之福哉臣请为　陛下言其好佛之实　陛下聪明圣知昔者青宫固已播传四海即位以来偶值多故未暇讲求五帝三王神圣之道虽或时御　经筵儒臣进说不过日袭故事就文敷衍立谈之间岂能遽有所开发　陛下听之以为圣贤之道不过如此则亦有何可乐故渐移志于骑射之能纵心于游观之乐盖亦无所用其聪明施其才力而偶托寄于此　陛下聪明岂固遂安于是而不知此等皆无益有损之事也哉驰逐困惫之余夜气清明之际固将厌倦日生悔悟日切而左右前后又莫有以神圣之道为　陛下言者故遂远思西方佛氏之教以为其道能使人清心绝欲求全性命以出离生死又能慈悲普爱济度群生去其苦恼而跻之快乐今灾害日兴盗贼日炽财力日竭天下之民困苦已极使诚身得佛氏之道而拯救之岂徒息精养气保全性命岂徒一身之乐将天下万民之困苦亦可因是而苏息故遂特降　纶音发币遣使不惮数万里之遥不爱数万金之费不惜数万生灵之困毙不厌数年往返之迟久远迎学佛之徒是盖　陛下思欲一洗旧习之非而幡然于高明光大之业也　陛下试以臣言反而思之　陛下之心岂不如此乎然则　圣知之开明善端之萌蘖者亦岂过为谀言以佞　陛下哉　陛下好佛之心诚至则臣请毋好其名而务得其实毋好其末而务求其本　陛下诚欲得其实而求其本则请毋求诸佛而求诸圣人毋求诸外夷而求诸中国此又非臣之苟为游说之谈以诳　陛下臣又请得而备言之夫佛者夷狄之圣人圣人者中国之佛也在彼夷狄则可用佛氏之教以化导愚顽在我中国自当用圣人之道以参赞化育犹行陆者必用车马渡海者必以舟航今居中国而师佛教是犹以车马渡海虽使造父为御王良为右非但不能利涉必且有沉溺之患夫车马本致远之具岂不利器乎然而用非其地则技无所施　陛下若谓佛氏之道虽不可以平治天下或亦可以脱离一身之生死虽不可以参赞化育而时亦可以导群品之嚣顽就此二说亦复不过得吾圣人之余绪　陛下不信则臣请比而论之臣亦切尝学佛最所尊信自谓悟得其蕴奥后乃窥见圣道之大始遂弃置其说臣请母言其短言其长者夫西方之佛以释迦为最中国之圣人以尧舜为最臣请以释迦与尧舜比而论之夫世之最所崇慕释迦者莫尚于脱离生死超然独存于世今佛氏之书具载始末谓释迦住世说法四十余年寿八十二岁而没则其寿亦诚可谓高矣然舜年百有十岁尧年一百二十岁其寿比之释迦则又高也佛能慈悲施舍不惜头目脑髓以救人之急难则其仁爱及物亦诚可谓至矣然必苦行于雪山奔走于道路而后能有所济若尧舜则端拱无为而天下各得其所惟克明峻德以亲九族则九族既睦平章百姓则百姓昭明协和万邦则黎民于变时雍极而至于上下草木鸟兽无不咸若其仁爱及物比之释迦则又至也佛能方便说法开悟群迷戒人之酒止人之杀去人之贪绝人之嗔其神通妙用亦诚可谓大矣然必耳提面诲而后能若在尧舜则光被四表格于上下其至诚所运自然不言而信不动而变无为而成盖与天地合其德与日月合其明与四时合其序与鬼神合其吉凶其神化无方而妙用无体比之释迦则又大也若乃诅呪变幻眩怪捏妖以欺或愚冥是故佛氏之所深排极诋谓之外道邪魔正与佛道相反者不应好佛而乃好其所相反求佛而乃求其所排诋者也　陛下若以尧舜既没心欲求之于彼则释迦之亡亦已久矣若谓彼中学佛之徒能传释迦之道则吾中国之大顾岂无人能传尧舜之道者乎　陛下未之求耳　陛下试求大臣之中苟其能明尧舜之道者日日与之推求讲究乃必有能明神圣之道致　陛下于尧舜之域者矣故臣以为　陛下好佛之心诚至则请毌好其名而务得其实毌好其末而务求其本务得其实而求其本则请毌求诸佛而求诸圣人毌求诸夷狄而求诸中国者果非妄为游说之谈以诳　陛下者矣　陛下而果能以好佛之心而好圣人以求释迦之诚而求诸尧舜之道则不必涉数万里之遥而西方极乐只在目前则不必縻数万之费毙数万之命历数年之久而一尘不动弹指之间可以立跻圣地神通妙用随形随足此又非臣之缪为大言以欺　陛下必欲讨究其说则皆凿凿可证之言孔子云我欲仁斯仁至矣一日克已复礼而天下归仁孟轲云人皆可以为尧舜岂欺我哉　陛下反而思之又试以询之大臣询之群臣果臣言出于虚缪则甘受欺妄之戮臣不知　讳忌伏见　陛下善心之萌不觉踊跃喜幸辄进其将顺扩充之说惟　陛下垂察则　宗社幸甚天下幸甚万世幸甚臣不胜祝望恳切殒越之至专差舍人某具疏奏上以　闻

○辞新任乞以旧职致仕疏　【十一年十月时升南贑佥都御史】

臣原任南京鸿胪寺卿去岁四月尝以不职自劾求退后至八月又以旧疾交作复乞　天恩放回调理皆未蒙　准允黾勉尸素因循日月至今年九月十四日忽接吏部咨文蒙　恩升授前职闻　命惊惶感泣之余莫知攸措窃念臣才本庸劣性复迂疏兼以疾病多端气体羸弱待罪鸿胪闲散之地犹惧不称况兹廵抚重任其将何才以堪夫因才器使　朝廷之大政也量力受任人臣之大分也膴仕显官臣心岂独不愿一时贪幸苟受后至溃政偾事臣一身戮辱亦奚足惜其如　陛下之事何况臣疾病未已精力益衰平居无事尚尔奄奄军旅驱驰岂复堪任臣在少年粗心浮气狂诞自居自后涉历渐久稍知惭沮逮今思之悔创靡及人或未考其实臣之自知则既审矣又何敢崇饰旧恶以误　国事伏愿　陛下念　朝廷之大政不可轻地方之重寄不可苟体物情之有短长悯凡愚之所不逮别选贤能委以兹任悯臣之愚不加谪逐容令仍以鸿胪寺卿退归田里以免负乘之诛臣虽颠殒敢忘衔结臣自幼失慈鞠于祖母岑今年九十有七旦暮思臣一见为诀去岁乞休虽迫疾病实亦因此臣敢辄以蝼蚁苦切之情控于　陛下冀得便道先归省视岑疾少伸反哺之私以俟矜允之　命臣衷情迫切不自知其触昧条宪臣不胜受　恩感激渎冒战惧哀恳祈望之至

○谢　恩疏　【十二年正月二十六日】

臣原任南京鸿胪寺卿正德十一年九月十四日准吏部咨为缺官事该部题奉　圣旨王守仁升都察院左佥都御史廵抚南贑汀漳等处地方写　敕与他钦此钦遵臣自以菲才多病惧不胜任以致偾事当具本乞　恩辞免容令原职致仕随于十月二十四日节该钦奉　敕谕尔前去廵抚江西南安贑州福建汀州漳州广东南雄韶州惠州潮州各府及湖广郴州地方抚安军民修理城池禁革奸弊一应地方贼情军马钱粮事宜小则径自区画大则奏请定夺钦此钦遵外十一月十四日续准兵部咨为紧急贼情事内开都御史文森迁廷误事见奉　敕书切责乃敢托疾避难奏回养病见今盗贼刼掠民遭荼毒万一王守仁因见地方有事假托辞免不无愈加误事该本部题奉　圣旨既地方有事王守仁着上紧去不许辞避迟误钦此间报忧惭不遑宁处一面扶疾候　旨至浙江杭州府地方于十二月初二日复准吏部咨该臣　奏为乞　恩辞免新任仍照旧职致仕事奏奉　圣旨王守仁不准休致南贑地方见今多事着上紧前去用心廵抚钦此备咨到臣感　恩惧罪之余不敢冒昧复　请随于本月初三日起程至次年正月十六日已抵贑州接管廵抚外伏念臣气体羸弱质性迂疏聊为口耳之学本非折冲之才鸿胪闲散尚以疾病而不堪廵抚繁难岂其精力之可任但前官以辞疾招议适踵效尤之嫌而　圣旨以多事为言恐蹈避难之罪遂尔冒于负乘不暇虞于覆餗黾勉莅事忽已踰旬受　恩思效每废寝食顾兵粮耗竭之余加之以师旅而盗贼残破之后方苦于疮痍尚尔一筹之未展敢云期月而可观况炎毒旧侵惧复中于瘴疠尫衰日积忧不任于驱驰心有余而才不逮足欲进而力不前徒切感　恩之报莫申效死之诚臣敢不勉其智之所不足竭砥砺于已尽其力之所可为付利钝于天亮无补于河岳亦少致其涓埃稍俟狐鼠巢穴之乎终遂麋鹿山林之请臣不胜受　恩感激

○给由疏　【十二年二月二十五日】

