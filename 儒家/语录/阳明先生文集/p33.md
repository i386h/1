<!-- { "loadSidebar": true } -->
古洞春寒客到稀绿苔荒径草霏霏书悬绝壁留僧偈花发层萝绣佛衣壶榼远从童冠集杖藜随处宦情微石门遥锁阳明鹤应笑山人久未归

○木阁道中雪

瘦马支离缘绝壁连峰窅窕入层云山村树暝惊鸦阵涧道雪深逢鹿群冻合衡茅炊火断望迷孤戌暮笳闻正思讲席诸贤在绛蜡清醅坐夜分

○元夕雪用苏韵二首

林间暮雪定归鸦原山夕声报使车玉盏春光传栢叶夜堂银烛乱檐花萧条音信愁边鴈迢递关河梦里家何日扁舟还旧隐一蓑江上把鱼叉

寒威入夜益廉纤酒瓮炉床亦戒严久客渐怜衣有结蛮居长叹食无盐饥豺正杯群当路冻雀从渠自宿檐阴极阳回知不远兰芽行见发春尖

○晓霁用前韵书怀二首

双阙钟声起万鸦禁城月色满朝车竟谁诗咏东曹桧且忆梅开西寺花此日天涯伤逐客何年江上却还家曾无一字堪驱使谩有虚名拟八义

涧草巗花欲鬪纤溪风林雪故争严连岐尽说还宜麦煮海何曾见作盐路断蹔怜无过客病余兼喜曝晴檐谪居亦自多清绝门外群峯玉笋尖

○次韵陆佥宪元日喜晴

城里夕阳城外雪相将十里异阴晴也知造物曾何意底是人心苦未平栢府楼台衔倒景茆茨松竹泻寒声布衾莫谩愁僵卧积素还多达曙明

○元夕木阁山火

荒村灯夕偶逢晴野烧峯头处处明内苑但知鳌作岭九门空说火为城天应为我开奇观地有兹山不世情却恐炎威被松栢休教玉石遂同頳

○夜宿汪氏园

小阁藏身一斗方夜深虚白自生光梁间来下徐生榻座上惭无荀令香驿树雨声翻屋瓦龙池月色浸书床他年贵竹传遗事应说阳明旧草堂

○春行

冬尽西归满山雪春初复来花满山白鸥乱浴清溪上黄鸟双飞绿树间物色变迁随转眼人生岂得长朱颜好将吾道从吾党归把渔竿东海湾

○村南

花事纷纷春欲酣杖藜随步过村南田翁开野教新犊溪女分流浴种蚕穉犬吠人依密槿闲鳬照影立晴潭偶逢江客传乡信归卧枫堂梦石龛

○山途二首

上山见日下山阴阴欲开时日欲沉晚景无多伤远道朝阳莫更沮云岑人归暝市分渔火客舍空林依暮禽世事验来还自颔古人先巳得吾心

南北驱驰任板舆谪乡何地是安居家家细雨残灯后处处荒原野烧余江树欲迷游子望朔云长断故人书茂陵多病终萧散何事相如赋子虚

○白云

白云冉冉出晴峰客路无心处处逢已逐肩舆度青壁还随孤鹤下苍松此身愧尔长多系他日从龙谩托踪断鹜残鸦飞欲尽故山回首意重重

○答刘美之见寄次韵

休疑迁客迹全贫犹有沙鸥日见亲勋业久辞沧海梦烟花多负故园春百年长恐终无补万里宁期尚得身念我不劳伤鬓雪知君亦欲拂衣尘

○寄徐掌教

徐穉今安在空梁榻久悬北门倾盖日东鲁校文年岁月成超忽风云易变迁新诗劳寄我不愧鸟鸣篇

○书庭蕉

檐前蕉叶绿成林长夏全无暑气侵但得雨声连夜静不妨月色半床阴新诗旧叶题将满老芰疏梧恨共深莫笑郑人谈讼鹿至今醒梦两难寻

○送张宪长左迁滇南大参次韵

世味知公最饱谙百年清德亦何惭栢台藩省官非左江汉滇池道益南绝域烟花怜我远今霄风月好谁谈交游若问居夷事为说山泉颇自堪

○南庵次韵二首

隔水樵渔亦几家缘冈石路入溪斜松林晚映千峰雨枫叶秋连万树霞渐觉形骸逃物外未妨游乐在天涯频来不用劳僧榻已僣汀鸥一席沙

斜日江波动客衣水南深竹见岩扉渔人收网舟初集野老忘机坐未归渐觉云间栖翼乱愁看天此暮云飞年年岁晚长为客闲杀西湖旧钓矶

○观傀儡次韵

处处相逢是戏场何须傀儡夜登堂繁华过眼三更促名利牵人一线长穉子自应争诧说矮人亦复浪悲伤本来面目还谁识且向樽前学楚狂

○徐都宪同游南庵次韵

岩寺藏春长不夏江花映日艳于桃山阴入户川光暮林影浮空暑气高树老岂能知岁月溪清真可鉴秋毫但逢佳景湏行乐莫遣风霜着鬓毛

○即席次王文济少参韵二首

摇落休教感客途南来秋兴未全孤肝肠已自成金石齿发从渠变柳蒲倾倒酒怀金谷罚逼真词格辋川图谪乡莫道贫消骨犹有新诗了旧逋

此身未拟泣穷途随处翻飞野鹤孤霜冷几枝存晚菊溪春两度见新蒲荆西寇盗纾筹策湘北流移入画图莫怪当筵倍凄切诛求满地促官逋

○赠刘侍御二首

蹇以反身困以遂志今日患难正阁下受用处也知之则处此当自别病笔不能多及然其余亦无足言者聊次韵某顿首刘侍御大人契长

相送溪桥未来年相逢又过小春天忧时敢负君臣义念别羞为儿女怜道自升沉宁有定心存气节不无偏知君已得虚舟意随处风波只晏然

○夜寒

檐际重阴覆夜寒石炉松火坐更残穷荒正讶乡书绝险路仍愁归梦难僊侣春风怀越峤钓船明月负严滩未因谪宦伤憔悴容鬓还羞镜里看

○冬至

客床无寐听潜雷珎重初阳夜半回天地未尝生意息氷霜不耐鬓毛催春添衮线谁能补岁晚心丹自动灰料得重闱强健在早看消息报牕梅

○春日花间偶集示门生

闲来聊与二三子单夹初成行暮春改课讲题非我事研几悟道是何人阶前细草雨还碧檐下小桃晴更新坐起咏歌俱实学毫厘须遣认教真

○次韵送陆文顺佥宪

贵阳东望楚山平无柰天涯又送行杯酒豫期倾盖日封书烦慰倚门情心驰魏阙星辰迥路遶乡山草木荣京国交游零落尽空将秋月寄猿声

○次韵陆佥宪病起见寄

一赋归来不愿余文园多病滞相如篱边竹笋青应满洞口桃花红自舒荷蒉有心还击磬周公无梦欲删书云间宪伯能相慰尺素长题问谪居（下佚四诗题文一诗题文有阙）

○过汪门崖

（上阙）到闲心期与白鸥群晴溪欲转新年色苍壁多遗古篆文此地从来山水胜它时回首忆江门

○辰州虎溪龙兴寺闻杨名父将到留韵壁间

末藜一过虎溪头何处僧房是惠休云起峯头沉阁影林疏地底见江流烟花日暖犹含雨鸥鹭春闲欲满洲好景同来不同赏诗篇还为故人留

○武陵潮音阁怀元明

高阁凭虚台十寻卷帘疏雨动微吟江天云鸟自来去楚泽风烟无古今山色渐疑衡岳近花源欲问武陵深新春尚沮东归楫落日谁堪话此心

○阁中坐雨

台下春云及寺门懒夫睡起正开轩烟芜涨野平堤绿江雨随风入夜喧道意萧疏惭岁月归心迢逓忆乡园年来身迹如漂梗自笑迂痴欲手援

○霁夜

雨霁僧堂钟磬清春溪月色特分明沙边宿鹭寒无影洞口流云夜有声静后始知群动妄闲来还觉道心惊问津久已惭沮溺归向东皋学耦耕

○僧斋

尽日僧斋不厌闲独余春睡得相关檐前水涨遂无（下佚三诗题一诗题文有阙）

○睡起写怀

（上阙）流形未须更觅羲唐事一曲沧浪击坏听

○三山晚眺

南望长沙杳霭中鹅羊只在暮云东天高双橹哀明月江阔千帆舞逆风花暗渐惊春事晚水悠应与客愁穷北飞亦有衡阳鴈上苑封书未易通

○鹅羊山

福地相传楚水阿三年春色两经过羊亡但有初平石书罢谁笼道士鹅礼斗坛空松影静步虚台迥月明多岩房一宿犹缘薄遥忆开云住薜萝

○泗洲寺

渌水西头泗洲寺经过转眼又三年老僧熟认直呼姓笑我清癯只似前每有客来看宿处诗留佛壁作灯传开轩扫榻还相慰惭愧维摩世外缘

○再经武云观书林玉玑道士壁

碧山道士曾相约归路还来宿武云月满僊台依鹤侣书留苍壁看鹅群春岩多雨林芳淡暗水穿花石溜分奔走连年家尚远空余魂梦到柴门

○再过濂溪祠用前韵

曾向图书识面真半生长自愧儒巾斯文久已无先觉　圣世今应有逸民一自支离乖学术竞将雕刻费精神瞻依多少高山意水漫莲池长绿苹

阳明先生文录卷之二

●外集卷之三

庐陵诗五首

京师诗二十四首

归越诗五首

滁州诗三十六首

南都诗四十七首

赣州诗三十二首

◆庐陵诗五首　【正德庚午年三月迁庐陵尹作】

游瑞华二首

古道

立春日道中短述

公馆午饭偶书

午憩香社寺

○游瑞华二首

簿领终年未出郊此行聊觧俗人嘲忧时有志怀先达作县无能愧旧交松古尚存经雪干竹高还长拂云稍溪山处处堪行乐正是浮名未易抛

其二

万死投荒不拟回生还且复荷栽培逢时已负三年学治剧兼非百里才身可益民宁论屈志存经国未全灰正愁不是中流砥千尺狂澜岂易摧

○古道

古道当长坂肩舆入暮天苍茫闻驿皷冷落见炊烟冻烛寒无焰泥炉湿未燃正思江槛外闲却钓鱼船

○立春日道中短述

腊意中宵尽春容傍晓生野塘氷转绿江寺雪消晴农事沾泥犊羁怀听谷莺故山梅正发谁寄欲归情

○公馆午饭偶书

行台依独寺僧屋自成邻殿古凝残雪墙低入早春巷泥晴淖马檐日暖堪人云散小岩碧松梢挂月新

○午憩香社寺

修程动百里往往饷僧居佛皷迎官急禅床为客虗桃花成井落云水接郊墟不觉泥涂涩看山兴有余

◆京师诗二十四首　【正德庚午年十月升南京刑部主事未年入觐调北京吏部主事作】

夜宿功德寺次宗贤韵二绝

别方叔贤四首

白湾六章

寄隐岩

香山次韵

夜宿香山林宗师房次韵二首

别湛甘泉二首

赠别黄宗贤

○夜宿功德寺次宗贤韵二绝

山行初试夹衣轻脚软黄尘石路生一夜洞云眠未足湖风吹月渡溪清

水边杨柳覆茅楹饮马春流更一登坐久遂忘归路夕溪云正泻暮山青

○别方叔贤四首

西樵山色远依依东指江门石路微料得楚云台上客久悬秋月待君归

自是孤云天际浮箧中枯蠹岂相谋请君静后看羲画曾有陈编一字否

休论寂寂与惺惺不妄由来即性情笑却殷懃诸老子翻从知见觅虚灵

道本无为只在人自行自住岂湏邻坐中便是天台路不用渔郎更问津

○白湾六章

宗岩文先生居白浦之湾四方学者称曰白浦先生而不敢以姓字某素高先生又辱为之僚因为书白湾二字并诗以咏之

浦之湾其白漫漫彼美君子在水之盘

湾之浦其白弥弥彼美君子在水之涘

云之溶溶于湾之湄君子于处民以为期

云之油油于湾之委君子于兴施及四海

白湾之渚于游以处彼美君子兮可以容与

白湾之洋于濯以湘彼美君子兮可以倘徉

○寄隐岩

每逢山水地便有卜居心终岁风尘里何年沧海浔洞寒泉滴细花瞑石房深青壁须留姓他时好共寻

○香山次韵

寻山到山寺得意却忘山岩树坐来静壁萝春自闲楼台星斗上钟磬翠微间顿息尘寰念清溪踏月还

○夜宿香山林宗师房次韵二首

幽壑来寻物外情石门遥指白云生林间伐木时闻响谷口逢僧不记名天壁倒涵湖月晓烟梯高接纬阶平松堂静夜浑无寐到枕风泉处处声

久落泥途惹世情紫崖丹壑是平生养真无力常怀静窃禄木归羞问名树隐洞泉穿石细云过溪路入花平道人只住层萝上明月峯头有磬声

○别湛甘泉二首

行子朝欲发驱车不得留驱车下长坂顾见城东楼远别情已惨况此艰难秋分手诀河梁涕下不可收车行望渐杳飞埃越层丘迟回岐路侧孰知我心忧

其二

