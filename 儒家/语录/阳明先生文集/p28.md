<!-- { "loadSidebar": true } -->
虽有天下易生之物一日暴之十日寒之未有能生者也承诸君之不鄙每予来归咸集于此以问学为事甚盛意也然不能旬日之留而旬日之间又不过三四会一别之后辄复离羣索居不相见者动经年岁然则岂惟十日之寒而已乎若是而求萌糵之畅茂条达不可得矣故予切望诸君勿以予之去留为聚散或五六日八九日虽有俗事相妨亦须破冗一会于此务在诱掖奖劝砥砺切磋使道德仁义之亲日亲日近则世利纷华之染亦日远日疏所谓相观而善百工居肆以成其事者也相会之时尤须虚心逊志相亲相敬大抵朋友之交以相下为益或议论末合要在从容涵育相感以诚不得动气求胜长傲遂非务在默而成之不言而信其或矜己之长攻人之短粗心浮气矫以沽名讦以为直挟胜心而行愤嫉以圯族败羣为志则虽日讲时习于此亦无益矣诸君念之念之

○书朱守干卷　【乙酉】

黄州朱生守干请学而归为书致良知三字夫良知者即所谓是非之心人皆有之不待学而有不待虑而得者也人孰无是良知乎独有不能致之耳自圣人以至于愚人自一人之心以达于四海之远自千古之前以至于万代之后无有不同是良知也者是所谓天下之大本也致是良知而行则所谓天下之达道也天地以位万物以育将富贵贫贱患难夷狄无所入而弗自得也矣

○书正宪扇　【乙酉】

今人病痛大叚只是傲千罪百恶皆从傲上来傲则自高自是不肯屈下人故为子而傲必不能孝为弟而傲必不能弟为臣而傲必不能忠象之不仁丹朱之不肖皆只是一傲字便结果了一生做个极恶大罪的人更无觧救得处汝曹为学先要除此病根方才有地步可进傲之反为谦谦字便是对症之药非但是外貌卑逊湏是中心恭敬撙节退让常见自己不是真能虚己受人故为子而谦斯能孝为弟而谦斯能弟为臣而谦斯能忠尧舜之圣只是谦到至诚处便是允恭克让温恭允塞也汝曹勉之敬之其母若伯鲁之简哉

○书魏师孟卷　【乙酉】

心之良知是谓圣圣人之学惟是致此良知而已自然而致之者圣人也勉然而致之者贤人也自蔽自昧而不肯致之者愚不肖者也愚不肖者虽其蔽昧之极良知又未尝不存也苟能致之即与圣人无异矣此良知所以为圣愚之同具而人皆可以为尧舜者以此也是故致良知之外无学矣自孔孟既没此学失传几千百年赖天之灵偶复有见诚千古之一快百世以俟圣人而不惑者也每以启夫同志无不跃然以喜者此亦可以验夫良知之同然矣间有听之而疑者则是支离之习没溺既久先横不信之心而然使能姑置其旧见而平气以绎吾说盖亦未有不憣然而悔悟者也南昌魏氏兄弟旧学于予既皆有得于良知之说矣其季良贵师孟因其诸兄而来请其资禀甚颖而意向甚笃然以偕计北上不得久从于此吾虽畧已言之而未能悉也故特书此以遗之

○书朱子礼卷　【甲申】

子礼为诸暨宰问政阳明子与之言学而不及政子礼退而省其身惩己之忿而因以得民之所恶也窒己之欲而因以得民之所好也舍己之利而因以得民之所趋也愓己之易而因以得民之所忽也去己之蠹而因以得民之所患也明己之性而因以得民之所同也三月而政举叹曰吾乃今知学之可以为政也已他日又见而问学阳明子与之言政而不及学子礼退而修其职平民之所恶而因以惩己之忿也从民之所好而因以窒己之欲也顺民之所趋而因以舍己之利也警民之所忽而因以愓己之易也拯民之所患而因以去己之蠹也复民之所同而因以明己之性也朞年而化行叹曰吾乃今知政之可以为学也已他日又见而问政与学之要阳明子曰明德亲民一也古之人明明德以亲其民亲民所以明其明德也是故明明德体也亲民用也而止至善其要矣子礼退而求至善之说烱然见其良知焉曰吾乃今知学所以为政而政所以为学皆不外乎良知焉信乎止至善其要也矣

○书林司训卷　【甲戌】

林司训年七十九矣走数千里谒予于越予悯其既老且贫媿无以为济也嗟乎昔王道之大行也分田制禄四民皆有定制壮者修其孝悌忠信老者衣帛食肉不负戴于道路死徙无出乡出入相友疾病相扶持乌有耄耋之年而犹走衣食于道路者乎周衰而王迹熄民始有无恒产者然其时圣学尚明士虽贫困犹有固穷之节里闾族党犹知有相恤之义逮其后世功利之说日浸以盛不复知有明德亲民之实士皆巧文博词以饰诈相规以伪相轧以利外冠裳而内禽兽而犹或自以为从事于圣贤之学如是而欲挽而复之三代呜呼其难哉吾为此惧揭知行合一之说订致知格物之谬思有以正人心息邪说以求明先圣之学庶几君子闻大道之要小人蒙至治之泽而哓哓者皆视以为狂惑丧心诋笑訾怒予亦不自知其力之不足日挤于颠危莫之救以死而不顾也不亦悲夫予过彭泽时尝悯林之穷使邑令延为社学师至是又失其业于归也不能有所资给聊书此以遗之

○书黄梦星卷　【丁卯】

潮有处士黄翁保号坦夫者其子梦星来越从予学越去潮数千里梦星居数月辄一告归省其父去二三月辄复来如是者屡屡梦星质性温然善人也而甚孝然禀气差弱若不任于劳者窃怪其乃不惮道途之阻远而勤苦无已也因谓之曰生既闻吾说可以家居养亲而从事矣奚必往来跋涉若是乎梦星跽而言曰吾父生长海滨知慕圣贤之道而无所从求入既乃获见吾乡之薛杨诸子者得夫子之学与闻其说而乐之乃以责梦星曰吾衰矣吾不希汝业举以干禄汝但能若数子者一闻夫子之道焉吾虽啜粥饮水死填沟壑无不足也矣梦星是以不远数千里而来从每归省求为三月之留以奉菽水不许则求为踰月之留亦不许居未旬日即已具资粮戒童仆促之启行梦星涕泣以请则责之曰唉儿女子欲以是为孝我乎不能黄鹄千里而思为翼下之雏徒使吾心益自苦故亟游夫子之门者固梦星之本心然不能久留于亲侧而倏往倏来吾父之命不敢违也予曰贤哉处士之为父孝哉梦星之为子也勉之哉卒成乃父之志斯可矣今年四月上旬其家忽使人来讣云处士没矣呜呼惜哉呜呼惜哉圣贤之学其久见弃于世也不啻如土苴苟有言论及之则众共非笑诋斥以为恠物惟世之号称贤士大夫者乃始或有以之而相讲究然至考其立身行己之实与其平日家庭之间所以训督期望其子孙者则又未尝不汲汲焉惟功利之为务而所谓圣贤之学者则徒以资其谈论粉饰文具于其外如是者常十而八九矣求其诚心一志实以圣贤之学督教其子如处士者可多得乎而今亡矣岂不惜哉岂不惜哉阻远无由往哭遥寄一奠以致吾伤悼之怀而叙其遣子来学之故若此以风励夫世之为父兄者亦因以益励梦星使之务底于有成以无忘乃父之志右二月望日书梦星卷

阳明先生文录卷之五

◇外集◇

卷之一　　赋骚六首　归越诗三十六首　山东诗六首　狱中诗十四首　赴谪诗五十五首

卷之二　　居夷诗一百十一首

卷之三　　庐陵诗五首　京师诗二十四首　归越诗五首　滁州诗三十六首　南都诗四十七首　赣州诗三十二首

卷之四　　江西诗一百二十首　居越诗三十四首　两广诗二十一首

卷之五　　书

卷之六　　序

卷之七　　记

卷之八　　说　杂着

卷之九　　墓志铭墓表　墓碑　传　碑　赞　箴　祭文

●外集卷之一

赋骚六首

归越诗三十六首

山东诗六首

狱中诗十四首

赴谪诗五十五首

◆赋骚六首

太白楼赋

九华山赋

吊屈平赋

思归轩赋

咎言

祈雨辞

○太白楼赋　【丙辰】

岁丙辰之孟冬兮泛扁舟予南征凌济川之惊涛兮览层构乎任城曰太白之故居兮俨高风之犹在蔡侯导余以从陡兮将放观乎四海木萧萧而乱下兮江浩浩而无穷鲸敖敖而涌海兮鹏翼翼而承风月生辉于采石兮日留景于岳峯蔽长烟乎天姥兮渺匡庐之云松嘅昔人之安在兮吾将上下求索而不可蹇予虽非白之俦兮遇季真之知我羗后人之视今兮又乌知其不果吁嗟太白公奚为其居此兮余奚为其复来倚穹霄以流盻兮固千载之一哀昔夏桀之颠覆兮尹退乎莘之野成汤之立贤兮乃登庸而伐夏谓鼎俎其要说兮维党人之挤诟曾圣哲之匡时兮夫焉前枉而直后当天宝之末代兮淫好色以信谗恶来妹喜其猖獗兮众皆狐媚以贪婪判独毅而不顾兮爰命夫以仆妾之役宁直死以顑颔兮夫焉患得而局促开元之绍基兮亦遑遑其求理生逢时以就列兮固云台麒阁而容与夫何漂泊于天之涯兮登斯楼乎延伫信流俗之嫉妬兮自前世而固然怀夫子之故都兮沛余涕之湲湲庙堂之偃蹇兮或非情之所好惟不合于斯世兮恣沉酣而远眺进吾不遇于武丁兮退吾将颜氏之箪瓢奚曲蘖其昏迷兮亦夫子之所逃管仲之辅紏兮孔圣与其改行佐璘而失节兮始以见道之未明覩夜郎之有作兮横逸气以徘徊亦初心之无他兮故虽悔而弗摧吁嗟其谁无过兮抗直气之为难轻万乘于褐夫兮固孟轲之所叹旷绝代而相感兮望天宇之漫漫去夫子其千祀兮世益隘以周容媒妇妾以驰骛兮又从而为之吮痈贤者化而改度兮兢规曲以为同峄山青兮河流泻风飕飕兮澹平野凭高楼兮不见舟楫纷兮楼之下舟之人兮俨服亦有庶几夫子之踪者

○九华山赋　【壬戌】

