<!-- { "loadSidebar": true } -->
往岁仙舟过赣承不自满足执礼谦而下问恳古所谓敏而好学于吾彦式见之别后连冗不及以时奉问极切驰想近令弟过省复承惠教志道之笃趋向之正勤惓有加浅薄何以当此悚息悚息谕及学无静根感物易动处事多悔即是三言尤见近时用工之实仆罔所知识何足以辱贤者之问大抵三言者病亦相因惟学而别求静根故感物而惧其易动感物而惧其易动是故处事而多悔也心无动静者也其静也者以言其体也其动也者以言其用也故君子之学无间于动静其静也常觉而未尝无也故常应其动也常定而未尝有也故常寂常应常寂动静皆有事焉是之谓集义集义故能无祗悔所谓动亦定静亦定者也心一而已静其体也而复求静根焉是挠其体也动其用也而惧其易动焉是废其用也故求静之心即动也恶动之心非静也是之谓动亦动静亦动将迎起伏相寻于无穷矣故循理之谓静从欲之谓动欲也者非必声色货利外诱也有心之私皆欲也故循理焉虽酬酢万变皆静也濂溪所谓主静无欲之谓也是谓集义者也从欲焉虽心斋坐忘亦动也告子之强制正助之欲也是外义者也虽然仆盖从事于此而未之能焉聊为贤者陈其所见云尔以为何如便间示知之

○与唐虞佐侍御　【辛巳】

相与两年情日益厚意日益真此皆彼此所心喻不以言谢者别后又承雄文追送称许过情末又重以传说之事所拟益非其伦感怍何既虽然故人之赐也敢不拜受果如是非独进以有为将退而隐于岩穴之下要亦不失其为贤也已敢不拜赐昔人有言投我以木桃报之以琼瑶今投我以琼瑶矣我又何以报之报之以其所赐可乎说之言曰学于古训乃有获夫谓学于古训者非谓其通于文辞讲说于口耳之间义袭而取诸其外也获也者得之于心之谓非外铄也必如古训而学其所学焉诚诸其身所谓默而成之不言而信乃为有得也夫谓逊志务时敏者非谓其饰情卑礼于其外汲汲于事功声誉之间也其逊志也如地之下而无所不承也如海之虚而无所不纳也其时敏也一于天德戒惧于不睹不闻如太和之运而不息也夫然百世以俟圣人而不惑漙博渊泉而时出之言而民莫不信行而民莫不悦施及蛮貊而道德流于无穷斯固说之所以为说也以是为报虞佐其能以却我乎孟氏云责难之谓恭吾其敢以后世文章之士期虞佐乎颜氏云舜何人也予何人也虞佐其能不以说自期乎人还灯下草草为谢相去益远临楮怏悒

○荅方叔贤　【辛巳】

承示大学原知用心于此深密矣道一而已论其大本大原则六经四书无不可推之而同者又不特洪范之于大学而已此意亦仆平日于朋友中所常言者譬之草木其同者生意也其花实之疏密枝叶之高下亦欲尽比而同之吾恐化工不如是之雕刻也今吾兄方自嘉以为独见新得锐意主张是说虽素蒙信爱如鄙人者一时论说当亦未能遽入且愿吾兄以所见者实体诸身心将有疑果无疑必将有得果无得又必有见然后鄙说可得而进也学之不明几百年矣近幸同志如甘泉如吾兄者相与切磋讲求颇有端绪而吾兄忽复牵滞文义若此吾又将谁望乎君子论学固惟是之从非以必同为贵至于入门下手处则有不容于不辩者所谓毫厘之差千里之谬矣致知格物甘泉之说与仆尚微有异然不害其为异同若吾兄之说似又与甘泉异矣相去远恐辞不足以达意故言语直冐不复有所逊让近与甘泉书亦道此当不以为罪也

二　【癸未】

此学蓁芜今幸吾侪复知讲求于此固宜急急遑遑并心同志务履其实以身明道学虽所入之途稍异要其所志而同斯可矣不肖之谬劣已无足论若叔贤之于甘泉亦乃牵制于文义纷争于辩说益重世人之惑以启呶呶者之口斯诚不能无憾焉忧病中不能数奉问偶有所闻因谦之去辄附此言无伦次渭先相见望并出此

○与杨仕鸣　【辛巳】

差人来知令兄已于去冬安厝墓有宿草矣无由一哭伤哉所委志铭既病且冗须朋友中相知深者一为之始能有发耳喻及日用讲求功夫只是各依自家良知所及自去其障扩充以尽其本体不可迁就气习以趋时好事幸甚幸甚果如是方是致知格物方是明善诚身果如是德安得而不日新业安得而不富有谓每日自检未有终日浑成片段者亦只是致知工夫间断夫仁亦在乎熟之而已又云以此磨勘先辈文字同异工夫不合常生疑虑又何为其然哉区区所论致知二字乃是孔门正法眼藏于此见得真的直是建诸天地而不悖质诸鬼神而无疑考诸三王而不谬百世以俟圣人而不惑知此者方谓之知道得此者方谓之有德异此而学即谓之异端离此而说即谓之邪说迷此而行即谓之冥行虽千魔万恠眩瞀变幻于前自当触之而碎遇之而觧如太阳一出而鬼魅魍魉自无所逃其形矣尚何疑虑之有而何异同之足惑乎所谓此学如立在空中四面皆无倚靠万事不容染着色色信他本来不容一毫增减若涉些安排着些意思便不是合一工夫虽言苟时有未莹亦是仕鸣见得处定可喜矣但须切实用力始不落空若只如此说未死亦是议拟仿象已后只做得一个弄精魄的汉虽与近世格物者症候稍有不同其为病痛一而已矣诗文之习儒者虽亦不废孔子所谓有德者必有言也若着意安排组织未有不起于胜心者先辈号为有志斯道而亦复如是亦只是习于未除耳仕鸣既知致知之说此等处自当一勘而破瞒他些子不得也

二　【癸未】

别后极想念向得尚谦书知仕鸣功夫日有所进殊慰所期大抵吾党既知学问头脑已不虑无下手处只恐客气为患不肯实致其良知耳后进中如柯生辈亦颇有力量可进只是客气为害亦不小行时尝与痛说一番不知近来果能克去否书至来相见出此共勉之前辈之于后进无不欲其入于善则其规切砥砺之间亦容有直情过当者却恐后学未易承当得起既不我德反以我为仇者有矣往往无益而有损故莫若且就其力量之所可及者诱掖奖劝之往时亦尝与仕鸣论及此想能不忘也

三　【癸未】

前者是备录区区之语或未尽区区之心此册乃直述仕鸣所得反不失区区之见可见学贵乎自得也古人谓得意忘言学苟自得何以言为乎若欲有所记札以为日后印证之资则直以己意之所得者书之而已不必一一拘其言辞反有所不达也中间词语时有未莹病中不暇细为点检

○与陆元静　【辛巳】

赍奏人回得佳稿及手札殊慰闻以多病之故将从事于养生区区往年盖尝弊力于此矣后乃知其不必如是始复一意于圣贤之学大抵养德养身只是一事元静所云真我者果能戒谨不睹恐惧不闻而专志于是则神住气住精住而仙家所谓长生久视之说亦在其中矣神仙之学与圣人异然其造端托始亦惟欲引人于道悟真篇后序中所谓黄老悲其贪着乃以神仙之术渐次导之者元静试取而观之其微旨亦自可识自尧舜禹汤文武至于周公孔子其仁民爱物之心盖无所不至苟有可以长生不死者亦何惜以示人如老子彭籛之徒乃其禀赋有若此者非可以学而至后世如白至蟾丘长春之属皆是彼学中所称述以为祖师者其得寿皆不过五六十则所谓长生之说当必有所指矣元静气弱多病但遗弃声名清心寡欲一意圣贤如前所谓真我之说不宜轻信异道徒自惑乱聪明弊精劳神废靡岁月久而不返将遂为病狂丧心之人不难矣昔人谓三折肱为良医区区非良医盖甞三折肱者元静其慎听毌忽区区省亲本闻部中已准覆但得　旨即当长遯山泽不久　朝廷且大赉则元静推封亦有日果能访我于阳明之麓当能为元静决此大疑也

二　【壬午】

某不孝不忠延祸先人酷罚未敷致兹多口亦其宜然乃劳贤者触冐忌讳为之辩雪雅承道谊之爱深切恳至甚非不肖孤之所敢望也无辩止谤甞闻昔人之教矣况今何止于是四方英杰以讲学异同之故议论方兴吾侪可胜辩乎惟当反求诸己苟其言而是欤吾斯尚有所未信欤则当务求其是不得辄是己而非人也使其言而非欤吾斯既已自信欤则当益致其践履之实以务求于自谦所谓默而成之不言而信者也然则今日之多口孰非吾侪动心忍性砥砺切磋之地乎且彼议论之兴非必有所私怨于我彼其为说亦将自以为卫夫道也况其说本自出于先儒之绪论固各有所凭据而吾侪之言骤异于昔反若凿空杜撰者乃不知圣人之学本来如是而流传失真先儒之论所以日益支离则亦由后学沿习乖谬积渐所致彼既先横不信之念莫肯虚心讲究加以吾侪议论之间或为胜心浮气所乘未免过为矫激则固宜其非笑而骇惑矣此吾侪之责未可专以罪彼为也嗟乎吾侪今日之讲学将求异其说于人邪亦求同其学于人邪将求以善而胜人邪亦求以善而养人邪知行合一之学吾侪但口说耳何甞知行合一邪推寻所自则如不肖者为罪尤重盖在平时徒以口舌讲觧而未尝体诸其身名浮于实行不掩言已未甞实致其知而谓昔人致知之说有未尽如贫子之说金乃未免从人乞食诸君病于相信相爱之过好而不知其恶遂乃共成今日纷纷之议皆不肖之罪也虽然昔之君子盖有举世非之而不顾千百世非之而不顾者亦求其是而已矣岂以一时毁誉而动其心邪惟其在我者有未尽则亦安可遂以人言为尽非伊川晦庵之在当时尚不免于诋毁斥逐况在吾辈行有所未至则夫人之诋毁斥逐正其宜耳凡今争辩学术之士亦必有志于学者也未可以其异己而遂有所疏外是非之心人皆有之彼其但蔽于积习故于吾说卒未易觧就如诸君初闻鄙说时其间宁无非笑诋毁之者久而释然以悟甚至反有激为过当之论者矣又安知今日相诋之力不为异时相信之深者乎衰绖哀苦中非论学时而道之兴废乃有不容于泯默者不觉叨叨至此言无伦次幸亮其心也致知之说向与惟浚及崇一诸友极论于江西近日杨仕鸣来过亦尝一及颇为详悉今原忠宗贤二君复往诸君更相与细心体究一番当无余蕴矣孟子云是非之心知也是非之心人皆有之即所谓良知也孰无是良知平但不能致之耳易谓知至至之知至者知也至之者致知也此知行之所以一也近世格物致知之说只一知字尚未有下落若致字工夫全不曾道着矣此知行之所以二也

三　【甲申】

来书云下手工夫觉此心无时宁静妄心固动也　照心亦动也心既恒动则无刻暂停也

是有意于求宁静是以愈不宁静耳夫妄心则动也照心非动也恒照则恒动恒静天地之所以恒久而不已也照心固照也妄心亦照也其为物不贰则其生物不息有刻暂停则息矣非至诚无息之学矣

来书云良知亦有起处云云

也或听之未审良知者心之本体即前所谓恒照者也心之本体无起无不起虽妄念之发而良知未尝不在但人不知存则有时而或放耳虽昏塞之极而良知未尝不明但人不知察则有时而或蔽耳虽有时而或放其体实未甞不在也存之而已耳虽有时而或蔽其体实未尝不明也察之而已耳若谓良知亦有起处则是有时而不在也非其本体之谓耳

精一之精以理言精神之精以气言理者气之条理气者理之运用无条理则不能运用无运用则亦无以见其所为条理者矣精则清精则明精则一精则神精则诚一则精一则明一则神一则诚原非有二事也但后世儒者之说与养生之说各滞于一遍是以不相为用前日精一之谕虽为原静爱养精伸而发然而作圣之功寔亦不外是矣

