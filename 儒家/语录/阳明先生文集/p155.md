<!-- { "loadSidebar": true } -->
先生尝曰吾良知二字目龙场已后便已不出此意只是点此二字不出与学者言费却多少辞说今幸点出此意真是直截学者闻之亦省却多少求索一语之下洞见全体学问头脑至此已是说得十分下落但恐学者不肯实去用力耳

又曰某于此良知之说从百死千难中得来不是容易见得到此此本是学者究竟话头可惜此话沦落堙埋已久学者苦于闻见障蔽无入头处不得已与人一口说尽只恐学者得之容易把作一种光景玩弄不肯实落用功负此知耳

先生尝语学者曰心体上着不得一念留滞就如眼着不得些子尘沙能得几多满眼便昏天黑地了

又曰这一念不但是私念便好的念头亦着不得此子如眼中放些金玉屑眼亦开不得了

一友问中何以能为天下之大本先生因指扇而喻之曰如将此扇去扇人扇尘扇蝇扇蚊等用是此扇足为诸用之本矣有此扇方有此用如无此扇而代之以手则不能为用矣汝且体认汝心未发之中气象何似则于天下之大本当自知之矣

先生曰书不尽言言不尽意学者善观之可也若泥文着句拘拘解释定要求个执定的道理恐多不通盖古人之言惟示人知所向求而已至于因所向求而有未明当自体会方可譬犹昔人不识月者问月何在有人以指向上示之其人却不会月在天上就执指以为月在是矣及见人有捧笛吹者却又曰月在是也今人拘泥认理何以异是故狮子咬人狂狗逐块最善喻

先生曰凡朋友中问难虽浅近粗疏或露才者我这里起发当因其病而药之可也不可便怀厌薄之心非与人为善之道也

先生曰气质犹器也性犹水也均一水也有得一担者有得一瓮者有得一碗者器有小大不同也气质之清浊厚薄强弱何异于此

先生曰凡看书培飬自家心体他说得不好处我这里将来行去亦多得益只是此志真切而已郢人夜写书与燕国适困倦时呌举烛来就写举烛二字在书上燕人误将举烛二字认解烛者明也他是教我惟贤明是用遂举贤人其国大治此却是因错致真反多得益今学者看书须得此等意思

先生曰乐是心之本体顺本体是善逆本体是恶如哀当其情则哀得本体亦是乐时一友在傍问圣人本体不动何得又有失了曰吾解得四个字之义如此明白怎的泥文若此须仔细自去体认当自见得

问圣人情顺万事而无情如何夫子哭则不歌先儒解为余哀未忘其说如何先生曰情顺万物而无情只谓应物的主宰为在内情发于天理不容已处怎生便休得是以哭则不歌终不然只哭一场后便都是乐更无痛悼也

问朱子以本义主卜筮程传主理先生曰理是卜筮主意天下事孰有大于卜筮者乎只后世把卜筮做占吉凶物事却看卜筮是小艺一般不知如今师友问答博学审问慎思明辩笃行之类皆是卜筮卜筮者不过求决狐疑定趋避而已易是问于天的东西人有疑自信不过却来问于天地

或问致良知的工夫恐于古今事变有遗先生曰不知古今事变从何处出的若是从良知流出致知焉尽之矣原来古今只是这一个

丙戌夏德洪与共黄正之王汝中张叔谦会试回见先生曰前在京中与人讲学有信有不信先生笑曰我知诸公是讲学的人去与人讲人见圣人来先惧怕了何心听你的说话须自家做得愚夫愚妇方是随处与人讲得通

又曰古人讲学头脑须只一个却是因人以为浅深譬如这般花只好浇一瓶水却倒一桶水在上便浸死了

从目所视妍丑自别不成一念谓之明从耳所听清浊自别不作一念谓之聦从心所思是非自别不作一念谓之睿

问大人与物同体如何大学又说个厚簿先生曰惟是道理自有厚薄比如身是一体把手足去捍头目岂是偏要薄手足其道理合如此比如禽兽与草木同是爱的把草木去飬了禽兽心又忍得人与禽兽同是爱的宰禽兽以飬亲或供祭祀燕宾客心又忍得至亲与路人同是爱的如箪食豆美得则生不得则死不能两全宁救至亲不救路人心又忍得这是道理合该如此自有差寺不得撼他及至吾身与至亲更不得分别彼此厚薄盖以仁民爱物皆从此出此处可忍更无可说得大学所谓厚薄这个厚薄是良知上自然的天理规矩不可踰越的此便谓之义顺这个条理便谓之理知此条理便谓之智终始是这条理不易便谓之信

问佛家言寂灭与圣人言寂然不动何以异先生曰佛氏言生灭【或以】寂灭为乐以寂灭为乐是有意于叔灭矣惟圣人只是顺其寂灭之常

颜子欲罢不能是真见得道体不息无可罢得时节若说有起有倒尚有可罢得时只是未曾得见道体

先生游南岭一友指一花树问曰天下无心外之物如此花树在深山中自开自落于我心亦何相关先生曰你未看此花时此花与汝心同归于寂寂来看此花则此花之颜色便一时明白此花便明起来了

尝有数友随先生游阳明洞偶途中行歌先生回至洞坐定徐曰我辈举止少要有骇异人处便是曲成万物之心矣德洪深自省愓又曰当此暑烈行走多汗脱帻就凉岂不快适但此一念放去便不是

先生曰孔子无不知而作颜子有不善未尝不知此是圣学真血脉路

孔子有鄙夫来问未尝先有个知识去答副他其心只是空空的只去扣他是非两端与他一一剖决便了鄙夫自知的非便是千古不易的定理虽圣人的聦明如何可与他增减得一毫他只自信不过夫子只据他自知逐一与之剖决便是竭尽无余了若夫子与鄙夫言时当留得些子未不能细思在便是道体即二了

君子之道造端乎夫妇云云能行焉了此便是察乎天地盖夫妇之与知能行亦圣人之所知所能圣人之所不知不能亦夫妇之所不知不能又曰夫妇之所与知与能虽至圣人之所不知不能只是一事

明道曰某写字甚敬非是要字好只此是学既是二要字好所学又是甚事知此可以知格物之学矣

薛尚谦邹谦之马子华侍坐因叹先生自征宁藩已来天下谤议益众请各言其故有言先生功业势位日隆天下妬忌之者日众有言先生之学问日明故为宋儒争是非者亦日博有言先生自南都以后仝志信从者日众而四方排阻者日力先生曰诸君之言信皆有之但吾自家一段自知处诸君俱未道及诸友请问先生曰我在南都前尚有些子乡愿的意思未尽我今真信得这良知真是非信手行去更不着些覆藏在我今纔做得个狂者便使天下人都说我行不掩言也罢尚谦出曰信得此过方是圣人的真血脉

先生云某十五六岁时便有志圣人之道但于先儒格致之说苦无所入一向姑放下了一日寓书斋对数筮竹要去格他理之所以然茫然无可得遂深思数日卒遇危疾几至不起乃疑圣人之道恐非吾分所及且随时去学科举之业既后心不自己畧要起思旧病又发于是又放情去学二氏觉得二氏之学比之吾儒反觉径捷遂欣然去究竟其说后至龙场又觉二氏之学未尽履险处危困心衡虑又豁然见出这头脑来真是痛快不知手舞足蹈此学数千百年想是天机到此也该发明出来了此必非某之思虑所能及也

尝闻先生曰吾居龙场时夷人言语不通所可与言者着土亡命之流与论知行之说更无杆格久之拜夷人亦欣欣相向及出与士夫言反多纷纷同异杆格不入学问最怕有意见的人只患闻见不多良知闻见益多覆蔽益重□不如不曾读书的人更容易与他说得

先生曰虽小道必有可观如虚无权谋器数技能之学非不能超脱世情直于本体上得所悟入俱得通入精妙但其意有所著处移之以治天下国家便不能通了故君子不用

先生用功到人情事变极难处时见其愈觉精神向在洪都处张许之变尝见一书与邹谦去云自别省城即不得复有相讲如虔中者虽自己柁柄不敢放手而滩流悍急须仗有力如吾谦之者持篙而来庶能相助更上一滩耳友侍坐眉间若有忧思先生觉之顾语他友曰人一身不得爽快不消多大事只头上一根头发钓着满身便不快活了是友闻之矍然省惕

邹谦之尝语洪甫曰舒国裳曾持一张纸请先生写拱把之桐梓一章先生悬笔为书到至于身而不知所以飬之者笑顾谦之曰国裳读书中过状元岂诚不知身之所以当飬还须诵此以求警一时在侍诸友皆惕然

知者良知也天然自有即至善也物者良知所知之事也格者格其不正以归于正也格之斯实致之矣

阳明先生遗言录下终

●稽山承语

虚生子朱得之述

传于师习于心是故书绅之土已非得意忘言者伍矣矧兹又出书绅之下乎惟予衰眊莫振宗风追述之永心丧也

问正其不正以致其良知于事物相接之时其工夫则有着落矣事物未相接时如何用功师曰只是谨独

问格物以致其良知谓之学此知行合一之训也如学而不思则罔思而不学则殆何如曰正言知行不一之弊中庸言道之不明不行亦言知行不一之故乎曰然故曰人莫不饮食也鲜能知味也

师曰千圣传心之要只是一个微字所谓不覩不闻也是所谓道心也惟精惟一只是存此致此而已

谦虚之功与胜心正相反人有胜心为子则不能孝为臣则不能敬为弟则不能恭与朋友则不能相信相下至于为君亦未仁为父亦未慈为兄亦不能友人之恶行虽有大小皆由胜心生出胜心一坚则不复有改过徙义之心矣

中庸论前定只是良知不昧而已

董萝石平生好善恶恶之意甚严自举以问师曰好字原是好字恶字即是恶字董于言下跃然

天地皆仁之滓天下归仁万物皆备于我也

修道之谓教以下许多说话工夫只是修道以仁

良知无动静动静者所遇之时也不论有事无事专以致吾之良知为念此学者最要紧处

实夫问心即理心外无理不能无疑师曰道无形体万象皆其形体道无显晦人所见有显晦以形体而言天地一物也以显晦而言人心其机也所谓心即理也者以其充塞氤氲而言谓之气以其脉络分明而言谓之理以其流行赋畀而言谓之命以其禀受一定而言谓之性以其物无不由而言谓之道以其妙用不测而言谓之神以其凝聚而言谓之精以其主宰而言谓之心以其无妄而言谓之诚以其无所倚着而言谓之中以其物无可加而言谓之极以其屈伸消息往来而言谓之易其实则一而已今夫茫茫堪舆苍然隤然其气之最麄者欤稍精则为日月星宿□□□□□稍精则为雷电鬼怪草木花汇又精□□□□□鳖昆虫之属至精为人至灵至明□□□□□无万象则无天地无吾心则无万象矣故万象者吾心之所为也天地者万象之所为也天地万象吾心之糟粕也要其极致乃见天地无心而人为之心心失其正则吾亦万象而已心得其正乃谓之人此所以为天地立心为生民立命惟在于吾心此可见心外无理心外无物所谓心者非今一团血肉之具也乃指其至灵至明能作能知者也此所谓良知也然而无声无臭无方无体此所谓道心惟微也以此验之则天地日月四时鬼神莫非壹体之实理不待有所彼此比拟者古人之言合德合明如天如神至善至诚者皆自下学而言犹有一也若其本体惟吾而已更何处有天地万象此大人之学所以与天地万物一体也一物有外便是吾心未尽处不足谓之学此乙酉十月与宗范正之惟中闻于侍坐时者丁亥七月追念而记之已属渺茫不若当时之释然不见师友之形骸堂宇之限隔也

诚者天之道言实理之本体思诚者人之道圣贤皆谓之思诚惟有工夫则人道也

