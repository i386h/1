<!-- { "loadSidebar": true } -->
照得江西鄱阳湖等处盗贼节行告示晓谕各安生理而稔恶不悛者尚多又有应捕人等相率同盗或名虽投首实阴怀反侧近因本院住札省城月余节据官民赴告盗贼纵棋随行巡捕等官上紧缉捕未见以时获报各官平素怠玩本当参拏究治姑且记罪另行所据前贼若不速剿未免酿成大患为此仰抄案回司即便备行督捕都指挥佥事冯勋分守该道分巡该道密切赍文分投近湖各府州县巡司等衙门着落掌印捕盗等官各选骁勇机快人等各备锋利刀鎗弓箭火铳等项刷雇惯经风浪船只及能谙水势水手撑驾查将在库官钱给作口粮选委胆畧官员管领俱听都指挥佥事冯勋总统约束分布哨道多差知因人役探贼向往就便克期剿杀务限一月之内尽获毌留芽孽遗患若违限不获先将各官住俸杀贼若怠玩两月之外通行觧赴军门治以军法其兵快人等若有违限逗遛畏缩误事者就仰总统官于军前查照本院钦奉　勑谕事理量以军法罚治仍要戒约应捕不许妄拿平人及容贼人雠攀吓诈财物并卖放真盗滥及无辜敢有故违一体治以军法承委各官务要慎重行事不得轻率寡谋中贼奸计所获功次俱仰觧赴该道从实纪录造报以凭查考功罪轻重照例赏罚如违节制　国典具存罪不轻贷其军中未尽机宜该道径自处置施行仍一面先督所属府县查照本院先颁十家牌式上紧编举以为弭盗安民之本俱无违错

△其三十七牌行南昌道守巡及守备官督鄱阳湖盗贼

据南康府通判林宽呈称后港逆犯杨本荣等百十余人据船迯入鄱阳湖等处乞行南昌饶州等府县及沿湖巡司居民人等截捕看得贼既入湖良善已分正可乘机合兵急剿为此牌仰分守巡南昌道即行点选骁勇军快六七百名各备锋利器械给与口粮一月就行督捕都指挥冯勋统领星夜蹑贼向往用心缉捕获功人役一体重赏如有违令退缩者遵照本院钦奉　敕谕事理听以军法从事本官务要申严纪律相机而行毌得退避轻忽有失机宜致贼远窜贻患地方军法具存罪亦难逭

△其三十八牌行通判林宽选委义勇

牌仰通判林宽即于九姓良善之中挑选义勇武艺及沿湖诸处起集习水壮徤之人身自督领密取各贼邻族随同知因乡道四路爪探或蹑贼踪或截要路或归防县治张疑设伏声东击西一应事机俱听从宜施行合用粮饷已行按察司量行给发有功人员从重给赏本官务要悉心委命杀贼立功以靖地方毌得轻忽缩懦复致疏虞军法具存决难再逭

阳明先生别录卷之十一


●阳明先生别录卷之十二

公移五

◆公移五

提督军务兼理巡抚批行事宜　【共五十条】

○提督军务兼理巡抚批行事宜　【共五十条】

其一批临江府耆民建立生祠呈

其二批吉安府救荒申

其三案行湖西道处置丰城水患

其四批抚州府同知汪嵩乞休呈

其五批提学佥事邵锐乞休呈

其六案行广东按察司立县事宜

其七牌行江西都布按三司及南昌府停止工役

其八牌行福建布政司礼取副提举舒芬

其九立南赣乡约

其十牌行岭北道集兵操练

其十一案行岭北道禁约操军

其十二牌行吉安府旌奖节妇

其十三牌行岭北道兴举社学

其十四案行岭北道颁定里甲杂办

其十五批江西布政司设县呈

其十六案行江西布政司议处官吏廪俸

其十七咨六部伸理冀元亨

其十八奖励主簿于旺

其十九申谕十家牌法

其二十申谕十家牌法增立保长

其二十一牌行岭北道及赣州府颁行社学教条

其二十二批湖西道清理永新田粮

其二十三批宁都县祠祀知县王天与申

其二十四仰江西布政司查佃没官房产

其二十五批江西按察司失事官员呈

其二十六牌行抚州府同知陆俸等晓谕安仁余干顽民

其二十七告谕安仁余干东乡三县顽民

其二十八批江西都司掌管印信

其二十九批江西按察司分巡该道

其三十牌行雩都县兴举社学

其三十一告示从逆官校人等

其三十二牌行崇义县知县陈瓒查行十家牌法

其三十三案行南昌道选拣兵士

其三十四牌行奉新县典史徐诚调选兵夫

其三十五牌行饶州南康九江等府剿杀安义逆贼

其三十六牌谕都指挥冯勋等振旅还师

其三十七批东乡民投顺诉状

其三十八批瑞州知府告病申

其三十九牌行南昌道赈恤水灾

其四十牌行江西临江府赈恤水灾

其四十一案仰湖广布按二司优恤冀元亨家属

其四十二案行岭北道停革龟角尾抽分

其四十三批江西按察司故官水手呈

其四十四牌行江西按察司问拟罪犯王鼐

其四十五牌行江西按察司清查随军粮饷

其四十六奉勑赴京案照

其四十七案照江西都布按三司并南昌府

其四十八牌行南昌府防守钱粮文卷

其四十九仰南康府劝留教授蔡宗兖

其五十批江西布政司礼送致仕官呈

△其一批临江府耆民建立生祠呈　【正德十五年五月初十日】

据临江府清江县耆民董惟谦等呈立知府戴德孺生祠看得知府戴德孺素坚清白之守久着循良之政今其去任而郡民建祠报德此亦可见天理之在人心自不容己仰该府县官俯顺民情量行拨人看守非徒激励后人俾有所兴且以成就民德使归于厚缴

△其二批吉安府救荒申　【五月】

据吉安府申备庐陵县申看得所申要将陈腐仓谷赈给贫民此本有司之事当兹灾患正宜举行但诚于爱民者不徒虚文之举忠于谋国者必有深长之思故目前之灾虽所宜恤而日后之患尤所当防以今事势而观后患决有难测近据崇仁县知县祝鳌申要将预备仓谷凶荒之时则倍数借给以济贫民收成之日则减半还官以实储蓄颇有官民两便已经本院批准照议施行看得各县事体不甚相远此议或可通行仰布政司再加裁酌议处施行各属遇灾地方凡积有稻谷者俱查照此议而行仍仰各该掌印官务要身亲给散使贫民得实惠之沾官府无虚出之弊乃可其一应科派物料等项当兹兵乱之余加以水灾民不聊生岂堪追并仰布政司酌量缓急分别重轻畧定征收先后之次备行各属以渐而行庶几用一缓二之意少免医疮剜肉之苦通仰该司定议施行回报

△其三案行湖西道处置丰城水患　【六月初九日】

为处置地方水患事查得先据分巡南昌道副使顾应祥呈　丰城县申称被水冲倒地名毛家垱等处系干重务欲行动支官钱修理缘由备呈到院看得前项决堤若不及时修筑秋水再泛民害益深该道所议悉中事宜已经批仰即先行该县知县顾佖动支见在库银坐委县丞沈廷用专理其事一面督工分投修筑一面备行本府知府吴嘉聪亲诣该县查照所议督同顾佖再加询访计议务在周悉停当备由呈报施行近该本院抚临该县督同廵守该道副使顾应祥参议周文光知县等官顾佖等自得前项决堤渐侵县治委系紧急民害但正当水冲欲便筑塞必湏依仿水帘桅之法用大船数十装载砖石沙土阻遏水势力可施工已将水帘桅等法面与知县顾佖等备细指说督令遵照施行间随据袁州卫运粮指挥余恭呈为攒运粮储事开称本卫原额运粮浅船一百九十二只内除见运及已卖完粮并漂流船只外见在不堪装运浅船一十四只实难修艌乞要变卖价银以备钉造船只下年装运等因据此为照丰城县即今见要破损大船塞阻水势所据前项船只合行查处变卖以济急务为此一仰江西分巡湖西道沙案仰沙案回道着落当该官吏照依案验内事理即便会同巡守南昌道官将袁州卫不堪装运浅船查明的有若干就便督同该卫官旗人等从公估计每只值价若干差官押觧前去该县装载沙石修筑决堤就行该县见贮官库银两内照数动支给与各船旗军以为钉造船只之费如此则筑堤者易于兴工而卖船者速于得价以为彼此两得其济所卖船只不许多估亏损及容奸人作弊侵克旗甲已卖运船曾否告鸣官司卖银完粮惟复私自变卖银两及漂流船只有无所在官司文凭可据亦就通行开查具由回报俱毌违错抄案官吏具依准呈来

一仰江西分巡南昌道除行分巡湖西道会将袁州卫不堪装运浅船查明云云开查具由回报外仰抄案回道着落当该官吏照依案验内事理即会本道分守官查照督理上紧完报施行俱毌违错抄案官吏具依准呈来

一仰南昌府丰城县除行分巡湖西道会同守巡南昌该道官将袁州卫不堪装运浅船云云及容作弊侵克外仰抄案回县着落当该官吏照依案验内事理即行知县顾佖速差能干官员带领人夫前来樟树地方接驾前项浅船到县照依该道估定价值于官库银内支给各船旗军收领取具领状附卷就便择日起众催督委官县丞沈廷用遵照本院面授水帘桅等法兴工修筑务将前船衔结勾连多用串关扇束缚坚牢足障水势以便施工毌为槯荡虚费财力俱毌违错抄案官吏具依准呈来

△其四批抚州府同知汪嵩乞休呈　【七月十九日】

据抚州府同知汪嵩呈看得同知汪嵩久存恬退遇难复留已尽报　国之忠仍坚归田之请出处得宜诚可嘉尚但本官政素获民年未甚光已经勉留照旧供职而本官称疾愈笃求退益恳仰府再行查看如果病势难留准令就彼致仕该府以礼起送还乡仍备行原籍官司岁时以礼优待务奖恬退以励鄙薄此缴

△其五批提学佥事邵锐乞休呈　【七月二十二日】

据江西按察司呈看得提学佥事邵锐求归诚切坚守考盘之操而按察使伍文定挽留恳至曲尽缁衣之情是亦人各有志可谓两尽其美然求归者虽亦明哲保身使皆洁身而去则君臣之义或几乎息挽留者虽以为国惜贤使者腼颜在位则高尚之风亦日以微况本院自欲求退而未能安可沮人之求退仰该司备行本官再加酌量于去就之间务求尽合于天理之至必欲全身远害则挂冠东门亦遂听行所志若犹眷顾　宗国未忍割情独往且可见危受命同舟共艰稍须弘济却遂初心则临难之义既无苟免于抢攘之日而恬退之节自可求伸于事定之余兴言及此中心怆而此缴

△其六案行广东按察司立县事宜　【七月二十八】

