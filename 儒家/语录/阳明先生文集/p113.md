<!-- { "loadSidebar": true } -->
本院奉　命巡抚福建等处地方思欲禁革奸弊赡养小民以期无负委托之重顾才力短浅知虑不及虽切爱民之心未有及民之政照得本院旧抚南赣汀漳等处访得所属军民之家多有窥图小利寄住来历不明之人同为奸究兼之有司训养无方滛侈兢作而民伪日滋礼教不兴而风俗日坏顽梗之不率贼盗之繁多皆原于此已经行仰各府所属各县在城居民每家各置一牌备写门户籍贯及人丁多寡之数揭于各家门首以凭官府查考仍团编十家为一牌开列各户姓名背写本院告谕日轮一家沿门按牌审察动静但有面目生疏之人踪迹可疑之事及违犯戒谕者即行报官究理或有隐匿十家连罪如此庶居民知所趋向而奸伪无所潜容施行既久人所称便所据福州等府属县民俗大抵相同应合通行编置及照汀漳二府虽已先行刊给晓谕尤恐有司虚文搪塞顽民罔知遵守亦各再行申督禁谕为此仰抄案回府即行属县分着落各该掌印官将领去告谕依样飜刊户给一张及照十家牌式逐巷随村挨次编置务在一月之内了事仍于各县耆老中推选年高有德为众所服者五六人官府优加礼待委令每日沿街晓谕稽考不举行者实时送官责治该府亦要严加督察各属期于着实施行毋使虚应故事仍令各将编置过缘由依限差人缴报以凭查考非独因事以别勤惰且将旌罚以示劝惩

△其三十牌行龙川县抚谕新民　【三月十八日】

先据推官危寿并龙川县各申依奉本院钧牌将新民卢源陈秀坚谢凤胜等安插和平及拨田地耕种并拘仇家当面开释各安生理毋相构害缘由近访得各民因闻广东征剿从化等贼自生疑惑东迯西窜致令和平居民因而惊扰似此互相扇惑地方何时宁靖本当拏究为首之人绑赴军门斩首示众但念各民意亦无他姑且记罪晓谕为此牌仰龙川县掌印官即将投城居民谕以前项听抚新民俱已改恶从善止因广东调兵征剿居民素怀仇隙者因而假此恐吓致令东奔西窜各民意在避兵本非叛招出刼尔等毋得妄生惊疑及差人拘集新民卢珂陈秀坚等谕以广东官兵征剿各有界限尔等缘何轻信恐吓妄自惊窜俱各省令回原村寨安居乐业趂此春和各务农作仍谕卢源陈秀坚谢凤胜等各要严束手下甲众各念死中得生之幸悔罪畏法保尔首领如或面从心异外托惊惧之名内怀反复之计自求诛戮悔后何及

△其三十一牌委参随何图抚谕新民　【四月初二日】

访得和平地方居民因见招抚新民卢源等在彼安插不思各民已是向化之人却乃各将房屋毁弃田地抛荒挈带妻子投城住坐以致新民各怀疑忌欲行奔遁该县官吏不闻禁约处置又不申禀本院本当究治姑记查处为此仰参随何图前去龙川县会同掌印官即便拘集前项居民坐委佐贰官一员公同押领前去原住地方各令选择便利高要去处结寨团住仍各推保众所信服寨长一名时常钤束寨丁谨守法度各务农耕毋致失业惊扰各寨仍置大鼓一面梆铃数付每夜轮流寨丁支更巡逻以防不测及仰抚谕所招新民诚心改行各安生理毋得妄生惊扰彼此扇惑如有故违定行拏赴军门治以军法决不轻贷

△其三十二案行岭北道禁革商盐　【四月十三日】

准户部咨该本院题该本部覆查议得南赣盗贼已平而广东事情缓急未定其前项龟角尾所立抽分亦经题奉　钦依裁革合咨本官及咨都察院转行巡按江西广东监察御史将广东海北二提举司盐许南赣二府发卖其袁临吉三府不许辄擅行卖如有违者不拘有引无引盐追入官人犯照例问发前项抽分商税去处亦查照先奉　钦依事理即为停革不许私税以便客商正德十四年二月初三日太子少保户部尚书石等具题奉　圣旨是钦此钦遵拟合就行为此仰抄案回道备云该部题奉　钦依内事理东西二河盐商所贩盐引止许于南赣发卖不许违例越下袁临吉三府如有犯者着巡司地方人等挨拏照例问罪没官其抽分商税凡在停革之例者悉行查革仍将禁革商盐缘由申报查考

△其三十三咨湖广巡抚都御史秦会定县治摘拨屯军　【五月二十日】

准兵部咨云云续照湖广按察司呈奉巡抚湖广都御史秦案验为计处地方以弭盗贼事准本部咨该本院题备由呈报及移咨到院案候间今准前因为照添设县所查处更夫并设屯堡置巡司等项事宜俱奉有　成命况皆经巡抚衙门悉心区画各已虑无遗策岂能别有议处惟称分割乳源乐昌二县里分节行广东该道会勘未报尚恐两省各官未免互分彼此不肯恊和成事必须贵院不惮一行亲临其地约会总督两广军务都御史杨面会一处庶几两省之事可以一言而决及照建立三屯摘拨湖广各卫所官军恊同巡检弓兵守把一节以今事势而论亦为久长之防但访得各卫所官军皆有安土重迁之怀无故摘拨致有奏告推搪非惟无补于防御兼且徒益于纷扰似须更为一处必使人情乐从庶几事功易集本职见奉　朝命前往福建巡视地方处置军人作乱事情不日启行必须遵照　敕旨候事完回日方可亲诣郴衡地方面会贵院议处但恐旷日弥久行事益迟为此合咨贵院烦请先为查处施

○钦奉　敕谕查处福州叛军【共二条】

其一牌行福州等八府

其二牌委千百户孙裕周芳祝震王仪

△其一牌行福州等八府　【六月初八日】

照得当职节该钦奉　敕福州三卫军人进贵叶元保等胁众谋反随该镇巡等官设法擒获今特命尔不妨提督原任前去彼处地方将前项事情用心查议处置军卫有司官员平时不能抚处通行查究情轻者就便拏问情重者差人解京问理干碍方面官参奏提问罚治事干镇巡官指实陈奏凡可以兼济军民有益地方行之久远无弊者随宜斟酌施行一应事宜敕内该载不尽者听尔便宜处置钦此除钦遵外为照福建所辖八府一州五十三县道路辽远一时未能通历所据地方利弊各该守令在任既久必能周知合行采访庶可从宜区处为此牌仰本府官吏即将本府并所属地方凡有利所当兴弊所当革可以行之久远者务要用心咨访停当从实简切开具印信揭帖就仰掌印官亲赍前赴省城都察院面议可否以凭施行毋得违延取究不便

△其二牌委千百户孙裕周芳祝震王仪　【六月初八日】

照得本院见往福建公干所有调来赣州教场操备宁都等县兵快虽分四哨管领已有定规惟恐本院远出因而懈怠废弛头目人等亦或受财放迯必须委官管领操备为此仰千百户孙裕等各照军门原分哨分用心管领不时操练务使行伍整肃武艺精通中间若有拒顽不听约束者轻则量行责治重则论以军法断处其各兵快义官百长人等口粮各照近日减去五分则例每月人各二钱义官百长各三钱五分总小甲各二钱五分俱仰前去赣州府支给亦不许冐名顶替关支查访得出定行支给还官仍问重罪发落承委各官务称委托不得假此生奸扰害未便

○优奖致仕县丞龙韬牌　【八月初九日】

访得赣县致仕县丞龙韬平素居官清谨迨其老年归休遂致贫乏不能自存薄俗愚鄙反相机笑夫贪污者乘肥衣轻扬扬自以为得志而愚民兢相歆羡清谨之士至无以为生乡党邻里不知以为周恤又从而笑之风俗薄恶如此有司者岂独不能辞其责孟子云使饥饿于我土地吾耻之是亦有司者之耻也为此牌仰赣州府官吏即便措置无碍官银十两米二石羊酒一付掌印官亲送本官家内以见本院优恤奖待之意仍仰赣县官吏岁时常加存问量资柴米毋令困乏呜嘑养老周贫王政首务况清谨之士既贫且老有司坐视而不顾其可乎远近父老子弟仍各晓谕务洗贪鄙之俗共敦廉让之风具依准并措送过缴牌

阳明先生别录卷之九

●阳明先生别录卷之十

公移三

◆公移三

平宁藩叛乱上　【共八十八条】

○平宁藩叛乱上　【共八十八条】

其一牌行赣州府集兵策应

其二牌行南昌吉安袁州临江抚州建昌饶州广信南安九江南康瑞州十二府集兵策应

其三案行吉安府权处兵粮

其四牌委福建都布按三司照处本地叛军

其五牌行吉安府查理馈送镇守物价

其六牌行赣州府调发官兵

其七咨两广总制都御史杨共勤国难

其八案行广东布政司共勤国难

其九案行福建布政司督兵防截

其十案行福建漳南道预备赴调兵船

其十一咨巡抚湖广都御史秦吴共勤国难

其十二咨都御史李共勤国难

其十三咨南京兵部集谋防守

其十四告示军民

其十五牌行南安府调发官兵

其十六牌谕临江府知府戴德孺等合势进剿

其十七示谕吉安府城内外居民

其十八案仰南安等十二府及奉新县募兵策应

其十九牌行吉安府拣练官兵

其二十案行吉安等十二府及丰城等县宽恤禁约事宜

其二十一牌行吉安安福守御千户所调兵策应

其二十二牌差千户高睿起调梅花峒等处民兵

其二十三奖劝瑞州府通判胡尧元擒斩叛党

其二十四牌行吉安府通判杨昉统兵策应丰城

其二十五牌行丰城县知县顾佖遵照方略

其二十六牌差致仕县丞龙光调取吉水县八九等都民兵

其二十七牌行广东龙川等县调取民兵

其二十八牌行赣州南安府宁都等县选募民兵

其二十九牌行福建布政司预备水战

其三十咨都察院御史颜权宜进剿

其三十一牌差百户杨锐督发建昌官兵

其三十二牌行统兵知府徐琏面受进剿方略

其三十三牌行通判陈旦往进贤等县督发民兵

其三十四牌行袁州等九府新淦等县给助粮饷

其三十五牌行抚州府权处行粮

其三十六案行吉安府知会两广巡按御史纪录军功

其三十七牌行吉安府敦请乡大人共守城池

其三十八牌行赣州府权处军粮

其三十九牌行吉安永新千户所觧送军器

其四十牌行南赣吉临四府及万安泰和吉水新淦丰城五县预备犒劳行军

其四十一牌行指挥麻玺策应丰城

其四十二牌行通判谈储统领吉水官兵

其四十三牌行余干县知县马津预备战船

其四十四牌行临江府戴德孺觧送军器战船

其四十五牌行饶州府觧送军器战船

其四十六牌行奉新县知县刘守绪等扑剿伏兵

其四十七牌差干户刘祥督发福建官兵

其四十八牌行各哨统兵官进攻屯守

其四十九告示在城官民

其五十牌示谕江西布按三司从逆官员

其五十一牌行主簿余旺督运兵粮

其五十二告示七门从逆军民

其五十三牌行刘守绪把守武宁渡

其五十四牌行江西二司安葬宁府宫眷

其五十五手本南京内外守备追袭叛首

其五十六咨两广总督都指挥杨停止原调狼兵

其五十七牌行抚州知府陈槐等收复南康九江

其五十八牌饬吉安府知府伍文定等同心遵依方略

其五十九牌行抚州府知府陈槐掣兵设伏

其六十牌行建昌府知府曾玙会兵夹剿

其六十一牌行进贤县知县刘源清会兵夹剿

其六十二牌行安义靖安二县知县焚烧坟厂

其六十三咨总督两广右都御史杨停止原调官兵

其六十四案行福建按察司停止原调兵快

其六十五牌行知县刘源清杨材追剿逆党

其六十六案行河间等府通州等州停止见调军兵

其六十七犒赏福建官军

