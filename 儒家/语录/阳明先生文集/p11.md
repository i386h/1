<!-- { "loadSidebar": true } -->
书来警发良多知感知感腹疾不欲作答但内重为学工夫尚有可商量者不可以虚来意之辱辄复书此耳程子云所见所期不可不远且大然而为之亦湏量力有渐志大心劳力小任重恐终败事夫学者既立有必为圣人之志只消就自己良知明觉处朴实头致了去自然循循日有所至原无许多门面折数也外面是非毁誉亦好资之以为警切砥砺之地却不得以此稍动其心便将流于心劳日拙而不自知矣内重刚强笃实自是任道之器然于此等处尚湏与谦之从容一商量又当有见也眼前路径湏放开阔才好容人来往若太拘窄恐自己亦无展足之地矣圣人之行初不远于人情鲁人猎较孔子亦猎较乡人傩朝服而立于阼阶难言之互乡亦与进其童子在当时固不能无惑之者矣子见南子子路且有不悦夫子到此如何更与子路说得是非只好矢之而已何也若要说见南子是得多少气力来说若且依着子路认个不是则子路终身不识圣人之心此学终将不明矣此等苦心处惟颜子便能识得故曰于吾言无所不悦此正是大头脑处区区举似内重亦欲内重谦虚其心宏大其量去人我之见绝意必之私则此大头脑处自将卓尔有见当有虽欲从之末由也已之叹矣大抵奇特斩绝之行多后世希高慕大者之所喜圣贤不以是为贵也故索隐行恠则后世有述焉依乎中庸固有遯世不见知者矣学绝道丧之余苟有以讲学来者所谓空谷之足音得似人者可矣必如内重所云则今之可讲学者止可如内重辈二三人而止矣然如内重者亦不能时时来讲也则法堂前草深一丈矣内重有进道之资而微失之于隘吾固不敢避饰非自是之嫌而叨叨至此内重宜悉此意弗徒求之言语之间可也

○与王公弼　【乙酉】

前王汝止家人去因在妻丧中草草未能作书人来远承问惠得闻动履殊慰殊慰书中所云斯道广大无处欠缺动静穷达无往非学自到任以来钱谷狱讼事上接下皆不敢放过但友观于独犹未是夭寿不二根基毁誉得丧之间未能脱然足知用功之密只此自知之明便是良知致此良知以求自慊便是致知矣殊慰殊慰师伊师颜兄弟久居于此黄正之来此亦已两月余何廷仁到亦数日友朋聚此颇觉有益惟齐文明不得力而归此友性气殊别变化甚难殊为可忧尔闲及之

二　【乙酉】

王汝止来得备闻政化之善殊慰倾想昔人谓做官夺人志若致知之功能无间断宁有夺志之患耶欧崇一久不闻问不审近来消息何如若无朋友规觉恐亦未免摧堕便中望为寄声此间朋友相聚颇觉比前有益欲共结庐山中湏汝止为之料理而汝止以往岁救荒事系心必欲辞去今乃强留于此望公弼一为鲜纷事若必不可为然后放令汝止归也

三　【乙酉】

汝止去后即不闻消息迩惟政学日新为慰汝止颇为救荒一事所累不能久居于此不审此时回家作何料理亦曾来相见否倘其事稍就绪湏促之早来为佳此间朋友望渠至者甚切甚切兼恐渠亦久累其间不若且来此一洗涤耳入　觐在何时相见尚未有定临纸怏悒

○答顾东桥书　【乙酉】

来书云近时学者务外遗内博而寡要故先生特倡诚意一义针砭膏肓诚大惠也

吾子洞见时弊如此矣亦将何以救之乎然则鄙人之心吾子固己一句道尽复何言哉复何言哉若诚意之说自是圣门教人用功第一义但近世学者乃作第二义看故稍与提掇紧要出来非鄙人所能特倡也

来书云但恐立说太高用功太捷后生师傅影响谬误未免坠于佛氏明心见性定慧顿悟之机无恠闻者见疑

区区格致诚正之说是就学者本心日用事为间体究践履实地用功是多少次第多少积累在正与空虚顿悟之说相反闻者本无求为圣人之志又未尝讲究其详遂以见疑亦无足恠若吾子之高明自当一语之下便了然矣乃亦谓立说太高用功太捷何邪

来书云所喻知行并进不宜分别前后即中庸尊德性而道问学之功交养互发内外本末一以贯之之道然工夫次第不能无先后之差如知食乃食知汤乃饮知衣乃服知路乃行未有不见是物先有是事此亦毫厘倏忽之间非谓有等今日知之而明日乃行也

既云交养互发内外本末一以贯之则知行并进之说无复可疑矣又云工夫次第不能不无先后之差无乃自相矛盾已乎知食乃食等说此尤明白易见但吾子为近闻障蔽不自察耳夫人必有欲食之心然后知食欲食之心即是意即是行之始矣食味之美恶必待入口而后知岂有不待入口而已先知食味之美恶者耶必有欲行之心然后知路欲行之心即是意即是行之始矣路岐之险夷必待身亲履历而后知岂有不待身亲履历而已先知路岐之险夷者耶知汤乃饮知衣乃服以此例之皆无可疑若如吾子之喻是乃所谓不见是物而先有是事者矣吾子又谓此亦毫厘倏忽之间非谓截然有等今日知之而明日乃行也是亦察之尚有未积然就如吾子之论则知行之为合一并进亦自断无可疑矣

来书云真知即所以为行不行不足谓之知此为学者吃紧立教俾务躬行则可若真谓行即是知恐其专求本心遂遗物理必有闇而不达之处抑岂圣门知行并进之成法哉

知之真切笃实处即是行行之明觉精察处即是知知行工夫本不可离只为后世学者分作两截用工失却知行本体故有合一并进之说真知即所以为行不行不足谓之知即如来书所云知食乃食等说可见前已畧言之矣此虽吃紧救弊而发然知行之体本来如是非以己意抑扬其间姑为是说以苟一时之效者也专求本心遂遗物理此盖失其本心者也夫物理不外于吾心外吾心而求物理无物理矣遗物理而求吾心吾心又何物耶心之体性也性即理也故有孝亲之心即有孝之理无孝亲之心即无孝之理矣有忠君之心即有忠之理无忠君之心即无忠之理矣理岂外于吾心耶晦庵谓人之所以为学者心与理而已心虽主乎一身而实管乎天下之理理虽散在万事而实不外乎一人之心是其一分一合之间而未免已启学者心理为二之弊此后世所以有专求本心遂遗物理之患正由不知心即理耳夫外心以求物理是以有闇而不达之处此告子义外之说孟子所以谓之不知义也心一而已以其全体恻怛而言谓之仁以其得宜而言谓之义以其条理而言谓之理不可外心以求仁不可外心以求义独可外心以求理乎外心以求理此知行之所以二也求理于吾心此圣门知行合一之教吾子又何疑乎

来书云所释大学古本谓致其本体之知此固孟子尽心之旨朱子亦以虚灵知觉为此心之量然尽心由于知性致知在于格物

尽心由于知性致知在于格物此语然矣然而推本吾子之意则其所以为是语者尚有未明也朱子以尽心知性知天为物格知致以存心养性事天为诚意正心修身以殀寿不贰修身以俟为知至仁尽圣人之事若鄙人之见则与朱子正相反矣夫尽心知性知天者生知安行圣人之事也存心养性事天者学知利行贤人之事也殀寿不贰修身以俟者困知勉行学者之事也岂可专以尽心知性为知存心养性为行乎吾子骤闻此说必又以为大骇矣然其间实无可疑者一为吾子言之夫心之体性也性之原天也能尽其心是能尽其性矣中庸云唯天下至诚为能尽其性又云知天地之化育质诸鬼神而无疑知天也此惟圣人而后能然故曰此生知安行圣人之事也存其心者未能尽其心者也故须加存之之功必存之既久不待于存而自无不存然后可以进而言尽盖知天之知如知州知县之知知州则一州之事皆已事也知县则一县之事皆已事也是与天为一者也事天则如子之事父臣之事君犹与天为二也天之所以命于我者心也性也吾但存之而不敢失养之而不敢害如父母全而生之子全而归之者也故曰此学知利行贤人之事也至于殀寿不贰则与存其心者又有间矣存其心者虽未能尽其心固己一心于为善时有不存则存之而已今使之殀寿不贰犹以殀寿贰其心者也犹以殀寿贰其心是其为善之心犹未能一也存之尚有所未可而何尽之可云乎今且使之不以殀寿贰其为善之心若曰死生殀寿皆有定命吾但一心于为善修吾之身以俟天命而已是其平日尚未知有天命也事天虽与天为二然已真知天命之所在但惟恭敬奉承之而巳耳若俟之云者则尚未能真知天命之所在犹有所俟者也故曰所以立命立者创立之立如立德立言立功立名之类凡言立者皆是昔未尝有而今始建立之谓孔子所谓不知命无以为君子者也故曰此困知勉行学者之事也今以尽心知性知天为格物致知使初学之士尚未能不二其心者而遽责之以圣人生知安行之事如捕风捉影茫然莫知所措其心几何而不至于率天下而路也今世致知格物之弊亦居然可见矣吾子所谓务外遗内博而寡要者无乃亦是过欤此学问最紧要处于此而差将无往而不差矣此鄙人之所以冒天下之非笑忘其身之陷于罪戮呶呶其言有不容己者也

来书云闻语学者乃谓即物穷理之说亦是玩物丧志又取其厌繁就约涵养本原数说标示学者指为晚年定论此亦恐非

朱子所谓格物云者在即物而穷其理即物穷理是就事事物物上求其所谓定理者也是以吾心而求理于事事物物之中析心与理而为二矣夫求理于事事物物者如求孝之理于其亲之谓也求孝之理于其亲则孝之理其果在于吾之心邪抑果在于亲之身邪假而果在于亲之身则亲没之后吾心遂无孝之理欤见孺子之入井必有恻隐之理是恻隐之理果在于孺子之身欤抑在于吾心之良知欤其或不可以从之于井欤其或可以手而援之欤是皆所谓理也是果在于孺子之身欤抑果出于吾心之良知欤以是例之万事万物之理莫不皆然是可以知析心与理为二之非矣夫析心与理而为二此告子义外之说孟子之所深辟也务外遗内慱而寡要吾子既已知之矣是果何谓而然哉谓之玩物丧忘尚犹以为不可欤若鄙人所谓致知格物者致吾心之良知于事事物物也吾心之良知即所谓天理也致吾心良知之天理于事事物物则事事物物皆得其理矣致吾心之良知者致知也事事物物皆得其理者格物也是合心与理而为一者也合心与理而为一则凡区区前之所云与朱子晚年之论皆可以不言而喻矣

来书云人之心体本无不明而气拘物蔽鲜有不蔽非学问思辨以明天下之理则善恶之机真妄之辨不能自觉任情恣意其害有不可胜言者矣

