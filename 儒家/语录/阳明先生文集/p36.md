<!-- { "loadSidebar": true } -->
几日岩栖事若何莫将佳景复虚过未妨云壑淹留久终是尘寰错误多涧道霜风疏草木洞门烟月挂藤萝不知相继来游者还有吾侪此意么

○留陈惟浚

闻说东归欲问舟清游方此复离忧却看阴雨相淹滞莫道山灵独苦留薜荔岩高兼得月桂花香满正宜秋烟霞到手休轻掷尘土驱人易白头

○栖禅寺雨中与惟干同登

绝顶深泥冐雨扳天于佳景亦多悭自怜久客频移棹颇羡高僧独闭关江草远连云梦泽楚云长断九疑山年来出处浑无定惭愧沙鸥尽日闲

○茶寮纪事

万壑峯前秋正哀四山云雾晚初开不因王事兼程入安得闲行向此来登陡未妨安石兴纵擒徒羡孔明才乞身已拟全师日归扫溪边旧钓台

○回军九连山道中短述

百里妖氛一战清万峯雷雨洗回兵未能于羽苗顽格深媿壶浆父老迎莫倚谋攻为上策还须内治是先声功微不愿希侯赏但乞蠲输绝横征

○回军龙南小憩玊石岩双洞绝奇徘徊不忍去因寓以阳明别洞之号兼留此作三首

甲马新从鸟道回览奇还更陡崔嵬寇平渐喜流移复春暖兼欣农务闇两窦高明行日月九关深黑闭风雷投簪最好支茅地恋上犹怀旧钓台

洞府人寰此最佳当年空自费青鞵麾幢旖旎悬仙仗台殿高低接纬阶天巧固应非斧凿化工无乃太安排欲将点瑟携童冠就揽春云结小斋

阳明山人旧有居此地阳明景不如但在乾坤俱逆旅曾留信宿即吾庐行窝已许人先号别洞何妨我借书他日巾车还旧隐应怀兹土复乡闾

○再至阳明别洞和邢太守韵二首

春山随处欵归程古洞幽虚道意生涧壑风泉时远近石门萝月自分明林僧住久炊遗火野老忘机罢席争习静未缘成久坐却惭尘土逐虚名

山水平生是课程一淹尘土遂心生耦耕亦欲随沮溺七纵何缘得孔明吾道羊肠须蠖屈浮名蜗角任龙争好山当面驰车过莫漫寻山说避名

○夜坐偶怀故山

独夜残灯梦未成萧萧牕外故园声草深石径鼪鼯笑雪静空山猿鹤惊漫有缄书怀旧侣常牵缨冕负初情云溪漠漠春风转紫菌黄花弓自生

○怀归二首

深惭经济学封侯都付浮云自去留往事每因心有得身闲方喜世无求狼烟幸息昆阳患蠡测空怀杞国忧一笑海天空阔外从知吾道在沧洲

身经多难早知非此事年来识者稀老大有情成腐德细谋无计解重围意常不足真夷道情到方浓是险机怅望衡茅无事日漫吹松火织秋衣

○送德声叔父归姚　【并序】

守仁与德声叔父共学于家君龙山先生叔父屡困场屋一旦以亲老辞廪归养交游强之出辄笑曰古人一日养不以三公易吾岂以一老母博一弊儒冠乎若叔父真知内外轻重之分矣今年夏来赣祝某留三月飘然归兴不可挽因为某曰秋风莼鲈知子之兴无日不切然时事若此恐即未能脱吾不能俟子之归舟吾先归为子开荒阳明之麓如何呜呼若叔父可谓真知内外轻重之分矣某方有诗戒叔父曰吾行子可无言辄为赋此

犹记垂髫共学年于今鬂发两苍然穷通只好浮云看岁月真同逝水悬归鸟长空随所适秋江落木正无边何时却返阳明洞萝月松风扫石眠

○示宪儿

幼儿曹听教诲勤读书要孝弟学谦恭循礼义节饮食戒游戏母说谎毌贪利毌任情毌鬬气毌责人但自治能下人是有志能容人是大器凡做人在心地心地好是良士心地恶是凶类譬树菓心是蒂蒂若坏菓必坠吾教汝全在是汝谛听勿轻弃

○赠陈东川

白沙诗里莆阳子尽是相逢逆旅间开口向人谈古礼拂衣从此入云山

阳明先生文录卷之三

●外集卷之四

江西诗一百二十首

居越诗三十四首

两广诗二十一首

◆江西诗一百二十首【正德己卯年奉　勑往福建叛军至丰城遭宸濠之变趋还吉安集兵□之八月升副都御史巡抚江西作】

鄱阳战捷

书草萍驿

西湖

寄江西诸士夫

太息

宿凈寺四首

归兴

即事谩述四首

泊金山寺二首

舟夜

舟中至日

阻风

用韵答伍汝真

过鞋山戏题

杨邃庵待隐园次韵五首

登小孤书壁

登蟂矶次草泉心刘石门韵二首

望庐山

除夕伍汝真用待隐园韵即席次答五首

元日雾

二日雨

三日风

立春二首

游庐山开元寺

又次壁间杜牧韵

舟过铜陵埜云县东小山有铁船因往观之果见其彷佛因题石上

山僧

江上望九华山二首

观九华龙潭

庐山东林寺次韵

又次邵二泉韵

达公讲经台

太平宫白云

书九江行台壁

又次李佥事素韵

繁昌道中阻风二首

江边阻风散步至灵山寺

泊舟大同山溪间诸生闻之有挟册来寻者

岩下桃花盛开携酒独酌

白鹿洞独对亭

丰城阻风

江上望九华不见

江施二生与医官陶埜冒雨登山人多笑之戏作歌

游九华道中

芙蓉阁

重游无相寺次韵四首

登莲花峯

重游无相寺次旧韵

登云峯望始尽九华之胜因复作歌

双峯遗柯生乔

归途有僧自望华亭来迎且请诗

无相寺金沙泉次韵

夜宿天池月下闻雷次草知山下大雨三首

不殊台夜观佛灯

书汪进之太极岩二首

劝酒

重游化城寺二首

游九华

弘治壬戌尝游九华值时阴雾竟无所覩至是正德庚辰复往游之风日清朗尽得其胜喜而作歌

岩头闲坐谩成

将游九华移舟宿寺山二首

登云峰二三子咏歌以从欣然成谣二首

有僧坐岩中巳三年诗以励吾党

春日游齐山寺用杜牧之韵二首

重游开元寺戏题壁

贾胡行

送邵文实方伯致仕

记梦　【并序】

无题

游落星寺

游通天岩示邹陈二子

青原山次黄山谷韵

睡起偶成

立春

游庐山开元寺

登小孤次陆良弼韵

月下吟三首

月夜二首

雪望四首

火秀宫次一峯韵三首

归怀

啾啾吟

○鄱阳战捷

甲马秋惊皷角风旌旗晓拂阵云红勤王敢在汾淮后恋阙真随江汉东群丑漫劳同犬吠　九重端合是飞龙涓埃未遂酬沧海病懒先湏伴赤松

○书草萍驿

九月献俘北上驻草萍时已暮忽传王师已及徐淮遂乘夜速发次壁间韵纪之二首

一战功成未足奇亲征消息尚堪危边烽西北方传警民力东南已尽疲万里秋风嘶甲马千山斜日度旌旗小臣何尔驱驰急欲请回銮罢六师

千里风尘一剑当万山秋色送归航堂垂双白虚频疏门已三过有底忙羽檄西来秋黯黯关河北望夜苍苍自嗟力尽螳蜋臂此日回天在庙堂

○西湖

灵鹫高林暑气清竺天石壁雨痕晴客来湖上逢云起僧住峰头话月明世路久知难直道此身那得尚虚名移家早定孤山计种菓支茅却易成

○寄江西诸士夫

甲马驱驰巳四年秋风归路更茫然惭无国手医民病空有官衔縻俸钱湖海风尘虽暂息江湘水旱尚相沿题诗忽忆并州句回首江西亦故园

○太息

一日复一日中夜坐叹息庭中有嘉树落叶何淅历蒙翳目藤缠宁知绝根脉丈夫贵刚肠光阴勿虚掷头白眼昏昏吁嗟亦何及

○宿凈寺四首　【十月至杭　王师遣人追宁濠复还江西是日遂谢病退居西胡作】

老屋深松覆古藤羁栖犹记昔年曾棋声竹里消闲昼药褁牕前对病僧烟艇避人长晓出高峰望远亦时登而今更是多牵系欲似当时又不能

常苦人间不尽愁每须是入山休若为此夜山中宿犹自中宵煎百忧百战西江方底定六飞南甸尚淹留何人真有回天力诸老能无取日谋

百战归来一病身可堪时事更愁人道人莫问行藏计已买桃花洞里春

山僧对我笑长见说归山如何十年别依旧不曾闲

○归兴

一丝无补　圣明朝两鬂徒看长二毛自识淮阴非国士由来康节是人豪时方多难容安枕事已无能欲善刀越水东头寻旧隐白云茅屋数峯高

○即事谩述四首

从来野性只山林翠壁丹梯处处寻一自浮名萦世网遂令真诀负初心夜驰险寇天峰雪秋虏强王汉水阴辛苦半生成底事始怜庄舄亦哀吟

百战深秋始罢兵六师冬尽尚南征诚微未足回天意性僻还多拂世情烟水沧江从鹤好风云溟海任龙争他年若访陶元亮五柳新居在赤城

窅窅深愁伴客居汀船风雨夜灯虚尚劳　车驾臣多缺无补疮痍术已疏亲老岂堪还远别时危那得久无书明朝且就君平卜要使吾心不负初

茅茨松菊别多年底事寒江尚客船强所不能儒作将付之无柰数由天徒闻诸葛能兴汉未必田单觧误燕最羡渔翁闲事业一竿明月一蓑烟

○泊金山寺二首　【十月将趋行上】

但过金山便一登鸣钟出迓每劳僧云涛石壁深龙窟风雨楼台迥佛灯难后诗怀全欲减酒边孤兴尚堪凭巗梯未用妨苔滑曾踏天峯雪栈氷

醉入江风酒易醒片帆西去雨冥冥天回江汉留孤住地缺东南着此亭沙渚乱更新世态峰峦不改旧时青舟人指点龙王庙欲话前朝不忍听

○舟夜

随处看山一叶舟夜深霜月亦兼愁翠华此际游何地画角中宵起戌楼甲马尚屯淮海北旌旗初散楚江头洪涛衮衮乘风势容易开帆不易收

○舟中至日

岁寒尤叹滞江滨渐喜阳回大地春未有一丝添衮绣谩提三尺凈风尘丹心倍觉年来苦白发从教镜里新若待完名始归隐桃花笑杀武陵人

○阻风

冬江尽说风长北偏我北来风便南未必天公真有意却逢人事偶相参残农得暖堪登获破屋多寒且曝檐果使困穷能稍济不妨经月阻江潭

○用韵答伍汝真

莫怪乡随日夜深干戈衰病两相侵孤肠自信终如铁众口从教尽铄金碧水丹山曾旧约青天白日是知心茅茨岁晚饶风景云满清溪雪满岑

○过鞋山戏题

曾驾双虬渡海东青鞋失脚墯天风经过已是千年后踪迹依然一梦中屈子慢劳伤世隘杨朱空自泣途穷正湏坐我匡庐顶濯足寒涛步晓空

○杨邃庵待隐园次韵五首

嘉园名待隐专待主人归此日真归隐名园竟不违岩花如共语山石故相依朝市都忘却无劳更掩扉

其二

大隐真廛市名园陋给孤留侠先谢病范老竟归湖种竹非医俗移山不是愚【是日公方移山石】对时存燮理经济自成谟

其三

绿野春深地山阴夜静时氷霜缘径滑云石向人危平难心仍在扶颠力未衰江湖兵甲满吟罢有余思

其四

兹园闻巳久今度始来窥市里烟霞静壸中结构奇胜游湏继日虚席亦多时莫道东山僻苍生或未知

其五

芳园待公隐屯世待公亨花竹深台榭风尘暗甲兵一身良得计四海未忘情语及艰难际停杯泪欲倾

○登小孤书壁

人言小孤殊阻绝从来可望不可攀上有颠崖势欲墯下有剑石交巉顽峡风闪壁船难进洪涛怒撞蛟龙关帆樯摧缩不敢越往往退次依前山崖傍沙岸日东徙忽成巨浸通西湾帝心似悯舟楫苦神斧夜辟无痕斑风雷倏翕见万恠人谋不得容其间我来锐意欲一往小舟微服沿回澜侧身胁息仰天窦悬空绝栈蛛丝悭风吹卯酒眼花落冻滑丹梯足力孱青鼍吹雨出仍没白鸟避客来复还峰头四顾尽落日宛然风景如瀛寰烟霞未觉三山远尘土聊乘半日闲奇观江海讵为险世情平地犹多艰呜呼世情平地犹多艰回瞻　北极双泪潺

○登蟂矶次草泉心刘石门韵二首

