<!-- { "loadSidebar": true } -->
据左江道参议等官汪必东等呈称古陶白竹石马等贼近虽诛剿然尚有流出府江诸处者诚恐日后为患乞调归顺土官岑瓛兵一千名万承龙英共五百名或韦贵兵一十名住札平南桂平冲要地方及该府知府程云鹏等亦申量留湖兵及调武靖州狼兵防守等因始观论议似亦区画经久之图徐考成功终亦支吾目前之计盖用兵之法伐谋为先处夷之道攻心为上今各徭征剿之后有司即宜诚心抚恤以安其心若不服其心而徒欲久留湖兵多调狼卒凭借兵力以威刼把持谓为可久之计则亦末矣殊不知远来客兵怨愤不肯为用一也供馈之需稍不满意求索訾詈将无抵极二也就居民间骚扰浊乱易生雠隙三也困蝢日久资财耗竭适以自弊四也欲借此以卫民而反为民增一苦欲借此防贼而反为吾招一寇各官之意岂不虞各贼乘间突出故欲振扬兵威以苟幸目前之无事抑亦不曙其害矣前岁湖兵之调既已大拂其情乃今复欲留之其可行乎夫刑赏之用当而后善有所劝恶有所惩劝惩之道明而后政得其安今稔恶各猺举兵征剿刑既加于有罪矣然破败奔窜之余即欲招抚彼亦未必能信必湏先从其傍良善各巢加厚抚恤使为善者益知所劝而不肯与之相连相比则党恶自孤而其势自定使良善各巢传道引谕使各贼咸有回心向化之机然后吾之招抚可得而行而凡绥怀御制之道可以次而举矣夫柔远人而抚戎狄谓之柔与抚者岂专恃兵甲之盛威力之强而已乎古之人能以天地万物为一体故能通天下之志凡举大事必顺其情而使之因其势而导之乘其机而动之及其时而兴之是以为之但见其易而成之不见其难此天下之民所以阴受其庇而莫知其功之所自也今皆反之岂所见若是其相远乎亦由无忠诚恻怛之心以爱其民不肯身任地方利害为久远之图凡所施为不本于精神心术而惟事补辏掇拾支吾粉饰于其外以苟幸吾身之无事此盖今时之通弊也合就通行计处仰抄案回道即行知府程云鹏公同指挥周胤宗及各县知县等官亲至已破贼巢各邻近良善村寨以次加厚抚恤给以告示犒以鱼盐待以诚信敷以德恩喻以　朝廷所以诛剿各贼者为其稔恶不悛若尔等良善守分村寨我官府何尝轻动尔等一草一木尔等各宜益坚向善之心毌为彼所扇惑摇动从而为之推选众所信服立为酋长以连属之优其礼待厚其犒赏以渐绥来调习使之日益亲附又喻以稔恶各贼彼若不改一征不已至于再再征不已至于三至于四五至于六七必使灭绝而后已此后官府若行剿除尔等但要安心乐业无有惊疑若各贼果能改恶迁善实心向化今日来投今日即待以良善即开其自新之路决不追既往之恶尔等即可以此意传告开喻之我官府亦未甞有必欲杀彼之心若彼贼果有相引来投者亦就实心抚安招来之量给盐米为之经纪生意亦就为之选立酋长使有统率毌令涣散一面清查侵占田土开立里甲以息日后之争禁约良民毌使乘机报复以激其变如农夫之植嘉禾而去莨莠深耕易耨芸菑灌溉专心一事勤诚无惰必有秋获夫善有益知所劝则助恶者日衰恶者益知所惩则向善者益众此抚柔之道而非专有恃于兵甲者也至于本院近行十家牌谕诚亦弭盗安民之良法而今之有司槩以虚文抵塞莫肯实心推永举行虽已造册缴报而尚不知其间所属何意所处地方该道仍要用心督责整理诚使此法一行则不待调发而处处皆兵不待屯聚而家家皆兵不待蓄养而人人皆兵无馈运之劳而粮饷足无关隘之设而守御固习之愈久而法愈精行之弥广而功弥大其前项区处摘调之兵有虚名而无实用可张皇于暂时而不可施行于永久者劳逸烦简相去远矣惟有议该府议欲散撤雇倩机快等项调取武靖州土兵使之就近防守一节区画颇当然以三千之众而常在一处屯蝢坐食亦未得宜必湏分作六班每五百名为一班每两个月日而更一次若有鵰剿等项然后通行起调然必须于城市别立营房毌使与民杂处然后可免于骚扰嫌隙盖以十家牌门之兵而为守土安民之本以武靖兵调之兵而备追捕剿截之用此亦经权交济相须之意合就准行仰该道仍将行粮等项再议停当备行该州土目人等遵照奉行自今以后免其秋调各处哨守等役专在浔州地方听凭守备参将调用凡遇紧急调取即要星驰赴信地不得迟违时刻守巡各官仍要时加戒谕抚辑毌令日久玩弛又成虚应故事本院疏才多病精力不足不能躬亲细务独其忧患地方欲为建立久安长治一念真切自不能已是以不觉其言之叨叨各官务体此意毋厌其多言而必务为细绎毋谓其迂远而必再与精思务竭其忠诚务行其切实同心协德共济时艰通行总镇总兵镇巡等衙门知会仍行三司各道守巡守备等官事有相类者悉以此意推而行之发去鱼盐或有不足再行计处定夺

△其三十七告谕村寨　【五月初五日】

近因牛肠等寨积年稔恶是以举兵征剿尔等良善村寨我官府自知抚恤决无侵扰各宜益坚为善之心共享太平之乐其间平日纵有罪犯从今但能中心改过官府决不追论旧恶毌自疑沮或为彼所扇惑自取灭亡后悔无及就使已剿余党果能悔罪自新官府亦待以良善一体抚恤若是长恶不悛一剿十剿至于百剿必加殄灭断不虚言尔等各寨为善为恶日后自见各宜知悉

△其三十八牌行浔州府知府招抚残贼

照得浔州等处稔恶猺贼既已明正讨伐其奔窜残党亦各抚处但其惊惧之余未能遽信必须先将附近良善厚加抚恤使为善者益知劝勉然后各贼渐知归向方可以渐招抚除行守巡该道施行外牌仰知府程云鹏等即行会同指挥等官周胤宗等及各县知县等官分投亲至良善各寨照依案验内开谕事情谆复晓谕就将发去告示鱼盐量行分给务使向善之心愈加坚定毌为残贼所诱则良民日多而恶党日消又因而使之劝谕各贼令各改过自新果有诚心来投者即与招抚就便清查侵占田土以绝后争推选众所信服之人立为头目使各统领毌令散乱以渐化导务使日益亲附庶几地方可安而后患可息各官务要诚爱恻怛视下民如己子处民事如家事使德业垂于一方名实施于四远身荣功显何事不可如其苟且目前虚文抵塞欺上罔下假公营私非但明有人非幽有鬼责抑且物议不容　国法难逭各官勉之戒之

△其三十九牌行右江道副使翁素议立县卫

看得八寨猺贼稔恶为患巢宂连络千里实为广西众贼之渊薮近该本院进剿扫荡巢宂若不及今设置军屯卫县据其心腹要害以阨塞各贼呼吸之咽喉断绝各贼牵引之脉络不过数年又将屯聚生息祸根终未翦除本院身亲督调各兵看得周安堡正当八寨之中而三里堡亦当八寨之隘俱各山势回抱堪以筑立城郭移卫设县但未经广询博访详审水土之善恶民情之逆顺中间有无利害得失拟合再行查访为此牌仰分巡右江道兵备副使翁素会同该道分守官即便督同同知桂鏊指挥孙纲等带领高年知识亲至其地经营相度若果风气包完水土便利即行料理规制景定方向各另画图贴说仍要咨访父老子弟通晓贼情习知民俗者即今移立卫县其于四远贼巢果否足能控制民情有无便益妨损务在人心乐顺足为经长永久之计然后备由呈来以凭会奏就将筑立城垣合用木石砖灰人夬匠作料价工食等项议估停当具揭呈来以凭先行一面委官分督办理及其兴工毌得忽意苟且玩愒迟延致悞事机

△其四十批右江道议立县卫呈

据副使翁素呈议得南丹卫城垣并凤化县城垣合用银两看得该道议于八寨地方移立南丹卫三里地方移设凤化县俱各查访相应人心乐从其筑立城垣起造公厅等项料价工食一应合用银两既经该道守巡官公同计议停当南丹卫该银三千六百四十五两凤化县该银三千一百七十六两其食米南丹卫一万石凤化县八千石每石价银三钱共该银五千五百两见今各处仓廒贮有银米尚谷支给俟候缺米之日照数给价先各量支一半收贮听用南丹卫一千五百两凤化县一千二百两准议于南宁府库贮军饷银内支给该道各官仍要推访力量廉能官各一员委同该卫指挥孙纲及该县掌印哨守官亲至南宁府照数支出三面秤对匣收领付宾州库寄贮置立支销文簿该道行印钤记各付一本收执每用银两即同该州官开封动支照数登记务在实用不得花费分毫工完之日开数缴报通将各支销簿会合查考该道守巡官仍要不时亲诣调度督促工程务在精致坚牢永久无坏当兹盗贼荡灭之余况又秋冬天气正可及时工作各官务在上紧催督昼夜鸠工不日而成一则可以速屯防守之官兵二则可以不妨来岁之农作城完之日本院自行旌保擢用决不虚言各官必湏视如家事刻刻尽心仰称　朝廷之官职中副上司之委任内以见自己之功劳外以垂一方之事业岂不事立身荣功成名显垂誉无穷者哉若其因循玩愒隳绩废事非独自取败坏抑且罪责难逃仰该道备行各官查照施行其务体本院勤勤嘱付之意毌负毌负此缴

△其四十一批参将张经抚恤来降呈

据参将张经呈称武靖州耕守黄璋等一十四名被十冬总甲黄邓护等妄捏窝贼乞行释放仍给榜谕看得本院屡经牌仰该道该府等官将各向化良善村寨加意抚恦怀柔以收其散亡之势而坚其向善之心庶使远近知劝而恶党自孤各官略不体承本院勤勤恳恳之意肆志妄行轻信十冬奸民之言辄便推求往事为之报复旧雠沮抑归向之望惊疑反侧之心听其所为必成激变后虽寸斩奸民之骨固亦何救地方之患所据违法各官即合治以军法姑且记罪再行饬谕仰将见监黄璋李举等一十四名即行释放仍加慰谕令其复业宁家其十冬黄邓护等监候本院抚临解赴军门发落今后仍要备细开谕该府该县十冬里老人等各要守法安分务以宁靖地方为重不得乘机挟势侵剥新旧投抚之人胁取财物泄愤报怨及至酿成变乱却又贻累地方劳烦官府今后有违犯者体访得出或被人告发决行拿赴军门治以军法断不轻恕仍将发去告示即行刊刻给赴十冬里老人等遵照奉行具遵行过缘由缴报

△其四十二告谕十冬里

告谕各该地方十冬里老人等今后各要守法安分务以宁靖地方为心不得乘机挟势侵迫新旧投抚獞猺等人因而胁取财物报复旧雠以致惊疑远近阻抑向善之心有违犯者官府体访得出或被人告发定行拿赴军门处以军法决不轻恕访得该府地方有等奸恶十冬擅将投附獞民绑拿杀死者仰府通行访拿从重究治

△其四十三批右江道计筑思恩府城呈【八月十五日】

据副使翁素呈估计起造思恩府城池等项通用银八千五百五十七两零看得思恩府城垣仰行知府桂鏊自行督工起筑合用料价工食等项银两准照议于南宁府军饷银内动支就仰桂鏊公同该府掌印官当堂秤明匣锁领回寄贮宾州库内查明前批南丹卫事理置立文簿支销该道守巡官仍要不时亲至地方料理催督务要修筑坚固工程早完事毕开报查考缴

△其四十四批参政沈良佐议处五屯呈

