<!-- { "loadSidebar": true } -->

○地方紧急用人疏　【七年二月二十五日】

先该礼部右侍郎方献夫奏前事节奉　圣旨田州应否设都御史在彼住札还着王守仁议处具奏定夺钦此兵部备咨前来知会除钦遵外随于今年正月二十七日该思恩田州二府土日卢苏王受等各率众数万自缚归降该臣遵照　敕谕事理悉已抚定当遣广西右布政林富旧任副总兵张佑分投督领各夷各归原土复业安生已经具本奏报外照得思恩田州连年兵火杀戮之余官府民居悉己烧毁破荡虽蔀屋寻丈之庐亦遭翻穵发掘曾无完土荒村僻坞不遗片瓦尺椽伤心惨目诚不忍见各夷近已诚心投服毁弃兵戈卖刀买牛见已各事田作自后反侧之患以臣料之或已可免但其风景凄戚生意萧条忧惶困苦之余无以自存非得老成宽厚之人抚恤绥柔之臣等见其悲惨无聊之状诚亦未忍一旦弃去而不顾况思田去梧州军门水路一月之程一时照料有所不及近又与各官议欲与田州建立流官府治以制御土官修复城池廨宇等项必湏劳民动众自非素得夷情者为之经理区画各夷雕弊之余岂复堪此骚屑况议设知府等官皆未曾到一应事务莫有任其责者看得右布政林富慈祥恺悌识达行坚素立信义见在思田地方安插各夷合无准如方献夫所奏将林富量改宪职仍听臣等节制暂于思田地方往来住札抚循缉理其于事理亦甚相应臣又看得思田地方原系蛮夷猺獞之区不可治以中土礼法虽流官之设尚且不可又况常设重臣住札其地岂其所堪则其供馈之费送迎之劳必且重贻地方异日之扰斯亦不可不预言之者合无将本官廪给口粮一应合用之费及往来夫马一应合用之人俱于南宁府卫取办银两于库贮军饷内支给一不以干思田之人俟一年之后各夷生理渐复府治城廓廨宇渐以完备则将林富量移别处任用而思田止存知府理治或设兵备官一员于宾州住札或就以南宁兵备兼理不时往来抚循如此则目前既可以得抚定绥柔之益而日后又可以免困蝢烦劳之扰臣之愚见所议如此惟复别有定夺均乞　圣明裁处

○地方急缺官员疏　【七年二月十八日】

先据广西副总兵李璋呈前事看得柳庆地方新任参将王继善近因病故地方盗贼生发不可一日缺官乞暂委相应官一员前去代理等因到臣该臣看得柳庆地方近因思田用兵不息猺贼乘间出掠参将王继善既已病故而该道守廵兵备等官又以思田之役皆在军门督饷督哨地方重寄委无一官之托为照参将沈希仪虽系专设田州住札官员然田州之事臣与各官见驻南宁自可分理本官旧在柳庆夷情土俗备能谙悉而谋勇才能足当一面求可委用无踰本官者该臣遵照钦奉　勑谕便宜事理就行暂委本官前去管理参将行事听候奏请外近该思恩田州土目卢苏王受等率众归降该臣行委右布政林富闲住副总兵张佑分投督领各夷各归原土复业安生今各夷见已卖刀买牛争事农作度其事势将来或可以无反侧之患则前项驻札参将似亦可以无设但今议于田州修复流官府治以控制土官则城廓廨宇之役未免劳民动众疮痍大病之后各夷岂复堪此臣等议调腹里安靖地方官军打手之属约二千名隐然有屯戌之形而实以备修建之役庶几工可速就而又得免于起夫之扰然非统驭得人则于各夷或亦未免有所惊疑除布政林富已另行议奏外看得闲住总兵张佑才识通敏计虑周悉将畧堪折冲之任文事兼抚绥之长今又见在思田地方安插各夷皆能得其欢心乞　敕兵部俯从臣议将张佑复其旧职暂委督令前项各兵经理修建之役仍令与布政林富更互往来于思田之间省谕安抚诸夷其合用廪给夫马之类悉照议处林富事例于南宁府卫取办俟一二年后各夷生理尽复府治城郭廨宇悉已完备则将张佑量改他处任用而田州止存知府理治仍乞将沈希仪或就改注柳庆地方守备惟复别有定夺均乞　圣明裁处

○处置平复地方以图久安疏　【七年四月初六日】

臣闻传说之告高宗曰明王奉若天道建邦设都树后王君公承以大夫师长不惟逸豫惟以乱民今天下郡县之设乃有大小繁简之别中土边方之殊流官土袭之不同者岂故为是多端哉盖亦因其广谷大川风土之异气人生其间刚柔缓急之异禀服食器用好恶习尚之异类是以顺其情不违其俗循其故不易其宜要在使人各得其所固亦惟以乱民而已矣臣以迂庸缪膺重合勘处兵事于兹上节该钦奉　勑谕谓可抚则抚当剿即剿是　陛下之心惟在于除患安民未尝有所意必也又节该钦奉　勑谕谓贼平之后公同议处应设土官流官何者经久利便是　陛下之心惟在于安民息乱未尝有所意必也始者思田梗化既举兵而加诛矣因其悔罪来投遂复宥而释之固亦莫非仰体　陛下不嗜杀人之心惓惓忧悯赤子之无辜也然而今之议者或以为流官之设中土之制也已设流官而复去之则嫌于失中土之制土官之设蛮夷之俗也已去土官而复设之则嫌于从蛮夷之俗二者将不能迯于物议其何以能建事而底绩乎是皆不然夫流官设而夷民因以骚乱仁人君子亦安忍宁使斯民之骚乱而必于流官之设者土官去而夷民服何苦而必土官乎夫惟土官一去而夷民因以背叛仁人君子亦安忍宁使斯民之背叛而必于土官之去者是皆虞目前之毁誉避日后之形迹苟为周身之虑而不为　国家思久长之图者也其亦安能仰窥　陛下如天之仁固平平荡荡无偏无党惟以乱民为心乎臣于思恩田州平复之后即已仰遵　圣谕公同总镇镇廵副参三司等官太监张赐御史石金等议应设流官土官何者经久利便不得苟有嫌疑避忌而心有不尽谋有不忠乃皆以为宜仍土官以顺其情分土目以散其党设流官以制其势盖蛮夷之性譬犹禽兽麋鹿必欲制以中土之郡县而绳之以流官之法是羣麋鹿于堂室之中而欲其驯扰帖服终必触樽俎翻几席狂跳而骇掷矣故必放之闲旷之区以顺适其犷野之性今所以仍土官之旧者是顺适其犷野之性也然一惟土官之为而不思有以散其党与制其猖獗是纵麋鹿于田野之中而无有乎墙墉之限豮牙童梏之道终必长奔直窜而无以维絷之矣今所以分立土目者是墙墉之限豮牙童梏之道也然分立土目而终无连属纲维于其间是畜麋鹿于苑囿而无守视之人以时修其墙墉禁其羣触终将踰壃远逝而不知践禾稼决藩篱而莫之省矣今所以特设流官者是守视苑囿之人也议既佥同臣犹以为土夷之心未必尽得而穷山僻壤或有隐情也则亦安能保其必行乎则又备历田州思恩之境按行其村落而经理其城堡因而以其所以处之之道询诸其目长率皆以为善又以诣诸其父老子弟又皆以为善又以询诸其顽钝无耻厮役下贱之徒则又亦皆以为善然后信其可以久行而庶或幸免于他日之戮也矣夫然后敢具本以请亦恃　圣明在上洞见万里而无微不烛故臣得以信其愚忠不复有所顾忌然犹反复其辞而更互其说者非敢有虞于陛下不能亮臣之愚良以今之士人率多执已见而倡臆说亦足以摇众心而偾成事故臣不避颊舌之腾者亦欲因是以晓之也烦渎　圣听臣不胜战栗惶惧之至缘系处置平复地方以图久安长治事理未敢擅便为此开坐具本请　旨

计开

一特设流官知府以制土官之势臣等议得思田初服　朝廷威德方新今虽仍设土官数年之间决知可无反侧之虑但十余年后其众日聚其力日强则其志日广亦将渐有纵肆并兼之患故必特设流官知府以节制之其御之之道则虽不治以中土之经界而纳其岁办租税之入使之知有所归効虽不莅以中土之等威而操其袭授调发之权使之知有所统摄虽不绳以中土之礼教而制其朝会贡献之期使之知有所尊奉虽不严以中土之法禁而申其冤抑不平之鸣使之知有所赴诉因其岁时伏腊之请庆贺参谒之来而宣其间隔之情通其上下之义矜其不能教其不逮寓警戒于温恤之中消倔强于涵濡之内使之日驭月习忽不自知其为善良之归盖含洪坦易以顺其俗而委曲调停以制其乱此今日知府之设所以异于昔日之流官而为久安长治之策也臣等看得田州故地宽衍平矌堪以建设流官衙门但其冲射凶恶居民弗宁今拟因其城壃略加改创修理备立应设衙门地僻事简官不必备环府之田二甲皆以属之府官府官既无民事案牍之扰终岁可以专力于农为之辟其荒芜备其旱潦通其沟洫丁力不足则听其募人耕种官给牛具种子岁收其入三分之一以廪官吏而其余以食佃人城之内外渐置佃人庐舍而岁益增募招徕以充实之田州旧有商课仍许设于河下薄取其税以资祭祀宾旅柴薪马夫之给凡流官之所湏者

一不以及于土夷如此则虽草创之地而三四年后亦可以渐为富庶之乡若其经营之始则且湏仰给于南宁府库逮其城郭府治完备事体大定然后总会其土夷之所输公田之所入商税之所积每岁若干而官吏之所需者每岁若干斟酌通融立为经久之计又必上司之制用者务从宽假无太苛削官吏其土者得以优裕展布无局促牵制之繁此又体悉远臣绥柔荒服之道也至于思恩旧已设有流官但因开图立里绳以郡县之法是以其民遂乱今宜照旧仍设流官知府听其土目各以土俗自治而其连属制御之道悉如臣等前之所议庶可经久无患均乞　圣明裁处

