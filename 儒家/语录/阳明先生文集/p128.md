<!-- { "loadSidebar": true } -->
一各该上班兵夫如有限期未满先行迯回者差人原籍拏来用一百斤大枷枷号教场门首三个月满日捆打一百仍依例问发边卫充军

一各哨官并兵夫有军门一应便宜及利所当兴害所当革者许赴军门及该道直白条陈不许诸人阻当

△其十二牌行吉安府旌奖节妇　【九月初九日】

访得吉水县民人陈文继妻黄氏庐陵县生员胡兖妻曾氏俱各少年守志节操坚厉远近传扬士夫称叹当兹风俗颓靡之时合行旌奖以励浇薄为此仰府官吏即行吉水庐陵二县掌印官支给无碍官钱买办礼仪前去各家盛集乡邻老幼之人宣扬本妇志节之美务使姻族知所崇重里巷知所表式用奖贞节以激偷鄙仍备述各妇节操志行始末及将奖励过缘由同依准随牌缴报以凭施行

△其十三牌行岭北道兴举社学　【九月十三日】

看得赣州社学乡馆教读贤否尚多淆杂是以诗礼之教久已施行而淳厚之俗未见兴起为此牌仰岭北道督同府县官吏即将各馆教读通行询择务学术明正行止端方者乃与兹选官府仍籍记姓名量行支给薪米以资勤苦优其礼待以示崇劝其各童生之家亦各通行戒饬务在隆师重道教训子弟毌得因仍旧染习为偷薄自取愆咎

△其十四案行岭北道颁定里甲杂办　【九月十五日】

据龙南县申称先年里甲使用俱系丁粮分派照日应当以致多寡不均要将正德十六年里甲通行查审除逃绝人丁外将一年使用春秋祭祀军需岁报使客夫马等项俱于丁粮议处每石出银若干陆续称收贮库推举老人公同里长使用注簿傥有余剩照多寡给还等因到院簿查先该赣州府知府盛茂同知夏克义议过赣县里长额办杂办已经批仰岭北道再加酌议续据副使王度呈称查算本县额办使用该银三千七百三十一两七分二厘四毫九丝原辖里长一百一十里内除十里逃绝止有一百里十六年分每粮一石算一分人丁二丁算一分一年丁粮共该一千一百二十六分半每分该出银三两三钱一分二厘一毫一丝一忽合行该县印钤收银文簿一扇将各都该办银两分为二次查追贮库又置文簿二扇一写本县支出数目一发支用人役注附每月选有行止老人二名公同直日里长赴县支领每月备具用过揭帖三本一送都察院一分巡道一本府各不时稽察年终羡余并听上司查处以补无名征需府县不得擅支仍将各里该纳分数刷印告谕遍张乡村晓谕如有官吏额外科派及收银人役多取火耗秤头并里甲恃顽不办许各呈告以凭拿问呈乞照详又经批仰照议即行该县永永查照仍备刻告示遍行晓谕及多行刷印颁给各里收照以防后奸今申前因看与本院新定则例相同及照宁都等九县及南安所属大庾等县事体民情当不相远合就通行查编为此仰抄案回道即便速行各县俱查本院近定规则各照丁粮多寡派编银两追收贮库选委行止端实老人公同该日里长支用置簿稽察刊榜晓谕禁约事宜悉照原议施行敢有违犯者就便拏问呈详通取各县派定过缘由类报查考

△其十五批江西布政司设县呈　【十月初二日】

据江西布政司呈将新淦县知县田邦杰建言设县缘由看得近来各处设县皆因穷山绝谷盗贼盘据人迹罕通声教不及不得已而为权宜之计若腹里平衍四通五达之区止宜减并不贵增添盖增一县即增一县之事官吏供给学校仓库囹狱差徭一应烦费未易悉举且又有彼此推避之奸互相牵制之患计其为利不偿所害古人谓省吏不如省官省官不如省事凡今作事贵在谋始仰布政司再行会同三司各官从长计议设县之外果无别策可以致理具议呈夺缴

△其十六案行江西布政司议处官吏廪俸　【十月初十日】

照得近来所属各州县卫所仓场等衙门大小官吏以赃问革者相望而冐犯接踵究询其由皆云家口众多日给不足俸资所限本以凉薄而近例减削又复日甚加有上下接应之费出入供送之繁穷窘困迫计出无聊中间亦有甘贫食苦刻励自守者往往狼狈繿缕至于任满职革债负缠结不得去归其乡夫贪墨不才法侓诚所难贷而其情亦可矜悯夫忠信重禄所以劝士在昔任人既富方谷庶民在官禄足代耕此古今之通义也　朝廷赋禄百司厚薄既有等级要皆使得裕其资飬免其内顾然后可望以尽心职业责以廉耻节义今定制所限既不可得而擅增至于例所应得又从而裁削之使之仰事俯育且不能遂是陷之于心贪之地而责之以必廉之守中人之资将有不能而况其下者之众乎所据前项事理非独人情有所未堪其于政体亦有所损合行会议查处为此仰抄案回司即便会同都按二司多官参酌事理轻重及查在外宫员自二品至九品并杂职吏胥等俸米除本色外其折色原例每石作银若干于何年月裁减作银若干应否复旧或量行加增务要议处停当呈来定夺施行

△其十七咨六部伸理冀元亨　【十月十五日】

照得湖广常德府武陵县举人冀元亨忠信之行孚于远迩孝友之德化于乡闾本职往年谪官贵州本生曾从讲学近来南赣延之教子时因宁藩宸濠潜谋不轨虐焰日张本职封疆连属欲为曲突徙薪之举则既无其由将为发奸摘伏之图则又无其实偶值宸濠饰诈要名礼贤求学本职因使本生乘机往见宸濠冀得因事纳规开陈大义沮其邪谋如其不可劝喻亦因得以审察动静知其叛逆迟速之机庶可密为御备本生既与相见议论大相矛盾宸濠以本职所遣一时虽亦含忍遣发而毒怒不已阴使恶党四出访缉欲加陷害本生素性愿恪初不之知而本职风闻其说当遣密从间道潜回常德以避其祸后宸濠既败痛恨本职起兵攻剿虽反噬之心无所不至而天理公道所在无因得遂其奸乃以本生系本职素所爱厚之人辄肆抵诬谓与同谋将以泄其雠愤且本生既与同谋则宸濠举叛之日本生何故不与共事却乃反回常德聚徒讲学宸濠素所同諆之人如李士实刘养正王春之流宸濠曾不一及而独口称本生与之造始此其挟雠妄指盖有不待办说行道之人皆能知者但当事之人不加详察辄尔听信遂陷本生一至于此本生笃事师之义怀报国之忠蹈不测之虎口将以转化凶恶潜消奸顽论心原迹尤当显蒙赏录乃今身陷俘囚妻子奴虏家业荡尽宗族遭殃信奸人之口为叛贼泄愤报雠此本职之所为痛心刻骨日夜冤愤而不能自己者也本职义当与之同死几欲为之具　奏伸理而本生虽在拘囚传闻不一或以为既释或以为候　旨兼虑当事之人或不见谅反致激成其罪故复隐忍到今又恐多事纷纭之日万一玉石不分竟使忠邪倒置徒以沮义士之志而快叛贼之心则本职后虽继之以死将亦无以赎其痛恨为此合行具咨贵部烦请咨询鉴察特赐扶持分辨施行

咨都察院转行十三道

照会大理寺同

△其十八奖励主簿于旺　【十月二十六日】

看得近来所属下僚觧能持廉守法访得兴国县主簿于旺独能操持清白处事详审近委管理抽分纤毫无玷奸弊刬革抚属小官之内诚不可见相应奖励以劝其余为此牌仰官吏即便支给商税银两买办花组彩段羊酒各一事并将本院发去官马一匹带鞍一付备用鼓乐差官以礼送付本官用见本院奖励之意毌得违错

△其十九申谕十家牌法　【十月二十六日】

本院所行十家牌谕近来访得各处官吏类多视为虚文不肯着实奉行查考据法即当究治尚恐未悉本院立法之意故今特述所以再行申谕凡置十家牌须先将各家门面小牌挨审的实如人丁若干必查某丁为某官吏或生员或当某差役习某技艺作某生理或过某房出赘或有某残疾及户籍田粮等项俱要逐一查审的实十家编排既定照式造册一本留县以备查考及遇勾摄及差调等项按册处分更无躲闪脱漏一县之事如视诸掌每十家各令挨报甲内平日习为偷窃及喇唬教唆等项不良之人同具不致隐漏重甘结状官府为置舍旧图新薄记其姓名姑勿追论旧恶令其自今改行迁善果能改化者为除其名境内或有盗窃即令此辈自相挨缉若系甲内漏报仍并治同甲之罪又每日各家照依牌式轮流沿门晓谕觉察如此即奸伪无所容而盗贼亦可息矣十家之内但有争讼等事同甲实时劝觧和释如有不听劝觧恃强凌弱及诬告他人者同甲相率禀官官府当时量加责治省发不必收监淹滞凡遇问理词戕但涉诬告者仍要查究同甲不行劝禀之罪又每日各家照牌互相劝谕务令讲信修睦息讼罢争日渐开导如此则小民益知争鬪之非而词讼亦可简矣凡十家牌式其法甚约其治甚广有司果能着实举行不但盗贼可息词讼可简因是而修之补其偏而救其弊则赋役可均因是而修之连其伍而制其什则外侮可御因是而修之警其薄而劝其厚则风俗可淳因是而修之导以德而训以学则礼乐可兴凡有司之有高才远识者亦不必更立法制其于民情土俗或有未备但循此而润色修举之则一邑之治真可以不劳而致今特畧述所以立法之意再行申告言之所不能尽者其各为我精思熟究而力行之毌徒纸上空言搪塞竟成挂壁之虚文则庶乎其可矣

△其二十申谕十家牌法增立保长　【十一月初八日】

先该本院通行抚属编置十家牌式为照各甲不立牌头者所以防胁制侵扰之弊然在乡村遇有盗贼之警不可以无统纪合立保长督领庶众志齐一为此仰抄案回司即行各道守巡兵备管官备行所属各府州县于各乡村推选才行为众信服者一人为保长专一防御盗贼平时各申词讼悉照牌谕不许保长干与因而武断乡曲但遇盗警即仰保长统率各甲设谋截捕其城郭坊巷乡村各于要地置鼓一面若乡村相去稍远者仍起高楼置鼓其上遇警即登楼击鼓一巷击鼓各巷应之一村击鼓各村应之但闻鼓声各甲各执器械齐出应援俱听保长调度或设伏把隘或并力夹击但有后期不出者保长公同各甲举告官司重加罚治若乡村各家皆置鼓一面一家有警击鼓各家应之尤为快便此则各随才力为之不在牌例之内俱仰督令各县即行推选增置仍告谕远近使各知悉各府仍要不时稽察务臻实效毌得虚文搪塞查访得出定行究治不贷

△其二十一牌行岭北道及赣州府颁行社学教条　【十一月】

先该本院据岭北道选送教读刘伯颂等颇已得人但多系客寓日给为难今欲望以开导训诲亦湏量资勤苦已经案仰该道通知礼貌优待给薪米纸笔之资各官仍要不时劝励敦勉令各教读务遵本院原定教条尽心训导视童蒙如己子以启迪为家事不但训饬其子弟亦复化喻其父兄不但勤劳于诗礼章句之间尤在致力于德行心术之本务使礼让日新风俗日美庶不负有司作兴之意与士民趋向之心而凡教授于兹土者亦永有光矣仍行该县备写案验事理揭置各学永远遵照去后今照前项教条因本院出巡忙迫失于颁给合就查发为此牌仰本道府即将发去教条每学教读给与二张揭置座右每日务要遵照训诲诸生该道该府官员亦要不时亲临激励稽考毌得苟应文具遂令日就废弛

△其二十二批湖西道清理永新田粮　【十一月十九日】

