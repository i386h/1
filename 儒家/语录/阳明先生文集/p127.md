<!-- { "loadSidebar": true } -->
据副使汪王呈称（云云）卷查先为图议边方后患事准兵部咨云云续据湖广按察司呈奉巡抚湖广都御史秦　案验云云候本院抚临至日会行议处具奏定夺施行随据副使汪玉呈云云看得立县之举今且三年而两省会议犹是道傍之谈似此往复不已毕竟何时定计自昔举事湏顺人情凡今立县专为弭乱若使两地人心未协遂尔执已见而行则是今日定乱之图反为异时起争之本今江西安仁东乡各县纷纭奏告连年不息即其征矣除行该道兵备官上紧约会广东各官亲诣地方拘集里老年高有识备询曲谕务在众议调停两情和协就行相度地势会计财力监追起工然后各自回任若使议终不合必欲各自立县亦湏酌裁适均要见广东于高宿立县都图若干湖广于笆篱立县都图若干城池高广若干官员裁减若干异时赋役两地迯躲若何区处盗贼彼时出没若何缉捕一应事宜逐条开议湏于不同之中务求通融之术不得徒事空言彼此推托苟延目前不顾后患异时追论致祸之因罪亦终有不免除批行湖广该道兵备官查照外仰抄案回司会同布政司各行该道守巡兵备等官约会湖广各官面议停当一面会计工料委官及时兴工一面备由开详以凭覆　奏毋推延执拗玫有他虞断行参究不恕仍行两广提督并巡按衙门查照督催施行

△其七牌行江西都布按三司及南昌府停止工役　【八月初九日】

先该本院看得江西兵荒之余重以洪水为灾民穷财尽正当休养抚恤各该衙门一应修理公廨工役俱宜停止已经案仰各司即将工役悉行停止其势不容己者亦待秋成之后民困稍苏方许以次呈夺去后近因本院出巡访得各该官员不思地方兵乱水患小民困苦已极方求蠲赋税出内帑欲赈而未能辄复纷然修理事属故违本当参究但传闻未的姑再查禁为此仰各抄案回司即查前项工程前此果否委行停止近来是否重复兴工具由呈报以凭施行毌得隐讳讳错不便

△其八牌行福建布政司礼取副提举舒芬　【八月二十三日】

照得当职奉　命提督军务兼理巡抚深虑才微责重无以仰称　任使合求贤能以资赞翼访得福建市舶提举司副提举舒芬志行高古学问深醇直道不能趋时长才足以济用合就延引以匡不及为此牌仰福建布政司官吏即行泉州府措办羊酒礼币赍送本官用见本院优礼之意仍照例起关应府前赴军门以凭谘访本官职任就委别官暂替

△其九立南赣乡约　【闰八月】

咨尔民昔人有言蓬生麻中不扶而直白沙在泥不染而黑民俗之善恶岂不由于积习使然哉往者新民盖常弃其宗族畔其乡里四出而为暴岂独其性之异其人之罪哉亦由我有司治之无道教之无方尔父老子弟所以训诲戒饬于家庭者不早熏陶渐染于里闬者无素诱掖奖劝之不行连属叶和之无具又或愤怨相激狡伪相残故遂使之靡然日流于恶则我有司与尔父老子弟皆宜分受其责呜呼往者不可及来者犹可追故今特为乡约以协和尔民自今凡尔同约之民皆宜孝尔父母敬尔兄长教训尔子孙和顺尔乡里死丧相助患难相恤善相劝勉恶相告戒息讼罢争讲信修睦务为良善之民共成仁厚之俗呜呼人虽至愚责人则明虽有聪明责已则昏尔等父老子弟毌念新民之旧恶而不与其善彼一念而善即善人矣毌自恃为良民而不修其身尔一念而恶即恶人矣人之善恶由于一念之间尔等慎思吾言毌忽

一同约中推年高有德为众所敬服者一人为约长二人为约副又推公直果断者四人为约正通逹明察者四人为约史精健廉干者四人为知约礼仪习熟者二人为约赞置文簿三扇其一扇备写同约姓名及日逐出入所为知约司之其二扇一书彰善一书紏过约长司之

一同约之人每一会人出银三分送知约具饮食毌大奢取免饥渴而已

一会期以月之望若有疾病事故不及赴者许先期遣人告知约无故不赴者以过恶书仍罚银一两公用

一立约所于道理均平之处择寺观宽大者为之

一彰善者其辞显而决紏过者其辞隐而婉亦忠厚之道也如人有不弟毌直曰不弟但云闻某于事兄敬长之礼颇有未尽某未敢以为信姑书之以俟凡紏过恶皆例此若有难改之恶且勿紏使无所容或激而遂肆其恶矣约长副等须先期阴与之言使当自首众共诱掖奖劝之以兴其善念姑使书之使其可改若不能改然后紏而书之又不能改然后白之官又不能改同约之人执送之官明正其罪势不能执戮力协谋官府请兵灭之

一同约之人凡有危疑难处之事皆湏约长会同约之人与之裁处区画必当于理济于事而后已不得坐视推托陷人于恶罪坐约长约正诸人

一寄庄人户多于纳粮当差之时躲回原籍往往负累同甲今后约长等劝今及期完纳应承如蹈前弊告官惩治削去寄庄

一本地大户异境客商放债收息合依常例毌得磊筭或有贫难不能偿者亦宜以理量宽有等不仁之徒辄便捉锁磊取挟写田地致令穷民无告去而为盗今后有此告诸约长等与之明白偿还不及数者劝令宽舍取已过数者力与追还如或恃强不听率用约之人明之官司

一亲族乡邻往往有因小忿投贼复雠残害良善酿成大患今一应鬪殴不平之事鸣之约长等公论是非或约长闻之即与晓谕觧释敢有仍前妄为者率诸同约呈官诛殄

一军民人等若有阳为良善阴通贼情贩买牛马走传消息归利一己殃及万民者约长等率同约诸人指实劝戒不悛呈官究治

一吏书义民总甲里老百长弓兵机快人等若揽差下乡索求赍发者约长率同约呈官追究

一各寨居民昔被新民之害诚不忍言丘今既许其自新所占田产已令退还毌得再怀前雠致扰地方约长等常宜晓谕令各守本分有不听者呈官治罪

一投招新民因尔一念之善贷尔之罪当痛自克责改过自新勤耕勤织平买平卖思同良民无以前日名目甘心下流自取灭绝约长等各宜时时提撕晓谕如踵前非者呈官惩治

一男女长生各宜及时嫁娶往往女家责聘礼不充男家责嫁装不丰遂致愆期约长等其各省谕诸人自今其称家之有无随时婚嫁

一父母丧葬衣衾棺椁但尽诚孝称家有无而行此外或大作佛事或盛设宴乐倾家费财俱于死者无益约长等其各省谕约内之人一遵礼制有仍蹈前非者即与紏恶簿内书以不孝

一当会前一日知约预于约所洒扫张具于堂设告谕牌及香案南向当会日同约毕至约赞鸣鼓三众皆诣香案前序立北面跪听约正读告谕毕约长合众扬言曰自今以后凡我同约之人祗奉戒谕齐心合德同归于善若有二三其心阳善阴恶者神明诛殛众皆曰若有二三其心阳善阴恶者神明诛殛皆再拜兴以次出会所分东西立约正读乡约毕大声曰凡我同盟务遵乡约众皆曰是乃东西交拜兴各以次就位少者各酌酒于长者三行知约起设彰善位于堂上南向置笔砚陈彰善簿约赞鸣鼓三众皆起约赞唱请举善众曰是在约史约史出就彰善位扬言曰某有某善某能改某过请书之以为同约劝约正遍质于众曰如何众曰约史举甚当约正乃揖善曰进彰善位东西立约史复谓众曰某所举止是请各举所知众有所知即举无则曰约史所举是矣约长副正皆出就彰善位约史书簿毕约长举杯扬言曰某能为某善某能改某过是能修其身也某能使某族人为某善改某过是能齐其家也使人人若此风俗焉有不厚凡我同约当取以为法遂属于其善者善者亦酌酒酬约长曰此岂足为善乃劳长者过奖某诚惶怍敢不益加砥砺期无负长者之教皆饮毕再拜谢约长约长荅拜兴各就位知约彻彰善之席酒复三行知约起设紏过位于阶下北向置笔砚陈紏过簿约赞鸣鼓三众皆起约赞唱请紏过众曰是在约史约史就紏过位扬言曰闻某有某过未敢以为然姑书之以俟后图如何约正遍质于众曰如可众皆曰约史必有见约正乃揖过者出就紏过位北向立约史复遍谓众曰某所闻止是请各言所闻众有所闻即言无则曰约史所闻是矣于是约长副正皆出紏过位东西立约史书簿毕约长谓过者曰虽然姑无行罚惟速改过者跪请曰某敢不服罪自起酌酒跪而饮曰敢不速改重为长者忧约正副史皆曰芋等不能早劝谕使子陷于此亦安得无罪皆酌自罚过者复跪而请曰某既知罪长者又自以为罚某敢不即就戮若许其得以自改则请长者无饮某之幸也趍后酌酒自罚约正副咸曰子能勇于受责如此是能迁于善也某等亦可免于罪矣乃释爵过者再拜约长揖之兴各就位知约彻紏过席酒复二行遂饮饭毕约赞起鸣鼓三唱申戒众起约正中堂立扬言曰呜呼凡我同约之人明听申戒人孰无善亦孰无恶为善虽人不知积之既久自然善积而不可掩为恶若不知改积之既久必至恶极而不可赦今有善而为人所彰固可喜苟遂以为善而自恃将日入于恶矣有恶而为人所紏固可愧苟能悔其恶而自改将日进于善矣然则今日之善者未可自恃以为善而今日之恶者亦岂遂终于恶哉凡我同约之人盍共勉之众皆曰敢不勉乃出席以次东西序立交拜兴遂退

△其十牌行岭北道集兵操练　【闰八月二十七日】

先该本院行仰本道将原调上下轮班操演机快各留该县委官管束遵照本院原定伍法时常操习武艺看守城池毌容懈弛若奉本院明文调取便就依期速赴军门听候去后今照所辖地方盗贼不时窃发所据原散兵快人等应该通取赴教场操演为此牌仰本道官吏即将宁都等各县原定上下班次兵快通令整备鲜明器械取赴赣州教场大阅武艺考较勤惰俱限九月十五日齐到敢有迟违治以军法

△其十一案行岭北道禁约操军　【九月十七日】

照得本院调到宁都等县官兵机快人等见在赣州教场住札操阅中间恐有不守军令罪及无辜应合禁约随据副使王度呈开合禁事宜参酌相同为此仰抄案回道即行出给告示张挂教场晓谕官兵机快各加遵守如有违犯事情重大者拏送军门依军令斩首其事情稍轻者该道径自究治发落呈本院查考

计开

一各兵但有擅动地方一草一木者照依军令斩首示众

一各兵但有管哨官总指称神福馈送打点等项名色科派银物自一分以上俱许赴该道面告究治

一管哨官凡遇歇操之日并在营房居住钤束机兵教演武艺敢有在街游荡及挟妓饮酒朋伙喧哗者访出捆打一百

一各兵但有疾病事故许管哨官禀明医验不许顾人顶替如有用财买求地方光棍替身上操仰该管总小甲拏获首送该道枷号如隐情不首事发连总小甲一体枷号

一各兵在市买办柴米酒肉等项俱要两平交易如有恃强多占分两被人告发枷号示众

一管哨官凡遇各兵鬪殴喧闹等项小事量行惩治大事禀该道拏问不许纵容争兢嚣乱辕门

一各歇操之日各将随有器械务要整刷锋利鲜明毌得临时有误如平日懒惰不行修理上操之际弦矢断折铳炮不响旗帜不明查出捆打一百

一各兵遇上班之日不许因便赴该道府诉告家乡户婚田土等项事情查出痛责四十

一各兵上街行走俱要悬带小木牌一面上写某哨官总下旗人年甲籍贯辩别如有隐下兵打名色另着别样衣冠暗入府县挟骗官吏及来军门并该道门首打探消息访出枷号不恕

一各兵领到工食银两俱要撙节用度谨慎收放如有奢侈用度及被人偷盗纵来诉告缺失俱不准理仍重加责治

