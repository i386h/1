<!-- { "loadSidebar": true } -->
〔七〕　尸子明堂篇：「覆巢破卵，则凤皇不至焉。」案：世说新语言语篇：「孔融被收，中外惶怖。时融儿大者九岁，小者八岁；二儿故琢钉戏，了无遽容。融谓使者曰：『冀罪止于身。二儿可得全不？』儿徐进曰：『大人岂见覆巢之下，复有完卵乎？』寻亦收至。」语即本此。
〔八〕　宋翔凤曰：「本作『赵高、李斯』，依治要改。」案：唐本亦作「李斯、赵高」。
〔九〕　宋翔凤曰：「『顿』本作『倾』，依治要改。」
〔一０〕宋翔凤曰：「『跌伤』，子汇本作『缺覆』，抄本作『缺复』，治要亦作『跌伤』。」今案：两京本、程本、天一阁本、金丹作「缺复」，唐本、汇函、品节、折衷作「缺覆」。
〔一一〕宋翔凤曰：「治要作『者』，本作『哉』。」
〔一二〕「任」原作「仕」，各本俱作「任」，今据改正。
〔一三〕宋翔凤曰：「本无『者』字，依治要增。」
〔一四〕宋翔凤曰：「治要『义』作『智』。」
　　故怀刚者久而缺，持柔者久而长〔一〕，躁疾者为厥速，迟重者为常存〔二〕，尚勇者为悔近，温厚者行宽舒〔三〕，怀急促〔四〕者必有所亏，柔懦者制刚强〔五〕，小慧〔六〕者不可以御大，小辨者〔七〕不可以说众，商贾巧为贩卖之利，而屈为贞良〔八〕，邪臣好为诈伪，自媚饰非〔九〕，而不能为公方〔一０〕，藏其端巧，逃其事功。
〔一〕　文选崔子玉座右铭：「柔弱生之徒，老氏诫刚强。」李善注：「老子曰：『人生也柔弱，其死也坚强。万物草木，生也柔脆，其死也枯槁。故坚强者死之徒，柔弱者生之徒也。』又曰：『柔弱胜刚强。』河上公曰：『柔弱者久长，刚强者先亡也。』」
〔二〕　俞樾曰：「谨按：『厥速』当作『速厥』，『厥』与『蹶』通。言躁疾者必速颠蹶也。」
〔三〕　品节脱「舒」字，非是。无为篇亦云：「君子尚宽舒以苞身。」
〔四〕　「急促」，李本、子汇本、程本、唐本、汇函、品节作「促急」。
〔五〕　俞樾曰：「谨按：『柔懦』者一句，当在『尚勇者』一句之下，『尚勇』与『柔懦』相对，『温厚』与『急促』相对，传写乱之，则语意不伦矣。惟此四句，尚有衍字，无可订正。」
〔六〕　论语卫灵公篇：「好行小慧。」集解：「郑曰：『小慧，谓小小之才。』」
〔七〕　文选左太冲魏都赋：「安得齐给守其小辩也哉？」注：「家语：『孔子曰：小辩害义，小言破道。』」
〔八〕　宋翔凤曰：「按『屈』字当是『不可』二字之误。」俞樾曰：「谨案：『屈』当读为『拙』，『拙』与『巧』正相对成文。释名释言语曰：『拙，屈也，使物否屈，不为用也。』是拙、屈声近义通。宋氏翔凤疑『屈』是『不可』二字之误，非也。」
〔九〕　庄子盗跖篇：「辩足以饰非。」
〔一０〕文选为范尚书让吏部封侯第一表：「在魏则毛玠公方。」注引先贤行状：「玠雅量公正。」
　　故智者之所短，不如愚者之所长。文公种米，曾子驾羊〔一〕。相士不熟，信邪失方。察察〔二〕者有所不见，恢恢〔三〕者何所不容。朴质者近忠〔四〕，便巧〔五〕者近亡。
〔一〕　宋翔凤曰：「意林引作『文公种米，曾子枷羊，智者所短，不如愚者所长』。按淮南泰族：『文公树米，曾子架羊，犹之为知也。』注云：『文公，晋文公也。树米而欲生之也。架，连架，所以备知也。』『架』即『枷』字，是意林本是也。说苑杂言亦有『文公种米，曾子驾羊』之语，当是借『驾』为『连枷』之『枷』。」唐晏曰：「按：『驾』意林作『枷』，是也。马融广成颂：『枷天狗。』枷是牵狗者，若以之牵羊，则误矣。然二事皆无所考。」今案：马骕绎史五一曰：「事无所考，大约谓务大者不知小也。」周广业意林附注曰：「『枷』原作『驾』，旧讹『牧』。淮南子注：『连枷，所以备之。』俗本淮南作『架』，今从艺文类聚。」寻世说新语尤悔篇注：「文公种米，曾子架羊。」类说三一引世说作「文公种菜，曾子枷羊」。「菜」是误字，而「架」又作「枷」。刘子新论观量篇：「晋文种米，曾子植羊。」袁孝政注：「晋文学外国种米，种虽不生，言其志大也。『曾子』原误作『曾国』，曾参学外国人剉羊皮用土种之，虽不生，其志大也。」器案：淮南注「备」疑「犕」之误。米不可殖生，羊不能犕驾，而晋文种之，曾子枷之，是亦知其不可为而为之者也。刘昼、袁孝政不得其解，遂改「驾羊」为「植羊」，而以外国事说之，是亦郢书而燕说耳。
〔二〕　荀子荣辱篇：「察察而残者忮也。」杨倞注：「至明察而见伤残者，由于有忮富之心也。」此文察察亦明察意。
〔三〕　老子第七十三章：「天网恢恢。」河上公注：「天所网罗，恢恢甚大。」荀子解蔽篇：「恢恢广广，孰知其极。」
〔四〕　宋翔凤曰：「『朴』下本有『直』字，子汇本无。」唐晏曰：「按（朴直质）三字，必有一衍。」
〔五〕　论语季氏：「友便佞。」集解：「郑曰：『便，辩也，谓佞而辩也。』」皇侃疏曰：「便佞，谓辩而巧也。」
　　君子远荧荧之色〔一〕，放铮铮之声〔二〕，绝恬〔三〕美之味，疏嗌呕〔四〕之情。天道以大制小，以重颠〔五〕轻。以小治大，乱度干〔六〕贞。谗夫〔七〕似贤，美言似信〔八〕，听之者惑，观之者冥。故苏秦尊于诸侯〔九〕，商鞅显于西秦〔一０〕。世无贤智之君，孰能别其形。故尧放驩兜〔一一〕，仲尼诛少正卯〔一二〕；甘言〔一三〕之所嘉，靡〔一四〕不为之倾，惟尧知其实，仲尼见其情〔一五〕。故干〔一六〕圣王者诛，遏贤君者刑，遭凡王者贵，触〔一七〕乱世者荣。郑儋亡齐而归鲁〔一八〕，齐有九合〔一九〕之名，而鲁有干时之耻〔二０〕。夫据千乘之国，而信谗佞之计，未有不亡者也。故诗云：「谗人罔极，交乱四国。〔二一〕」众邪合心，以倾一君，国危民失〔二二〕，不亦宜乎〔二三〕！
〔一〕　史记赵世家：「美人荧荧兮，颜若苕之荣。」荧荧，形容美人容颜光华貌。
〔二〕　论语卫灵公：「放郑声。」邢昺疏：「放弃郑、卫之声。」后汉书刘盆子传：「铁中铮铮。」说文金部：「铮，金声也。」
〔三〕　唐晏曰：「『恬』疑作『甜』。」
〔四〕　唐晏曰：「按：『嗌呕』，即荀子之『倪呕』，楚辞作『嗌喔』，注云：『容媚之声。』」案：楚辞见九思。
〔五〕　焦循易余钥录四曰：「新语辅政篇：『天道以大制小，以重颠轻。』此『颠』字乃『镇』字之假借，如说文：『天，颠也。』白虎通云：『天之为言镇也。』『颠』与『镇』通。」俞樾曰：「谨按：当读为『诛不填服』之『填』。隐五年谷梁传：『诛不填服。』注曰：『来服者不服，填厌之。』此云『以重颠轻』，谓以重者填厌轻者也。谷梁释文曰：『填音田。』故与『颠』声近而得段用。」唐晏曰：「按『颠』当段为『镇』，压也。」
〔六〕　「干」，李本、程本、两京本、天一阁本误作「千」。
〔七〕　说苑臣术篇：「人臣之行，有六正、六邪。……何谓六正、六邪？……六邪者，……四曰：智足以饰非，辩足以行说，反言易辞，而成文章，内离骨肉之亲，外妒乱朝廷，如此者，谗臣也。」
〔八〕　家语屈节篇：「美言伤信。」
〔九〕　苏秦，史记有传。
〔一０〕商鞅，史记有商君传。
〔一一〕唐晏曰：「与大戴五帝德说同。」器案：尚书舜典：「放驩兜于崇山，……四罪而天下咸服。」孔氏传：「党于共工，罪恶同。崇山，南裔。」又曰：「皆服舜用刑当其罪。」孟子万章上：「舜流共工于幽州，放驩兜于崇山。」俱以为舜事。
〔一二〕荀子宥坐篇：「孔子为鲁摄相，朝七日而诛少正卯。门人进问曰：『夫少正卯鲁之闻人也，夫子为政，而始诛之，得无失乎？』孔子曰：『居，吾语汝其故。人有恶者五，而盗窃不与焉：一曰，心达而险；二曰，行辟而坚；三曰，言伪而辩；四曰，记丑而博；五曰，顺非而泽。此五者有一于人，则不得免于君子之诛，而少正卯则兼有之。故居处足以聚徒成群，言谈足以饰邪营众，强足以反是独立，此小人之桀雄也，不可不诛也。是以汤诛尹谐，文王诛潘止，周公诛管叔，太公诛华仕，管仲诛付里乙，子产诛邓析、史付，此七子者，皆异世同心，不可不诛也。诗曰：忧心悄悄，愠于群小。』小人成群，斯足忧矣。」案：孔子诛少正卯事，始详于此，而尹文子大道下、说苑指武篇、家语始诛篇俱本之为说，淮南子泛论篇：「孔子诛少正卯而鲁国之邪塞。」史记孔子世家：「定公十四年，孔子年五十六，由大司寇行摄相事，……于是诛鲁大夫乱政者少正卯。」高诱淮南子注云：「少正，官名，卯其名也，鲁之谄人。」寻周书尝麦篇有大正之官，则少正官名之说有本矣，或则通谓之鲁大夫耳。
〔一三〕国语晋语一：「又有甘言焉。」韦昭注：「申生将去，父又以美言抚慰之。」战国策韩策：「诸侯不料兵之弱，食之寡，而听从人之甘言好辞，比周以相饰也。」
〔一四〕「靡」字原缺，宋翔凤曰：「子汇作『靡不为之倾』，不缺。」案：唐本亦不缺，今据补正。
〔一五〕情，情实。周礼天官小宰职：「以官府之六叙正群吏。……六曰，以叙听其情。」正义曰：「情谓情实。」
〔一六〕「干」，李本、两京本误「于」，宋翔凤本误作「千」。
〔一七〕触，值也。论衡气寿篇：「凡人命有二品：一曰所当触值之命，二曰强弱寿夭之命。所当触值，谓兵、烧、压、溺也。」
〔一八〕公羊传庄公：「十有七年，春，齐人执郑瞻。郑瞻者何？郑之微者也。此郑之微者，何言乎齐人执之？书甚佞也。秋，郑瞻自齐逃来，何以书？书甚佞也。曰：佞人来矣！佞人来矣！」「瞻」，左氏、谷梁作「詹」，此文又作「儋」也。唐晏曰：「案谷梁传庄十七年：『春，齐人执郑詹。郑詹郑之佞人也。秋，郑詹自齐逃来。逃义曰逃。』按干时之败，在庄九年，此盖讥鲁之因循不振耳，非必因詹致败也。」
