<!-- { "loadSidebar": true } -->
　　吕子曰："神农学悉老，黄帝学大真，颛顼学伯夷父，帝喾学伯招，帝尧学州文父，帝舜学许由，禹学大成执，汤学小臣，文王武王学太公望周公旦，齐桓公学管夷吾隰朋，晋文公学咎犯随会，秦穆公学百里奚公孙支，楚庄王学孙叔敖沈尹竺，吴王阖闾学伍子胥文之仪，越王勾践学范蠡大夫种，此皆圣王之所学也。且夫天生人而使其耳可以闻，不学其闻则不若聋；使其目可以见，不学其见则不若盲；使其口可以言，不学其言则不若喑；使其心可以智，不学其智则不若狂，故凡学非能益之也，违天性也，能全天之所生而勿败之，可谓善学者矣。"
　　汤见祝网者置四面，其祝曰："从天坠者，从地出者，从四方来者，皆离吾网。"汤曰："嘻！尽之矣，非桀其庸为此？"汤乃解其三面，置其一面，更教之祝曰："昔蛛蝥作网，今之人循序，欲左则左，欲右则右，欲高则高，欲下则下，吾取其犯命者。"汉南之国闻之曰："汤之德及禽兽矣。"四十国归之。人置四面，未必得鸟，汤去三面，置其一面，以网四十国，非徒网鸟也。
　　周文王作灵台及为池沼，掘地得死人之骨，吏以闻于文王。文王曰："更葬之。"吏曰："此无主矣。"文王曰："有天下者，天下之主也；有一国者，一国之主也。寡人固其主，又安求主？"遂令吏以衣棺更葬之。天下闻之，皆曰："文王贤矣，泽及枯骨，又况于人乎？"或得宝以危国，文王得朽骨，以喻其意，而天下归心焉。
　　管仲傅齐公子纠，鲍叔傅公子小白，齐公孙无知杀襄公，公子纠奔鲁，小白奔莒。齐人诛无知迎公子纠于鲁，公子纠与小白争入，管仲射小白，中其带钩，小白佯死，遂先入，是为齐桓公。公子纠死，管仲奔鲁，桓公立国定，使人迎管仲于鲁，遂立以为仲父，委国而听之，九合诸侯，一匡天下，为五伯长。
　　里凫须，晋公子重耳之守府者也。公子重耳出亡于晋，里凫须窃其宝货而逃。公子重耳返国，立为君，里凫须造门愿见，文公方沐，其谒者复，文公握发而应之曰："吾凫须邪？"曰："然。"谓凫须曰："若犹有以面目而复见我乎？"谒者谓里凫须。凫须对曰："臣闻之沐者其心覆，心覆者言悖，君意沐邪？何悖也？"谒者复文公，见之曰："若窃我货宝而逃，我谓汝犹有面目而见我邪？汝曰：'君何悖也？’是何也？"凫须曰："然。君反国，国之半不自安也，君宁弃国之半乎？其宁有全晋乎？"文公曰："何谓也？"凫须曰："得罪于君者，莫大于凫须矣，君谓赦凫须，显出以为右，如凫须之罪重也，君犹赦之，况有轻于凫须者乎？"文公曰："闻命矣。"遂赦之，明日出行国，使为右，翕然晋国皆安。语曰："桓公任其贼，而文公用其盗。"故曰："明主任计不任怒，闇主任怒不任计。计胜怒者强，怒胜计者亡。"此之谓也。
　　宁戚欲干齐桓公，穷困无以进，于是为商旅，赁车以适齐，暮宿于郭门之外。桓公郊迎客，夜开门，辟赁车者执火甚盛从者甚众，宁戚饭牛于车下，望桓公而悲，击牛角，疾商歌。桓公闻之，执其仆之手曰："异哉！此歌者非常人也。"命后车载之。桓公反至，从者以请。桓公曰："赐之衣冠，将见之。"宁戚见，说桓公以合境内。明日复见，说桓公以为天下，桓公大说，将任之。群臣争之曰："客卫人，去齐五百里，不远，不若使人问之，固贤人也，任之未晚也。"桓公曰："不然，问之，恐有小恶，以其小恶，忘人之大美，此人主所以失天下之士也。且人固难全，权用其长者。"逐举大用之，而授之以为卿。当此举也，桓公得之矣，所以霸也。
　　齐桓公见小臣稷，一日三至不得见也，从者曰："万乘之主，见布衣之士，一日三至而不得见，亦可以止矣。"桓公曰："不然，士之傲爵禄者，固轻其主；其主傲霸王者，亦轻其士，纵夫子傲爵禄，吾庸敢傲霸王乎？"五往而后得见，天下闻之，皆曰："桓公犹下布衣之士，而况国君乎？"于是相率而朝，靡有不至。桓公所以九合诸侯，一匡天下者，遇士于是也。诗云："有觉德行，四国顺之。"桓公其以之矣。
　　魏文侯过段干木之闾而轼，其仆曰："君何为轼？"曰："此非段干木之闾乎？段干木盖贤者也，吾安敢不轼？且吾闻段干木未尝肯以己易寡人也，吾安敢高之？段干木光乎德，寡人光乎地；段干木富乎义，寡人富乎财。地不如德，财不如义。寡人当事之者也。"遂致禄百万，而时往问之，国人皆喜，相与诵之曰："吾君好正，段干木之敬；吾思好忠，段干木之隆。"居无几何，秦兴兵欲攻魏，司马唐且谏秦君曰："段干木，贤者也，而魏礼之，天下莫不闻，无乃不可加兵乎？"秦君以为然，乃案兵而辍，不攻魏。文侯可谓善用兵矣。夫君子善用兵也，不见其形，而攻已成，其此之谓也。野人之用兵，鼓声则似雷，号呼则动天，尘气充天，流矢如雨。扶伤舆死，履肠涉血，无罪之民，其死者已量于泽矣，而国之存亡，主之死生，犹未可知也，其离仁义亦远矣。
　　秦昭王问孙卿曰："儒无益于人国。"孙卿曰："儒者法先王，隆礼义，谨乎臣子，而能致贵其上者也。人主用之，则进在本朝；置而不用，则退编百姓，而敌必为顺下矣。虽穷困冻馁，必不以邪道为食，置无锥之地，而明于持社稷之大计，叫呼而莫之能应，然而通呼裁万物，养百姓之经纪。势在人上，则王公之才也；在人下，则社稷之臣，国君之宝也。虽隐于穷闾漏屋，人莫不贵之，道诚存也。仲尼为鲁司寇，沈犹氏不敢朝饮其羊，公慎氏出其妻，慎溃氏踰境而走，鲁之鬻牛马不豫贾，布正以待之也。居于阙党，阙党之子弟，罔罟分有亲者取多，孝悌以化之也。儒者在本朝则美政，在下位则美俗，儒之为人下如是矣。"
　　王曰："然则其为人上何如？"孙卿对曰："其为人也广大矣。志意定乎内，礼节修乎朝，法则度量正乎官，忠信爱利形乎下，行一不义，杀一无罪而得天下，不为也。若义信乎人矣，通于四海，则天下之外，应之而怀之，是何也？则贵名白而天下治也。故近者歌讴而乐之，远者竭走而超之，四海之内若一家，通达之属，莫不从服，夫是之谓人师。诗曰：'自西自东，自南自北，无思不服。’此之谓也。夫其为人下也，如彼为人上也，如此何为其无益人之国乎？"昭王曰："善。"
　　田赞衣儒衣而见荆王，荆王曰："先生之衣，何其恶也？"赞对曰："衣又有恶此者。"荆王曰："可得而闻邪？"对曰："甲恶于此。"王曰："何谓也？"对曰："冬日则寒，夏日则热，衣无恶于甲矣。赞贫，故衣恶也。今大王，万乘之主也，富厚无敌，而好衣人以甲，臣窃为大王不取也。意者为其义耶？甲兵之事；析人之音，刳人之腹，堕人城郭，系人子女，其名尤甚不荣。意者为其贵邪？苟虑害人，人亦必虑害之；苟虑危人，人亦必虑危之，其实人甚不安之，二者为大王无取焉。"荆王无以应也。昔卫灵公问阵，孔子言俎豆，贱兵而贵礼也。夫儒服先王之服也，而荆王恶之。兵者，国之凶器也，而荆王喜之，所以屈于田赞，而危其国也。故春秋曰："善为国者不师。"此之谓也。
　　哀公问于孔子曰："寡人闻之，东益宅不祥，信有之乎？"孔子曰："不祥有五，而东益不与焉。夫损人而益己，身之不祥也；弃老取幼，家之不祥也；释贤用不肖，国之不祥也；老者不教，幼者不学，俗之不祥也；圣人伏匿，愚者擅权，天下之不祥也。故不祥有五，而东益不与焉。诗曰：'各敬尔仪，天命不又。’未闻东益之与为命也。"
　　颜渊侍鲁定公于台，东野毕御马于台下。定公曰："善哉！东野之御。"颜渊曰："善则善矣，虽然，其马将失。"定公不悦，以告左右曰："吾闻之，君子不谗人，君子亦谗人乎？"颜渊不悦，历阶而去。须臾马败闻矣，定公躐席而起曰："趋驾请颜渊。"颜渊至，定公曰："向寡人曰：'善哉，东野毕御也。’吾子曰：'善则善矣，虽然，其马将失矣。’不识吾子何以知之也？"颜渊曰："臣以政知之。昔者，舜工于使人，造父工于使马。舜不穷其民，造父不尽其马，是以舜无失民，造父无失马。今东野之御也，上马执辔，御体正矣，周旅灸骤；朝礼毕矣，历险致远，而马力殚矣，然求不已，是以知其失也。"定公曰："善，可少进与？"颜渊曰："兽穷则触，鸟穷则喙，人穷则轴。自古及今，有穷其下能无危者，未之有也。诗曰：'执辔如组，两骖如舞。’善御之谓也。"定公曰："善哉！寡人之过也。"
　　孔子北之山戎氏，有妇人哭于路者，其哭甚哀，孔子立舆而问曰："曷为哭哀至于此也。"妇人对曰："往年虎食我夫，今虎食我子，是以哀也。"孔子曰："嘻，若是，则曷为不去也？"曰："其政平，其吏不苛，吾以是不能去也。"孔子顾子贡曰："弟子记之，夫政之不平而吏苛，乃等于虎狼矣。"诗曰："降丧饥馑，斩伐四国。"夫政不平也，乃斩伐四国，而况二人乎？其不去宜哉？
　　魏文侯问李克曰："吴之所以亡者，何也？"李克对曰："数战数胜。"文侯曰："数战数胜，国之福也，其所以亡，何也？"李克曰："数战则民疲，数胜则主骄。以骄主治疲民，此其所以亡也。"是故好战穷兵，未有不亡者也。
　　赵襄子问于王子维曰："吴之所以亡者，何也？"对曰："吴君□而不忍。"襄子曰："宜哉吴之亡也。□则不能赏贤，不忍则不能罚奸。贤者不赏，有罪不罚，不亡何待？"
　　孔子侍坐于季孙，季孙之宰通曰："君使人假马，其与之乎？"孔子曰："吾闻取于臣谓之取，不曰假。"季孙悟，告宰通曰："自今以来，君有取谓之取，无曰假。"故孔子正假马之名，而君臣之义定矣。论语曰："必也正名。"诗曰："无易由言，无曰苟矣。"可不慎乎？
　　君子曰："天子居闉阙之中，帷帐之内，广厦之下，旃茵之上，不出襜幄，而知天下者，以有贤左右也。"故独视不如与众视之明也，独听不如与众听之聪也。
　　晋平公问于叔向曰："国家之患，庸为大？"对曰："大臣重禄而不极谏，近臣畏罚而不敢言，下情不上通，此患之大者也。"公曰："善。"于是令国曰："欲进善言，谒者不通，罪当死。"
