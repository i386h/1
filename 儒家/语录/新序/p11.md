<!-- { "loadSidebar": true } -->
　　晋文公反，酌士大夫酒，召咎犯而将之，召艾陵而相之，授田百万。介子推无爵齿而就位，觞三行，介子推奉觞而起曰："有龙缫缫，将失其所，有蛇从之，周流天下，龙既入深渊，得其安所，蛇脂尽干，独不得甘雨，此何谓也？"文公曰："嘻！是寡人之过也。吾为子爵，与待旦之朝也；吾为子田，与河东阳之间。"介子推曰："推闻君子之道，谒而得位，道士不居也；争而得财，廉士不受也。"文公曰："使我得反国者，子也，吾将以成子之名。"介子推曰："推闻君子之道，为人子而不能成其父者，则不敢当其后；为人臣而不见察于其君者，则不敢立于其朝，然推亦无索于天下矣。"遂去而之介山之上。文公使人求之不得，为之避寝三月，号呼期年。诗曰："逝将去汝，适彼乐郊，谁之永号。"此之谓也。文公待之不肯出，求之不能得，以谓焚其山宜出，及焚其山，遂不出而焚死。
　　申徒狄非其世，将自投于河，崔嘉闻而止之曰："吾闻圣人仁士之于天地之间，民之父母也，今为濡足之故，不救溺人，可乎？"申徒狄曰："不然。昔者，桀杀关龙逢，纣杀王子比干而亡天下；吴杀子胥，陈杀泄治而灭其国。故亡国残家，非无圣智也，不用故也。"遂负石沈于河。君子闻之曰："廉矣乎，如仁与智，吾未见也。"诗曰："天实为之，谓之何哉？"此之谓也。
　　齐大饥，黔敖为食于路，以待饥者而食之，有饥者蒙袂接履贸贸然来，黔敖左奉食，右执饮曰："嗟！来食！"饿者扬其目而视之曰："予唯不食嗟来之食，以至于此也。"从而谢焉，终不食而死。曾子闻之曰："微与，其嗟也可去，其谢也可食。"
　　东方有士曰袁旌目，将有所适，而饥于道，孤父之盗丘人也见之，下壶餐以与之。袁旌目三餔而能视，仰而问焉。曰："子谁也？"曰："我孤父之盗丘人也。"袁旌目曰："嘻！汝乃盗也，何为而食我？以吾不食也。"两手●地而欧之，不出，喀喀然，遂伏地而死。县名为胜母，曾子不入，邑号朝歌，墨子回车。故孔子席不正不坐，割不正不食，不饮盗泉之水，积正也。旌目不食而死，洁之至也。
　　鲍焦衣弊肤见，挈畚将蔬，遇子贡将于道。子贡曰："吾子何以至此也？"焦曰："天下之遗德教者众矣！吾何以不至于此也。吾闻之，世不己知，而行之不己者，是爽行也；上不己知，而干之不止者，是毁廉也。行爽廉毁，然且不舍，惑于利者也。"子贡曰："吾闻之，非其世者不生其利，污其君者，不履其土。今吾子污其君而履其土，非其而将其蔬，此诸之有哉？"鲍焦曰："呜呼！吾闻贤者重进而轻退，廉者易丑而轻死。"乃弃其蔬而立，槁死于洛水之上。君子闻之曰："廉夫刚哉！夫山锐则不高，水狭而不深，行特者其德不厚，志与天地疑者，其为人不祥。鲍子可谓不祥矣，其节度深浅，适至而止矣。"诗曰："已焉哉！天实为之，谓之何哉？"。
　　公孙杵臼，程婴者，晋大夫赵朔客也。晋赵穿弒灵公，赵盾时为贵大夫，亡不出境，还不讨贼，故春秋责之，以盾为弒君。屠岸贾者，幸于灵公，晋景公时，贾为司寇，欲讨灵公之贼，盾已死，欲诛盾之子赵朔，遍告诸将曰："盾虽不知，犹为贼首，贼乃弒君，子孙在朝，何以惩罚？请诛之。"韩厥曰："灵公遇贼，赵盾在外，吾先君以为无罪，故不诛。今请君将妄诛，妄诛谓之乱臣，有大事君不闻，是无君也。"屠岸贾不听，韩厥告赵朔趣亡，赵朔不肯。曰："子必不绝赵祀，予死不恨。"韩厥许诺，称疾不出。贾不请而擅与诸将攻赵氏于下宫，杀赵朔，赵同，赵括，赵婴齐，皆灭其族。赵朔妻成公姊，有遗腹，走公宫匿。公孙杵臼谓程婴曰："胡不死。"婴曰："朔之妻有遗腹，若幸而男，吾奉之，即女也，吾徐死耳。"无何而朔妻免生男。屠岸贾闻之，索于宫，朔妻置儿□中，祝曰："赵宗灭乎，若号；即不灭乎，若无声。"及索，儿竟无声。已脱，程婴谓杵臼曰："今一索不得，后必且复之，奈何？"杵臼曰："立孤与死，庸难？"婴曰："立孤亦难耳！"杵臼曰："赵氏先君遇子厚，子强为其难者，吾为其易者，吾请先死。"而二人谋取他婴儿，负以文褓匿山中。婴谓诸将曰："婴不肖，不能立孤，谁能予吾千金，吾告赵氏孤处。"诸将皆喜，许之，发师随婴攻杵臼。杵臼曰："小人哉程婴！下宫之难不能死，与我谋匿赵氏孤儿，今又卖之。纵不能立孤儿，忍卖之乎？"抱而呼天曰："赵氏孤儿何罪？请活之，独杀杵臼也。"诸将不许，遂幷杀杵臼与儿。
　　诸将以为赵氏孤儿已死，皆喜。然赵氏真孤儿乃在，程婴卒与俱匿山中，居十五年。晋景公病，卜之，大业之胄者为祟，景公问韩厥，韩厥知赵孤存，乃曰："大业之后，在晋绝祀者，其赵氏乎？夫自中行衍皆嬴姓也。中行衍人面鸟嶵，降佐帝大戊及周天子，皆有明德，下及幽厉无道，而叔带去周适晋，事先君缪侯，至于成公，世有立功，未尝绝祀。今及吾君，独灭之赵宗，国人哀之，故见龟筴出现，唯君图之。"景公问赵尚有后子孙乎？韩厥具以实告。景公乃以韩厥谋立赵氏孤儿，召匿之宫中。诸将入问病，景公因韩厥之众以胁诸将，而见赵氏孤儿，孤儿名武，诸将不得已乃曰："昔下宫之难，屠岸贾为之，缫以君命，幷命群臣。非然，庸敢作难？微君之病，群臣固将请立赵后，今君有命，群臣愿之。"于是乃召赵武，程婴遍拜诸将，遂俱与程婴赵氏攻屠岸贾，灭其族。复兴赵氏田邑如故。赵武冠为成人，程婴乃辞大夫，谓赵武曰："昔下宫之难皆能死，我非不能死，思立赵氏后，今子既立为成人，赵宗复故，我将下报赵孟与公孙杵臼。"赵武号泣，固请曰："武愿苦筋骨以报子至死，而子忍弃我而死乎？"程婴曰："不可，彼以我为能成事故，皆先我死，今我不下报之，是以我事为不成也。"遂以杀。赵武服哀三年，为祭邑，春秋祠之，世不绝。君子曰："程婴公孙杵臼，可谓信交厚士矣。婴之自杀下报亦过矣。"
　　吴有士曰张胥鄙，谭夫吾，前交而后绝。张胥鄙有罪，拘将死。谭夫吾合徒而取之，出至于道，而后乃知其夫吾也。辍行而辞曰："义不同于子，故前交而后绝。吾闻之君子不以安肆志，不为危易行，今吾从子，是安则肆志，危则易行也。与吾因子而生，不若反拘而死。"阖闾闻之，令吏释之。张胥鄙曰："吾义不同于谭夫吾，故不受其任矣，今吏以是出我，以谭夫吾故免也，吾庸遽受之乎？"遂触墙而死。谭夫吾闻之曰："我任而不受，佞也；不知而出之，愚也。佞不可以接士，愚不可以事君，吾行虚矣。人恶以吾力生，吾亦耻以此立于世。"乃绝颈而死。君子曰："谭夫吾其以失士矣，张胥鄙亦为未得也，可谓刚勇矣，未可谓得节也。"
　　苏武者，故右将军平陵侯苏建子也。孝武皇帝时，以武为栘中监使匈奴，是时匈奴使者数降汉，故匈奴亦欲降武以取当。单于使贵人故汉人卫律说武，武不从，乃设以贵爵，重禄尊位，终不听，于是律绝不与饮食，武数日不降。又当盛暑，以旃厚衣幷束之日暴，武心意愈坚，终不屈挠。称曰："臣事君，由子事父也。子为父死无所恨，守节不移，虽有鈇钺汤镬之诛而不惧也，尊官显位而不荣也。"匈奴亦由此重之。武留十余岁，竟不降下，可谓守节臣矣。诗云："我心匪石，不可转也；我心匪席，不可卷也。"苏武之谓也。匈奴绐言武死，其后汉闻武在，使使者求武，匈奴欲慕义归武，汉尊武为典属国，显异于他臣也。
　　
　　义勇第八
　　陈恒弒简公而盟，盟者皆完其家，不盟者杀之。石他人曰："昔之事其君者，皆得其君而事之，今谓他人曰：'舍而君而事我。’他人不能，虽然，不盟则杀父母也，从而盟，是无君臣之礼也。生于乱世，不得正行；劫于暴上，不得道义。故虽盟，不以父母之死，不如退而自杀，以礼其君。"乃自杀。
　　陈恒弒君，使勇士六人劫子渊栖，子渊栖曰："子之欲与我，以我为知乎？臣弒君，非知也！以我为仁乎？见利而背君，非仁也！以我为勇乎？劫我以兵，惧而与子，非勇也。使吾无此三者，与何补于子？若吾有此三者，终不从子矣！"乃舍之。
　　宋闵公臣长万以勇力闻，万与鲁战，师败，为鲁所获，囚之宫中，数月归之宋。与闵公搏，妇人皆在侧，公谓万曰："鲁君庸与寡人美？"万曰："鲁君美。天下诸侯，唯鲁君耳。宜其为君也。"闵公矜，妇人妒，其言曰："尔鲁之囚虏尔，何知？"万怒，遂搏闵公颊，齿落于口，绝吭而死。仇牧闻君死，趋而至，遇万于门，卫剑而叱之，万臂击仇牧而杀之，齿着于门阖。仇牧可谓不畏强御矣，趋君之难，顾不旋踵。
　　崔杼弒庄公，令士大夫盟者，皆脱剑而入，言不疾指不至血者死，所杀十人。次及晏子，晏子奉桮血仰天叹曰："恶乎崔子，将为无道，杀其君。"盟者皆视之。崔杼谓晏子曰："子与我，我与子分国；子不吾与，吾将杀子。直兵将推之，曲兵将勾之，唯子图之。"晏子曰："婴闻回以利而背其君者，非仁也；劫以刃而失其志者，非勇也。"诗云："恺悌君子，求福不回。"婴可谓不回矣。直兵推之，曲兵钩之，婴之不回也。崔子舍之，晏子趋出，授绥而乘，其仆将驰，晏子拊其手曰："虎豹在山林，其命在庖□，驰不益生，缓不益死，按行成节，然后去之。"诗云："彼己之子，舍命不渝。"晏子之谓也。
　　佛肸以中牟叛，置鼎于庭，致士大夫曰："与我者受邑，不吾与者烹。"大夫皆从之。至于田卑，田卑，中牟之邑人也。曰："义死不避斧钺之罪，义穷不受轩冕之服。无义而生，不仁而富，不如烹。"褰衣将就鼎，佛肸脱屦而生之。赵氏闻其叛也，攻而取之；闻田卑不肯与也，求而赏之。田卑曰："不可也，一人举而万夫俛首，智者不为也。赏一人以惭万夫，义者不取也。我受赏，使中牟之士，怀耻不义。"辞赏徙处曰："以行临人，不道，吾去矣。"遂南之楚。
　　楚太子建以费无极之谮见逐。建有子曰胜，在外，子西召胜，使治白，号曰白公。胜怨楚逐其父，将弒惠王及子西，欲得易甲，陈士勒兵，以示易甲曰："与我，无患不富贵；不吾与，则此是也。"易甲笑曰："尝言吾义矣，吾子忘之乎？立得天下，不义，吾不敢也；威吾以兵，不义，吾不从也。今子将弒子之君，而使我从子，非吾前义也。子虽告我以利，威我以兵，吾不忍为也。子行子之威，则吾亦得明吾义也。逆子以兵争也，应子以声鄙也，吾闻士立义不争，行死不鄙，拱而待兵，颜色不变也。"
