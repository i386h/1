<!-- { "loadSidebar": true } -->
　　魏王将起中天台，令曰："敢谏者死。"许绾负蔂操锸入曰："闻大王将起中天台，臣愿加一力。"王曰："子何力有加？"绾曰："虽无力，能商台。"王曰："若何？"曰："臣闻天与地相去万五千里，今王因而半之，当起七千五百里之台，高既如是，其趾须方八千里，尽王之地，不足以为台趾。古者尧舜建诸侯，地方五千里，王必起此台，先以兵伐诸侯，尽有其地犹不足，又伐四夷，得方八千里乃足以为台趾，材木之积，人徒之众，仓廪之储，数以万亿度。八千里以外，当尽农亩之地，足以奉给王之台者，台具以备，乃可以作。"魏王默然无以应，乃罢起台。
　　卫灵公以天寒凿池，宛春谏曰："天寒起役，恐伤民。"公曰："天寒乎？"宛春曰："君衣狐裘，坐熊席，隩隅有灶，是以不寒，今民衣弊不补，履决不苴。君则不寒，民则寒矣。"公曰："善。"令罢役。左右谏曰："君凿池不知天寒，以宛春知而罢役，是德归宛春，怨归于君。"公曰："不然。宛春，鲁国之匹夫，吾举之，民未有见焉，今将令民，以此见之。且春也有善，寡人有春之善，非寡人之善与？"灵公论宛春，可谓知君之道矣。
　　齐宣王为大室，大盖百亩，堂上三百户，以齐国之大，具之三年而未能成，群臣莫敢谏者。香居问宣王曰："荆王释先王之礼乐而为淫乐，敢问荆邦为有主乎？"王曰："为无主。""敢问荆邦为有臣乎？"王曰："为无臣。"居曰："今主为大室，三年不能成，而群臣莫敢谏者，敢问王为有臣乎？"王曰："为无臣。"香居曰："臣请避矣。"趋而出。王曰："香子留，何谏寡人之晚也？"遽召尚书曰："书之，寡人不肖，为大室，香子止寡人也。"
　　赵襄子饮酒五日五夜，不废酒，谓侍者曰："我诚邦士也。夫饮酒五日五夜矣，而殊不病。"优莫曰："君勉之，不及纣二日耳。纣七日七夜，今君五日。"襄子惧，谓优莫曰："然则吾亡乎？"优莫曰："不亡。"襄子曰："不及纣二日耳，不亡何待？"优莫曰："桀纣之亡也遇汤武，今天下尽桀也，而君纣也，桀纣并世，焉能相亡，然亦殆矣。"
　　齐景公饮酒而乐，释衣冠自鼓缶，谓侍者曰："仁人亦乐是夫？"梁丘子曰："仁人耳目亦犹人也？奚为独不乐此也。"公曰："速驾迎晏子。"晏子朝服以至。公曰："寡人甚乐此乐也，愿与夫子共之，请去礼。"晏子对曰："君之言过矣，齐国五尺之童子，力尽胜婴而又胜君，所以不敢乱者，畏礼也。上若无礼，无以使其下；下若无礼，无以事其上。夫麋鹿唯无礼，故父子同尘。人之所以贵于禽兽者，以有礼也，诗曰：'人而无礼，胡不遄死？’故礼不可去也。"公曰："寡人无良，左右淫琨寡人，以至于此，请杀之。"晏子曰："左右无罪，君若好礼，左右有礼者至，无礼者去。君若恶礼，亦将如之。"公曰："善。请革衣冠，更受命。"乃废酒而更尊朝服而坐，觞三行，晏子趋出。
　　魏文侯见箕季其墙坏而不筑，文侯曰："何为不筑？"对曰："不时，其墙枉而不端。"问曰："何不端？"曰："固然。"从者食其园之桃，箕季禁之。少焉日晏，进粝餐之食，瓜瓠之羹。文侯出，其仆曰："君亦无得于箕季矣。曩者进食，臣窃窥之，粝餐之食，瓜瓠之羹。"文侯曰："吾何无得于季也？吾一见季而得四焉。其墙坏不筑，云待时者，教我无夺农时也。墙枉而不端，对曰固然者，是教我无侵封疆也。从者食园桃，箕季禁之，岂爱桃哉！是教我下无侵上也。食我以粝餐者，季岂不能具五味哉！教我无多歛于百姓，以省饮食之养也。"
　　士尹池为荆使于宋，司城子罕止而觞之，南家之墙，拥于前而不直，西家之潦，经其宫而不止。士尹池问其故，司城子罕曰："南家，工人也，为鞔者也，吾将徙之，其父曰：'吾特为鞔，已食三世矣，今徙，是宋邦之束鞔者，不知吾处也，吾将不食，愿相国之忧吾不食也。’为是故吾不徙。西家高，吾宫卑，潦之经吾宫也利，为是故不禁也。"士尹池归荆，适兴兵欲攻宋，士尹池谏于王曰："宋不可攻也，其主贤，其相仁。贤者能得民，仁者能用人，攻之无功，为天下笑。"楚释宋而攻郑。孔子闻之曰："夫修之于庙堂之上，而折冲于千里之外者，司城子罕之谓也"。
　　鲁孟献子聘于晋，宣子觞之三徙，钟石之县，不移而具。献子曰："富哉冢！"宣子曰："子之家庸与我家富？"献子曰："吾家甚贫，惟有二士，曰颜回，兹无灵者，使吾邦家安平，百姓和协，惟此二者耳！吾尽于此矣。"客出，宣子曰："彼君子也，以养贤为富。我鄙人也，以钟石金玉为富。"孔子曰："孟献子之富，可着于春秋。"
　　邹穆公有令食凫鹰必以秕，无得以粟，于是仓无秕，而求易于民，二石粟而得一石秕，吏以为费，请以粟食之。穆公曰："去，非汝所知也！夫百姓饱牛而耕，暴背而耘，勤而不惰者，岂为鸟兽哉？粟米，人之上食，奈何其以养鸟？且尔知小计，不知大会。周谚曰：'囊漏贮中。’而独不闻欤？夫君者，民之父母，取食之粟，移之于民，此非吾之粟乎？鸟苟食邹之秕，不害邹之粟也，粟之在仓与在民，于我何择？"邹民闻之，皆知私积与公家为一体也，此之谓知富邦。
　　
　　节士第七
　　尧治天下，伯成子高立为诸侯焉。尧授舜，舜授禹，伯成子高辞为诸侯而耕，禹往见之，则耕在野，禹趋就下位而问焉，曰："昔者尧治天下，吾子立为诸侯焉，尧授舜，吾子犹存焉。及吾在位，子辞诸侯而耕，何故？"伯成子高曰："昔尧之治天下，举天下而传之他人，至无欲也，择贤而与之其位，至公也。以至无欲至公之行示天下，故不赏而民劝，不罚而民畏，舜亦犹然。今君赏罚而民欲且多私，是君之所怀者私也，百姓知之，贪争之端，自此始矣。德至此衰，刑自此繁矣，吾不忍见，以是野处也。今君又何求而见我？君行矣，无留吾事。"耕而不顾。书曰："旁施象，刑维明，及禹不能。"春秋曰："五帝不告誓。"信厚也。
　　桀为酒池，足以铉舟，糟丘，足以望七里，一鼓而牛饮者三千人。关龙逢进谏曰："为人君，身行礼义，爱民节财，故国安而身寿也。今君用财若无尽，用人恐不能死，不革，天祸必降，而诛必至矣，君其革之。"立而不去朝，桀因囚拘之，君子闻之曰："天之命矣夫。"
　　纣作炮烙之刑，王子比干曰："主暴不谏，非忠臣也；畏死不言，非勇士也。见过则谏，不用则死，忠之至也。"遂进谏，三日不去朝，纣因而杀之。诗曰："昊天太怃，予慎无辜。"无辜而死，不亦哀哉！
　　曹公子喜时，字子臧，曹宣公子也。宣公与诸侯伐秦，卒于师，曹人使子臧迎丧，使公子负刍，与太子留守，负刍杀太子而自立，子臧见负刍之当主也，宣公即葬，子臧将亡，国人皆从之，负刍立，是为曹成公，成公惧，告罪，且请子臧，子臧乃返，成公遂为君。其后晋侯会诸侯，执曹成公，归之京师，将见子臧于周天子而立之。子臧曰："前记有之，圣达节，次守节，下失节，为君非吾节也，虽不能圣，敢失守乎？"遂亡奔宋，曹人数请晋侯谓："子臧返国，吾归尔君。"于是子臧返国，晋乃言天子归成公于曹，子臧遂以国致成公，成公为君，子臧不出，曹国乃安，子臧让千乘之国，可谓贤矣，故春秋贤而褒其后。
　　延陵季子者，吴王之子也，嫡同母昆弟四人，长曰遏，次曰余祭，次曰夷昧，次曰札。札即曰季子，最小而贤，兄弟皆爱之。既除丧，将立季子，季子辞曰："曹宣公之卒也，诸侯与曹人不义曹君，将立子臧，子臧去之，遂不为也，以成曹君，君子曰能守节义。君义嗣也，谁敢干君？有国非吾节也。札虽不才，愿附臧，以无失节。"固立之，弃其室而耕，乃舍之。遏曰："今若是迮而与季子，季子必不受，请无与子而与弟，弟兄迭为君而致诸侯乎季子。"皆曰："诺。"故诸其为君者皆轻死为勇，饮食必祝曰："天若有吾国，必疾有祸于身。"故遏也死，余祭立；余祭死，夷昧立；夷昧死，而国宜之季子也，季子使而未还。僚者，长子之庶兄也，自立为吴王，季子使而还，至则君适之。遏之子曰王子光，号曰阖闾。不悦曰："先君所为，不与子而与弟者，凡为季子也，将从先君之命，则国宜之季子也，如不从先君之命而与子，我宜当立者也，僚恶得为君？"于是使专诸刺僚，而致国乎季子。季子曰："尔杀吾君，吾授尔国，是吾与尔为乱也。尔杀我兄，吾又杀尔，是父子兄弟相杀，终身无已也。"去而之延陵，终身不入吴国，故号曰延陵季子。君子以其不受国为义，以其不杀为仁，是以春秋贤季子而尊贵之也。
　　延陵季子将西聘晋，带宝剑以过徐君，徐君观剑，不言而色欲之。延陵季子为有上国之使，未献也，然其心许之矣，使于晋，顾反，则徐君死于楚，于是脱剑致之嗣君。从者止之曰："此吴国之宝，非所以赠也。"延陵季子曰："吾非赠之也，先日吾来，徐君观吾剑，不言而其色欲之，吾为上国之使，未献也。虽然，吾心许之矣。今死而不进，是欺心也。爱剑伪心，廉者不为也。"遂脱剑致之嗣君。嗣君曰："先君无命，孤不敢受剑。"于是季子以剑带徐君墓即去。徐人嘉而歌之曰："延陵季子兮不忘故，脱千金之剑兮带丘墓。"
　　许悼公疾疟，饮药毒而死，太子止自责不尝药，不立其位。与其弟纬专哭泣，啜餰粥，嗌不容粒，痛己之不尝药，未逾年而死，故春秋义之。
　　卫宣公之子急也，寿也，朔也。急前母子也。寿与朔后母子也，寿之母与朔谋，欲杀太子急而立寿，使人与急乘舟于河中，将沈而杀之，寿知不能止也，因与之同舟，舟人不得杀急。方乘舟时，急傅母恐其死也，闵而作诗，二子乘舟之诗是也。其诗曰："二子乘舟，泛泛其景，顾言思子，中心养养。"于是寿闵其兄之且见害，作忧思之诗，黍离之诗是也。其诗曰："行迈靡靡，中心摇摇，知我者谓我心忧；不知我者，谓我何求？悠悠苍天，此何人哉？"又使急之齐，将使，盗见载旌，要而杀之，寿止急，急曰："弃父之节，非子道也，不可。"寿又与之偕行，寿之母不能止也，因戒之曰："寿无为前也。"寿又为前，窃急旌以先行，几及齐矣，盗见而杀之，急至，见寿之死，痛其代己死，涕泣悲哀，遂载其尸还，至境而自杀，兄弟俱死，故君子义此二人，而伤宣公之听谗也。
