<!-- { "loadSidebar": true } -->
　　故偏听生奸，独任成乱。昔鲁听季孙之说逐孔子，宋信子冉之计逐墨翟。夫以孔墨之辩，而不能自免于谄谀，而二国以危。何则？众口铄金，积毁销骨，是以秦用戎人由呈而霸中国，齐用越人子臧而强威宣，此二国岂拘于俗，牵于世，系奇偏之辞哉！公听共观，垂名当世，故意合，则胡越为兄弟，由呈子臧是也；不合，则骨肉为仇雠，朱象。管蔡是也。今人主如能用齐秦之明，后宋鲁之听，则五伯不足侔，三王易为比也。是以圣王觉悟，捐子之心，能不说于田常之贤，封比干之后，修孕妇之墓，故功业覆于天下。何则？欲善无厌也。夫晋文公亲其雠，而强霸诸侯；齐桓公用其仇，而一匡天下，何则？慈仁殷勤，诚加于心，不可以虚辞借也。
　　至夫秦用商鞅之法，东弱韩魏，立强天下，而卒车裂商君；越用大夫种之谋，擒劲吴，霸中国，卒诛其身，是以孙叔敖三去相而不悔；于陵仲子辞三公，为人灌园。今世主诚能去骄傲之心，怀可报之意，披心腹，见情素，隳肝胆，施德厚，终与之穷通，无爱于士，则桀之狗，可使吠尧；跖之客，可使刺由。况因万乘之权，假圣王之资乎？然则荆轲之沈七族，要离燔妻子，岂足为大王道哉！明月之珠，夜光之璧，以闇投入于道路，众无不按剑相眄者，何则？无因至前也。幡木根柢，轮囷离奇，而为万乘器者，以左右先为之容也。故无因而至前，虽出随侯之珠，夜光之璧，只足以结怨而不见德。故有人先游，则以枯木朽株，树功而不忘，今使天下布衣穷居之士，身在贫贱，虽蒙尧舜之术，挟伊管之辩，素无根柢之容，而欲竭精神，开忠信，辅人主之治，则人主必袭按剑相眄之迹矣，是使布衣不得当枯木朽株之资也。
　　是以圣王制世御俗，独化于陶钧之丘，能不牵乎卑乱之言，不惑乎众多之口，故秦皇帝任中庶子蒙之言，以信荆轲之说，故匕首窃发。周文王校猎泾渭，载吕尚而归，以王天下。秦信左右而弒，周用乌集而王。何则？以其能越挛拘之语，驰域外之议，独观于昭旷之道也。今人主沈于谄谀之辞，牵于帷墙之制，使不羇之士，与牛骥同皁，此鲍焦之所以忿于世，而不留于富贵之乐也。臣闻盛饰以朝者，不以私行义；砥砺名号者，不以利伤行。故里名胜母，而曾子不入；邑号朝歌，墨子回车。今使天下寥廓之士，笼于威重之权，胁于势位之贵，回面污行，以事谄谀之人，求亲近于左右，则士有伏死崛穴岩薮之中耳，安有尽精神而趋阙下者哉！"书奏孝王，孝王立出之，卒为上客。
　　
　　杂事第四
　　管仲言齐桓公曰："夫垦田刱邑，辟田殖谷，尽地之利，则臣不若宁戚，请置以为田官。登降揖让，进退闲习，则臣不若隰朋，请置以为大行。蚤入晏出，犯君颜色，进谏必忠，不重富贵，不避死亡，则臣不若东郭牙，请置以为谏臣。决狱折中，不诬无罪，不杀无辜，则臣不若弦宁，请置以为大理。平原广囿，车不结轨，士不旋踵，鼓之而三军之士，视死若归，则臣不若王子成甫，请署以为大司马。君如欲治国强兵，则此五子者足矣，如欲霸王，则夷吾在此。"夫管仲能知人，桓公能任贤，所以九合诸侯，一匡天下，不用兵车，管仲之功也。诗曰："济济多士，文王以宁。"桓公其似之矣。
　　有司请事于齐桓公，桓公曰："以告仲父。"有司又请，桓公曰："以告仲父。"若是者三。在侧者曰："一则告仲父，二则告仲父，易哉为君。"桓公曰："吾未得仲父则难，已得仲父，曷为其不易也。"故王者劳于求人，佚于得贤。舜举众贤在位，垂衣裳，恭己无为，而天下治。汤文用伊。吕，成王用周。邵，而刑措不用，兵偃而不动，用众贤也。桓公用管仲则小也，故至于霸，而不能以王。故孔子曰："小哉，管仲之器。"盖善其遇桓公，惜其不能以王也。至明主则不然，所用大矣。诗曰："济济多士，文王以宁。"此之谓也。
　　公季成谓魏文侯曰："田子方虽贤人，然而非有土之君也，君常与之齐礼，假有贤于子方者；君又何以加之？"文侯曰："如子方者，非成所得议也。子方，仁人也。仁人也者，国之宝也；智士也者，国之器也；博通士也者，国之尊也，故国有仁人，则群臣不争，国有智士，则无四邻诸侯之患，国有博通之士，则入主尊固，非成之所议也。"公季成自退于郊三日请罪。
　　魏文侯弟曰季成，友曰翟黄，文侯欲相之而未能决，以问李克。克对曰："君若置相，则问乐商与王孙苟端庸贤？"文侯曰："善。"以王孙苟端为不肖，翟黄进之；乐商为贤，季成进之，故相季成。故知人则哲，进贤受上赏，季成以知贤，故文侯以为相。季成，翟黄，皆近臣亲属也，以所进者贤别之，故李克之言是也。
　　孟尝君问于白圭曰："魏文侯名过于桓公，而功不及五伯，何也？"白圭对曰："魏文侯师子夏，友田子方，敬段干木，此名之所以过于桓公也。卜相则曰：'成与黄庸可？’此功之所以不及王伯也。以私爱妨公举，在职者不堪其事，故功废，然而名号显荣者，三士翊之也，如相三士，则王功成，岂特霸哉！"
　　晋平公问于叔尚曰："昔者齐桓公九合诸侯，一匡天下，不识其君之力乎？其臣之力乎？"叔尚对曰："管仲善制割，隰朋善削缝，宾胥无善纯缘，桓公知衣而已。亦其臣之力也。"师旷侍曰："臣请譬之以五味，管仲善断割之，隰朋善煎熬之，宾胥无善齐和之。羹以熟矣，奉而进之，而君不食，谁能强之，亦君之力也。"
　　昔者，齐桓公与鲁庄公为柯之盟，鲁大夫曹刿谓庄公曰："齐之侵鲁，至于城下，城坏压境，君不图与？"庄公曰："嘻！寡人之生不若死。"曹刿曰："然，则君请当其君，臣请留其臣。"及会，两君就坛，两相相揖，曹刿手剑拔刀而进，迫桓公于坛上曰："城坏压境，君不图与？"管仲曰："然，则君何求？"曹刿曰："愿请汶阳田。"管仲谓桓公曰："君其许之。"桓公许之，曹刿请盟，桓公遂与之盟。已盟，标剑而去。左右曰："要盟可倍，曹刿可雠，请倍盟而讨曹刿。"管仲曰："要盟可负，而君不负；曹刿可雠，而君不雠，着信天下矣。"遂不倍。天下诸侯，翕然而归之，为鄄之会，幽之盟，诸侯莫不至焉。为阳谷之会，贯泽之盟，远国皆来，南伐强楚，以致菁茅之贯；北伐山戎，为燕开路，三存亡国，一继绝世，尊事周室，九合诸侯，一匡天下，功次三王，为五伯长，本信起乎柯之盟也。
　　晋文公伐原，与大夫期五日，五日而原不降，文公令去之。军吏曰："原不过三日，将降矣，君不待之？"君曰："得原失信，吾不为也。"原人闻之曰："有君义若此，不可不降也。"遂降，温人闻之，亦请降。故曰："伐原而温降。"此之谓也。于是诸侯归之，遂侵曹伐卫，为践土之会，温之盟后南破强楚，尊事周室，遂成霸功，上次齐桓，本信由伐原也。
　　昔者，赵之中牟叛，赵襄子率师伐之，围未合而城自坏者十堵，襄子击金而退。士军吏曰："君诛中牟之罪，而城自坏，是天助也，君曷为去之？"襄子曰："吾闻之于叔尚曰：'君子不乘人于利，不迫人于险。’使之城而后攻。"中牟闻其义，乃请降。诗曰："王犹允塞，徐方既来。"此之谓也。襄子遂灭知氏，幷代为天下强，本由伐中牟也。
　　楚庄王伐郑，克之。郑伯肉袒，左执茅旌，右执鸾刀，以迎庄王。曰："寡人无良边陲之臣，以干天下之祸。是以使君王昧焉，辱到弊邑，君如怜此丧人，锡之不毛之地，唯君王之命。"庄王曰："君之不令臣交易为言，是以使寡人得见君王之玉面也，而微至乎此！"庄王亲自手旌，左右麾军，还舍七里。将军子重进谏曰："夫南郢之与郑相去数千里，诸大夫死者数人，斯役死者数百人，今克而不有，无乃失民力乎？"庄王曰："吾闻之，古者盂不穿，皮不蠹，不出四方，以是君子重礼而贱利也，要其人不要其土，人告徙而不赦，不祥也，吾以不祥立乎天下，菑之及吾身，何日之有矣。"
　　既而晋人之救郑者至，请战，庄王许之，将军子重进谏曰："晋，强国也，道近力新，楚师疲势，君请勿许。"庄王曰："不可。强者我避之，弱者我威之，是寡人无以立乎天下也。"遂还师以逐晋寇，庄王援枹而鼓之，晋师大败，晋人来渡河而南，及败，奔走欲渡而北，卒争舟，而以刃击引，舟中之指可掬也，庄王曰："嘻，吾两君之不能相也，百姓何罪。"乃退师，以轶晋寇。诗曰："柔亦不茹，刚亦不吐。不侮鳏寡，不畏强御。"庄王之谓也。
　　晋人伐楚，三舍不止。大夫曰："请击之。"庄王曰："先君之时，晋不伐楚，及孤之身，而晋伐楚，是寡人之过也。如何其辱诸大夫也？"大夫曰："先君之时，晋不伐楚，及臣之身，而晋伐楚，是臣之罪也。请击之。"庄王俛泣而起，拜诸大夫。晋人闻之曰："君臣争以过为在己，且君下其臣犹如此，所谓上下一心，三军同力，未可攻也。"乃夜还师。孔子闻之曰："楚庄王霸其有方矣。下士以一言而敌还，以安社稷，其霸不亦宜乎？"诗曰："柔远能迩，以定我王。"此之谓也。
　　晋文公将伐邺，赵衰言所以胜邺，文公用之而胜邺，将赏赵衰。赵衰曰："君将赏其末乎？赏其本乎？赏其末则骑乘者存；赏其本则臣闻之郄虎。"公召郄虎曰："衰言所以胜邺，遂胜，将赏之。曰：'盖闻之子，子当赏郄虎。’"对曰："言之易，行之难，臣言之者也。"公曰："子无辞。"郄虎不敢固辞，乃受赏。
　　梁大夫有宋就者，尝为边县令，与楚邻界。梁之边亭，与楚之边亭，皆种瓜，各有数。梁之边亭人，劬力数灌其瓜，瓜美。楚人窳而稀灌其瓜，瓜恶。楚令因以梁瓜之美，怒其亭瓜之恶也。楚亭人心恶梁亭之贤己，因往夜窃搔梁亭之瓜，皆有死焦者矣。梁亭觉之，因请其尉，亦欲窃往报搔楚亭之瓜，尉以请宋就。就曰："恶是何可构怨祸之道也，人恶亦恶，何偏之甚也。若我教子必每暮令人往窃为楚亭夜善灌其瓜，勿令知也。"于是梁亭乃每暮夜窃灌楚亭之瓜，楚亭旦而行瓜，则又皆以灌矣，瓜日以美，楚亭怪而察之，则乃梁亭之为也。楚令闻之大悦，因具以闻楚王，楚王闻之，惄然愧以意自闵也，告吏曰："微搔瓜者，得无有他罪乎？此梁之阴让也。"乃谢以重币，而请交于梁王，楚王时则称说，梁王以为信，故梁楚之欢，由宋就始。语曰："转败而为功，因祸而为福。"老子曰："报怨以德。"此之谓也。夫人既不善，胡足效哉！
