<!-- { "loadSidebar": true } -->
　　今日科场之病，莫甚乎拟题。且以经文言之，初场试所习本经义四道，而本经之中，场屋可出之题不过数十。富家巨族延请名士馆于家塾，将此数十题各撰一篇，计篇酬价，令其子弟及僮奴之俊慧者记诵熟习。入场命题，十符八九，即以所记之文抄誊上卷，较之风檐结构，难易迥殊。四书亦然。发榜之后，此曹便为贵人，年少貌美者多得馆选，天下之士靡然从风，而本经亦可以不读矣。予闻昔年五经之中，惟春秋止记题目，然亦须兼读四传。又闻嘉靖以前，学臣命礼记题，有出丧服以试士子之能记否者。百年以来，丧服等篇皆删去不读，今则并檀弓不读矣。书则删去五子之歌、汤誓、盘庚、西伯戡黎、微子、金縢、顾命、康王之诰、文侯之命等篇不读，诗则删去淫风变雅不读，易则删去讼、否、剥、遯、明夷、睽、蹇、困、旅等卦不读，止记其可以出题之篇，及此数十题之文而已。读论惟取一篇，披庄不过盈尺。【原注】隋书崔赜传。因陋就寡，赴速邀时。【原注】旧唐书薛谦光传。昔人所须十年而成者，以一年毕之。昔人所待一年而习者，以一月毕之。成于剿袭，得于假倩。卒而问其所未读之经，有茫然不知为何书者。故愚以为八股之害等于焚书，而败坏人材有甚于咸阳之郊所坑者，但四百六十余人也。请更其法，凡四书五经之文皆问疑义，使之以一经而通之于五经。又一经之中亦各有疑义，如易之郑王，诗之毛郑，春秋之三传，以及唐宋诸儒不同之说。四书五经皆依此发问，【原注】汉人所谓发策决科者，正是如此。其对者必如朱子所云，通贯经文，条举众说，而断以己意。【原注】宋史刘恕传，举进士，诏能讲经义者别奏名，应召者才数十人。恕以春秋礼记对，先列注疏，方引先儒异说，末乃断以己意。凡二十问，所对皆然。其所出之题不限盛衰治乱，【原注】宋文鉴载张庭坚自靖人自献于先王经义一篇。使人不得意拟，而其文必出于场中之所作，则士之通经与否可得而知，其能文与否亦可得而验矣。又不然，则姑用唐宋赋韵之法，犹可以杜节抄剽盗之弊。盖题可拟而韵不可必，文之工拙犹其所自作，必不至以他人之文抄誊一过而中式者矣。其表题专出唐宋策题，兼问古今，【原注】如王梅溪集中所载。人自不得不读通鉴矣。夫举业之文，昔人所鄙斥，而以为无益于经学者也。今犹不出于本人之手焉，何其愈下也哉！
　　读书不通五经者，必不能通一经，不当分经试土。且如唐宋之世，尚有以老庄诸书命题，如卮言日出赋，至相率扣殿槛乞示者。今不过五经，益以三礼三传，亦不过九经而已。此而不习，何名为士？宋史，冯元，授江阴尉。时诏流内铨以明经者补学官，元自荐通五经，谢泌笑曰，古人治一经而至皓首，子尚少，能尽通邪？对曰，达者一以贯之。更问疑义，辨析无滞。【朱检讨曰】试士之法，宜仿洪武四年会试之例，发题先五经而后四书，学使府州县卫宜经书并试，亦先经后书。盖书所同而经所独，专精其所独，而同焉者不肯后于人，则经义书义庶几并治矣。
　　石林燕语，熙宁以前，以诗赋取士，学者无不先遍读五经。余见前辈虽无科名，人亦多能杂举五经，盖自幼学时习之，故终老不忘。自改经术，人之教子者往往便以一经授之，他经纵读亦不能精，其教之者亦未必皆通五经，故虽经书正文亦多遗误。若今人问答之间，称其人所习为贵经，自称为敝经，尤可笑也。
　　科场之法，欲其难不欲其易，使更其法而予之以难，则觊幸之人少。少一觊幸之人则少一营求患得之人，而士类可渐以清。抑士子之知其难也，而攻苦之日多，多一攻苦之人则少一群居终日言不及义之人，而士习可渐以正矣。
　　墨子言，今若有一诸侯于此，为政其国家也，曰，凡我国能射御之士，我将赏贵之。不能射御之士，我将罪贱之。问于若国之士，孰喜孰惧？我以为必能射御之士喜，不能射御之士惧。曰，凡我国之忠信之士，我将赏贵之。不忠信之士，我将罪贱之。问于若国之士，孰喜孰惧？我以为忠信之士喜，不忠信之士惧。今若责士子以兼通九经，记通鉴历代之史，而曰，若此者中，不若此者黜。我以为必好学能文之士喜，而不学无文之士惧也。然则为不可之说以挠吾法者，皆不学无文之人也，人主可以无听也。
　　今日欲革科举之弊，必先示以读书学问之法，暂停考试数年而后行之，然后可以得人。晋元帝从孔坦之议，听孝廉申至七年乃试，【原注】胡三省注，缓为之期曰申。古之人有行之者。【汝成案】科举得人，视所尊尚。进士、明经，充选则一。昔人论停年长名尚壅铨政，岂有科目可使沈滞？此非揣本言也。
　　题切时事
　　考试题目多有规切时事，亦虞帝予违汝弼之遗意也。宋史张洞传，试开封进士，赋题曰孝慈则忠。时方议濮安懿王称皇事，英宗曰，张洞意讽朕。宰相韩琦进曰，言之者无罪，闻之者足以戒。上意解。古之人君近则尽官师之规，远则通乡校之论，此义立而争谏之途广也矣。
　　天启四年，应天乡试题今夫奕之为数一节，以魏忠贤始用事也。浙江乡试题君之视臣如手足则臣视君如腹心，以杖杀工部郎万憬也。七年江西乡试题皓皓乎不可尚已，其年监生陆万龄请以忠贤建祠国学也。【原注】万龄疏以忠贤芟除奸党为诛少正卯，定三朝要典为作春秋，请上特制碑文，并祠其父于后室，以比于启圣。崇祯三年，应天乡试题举直错诸枉能使枉者直，以媚奄诸臣初定逆案也。此皆可以开帝聪而持国是者。当时季叶，而沔水鹤鸣之义犹存于士大夫，可以想见先朝之遗化。若崇祯九年应天乡试春秋题宋公入曹以曹伯阳归，以公孙强比陈启新，是以曹伯阳比皇上，非所宜言，大不敬。天启七年，顺天乡试书经题我二人共贞，以周公比魏忠贤，则又无将之渐，亦见之弹文者也。【沈氏曰】赵维寰雪庐焚余稿云，甲子科各乡试录，语多触忌，魏珰一切绳之，如陈子壮、方逢年、顾锡畴、章允儒辈几二十人，前后俱削夺。自是丁卯诸典试者，其出题属辞皆极意献媚，其不为触忌亦不为献媚者，独江西福建二三录耳。
　　景泰初，也先奉上皇至边，边臣不纳，虽有社稷为重之说，然当时朝论即有以奉迎之缓为讥者。顺天乡试题所谓平天下在治其国者一节，盖有讽意。
　　试文格式
　　经义之文，流俗谓之八股，盖始于成化以后。股者，对偶之名也。天顺以前，经义之文不过敷演传注，或对或散，初无定式，其单句题亦甚少。成化二十三年，会试乐天者保天下文，起讲先提三句，即讲乐天，四股。中间过接四句，复讲保天下，四股。复收四句，再作大结。弘治九年，会试责难于君谓之恭文，起讲先提三句，即讲责难于君，四股。中间过接二句，复讲谓之恭，四股。复收二句，再作大结。每四股之中，一反一正，一虚一实，一浅一深。【原注】亦有联属二句、四句为对，排比十数对成篇，而不止于八股者。其两扇立格，【原注】谓题本两对文，亦两大对。则每扇之中各有四股，其次第文法亦复如之。故今人相传谓之八股。若长题则不拘此。嘉靖以后，文体日变，而问之儒生，皆不知八股之何谓矣。孟子曰，大匠诲人必以规矩。今之为时文者，岂必裂规偭矩矣乎？
　　发端二句，或三四句，谓之破题。大抵对句为多，此宋人相传之格。【原注】本之唐人赋格。【钱氏曰】宋季有魏天应论学绳尺一书，皆当时应举文字，有破题、接题、小讲、大讲、入题、原题诸式，是论亦有破题。下申其意，作四五句，谓之承题。然后提出夫子【原注】曾子、子思、孟子皆然。为何而发此言，谓之原起。至万历中，破止二句，承止三句，不用原起。篇末敷演圣人言毕，自摅所见，或数十字，或百余字，谓之大结。明初之制，可及本朝时事。以后功令益密，恐有藉以自炫者，但许言前代，不及本朝。至万历中，大结止三四句。于是国家之事罔始罔终，在位之臣畏首畏尾，其象已见于应举之文矣。
　　试录文字之体，首行曰第一场，顶格写。次行曰四书，下一格。次行题目，又下一格。五经及二三场皆然。至试文则不能再下，仍提起顶格。此题目所以下二格也。若岁考之卷，则首行曰四书，顶格写。次行题目，止下一格。经论亦然。【原注】须知自古以来，书籍文前缀行无不顶格写者。后来学政苟且成风，士子试卷省却四书五经字，竟从题目写起，依大场之式概下二格。圣经反下，自作反高，于理为不通。然日用而不知，亦已久矣。又其异者，沿此之例不沦古今，诗文概以下二格为题。万历以后，坊刻盛行，每题之文必注其人之名于下，而刻古书者亦化而同之。如题曰周郑交质，下二格，其行末书左丘明。题曰伯夷列传，下二格，其行末书司马迁。变历代相传之古书，以肖时文之面貌，使古人见之，当为绝倒。
　　程文
　　自宋以来，以取中士子所作之文，谓之程文。金史，承安五年，诏考试词赋官各作程文一道，示为举人之式，试后赴省藏之。至本朝，先亦用士子程文刻录。后多主司所作，遂又分士子所作之文别谓之墨卷。【沈氏曰】神宗实录，万历十四年正月，礼部议，试录程文宜照乡试例删，原卷不宜尽掩初意。从之。十五年八月，命礼部会同翰林院，取定开国至嘉靖初年中式文字一百十余篇，刊布学宫，以为准则。时礼部尚书为沈鲤，兼官翰林学士。
　　文章无定格，立一格而后为文，其文不足言矣。唐之取士以赋，而赋之末流最为冗滥。宋之取士以论策，而论策之弊亦复如之。明之取士以经义，而经义之不成文又有甚于前代者。皆以程文格式为之，故日趋而下。晁董公孙之对，所以独出千古者，以其无程文格式也。欲振今日之文，在毋拘之以格式，而俊异之才出矣。
　　判
