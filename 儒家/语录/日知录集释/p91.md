<!-- { "loadSidebar": true } -->
　　生日之礼，古人所无。【原注】余昔年流寓蓟门，生日有致馈者。答书云，小弁之逐子，始说我辰。哀郢之放臣，乃言初度。颜氏家训曰，江南风俗，儿生一期，为制新衣，盥浴装饰，男则用弓矢纸笔，女则刀尺针缕，并加饮食之物及珍宝服玩，置之儿前，观其发意所取，以验贪廉智愚，名之为试儿。亲表聚集，因成宴会。自兹以后，二亲若在，每至此日，常有饮食之事。无教之徒虽已孤露，【原注】魏晋间，人以父亡为孤露。嵇康与山巨源绝交书，少加孤露。赵彦深见母，自陈幼小孤露。亦谓之偏露，唐孟浩然送莫氏甥诗，平生早偏露。其日皆为供顿，酣畅声乐，不知有所感伤。梁孝元年少之时，每八月六日载诞之辰，尝设斋讲。自阮修容【原注】元帝所生母。薨后，此事亦绝。是此礼起于齐梁之间。逮唐宋以后，自天子至于庶人，无不崇饰。此日开筵召客，赋诗称寿，而于昔人反本乐生之意，去之远矣。【杨氏曰】以生日宴百官，始于唐明皇帝之开元十七年。【钱氏曰】古有上寿之礼，无庆生日之礼。汉书，卢绾与高帝同日生，里中以羊酒贺两家。是贺生子，非贺生日也。唐中宗景龙三年十一月十五日，帝诞辰，内殿宴群臣，联句。册府元龟载，唐开元十七年八月癸亥，以降诞之日，大置酒张乐，宴百寮于花萼楼下。终宴，尚书左丞相源干曜、右丞相张说，率文武百官上表，请以八月五日为千秋节，着之甲令，布于天下，咸令宴乐，休假三日。群臣以是日献甘露醇酎，上万岁寿酒。此帝王生日上寿之始。宋史礼志，大中祥符五年十一月，以宰相王旦生日，诏赐羊三十口，酒五十壶，米面各二十斛，令诸司供帐，京府具衙前乐，许宴其亲友，且遂会近列及丞郎、给谏、修史属官。俄又赐枢密使副参知政事羊三十口，酒三十壶，米面各二十斛。其后以废务非便，奏罢会，而赐如故。此大臣生日宴会之始。考容斋三笔载，冯道在晋天福中为上相，诏赐生辰器币。道以幼属流离，早丧父母，不记生日，恳辞不受。则宰相生日有赐，不始于宋矣。王明清挥麈录赐生辰器币起于唐，以宠藩镇。五代至遣使命，周世宗眷遇魏宣懿，始以赐之，自是执政为例。礼志载，绍兴十三年十二月二十三日，赐宰臣秦桧辞免生日赐宴诏，是南渡复有生日赐宴之例也。东坡内制集具载赐生日诏，自宰相、执政而外，又有赐皇叔祖安康郡王宗隐生日礼物口宣、赐皇叔祖华原郡王宗愈生日礼物口宣、赐皇叔祖汉东郡王宗瑗生日礼物口宣、赐皇伯祖高密郡王宗晟生日礼物口宣、赐皇叔扬王颢生日礼物口宣、赐皇弟大宁郡王佖生日礼物口宣、赐皇弟祚国公偲生日礼物口宣、赐皇弟咸宁郡王俣生日礼物口宣、赐建安郡王宗绰生日礼物口宣、赐皇叔荆王頵生日礼物口宣、赐嗣濮王宗晖生日礼物口宣、赐皇弟遂宁郡王佶生日礼物口宣、赐皇弟普宁郡王似生日礼物口宣、赐济阳郡王曹佾生日礼物口宣。是宋时亲王等生日均有赐礼物之例，不特宰相也。
　　陈思王植
　　陈思王植初封临菑侯，闻魏氏代汉，发服悲哭，文帝恨之。【原注】魏志苏则传。司马顺，【原注】字子忠。宣王第五弟通子，初封习阳亭侯。【原注】魏志杜恕传注引晋书作龙阳。及武帝受禅，叹曰，事乖唐虞，而假为禅名。遂悲泣。由是废黜，徙武威姑臧县。虽受罪流放，守意不移而卒。滕王瓒，隋高祖母弟。周宣帝崩，高祖入禁中，将总朝政。瓒闻召，不从，曰，作隋国公，恐不能保，何乃更为族灭事邪？广王全昱，全忠之兄。全忠称帝，与宗戚饮博于宫中。酒酣，全昱忽以投琼，击盆中进散，睨帝曰，朱三，汝本砀山一民，从黄巢为盗。天子用汝为四镇节度使，富贵极矣，奈何一旦灭唐三百年社稷，自称帝王？行当族灭，奚以博为！帝不怿而罢。夫天人革命，而中心弗愿者乃在于兴代之懿亲，其贤于祼将之土、劝进之臣远矣。
　　降臣
　　记言，孔子射于矍相之圃，贲军之将、亡国之大夫不入。说苑言，楚伐陈，陈西门燔，使其降民修之。孔子过之，不轼。战国策，安陵君言，先君手受太府之宪，宪之上篇曰，国虽大赦，降城亡子不得与焉。【原注】注，以城降人及亡人之子。下及汉魏，而马日磾、于禁之流，至于呕血而终，不敢腼于人世，时之风尚从可知矣。后世不知此义，而文章之士多护李陵，智计之家或称谯叟。此说一行，则国无守臣，人无植节，反颜事雠，行若狗彘而不之愧也。何怪手五代之长乐老，序平生以为荣，灭廉耻而不顾者乎！春秋僖十七年，齐人歼于遂。谷梁传曰，无遂则何以言遂？其犹存遂也。故王蠋死而田单复齐，弘演亡而桓公救卫，此足以树人臣之鹄，而降城亡子不齿于人类者矣。【原注】今浙江绍兴府有一种人谓之惰民，世为贱业，不敢与齐民齿。志云，其先是宋将焦光瓒部曲，以叛宋降金被斥。
　　楚汉之际，有郑君，【原注】见史记郑当时传。失其名。尝事项籍，籍死属汉。高祖悉令诸籍臣名籍，【原注】谓不称项王而斥其名。郑君独不奉诏。于是尽拜名籍者为大夫，而逐郑君。金哀宗之亡，参政张天纲见执于宋，有司令供状书金主为虏主，天纲曰，杀即杀，焉用状为！有司不能屈，听其所供。天纲但书故主而已。呜呼，岂不贤于少事伪朝者乎？
　　唐肃宗至德三年正月，大赦诏，自开元已来，宰辅之家不为逆贼所污者，与子孙一人官。
　　本朝
　　古人谓所事之国为本朝。魏文钦降吴，表言，世受魏恩，不能扶翼本朝，抱愧俯仰，靡所自厝。又如吴亡之后，而蔡洪与刺史周浚书言，吴朝举贤良是也。颜氏家训，先君、先夫人皆未还建业旧山，旅葬江陵东郭。【原注】之推父协，梁湘东王府记室参军。承圣未，启求扬都，欲营迁厝。蒙诏赐银百两，已于扬州小效卜地烧砖。值本朝沦没，流离至此。之推仕历齐、周及隋，而犹称梁为本朝，盖臣子之辞无可移易，而当时上下亦不以为嫌者矣。【杨氏曰】汉时掾史亦谓郡治为本朝。
　　旧唐书，刘昫撰。昫为石晋宰相，而其职官志称唐曰皇朝、曰皇家、曰国家，经籍志称唐曰我朝。【杨氏曰】昫于废帝时监修国史，所谓国史者，唐书也。
　　宋胡三省注资治通鉴，书成于元至元时，注中凡称宋皆曰本朝、曰我宋，其释地理皆用宋州县名。惟一百九十七卷盖牟城下注曰大元辽阳府路，辽东城下注曰今大元辽阳府，二百六十八卷顺州下曰大元顺州领怀柔、密云二县，二百八十六卷锦州下曰陈元靓曰，大元于锦州置临海节度，领永乐、安昌、兴城、神水四县，属大定府路，二百八十八卷建州下曰陈元靓曰，大元建州，领建平、永霸二县，属大定府路，以宋无此地，不得已而书之也。
　　书前代官
　　陶渊明以宋元嘉四年卒，而颜延之身为宋臣，乃其作诔，直云有晋征士。真定府龙藏寺碑，隋开皇六年立，其末云齐开府长兼行参军九门张公礼撰。齐亡入周，周亡入隋，而犹书齐官。韩偓自书裴郡君祭文，书甲戌岁，书前翰林学士承旨银青光禄大夫行尚书户部侍郎知制诰昌黎县开国男食邑三百户韩偓。是岁朱氏篡唐已八年，犹书唐官，而不用梁年号。
　　宋史刘豫传，豫改元阜昌，朝奉郎赵俊书甲子不书僭年，豫亦无如之何。
　　卷十四
　　兄弟不相为后
　　商之世，兄终弟及，故十六世而有二十八王。如仲丁、外壬、河亶甲，兄弟三王。阳甲、盘庚、小辛、小乙，兄弟四王。未知其庙制何如。商书言七世之庙，贺循谓殷世有二祖三宗，若拘七室，则当祭祢而已。【原注】徐邈亦云，若兄弟昭穆者，设兄弟六人为君，至其后世当祀，不及祖祢。【庄侍郎曰】亲亲尊尊，教之大者，罔非天嗣，典祀丰于祢。知自仁率亲，而不知自义率祖，以亲亲害尊尊也。王为下士之式，先害尊尊之义，则民将安仿哉？礼俗不刑，义德遂替，此不可不正之事也。以此知古，以此察今，明世宗实陨厥元命矣。【孙兵备曰】高宗彤日，罔非天胤，典祀无丰于昵。昵谓祢庙也。天胤犹言天之子。言阳甲已来，先王有不永年者，既嗣天位，即为天胤。殷自祖丁之后、阳甲至小乙皆兄弟相及。盘庚既不为阳甲立庙，小辛继世又值殷衰，未能修复庙祀。高宗继父小乙，居丧尽礼，其于父庙祀亦必丰，而世父之庙不序，犹承盘庚之失。故于祭成汤之明日有雉雊之祥，既感祖己之言，乃修建寝庙。丧服四制云，礼废而复起。尚书大传云，武丁思先王之政，继绝世。是殷时至高宗始有兴废之事，如殷武诗所言寝成孔安也。唐书礼乐志，自宪宗、穆宗、敬宗、文宗四世祔庙，睿、肃、代以次迁。至武宗崩，德宗以次当迁，而于世次为高祖，礼官始觉其非，以谓兄弟不相为后，不得为昭穆，乃议复祔代宗。而议者言，已祧之主，不得复入太庙。礼官【原注】旧史亦但言礼仪使，不载其名。曰，昔晋元明之世，已迁豫章、颍川，【原注】豫章府君，宣帝之曾祖。颍川府君，宣帝之祖。惠帝崩，迁豫章。元帝即位江左，升怀帝，又迁颍川位。虽七室，其实五世。盖从刁协，以兄弟为世数故也。后皆复祔。【原注】元帝时，已迁豫章、颍川，寻从温峤议，复故。明帝崩，又迁颍川，简文帝立，复故。此故事也。议者又言，庙室有定数，而无后之主当置别庙。【原注】开元初，奉中宗别庙，升睿宗为第七室。礼官曰，晋武帝时，景文同庙，庙虽六代，其实七主，至元帝、明帝，庙皆十室。故贺循曰，庙以容主为限，而无常数也。于是复祔代宗，而以敬宗、文宗、武宗同为一代。【沈氏曰】庙以容主为限，庙下当有室字。
　　何休解公羊传文公二年跻僖公谓，惠公与庄公当同南面西上，隐桓与闵僖当同北面西上。据大袷如此，则庙中昭穆之序亦从之而不易矣。【杨氏曰】以左氏跻僖公传考之，则兄弟相为后。
　　鄞万斯大本之立说谓，庙制当一准王制之言，太祖而下，其为父死子继之常也，则一庙一主，三昭三穆而不得少。其为兄弟相继之变也，则同庙异室，亦三昭三穆而不得多。观考工记匠人营国所载，世室明堂皆五室，则知同庙异室，古人或已有通其变者，正不可指为后人之臆见也。记曰，协诸义而协。则礼虽先王未之有，可以义起也。然则贺循之论，可为后王之式矣。
　　立叔父
　　左传昭十九年，郑驷偃卒，生丝弱，其父兄立子瑕。【原注】子游叔父驷乞。子产对晋人谓，私族于谋，而立长亲。是叔父继其兄子。唐宣宗之为皇太叔，盖昉于此矣。【杨氏曰】宣宗之立，宦官为之耳，彼小人何所考于故事哉。
　　继兄子为君
