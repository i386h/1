<!-- { "loadSidebar": true } -->
　　汉时曹掾皆称其府主为君。至苍头亦得称其主人为君，后汉书李善传，君夫人，善在此是也。女亦得称其父为君，汉书王章传，我君素刚，先死者必我君是也。妇亦得称其舅为君，尔雅，姑舅在则曰君舅、君姑，没则曰先舅、先姑。淮南子，君公知其盗也，逐而去之。列女传，我无樊、卫二姬之行，故君以责我是也。
　　丧服，妾为君。郑氏注曰，妾谓夫为君者，不得体之加尊之也，虽士亦然。
　　主
　　春秋时称卿大夫曰主。【原注】周礼太宰九两，六曰主，以利得民。注，郑司农云，主谓公卿大夫。调人，主友之仇。注，主，大夫君也。礼记礼运，仕于公曰臣，仕于家曰仆。方氏曰，臣者对君之称，故仕于公曰臣，而诸侯称君。仆者对主之称，故仕于家曰仆，而大夫称主。【阎氏曰】按国语，优施谓里克妻曰，主孟啖我。卿大夫之妻亦称主也。战国策又以主君称诸侯。秦策甘茂引乐羊曰，主君之力。魏策鲁君择言，称主君之尊，盖一指魏文侯，一指魏惠王也。故齐侯唁昭公，称主君。子家子曰，齐卑君矣。而南唐降号江南国主，亦以奉中国正朔，自贬其号。若刘玄德帝蜀，谥昭烈，葬惠陵。初无贬绌，末帝降魏，封为安乐公，自可即以本封为号。陈寿作三国志创立先主后主之名，常璩蜀志因之。【原注】三国志载锺会檄蜀将士吏民，称昭烈为益州先主，先主之名盖始于此，乃是魏人所称。孙楚为石苞与孙皓书亦云吴之先主。以晋承魏统，义无两帝。今千载之后，而犹沿此称，殊为不当。况改汉为蜀，功出寿笔。【原注】黄氏日抄曰，蜀者，地名，非国名也。昭烈以汉名，未尝以蜀名也。不特昭烈未尝以蜀名，虽孙氏之盟亦曰汉吴既盟，同讨魏贼。是天下未尝以蜀名之，名之者魏人也。【杨氏曰】魏以蜀为汉，则言不顺，故谓为蜀也。当时魏已篡汉，改称昭烈为蜀，使不得附汉统。异代文人不察史家阿枉之故，若杜甫诗中便称蜀主，殊非知人论世之学也。昔刘知几论后汉书刘元列传，以为东观秉笔，容或谄于当时，后来所修理宜刊革。今之君子既非曹氏、司马氏之臣，不当称昭烈为先主矣。【原注】纲目亦书帝禅为后主，姚燧深以为非，见元史传。
　　诸葛孔明书中亦多有称先主者。本当是先帝，传之中原，改为先主耳。【原注】杜微传载孔明书，朝廷主公，今年始十八。亦无称朝廷为主公之理，是后人所改。主者次于君之号。苏林解汉书公主云，妇人称主。引晋语主孟啖我。
　　陛下
　　贾谊新书，天子卑号称陛下。蔡邕独断，陛，阶也，所由升堂也。天子必有近臣，执兵陈于陛侧，以戒不虞。谓之陛下者，群臣与天子言，不敢指斥天子，故呼在陛下者而告之，因卑达尊之义也。【原注】记曰，君子于其所尊，弗敢质，敬之至也。上书亦如之。乃群臣士庶相与言曰殿下、阁下、执事之属，皆此类也。据此，则陛下犹言执事，后人相沿，遂以为至尊之称。【原注】许善心以陈臣入隋，宇文述言其祭陈叔宝文称陛下，召问，善心言，陛下者，本是呼执事之人，与尊号不同。事乃得释。然后世非天子亦不敢用。
　　足下
　　今人但见史记秦阎乐数二世称足下，遂以为相轻之辞，不知乃战国时人主之称也。如苏代遗燕昭王书，乐毅报燕惠王书，苏厉与赵惠文王书，皆称足下。又如苏秦谓燕易王，范睢见秦昭王，苏代谓齐愍王，齐人谓齐愍王、孟尝君舍人谓卫君，张丐谓鲁君，赵郝对赵孝成王，郦生说沛公，张良献项王，亦皆称足下。汉书文帝纪，丞相臣平、太尉臣勃、大将军臣武、御史大夫臣苍、宗正臣郢、朱虚侯臣章、东牟侯臣兴、居典客臣揭，再拜言大王足下。
　　宋书西南夷传载诸国表文，诃罗陀国称圣王足下，又称天子足下，阿罗单国称大吉天子足下，阎婆婆达国称宋国大王大吉天子足下，天竺迦毗黎国称大王足下。梁书诸夷传表文，盘盘国称常胜天子足下，干陀利国称天子足下，狼修牙国称大吉天子足下，婆利国称圣王足下。
　　阁下
　　赵璘因话录曰，古者三公开阁，郡守比古人之侯伯，亦有阁，故世俗书题有阁下之称。【原注】汉书王尊传，直符史诣阁下，从太守受其事。前辈呼刺史太守亦曰节下，与宰相大僚书往往称执事，言阁下之执事人耳。刘子玄为史官，与监修宰相书称足下，韩文公与使主张仆射书称执事，即其例也。若记室本系王侯宾佐之称，【原注】晋左思称左记室，梁何逊称何记室。他人亦非所宜。执事则指其左右之人，尊卑皆可通称。侍者则士庶可用之。近日官至使府、御史及畿令，悉呼阁下。至于初命宾佐，犹呼记室，今则一例阁下，上下无别。其执事才施于举人，侍者止行于释子而已。今之布衣相呼尽曰阁下，虽出于浮薄相戏，亦是名分天壤矣。【原注】彭乘墨客挥犀同。
　　谢在杭五杂俎言，阁，夹室也，以板为之。礼记，内则，天子之阁，左达五，右达五。【原注】檀弓，曾子曰，始死之奠其余阁也与？【沈氏曰】案内则正义，天子之阁于夹室左右各五，诸侯于房五，大夫亦于夹室三。盖古人置此以庋饮食之所，即今房中之板阁，而后乃广之为楼观之通名，如石渠、天禄、麒麟之类。【原注】三辅黄图云，皆萧何造。或以藏书，或以绘像，或以为登眺游览之所。【原注】司马相如上林赋，高廊四注，重坐曲阁。阁者，门旁小户也。【原注】说文。董贤传，与孔光并为三公。上故令贤私过光，光警戒衣冠，出门待望。见贤车，乃却入。贤至中门，光入阁，既下车，乃出。因设馆于其旁，即谓之阁。汉书，公孙弘传，开东阁以迎贤人。师古曰，阁者，小门也。东向开之。【原注】古人坐以东向为尊。避当庭门而引宾客，以别于掾吏官属。如今官署角门旁有延宾馆是也。【原注】朱云传，薛宣谓云曰，且留我东阁，可以观四方奇士。故萧望之传言，自引出阁。而隽不疑传，暴胜之为直指使者，不疑至门，胜之开阁延请。是凡官府皆有阁，不独三公也。韩延寿传，行县至高陵，入卧传舍，闭阁思过。如今之闭角门，不听官属入也。【原注】严延年传，母闭阁，不见，延年免冠顿首阁下。朱博传，召见功曹，闭阁数责。此又是闭角门不听出也。东晋太极殿有东西阁。唐制仿之，以宣政为前殿，紫宸为便殿。前殿谓之正衙。天子不御前殿而御紫宸，乃自正衙唤仗由阁门而入，百官候朝于衙者，因随以入见，谓之入阁，【原注】唐六典，宣政殿之左曰东上阁，右曰西上阁。盖中门不启而开角门也。尔雅，小闺谓之阁。【原注】闺即门也，故金门亦谓之金闺。谢朓诗，既通金闺籍。文翁传，诸生传教令，出入闺阁。师古曰，闺，阁内中小门也。太史公报任少卿书，身直为闺阁之臣。而室中之门亦或用此为称。【原注】后汉书曹大家传，时汉书始出，多未能通者，同郡马融伏于阁下，从昭受读。是则二字之义本自不同。汉旧仪曰，丞相听事门曰黄阁，不敢洞开朱门，以别于人主，故以黄涂之，谓之黄阁。【原注】宋书百官志，黄阁主簿省录众事。邓琬传，太宗定乱，进子勋车骑将军、开府仪同三司，诸佐吏并喜造琬曰，暴乱既除，殿下又开黄阁。今代以文渊阁藏书，而大学士主之，故谓之阁老，盖亦论经石渠、校书天禄之遗意尔。然西京但有阁，而未以为官曹之称。至后汉始谓之台阁。古诗为焦仲卿作云，汝是大家子，仕宦于台阁。陈寿三国志评曰，魏世事统台阁，重内轻外，故八座尚书即古六卿之任也。裴松之三国志注引魏略曰，薛夏为秘书丞，尝以公事移兰台。兰台自以台也，而秘书署耳，谓夏为不得移。【沈氏曰】移，抄本作仪。推使当有坐者，夏报之曰，兰台为外台，秘书为内阁，台阁一也，何不相移之有？兰台屈，无以折。自是之后，遂以为常。【原注】魏张阁，字子台。唐书职官志，光宅元年九月，改门下省为鸾台，中书省为凤阁。【原注】李肇国史补，宰相相呼为堂老，两省相呼为阁老。杜子美奉赠严八阁老诗云，扈从登黄阁。困学纪闻曰，给事中属门下省，开元曰黄门省，故曰黄阁。左拾遗亦东省之属，故曰官曹可接联。又将赴成都草堂途中寄严郑公诗云，生理只凭黄阁老。此特借黄门为黄阁，而亦本于汉人台阁之称。唐书杨绾传，故事，舍人年久者为阁老。然则今之内阁实本于此，而非取三公黄阁之义。其言入阁办事，谓入此内阁尔，而与唐之随仗入阁不相蒙也。阁下之称犹云台下，古今异名，亦何妨乎。
　　相
