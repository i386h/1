<!-- { "loadSidebar": true } -->
　　管子曰，黄帝得六相。宋书百官志曰，殷汤以伊尹为右相，仲虺为左相。然其名不见于经，惟书说命有爰立作相之文。而左传定公元年薛宰言，仲虺居薛，以为汤左相。礼记月令，命相布德和令。注，相谓三公相王之事也。正义曰，案公羊隐五年传曰，三公者何？天子之相也。自陕而东者周公主之，自陕而西者召公主之，一相处乎内，是三公相王之事也。至六国时，一人知事者特谓之相，故史记称穰侯范雎、蔡泽皆为秦相，后又为丞相也。【原注】如魏文侯卜相于李克，储子为齐相，不必秦国有之。史记，秦武王二年，初置丞相。【沈氏曰】汉书，相国、丞相，皆秦官。荀悦曰，秦本次国，命卿二人，是以置左右丞相，无三公官。杜氏通典曰，黄帝六相，尧十六相，为主辅相，不必名官。是则三代之时言相者皆非官名，【原注】相者在王左右之人。书曰，相被冕服，凭玉几。高宗立，傅说为相，而曰王置诸其左右，亦此意也。如孟子言，舜相尧，禹相舜，益相禹，伊尹相汤，周公相武王。礼记明堂位，周公相武王之类耳。左传桓公二年，太宰督遂相宋公。庄公九年，鲍叔言于齐侯曰，管夷吾治于高徯，使相可也。昭公元年，祁午谓赵文子曰，子相晋国。按当时官名皆不谓之相。【原注】荀子言孙叔敖相楚，传止言为令尹。淮南子言子产为郑国相，传止言执政。左传羽父请杀桓公，以求太宰，史记则云君以我为相。【梁氏曰】翚欲求为太宰，史公易称相。太宰元天官之长，然宋太宰亚于司寇，楚郑太宰又非正卿，则太宰不定是相矣。哀公十七年，右领差车与左史老皆相令尹、司马，以伐陈。又是相二官，而非相楚王。【原注】论语，今由与求也相夫子。是相季氏而非相鲁君。惟襄公二十五年，崔杼立景公而相之，庆封为左相。则似真以相名官者。定公十年，公会齐侯于夹谷，孔丘相。杜氏解曰，相，会仪也。如愿为小相焉之相。史记孔子世家乃云，孔子为大司寇，摄相事。是误以傧相之相为相国之相。不知鲁无相名，有司寇而无大司寇也。【原注】礼记正义引崔灵恩云，诸侯三卿，司徒兼冢宰，司马兼宗伯，司空兼司寇。三卿之下有五大夫，五大夫者，司徒之下立二人，小宰、小司徒。司马之下，以其事省，立一人，为小司马，兼宗伯之事。司空之下立二人，小司寇、小司空。今夫子为司空者，为小司空也，从小司空为小司寇也。崔所以知然者，鲁有孟、叔、季三卿为政，又有臧氏为司寇，故知孔子为小司寇。按左传隐二年，司空无骇。杜氏注，鲁司徒、司马、司空，皆卿也。然则臧纥为司寇，亦小司寇也。朱子论语集注引此，亦不觉其误。【梁氏曰】春秋侯国多不遵三卿之制，即鲁三家之外，有东门氏、臧氏、子叔氏，宣成时同在卿列，则亦俨然六卿矣。臧宣叔、武仲皆以世卿为司寇，此岂犹是小司寇职乎？昭定以后，臧氏替而以孔子居之，亦事理所有。史云大司寇别于小司寇之下大夫也。毛氏经问谓夫子由小卿司空进大司寇，良是。【又曰】误非始史公。晏子春秋外篇，孔子圣相。荀子宥坐篇，孔子为鲁摄相。尹文子，孔子为鲁相。王充遂有孔子为相国之说。而经史问答六力辨孔子以卿当国，余未敢以为然。又韩子外储说左言孔子相卫，尤妄。
　　将军
　　春秋传，晋献公作二军，公将上军，太子申生将下军。是已有将军之文，而未以为名也。至昭公二十八年，阎没女宽对魏献子曰，岂将军食之而有不足。正义曰，此以魏子将中军，故谓之将军。及六国以来，遂以将军为官名，盖其元起于此。公羊传，将军子重谏曰。谷梁传，使狐夜姑为将军。孟子，鲁欲使慎子为将军。墨子，昔者晋有六将军，而智伯莫为强焉。庄子，今将军兼此三者。【原注】盗跖篇。淮南子，赵文子问于叔向曰，晋六将军，其孰先亡？张武为智伯谋曰，晋六将军。又曰，鲁君召子贡，授之将军之印。而国语亦曰，郑人以詹伯为将军。又曰，吴王夫差黄池之会，十行一嬖大夫，十旌一将军。礼记檀弓，卫将军文子之丧。史记司马穰苴传，景公以为将军。封禅书，杜主者，故周之右将军。越世家，范蠡称上将军。魏世家，令太子申为上将军。战国策，梁王虚上位，以故相为上将军。汉书百官表曰，前后左右将军，皆周末官。通典曰，自战国置大将军，楚怀王与秦战，秦败楚，虏其大将军屈丐。至汉则定以为官名矣。【汝成案】卫将军卫字衍。
　　相公
　　前代拜相者必封公，故称之曰相公，【钱氏曰】西汉丞相封侯，东京三公不封侯者甚多，曹操始以丞相封魏公。相公之称自曹孟德始，前此未之有也。若封王则称相王。【原注】司马文王进爵为王，荀觊曰相王尊重是也。晋简文帝及会稽王道子亦称相王。自洪武中革去丞相之号，则有公而无相矣。即初年之制，亦不尽沿唐宋，有相而不公者胡惟庸是也，有公而不相者常遇春之伦是也，封公拜相惟李善长、徐达，三百年来有此二相公耳。魏王粲从军行，相公征关右，赫怒震天威。羽猎赋，相公乃乘轻轩，驾四骆。相公二字似始见此。
　　司业
　　国子司业，以为生徒所执之业，非也。唐归崇敬授国子司业，上言，司业义在礼记乐正司业。正，长也。言乐官之长,司主此业。尔雅云，大版谓之业。按诗周颂，设业设虡，崇牙树羽。则业是悬锺盘之簨虡也。今太学既不教乐，于义无取，请改国子监为辟雍，祭酒为太师氏，司业一为左师，一为右师。诏下尚书集百僚定议以闻。议者重难改作，其事不行。按灵台之诗曰，虡业维枞。即此业宇。传曰，业，大版也。所以饰栒为悬也。捷业如锯齿，或白画之。尔雅，大版谓之业。左氏昭九年传，辰在子卯谓之疾日，君彻宴乐，学人舍业。礼记檀弓,大功废业。并谓此也。【原注】宋徐爰误解此义，而曰大功废业，三年丧，何容读书？悬者，常防其坠。故借为敬谨之义，书之兢兢业业，诗之赫赫业业、有震且业是也。【原注】尔雅，业业，危也。凡人所执之事亦当敬谨，故借为事业之义。易传之进德修业，可大则贤人之业，盛德大业。礼记之敬业乐群是也。然三代诗、书之文并无此义，而业广惟勤一语，乃出于梅赜所上之古文尚书。
　　梁刘勰文心雕龙谓，论语以前，经无论字，六韬三论后人追题，今周官篇有论道经邦之语，盖梅赜古文之书，其时未行。然即此二字，【原注】业字论字。亦足以察时世言语之不同矣。
　　翰林
　　唐书职官志曰，翰林学土之职，本以文学言语备顾问，出入侍从，因得参谋议，纳谏争。而翰林院者，待诏之所也。【原注】雍录曰，翰林院在大明官右，银台门内稍退北有门，榜曰翰林之门。唐制，乘舆所在，必有文辞经学之士，下至卜医伎术之流，皆直于别院，以备燕见，而文书诏令则中书舍人掌之。太宗时，名儒学士时时任以草制，然犹未有名号。干封以后，始号北门学士。玄宗之代，张说、陆坚、张九龄、徐安贞、张垍等召入禁中，谓之翰林待诏，掌中外表疏批答应和文章。继以诏敕文告悉由中书，每多雍滞，始选朝官有辞艺学识者入翰林供奉，【原注】亦有无官而得入者，如李白是也。然亦未定名制。开元二十六年，始改翰林供奉为学士，别置学士院，专掌内命。至德以后，天下用兵，军国多务，深谋密诏皆从中出，置学士六人，内择年深德重者一人为承旨，以独当密命故也。德宗好文，尤难其选。贞元以后，为学士承旨者多至宰相。【原注】参取新旧二志。而其官不见于唐六典，盖书成于张九龄，其时尚未置也。【陆氏曰】士子登高第者，入翰林，不数年坐致馆阁，为储相地，当即以相业期之。入院之后，宜讲贯历朝经制，务为明体适用之学，则得之矣。【姚刑部曰】翰林居天子左右，为近臣，则谏其失也宜先于众人。御史有弹劾之责，而兼谏争。翰林有制造文章之事，而兼谏争弹劾。制造文章，所别也。谏争，所同也，其为言官也奚异？入而面争于左右，出而上书陈事，其为谏也奚异？今独谓御史为言官，而翰林不当有谏书，知其一而失其一也。徒以文字居翰林者，是技而已。且翰詹立班于科道上，谓其近臣也，居近臣之班可不知近臣之职乎？明之翰林皆知其职者，谏争之人接踵，谏争之辞连筴。今之人不以为其职，或取其忠，而议其言为出位，以尽职为出位，孰肯为尽职者？
　　旧书言翰林院有合练、僧道、卜祝、术艺、书弈，各别院以廪之。【原注】职官志。陆贽与吴通玄有隙，乃言承平时工艺书画之徒，待诏翰林，比无学士，请罢其官。【原注】通玄传。其见于史者，天宝初嵩山道士吴筠，干元中占星韩颖、刘烜，贞元末弈棋王叔文，侍书王伾，元和末方士柳泌，浮屠大通，宝暦初善奕王倚、兴唐观道士孙准，并待诏翰林。【原注】小说，玄宗时有翰林善围棋者王积薪。又如黎干虽官至京兆尹，而其初亦以占星待诏翰林。而贞元二十一年二月丙午，罢翰林医工相工占星射履冗食者四十二人。【原注】顺宗纪。宝暦二年十二月庚申，省教坊乐官、翰林待诏伎术官并总监诸色职掌内冗员共一千二百七十人。【原注】文宗纪。此可知翰林不皆文学之士矣。赵璘因话录云，文宗赐翰林学士章服。续有待诏欲先赐，本司以名上，上曰，赐君子小人不同日，且待别日。【原注】雍录曰，汉吾丘寿王以善格五，召待诏，坐法免，上书愿养马。黄门金日磾与弟伦没入官，输黄门养马。师古曰，黄门之署，职任亲近，以供天子，百物在焉，故亦有画工。又武帝令黄门画周公负成王图，以赐霍光。则是黄门之地凡善格五者，能养马者，能绘画者，皆得居之。故知唐世杂艺之士供养翰林者，正用此例也。
　　成化三年，以明年上元张灯，命翰林院词臣撰诗词。编修章懋、黄仲昭、检讨庄昶上疏言，翰林之官，以论思代言为职。虽曰供奉文字，然鄙俚不经之词，岂宜进于君上？固不可曲引宋祁、苏轼之教坊致语，以自取侮慢不敬之罪。臣等又尝伏读宣宗章皇帝御制翰林箴，有曰，启沃之言，惟义与仁。尧舜之道，邹孟以陈。今张灯之举，恐非尧舜之道。应制之诗，恐非仁义之言。臣等知陛下之心即祖宗之心，故不敢以是妄陈于上，伏愿采蒭荛之言，于此等事一切禁止。上怒，命杖之。谪懋临武知县，仲昭湘潭知县，昶桂阳州判官，各调外用。已而谏官为之申理，乃改懋、仲昭南京大理寺评事，昶南京行人司司副。自此翰林之官重矣。
　　洗马
