<!-- { "loadSidebar": true } -->
　　唐时凡九流百家之士，并附诸国学，而授之以经。六典，国子祭酒、司业之职，掌邦国儒学训导之政令。有六学焉，一曰国子，二曰太学，三曰四门，四曰律学，五曰书学，六曰算学。【原注】天宝九载，置广文馆，凡七学。欧阳詹贞元十四年记曰，我国家春享先师后，更日命太学博士清河张公讲礼记。束修既行，筵肆乃设，公就几，北坐南面。直讲抗牍，南坐北面。大司成端委居于东，小司成率属列于西。国子师长序公侯子孙自其馆，太学长序卿大夫、子孙自其馆，四门师长序八方俊造自其馆，广文师长序天下秀彦自其馆，其余法家、墨家、书家、算家术业以明亦自其馆，没阶云来，即席鳞差，攒弁如星，连襟成帷。观此可见当日养士之制宽，而教士之权一，是以人才盛而艺术修，经学广而师儒重。今则一切摈诸桥门之外，而其人亦自弃，不复名其业。于是道器两亡而行能兼废。世教之日衰，有由然也。
　　通经为吏
　　汉武帝从公孙弘之议，下至郡太守卒史，皆用通一艺以上者。唐高宗总章初，诏诸司令史，考满者限试一经。昔王粲作儒吏论，以为先王博陈其教，辅和民性，使刀笔之吏皆服雅训，竹帛之儒亦通文法。故汉文翁为蜀郡守，选郡县小吏开敏有材者张叔等十余人，亲自饬厉，遣诣京师，受业博士。后汉栾巴为桂阳太守，虽干吏卑末，皆课令习读，程试殿最，随能升授。吴顾邵为豫章太守，小吏资质佳者，辄令就学，择其先进，擢置右职。而梁任昉有厉吏人讲学诗。然则昔之为吏者，皆曾执经问业之徒，心术正而名节修，其舞文以害政者寡矣。【原注】宋文恪纳言，天下未有舍儒而可以为吏者。
　　东京之盛，自期门羽林之士，悉令通孝经章句。贞观之时，自屯营飞骑，亦给博士，使授以经。有能通经者，听得贡举。小人学道，则易使也。岂不然乎？
　　周官太宰，乃施典于邦国，而陈其殷，置其辅。后郑氏曰，殷，众也。谓众士也。辅，府吏，庶人在官者。夫庶人在官而名之曰辅，先王不敢以厮役遇其人也，重其人则人知自重矣。
　　欧阳公集古录晋南乡太守碑阴，官属何其多邪，盖通从史而尽列之，当时犹于其间取士人，故吏亦清修，其势然尔。
　　元史顺帝纪，至正六年四月，命左右二司六部吏属，于午后讲习经史。其时朝纲已弛，人心将变，虽有此令，而实无其益。是以太祖实录言，科举初设，上重其事，凡民间俊秀子弟，皆得预选。惟吏胥心术已坏，不许应试。【原注】洪武四年七月丁卯。又诏，凡选举，毋录吏卒之徒。【原注】二十三年八月壬申。唐书选举志言，尝为州县小吏，虽艺文可采，勿举。刘晏传，尝言士有爵禄，则名重于利。吏无荣进，则利重于名。英宗实录，大理寺少卿张固尝建论，吏员鲜有不急于利者，不宜用为郡守。朝廷是其言，着为令。然而尝与群臣言，元初有宪官疾，吏往候之。宪官起，扶杖而行。因以杖授吏，吏拱手却立不受。宪官悟其意，他日见吏谢之。吏曰，某为属吏，非公家僮，不敢避劳虑，伤理体。【原注】五年二月壬午。是则此辈中未尝无正直之人，顾上所以陶熔成就之者何如尔。【钱氏云】元时由吏出身者，可至宰执、台谏，故士人皆乐为吏，而吏亦知自重。自明中叶以后，士大夫之于胥吏，以奴隶使之，盗贼待之，吏员遂无可用者矣。
　　陆子静尝言，古者无流品之分，而贤不肖之辨严。后世有流品之分，而贤不肖之辨略。能于分别之中而寓作成之意，庶乎其得之矣。【储大令曰】用人之途，莫有如吏胥与科目。吏胥明习吏事，科目学于圣贤。故汉收用吏之效，而自唐以来，一出于科目。今纵不专任科目，但当参之以吏胥。
　　大明会典，洪武二十六年，定凡举人出身，第一甲第一名从六品，第二名、第三名正七品，赐进士及第。第二甲从七品，赐进士出身。第三甲正八品，赐同进士出身。而一品衙门提控，正七品出身。二品衙门都吏，从七品出身。一品、二品衙门掾史、典吏，二品衙门令史，正八品出身，其与进土不甚相远也。后乃立格以限其所至，而吏员之与科第高下天渊矣。故国初之制，谓之三途并用。荐举，一途也。【原注】天顺二年十二月庚辰，诏罢举保经明行修及贤良方正，以言者谓其奔竞冗滥，无裨实用也。进士监生，一途也。吏员，一途也。或以科与贡为二途，非也【原注】从考试而得者，总谓之一途。
　　永乐七年，车驾在北京，命兵部尚书署吏部事方宾，简南京御史之才者召来，宾奏御史张循理等二十八人可用。上问其出身，宾言循理等二十四人由进士、监生，洪秉等四人由吏。上曰，用人虽不专一途，然御史，国之司直，必有常识，达治体，廉正不阿，乃可任之。若刀笔吏，知利不知义。知刻薄不知大体，用之任风纪，使人轻视朝廷。遂黜秉等为序班，谕自今御史勿复用吏。流品白此分矣。
　　宣德三年三月丙戌，敕谕吏部，往时选用严慎，吏员授官者少。比年吏典考满岁以千计，不分贤否，一概录用，廉能几何？贪鄙塞路，其可不精择乎。
　　苏州况锺、松江黄子威二郡守，并有贤名。而徐晞、万祺皆累官至尚书。【杨氏曰】江阴又有刘本道，以吏员至侍郎。【汝成案】明初冯坚，由典史擢佥都御史。诸葛伯衡，由肇州吏目擢陕西参议，皆吏员也。
　　卷十八
　　秘书国史
　　汉时天子所藏之书，皆令人臣得观之。故刘歆谓外则有太常、太史、博士之藏，内则有延阁、广内、秘室之府。而司马迁为太史令，紬石室金匮之书。刘向、扬雄校书天禄阁。【原注】扬雄答刘韵书自言为郎之岁，诏赐笔墨钱六万，得观书于石渠。班斿进读群书，上器其能，赐以秘书之副。东京则班固、傅毅为兰台令史，并典校书。曹褒于东观譔次礼事。而安帝永初中，诏谒者刘珍及博土议郎四府掾史五十余人，诣东观校定五经诸子传记。窦章之被荐，黄香之受诏，亦得至焉。【原注】窦章传，是时学者称东观为老氏藏室、道家蓬莱山，太仆邓康遂荐章入东观，为校书郎。黄香传，初除郎中，肃宗诏香诣东观，读所未尝见书。晋宋以下，此典不废。左思、王俭、张缵之流咸读秘书，载之史传。【原注】晋左思为三都赋，自以所见不博，求为秘书郎中。南齐王俭迁秘书丞，依七略撰七志四十卷。永明三年，于俭宅开学士馆，悉以四部书充俭家。梁张缵为秘书郎，秘书郎有四员，宋齐以来为甲族起家之选，待次入补。其居职，例数十百日便迁。缵固求不徙，欲徧观阁内图籍。而柳世隆至借给二千卷。【原注】南齐柳世隆，性爱涉猎，启太祖借秘阁书，上给二千卷。唐则魏征、虞世南、岑文本、褚遂良、颜师古皆为秘书监，选五品以上子孙工书者，手书缮写，藏于内库。而玄宗命弘文馆学士元行冲，通撰古今书目，名为群书四录。以阳城之好学，至求为集贤院吏，乃得读之。【原注】阳城好学，贫不能得书，求为吏，隶集贤院，窃院中书读之。六年，无所不通。窦威为秘书郎，秩满当迁，固守不调。十余岁，其学业益广。段成式为秘书省校书郎，秘阁书籍披阅皆遍。宋有史馆、昭文馆、集贤院，谓之三馆。太宗别建崇文院，中为秘阁，藏三馆真本书籍万余卷，置直阁校理。仁宗复命缮写校勘，以参知政事一人领之，书成，藏于太清楼，而范仲淹等尝为提举。且求书之诏，无代不下，故民间之书得上之天子，而天子之书亦往往传之士大夫。自洪武平元，所收多南宋以来旧本，藏之秘府，垂三百年，无人得见。而昔时取士，一史、三史之科又皆停废，天下之士于是乎不知古。司马迁之史记、班固之汉书、干宝之晋书、柳芳之唐历、吴竞之唐春秋、李焘之宋长编，并以当时流布。至于会要、日历之类，南渡以来，士大夫家亦多有之，未尝禁止。今则实录之进，焚草于太液池，藏真于皇史宬，在朝之臣非预篡修，皆不得见，而野史、家传遂得以孤行于世，天下之士于是乎不知今。【沈氏曰】神宗实录载礼部尚书掌詹事府事陈于陛请敕纂辑本朝正史，疏在万历二十一年九月、二十二年三月，敕谕大学士王锡爵等纂修正史，后即报罢。是虽以夫子之圣，起于今世，学夏殷礼而无从，学周礼而又无从也，况其下焉者乎！岂非密于禁史而疏于作人，工于藏书而拙于敷教者邪？遂使帷囊同毁，空闻七略之名。冢壁皆残，不睹六经之字。呜呼悕矣！
　　十三经注疏
　　自汉以来，儒者相传，但言五经。而唐时立之学官，则云九经者，三礼、三传分而习之，故为九也。其刻石国子学，则云九经，并孝经、论语、尔雅。宋时程朱诸大儒出，始取礼记中之大学、中庸，及进孟子以配论语，谓之四书。本朝因之，而十三经之名始立。其先儒释经之书，或曰传，或曰笺，或曰解，或曰学，今通谓之注。书则孔安国传，诗则毛苌传郑玄笺，周礼、仪礼、礼记则郑玄注，公羊则何休学，孟子则赵岐注，皆汉人。易则王弼注，魏人。系辞韩康伯注，晋人。论语则何晏集解，魏人。左氏则杜预注，尔雅则郭璞注，谷梁则范宁集解，皆晋人。孝经则唐明皇御注。其后儒辨释之书名曰正义，今通谓之疏。
