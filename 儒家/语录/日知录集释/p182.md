<!-- { "loadSidebar": true } -->
　　楼烦乃赵西北边之国，其人强悍，习骑射。史记赵世家，武灵王行新地，遂出代，西遇楼烦王于西河，而致其兵。致云者，致其人而用之也。是以楚汉之际，多用楼烦人别为一军。高祖功臣侯年表，阳都侯丁复，以赵将从起邺。至霸上，为楼烦将。而项羽本纪，汉有善骑射者楼烦。【原注】应劭曰，楼烦，胡也。今楼烦县。按楼烦地大，不止一县之人。则汉有楼烦之兵矣。灌婴传，击破拓公王武，斩楼烦将五人。攻龙且，生得楼烦将十人。击项籍军陈下，斩楼烦将二人。攻黥布别将于相，斩楼烦将三人。功臣表，平定侯齐受，以骁骑都尉击项籍，得楼烦将。则项王及布亦各有楼烦之兵矣。盖自古用蛮夷攻中国者，始自周武王，牧野之师有庸、蜀、羌、髳、微、卢、彭、濮。而晋襄公败秦于殽，实用姜戎为犄角之势。大者王，小者霸，于是武灵王踵此用以谋秦，而鲜卑、突厥、回纥、沙陀自此不绝于中国矣。
　　吐蕃回纥
　　大抵外国之音皆无正字。唐之吐蕃即今之土鲁蕃是也，唐之回纥即今之回回是也。唐书回纥一名回鹘。元史有畏兀儿部，畏即回，兀即鹘也。其曰回回者，亦回鹘之转声也。【原注】辽史天祚纪有回回国王。元史太祖纪以回鹘、回回为二国，恐非。【钱氏曰】谓今之回回即古之回纥者非也，其谓元之畏兀即回鹘之转声则是也，元时畏兀儿亦称畏吾儿。赵子昂撰赵国文定公碑云，回鹘，北庭人，今所谓畏吾儿也。欧阳原功撰高昌偰氏家传云，伟兀者，回鹘之转声也。其地本在哈剌和林，今之和宁路也。后徙居北庭，北庭者，今之别失八里城也。会高昌国微，乃并取高昌有之。高昌者，今之哈剌和绰也。伟兀亦畏兀之异文，而回鹘即回纥，赵欧二公言之详矣。回回与回鹘实非一种。元史太祖纪，汪罕走河西、回鹘、回回三国。世祖纪，定拟军官格例，以河西、回回、畏吾儿等，依各官品充万户府达鲁花赤。文宗纪，各道廉访司官，用蒙古二人，畏兀、河西、回回、汉人各一人。薛塔剌海传，从征回回、河西、钦察、畏兀儿诸国。明史哈密传云，其地种落杂居，曰回回，曰畏兀儿，曰哈剌灰，不相统属。又云，哈密故有回回、畏兀儿、哈剌灰三种。则回回与回鹘故区以别矣。惟阿合马本回回人，而元史奸臣传以为回鹘，此或转写之讹。其曰畏吾儿者，又畏兀儿之转声也。【原注】册府元龟。按国史叙铁勒种类云，伊吾以西，焉耆以北，有契弊、乌护、纥骨等部。契弊则契苾也。乌护则乌纥也，后为回鹘。纥骨则纥扢斯也，转为黠戛斯。盖夷音有缓急，即传译语不同。大明会典，哈密，古伊吾卢地，在敦煌北大碛外，为西域诸番往来要路。其国部落与回回、畏兀儿三种杂居。则回回与畏兀儿又为二种矣。【原注】郑所南心史，畏吾儿乃鞑靼为父，回回为母者也。【钱氏曰】心史乃伪造，不可信。自唐会昌中回纥衰弱，降幽州者前后三万余人，皆散隶诸道，始杂居于中华而不变其本俗。杜子美留花门诗，连云屯左辅，百里见积雪。李卫公上尊号玉册文，种类盘互，缟衣如荼。挟邪作蛊，浸淫宇内。今之遗风亦未衰于昔日也。
　　旧唐书宪宗纪，元和二年正月庚子，回纥请于河南府、太原府，置摩尼寺。许之。此即今礼拜寺之所从立也。
　　新唐书常兖传言，始，回纥有战功者得留京师。戎性易骄，后乃创邸第、佛祠，或伏甲其间。数出中渭桥，与军人格斗，夺含光门鱼契走城外。然则自肃、代以来，回纥固已有居京师者矣。
　　实录，正统元年六月乙卯，徙甘州、凉州寄居回回于江南各卫，凡四百三十六户，一千七百四十九口。其时西陲有警，不得已，为徙戎之策，然其种类遂蕃于江左矣。【原注】正统三年八月，有归附回回二百二人，自凉州徒至浙江。
　　明初，于其来降者待之虽优，而防之未尝不至。福建漳州卫指挥佥事杨荣因进表至京，为回回之编置漳州者寄书于其同类，奉旨坐以交通外夷，黜为为事官于大同立功。【原注】正统四年七月辛未。其后文教涵濡，戎心渐革，而蛮貊之裔遂有登科第袭冠裳者。惟回回自守其国俗，终不肯变，结成党伙，为暴闾阎。以累朝之德化，而不能训其顽犷之习，所谓食桑葚而怀好音，固难言之矣。
　　天子无故不杀牛，而今之回子终日杀牛为膳，宜先禁此，则夷风可以渐革。唐时赦文每曰，十恶五逆，火光行劫，持刃杀人，官典犯赃，屠牛铸铁，合造毒药，不在原赦之限。可见古法以屠牛为重也。若韩滉之治江东，以贼非牛酒不啸结，乃禁屠牛，以绝其谋。此又明识之士所宜豫防者矣。
　　西域天文
　　西域人善天文，自古已然。唐书，泥婆罗国，颇解推测盈虚，兼通暦术事。天竺国，善天文历算之术。罽宾国，遣使进天文经。拂●国，其王城门楼中悬一大金称，以金丸十二枚属于衡端，以候日之十二时。为一金人，其大如人，立于侧，每至一时，其金丸辄落，铿然发声引唱，以纪日时，毫厘无失。盖不始于回回、西洋也。【原注】元史张思明传，大德初，擢左司都事。有献西域称法，思明以惑众，不用。
　　王忠文祎集有阿都整除回回司天少监诰曰，天文之学其出于西域者，约而能精，虽其术不与中国古法同，然以其多验，故近代多用之。别设官署，以掌其职。
　　册府元龟载，开元七年，吐火罗国王上表，献解天文人大慕阇。智慧幽深，问无不知。伏乞天恩，唤取问诸教法，知其人有如此之艺能，请置一法堂，依本教供养。此与今之利玛窦天主堂相似，而不能行于玄宗之世者，岂非其时在朝多学识之人哉。
　　三韩
　　今人调辽东为三韩者，考之书序成王既伐东夷传，海东诸夷驹丽、扶余、馯、貊之属。正义，汉书有高驹丽，扶余、韩。无此馯，馯即韩也，音同而字异耳。后汉光武纪，建武二十六年，东夷韩国人率众诣乐浪内附。东夷传，韩有三种，一曰马韩，，二曰辰韩，三曰弁辰。【原注】晋、梁二书作弁韩。马韩在西，有五十四国，其北与乐浪、南与倭接。辰韩在东，十有二国，其北与濊貊接。弁辰在辰韩之南，亦十有二国，其南亦与倭接。凡七十八国，百济是其一国焉。大者万余户，小者数千家，各在山海间，地合方四千余里，东西以海为限，皆古之辰国也。马韩最大，共立其种为辰王，尽王三韩之地。【原注】汉书朝鲜传，真番辰国欲上书见天子，又雍阏弗通。师古曰，辰谓辰韩之国。史记误作真番旁众国。三国魏志，齐王正始七年，幽州刺史毌丘俭破高句骊、濊貊、韩、那奚等数十国，各率种落降。陈留王景元二年，乐浪外夷韩，濊貊、各率其属来朝贡。晋书张华传，东夷马韩、新弥诸国，依山带海，去州四千余里，历世未附者二十余国并遣使朝献。杜氏义典，三韩之地在海岛之上，朝鲜之东南。此其封域与朝贡之本末也。刘熙释名，韩羊、韩兔、韩鸡，本法出韩国所为也。后魏阳固演赜赋，睹三韩之累累兮，见卉服之悠悠。此其风土也。宋史天文志，狗国四星在建星东南，主三韩、鲜卑、乌桓、犷狁、沃沮之属。此其占象也。宋史高丽传言，崇宁后始铸三韩通宝。而辽史外纪有高丽王子三韩国公勋、三韩国公颙、三韩国公俣。其地理志有高州三韩县，辰韩为扶余，弁韩为新罗，【原注】北史以辰韩为新罗。马韩为高丽。开泰中，圣宗伐高丽，俘三国之遗人置县。据此乃俘三国之人置县于内地，而取三韩之名尔。【原注】正如汉时上郡有龟兹县，不可便以为西域之国。今人乃谓辽东为三韩，是以内地而目之为外国也。原其故，本于天启初失辽阳，以后章奏之文遂有谓辽人为三韩者，外之也。今辽人乃以之自称，夫亦自外也已。
　　北史，新罗者，其先本辰韩种也。地在高丽东南。辰韩亦曰秦韩，相传言秦世亡人避役来适，马韩割其东界居之。以秦人故名之曰秦韩。其言语名物有似中国人。辰韩王常用马韩人作之，世世相传。辰韩不得自立王，明其流移之人故也，恒为马韩所制。辰韩之始，有六国，稍分为十二，新罗则其一也。此又与前史不同。而唐书东夷传，显庆五年，平百济，分其地置五都督府，其一曰马韩。
　　大秦
　　今之佛经皆题云大秦鸠摩罗什译，谓是姚兴国号，非也。【孙氏曰】遍探释藏佛经，皆题姚秦鸠摩罗什译，无有云大秦者，不知亭林何据？且鸠摩罗什生于天竺，距大秦国尚远，不当题云大秦也。大秦乃西域国名。后汉书，西域传言，大秦国，在海西，地方数千里，有四百余城，小国役属者数十。又云，天竺国，西与大秦通。此其国名之偶同。而传以为其人民皆长大平正，有类中国，故谓之大秦，固未必然。而晋书载记，石季龙时，有安定人侯子光，自称佛太子，谓大秦国来，当王小秦国。以中国为小秦，则益为夸诞矣。
　　干陀利
　　韩文公广州记【杨氏曰】昌黎并无广州记，是送郑权序耳。有干陀利，注家皆阙。按梁书海南诸夷传，干陀利国在南海洲上，其俗与林邑、扶南略同。出斑布、吉贝、槟榔。槟榔特精好，为诸国之最。【原注】梁王僧孺有谢赐干陀利所献槟榔启。周弘正传，有罪应流徙，敕以赐干陀利国。陈书，世祖纪，天嘉四年，干陀利国遣使献方物。惟宋书孝武帝纪，孝建二年，斤陀利国遣使方物。【原注】南史同。以干为斤，疑误。【汝成案】梁书无周弘正传。传见陈书。至有罪应流徙云云，则见南史。考原本亦误，当是传写时脱南史二字。
　　卷三十
　　天文
