<!-- { "loadSidebar": true } -->
　　诗毛氏传，下邑曰都。后人以为人君所居，非也。【原注】帝王世纪，天子所宫曰都。释名，都者，国君所居。考之经，则书之云大都小伯，诗之云在浚之都，作都于向者，皆下邑也。左传曰，先王之制，大都不过参国之一，中五之一，小九之一。【原注】隐公元年。又曰，邑有宗庙、先君之主曰都，无曰邑。【原注】庄公二十八年。故晋二五言于献公曰，狄之广莫于晋为都。谓蒲也，屈也。士伯谓叔孙昭子曰，将馆子于都。谓箕也。公孙朝谓季平子曰，有都以卫国也。谓成也。仲由为季氏宰，将堕三都，谓郈也，费也，成也。莱章曰，往岁克敌，今又胜都。谓廪丘也。孟子，王之为都者，臣知五人焉。谓平陆也。韩子，卫嗣君以一都买一胥靡。谓左氏也。史记赵良劝商君归十五都，灌园于鄙。【原注】秦封鞅商十五邑。秦王谓蔺相如，召有司按图，指从此以往十五都予赵。齐王令章子将五都之兵，因北地之众以伐燕。张仪说楚王，请效万家之都以为汤沐之邑。而陈恢见沛公亦曰，宛，大郡之都也。其名始于周礼小司徒，九夫为井，四井为邑，四邑为丘，四丘为甸，四甸为县，四县为都。【原注】注，四县为都，方四十里。【庄大令曰】左传，邑有先君之庙曰都，无曰邑，各自相对为文耳。邑是居处之名，都是众聚之称。都必大于邑，故一年即成邑，二年乃成都也。而王之子弟所封，及公卿之采邑在焉，于是乎有都宗人、都司马，其后乃为大邑之称耳。【原注】县士注，距王城四百里以外至五百里曰都。故诗云，彼都人士。礼记月令，命农勉作，毋休于都。而宰夫掌群都县鄙之治。【原注】注，群都，诸采邑也。商子言百都之尊爵厚禄。史记信陵君之谏魏王，谓所亡于秦者，大县数十，名都数百。则皆小邑之称也。三代以上，若汤居亳，太王居邠，并言居，不言都。至秦始皇始言，吾闻周文王都丰，武王都镐。丰镐之间，帝王之都也。而项羽分立诸侯王，遂各以其所居之地为都。王莽下书言周有东都西都之居，而以洛阳为新室东都，常安为新室西都。【原注】莽改长安曰常安。后世因之，遂以古者下邑之名为今代京师之号，盖习而不察矣。
　　史记商君传，筑冀阙、宫庭于咸阳，秦自雍徙都之。而集小都乡邑聚为县，置令丞，凡三十一县。上都，国都之都。下都，都鄙之都。史文兼古今语。
　　汉书竃错传言，忧劳百姓，列侯就都。是以所封国邑为都。后汉书安帝纪，徙金城郡，都襄武。庞参传，烧当羌种号多等皆降，始复得还都令居。是以郡治为都。而食货志言，长安及五都。以洛阳、邯郸、临淄、宛、成都为五都，而长安不与焉，此又所谓通邑大都居一方之会者也。【原注】如张衡南都赋、徐干齐都赋，刘邵赵都赋，庾阐扬都赋。若后世国都之名，专于天子，而诸侯王不敢称矣。【杨氏曰】南都者，甫阳也，先世南顿君之庙在焉，而齐、赵、扬则故王都也。
　　史记孝景中三年，军东都门外。此时未有东都，其曰东都门，犹言东郭门也。【原注】程大昌以为自此出洛阳东都者非。三辅黄图，长安城东出北头第一门曰宣平门，民间所谓东都门。
　　乡里
　　以县统乡，以乡统里。备书之者史记，老子，楚苦县历乡曲仁里人。【阎氏曰】按楚非国乎？当增一句曰以国统县。又按，孔子生鲁昌平乡陬邑，是又以国统乡，以乡统邑。樗里子室在昭王庙西，渭南阴乡樗里是也。书县里而不言乡，史记，高祖沛丰邑中阳里人。【原注】应劭曰，沛，县也。丰，其乡也。聂政，轵深井里人。淳于意师临淄元里公乘阳庆。汉书，卫太子亡至湖泉鸠里是也。亦有书乡而不言里，【阎氏曰】当作书邑乡而不言里。史记，陈丞相平，阳武户牖乡人。王翦，频阳东乡人是也。
　　古时乡亦有城。汉书朱邑传，其子葬之桐乡西郭外。
　　都乡
　　集古录宋宗悫母夫人墓志，涅阳县都乡安众里人。又云，窆于秣陵县都乡石泉里。都乡之制，前史不载。按都乡盖即今之坊厢也。汉济阴太守孟郁尧庙碑，成阳仲氏属都乡高相里。
　　都乡侯
　　后汉封国之制，有乡侯，有都乡侯。传中言都乡侯者甚多，皇甫嵩封槐里侯，忤中常侍赵忠、张让，削户六千，更封都乡侯。具瑗有罪，诣狱，谢上还东武侯印绶，【原注】上文作东武阳侯。诏贬为都乡侯。是都乡侯在列侯之下也。赵忠以与诛梁冀功，封都乡侯。【原注】单超传但言乡侯，今从本传。延熹八年，贬为关内侯。【原注】本传作关中侯，今从单超传。是都乡侯在关内侯之上也。【原注】关内侯无食邑，如淳以为但爵其身，见史记高后纪注。吴志，孙贲封都亭侯，予邻嗣，进封都乡侯。是都乡侯在都亭侯之上。良贺卒，帝封其养子为都乡侯，三百户。是都乡侯所食之户数也。梁冀得罪，徙封比景都乡侯。是都乡侯亦必有所封之地，而不言者，史略之也。乡侯，都亭侯，亭侯，或言地，或不言地，亦同此。【原注】皇后纪都亭侯注，凡言都亭者，并城内亭也。宋书百官志，县侯第三品，乡侯第四品，亭侯第五品，关内侯第六品。而无都乡侯、都亭侯。
　　封君
　　七国虽称王，而其臣不过称君，孟尝君、平原君、信陵君、春申君是也。秦则有称侯者，如穰侯、应侯、文信侯，而蔡泽但为刚成君。汉兴，列侯曰侯，关内侯曰君。孔霸以师赐爵关内侯，号褒成君。其薨也，谥曰烈君。【原注】孔光传。
　　图
　　宋时登科录必书某县某乡某里人。萧山县志曰，改乡为都，改里为图，自元始。嘉定县志曰，图即里也，不曰里而曰图者。以每里册籍首列一图，故名曰图。是矣。今俗省作啚。【沈氏曰】郭忠恕佩觽上篇顺非节有啚吝之啚为图之语，则是五代宋初已如此矣。谢少连作歙志乃曰，啚音鄙。左传都鄙有章，即其立名之始。【原注】赵宧光亦曰，都鄙本作啚，俗误读图。其说凿矣。【赵氏曰】宋史袁燮传，燮为江阴尉常平使，属当赈灾，燮令每保画一图，田畴山水道路悉载之，合保为都，合都为乡，合乡为县，征发争讼追胥披图可立决。以此为荒政首。则乡都图之制起于南宋也。顾氏盖亦失考。
　　亭
　　秦制，十里一亭，十亭一乡。【原注】风俗通曰，汉家因秦，大率十里一亭。亭，留也。盖行旅宿会之所。以今度之，盖必有居舍，如今之公署。郑康成周礼遗人注曰，若今亭有室矣。故霸陵尉止李广宿亭下。张禹奏请平陵肥牛亭部处，上以赐禹，徙亭它所。而汉书注云，亭有两卒，一为亭父，掌开闭扫除。一为求盗，掌逐捕盗贼【原注】任安先为求盗亭父，后为亭长。是也。【原注】晋时有亭子。刘卞为县小吏，功曹衔之，以他事补亭子。【钱氏曰】有祖秀才者，于亭中与刺史笺，久不成，卞教之数言，卓荦有大致。秀才谓县令曰，卞公府掾之精者，云何以为亭子？又必有城池，如今之村堡。【原注】今福建、广东凡巡司皆有城。韩非子，吴起为魏西河守。秦有小亭，临境。起攻亭，一朝而拔之。汉书，息夫躬归国，未有第宅，守居丘亭。奸人以为侯家富，常夜守之。匈奴传，见畜布野而无人牧者，怪之，乃攻亭。后汉书公孙瓒传，卒逢鲜卑数百骑，乃退入空亭是也。【原注】减宣怒其吏成信，信亡，藏上林中。宣郿令将吏卒阑入上林中蚕室门，攻亭，格杀信。是上林中亦有亭也。又必有人民，如今之镇集。汉封功臣有亭侯是也。亦谓之下亭，风俗通，鲍宣州牧行部，多宿下亭是也。其都亭则如今之关厢。【阎氏曰】按汉书循吏传，召信臣出入阡陌，止舍离乡亭。是又有乡亭又必有牢狱。诗小雅，宜岸宜狱。陆云，乡亭之系曰岸，官府曰狱是也。司马相如往临邛，舍都亭。【原注】史记索隐曰，郭下之亭也。汉书注师古曰，临邛所治都之亭。后汉陈寔尝为都亭刺佐。严延年母止都亭，不肯入府。何并斩王林卿奴头，并所剥建鼓，置都亭下。后汉书，陈王宠有强弩数千张，出军都亭。会稽太守尹兴使陆续于都亭赋民饘粥。酒泉庞娥刺杀仇人于都亭。吴志，魏使邢贞拜权为吴王，权出都亭候贞是也。京师亦有都亭。后汉书，张纲埋其车轮于洛阳都亭。窦武召会北军五校士屯都亭，何进率左右羽林五营士屯都亭。王乔为叶令，帝迎取其鼓置都亭下是也。蔡质汉仪，洛阳二十四街，街一亭。十二城门，门一亭，人谓之旗亭。史记三代世表，褚先生言，与方士考功会旗亭下是也。【原注】西京赋曰，旗亭五重。薛综注，旗亭，市门楼也。立旗于其上，故取名焉。后代则但有邮亭、驿亭之名，而失古者居民之义矣。【原注】晋书载记，慕容垂请入邺城拜庙，苻丕不许。乃潜服而入，亭吏禁之，垂怒，斩吏烧亭而去。是晋时尚有亭名。【钱氏曰】王羲之会稽之兰亭。
　　亭侯
　　通典，献帝建安初，封曹操为费亭侯。亭侯之制自此始也。恐不然。灵帝以解渎亭侯入继。桓帝纪，封单超等五人为县侯，尹勋等七人为亭侯。列传中为亭侯者甚多，大抵皆在章和以后。丁琳言能薄功微，得乡亭厚矣。樊宏愿还寿张，食小乡亭。则建武中似已有亭侯矣。【原注】楚汉春秋，高祖封许负为鸣雌亭侯。裴松之曰，高祖时，封皆列侯，未有乡亭之爵。疑为不然。蜀志，中山靖王子贞，元狩六年，封涿县陆城亭侯。按汉书作陆城侯，志文衍一亭字。
　　汉书王莽传，改大郡至分为五郡，县以亭为名者三百六十，以应符命文。
　　社
