<!-- { "loadSidebar": true } -->
　　书，克明俊德，以亲九族。郑康成谓，九族者，据己上至高祖，下及玄孙之亲。左传襄公十二年，凡诸侯之丧，同宗临于祖庙，同族于祢庙。注，同族谓高祖以下是也。故晋叔向言肸之宗十一族。贾谊新书，人有六亲。六亲始曰父。父有二子，二子为昆弟，昆弟又有子，子从父而昆弟，故为从父昆弟。从父昆弟又有子，子从祖而昆弟，故为从祖昆弟。从祖昆弟又有子，子从曾祖而昆弟，故为曾祖昆弟。曾祖昆弟又有子，子为族兄弟。备于六，此之谓六亲。是同高祖之兄弟即为族，族非疏远之称。【原注】汉书张敞传，广川王同族宗室刘调等。同族言其与王近亲。颜氏家训，凡宗亲世数，有从父，有从祖，有族祖。江南风俗，自兹以往皆云族人。河北虽二三十世犹呼为从伯、从叔。梁武帝尝问一中土人曰，卿北人，何故不知有族？答云，骨肉易疏，不忍言族耳。【原注】梁书夏侯亶传，宗人夏侯溢为衡阳内史。辞曰，亶侍御座，高祖谓亶曰，夏侯溢于卿疏近？亶答曰，是臣从弟。高祖知溢于亶已疏，乃曰，卿伧人，好不辨族从。亶对曰，臣闻服属易疏，所以不忍言族。当时虽为敏对，于理未通。
　　亲戚
　　史记宋世家，箕子者，纣亲戚也。【原注】马融、王肃以为纣之诸父，服虔、杜预以为纣之庶兄。路史谓，但言亲戚，非诸父昆弟之称。非也。【原注】曲礼，兄弟亲戚，称其慈也。疏曰，亲指族内，戚指族外。古人称其父子兄弟亦曰亲戚。韩诗外传，曾子曰，亲戚既没，虽欲孝，谁为孝？此谓其父母。左传僖公二十四年，封建亲戚，以蕃屏周。此谓其子弟。昭公二十年，棠君尚谓其弟员曰，亲戚为戮，不可以莫之报也。三国志，张昭谓孙权曰，况今奸宄兢逐，豺狼满道，乃欲哀亲戚，顾礼制。此谓其父兄。【原注】战国策，苏秦曰，富贵则亲戚畏惧。盖指其妻嫂。
　　哥
　　唐时人称父为哥。旧唐书王琚传，玄宗泣曰，四哥仁孝，同气惟有太平。睿宗行四故也。玄宗子棣王剡传，惟三哥辨其罪。玄宗行三故也。有父之亲，有君之尊，而称之为四哥、三哥，亦可谓名之不正也已。【钱氏曰】唐书云云，然则唐时以哥为君父之称矣。【赵氏曰】考古人称哥原有数种。汉武故事，西王母授武帝五岳真形图，帝拜受毕，王母命侍者四非答哥哥。此以之称帝王者也。唐玄宗与宁王宪书称大哥，及同玉真公主过大哥园池，此称其兄者也。晋王存勖呼张承业为七哥，三司使孔谦兄事伶人景进，呼进为八哥，此亦称兄长也。王荆公谓雱曰大哥，赵善湘语子范日，三哥甚有福。三哥谓第三子葵。此父之称子也。盖古人又以哥为郎君之称，虽宫闱之间亦然。又宋钦宗卧太后车前，曰，传语九哥。九哥谓高宗，则兄之称弟也。顾氏之议毋亦狃于吴中习俗，而未考哥之有是异称也。【杨氏曰】北齐诸王称母曰姊。
　　玄宗与宁王宪书称大哥，【原注】又有同玉真公主过大哥园池诗。则唐时宫中称父、称兄皆曰哥。【梁氏曰】史记淮南王传，常谓上大兄。文帝行非第一，而称大者，盖大乃天子之谓也。今人兄弟行次称一为大，则玄宗称宁王之例。
　　妻子
　　今人谓妻为妻子，此不典之言，然亦有所自。【钱氏曰】诗，妻子好合，如鼓瑟琴。韩非子，郑县人卜子使其妻为裤。其妻问曰，今裤何如？夫曰，象吾故。妻子因毁新令如故裤。杜子美诗，结发为妻子，席不暖君床。
　　称某
　　经传称某有三义。书金縢，惟尔元孙某。史文讳其君，不敢名也。【原注】史记高祖纪，高祖奉玉卮起，为太上皇寿，曰，今某之业所就，孰与仲多？与此同。春秋宣公六年公羊传，于是使勇士某者往杀之。传，失其名也。礼记曲礼，内事曰孝王某，外事曰嗣王某。仪礼士冠礼，某有子某。论语，某在斯，某在斯。通言之也。【原注】左传襄公三十年，书曰，某人某人会于澶渊。此又是不能悉数之辞。
　　周人以讳事神。牧誓之言今予发，武成之言周王发，生则不讳也。金縢之言惟尔元孙某，迫录于武王既崩之后，则讳之矣。故礼，卒哭乃讳。
　　互辞
　　易，干父之蛊，有子，考无咎。言父又言考。书，予恐来世以台为口实。言予又言台。汝猷黜乃心。言汝又言乃。予念我先神后之劳尔先。言予又言我。越予冲人，不卬自恤。言予又言卬。诗，岂不尔受，既其女迁。言尔又言女。论语，吾不欲人之加诸我也。孟子，我善养吾浩然之气。言我又言吾。左传，尔用而先人之治命。【原注】今监本脱而字，依石经补。言尔又言而。女畏而宗室。言女又言而。史记张仪传，若善守汝国，我顾且盗而城。言若言汝又言而。诗，王于出征，以佐天子。言王又言天子。乃命鲁公，俾侯于东。言公又言侯。谷梁传，言君之不取，为公也，言君又言公。【原注】范宁解，上言君，下言公，互辞。左传，以其子更公女，而嫁公子。言公女又言公子。史记齐世家，子我盟诸田于陈宗。言田又言陈。皆互辞也。
　　豫名
　　诗，鸟乃去矣，后稷呱矣。子初生而已名之为后稷也。为韩姞相攸。女在室而已名之为韩姞也。皆因其异日之名而豫名之，亦临文之不得不然也。【杨氏曰】其未崩薨而称谥者，与此一也。
　　重言
　　古经亦有重言之者。书，自朝至于日中昃，不遑暇食。遑即暇也。诗，无已太康。已即太也。既安且宁。安即宁也。既庶且多。庶即多也。左传，一熏一莸，十年尚犹有臭。尚即犹也。周其有頿王，亦克能修其职。克即能也。礼记，人喜则斯陶。则即斯也。
　　后
　　白虎通曰，天子之配，商之前皆称妃，周始立后。【原注】晋书后妃传序亦云，爰自敻古，是谓元妃，降及中年，乃称王后。今考帝喾四妃，帝舜三妃，以至周初太姜、太任、太姒、邑姜，皆无后名。【原注】以太姒为后妃，乃后人之论。而诗、书所云后，皆君也。春秋桓八年，祭公来，遂逆王后于纪。襄十五年，刘夏逆王后于齐。于是始称后。曲礼，天子有后，有夫人，有世妇，有嫔，有妻，有妾。又云，天子之妃曰后。而宣王晏起，姜后脱簪，见于列女之传。此周人立后之据。惟左传哀元年，后缗方娠。是夏时事，疑此后人追称之辞。自春秋以下之文，则有以君为后者，【原注】如泰、姤大象及内则称后王。有以妃为后者，杂然于书传矣。
　　人君之号，唐虞曰帝，夏曰后，商曰王。然帝王，天子所专，后则诸侯皆得称之。【原注】周礼量人注，后，君也。言君，容王与诸侯。易疏，凡象称先王者，唯施于天子。称后者，兼诸侯。故书言肆觐东后，群后四朝，禹乃会群后，誓于师。伊训之祠先王，侯甸群后咸在。周王大告武成，亦曰，呜呼群后。而后夔、后羿、伯明后寒之称，皆见于传。胤征之篇亦称胤后。康王作毕命曰，三后协心，同底于道。穆王作吕刑曰，乃命三后，恤功于民。然则禹之降帝而称后，是禹之谦，禹之不矜也。
　　诸侯谓之群后，故天子独称元后。
　　汉时郡守之于吏民，亦有君臣之分，故有称府主为后者。汉武都太守李翕西狭颂云，赫赫明后，柔嘉维则。桂阳太守周憬铭云，懿贤后兮发圣英。晋应詹为南平太守，百姓歌之曰，侥幸之运，赖兹应后。兰亭宴集有郡功曹魏滂诗云，明后欣时丰，驾言映清澜。
　　王
　　三王之名，自后人追称之。而禹之为王，未尝见于书也。甘誓，王曰，嗟！六事之人，予誓告汝。胤征，胤后承王命徂征。而夏小正言，十有一月，王狩。夏之王见于书者始此，然无称禹为王者。经传之文，凡言夏必曰夏后氏。【原注】唐沈既济议云，夏殷二代，为帝者三十世矣，而周人通名之曰王。恐亦未然。书多士自成汤至于帝乙，而左传虞人之箴曰，在帝夷羿。固君人者之通称矣。
　　周人之追王止于太王，而组绀已上至后稷则谓之先公，诗，禴祠烝尝，于公先王是也。通言之则亦可称之为王。书武成，惟先王建邦启土。周语，太子晋谏灵王，自后稷之始基靖民，十五王而文始平之，十八王而康克安之是也。【钱氏曰】祭公谏穆王，昔我先王世后稷。
　　王而尊之曰帝，黄歇上秦昭王书，先帝文王、武王、王之身三世，不忘接地于齐，以绝从亲之要是也。【原注】史记秦本纪，昭王十九年，王为西帝，已而复去之。文王、武王独称先帝者，曲礼曰，措之庙，立之主，曰帝。王而等之曰诸侯，汉王告诸侯曰，愿从诸侯王击楚之杀义帝者是也。【杨氏曰】等之非也，盖云诸侯、诸王也。不先王取便文，有公不言而王言之，王贵也。春秋之吴楚，则以子通于诸侯。
　　君
　　古时有人臣而隆其称曰君者，周公若曰君奭是也，篇中言君奭者四，但言君者六。而成王之书王若曰君，陈穆王之书王若曰呜呼君牙，皆此例也，犹汉时人主称丞相为君侯也。【原注】汉书，儿宽为御史大夫，奉觞上寿。制曰，敬举君之觞。【阎氏曰】按丞相、御史大夫官犹尊，若严助为会稽太守，武帝赐书曰，君厌承明之庐。亦称君。礼记坊记云，大夫不称君，恐民之惑也。故春秋传中称君者，皆国君。然亦有卿大夫而称为君者，庄十一年，楚斗廉语屈瑕曰，君次于郊郢，以御四邑。襄二十五年，郑子产对晋士庄伯曰，成公播荡，又我之自入，君所知也。【原注】文十年，楚范巫矞似谓成王与子玉、子西曰，三君皆将强死。并二臣通谓之君。至家臣则直谓其主曰君。昭十四年，司徒老祁虑癸谓南蒯曰，群臣不忘其君。二十八年，晋祁盈之臣曰，慭使吾君闻胜与臧之死也以为快。哀十四年，宋司马命其徒攻桓氏，其父兄故臣曰不可，其新臣曰从吾君之命是也。【原注】犹郑伯有之臣称伯有为吾公。仪礼丧服篇，公士大夫之众臣为其君布带绳屦。传曰，君谓有地者也。郑氏曰，天子诸侯及卿大夫有地者皆曰君。【原注】晋语，三世仕家君之，再世以下主之。丧大记，大夫君。孔氏曰，大夫之臣称大夫为君。周礼调人注，主，大夫君也。此则上下之通称，不始于后代矣。
　　人臣称君，自三代以前有之。孟子，象曰，谟盖都君。【阎氏曰】按史记舜本纪，一年而所居成聚，二年成邑，三年成都。尧乃赐舜絺衣与琴，为筑仓廪，予牛羊。是时，舜已为诸侯，故曰都君，非人臣也。大抵上古时，有德者民便往归之，奉而为君，以主一国。观泰伯之在荆蛮可见。
　　汉书高帝纪，爵或人君，上所尊礼。师古曰，爵高有国邑者，则自君其人，故曰人君也。上谓天子。
