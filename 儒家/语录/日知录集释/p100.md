<!-- { "loadSidebar": true } -->
　　侈于殡埋之饰，而民遂至于不葬其亲。丰于资送之仪，而民遂至于不举其女，于是有反本尚质之思。而老氏之书，谓礼为忠信之薄而乱之首，则亦过矣。岂知召南之女，迨其谓之。【原驻】周礼媒氏，凡嫁子娶妻，入币纯帛无过五两。而夫子之告子路曰，敛手足形，还葬而无椁，称其财，斯之谓礼。何至如盐铁论之云送死殚家，遣女满车。齐武帝诏书之云斑白不婚，露棺累叶者乎？马融有言，嫁娶之礼，俭则婚者以时矣。丧祭之礼，约则终者掩藏矣。林放问礼之本，孔子曰，礼，与其奢也，宁俭。其正俗之先务乎？【原注】宋史孙觉传，知福州，闽俗厚于昏丧，其费无艺。觉裁为中法，使资装无得过百千。令下，嫁娶以百数，葬埋之费亦率减什五。元史于文传，为婺源知州。婺源之俗，男女昏聘，后富则逾其约，有育其女至老死不嫁者。亲丧，贫则不举，有停其柩累数世不葬者。文传下车，即召其耆老，使以礼训告之，阅三月，而婚丧俱毕。
　　假葬
　　晋武帝太康中，前太子洗马郄诜寄止卫国文学讲堂十余年。母亡，不致丧归，便于堂北壁外下棺，谓之假葬。【原注】魏志曹休传，年十余岁，丧父。时天下乱，宗族各散去乡里，独与一客担丧假葬，携将老母渡江。假葬二字始见于此。三年即吉，诏用为征东参军。论者以为不合礼。郑志曰，赵商问，主丧者不除。今人违离邦族，假葬异国，礼不大备，要亦有反土之意。三年阕爽，可得除否？答曰，葬者，送亲之终。假葬法后代巧伪，反可以难礼乎？
　　改殡
　　古人改殡之礼，必反于宫寝，不拘即远之制。齐庄公以襄公二十五年为崔杼所弒，葬诸士孙之里。二十八年，崔庆既死。十二月乙亥朔，齐人迁庄公殡于大寝，以其棺尸崔杼于市。二十九年二月癸卯，齐人葬庄公于北郭。夫自郭外之葬，历三年之久。出而迁之路寝，为之改殡，不以宫廷为忌，不以兵死为嫌，古人送往慎终之礼如此。【原注】景公，庄公之弟。【张生洲曰】世有违其乡死，柩归不入门。夫丧事有进无退，示民即远。今行者岂即远之谓乎？杂记，诸侯行而死于道，丧车至于庙门，不毁墙，入适所殡。大夫、士死于道，载以輲车，入自门，举自阼阶，升适所殡。此礼经之明文也。左文十五年，齐人归公孙敖之丧，惠叔毁以为请，立于朝以待命，许之，取而殡之。注，殡于孟氏之寝。哀二十六年，宋景公游于空泽，卒于连中。大尹奉丧殡于大公。公羊定元年，公之丧至自干侯，正棺于两楹之间，然核即位。此二传之明文也，且又不止于此。左襄二十八年，齐庆氏亡，齐人迁庄公殡于大寝。是又改葬而反殡者也。丧服记改葬缌注，其奠如大敛，从庙之庙，从墓之墓，礼宜同。则改葬亦从墓之墓耳。而庄公以弒报葬，特为反殡，以尽其礼，此亦情之所至，而礼可义起者与？夫改葬且可反殡，而今俗乃如此，亦可见礼之不讲已久。而人之拘于避忌，大惑不解，虽有孝子慈孙，亦多囿于俗而不得自致者，为可哀矣。或曰，然则曾子问谓柩不可反，何也？曰，此有进无退也。谓出不可反，非归不可入也。然则又谓入自阙何也？曰，阙者，两观也。而郑氏则以为毁宗而入，异于生。洵如其说，则尸未大敛，载尸入门，如下所云者，何独不异于生邪？且即异于生，固入于家矣，曷尝有避凶之说邪？今人不避，载尸入门，而独忌于柩，抑何愚邪1古者大夫出聘而死，既敛于柩，造于朝，介将命。夫柩可入邻国之朝，而不可入己之寝，抑何谬之甚邪！至于禁止入城之令，则虽欲归殡于家而不可得，其伤孝子之心抑又甚矣。禁令限之，既无如之何。其无所限者，顾又自从而禁之，以为避凶，则古人所无。以为即远，则非此之谓。蒙故曰，事有义托于古，而实大悖乎古也。虽然，古人死而殡于庙于寝，今则尸骨未寒，置之荒烟蔓草间者多矣，又何怪乎柩归不入门哉。汉和帝以梁贵人酷殁，敛葬礼阙，乃改殡于承光宫，追服丧制。盖附身、附棺之物，人子所宜自尽。若宋之高宗于梓宫入境，即承之以椁，上以欺其先人，下以欺其百官兆姓，诚千古之罪人矣。【杨氏曰】高宗此事情析可矜，不得拘泥以为欺诳。
　　册府元龟载，后唐庄宗同光二年八月，遣宗正少卿李琼往曹州，简行哀帝陵寝。三年正月丙申敕曰，朕顾惟寡德，获嗣丕图，奉先之道常勤，送往之诚靡怠。爰自重兴庙社，载展郊禋，旋荡涤于瑕疵，复涵濡于庆泽。盖忧劳静国，旷坠承祧，御朽若惊，涉川为惧，由是推移岁月，郁滞情怀。恭念昭宗晏驾之辰，少帝登遐之日，咸罹虺毒，遽殒龙髯，委冠剑于仇雠，托山陵于枭境。静惟规制，岂叶度程，存怆结以弥深，固寝兴而增惕。虔思改卜，式慰允怀，宜令所司，别选园陵，备礼迁葬，贵雪幽明之恨，以申追慕之心。凡百臣僚，体朕哀感。虽有是命，以年饥财不足而止。 
　　火葬
　　火葬之俗盛行于江南，自宋时已有之。宋史，绍兴二十七年，监登闻鼓院范同言，今民俗有所谓火化者，生则奉养之具惟恐不至，死则燔爇而捐弃之。国朝着令，贫无葬地者，许以宫地安葬。河东地狭人众，虽至亲之丧悉皆焚弃。韩琦镇并州，以官钱市田数顷，给民安葬，至今为美谈。然则承流宣化，使民不畔于礼法，正守臣之职也。事关风化，理宜禁止，仍饬守臣措置荒闲之地，使贫民得以收葬。从之。景定二年，黄震为吴县尉，乞免再起化人亭。状曰，照对本司久例，有行香寺曰通济，在城外西南一里。本寺久为焚人空亭约十间以罔利，合城愚民悉为所诱，亲死即举而付之烈焰，余骸不化，则又举而投之深渊。哀哉，斯人何辜，而遭此身后之大戮邪？震久切痛心，以人微位下，欲言未发。乃五月六日夜，风雷骤至，独尽撤其所谓焚人之亭而去之。意者秽气彰闻，冤魂共诉，皇天震怒，为绝此根。越明日，据寺僧发觉，陈状，为之备申使府，盖亦幸此亭之坏耳。案吏何人，敢受寺僧之嘱，行下本司，勒令监造！震窃谓此亭为焚人之亲设也，人之焚其亲，不孝之大者也，此亭其可再也哉。谨案，古者小敛、大敛以至殡葬，皆擗踊，为迁其亲之尸而动之也，况可得而火之邪？举其尸而畀之火，惨虐之极，无复人道，虽蚩尤作五虐之法，商纣为炮烙之刑，皆施之于生前，未至戮之于死后也。展禽谓夏父弗忌必有殃，既葬，焚烟彻于上，或者天实灾之，然谓之殃，则凶可知也。楚子期欲焚麇之师，子西戒不可，虽敌人之尸犹有所不忍也。卫侯掘褚师定子之墓，焚之于平庄之上，殆自古以来所无之事。田单守即墨之孤邑，积五年，思出万死一生之计以激其民，故袭用其毒，误燕人掘齐墓，烧死人，齐人望之涕泣，怒十倍，而齐破燕矣。然则焚其先人之尸，为子孙者所痛愤，而不自爱其身，故田单思之五年，出此诡计以误敌也。尉佗在粤，闻汉掘烧其先人冢，陆贾明其不然，与之要约，亦曰，反则掘烧王先人冢耳。举至不可闻之事以相恐，非忍为之也。尹齐为淮扬都尉，所诛甚多，及死，仇家欲烧其尸，尸亡去归葬，说者谓其尸飞去。夫欲烧其尸，仇之深也。欲烧之而尸亡，是死而有灵，犹知烧之可畏也。汉广川王去淫虐无道，其姬昭信共杀幸姬王昭平、王地余及从婢三人，后昭信病，梦昭平等，乃掘其尸，皆烧为灰，去与昭信旋亦诛死。王莽作焚如之刑，烧陈良等，亦遂诛灭。【原注】魏文帝终制略曰，丧乱已来，汉氏诸陵无不发掘，至乃烧取玉柙金镂，骸骨并尽。是焚如之刑也，岂不重痛哉！东海王越乱晋，石勒剖其棺，焚其尸，曰，乱天下者，此人也，吾为天下报之！夫越之恶固宜至此，亦石勒之酷而忍为此也。王敦叛逆，有司出其尸于瘗，焚其衣冠斩之，所焚犹衣冠耳。惟苏峻以反诛，焚其骨。杨元感反，隋亦掘其父素冢，焚其骸骨。惨虐之门既开，因以施之极恶之人，【原注】周礼秋官掌戮，凡杀其亲者焚之。然非治世法也。隋为仁寿宫，役夫死道上，杨素焚之，上闻之，不悦。夫淫刑如隋文且不忍焚人，则痛莫甚于焚人者矣。蒋元晖渎乱宫闱，朱全忠杀而焚之，一死不足以尽其罪也。【杨氏曰】元晖之事非实也，乃全忠诬何太后耳。然杀之者常刑，焚之者非法，非法之虐且不可施之诛死之罪人，况可施之父母骨肉乎！世之施此于父母骨肉者，又往往拾其遗烬而弃之水，则宋诛太子劭、逆党王鹦鹉、严道育，既焚而扬灰于河之故智也，惨益甚矣！而或者乃以焚人为佛法，然闻佛之说戒火自焚也。今之焚者戒火邪？人火邪？自焚邪？其子孙邪？佛者外国之法，今吾所处中国邪？外国邪？有识者为之痛惋久矣。今通济寺僧焚人之亲以罔利，伤风败俗，莫此为甚。天幸废之，何可兴之？欲望台慈矜生民之无知，念死者之伺罪，备榜通济寺，风雷已坏之，焚人亭不许再行起置。其于哀死慎终，实非小补。然自宋以来，此风日盛，国家虽有漏泽园之设，而地窄人多，不能徧葬，相率焚烧，名曰火葬，习以成俗。谓宜海里给空地若干为义冢，以待贫民之葬，除其租税。而更为之严禁，焚其亲者，以不孝罪之。庶乎礼教可兴，民俗可厚也。呜呼！古人于服器之微犹不敢投之于火，故于重也埋之，于杖也断而弃之，况敢焚及于尸柩乎？荼毗之教始于沙门，塞外之风被于华夏，辛有之适伊川，其亦预见之矣。为国以礼，后王其念之哉！【原注】列子言，秦之西有义渠之国者，其亲戚死，聚柴积而焚之，熏则烟上，谓之登遐，然后成为孝子。荀子言，氐羌之民，其虏也，不忧其系累，而忧其死不焚也。盖西羌之俗有之。【汝成案】火葬之事，杭城至今犹沿其俗，至为惨伤。而长官不为禁止，士大夫不知动色诫论，习为故常。而今杭城火灾日月相告，往往一家火发，连及数家或数十家，甚至有通巷被焚者。当火起时，官民奔救，莫之能止，安知非此火化之魂积怨而致此厉也。【又案】近世江西广信一路又有所谓洗骨葬者，既葬二三年后，辄启棺，洗骨使净，别贮瓦瓶内埋之。是以争吉壤者往往多盗骨之弊，发而成讼，辄贮官库。夫古人亲死，三寸之棺，五寸之椁，附身附棺之具必诚必信，勿之有悔，而窀穸之事尤为严重，盖以葬埋为兢兢。乃今至于火葬、洗骨葬，火葬则焚弃其亲，洗骨葬则与受伤身死当官检验者何异？安有仁人孝子乃恬不知怪，相率而为之，不知禁绝哉！
　　宋以礼教立国，而不能革火葬之俗，于其亡也，乃有杨琏真伽之事。
