<!-- { "loadSidebar": true } -->
　　晋书王蒙传，为司徒左西属。蒙以此职有谴则应受杖，固辞。诏为停罚，犹不就。则不独外吏矣。南齐书陆澄传，郎官旧有坐杖，有名无实。澄在官，积前后罚，一日并受千杖。南史萧琛传，齐明帝用法严峻，尚书郎坐杖罚者皆即科行。琛乃密启曰，郎有杖，起自后汉，尔时郎官位卑，亲主文案，与令史不异，故郎三十五人，令史二十人，士人多耻为此职。自魏晋以来，郎官稍重，今方参用高华，【钱氏曰】晋书王坦之传，仆射江虨领选，将拟为尚书郎，坦之闻曰，自过江来，尚书郎止用第二人，何得以此见拟？虨遂止。吏部又近于通贵，不应官高昔品而罚遵曩科。所以从来弹举止是空文，许以推迁，或逢赦恩，或入春令，便得息停。宋元嘉、大明中，有被罚者，别繇犯忤主心，非关常准。泰始、建元以来，并来施行。自奉敕之后，已行仓部郎江重欣，杖督五十，无不人怀惭惧。乞特赐输赎，使与令史有异，以彰优缓之泽。帝纳之。自是应受罚者依旧不行。此今日公谴拟杖之所自始。
　　世说，桓公在荆州，耻以威刑肃物。令史受杖，正从朱衣上过。桓式年少，从外来，云，向从阁下过，见令史受杖，上捎云根，下拂地足。桓公曰，我犹患其重。是令史服朱衣而受杖也。【原注】南史孔觊传，为御史中丞，鞭令史。为有司所纠，原不问。
　　南齐书张融传，大明五年制，二品清官，行僮干杖不得出十。梁书江蒨传，弟葺为吏部郎，坐杖曹中干免官。郎官之杖，虚杖也，故至于千。僮干之杖，实杖也，不得过十。然亦失中之法。
　　沈统，大明中为著作佐郎。先是，五省官所给干僮不得杂役，太祖世，坐以免官者前后数百人。统役僮过差，有司奏免，世祖诏曰，自顷干僮多不祗给，主可量听行杖。得行干杖自此始也。
　　北朝政令比之南朝尤为严切。高允传言，魏初法严，朝士多见杖罚。孝昭帝纪言，尚书郎中剖断有失，辄加捶楚。而及其末世，则有如高阳王雍之以州牧而杖杀职官，【原注】任城王澄传。唐邕之以录尚书而挝挞朝士【原注】本传。者矣。
　　押字
　　集古录有五代时帝王将相等署字一卷。所谓署字者，皆草书其名，今俗谓之画押，不知始于何代。岳珂古冢盆杆记言，得晋永宁元年甓，有匠者姓名，下有文如押字。则晋已有之，然不可考。南齐书，太祖在领军府，令纪僧真学上手迹下名，报答书疏皆付僧真。上观之，笑曰，我亦不复能别也。何敬容署名，敬字则大作苟小为文，容字大为父。陆倾戏曰，公家苟既奇大，父亦不小。魏书，崔玄伯尤善行押之书，特尽精巧而不见遗迹。北史，斛律金不识文字，初名敦，苦其难署，改名为金，从其便易。犹以为难，神武乃指屋角，令识之。北齐书，厍狄干不知书，署名为干字，逆上画之，时人谓之穿锥。又有武将王周，署名先为吉而后成其外。陈书，萧引善隶书，高宗尝披奏事，指引署名曰，此字笔势翩翩，似鸟之欲飞。唐书，董昌僭位，下制诏皆自署名。或曰，帝王无押诏。昌曰，不亲署，何由知我为天子？今人亦谓之花字。北齐后主纪，开府千余，仪同无数，领军一时二十，连判文书，各作花字，【原注】北史各作依字。不具姓名，莫知谁也。黄伯恩谓，魏晋以来法书，梁御府所藏皆是，朱异、唐怀克、沈炽文、姚怀珍等题名于首尾纸缝间，故或谓之押缝，或谓之押尾。后人花押盖沿于此。又云，唐人及国初前辈与人书牍，或只用押字，与名用之无异，上表章亦或尔，近世遂施押字于檄移。【原注】癸辛杂识，古人押字谓之花押印，是用名字稍花之，如韦陟五云体是也。不知南北诸史言押字者如此之多。而韩非子言，田婴令官具押券，斗石参升之计。则战国时已有之，又不始于后世也。
　　三国志少帝纪注，世说及魏氏春秋并云，姜维寇陇右，时安东将军司马文王镇许昌，征还击维。至京师，帝御平乐观以临军过。中领军许允与左右小臣谋，因文王辞杀之，勒其众以退。大将军已书诏于前，文王入，帝方食粟，优人云午等唱曰，青头鸡，青头鸡。青头鸡者，鸭也。帝惧不敢发。按鸭者，劝帝押诏书耳。是则以亲署为押，已见于三国时矣。【原注】南北朝谓之画敕。
　　邸报
　　宋史刘奉世传，先是，进奏院每五日具定本报状上枢密院，然后传之四方。而邸吏辄先期报下，或矫为家书，以入邮置。奉世乞革定本，去实封，但以通函腾报，从之。吕溱传，侬智高寇岭南，诏奏邸毋得辄报。溱言一方有警，使诸道闻之，共得为备。今欲人不知，此意何也？曹辅传，政和后，帝多微行。始民间犹未知，及蔡京谢表有轻车小辇，七赐临幸。自是邸报闻四方。邸报字见于史书盖始于此时。然唐孙樵集中有读开元杂报一篇，则唐时已有之矣。【阎氏曰】唐诗话，韩翃久家居，一日夜半，客扣门急。贺曰，员外除驾部郎中知制诰。曰，误矣。客曰，邸报制诰阙人，中书两进名，不从。云云。是邸报字亦见于此。
　　酒禁
　　先王之于酒也，礼以先之，刑以后之。周书酒诰，厥或告曰，群饮，汝勿佚，尽执拘以归于周，予其杀！此刑乱国用重典也。周官萍氏，几酒谨酒。而司●，禁以属游饮食于市者。若不可禁，则搏而戮之。此刑平国用中典也。一献之礼，宾主百拜，终日饮酒而不得醉焉。则未及乎刑而坊之以礼也。故成康以下，天子无甘酒之失，卿士无酣歌之愆。至于幽王，而天不湎尔之诗始作，其教严矣。汉兴，萧何造律，三人以上无故群饮酒罚金四两。曹参代之，自谓遵其约束，乃园中闻吏醉歌呼而亦取酒张饮，与相应和。是并其画一之法而亡之也。坊民以礼，酇侯既阙之于前。纠民以刑，平阳复失主于后。弘羊踵此，从而榷酤，夫亦开之有其渐乎？
　　武帝天汉三年，初榷酒酤。昭帝始元六年，用贤良文学之议，罢之，而犹令民得以律占租卖，酒升四钱。遂以为利国之一孔，而酒禁之弛实滥觞于此。【原注】困学纪闻谓，榷酤之害甚于鲁之初税亩。然史之所载，自孝宣已后，有时而禁，有时而开。至唐代宗广德二年十二月，诏天下州县，各量定酤酒户，随月纳税，除此之外，不问官私，一切禁断。自此名禁而实许之酤，意在榷钱而不在酒矣。宋仁宗干兴初，言者以天下酒课月比岁增，无有艺极，非古禁群饮节用之意。孝宗淳熙中，李焘奏谓，设法劝饮，以敛民财。周辉杂志以为，惟恐其饮不多而课不羡，此榷酤之弊也。至今代，则既不榷缗而亦无禁令，民间遂以酒为日用之需，比于饔飧之不可阙，若水之流，滔滔皆是，而厚生正德之论莫有起而持之者矣。【陈通政曰】孙公嘉淦以高粱祗堪供造酒之用，推论禁止之弊，谓于生计有损。此说诚矫枉过当。夫使果重其罚而立致其效，则家有盖藏，巷无群饮，岂非为治者至愿？所虑者在不能禁止耳。天下承平日久，狃于休养之乐，安知耗谷之患。而但以为大欲所在，日用之常也。
　　邴原之游学，未尝饮酒，大禹之疏仪狄也。诸葛亮之治蜀，路无醉人，武王之化妹邦也。
　　旧唐书杨惠元传，充神策京西兵马使，镇奉天，诏移京西，戍兵万二千人，以备关东。帝御望春楼，赐宴，诸将列坐。酒至，神策将士皆不饮，帝使问之。惠元时为都将，对曰，臣初发奉天，本军帅张巨济与臣等约曰，斯役也，将策大勋，建大名，凯旋之日，当共为欢。苟未戎捷，无以饮酒。故臣等不敢违约而饮。既发，有司供饩于道路，唯惠元一军瓶罍不发，上称叹久之，降玺书慰劳。及田悦叛，诏惠元领禁兵三千，与诸将讨伐。御河夺三桥，皆惠元之功也。能以众整如此，即治国何难哉！【原注】沈括笔谈言，太宗朝，禁卒买鱼肉及酒入营门者有罪。
　　魏文成帝大安四年，酿酤饮者皆斩。金海陵正隆五年，朝官饮酒者死。元世祖至元二十年，造酒者本身配役，财产女子没官。可谓用重典者矣。然立法太过，故不久而弛也。
　　水为地险，酒为人险。故易爻之言酒者无非坎卦，而萍氏掌国之水禁，水与酒同官。【原注】黄鲁直作黄彝字说云，酒善溺人，故六彝皆以舟为足。徐尚书石麒有云，传曰，水懦弱，民狎而玩之，故多死焉。酒之祸烈于火，而其亲人甚于水，有以夫，世尽夭于酒而不觉也。读是言者可以知保生之道。萤雪丛说言，顷年陈公大卿生平好饮，一日席上与同僚谈，举知命者不立乎岩墙之下，问之，其人曰，酒亦岩墙也。陈因是有闻，遂终身不饮。顷者米醪不足，而烟酒兴焉，则真变而为火矣。
　　赌博
　　万历之末，太平无事，士大夫无所用心，间有相从赌博者。至天启中，始行马吊之戏。而今之朝士，若江南、山东，几于无人不为此。有如韦昭论所云，穷日尽明，继以脂烛。人事旷而不修，宾旅阙而不接者。吁！可异也。考之汉书，安丘侯张拾、邔【原注】其己反。侯黄遂、樊侯蔡辟方，并坐搏揜，免为城旦。【原注】货殖传，掘冢博揜，犯奸成富。王符潜夫论，以游博持掩为事。师古曰，搏，或作博，六博也。揜，意钱之属也。【原注】后汉书梁冀传，能挽满、弹棋、格五、六博、蹴鞠、意钱之戏。皆戏而赌取财物。宋书王景文传，为右卫将军，坐与奉朝请毛法因蒲戏，得钱百二十万，白衣领职。刘康祖传，为员外郎十年，再坐樗蒲戏免。南史王质传，为司徒左长史，坐招聚博徒免官。金史刑志，大定八年制，品官犯赌博法，赃不满五十贯者，其法杖，听赎。再犯者杖之。上曰，杖者，所以罚小人也。既为职官，当先廉耻。既无廉耻，故以小人之罚罚之。今律犯赌博者，文官革职为民，武官革职随舍余食粮差操，亦此意也。但百人之中未有一人坐罪者，上下相容而法不行故也。晋陶侃勤于吏职，终日敛膝危坐，阃外多事，千绪万端，罔有遗漏。诸参佐或以谈戏废事者，命取其酒揣蒲博之具，悉投于江。将吏则加鞭朴。卒成中兴之业，为晋名臣。唐宋璟为殿中侍御史，同列有搏于台中者，将责名儡而黜之，博者惶恐自匿。后为开元贤相。而史言文宗切于求理，每至刺史面辞，必殷勤戒敕曰，无嗜博，无饮酒。内外闻之，莫不悚息。然则勤吏事而纠风愆，乃救时之首务矣。
　　唐书言杨国忠以善樗蒲得入供奉，常后出，专主蒲簿，计算钩画，分铢不误。帝悦曰，度支郎才也。卒用之而败。玄宗末年，荒佚，遂以小人乘君子之器，此亦国家之妖孽也。今之士大夫不慕姚崇、宋璟，而学杨国忠，亦终必亡而已矣。
