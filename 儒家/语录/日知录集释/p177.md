<!-- { "loadSidebar": true } -->
　　海道用师，古人盖屡行之矣。吴徐承率舟师白海入齐，此苏州下海至山东之路。越王勾践命范蠡、舌庸率师沿海溯淮，以绝吴路，此浙东下海至淮上之路。唐太宗遣强伟于剑南伐木造舟舰，自巫峡抵江扬，趋莱州，此广陵下海至山东之路。汉武帝遣楼船将军杨仆从齐浮渤海，击朝鲜。魏明帝遣汝南太守田豫督青州诸军，自海道讨公孙渊。秦苻坚遣石越率骑一万，自东莱出右径袭和龙。唐太宗伐高丽，命张亮率舟师自东莱渡海趋平壤。薛万彻率甲士三万，自东莱渡海入鸭绿水，此山东下海至辽东之路。汉武帝遣中大夫严助，发会稽兵浮海救东瓯。横海将军韩说自句章浮海击东越，此浙江下海至福建之路。刘裕遣孙处、沈田子自海道袭番禺，此京口下海至广东之路。隋伐陈，吴州刺史萧瓛遣燕荣以舟师自东海至吴，此又淮北下海而至苏州也。公孙度越海攻东莱诸县，侯希逸自平卢浮海据青州，此又辽东下海而至山东也。宋李宝自江阴率舟师败金兵于胶西之石臼岛，此又江南下海而至山东也。此皆古人海道用师之效。【沈氏曰】海防考，江南之要害四，曰金山卫，以近迫海塘，北接吴淞口也。曰吴淞江，以苏松二郡之要害也。曰刘家河，由太仓入犯之径道也。曰白茆港，自常熟入犯之要口也。江北之要害三，曰新港，即三江口，以逼近扬州也。曰北海，所从以通新插港，又有盐徒聚艘于此也。曰庙湾，以其为巨镇，而可通大海口也。翁大立言，海防惟三策，出海会哨，毋使入港，此为上策。循塘拒守，毋使登岸，此为中策。出水列陈，毋使近城，此为下策。不得已而至守城，则无策矣。【陈总兵曰】天下沿海形势，从京师、天津东向辽海、铁山、黄城、皮岛，外对朝鲜，左延东北山海关、宁远、盖平、复州、金州、旅顺口、鸭绿江而抵高丽，左袤东南山东之利津、清河、蒲台、寿光、海仓口、登州而至庙岛、成山卫。登州与旅顺口南北隔海对峙，东悬皮岛，西匝两京、登莱，是为辽海。登州一郡陡出东海，尽于成山卫，海舶往盛京、天津者以成山为标准也。成山卫转西南，则靖海、大嵩、莱阳、鳌山、灵山而至江南海州，此皆登州西南之海也。海州而下，庙湾而上，则黄河出海之口。河浊海清，沙泥入海则沈，实支条缕结，东向纡长，潮满则没，潮汐或浅或沈，名曰五条沙。中间深处呼曰沙行。江南之沙船往山东者，恃沙行以寄泊，船因底平，少搁无碍。闽船则底圆加以龙骨三段，架接高昂，搁沙播浪，立见碎折。更兼江浙海潮外无藩捍屏山以缓水势，东向澎湃，故潮汐之流比他省为最急。若乏西风开避，则舟随溜搁，靡不为坏。是以海舶往山东、两京，必从尽山对东开一日夜，避过其沙，方敢北向。是以登莱、淮海稍宽海防者，职由五条沙为之保障也。庙湾南自如皋、通州而至洋子江口，内狼山，外崇明，锁钥长江，沙阪急潮，其概相似。而崇明上锁长江，下扼吴淞，东有洋山、马迹、花脑、陈钱诸山接连浙之宁波、定海外岛，而嘉兴之乍浦、钱塘之鳖子、余姚之后海、宁波之镇海，虽沿海相联要疆，但外有定海为之捍卫，实内海之堂奥也。惟乍浦一处滨于大海，东达渔山，北达江南之洋山、定海之衢山、剑山，外则汪洋，言海防者当留意焉。江浙外海以马迹山为界，山北属江，山南属浙。而陈钱外在东北，俗呼尽山。山大澳广，可泊舟百余艘。山产水僊，海产淡莱。海盐贼舟每多寄泊，江浙水师更当加意于此。南之海岛由衢山、岱山而至定海，东南由剑山、长涂而至普陀。普陀直东之外，出洛迦门，有东霍山。夏月，贼舟亦可寄泊，伺劫洋舶回棹。且与尽山南北为掎角，山脚水深，非加长碇缆不足以寄。普陀之南自崎头至昌国卫，接联内地，外有韭山、吊帮，亦贼舟寄泊之所。此皆宁波郡属。自宁波、台州、黄岩沿海而下，内有佛头、桃渚、崧门、楚门，外有茶盘、牛头、积谷、鲎壳、石塘、枝山、大鹿、小鹿，在在皆贼艘出没经由之区。南接乐清、温州、瑞安、金乡、蒲门。此温属之内海。乐清东峙玉环，外有三盘、凤皇、北屺、南屺，而至北关，以及闽海接界之南关，实温、台内外海径寄泊樵汲之区，不可忽也。闽之海内自沙埕、南镇、烽火，三沙、斗米、北茭、定海、五虎而至闽安，外自南关、太嵛、小嵛、闾山、芙蓉、北竿塘、南竿塘、东永而至白犬，为福宁、福州外护左翼之藩篱。南自长乐之梅花、镇东、万安，为右臂。外自磁澳而至草屿，中隔石牌洋，外环海坛大岛，闽安虽为闽省水口咽侯，海坛实为闽省右翼之扼要也。由福清之万安，南视平海，内虚海套，是为兴化。外有南日、湄洲，再外乌坵、海坛，所当留意者，东北有东永，东南有乌坵，犹浙之南屺、北屺，积谷、吊邦、韭山、东霍、衢山，江之马迹、尽山是也。泉州北则崇武、獭窟，南则祥芝、永宁，左右拱抱，内藏郡治，下接金、厦二岛，以达漳州。金为泉郡之下臂，厦为漳郡之咽喉。漳自太武而南，镇海、六鳌、古雷、铜山、悬锺，在在可以寄泊。而至南澳，以分闽粤。泉漳之东，外有澎湖岛三十有六，而要在妈宫、西屿头、北港、八罩、四澳。北风可以泊舟。若南风，不但有山有屿可以寄泊，而平风静浪，黑沟、白洋皆可暂寄，以俟潮流。洋大而山低，水急而流回，北之吉贝，沈礁一线，直生东北，一目未了，内皆暗礁布满，仅存一港蜿蜒，非熟习深谙者不敢棹至。南有大屿、花屿、猫屿，北风不可寄泊，南风时宜巡缉。澎湖之东则为台湾，北自鸡笼山对峙福州之白犬洋。南自沙马崎对峙漳之铜山，延绵二千八百里。西面一片沃野，自海至山浅阔相均，约百里。西东穿山至海约四五百里，崇山迭箐，野番类聚。建一郡，分四县。山川形势，生熟番性，蜂窠蚁穴，志考备载。郡治南抱七昆身，而至安平镇、大港，隔港沙洲直北至鹿耳门。鹿耳门隔港之大线头沙洲而至隙仔海翁隙，皆西护府治。而港之可以出入巨艘，惟鹿耳门与鸡笼、淡水港。其余港汉虽多，大船不能出入，仅平底之●船、四五百石之三板头船堪以出进。此亦海外形势，以捍内地沿海要疆。南澳东悬海岛，捍卫漳之诏安、潮之黄冈。澄海乃闽粤海洋适中之要隘，外有小岛三。为北澎、中澎、南澎，俗呼为三澎。南风，贼艘经由暂寄之所。内自黄冈大澳而至澄海放鸡、广澳、钱澳，靖海赤澳，此虽潮郡支山入海，实为潮郡贼艘出没之区，晨远扬于外洋以伺掠，夜西向于岛澳以偷泊。而海贼之尤甚者，多潮产也。赤澳一洋，自甲子门南至浅澳、田尾、遮浪、汕尾、鲘门港、大星、平海，虽属惠州，而山川人性与潮无异，故于居中碣石立大镇。下至大鹏、佛堂门、将军澳、红香炉、急水门，由虎门而入粤省。外自小星、笔管、沱泞、福建头、大嵛山、小嵛山、伶仃山、旗纛屿、九州岛洋而至老万，岛屿不可胜数，处处可以樵汲，在在可以湾泊。粤之贼艘不但●艍海舶，此处可以伺劫，而内河桨船、橹船、渔舟皆可出海，群聚剽掠，粤海之藏垢纳污者莫此为甚。广省左捍虎门，右扼香山。而香山虽外护顺德、新会，实为省会之要地。不但外海捕盗，内河缉贼，港汊四通，奸匪殊甚，且共域澳门，外防番舶，与虎门为掎角，有心者岂可泛视哉！外出十安门而至鲁万，此洋艘、番舶来往经由之标准。下接岸门、三灶、大金、小金、乌猪、上川、下川、戙船澳、马鞍山，此肇属广海、阳江、双鱼，之外护也。高郡之电白，外有大小放鸡，吴川外有硇州，下邻雷州白鸰、锦囊，南至海安。自放鸡而南至于海安，中悬硇州，暗礁暗沙难以悉载，非深谙者莫敢内行，而高郡地方实藉沙礁之庇也。雷州一郡，自遂溪、海康、徐闻向南干出四百余里，而至海安，三面滨海，幅阔百毕，对峙琼州，渡海百二十里。自海安绕西北至合浦、钦州、防城，而及交趾之江平、万宁州，延长一千七百里。故海安下廉州船宜南风，上宜北风。自廉之冠头岭而东，白龙、调埠、州江、永安、山口、乌兔，处处沈沙，难以名载。自冠头岭而西，至于防城，有龙门七十二径，径径相通。径者，岛门也。通者，水道也。以其岛屿悬杂而水道皆通。廉多沙，钦多岛。地以华夷为限，而又产明珠，不入于交趾，是以亭建海角于廉，天涯于钦。琼州屹立海中，地从海安渡脉。南崖州，东万州，西儋州，北琼州、与海安对峙。琼山、文昌、乐会、陵水、感恩、临高、定安、澄迈沿海诸州县环绕熟黎，而熟黎环绕生黎，而生黎环绕五指岭、七指山。五指西向，七指南向。周围陆路一千五百三十里。府城中路直穿黎心至崖州五百五十五里，万州东路直穿黎心至儋州五百九十里。自海口港之东路，沿海惟文昌之潭门港，乐会之新潭、那乐港，万州之东澳，陵水之黎庵港，崖州之大蛋港。西路沿海惟澄迈之马袅港，儋州之新英港、昌化之新潮港，感恩之北黎港，可以湾泊船只，其余港汊虽多，不能寄泊。而沿海沈沙，行舟实为艰险。内山生黎，岚瘴殊甚。吾人可住熟黎，而不可住生黎。生黎可住熟黎，而不可到吾地。熟黎夹介其间，以水土习宜故也。此亦海外稍次之台湾，惜于田畴不广，岁仰需于高雷。虽产楠沈诸香，等于广南，甲于诸番，究非台湾沃野千里所可比拟。【程方伯曰】粤东山陬海澨，蜑傜杂处，为从古盗贼充斥之地。我朝痛加剿戮，以次平定。百数十年来，休养生息，民物滋丰。逮乾隆五十四五年，盗贼复起。缘安南黎氏衰微，阮光平父子篡立，兵革不息，国内空虚，招致亡命，崇其官爵，资以兵船，使其劫掠我商渔以充兵饷，名曰采办，实为粤东海寇之始。其时太平日久，水师懈弛，缉捕不力，商渔失业，从贼者多。地方官亦不能杜渐防微，而接济销赃诸弊无地不然。洎乎光缵既亡，群盗无主，争为雄长，遂蔓延不可制。若今之乌石二总兵、保东海、八阿婆带诸贼，皆安南巨盗陈天保，莫观辅等之头目也。嗣是以来，添造战船，命将出师，己二十年，而盗贼如毛，讫无成效。统计一岁之中，我之擒贼极多不过千余名，而贼首沿海一招，从者如蚁。船只不待打造，皆得自商渔。食货不待经营，皆得自劫掠。海洋熟若门庭，波涛安如平地。我师转形怯懦矣。兵去则分据各港，无求不获。兵来则连帮抗拒，莫之敢撄。我师转形困瘁矣。又以海船全凭风力，风势不顺，虽隔数十里，旬日半月犹不能到也。是故海上之兵，无风不战，大风不战，大雨不战，逆风逆潮不战，阴云蒙雾、日晚夜黑不战。，暴期将至、沙路不熟、贼众我寡、前无收泊之地，皆不战。及其战也，勇力无所施，全以大炮轰击，船身簸荡。中者几何？幸而得胜，我顺风而逐，贼亦顺风而逃，一望平洋，非如陆地之可以伏兵获也。东西南北，惟其所之，非如江湖之可以险阻扼也。必其船伤行迟，环而攻之，贼匪计穷，斗已投海，然后获其一二船，而余船已飘然远矣。倘值日暮，贼从外洋逃遁，我师不敢冒险，势必回帆收港。故其殄灭最难，非大加振作，未易即平。章自效力四年，三次出洋，亲冒矢石。于风涛之壮厉危险，海道之难易远近，各股贼匪之大小强弱，与夫官兵之辛苦才否，粗知大略。谨撮为筹办海匪事宜若干条，以备采择。一、战船宜派本管之武弁监修也。从前修造船只，皆用出洋弁兵监修，工程尚属实在。嗣因有不肖弁兵需索匠人，遂罢弁兵，专用文员督造。工竣，禀请验看，合式即令武弁接收。费用虽稍减于前，而工料实不如旧。盖船工最为深微，固与不固，非一时外观可得而尽。一出大洋，巨浪掀簸，真形毕现矣。章前因带领红单船百号出海，与舟师相从两月，见各船日夜戽水数百桶，毋怪其沿海停泊而不得力也。夫船者，官兵之城郭、房室、车马也，船果坚实，以战则勇，以守则固，以追则速，以冲则坚。反是，则忧沈溺覆亡之不暇，安望获贼？忆在洋时，见林总兵座驾海安四号一船坚致牢实，行走快捷，贼匪望而生畏，询之为蔡廷芳监造。可知监工得人，一船可收数船之用，不宜因一二弁不肖，遂谓人人皆然也。应请将船只次第撤回，彻底兴修，即派该管弁兵监修，彼其身命所关，自不听匠人偷工减料。如有需索，指名揭参。至于料价必稍增益，应由藩库发足，勿令承修之员赔累，而后工程可固。此为剿贼第一要务。一、篷索碇舵桅木宜加料制备也。海中浪起船如升天，浪落船如坠地。一物不固，即有覆溺之忧。忆与舟师相从东西洋面三千余里，一遇大风，舟师即有折桅者。一船折桅，全军失色，虽贼船唾手可得，亦必舍而收港，又不可弃以资贼。必求木易之，三四日工乃竣，而贼已从容遁矣。行三五日，追贼将及，桅坏复然。所以出师两月，不获一贼也。应请于篷缆碇舵加料修备，并每船多给篷席绳缆一付，以备不虞。灰麻油钉，事事宽为预备。其头大桅尤关紧要，即不能全用坚完大木，亦须镶帮结实。此皆官兵性命所系，不可忽之为细故也。一、战具宜逐件精良也。海战莫烈于炮，以大为贵。从前贼见官船，奔避不战，为炮少也。数年来，劫我炮台，虏我官船及商夷船只，炮位已不可胜用矣。其大者至四五千斤，我师之炮大者不过二三千斤，势不如贼，所幸兵丁施放较贼精熟。惟须多备铁钉，参差束缚，大如炮口，令于近贼时入炮施放，一发可伤数十人，比炮子更烈。此外如藤牌、鸟枪、长刀、短刀、竹枪之类，均须备足。至过船拿贼，莫妙火攻，但我用火，贼亦用火，我之火倍烈倍速，然后我先烧贼，而贼不能烧我。闻前浙江李提军别用小船预贮硝黄柴草，临时发火，驶烧贼船，此古法也。惟是海上风涛迅厉，火船未必便能近贼。即近矣，贼以长竿撞拒，浪头一涌，各开数丈，断难得力。莫若仍照今法，用火罐喷筒为良。查贼船火罐受药五六斤，喷筒大径四寸余，长八九尺。我师火罐受药不过二三斤，喷筒大不过径寸，长不过二三尺，何以胜贼？应请制造亦如贼式。罐筒之中加辣椒、川乌、斑蝥虫等末，毒烟所到，贼已昏倒，惟制造须密，勿使泄漏。更有火桶、火斗二物，受药愈多，火焰愈烈，须令多为预备。于逼近贼船时携上头桅，奋力遥掷。其抛掷火罐亦须上桅，方能及远。三者之用，死生胜败决于须臾，必习熟精练方能先发制人。但得二三件及贼，贼必纷纷投水，其船可得矣。一、战兵应请添配也。向例捕贼米艇，大船配兵六十名，中船五十名，小船四十名。数原不少，惟是米艇长大，每船掌舵六七人，管头篷八九人，管大篷十余人。又每船炮位多者十七八位，少者十二三位，每位派兵三名，数恒不敷，其火罐、喷筒、藤牌、鸟枪等物，往往不能兼顾。倘遇贼匪穷而相搏，后船接应不及，兵丁慌乱，辄先跳水，从前覆辙可鉴。而贼匪小船六七十人，中船八九十人，大船百二三十人，其盗首船必百七八十人。每见我师追及贼船，见其枪刀林立，辄不敢过。盖欲过贼船，必先保护本船，过船人少则不能杀贼而反见杀于贼，过船人多则本船空虚，贼乘虚而入，必致失事。故用兵以来、获贼不少，而著名盗首从无一获，皆原于此。凡盗首之船，财货充积，兵丁岂不思获？无如众寡悬绝，故惮而不前也。夫擒贼必先擒王，得王而余党可散。嗣后请大船配兵百名，中船八十五名，小船七十名。人数既多，军心自壮，而后贼首可擒。至水师不敷配拨，应即募谙练乡勇，令弁兵随事教导，亦可得力也。一、战船须常加燂洗也。海水咸涩，船底易生蚝壳，民船每月必燂洗油刷一次，贼船亦然。今师船洗而不燂，或燂而不油，故行每不若贼船之速。总因弁兵贫乏，无项可支，应请酌给燂费，俾得乘间燂油。其船身红黑颜色亦须加染鲜明，旗帜亦要整肃，庶军容壮而驾驶亦灵也。一，海岸防守盘查各事应请责成巡道也。接济销赃，最为诡密，非长住海岸不能得其情伪。巡道职任监司，分尊事简，应请会同镇将，督率所属，常住海口，实力奉行。一切食用夫马，别筹公费，毋累地方官。如果用得其人，则行间谍，买耳目，募死士，于风雨晦冥之夜，火焚贼船，诸事皆可与将官相机而动。又州县所管洋面，少者百里，多者数百里。一人之耳目精神势难周到，应由巡道派委佐贰杂职，分段经管，给与月费，协同地方官弁，小心防范。凡出海船只，逐一搜查，如于自备食用外，多带柴米、木料、钉灰、油麻、蒲席、绳缆等物，及夹带硝黄、火药者，即行拿究。入口时，查明有无销买贼赃。仍分别勤惰，以为黜陟，于防守斯为得力。惟是口岸之接济易查，而荒村之接济难查，日间之接济可查，而夜间之接济不可查。因地制宜，雇募船只，联绅士耆老为耳目腹心，是则在地方官之能事者。一、保甲之法宜实力奉行也。古法莫良于保甲，地方官非不遵行，但无精神贯注，则究于事无济。彼盗匪之米布、硝磺、篷索、麻油，枪刀等物，何一不由奸民接济？保甲果行，夫岂有此？若辈贪盗利，条告不足禁，教化不足格，惟威之于刑，庶几知敛。迩来法纲恢恢，非惟同保不坐，即正犯亦多幸免。盖缘接济销赃之人必小有资财，一经到官，囚徒隶役之辈或者阴授以旨，往往翻供释去。此办理接济之所以难也。应请饬令地方官实力编查，一有犯者，诛其人，没其家，毋稍姑息，惩一儆百。至于荒凉寂寞之地，尤为盗贼窝巢，地方官之威权法令穷而莫用，则保甲又属空谈，非大加厘剔，恐未易转移也。一、乡勇宜团练也。水师出捕，内地转觉空虚，恐盗匪饥穷，乘间入劫。应请于拨兵贴防之外，饬地方官委员，督率绅士，约保团练乡勇，频加点阅器械，俱要整齐，一有盗警，严密堵御。如有应设炮位之处，备价申请。果其堵御有方，盗匪自不能入，则盘查接济销赃等事亦易为力也。一、沿海船只宜一例编查也。接济销赃非船不行，议者谓禁止出洋，则盗风自息。其论自正。惟是粤中人多田少，牛食鱼盐之利，概行禁绝，则贫民无以为生，从贼益众。况其势亦不能悉禁。要在地方官于所属商渔盐船，一体照例印烙编查，十船为甲，互相保结，给与印照，出入口岸塘汛，逐细查验。所有蜑艇、渔船，夜间不许留宿口外。至滨海乡村小船出入不由塘汛者，尤为接济销赃之具，盗匪所在，趋之若骛。应令地方官择立殷实之人以为船总，责其访查，夜间总系一处。有不遵者，破没其船，通同作弊者，诛无赦。一、硝磺宜禁私买也。接济之害，米粮之外火药为最。闻盗匪购买硝磺，自行制配。粤东濒海湿热熏蒸，远年墙土皆可煎熬成硝。而硫磺则不能处处皆产、防维较易。昔往惠、潮、嘉应一带密查，曾于丰顺县雁洋径地方，会同揭阳令查得磺坑一区，当经禀请封禁。又访英德县磺厂，官磺之外多有私卖，亦即禀请移知南韶连道严密查禁。数年来，盗匪购买颇难。诚恐日久疏防，为祸不小，应饬地方加意查拿，一有私卖，立置重典。一、海上商盐船只应请护送，禁止散行也。盗匪多劫一船，即我师多受一船之害。其财贷可食数月，其船只可用数年。所不用者，勒取米粮、布帛，猪鸡，硝磺等物，听人赎回。愚民罔顾法纪，潜购以往，地方官无从稽查。惟红单船与贼为仇，其东西两路商渔盐船多向贼匪纳银打单、故得散行无忌，而接济销赃即寓其中。此害之大者也，应请查禁，毋听散行，总须汇齐数十号为一帮，就近申请师船顺便护送。如有散行者，一体拿究。如此则盗贼内无接济，外无劫掠，不击自败矣。
