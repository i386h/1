<!-- { "loadSidebar": true } -->
　　隐公十一年公羊传子沈子曰，注云，子沈子，后师，明说此意者。沈子称子冠氏上者，着其为师也。不但言子曰者，辟孔子也。其不冠子者，他师也。按传中有子公羊子曰，【原注】桓公六年、宣公五年。而又有子沈子曰，【原注】隐公十一年、庄公十年、定公元年。子司马子曰，【原注】庄公三十年。子女子曰，【原注】女音汝，闵公元年。子北宫子曰，【原注】哀公四年。何彼师之多欤？【原注】又有鲁子曰，庄公三年、二十三年、僖公五年、二十年、二十四年、二十八年。有高子曰，文公四年。皆不冠子。谷梁传有谷梁子曰，隐公五年。尸子曰，隐公五年、桓公八年。沈子曰，定公元年。皆不冠子。然则此传不尽出于公羊子也明矣。【全氏曰】明庄烈帝尝诘以子程子为尊称，何以不称子孔子、子孟子？而毛西河亦以为难。如宋人张横浦自称子张子，王厚斋自称子王子，则因不尽以为尊称矣。唐人刘梦得亦自称子刘子，又先乎此。是即公羊传自称子公羊子之例也。考之荀卿称宋銒为子宋子，王孙骆称范蠡为子范子，是皆平辈相推重之词，不以师弟也。顾氏据公羊所言，特其一节耳。【雷氏云】子者，男子之美称。古人多系于氏，孔颜是也。或系于谥，列国卿大夫之称武子、文子、襄子、桓子是也。然东周以后，始多此称。西周以前谓之父，系于名氏之下，如尹吉父、仲山父、虢石父、程伯休父，及阏父、皇父、燮父、禽父皆是。后又于名字下系以子，晋悼会周为周子，冉有为有子，战国时有和子、婴子皆是。
　　谷伯邓侯书名
　　谷伯绥来朝，邓侯吾离来朝。传曰，皆何以名？失地之君也【原注】谷邓去鲁甚远，不缘失地，不得皆朝于鲁。其称侯、朝何？贵者无后，待之以初也。其义甚明，而何氏乃有去二时者，桓公以火攻人君之说，又有不月者，失地君朝恶人之说。胡氏因之，遂以朝桓之贬归之于天道矣。
　　郑忽书名
　　郑忽出奔卫。传曰，忽何以名？春秋伯子男，一也，辞无所贬。传文简而难晓。李因笃曰，春秋之法，天子三公称公，王者之后称公，其余大国称侯，小国称伯、子、男。【原注】见初献六羽传。是则公侯为一等，伯子男为一等也。故子产曰，郑伯，男也。遭丧未逾年之君，公侯皆称子，如宋子、卫子、陈子之类是也。以其等本贵于伯子男，故降而称子。今郑，伯爵也，伯与子男为一等，下此更无所降，不得不降而书名矣。名非贬忽之辞，故曰辞无所贬。
　　祭公来遂逆王后于纪
　　桓公八年，祭公来，遂逆王后于纪。九年春，纪季姜归于京师。从逆者而言，谓之王后。从归者而言，谓之季姜，此自然之文也。犹诗之言为韩姞相攸也。犹左氏之言息妫将归过蔡也，皆未嫁而冠以夫国之号，此临文之不得不然也。而公羊以为王者无外，其辞成矣，又以为父母之于子，虽为天王后，犹曰吾季姜。是其说经虽巧，而非圣人之意矣。今将曰过季姜于纪，则初学之士亦知其不通，又将曰王后归于京师，则王后者谁之女？辞穷矣。公羊子盖拘于在国称女之例，【原注】隐公二年传，女在其国称女，在举行称妇，入国称夫人。而不知文固有倒之而顺者也。
　　传文则有不同者，左氏庄公十八年，陈妫归于京师。实惠后。
　　争门【汝成案】襄公二十三年传文，臧纥斩鹿门之关以出。此脱以字。
　　公羊闵公二年传，桓公使高子将南阳之甲，立僖公而城鲁。或曰自鹿门至于争门者是也，或曰自争门至于吏门者是也。注，鹿门，鲁南城东门也。据左传臧纥斩鹿门之关出奔邾是也，争门、吏门并阙。按说文，净，鲁北城门池也。从水、争声。士耕切。是争门即以此水名。省文作争尔。【原注】广韵作埩。后人以瀞字省作净，音才性切。而梵书用之，自南北史以下，俱为才性之净，而鲁之争门不复知矣。【原注】礼记絜静精微，只作静字。【桂氏曰】案净水发于故鲁城东北之五泉，流径夫子墓前，酉南人沂，俗误以为洙水，又呼泥河。此水甚小，自春秋至今不涸，犹洛阳城中之狄泉也。
　　仲婴齐卒
　　鲁有二婴齐，皆公孙也。成公十五年，三月乙己，仲婴齐卒。其为仲遂后者也。【原注】杜氏注曰，襄仲子，公孙归父弟。成公十七年十一月壬申，公孙婴齐卒于狸脤。则子叔声伯也。季友、仲遂皆生而赐氏。故其子即以父字为氏。【原注】刘炫曰，仲遂受赐为仲氏，故其子孙称仲氏。孔氏曰，死后赐族，乃是正法。春秋之世，有非礼生赐族者，华督是也．季友、仲遂亦同此例。中唐以后，赐功臣之号亦此意也。生而赐氏，非礼也。以父字为氏，亦非礼也。春秋从其本称，而不没其变氏，其生也书公子遂，其死也书仲遂卒于垂。于其子也，其生也书公孙归父，其死也书仲婴齐卒。【原注】公子季友卒亦同此义，惟季友之子不见于经。
　　公羊传，仲婴齐者何？公孙婴齐也。此言仲婴齐，亦是公孙婴齐，非谓子叔声伯。故注云未见于经，为公孙婴齐。今为大夫死见经，为仲婴齐。此汉人解经之善。若子叔声伯，则战鞌、【原注】成公二年。如晋、【原注】六年。如莒，【原注】八年。已屡见于经矣。
　　为人后者为之子，此语必有所受。然婴齐之为后，后仲遂，非后归父也，【原注】犹之叔孙侨如奔而立豹。以为为兄后则非也。传拘于孙以王父字为氏之说，而以婴齐为后归父，则以弟后兄，乱昭穆之伦矣，非也，且三桓亦何爱于归父而为之立后哉。【惠侍读曰】战国卫南文子者，子南子，犹仲婴齐，仲遂子，不必至孙始氏王父字。公羊创孙祢祖兄为父说，殊悖。
　　隐十年无正【原注】已下谷梁传。
　　隐十年无正者，以无其月之事而不书，非有意削之也。谷梁以为隐不自正者，凿矣。赵氏曰，宣成以前人名及甲子多不具，旧史阙也。得之矣。【庄侍郎曰】五始，大教也。隐公，春秋之始也，公即位可阙乎？践其位，行其礼，削不书乎？抑未尝践其位。行其礼，无可书乎？曰，公践其位，行其礼，然后称元年。君之始年，非他人，隐公也，则何以不书？成公之让与继故者同辞，非所以尊先君也。善乎谷梁子之言，隐公成父之恶以为让，所由与伯夷、叔齐异矣。尝得而推言春秋之志，天伦重矣，父命尊矣。让国诚，则循天理，承父命。不诚矣，虽行即位之事，若无事焉，是以不书即位也。君位，国之本也，南面者无君国之心，北面者有二君之志，位又焉在矣？十年无正，隐不自正，国以无正也。元年有正，正隐之宜为正，而不自为正，不可一日而不之正也。
　　戎菽
　　庄公三十一年，齐侯来献戎捷。传曰，戎，菽也。似据管子桓公北伐山戎，得冬葱及戎菽，布之天下而为之说。桓公以戎捷夸示诸侯，岂徒一戎菽哉。且生民之诗曰，艺之在菽，荏菽斾斾。传，荏菽，戎菽也。尔雅，戎菽谓之荏菽。【原注】亦作茙菽。列子，北宫子既归，进其茙菽，有稻梁之味。则自后稷之生而已艺之，不待桓公而始布矣。
　　陨石于宋五
　　公谷二传，相传受之子夏，其宏纲大指得圣人之深意者凡数十条。然而齐鲁之间，人自为师，穷乡多异，曲学多辩，其穿凿以误后人者亦不少矣。且如陨石于宋五，六鶂【原注】左氏、公羊作鹢。退飞过宋都，此临文之不得不然，非史云五石，而夫子改之石五，史云鶂六，而夫子改之六鶂也。谷梁子曰，陨石于宋五，后数，散辞也。六鶂退飞过宋都。先数，聚辞也。天下之达道五所以行之者三，其散辞乎？凡为天下国家有九经，其聚辞乎？初九潜龙，后九也。九二见龙，先九也。世未有为之说者也。
　　石无知，故日之。然则梁山崩不日，何也？鶂微有知之物，故月之。然则有鸜鹆来巢不月，何也？夫月日之有无，其文则史也。故刘敞谓，言是月者，宋不告日，嫌与陨石同日，书是月以别之也。
　　王子虎卒
　　文公四年，夏五月，王子虎卒。左氏以为王叔文公者，是也。而谷梁以为叔服。按此后文公十四年，有星孛人于北斗，周内史叔服曰，不出七年，宋、齐、晋之君皆将死乱。成公元年，刘康公伐戎，叔服曰，背盟而欺大国，此必败。明叔服别是一人，非王子虎。【原注】胡氏仍谷梁之误。
　　谷梁日误作曰
　　谷梁传宜公十五年，中国谨日，卑国月，夷狄不日，其曰，潞子婴儿贤也。疏解甚迂。按传文曰字误，当作其日，潞子婴儿贤也。【原注】书皋陶谟，思，曰赞赞襄哉。吕刑，今尔罔不由慰曰勤。易大畜九三，曰闲舆卫。皆当作日。古人日曰二字同一书法，唯曰若之曰上画不满，与日异耳。故陆氏释文于九经中遇二字可疑者即加音切。又有一字而两读者，如诗岂不曰戒，曰音越，又人栗反。曰为改岁，曰杀羔羊亦然。自古经师所传，或以为日月之日，或以为曰若之曰，陆氏两存，而以其音别之。毛晃以为一字两音而驳其失，误矣。史记秦始皇本纪赞而以责一日之孤，正义曰，日音驲。【臧氏曰】孟子，放勋日，劳之来之，匡之直之，辅之翼之，使自得之，又从而振德之。孙宣公音义引丁音，日音驲，或作曰，误也。赵氏注亦不以为尧之言，自上文当尧之时以下，皆叙事之辞也。邢疏则误读日为曰矣。
　　卷五
　　阍人寺人
　　阍人、寺人属于冢宰，则内廷无乱政之人。九嫔、世妇属于冢宰，则后宫无盛色之事。太宰之于王，不惟位之治国，而亦诲之齐家者也。【钱氏曰】此亦冢宰得其人耳。后世以嬖幸居辅弼之地，欲其为天子齐家，得乎？故曰，为治不在多言。自汉以来，惟诸葛孔明为知此义，故其上表后主，谓宫中府中俱为一体。而宫中之事，事无大小，悉以咨攸之、祎、允三人。于是后主欲采择以充后宫，而终执不听。宦人黄皓终允之世，位不过黄门丞【原注】蜀志董允传。可以为行周礼之效矣。后之人君以为此吾家事，而为之大臣者亦以为天子之家事，人臣不敢执而问也。其家之不正，而何国之能理乎？魏杨阜为少府，上疏欲省宫人，乃召御府吏，问后宫人数，吏曰，禁密不得宣露。阜怒，杖吏一百，数之曰，国家不与九卿为密，反与小吏为密乎！然后知阍寺、嫔御之系于天官，周公所以为后世虑至深远也。
　　汉承秦制，有少府之官，中书谒者、黄门、钩盾、尚方、御府、永巷、内者、宦者八官，令丞、诸仆射、署长、中黄门皆属焉，然则奄寺之官犹隶于外廷也。
　　正月之吉
