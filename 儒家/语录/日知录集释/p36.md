<!-- { "loadSidebar": true } -->
　　毋不敬，俨若思，安定辞，修己以敬也。安民哉，修己以安人也。俨若思，安定辞，何以安民？子曰，危以动，则民不与也。惧以语，则民不应也。诗云，彼都人士，狐裘黄黄。其容不改，出言有章。行归于周，万民所望。
　　女子子
　　女子子，谓己所生之于若兄弟之子。言女子者，别于男子也【原注】犹左氏言女公子。古人谓其女亦曰子，诗曰，齐侯之子，卫侯之妻，论语曰以其子妻之是也。此章言男女之别，故加女子于子之上以明之。下乃专言兄弟者，兄弟至亲，兄弟之于姊妹犹弗与同席、同器，而况于姑乎？况于女子子乎？不言从子，不言父，据兄弟可知也。丧服小记言，女子子在室，为父母杖。然则女子子为己所生之子明矣。【原注】胡氏谓重言子衍文。黄氏以为女子之子，皆非。【杨氏曰】对姑而言，不曰从子，当曰侄，左氏侄其从姑是也。古人不谓兄弟之子曰侄，侄者对姑之辞，男女同。
　　内则曰，七年男女不同席，不共食。则不待已嫁而反矣。
　　取妻不取同姓
　　姓之为言生也。【原注】左传昭四年，问其姓，对曰，余子长矣。诗曰，振振公姓。天地之化，专则不生，两则生，故叔詹言，男女同姓，其生不蕃。【原注】晋语曰，同姓不昏，惧不殖也。而子产之告叔向云，内官不及同姓，美先尽矣，则相生疾。晋司空季子之告公子曰，异德合姓。郑史伯之对桓公曰，先王聘后于异姓，务和同也。声一无听，物一无文。是知礼不娶同姓者，非但防嫌，亦以戒独也。故曲礼，纳女于天子，曰备百姓。【原注】吴语，勾践请一介嫡女执箕帚，以晐姓于王宫。而郊特牲注云，百官，公卿以下也。百姓，王之亲也。【原注】吕刑，官（百）[伯］族姓。传，族，同族。姓，异姓。易曰，男女睽而其志通也。是以王御不参一族，其所以合阴阳之化，而助嗣续之功者，微矣。
　　古人以异姓为昏姻之称。大戴礼，南宫绦，夫子信其仁，以为异姓。谓以兄之子妻之也。周礼司仪，时揖异姓。郑氏注引此。
　　姓之所从来本于五帝，五帝之得姓本于五行，则有相配相生之理。故传言，有妫之后，将育于姜。又曰，姬、姞耦，其生必蕃。而后世五音族姓之说自此始矣。晋嵇康论曰，五行有相生，故同姓不昏。【原注】旧唐书吕才序宅经谓，五姓之说，本无所出。惟堪舆经，黄帝对于天老，乃有五姓之言。今考汉书王莽传，卜者王况谓李焉，君姓李，李者征，征，火也。后汉苏竟与刘龚书，五七之家，三十五姓，彭秦延氏不得与焉。李云上书，高祖受命，至今三百六十四岁，君期一周，当有黄精代见，姓陈项虞田许氏，不可令此人居太尉、太傅典兵之官。五姓之说始见于此，盖与谶记之文同起于哀平之际。而京房传，房本姓李，推律自定为京氏。白虎通曰，古者圣人吹律定姓，以记其族。尔雅翼曰，古者司商协名姓，人始生，吹律合之，定其姓名。易是谋类曰，黄帝吹律定姓。论衡言孔子吹律，自知殷宋大夫子氏之世。则古人以律推姓亦必有法。潜夫论言，凡姓之有音也，必随其本生祖所出也。大皞木精，承岁星而王，夫其子孙咸当为角。神农火精，承荧惑而王，夫其子孙咸当为征。黄帝土精，承填而王，夫其子孙咸当为宫。少昊金精，承太白而王，夫其子孙咸当为商。颛顼水精，承辰而王，夫其子孙咸当为羽。虽号百变，音形不易。此则五姓所以分属五音之说，与春秋禆竃史赵史伯诸人之论大抵相同，不可谓其无本。宋时犹尚五音之说，云麓漫钞言，永安诸陵皆东南地穹，西北地垂，东南有山，西北无山，角音所利如此。【杨氏曰】人必出于五帝，则五帝时，其民人都无后乎？五姓之说良不可信。【汝成案】易纬名是类谋，注误。
　　春秋时最重族姓，至七国时则绝无一语及之者。正犹唐人最重谱谍，而五代以后则荡然无存，人亦不复问此。百余年间，世变风移，可为长叹也已。
　　父不祭子夫不祭妻
　　父不祭子，夫不祭妻。不但名分有所不当，而以尊临卑，则死者之神亦必不安，故其当祭则有代之者矣。此别是一条，说者乃蒙上馂余不祭之文而为之解，殆似山东人作不彻姜食，不多食义，即谓不多食姜同一谬也。【原注】此谓平日四时之祭，若在丧，则祥禫之祭未尝不行。【汝成案】特牲少牢之礼，主祭者一人，无代之者。孙祔食于祖，妇祔食于姑，不容别有人执事。似以郑说为安。
　　檀弓
　　读檀弓二篇及曾子问，乃知古人于礼服讲之悉而辨之明如此。汉书言夏侯胜善说礼服，萧望之从夏侯胜问论语礼服。唐开元四部书目丧服传义疏有二十三部。昔之大儒有专以丧服名家者，其去邹鲁之风未远也。故萧望之为太傅，以论语礼服授皇太子。宋元嘉末，征隐士雷次宗诣京邑，筑室于钟山西岩下，为皇太子诸王讲丧服经。齐初，何佟之为国子助教，为诸王讲丧服。陈后主在东宫，引王元规为学士，亲授礼记、左传丧服等义。魏孝文帝亲为群臣讲丧服于清徽堂。而梁书言始兴王憺薨，昭明太子命诸臣共议，从明山宾、朱异之言，以慕悼之辞宜终服月。【原注】梁陈北齐各有皇帝、皇后、太子、王侯已下丧礼之书，谓之凶仪。夫以至尊在御，不废讲求丧礼，异于李义府之言不豫凶事而去国恤一篇者矣。【原注】旧唐书李义府传，初，五礼仪注自前代相沿，吉凶毕举。大常博士萧楚材、孔志约，以皇室凶礼为豫备凶事，非臣子所宜言。义府深然之，于是悉删而焚之。裴守真传，为大常博士。高宗崩，时无大行凶仪，守真与同时博士韦叔夏、辅抱素等讨论旧事，创为之。宋史章衡传，熙宁初，判太常寺。建言，自唐开元纂修礼书，以国恤一篇为豫凶事，删而去之。故不幸遇事，则捃摭坠残，茫无所据。今宜为厚陵集礼，以贻万世。从之。
　　宋孝宗崩，光宗不能执丧，宁宗嗣服，已服期年丧，欲大祥毕更服两月。监察御史胡纮言，孙为祖服已过期矣，议者欲更持禫两月，不知用何典礼。若曰嫡孙承重，则太上圣躬亦已康复，于宫中自行二十七月之重服，而陛下又行之，是丧有二孤也。诏侍从台谏给舍集议。时朱熹【原注】君前臣名。上议，以纮言为非，而未有以折之。后读礼记正义丧服小记为祖后者条，因自识于本议之末。其略云，准五服年月格斩衰三年，嫡孙为祖，【原注】谓承重者。法意甚明。而礼经无文，传云，父殁而为祖后者服斩。然而不见本经，未详何据。但小记云，祖父卒，而后为祖母后者三年，可以傍照。至为祖后者条下，疏中所引郑志，乃有诸侯父有废疾，不任国政，不任丧事之问，而郑答以天子诸侯之服皆斩之文，【原注】仪礼丧服篇不杖章为君之祖父母下疏亦引此赵商问答。方见父在而承国于祖之服。向日上此奏时，无文字可检，又无朋友可问，故大约且以礼律言之。亦有疑父在不当承重者，时无明白证验，但以礼律人情大意答之。心常不安，归来稽考，始见此说，方得无疑。乃知学之不讲，其害如此，而礼经之文诚有阙略，不无待于后人。向使无郑康成，则此事终未有所断决。不可直谓古经定制，一字不可增损也。【原注】昔人谓，读书未到康成，不敢轻议汉儒。以此。呜呼！若曾子子游之伦，亲受学于圣人，其于节文之变，辨之如此其详也。今之学者生于草野之中，当礼坏乐崩之后，于古人之遗文一切不为之讨究，而曰，礼吾知其敬而已，丧吾知其哀而已。以空学而议朝章，以清淡而干王政，是尚不足以窥汉儒之里，而何以升孔子之堂哉！
　　论语之言斯者七十，而不言此。檀弓之言斯者五十有三，而言此者一而已。大学成于曾氏之门人，而一卷之中言此者十有九。语音轻重之间，而世代之别从可知已。【原注】尔雅曰，兹斯，此也。今考尚书多言兹，论语多言斯，大学以之书多言此。
　　太公五世反葬于周
　　太公，汲人也。闻文王作，然后归周。史之所言已就封于齐矣，其复入为太师，薨而葬于周，事未可知。使其有之，亦古人因薨而葬不择地之常尔。记以首丘喻之，亦已谬矣。乃云比及五世，皆反葬于周。夫齐之去周二千余里，而使其已化之骨，跋履山川。触冒寒暑，自东徂西，以葬于封守之外，于死者为不仁。古之葬者祖于庭，塴于墓，反哭于其寝，故曰，葬日虞，弗忍一日离也。使齐之孤重趼送葬，旷月淹时，不获遵五月之制，速反而虞，于生者为不孝。且也入周之境，而不见天子则不度，离其丧次，而以衰绖见则不详。若其孤不行，而使卿摄之则不恭，劳民伤财则不惠。此数者无一而可。禹葬会稽，其后王不从，而殽之南陵有夏后皋之墓，岂古人不达礼乐之义哉。体魄则降，知气在上，故古之事其先人于庙，而不于墓。圣人所以知幽明之故也。然则太公无五世反葬之事明矣。【原注】水经注淄水下有胡公陵，青州刺史傅宏仁言，得铜棺隶书处。胡公，太公之玄孙，未尝反葬于周。
　　扶君
　　扶君，卜人师扶右，【原注】注，卜当为仆。射人师扶左，君薨以是举。此所谓男子不死于妇人之手也。三代之世，侍御仆从罔非正人，缀衣虎贲皆惟吉士，与汉高之独枕一宦者卧异矣。春秋传曰，公薨于小寝，即安也。魏中山王衮疾病，令官属以时营东堂，堂成，舆疾往居之。其得礼之意者与？
　　二夫人相为服
　　从母之夫，舅之妻，二夫人相为服。从母之夫与谓吾从母之夫者相为服也，舅之妻与谓吾舅之妻者相为服也。上不言妻之姊妹之子，下不言夫之甥，语繁而冗，不可以成文也。闻一知二，吾于孟子以纣为兄之子言之。
　　同母异父之昆弟
　　同母异父之昆弟不当有服，子夏曰，我未之前闻也。此是正说。而又曰，鲁人则为之齐衰。则多此一言矣。狄仪从而行之，后人踵而效之。今之齐衰，狄仪之问也，以其为大贤之所许也，然则鲁人之前因未有行之者矣。是以君子无轻议礼【汝成案】子夏谓未之前闻，是未闻其服之轻重，非谓竟无服也．为父三年，则为昆弟期。为继父期，则为继父之子大功。似合经例。魏王肃曰，继父同居服期，则子宜大功也。晋淳于睿曰，游夏文学之后，曰大功，曰齐衰，二者推之，明非无服与缌可知。继父非亲，立庙祭祀尚为之期，以比同胞，岂有绝道？
