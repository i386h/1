<!-- { "loadSidebar": true } -->
　　舒元舆传，举进士，见有司钩校苛切，因上书言，自古贡士，未有轻于此者。且宰相公卿由此出，而有司以隶人待之。罗棘遮截，疑其为奸，非所以求忠直也。【原注】李戡传，年二十，明六经。就礼部试，吏唱名乃入。戡耻之，明日径返江东，隐阳羡里。又言，国朝校试，穷微探隐，无所不至，土至露顶跣足以赴科场，此先辈所以有投椠而出者。然狡伪之风所在而有，试者愈严，而犯者愈众，桁杨之辱不足以尽辜。如主司真具别鉴，怀藏满箧，亦复何益？故搜索之法，只足以济主司之所短，不足以显才士之所长也。
　　今日考试之弊，在乎求才之道不足，而防奸之法有余。【原注】洪武五年正月癸丑，上谕礼部臣曰，近代以来，举人不中程序为有司所黜者，多不省己自修，以图再进，往往摭拾主司细故谤毁，以逞私忿，礼让廉耻之风不立。今后有此者罪之。万历末，谢肇淛言，上之防士如防奸偷，而旁观之伺主司如伺寇盗。宋元佑初，御史中丞刘挚上言，治天下者，遇人以君子长者之道，则下必有君子长者之行应于上。若以小人遇之，彼将以小人自为矣。况以此行于学校之间乎？诚能反今日之弊，而以教化为先，贤才得而治具张，不难致也。
　　金史，泰和元年，省臣奏，搜简之法虽严，至于解发袒衣，索及耳鼻，殊失待土之礼。【原注】移刺履传，初举进士，恶搜筒烦琐，去之。盖世宗初年。故大定二十九年已尝依前故事，使就沐浴，官置衣为之更之，既可防滥，且不亏礼。从之。
　　朱子论学校科举之弊，谓，上以盗贼待士，士亦以盗贼自处。鼓噪迫胁，非盗贼而何？嗟夫，三代之制不可见矣，汉唐之事岂难仿而行之者乎？
　　座主门生
　　贡举之士，以有司为座主，而自称门生。自中唐以后，遂有朋党之祸。【原注】座主字见令狐峘传。张籍寄苏州白使君诗，登第早年同座主。杨嗣复传，领贡举，时父于陵自洛入朝，乃率门生出迎，置酒第中。于陵坐堂上，嗣复与诸生坐两序，始于陵在考功，擢浙东观察使，李师稷及第时亦在焉，人谓杨氏上下门生。会昌三年十二月二十二日，中书覆奏，奉宣旨，不欲令及第进士呼有司为座主，兼题名局席等条，疏进来者。伏以国家设文学之科，求真正之士，所宜行崇风俗，义本君亲，然后升于朝庭，必为国器。岂可怀赏拔之私惠，忘教化之根源，自谓门生，遂为朋比？所以时风浸坏，臣节何施？树党背公，靡不由此。【原注】按韩文公送牛堪序，吾未尝闻有登第于有司，而进谢其门者。则元和、长庆之间，士风犹不至此。臣等议，今日以后，进士及第，任一度参见有司，向后不得聚集参谒，于有司宅置宴。其曲江大会朝官及题名局席，并望勒停。【原注】新唐书，初，举人既及第，缀行通名，诣主司第谢。其制，序立西阶下，北上，东向。主人席东阶下，西向。诸生拜，主司答拜，乃叙齿谢恩。遂升阶，与公卿观者皆坐。酒数行，乃赴期集。又有曲江会题名席。李肇国史补，既捷，列名于慈恩寺塔，谓之题名。大燕于旧江亭子，谓之曲江会。奉敕宜依。后唐长兴元年六月，中书门下奏，时论以贡举官为恩门，及以登第为门生。门生者，门弟子也。颜闵游夏等并受仲尼之训，即是师门。大朝所命，春官不会。教诲举子，是国家贡士，非宗伯门徒。今后及第人不得呼春官为恩门、师门，及自称门生。宋太祖建隆三年九月丙辰，诏及第举人不得拜知举官子弟及目为恩门、师门，并自称门生。【赵氏曰】唐书，权德舆门生七十人，推沈传师为颜子。又权璩传云，宰相李宗闵，乃父门生也。萧遘传，遘为王铎所取士，及与铎同为相，常奏帝日，臣乃铎门生。一此座主、门生之见于史册者也。门生谒座师、房师，将出，师送至二门外，不出大门。及门生为主考、同考官，例亲率所取士谒己座师、房师，亦有故事。五代史，裴皞以文学在朝久，宰相马嗣孙、桑维翰皆皞礼部所放进士。后马知贡举，引新进士谒皞，皞喜作诗，曰门生门下见门生，世传以为荣。维翰为相，尝过皞，不迎不送。或问之，皞曰，我见桑公于中书，庶僚也。公见我于私第，门生，何迎送之有？此门生见座主故事。本朝初年，因御史杨雍建言，故令中式士见主司，但用姓名书贴，不称门生。此近时科场故事也。刘克庄跋陆放翁帖云，余大父著作为京教，考浙漕试。明年考省试。吕成公卷子皆出本房，家藏大父与成公往还真迹，大父则云上覆伯恭兄，成公则云拜覆著作丈，时犹未呼座主作先生也。寻其言，盖宋末已有先生之称。而至于有明，则遂公然谓之座师，谓之门生，其朋党之祸亦不减于唐时矣。【原注】王元美觚不觚录谓，嘉靖以前，门生称座主，不过曰先生而已。至分宜当国，始称老翁，其厚者称夫子，此后门生俱曰老师。五杂俎言，国朝惟霍文敏韬不拜主司，亦不受人作门生。【汝成案】明史，霍韬举进士，出毛澄门下，素执弟子礼。及议大礼不合，遂不以澄为座主。及韬总裁己丑会试，亦不以唐顺之等为门生。此盖由私激而然，非以崇厉风俗。
　　唐时风俗之敝，杨复恭至谓昭宗为门生天子。
　　唐崔佑甫议，以为自汉徐孺子于故举主之丧，徒步千里而行一祭，厚则厚矣，其于传继非可也，历代莫之非也。【原注】后汉书樊儵传言，郡国举孝廉，率取年少能报恩者。当时即有此说。近日张荆州九龄又刻石而美之。于是后来之受举为参佐者，报恩之分往往过当，或挠我王宪，舍其亲戚之罪负，举其不令子孙以窃名位，背公死党，兹或近之。时论从而与之，通人又不救，遂往而不返。【原注】宋陈莹中言，使王氏之门有负恩之士，则汉之宗社不至于亡。其言可感。夫参佐之于举主，犹蒙顾盼之恩，被话言之奖，陶熔成就，或资其力，昔人且有党比之讥。若科场取士，只凭所试之文，未识其名，何有师生之分？至于市权挠法，取贿酬恩，枝蔓纠连，根柢盘互，官方为之浊乱，士习为之颓靡，其与汉人笃交念故之谊抑何远哉！【阎氏曰】明之士夫积习，师弟重于父子，得罪于父母者有之，得罪于座主者未之有也。门户重于师弟，以师之门户为门户者固多，不以师之门户为门户者亦不少也。富贵又重于门户者，有始附正人，既而与之为敌者。有始主邪说，既窥其党将败，遂反攻之者，皆惑于富贵也。
　　风俗通记弘农太守吴匡，为司空王琼所举。班诏劝耕道于渑池，闻琼薨，即发丧制服，上病，载辇车还府。论之曰，剖符守境，劝民耕桑，肆省冤疑，和解仇怨，国之大事，所当勤恤。而猥顾私恩，傲狠自遂。若宫车晏驾，何以过兹？论者不察，而归之厚。司空袁周阳，举荀慈明有道。太尉邓伯条，举訾孟直方正。二公薨，皆制齐衰。【原注】汉书荀爽传，司空袁逢举有道，不应。及逢卒，爽制服三年，当世往往化以为俗。邵宝议之曰，师丧以心，而举主服三年，可乎？若此类者非一。然荀訾通儒，于义足责。【原注】魏景元元年，傅玄举将仆射陈公薨，以谘时贤。光禄郑小同云，宜准礼，而以情义断之，服吊，服加麻可也，三月除之。宋庾蔚之以此论为允。或举者名位斥落，子孙无继，多不亲至。然则隆情由乎显阀，薄报在乎衰门。此又私恩之一变，古今同慨者矣。
　　后汉书，周景为河内太守，好贤爱士。每至岁时，延请举吏入止后堂，与共宴会。如此数四乃遣之，赠送什物，无不克备。既而选其父兄子弟，事相优异。【原注】魏志卫臻传，夏侯悼为陈留太守，举臻计吏，命妇出宴。臻以为末世之俗，非礼之正。先是，司徒韩演在河南，志在无私，举吏当行，一辞而已，恩亦不及其家。曰，我举若可矣，岂可令偏积一门？是二公者，在人情虽有厚薄之殊，而意趣则有公私之别矣。
　　记言，赵文子所举于晋国管库之士七十有余家，生不交利，死不属其子焉。呜呼！吾见今之举士者，交利而已，属子而已！
　　举主制服
　　杂记曰，孔子曰，管仲遇盗，取二人焉，上以为公臣，曰，其所与游辟也，可人也。管仲死，桓公使为之服。宦于大夫者之为之服也，自管仲始也，有君命焉尔也。此虽前仕管氏，亦以举主而服之。然孔子以为有君命则可，盖亦有所不尽然之辞。
　　同年
　　今人以同举为同年。唐宪宗问李绛曰，人于同年固有情乎？对曰，同年乃九州岛四海之人，偶同科第，或登科然后相识，情于何有然？穆宗欲诛皇甫镈，而宰相令狐楚、萧俛以同年进士保护之矣。按汉人已有之。后汉书李固传云，有同岁生，得罪于冀。风俗通云，南阳五世公为广汉太守，与司徒长史段辽叔同岁。又云，与东莱太守蔡伯起同岁。又云，萧令吴斌，与司徒韩演同岁。三国志魏武帝纪云，公与韩遂父同岁孝廉。【原注】魏武故事载公令曰，顾视同岁中，年有五十，未名为老。汉敦煌长吏武班碑云，金乡长河间，高阳史恢等追惟昔日同岁。郎署考廉柳敏碑云，县长同岁犍为属国赵台公。晋书陶侃传，侃与陈敏同郡，又同岁举吏。其云同岁，盖即今之同年也。【原注】惟吴志周瑜传言坚子策与瑜同年，步笃传言与广陵卫旌同年，此当是年齿之年。私恩结而公义衰，非一世之故矣。【赵氏曰】近世又有序先后同年者。文昌杂录，太子太师张异，大中祥符八年乙卯登科，至熙宁九年丙辰薨，先一年为乙卯，及见登科新进士。此先后同年之所由昉也。
　　先辈
