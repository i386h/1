<!-- { "loadSidebar": true } -->
　　旧唐书，许子儒居选部，不以藻鉴为意，有令史缑直，【原注】新旧书并作句直。句音勾，是宋人减笔字，今据册府元龟正之。是其腹心。每注官，多委令下笔，子儒但高枕而卧，语缑直云平配。由是补授失序，传为口实。嗟乎，未若今日之以缑直为当官，以平配为着令也。
　　胥史之权所以日重而不可拔者，任法之弊使之然也，开诚布公以任大臣，疏节阔目以理庶事，则文法省而径窦清，人材庸而狐鼠退矣。
　　吏胥
　　天子之所恃以平治天下者，百官也。故曰臣作朕股肱耳目，又曰，天工人其代之。今夺百官之权而一切归之吏胥，是所谓百官者虚名，而柄国者吏胥而已。郭隗之告燕昭王曰，亡国与役处，吁，其可惧乎！秦以任刀笔之吏而亡天下，此固已事之明验也。
　　唐郑余庆为相，有主书滑涣，久司中书簿籍，与内官典枢密刘光琦相倚为奸，每宰相议事，与光琦异同者，令涣往请，必得。四方书币资货充集其门，弟泳官至刺史。及余庆再入中书，与同僚集议，涣指陈是非，余庆怒叱之，未几，罢为太子宾客。其年八月，涣赃污发赐死。宪宗闻余庆叱涣事，甚重之。久之，复拜尚书左仆射。【原注】唐书本传。韦处厚为相，有汤铢者为中书小胥，其所掌谓之孔目房。宰相遇休假，有内状出，即召铢至延英门付之，送知印宰相。由是稍以机权自张，广纳财贿。处厚恶之，谓曰，此是半装滑涣矣。乃以事逐之。【原注】册府元龟。夫身为大臣，而有甘临之忧，繋遯之疾，则今之君子有愧于唐贤多矣。
　　谢肇淛曰，从来仕宦法罔之密，无如今日者，上自宰辅，下至驿递仓巡，莫不以虚文相酬应。而京官犹可，外吏则意甚矣。大抵官不留意政事，一切付之胥曹，而胥曹之所奉行者，不过已往之旧牍，历年之成规，不敢分毫踰越。而上之人既以是责下，则下之人亦不得不以故事虚文应之。一有不应，则上之胥曹又乘隙而绳以法矣。故郡县之吏宵旦竭蹶，惟日不足，而吏治卒以不振者，职此之由也。
　　又曰，国朝立法太严，如户部官不许苏松浙江人为之，以其地多赋税，恐飞诡为奸也。然弊孔蠹窦皆由吏胥，堂司官迁转不常，何知之有？今户部十三司胥算，皆绍兴人，可谓目察秋毫，而不见其睫者矣。
　　先生郡县论八曰，善乎菜正则之言曰，今天下官无封建，而吏有封建。州县之敝，吏胥窟穴其中，父以是传子，兄以是传弟。而其尤桀黠者，则进而为院司之书吏，以掣州县之权。上之人明知其为天下之大害，而不能去也。使官皆千里以内之人，习其民事，而又终其身任之，则上下辨而民志定矣，文法除而吏事简矣。官之力足以御吏而有余，吏无所以把持其官，而自循其法。昔人所谓养百万虎狼于民间者，将一旦而尽去。治天下之愉快，孰过于此。
　　又随笔曰，一邑之中，食利于官者亡虑数千人。恃讼烦刑苛，则得以吓射人钱。故一役而恒六七人共之，若不生事端，何以自活？宜每役止留一正副供使，余并罢遣，令自便营业。而大要又在省事，省事则无所售其吓射。即勒之应役，将有不愿而逃去者。尤安民之急务也。
　　法制
　　法制禁令。王者之所不废，而非所以为治也。其本在正人心，厚风俗而已。故曰，居敬而行简以临其民。周公作立政之书曰，文王罔攸，兼于庶言庶狱庶慎。又曰，庶狱庶慎，文王罔敢知于兹。其丁宁后人之意可谓至矣。泰始皇之治天下之事，无大小皆决于上，上至于衡石量书，日夜有呈，不中呈不得休。而秦遂以亡。太史公曰，昔天下之网尝密矣，然奸伪萌起，其极也，上下相遁，至于不振。然则法禁之多，乃所以为趣亡之具，而愚闇之君犹以为未至也。杜子美诗曰，舜举十六相，身尊道何高。秦时任商鞅，法令如牛毛。又曰，君看灯烛张，转使飞蛾密。其切中近朝之事乎？
　　汉文帝诏置三老孝弟力田常员。令各率其意，以道民焉。夫三老之卑而使之得率其意，此文景之治所以至于移风易俗，黎民醇厚，而上拟于成康之盛也。【杨氏曰】与任吏胥同病别发，归于不振而已。
　　诸葛孔明开诚心布公谈，而上下之交，人无间言，以蕞尔之蜀，犹得小康。魏操吴权任法术以御其臣，而篡逆相仍，略无宁岁。天下之事，固非法之所能防也。
　　叔向与子产书曰，国将亡，必多制。夫法制繁，则巧滑之徒皆得以法为市，而虽有贤者，不能自用。此国事之所以日非也。善乎杜元凯之解左氏也曰，法行则人从法，法败则法从人。【原注】宣公十二年传解。
　　前人立法之初，不能详究事势。豫为变通之地。后人承其已弊，拘于旧章，不能更革，而复立一法以救之，于是法愈繁而弊愈多，天下之事日至于丛脞，其究也眊而不行，【原注】语出汉书董仲舒传。师古曰，眊，不明也。上下相蒙，以为无失祖制而已。此莫甚于有明之世，如勾军行钞二事，立法以救法而终不善者也。
　　宋叶适言，国家因唐五代之极弊，收敛藩镇之权尽归于上，一兵之籍，一财之源，一地之守，皆人主自为之也。欲专大利而无受其大害，遂废人而用法，废官而用吏，禁防纤悉，特与古异，而威柄最为不分，虽然，岂有是哉。故人才衰乏，外削中弱，以天下之大而畏人，是一代之法度又有以使之矣。又曰，今内外上下，一事之小，一罪之微，皆先有法以待之。极一世之人志虑之所周浃，忽得一智，自以为甚奇，而法固已备之矣，是法之密也。然而人之才不获尽，人之志不获伸，昏然俯首，一听于法度，而事功日堕，风俗日坏，贫民愈无告，奸人愈得志，此上下之所同患，而臣不敢诬也。又曰，万里之远，颦呻动息，上皆知之。虽然，无所寄任，天下泛泛焉而已。百年之忧，一朝之患，皆上所独当，而群臣不与也。夫万里之远，皆上所制命，则上诚利矣。百年之忧，一朝之患，皆上所独当，而其害如之何？此外寇所以凭陵而莫御，仇耻所以最甚而莫报也。
　　陈亮上孝宗书曰，五代之际，兵财之柄倒持于下，艺祖皇帝束之于上，以定祸乱。后世不原其意，束之不已，故郡县空虚，而本末俱弱。
　　洪武六年九月丁未，命有司庶务更月报为季报，以季报之数类为岁报。凡府州县轻重狱囚即依律断决，不须转发。果有违枉，从御史按察司纠劾。令出，天下便之。【管氏曰】明之时大臣专权，今则阁部督抚卒不过奉宣职业。明之时言官争竞，今则给事御史皆不得大有论列。明之时士多讲学，今则聚徒结社者渺焉无闻。明之时士持清议，今则一使事科举而场屋策士之文及时政者皆不录。明俗弊矣，其初意则主于养士气，蓄人材，力举而尽变之，则于理不得其平，而更起他弊。何者？患常出于所防，而敝每生于所矫。
　　省官
　　光武中兴，海内人民可得而数，裁十二三，鄣塞破坏，亭燧绝灭或空置，太守令长招还流民。帝笑曰，今边无人，而设长吏治之，如春秋素王矣。以故省并郡国及官僚，屡见于史。而总之曰兵革既息，天下少事，文书调役，务从简寡，至乃十存一焉。以此知省官之故缘于少事。今也文书日以繁，狱讼日以多，而为之上者主于裁省，则天下之事必将丛脞而不胜，不胜之极必复增官，而事不可为矣。【沈氏曰】嘉靖元年十二月甲午，诏革冗官。各司府州县添设添注署职之员，除钱粮重繁者照旧存留外，其余参政、参议、同知、通判、县丞不系额设者，悉令回籍待缺取补。【汝成案】宋太祖诏曰，吏员猥杂，难以求治。俸禄鲜薄，难以责廉。与其冗员而重费，不若省官而益俸。此言真达治体。
　　晋荀勖之论，以为省官不如省事，省事不如清心。昔萧曹相汉，载其清静，民以宁一，所谓清心也。抑浮说，简文案，略细苛，宥小失，有好变常以徼利者，必行其诛。所谓省事也。此探本之言，为治者识此，可无纷纷于职官多寡之间矣。
　　选补
　　汉宣帝时，盗贼并起，征张敞，拜胶东相。请吏追捕有功效者，得壹切比三辅尤异，【原注】如淳曰，壹切，权时也。赵广汉奏请令长安游徼狱吏秩百石。又循吏传左冯翊有二百石卒史，此之谓尤异也。天子许之。上名尚书，调补县令者数十人。是汉时县令多取郡吏之尤异者，是以习其事而无不胜之患。今则一以畀之初释褐之书生，其通晓吏事者十不一二，而软弱无能者且居其八九矣。又不择其人之材，而以探筹投钩为选用之法，是以百里之命付之阘茸不材之人，既以害民，而卒至于自害。于是烦剧之区遂为官人之陷阱，而年年更代，其弊益深而不可振矣。然汉时之吏多通经术，故张敞得而举之，宣帝得而用之。今天下儒非儒，吏非吏，则吾又不识用之何从也。
　　于慎行笔麈言，太宰富平孙公丕扬，患中人请托，难于从违，大选外官，立为掣签之法，一时宫中相传以为至公，下逮闾巷翕然称诵，而不知其非体也。【杨氏曰】富平之为此，一时之权宜也。如崔亮之停年，或且以为圣人矣。非深识之士，乌知其极哉。古人见除吏条格，却而不视，以为一吏足矣。奈何衡鉴之地，自处于一吏之职，而无所秉成，亦已陋矣。至于人才长短，各有所宜。资格高下，各有所便。地方繁简，各有所合。道里远近，各有所准。乃一付之于签，是掩镜可以索照，而折衡可以坐揣也。从古以来，不闻此法。【汝成案】陈鼎东林列传孙丕扬传，先是，大选外官，竞为请托。丕扬创为掣签法，分签为四隅，东北则北京、山东为主，而以河南之汝、彰、归，南京之庐、凤、淮阳附之。东南则南京、浙江、福建、江西、广东为主，而以广西之梧州、平乐、桂林附之。西北则陕西、山西为主，而以河南之怀庆、开封、河南、南阳、湖广之郧阳附之。西南则以湖广、四川、云南、贵州为主，而广西之柳州、南宁、庆远、浔州、太平附之。至于起复调简。地僻缺孤，或人浮于缺，又借附近之地，以通签法之穷。吏部之有掣签，自丕扬始也。考明史选举志，其初用拈阄法。至万历间，文选员外郎倪斯蕙条上捡政十八事，其一曰议掣签。尚书李戴拟行报可，孙丕扬踵而行之，然则掣签不始于富平也，特分地至富平始详云。
