<!-- { "loadSidebar": true } -->
　　续汉舆服志曰，驿马三十里一置。史记，田横乘传诣洛阳，未至三十里，至尸乡厩置是也。唐制亦然，【原注】唐书百官志，凡二十里有驿。白居易诗，从陕至东京，【原注】今陕州至河南府。山低路渐平。风光四百里，【原注】在今代为三百里。车马十三程是也。【原注】桑维翰对晋高祖言，大梁距魏不过十驿。其行或一日而驰十驿，岑参诗，一驿过一驿，驿骑如星流。平明发咸阳，暮及陇山头。韩愈诗，衔命山东抚乱师，日驰三百自嫌迟是也。【原注】天宝六载，敕自今左降官，日驰十驿以上。又如天宝十四载十一月丙寅，安禄山反于范阳。壬申，闻于行在所，时上在华清官，【原注】在今临潼县。六日而达。至德二载九月癸卯，广平王收西京。甲辰，捷书至行在，时上在凤翔府，一日而达。而唐制，赦书日行五百里，则又不止于十驿也。古人以置驿之多，故行速而马不弊。后人以节费之说，历次裁并，至有七八十里而一驿者，马倒官逃。职此之故，盍一考之前史乎？【原注】且如通州潞河驿，四十里至夏店驿，五十里至公乐驿，五十里至蓟州渔阳驿。今以夏店、公乐二驿并于三河，则一驿七十里矣，岂不劳乎？又如定州永定驿，五十里至西乐驿，四十五里至伏城驿，四十里至真定府恒山驿，犹仍旧贯。使并为三驿，亦必不堪其敝矣。
　　古人以三十里为一舍。左传，楚子入郑，退三十里而许之平。注以为退一舍。而诗言，我服既成，于三十里。周礼遗人，三十里有宿，宿有路室。然则汉人之驿马三十里一置，有自来矣。【原注】史记晋世家注引贾逵曰，司马法从遁不过三舍，三舍九十里也。
　　国初，凡驿皆有仓。洪熙元年六月丙辰，河南新安知县陶镕奏，县在山谷，土瘠民贫，遇岁不登，公私无措。惟南关驿有储粮，臣不及待报，借给贫民一千七百二十八石。上嘉其称职。即此一事，而当时储畜之裕，法令之宽，贤尹益下之权，明主居高之听，皆非后世之所能及矣。然则驿之有仓，不但以供宾客使臣，而亦所以待凶荒艰厄，实周礼遗人之掌也。帖括后生，何足以知先王之政哉。
　　今时十里一铺，【原注】俗作铺。设卒以递公文。【原注】金史泰和六年初置急递铺，腰铃传递，日行三百里。大名府志，唐有银牌，宋熙宁有金宇牌，急脚递。岳飞奉诏班师，一日中十二金字牌是也。
　　孟子所云置邮而传命，盖古已有之。史记，白起既行，出咸阳西门十里，至杜邮。汉书黄霸传注，师古曰，邮亭书舍，谓传送文书所止处。
　　漕程
　　山堂考索载，唐漕制，凡陆行之程，马日七十里，步及驴五十里，车三十里。水行之程，舟之重者，溯河日三十里，江四十里，余水四十五里。空舟溯河四十里，江五十里，余水六十里。沿流之舟则轻重同制，河日一百五十里，江一百里，余水七十里。转运征敛送纳皆准程节其迟速，其三峡、砥柱之类不拘此限。此法可以不尽人马之力，而亦无逗留之患。今之过淮、过洪及回空之限，犹有此意，而其用车驴则必穷日之力而后止，以至于人畜两弊，岂非后人之急迫日甚于前人也与，然其效可睹矣。【汝成案】漕运始于秦汉，而转输之法则始于魏隋，而盛于唐宋，然率有利病。今观俊卿所述，在当时弊已如此，则云转般可济直达，恐不然矣。
　　行盐
　　松江李雯论盐之产于场，犹五谷之生于地，宜就场定额，一税之后，不问其所之，则国与民两利。又曰，天下皆私盐，则天下皆官盐也。此论凿凿可行。丘仲深大学衍义补言复海运，而引杜子美诗，云帆转辽海，稉【原注】俗作粳。稻来东吴为证。余于盐法亦引子美诗云，蜀麻吴盐自古通。又曰，风烟渺吴蜀，舟楫通盐麻。又曰，蜀麻久不来，吴盐拥荆门。若如今日之法，各有行盐地界，吴盐安得至蜀哉！人人诵杜诗，而不知此故事。所云诵诗三百，授之以政，不达者也。
　　洪武三年六月辛巳，山西行省言，大同粮储自陵县、长芦运至太和岭，路远费重。若令商人于大同仓入米一石，太原仓入米一石三斗者，俱准盐一引，引二百斤。商人鬻毕，即以原给引自赴所在官司缴之。如此，则转输之费省而军储充矣。从之。此中盐之法所自始。【沈氏曰】明史食货志，明之盐法莫善于开中。开中者，召商输粮于边而与之盐也。后其法亦行于内地。
　　唐刘晏为转运使，专用榷盐法充军国之用。时自许、汝、郑、邓之西皆食河东池盐，度支主之。汴、滑、唐、蔡之东皆食海盐，晏主之。晏似为盐吏多则州县扰，故但于出盐之乡置盐官，收盐户所煮之盐，转鬻于商人，任其所之。自余州县不复置官。其江岭间去盐乡远者，转官盐于彼贮之，或商绝盐贵，则减价鬻之，谓之常平盐。官获其利，而民不乏盐。始江淮盐利不过四十万缗，季年乃六百万缗。由是国用充足，而民不困弊。今日盐利之不可兴，正以盐吏之不可罢，读史者可以慨然有省矣。
　　行盐地分有远近之不同，远于官而近于私，则民不得不买私盐。既买私盐，则兴贩之徒必兴，于是乎盗贼多而刑狱滋矣。宋史言江西之虔州地连广南，而福建之汀州亦与虔接，虔盐弗善，汀故不产盐，二州民多盗贩广南盐以射利。【原注】又言，虔州官盐自淮南运致，卤湿杂恶，轻不及斤，而价至四十七钱。岭南盐贩入虔，以斤半当一斤，纯白不杂，卖钱二十，以故虔人尽食岭南盐。虔州即今赣州府。宋时屡议不定，今卒食广东盐。每岁秋冬，田事才毕，恒数十百为群，持甲兵旗鼓，往来虔、汀、漳、潮、循、梅、惠、广八州之地。所至劫人谷帛，掠人妇女，与巡捕吏卒斗格，或至杀伤，则起为盗，依阻险要，捕不能得，或赦其罪招之。元末之张士诚，以盐徒而盗据吴会。其小小兴贩，虽太平之世，未尝绝也。余少居昆山、常熟之间，为两浙行盐地，而民间多贩淮盐，自通州渡江，其色青黑，视官盐为善。及游大同，所食皆蕃盐，坚致精好。此地利之便，非国法之所能禁也。明知其不能禁，而设为巡捕之格，课以私盐之获，每季若干，为一定之额，此掩耳盗钟之政也。
　　宋嘉佑中，著作佐郎何鬲、三班奉职王嘉麟上书，请罢给茶本钱，纵园户贸易，而官收租钱，与所在征算，归榷货务，以偿边籴之费，可以疏利源而宽民力。仁宗从之。其诏书曰，历世之敝，一旦以除，着为经常，弗复更制。以是虽当王安石之时，而于茶法未有所变，其说可通之于盐课者也。
　　卷十一
　　权量
　　三代以来，权量之制，自隋文帝一变。杜氏通典言，六朝量三升当今一升，称三两当今一两，尺一尺二寸当今一尺。【原注】今谓实时。【钱氏曰】六典所谓大斗、大两、大尺也。左传定公八年正义曰，魏齐斗称于古二而为一，周隋斗称于古三而为一。隋书律暦志言，梁陈依古斗，齐以古升五升为一斗，周以玉升一升当官斗一升三合四勺，开皇以古斗三升为一升，大业初依复古斗。梁陈依古称，齐以古称一斤八两为一斤，【沈氏曰】案通典，梁武帝五铢钱，实重四铢三参二黍，其百奉则重一斤二两。齐文襄五铢钱，实重五铢，计一百文重一斤四两二十铢。较其多寡重轻，两相符合，则齐与梁并依古称也。而或以为于古二而为一，或以为以古称一斤八两为一斤，岂称他物之称多异于钱称耶？周玉称四两当古称四两半，开皇以古称三斤为一斤，大业初依复古称。令考之传记，如孟子以举百钧为有力人，三十斤为钧，百钧则三千斤。晋书成帝纪，令诸郡举力人能举千五百斤以上者。史记秦始皇纪，金人十二，重各千石，置宫廷中。百二十斤为石，千石则十二万斤。汉旧仪祭天，养牛五岁，至二千斤。晋书南阳王保传，自称重八百斤。不应若此之重。考工记曰，爵一升，觚三升。【原注】仪礼特牲馈食礼注，觚二升。献以爵而酬以觚，一献而三酬，则一豆矣。礼记宗庙之祭，贵者献以爵，贱者献以散。尊者举觯，卑者举角。五献之尊，门外缶，门内壶，君尊瓦甒注，凡觞一升曰爵，二升曰觚，三升曰觯，四升曰角，壶大一石，瓦甒五斗。诗曰，我姑酌彼金垂。毛说，人君以黄金饰尊，大一硕，每食四簋。正义，簋，瓦器，容斗二升。不应若此之巨。周礼舍人，丧纪共饭米。注，饭，所以实口。君用粱，大夫用稷，士用稻，皆四升。管子，凡食盐之数，一月丈夫五升少半，妇人三升少半，婴儿二升少半。史记廉颇传，一饭斗米。汉书食货志，食人月一石半。【杨氏曰】十六国春秋前秦纪有三人食一石谷者。明江国公后吴铁舍，食面六十斤。赵充国传，以一马自佗，负三十日食，为米二斛四斗，麦八斛。匈奴传，计一人三百日食，用糒十八斛。不应若此之多！史记河渠书，可令亩十石。嵇康养生论，夫田种者，一亩十斛，谓之良田。晋书傅玄传，白田收至十余斛，水田至数十斛。今之收获最多亦不及此数。灵枢经，人食一日中五升。既夕礼，朝一溢米，莫一溢米。注，二十两曰溢，为米一升二十四分升之一。晋书宣帝纪，问诸葛公，食可几何？对曰，三四升。会稽王道子传，国用虚竭，自司徒以下，日廪七升。本皆言少，而反得多。是知古之权量比之于今，大抵皆三而当一也。史记孔子世家，孔子居鲁，奉粟六万。索隐曰，当是六万斗。正义曰，六万小斗，当今二千石也。比唐人所言三而当一之验。盖自三代以后，取民无制，权量之属，每代递增。至魏孝文太和十九年，诏改长尺大斗，依周礼制度，班之天下。【原注】魏书张普惠传，神龟中，上疏言，高祖废大斗，去长尺，改重称，所以爱万姓，从薄赋，故海内之人歌舞以供其赋，奔走以役其勤。天子信于上，亿兆乐于下。自兹以降，渐渐长阔，百姓嗟怨，闻于朝野。隋炀帝大业三年四月壬辰，改度量权衡并依古式。虽有此制，竟不能复古。至唐时，犹有大斗小斗，大两小两之名，而后代则不复言矣。【沈氏曰】齐民要术注云，其言一石，当今二斗七升。本草注，李杲曰，古云三两即今之一两，云二两即今之六钱半也。时珍曰，古一升即今之二合半也。
　　山堂考索，斛之为制，方尺而深尺。班志乃云其中容十斗，盖古用之斗小。
　　欧阳公集古录有谷口铜甬，始元四年左冯翊造，其铭曰，谷口铜甬容十斗，重四十斤。以今权量校之，容三斗，重十五斤。斗则三而有余，斤则三而不足。吕氏考古图汉好畤官厨鼎刻曰，重九斤一两。今重三斤六两，今六两当汉之一斤。又曰，轵家釜三斗弱，轵家甑三斗一升。当汉之一石，大抵是三而当一也。
