<!-- { "loadSidebar": true } -->
　　公羊传曰，天子三公称公，王者之后称公。天子三公称公，周公、召公、毕公、毛公、苏公是也。王者之后称公，宋公是也。杜氏通典曰，周制，非二王之后，列国诸侯其爵无至公者。春秋有虞公、州公，或因殷之旧爵，或尝为天子之官，子孙因其号耳，非周之典制也。东迁而后，列国诸侯皆僭称公。【梁氏曰】卫世家，周平王命武公为公。东迁以后，诸侯于其国皆称公，从未有天子命诸侯为公者。武公盖入为王卿士耳。夫子作春秋而笔之于书，则或公或否。生不公，葬则公之。列国不公，鲁则公之，于是天子之事与人臣之礼并见于书，而天下之大法昭矣。【左暄曰】春秋时，诸大国皆僭称公，其称侯伯子男者不过诸小国耳。夫子作春秋，凡会盟征伐，必据本爵书之，不以其僭公也。而称之为公，所谓春秋，天子之事也。而于葬则凡侯伯子男皆书公，惟桓十七年书癸巳，葬蔡桓侯。啖助曰，其称侯，盖蔡季之贤，请谥于王也。凡诸侯请谥王之策书则云谥曰某侯，诸国史因而记之，故西周诸侯纪传皆依本爵。春秋之时，葬既不请王命，因而私谥为公，从而书之，以见非礼也。又有始而称侯，继而称子者，如春秋隐七年书滕侯卒，桓二年书滕子来朝是也。有始而称侯，继而称伯者，如隐十一年书薛侯来朝，昭三十一年书薛伯卒是也。有始而称侯，继而称伯称子，复称伯又称子者，如桓二年书杞侯来朝，庄二十七年书杞伯来朝，僖二十三年书杞子卒，文十二年复书杞伯来朝，襄二十九年又书杞子来盟是也。杜征南、杨氏士勋、刘氏敞、叶氏梦得以为或时王所黜。程氏可久、朱子以为或困于大国之责，赋而自贬，皆不可知。而谓夫子以意进退予夺之，则非矣。汉之西都有七相五公，【原注】西都赋李善注，公、御史大夫、将军，通称也。按后汉书，献帝谓御史大夫郗虑曰，郗公，天下宁有是邪？是御史大夫得称公也。而光武则置三公，【原注】续汉百官志，太尉公一人，司徒公一人，司空公一人。史家之文如邓公禹、吴公汉、伏公湛、宋公宏、第五公伦、牟公融、袁公安、李公固、陈公宠、桥公玄、刘公宠、崔公烈、胡公广、王公龚、杨公彪、荀公爽、皇甫公嵩、董公卓、曹公操，非其在三公之位，则无有书公者。三国志若汉之诸葛公亮、魏之司马公懿、吴主张公昭、顾公雍、陆公逊，晋书若卫公瓘、张公华、王公导、庾公亮、陶公侃、谢公安、桓公温、刘公裕之类，非其在三公之位，则无有书公者。史至于唐而书公，不必皆尊官。洎乎今日，志状之文，人人得称之矣。吁，何其滥与！何其伪与！【原注】若郑端简名臣记至无人不称公，非史体矣。【钱氏曰】王介甫临川集有兵部员外郎知制诰谢公行状、宝文阁待制常公墓表，户部郎中赠谏议大夫曾公、大常博士曾公、工部郎中傅公、员外郎郭公、郎中周公、郎中葛公、司封郎中孙公、侍御史王公墓志。
　　大雅古公亶父笺曰，诸侯之臣称君曰公。白虎通曰，臣子于其国中皆褒其君为公，诗曰乃命鲁公，俾侯于东。公者，鲁人之称。侯者，周室之爵。
　　秦誓，公曰，嗟我士听无哗。夫秦誓之书公，与春秋之书秦伯，不已异乎？曰，春秋以道名分，五等之爵班之天子，不容僭差。若秦誓本国之书，孔子因其旧文而已。公之媚子，从公于狩。亦秦人之诗也。
　　平王以后，诸侯通称为公，则有不必专于本国者矣。硕人之诗曰，谭公维私。左传郑庄公之言曰，无宁兹许公，复奉其社稷。
　　周之盛时，亦有群公之称，见于康王之诰及诗之云汉，此犹五等之君，春秋书之，通曰诸侯也。
　　左传自王卿而外无书公者，惟楚有之，其君已僭为王，则臣亦僭为公，宣十一年所谓诸侯县公皆庆寡人者也。【原注】汉书沛公注，孟康曰，楚旧僭称王，其县宰为公。淮南子鲁阳公注，楚之县公也。楚僭号称王，其守县大夫皆称公。传中如叶公、析公、申公、郧公、蔡公、息公、商公，期思公，并边中国，白公边吴，盖尊其名以重边邑。【原注】吕氏春秋楚又有卑梁公，战国策楚人有宛公、新城公。而秦有麃公，【原注】索隐曰，盖麃邑公，史失其姓名。楚汉之际有滕公、戚公、柘公、薛公、郯公、萧公、陈公、魏公、留公、方与公，高祖初称沛公，太上皇父称丰公，皆楚之遗名。【原注】左传齐亦有邢公、棠公。【汝成案】春秋时，齐有棠公，襄二十五年传正义曰，楚僭号王，故县尹称公。齐不僭号，亦邑长称公者，盖其家臣仆呼之日公。传即因而言之，犹伯有之臣云吾公在壑谷也。邢公之称义亦犹彼。此县公之公也。【原注】御史监郡者亦称监公，见曹相国世家。
　　有失其名而公之者，史记秦始皇纪侯公，项羽纪枞公、侯公，高祖纪单父人吕公、新城三老董公，孝文纪太仓令淳于公，天官书甘公，封禅书申公、齐人丁公，曹相国世家胶西盖公，留侯世家东园公，夏黄公，【汝成案】索隐曰，陈留志云，园公，姓庾，字宣明。居园中，因以为号。夏黄公，姓崔，名广，字少通，齐人。隐居夏里修道，故号曰夏黄公。是二人自有姓名与字，非失之也。年远说繁，或出附会。然史云四人前对，各言名姓，日某某，似非失其名而公之者，岂太史公以四人皆乐遁潜声，因从其自号书之，以着高尚耶？又圈称陈留耆旧传自序，圈公，为秦博士，避地南山，惠太子以为司徒，至称十一世。洪氏隶释有圈公神坐，圈公神祚机，盖圈即园也。会稽典录载虞仲翔云，鄞大里黄公洁己。暴秦之世，高祖即阼，不能一致，惠帝恭让，出则济难。是二人又姓圈与黄。第汉哀帝元寿二年始改丞相为大司徒，孝惠时未有是名。圈称所述，恐不足据。仲翔之言，或亦因其自号误为姓云。穰侯传其客宋公，信陵君传毛公、薛公，贾生传河南守吴公，张敖传中大夫泄公，黥布传故楚令尹薛公，季布传母弟丁公，鼌错传谒者仆射邓公，郑当时传下邽翟公，酷吏传河东守胜屠公，货殖传朱公、任公，汉书高帝纪终公，艺文志蔡公、毛公、乐人窦公、黄公、毛公、皇公，张耳陈余传范阳令徐公、甘公，刘歆传鲁国桓公、赵国贯公，周昌传赵人方与公，武五子传瑕丘江公，王褒传九江被公，于定国传其父于公，翟方进传方进父翟公，儒林传免中徐公、博士江公、食子公，淄川任公、皓星公，游侠传故人吕公、茂陵守令尹公，皆失其名而公之，若郑君、卢生之比。本朝实录于孝慈高皇后之父亦不知其名，谓之马公。是史之阙文，非正书也。【原注】史记高帝纪吕公注，崔浩云，史失其名，但举姓而言公。汉书高帝纪注，应劭曰，枞公者，不知其名，故曰公。注家发其例于此，余并不注。
　　太史公者，司马迁称其父谈，故尊而公之也。【钱氏曰】太史公，官名。迁父子相继为之，非专为尊其父也。史记惟自叙前半及封禅篇中有称其父为大史公者，其余皆迁自称。【又曰】卫弘汉宫仪言位在丞相上。弘，汉人，其言可信，而后人多疑之。予谓位在丞相上者，谓殿中班位在丞相之右，非职任尊于丞相也。
　　有尊老而公之者，战国策孟尝君问，冯公有亲乎？史记文帝谓冯唐，公柰何众唇我是也。汉书沟洫志赵中大夫白公，师古曰，盖相呼尊老之称。项籍传南公，服虔曰，南方之老人也。眭宏传东平赢公，师古曰，长老之号。元后传元城建公，服虔曰，年老者也。吴志程普传，普最年长，时人皆呼程公。方言，凡尊老，周、晋、秦、陇谓之公。晋书乐志，项伯语项庄曰，公莫。古人相呼曰公。
　　汉书何武传，号为烦碎，不称贤公。后汉书李固传，京师咸叹曰，是复为李公矣。宦者传，种嵩为司徒，告宾客曰，今身为公，乃曹常侍力焉。魏志王粲传，蔡邕闻粲在门，倒屐迎之，曰，此王公孙也。晋书陈骞传，对父矫曰，主上明圣，大人大臣，今若不合意，不过不作公耳。魏舒传，夜闻人间，寝者为谁？曰，魏公舒。舒自知当为公矣。陆晔传，从兄机每称之曰，我家世不乏公矣。王猛传父老曰，王公何缘拜也？北史郑述祖传，少时在乡，单马出行，忽有骑者数百，见述祖皆下马，曰，公在此。陶渊明孟长史传，从父太常夔尝问光禄大夫刘耽，孟君若在，当已作公否？答云，此本是三司人。是知南北朝以前人语，必三公方得称公也。【汝成案】洪氏隶释汉吴仲山碑云，汉故民吴仲山碑文称吴公仲山。则无官者亦称公也。周书，姚僧垣传，宣帝尝从容谓僧垣曰，尝闻先帝呼公为姚公，有之乎？对曰，臣曲荷殊私，实如圣旨。帝曰，此是尚齿之辞，非为贵爵之号。朕当为公建国开家，为子孙永业。乃封长寿县公，邑一千户。
　　孔融告高密县为郑玄特立一乡，曰郑公乡。以为公者，仁德之正号，不必三事大夫。此是曲说。据其所引，皆史失其名之公。而太史公，又父子之辞也。战国策，陈轸将之魏，其子陈应止其公之行。史记留侯世家，吾惟竖子固不足遣，乃公自行耳。此皆谓父为公。宋书颜延之传，何偃路中遥呼延之曰，颜公延之。答曰，身非三公之位，又非田舍之公，又非君家阿公，何以见呼为公？北齐书徐之才传，郑道育尝戏之才为师公，之才曰，既为汝师，又为汝公，在三之义，顿居其两。
　　陆云作祖父诔曰吴丞相陆公，诔曰维赤乌八年二月粤乙卯，吴故使持节郢州牧左都护丞相江陵郡侯陆公薨。曰故散骑常侍陆府君，诔曰维太康五年夏四月丙申，晋故散骑常侍吴郡陆君卒。王沈祭其父曰孝子沈敢昭告烈考东郡君。张说作其父赠丹州刺史先府君墓志，每称必曰君。然则虽己之先人，亦不一概称公，古人之谨于分也。【沈氏曰】格论云，窃以为在今日与人书札诗辞，不妨一二徇俗。若为志状，则非己之先人及官三品以上者，不当称公，其无位则曰先生可也。此正名之义，作史者所当知也。
　　史记鼌错传，错父从颍川来，谓错曰，上初即位，公为政用事，侵削诸侯，人口议多怨公者。是以父而呼子为公。徐孚远曰，御史大夫，三公也。错父呼错为公，盖以官称之。
