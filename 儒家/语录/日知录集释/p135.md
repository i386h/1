<!-- { "loadSidebar": true } -->
　　汉魏以后，童子皆读史游急就篇。晋夏侯湛抵疑乡曲之徒，一介之士，曾讽急就，习甲子。魏书崔浩表言，太宗即位，元年，敕臣解急就章，刘芳撰急就篇续注音义证三卷，陆暐拟急就篇为悟蒙章，又书家亦多写急就篇。【原注】晁氏读书记曰，自昔善小学者多书急就章，故有锺繇、皇象、卫夫人、王羲之所书传于世。魏书崔浩传，浩既工书，人多托写急就章。从少至老，初不惮劳，所书盖以百数。儒林传，刘兰始入小学，书急就篇，家人觉其聪敏。北齐书，李绘六岁未入学，伺伯姊笔牍之闲，辄窃用，未几，遂通急就章。李铉九岁入学，书急就篇月余，便通。自唐以下，其学渐微。【原注】明初，武官诰敕用二十八宿编号。永乐中，字尽，奉旨用汉急就章字。【汝成案】急就篇以前，若赵高爰历篇，胡毋敬博学篇，司马相如凡将篇，扬雄采仓颉作训纂篇，今其书虽皆不传。若许氏书中所引司马相如说淮南，宋蔡舞嗙喻之类，大抵出凡将篇，亦急就篇之意，而急就篇唐有颜师古注，宋有王伯厚注。伯厚又自作姓氏急就篇，皆所以便小学者。
　　千字文
　　千字文原有二本。梁书周兴嗣传曰，高祖以三桥旧宅为光宅寺。敕兴嗣与陆倕制碑。及成，俱奏。高祖用兴嗣所制者，自是铜表铭、栅塘碣、北伐檄、次韵王羲之书千字，并使兴嗣为之。萧子范传曰，子范除大司马南平王户曹属从事中郎，使制千字文，其辞甚美，命记室蔡薳注释之。旧唐书经籍志，千字文一卷，萧子范撰。又一卷，周兴嗣撰。是兴嗣所次者一千字文，而子范所制者又一千字文也。【原注】陈书沈众传，是时梁武帝制千字诗，众为之批注。是又不独兴嗣、子范二人矣。乃隋书经籍志云，千字文一卷，梁给事郎周兴嗣撰。千字文一卷，梁国子祭酒萧子云注。梁书本传谓子范作之，而蔡薳为之注释。今以为子云注。了云乃子范之弟，则异矣。【臧氏曰】隋志小学类，千字文一卷，梁给事郎周兴嗣撰。千字文一卷，梁国子祭酒萧子云注。千字文一卷，胡肃注。则周氏所譔为本，萧胡皆注周书。萧子范撰千字文则别一本也。宋史李至传言，千字文乃梁武帝得锺繇书破碑千余字，命周兴嗣次韵而成。【原注】山堂考索同。本传以为王羲之，而此又以为锺繇，则又异矣。
　　隋书、旧唐书志又有演千字文五卷，不着何人作。【原注】隋书文苑传，秦王俊令潘徽为万字文。
　　淳化帖有汉章帝书百余字，皆周兴嗣千字文中语。东观余论曰，此书非章帝，然亦前代人作，但录书者集成千字中语耳。欧阳公疑以为汉时学书者多为此语，而后村刘氏遂谓千字文非梁人作，误矣。黄鲁直跋章草千字文曰，章草言可以通章奏耳，非章帝书也。
　　草书
　　褚先生补史记三王世家曰，至其次序分绝，文字之上下，简之参差长短，皆有意，人莫之能知。谨论次其真草诏书，编于左方。是则褚先生亲见简策之文，而孝武时诏即已用草书也。魏志刘廙传，转五官将文学，文帝器之，令廙通草书。则汉魏之间笺启之文有用草书者矣。【原注】晋书郄鉴传，帝以鉴有器望，万机动静辄问之。乃诏特草上表疏，以从简易。【孙氏曰】案后汉北海王睦善史书，及寝病，帝驿马令作草书尺牍十首。尤可为汉魏笺启用草书之证。故草书之可通于章奏者谓之章草。赵彦卫云麓漫钞言，宣和中，陕右人发地得木简，字皆章草，乃永初二年发夫讨畔羌檄。米元章帖言，章草乃章奏之章。今考之既用于檄，则理容概施于章奏。盖小学家流，自古以降，日趋于简便，故大篆变小篆，小篆变隶。比其久也，复以隶为繁，则章奏文移悉以章草从事，亦自然之势。【原注】张怀瓘书断曰，章草者，汉黄门令史游所作也。王愔云，汉元帝时史游作急就章，解散隶体。汉俗简惰，渐以行之是也。此又一说。故虽曰草，而隶笔仍在，良由去隶未远故也。右军作草，犹是其典型，故不胜为冗笔。逮张旭、怀素辈出，则此法扫地矣。
　　北齐赵仲将学涉群书，善草隶，虽与弟书，字皆楷正。云草不可不解，若施之于人，似相轻易，若与当家中卑幼，又恐其疑，是以必须隶笔。唐席豫性谨，虽与子弟书疏及吏曹簿领，未尝草书。谓人曰，不敬他人，是自不敬也。或曰，此事甚细，卿何介意？豫曰，细犹不谨，而况巨邪！柳仲郢手抄九经、三史，下及魏晋南北诸史，皆楷小精真，无行字。宋刘安世终身不作草字书，尺牍未尝使人代。张观平生书必为楷字，无一行草，类其为人。古人之谨重如此。旧唐书，王君廓为幽州都督，李玄道为长史。君廓入朝，玄道附书与其从甥房玄龄，君廓私发之，不识草字，疑其谋己，惧而奔叛。玄道坐流隽州。夫草书之衅乃至是邪！
　　金石录
　　金石录有宋公●餗鼎铭云。按史记世家，宋公无名●者，莫知其为何人。今考左传，宋元公之太子栾嗣位，为景公。汉书古今人表有宋景公兜栾，则史记宋世家元公卒，子景公头曼立。是兜栾之音讹为头曼，而宋公●即景公也。
　　宗均之误为宋，不必证之碑及党锢传，即南蛮传云，会援病卒，谒者宗均听悉受降，为置吏司，群蛮遂于。事与本传合。而南蛮传作宗，本传作宋，其误显然，注未及正。【原注】党锢传注，宗资字叔都，南阳安众人。祖父均，自有传。
　　房彦谦高祖法寿，自宋归魏，封壮武候，子孙承袭。魏隋唐三书皆同，独碑作庄武。按汉胶东国有壮武县，文帝封宋昌为壮武侯。正义曰，括地志云，壮武故城在莱州即墨县西六十里。后汉志，壮武，故夷国。左传隐元年，纪人伐夷是也。贾复传，封胶东侯，食郁、秩、壮武等六县。晋张华亦封壮武侯，字并作壮，独此碑与左传杜氏注作庄。
　　铸印作减笔字
　　太原府徐沟县有同戈驿，其名本取洞涡水，此水出乐平县西四十里陡泉岭，经平定州寿阳、榆次至徐沟县入汾，今徐沟县北口五里洞涡河，其阳有洞涡村是也。水经，洞涡水出沾县北山，西过榆次县南，又西到晋阳县南西入于汾。郦道元注，刘琨之为并州也，刘渊引兵邀击之，合战于洞涡，即是水也。旧唐书昭宗纪，天复元年四月，氏叔琮营于洞涡驿。【原注】五代史唐本纪同。新唐书地理志，太原郡有府十八，其一曰洞涡。宋史曹彬传，为前军都监，战洞涡河北。汉世家，李继勋败继恩兵于洞涡河。【原注】唯魏书地形志晋阳下云，同过水出木瓜岭，一出沾岭，一出大廉山，一出原洞祠下，五水合道，故曰同过。西南入汾。则又作同过，字异。又按上文止四水，或有脱漏。后人减笔借书同戈字，而今铸印遂作同戈，以减借之字登于印文，又不但马文渊所言成皋印点画之讹而已。
　　今驿多用古地名者。洪武九年四月壬辰，以天下驿传之名多因俚俗，命翰林考古正之。如扬州府曰广陵驿，镇江府曰京口驿，凡改者二百三十二，徐沟无古地名，故以水名之。
　　画
　　古人图画皆指事为之，使观者可法可戒。上自三代之时，则周明堂之四门墉，有尧舜之容，桀纣之象，有周公相成王，负斧扆，南面以朝诸侯之图。【原注】孔子家语。楚有先王之庙及公卿祠堂，图画天地山川神灵，琦玮僪佹，及古贤圣怪物行事。【原注】王逸楚辞章句。秦汉以下见于史者，如周公负成王图，【原注】霍光传。成庆画，【原注】景十三王传。犹言成庆图，非成庆所画也。纣醉踞妲己图，【原注】叙传。屏风图画列女，【原注】宋公传。戴逵画南都赋图【原注】世说。之类，未有无因而作，逮乎隋唐，尚沿其意。唐艺文志所列汉王元昌画汉贤王图。阎立德画文成公主降蕃图，五华宫图，斗鸡图。阎立本画秦府十八学士图，凌烟阁功臣二十四人图。范长寿画风俗图，醉道士图。王定画本草训戒图。【原注】贞观尚方令。檀智敏画游春戏艺图。【原注】振武校尉。殷●、韦无忝画皇朝九圣图，高祖及诸王图，太宗自定辇上图，开元十八学士图。【原注】开元人。董萼画鞶车图。【原注】开元人，字重照。曹元廓画后周、北齐、梁、陈、隋、武德贞观永徽间朝臣图，高祖太宗诸子图，秦府学士图，凌烟图。【原注】武后左尚方令。杨升画望贤宫图，安禄山、真张萱画妓女图，乳母将婴儿图，按羯鼓图，秋千图。【原注】并开元馆画直。谈皎画武惠妃舞图，佳丽寒食图，佳丽妓女图。韩干画龙朔功臣图，姚宋及安禄山图，相马图，玄宗试马图，宁王调马打球图。【原注】大梁人大府寺丞。陈宏画安禄山图，玄宗马射图，上党十九瑞图。【原注】永王府长史。王象画卤簿图。田琦画洪崖子枯木图。【原注】德平子，汝南太守。窦师纶画内库瑞锦对雉斗羊翔风游麟图。【原注】字希言，太宗秦王府咨议相国录事参军。封陵阳公。韦鶠画天竺胡僧渡水放牧图。【原注】銮子。周肪画扑蝶，按筝，杨真人降真五星等图【原注】字景玄。各一卷。唐文粹有王蔼记汉公卿祖二疏图，舒元舆记桃源图。通鉴，蜀嘉州司马刘赞献陈后主三阁图，皆指事象物之作。王维传，人有得奏乐图，不知其名。维视之，曰，此霓裳第三迭第一拍也。好事者集乐工按之，无差。自实体难工，空摹易善，于是白描山水之画兴，而古人之意亡矣。
　　宋邵博闻见后录云，观汉李翕、王稚子、高贯方墓碑，多刻山林人物，乃知顾恺之。陆探微、宗处士辈尚有其遗法。至吴道玄绝艺入神，然始用巧思，而古意少减矣，况其下者。此可为知者道也。
　　宋徽宗崇宁三年，立画学，考画之等，以不仿前人，而物之情态形色俱若自然，笔韵高简为工。此近于空摹之格，至今尚之。
　　谢在杭五杂俎曰，自唐以前，名画未有无故事者，盖有故事便须立意结构，事事考订，人物衣冠制度宫室规模大略，城郭山川形势向背，皆不得草草下笔。非若今人任意师心，卤莽灭裂，动辄托之写意而止也。余观张僧繇、展子虔、阎立本辈，皆画神佛变相，星曜真形。至如石勒、窦建德、安禄山有何足画，而皆写其故实。其它如懿宗射兔，贵妃上马，后主幸晋阳，华清宫避暑，不一而足。上之则神农播种，尧民击壤，老子度关，宣尼十哲。下之则商山采芝，二疏祖道，元达鏁谏，葛洪移居。如此题目，今人却不肯画，而古人为之，转相沿仿。盖由所重在此。习以成风，要亦相传法度，易于循习耳。
　　古器
