<!-- { "loadSidebar": true } -->
　　冢人，凡死于兵者，不入兆域。注，战败无勇，投诸茔外以罚之。左氏赵简子所谓桐棺三寸，不设属辟。素车朴马，无入于兆。而檀弓死而不吊者三，其一曰畏，亦此类也。【原注】庄子，战而死者，其人之葬也，不以翣资。崔本作翣杴，杴音坎，谓先人坟墓也。若敝无存死，而齐侯三襚之，与之犀轩与直盖而亲推之。三童汪崎死，而仲尼曰，能执干戈以卫社稷，可无殇也。岂得以此一概。隋文帝仁寿元年诏曰，投生殉节，自古称难。陨身王事，礼加二等。而世俗之徒不达大义，致命戎旅不入兆域，亏孝子之意，伤人臣之心。兴言念此，每深愍叹。且入庙祭祀并不废阙，何至坟茔独在其外？自今以后，战亡之徒宜入墓域。可谓达古人之意。又考晋赵文子与叔誉观乎九原，而有阳处父之葬，则得罪而见杀者，亦未尝不入兆域也。【原注】左传襄公二十九年，齐人葬庄公于北郭注引，兵死不入兆域。【杨氏曰】战陈无勇，曾子谓之不孝，檀弓曰畏，即其义也，与致命遂志者自不同。
　　乐章
　　诗三百篇皆可以被之音而为乐。自汉以下，乃以其所赋五言之属为徒诗，而其协于音者则谓之乐府。宋以下，则其所谓乐府者亦但拟其辞，而与徒诗无别。于是乎诗之与乐判然为二，不特乐亡而诗亦亡。
　　古人以乐从诗，今人以诗从乐。古人必先有诗，而后以乐和之。舜命夔教胄子，诗言志，歌永言，声依永，律和声，是以登歌在上，而堂上堂下之器应之，是之谓以乐从诗。【原注】宋国子丞王普言，古者既作诗，从而歌之，然后以声律协和而成曲。自历代至于本朝，雅乐皆先制乐章，而后成谱。崇宁以后，乃先制谱，后命辞，于是辞律不相谐协，且与俗乐无异。朱子曰，诗之作本言志而已。方其诗也，未有歌也；及其歌也，未有乐也；以声依乐，以律和声，则乐乃为诗而作，非诗为乐而作也。诗出乎志者也，乐出乎诗者也。诗者其本，而乐者其末也。古之诗大抵出于中原诸国，其人有先王之风，讽诵之教，其心和，其辞不侈，而音节之间往往合于自然之律。楚辞以下，即已不必尽谐。【原注】文心雕龙言楚辞讹韵实繁。降及魏晋，羌戎杂扰，方音递交，南北各殊，故文人之作多不可以协之音，而名为乐府，无以异于徒诗者矣。【原注】元稹言乐府等题，除铙吹、横吹、郊祀、清商等词在乐志者，其余木兰、仲卿、四愁、七哀之类，亦未必尽播于管弦也。人有不纯，而五音十二律之传于古者到今不变，于是不得不以五音正人声，而谓之以诗从乐。以诗从乐非古也，后世之失，不得已而为之也。
　　汉书，武帝举司马相如等数十人，造为诗赋，略论律吕，以合八音之调，作十九章之歌。夫曰，略论律吕，以合八音之调，是以诗从乐也，后代乐章皆然。
　　安世房中歌十七章，郊祀歌十九章，皆郊庙之正乐，如三百篇之颂。其它诸诗，所谓赵代秦楚之讴，如列国之风。
　　十九章，司马相如等所作，略论律吕，以合八音者也。赵代秦楚之讴，则有协有否。以李延年为协律都尉，采其可协者以被之音也。
　　乐府中如清商、清角之类，以声名其诗也。如小垂手、大垂手之类，以舞名其诗也。以声名者必合于声，以舞名者必合于舞。至唐而舞亡矣，至宋而声亡矣，于是乎文章之传盛，而声音之用微，然后徒诗兴而乐废矣。【赵氏曰】汉书礼乐志，武帝定郊礼之礼，乃立乐府，采诗夜诵，有赵代秦楚之讴，以李延年为协律都尉。多举司马相如等造诗赋，以合八音之调，作十九章之歌。师古曰，乐府之名盖起于此。又乐志云，汉郊庙诗歌，内有掖廷材人，外有上林乐府，皆以郑声施于朝廷，故哀帝罢之。然百姓渐渍日久，湛沔自若。文心雕龙曰，乐府总赵代之音，撮齐楚之气。延年以曼声协律，朱马以骚体制歌。桂华杂曲，丽而不经。赤雁群篇，靡而非典。河间献雅而不御，故汲黯致讥于天马。然则乐府本非雅乐也。歌者为诗，击者拊者吹者为器，合而言之谓之乐。对诗而言则所谓乐者，八音兴于诗，立于礼，成于乐是也，分诗与乐言之也。专举乐则诗在其中，吾自卫反鲁然后乐正，雅颂各得其所是也，合诗与乐言之也。
　　乡饮酒，礼工四人，二瑟。注，二瑟，二人鼓瑟，则二人歌也。古人琴瑟之用，皆与歌并奏，故有一人歌一人鼓瑟者，汉文帝使慎夫人鼓瑟，上自倚瑟而歌是也。【原注】师古曰，倚瑟即今之以歌合曲也。亦有自鼓而自歌，孔子之取瑟而歌是也。若乃卫灵公听新声于濮水之上，而使师延写之，【阎氏曰】师延为纣作靡靡之乐，此以琴写之者。师涓，延当作涓。则但有曲而无歌，此后世徒琴之所由兴也。
　　言诗者大率以声音为末艺，不知古人入学自六艺始，孔于以游艺为学之成。后人之学好高，以此为瞽师乐工之事，遂使三代之音不存于两京，两京之音不存于六代，而声音之学遂为当今之绝艺。
　　七月流火，天文也。相其阴阳，地理也。四矢反兮，射也。两骖如舞，御也。止戈为武、皿虫为蛊，书也。千乘三会、亥有二首六身，数也。古之时人人知之，而今日遂为绝学。且曰，艺而已矣，不知之无害也。此近代之儒所以自文其空疏也。
　　斗与辰合
　　周礼大司乐注，此据十二辰之斗建与日辰相配合，皆以阳律为之主。阴吕来合之。是以大师云，掌六律六同，以合阴阳之声。黄钟，子之气也，十一月建焉，而辰在星纪。大吕，丑之气也，十二月建焉，而辰在玄枵。故奏黄锺，歌大吕，以祀天神。【原注】今五行家言子与丑合。大蔟，寅之气也，正月建焉，而辰在娵訾。应锺，亥之气也，十月建焉，而辰在析木。故奏大蔟，歌应锺，以祀地祗。【原注】寅与亥合。南齐书礼志，太常丞何諲之议礼，孟春之月，择元辰，躬耕帝藉。郑注云，元辰，盖郊后吉亥也。五行说十二辰为六合，寅与亥合，建寅月东耕，取月建与日辰合也。姑洗，辰之气也，三月建焉，而辰在大梁。南吕，酉之气也，八月建焉，而辰在寿星。故奏姑洗，歌南吕以祀四望。【原注】辰与酉合。蕤宾，午之气也，五月建焉，而辰在鹑首。林钟，未之气也，六月建焉，而辰在鹑火。故奏蕤宾，歌函钟，【原注】林钟也。以祭山川。【原注】午与未合。仲吕，巳之气也。四月建焉，而辰在实沈。夷则，申之气也，七月建焉，而辰在鹑尾。故奏夷则，歌小吕。【原注】仲吕也。以享先妣。【原注】巳与申合。夹钟，卯之气也，二月建焉，而辰在降娄。无射，戌之气也，九月建焉，而辰在大火。故奏无射，歌夹钟，以享先祖。【原注】卯与戌合。太玄经所谓斗振天而进，日违天而退。先王作乐，以象天地，其必有以合之矣。
　　凶声
　　凡建国，禁其淫声，过声，凶声，慢声。凶声如殷纣好为北鄙之声，所谓亢厉而微末，以象杀伐之气者也。注谓，亡国之声，若桑间濮上。此则一淫声已该之矣。
　　八音
　　先王之制乐也，具五行之气。夫水火不可得而用也。故寓火于金，寓水于石。凫氏为钟，火之至也。泗滨浮盘，水之精也。【原注】石生于土而得夫水火之气。火石多，水石少。泗滨盘石，得水之精者也，故浮。用天地之情以制器，是以五行备而八音谐矣。
　　土鼓，乐之始也。陶匏，祭之大也。二者之音非以悦耳，存其质也。国语，伶州鸠曰，匏竹利制。又曰，匏以宣之，瓦以赞之。今之大乐久无匏土二音，【原注】旧唐书音乐志，笙，女娲氏造，列管于匏上，内簧其中。今之笙竽并以木代匏而漆之，无匏音矣。宋叶少蕴避暑录话，大乐旧无匏土二音，笙以木刻其本而不用匏，埙亦木为之。元史，匏以斑竹为之。而八音但有其六矣。熊氏谓，匏音亡，而清廉忠敬者之不多见。吾有感于其言。【原注】元熊朋来五经说曰，八首之有笙，宜以竹称，而乃以匏称，是所重在匏也。古者造笙必以曲沃之匏，汶阳之竹。汉太学、槐市各持方物，列磬悬匏。八音之匏于卦为艮，于风为融，于气为立春。匏音啾以立清，阙之则清廉者鲜矣。匏音正则人思敬．不正则忠敬者鲜矣。为礼乐之官者，尚申请而改正之。
　　用火
　　有明火，有国火。明火以阳燧取之于日，【原注】司烜氏。近于天也，故卜与祭用之。【原注】董氏、大祝、大司寇。国火取之五行之木，【原注】司爟。近于人也，故烹饪用之。
　　古人用火必取之于木，而复有四时五行之变。素问，黄帝言，壮火散气，少火生气。季春出火，贵其新者，少火之义也。今人一切取之于石，其性猛烈而不宜人，疾疢之多，年寿之减，有自来矣。【原注】详见第二十五卷介子推条。
　　邵氏学史曰，古有火正之官。语曰，钻燧改火。此政之大者也。所谓光融天下者于是乎在。【原注】史记楚世家，重黎为帝喾火正，能光融天下，命曰祝融。周礼司烜氏所掌及春秋宋卫陈郑所纪者，政皆在焉。今治水之官犹夫古也，而火独缺焉。饮知择水而亨，不择火以祭以养，谓之备物可乎？或曰，庭燎则有司矣。虽然，此火之末也。【杨氏曰】晋之东也，携中原之火，迄陈末，阅三百年．而色转青，此必有官主之矣。【留氏曰】自水正失官，商多河患。周礼亡司空之籍，小正亡杼井之文，于是左氏内外传每以天象言火，而言水者恒略。周秦以后，不修水政。吕览十二纪删周书改火之文，故汉儒解小正左传之出火、内火，不复陈述古义。坎离之未济，此民生之所以多患也。
　　莅戮于社
