<!-- { "loadSidebar": true } -->
　　吴中之民，有田者什一，为人佃作者十九。其亩甚窄，而凡沟渠道路皆并其税于田之中，岁仅秋禾一熟，一亩之收不能至三石，【原注】凡言石者，皆以官斛。少者不过一石有余。而私租之重者至一石二三斗，少亦八九斗。佃人竭一岁之力，粪壅工作，一亩之费可一缗，而收成之日所得不过数斗，至有今日完租而明日乞贷者。故既减粮额，即当禁限私租，上田不得过八斗，如此则贫者渐富，而富者亦不至于贫。元史成宗纪，至元三十一年十月辛巳，【原注】时成宗即位。江浙行省臣言，陛下即位之初，诏蠲今岁田租十分之三。然江南与江北异，贫者佃富人之田，岁输其租。今所蠲特及田主，其佃民输租如故，则是恩及富室，而不被及于贫民也。宜令佃民当输田主者，亦如所蠲之数。从之。【原注】明朝宣德十年五月乙未，刑科给事中年富亦有此请。大德八年正月己未，诏江南佃户，私租太重，以十分为率，普减二分，永为定例。前一事为特恩之蠲，后一事为永额之减，而皆所以宽其佃户也。是则厚下之政，前代已有行之者。汉武帝时，董仲舒言，或耕豪民之田，见税什五。唐德宗时，陆贽言，今京畿之内，每田一亩，官税五升，而私家收租有亩至一石者，是二十倍于官税也。降及中等，租犹半之。夫土地，王者之所有。耕稼，农夫之所为。而兼并之徒，居然受利。望今凡所占田，约为条限，裁减租价，务利贫人。仲舒所言则今之分租，贽所言则今之包租也。然犹谓之豪民，谓之兼并之徒，【原注】食货志，豪民侵陵，分田劫假。师古曰，分田，谓贫者无田而取富人田耕，称共分其所收也。假亦谓贫人赁富人之田也。劫者，富人劫夺其税，侵欺之也。宋已下则公然号为田主矣。
　　豫借
　　唐玄宗天宝三载，制曰，每载庸调，八月征收，农功末毕，恐难济办。自今已后，延至九月二十日为限。至代宗广德二年七月庚子，税天下地亩青苗钱，以给百官俸。【原注】田一亩，税钱十五。所谓青苗钱者，以国用急，不及待秋，方苗青而征之，故号青苗钱。主其任者为青苗使。【原注】此与宋王安石所行青苗钱之法不同。彼则当青黄未接之时，贷钱于贫民而取其息。本谓之常平钱，民间名为青苗钱耳。遂为后代豫借之始。【张大令曰】按此，则青苗之制，唐宋本不同，何以宋史赵赡对神宗言，青苗法，唐行之于季世。范镇亦言，唐季之制，不足法。似谓安石祖唐弊政。考唐时长安万年二县，有官置本钱，配纳各户，收其息以供杂费。宋之常平钱正与此同，故赵瞻等举唐为言。其亦曰青苗者，依当时为称也。陆宣公言，蚕事方兴，已输缣税。农功未艾，遽敛谷租。上司之绳责既严，下吏之威暴愈促。有者急卖而耗其半直，无者求假而费其倍酬。宪宗元和六年二月，制以新陈未接，营办尤艰。凡有给用，委观察使以供军钱，方员借便，不得量抽百姓。故韩文公有游城南诗云，白布长衫紫领巾，差科未动是闲身。麦苗含穗桑生葚，共向田头乐社神。是三四月之间尚未动差科也。至后唐庄宗同光四年三月戊辰，以军食不足，敕河南尹豫借夏秋税。其时外内离叛，未及一月，国亡主灭。明宗即位，颇知爱民。见于文献通考所载，长兴四年，起征条流，其节候早者五月十五日征，八月一日纳足。递而下之，其尤晚者六月二十日起征，九月纳足。周世宗显德三年十月丙子，上谓侍臣曰，近朝征敛谷帛，多不俟收获纺绩之毕。乃诏三司，自今夏税以六月，秋税以十月起征。是庄宗虽有三月豫借之令，而实未尝行也。乃后代国势阽危，非若同光，而春初即出榜开征，其病民又甚矣。【沈氏曰】卢熊苏州府志云，赵顺孙，字和仲。处州缙云人。咸淳四年，以显文阁待制知平江兼发运使。先是，郡庾赤立，率以夏初征民租。顺孙谓，古者十月纳禾稼，今先期半载，民何以堪？佥曰，此例行之三十年，不然将有乏兴之忧。首以俸入及例卷所供助籴本，而抑浮费以继之，籴几二十万斛，迄免预征。诗云，硕鼠硕鼠，无食我苗。谢君直曰，苗未秀而食之，贪之甚也。今之为豫借者，食苗之政也。有不殴民而适乐郊者乎！
　　虞谦，洪武末为杭州府知府，尝建议，僧道，民之蠹。今江南寺院田多或数百顷，而徭役未尝及之。贫民无田，往往为徭役所困。请为定制，僧道每人田无过十亩，余用以均平民。初是之，已而谓非旧制，遂废。【杨氏曰】此仁政也。当事举而行之，岂不官民两便乎？【汝成案】虞谦之议是矣。而当时以为非旧制，遂废不行者，误也。元时崇奉二氏，朝廷、官闱、公主、卿相，凡赐田产动数百顷，又不输赋税，用日饶富。白云宗总摄复广侵占，遂至连阡累陌，跨越州郡。后虽屡敕令视民户出租，寻废不行。明初犹存其风，故虞氏有是言。至明中叶以后，已日衰耗，即有寺田亦准科则，非复曩之豪富矣。
　　纺织之利
　　今边郡之民，既不知耕，又不知织，虽有材力而安于游惰。华阴王弘撰着议，以为延安一府布帛之价贵于西安数倍，既不获纺织之利，而又岁有买布之费，生计日蹙，国税日逋。【陈文恭曰】陕西为自古蚕桑之地，今日久废弛，绸帛资于江浙，花布来自楚豫。小民食本不足，而更卖粮食以制衣，宜其家鲜盖藏也。非尽其民之惰，以无教之者耳。今当每州县发纺织之具一副，令有司依式造成，散给里下，募外郡能织者为师。即以民之勤惰工拙，为有司之殿最。一二年间，民享其利，将自为之，而不烦程督矣。计延安一府四万五千余户，户不下三女子，固已十三万余人，其为利益岂不甚多？按盐铁论曰，边民无桑麻之利，仰中国丝絮而后衣之。夏不释复，冬不离窟，父子夫妇内藏于专室土圜之中。崔寔政论曰，仆前为五原太守，土俗不知缉绩，冬积草，伏卧其中。若见吏，以草缠身，令人酸鼻。【原注】今大同人多是如此，妇人出草则穿纸裤，真所谓倮虫者也。吾乃卖储峙，得二十余万，诣雁门、广武迎织师，使巧手作机，乃纺以教民织。【原注】后汉书采入本传。是则古人有行之者矣。汉志有云，冬民既入，妇人同巷相从夜绩女工，一月得四十五日。八月载绩，为公子裳。豳之旧俗也。率而行之，富强之效，惇庞之化，岂难致哉！【唐氏曰】吴丝衣天下，聚于双林。吴越、闽番至于海岛，皆来市焉。五月载银而至，委积如瓦砾。吴南诸乡，岁有百十万之益，是以虽赋重困穷，民未至于空虚，室卢舟楫之繁庶胜于他所，此蚕之厚利也。四月务蚕，无男女老幼，萃力靡他。无税无荒，以三旬之劳，无农四时之久，而半其利，此蚕之可贵也。夫蚕桑之地，北不逾松，南不逾浙，西不逾湖，东不至海，不过方千里，外此则所居为邻，相隔一畔，而无桑矣。其无桑之方，人以为不宜桑也。今楚、蜀、河东及所不知之方亦多有之，何万里同之，而一畔异宜乎？桑如五谷，无土不宜。一畔之间，目睹其利而弗效焉，甚矣，民之惰也？吾欲使桑遍海内，有禾之土必有桑焉。其在于今，当责之守令，于务蚕之乡择人为师，教民饲缫之法，而厚其廪给。其移桑有远莫能致者，则待数年之后，渐近而分之。而守令则省骑时行，履其地，察其桑之盛衰。入其室，视其蚕之美恶。而终较其丝之多寡。多者奖之，寡者戒之，废者惩之。不出十年，海内皆桑矣。昔吾行于长子，略着于篇，可以取法焉。
　　吴华核上书，欲禁绫绮锦绣，以一生民之原，丰谷帛之业。谓今吏士之家，少无子女，多者三四，少者一二。通令户有一女，十万家则十万人。人人织绩，一岁一束，则十万束矣。使四疆之内，同心戮力，数年之间，布帛必积。恣民五色，惟所服用，但禁绮绣无益之饰。且美貌者不待华采以崇好，艳姿者不待文绮以致爱，有之无益，废之无损，何爱而不暂禁，以充府藏之急乎！此救乏之上务，富国之本业。使管晏复生，无以易此方。今纂组日新，侈薄弥甚，斫雕为朴，意亦可行之会乎？【杨氏曰】空言禁敕无用也，必实有清心寡欲之学者，乃能收还淳返朴之效。
　　马政
　　析因夷隩，先王之所以处人民也。日中而出，日中而入，【原注】左氏庄二十九年传。先王之所以处厩马也。
　　汉晁错言，令民有车骑马一匹者，复卒三人。【原注】师古曰，当为卒者免其三人，不为卒者复其钱。本传。文帝从之。故文景之富，众庶街巷有马，仟伯【原注】阡陌字同。之间成群。乘牸牝者，摈而不得会聚。【原注】汉书食货志。若乃塞之斥也，桥桃致马千匹。【原注】货殖传。班壹避墬，【原注】古地字。于楼烦致马牛羊数千群。【原注】叙传。则民间之马其盛可知。武帝轮台之悔，乃修马复令。【原注】复卒三人之令。西域传。唐玄宗开元九年，诏天下之有马者，州县皆先以邮递、军旅之役，定户复缘以升之。百姓畏苦，乃多不畜马，故骑射之士减曩时。自今诸州民，勿限有无萌，能家畜十马以下，免帖驿邮递，征行定户无以马为赀。【原注】唐书兵志。古之人君，其欲民之有马如此。惟魏世宗正始四年十一月丁未，禁河南畜牝马。【原注】魏书本纪，延昌元年六月戊寅，通河南牝马之禁。元世祖至元二十三年六月戊申，括诸路马，凡色目人有马者三取其二，【杨氏曰】色目人谓女直、畏吾钦察、契丹等。汉民悉入官。敢匿与互市者罪之。【原注】元史本纪。实录言，永乐元年七月丙戌，上谕兵部臣曰，比闻民间马价腾贵，盖禁民不得私畜故也。汉文景时，闾里有马成群，民有即国家之有。其榜谕天下，听军民畜马勿禁。又曰，三五年后，庶几马渐蕃息。此承元人禁马之后，故有此谕。而洪熙元年正月辛巳，上申谕兵部，令民间畜官马者，二岁纳驹一匹，俾得以余力养私马。至宣德六年，有陕西安定卫土民王从义，畜马蕃息，数以来献。此则小为之而小效者也，然未及修汉唐复马之令也。
　　驿传
