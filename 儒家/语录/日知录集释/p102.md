<!-- { "loadSidebar": true } -->
　　三代圣王教化之事，其仅存于今日者，惟服制而已。丧乱以来，浸已废坠。窃谓父母之丧，自非金革不得起复，着之国典。【沈氏曰】沈世泊云，案起复者，丧制未终，勉其任用，所谓夺情起复者也。如欧阳公晏殊神道碑，明年迁著作佐郎，丁父忧去官。已而真宗思之，即其家起复，为淮南发运使。及史嵩之丧父，经营起复是也。今人不考，例以服阕为起复，误矣。宋制，衔上亦带书，如起复左仆射中书门下平章事臣赵普是也。人人所知其祖父母、伯叔父母、兄弟之丧，并依洪武初年之制，许令解官奔赴，【原注】姊妹、妻、子虽期丧不必解官。服满补职。其它虽持重服而不去官者，【原注】唐制，为嫡子斩衰三年而不去官。及大功以下丧者，京官许以素服朝参，不预庆贺。【原注】唐书王方庆传，见上。玄宗开元二十五年十一月丁亥，御史大夫李适之奏，每当正旦及缘大礼，应朝官并六品清官并衣朱衣，六品以下并许通着裤褶。朔望日，文武朝集，使并服裤褶。如有惨故，准式不合着朱衣裤褶者，其日听不入朝。畅当传，入公门变服，今期丧已下惨制是也。在外诸司素服治事，【原注】公服之内，仍用麻葛。祭祀宴会，俾佐贰摄之。未任之官无得谒选。生员但岁考，不赴科举。庶人之家不许嫁娶。十五月禫后，复故。其有期功丧，宴会作乐者，官员罢职，士子黜退。仍书之申明亭，以示清议，庶几民德归厚。若夤缘干请之风，亦不待禁而衰止矣。
　　洪武十一年二月，广西布政使臧哲以母丧去宫，上思之，特遣人赐米六十石，钞二十五锭。自后，凡官以父母丧去职而家居者皆有赐焉。十七年正月，命吏部，凡官员丁忧，已在职五年，廉勤无赃私过犯者，照名秩给半禄终制。在职三年者，给三月全禄。
　　丁忧交代
　　昔时见有司丁父母忧，闻讣奔丧，不出半月。近议必令交代，方许离任。至有欠库未补，服阕犹不得归者。是则钱粮为重，伦纪为轻，既乖宰物之方，复失使臣之礼。其弊之由，始于刻削太过。盖昔者钱粮掌于县丞，案牍掌于主簿，税课掌于大使，【原注】余家有嘉靖年买地文契，皆用税课司印，万历后用县印。为令者稽其要而无所与焉。又皆俸足以赡其用，而不取之于库藏。故闻讣遄行，无所留滞，而亦不见有那移侵欠之事。今则州县之中，锥刃之末上尽取之，而大吏之诛求尤苦不给，库藏罄乏，报以虚文。至于近年，天下无完库矣。即勒令交代，亦不过应之以虚文，徒滋不孝之官，而无益于国计盈虚之数也。呜呼！君人者，亦知养廉为致孝之源乎？
　　陶侃谓王贡曰，杜弢为益州刺史，盗用库钱，父死不奔丧。卿本佳人，何为随之也？天下安有白头贼乎？贡遂来降，而弢败走。今日居官之辈大半皆如杜弢，然如此之人作贼，亦不能成也。
　　史言，梁高祖丁文皇帝【原注】高祖父丹阳尹顺之。忧时，为齐随王镇西咨议参军，在荆镇仿佛奉问，便投剑星驰，不复寝食，倍道前行，愤风惊浪，不暂停止。及居帝位，立七庙，月中再过。每至展拜，常涕泗滂沱，哀动左右。然则明王孝治天下，而不遗小国之臣，必有使之各尽其情者矣。
　　洪武八年八月戊辰，诏百官，闻父母丧者，不待报，许即去官。时北平按察司佥事吕本言，近制，士大夫出仕在外，闻父母之丧，必待移文原籍审核，俟其还报，然后奔丧。臣窃以为中外官吏去乡，或一二千里，或且万里。及其文移往覆，近者弥月，远者半年，使为人子者衔哀待报。比还家，则殡葬已毕，岂惟莫睹父母容体，虽棺柩亦有不及见者。揆之子情，深可怜悯。臣请自今官吏，若遇亲丧，许令其家属陈于官，移文任所，令其奔赴，然后核实。庶人子得尽送终之礼，而朝廷孝理之道彰矣。上然之，故有是命。
　　武官丁忧
　　晋书言，姚兴下书，将帅遭大丧，非在疆埸险要之所，皆听奔赴。及期，乃从王役。宋岳飞乞终母丧，以张宪摄军事，步归庐山。元史言，成宗诏军官，除边远出征，其余遇祖父母、父母丧，依民官例，立限奔赴。然则今制，武官不丁忧，非一道同伦之义也。国史言，洪武二十八年，兰州卫指挥佥事徐遵等以父及祖母病卒，奏乞扶柩归葬乡里。廷议勿许，上特可之。岂非求忠臣必于孝子之门者邪？
　　居丧饮酒
　　唐宪宗元和九年四月癸未，京兆府奏，故法曹陆赓男慎余与兄博文居丧，衣华服，过坊市，饮酒食肉。诏各决四十，慎余流循州，博文递归本贯。【原注】册府元龟。十二年四月辛丑，附马都尉于季友坐居嫡母丧与进士刘师服宴饮。季友削官爵，笞四十，忠州安置。师笞四十，配流连州。于頔以不能训子，削阶。【原注】旧唐书本纪。以礼坊民，而法行于贵戚，此唐室之所以复振也。
　　姚兴时，有给事黄门侍郎古成诜，每以天下是非为己任。京兆韦高慕阮籍之为人，居母丧，弹琴饮酒。诜闻而泣曰，吾当私刃斩之，以崇风教。遂持剑求高，高惧而逃匿，终身不敢见。僭乱之国犹有此人。
　　匿丧
　　后唐明宗天成三年闰八月，滑州掌书记孟升匿母忧，大理寺断流。奉敕，朕以允从人望，嗣守帝图，政必究于化源，道每先于德本，贵持国法，以正人伦。孟升身被儒冠，职居宾幕，比资筹划，以赞盘维。而乃都昧操修，但贪荣禄，匿母丧而不举，为人子以何堪？渎污时风，败伤名教。五刑是重，十恶难宽。将复投荒，无如去世，可赐自尽。其观察使、判官、录事参军失于纠察，各有殿罚。
　　国恤宴饮
　　春秋传言，吴公子札自卫如晋，将宿于戚。【原注】卫大夫孙文子邑。闻钟声焉，曰，异哉，夫子获罪于君以在此。【原注】文子以戚叛。惧犹不足，而又何乐？夫子之在此，犹燕之巢于幕上，君又在殡。【原注】献公辛未葬。而可以乐乎？遂去之。文子闻之，终身不听琴瑟。汉魏以下有山陵未成而宴饮者。汉书元后传，司隶校尉解光奏，曲阳侯王根，骨肉至亲，社稷大臣。先帝山陵未成，公聘取故掖庭女乐五官殷严、王飞君等，置酒歌舞，无人臣礼，大不敬不道。以根尝建社稷之策，遣就国。其兄子成都侯况免为庶人，归故郡。魏书甄楷传，除秘书郎。世宗崩未葬，楷与河南尹丞张普惠等饮戏，免官是也。有国丧未期而宴饮者。晋书锺雅传，拜尚书左丞。奏言肃祖明皇帝弃背万国，尚未期月，圣主缟素，百僚惨怆。尚书梅陶无大臣忠慕之节，家庭侈靡，声伎纷葩，丝竹之音流闻衢路，宜加放黜，以整王宪是也。【原注】时穆后临朝，特原不问，然百僚惮之。有国忌而宴饮者。旧唐书德宗纪，贞元十二年五月丁巳，附马都尉郭暧、王士平及暧弟煦、暄坐代宗忌日宴饮，贬官归第是也。此皆故事之宜举行者。礼者，君之大柄，可听其颓弛而不问乎？
　　宋朝家法
　　宋世典常不立，政事丛脞，一代之制，殊不足言。然其过于前人者数事，如人君宫中自行三年之丧，一也。外言不入于捆，二也。未及末命即立族子为皇嗣，三也。不杀大臣及言事官，四也。此皆汉唐之所不及，故得继世享国至三百余年。若其职官军旅食货之制，冗杂无纪，后之为国者并当取以为戒。【杨氏曰】不杀大臣是美事，然如蔡京、秦桧、丁大全诸人则失刑也。
　　卷十六
　　明经
　　今人但以贡生为明经，非也。唐制有六科，一曰秀才，二曰明经，三曰进士，四曰明法，五曰书，六曰算。【原注】大唐新语，隋炀帝置明经、进士二科，国家因隋制，增置秀才、明法、明字、明算，并前为六科。当时以诗赋取者谓之进士，【原注】金史移刺履传，进士之科，隋大业中始试以策，唐初因之，高宗时杂以箴铭赋诗，至文宗始专用赋。以经义取者谓之明经。【原注】叶石林避暑录话，唐制取士，用进士、明经二科。本朝初，唯用进士，其罢明经不知自何时。仁宗患进士诗赋浮浅，不本经术，嘉佑三年，始复明经科。今罢诗赋而用经义，则今之进士乃唐之明经也。【阎氏曰】金有经义进士、词赋进士，进士中亦分二目。
　　唐时入仕之数，明经最多。考试之法，令其全写注疏，谓之帖括。议者病其不能通经，权文公谓，注疏犹可以质验，不者，倘有司率情，上下其手，既失其末，又不得其本，则荡然矣。今之学者并注疏而不观，殆于本末俱丧，然则今之进士又不如唐之明经也乎？
　　秀才
