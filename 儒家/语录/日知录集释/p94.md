<!-- { "loadSidebar": true } -->
　　晋书羊祜传，文帝崩，祜谓傅玄曰，三年之丧，虽贵遂服，自天子达，汉文除之。今主上天纵至孝，虽夺服，实行丧礼。若因此革汉魏之薄，而兴先王之法，不亦善乎？玄曰，汉文以末世浅薄，不能行国君之丧，故因而除之。除之数百年，一旦复古，难行也。祜曰，不能使天下如礼，且使人主遂服，不犹善乎？玄曰，此为有父子而无君臣，三纲之道亏矣。祜乃止。傅玄之言，所谓御人以口给者也，不能缘人主之孝思善推其所为，以立一王之制，而徒以徇流俗之失。未几而贾后杀姑，刘石更帝，岂非诒谋之不裕哉。
　　后秦姚兴母虵氏卒，兴哀毁过礼，不亲庶政。群臣请依汉魏故事，既葬即吉。尚书郎李嵩上疏言，既葬之后，应素服临朝，率先天下仁孝之举也。兴从之。若傅玄、羊祜【沈氏曰】元本作杜预。之见，其不及姚兴之臣远矣。
　　宋神宗崩、范祖禹上疏论丧服之制，曰，先王制礼，君服同于父，斩衰三年，盖恐为人臣者不以父事其君。自汉以来，不惟人臣无服，人君遂不为三年之丧。国朝自祖宗以来，外廷虽用易月之制，宫中实行三年服。君服如古典，而臣下犹依汉制，故十二日而小祥，期而又小祥。二十四日而大祥，再期而又大祥。【原注】按此唐制，非汉制，范误。既以日为之，又以月为之，此礼之无据者也。古者再期而大祥，中月而禫。禫，祭之名，非服之色，今乃为之惨服三日然后禫，此礼之不经者也。服既除，至葬又服之，祔庙后即吉，才八月，而遽纯吉，无所不佩，此又礼之无渐者也。朔望群臣朝服以造殡宫，是以吉服临丧。人主衰服在上，是以先帝之服为人主之私丧，此二者皆礼之所不安也。宁宗小祥，诏群臣服纯吉，真德秀争之曰，自汉文帝率情变古，惟我孝宗衰服三年，朝衣朝冠皆以大布，惜当时不并定臣下执丧之礼，此千载无穷之憾。孝宗崩，从臣罗点等议，令群臣易月之后未释衰服，惟朝会治事权用黑带公服，时序仍临慰，至大祥始除。佗胄枋政，始以小祥从吉，且带不以金，鞓不以红，佩不以鱼，鞍轿不以文绣，此于群臣何损？朝仪何伤？议遂止。然迄未有能酌三代圣王之遗意，而立为中制者。
　　杨用修曰，舜典，二十有八载，帝乃殂落，百姓如丧考妣。三年，百姓有爵命者也。为君斩衰三年，礼也。四海遏密八音。礼不下庶人，且有农亩服贾力役之事，岂能皆服斩衰，但遏密八音而已。此当时君丧礼制。
　　朱子作君臣服议，曰，古之所谓方丧三年者，盖曰比方于父母之丧云尔。盖事亲者，亲死而致丧三年，情之至、义之尽也。事师者，师死而心丧三年，谓其哀如父母而无服，情之至，而义有所不得尽者也。事君者，君死而方丧三年，谓其服如父母，而分有亲疏，此义之至而情或有不至于其尽者也。当参度人情，斟酌古今之宜，分别贵贱亲疏之等，以为降杀之节。且以嫁娶一事言之，则宜自一月之外许军民，三月之外许士吏，复土之后许选人，祔庙之后许承议郎以下，小祥之后许朝请大夫以下，大祥之后许中大夫以下，各借吉三日，其大中大夫以上则并须禫祭然后行吉礼焉。官卑而差遣职事高者从高，迁官者从新，贬官者从旧。如此则亦不悖于古，无害于今，庶乎其可行矣。
　　太仓陆道威【原注】世仪。尝创为君丧五服之图，其略谓，嗣君及勋戚大臣斩衰三年，文武臣一品以下斩衰期年，四品以下斩衰九月，七品以下斩衰五月，士庶人斩衰三月，庶君臣之情不至邈焉相绝，而服有降杀，亦不至扞格难行。盖本朱子之意，而实出于魏孝文所云，群臣各以亲疏、贵贱、远近为除服之差，庶几稍近于古，易行于今之说。然三代之制，亦未尝不然。所谓为君斩衰三年者，诸侯为天子，卿大夫为其国君，家臣为其主。若庶人之为其国君，但齐衰三月。【原注】白虎通曰，王者崩，京师之民丧三月何？民贱，故三月而已。又曰，王者崩，臣下服之有先后何？恩有深浅远近，故制有日月。服问曰，君为天子三年，夫人如外宗之为君也，世子不为天子服。注曰，不服，与畿外之民同。【杨氏曰】此亦如九族服制，诸侯为天子之子。则大夫乃其孙也，余以此推之。而诸侯之大夫以时接见乎天子，则繐衰裳，牡麻绖，既葬除之。杂记曰，大夫次于公馆以终丧，士练而归。大夫居庐，士居垩室，【原注】此言国君之丧。正义以为位尊恩重、位卑恩轻之等。檀弓曰，公之丧，诸达官之长杖。是其所以别亲疏，明贵贱者，则固有不同矣。今自天子之外，别无所谓国君，而等威之辨则未尝有异于古。苟称情而制服，使三代之礼复见于今日，而人知尊君亲上之义，亦厚俗之一端也。【原注】朱子曰，百官如丧考妣，此其本分。四海遏密八音，以礼论之，则为过也。为天子服三年之丧，则是畿内，诸侯之国则不然。礼，为君为父但服斩衰。君谓天子、诸侯及大夫之有地者。大夫之邑以大夫为君，大夫以诸侯为君，诸侯以天子为君，各为其君服斩衰。诸侯之大夫却为天子服齐衰三月，礼无二斩故也。民则畿内者为天子齐衰三月，畿外无服。公之丧，诸侯达官之长杖。达官谓通于君得奏事者，各以其长。其长杖，其下者不杖可知。问，后世不封建诸侯，天下一统，百姓当为天子何服？曰，三月，天下服。地虽有远近，闻丧有先后，然亦不过三月。
　　丧礼主人不得升堂
　　济阳张尔岐言，今人受吊之位，主人伏哭于柩东，宾入门，北面而吊。拜毕，主人下堂，北面拜宾。相习以为定位，鲜有知其非者。不知方伏哭柩东时，妇女当在何所乎？女宾至，主人避之否乎？主人避而宾又至，又将何所伏而待乎？既失男女内外之位，又妨主宾拜谢之节。考之士丧礼，主人入坐于床东，众主人在其后，西面。妇人侠床，东面。此未敛以前，主人室中之哭位也。其拜宾则升降自西阶，即位于西阶东，南面拜之，固已不待宾于堂上矣。及其既敛而殡也，居门外，倚庐，唯朝夕哭，乃入门而奠。其入门也，主人堂下直东序，西面，北上。外兄弟在其南，南上。宾继之，北上。门东，北面西上。门西，北面东上。西方，东面，比上。主人固不复在堂上矣。所以然者，其时即位于堂，南上者唯妇人，故主人不得升堂也。今主人柩东拜伏之位，正古人主妇之位也。若依周公、孔子之故，未敛以前，则以床东为位，既敛而殡，则堂下直东序西面是其位也。主人正位于此，则内外之辨，宾主之仪，无适而不当矣。
　　南史孔秀之遗令曰，世俗以仆妾直灵助哭，当由丧主不能淳至，欲以多声相乱。魂而有灵，吾当笑之。【张氏曰】闻京师之俗，有丧者用仆隶代哭，济南城中人间有用之者，名曰号丧。盖误读文公家礼代哭之文而致此谬也。家礼本用仪礼、士丧礼云乃代哭，不以官。郑注云，代，更也。孝子始有亲丧，悲哀憔悴，防其以死伤生，使之更哭不绝声而巳，人君以官尊卑，士贱以亲疏为之。三日之后，哭无时。周礼挈壶氏，凡丧，县壶以代哭。
　　居丧不吊人
　　礼，父母之丧不吊人。情有所专，而不及乎他也。孔子曰，三年之丧，练不群立，不旅行。君子礼以饰情，三年之丧，而吊哭，不亦虚乎？谷梁子曰，周人有丧，鲁人有丧，周人吊，鲁人不吊。天子之丧犹可以不吊，而况朋友故人之丧乎？【原注】孔氏曰，若有服者则往哭。或疑末世政重事繁，有丧之人不能不出，独废此礼，有所难行。是亦必待既葬卒哭之后，或庶乎其可耳。
　　像设
　　古之于丧也有重，于祔也，有主以依神，于祭也，有尸以象神，而无所谓像也。左传言尝于太公之庙，麻婴为尸，孟子亦曰弟为尸，而春秋以后不闻有尸之事。宋玉招魂始有像设君室之文。尸礼废而像事兴，盖在战国之时矣。【原注】汉文翁成都石室设孔子坐像，其坐敛跖向后，屈膝当前，七十二弟子侍于两旁。
　　朱子白鹿洞书院只作礼殿，依开元礼，临祭设席不立像。
　　正统三年，巡按湖广监察御史陈祚奏，南岳衡山神庙岁久颓坏，塑像剥落，请重修立。依祭祀山川制度，内筑坛●，外立厨库，缭以周垣，附以斋室，而去其庙宇塑像，则礼制合经，神祇不渎。事下，礼部尚书胡●以为，国初更定神号，不除像设，必有明见，难以准行。今按凤阳县志言，洪武三年，诏天下城隍止立神主，称其府某州某县城隍之神，前时爵号一皆革去。未几，又令，城隍神有泥塑像在正中者，以水浸之，泥在正中壁上，却画云山图。像在两廊者，泥在两廊壁上。千载之陋习，为之一变，后人多未之知。嘉靖九年，诏革先师孔子封爵塑像，有司依违，多于殿内添砌一墙，置像于中，以塞明诏。甚矣，愚俗之难晓也。
　　宋文恪【原注】讷。国子监碑言，夫子而下，像不土绘，祀以神主，数百年陋习乃革。是则太祖已先定此制，独未通行天下尔。【汪氏曰】今曲阜孔林犹有大塑像。又孔氏有画本，传是子贡所画，晋顾凯之重摹，其信然耶？若唐吴道子画先圣立像、行像及七十二弟子像，杭州府学有石刻，南宋太学之遗也。【梁氏曰】一庙之中，或像或主，则歧矣。尝读元姚牧庵汴梁学记云，泥像非祀圣人法，后世莫觉其非而为之。郡异县殊，不一其状，短长丰瘠，老少善恶，惟其工之巧拙是随。就使尽善，亦岂其生时盛德之容？甚非神而明之、无声无臭之道也。曩长安新庙成，绘六十一人与二十四儒于庑，画工病其为面之同，纵人观之，而择贵臣图其上，盖肖今人之貌，而冠以先贤之名。使过而识者，抵掌语曰，是某也，是某也。未见其起敬于他日，顾先来不恭于一时。是邦如是，安必他邦之不为是？一岁再祀，第借位于先贤，以俎豆夫今之人也，其可哉！【左暄曰】后稷庙所铸金人，明堂四门墉所画尧舜桀纣，周公抱成王以朝诸侯之图，见于家语。越王命工以良金写范蠡之状而朝礼之，见于国语。土偶人与桃梗相语之说，见于国策。是画像、塑像、金像、木像，汉以前皆有之。若孔圣之有画像，其来已久。汉孝景时，太守文翁作石室，刻石像。韩敕修孔庙后碑立于桓帝永寿三年，而碑中有改画圣像语。后汉书蔡邕传，灵帝光和元年，置鸿都门学，画孔子及七十二弟子像。此见于史书及金石之文可考者。至塑像则不知其所始，或疑肇自魏兖州刺史李仲璇。然兴和三年，仲璇修孔子庙碑，第云修建容像，则固不自仲璇始矣。明张璁令天下学官尽撤塑像，论者韪之。而国朝邵长蘅又有复孔子像议，恐非。
　　从祀
