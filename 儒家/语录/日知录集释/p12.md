<!-- { "loadSidebar": true } -->
　　汉时尚书今文与古文为二，而古文又自有二。汉书艺文志曰，尚书古文经四十六卷，为五十七篇。师古曰，孔安国书序云凡五十九篇，为四十六卷。承诏作传引序各冠其篇，首定五十八篇。郑玄序赞云后又亡其一篇，故五十七。又曰，经二十九卷，大小夏侯二家，欧阳经三十二卷。【原注】欧阳生字和伯，史失其名。夏侯胜，胜从兄子建，皆传伏生尚书。师古曰，此二十九卷，伏生传授者。【原注】内泰誓非伏生所传，师古并言之，详见下。此今文与古文为二也。又曰，古文尚书者，出孔子壁中。武帝末，鲁共王坏孔子宅，欲以广其宫，而得古文尚书及礼记论语孝经凡数十篇，皆古字也。共王往入人其宅，闻鼓琴瑟钟磬之音，于是惧，乃止不坏。孔安国者，孔子后也，悉得其书，以考二十九篇，得多十六篇。【原注】师古曰，见行世二十九篇之外，更得十六篇。安国献之，遭巫蛊事，未列于学官。刘向以中古文【原注】师古曰，中者，天子之书也。校欧阳大小夏侯三家经文，酒诰脱简一，召诰脱简二。率简二十五字者脱亦二十五字，简二十二字者，脱亦二十二字。文字异者七百有余，脱字数十。【原注】志自云此所述者本之刘歆七略，不知中古文即安国所献否。及王莽末，遭赤眉之乱，焚烧无余。儒林传曰，孔氏有古文尚书，孔安国以今文字读之，因以起其家。逸书得十余篇，盖尚书兹多于是矣。【原注】言此为最多者，明张霸加之以百二篇为伪。遭巫蛊，未立于学官。安国为谏大夫，授都尉朝，都尉朝授胶东庸生，庸生授清河胡常少子，又传左氏。常授虢徐敖，又传毛诗。授王璜平陵涂恽子真，子真授河南桑钦君长。王莽时，诸学皆立。【原注】传末又言，平帝时，立左氏春秋毛诗逸礼古文尚书，而后汉书十四博士无之，盖光武时废。刘歆为国师，璜恽等皆贵显。【原注】言刘歆者，哀帝时，歆移书太常博士，欲立此诸家之学故也。又曰，世所传百两篇者出东莱张霸，分析合二十九篇，以为数十。【原注】或分析之，或合之。又采左氏传书序为作首尾，凡百二篇，篇或数简，文意浅陋。成帝时，求其古文者，霸以能为百两，征以中书校之，非是。此又孔氏古文与张霸之书为二也。后汉书儒林传曰，孔僖，鲁国鲁人也。自安国以下，世传古文尚书。又曰，扶风杜林，传古文尚书。林同郡贾逵为之作训，【原注】贾逵传，肃宗好古文尚书，诏逵撰欧阳大小夏侯尚书古文同异，为三卷，帝善之。马融作传，郑玄批注，由是古文尚书遂显于世。又曰，建初中，诏高才生受古文尚书毛诗及谷梁左氏春秋，虽不立学官，然皆擢高第，为讲郎，给事近署。然则孔僖所受之安国者，竟无其传，而杜林贾逵马融郑玄则不见安国之传，而为之作训作传作批注，此则孔、郑之学又当为二，而无可考矣。【钱氏曰】林杜及贾郑马诸儒所传古文，即安国真古文，但非梅赜所献之古文尔。刘陶传曰，陶明尚书春秋，为之训诂，推三家尚书及古文，是正文字三百余事，名曰中文尚书。【原注】言参用今文古文之中。汉末之乱，无传。若马融注古文尚书十卷，郑玄注古文尚书九卷则见于旧唐书艺文志【原注】又有王肃范宁李容姜道成注古文尚书。新唐书作姜道盛。开元之时，尚有其书，而未尝亡也。按陆氏释文言马郑所注二十九篇，则亦不过伏生所传之二十八，【原注】一，尧典并舜典慎徽以下为一篇。二，皋陶谟并益稷为一篇。三，禹贡。四，甘誓。五，汤誓。六，般庚。七，高宗肜日。八，西伯戡黎。九，微子。十，牧誓。十一，洪范。十二，金縢。十三，大诰。十四，康诰。十五，酒诰。十六，梓材。十七，召诰。十八，洛诰。十九，多士。二十，无逸。二十一，君奭。二十二，多方。二十三，立政。二十四，顾命并康王之诰为一篇。二十五，吕刑。二十六，文侯之命。二十七，费誓。二十八，秦誓。而《泰誓》别得之民间，合之为二十九，【原注】孔氏正义曰，史记及汉书儒林传云，伏生独得二十九篇，以教齐鲁。然泰誓非伏生所得。按马融云，泰誓后得。郑玄书论亦云，民间得泰誓。别录曰，武帝末，民有得泰誓书于壁内者，献之。则泰誓非伏生所传，而言二十九篇者，以司马迁在武帝之世，见泰誓出而得行，入于伏生所传内，故为史总之云伏生所出，不复曲别。分析其实，得时不与伏生所传同也。且非今之《泰誓》。【原注】有白鱼入于王舟等语，董仲舒对策引之。其所谓得多十六篇者，不与其间也。隋书经籍志曰，马融郑玄所传，惟二十九篇，又杂以今文，孔子旧书，自曰余绝无说。【原注】正义曰，郑氏书于伏生所传之外增益二十四篇，舜典一，汨作二，九工九篇十一，大禹谟十二，益稷十三，五子之歌十四，胤征十五，汤诰十六，咸有一德十七，典宝十八，伊训十九，肆命二十，原命二十一，武成二十二，旅獒二十三，同命二十四，以一篇为一卷九，共九篇，合为一卷，通十六卷，以合于汉艺文志得多十六篇之数。此即张霸之徒所作伪书也。与旧唐书所载卷目不同。【钱氏曰】谓郑氏所传增益二十四篇，为张霸之徒所作者，孔颖达之臆说。晋世秘府所存，有古文尚书经文，今无有传者。及永嘉之乱，欧阳大小夏侯尚书并亡。至东晋，豫章内史梅赜始得安国之传，上之。【原注】正义引晋书云，太保郑冲以古文授扶风苏愉，愉授天水梁柳，柳授城阳臧曹，曹授汝南梅赜，遂上其书。又云，其书亡失舜典一篇。此书东京以下诸儒皆不曾见，郑玄注礼记韦昭注国语杜预注左氏赵歧注孟子凡引此书文，并注云逸书。增多二十五篇，【原注】大禹谟一，五子之歌二，胤征三，仲虺之诰四，汤诰五，伊训六，大甲三篇九，咸有一德十，说命三篇十三，泰誓三篇十六，武成十七，旅獒十八，微子之命十九，蔡仲之命二十，周官二十一，君陈二十二，毕命二十三，君牙二十四，冏命二十五。以合于伏生之二十八篇，而去其伪泰誓，又分舜典益稷盘庚中下康王之诰各自为篇，则为今之五十八篇矣。其舜典亡阙，取王肃本慎徽以下之传续之。【原注】陆氏释文云，梅赜上孔氏传古文尚书，亡舜典一篇，时以王肃注颇类孔氏，故取王注从慎徽五典以下为舜典，以续孔传。齐明帝建武四年，有姚方兴者，于大航头得本，有曰若稽古帝舜以下二十八字，献之朝，议咸以为非。及江陵板荡，其文北入中原，学者异之，刘炫遂以列诸本第。然则今之尚书，其今文古文皆有之，三十三篇固杂取伏生安国之文，而二十五篇之出于梅赜，舜典二十八字之出于姚方兴，又合而一之。孟子曰，尽信书则不如无书。于今日而益验之矣。【孙兵备曰】书有四而伪者二，亡者三。一曰汉文帝使鼌错所受伏生尚书二十八篇，泰誓后得，大小夏侯为二十九，欧阳三分盘庚为三十一，马氏郑氏三分泰誓，又分顾命出康王之诰为三十四，益以书序而为之注，即隋经籍志所称马融注尚书十一卷，郑玄注尚书九卷也。此二十八篇经文，为伏生壁藏之余，见史记汉书儒林传及艺文志。据王充论衡亦云，伏生抱百篇，藏山中。景帝遣鼌错往从受尚书二十余篇。而伪孔安国序称伏生失其本经，口以传授。朱文公亦承其误，大背汉人之言。盖误会卫宏所云伏生使其女传言教错，以为口授经文。不知宏所谓传言者，传授经义，非本文，亦或即是大传也。孔安国亦传今文，故史记云，孔氏有古文尚书，而安国以今文读之。当时谓伏生书为今文，盖在孔壁科斗书既出之后，称今以别于古。且秦时改篆用隶，诸儒或以写经，以便循诵。刘向既以中古文校三家经文脱简脱字文字之异，后汉杜林又得漆书古文，贾逵撰欧阳大小夏侯尚书古文同异，于是今文合于古文，隋经籍志称马郑所传惟二十九篇，又杂以今文是也。马郑所注，虽止伏生之书，既从张恭祖受逸书十六篇，分为二十四，又注壁中百篇之序，遂题曰古文尚书。而唐人犹谓此为今文者，以惑于伪古文也。一曰汉武帝末，孔氏壁中所出古文尚书，杜林得之，西州郑氏受之。张恭祖皆即其本较伏生书，增多十六篇，合于伏生书二十九篇，并序为四十六篇。古者竹帛异施，篇卷同耳，故艺文云古文经四十六卷。而班固自注为五十七篇者，内分盘庚泰誓各为三，顾命为二，九工为九，除序，数之五十八，武成后亡，故云五十七篇也。古文增多篇无传注，故儒林传称司马迁从安国问，故而不言安国作传，马氏称为逸无师说。汉晋诸儒咸见其全书，或称为逸书者，非亡逸之谓，谓逸在伏生二十九篇之外也。唐人疑为不见古文，惑矣。孔颖达引束皙称孔子壁中书，将始宅殷。隋经籍志云，晋世秘府所存，有古文尚书经文，又载有徐邈撰古文尚书音一卷，梁五经博士刘叔嗣注尚书逸篇二卷。唐志有徐邈注三卷。陆德明称永嘉丧乱，众家之书并亡，古文盖绝于此时也。一曰汉成帝时，张霸所作百两篇书，既以中书校之，非是，乃黜其书。今遗文仅见王充论衡有云，伊尹死，大雾三日。孔颖达误以古文二十四篇为张霸伪书，又以郑氏所引胤征厥篚玄黄为是张霸书词，可谓以不狂为狂。霸书自魏晋以来，未见称述，盖亡于汉也。一曰晋元帝时，梅赜所上尚书孔传五十八篇，引书序以冠各篇之首，妄称郑冲所传古文。齐姚方兴又献舜典，有乃命以仅已上二十八字。隋刘炫取而列请本第，始或格于朝议，或不行于河洛，至孔颖达为伪传撰正义，而郑注渐微。其时孔壁古文久亡，遂无能辨其真伪。故刘知几史通称姚方兴采马王之义以造孔传舜典，举朝集议，咸以为非。北史儒林传称南北章句好尚，互有不同。江左尚书则孔安国，河洛尚书则郑康成。隋经籍志则称至隋孔郑并行，而郑氏甚微也。今考梅赜书篇数与古不相应。采会书传又多舛错，大异史迁所从孔安国问故之文，与显背郑说者难更仆。若胤征之以人名为国，旅獒之以酋豪为犬，尤可怪也。伏生二十九篇，本文存此书中，亦或删改。如二十有八载下，改放勋为帝字。说文引周书上以记之，今为虞书。帝曰毋若丹朱傲，禹曰子娶涂山云云，皆脱帝曰禹曰，赖有孟子董仲舒书史记汉书论衡可证耳。伪孔古文尚书，宋吴棫朱文公尝疑之，当时不能博考以证其伪舛，近世阎若璩惠栋互加考证，别黑白而箴膏肓，学者始知伪孔传之非真古文矣。尚书一厄于秦火，则百篇为二十九。再厄于建武，而亡武成。三厄于永嘉，则众家书及古文尽亡。四厄于梅赜，则以伪乱真，而郑学微。五厄于孔颖达，则以是为非，而马郑之注亡于宋。六厄于唐开元时，诏卫包改古文从今文，则并伪孔传中所存二十九篇本文失其真。七厄于宋开宝中，李鄂删定释文，则并陆德明音义俱非其旧矣。
