<!-- { "loadSidebar": true } -->
　　三代之世，凡民之俊秀皆人大学，而教之以治国平天下之事。孔子之于弟子也，四代之礼乐以告颜渊，五至三无以告子夏，而又曰雍也可使南面。然则内而圣。外而王，无异道矣。其系易也曰，九二曰见龙在田，利见大人，何谓也？子曰，龙德而正中者也。庸言之信，庸行之谨，闲邪存诚，善世而不伐，德博而化。易曰见龙在田，利见大人，君德也。君子学以聚之，问以辨之，宽以居之，仁以行之。易曰见龙在田，利见大人，君德也，故曰，师也者，所以学为君也。
　　肃肃敬也
　　肃肃，敬也；雝雝和也。诗本肃雝一字，而引之二字者，长言之也。诗云有洸有溃，毛公传之曰，洸洸，武也。溃溃，怒也。即其例也。【臧氏曰】毛诗传有经本一字，而传重文者。如忧心有忡，传忧心忡忡然。赫兮咺兮，传，赫有明德赫赫然。容兮遂兮，垂带悸兮，传，佩玉遂遂然，垂其绅带悸悸然。将其来施，传，施施，难进之貌。条其啸矣，传，条条然啸也。惴惴其栗，传，栗栗，惧也。【汝成案】臧氏又引颜氏家训书证云，河北毛诗皆云施施，江南旧本悉单为施，恐有少误。然颜尝云，河北本往往为人所改，不得据以为疑。且经传每正文一字，释者重文，所谓长言之也。
　　以其绥复
　　男子以车为居，以弓矢为器。故其生也，桑弧蓬矢，以射天地四方。其死也，设决，丽于掔，比葬则弓矢之新沽功，有弭饰焉，亦张可也。以射者，男子之事也。如死于道，则升其乘车之左毂，以其绥复。【原注】注改绥为緌，谓旌旗之旄也。以旄复死不切于事。广陵胡氏曰，此复魂既在车，当是执绥之绥。以车者，男子之居也。【原注】晋书祖逖传论，灾星告衅，笠毂徒招用此。
　　升车必正立执绥。【原注】徐铉曰，绥者，所执辔之总。以其绥复者，象其行也。象其行，所以达其志也。于是有朝聘而终，以尸将事之礼矣。【原注】左氏哀公十五年传。聘礼，宾死，以棺造朝，介将命。宋史章频传，为刑部郎中。使契丹，至紫蒙馆卒。契丹遣内侍就馆奠祭，命接伴副使吴克荷护其丧，以锦车驾橐驼，载至中京，敛以银饰棺具，鼓吹羽葆，吏士卫送至白沟。邾娄复之以矢，犹有杀敌之意焉。此亡于礼者之礼也。
　　亲丧外除兄弟之丧内除
　　亲丧外除者，祥为丧之终矣，而其哀未忘，故中月而禫。兄弟之丧内除者，如其日月而止。【汝成案】亲丧外除，所谓君子有终身之忧也，不以禫而止，惟待禫乃外除也。
　　十五月而福
　　期之丧十一月而练，十三月而祥，十五月而禫。孔氏曰，此言父在为母，亦备二祥节也。盖以十月当大丧之一周，逾月则可以练矣，故曰十一月而练。以十二月当大丧之再周，逾月则可以祥矣，故曰十三月而祥。【原注】必言十一月、十三月者，亲丧外除。又加两月焉，则与大丧之中月同，可以禫矣，故曰十五月而禫。
　　父在为母，其禫也，父主之，则夫之为妻亦当十五月而禫矣。晋孙楚除妇服诗但以一周而毕，盖不数禫月。
　　其它期丧祥禫之祭，皆不在已，则亦以十一月而练，十三月而除可知。故郑氏曰，凡齐衰十一月，皆可以出吊。
　　妻之党虽亲弗主
　　姑姊妹其夫死，而夫党无兄弟，使夫之族人主丧。妻之党虽亲弗主。夫若无族矣，则前后家、东西家。无有，则里尹主之。此文以姑姊妹发端，以戒人不可主姑姊妹之夫之丧也。夫宁使疏远之族人与邻家里尹，而不使妻之党为之主，圣人盖己逆知后世必有如王莽假母后之权，行居摄之事，而篡汉家之统，而豫为之坊者矣。别内外，定嫌疑，自天子至于庶人，一也。或曰，主之而附于夫之党。是恶知礼意哉！
　　吉祭而复寝
　　禫而从御，吉祭而复寝。互言之也。郑注已明，而孔氏乃以吉祭为四时之祭，虽禫之后，必待四时之祭讫，然后复寝，非也。禫即吉祭也，岂有未复寝而先御妇人者乎？
　　如欲色然
　　人少则慕父母，知好色则慕少艾。能以慕少艾之心而慕父母，则其诚无以加矣。【原注】正义云，王肃解欲色为如欲见父母之颜色，郑何得比父母于女色。马昭申云，孔子曰，吾未见好德如好色者。是亦比色于德。张融云，如好色，取其甚也，于文无妨。
　　先古
　　祭义，以事天地、山川、社稷、先古。先古，先祖也。诗曰，以似以续，续古之人。亦谓其先人也。近曰先，远曰古，故周人谓其先公曰古公。
　　博爱
　　先之以博爱，而民莫遗其亲。左右就养无方，谓之博爱。
　　以养父母日严
　　故亲生之膝下，以养父母日严。孩提之童，知爱而已。稍长，然后知敬。知敬，然后能严。子曰，今之孝者，是谓能养。至于犬马皆能有养，不敬，何以别乎！故鸡初鸣而衣服，至于寝门外，问衣燠寒。疾痛苛养而敬抑搔之。出入则或先或后，而敬扶持之，敬之始也。诗云，战战兢兢，如临深渊，如履薄冰。而今而后，吾知免夫，敬之终也。日严者，与日而俱进之谓。
　　致知
　　致知者，知止也。【原注】董文清槐以知止二节合听讼章为格物传。知止者何？为人君止于仁，为人臣止于敬，为人子止于孝，为人父止于慈，与国人交止于信，是之谓止，知止然后谓之知。至君臣、父子、国人之交，以至于礼仪三百，威仪三千，是之谓物。
　　诗曰，天生烝民，有物有则。孟子曰，舜明于庶物，察于人伦。昔者武王之访，箕子之陈，曾子子游之问，孔子之答，皆是物也。故曰，万物皆备于我矣。
　　惟君子为能体天下之物，故易曰，君子以言有物而有恒。记曰，仁人不过乎物，孝子不过乎物。
　　以格物为多识于鸟兽草木之名，则末矣。知者，无不知也，当务之为急。
　　听讼者与国人交之，一事也。
　　顾諟天之明命
　　维天之命，于穆不已。其在于人，日用而不知，莫非命也。故诗书之训有曰，顾諟天之明命。又曰，永言配命，自求多福。又曰，若生子，罔不在厥初生自贻哲命。又曰，惟克天德，自作元命，配享在下。而刘康公之言曰，民受天地之中以生，所谓命也。是以有动作礼义威仪之则，以定命也。彼其之子，邦之司直，而以为舍命不渝。乃如之人，怀昏姻也，而以为不知命。然则子之孝，臣之忠，夫之贞，妇之信，此天之所命，而人受之为性者也。故曰，天命之谓性。求命于冥之表，则离而二之矣。
　　予迓续乃命于天，人事也。理之所至，气亦至焉。是以含章中正，而有陨自天。匪正之行，而天命不佑。
　　祭纣帅天下以暴
　　仲虺之诰篇曰，简贤附势，实繁有徒。多方篇曰，叨懫日钦，劓割夏邑。此桀民之从暴也。微子篇曰，殷罔不小大，好草窃奸宄，卿士师师非度。凡有辜罪，乃罔恒获，小民方兴、相为敌仇。此纣民之从暴也。故曰，幽厉兴则民好暴。古之人所以胥训告、胥保惠、胥教诲，而不使民之陷于邪僻者，何哉？上无礼，下无学。贱民兴，丧无日矣。天保之诗皆祝其君以受福之辞，而要其指归，不过曰，民之质矣，日用饮食。群黎百姓，遍为尔德。然则人君为国之存亡计者，其可不致审于民俗哉！
　　财者末也
　　古人以财为末，故舜命九官，未有理财之职。周官财赋之事，一皆领之于天官冢宰，而六卿无专任焉。汉之九卿，一太常，二光禄勋，三卫尉，四太仆，五廷尉，六鸿胪，七宗正，八大农，【原注】武帝大初元年，更名大司农。九少府。【原注】应劭曰，少者，小也。师古曰，大司农供军国之用，少府以养天子。大农掌财在后，少府掌天子之私财又最后。唐之九卿，一太常，二光禄，三卫尉，四宗正，五太仆，六大理，七鸿胪，八司农，九太府，大略与汉不殊。而户部不过尚书省之属官，故与吏礼兵刑工并列而为六。至于大司徒教民之职，宰相实总之也。罢宰相，废司徒，以六部尚书为二品，非重教化、后财货之义矣。【钱氏曰】唐末年，重财用，而户部度支二曹至以宰相判之。
　　未有上好仁而下不好义者也
　　治化之隆，则遗秉滞穗之利及于寡妇。恩情之薄，则●鉏箕帚之色加于父母。故欲使民兴孝兴弟，莫急于生财。以好仁之君，用不畜聚敛之臣，则财足而化行。人人亲其亲，长其长，而天下平矣。
　　君子而时中
　　记曰，礼时为大，顺次之，体次之，宜次之，称次之。尧授舜，舜授禹，汤放桀，武王伐纣，时也。天地之祭，宗庙之事，父子之道，君臣之义，伦也。社稷山川之事，鬼神之祭，体也。丧祭之用，宾客之交，义也。羔豚而祭，百官皆足。太牢而祭，不必有余，此之谓称也。古之圣人内之为尊，外之为乐，少之为贵，多之为美，是故先王之制礼也，不可多也，不可寡也，惟其称也，此所谓君子而时中者也。故易曰，二簋应有时，损刚益柔有时。”【原注】舜之大孝，文王之无忧，武王周公之达孝，皆所谓时中也。
　　子路问强
　　洪范六极六曰弱，郑康成注，愚懦不毅为弱。故子路问强。
　　鬼神
　　王道之大，始于闺门。妻子合，兄弟和而父母顺，道之迩也，卑也。郊焉而天神假，庙焉而人鬼飨，道之远也，高也。先王事父孝，故事天明。事母孝，故事地察。修之为经，布之为政，本于天，殽于地，列于鬼神，达于丧祭、射御、冠昏、朝聘，而天下国家可得而正也。若舜，若文武周公，所谓庸德之行而人伦之至者也。故曰，君子之道，造端乎夫妇。及其至也，察乎天地。
　　人之有父母也，鸡鸣问寝，左右就养无方，何其近也。及其既亡，而其容与声不可得而接，于是或求之阴，或求之阳，然后僾然必有见乎其位，然后乃凭工祝之传而致赉于孝孙。生而为父母，殁而为鬼神。子曰，为之宗庙，以鬼享之。此之谓也。【原注】论语，菲饮食，而致孝乎鬼神。洋洋乎如在其上，如在其左右，由顺父母而推之也。
