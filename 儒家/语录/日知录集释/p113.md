<!-- { "loadSidebar": true } -->
　　记曰，四十曰强而仕，七十曰老而传。是人生服官之日不过三十年。汉顺帝阳嘉元年，用左雄之言，令孝廉年不满四十不得察举。皆先诣公府，诸生试家法，【原注】儒有一家之学，故称家法。文史课笺奏。宋文帝元嘉中，限年三十而仕。梁武帝天监四年，令九流常选，年未三十，不通一经不得解褐。今则突而弁兮，已厕银黄之列。死期将至，尚留金紫之班。何补官常，徒隳士习。宜定为中制，二十方许应试，三十方许服官。年至六十，见任官听其自请致仕，【原注】实录，洪武十三年二月戊辰，命文武官年六十以上者，皆听致仕，给以诰敕。无官之人一切勒停。是虽蚤于古记之十年，要亦不过三十年而已。三十年之中，复有三年大忧及期丧不得选补之日，则其人在仕路之日少，而居林下之日多，可以消名利之心，而息营竞之俗。【刘明经曰】终身出处之事，而旦夕图之，贤者不能宽以岁月，以深其稽古之功。愚者无所劳其心思，而皆有骤获之意。【又曰】古之人以其身为仁义道德之身，年弥高则识弥进，而令闻日隆，故天下皆以齿为贵。后之人以其身为声色货利之身，年愈衰而力愈耗，而不能有为，故天下遂以此为贱。
　　洪熙元年四月庚戌，郑府审理正俞廷辅言，近年宾兴之士，率记诵虚文，求其实才，十无二三。或有年才二十者，未尝学问。一旦挂名科目，而使之临政治民，职事废隳，民受其弊。自今各处乡试，宜令有司先行审访，务得博古通今，行止端重，年过二十五者，许令入试。上虽嘉纳、而未果行。今则积习相沿二三百载，青云之路，跬步可阶，五尺之童，便思奔竞。欲以成人材而厚风俗，难矣。【原注】宋李伯玉请罢宦子科，意亦同此。【汪氏曰】后汉之法，年幼才后者拜童子郎。若黄琬、臧洪、司马朗皆拜为郎，而任延、张堪俱号圣童，杜安号奇童，黄香号黄童，其尤异也。唐设童子科，刘晏最着。张童子，自九年升于礼部，又二年拜卫兵曹，十一岁耳。宋亦设童子科，杨亿、晏殊、姜盖、蔡伯俙，俱尝以神童召试。神宗元丰四年，置在京小学，有就傅初筮两斋。政和之制，限年自八岁至十二岁，惟曹芬以文优，赐同上舍出身。高宗一朝，童子求试者三十六人。孝宗一朝，童子求试者七十四人。其最奇者，孝宗淳熙元年、女童林幼玉求试中书，后省挑试，所诵经书四十三件并通，诏特封孺人。至度宗时，李伯玉谓非所以成人材、厚风俗，奏罢。【又曰】金大定二十九年，章宗即位，初设经童科。经童之制，凡士庶子年十三以下，所贵在幼而诵多者，若年同则以诵大经多者为最。文艺传，麻九畴，七岁，能草书，作大字数尺者，章宗召见。明昌以来，称神童者五人，后皆无称，独九畴能自树立，赐进士第，迁应奉翰林文字。又佞幸传，胥持国，经童出身，官尚书右丞，四方有经童入相之语，其人可知矣。元自成宗大德三年至文宗至顺二年，所举凡十五人，惟张秦山尤精篆籀，陈元麟能通性理耳。明选举志，士子未入学者，通谓之童生。当大比之年，间收一二异敏，三场并通者，俾与诸生一体入场，谓之充场。儒士中式，即为举人。不中式，仍候提学官岁试合格，乃准入学。此例后亦不行。
　　教官
　　汉成帝阳朔二年诏曰，古之立太学，将以传先王之业，流化于天下也。儒林之官，四海渊源，宜皆明于古今，温古知新，通达国体，故谓之博士。否则学者无述焉，为下所轻，非所以遵道德也。丞相、御史其与中二千石、二千石，杂举可充博士位者，使卓然可观。
　　元仁宗时，方以科举取士。虞集上议曰，师道立则善人多。【原注】周子通书。今天下学士，猥以资格授强，加之诸生之上，而名之曰师，有司弗信也，生徒弗信也。如此而望师道之立，能乎？今莫若使守令，求经明行修为成德之君子者，身师尊之，以教于其郡邑。其次则求夫操履近正而不为诡异骇俗者，确守先儒经义师说，而不敢妄为奇论者，众所敬服而非乡愿之徒者。其次则取乡贡至京师罢归者。当今之世，欲求成德之人，如上一言者而不可遽得。若其次之三言，则十室之邑必有忠信，亦未至乏才也。而徒用其又次之一言，则亦不过以资格授之，而耄鄙之夫遂以学官为糊口之地，教训之员名存而实废矣。明初教职多由儒士荐举。景泰二年，始准会试不中式举人考授。
　　天顺三年十二月庚申，建安县老人贺炀言，朝廷建学立师，将以陶熔士类。奈何郡邑学校师儒之官，真材实学者百无二三，虚靡廪禄，猥琐贪饕，需求百计，而受业解惑莫措一辞。师范如此，虽有英才美质，何由而成？至于生徒之中，亦往往玩愒岁年，佻达城阙，待次循资，滥升监学，侵寻老耋，授以一官。但知为身家之谋，岂复有功名之念？是则朝廷始也聚群鸮而饮啖，终也纵群狼以牧人。苟不严行考选，则人材日陋，士习日下矣。上是其言，命巡按御史同布按二司分巡官，照提调学校例考之。
　　太仓陆世仪言，今世天子以师傅之官为虚衔，而不知执经问道。郡县以簿书期会为能事，而不知尊贤敬老。学校之师以庸鄙充数，而不知教养之法。党塾之师以时文章句为教，而不知圣贤之道。儇捷者谓之才能，方正者谓之迂朴。盖师道至于今而贱极矣。即欲束修自厉，人谁与之？如此而欲望人才之多，天下之治，不可得矣。又言，凡官皆当有品级，惟教官不当有品级，亦不得谓之官。盖教官者，师也。师在天下则尊于天下，在一国则尊于一国，在一乡则尊于一乡，无常职，亦无定品，惟德是视。若使之有品级，则仆仆亟拜，非尊师之礼矣。至其官服亦不可同于职官，当别制为古冠服，如深衣幅巾及忠靖巾之类，仍以乡国天下为等。庶师道日振，儒风日振，而圣人之徒出矣。按宋史黄祖爵言，抱道怀德之士，多不应科目，老于韦布。乞访其学行修明，孝友纯笃者，县荐之州，州延之庠序，以表率多士。其卓行尤异者，州以名闻，是亦乡举里选之意。【原注】松江府志言，洪武初，杨孟载为松江府学教授，与丘克庄、全希贤同官。当时分教有司得自延聘，皆极州里之选，后并至大官。而朱子亦云，须是罢堂除及注授教官，请本州岛乡先生为之，年未四十，不得任教官。昔入主论即已及此。
　　孟县志曰，【原注】县人张淑誉撰。高皇帝定天下，诏府卫州县各立学，置师一人或二人，必择经明行修者署之。有能举其职而最书于朝者，或擢为国子祭酒及翰林侍从之职。英宗以后，始着为令，府五人，州四人，县三人，例录天下岁贡之士为之，间有由举人进士除授者。而其至也，州县长官及监司之临者，率以簿书升斗之吏视之，不复崇以体貌，是以其望易狎，而其气易衰。即有一二能诵法孔子，以师道闻，而得荐擢者，亦不过授以州县之吏而止。其取之也太滥，其待之也太卑，而其禄之也太轻，无怪乎教术之不兴，而人才之难就矣。【汪氏曰】史称晏殊知应天府，延范仲淹以教生徒。自五代以来，天下学校废，兴学自殊始。
　　士风之薄始于纳卷就试，师道之亡始于赴部候选，梁武帝所谓驱迫廉撝，奖成浇竞者也。有天下者，能反此二事，斯可以养士而兴贤矣。【王给事曰】欲端士习，当严教官之考核。考核严，则教官之督率必勤，而士风自正。
　　武学
　　山堂考索言，武学置于庆历三年，阮逸为武学谕。未几省去，熙宁复置，选知兵书者判武学，置直讲，如国子监。靖康之变，不闻武学有御侮者。【汪氏曰】宋史忠义传，有武学生华岳，字子西。尝上书劾韩侂胄，下大理，配建宁。侂胄诛，放还，入学登第，为殿前司官属。又谋去史弥远，事觉，下临安狱，杖死东市。武学有人，亦何忝于陈东也哉。实录，正统六年五月，从成国公朱勇等奏，以两京多勋卫子弟，乃立武学，设教授、训导，如京府儒学之制。【原注】景泰五年五月丙寅，南京守备宁远侯任礼，请革武学，不允。景泰间，废武学。天顺八年十一月丙辰，复设京卫武学。已而武生渐多，常至欺公挠法。正德中，钱宁已嗾武学生朱大周上疏劾杨一清矣。崇祯四年，南京武学生吴国麟等殴御史郭维，经掌都察院张延登奏黜。是则不惟不收其用，而反贻之害矣。
　　太祖实录，洪武二十年七月，礼部请如前代故事，立武学，用武举，仍祀太公，建昭烈武成王庙。上曰，太公，周之臣，若以王祀之，则与周天子并矣，加之非号，必不享也。至于建武学，用武举，是分文武为二途，轻天下无全才矣。古之学者，文武皆备，故措之于用，无所不宜，岂谓文武异科，各求专习者乎？太公但以祀帝王庙，去武成王号，罢其旧庙。于是勋戚子孙袭爵者习礼肄业于国子监，被选尚主者用仪制主事一人教习。【原注】实录，洪武三十一年二月庚辰，命吏部设学于虎踞关，选儒士十人，教故武臣子弟之养于锦衣卫者。成化中，太监汪直遂请武举设科，乡试、会试、殿试悉如进士恩例。不果行。文事武备统归于一，呜呼纯矣。
　　宋刘敞与吴九书曰，昔三代之王，建辟雍、成均以敦教化者。危冠缝掖之人，居则有序，其术诗书礼乐，其志文行忠信，是以无鄙倍之色，斗争之声。犹惧其未也，故贱诈谋，爵人以德，褒人以义，轨度其信，壹以待人。故曰勇则害上，不登于明堂。民知所底，而无贰心，是以其教而不肃而成，其政不严而治。未闻夫武学之科也。夫缦胡之缨，短后之衣，瞋目而语难，按剑而疾视者，此所谓勇力之人也。将教之以术，而动之以利，其可得不为其容乎？为其容可得，无变其俗乎？而，况建博士之职，广弟子之员。吾恐虽有智者，未能善其后矣。夫战国之时，天下竞于驰骛，于是乎有纵横之师、技击之学以相残也。虽私议巷说，有司不及，然风俗犹以是薄，祸乱犹以是长。学者之所甚疾，仁人之所忧而辩也，若之何其效之？且足下预其议而不能救与？吾所甚惑也。【杨氏曰】今之州县最患苦者，莫如武生。物穷则变，当思所以善其后矣。
　　因勋卫子弟，不得已而立武学，仍宜以孔子为先师，如前代国学祀周公，唐开元改为孔子。周公尚不祀于学，而况太公乎？成化五年，掌武学国子监监丞阎禹锡言，古者庙必有学，受成献馘于中，欲其先礼义而后勇力也。今本学见有空堂数楹，乞敕所司，改为文庙。可谓得礼之意。
　　杂流
