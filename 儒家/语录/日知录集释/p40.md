<!-- { "loadSidebar": true } -->
　　记曰，文王之为世子，朝于王季，日三。鸡初鸣而衣服，至于寝门外，问内竖之御者曰，今日安否，何如？内竖曰，安。文王乃喜。及日中，又至，亦如之。及暮，又至，亦如之。其有不安节，则内竖以告文王。文王色忧，行不能正履。王季复膳，然后亦复初。食上，必在，视寒暖之节。食下，问所膳。命膳宰曰，末有原。应曰，诺。然后退。又曰，文王之祭也，事死者如事生，思死者如不欲生。忌日必哀，称讳如见亲，祀之忠也。如见亲之所爱，如欲色然，其文王与？诗云，明发不寐，有怀二人。文王之诗也。夫惟文王生而事亲如此之孝，故殁而祭如此之忠，而如亲之或见也。苟其生无养志之诚，则其殁也自必无感通之理。故曰，惟孝子为能飨亲。而夫子之告子路亦曰，未能事人，焉能事鬼？是故庸德之行，莫先于父母之顺。而郊社之礼，禘尝之义，缘之以起。明此而天下国家可得而治矣。
　　在上位者能顺乎亲，而后可以事天享帝。在下位者能顺乎亲，而后可以获上治民。
　　程子曰，鬼神，天地之功用，而造化之迹也。张子曰，鬼神者，二气之良能也。用以解易神也者，妙万物而为言一章，斯为切当。如二子之说，则视之而弗见，听之而弗闻者，鬼神也，其可见可闻者亦鬼神也。今夫子但言弗见弗闻，知其为祭祀之鬼神也。【钱氏曰】鬼神之为德，其盛矣乎。鬼神，谓天神地示人鬼也。有神而后有郊社，有鬼而后有宗庙。天统乎地，故言神可以该示。人死为鬼，圣人不忍忘其亲。事死如事生，故有祭祀之礼。经言鬼神，皆主祭祀而言。卜筮所以通神明，故易传多言鬼神。精气为物，生而为人也。游魂为变，死而为鬼也。圣人知鬼神之情状，而祭祀之礼兴焉。横渠张氏以鬼神为二气之良能，古人无此义。二气者，阴阳也。阴阳自能消长，岂假鬼神司之？如人一呼一吸，人自为之，岂转有鬼神为我呼吸乎！
　　质诸鬼神而无疑，犹易干文言所谓与鬼神合其吉凶。【原注】谦丰二彖亦以鬼神与天地人并言。
　　期之丧达乎大夫
　　丧服自期以下诸侯绝大夫降者，说者以为期已下之丧，皆其臣属，故不服。然制礼之意，不但为此。古人有丧不祭，诸侯有山川社稷宗庙之事，不可以旷，故惟服三年，而不服期。大夫亦与于其君骏奔在庙之事，但人数多，不至于旷，故但降之而已。此古人重祭之义，后人不知，但以为贵贵而已。【原注】正义曰，期之丧达乎大夫，谓旁亲所降在大功者得为期丧，还着大功之服。若天子诸侯旁期之丧，则不服也。【杨氏曰】本是贵贵之义，故云无贵贱，一也。【又曰】诸侯绝旁亲，然尊同，则又为之服，可以见之矣。【沈氏曰】毛西河经问详驳之，大略仍从贵贵之说，而以有丧不祭为无出，且误解。【汝成案】贵贵则重祭之义已包。
　　诸侯亦有期服，如始封之君不臣诸父昆弟，封君之子不臣诸父而臣昆弟。且亦有大功服，如姑姊妹嫁于国君，尊同则不降。记特举其大概言之尔。
　　三年之丧达乎天子
　　父母之丧，无贵贱，一也，即解上三年之丧，达乎天子一句，此举其重者而言。然三年之丧，不止父母。左氏昭公十五年传，王一岁而有三年之丧二焉。谓穆后与太子王后。谓之三年者，据达子之志而言，其实期也。是天子亦有期丧。
　　达孝
　　达孝者，达于上下，达于幽明，所谓孝弟之至，通于神明，光于四海，无所不通者也。【原注】与达道达德之达同义。
　　思事亲不可以不知人
　　无丰于昵，祖己之所以戒殷王也。自八以下，众仲之所以对鲁隐也。以客为臣，子游之所以规文子也。亲亲之道，赖贤人而明者多矣。汉哀帝听冷褒、段犹之言，而尊定陶共皇。唐高宗听李绩之言，而立皇后武氏。不知人之祸且至于斁伦乱纪而不顾，可不慎哉。
　　人伦之大，莫过乎君父，而子夏先之以贤贤易色，何也？思事亲，不可以不知人也。
　　父子之亲，长幼之序，男女之别，非师不明。教人以礼者，师之功也。故曰，师无当于五服，五服弗得不亲。
　　诚者，天之道也
　　诚者，天之道也。故天下雷行，物与无妄，而先王以茂对时，育万物。
　　天叙有典，敕我五典五惇哉。天秩有礼，自我五礼有庸哉。天命有德，五服五章哉。天讨有罪，五刑五用哉。莫非诚也。故曰，凡为天下国家有九经，所以行之者一也。
　　肫肫其仁
　　五品之人伦，莫不本于中心之仁爱，故曰拜稽颡，哀戚之至隐也。稽颡，隐之甚也。又曰，其送往也，望望然，汲汲然，如有追而弗及也。其反哭也，皇皇然，如有求而弗得也。故其往送也如慕，其反也如疑。求而无所得之也，入门而弗见也，上堂又弗见也，入室又弗见也，亡矣丧矣，不可复见已矣。故哭泣辟踊，尽哀而止矣。心怅焉怆焉，惚焉忾焉，心绝志悲而已矣。此于丧而观其仁也。丧三日而殡，凡附于身者必诚必信，勿之有悔焉耳矣。三月而葬，凡附于棺者必诚必信，勿之有悔焉耳矣。又曰，且比化者，无使土亲肤，于人心独无恔乎？此于葬而观其仁也。齐之日，思其居处，思其笑语，思其志意，思其所乐，思其所嗜。齐三日，乃见其所为齐者。祭之日，入室，僾然必有见乎其位。周还出户，肃然必有闻乎其容声。出户而听，忾然必有闻乎其叹息之声。是故先王之孝也，色不忘乎目，声不绝乎耳，心志嗜欲不忘乎心。又曰，祭之明日，明发不寐，飨而致之，又从而思之。祭之日，乐与哀半，飨之必乐，已至必哀。此于祭而观其仁也。自此而推之，郊社之礼，所以仁鬼神也。射乡之礼，所以仁乡党也。食飨之礼，所以仁宾客也。亲亲而仁民，仁民而爱物，而天下之大经毕举而无遗矣。故曰，孝弟为仁之本。
　　卷七
　　孝弟为仁之本
　　尧舜之道，孝弟而已矣。是故克明俊德，以亲九族。九族既睦，平章百姓.百姓昭明，协和万邦。黎民于变时雍。此之谓孝弟为仁之本。【钱氏曰】按初学记友悌部、太平御览人事部引论语，俱云其为人之本与。有子先言其为人也孝弟，后言其为人之本，首尾相应，亦当以为人长也。
　　察其所安
　　求仁而得仁，安之也。不怨天，不尤人，下学而上达，安之也。使非所安，则择乎中庸，而不能期月守矣。
　　子张问十世
　　记曰，圣人南面而治天下，必自人道始矣。立权度量，考文章，改正朔，易服色，殊徽号，异器械，别衣服，此其所得与民变革者也。其不可得变革者则有矣，亲亲也，尊尊也，长长也，男女有别，此其不可得与民变革者也。自春秋之并为七国，七国之并为秦，而大变先王之礼。然其所以辨上下，别亲疏，决嫌疑，定是非，则固未尝有异乎三王也。故曰，其或继周者，虽百世可知也。
　　自古帝王相传之统，至秦而大变。然而秦之所以亡，汉之所以兴，则亦不待谶纬微讳而识之矣。不仁而得天下，未之有也，此百世可知者也。保民而王，莫之能御也，此百世可知者也。
　　媚奥
　　奥何神哉？如祀竃，则迎尸而祭于奥，此即竃之神矣。【原注】诗，于以奠之宗室牖下注，牖下，室西南隅，所谓奥也。李氏曰，户东而牖西，户不当中而近东，则西南隅最为深隐，故谓之奥，而祭祀及尊者常处焉。曲礼，为人子者，居不主奥。仲尼燕居以奥阼并言，是奥本人之所处，祭时乃奉神于此。时人之语谓，媚其君者，将顺于朝廷之上，不若逢迎于燕退之时也。注以奥比君，以竃比权臣。本一神也，析而二之，未合语意。【杨氏曰】奥本非神，此义甚好。
　　武未尽善
　　观于季札论文王之乐，以为美哉，犹有憾，则知夫子谓武未尽善之旨矣。犹未洽于天下，【原注】孟子。此文之犹有憾也。天下未安而崩，【原注】史记封禅书。此武之未尽善也。记曰，乐者，象成者也。又曰，移风易俗，莫善于乐。武王当日诛纣伐奄，三年，讨其君，而宝龟之命曰，有大艰于西土，殷之顽民迪屡不静。商俗靡靡，利口惟贤，余风未殄。视舜之从欲以治四方风动者何如哉。故大武之乐虽作于周公，而未至于世变风移之日，圣人之时也，非人力之所能为矣。【原注】刘汝佳曰，揖让征诛，自是圣人所遇，使舜当武之时，亦须征伐。孔子曰，唐虞禅，夏后殷周继，其义一也。性之反之，自其从入之异。及其成功，一也。人而天，反而性矣。以是而论乐之优劣，其与以追蠡者何异哉。
　　朝闻道夕死可矣
　　有弗学，学之弗能，弗措也。有弗问，问之弗知，弗措也。有弗思，思之弗得，弗措也。有弗辨，辨之弗明，弗措也。有弗行，行之弗笃，弗措也。不知年数之不足也，俛焉日有孳孳，毙而后已。故曰，朝闻道，夕死可矣。
　　吾见其进也，未见其止也。有一日未死之身，则有一日未闻之道。
　　忠恕
　　延平先生答问【原注】门人朱熹元晦编。曰，夫子之道，不离乎日用之间。自其尽己而言，则谓之忠。自其及物而言，则谓之恕，莫非大道之全体。虽变化万殊，于事为之末，而所以贯之者，未尝不一也。曾子答门人之问，正是发其心尔，岂有二邪？若以为夫子一以贯之之旨甚精微，非门人所可告，姑以忠恕答之，恐圣贤之心不若是之支也。如孟子言尧舜之道，孝弟而已矣。人皆足以知之，但合内外之道，使之体用一原，显微无间，则非圣人不能尔。朱子又尝作忠恕说，其大指与此略同。按此说甚明，而集注乃谓借学者尽己推己之目以着明之，是疑忠恕为下学之事，不足以言圣人之道也。然则是二之，非一之也。
　　慈溪黄氏曰，天下之理无所不在，而人之未能以贯通者，己私间之也。尽己之谓忠，推己及人之谓恕。忠恕既尽，己私乃克，此理所在，斯能贯通。故忠恕者，所以能一以贯之者也。
