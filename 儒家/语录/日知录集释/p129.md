<!-- { "loadSidebar": true } -->
　　史书人君未即位之例，左传晋文公未入国，称公子，已入国称公。史记汉高帝未帝称汉王，未王称沛公。五年，将战垓下，而曰皇帝在后，绛侯、柴将军在皇帝后，至其下文乃曰诸侯及将相相与共请，尊汉王为皇帝，于言为不顺矣。
　　沈约作宋书，于本纪第十卷，顺帝升明三年四月壬申始书进齐公爵为齐王，而前第八卷明帝泰始四年七月庚申，已书以骁骑将军齐王为南兖州刺史，自此以下，齐王之号累见于篇，此言之不顺也。【原注】萧子显南齐书亦同此例。
　　史书一人先后历官
　　汉书沟洫志先称博士许商，次称将作大匠许商，后称河堤都尉许商，此书一人而先后历官不同之法。书君奭，我闻在昔，成汤既受命，时则有若伊尹格于皇天。在太甲，时则有若保衡。伊尹、保衡，一人也，汤时未为保衡，至太甲时始为此官，故变文以称之也。
　　史书郡县同名
　　汉时，县有同名者，大抵加东、西、南、北、上、下字以为别。盖本于春秋之法。燕国有二，则一称北燕。邾国有二，则一称小邾，是其例也。若郡县同名而不同地，则于县必加一小字，沛郡不治沛，治相，故书沛县为小沛。广阳国不治广阳，治蓟，故书广阳县为小广阳。【钱氏曰】耿弇传、马武传。丹阳郡不治丹阳，治宛陵，故书丹阳县为小丹阳。【原注】今顺天府保定县称小保定，宁国府太平县称小太平。【钱氏曰】晋书陶回传、吴志吕范传。后人作史多混书之，而无别矣。【沈氏曰】格论于此下又云，以今地理言之，如大名、宁国之类，法当直书其县，清河、永丰之类，法当并载其府。而宋史阙焉，故有一人而两地并祀者。【谢中丞曰】伏见江西省吉安、广信二府所属皆有永丰县，其印信篆文同一字样，共在一省之中，而有相同之印。倘奸徒假借，以此县所用印信朦混于彼县，恐一时难辨，易滋弊端。至此外江省州县又有同名于各省者，如江省有宁州，而陕西、云南所属皆有宁州。江省有长宁县，而奉天、四川、广东所属皆有长宁县。江省有新城县，而直隶、山东、浙江所属皆有新城县。江省有龙泉县，而浙江、贵州所属皆有龙泉县。再如江省有新昌县，而浙江亦有新昌县。江省有德化县，而福建亦有德化县。江省有安仁县，而湖南亦有安仁县。江省有广昌县，而山西亦有广昌县。江省有石城县，而广东亦有石城县。江省有兴安县，而广西亦有兴安县。江省有永宁县，而贵州亦有永宁县。其它各省之州与州同名，县与县同名者，并有府与府同名者，如奸徒有意作弊，则借此影射隔省，更无从辨察，皆应别改嘉名也。【汝成案】今天下各省府州县同名者不止此，如府则有太平府，安徽与广西同。州则有忠州，四川与广西南宁府同。通州，直隶顺天府与江苏同，开州，直隶大名府与贵州贵阳府同。永宁州，山西汾州府与广西桂林府、贵州安顺府同。赵州，直隶与云南大理府同。县则有会同县，湖南靖州与广东琼州府同。宝丰县，河南汝州与甘肃宁夏府同。海丰县，山东武定府与广东惠州府同。泸溪县，江西建昌府与湖南辰州府同。清溪县，四川雅州府与贵州思州府同。凤台县，安徽凤阳府与山西泽州府同。桃源县，江苏淮安府与湖南常德府同。龙门县，直隶宣化府与广东广州府同。石门县，浙江嘉兴府与湖南澧州同。东安县，直隶顺天府与湖南永州府、广东罗定州同。新安县，直隶保定府与河南河南府、广东广州府同。乐安县，江西抚州府与山东青州府同。永安县，福建延平府与广东惠州府同。甘泉县，江苏扬州府与陕西延安府同。石泉县，陕西兴安府与四川龙安府同。清河县，直隶广平府与江苏淮安府同。太和县，安徽颍州府与云南大理府同。山阳县，江苏淮安府与陕西商州同。海阳县，山东登州府与广东潮州府同。东乡县，江西抚州府与四川绥定府同。宁乡县，湖南长沙府与山西汾州府同。建昌县，直隶承德府与江西南康府同。唐县，直隶保定府与河南南阳府同。太平县，安徽宁国府与浙江台州府、山西平阳府、四川绥定府同。安平县，直隶深州与贵州安顺府同。乐平县，江西饶州府与山西平定州同。镇平县，河南南阳府与广东嘉应州同。清平县，山东东昌府与贵州都匀府同。华亭县，江苏松江府与甘肃平凉府同。西宁县，直隶宣化府与甘肃西宁府、广东罗定州同。广宁县，盛京锦州府与广东肇庆府同。武宁县，江西南昌府与湖南常德府同。咸宁县，湖北武昌府与陕西西安府同。新宁县，湖南宝庆府与四川绥定府、广东广州府同。兴宁县，湖南郴州府与广东嘉应州同。大宁县，山西隰州与四川夔州府同。山阴县，浙江绍兴府与山西大同府同。山水县，陕西邠州与广东广州府同。建始县，湖北施南府与四川夔州府同。宁海县，盛京奉天府与浙江台州府同。宁远县，湖南永州府与甘肃巩昌府同。怀远县，安徽凤阳府与陕西榆林府、广西柳州府同。定远县，安徽风阳府与陕西汉中府、四川重庆府、云南楚雄府同。安远县，江西赣州府与湖北荆门州同。宣化县，直隶宣化府与广西南宁府同。昌化县，浙江杭州府与广东琼州府同。安化县，湖南长沙府与甘肃庆阳府、贵州思南府同。永定县，福建汀州府与湖南澧州同。安定县，陕西延安府与甘肃巩昌府同。安福县，江西吉安府与湖南澧州同。永福县，福建福州府与广西桂林府同。长乐县，福建福州府与湖北宜昌府、广东嘉应州同。建德县，安徽池州府与浙江严州府同。而谢疏之与今异者，如宁州，甘肃庆阳府与云南临安府同。疏乃无甘肃，而有江西、陕西。广昌县，直隶易州与江西建昌府同。疏乃无直隶，而有山西。永宁县，江西吉安府与河南河南府、四川叙永厅同。疏乃有贵州而无河南、四川。长宁县，江西赣州府与四川叙州府、广东惠州府同。疏乃又有奉天。考之于今皆不合，相去百年，沿革攸殊。而今制，于府州县之同名者，印文各加省名某某以别之，是亦无虑奸徒之作弊矣。
　　郡国改名
　　后汉书光武纪，建武六年春正月丙辰，改舂陵乡为章陵县。十七年冬十月甲申，幸章陵，修园庙，祠旧宅。又云，乃悉为舂陵宗室起祠堂。上言章陵，见名也。下言舂陵，本舂陵候之宗室，不可因县名而追改之也。此史家用字之密也。
　　史记，南越王尉佗者，真定人也。此未当，当曰东垣人。卢绾传，高帝十一年冬，更东垣为真定。儒林传，汉兴，田何以齐田徙杜陵。师古曰，初徙时未为杜陵，盖史家追言之也。
　　汉书夏侯胜传，夏侯胜，字长公。初，鲁共王分鲁西宁乡以封子节侯，别属大河，大河后更名东平，故胜为东平人。赵广汉传，赵广汉，字子都，涿郡蠡吾人也，故属河间。后汉书党锢传，刘佑，中山安国人也，安国后别属博陵。夏侯湛东方朔画像赞，大夫讳朔，字曼倩，平原厌次人也。魏建安中，【杨氏曰】每见称建安为魏，此恐未然。孝若为妙才曾孙犹可也，小颜于音注姓字文颖下，亦云魏建安中则非。分厌次以为乐陵郡，故又为郡人焉。此郡国改名之例。
　　史书人同姓名
　　史记汉高帝时有两韩信，则别之曰韩王信。汉书王莽时有两刘歆，则别之曰国师刘歆。此其法本于春秋左氏传襄公二十五年，齐崔杼弒其君光事，中有两贾举，则别之曰侍人贾举。
　　金史有二讹可，曰草火讹可、曰板子讹可。有三娄室，曰大娄室、曰中娄室、曰小娄室。
　　述古
　　凡述古人之言，必当引其立言之人。古人又述古人之言，则两引之，不可袭以为己说也。诗曰，自古在昔，先民有作。程正叔传易未济三阳皆失位，而曰，斯义也，闻之成都隐者。是则时人之言，而亦不敢没其人，君子之谦也，然后可与进于学。
　　引古必用原文，
　　凡引前人之言必用原文。水经注引盛弘之荆州记曰，江中有九十九洲，楚谚云，洲不百，故不出王者。桓玄有问鼎之志，乃增一洲，以充百数。僭号数旬，宗灭身屠。及其倾败，洲亦消毁。今上在西，忽有一洲自生，沙流回薄，成不淹时。其后未几，龙飞江汉矣。注乃北魏郦道元作，而记中所指今上则南宋文帝，以宜都王即帝位之事，古人不以为嫌。
　　引书用意
　　书泰誓，受有亿兆夷人，离心离德。予有乱臣十人，同心同德。左传引之则曰，太誓所谓商兆民离，周十人同者，众也。【原注】成二年。淮南子，舜钓于河滨，期年而渔者争处湍濑，以曲隈深潭相予。尔雅注引之，则曰，渔者不争隈。此皆略其文而用其意也。
　　文章推服古人
　　韩退之文起八代之衰，于骈偶声律之文宜不屑为。而其滕王阁记推许王勃所为序，且曰，窃喜载名其上，词列三王之次，有荣耀焉。李太白黄鹤楼诗曰，眼前有景道不得，崔颢题诗在上头。所谓自古在昔，先民有作者也。今之好讥诃古人，翻驳旧作者，其人之宅心可知矣。【钱氏曰】讥诃古人，始于宋儒。曾子固云，介甫非前人尽，独黄帝、老子未见非耳。宋洪迈从孙倬丞宣城，自作题名记，迈告之曰，他文尚可随力工拙下笔，如此记岂宜犯不韪哉？盖以韩文公有蓝田县丞厅壁记故也。夫以题目之同于文公，而以为犯不韪，昔人之谨厚何如哉。
　　史书下两曰字
　　注疏家凡引书，下一曰字。引书之中又引书，则下一云宇。云曰一义，变文以便读也，此出于论语牢曰，子云是也。若史家记载之辞，可下两曰字，尚书多方周公曰，王若曰是也。【原注】孟子书多有两曰字，如公都子日、告子曰、公孙丑问曰、高子曰、公孙丑曰、伊尹曰、公孙丑曰、诗曰。
　　书家凡例
　　古人著书，凡例即随事载之书中。左传中言凡者，皆凡例也。易乾坤二卦用九用六者，亦凡例也。
　　分题
　　古人作书，于一篇之中有分题，则标篇题于首而列分题于下。如尔雅释天一篇，下列四时、祥灾、岁阳、岁名、月阳、月名、风雨、星名、祭名、讲武、旌旗。吕氏春秋孟春纪第一下，列正月纪、本生、重己、贵公、去私是也。疏家谓之题上事，谓标题上文之事。若周公践阼及诗篇章句，皆篇末题之，故此亦尔。今按礼记文王世子篇有曰，文王之为世子也，有曰教世子，有曰周公践阼。乐记篇有曰子贡问乐，亦同此例，后人误连于本文也。又如汉书礼乐志郊祀歌，练时日一、帝临二，凡十九首，皆着其名于本章之末。安世房中歌桂华、美芳二题，传写之误，遂以冠后。
　　尔雅释亲一篇，石经本宗族二字在弟兄也之后，母党二字在从母姊妹之后，妻党二字在为姒妇之后，昏姻二字在吾谓之甥也之后，今国子监刻本皆改之。
　　卷二十—
　　作诗之旨
