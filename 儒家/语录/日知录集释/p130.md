<!-- { "loadSidebar": true } -->
　　舜曰，诗言志。此诗之本也。王制，命太师陈诗以观民风。此诗之用也。荀子论小雅曰，疾今之政以思往者，其言有文焉，其声有哀焉。此诗之情也。故诗者王者之迹也。建安以下洎乎齐梁，所谓辞人之赋丽以淫，而于作诗之旨失之远矣。
　　唐白居易与元微之书曰，年齿渐长，阅事渐多，每与人言，多询时务。每读书史，多求理道。始知文章合为时而着，歌诗合为事而作。又自叙其诗，关于美刺者谓之讽谕诗，自比于梁鸿五噫之作，而谓，好其诗者，邓鲂、唐衢俱死，吾与足下又困踬，岂六义四始之风，天将破坏不可支持邪？又不知天意不欲使下人病苦闻于上邪？嗟乎，可谓知立言之旨者矣。
　　晋葛洪抱朴子曰，古诗刺过失，故有益而贵。今诗纯虚誉，故有损而贱。
　　诗不必人人皆作
　　古人之会君臣朋友，不必人人作诗。人各有能有不能，不作诗何害？若一人先倡而意已尽，则亦无庸更续。是以虞廷之上，皋陶赓歌，而禹益无闻，古之圣人不肯为雷同之辞、骈拇之作也。柏梁之宴，金谷之集，必欲人人以诗鸣，而芜累之言始多于世矣。
　　尧命历而无歌，文王演易而不作诗，不闻后世之人议其劣于舜与周公也。孔子以斯文自任，上接文王之统，乃其事在六经，而所自为歌止于龟山、彼妇诸作，何寥寥也。其不能与？夫我则不暇与？
　　宋邵博闻见后录曰，李习之与韩退之、孟东野善。习之于文，退之所敬也。退之与东野唱酬倾一时，习之独无诗，退之不议也。【原注】石林诗话，人之才力有限，李翱、皇甫湜皆韩退之高弟，而二人独不传其诗，不应散亡无一篇存者，计或非其所长，故不作耳。二人以非所长而不作，贤于世之不能而强为之者也。尹师鲁与欧阳永叔、梅圣俞善，师鲁于文，永叔所敬也。永叔与圣俞唱酬倾一时，师鲁独无诗，永叔不议也。
　　五子之歌适得五章，以为人各一章，此又后人之见耳。
　　渭阳，秦世子送舅氏也，而晋公子无一言。尹吉甫作嵩高之诗以赠申伯，烝民之诗以赠仲山甫，韩奕之诗以赠韩侯。而三人者不闻其有答，是知古人之诗不以无和答为嫌。
　　诗题
　　三百篇之诗人，大率诗成，取其中一字、二宇、三四字以名篇，故十五国并无一题，雅颂中间一有之。若常武，美宣王也。若勺、若赉、若般皆庙之乐也。其后人取以名之者一篇，曰巷伯。自此而外无有也。【原注】雨无正篇，韩诗篇首有雨无其极，伤我稼穑二句。五言之兴，始自汉魏，而十九首并无题，郊祀歌、饶歌曲各以篇首字为题。又如王曹皆有七哀而不必同其情。六子皆有杂诗，而不必同其义，则亦犹之十九首也。唐人以诗取士，始有命题分韵之法，而诗学衰矣。
　　杜子美诗多取篇中字名之，如不见李生久，则以不见名篇。近闻犬戎远遁逃，则以近闻名篇。往在西京时，则以往在名篇。历历开元事，则以历历名篇。自平宫中吕太一，则以自平名篇。客从南溟来，则以客从名篇。皆取首二字为题，全无意义，颇得古人之体。
　　古人之诗，有诗而后有题。今人之诗，有题而后有诗。有诗而后有题者，其诗本乎情。有题而后有诗者，其诗徇乎物。
　　古人用韵无过十字
　　三百篇之诗，句多则必转韵。【原注】古人但谓之音，不谓之韵，今姑从俗名之耳。魏晋以上亦然。宋齐以下，韵学渐兴，人文趋巧，于是有强用一韵到底者，终不及古人之变化自然也。古人用韵无过十字者，独閟宫之四章乃用十二字，使就此一韵引而伸之，非不可以成章，而于义必有不达，故末四句转一韵。是知以韵从我者，古人之诗也。以我从韵者，今人之诗也。自杜拾遗、韩吏部，未免此病也。
　　叶少蕴石林诗话曰，长篇最难，魏晋以前诗无过十韵者，盖使人以意逆志，初不以序事倾尽为工。至老杜述怀、北征诸篇，穷极笔力，如太史公纪传，此固古今绝唱。然八哀八篇本非集中高作，而世多尊称之，不敢议。如李邕、苏源明诗中极多累句，余尝痛刊去，仅各取其半，方为尽善。然此不可为不知者言也。【杨氏曰】石林此论是言诗不宜过长耳，不论转韵。古诗惟焦仲卿妻一篇最长，后人不敢措手。
　　诗主性情，不贵奇巧。唐以下人有强用一韵中字几尽者，有用险韵者，有次人韵者，皆是立意以此见巧，便非诗之正格。
　　且如孔子作易彖象传，其用韵有多有少，未尝一律，亦有无韵者。可知古人作文之法，一韵无字则及他韵，他韵不协则竟单行。圣人无必无固，于文见之矣。
　　诗有无韵之句
　　诗以义为主，音从之。必尽一韵无可用之字，然后旁通他韵，又不得于他韵，则宁无韵。苟其义之至当，而不可以他字易，则无韵不害。汉以上往往有之。
　　暮投石壕村，有吏夜捉人，【原注】杜甫石壕吏诗。两韵也，至当不可易。下句云，老翁逾墙走，老妇出门看，则无韵矣，亦至当不可易。【钱氏曰】真文至元寒通，非无韵也。古辞紫骝马歌中有舂谷持作饭，采葵持作羹二句无韵。李太白天马歌中有白云在青天，丘陵远崔嵬二句无韵。野田黄雀行首二句游莫逐炎洲翠，栖莫近吴宫燕，无韵。行行且游猎篇首二句边城儿生年，不读一字书，无韵。
　　五经中多有用韵
　　古人之文化工也，自然而合于音，则虽无韵之文而往往有韵，苟其不然，则虽有韵之文而时亦不用韵，终不以韵而害意也。三百篇之诗，有韵之文也，乃一章之中有二三句不用韵者，如瞻彼洛矣，维水泱泱之类是矣。一篇之中有全章不用韵者，如思齐之四章、五章，【沈氏曰】救文格论，瞻彼洛矣二句，作我徂东山，滔滔不归。思齐上有无将大车之首章七字。召旻之四章是矣。又有全篇无韵者，周颂清庙、维天之命、昊天有成命、时迈、武诸篇是矣。说者以为当有余声，然以余声相协而不入正文，此则所谓不以韵而害意者也。孔子赞易十篇，其彖象传、杂卦五篇用韵，然其中无韵者亦十之一。文言、系辞、说卦、序卦五篇不用韵，然亦间有一二，如鼓之以雷霆，润之以风雨。日月运行，一寒一暑。干道成男，坤道成女。君子知微知彰，知柔知刚，万夫之望。此所谓化工之文，自然而合者，固未尝有心于用韵也。【钱氏曰】文言、系词亦多有韵之句。尚书之体本不用韵，而大禹谟，帝德广运，乃圣乃神，乃武乃文，皇天眷命，奄有四海，为天下君。伊训，圣谟洋洋，嘉言孔彰，惟上帝不常。作善，降之百祥。作不善，降之百殃。尔惟德罔小，万邦惟庆。尔惟不德罔大，坠厥宗。太誓，我武惟扬，侵于之疆。取彼凶残，我伐用张，于汤有光。洪范，无偏无陂，遵王之义。无有作好，遵王之道。无有作恶，遵王之路。无偏无党，王道荡荡。无党无偏，王道平平。无反无侧，王道正直。皆用韵。又如曲礼，行前朱鸟而后玄武，左青龙而右白虎，招摇在上，急缮其怒。礼运，玄酒在室，醴醆在户，粢醍在堂，澄酒在下。陈其牺牲，备其鼎俎。列其琴瑟，管盘钟鼓。修其祝嘏，以降上神。与其先祖，以正君臣，以笃父子，以睦兄弟，以齐上下，夫妇有所，是谓承天之祜。乐记，夫古者，天地顺而四时当，民有德而五谷昌，疾疢不作而无妖祥，此之谓大当。然后圣人作，为父子君臣，以为纪纲。中庸，故君子不可以不修身，思修身不可以不事亲，思事亲不可以不知人，思知人不可以不知天。孟子，师行而粮食，饥者弗食，劳者弗息，睊睊胥谗，民乃作慝。方命虐民，饮食若流，流连荒亡，为诸侯忧。凡此之类，在秦汉以前诸子书并有之。太史公作赞，亦时一用韵，而汉人乐府诗反有不用韵者。【沈氏曰】此下救文格论有至东汉以下，始以有韵无韵为诗文之别，截然为二，而文亦日以衰。
　　易韵
　　易之有韵，自文王始也。凡卦辞之繁者时用韵。蒙之渎告，解之复夙，震之虩哑，艮之身人是也。至周公则辞愈繁，而愈多用韵。疑古卜辞当用韵，若春秋传所载懿氏之锵姜卿京，骊姬之渝羭莸臭，伯姬之●贶偿、相姬旗师、丘孤弧姑逋家虚，鄢陵之蹙目，孙文子之陵雄，卫侯之羊亡、窦逾。又如国浯所载晋献公之骨猾捽，史记所载汉文帝之庚王光，汉书元后传所载晋史之雄乘崩兴，皆韵也。故孔子作彖象传用韵，盖本经有韵而传亦韵，此见圣人述而不作，以古为师而不苟也。【原注】郭璞注尔雅释训篇，本经有韵，注亦用韵。【钱氏曰】王逸注楚词、卜居、渔父篇亦用韵。
　　彖象传犹今之笺注者，析字分句以为训也。系辞、文言以下犹今之笺注于字句明白之后，取一章一篇全书之义而通论之也，故其体不同。
　　古诗用韵之法
　　古诗用韵之法大约有三，首句、次句连用韵，隔第三句而于第四句用韵者，关雎之首章是也，凡汉以下诗及唐人律诗之首句用韵者源于此。一起即隔句用韵者，卷耳之首章是也，凡汉以下诗及唐人律诗之首句不用韵者源于此。自首至末，句句用韵者，若考盘、清人、还、着、十亩之间、月出、素冠诸篇，又如卷耳之二章三章四章，车攻之一章二章三章七章，长发之一章二章三章四章五章是也，凡汉以下诗若魏文帝燕歌行之类源于此。自是而变则转韵矣。转韵之始亦有连用、隔用之别，而错综变化不可以一体拘。于是有上下各自为韵，若兔罝及采薇之首章，鱼丽之前三章，卷阿之首章者。有首末自为一韵，中间自为一韵，若车攻之五章者。有隔半章自为韵，若生民之卒章者。有首提二韵，而下分二节承之，若有瞽之篇者。此皆诗之变格，然亦莫非出于自然，非有意为之也。
