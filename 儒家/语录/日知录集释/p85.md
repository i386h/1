<!-- { "loadSidebar": true } -->
　　宋史言士大夫忠义之气，至于五季变化殆尽。宋之初兴，范质、王溥犹有余憾。艺祖首褒韩通，次表卫融，以示意向。真仁之世，田锡、王禹偁、范仲淹、欧阳修、唐介诸贤以直言谠论倡于朝。于是中外荐绅知以名节为高，廉耻相尚，尽去五季之陋。故靖康之变，志士投袂起而勤王，临难不屈，所在有之。及宋之亡，忠节相望。【杨氏曰】金人云，宋之亡唯李侍郎一人。盖据二帝蒙尘之初而言。呜呼！观哀平之可以变而为东京，五代之可以变而为宋，则知天下无不可变之风俗也。剥上九之言硕果也，阳穷于上，则复生于下矣。
　　人君御物之方，莫大乎抑浮止竞。宋自仁宗在位四十余年，虽所用或非其人，而风俗醇厚，好尚端方，论世之士谓之君子道长。及神宗朝荆公秉政，骤奖趋媚之徒，深锄异己之辈。邓绾、李定、舒亶、蹇序辰、王子韶诸奸，一时擢用，而士大夫有十钻之目。【原注】钻者，取必入之义。班固答宾戏，商鞅挟三术以钻孝公。邓绾传，以颂王安石得官，谓其乡人曰，笑骂从汝，好官须我为之。干进之流，乘机抵隙。驯至绍圣、崇宁，而党祸大起，国事日非，膏盲之疾遂不可治。后之人但言其农田、水利、青苗、保甲诸法为百姓害，而不知其移人心、变士心为朝廷之害。其害于百姓者，可以一日而更，而其害于朝廷者历数十百年，滔滔之势一往而不可反矣。李应中谓，自王安石用事，陷溺人心，至今不自知觉。人趋利而不知义，则主势日孤。此可谓知言者也。诗曰，毋教猱升木，如涂涂附。夫使庆历之士风一变而为崇宁者，岂非荆公教猱之效哉。
　　苏轼传，熙宁初，安石创行新法，轼上书言，国家之所以存亡者，在道德之浅深，不在乎强与弱。历数之所以长短者，在风俗之厚薄，不在乎富与贫。臣愿陛下务崇道德而厚风俗，不愿陛下急于有功而贪富强。仁祖持法至宽，用人有序，专务掩覆过失，未尝轻改旧章。考其成功，则曰未至。以言乎用兵，则十出而九败。以言乎府库，则仅足而无余。徒以德泽在人，风俗知义，故升遐之日，天下归仁。议者见其末年，吏多因循，事不振举，乃欲矫之以苛察，齐之以智能，招徕新进勇锐之人，以图一切速成之效。未享其利，浇风已成。多开骤进之门，使有意外之得。公卿侍从跬步可图，俾常调之人举生非望。欲望风俗之厚，岂可得哉！近岁朴拙之人愈少，巧进之士益多，惟陛下哀之救之。当时论新法者多矣，未有若此之深切者。根本之言，人主所宜独观而三复也。
　　东轩笔录，王荆公秉政，更新天下之务，而宿望旧人议论不协，荆公遂选用新进，待以不次，故一时政事不日皆举，而两禁台阁内外要权莫非新进之士也。【原注】石林燕语，故事，在京职事官绝少用选人者。熙宁初，稍欲革去资格之弊，始诏选举到可试用人，并令崇文院校书，以备询访差使，候二年取旨，或除馆职，或升资任，或只与合入差遣。时邢尚书恕以河南府永安县主簿首为崇文院校书，胡右丞愈知谏院，犹以为太遽，因请虽选人而未历外官，与虽历任而不满者，皆不得选举。乃特诏邢恕与堂除近地试衔知县。近岁不复用此例，自始登第直为禁从矣。及出知江宁府，吕惠卿骤得政柄，有射羿之意。而一时之士见其得君，谓可以倾夺荆公，遂更朋附之，以兴大狱。寻荆公再召，邓绾反攻惠卿，惠卿自知不安，乃条列荆公兄弟之失数事面奏，上封惠卿所言以示荆公。故荆公表有云忠不足以取信，故事事欲其自明。义不足以胜奸，故人人与之立敌。盖谓是也。既而惠卿出亳州，荆公复相，承党人之后，平日肘腋尽去，而在者已不可信，可信者又才不足以任事，当日唯与其子雱机谋，而雱又死，知道之难行也，于是慨然复求罢去，遂以使相再镇金陵，未期纳节。久之，得会灵观使。其发明荆公情事，至为切当。子曰，君子易事而难说也。而大戴礼言，有人焉，容色辞气其入人甚愉，进退周旋其与人甚巧，其就人甚速，其叛人甚易。迹荆公昔日之所信用者，不惟变士习、蠹民生，而己亦不飨其利。【原注】苏辙疏吕惠卿，比之吕布、刘牢之。书曰，其后嗣王罔克有终，相亦罔终。为大臣者，可不以人心风俗为重哉！
　　东轩笔录又曰，王荆公在中书，作新经义以授学者，故太学诸生几及三千人。又令判监、直讲程第诸生之业，处以上中下三舍。而人间传以为试中、上舍者，朝廷将以不次升擢。于是轻薄书生矫饰言行，坐作虚誉，奔走公卿之门者若市矣。
　　苏子瞻易传兑卦解曰，六三，上六，皆兑之小人，以说为事者均也。六三，履非其位，而处于二阳之间，以求说为兑者，故曰来兑，言初与二不招而自来也。其心易知，其为害浅，故二阳皆吉，而六三凶。上六，超然于外，不累于物，此小人之托于无求以为兑者也，故曰引兑，言九五引之而后至也。其心难知，其为害深。故九五孚于剥，虽然其心盖不知而贤之，非说其小人之实也，使知其实则去之矣，故有厉而不凶。然则上六之所以不光，何也？曰，难进者，君子之事也。使上六引而不兑，则其道光矣。此论盖为神宗用王安石而发。孟子曰，好名之人，能让千乘之国。苟非其人，箪食豆羹见于色。荆公当日处卑官，力辞其所不必辞。既显，宜辞而不复辞。矫情干誉之私，固有识之者矣。夫子之论观人也，曰察其所安。又曰色取仁而行违，居之不疑，在邦必闻，在家必闻。是则欺世盗名之徒，古今一也，人君可不察哉。
　　陆游岁暮感怀诗，在昔祖宗时，风俗极粹美。人材兼南北，议论忘彼此。谁令各植党，更仆而迭起。中更金源祸，此风犹未已。倘筑太平基，请自厚俗始。【柴氏曰】奢俭之弊，自古叹之，至近今为尤甚。习俗移人，唯在上者力挽之。吾尝览北齐书有禁浮华一诏曰，顷者风俗流荡，浮竞日滋。家有吉凶，务求胜异。婚姻丧葬之费，车服之华，动竭岁资，以营日富。又奴仆带金玉，姬妾衣罗绮，始以创出为奇，复以过前为丽，上下贵贱，无复等差。今运属维新，思蠲往弊，反朴还醇，纳民轨物，可量事立条式，使俭而获中。此诏倘施之于今，殊觉曲尽晓切，若读书有用为救时之贤，当期中流一柱。【陆清献曰】风俗承明季之衰，其浇侈之习已非一日。愚以为欲反今日之俗，而登之隆古，无他，亦惟以三代所以导民者导之而已。非敢谓三代之法可一一施之今也，然其大体固有不可得而易者。其一则经制宜定也。民之所以不敢厌纵其耳目者，有上之法制为之防耳。苟法制所不及，则何惮而不为？今民间冠昏丧祭之礼，宫室衣服饮食之节，初未尝有定制也，维其力之能为，则无所不可。富者炫耀，贫者效尤，物力既绌，则继之以贪诈，故靡丽日益，廉耻日消。诚宜书为定制，使尊卑上下各有差等，不得逾越，庶几俭朴可兴，贪诈可弭。其一则学校宜广也。民之所以不入于淫荡，安其朴素者，以其知礼义之可重耳。苟礼义不足动其心，则朴素必不如奢靡之可乐，忠厚必不如淫荡之可慕。学校者，所以教民礼义也。今惟州县有学，又止及于生徒。而董其任者亦止掌其册籍，核其进退，未尝有所谓礼义之教。人不知以行谊自重，则惟以服美为荣，何怪风俗之日浇日侈乎。选方正有道之士为州县之师长，重其禄秩。而又仿古里塾党庠之制，以农隙教导其民，使知礼义之可重，而无慕乎浇侈。其一则赏罚宜审也。民之所以从上令者，以其赏罚行焉耳。赏罚不行，而欲其从令，不可得也。今朝廷之赏罚亦綦严矣，而独于奢俭淳浇之际未有赏罚行焉。胥吏被文绣，富贾为雕墙，而有司不问。子弟凌父兄，悍仆侵家长，而有司不问。而其忠厚朴素不随时好者，则徒为笑于乡里，不闻有所奖励。如此安望其不为浇侈乎？宜敕有司，以时访于境内，举其尤者赏罚之，而即以风俗之淳疵为考成之殿最，庶有司不敢忽，良民知劝，而莠民知惩。凡此者皆所以导民之具，而风俗之本原也。诚一一举行之，而皇上以恭俭之德端化原于上，公卿大臣树惇守素、宣德意于下，寰海内外，有不去奢从俭，返朴还淳，共登三代之盛者，未之前闻！倘曰簿书、期会、钱谷、兵师，今日之急务，何暇为此迂阔？愚恐风俗日浇日侈，所谓今日之急务者，亦将理之不胜理也。
　　清议
　　古之哲王所以正百辟者，既已制官刑儆于有位矣，而又为之立闾师，设乡校，存清议于州里，以佐刑罚之穷。移之郊遂，载在礼经。殊厥井疆，称于毕命。两汉以来犹循此制，乡举里选，必先考其生平，一玷清议，终身不齿。君子有怀刑之惧，小人存耻格之风，教成于下而上不严，论定于乡而民不犯。降及魏晋，而九品中正之设，虽多失实，遗意末亡。凡被纠弹付清议者，即废弃终身，同之禁锢。【原注】晋书卞壶传。至宋武帝篡位，乃诏，有犯乡论清议，赃污淫盗，一皆荡涤洗除，与之更始。自后凡遇非常之恩，赦文并有此语。【原注】齐、梁、陈诏并云洗除先注，当日乡论清议必有记注之目。小雅废而中国微，风俗衰而叛乱作矣。然乡论之污，至烦诏书为之洗刷，岂非三代之直道尚在于斯民，而畏人之多言犹见于变风之日乎？予闻在下有鳏，所以登庸。以比三凶，不才，所以投畀。虽二帝之举错，亦未尝不询于刍荛。然则崇月旦以佐秋官，进乡评以扶国是，傥亦四聪之所先，而王治之不可阙也。
　　陈寿居父丧，有疾，使婢丸药，客往见之，乡党以为贬议，坐是沈滞者累年。阮简父丧，行遇大雪，寒冻，遂诣浚仪令，令为他宾设黍臛，简食之，以致清议，废顿几三十年。温峤为刘司空使劝进，母崔氏固留之，峤绝裾而去，迄于崇贵，乡品犹不过也，每爵皆发诏。谢惠连先爱会稽郡吏杜德灵，及居父忧，赠以五言诗十余首，文行于世，坐废不豫荣伍。张率以父忧去职，其父侍伎数十人，善讴者有色貌，邑子仪曹郎顾玩之求聘焉。讴者不愿，遂出家为尼。尝因斋会率宅，玩之为飞书，言与率奸，南司以事奏闻，高祖惜其才，寝其奏，然犹致世论，服阕后久之不仕。官职之升沈本于乡评之与夺，其犹近古之风乎？
　　天下风俗最坏之地，清议尚存，犹足以维持一二。至于清议亡，而干戈至矣。
