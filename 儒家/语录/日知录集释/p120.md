<!-- { "loadSidebar": true } -->
　　神宗实录，万历三十年闰二月乙卯，礼科给事中张问达疏劾李贽，壮岁为官，晚年削发，近又刻藏书、焚书、卓吾大德等书，流行海内，惑乱人心。以吕不韦、李园为智谋，以李斯为才力，以冯道为吏隐，以卓文君为善择佳耦，以秦始皇为千古一帝，以孔子之是非为不足据，狂诞悖戾，不可不毁。尤可恨者，寄居麻城，肆行不简，与无良辈游庵院，挟妓女，白昼同浴，勾引士人妻女入庵讲法，至有携衾枕而宿者，一境如狂。又作观音问一书，所谓观音者，皆士人妻女也。后生小于喜其猖狂放肆，相率煽惑，至于明劫人财，强搂人妇，同于禽兽，而不之恤。迩来缙绅士大夫亦有诵咒念佛，奉僧膜拜。手持数珠，以为律戒。室悬妙像，以为皈依。不知遵孔子家法，而溺意于禅教沙门者，往往出矣。近闻贽且移至通州，通州距都下四十里，倘一入都门，招致蛊惑，又为麻城之续。望敕礼部，檄行通州地方官，将李贽解发原籍治罪。仍檄行两畿及各布政司，将贽刊行诸书，并搜简其家未刻者，尽行烧毁，无令贻祸后生，世道幸甚！得旨，李贽敢倡乱道，惑世诬民，便令厂卫、五城严拿治罪。其书籍已刻未刻，令所在官司尽搜烧毁，不许存留。如有徒党曲庇私藏，该科道及各有司访奏治罪。已而贽逮至，惧罪不食死。愚按，自古以来，小人之无忌惮而敢于叛圣人者，莫甚于李贽。然虽奉严旨，而其书之行于人间自若也。【原注】谢在杭五杂俎言，李贽先仕官至太守，而后削发为僧，又不居山寺，而遨游四方，以干权贵，人多畏其口而善待之。拥传出入，髡首坐肩舆，张黄盖，前后呵殿，郡县有司莫敢与均茵伏。无何，入京师，以罪下狱死。此亦近于人妖者矣。闽人持论之公如此。
　　天启五年九月，四川道御史王雅量疏奉旨，李贽诸书怪诞不经，命巡视衙门焚毁，不许坊间发卖，仍通行禁止。而士大夫多喜其书，往往收藏，至今未灭。
　　锺惺
　　锺惺字伯敬，景陵人，万历庚戌进士。天启初，任福建提学副使，大通关节。丁父忧去职，尚挟姬妾游武夷山，而后即路。巡抚南居益疏劾有云，百度逾闲，五经扫地。化子衿为钱树，桃李堪羞。登驵侩于皋比，门墙成市。公然弃名教而不顾，甚至承亲讳而冶游。疑为病狂丧心，讵止文人无行广【原注】辛酉，福建提学佥事。癸亥，丁忧。甲子，京察。坐是沈废于家。乃选历代之诗名曰诗归，其书盛行于世。已而评左传、评史记、评毛诗，好行小慧，自立新说，天下之士靡然从之。而论者遂忘其不孝贪污之罪，且列之为文人矣。【原注】钱氏谓，古人之于经传，敬之如神明，尊之如师保，谁敢僭而加之评骘？评骘之多自近代始，而莫甚于越之孙氏、楚之锺氏。孙之评书也，于大禹谟则讥其文之排偶。其评诗也，于车攻则讥其选徒嚣嚣，非有闻无声之义。尼父之删述，彼将操金椎以控之，又何怪乎孟坚之史、昭明之选，诋诃如蒙童，而挥斥如徒隶乎！锺之评左传也，它不具论，以克段一传言之，公入而赋，姜出而赋句也，大隧之中凡四句，其所赋之诗也，锺误以大隧之中为句断，而以融融泄泄为序事之语，遂抹之，曰俗笔。句读之不析，文理之不通，俨然丹黄甲乙，衡加于经传，是之谓非圣者无法，是之谓侮圣人之言，而世方奉为金科玉条，递相师述。学术日颇，，而人心日坏，其祸有不可胜言者。孙氏名矿，今世所传孙月峰者是也。余闻闽人言，学臣之鬻诸生自伯敬始。当时之学臣，其于伯敬固当如茶肆之陆鸿渐，奉为利市之神，又何怪读其所选之诗，以为风骚再作者耶？其罪虽不及李贽，然亦败坏天下之一人。
　　举业至于抄佛书，讲学至于会男女，考试至于鬻生员，此皆一代之大变，不在王莽、安禄山、刘豫之下，故书其事于五经诸书之后。呜呼！四维不张，国乃灭亡！管子已先言之矣。
　　窃书
　　汉人好以自作之书而托为古人，张霸百二尚书、卫宏诗序之类是也。晋以下人则有以他人之书而窃为己作，郭象庄子注、何法盛晋中兴书之类是也。若有明一代之人，其所著书无非窃盗而已。
　　世说曰，初注庄子者数十家，莫能究其旨要。向秀于旧注外为解义，妙析奇致，大畅玄风。唯秋水、至乐二篇未竟，而秀卒。秀子幼，义遂零落，然犹有别本。郭象者，为人薄行，有隽才。见秀义不传于世，遂窃以为己注。乃自注秋水、至乐二篇，又易马蹄一篇，其余众篇或定点文句而已。后秀义别本出，故今有向、郭二庄。今代之人但有薄行而无隽才，不能通作者之意，其盗窃所成之书，必不如元本，名为钝贼何辞！
　　旧唐书，姚珽尝以其曾祖察所譔汉书训篡多为后之注汉书者隐没名字，将为己说，珽乃撰汉书绍训四十卷，以发明旧义，行于代。吾读有明弘治以后经解之书，皆隐没古人名字，将为己说者也。
　　先生钞书篇曰，先祖曰，著书不如钞书。凡今人之学必不及古人也，今人所见之书之博必不及古人也。小子勉之，惟读书而已！又曰，凡作书者，莫病乎其以前人之书改窜而为自作也。班孟坚改史记，必不如史记也。宋景文之改旧唐书，必不如旧唐书也。朱子之改通鉴，必不如通鉴也。至于今代，而著书之人几满天下，则有盗前人之书而为自作者矣。故得明人书百卷，不若得宋人书一卷也。
　　勘书
　　凡勘书必用能读书之人。偶见焦氏易林旧刻，有曰环绪倚鉏，乃环堵之误。注云，绪疑当作佩。井堙水刊，乃木刊之误，注云，刊疑当作利。失之远矣。幸其出于前人，虽不读书而犹遵守本文，不敢辄改。苟如近世之人，据臆改之，则文益晦，义益舛，而传之后日虽有善读者，亦茫然无可寻求矣。然则今之坊刻不择其人，而委之雠勘，岂不为大害乎！
　　梁简文帝长安道诗，金椎抵长乐，复道向宜春。是用汉书贾山传，隐以金椎，树以青松，为驰道之丽至于此。三辅决录，长安十二门，三涂洞开，隐以金椎，周以林木，左出右入，为往来之径。【原注】水经注同。今误作金槌，而又改为椎轮。唐阎朝隐送金城公主适西蕃诗，还将贵公主，嫁与侲檀王。是用晋书载记，河西王秃发侲檀。今误作耨檀，而又改为褥毡，比于金根车之改金银，而又甚焉者矣。
　　庄子，婴儿生，无石师而能言。一本作所师。盖魏晋以后，写书多有作草者，故以所而讹石也。【杨氏曰】石，古石、硕通用，不宜作所。其作所者，妄改也。【钱氏曰】经史当得善本，今通行南北监及汲古阎本，仪礼正文多脱简。谷梁经传文亦有溷错。毛诗往往以释文溷入郑笺。周礼仪礼亦有释文溷入注者。礼记则礼器、坊记、中庸、大学疏残缺不可读。孟子每章有赵氏章指，诸本皆缺。宋史孝宗记缺一叶。金史礼志、太宗诸子传各缺一叶，皆有宋元椠本可以校补。若日读误书，妄生驳难，其不见笑于大方者鲜矣。【又曰】今人重宋椠本书，谓必无错误，却不尽然。陆放翁跋历代陵名云，近世士大夫所至，喜刻书版，而略不校雠，错本书散满天下，更误学者，不如不刻之愈也。是南来初刻本已不能无误矣。张淳仪礼识误、岳珂九经三传沿革例所举各本异同甚多，善读者当择而取之。若偶据一本，信以为必不可易，此书估之议论也。
　　改书
　　东坡志林曰，近世人轻以意改书，鄙浅之人好恶多同，故从而和之者众，遂使古书日就讹舛，深可忿疾。孔子曰，吾犹及史之阙文也。自予少时，见前辈皆不敢轻改书，故蜀本大字书皆善本。
　　汉书艺文志曰，古者书必同文，不知则阙，问诸故老。至于衰世，是非无正，人用其私。故孔子曰，吾犹及史之阙文也，今亡矣夫。盖伤其浸不正。是知穿凿之弊自汉已然，故有行赂改兰台漆书，以合其私者矣。
　　万历间，人多好改窜古书，人心之邪，风气之变，自此而始。且如骆宾王为徐敬业讨武氏檄，本出旧唐书。其曰，伪临朝武氏者，敬业起兵在光宅元年九月，武氏但临朝而未革命也。近刻古文，改作伪周武氏，不察檄中所云包藏祸心，睥睨神器，乃是未篡之时，故有是言。【原注】越六年，天授元年九月，始改国号曰周。其时废中宗为庐陵王，而立相王为皇帝，故曰君之爱子，幽之于别宫也。不知其人，不论其世，而辄改其文，缪种流传，至今未已。又近日盛行诗归一书，尤为妄诞。魏文帝短歌行，长吟永叹，思我圣考。圣考谓其父武帝也，改为圣老，评之曰，圣老字奇。旧唐书李泌对肃宗言，天后有四子，长曰太子宏，监国而仁明孝悌。天后方图称制，乃鸩杀之，以雍王贤为太子。贤自知不免，与二弟日侍于父母之侧，不敢明言，乃作黄台瓜辞，令乐工歌之，冀天后悟而哀愍。其辞曰，种瓜黄台下，瓜熟子离离。一摘使瓜好，再摘使瓜稀。三摘犹尚可，四摘抱蔓归。而太子贤终为天后所逐，死于黔中。其言四摘者，以况四子也。以为非四之所能尽，而改为摘绝。此皆不考古而肆臆之说，岂非小人而无忌惮者哉！
　　易林
　　易林疑是东汉以后人撰，而托之焦延寿者。延寿在昭宣之世。【原注】汉书京房传曰，延寿以好学得幸梁王，王共其资用，令极意学。学既成，为郡史察举，补小黄令。按此梁敬王定国也，以昭帝始元二年嗣。四十年薨，当元帝之初元三年。【沈氏曰】后汉崔骃传载，其祖父篆着周易林六十四篇，用决吉凶，多占验。晋李石续博物志曰，篆着易林，或曰卦林，或曰象林。王荆公许氏世谱曰，后汉汝南许峻者，为易林，传于世。【梁氏曰】许周生言，东观汉记，永平五年，京师小雨，上御云台，召沛献王辅以周易卦林占之，其繇曰，蚁封穴户，大雨将集。今二语载易林中，是今所传易林乃周易卦林。献王在永平时已用为占，则亦非东汉人所为，或后来有所羼入耳。其时左氏未立学官，今易林引左氏语甚多，又往往用汉书中事，如曰彭离济东，迁之上庸，事在武帝元鼎元年。曰长城既立，四夷宾服，交和结好，昭君是福，事在元帝竟宁元年。曰火入井口，阳芒生角，犯历天门，窥见太微，登上玉床，似用李寻传语。曰新作初陵，逾陷难登，似用成帝起昌陵事。又曰刘季发怒，命灭子婴，又曰大蛇当路，使季畏惧，则又非汉人所宜言也。【左暄曰】暄按许曼传，曼祖父峻亦着易林。崔篆易林不可考，峻所著易林，范氏以为至今行于世，则后世所传易林当即峻书，而人误以为焦延寿也。【又曰】易林中如刘季发怒等语，论者谓非汉人所宜言，似汉以后人所著，则不然。史记高祖本纪言刘季者非一，则固汉人所常言也。
　　卷十九
　　文须有益于天下
