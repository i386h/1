<!-- { "loadSidebar": true } -->
　　山堂考索，宋大中祥符五年三月丁酉，上封者言进士萧玄之本名琉，尝因赌博抵杖刑，今易名赴举登第，诏有司召玄之诘问，引伏，夺其敕，赎铜四十斤，遣之。宋制之严如此，今之进士有以不工赌博为耻者矣。
　　晋中兴书载，陶士行言，樗蒲，老子人胡所作，外国戏耳。近日士大夫多为之，安得不胥天下而为外国乎？
　　辽史，穆宗应暦十九年正月甲午，与群臣为叶格戏。解曰，宋钱僖公家有页子揭格之戏。【原注】按应暦十九年为宋太祖之开宝二年，是契丹先有此戏，不知其所自来。而其年二月己巳，即为小哥等所杀。君臣为谑，其祸乃不旋踵。此不祥之物，而今士大夫终日执之，其能免于效尤之咎乎！
　　宋史太宗纪，淳化二年闰月己丑，诏犯蒲博者斩。元史世祖纪，至元十二年，禁民间赌博，犯者流之北地。刑乱国用重典，固当如此。
　　今日致太平之道何繇？曰，君子勤礼，小人尽力。
　　京债
　　赴铨守候，京债之累，于今为甚。旧唐书武宗纪，会昌二年二月丙寅，中书奏，赴选官多京愤，到任填还，致其贪求，罔不由此。今年三铨，于前件州府【原注】河东凤翔鄜坊邠宁等道。得官者，许连状相保，户部各备两月加给料钱，至支时折下，所冀初官到任，不带息债，衣食稍足，可责清廉。从之。盖唐时有东选、南选，其在京铨授者止关内、河东两道。访使所属之官，不出一千余里之内，而犹念其举债之累，先于户部给与二月料钱，非惟恤下之仁，亦有劝廉之法。与今之职官到任，先办京债，剥下未足，而或借库银以偿之者，得失之数较然可知已。
　　若夫圣主之所行，有超出于前代者。太祖实录，吴元年七月丙子，除郡县官二百三十四人，赐知府、知州、知县文绮四、绢六、罗二、夏布六，父如之，母妻及长子各半。府、州、县佐贰宫视长官半之，父如之，母妻及长子又半之。各府经历、知事同佐贰官，州、县吏目、典史视佐贰官又半之，父母妻子皆如之。其道里费，知府赐白金五十两，知州三十五两，知县三十两。同知视知府五之三，治中半之，通判推官五之二，州同知视府通判，经历及州判官视府同知半之，县丞、主簿视知县又半之，知事吏自典史皆十两，着为令。上曰，今新授官多出布衣，到任之初，或假贷于人，则他日不免侵渔百姓，不有以养其廉，而责之奉公难矣。洪武元年二月，诏中书省，自今新除府、州、县官，给赐白金一十两，布六匹。十年正月甲辰，上谓中书省臣曰，官员听选之在京者，宜早与铨注，即令赴任。闻久住客邸者，日有所费，甚至空乏，假贷于人。昔元之弊政，此亦一端。其常选官淹滞在京者，资用既乏，流为医卜，使人丧其所守，实朝廷所以待之者非其道也。自今铨选之后，以品为差，皆与道里费，仍令有司给舟车送之，着为令。十七年七月癸丑，北平税课司大使熊斯铭言，仕者得禄养亲，此人子之所愿也。然有道远而不得养其父母者，乞令有司给以舟车，俾得迎养，以尽人子之情。廷议以云南、两广、四川、福建官员家属赴任者，官为给舟车，已有定例。自今凡一千五百里以外者，宜依例给之。制可。【原注】二十二年八月，命故官妻子还乡者亦给车舟。岂非爱民之仁先于恤吏者乎？
　　居官负债
　　居官负债，虽非君子之行，似乎不干国法。乃考之于古，有以不偿债而免列侯者。汉书，孝文三年，河阳侯陈信，坐不偿人责过六月，免【原注】免侯爵。是也。有以不偿债而贬官者。旧唐书，李晟子惎，累官至右龙武大将军，沈湎酒色，恣为豪侈，积债至数千万。其子贷回鹘钱一万余贯不偿，为回鹘所诉。文宗怒，贬惎为定州司法参军是也。然此犹前代之事，使在今日，则回鹘当更贷之以钱，而为之营其善缺矣。
　　元史，太宗十二年，以官民贷回鹘金偿官者，岁加倍，名羊羔息，其害为甚。诏以官物代还，凡七万六千锭。仍命，凡假贷岁久，惟子本相侔而止。着为令。
　　纳女
　　汉王商为丞相，皇太后尝诏问商女，欲以备后宫。时女病，商意亦难之，以病对，不入。及商以闺门事见考，自知为王凤所中，惶怖，更欲内女为援。乃因新幸李婕妤家白见其女，为大中大夫张匡所奏，免相，欧血薨，谥曰戾侯。后魏郑羲为西兖州刺史，贪鄙，纳女为嫔，征为秘书监。及卒，尚书谥曰宣。诏曰，盖棺定谥，激浊扬清。羲虽夙有文业，而治阙廉清。尚书何乃情遗至公，愆违明典！依谥法，博文多见曰文，不勤成名曰灵，谥曰文灵。古之士大夫以纳女后宫为耻，今人则以为荣矣。
　　古之名士犹不肯与戚畹同列。魏夏侯玄为散骑黄门侍郎，尝进见，与皇后弟毛曾并坐。玄耻之，不悦，形之于色。宋路太后颇豫政事，弟子琼之宅与太常王僧达并门。尝盛车服卫从造僧达，僧达不为之礼。琼之以诉太后，太后大怒，告上曰，我尚在，而皆陵我家，死后乞食矣。欲罪僧达，上曰，琼之年少，自不宜轻造诸王。僧达贵公子，岂可以此事加罪？
　　王女弃归
　　汉书衡山王传，太子女弟无采，嫁弃归。以王女之贵，为人妻而犹有见弃者。近古七出之条犹存，而王者亦不得以非礼制其臣下也。
　　罢官不许到京师
　　后汉书言，汉法，罢免守令，非征召不得妄到京师。【原注】苏不韦传。今制，内外官员至京师，必谒鸿胪寺，报名见朝。至南京，必谒孝陵。罢职者不得入国门。【原注】成化十三年九月壬申，诏逐罢闲官吏人等。此汉人之成法，所以防夤缘，清辇毂之意深矣。
　　册府元龟载，后唐明宗长兴二年九月丙戌，太傅致仕。王建立，不由诏旨至京，【原注】建立，先以上章，允归乡里。通事不敢引对，留于阁门久之。自至后楼召见，帝以故将，不之罪。则知五代之朝，此法亦未尝弛也。
　　卷二十九
　　骑
　　诗云，古公亶父，来朝走马。古者马以驾车，不可言走，【原注】董氏曰，顾野王作来朝趣马。曰走者，单骑之称。古公之国邻于戎翟，其习尚有相同者。【原注】程大昌雍录曰，古皆乘车，今曰走马。恐此时或已变乘为骑，盖避翟之遽，不暇驾车。然则骑射之法不始于赵武灵王也。【惠氏曰】诗疏，驰谓走马，是属乘车，非单骑。
　　左传昭公二十五年，左师展将以公乘马而归。正义曰，古者服牛乘马，马以驾车，不单骑也。至六国之时始有单骑，苏秦所云，车千乘，骑万匹是也。曲礼云，前有车骑者。礼记，汉世书耳，经典无骑字也。刘炫谓此左师展将以公乘马而归，欲共公单骑而归，此骑马之渐也。【原注】周礼大司马师帅执提注，提谓马上鼓，有曲木，提持鼓立马髦上者，故谓之提。正义曰，先郑盖据当时已有单骑，举以况周，其实周时皆乘车，无轻骑法也。王应麟谓，六韬言骑战，其书当出于周末。又引公羊传，齐侯唁公，以鞍为几。公羊亦周末之书也。
　　春秋之世，戎翟之杂居于中夏者，大抵皆在山谷之间，兵车之所不至。齐桓、晋文仅攘而却之，不能深入其地者，用车故也。中行穆子之败翟于大卤，得之毁车崇卒。而智伯欲伐仇犹，遗之大锺，以开其道，其不利于车可知矣。势不得不变而为骑，骑射所以便山谷也。胡服所以便骑射也，是以公子成之徒，谏胡服而不谏骑射。意骑射之法必有先武灵而用之者矣。【惠氏曰】案韩非子，秦穆公送重耳畴骑二千。则单骑不始于六国。
　　骑利攻，车利守，故卫将军之遇虏，以武刚车自环为营。
　　史记项羽本纪叙鸿门之会曰，沛公则置车骑，脱身独骑。上言车骑，则车驾之马，来时所乘也。下言独骑，则单行之马，去时所跨也。樊哙、夏侯婴、靳强、纪信四人，则皆步走也。樊哙传曰，沛公留车骑，独骑马，哙等四人步从是也。
　　驿
　　汉书高帝纪，乘传诣雒阳。师古曰，传若今之驿。古者以车，谓之传车。其后又单置马，谓之驿骑。窃疑此法春秋时当已有之。如楚子乘驲，会师于临品。祁奚乘驲而见范宣子。楚子以驲至于罗汭。子木使驲谒诸王。楚人谓游吉曰，吾将使驲奔问诸晋，而以告。国语，晋文公乘驲，自下脱会秦伯于王城。吕氏春秋，齐君乘驲而自追晏子，及之国效。皆事急不暇驾车，或是单乘驿马。而注疏家未之及也。【原注】戴侗云，以车曰传，以骑曰驲。晋侯以传召伯宗，则是车也。左传弦高且使遽告于郑注，遽，传车。按韩非子言，齐景公游少海，传骑从中来谒。则骑亦可以谓之传。 
　　谢在杭五杂俎曰，古者乘传皆驿车也。史记，田横与客二人乘传诣雒阳注，四马高足为置传，四马中足为驰传，四马下足为乘传。然左传言郑子产乘遽而至，则似单马骑矣。释文，以车曰传，以马曰遽。子产时相郑国，岂乏车乎？惧不及，故乘遽，其为驿马无疑矣。汉初尚乘传车，如郑当时、王温舒皆私具驿马，后患其不速，一概乘马矣。
　　驴骡
