<!-- { "loadSidebar": true } -->
　　晋宋以来，尤重流品，故虽蕞尔一方，而犹能立国。宋书蔡兴宗传，兴宗为征西将军，开府仪同三司、荆州刺史、常侍如故。被征还都时，右军将军王道隆任参国政，权重一时，蹑履到兴宗前，不敢就席，良久方去，竟不呼坐。元嘉初，中书舍人狄当诣太子詹事王昙首，不敢坐。其后中书舍人王弘为太祖所爱遇，上谓曰，卿欲作士人，得就王球坐，乃当判耳。殷刘【原注】殷景仁、刘湛。并杂，无所益也。若往诣球，可称旨就席。及至，球举扇曰，若不得尔。弘还，依事启闻。帝曰，我便无如此何。五十年中有此三事。张敷传，迁江夏王义恭抚军记室参军。时义恭就文帝求一学义沙门，会敷赴假还江陵，入辞，文帝令以后艑载沙门。敷不奉诏，曰，臣性不耐杂迁。正员郎中书舍人狄当、周赳并管要务，以敷同省名家，欲诣之。赳曰，彼若不相容，便不如不往。当曰，吾等并已员外郎矣，何忧不得其坐。敷先设二床，去壁三四尺。二客就席，酬接甚欢。既而呼左右曰，移吾床远客！赳等失色而去。世说，纪僧真得幸于齐世祖，尝请曰，臣出自本县武吏，遭逢圣时，阶荣至此，无所须，惟就陛下乞作士大夫。上曰，此由江斆、谢瀹，我不得措意，可自诣之。僧真承旨诣斆，登榻坐定。斆顾命左右曰，移吾床远客！僧真丧气而退，以告世祖。世祖曰，士大夫故非天子所命。梁书羊侃传，有宦者张僧胤候侃，侃竟不前之，曰，我床非阉人所坐。自万历季年，搢绅之士不知以礼饬躬，而声气及于宵人，【原注】如汪文言一人，为东林诸公大玷。诗字颁于舆皂，至于公卿上寿，宰执称儿。而神州陆沈，中原涂炭，夫有以致之矣。
　　重厚
　　世道下衰，人材不振。王伾之吴语，郑綮之歇后，薛昭纬之浣溪沙，李邦彦之俚语辞曲，莫不登诸岩廊，用为辅弼。至使在下之人慕其风流，以为通脱。而栋折榱崩，天下将无所芘矣。及乎板荡之后而念老成，【原注】大雅荡。播迁之余而思耆俊，【原注】文侯之命。庸有及乎？有国者登崇重厚之臣，抑退轻浮之士，此移风易俗之大要也。
　　侯景数梁武帝十失，谓皇太子吐言止于轻薄，赋咏不出桑中。张说论阎朝隐之文，如丽服靓妆，燕歌赵舞，观者忘疲，若类之风雅则罪人矣。今之词人率同此病，淫辞艳曲，传布国门，有如北齐阳俊之所作六言歌辞，名为阳五伴侣，写而卖之，在市不绝者，诱惑后生，伤败风化，宜与非圣之书同类而焚，庶可以正人心术。【沈氏曰】唐御史大夫杜淹曰，齐之将亡，作伴侣曲。陈之将亡，作玉树后庭花。其声哀思，行路闻之，皆悲泣。【钱氏曰】古有儒释道三教，自明以来，又多一教，曰小说。小说演义之书，士大夫、农工、商贾无不习闻之，以至儿童妇女不识字者亦皆闻而如见之，是其教较之儒释道而更广也。释道犹劝人以善，小说专导人以恶，奸邪淫盗之事，儒释道书所不忍斥言者，彼必尽相穷形，津津乐道。以杀人为好汉，以渔色为风流，丧心病狂，无所忌惮。子弟之逸居无教者多矣，又有此等书以诱之，曷怪其近于禽兽乎！
　　何晏之粉白不去手，行步顾影。邓扬之行步舒纵，坐立倾倚。谢灵运之每出入，自扶接者常数人，后皆诛死。而魏文帝体貌不重，风尚通脱，是以享国不永，后祚短促。史皆附之五行志，以为貌之不恭。昔子贡于礼容俯仰之间，而知两君之疾与乱，夫有所受之矣。子曰，君子不重则不威，学则不固。扬子法言曰，言轻则招忧，行轻则招辜，貌轻则招唇，好轻则招淫。
　　四明薛冈谓，士大夫子弟不宜使读世说，未得其隽永，先习其简傲。推是言之，可谓善教矣。防其乃逸乃谚之萌，而引之有物有恒之域，此以正养蒙之道也。南齐陈显达语其诸子曰，麈尾蝇拂，是王谢家物，汝不须捉此。即取于前烧除之。【杨氏曰】显达之烧麈尾别是一意，非教子弟厚重也，不当引入。
　　耿介
　　读屈子离骚之篇，乃知尧舜所以行出乎人者，以其耿介。同乎流俗，合乎污世，则不可与入尧舜之道矣。
　　非礼勿视，非礼勿听，非礼勿言，非礼勿动。是则谓之耿介，反是谓之昌披。夫道若大路然，尧桀之分必在乎此。
　　乡原
　　老氏之学所以异乎孔子者，和其光，同其尘，此所谓似是而非也。卜君、渔父二篇尽之矣，非不知其言之可从也，而义有所不当为也。子云而知此义也，反离骚其可不作矣。寻其大指，生斯世也，为斯世也，善斯可矣。此其所以为莽大夫与？【梁氏曰】扬雄作太玄准易，作法言准论语，未免妄矣。依仿体例，摹合词意，与王莽之学大诰金滕何异？东坡讥其以艰深文浅陋，亦不喜之。然有不可解者，蜀秦宓与王商书，谓子云行参圣师，比之孔子。吴陆绩释玄谓玄经与圣人同趣，虽周公孔子不能过。抱朴子以雄方仲尼，司马温公以为大儒，孟荀殆不足拟。曾子固以雄合箕子之明夷。其余誉之者甚众，而且力为湔洗。或谓法言安汉公之言，乃怨家所益。或谓太玄疾莽而作。或辨其无美新之事。冯元成以美新为刘棻作。汪琬跋雄传引杨庄简公子云祠堂记言雄不仕莽。而王介甫诸人说上符命、投阁皆谷子云事，不知何以得此于后人。宋绍兴中，陈公辅疏论王安石曰，王莽之篡，扬雄不能死，又仕之，更为剧秦美新之文。安石乃云，雄之仕合于孔子无可无不可之义。言出王安石，无足论已。孝廉翁承高尝云，汉分十三州刺史，莽并朔方入凉州，为十二。雄作州箴十二，独缺朔方，亦可证其为莽大夫也。
　　卜居、渔父，法语之言也。离骚、九歌，放言也。
　　俭约
　　国奢示之以俭，君子之行宰相之事也。汉汝南许劭，为郡功曹。同郡袁绍，公族豪侠，去濮阳令归，车徒甚盛，入郡界，乃谢曰，吾舆服岂可使许子将见之？遂以单车归家。晋蔡充好学，有雅尚，体貌尊严，为人所惮。高平刘整，车服奢丽，尝语人曰，纱縠，吾服其常耳。遇蔡子尼在坐，而经日不自安。北齐李德林父亡，时正严冬，单衰徒跣，自驾灵舆，反葬博陵。崔谌休假还乡，将赴吊，从者数十骑，稍稍减留，比至德林门，才余五骑，云，不得令李生怪人熏灼。李僧伽修整笃业，不应辟命。尚书袁叔德来候僧伽，先减仆从，然后入门。曰，见此贤令，吾羞对轩冕。夫惟君子之能以身率物者如此，是以居官而化一邦，在朝廷而化天下。魏武帝时，毛蚧为东曹掾，典选举，以俭率人，天下之士莫不以廉节自励，虽贵宠之臣，舆服不敢过度。唐大暦末，元载伏诛，拜杨绾为相。绾质性贞廉，车服俭朴，居庙堂未数日，人心自化。御史中丞崔宽，剑南西川节度使宁之弟。家富于财，有别墅在皇城之南，池馆台榭，当时第一，宽即日潜遣毁撤。中书令郭子仪，在邠州行营，闻绾拜相，坐中音乐减散五分之四。京兆尹黎干，每出入，驺从百余，亦即日减损，惟留十骑而已。李师古跋扈，惮杜黄裳为相，命一干吏寄钱数千缗，毡车子一乘。使者到门，未敢送。伺候累日，有绿舆自宅出，从婢二人，青衣褴缕，言是相公夫人。使者遽归，告师古。师古折其谋，终身不敢改节。此则禁郑人之泰侈，奚必于三年。变洛邑之矜夸，无烦乎三纪。修之身，行之家，示之乡党而已。道岂远乎哉！
　　大臣
　　记曰，大臣法，小臣廉，官职相序，君臣相正，国之肥也。故欲正君而序百官，必自大臣始。然而王阳黄金之论，时人既怪其奢。公孙布被之名，直士复讥其诈。则所以考其生平而定其实行者，惟观之于终，斯得之矣。【杨氏曰】说在陆放翁之温公布被铭。季文子卒，大夫人敛，公在位。宰庀家器为葬备，无衣帛之妾，无食粟之马，无藏金玉，无重器备，君子是以知季文子之忠于公室也。相三君矣，而无私积，可不谓忠乎？诸葛亮自表后主曰，成都有桑八百株，薄田十五顷，子孙衣食悉仰于家，自有余饶。至于臣在外任，无别调度，随身衣食悉仰于官，不别治生以长尺寸。若臣死之日，不使内有余帛，外有赢财，以负陛下。及卒，如其所言。夫廉不过人臣之一节，而左氏称之为忠，孔明以为无负者，诚以人臣之欺君误国，必自其贪于货赂也。夫居尊席腆，润屋华身，亦人之常分尔，岂知高后降之弗祥，民人生其怨诅，其究也乃与国而同败邪？诚知夫大臣家事之丰约，关于政化之隆污，则可以审择相之方，而亦得富民之道矣。【阎氏曰】史称吕正献平生以人物为己任，凡当世名贤，无不汲引。余所尤异者，濂洛关陕诸贤皆为所荐。周茂叔传，熙宁初，知郴州。用赵抃及吕公着，荐为广东转运判官。程伯淳传，用吕公着，荐为太子中允、监察御史里行。程正叔之荐，则与司马光共疏其行义，诏为西京国子监教授，寻擢崇政殿说书郎。张子厚传言其有古学，神宗召见，授崇文院校书。子厚弟戬亦荐焉。邵尧夫虽未被荐，公着居洛中，雅敬尧夫，恒相从游，为市园宅。夫道学诸公之在当世，贵近大臣能不出力排击诋侮者已难，又从而荐诸朝廷，使皆获其用。呜呼，若正献者，不独得大臣以人事君之义，其增光吾道何如哉！【又曰】徐文贞当国，毕公在言路，举朝严毕公甚于文贞，议且出毕公于外。文贞曰，诸公畏之耶？皆踧踖曰，岂谓畏之，黄门切直，虑其府祸耳。文贞曰，不然，吾亦畏之。顾念人孰无私，私必害公。有若人在，不敢自纵，可寡过。闻者叹服。【又曰】韩魏公判大名，上疏极论青苗法。已而文潞公亦以为言，帝曰，吾遣二中使亲问民间，皆云便甚。潞公曰，韩琦，三朝宰相，不信，而信二宦者乎？至哉斯言，真可以为人主之龟鉴矣。余因思当仁宗之时，文潞公则能斩史志聪。当英宗之时，韩魏公则能窜任守忠，而天子不以为专，宰相亦不以为嫌。何一再传之后，二公之人犹故也，宰相之权犹故也，而其言则不能与宦者争胜负。此无他，人主之敬大臣与不敬大臣而已矣。敬大臣则诚，诚则明，明则左右不得关其说。不敬大臣则疑，疑则闇，闇则左右得以窃其柄。
　　杜黄裳，元和之名相，而以富厚蒙讥。卢怀慎，开元之庸臣，而以清贫见奖。是故贫则观其所不取，此卜相之要言。
　　除贪
