<!-- { "loadSidebar": true } -->
　　郎者，奴仆称其主人之辞。【原注】通鉴注，门生家奴呼其主为郎，今俗犹谓之郎主。唐张易之、昌宗有宠，武承嗣、三思、懿宗、宗楚客、晋卿等候其门庭，争执鞭辔，呼易之为五郎，昌宗为六郎。郑杲谓宋璟曰，中丞柰何卿五郎？璟曰，以官言之，正当为卿。足下非张卿家奴，何郎之有？安禄山德李林甫，呼十郎。王繇谓王鉷为七郎。李辅国用事，中贵人不敢呼其官，但呼五郎。程元振，军中呼为十郎。陈少游谒中官董秀，称七郎是也。其名起自秦汉郎官。三国志，周瑜至吴，时年二十四，吴中皆呼为周郎。江表传，孙策年少，虽有位号，而士民皆呼为孙郎。世说，桓石虔小字镇恶，年十七八，未被举，而僮隶已呼为镇恶郎。后周书，独孤信少年，好自修饰，服章有殊于众，军中呼为独孤郎。隋书，滕王瓒，周世以贵公子，又尚公主，时人号曰杨三郎。温大雅大唐创业起居注，时文武官人并未署置，军中呼太子、秦王为大郎、二郎。自唐以后，僮仆称主人通谓之郎，今则舆台厮养无不称之矣。【原注】韦坚传，三郎当殿坐，看唱得宝歌。玄宗行第三，以天子而谓之三郎，亦唐人之轻薄也。
　　又按，北朝人子呼其父亦谓之郎。北史节义传，李宪为汲固长育，至十余岁，恒呼固夫妇为郎婆。
　　门生
　　后汉书贾逵传，皆拜逵所选弟子及门生为千乘王国郎。是弟子与门生为二。欧阳公孔宙碑阴题名跋曰，汉世公卿多自教授，聚徒常数百人，其亲受业者为弟子，转相传授者为门生。今宙碑残缺，其姓名邑里仅可见者才六十二人，其称弟子者十人，门生者四十三人，故吏者八人，故民者一人。愚谓汉人以受学者为弟子，其依附名势者为门生。郅寿传，时大将军窦宪，以外戚之宠威倾天下。宪常使门生赍书诣寿，有所请托。杨彪传，黄门令王甫，使门生于京兆界辜榷官财物七千余万。宪，外戚，甫，奄人也。安得有传授之门生乎！【汝成案】自门生之名冒弟子之实，于是贽执上官，论丐国士，以速援引，用博声称。贿谄显行，名曰亲厚。纂述微闻，诧云津逮。旷废职业，恣为耀谲，浮薄之风，莫斯陋矣。至于乡里小儿，略涉文翰，便自立义，讳云其师。组绶下吏，密通款曲，偶值势衰，转讥彼其，援邴原以自解，幸景桓之未录。首鼠两端，出处一辙，恬不知怪，抑又甚焉。孔子曰，君子易事而难说也。昌黎云，圣人无常师。公卿文学可弗慎欤？
　　南史所称门生，今之门下人也。宋书徐湛之传，门生千余人，皆三吴富人之子，姿质端妍，衣服鲜丽。每出入行游，涂巷盈满。泥雨日，悉以后车载之。谢灵运传，奴僮既众，义故门生数百。南齐书刘怀珍传，怀珍北州旧姓，门附殷积。启上，门生千人充宿卫，孝武大惊。其人所执者奔走仆隶之役。晋书刘隗传，周嵩嫁女，门生断道，斫伤二人。建康左尉赴变，又被斫。【钱氏曰】晋书周觊传，坐门生斫伤免官。南史齐东昏侯纪，丹阳尹王志被驱急，狼狈步走，唯将二门生自随。后妃传，门生王清与墓工始下插。刘瓛传，游诣故人，惟一门生持胡床随后是也。其初至，皆入钱为之。宋书颜竣传，多假资礼解为门生，充朝满野，殆将千计。梁书顾协传，有门生始来事协，知其廉洁，不敢厚饷，止送钱二千，协怒杖之二十。南史姚察传，有门生送南布一端，花练一疋，察厉声驱出是也。故南齐书谢超宗传云，白从王永先。又云，门生王永先。谓之白从，以其异答于在官之人。【原注】陈书沈洙传，建康令沈孝轨门生陈三儿牒称主人翁。颜氏家训亦以门生、僮什并称。而宋书顾琛传，尚书寺门有制，八座以下，门生随入者各有差，不得杂以人士。其冗贱可知矣。【钱氏曰】琛以宗人硕头寄尚书张茂度门名，与硕头同席坐，坐遣出，免中正。梁傅昭不蓄私门生，盖所以矫时人之弊乎？【赵氏曰】观六朝所称门生，不过如傔从之类，非受业弟子也。然富人子弟多有为之者，盖其时仕宦皆世族，而寒人则无进身之略，惟此可以年资得官，故不惜身为贱役，且有出财贿以为之者。陆慧晓为吏部尚书，王晏典选内外要职，多用两门生。王琨为吏部，自公卿下至士大夫，例用两门生，可以见当日规制也。顾氏谓其非在官之人，则未知门生有可入仕之路，亦不得谓非在官人也。
　　守门之人亦有称门人者。春秋襄公二十九年，阍弒吴子余祭。公羊传，阍者何？门人也。韩非子，门人捐水而夷射诛。
　　府君
　　府君者，汉时太守之称。三国志，孙坚袭荆州刺史王叡，叡见坚，惊曰，兵自求赏，孙府君何以在其中？孙策进军豫章，华歆为太守，葛巾迎策。策谓歆曰，府君年德名望，远近所归。【钱氏曰】汉时郡国守相称府君，亦称明府。
　　官人
　　南人称士人为官人。昌黎集王适墓志铭，一女怜之，必嫁官人，不以与凡子。是唐时有官者方得称官人也。杜子美逢唐兴刘主簿诗，剑外官人冷。
　　明制，郡王府自镇国将军而下，称呼止曰官人。
　　对人称臣
　　汉初，人对人多称臣，战国之余习。【原注】刺客传，聂政称臣，严仲子亦称臣。史记高祖纪，吕公曰，臣少好相人。张晏曰，古人相与言，多自称臣，犹今人相与言自称仆也。【原注】西都赋李周翰注，臣者，男子之贱称，古人谦退皆称之。至天下已定，则稍有差等，而臣之称惟施之诸侯王，故韩信过樊将军哙，哙趋拜送迎，言称臣，曰，大王乃肯临臣。【原注】陈平、周勃对王陵亦曰，臣不如君。至文景以后，则此风渐衰。而贾谊新书有尊天子，避嫌疑，不敢称臣之说。王子侯表有利侯钉，坐遗淮南王书称臣弃市。功臣侯表安平侯鄂但，坐与淮南王女陵通，遗淮南王书称臣尽力，弃市。【梁氏曰】此侯罪状，史汉表皆同，中间有脱文，必不因称臣弃市也，况淮南王为钉之从祖，尊卑既别，名位亦殊，其称臣何罪？平棘侯薛穰，坐受淮南王赂，称臣，在赦前，免。【原注】免侯爵。皆在元狩元年。而严助传天子令助谕意淮南王，一则曰臣助，再则曰臣助，史因而书之，未尝以为罪，则知钉等三人所坐者交通之罪。而自此以后，廷臣之于诸侯王遂不复有称臣者尔。【原注】晋时有自称民者。世说，陆大尉对王丞相曰，公长民短。然王官之于国君，属吏之于府主，其称臣如故。宋书，孝武孝建元年十月己未，大司马江夏王义恭等奏，郡县内吏及封内官长于其封君，既非在三罢官，则不复追敬，不合称臣。诏可。齐梁以后，王官仍复称臣，【原注】隋书百官志，诸王公侯国官皆称臣，上于天朝皆称陪臣。而属吏则不复称矣。
　　诸侯王有自称臣者，齐哀王遗诸侯王书曰，惠帝使留侯张良立臣为齐王是也。天子有自称臣者，高祖奉玉卮起为太上皇寿曰，始大人常以臣无赖，不能治产业。景帝对窦太后言，始南皮章武侯，先帝不侯，及臣即位乃侯之是也。
　　先卿
　　称其臣为卿，则亦可称其臣之父为先卿。宋史理宗纪工部侍郎朱在进对奏人主学问之要，上曰，先卿中庸序言之甚详，朕读之不释手，恨不与同时。此如商书之言先正保衡，盖尊礼之辞也。
　　先妾
　　人臣对君称父为先臣，则亦可称母为先妾。左传，晏婴辞齐景公曰，君之先臣容焉。战国策，匡章对齐威王曰，臣非不能更葬先妾也。陈沈炯表言，臣母妾刘年八十有一，臣叔母丘七十有五。
　　称臣下为父母
　　父母二字乃高年之称。汉文帝问冯唐曰，父老，何自为郎？是称其臣为父也。【原注】史记，文帝又问，则曰，父知之乎？是当时面言如此。汉书以人主嫌于称父，乃添一字曰，父老知之乎？失之矣。赵王谓赵括母曰，母置之，吾已决矣。是称其臣之母为母也。
　　人臣称人君【杨氏曰】前有人臣称君一条，宜并入。
　　人臣有称人君者。汉书高帝诏曰，爵或人君，上所尊礼。师古曰，爵高有国邑者，则自君其人，故云或人君也。
　　郡县初立，亦有君臣之分，故尉缭说秦王曰，以秦之强诸侯，譬如郡县之君臣。水经注引黄义仲十三州记曰，郡之言君也。改公侯之封而言君者，至尊也。今郡字君在其左，邑在其右，君为元首，邑以载民，故取名于君谓之郡。
　　上下通称
　　汉书霍光传，鸮数鸣殿前树上。师古曰，古者室屋高大，则通呼为殿耳，非止天子宫中。黄霸传，丞相请与中二千石、博士杂问郡国上计长吏、守丞，为民兴利除害者，为一辈，先上殿。师古曰，殿，丞相所坐屋也。董贤传，为贤起大第北阙下，重殿洞开。后汉书蔡茂传，梦坐大殿。【原注】注，屋之大者，古通呼为殿也。三国志张辽传，为起第舍，又特为辽母作殿。左思魏都赋，都护之堂，殿居绮窗。是人臣亦得称殿也。鲍宣传，为豫州牧，行部乘传，去法驾，驾一马。是人臣亦得称法驾也。旧唐书吴元济传，诏以裴度为彰义军节度使，兼申光蔡四面行营招抚使，以郾城为行在，蔡州为节度所。是人臣亦得称行在也。
　　汉人有以郡守之尊称为本朝者。司隶从事郭究碑云，本朝察孝，贡器帝庭。豫州从事尹宙碑云，纲纪本朝是也。【原注】三国志孙皓传注，邵畴为会稽郡功曹，自言位极朝右。晋卢谌赠刘琨诗，谬其疲隶，授之朝右。李善注，朝右，谓别驾也。亦谓之郡朝。后汉书刘宠传，山谷鄙生，未尝识郡朝是也。亦谓之府朝。晋书刘琨传，造府朝，建市狱是也。【原注】时琨为并州刺史。胡三省通鉴注，晋宋之间，郡曰郡朝，府曰府朝，藩王曰藩朝。宋武帝为宋王、齐高帝为齐王时曰霸朝。亦有以县令而称朝。晋潘岳为长安令，其作西征赋曰，励疲钝以临朝是也。
　　汉丹阳太守郭旻碑有曰，君之弟故太尉薨，归葬旧陵。欧阳永叔以人臣为疑，盖徒见唐卢粲驳武承训造陵之奏，以为陵之称谓施于尊极，不属王公已下。【原注】旧唐书德肇传。此自南北朝已后然尔。按水经注言，秦名天子冢曰山，汉曰陵。又引风俗通言，王公坟垄称陵。书中有子夏陵、老子陵及诸王公妃之陵甚多。后汉书明章二帝纪言祠东海恭王陵、定陶太后恭王陵、东平宪王陵、沛献王陵。西京杂记，董仲舒之墓称下马陵。【原注】李肇国史补，武帝幸宜春苑，每至此陵下马，时谓之下马陵，岁远讹为虾蟆陵也。白乐天琵琶行，家在虾蟆陵下住。曹公祭桥玄文，北望贵土，乃心陵墓。三国志注陈思王上书言，陛下既爵臣百寮之右，居藩国之任，屋名为宫，家名为陵。则人臣而称陵，古多有之，不以为异也。吕东莱大事记，墓之称陵，古无贵贱之别。国语管仲曰，定民之居，成民之事，陵为之终。是凡民之墓亦得称陵。
