<!-- { "loadSidebar": true } -->
　　汉书百官表，县令、长皆秦官，掌治其县。万户以上为令，秩千石至六百石。减万户为长，秩五百石至二百石。皆有丞尉，秩四百石至三百石。【原注】宋书百官志，汉制丞一人。尉，大县二人，小县一人。是为长吏。百石以下，有斗食、佐史之秩，是为少吏。【原注】武帝纪，元光六年诏曰，少吏犯禁。宁成传，为少吏，必陵其长吏。大率十里一亭，亭有长。【原注】宋书，五家为伍，伍长主之。二伍为什，什长主之。十什为里，里魁主之。十里为亭，亭长主之。史记建元以来侯者年表，张章，父为长安亭长，失官。是亭长亦称官也。十亭一乡，乡有三老、有秩、【原注】张敞传注，师古曰，乡有秩者，啬夫之类也。啬夫、游徼。【原注】宋书又有乡佐。三老掌教化，啬夫职听讼、收赋税。游徼徼循禁贼盗。【原注】宋书，乡佐有秩主赋税，三老主教化，啬夫主争讼，游徼主奸非。县大率方百里，其民稠则减，稀则旷，乡亭亦如之。皆秦制也。高帝纪，二年二月，令举民年五十以上，有修行能帅众为善，置以为三老，乡一人。择乡三老一人为县三老，与县令、丞、尉以事相教，复勿徭戍。【原注】三老为乡官，故壶关三老茂得上书言太子。黄霸传，使邮亭乡官皆畜鸡豚。此其制不始于秦汉也，自诸侯兼并之始，而管仲、蒍敖、子产之伦所以治其国者，莫不皆然。【原注】管子书曰，择其贤民，使为里君。而周礼地宫自州长以下，有党正、族师、闾胥、比长，自县正以下有鄙师、酂长、里宰、邻长，则三代明王之治亦不越乎此也。夫惟于一乡之中，官之备而法之详，然后天下之治若网之在纲，有条而不紊。至于今日，一切荡然无有存者。且守令之不足任也，而多设之监司，监司之又不足任也，而重立之牧伯。积尊累重，以居乎其上，而下无与分其职者。虽得公廉勤干之吏，犹不能以为治，而况托之非人者乎！后魏太和中，给事中李冲上言，宜准古五家立一邻长，五邻立一里长，五里立一党长，长取乡人强谨者。邻长复一夫，里长二，党长三，所复复征戍，余若民。三载无愆则陟用，陟之一等。孝文从之。诏曰，邻里乡党之制，所由来久。欲使风教易周，家至日见，以大督小，从近及远，如身之使手，干之总条，然后口算平均，义兴讼息。史言立法之初，多称不便，及事既施行，计省昔十有余倍，于是海内安之。后周苏绰作六条，诏书曰，非直州郡之官，皆须善人。爰至党族、闾里、正长之职，皆当审择，各得一乡之选，以相监统。隋文帝师心变古，开皇十五年，始尽罢州郡乡官。而唐柳宗元之言曰，有里胥而后有县大夫，有县大夫而后有诸侯，有诸侯而后有方伯连帅，有方伯连帅而后有天子。由此论之，则天下之治始于里胥，终于天子，其灼然者矣。故自古及今，小官多者其世盛，大官多者，其世衰，【原注】文献通考言唐之初止有上、中、下都督府，其后则有节度、观察、团练诸使。宋之初止有转运使，其后则有安抚、提刑等官。唐书代宗纪，大暦八年九月癸未，晋州男子郇模以麻辫发，持竹筐苇席，哭于东市，请献三十字，一字为一事。其言练者，请罢诸州团练使也。其言监者，请罢诸道监军使也。【沈氏曰】通志载唐六典开元十道图曰，百户为里，五里为乡，两京及州县之郭内分为坊，郊外为村里及村坊，皆有正，以司督察。四家为邻，五邻为保，有长以相禁约。注曰，里正兼课植农桑，催调赋役。兴亡之途罔不由此。【杨氏曰】此论为得，但恐不得其人耳。
　　汉时啬夫之卑，犹得以自举其职。故爰延为外黄乡啬夫，仁化大行，民但闻啬夫，不知郡县。【原注】后汉书本传。而朱邑自舒桐乡啬夫【原注】舒县之乡。官至大司农。病且死，属其子曰，我故为桐乡吏，其民爱我，必葬我桐乡，后世子孙奉尝我不如桐乡民。【原注】师古曰，尝谓烝尝之祭。及死，其子葬之桐乡西郭外，民共为起冢立祠，岁时祠祭，至今不绝。【原注】汉书循吏传。二君者，皆其县人也。必易地而官，易民而治，岂其然哉。【钱氏曰】汉之三老、啬夫，治行尤著者，可累擢至大官，故贤才恒出其中。郡县掾吏亦然。今虽欲重其选，而若辈本无出身之路，地方官又数凌辱之，其愿充者不过奸猾无耻之徒而已，安能佐县令之治哉。
　　今代县门之前多有榜曰，诬告加三等，越诉笞五十。此先朝之旧制，亦古者悬法象魏之遗意也。今人谓不经县官而上诉司府，谓之越诉。是不然。太祖实录，洪武二十七年四月壬午，命有司择民间高年老人公正可任事者，理其乡之词讼。若户婚、田宅、斗殴者，则会里胥决之。事涉重者，始白于官。若不由里老处分而径诉县官，此之谓越诉也。【原注】宣德七年正月乙酉，陕西按察佥事林时言，洪武中，天下邑里皆置申明、旌善二亭，民有善恶则书之，以示劝惩。凡户婚、田土、斗殴常事，里老于此剖决。今亭宇多废，善恶不书。小事不由里老，辄赴上司，狱讼之繁皆由于此。景泰四年，诏书犹曰，民有怠惰，不务生理者，许里老依教民榜例惩治。天顺八年三月诏，军民之家，有为盗贼，曾经问断不改者，有司则大书盗贼之家四字于其门。能改过者，许里老、亲邻人相保管，方与除之。此亦古者画衣冠、异章服之遗意。惟其大小之相维，详要之各执，然后上不烦而下不扰。唐至大暦以后，干戈兴，赋税烦矣。而刘长卿之客题霅溪李明府曰，落日无王事，青山在县门。盖县令之职犹不下侵，而小民得以安其业，是以能延国命百有余年，迄于僖昭而后大坏。然则鸣琴戴星有天下者，宜有以处之矣。
　　洪熙元年七月丙申，巡按四川监察御史何文渊言，太祖高皇帝令天下州县设立老人，必选年高有德、众所信服者，使劝民为善。乡闾争讼，亦使理断。下有益于民事，上有助于官司。比年所用，多非其人。或出自隶仆，规避差科。县官不究年德如何，辄令充应，使得凭借官府，妄张威福，肆虐闾阎。或遇上司官按临，巧进谗言，变乱黑白，挟制官吏。比有犯者，谨已按问如律。窃虑天下州县类有此等，请加禁约。上命申明洪武旧制，有滥用匪人者，并州县官皆置诸法。然自是里老之选轻而权亦替矣。【原注】英宗实录言，松江知府赵豫和易近民，凡有词讼，属老人之公正者剖断，有忿争不已者则已为之和解，故民以老人目之。当时称为良吏。正统以后，里老往往保留令丞，朝廷因而许之，尤为弊政。见于景泰三年十月庚戌，太仆寺少卿黄仕扬所奏。
　　汉世之于三老，命之以秩，颁之以禄。而文帝之诏，俾之各率其意以道民。当日为三老者，多忠信老成之士也。上之人所以礼之者甚优，是以人知自好，而贤才亦往往出于其间。新城三老董公，遮说汉王为义帝发丧，而遂以收天下。壶关三老茂，上书明戾太子之冤，史册炳然，为万世所称道。近世之老人，则听役于官，而靡事不为，故稍知廉耻之人不肯为此，而愿为之者大抵皆奸猾之徒，欲倚势以陵百姓者也。其与太祖设立老人之初意悖矣。
　　明初以大户为粮长，掌其乡之赋税，多或至十余万石。运粮至京，得朝见天子。洪武中，或以人材授官。至宣德五年闰十二月南京监察御史李安及江西庐陵吉水二县耆民，六年四月监察御史张政，各言粮长之害，谓其倍收粮石，准折子女，包揽词讼，把持官府。累经整饬，而其患少息，然未尝以是而罢粮长也，惟老人则名存而实亡矣。【原注】今州县或谓之耆民，或谓之公正，或谓之约长，与庶人在官者无异。
　　巡检，即古之游徼也。【原注】元史，成宗大德十年正月，升巡检为九品。洪武中尤重之，而特赐之敕，【原注】洪武十三年二月丁卯。见御制文集第七卷。又定为考课之法。【原注】二十五年闰十二月辛卯。及江夏侯周德兴巡视福建，增置巡检司四十有五。【原注】二十年四月。自宏治以来，多行裁革，所存不及曩时之半。巡检裁则总督添矣，【原注】崇祯年至苏州、保定各设总督，唐自干元以后，节度、观察、防御使之设，正与明代累添总督、巡抚、兵备相类。何者？巡检遏之于未萌，总督治之于已乱。【杨氏曰】巡检裁而总督添，此一大升降也。
　　里甲
