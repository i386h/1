<!-- { "loadSidebar": true } -->
　　今制，科场分南卷、北卷、中卷，【原注】实录，洪熙元年八月乙卯，行在礼部奏，定科举取士之额，南士取十之六，北士取十之四。后又令南北各退五卷，为中卷。景泰二年，会试礼部，奏准取士不分南北。户科给事中李侃等谓，北人拙于文辞，向日定为南北之分，不可改。礼部言，乡举里选之法不可行矣。取士若不以文，考官将何所据？且北方中土，人才所生，以古言之，大圣如周公孔子，大贤如颜曾思孟，皆非南人。以今言之，如靖远伯王骥、左都御史王翱、王文，皆永乐间不分南北所取进士，今岂可预谓北无其人？侃等所言不允。四年，会试命仍分南、北、中卷。【汪氏曰】宣德、正统间，会试分南、北、中卷，南则应天及苏、松诸府，浙江、江西、福建、湖广、广东，北则顺天、山东、山西、河南、陕西，中则四川、广西、云南、贵州及凤阳、庐州二府，滁、徐、和三州，是即一南直隶而有南与中之异。至武闱亦仿文闱南北卷例，分边方、腹里，边六腹四，此俱行之于会试耳。今会试已分省，而南、北、中卷乃行之顺天乡试，南与中皆指外省言，北则直隶之贡监，合北五省，皆增其额，于顺天本省正额之外者也。【又曰】向时文武有互考之例，亦多有中试者。盖在唐时，文吏或求武选，武夫或求文选，惟选官有互用耳。宋则武举人多求试换文资，而太学诸生久不第者多去从武举，是互考宋已开其端矣。此调停之术，而非造就之方。夫北人，自宋时即云，京东西、河北、河东、陕西五路举人，拙于文辞声律。【原注】王氏挥麈录曰，国初，每岁发榜，取士极少。安德裕作魁日，九人而已，盖天下未混一也。至太宗朝浸多，所得率江南之秀。其后又别立分数，考较五路举人，以北人拙于辞令，故优取。熙宁二年，廷试罢三题，专以策取士，非杂犯不复黜。然五路举人尤为疏略。黄道夫榜传胪，至第四甲党镈卷子，神宗大笑曰，此人何由过省？知举舒信道对以五路人，用分数取，未名过省，上命降作第五甲末。况又更金元之乱，文学一事不及南人久矣。【杨氏曰】金以儒亡，其文学最盛，不得云金之乱，文学不及南人。今南人教小学，先令属对，犹是唐宋以来相传旧法，北人全不为此，故求其习比偶、调平仄者，千室之邑几无一二人。而八股之外，一无所通者，比比也。愚幼时四书本经俱读全注。后见庸师窳生，欲速其成，多为删抹。而北方则有全不读者。【原注】王槐野与郑少潭提学书言，关中士不读朱注，不看大全、性理、通鉴诸书。当嘉靖之时已如此。欲令如前代之人，参伍诸家之注疏而通其得失，固数百年不得一人，且不知十三经注疏为何物也。间有一、二、五经刻本，亦多脱文误字，而人亦不能辨，此古书善本绝不至于北方，而蔡虚斋、林次崖诸经学训诂之儒皆出于南方也。故今日北方有二患，一曰地荒，二曰人荒。非大有为之君作而新之，不免于无田甫田，维莠骄骄之叹也。
　　汉成帝元延元年七月，诏内郡国，举方正能直言极谏者各一人。北边二十二郡，举勇猛知兵法者各一人。此古人因地取才，而不限以一科之法也。宋敏求尝建言，河北、陕西、河东士子，性朴茂而辞藻不工，故登第者少，请令转运使择荐有行艺材武者特官之。使人材参用，而士有可进之路。其亦汉人之意也与？
　　糊名
　　国家设科之意，本以求才。今之立法则专以防奸为主，如弥封、誊录一切之制是也。考之唐初，吏部试选，人皆糊名，令学士考判。武后以为非委任之方，罢之。【原注】此则糊名已用之选人，而未尝用之贡举。贞元中，陆贽知贡举，访士之有才行者于翰林学土梁肃，肃曰，崔群虽少年，他日必至公辅。果如其言。【原注】册府元龟。唐书本传，贽知贡举，时崔元翰、梁肃文艺冠时。贽输心于肃，肃与元翰推荐艺实之士，一岁选士才十四五，数年之内，居台省清近者十余人。太和初，礼部侍郎崔郾试进士东都，吴武陵出杜牧所赋阿房宫辞，请以第一人处之，【原注】武陵传。此知其贤而进之也。张昌龄举进士，与王公治齐名，皆为考功员外郎王师旦所绌。太宗问其故，对曰，昌龄等华而少实，其文浮靡，非令器也。取之则后生劝慕，乱陛下风雅。帝然之。温庭筠苦心砚席，尤长于诗赋。初举进士，至京师，人士翕然推重。然士行尘杂，不修边幅，能逐弦吹之音，为侧艳之词。公卿家无赖子弟裴诚、令狐滈之徒，相与蒱饮，酣醉终日。由是累年不第。【原注】本传。罗隐有诗名，尤长于咏史，然多讥讽，以故不中第。【原注】册府元龟。此知其不可而退之也。宋史陈彭年传言，景德中，彭年与晁迥同知贡举，请令有司详定考试条式。真宗命彭年与戚纶参定，多革旧制，专务防闲。其所取者不复选择文行，止较一日之艺，虽杜绝请托，然置甲等者或非人望。【原注】文献通考略同。宋白传言，初，陈彭年举进士，轻俊，喜谤主司。白知贡举，恶其为人，黜落之，彭年憾焉。后居近侍，为贡举条制，多所关防，盖为白设也。【原注】山堂考索同。盖昔之取士，虽程其一日之文，亦参之以平生之行，而乡评士论一皆达于朝廷。【原注】李谘传，举进士，真宗闻其至孝，擢第三人。当时尚未糊名。陆游老学庵笔记，本朝进士，初亦如唐制，兼采时望。真庙时，周安惠公起建糊名法，一切以程文为去留。故王旦传言，翰林学士陈彭年，呈政府科场条目，旦投之地，曰，内翰得官几日，乃欲隔截天下进士！彭年皇恐而退。【原注】画墁录言，彭年子彦博守汀州，以赃败，杖脊流海岛。其孙逵兄弟发彭年冢，取金带分货，抵罪。而范仲淹、苏颂之议，并欲罢弥封、誊录之法，使有司考其素行，以渐复两汉选举之旧。【原注】本传。夫以彭年一人之私，而遵之为数百年之成法，无怪乎繁文日密，而人材日衰。后之人主非有重门洞开之心胸，不能起而更张之矣。【汪氏曰】唐惟诏举糊名。宋选举志云，淳化三年，苏易简知贡举，受诏即赴贡院，仍糊名考校，遂为例。景德四年，定亲试进士条例，试卷付编排官去其卷首、乡贯、状别，以字号第之，付封弥官誊写校勘，用御书印，付考官定第毕，复封弥送覆，考官再定等，编排官阅其同异，未同者再考之。八年，始置誊录院，官封试卷，付之集书吏录本。宋之誊写即封弥官，其后置院，乃分二事。封弥凡再者，因送覆考，而封其考官所定之第也。志又言，举人之弊凡五，曰传义，曰换卷、曰易号、曰卷子出外、曰誊录灭裂。宝庆二年，左谏议大夫朱端常奏防戢之策。端平元年，侍御史李鸣复等请严怀挟之禁，恳悬赏募人告捉，皆允行。元选举志，举人各自备三场之卷，并草卷各一十二幅，于卷首书三代、籍贯、年甲。前期半月，于印卷所投纳，用印铃缝，各还举人。又云，举人就试，无故不冠及擅移坐次者，有偶与亲姻邻坐而不自陈者，怀挟代笔传义者，并扶出。又云，日未出入场，黄昏纳卷。受卷，弥封所用印讫，写三不成字为号，每名累场同用一号。送誊录所，并用朱书誊录。送对读所，以元卷与朱卷对读无差，呈解贡院考校。用墨笔批点毕，取元卷对号开拆，分为二榜，揭于省门之左右。进士二榜用敕黄纸书，揭于内前红门之左右。凡此制度，盖自宋元已详，并非始自前明。惟弥封旧称封弥，元之朱卷明改朱卷，或因避国姓故耳。若所云萆卷，与今殿试同。所云二榜，亦称左右榜，一是蒙古及色目人，一是汉人与南人。明选举志，乡试、会试，供给、收掌试卷、弥封、誊录、对读、受卷及巡绰、监门、搜检怀挟，俱有定员，各执其事。又云，试日入场，讲问代冒者有禁。晚未纳卷，给烛二枝。弥封编号，作三合字。考试者用墨，谓之墨卷。录用朱，谓之朱卷。在外提调、监试等谓之外帘官，在内主考、同考谓之内帘官。帘内、帘外亦自元有此名，而明谓之外帘、内帘耳。其贿买钻营，怀挟倩代，割卷传递，顶名冒籍，弊端百出，而关节为甚。至于科场之例，有不合式而贴出者。考金完颜匡，章宗时试诗赋，漏写诗题，下注宇不取。元选举志，犯御名、庙讳及文理纰缪，涂注乙五十字以上者，不考。
　　册府元龟，唐宪宗元和二年十二月，敕自今以后，州府所送进士，如迹涉疏狂，兼亏礼教，或曾为官司科罚，或曾任州府小吏一事，不合入清流者，虽薄有词艺，并不得申送。如举送以后事发，长吏停见任及已停替者殿二年，本试官及司功官并贬降。是进一不肖之人，考试之官皆有责焉。今则借口于糊名，而曰，吾衡其文，无由知其人也。是教之崇败行之人而代为之逭其罪也。
　　容斋四笔曰，唐世科举之柄，颛付之主司，仍不糊名。又有交朋之厚者为之荐达，谓之通榜。故其取人也，畏于讥议，多公而审，亦或胁于权势，或挠于亲故，或累于子弟，皆常情所不能免者。若贤者临之，则不然。未引试之前，其去取高下固已定于胸中矣。韩文公与祠部陆员外书曰，执事之与司贡士者相知诚深矣，彼之所望于执事、执事之所以待乎彼者，可渭至而无问矣。彼之职在乎得人，执事之志在乎进贤。如得其人而授之，所谓两得。愈之知者有侯喜、侯云长、刘述古、韦群玉【原注】摭言作纾。此四者皆可以当首荐而极论者，期于有成而后止可也。沈杞、张苰【原注】登科记作弘。尉迟汾、李绅、张后余、李翊，皆出群之才，与之足以收人望而得才实。主司广求焉，则以告之可也。往者陆相公司贡士，愈时幸在得中，【原注】贞元八年，陆贽知举贾，棱等二十二人登第，公与焉。所与及第者皆赫然有声。原其所以，亦由梁补阙肃、王郎中础佐之，梁举八人无有失者，其余则王皆与谋焉。陆相待王与梁如此不疑也，至今以为美谈。此书在集中不注岁月。按摭言云，贞元十八年，权德舆主文，陆傪员外通榜。韩文公荐十人于傪，权公凡三榜，共放六人，余不出五年内皆捷。以登科记考之，贞元十八年，德舆以中书舍人知举，放进士二十三人，尉迟汾、侯云长、韦纾、沈杞、李翊登第。十九年，以礼部侍郎放二十人，侯喜登第。永贞元年，放二十九人，刘述古登第。通三榜，共七十二人，而韩所荐者预其七。元和元年，崔邠下放李绅。三年，又放张后余、张弘。皆与摭言合。
　　搜索
　　旧唐书李揆传，干元初，兼礼部侍郎。言主司取士，多不考实，徒峻其堤防，索其书策。殊不知艺不至者，居文史之圃，亦不能摛辞，深昧求贤之意也。及试进土，请于庭中设五经诸史及切韵本于床。引贡生谓之曰，大国选士，但务得才，经籍在此，请恣寻检。
