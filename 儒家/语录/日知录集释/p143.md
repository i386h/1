<!-- { "loadSidebar": true } -->
　　颜鲁公作家庙碑云，其先出于颛顼之孙祝融。融孙安，为曹姓。其裔邾武公，名夷甫，字颜。子友别封郳，为小邾子，遂以颜为氏。多仕鲁，为卿大夫。按左传襄十九年，齐侯娶于鲁，曰颜懿姬。其侄鬷声姬。注曰，颜、鬷皆姬母姓。【原注】当云母氏。则颜之为姬姓，为鲁族，审矣。【原注】姓谱曰，颜姓本自鲁伯禽支子。有食采颜邑者，因以为族。其出于邾之说，本自圈称、葛洪，盖徒见公羊于邾有颜公之称，而不考之于左氏也。莒之犁比公，岂必为犁弥之祖乎？【原注】公羊传谓邾娄颜淫九公子于宫中，因以纳贼。周天子诛颜而反孝公于鲁，非隐公所盟之仪父，不知何取于若人而以之为祖。【桂氏曰】孔庙韩敕修礼器碑，颜氏圣舅家居鲁，亲里在尼山，汉为昌平亭，今犹称其地为鲁颜。鲁颜者。别于邾颜也。汉书人表有邾颜，即广韵所称名夷字颜者。世本，邾颜居邾，肥徙郳。宋仲子注云，邾颜别封小子肥于郳，为附庸，未爵命，故庄五年书，郳犁来来朝。犁来，肥之曾孙。其后从齐桓尊周室，王始命为小邾子。故僖七年书，小邾子来朝。【汝成案】颜氏家庙碑夷下衍甫字。
　　春秋时以孟为字者甚多，今之孟氏皆祖子舆，前代亦未之有也。魏书，孟表，济北蛇丘人。自云本属北地，号索里诸孟。【原注】故时孟姓亦或与芒通。史记秦本纪，击芒卯华阳。索隐引谯周云，孟卯也。淮南子孟卯注引战国策曰，芒卯也。
　　元史孔思晦传，五季时，孔末之后方盛，欲以伪灭真，害宣圣子孙几尽。至是，其裔复欲冒称宣圣后。思晦以为不早辨，则真伪久益不可明，彼与我不共戴天，乃列于族，与共拜殿庭，可乎？遂会族人斥之，而重刻宗谱于石。然则今之以孔姓而滥通谱牒者，可以戒矣。
　　仲氏
　　汉济阴太守孟郁修尧庙碑曰，惟序仲氏，祖统所出，本继于姬，周之遗苗，天生仲山甫，翼佐中兴，宣平功遂，受封于齐。周道衰微，失爵亡邦，后嗣乖散，各相土译居。帝尧萌兆，生长葬陵，在于成阳，圣化常存。慕巍巍之盛，乐风俗之美，遂安处基业，属都乡高相里，因氏仲焉，以传于今。其阴列仲氏有名者三十余人。又廷尉仲定碑略同。汉时仲氏，自谓仲山甫之后，托基寸，帝尧之陵。而今则以为孔子弟子子路之后，援颜、曾、孟之例，而求为五经博士矣。然春秋之以仲氏者不一，而仲山甫未尝封齐，则汉人之祖山甫未必是，而今人之祖子路亦未必非也。【杨氏曰】以诗有仲山甫自徂齐之言而云然。
　　以国为氏
　　古人之氏或以谥，或以字，或以官，或以邑，无以国为氏者。其出奔他国，然后以本国为氏。敬仲奔齐，而为陈氏是也。其它若郑丹、宋朝、楚建、郳甲之类，皆是也。不然，则亡国之遗胤也。
　　今人姓同于国者，多自云以国为氏，非也。夏氏出于陈之少西，而非夏后氏之夏。齐氏出于卫之齐恶，而非齐国之齐。左氏、史记其最着明者矣。【原注】秦堇父非秦国之秦，狄虒弥非狄人之狄。
　　姓氏书
　　姚宽西溪丛语曰，姓氏之学莫盛于元和姓纂。自南北朝以官职相高，沿至于唐，崔、卢、李、郑，纠纷可鄙。若以圣贤所本，如妫姓、子姓、姬姓、姜姓之类，各分次其所从来，以及春秋所纪，用世本、荀况谱、杜预公子谱为法，则唐虞三代列国诸侯俱可成书，此似太史公欲为而未就者耳。愚尝欲以经传诸书次之，首列黄帝之子，得姓者十二人。次则三代以上之得国受氏，而后人因以为姓者。次则战国以下之见于传记，而今人通谓之姓者。次则三国南北朝以下之见于史者。又次则代北复姓，辽、金、元姓之见于史者。而无所考者别为一帙。【原注】略举其目曰，姓本第一，封国第二、氏别第三，秦汉以来姓氏合并第四，代北姓第五，辽金元姓第六，杂改姓第七，无征第八。此则若网之在纲，有条而不紊，而望族五音之纷纷者皆无所用，岂非反本类族之一大事哉。
　　汉刘向撰世本二卷，其书不传。今左传注疏多本之，然亦未必无误。【赵氏曰】南史，王僧孺被命撰谱，而不知谱所自起，以问刘杳，杳曰，桓谭新论云，太史公三代世表，旁行斜上，并效周谱。以此而推，当起于周代也。按周小史，奠系世，辨昭穆。是谱学之起于周无疑。汉高祖起布衣，故不重氏族。然汉邓氏已有官谱，应劭有氏族一篇，王符潜夫论亦有姓氏一篇，至魏，九品中正法行，于是权归右姓，有司选举，必稽谱牒，故官有世胄，谱有世官，于是贾氏、王氏谱学兴焉。晋太元中，贾弼撰姓氏簿状，宋何承天亦有姓苑二篇，刘湛又撰百家谱。而弼所譔传子匪之，匪之传子希镜，撰姓氏要状十五篇，希镜传子执，执传其孙冠，故贾氏谱学最擅名。沈约谓，晋咸和以后，所书谱牒并皆详实。粱武因约言，诏王僧孺改定百家谱集抄十五卷，南北谱集十卷，故又有王氏谱学。此南朝谱学之源流也。
　　通谱
　　同姓通族，见于史者，自晋以前末有。晋书石苞传，曾孙朴没于寇，石勒以与朴同姓，俱出河北，引朴为宗室，特加优宠，位至司徒。【杨氏曰】勒以石为姓，本无所授。以璞为宗室，盖以其旧族而附之。南史侯瑱传，侯景以瑱与己同姓，托为宗族，待之甚厚。此以殊族而附中国也。晋书孙旗传，旗子弼与弟子髦、辅、琰四人，并有吏材，称于当世，遂与孙秀合族。南史周弘正传，谄附王伟，与周石珍【原注】建康之厮隶也，为梁制局监，降侯景。合族。旧唐书李义甫传，义甫既货之后，自言本出赵郡，始与诸李叙昭穆。而无赖之徒苟合，藉权势，拜伏为兄、叔者甚众。李辅国传，宰相李揆，山东甲族，见辅国执子弟之礼，谓之五父。此以名门而附小人也。凡此史皆书之，以志其非。今人好与同姓通谱，不知于史传居何等也。
　　北人重同姓，多通谱系，南人则有比邻而各自为族者。宋书王仲德传，北土重同姓，谓之骨肉，有远来相投者，莫不竭力营赡。仲德闻王愉在江南，是太原人，乃往依之，愉礼之甚薄。魏书崔玄伯传，崔宽自陇右通款，见司徒浩。浩与相齿次，厚抚之。及浩诛，以远来疏族，独得不坐。遂家于武城，以一子继浩弟览妻封氏，相奉如亲。北史杜铨传，初，密太后杜氏父豹丧在濮阳太武，欲令迎葬于邺，谓司徒崔浩曰，天下诸杜，何处望高？朕意欲取杜中长老一人以为宗正，令营护凶事。浩曰，京兆为美，中书博士杜铨其家今在赵郡，是杜预后，于今为诸杜最。召见铨，以为宗正，令与杜超子道生送豹丧葬邺南，铨遂与超如亲。超谓铨曰，既是宗正，何缘侨居赵郡？乃延引同属魏郡。南史韦鼎传，陈亡入隋。时吏部尚书韦世康兄弟显贵，文帝从容谓鼎曰，世康与公远近？对曰，臣宗族南徙，昭穆非臣所知。帝曰，卿百代卿亲族，岂忘本也？命官给酒肴，遣世康请鼎还杜陵。鼎乃自楚太傅孟以下二十余世，并考论昭穆，作韦氏谱七卷示之，欢饮十余日乃还。
　　近日同姓通谱最为滥杂，其实皆植党营私，为蠹国害民之事，宜严为之禁。欲合宗者，必上之于官，使谙悉古今者为之考定，岁终以达礼部，而类奏行之。其不请而私通者，屏之四裔。然后可革其弊。【钱氏曰】此亦迂阔之论。古之姓氏有专宫掌之。国语曰，使名姓之后，能知上下之神祗，氏姓之所出者，为之宗。又曰，司商协名姓。春官宗伯其属有都宗人、家宗人，而女官亦有内宗、外宗。今日姓氏、婚姻二事，似宜专设一官，方得教民之本，【杨氏曰】此说近迂。
　　氏族之乱莫甚于五代之时。当日承唐余风，犹重门荫。故史言唐梁之际，仕宦遭乱奔亡，而吏部铨文书不完，因缘以为奸利，至有私鬻告敕，乱易昭穆，而季父母舅反拜侄甥者。【原注】豆卢革传。册府元龟，长兴初，鸿胪卿柳膺将斋郎文书两件卖与同姓人柳居则，大理寺断罪当大辟，以遇恩赦减死，夺见任官，罚铜，终身不齿。敕曰，一人告身，三代名讳，传于同姓，利以私财，上则欺罔人君。下则货鬻先祖，罪莫大焉。自今以后，如有此弊，传者、受者并当极法。今则因无荫叙，遂驰禁防，五十年来，通谱之俗遍于天下，自非明物察伦之主，亟为澄别，则滔滔之势将不可反矣。
　　唐朝已前最重谱牒。如新唐书言，河南刘氏本出匈奴之后刘库仁，柳城李氏世为契丹酋长，营州王氏本高丽之类，此同姓而不同族也。又如魏书高阳王雍传言，博陵崔显，世号东崔，地寒望劣，此同族而不同望也。故高士廉传言，每姓第其房望，虽一姓中，高下悬隔。
　　异姓称族，自汉以来未有此事。杜子美寄族弟唐十八使君诗云，与君陶唐后，盛族多其人。圣贤冠史籍，枝派罗源津。则杜与唐为兄弟矣。重送刘十弟判官诗云，分源豕韦派，别浦雁宾秋。年事推兄忝，人才觉弟优。则杜与刘为兄弟矣。韩文公送何坚序亦云，何与韩同姓为近。【原注】容斋三笔引孙愐唐韵曰，韩灭，子孙分散江淮间，音以韩为何，字随音变，遂为何氏。按诗扬之水一章言戍申，三章言戍甫，三章言戍许。孔氏曰，言甫、许者，以其俱为姜姓。既重章以变文，因借甫、许以言申，其实不戍甫、许也。六国时，秦赵同为嬴姓，史记汉书多谓秦为赵，亦此类也。【原注】史记秦本纪，太史公曰，秦以其先造父封赵城，为赵氏。陆贾传，秦任刑法不变，卒灭赵氏。索隐曰，按韦昭云，秦伯翳后，与赵同出蜚廉。造父有功，周穆王封之赵，由此一姓赵氏。汉书武五子传，赵氏无炊火焉。韦昭曰，赵秦之别氏。南越传，苍梧秦王。晋灼曰，秦王即赵光也。赵本与秦同姓，故曰秦王。淮南子亦称秦始皇为赵政。三国志陈思王上疏，绝缨盗马之臣赦，楚赵以济其难。注，秦穆公有赦盗马事，赵则未闻，盖以秦亦赵姓。文选王融策秀才文，访游禽于绝涧，作霸秦基。李善注引韩非子所载赵董阏于事，而云史记曰，赵氏之先与秦共祖。以其共祖故，虽赵亦号曰秦。又左思魏都赋，二嬴之所曾聆。李善注，秦穆公、赵简子。史记，赵氏之先与秦同祖。故曰二嬴也。嵩高言，生甫及申。孔氏曰，此诗送申伯而及甫侯者，美其上世俱出四岳，故连言之。今人之于同姓，几无不通谱，何不更广之于异姓，而以子美、退之为例也？
　　李华淮南节度使崔公颂德碑云，惟申伯翼宣王，登南邦，兴周室，小白率诸侯征楚翟，奉王职，与崔公叶德同勋，皆姜姓也。
　　开元十九年，于两京置齐太公庙。建中初，宰相卢杞、京兆尹卢谌，以卢者齐之裔，乃鸠其裔孙若崔、卢，丁、吕之族，合钱以崇饰之。
