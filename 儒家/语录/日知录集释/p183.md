<!-- { "loadSidebar": true } -->
　　三代以上，人人皆知天文。七月流火，农夫之辞也。三星在天，妇人之语也。月离于毕，戍卒之作也。龙尾伏晨，儿童之谣也。后世文人学士，有问之而茫然不知者矣。若历法，则古人不及近代之密。【沈氏曰】明世宗实录，嘉庆二年九月戊寅，钦天监掌监事光禄寺少卿华湘奏，历代治历，更改不一，不数世辄差者，由天周有余，日周不足所致。元至元辛巳，造授时暦，天正冬至，岁差迄今不同。是以正德戊寅日食，己卯、庚辰月食，时刻分秒、起复方位与本监所推不合。乞赐中秘历书及国朝暦志，准臣亲督中官正周濂等及选谙晓本业善于推算者，及今冬至以前，诣观象台，晨昏昼夜推测日景、赤道、黄道、中星分秒，日记月书，俟至来年冬至，以验二十四气、二至二分、日月交食、合朔弦望，并日躔月离、黄赤二道及昏旦夜半中星、七政躔度、紫气月孛、罗●计都等类，视至元辛巳，果否有差，备录上之。并延访知暦理、善立差法之人，令其参别同异，重建暦元，详定岁差，以成一代之制。下礼部议，请如所奏。得旨，允其测候，访取秘书，报罢。神宗实录，万历二十三年九月，礼部议罢郑世子载堉所进万年历。内云，近有言历法差讹当正者，然于何正之？一曰考月令之中星移次应节，二曰测二至之日景长短应候，三曰验交食之分秒起复应时。即如世子言，取大统、授时二暦相较，气差三日，时差九刻，在亥子之交则移一日，在晦朔之交则移一月。则弦望亦宜各差一日，今似未至此也。
　　樊深河间府志曰，愚初读律书，见私习天文者有禁。后读制书，见仁庙语杨士奇等曰，此律自为民间设耳，卿等安得有禁？遂以天元玉暦祥异赋赐群臣。由律书之言观之，乃知圣人所忧者深。由制书之言观之，乃知圣人之所见者大。【梅氏曰】心之神明，无有穷尽。虽以天之高，星辰之远，有迟之数千百年始见端绪，而人辄知之，辄有新法以追其变。故世愈降，暦愈密，而要其大法则定于唐虞之时。今夫暦所步有四，曰恒星，曰日，曰月，曰五星。治暦之具有三，曰算数，曰图象，曰测验之器。由是三者以得前四者，躔离、朓朒、盈缩、交蚀、迟留、伏逆、掩犯之度。古今作暦者七十余家，疏密代殊，制作各异，其法具在，可考而知，然大约三者尽之矣。尧命羲和暦靠日月星辰，舜在璇玑玉衡，以齐七政。暦者，算数也。象者，图也，浑象也。璇玑玉衡，测验之器也。故曰定于唐虞之世也。暦之最难知者有二，其一里差，其一岁差。是二差者，有微有着。非积差而至于着，虽圣人不能知。而非其距之甚远，则所差甚微，非目力可至，不能入算。故古未有知岁差者，自晋虞喜，宋何承天、祖冲之，隋刘焯，唐一行始觉之，或以百年差一度，或以五十年，或以七十五年，或以八十三年，未有定说。元郭守敬定为六十六年有八月，回回、泰西差法略似。而守敬又有上考下求，增减岁余天周之法，则古之差迟、而今之差速，是谓岁差之差，可谓精到。若夫日月星辰之行度不变，而人所居有东西南北、正视侧视之殊，则所见各异，谓之里差，亦曰视差，自汉及晋，未有知之者。北齐张子信始测交道有表里，此方不见食者，人在月外必反见食。宣明暦本之，为气刻时，三差。而大衍暦有九服测食定晷漏法。元人四海测验二十七所，而近世欧逻巴航海数万里，以身所经山海之程测北极为南北差，测月食为东西差，里差之说至是而确。是盖合数千年之积测以定岁差，合数万里之实验以定里差。距数逾远，差积逾多，而晓然易辨。且其为法，既推之数千年数万里而准，则施之近用可以无惑。暦至近日，屡变益精以此。然余亦谓定于唐虞之时，何也？不能预知者差之数，万世不易者求差之法，古圣人以日之所在，不可以目视而器窥也，故为中星以纪之，鸟、火、虚、昴，万世求岁差之根数也。以日之出入发敛，不可以一方所见为定，故为嵎夷、昧谷、南交、朔方之宅以分候之，万世求里差之定法也。呜呼，至矣！学者知合数千年数万里之心思耳目以治暦，而后成古圣人未竟之绪，则当思羲和以后，凡能出一新智，立一捷法，垂之至今者，皆有所以立法之故。及其久而必变也，又皆有所以变之说。于是反复推论，无纤毫疑似于吾心，则吾之心即古圣之心，亦即天之心。而古今中外之见，可以不设而要于至是。过此以往，或有差变之微，出于今法之外，亦可本其常。然以深求其变，而徐为修改，以衷于无弊，是则吾辑历法通考之意也。【又曰】或问，律何以禁私习？曰，律所禁者天文也，非暦也。曰，二者异乎？曰，以日月晕珥、彗孛飞流、芒角动摇预断吉凶者，天文家也。本躔离之行，度中星之次，以察发敛进退，敬授民事者，暦家也。汉艺文志天文廿一家，暦谱十八家，判然二矣。且私习之禁，禁其妄言祸福，惑世诬民耳。若夫日月星辰，有目共睹，古者率作兴事皆用为候，又何禁焉？自梓慎、裨竃之徒以星气言事应，始有灾祥之占，而说有验有不验，惟子产、昭子深明理数之实，乃有以折服矫诬之论，故历学大着，则禨祥小数，无所依而自不行。曰，其说可得闻乎？曰，古之暦疏，所步或多不效，求其说不得，而占家得以附会于其间，是故日月之遇交则食，以实会视会为断，有常度也。而古历未精，有当食不食，不当食而食之占。日食必于朔也，而古用平朔，有食在晦，二之占月行有迟疾，日行有盈缩，皆一定之数，可以小轮为法也。而古唯平度，占日晦而月见西方，谓之朓，朓则侯王其舒。朔而月见东方，谓之仄慝，仄慝则侯王其肃。月行阴阳，暦以不足廿年而周，其交也于黄道。其交之半也，则出入黄道之南北五度有奇，皆有常也。而古占曰，天有三门，犹房四表。房中央曰天街，南间曰阳环，北间曰阴环。月由天街，天下和平。阳道主丧，阴道主水。夫黄道且有岁差，况月道出入黄道时时不同，而欲定于房中央，不已谬乎！月出入黄道既有南北，而其与黄道同升，又有正升斜降、斜升正降之殊，故月始生有平有偃。而古占曰，月始生，仰，天下有兵。偃，有兵兵罢，无兵兵起。月于黄道有南北，一因也。正斜升降，二因也。盈缩迟疾，三因也。南北里差，见月有早晚，四因也。故月初见，有初二、初三之殊。极其变，则有朔、初四之异。而古占曰，当见不见，不当见而见。食日者月，不关云气。而占曰，食前数日，日已有谪。日大月小，日高月卑，人所见之日月大小略等者，乃其远近为之，非本形也。然日月之行各有最，高卑而影径为之异，故有时月正掩日，而四面露光如环，而占以金环食为阳德盛。五星有迟疾留逆，而古唯知顺行，占以逆行为灾，曰，未当居而居，当去不去。当居不居，未当去而去，皆变行也。五星之出入黄道亦如日月，故所犯星座可预求。而古无纬度，占为失行，为之例曰凌、曰犯、曰斗、曰食、曰掩、曰合、曰句己、曰围绕。五星离黄道不过八度，则中宫紫微及外宫距远之星必无犯理，而占书皆有之。近有着贤相通占者，删去黄道极远之星，亦既知其非矣。至于恒星有定数，亦有定距，而占者无仪器以知其度，又不知星座出入地平有蒙气之差，或以横斜视差妄谓移动，于是曰，王良策马，车骑满野。天钩直，则地维坼。泰阶平，人主有福。中州以北，去北极近，老人星远，而近浊，不常见。占曰，老人星见，王者多寿。以二分日候之江南，老人星高，三时皆见，而犹岁以二分占星密疏贡谀。此其仍讹习欺，尤大彰明者矣。曰，然则占验可废乎？将天变不足畏邪？曰，恶，是何言也！吾所谓辨惑，辨其诬也。若夫王者遇灾而惧，侧身修省以答天戒，固钦若之精意也。古者日食修德，月食修刑。夫德刑固不以日月之食而始修也，遇其变加警惕焉。此则理之当然，非以数之有常而或懈也。
　　日食
　　刘向言，春秋二百四十二年，日食三十六。今连三年比食。自建始以来，二十岁间而八食。率二岁六月而一发，古今罕有。异有大小希稠，占有舒疾缓急。余所见崇祯之世十七年而八食，【原注】二年五月乙酉朔，四年十月辛丑朔，七年三月丁亥朔，九年七月癸卯朔，十年正月辛丑朔，十二月乙未朔，十四年十月癸卯朔，十七年八月丙辰朔。与汉成略同，而稠急过之矣。然则谓日食为一定之数，无关于人事者，岂非溺于畴人之术，而不觉其自蹈于邪臣之说乎？
　　春秋昭公二十一年，秋七月壬午朔，日有食之。公问于梓慎曰，是何物也？祸福何为？对曰，二至二分，日有食之，不为灾。日月之行也，分，同道也。至，相过也。其它月则为灾。非也。夫日月之在于天，莫非一定之数。【沈氏曰】谈迁国榷，李天经曰，太阳行黄道中线迨二分，而黄道与赤道相交，是为同道。二至则过赤道内外各二十三度，是谓相过。又曰，过赤道二十三度则为真至，两道相交于一线则为真分。今日节变之差，皆由推测不能准此耳。然天象见于上，而人事应于下矣。为此言者，殆于后世以天变不足畏之说进其君者也。汉书五行志亦知其说之非，而依违其间，以为食轻，不为大灾水旱而已，然则食重也如之何？是故日食之咎，无论分至。【陆氏曰】西学绝不言占验。其说以为，日月之食，五纬之行，皆有常道常度，岂可据以为吉凶。此殊近理。但七政之行虽有常道常度，然当其时而交食凌犯，亦属气运。国家与百姓皆在气运中，固不能无关涉也。此如星命之家谈五星之恩仇，五星之行与人无与，然值之者亦皆有微验，况国命之太乎？或以为西学有所慎而不言，则得之矣。
　　月食
　　日食，月掩日也。月食，地掩月也。今西洋天文说如此。自其法未人中国而已有此论，陆文裕金台纪闻曰，尝闻西域人算日月食者，谓日月与地同大，若地体正掩日轮上，则月为之食。南城万实月食辨曰，凡黄道平分各一百八十二度半强，对冲处必为地所隔，望时月行适当黄道交处，与日正相对，则地隔日光，而月为之食矣。按其说亦不始于近代，汉张衡灵宪曰，当日之冲，光常不合者，蔽于地也。是谓闇虚在星，星微月过则食。载续汉天文志中。俗本地字有误作他者，遂疑别有所谓闇虚，而致纷纷之议。【原注】宋史天文志，日火外明，其对必有暗气，太小与日体同者。非。
