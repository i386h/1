<!-- { "loadSidebar": true } -->
　　木寓龙一驷，木寓车马一驷。李奇曰，寓，奇也。寄生龙形于木。此说恐非。古文偶、寓通用，【原注】偶亦音寓。木寓，木偶也。史记孝武纪作木偶马，而韩延寿传曰卖偶车马下里伪物者，弃之市道。古人用以事神及送死皆木偶人木偶马，【原注】鲁相史晨孔庙后碑云，饬治桐车马于渎上。今人代以纸人纸马。又史记殷本纪，帝武乙无道，为偶人，谓之天神。索隐曰，偶音寓。酷吏传，匈奴至为偶人，象郅都。索隐曰，汉书作寓人。可以证寓之为偶矣。
　　五行志，吴王濞封有四郡五十余城。四当作三，古四字积划以成，与三易混。犹左传陈蔡不羹三国之为四国也。
　　隐公三年二月己巳，日有食之，其后郑获鲁隐。按狐壤之战事在其前，乃隐公为公子时，此刘向误说，班史因之，不必曲为之解。
　　沟洫志，内史稻田租挈重。挈，偏也。说文有觢字，注云，角一俯一仰。意同。
　　楚元王传孙卿，师古曰，荀况，汉以避宣帝讳改之。按汉人不避嫌名，荀之为孙，如孟卯之为芒卯，司徒之为申徒，语音之转也。
　　上数欲用向为九卿，辄不为王氏居位者及丞相御史所持，故终不迁。衍一不字，当云辄为王氏居位者及丞相御史所持。持者，挟持之义，而非挟助之解也。
　　季布传难近，谓令人畏而远之。师古以近为近天子，为大臣，非也。
　　樊哙传，项羽即飨军士，中酒。中酒谓酒半也。吕氏春秋谓之中饮。【原注】晋灵王发酒于宣孟，宣孟知之，中饮而出。战国策，楚王觞张仪，中饮，再拜而请。凡事之半曰中。左传昭公二十八年中置，谓馈之半也。【原注】上云馈之始，至下云馈之毕。史记，河渠书中作而觉，谓工之半也。吕氏春秋中关【原注】音弯。而止，谓关弓弦正半而而止也。中酒犹今人言半席。师古解以不醉不醒，故谓之中，失之矣。【原注】司马相如传，酒中乐酣。师古曰，酒中，饮酒中半也。一人注书，前后不同。
　　淮南厉王传命从者刑之，史记作刭之，当从刭，音相近而讹。下文太子自刑不殊，又云王自刑杀，史记亦皆作刭也。
　　孝先自告反，告除其罪。按史记无下告字，是衍文，师古曲为之说。
　　万石君传，内史坐车中，自如固当者。反言之也，言贵而骄人，当如此乎？
　　贾谊传，上数爽其忧。谓秦之所忧者在孤立，而汉之所忧者在诸侯。汉初之所忧者在异姓，而今之所忧者在同姓。
　　张敖不反，故添一贯高为相句，古人文字之密。
　　植遗腹，朝委裘，而天下不乱。必古有是语，所谓君薨而世子生者也。季桓子命其臣正常曰，南孺子之子男也，则以告而立之。遗腹之为嗣，自人君以至于大夫，一也。
　　邹阳传，宋任子冉之计，囚墨翟。史记作子罕。文颖曰，子冉，子罕也。按子罕是鲁襄公时人，墨翟在孔子之后，子冉当别是一人。
　　秦皇帝任中庶子蒙之言。师古曰，蒙者，庶子名也。今流俗书本蒙下辄加恬字，非也，按史记，秦王宠臣中庶子蒙嘉为先言于秦王，非蒙恬，蒙亦非名，传文脱一嘉字。
　　赵王彭祖传椎埋，即掘冢也。新葬者谓之埋。师古曰，椎杀人而埋之。恐非。
　　李广传弥节白檀。弥与弭同。司马相如传，于是楚王乃弭节徘徊。注郭璞曰，弭犹低也。节，所杖信节也。
　　陵当发出塞，乃诏强弩都尉，令迎军。言当俟陵出塞之后，乃诏博德迎之。
　　苏武传，陵恶自赐武，使其妻赐武牛羊数十头。今人送物与人，而托其名于妻者，往往有之。其谓之赐者，陵在匈奴已立为王故也。云恶自赐武，盖嫌于自居其名耳。师古注谓，若示己于匈奴中富饶以夸武者，非。
　　司马相如传，子虚之赋乃游梁时作。当是侈梁王田猎之事而为言耳。后更为楚称齐难而归之天子，则非当日之本文矣。若但如今所载子虚之言，不成一篇结构。
　　张安世传，无子，子安世小男彭祖。谓贺无见存之子，而以安世小男为子，其早死之子别有一子，乃下文所谓孤孙霸，非无子也。
　　杜周传，吏所增加十有余万。谓辞外株连之人。
　　张骞传，竟不能得月氏要领。古人上衣下裳，举裳者执要，举衣者执领。
　　广陵王胥传，女须泣曰，孝武帝下我言。孝武帝降凭其身而言。
　　千里马兮驻待路。言神魂飞扬，将乘此马而远适千里之外。张晏注以为驿马，非。
　　严助传，臣闻道路言，闽越王弟甲弒而杀之。即下文所云会闽越王弟余善，杀王以降者也。当淮南王上书之时，不知其名，故谓之甲，犹云某甲耳。师古曰，甲者，闽越王弟之名。非。
　　朱买臣传，买臣入家中。即会稽邸中也。邸如今京师之会馆。
　　东方朔传，以剑割肉而去之。裴松之注魏志云，古人谓藏为去。苏武传，掘野鼠去●实而食之。师古曰，去谓藏之也。
　　杨恽传，廷尉当恽大逆无道者，以书中有君父送终之语。
　　梅福传，诸侯夺宗。如帝挚立不善，崩，而尧自唐侯升为天子是也。
　　梅福传赞，殷鉴不远，夏后所闻。谓福引吕霍上官之事以规切王氏。师古注谓封孔子后，非。
　　霍光传，张章等言霍氏皆雠有功。晋灼曰，雠，等也。非也。此如诗无言不雠之雠。【原注】诗正义，相对谓之雠。左传僖五年，无丧而戚忧，必雠焉。注，雠犹对也。律暦志，广延宣问，以理星度，未能雠也。郑德曰，相应为雠也。
　　郊祀志，其方尽多不雠。伍被传赞，忠不终而诈雠。魏其传，上使御史簿责婴，所言灌夫颇不雠。
　　赵充国传，微将军，谁不乐此者？言岂独将军苟安贪便，人人皆欲为之。师古注以微字属上句读，非。
　　辛庆忌传，卫青在位，淮南寝谋。谓伍被言大将军数将习兵，未易当。又言虽古名将不过是，为淮南所惮。
　　于定国传，万方之事大录于君。按今所传王肃注舜典纳于大麓曰，麓，录也。纳舜，使大录万机之政。盖西京时已有此解，故诏书用之。【原注】章帝即位，以大傅赵熹、太尉牟融并录尚书事。
　　于定国传赞，哀鳏哲狱。毛诗礼记凡鳏寡之鳏皆作矜，此亦矜之误。哲则折之误也。师古以传中有哀鳏寡语，遂以释此文，而以哲为明哲之哲。
　　龚胜传，勿随俗动吾冢，种柏作祠堂。师古曰，多设器备，恐被发掘，为动吾冢。非也。古人族葬，胜必已自有墓，若随俗人之意，更于冢上种柏作祠堂，则是动吾冢也。盖以朝代迁革，一切饰终之礼俱不欲用。
　　韦贤传，岁月其徂，年其逮耈。于昔君子，庶显于后。孟自言年老，慕昔之君子垂令名于后，欲王信老成之言而用之也。在邹诗曰既耈且陋，则此为孟之自述可知。
　　下从者与载送之。下如爰盎传下赵谈之下，与之共载，复送至其家也。
　　尹翁归传，高至于死。高谓罪名之上者，犹言上刑。
　　王尊传，猥被共工之大恶。谓御史大夫劾奏尊以靖言庸违，象共滔天。
　　萧育传，●名贼梁子政。名贼犹言名王，谓贼之有名号者也。师古曰，名贼者，自显其名，无所避匿，言其强也。非。
　　宣元六王传赞，贪人败类。大雅桑柔之诗，师古注误以为荡。
　　张禹传，两人皆闻知，各自得也。崇以禹为亲之，宣以禹为敬之，故各自得。
　　翟方进传，万岁之期，近慎朝暮。谓宫车晏驾，故下文郎贲丽以为可移于相也。
　　杨雄传，不知伯侨周何别也。谓不知是何王之别子。
　　冠伦魁能。能字当属上句，言为能臣之首。
　　史书之文中有误字，要当旁证以求其是，不必曲为之说。如此传解嘲篇中欲谈者宛舌而固声，固乃同之误。东方朔割名于细君，名乃炙之误，有文选可证。而必欲训之为固、为名，此小颜之癖也。颜氏家训云，谷梁传，孟劳者，鲁之宝刀也。【原注】僖元年。有姜仲岳，读刀为力，谓公子左右姓孟名劳，多力之人，为国所宝。与吾苦诤。清河郡守邢峙。当世硕儒，助吾证之，赧然而服。此传割名之解得无类之。
　　儒林传，弟子行虽不备，而至于大夫郎掌故以百数。谓不必皆有行谊，而多显官。
　　货殖传，为平陵石氏持钱。持钱犹今人言掌财也。如氏、苴氏皆平陵富人，而石氏訾亦次之。
　　游侠传，酒市赵君都、贾子光。服虔曰，酒市中人也。非也。按王尊传，长安宿豪大猾箭张禁、酒赵放。晋灼曰，此二人作箭作酒之家。今此上文有箭张回，即张禁也。君都亦即放也，名偶异耳。
　　佞幸传，朕惟噬肤之恩未忍。是取易暌六五厥宗噬肤，言贵戚之卿，恩未忍绝。
　　匈奴传，孤偾之君。偾如左传张脉偾兴之偾。仓公传所谓病得之欲男子而不可得也。
　　卫律为单于谋穿井筑城治楼以藏谷，与秦人守之。师古曰，秦时有人亡入匈奴者，今其子孙尚号秦人。非也。彼时匈奴谓中国人为秦人，犹今言汉人耳。西域传，匈奴缚马前后足，置城下，驰言，秦人，我匄若马！师古曰，谓中国人为秦人，习故言也。是矣。其言与秦人守者，匈奴以转徙为业，不习守御，凡穿井筑城之事，非秦人不能为也。大宛传，闻宛城中新得秦人，知穿井。亦谓中国人。【原注】后汉书邓训传，发湟中秦胡。袁绍传，许赏赐秦胡。秦者，中国人。胡者，胡人。犹后人之言蕃汉也。
　　去胡来王唐兜。师古曰，为其去胡而来降汉，故以为王号。非也。西域传，婼羌国王号去胡来王。
　　臣知父呼韩邪单于蒙无量之恩。其时尚未更名，当曰臣囊知牙斯。作史者从其后更名录之耳。【钱氏曰】父兄传五世，汉不求此地，至知独求何也，亦是追改之。
　　故印己坏，乃云因上书求故印者，求吏铸如故印之式，去新字而言玺。
　　南粤传，朕高皇帝侧室之子。师古曰，言非正嫡所生。非也。春秋左氏桓公二年传曰，卿置侧室。杜解，侧室，众子也。文公十二年传曰，赵有侧室曰穿。【张大令曰】按文帝纪，孝文皇帝，高帝之中子也。母薄姬，故以为非正嫡所生。如以众子为侧室，不当复云之子。窃谓随文为解，难以一律。左传以杜说为是，汉书以颜说为是。
　　西域传，康居国王东羁事匈奴。言不纯臣，但羁縻事之，与乌孙羁属意同，当用彼注删此注。
　　宜给足，不可乏。当作可不乏。
　　外戚传，常与死为伍。言滨于死。
　　其条刺史大长秋来白之。史当作使。【钱氏曰】汲古阁本元是使字。
　　丞知是何等儿也。言藏之以辨是男非女。师古注非。
　　奈何令长信得闻之。谓何道令太后闻之。
　　终没，至乃配食于左坐。谓合葬渭陵，配食元帝。【王氏曰】盖庙中之室亦东向为尊，配食左坐，仍是旁侍，非并坐。
　　王莽传，治者掌寇大夫陈成自免去官。盖先几而去。
