<!-- { "loadSidebar": true } -->
　　凡父母舅姑有疾，子妇无故不离侧，亲调尝药饵而供之。父母有疾，子色不满容，不戏笑，不宴游，舍置余事，专以迎医、检方、合药为务，疾已复初。【颜氏家训曰：「父母有疾，子拜医以求药。」盖以医者，亲之存亡所系，岂可傲忽也！】
　　元闻有病附之庸医，比之不孝不慈。颜氏家训拜医之礼，近世犹有知之者。今日则若有马借乘矣。然礼医尤必择医，择医尤必任医。礼之不重，无以感医之心；择之不审，无以得医之良；任之不专，无以尽医之才。要在未迎之先审之访之，务请明理知脉之儒医或老医，断不可服集市之货药，信巷衢之游夫，自蹈不孝之罪。既迎来，当如拜师之仪，又不可轻信人言，或以小不效而易医，或以不速效而辍药，皆任医者之过也。愚故曰：任医如任相。又曰：孟子云送死可以当大事，犹不如治病可以当大事。然又必自能知医，而后可以得良医，而后可以任良医也。故先儒云：「为子者不可不知医。」此理吾家当世世着为训。
　　凡子事父母，父母所爱，亦当爱之，所敬亦当敬之，至于犬马尽然，而况于人乎？凡子事父母，乐其心，不违其志，乐其耳目，安其寝处，以其饮食忠养之。幼事长，贱事贵，皆放此。【刘氏璋曰：「乐其心者，谓左右侍养也，晨昏定省也，出入从游也，起居奉侍也，必当赜讨其心之所好者所恶者何在，苟非悖乎大义，则蔑不可从，所以安固老者之行，以适其气也。乐其耳目者，非声色之末也，善言常入于亲耳，善行常悦于亲目，皆所以乐之也。安其寝处者，谓堂室庭除必完洁，草席毡褥衾枕帐幄必修治之类。」】
　　凡子妇未敬未孝，不可遽有憎疾，姑教之。若不可教，然后怒之。若不可怒，然后笞之。屡笞而终不改，子放妇出，然亦不明言其犯礼也。子甚宜其妻，父母不悦，出；子不宜其妻，父母曰是善事我，子行夫妻之礼焉，没身不衰。【○补注：此下一节犹小学，言夫妇之别。】
　　凡为宫室，必辨内外。深宫固门，内外不共井，不共浴堂，不共厕。男治外事，女治内事。男子昼无故不处私室，妇人无故不窥中门。男子夜行以烛。妇人有故出中门，必拥蔽其面。【如盖头面帽之类。】男仆非有缮修及有大故，【谓水火盗贼之类。】不入中门，入中门妇人必避之，不可避亦必以袖遮其面。女仆无故不出中门，有故出中门，亦必拥蔽其面。【虽小婢亦然。】铃下苍头，但主通内外之言，传致内外之物，毋得辄升堂室、入庖厨。
　　凡卑幼于尊长，晨亦省问，夜亦安置。【丈夫唱喏，妇人道万福。】坐而尊长过之则起，出遇尊长于涂则下马。不见尊长，经再宿以上则再拜，五宿以上则四拜。贺冬至正旦六拜，朔望四拜。凡拜数，或尊长临时减而止之，则从尊长之命。吾家同居宗族众多，冬至朔望聚于堂上，丈夫处左西上，妇人处右东上，皆北面共为一列，各以长幼为序。【妇以夫之长幼为序，不以身之长幼为序。】共拜家长毕，长兄立于门之左，长姊立于门之右，皆南向，诸弟妹以次拜讫，各就列，丈夫西上，妇人东上，共受卑幼拜。【以宗族多，若人人拜，则不胜烦劳，故同列共受。】受拜讫，先退。后辈立受拜于门东西，如前辈之仪。若卑幼自远方至，见尊长，遇尊长三人以上同处者，先共再拜，叙寒暄问起居讫，又三再拜而止。【晨夜唱喏、万福、安置，若尊长三人以上同处，亦三而止，所以避烦也。补注：此节犹小学，言长幼之序。】
　　凡受女壻及外甥拜，立而扶之。外孙，则立而受之可也。【○补注：此节言接女壻、外甥、外孙之礼。】
　　凡节序及非时家宴，上寿于家长，卑幼盛服序立，如朔望之仪，先再拜，子弟之最长者一人进，立于家长之前，幼者一人搢笏执酒盏，立于其左，一人执酒注，立于其右。长者搢笏跪，斟酒祝曰：「伏愿某官备膺五福，保族宜家。」尊长饮毕，授幼者盏注，反其故处。长者出笏，俛伏，兴，退，与卑幼皆再拜。家长命诸卑幼坐，皆再拜而坐。家长命侍者徧酢诸卑幼，诸卑幼皆起，序立如前，俱再拜就坐。饮讫，家长命易服，皆退，易便服，还复就坐。【此节言家宴上寿之仪。】
　　凡子始生，若为之求乳母，必择良家妇人稍温谨者。【乳母不良，非惟败乱家法，兼令所饲之子性行亦如之。】子能食，饲之，教以右手。子能言，教之自名及唱喏、万福、安置。稍有知，则教以恭敬尊长。有不识尊卑长幼者，则严诃禁之。【古有胎教，况于已生！子始生未有知，固举以礼，况于已有知！孔子曰：「幼成若天性，习惯如自然。」颜氏家训曰：「教妇初来，教子婴孩。」】六岁教之数与方名，男子始习书字，女子始习女工之小者。七岁男女不同席，不共食。始诵孝经、论语，虽女子亦宜诵之。自七岁以下谓之孺子，早寝宴起，食无时。八岁，出入门户及即席饮食必后长者，始教之以谦让，男子诵尚书，女子不出中门。九岁，男子诵春秋及诸史，始为之讲解，使晓义理。女子亦为之讲解论语、孝经及列女传、女戒之类，略晓大意。十岁，男子出就外傅，居宿于外，读礼、诗，傅为之讲解，使知仁义礼智信。自是以往，可以读孟、荀、杨子，博观群书。凡所读书，必择其精要者而读之。【如礼记大学、中庸、学记、乐记类是也。】其异端非圣贤之书传宜禁之，勿使妄观，以惑乱其志。观书皆通，始可学文辞。女子则教以婉娩听从及女工之大者。未冠笄者，质明而起，总角靧面以见尊长。佐长者供养祭祀，则佐执酒食。若既冠笄，则皆责以成人之礼，不得复言童幼矣。【此节言教男女之道【见颜氏家训教子第二。】。】
　　凡内外仆妾，鸡初鸣咸起，栉总盥漱衣服。男仆洒扫堂室及庭，铃下苍头洒扫中庭，女仆洒扫室堂，设椅桌，陈盥漱栉靧之具。主父主母既起，则拂床襞衾，侍立左右，以备使令。退而具饮食，得闲则浣濯纫缝，先公后私。及夜，则复拂床展衾。当昼，内外仆妾惟主人之命，各从其事，以供百役。【此节言仆妾事主父母之道。】
　　凡女仆，同辈【谓兄弟所使。】谓长者为姊，后辈【谓诸子舍所使。】谓前辈为姨，【内则云：「虽婢妾，衣服饮食必后长者。」郑康成曰：「人贵贱不可以无礼，故使之序长幼尊卑。」】务相雍睦。其有斗争者，主父主母闻之即诃禁之，不止即杖之。理曲者杖多。一止一不止，独杖不止者。【此下三节言主父主母御仆妾之道。】
　　凡男仆，有忠信可任者重其禄，能干家事次之，其专务欺诈，背公狥私，屡为盗窃，弄权犯上者，逐之。凡女仆，年满不愿留者，纵之；勤奋少过者，资而嫁之；其两面二舌、饰虚造谗、离间骨肉者，逐之；屡为盗窃者，逐之；放荡不谨者，逐之；有离叛之志者，逐之。
礼文手钞卷二
冠礼
　　冠【杨氏复曰：有言书仪中冠礼简易可行者。先生曰：不独书仪，古冠礼亦自简易。补注：黄帝以前，以羽皮为冠，以后乃用布帛。其冠之年，天子、诸侯皆十二。】男子年十五至二十皆可冠，必父母无期以上丧始可行之。【大功未葬，亦不可行。】前期三日，主人告于祠堂。【主人谓冠者之祖父，自为继高祖之宗子者。若非宗子，则必继高祖之宗子主之，有故则命其次宗子若其父自主之。告礼见祠堂章。祝版前同，但云：「某之子某若某之某亲之子某，年渐长成，将以某月某日加冠于其首，谨告。」若族人以宗子之命自冠其子，其祝版亦以宗子为主，曰使介子。○某若宗子已孤而自冠，亦自为主人以告。】戒宾。【古礼筮宾，今不能，然但择朋友贤而有礼者一人可也。是日主人礼服诣其门，所戒者出，见如常仪。餟茶毕，戒者起言曰：「某之子将加冠于其首，愿吾子之教之也。」对曰：「某不敏，恐不能供事，以病吾子，敢辞。」戒者曰：「愿吾子之终教之也。」对曰：「吾子重有命，某敢不从也。」远则书初请之，辞，遣子弟致之，辞，使者固请，乃许。】前一日宿宾，【遣子弟以书致辞曰：「来日某人加冠于子某之首，吾子将之，敢宿某上。」某人答书曰：「某敢不夙某人。」补注：宿宾是隔宿。「戒之」云云，俗言为覆请也。】
　　元按：冠礼戒宾宿宾意，古者将举重礼，与事之人必皆斋戒或斋宿，而后从事，故于其初请即谓之戒，于其覆请谓之宿，皆郑重其文义，使人不敢忽。若只请与覆请而已，何为以戒宿名哉？
　　陈设【设盥帨于厅事，如祠堂之仪。以幕为房于厅事之东北，或厅事无两阶，则以垩画而分之，后放此。司马温公曰：「古礼谨严之事皆行之于庙，今人既少家庙，其影堂亦褊隘，难以行礼。但冠于外厅，笄在中堂，可也。」○刘璋曰：「冠礼筮日筮宾，所以敬冠事。冠者，礼之始也，嘉事之重者也，是故古者重冠。重冠故行之于庙者，所以尊重事，尊重事而不敢擅重事，所以自卑而尊先祖也。」元按：二说则冠礼必宜行之家祠。若十分褊隘，方可行于外厅。】
