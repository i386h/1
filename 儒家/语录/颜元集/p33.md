<!-- { "loadSidebar": true } -->
　　前解仅异宋人耳。「礼」字终作「理」，「天下归仁」终模糊。至乙亥子月初七夜，思能使自己复了先王三千三百之礼便为仁，岂止自己为仁，一日克己复礼且天下归仁焉，所谓「其身正，天下归之」也，所谓明明德于天下也，所谓「王天下有三重，其寡过」也。又思：当与「为邦」章参看。「服周之冕」，非礼勿视也。「放郑声」，非礼勿听也。「远佞人」，非礼勿言也。「行夏时、乘殷辂」，非礼勿动也。「乐则韶、舞」，兼非礼勿视听也。【「颜渊问仁」章】
　　说个「复礼」，便说「天下归仁」。说个「敬恕」，便说「邦家无怨。」说个「恭、宽、信、敏、惠，」便说「不侮」、「得众」等。所谓体用一源，合外内之道也。静言一思，愧汗几许。【「仲弓问仁」章】
　　宋家诸先生学术，既失孔门之旧，流为训诂，训诂又好插入己意，添书中所无，使圣贤书都就自己学术。如此章何曾有「存心」意，总在「为之难」一句讨仁人真精神。盖人之尚口者，只因不「为」耳；人之易言、躁言，只因为之不难耳。耻躬不逮则自言之不出，言顾行，行顾言。君子胡不慥慥？此难字即「先难」难字，所谓力行近乎仁也，敏而慎也。言讱是为仁工夫，「为之难」是讱言工夫。注「心常存，故事不苟」，是上面又添出一层，将「终日干干行事也」「反复道也」，许多着手着力、身世实做的工夫，收向虚中一点，非禅而何？其失与孟子「登东山」章前不看「澜」字，后不看「成章」，添入个「有本」同。【「司马牛问仁」章】
　　尔俨问：「解家末句有勉之感动其兄弟意，何如？」曰：「此书生说体面话的见解，意谓四海之人皆可作兄弟，乃亲兄弟不可感动乎？便是朱注『不以辞害意』胡注『意圆语滞』，皆此意也。不知子牛开口便说『亡』，子夏开口便下『死生』句。盖其兄弟顽恶不变，大家俱知矣，故只合教之安命，只合教之广交，更不言感化。然此书之不如书生意不在文也，卜先生广交胸次早与宋儒冰炭矣！嗟乎，卜之谨守而胸襟如此。孔门所尚，不可想乎？」后见又别。【「司马牛忧曰」章】
　　「民信之矣」是说这民要把信实教他，如富之、教之之类。「矣」字是对上两「足」字而归重口气，犹言为政之道食要足，兵要足，至于民，则更要信实之矣。若作「民信服于我，不离叛」解，则于「民无信不立」不通，故朱注前后相左，解末句费许多力，终不似，也说约。刘上玉虽文人，亦已见及此，但其说未大畅，故予申言之。
　　修己问：「古者田赋出兵，兵即民也，往那里去？」予曰：「兵者，车旗甲胄戈矛之属也，非指兵卒，故注云『武备修』。」【「子贡问政」章】
　　子贡之言与夫子「文质彬彬」章同旨，朱先生便生驳讥，何也？【「棘子成曰」章】
　　鲁之贫，以三家三分公室而致也。三家之敢于三分公室，以鲁废周公之制，不恤其民，百姓不附而致也。故勉之行彻，则经界正，谷禄平，百度举，百姓皆知吾君修先王之政以自强，邻国之民方且襁负其子而至。如滕文公行井田，而自宋自楚者来，皆愿为氓。况本国之民，有不亲其上者乎？此时三家自当畏服，而归田禄于公室，上下均矣。均无贫，孔子强公抑私大手段隐而未发者也。是彻行而百姓足，三家亦不敢与君以不足矣。即世积跋扈，不肯悔祸而恃强侮君，不惟公之民知亲上死长以卫上，将三家所素侵夺之邑人亦必不从之矣。观阳虎、公山屡欲灭私附公，不可见乎？「君孰与不足」？惟其不从有子之策，不行彻而使百姓不足，是以主势益孤，三家益肆陵逼，固不与君以足矣。即在朝群臣亦望风而靡，不惟通国八九之臣民尽属私党，将三家仅存之一二亦不知君为我君矣。是以意如逐昭之故事，又及哀公之身而见之。「君孰与足」？有子之言验如操券，圣贤之吁谋远见，何迂之有？但三家之耳目盈朝，有子不便洞悉，公又不知召对秘室，使之痛陈利害。朱、杨注中模糊，未抉大义，是以略阐其旨。【「哀公问于有若曰」章】
　　我辈皆当自勘。【「子曰是闻也」节】
　　元尝以此自勘，「质直」句颇自信一二分，「察言观色虑下人」毫发未能，真堪愧死！【「夫达也者」节】
　　古者不惟无帖括、八大家等文，并无汉宋注疏、章句、语录之文。文，诗、书、六艺耳。诗、书亦只是三物之谱，其会友时同学共习，礼陶乐淑，许多益人性情、化人邪僻处，皆辅仁事也。「讲学」、「明道」之注，夏虫语冬矣。【「曾子曰君子以文会友」章】
子路
　　元尝理会此事。辄虽蒯瞶罪人之子，而实灵公嫡孙也，群臣立之无妨。但蒯瞶既来，则必须奉迎，更无别说。瞶即有罪，他人可讨而辄不得讨也，犹之南子淫行，人人可诛而蒯瞶不得诛也。今竟以祖为祢，以父为贼，名不正甚矣。傥出公虚心委政于吾子，吾子必至诚恻怛，力陈天性，劝之改过奉迎，自缚请罪。及瞶之既入，吾子又必至诚恻怛，力陈辄偶为群臣所误，拒父非其本心，求瞶赦其罪，立为世子，则父父、子子、君君、臣臣，卫之名正矣。若如胡氏之言，则父终不父，子终不子，且问用夫子者谁乎？辄用夫子则夫子之君也。夫子告于天王，数其君之罪而废之，出公何乐而有圣人为之臣也！不唯夫子已先不臣，而势亦有所必不可行也。胡氏之言，是周王待子为政，非卫君待子为政也。其迂疏不切情事，昏悖不察伦理，可笑甚矣。朱子取附于此，盖同一无识，而天下同声称为「大手段」，异哉！【「子路曰卫君待子而为政」章】
　　壬申四月十五日，为弟子讲此章毕，叹曰：「小人者，百姓也。学农、学圃，百姓事也。上者，君相也。好礼、好义、好信，君相事也。士，学为君相者也。故孟子曰：『大人之事备矣。』士好大人之事，不但得吾境内之民敬服、用情，方且四方之民皆襁负而至。后世之士，既不学农圃，作小人事，又不好礼、义、信，作大人事，只好静坐，好说话，好著书，好假圣人操存、慎独，作禅家心头上工夫，故不惟吾民之不敬服、用情，且致四方之侮害并至，不忍言矣。请有心者净眼一辨【「净」疑为「睁」字之误。】，尚是孔门之儒否？真于小人、大人之外，别有一流儒生矣。又何怪世人夷儒于仙、佛，而并称三教也！【「樊迟请学稼」章】
　　孔门之经学曰学诗，曰为。周南召南，学也，为也。固以兴观群怨，事父事君，无事不达，免面墙之立也。莅政出使，何施不可？彼口诵者，虽多无用。孔子已深伤之，何后世俱蹈口诵之弊，而不思孔门之学与为哉？宜世无一儒矣。【「子曰诵诗」章】
　　圣贤但一坐便商确兵、农、礼、乐，但一行便商确富民、教民，所谓「行走坐卧，不忘苍生」也，是孔门师弟也。后世静坐、读书，居不习兵、农、礼、乐之业，出不建富民、教民之功，而云真儒！真儒者，质之孔门何地乎？故曰：章句、禅宗之学不熄，孔子之道不着。圣人复起，不易吾言矣。【「子适卫」章】
　　期月、三年，是孔子课程，孟子则不敢当矣。大国五年，小国七年。许衡何人？乃敢冒认，忘哉！【「子曰苟有用我者」章】
　　心游乎唐、虞、成、康之世矣。这「仁」字通天地，成了一个太和。【「子曰如有王者」章】
　　几者，几微仅就之辞，北方方言也。燕人于事物所争不多，而仅成仅不成者，动曰「几乎」。「其几也」「不几乎」，正相呼应。「期」字之训恐不似。【「定公问一言」章】
　　为仁工夫惟此章三言而备，最现成，最切实，然而惜也。惜夫子不曾说静坐，不曾说「主一无适之谓敬」！【「樊迟问仁」章】
　　观夫子论士与家语论儒，可谓悉矣。何不及静坐、读讲、著书之士、之儒耶？且「行己有耻」，必兼「不辱君命」，则本体、作用必不缺一。后儒冒认「行己」句谓可混也，「不辱君命」全不做功，全不挂口矣。岂非孔门士外之士，儒外之儒哉？举世罔觉，是以灭圣道，误苍生，至此极也。乡问一秀才曰：「兄看今世尚有一儒否？」答：「无之矣。」嗟乎，至举世无一儒，犹循静坐，讲着之覆辙而不易乎？可以觉矣！【「子贡问曰」节】
　　斗受粟，筲受水。斗筲者，犹言饮食之人耳，非言容受少。【「曰今之从政者」节】
　　看「必也」二字，是夫子全副付托这两种人意思。注始终裁抑，似不见夫子心事。拙见「狂者进取」是状他那一段勇敢有为意思。凡存心遇事，都要向前铺张去做，常常打起精神，故谓之「进。」凡取道德，取人物，取功名事业，好提挈到手做一番，故谓之「取」。每好进而不好退，每好取而不好舍。偶有退时，亦是进处，舍时亦是取处，是「狂者」真面目也。进而取法古人，只其中一意耳。「狷者有所不为」是状他那一段谨饬方板意思。凡存心遇事，都向里收敛，将来常常把定门阑，莫道非道、非义断断不做，即遇人物，亦若有不轻交、不愿交、不敢交意。即遇道德功名事业，亦若有不轻做、不愿做、不敢做意。故谓之「有所不为。」当其进时，亦好急流勇退；当其取时，却亦得舍便舍，是「狷者」真面目也。「守有余」只其中一意耳。天地间惟此两种人遇大圣人济世，鼓动得起，造就得成，驾驭得出。虽不及「中行」稳当，皆可同心共济，有益生民，辅扶气运。不得大圣人济世，自己犯手在上、在下，亦能鼓动得人，造就得人，驾驭得人，虽不及「中行」无破绽，然亦能各成一局，领袖一时。总之，中行外除此两者，更无圣贤，并无豪杰矣。此节书大有关系。注只觉酸腐，或是予心悖谬耳。【「子曰不得中行」章】
　　观夫子之论好恶，吾辈宜知所以立身矣。【「子贡问曰乡人」章】
　　春秋已起战国之渐矣。诸侯与其臣日夜究图，都向征伐上去做工夫，处士亦往杀人伎俩上做学问，每日训其民坐作击刺，求逞其坚利。夫子看的满眼杀机，特地拈出个善人之治来，以一剂仁慈凉药，解满世戈戟热毒。此意「善人为邦」章更明，但彼是要百年仁政化了杀运，此是说仁慈治国亦可自强。「亦可即」三字，许多引喻至意。【「子曰善人教民」章】
宪问
　　壬申初夏讲此章，曰：「邦有道，不能致君泽民，致治唐、虞，而徒食谷禄；邦无道，无以济难扶危，保安社稷，而徒食谷禄，是深可耻也。」俨举注「无道独」为问。予曰：「观二谷字，是言在位为臣的了，说不得『独』。况进原子于有为，吾儒乃只能有为于有道，不能有为于乱世乎？」【「宪问耻」章】
