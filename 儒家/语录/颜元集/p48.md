<!-- { "loadSidebar": true } -->
　　【大祭出主于正寝。】正至朔望则参。【正至朔望前一日，洒扫齐宿，厥明夙兴，开门抽帘，每龛设新果一大盘于棹上，每位茶盏盉酒盏盘各一。于神主椟前设束茅，聚沙于香桌前。别设一桌于阼阶上，置酒注盏盘一于其上，酒一瓶于其西，盥盆帨巾各二于阶下东南。有台架者在西，为主人亲属所盥；无者在东，为执事者所盥。巾皆在北。主人以下，盛服入门就位，主人北面于阼阶下，主妇北面于西阶下。主人有母，则特位于主妇之前。主人有诸父诸兄，则特位于主人之右，少前，重行西上。有诸母姑嫂姊，则特位主妇之左，少前，重行东上。诸弟在主人之右，少退。子孙外执事者在主人之后，重行西上。主人弟之妻及诸妹在主妇之左，少退。子孙妇女内执事者在主妇之后，重行东上。立定，主人盥帨，升，搢笏启椟，奉诸考神主置于椟前。主妇盥帨，升，奉诸妣神主置于考东。女出祔主，亦如之。命长子长妇或长女盥帨，升，出诸祔主之卑者，亦如之。皆毕，主妇以下先降，复位。主人诣香案前，降神搢笏，焚香再拜，少退，立。执事者盥帨，升，开瓶实酒于注，一人奉注，诣主人之右，一人奉盏盘，诣主人之左。主人跪，执事者皆跪，主人受注斟酒，反注，取盏盘奉之，左执盘，右执盏，酬于茅上。以盏盘授执事者，出笏俛伏，兴，少退，再拜，降，复位，与在位者皆再拜参神。主人升，搢笏执注，斟酒，先正位，次祔位，次命长子斟诸祔位之卑者。主妇升，执茶筅，执事者执汤瓶随之，点茶如前。命长妇或长女亦如之。子妇执事者先降，复位。主人出笏，与主妇分立于香桌之前，东西再拜，降，复位，与在位者皆再拜，辞神而退。○冬至则祭始祖毕，行礼如上仪。○望日不设酒，不出主，主人点茶，长子佐之，先降，主人立于香案之南，再拜乃降，余如上仪。○准礼「舅没则姑老不预于祭」。又曰「支子不祭」。故今专以世嫡宗子夫妇为主人主妇，其有母及诸父母兄嫂者，则设特位于前如此。】○原本此下【解「盛服」遵本朝之制，自不敢录。司马注。影堂杂仪已见前及后祭礼，不赘。】
　　元按：杨氏复曰：「先生云：『元旦则在官者有朝谒之礼，恐不得专精于祭事。某乡里却止于除夕前三四日行事，此亦更在斟酌也。』」据此则朱子盖心知除前之祭非是，而未定其日，故云「更在斟酌也」。愚谓国家祭用孟月，士庶用仲月。元旦之祭似亦宜推此行之，定于新正初五日，盖朝谒后齐三日则可祭也。若除前三四日行之，不惟嫌于先君，未新岁而行新岁之礼，亦属假矣。○又按：望日不出主，不设酒，主人点茶再拜，余如常仪，是犹隔门而拜亲饮亲也，可乎哉！【补注：大祭祀则出主于堂于正寝，并祔位神主亦有重列者，若大伯叔祖祔于曾祖，伯叔祖祔于祖之类是也。祔正位者，考以东为上，若大伯祖父在曾祖考之左，大叔祖父在曾祖考之右是也。妣以西为上，若大伯祖母在曾祖妣之右，大叔祖母在曾祖妣之左是也。祔侧位者以北为上，若伯祖父在祖考之上，叔祖父在祖考之下，伯祖母在祖妣之上，叔祖母在祖妣之下是也。但神主位次则男西女东，子孙位次则男东女西，此阴阳之制也。】
　　元按：重行东上西上之说似不必解，故于补注删其半。惟因而言及大祭神主之重列，则迁主于堂寝之祭，与前即龛小祭自是不同。但所言考以东为上，妣以西为上，为祔正位，考妣俱以北为上，为祔侧位，是曾祖考妣俱南面，而祖与考始侧列，其与前惟高祖考妣西东边南向，曾祖考妣以下皆东西向之文，又何相背也！存之备考。
　　俗节则献以时食。【节如清明、寒食、重午、中元、重阳之类，凡乡俗所尚者。食如角黍，凡其节之所尚者，荐以大盘，间以蔬果，礼如正至朔望之仪○问：「俗节之祭如何？」朱子曰：「韩魏公处得好，谓之节祀杀于正祭。」】
　　元按：原本此下有答张南轩杨氏复二条，及此条「七月十五日不用浮屠」之语。愚以为「不用浮屠」自不用说，俗节当祭隆杀之节，只朱子三语已足见矣，故删之不录。
　　有事则告。【如正至朔望之仪，但献茶酒，再拜讫，主妇先降，复位，主人立于香桌之南，祝执版跪于主人之左，读之毕，兴，主人再拜，降，复位。余并同。○主人生嫡长子，则满月而见，如上仪，但不用祝。主人立于香桌之前，告曰：「某之妇某氏以某月某日生子名某，敢见。」告毕，立于香桌东南，西向。主妇进，立于两阶之间，抱子再拜，主人乃降，复位。后同。○冠昏则见。原本此处有「本篇」二字，不知何谓。】○祝版用版。【长一尺，高五寸，以纸书文黏于其上，毕则揭而焚之。其文曰：「维某年月日孝子某敢昭告于某考妣某某氏某事云云，谨告。」但于高祖考妣自称孝元孙，于曾祖考妣自称孝曾孙，于祖考妣自称孝孙，于考妣自称孝子。有官封谥则皆称之，无则以生时行第称号加于府君之上，妣曰某氏夫人。几自称，非宗子不言孝。告事之祝，四代共为一版。自称以其最尊者为主，止告正位，不告祔位，茶酒则并设之。】
　　元按：原本前有授官、贬官、追赠等祝式，后有焚黄之仪，俱非今日所须，不录。但分注两云主人立于香案之南，恐皆是跪字之误。又疑生凡子皆宜告祠，但其礼杀于嫡长子，或带于晨谒中、朔望祭拜中口祝告之，亦可。又生嫡长子，满月之告曰名某，是已有名矣。吾乡一人凡为子孙起名，预为数名，拈为阄，祝于先灵前，而投一器中，取之得者以为名，此见人子不自专之义，其礼甚好。或于告祠之际行之，亦可。故备录于此，以备用。
　　或有水火盗贼，则先救祠堂，迁神主、遗书，次及祭器，然后及家财。易世则改题主，而递迁之。【改题递迁礼，见丧礼大祥章。大宗之家始祖亲尽，则藏其主于墓所，而大宗犹主其墓田，以奉其墓祭，岁率宗人一祭之，百世不改。其第二世以下祖亲尽，及小宗之家高祖亲尽，则迁其主而埋之，其墓田则诸位迭掌，而岁率其子孙一祭之，亦百世不改也。○或问：「而今士庶亦有始基之祖，莫亦只祭得四代，四代以上则可不祭否？」朱子曰：「而今祭四代已为僭古者，官师亦只祭得二代。若是始基之祖，想亦只存得墓祭。」○杨氏复曰：此章云始祖亲尽则藏其主于墓所。丧礼大祥章亦云：「若有亲尽之祖，而其别子也，则祝版云云，告毕而迁于墓所，不埋。」夫藏其主于墓所不埋者，则墓所必有祠堂，以奉墓祭。补注：改祢为祖而迁于祖之龛，改祖为曾祖而迁于曾祖之龛，改曾祖为高祖而迁于高祖之龛，虚东一龛，以俟新主，奉旧高主埋于墓侧，则大宗之家墓有二祭，家有四祭。继高小宗墓有一祭，家亦四祭；继曾小宗家三祭，继祖小宗家二祭，继祢小宗家一祭，无墓祭。○改题迁主如朔日之仪，但先别设一桌于龛东，置凈水、粉盏、刷子、砚、笔、墨于其上，告毕，主人进奉主于桌上，执事者洗去旧字，别涂以粉，俟干，命善书者改题之，洗水以洒祠堂之四壁，主人奉主递迁而西，乃降，复位，后同。若有亲尽之祖，而其别子也，则祝版云云，告毕而迁于墓所，不埋；其支子也，而族人有亲未尽者，则祝版云云，告毕，迁于最长之房，使主其祭。若亲皆己尽，则祝版云云，告毕，则迁其主于墓所，埋之。旧谓埋于两阶之间。】
　　元按：改迁之仪，原本见于「有事则告」下及大祥章，今集录于此。若入新主之仪，自宜在彼。
　　元按：此处原本有深衣、大带、幅巾、黑履等制度，今遵制不录。
　　司马氏居家杂仪【此章乃家居平日之事，所以正伦理笃恩爱者，其本皆在于此。必能行此，然后其仪章度数有可观焉，不然则节文虽具，而本实无取，君子所不贵也，故亦列于首篇。】
　　凡为家长，必谨守礼法，以御群子弟及家众，分之以职，【谓使之掌仓库、庖厨、舍业、田园之类。】授之以事，【谓朝夕所干及非常之事。】而责其成功。制财用之节，量入以为出，称家之有无，以给上下之衣食及吉凶之费，皆有品节而莫不均一。裁省冗费，禁止奢华。常须稍存赢余，以备不虞。【○补注：此节言家长御群子弟及家众之事【「众」原误作「羣」，依正文改。】。】
　　凡诸卑幼，事无大小，毋得专行，必咨禀于家长。【易曰：「家人有严君焉，父母之谓也。」安有严君在上，而其下敢直行自恣不顾者乎？虽非父母，当时为家长者，亦当咨禀而行之，则号令出于一人，家政始可得而治矣。补注：此节言卑幼事家长之道。】
　　凡为子为妇者，毋得蓄私财。俸禄及田宅所入，尽归之父母舅姑，当用则请而用之，不敢私假，不敢私与。【○补注：此下九节犹小学，言父子之亲。】凡子事父母，【孙事祖父母同。】妇事舅姑，【孙妇亦同。】天欲明，咸起盥【音管，洗手。】漱栉总，具冠带。昧爽，适父母舅姑之所省问。【丈夫唱喏，妇人道万福，此即礼之晨省也。】父母舅姑起，子供药物，【药物乃关身之切务，人子当亲自检数调煮，不可委人，脱若有误，则有祸不测。】妇具晨羞，供具毕乃退，各从其事。将食，妇请所欲于家长，退，具而供之。尊长举筯，子妇乃各退就食。丈夫妇人各设食于他所，依长幼而坐，其饮食必均一。幼子又食于他所，亦依长幼席地而坐，男坐于左，女坐于右。及夕食，亦如之。既夜，父母舅姑将寝，则安置而退。【丈夫唱喏，妇人道安置，此即礼之昏定也。】居间无事，则侍于父母舅姑之所。容貌必恭，执事必谨，言语应对必下气怡声，出入起居必谨扶卫之。不敢涕唾喧呼于父母舅姑之侧。父母舅姑不命之坐，不敢坐；不命之退，不敢退。
　　凡子受父母之命，必籍记而佩之，时省而速行之，事毕则返命焉。或所命有不可行者，则和色柔声具是非利害而白之，待父母之许然后改之；若不许，苟于事无大害者，亦当曲从。若以父母之命为非，而直行己志，虽所执皆是，犹为不顺之子，况未必是乎？凡父母有过，下气怡色柔声以谏。谏若不入，起敬起孝，悦则复谏；不悦，与其得罪于乡党州闾，宁熟谏。父母怒，不悦而挞之流血，不敢疾怨，起敬起孝。【杨氏复曰：父母有过，下气怡色柔声以谏，所谓几谏也。父母怒而挞之犹不敢怨，况下于此者乎？谏不入，起敬起孝；谏而怒，亦起敬起孝。敬孝之外，岂容有他念哉？是说也，圣人着之论语矣。】
　　凡为人子弟者，不敢以富贵加于父兄宗族。
　　凡为人子者，出必告，反必面。有宾客不敢坐于正厅，升降不敢由东阶，上下马不敢当厅，凡事不敢自拟于其父。
