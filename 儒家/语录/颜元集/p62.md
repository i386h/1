<!-- { "loadSidebar": true } -->
　　亚献，【主妇为之，诸妇女奉炙肉及分献【「及」原误作「反」，依文义改，参看「终献」注。】，如初献仪，但不读祝。朱子曰：「无主妇则弟得为亚献，弟妇为终献。杨氏复曰：「古者三献，尸皆祭酒。潮州本或者以意改之，故与他本不同，失之矣。」】终献，【兄弟之长，或长男，或亲贤为之，众子弟奉炙肉及分献，如亚献仪。】侑食。【主人升，搢笏，执注就斟，诸位之酒皆满，立于香案之东南。主妇升，扱匙饭中，西柄，正筯，立于香案之西南。皆北向，再拜，降，复位。】阖门，【主人以下皆出，祝阖门。主人立门东，西向，众丈夫在其后。主妇立门西，东向，众妇女在其后。如有尊长，则少休于他所，此所谓厌也。】启门，【祝声三噫歆，乃启门。主人以下与尊长皆入就位。主人、主妇奉茶，分进于考妣。祔位使诸子弟、妇女进之。】受胙。【设席于香案前，主人就席，北面跪。祝诣高祖考前，举盘盏跪主人之右，主人搢笏受之。祭酒，啐洒，祝以鍉盘抄取诸位之饭各少许，奉以诣主人之左，嘏曰：「祖考命工祝承致多福于汝孝孙，来汝孝孙，使汝受禄于天，宜稼于田。眉寿永年，勿替引之。」主人置酒席前，俛伏，兴，再拜，搢笏，跪受饭，尝之。实于左袂，挂袂于季，取酒啐饮。执事者受盏自右，置主旁，受饭自左，亦如之。主人出笏，俛伏，兴，立于东阶上，西向。祝立西阶，东向，告利成。降，复位。与在位者皆再拜，主人不拜，降，复位。○元按：主人饮尝毕，彻去盏、盘，不必置旁也。】辞神，【主人以下皆再拜。】纳主。【主人、主妇升，奉主入椟，主人以笥敛椟，奉归祠堂，如来仪。】彻，【主妇还，监彻酒入瓶，缄封，所谓福酒也。果蔬、肉食皆傅燕器，并监涤祭器而藏之。】馂，【主人监分胙品，取少许置于合，并酒皆封之以书。归胙亲友，遂设席，男女异处，尊行自为一列，南面。若止一人，则当中而坐，其余以次相对，分东西向。尊者一人先就坐，众男叙立，世为一行，以东为上，皆再拜。子弟之长者，一人少进立，一人执注，立于其右，一人执盘盏立其左。献者搢笏，跪，弟献，则尊者起，子侄则坐受斟酒。祝曰：「祀事既成，祖考嘉享，伏愿某亲，备膺五福，保族宜家。」授执盏者置于尊者前，长者出笏，尊者举酒。毕，长者俛伏，兴，退，复位，与众男皆再拜。尊者命取长者之盏置于前，自斟之。祝曰：「祀事既成，五福之庆，与汝曹共之。」命执事者以次就位斟酒，皆遍，长者进，跪受饮。毕，俛伏，兴，退立。众男进揖，退，立饮。长者与众男皆再拜。诸妇女献女尊长于内，如众男之仪，但不跪。既毕，乃就坐，荐肉食。诸妇女诣堂前献男尊长寿，男尊长酢之如仪。众男诣中堂献女尊长寿，女尊长酢之如仪。乃就坐，荐面食。内外执事者各献内外尊长如仪，而不酢。遂就斟在座者遍，俟皆举，乃再拜退。遂荐米食，然后泛行酒。将罢，主人颁胙于外仆，女妇颁胙于内执事，徧及微贱，其日皆尽，受者皆再拜，乃彻席。○杨氏复曰：「司马公书仪曰：『礼，祭事既毕，兄弟及宾迭相献酬，有无算爵，所以因其接会，使之交恩定好，优劝之。』今取此仪。」】
　　元按：祭毕，燕礼女如男仪，皆不跪，何也？想见宋时妇女骄踞之态，观家礼中妇人衣衰绖带不为制，祭礼中妇人不亲厨办祭，先儒屡言之，可见彼时内庭不足为礼。今观余蠡故习，妇人临丧必哭，男子则否；妇人筵会必跪，而四拜于尊长，男子止一揖。是内庭实有遗风；坏礼者，男子耳！因俗制礼，不可不令女子拜也。又，王子准礼行家法，叔嫂不相见，叔于门外拜嫂，虽高堂不见子之友。今宴席既定，岂可令众妇女出堂前，对众献尊长，又令众男入中堂，献女尊长乎？况筵中众列，或有外宾，乃即酢之，令男饮女群，女饮男群，尤为不可！愚谓，内外各事，男不献酢于内，女不献酢于外，可也。寒家祭先，主人率男子拜于前，妇人数步后或门外拜之。如谓恐男众不得伸情于女尊，女众不得伸情于男尊，则当众妇女来献也，役者禀复尊长，出立堂外，南向，受酒微饮。拜毕，令执事者酢以酒一注，其长者受之，即同再拜，退就其位而后饮。男众之入献也，亦如之。有外宾，终以不交献为宜，所谓礼之不可泥古者也。
　　凡祭，主于尽爱敬之诚而已。贫则称家之有无，疾则量筋力而行。财力可及者，自当如仪。
初祖【惟继始祖之宗得祭。○朱子曰：「古无此。伊川先生以义起，某当初也祭，后来觉得似僭，今不敢祭。」○始祖之祭似禘，先祖之祭似祫，今皆不敢祭。】
　　冬至祭始祖。【程子曰：「此厥初生民之祖也，冬至一阳之始，故象其类而祭之。」丘注：礼经，别子法乃三代建侯之制。于今人不相合，以始迁及初有封爵者为始祖，准古之别子。又以始祖之长子准古继别之宗，虽非古制，其实则古人意。】前期三日齐戒，前期一日设位。【堂中墓所随宜。补注：恐当设初祖考一位而已，妣不在其内。世远在所略也，先祖亦然。】陈器，具馔。厥明夙兴，设蔬果酒馔。【补注：按，家众叙立之仪，在四亲庙，则男在主人之右，女在主妇之左，世为一列，前为昭而后为穆也。在大宗家之祭始祖、先祖，则一世居左，二世居右，三左，四右，递叙之，左为昭而右为穆也。女不在内者，盖四亲之子孙，世近属亲，男女会于一堂，自不为嫌；若始祖、先祖以下子孙，世远属疏，又久数众多，故女不在内祭者，莫非自然之理也。】质明，盛服就位，降神，参神。【主人盥，升，奉脂盘诣堂中炉前，跪告曰：「孝孙某，今以冬至，有事于始祖考、始祖妣，敢请尊灵，降居神位，恭伸奠献。」遂燎脂于炉炭上。俛伏，兴，少退，立，再拜。执事者开酒，主人跪酬于茅上，如时祭之仪。○依补注，则不告妣。】进馔，【毕，皆降，复位。】初献，【祝词曰：「维年岁月朔日，子孝孙某敢昭告于初祖考、初祖妣，今以中冬阳至之始，追维报本，礼不敢忘，谨以洁牲某物，粢盛醴齐，祇荐岁事，尚飨。」】亚献，终献，侑食。阖门，启门。受胙，辞神，彻，馂。【补注：祭毕而馂。设席，东向为昭，西向为穆，世为一席，各以齿而坐。】俱如时祭之仪，异处仍录注。
先祖【继始高祖之宗得祭。继始祖之宗自初祖下，继高祖之宗自先祖而下。补注：大宗之家，其第二世以下，祖亲尽，小宗之家高祖亲尽，所谓先祖也。】
　　立春，祭先祖。【程子曰：「立春，生物之始，故象其类而祭之也。」】前三日齐戒，前一日设位，陈器，【设祖考位于堂中之西，祖妣位于堂中之东。】具馔。厥明夙兴，设蔬果酒馔。质明，【盛服就位。】降神，参神。【改告词「始」为「先」。】进馔，初献，【献两位，各俛伏，兴，当中少立，改祝「初」为「先」，「中冬阳至」为「立春生物」。】亚献，终献，侑食。阖门，启门，受胙，辞神，彻，馂。【右俱同祭初祖之仪。】
祢【继祢之宗以上皆得祭，惟支子不祭。】
　　季秋祭祢。【程子曰：「季秋，成物之始，亦象其类而祭之。」】前一月下旬卜日。【惟告本龛，改前祝词。】前三日齐戒，前一日设位，陈器，【正寝合设两位于堂中西上。】具馔。【二分。】厥明夙兴，设蔬果酒馔。质明，盛服诣祠堂，奉神主出，就正寝。【告云：「孝子某，今以季秋成物之始，有事于考某官府君、妣某封某氏。」】参神，降神。进馔，初献，【祝云：「孝子某官某，敢昭告于考某官府君、妣某封某氏，今以季秋成物之始，感时追慕，昊天罔极。」余并同。】亚献，终献，侑食。阖门，启门，受胙，辞神，纳主，彻，馂。【丘氏仪节云：「彻馂止会食，而不行庆礼。」】俱同时祭之仪。
忌日
　　前一日齐戒，设位，【父忌止设父一位，母忌止设母一位，余亲皆然。】陈器，具馔。【一分。】厥明夙兴，设蔬果酒馔。【以上俱如祭祢之仪。】质明，主人以下变服，【男子皆素冠服。妇女特髻去饰，白大衣，淡黄帔。余人皆去华饰之服。或问今日服色何谓？杨氏复曰：「岂不闻君子有终身之丧。」】诣祠堂，奉神主出，就正寝。【告云：「今以某亲某府君远讳之晨，敢请神主出就正寝，恭申追慕。」余同。】参神，降神。进馔，初献，【祝云：「岁序迁易，讳日复临，追远感时，不胜永慕。」考妣改云「昊天罔极」，旁亲云「不胜感怆」。若考妣则哭，尽哀。】亚献，终献，侑食，祢。阖门，启门。【不受胙。】辞神，纳主，彻。【以上余仪并同祢祭。】是日不饮酒，不食肉，不听乐，黪巾、素服、素带以居，夕寝于外。【补注：此所以不馂也。】【朱子忌日着白绢凉衫，黪巾以纱或绢为之，其制如帕腹相似，有四只带，若当幞头然。】
墓祭【伊川曰：「嘉礼不野合，故生不野合，则死不墓祭。盖燕享祭祀，乃宫室中事。后世习俗废礼，故墓亦有祭。如礼，望墓为坛，并家人为墓祭之。尸亦有时为之，非经礼也。」南轩曰：「墓祭非古也。然考之周礼，则有家人之官，凡祭于墓为尸，是则成周盛时，固亦有祭于其墓者。虽非制礼之本经，而出于人情之所不忍，而其义理不至于甚害，则先王亦从而许之。其必立之尸者，乃亦所以致其精神，而示享之者，非体魄之谓，其为义亦精矣。」】
