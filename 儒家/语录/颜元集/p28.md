<!-- { "loadSidebar": true } -->
　　由此章想见其聪明力量，真是天生了一对孔子，好个大圣人胎坏。其死也，夫子焉得不恸哭，焉不说是「天丧予」？【「吾与回言终日」章】
　　朱子看理多，重心而轻行，故将「以」训「为也」，「由」训「意之所从来」。予妄谓：人尝有主意如何，而毕竟做不来、行不出的，看人主意还定不得人。故先看他「所以」；是主意如何。「所由」，所行也。次看他所行如何。「所安」，所乐也。终看他如此是所安否，而人无遁情矣。或说为长。【「视其所以」章】
　　温有三义：习也，暖也，燖也。重习其所学，如鸟数飞以演翅。又将所以得者暖之，不令冷。又脱洗一层，另焕发一番，如以汤沃毛，脱退之意。盖古人为学，全从真践履、真涵养做工夫。至宋人，则思、读、作三者而已。故训「温，寻绎也」。一字千里矣。【「温故而知新」章】
　　此处批注「学」字，何其了当！【批「学而不思则罔」注「不习其事」二句】
　　错，鑢也。又厉石也。诗云：「他山之石，可以为错」。言举正直之人使之错治诸枉，则民心服矣；若反举屈枉之人使之错治诸直，则民不服矣。试观尧举舜，使之诛四凶；舜举皋陶，使之纠正天下，直错枉也。汉用十常侍而清流被祸，明用崔魏而东林遭刑，枉错直也。「舍置」之解未闻。【「哀公问曰何为则民服」章】
　　定公初年，孔子不仕。朱注：「孔子之不仕，有难以语或人者」。盖以季氏逐昭立定，而定公但知立己之为德，不思逐其兄之罪，孝友安在？故孔子之答甚浑厚，而本意亦明。朱注「至理亦不外是」，会其微矣，但未直揭出耳。【「或谓孔子曰」章】
八佾
　　李植秀问：「先生谓俭、戚即礼之本心，终未妥」。予曰：「注『凡物必先有质』三句，是俭、戚正解。俭犹言质也，勿泥「奢则不逊」章看。若谓俭非礼本，或可谓戚非丧本，可乎？夫子说了上句，正恐人疑还不曾说本，故又从礼中抽丧之戚明之」。秀曰：「与其、宁三字口吻，恐是说奢、俭、易、戚皆非礼之中」。予曰：「然。正说四者皆非礼之中，故言与其如彼，宁如此。若林放问礼，或问礼之中，夫子便答文、质相称谓之礼，谓之中矣。只因林放见周末文盛，来问本。夫子知他是厌奢、易光景，故如此说。言本也，非言礼之中也。『二者皆未合礼』等说殊多事，不干此章意」。【「林放问礼之本」章】
　　旅，祭名。予谓不是祭泰山谓之旅，亦不是有个祭名谓之旅，是季氏将旅祭众神，而泰山亦在祭中也。【「季氏旅于泰山」章】
　　「进林放以厉冉有」非的解，范注是。【批注「又进林放」句】
　　春秋之时，举世狃于华靡而不知反正，如今日习于纸笔浮文一样，世道人心全坏于此。但有人觉得这仪文是后面发用出来的，反求之根本，则天下事尚可为也。无奈举世罔觉，令人见其行事扼腕，听其言语欲睡，忽从言诗，得卜子夏「礼后」一语，真令夫子起舞。「起，发也」。恐未得。今世全翻了公案【「案」字原误「紊」，今改。】。若有人曰：「礼先乎」？予为之起矣。【「曰礼后乎」节】
　　或人自是当时有心人。注「鲁所当讳」是答「不知」本意，而「之于天下」示掌，又辞浑而意明矣。注「非或所及」，多事了。【「或问谛之说」章】
　　「天子以季冬颁来岁十二月之朔于诸侯，受而藏之祖庙；月朔则以特羊告庙，请而行之」。谓行其一月之政令，上奉以治，则有体天顺时之禁令；民受以作，则有因天乘时之稼穑；非后世历家建满平、收星宿、五行宜不宜之具文也。呜呼，王制之亡也，多矣！即如历法，岂犹是「钦若昊天，敬受人时」之故道哉？吾儒杰者只贪着虚文，而历术、历法全无解者，可慨也夫！【「子贡欲去告朔之饩羊」章】
　　当时权奸目中无君，习为骄泰，朝中臣工化之，举不知尊君之礼矣。夫子事事尽礼，彼自目为「谄」，然而扶公室、抑私门大手段在是矣。详见乡党篇。【「子曰事君尽礼」章】
　　季孙氏逐昭公立定公，当此时正如汉宣之见霍光，芒刺在背时也。使、事一问，心事孔棘。夫子告以「君使臣以礼」，则敬大体小，可以收忠荩之心；朝廷肃饬，可以摄权奸之气，具有许大手段。正如吾论荀彧，若果有扶汉抑曹之志，只合如孔子乡党部中所以事哀、定以事献帝，则满朝耳目尽知献帝为吾君，不惟老瞒权势可以渐移，他日曹丕篡逆，岂能一身为之哉？【「定公问君使臣」章】
　　关雎，批注「求后妃」，非是。详诗经注头。【「子曰关雎」章】
　　圣门推端木、宰予二贤居言语之科，乃得传后世者，宰予处处不及端木。「短丧」章最背谬，此章甚无学识。【「哀公问社」章】
　　清苑陈戆庵述先正马锺阳解「成事」指观齐社，「遂事」指与三家盟于社，「既往」指亳社。言责宰我：君既问社，现成事你何不说？遂事你何不谏？殷人所以丧其社，你何不咎，而妄对乃尔乎？胜注。【「子闻之曰」节】
　　夫子为东周，便是要奉哀、定作齐桓，惜渠无承接二帝、三王称霸业福气，不能专任孔子事。以仲父第一着会夹谷，可以霸矣，为女乐坏。第二着讨陈恒，可以霸矣，为三家缚。终是凡夫骨头，无豪杰魄气。删修一部春秋，正照管子一番作用改抹成章，为待时致用之谱也。试看说到夷吾，夫子便口角叹羡，下「器小」二字，惜之也，非轻之也。若非或人两问奢、僣二事，夫子固尝恕之曰：「贤大夫也，而难为上」。不铢铢刻责作罪案也。孔门五尺童子羞称五霸，谁氏之言乎？老孟救时之言，误死宋人矣。明儒云「以富强为仁义」，少有知觉，惜亦未能改宋家老儒故辙也。【「子曰管仲之器小哉」章】
　　少弟利问「三归」，予曰：注见说苑，未详其义。冯氏谓归民之左、右、中。金氏谓用三归法筑方台，人多从之。余过东阿，见其遗迹，盖三阜当是三台也，古字与山归通用，近是。或臆度天下人君归者宴上台，人臣归者宴右台，士民归者宴左台。
　　吾见一解曰：「筑台三层：人民归，诸侯归，四夷归，故曰三归。」与我先生解相近。【「或曰管仲俭乎」节】
　　读此章使我神魄飞越。汉、宋诸儒专就一派讲读、注作之学，使礼乐沦湮，真堪遗恨千古。我辈从何处尝四「如」字滋味！【「子语鲁太师」章】
　　好个封人，真是巨眼。千载而下，令人爱敬，一见便是一家人话头。【「仪封人请见」章】
　　注前说为正，后「或曰」一段是朱子认理不真处。圣人之生，原以为君相，为天之木铎。以孔子之周游、删述为大用圣人，不惟圣心戚，天心亦戚。丧谓失位。礼盖曰：丧位便当速贫，凡事俭约，不可犹行富贵态。【批「仪封人请见」章】
　　若以「善」为「美」之实，则韶之美尽其实，武之美未尽其实，恐无此解。予谓：韶有韶之实，武有武之实。美只是声容之盛，善毕竟是温厚和平意，「未尽善」毕竟是发扬蹈厉意。【批「子谓韶」注「善者美之实」句】
　　士倧问：「使武王生揖让之世，其乐如舜之尽善否」？予曰：「只歌功象功处颇善耳，反之之德亦自有发扬蹈厉意。」【「子谓韶」章】
里仁
　　好仁恶不仁，便是用力于仁。真好仁者必「无以尚」；真恶不仁者必其为皆仁，「不使不仁加身」。人人具有此力，只不用耳。「有能一日」二句正夫子取人心力鼓动一番，与「一日克复，天下归仁」同一机法。「盖有之矣」二句似是宽了人一层，却是更紧人一捆。朱注说似两项人，又似三项人，不惟失夫子意思，亦不似夫子口气。刚峯说：「朱子割裂经书」。指此类乎？【「子曰我未见好仁者」章】
　　「其为仁矣」，有力量语。注「故其所以为仁者」是作上下句过文，非是。【批「好仁者」注「故其所以」句】
　　此章夫子全因人见过便轻人者发，至后世人情更甚，不知过中亏苦了多少忠臣孝子，埋没【「没」字原误「汲」，今改。】了多少奇辟豪杰！人但见做差,便打入小人边去。夫子分出个「党」便是出脱君子，所以下面只说「知仁」。若谓彼小人，心事俱差的不用说，君子遭际艰危，或曲全君父，看他做差处有几许苦衷，几许忠爱，斯知他仁矣。尹注非是。【「子曰人之过也」章】
　　「道」即「率性」之谓。是人之所以生，了悟的此道，便完却了此生。长寿的百年千载，夭折的一时亦千载。注「道者，事物当然之理」。何啻千里！【「子曰朝闻道」章】
　　世间人只为「温饱」二字，耽阁了多少英雄，埋没了多少人品！夫子就此地扫兴他一场，直令膏粱子弟、肥马轻裘者无立身处，衣敝缊袍不耻，只是「志」好。【「子曰士志于道」章】
　　「适」，往也。读如字。犹云：无做去意，亦无不做去意，只「义」上取齐。注改「丁历反」，与孟子「人不足与适」改作「谪」同病。何其敢妄改圣贤书也！病根只是愚。【「子曰君子之于天下也」章】
　　君子、小人，四书中多有就位言者，亦有德、位兼言者，非尽以善为君子、恶为小人也。如此章便是德、位兼言。怀德、怀刑是做圣贤底常情，亦是做大人底常情；怀土、怀惠是做不肖底常情，亦是做百姓底常情。怀，只是着之胸中，思念不忘之意。人曾爱我以义，谓之德人。曾恤我以财，谓之惠。若如注说，不惟解惠为利不通，将一怀字解四样：存也，溺也，畏也，贪也。然则亦可谓贪刑乎？亦可谓畏惠乎？其无理可笑，更甚于为仁误二已、论政误二信矣。
　　怀刑亦不是专畏犯刑。先曾经过底刑，亦终身拳拳不忘。如元十一岁时，便受吴先师三十朴，今三十余年，感惕未敢忘也。管夷吾不敢忘槛车，亦一端也。君子念念进道修德，小人念念求田问舍，亦通。【「君子怀德」章】
　　妄谓「放」当读去声。贪利之人，肆然无忌，纵其心以图自便，毫不恤乎人，恣其计以营自利，全不觉其害。夫子箴以「多怨」二字，以见快乎一己之欲，必伤乎众人之心，虽获一时眼前之利，实伏日后不可测之灾。正就其肆贪之心顶门一针，使他少有顾忌，便不至「放于利」矣。【「放于利而行」章】
　　朱注之「一理浑然，曾子有见难言，故借尽己推己之目以着明之」。程注之「与违道不远异」。及曾子告门人，亦犹夫子告曾子，文虽不同，而其意皆谓忠恕还不是一贯也。是曾子见为「而已矣」者，程、朱见为未已也，是曾子止于至善，程、朱未知止也。故曰「道之不行，知者过之」也。
