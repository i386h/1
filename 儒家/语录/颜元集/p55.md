<!-- { "loadSidebar": true } -->
　　若不奔丧，则四日成服。【不奔丧者，三日中朝夕为位会哭，大功以下始闻丧为位会哭，俱四日成服。每月朔为位会哭，月数既满，次月之朔乃为位会哭而除之。其间哀至则哭可也。补注：今在官闻期以下丧不得奔者，三日中可委政于同僚，朝夕为位会哭于闲所，四日成服。以日易月，期丧十三日，大功九日，小功五日，缌麻三日，毕仍吉服听政。每月朔变服会哭，月数既满即除之。○元按：「以日易月」下旧作「齐衰二十五日」，是母丧亦可入此例乎？故改云「期丧十三日」。又缌麻旧云「会哭成服俱不必行，但哭之尽哀」，为可疑，其近忍。若外亲或可，至于族曾祖父及庶子为父后者为其母之类，曾可以当官而废其服，故亦进于期功等丧之例。】三月【旧误作日。】而葬。前期择地之可葬者，【温公曰：「古者天子七月，诸侯五月，大夫三月，士踰月而葬。今五服年月，敕王公以下皆三月而葬。然世俗信葬师之说，既择年月日时，又择山水形势，以为子孙贫富贵贱贤愚寿夭尽系于此，而其为术又多不同，至有终身不葬者。正使殡葬实能致人祸福，为子孙者亦岂忍使其亲臭腐暴露，而自求其利耶！悖理伤义，无过于此。然孝子之心虑患深远，恐浅则为人所汩，深则湿润速朽，故必求土厚水深之地而葬之，所以不可不择也。或问：「家贫乡远，不能归葬，则如之何？」公曰：子游问丧具，夫子曰：「称家之有无。」子游曰：「有无恶乎齐？」夫子曰：「有毋过礼。苟无矣，敛手足形还葬，县棺而窆人，岂有非之者哉！」又曰：「在礼，未葬不变服，食粥，居庐，寝苫，枕块，盖闵亲之未有所归，故寝食不安也。」又曰：「世有游宦没于远方，子孙焚其柩收烬归葬者。夫孝子爱亲之肌肤，故敛而藏之。残毁他人之尸，在律犹严，况子孙，乃悖谬如此，岂不哀哉！」延陵季子适齐，其子死，葬于嬴博之间，孔子以为合礼。必也不能归葬，葬于其地可也，岂不犹愈于焚之哉！○程子曰：「卜其宅兆，卜其地之美恶也，非阴阳家所谓祸福者也。地之美则其神灵安，其子孙盛。若培壅其根而枝叶茂，理固然也。地之恶者则反是。然则曷谓地之美者，土色之光润，草木之茂盛，乃其验也。父祖子孙同气，彼安则此安，彼危则此危，亦其理也。而拘忌者惑，以择地之方位，决日之吉凶，不亦泥乎？甚者不以奉先为计，而专以利后为虑，尤非孝子安厝之用心也。惟五患者不得不谨，须使他日不为道路，不为城郭，不为沟池，不为贵势所夺，不为耕犁所及也。一本云：「所谓五患者，沟渠、道路，避村落，远井窑。」○补注：按礼，大夫士三日而殡，故三月而葬。既殡之后，即谋葬事。其有祖茔，则祔葬其次。若窄狭及有所妨，则别择地亦可也。○金华胡氏潮曰：「察乎阴阳之理，审乎流峙之形，辨顺逆，究分合，别明暗，定浅深。崇不伤乎急，卑不失乎缓，折而归之中，若璞之所谓乘生气者，宜于是得之。」】
　　元按：古者大夫三月而葬，待其邑宰与列国卿大夫执友毕至也。宋制王公以下皆三月，似乎无别。且若士庶之家，有远亲或服亲在外者，容可如古礼踰月而葬，不则如世俗七九日以上俱可行葬。况今非有故误，多不堂殡，而乃使已逝之亲尸久暴于世，不急就魄降之常，亦无义意。设遇暑月，尤为不可。但世俗又有三日、五日者，则迫矣。又世俗多用阴阳画符镇呪，殊为悖礼惑俗。好礼君子但当请一知礼者护丧，或同姓无人，当聘异姓者，坐之别室，每事咨之，使无失礼可也，断无信用邪说。至于除殃一事，祓除不祥，微似近理，然亦只于葬后三日内，扫舍室院，各设炭火一盆，烧苍朮、乳香或椒艾之属，以熏逐殃气，设祭主前以妥灵。或恶疾时疫而故者，将经用衣衾枕簟及侍疾人衣服用苍乳等烟熏过，甚者煎麻黄甘草汤，或雄黄酒，各饮一二盏，勿用阴阳。
　　择日开茔域，祠【疑作祀。】后土。【主人既朝哭，帅执事者于所得地掘穴四隅外，其壤掘中南，其壤各立一标，当南门立两标。择远亲或宾客一人告后土氏，设位中标之左，祭一桌，盥洗如常仪。告者北向，执事者在其后，东上，皆再拜。告者诣桌跪酹酒，祝跪于告者左，读祭文曰：「维年月日，子某官某，敢告于土地之神，今为某官某营建宅兆，神其保佑，俾无后艰。谨以清酌脯醢，祗荐于神尚飨。」讫，伏兴，复位，再拜。祝及执事者皆再拜。主人若归，则灵座前哭，再拜。○元按：旧注，酹酒后俛伏，兴，少退，立读祝。似不妥。僭改如上仪。丘氏曰：「后土之称，对皇天也。士庶有似乎僭，拟改后土氏为土地之神。」今从之。】
