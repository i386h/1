<!-- { "loadSidebar": true } -->
　　柩行，【方相等前导，如陈器之叙。】主人以下男女哭，步从。【如朝祖之序，出门则以白幕夹障之。】尊长次之，无服之亲又次之，宾客又次之。【亲宾或先待于墓，或出郭哭辞，拜归。】亲宾设幄于郭外道旁，驻柩而奠。【如前奠仪。】涂中遇哀则哭。【若路远，则每舍设灵座于柩前，朝夕哭奠。食时上食，夜则主人兄弟皆宿柩旁，亲戚共守卫之。】未至，执事者先设灵幄、【在墓道西，南向，有椅桌。】亲宾次、【在灵幄前十数步，男东女西，次北与灵幄相直，皆南向。】妇人幄。【在灵幄后，圹西。】方相至，【以戈击圹四隅。】明器等至，【陈于圹东南，北上。】灵车至，【祝奉魂帛就幄座，主箱亦置帛后。】遂设奠而退。【酒果脯醢。】柩至，【执事者先布席于圹南。柩至，脱载置席上，北首。执事者取铭旌，脱杠置柩上。】主人男女各就位哭，【主人诸丈夫立于圹东，西向。主妇诸妇女立于圹西，幄内，东向，皆北上。补注：袭敛哭位皆南上者，尸南首也。及墓，哭位皆北向者，尸北首也。】宾客拜辞而归，【主人拜之，宾答拜。】乃窆。【先用木杠横于灰隔之上，乃用索四条穿柩底镮，不结而下之，至杠上则抽索去之。别折细布若生绢，兜柩底而下之，更不抽出，但截其余弃之。若柩无镮，即用索兜柩放下。大凡下柩，最须详审，用力不可误有倾坠动摇。主人兄弟宜辍哭，亲临视之。已下，再整柩衣铭旌，令平正。补注：窆，下棺也。檀弓曰：「葬于北方北首，三代之达礼也，之幽之故也。」注：「殡犹南首，未忍以鬼神待其亲也。葬则终死事矣，故葬而北首。」周礼冢人掌公葬之礼，先王之葬居中，以昭穆为左右。王氏曰：「昭穆之序非特施于宗庙而已，葬亦有焉，此上下尊卑之分，所以严而不可乱。」张子曰：「安穴之次，设如尊穴南向北首，陪葬者前为两列，亦须北首，各于其穴安。」】
　　元按：今世俗行葬，祖穴居最北，陪葬子孙挨辈为行，迤南而下，未免有背尊之嫌。古行穴法，祖穴居北，其子左昭，其孙右穆，其曾孙又左昭，其玄孙又右穆，由此推至无穷，皆左右行，穴中空为神路，此正象其平生家主端临堂上，子孙分列侍立之义，允为合理。但如此行穴，似宜昭皆东首，穆皆西首，乃如侍立之象。张子云亦须北首，恐未然也。且家主虽云尊主于一，其子不得不在昭穆之列，然昭父穆子，同行对葬，似亦未安。意或兄弟相为昭穆，使父行与父行相对，子行与子行相对，一子则空穆一穴，又恐累世一子，则皆昭无穆，不成气象。世俗又有所谓领孙葬者，祖穴最南，子孙挨辈为行，迤北而下，象其平生祖父前行，子孙随后之义。此却近情，但亦有趾近尊首之嫌。此礼更须斟酌，姑附于此，以存阙疑之意。
　　主人赠，【玄六纁四，各长丈八尺，主人奉置柩旁，再拜稽颡，在位者皆哭，尽哀。家贫或不能具此数，则玄纁各一可也。其余金玉宝玩，并不得入以为亡者之累。补注：玄皁色，纁浅红色。禹贡注：玄赤黑，纁绛色也。】加灰隔内外盖，【先度灰隔大小，制薄板一片，旁距四墙，取令合，至是加于柩上，更以油灰弥之，然后旋旋小灌沥青于其上，令其速凝，即不透板，约已厚三寸许，乃加外盖。】实以灰，【三物拌匀者居下，炭末居上，各倍于底及四旁之厚，以酒洒而蹑实之。恐震柩中，故未敢筑，但多用之，以俟其实耳。】乃实土而渐筑之。【下土每尺许，即轻手筑之，勿令震动柩中为得。】祠后土于墓左，【如前仪，祝版同，但云：「今为某官封谥，窆兹幽宅，神其后同。」】藏明器等，【实土及半，乃藏明器、下帐、苞、筲、罂于便房，以板塞其门。】下志石，【于圹内近南，先布砖一重，置石其上，又以砖四围之而覆其上。】复实以土，而坚筑之。【下土亦以尺许为准，但须密杵坚筑。】题主【执事者设桌子于灵座东南，西向，置砚笔墨，对桌置盥盆、帨巾如前。主人跪于其前，北向祝，盥手，出主卧置桌子上，使善书者盥手，西向立。先题陷中，父则曰：「故某官某公，讳某字某，第几神主。」粉面曰：「考某官封谥府君神主。」其下左旁曰：「孝子某奉祀。」母则曰：「故某封某氏，讳某字某，第几神主。」粉面曰：「妣某封某氏神主。」旁亦如之。无官封则以生时所称为号。题毕祝奉置灵座，而藏魂帛于箱中，以置其后。炷香斟酒，出主人之右，跪读祝曰：「孤子某敢昭告于考某官封谥府君，形归即穸，神返室堂。神主既成，伏惟尊灵，舍旧从新，是凭是依。」毕，怀之兴，复位，主人再拜，哭尽哀。凡有封谥皆称之，母可推知。○，张伦切，厚也。穸，音夕，夜也。○问：「夫在，妻之神主宜书何人奉祀？」朱子曰：「旁注施于所尊，以下则不必书也。○高氏曰：「观木主之制，旁题主祀之名，而知宗子之法不可废也。宗子承家主祭，有君之道，诸子不得而抗焉。故礼，支子不祭，祭必告于宗子。宗子为士，庶子为大夫，则以土牲祭于宗子之家。其祝曰：「孝子某为介子，某荐其常事。」若宗子居于他国。庶子无庙，则望墓为坛以祭。其祝曰：「孝子某使介子某执其常事。」若宗子死，则称名不称孝，盖古人重宗如此。】祝奉神主升车，【魂帛箱在其后。补注：即灵车也。】执事者彻灵座，遂行。【主人以下哭从，如来仪。去墓远，出墓门，许乘车马，但留子弟一人，监视实土成坟。】坟高四尺，立小石碑于其前，亦高四尺，趺高尺许。【温公曰：「按令式，坟碑石兽大小多寡虽各有品数，然葬者当为无穷之规，后世见此等物，安知其中不多藏金玉耶？是皆无益于亡者，而反有害。故令式又有贵得同贱，贱不得同贵之文，然则不若不用之为愈也。」孔子防墓之封，其崇四尺，故取以为法。用温公说别立小碑，但石须阔尺以上，其厚居三之二，圭首而刻其面，如志之盖，乃略述其世系名字行实，而刻于其左，转及后右而周焉。妇人则俟夫亡乃立面，如夫亡志盖之刻云。○温公曰：「碑文既不能免，依其志文，但可直叙乡里世家官簿始终而已。季札墓前有石，世称孔子所篆，云：『呜呼，有吴延陵季子之墓。岂在多言，然后人知其贤也。』今但刻姓名于墓前，人自知之耳。」○荀子曰：「葬埋，敬藏其形也；祭祀，敬事其神也。其铭诔系世，敬传其名也【「埋」原误作「理」，「葬」原误作「藏」，「诔」原误作「诗」，均依荀子礼论校正。】。】主人以下奉灵车，在涂徐行哭。【其反如疑，为亲在彼，哀至则哭。】至家哭，【望门即哭。】祝奉神主入，置于灵座。【先设灵座于故处，祝奉神主入，就位椟之，并出魂帛箱，置主之后。】主人以下哭于厅事，【主人以下哭入，升自西阶，哭于厅事。妇人先入，哭于堂。】遂诣灵座前哭，【尽哀止。】有吊者，拜之如初。【谓宾客之亲密者既归，待反哭而复吊。檀弓曰：「反哭之吊也，哀之至也。反而亡焉，失之矣，于是为甚。」补注：严陵方氏曰：「人之始死也，则哀其死；既葬也，则哀其亡。亡则哀为甚矣，故反哭之时有吊礼焉。问丧曰：『入门而弗见也，上堂又弗见也，入室又弗见也，亡矣，丧矣，不可复见矣，故哭泣擗踊，尽哀而止矣。』大宗伯以丧礼哀死亡。盖死亡之别如此。」】期九月之丧者，饮酒食肉，不与宴乐。小功以下，大功异居者，可以归粹。【读丧大记「既葬」上有「三月」二字，故教子于祖母之丧，虽葬必三月不御内，不饮酒食肉。】
　　元按：期九月之丧，饮酒食肉，礼固有之。余先师贾夫子之丧，余不御酒肉者踰月，不忍故也。若吕与叔集中一妇人，凡功缌之丧皆蔬食终其月，朱子称其可以为法。此诚可以为法也。若功，若缌，或义服，容可任情，盖哀不胜养也。若于期，则祖父母、伯叔父、兄与弟，其恩皆仅次于父母者也，岂可以若是恝！九月则从父兄弟姊妹，其恩又皆仅次于兄弟姊妹者，岂可以若是薄！先王制礼，长民恩爱，愚于此不能无疑，姑从旧文。
虞祭【葬之日，日中而虞。或墓远，则不出是日可也。若去家经宿以上，则初虞于所馆行之。郑氏曰：「骨肉归于土，魂气则无所不之，孝子为其彷徨，三祭以安之。」○朱子曰：「未葬时奠而不祭，但酌酒陈馔。再虞始用祭礼卒哭，谓之吉祭。」】
　　主人以下皆沐浴。【或不暇，即略自澡洁可也。】执事者陈器具馔，【盥盆帨巾各二，于西阶西南上。东盆有台，巾有架，西者无之。凡丧礼皆放此。设蔬果桌子灵座前，设香案居堂中，炷火于香炉，束茅聚沙于香案前，具馔陈于堂外之东厢。】祝出神主于座，主人以下皆入哭。【主人及兄弟倚杖及与祭者，皆入哭于灵座前，皆北面，以服为列，重者居前，轻者居后。尊长坐，卑幼立。丈夫处东，西上。妇人处西，东上。各以长幼为序，侍者在后。】降神，【祝止哭者，主人降自西阶，盥帨，诣灵座前，焚香再拜。执事者皆盥帨，跪授主人注盏，主人斟酒，酬之茅上，执事者仍跪取盏。主人俛伏，兴，少退，再拜复位。】祝进馔。【执事佐之。】初献，【注执如常仪，主人跪受盏，三祭于茅束上，俛伏，兴。执事奠所受盏于灵座前，祝执版出主人之右，跪读之。前同，但曰：「日月不居，奄及初虞，夙兴夜处，哀慕不宁，谨以某牲某品哀荐祫事，尚飨。」祝兴，主人哭，再拜，复位，哭止。祫，合也。欲其合于先祖也。】亚献，【主人为之礼如初，但不读祝，再拜。】终献，【亲宾一人，或男或女，为礼亦同。】侑食，【执事者执注，就添盏中酒。】主人以下皆出，祝阖门。【主人立于门东，西向，卑幼丈夫在后，重行北上。主妇立于门西，东向，卑幼妇女亦如之。尊长休于他所，如食间。】祝启门，主人以下入哭，辞神。【祝进，当门北面噫歆，告启门三，乃启门。主人以下入就位，执事者点茶，祝立于主人之右，告利成敛。主匣之置故处，主人以下哭，再拜，尽哀止。出就次，执事者彻馔。】祝埋魂帛，【祝取魂帛，帅执事者埋于洁地。】罢朝夕奠。【朝夕哭、哀至哭如初。】遇柔日再虞，【乙丁己辛癸为柔日，其礼如初虞，惟前期一日陈器具馔，厥明行事，祝词改初虞为再虞，祫事为虞事。若墓远，途中柔日行之。】遇刚日三虞。【甲丙戊庚壬为刚日，其礼如再虞，惟改再为三虞，虞事为成事，若墓远，亦途中遇刚日，则且阙之，须至家乃可行此祭。】
卒哭【檀弓曰：「卒哭曰成事。是日也，以吉祭易丧祭。」故此祭渐用吉礼。】
