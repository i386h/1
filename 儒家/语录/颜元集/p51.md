<!-- { "loadSidebar": true } -->
　　主人具书，【告族人之子，则其父具书告于宗子。】夙兴，奉以告祠堂。【如告冠仪，但云：「某子某，年已长成，已议娶某之女，今日纳采，不胜感怆，谨告。」若宗子自昏，则自告云：「某年长成」云云。】乃使子弟为使者，如女氏。女氏主人出见使者，【使者盛服如女氏，女氏亦宗子为主，盛服出见使者。非宗子之女，则其父位于主人之右，尊少进，卑少退。啜茶毕，使者起致辞曰：「吾子有惠贶室某也，某之某亲某有先人之礼，使某请纳采。」从者以书进，使者以书授主人。主人对曰：「某之子若妹侄孙，蠢愚又弗能教，吾子命之，某不敢辞。」北向再拜，使者避不答拜。使者请退俟命，出就次。若许嫁者于主人为姑姊，则不云「蠢愚又弗能教」，余辞并同。】遂奉书以告于祠堂。【如壻家之仪，但祝改「某之女某，年渐长成，已许嫁某郡某之子某」，余并同。】出，以复书授使者，遂礼之。【主人出，延使者升堂，授以复书。使者受之，请退。主人请礼宾，乃以酒馔礼使者。至是，始与主人交拜揖，如常日宾客之礼。其从者亦礼之别室，皆酬以币。】使者复命壻氏，主人复以告祠堂。
纳币【古礼有问名纳吉，今不能尽用，止用纳采、纳币，以从简便。】
　　纳币。【币用色缯，贫富随宜，少不过两，多不踰十。今人更用钗钏羊酒果实之属，亦可。】具书遣使如女氏，女氏受书，复书，礼宾，使者复命，并同纳采之仪。【使者致辞，改采为币。从者以书币进，使者以书授主人，主人对曰：「吾子顺先典，贶某重礼，某不敢辞。」乃受书，执事者受币。主人再拜，使者避之。复进请命，主人授以复书。余并同。杨氏复曰：「昏礼有纳采、问名、纳吉、纳征、请期、亲迎六礼。家礼去问名、纳吉，止用纳采、纳币，以从简便。但亲迎以前，请期一节有不可得而略者。今以例推之，请期，具书遣使如女氏，女氏受书、复书、礼宾、使者复命，并同纳采之仪。使者致辞曰：「吾子有赐命，某既申受命矣，使某也请吉日。」主人曰：「某既前受命矣，惟命是听。」宾曰：「某命某听命于吾子。」主人曰：「某固惟命是听。」宾曰：「某受命，吾子不许，某敢不告期，曰某日。」主人曰：「某敢不谨领。」余并同。○此下补注删去。】
亲迎
　　朱子曰：「亲迎之礼，恐从伊川之说为是。近则迎于其国，远则迎于其馆。」○有问昏礼。「今有士人对俗人结姻，士人欲行昏礼，而彼家不从，如何？」曰：「这也只得宛转使人去与他商量，但古礼也省径，人何苦不行？」前期一日，女氏使人张陈其壻之室。【世俗谓之铺房。○司马温公曰：「文中子曰：『昏娶而论财，夷虏之道也。』夫昏姻者，所以合二姓之好，上以事宗庙，下以继后嗣也。今世俗之贪鄙者，将娶妇，先问资装之厚薄；将嫁女，先问聘财之多少。至于立契约云，某物若干，某物若干，以求售其女者。亦有既嫁而复欺绐负约者，是乃驵会卖婢鬻奴之法，岂得谓之士大夫昏姻哉！其舅姑既被欺绐，则残虐其妇以摅其忿，由是爱其女者，务厚其资装，以悦其舅姑。殊不知彼贪鄙之人不可盈厌，资装既竭，则安用汝女哉？于是质其女以责货于女氏。货有尽而责无穷，故昏姻之家往往终为仇雠矣。是以世俗生男则喜，生女则戚，至有不育其女者，用此故也。然则议昏姻有及于财者，皆勿与为昏姻可也。」】厥明，壻家设位于室中，【设椅桌子两位，东西相向，蔬果盘盏匕箸如宾客之礼。酒壶在东位之后。又以桌子置合卺一于其南。又南北设二盥盆勺于室东隅。○卺音谨，以小匏一判而两之。】女家设次于外。○初昏，壻盛服。【朱子曰：「昏礼用命服，乃是古礼。如士乘墨车而执鴈，皆大夫之礼也。冠带只是燕服，非所以重正昏礼，不若从古之为正。」黄氏瑞节曰：士昏礼谓之摄盛，盖以士而服大夫之服，乘大夫之车，则当执大夫之贽矣。补注：谓之昏者，娶妻之礼以昏为期，因名焉。必以昏者，取阳往阴来之义。今世俗不知昏之为义，往往拘忌阴阳家书，选择时辰，虽昕旦尽夜，亦皆成礼，殊为纰缪。士昏礼曰：「记凡行事必用昏，斯受诸祢庙。」疏曰：「用昕，使者谓男氏使向女家纳采、问名、纳吉、纳征、请期五者皆用昕，即诗所谓旭日始旦也。昏，亲迎时也。」】
　　元按：昏礼士服大夫服，乘大夫车，谓之摄盛。冠礼三加，亦有公服之文。不知先王定礼何意？朱子谓冠带只是燕服，非所以重正昏礼。窃谓礼所以别嫌疑、正名分也，况冠昏成人之始，岂可便教人僭乱之为乎！或谓是以远大相期之意。假如诸侯亲迎便宜服天子服、乘天子车，亦谓之摄盛，可乎？且上自天子，下至庶人，莫不有燕服，有礼服。冠昏之际，必用新洁礼服，足为郑重矣，又何必越分粉饰，乃以彰其盛哉？然古人之礼，朱子之言，非可轻议，姑以存疑。
　　又按：亲迎必用昏，取阳往阴来之义固矣。今世俗用鸡鸣昧旦，入门即拜堂，远者则天已旦。窃谓昏姻，人道之始，伦纪之原，即用昧爽，以取天地始开之义，且见其为光明正大之礼，非暗昧苟且之私，其礼不亦重乎？又昭昭举事，乱世可以防强暴之患，即日可以行谒见之礼，亦可以免朱子所疑先配后祖之讥矣。事虽非古，无甚害义理，吾家昏姻从俗可也。
　　主人告于祠堂，【如纳采仪。○朱子曰：「仪礼虽无娶妻告庙之文，而左传曰：『围布几筵，告于庄、共之庙。』是古人亦有告庙之礼。」问：「今妇人入门即庙见，盖举世行之。近见乡里诸贤颇信左氏先配后祖之说，岂后世纷纷之言不足据，莫若从古为正否？」曰：「左氏固难尽信，然其后说亲迎，亦有布几筵告庙而来之说。恐所谓后祖者，讥其失此礼耳。」○元疑宋时已有用昧旦者矣。】遂醮其子而命之迎。【先设桌酒于堂上，主人盛服，坐于堂之东序，西向。设壻席于西北，南向。壻升自西阶，立于席西，南向。赞者斟酒，诣壻席前，壻再拜升席，南向受盏，跪祭酒，兴，就席，末跪啐酒，兴，降席，西授赞者盏。又再拜，诣父坐前，东向跪。父命之曰：「往迎尔相，承我宗事，勉率以敬，若则有常。」壻曰：「诺。惟恐不堪，不敢忘命。」俛伏，兴，出。非宗子之子，则宗子告于祠堂，而其父醮于私室，如仪，但改「宗事」为「家事」。宗子己孤，自昏，不用此仪。○温公曰：「赞者，两家各择亲戚妇人习于礼者为之。凡壻及妇人行礼，皆赞者相导之。」】壻出，乘马【二烛前导。】至女家，俟于次。女家主人告于祠堂，【如纳采仪，祝版改某女妇。】遂醮其女而命之。【女盛服，姆相之，立于室外？南向。父坐东序，西向。母坐西序，东向。设女席于母之东北，南向。赞者醮以酒，如壻礼。姆导女出于母左。父起，命之曰：「敬之戒之，夙夜无违舅姑之命。」母送至西阶上，为之整冠，于是命之曰：「勉之敬之，夙夜无违尔闺门之礼。」诸母姑嫂姊送至于中门之内，为之整裙衫，申以父母之命，曰：「谨思尔父母之言，夙夜无愆。」非宗子之女，则宗子告于祠堂，而其父醮于私室，如仪。补注谷梁传曰：「礼，送女，父不下堂，母不出祭门。诸母兄弟不出阙门。」】主人出，迎壻入，奠鴈。【主人迎壻于门外，揖让以入，壻执鴈以从，至于厅事。主人升自阼阶，立西向。壻升自西阶，北向跪。置鴈于地，主人侍者受之。壻俛伏，兴，再拜，主人不答拜。若族人之女，则其父从主人出迎，立于其右，尊则少进，卑则少退。○凡贽用生鴈，左首以生色缯交络之，无则刻木为之，取其顺阴阳往来之义。程子曰：「取其不再偶也。」○问：「主人揖，壻入，壻北面而拜，主人不答拜。何也？」朱子曰：「乃为奠鴈而拜，主人自不应答拜。」补注按：本条下注「凡贽用生鴈，左首以生色绘交络之，无则刻木为之。」「首」宜作「手」，「生」亦恐「五」字之误。刻木为鴈近于死。无则以鹅代之，鹅亦鴈之属也。】姆奉女出登车。【姆奉女出中门，壻揖之，降之西阶。主人不降。壻遂出，女从之，壻举轿帘以俟。姆辞曰：「未教，不足与为礼也。」女乃登车。补注本注「壻揖之」，请女行也。】
　　元按，姆奉女出登车，即家贫无姆，如世俗送女，客亦可。今乃使亲属皆出登车，甚无谓。夫至亲孰有如父子兄弟哉？而诗犹云：「女子有行，远父母兄弟。」礼亦云：「女子既嫁，父及兄弟不同席。」况无至亲，亦有用异姓之亲族人之疏者，愈为非礼。试思列女传王凝之妻，店主一执其手，遂剁去之，男女之际何其严！而可使方嫁之女拱人项、覆人身，以蹈于失礼之大乎？或曰：人皆登车至壻家，自门至堂室皆布以席，取如从空而来不履地之意，所以重新妇也。吾以为新妇入室，必升榻而坐。因昏礼用夜，恐有不洁不便，故布席耳。此亦无妨。至于抱镜而入，壻挟弓矢射四隅，此男女始有室家，习所有事之义，虽礼文所无，从俗无害。若十葶、九筋之类，俱宜废去。取送女客，最忌寡妇、无子妇、再嫁妇及邪淫张狂之妇。
　　壻乘马先妇车，【妇车亦以二烛前导。○司马温公曰：「男率女，女从男，夫妇刚柔之义自此始也。」】至其家，导妇以入。【壻至家，立于厅事，俟妇下车，揖之，导以入。】壻妇交拜，【妇从者布壻席于东方，壻从者布妇席于西方。壻盥于南，妇从者沃之，进帨。妇盥于北，壻从者沃之，进帨。壻揖妇，就席，妇拜，壻答拜。○温公曰：「夫妇始接，情有廉耻。从者交导其志。」○女子与丈夫为礼则挟拜。男子以再拜为礼，女子以四拜为礼。古无壻妇交拜之仪，今从俗。】就坐。饮食毕，壻出。【壻揖妇，就坐，壻东，妇西。从者斟酒设馔，壻祭酒，举肴。又斟酒，壻揖妇，举饮，无殽。又取卺，分置壻妇之前，斟酒。壻揖妇，举饮，不祭，无殽。壻出，就他室。姆与妇留室中，得馔置室外，设席。壻从者馂妇之余，妇从者馂壻之余。○温公曰：「古者同牢之礼，壻在西，妇在东，盖古人尚右故也。」今既尚左，且从俗。补注：本注「祭酒举肴」，壻妇各倾酒少许于地，各以殽少许置桌子上空处。】复入，脱服，烛出。【壻脱服，妇从者受之。妇脱服，壻从者受之。补注：成夫妇。仪礼注曰：「昏礼毕，将卧息。」】主人礼宾。【男宾于外厅，女宾于中堂。古礼：明日飨宾。今从俗。○温公曰：「不用乐。」注云：曾子问曰：「娶妇之家三日不举乐，思嗣亲也。」今俗用乐，殊为非礼。】
