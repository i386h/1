<!-- { "loadSidebar": true } -->
　　「既葬，与人立，君言王事，不言国事；大夫士言公事，不言家事【「既葬，与人立，...」一段，见丧服大记。】。」檀弓「高子皋执亲之丧，未尝见齿」。杂记：「疏衰之丧，既葬，人请见之则见，不请见人。小功请见人可也。」又「凡丧，小功以上，非虞、祔、练、祥，无沐浴。」曲礼：「头有创则沐，身有疡则浴。」丧服四制：「百官备，百物具，不言而事行者。扶而起，言而后事行者。杖而起，身自执事而后行者，面垢而已。」凡此皆古礼，今之贤孝君子必有能尽之者。自余朝时，量力而行之可也。
致赙奠状
　　具位姓某，某物若干，右谨专送上某人灵筵，聊备赙仪。【祭物云奠仪。】伏惟歆纳，谨状。年月日具位姓某谨封。封皮状上某官灵筵，具位姓某谨封。
　　元按：右式只可作奠状，若赙状当云：送上某人苫次(称孝子)。又当云：伏惟俯纳(不宜云歆纳)。封皮亦宜称孝子。盖奠是祭死者，赙是助生者故也。
谢状【三年之哭。未卒哭，只令子侄发谢书。】
　　具位姓某，某物若干，右伏蒙尊慈以某【发书者名】某亲违世，特赐【赙奠】仪，下诚不任哀感之至。谨具状上谢，谨状。余并同，但皮去「灵筵」字。○温公云：「若平交则改「尊慈」为「仁私」，「赐」为「贶」，去「下诚」字，后云「谨奉状陈谢」。此及前状，凡平交及降等皆无年。封皮用面签，题云某人，下云状谨封。
慰人父母亡疏【慰嫡孙承重者同。】
　　某顿首再拜言，【降等及平交去「再拜」】不意凶变，先某位奄弃荣【生者无官即改色养。】养。承讣，惊怛不能已已。伏惟孝心纯至，思慕号绝，何可堪居！伏乞强加餐粥，俯从礼制，某某事所縻，末由奔慰，其于忧恋，无任下诚，【平交以下改「无任」句为「悲倍增深」】谨奉疏。【平交云「状」】伏惟鉴察，不备，谨疏。【平交云「不宣，谨状」。】日月具位姓某疏，上某官大孝苫前。封皮：疏上某官大孝苫前，具位姓某谨封。降等用面签，云某官大孝苫次。若母亡，云「至孝」。○刘氏璋曰：「父母亡日月，远云『哀前』，平交以下云『哀次』。」刘仪云：「百日内云『苫次』，百日外云『服次』。如尊则云『前』。」今从刘仪。
　　元按：慰答哀启俱取简切达意而已，旧式尚嫌其繁，恐五内崩裂之时，无心绪读写长文，且至情所舒，随时随情，各表其怀，当家异而人不同，岂得定就活套？欲不钞，然恐临期荒遽，或无能词命之人，反致失礼。故稍减录之。
父母亡答人慰疏【嫡孙承重者同。】
　　某稽颡再拜言，某罪逆深重，不自死灭，祸延先【考妣，】攀号擗踊，五内分崩，酷罪苦，无望生全。伏蒙尊慈俯赐慰问，不胜哀感，谨奉疏。日月，孤子【母亡称「哀子」，承重者称「孤孙」、「哀孙」。】姓名。疏上某位。封皮同前。【改具位为孤子。】
慰人祖父母亡疏【谓非承重者伯叔父母。姑兄姊弟妹、妻、子、侄、孙同。】
　　某启不意凶变，尊某亲【同等改「令」，降等改「贤」，姑姊妹则称以夫姓，云某宅尊姑令姊妹。】某位奄忽违世，承讣惊怛，不能已已。伏惟悲悼沈痛，何可胜任，乞深自宽抑，以慰慈念。某某事所縻，末由趋慰，其于忧想，无任下诚，谨奉状不备。日月，具位某上某，封同。
答前启
　　某启家门凶祸，【伯叔姑兄弟姊妹云「家门不幸」，妻云「私家不幸」，子侄孙「私门不幸」。】先某亲奄忽弃背，【兄弟以下云「丧逝」，子云「遽尔夭折」，侄、孙同。】痛苦摧折，不自胜堪。【伯叔以下云「摧痛酸苦」。】伏蒙尊慈，特赐慰问，不胜哀感，谨奉状上谢不备。月日，某位姓名，某状上某位座前。
　　元按：姑姊妹裴仪俱有明文，独不言女，似为缺落。但凡女子在室，主人当讣；若已出嫁，似非其父兄侄弟所得讣矣。若有他故，带讣于相契亲友，而亲友吊慰之。或以启状相慰则可。亲友自知而吊慰之亦可。其初终布讣，非女家事也。玩慰疏本注，姑姊妹则称以夫姓，云某宅尊姑，而亦云承讣惊怛，是已嫁而女家特讣于人，大非古礼之意。试观杂记，姑姊妹其夫死而夫党无人，至使邻里主丧，而妻之党不得与焉。诗云：「女子有行，远父母兄弟。」知此者，可与明此礼矣。
礼文手钞卷五　祭礼
四时祭【温公曰：「王制：『大夫士有田则祭，无田则荐。』注：祭以首月，荐以仲月。」○高氏曰：「何休云：『有牲曰祭，无牲曰荐。大夫牲用羔，士牲特豚，庶人无常牲：春荐韭以卵，夏荐麦以鱼，秋荐黍以豚，冬荐稻以雁，取其新物所宜。凡庶羞不踰牲，若祭以羊，则不以牛为羞也。』今人鲜用牲，惟设庶羞而已。休，汉人也。」补注：继高祖宗子，则祭高祖以下考妣；继曾祖宗子则祭曾祖以下考妣；继祖宗子则祭祖以下考妣；继祢宗子则祭考妣，二位而已。】
