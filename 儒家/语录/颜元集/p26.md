<!-- { "loadSidebar": true } -->
　　「致者，推而极之也」，解致字最好。到底实讲处却说「自戒惧而约之，以至于至静之中无少偏倚，而其守不失，则极其中」，「自谨独而精之，以至应物无少差谬」【云云。】世有至静之中不失其守而天地便位者乎？有应物无差谬而万物便育者乎？几何而不以吾道之至诚等于仙释之空寂妄诞也！况春秋之天地不位、万物不育，将谓孔子至静之守犹有失、应物之处犹有差谬乎？抑致中致和而位焉育焉，子思竟为不验之空言乎？理之不通，明矣。且字义之训诂，亦自相矛盾焉。夫推者，用力扩拓去，自此及彼、自内而外、自近及远之辞也。推而极之，则又无彼不及、无外不周、无远不到之意也。曾可云「约之」乎？曾可云「精之」乎？曾可以至静之守不失，应物之处无差，而谓之「致中和」乎？中庸何以称天下之「大本」、天下之「达道」乎？盖吾人之中和与天地万物一般大，致吾一心之中、一身之和，则钦明温恭是也；推而致一家之中、一家之和，则一家仁、一家让是也；推而致一国之中和、天下之中和，则调燮阴阳，协和万邦，三百三千之礼、韶英濩武之乐是也。夫然而清宁还之天地，咸若还之万物，斯真修道之极功，而吾人尽性至命之能事毕矣。注乃云「修道之教，亦在其中」，是致中和还不是修道乎？真梦语也。【「致中和」节】
　　丁丑二月，俨讲此章。予叹曰：「夫子时犹胜今日也。试观天下学者，莫道期月守否，知择中庸者谁乎？莫道能中庸否，能均天下、辞爵禄者谁乎？因述孙锺元云『赴的汤，蹈的火，纔做的人』。其以封文之祸北行也，便是要赴汤蹈火，毕竟此老好。」
　　又自顾叹曰：「吾与汝王师还是『予知』一流人，乌能免先圣之叹悼乎？」谓不能守到期月，或不能守到月，非「匝一月」之解。【「子曰人皆曰予知」节】
　　矫，矫偏之矫。谓和必易流，「君子和而不流」，不强哉其矫乎？余同。「强哉」是赞语，「矫」乃实字。【「故君子和而不流」节】
　　君子素位而行其庸德，异端素隐而行其怪事。素只是安若平常、视若固有的意思。其于居位未能素之者，其体道也不笃；于幽隐未若素之者，其攻异也不深。吾于宋儒之谈理、释摩之谈禅征之。【「子曰素隐行怪」节】
　　正是大勇，如何不赖勇？【批「不赖勇而裕如者」句】
　　此章今上蔡张仲诚先生作「圣人处变而能通权」说，谓中庸本言圣人之作用，故三言君子；本言道之穷极，无可奈何处，故三言「及其至也。」注空言说道之用大体微，不就圣人身上说，不是了。费，即如人言费力、费钱之费。言君子所行，大费气力，大费心思，旁人观之，窥他不透，也费解，说外面竟不是道了，而隐微中却是道。如子当孝，臣当忠，夫妇之愚皆可与知。到了极处，遇为子之变、为臣之变，虽圣人如舜，受尧之妻，亦若不知有父了；虽圣人如汤武，竟行放伐，亦若不知有君了。如告父而娶，苦守臣节，即夫妇之不肖可以能行，到了极处，遇瞍之父、纣之君，虽圣如大舜，恐废伦致怼，亦竟不告了；虽圣如汤武，迫于天人，亦竟不能安臣节了。此君子有憾之道也。试观天地之大也，天地正以有憾见其大，圣人正以有憾见其神，故君子说起那大处来，是翻天覆地，天下没处载放他了。若说他心里细微处，只是为祖嗣、为苍生，却天下共见白日青天，说不上个破绽。然这有憾之道不是容易做出，实由君子察理精透，如诗云鸢飞极上，鱼跃极下，正言君子上于天理，下于人情，察之极精，而后做出有憾之道也。末节又总结之，言君子之道，其初只造端乎夫妇，甚细微，甚平常，到的极处，却精察乎天地，甚精微，甚广大。张先生看此书与宋儒差别，然于「鸢鱼」二句则仍旧。仆为解如此，仲诚甚喜。【「君子之道费而隐」节】
　　慥慥，他书俱训言行相顾貌，从造，从心。盖言君子之心，无时无处不干惕，不精进也，故云「胡不慥慥」乃尔。下文「素位而行」，素其位而行，吾子臣弟友之庸行也。「不愿乎其外」，不于所素之位外而别有愿慕，以分吾慥慥之心也。富贵等皆极所素之位之变也。数「行乎」皆不愿于位外，而无往不慥慥，无往不自全吾子臣弟友而不失也。故曰：「无入而不自得焉」，正与「胡不」句相应。朱子分章，又以上为赞美，下是行甚。昔者吾友张石卿尝为予略言之，予兹详玩，追其意而为之解如此【「如此」原作「此如」，今乙正。】。【「君子之道四」节】
　　或问：鬼中之神、神中之鬼如何？曰：「如春是气之伸，其寒时是神中鬼也；秋是气之屈，其暖时是鬼中神也。」问屈伸往来。曰：「如吾口，开便是伸，闭便是屈，气出是往，气入是来。」问性情功效。曰：「如风起止是鬼神，其所以为风处是性，发而动是情，吹木是功，吹木使之青，发枝发叶是效。」问造化之迹。曰：「凡此皆显然可见，故曰迹。」【「子曰鬼神之为德」节】
　　达是通权达变之达。下文善继、善述、行礼、奏乐等，那一节不是权变通达以为孝处？故曰「达孝」。「天下之人通谓之孝」，似不合「达」字之义。【「子曰武王周公」节】
　　尧、舜之三事、六府，文、武之六典、九经，总只是维持此五道，发挥此三德。不意乾坤中，世运学术顿变至此。吾尝读此默叹：「君臣、父子、夫妇、昆弟、朋友，天下之达道也。」自仙佛之道出，而天下有不达之道。「智、仁、勇，天下之达德也」。自程、朱之学行，而天下有不达之德。【「天下之达道五」节】
　　植秀问「好学近乎知。」予诘之曰：「子心中必先有多读可以破愚之见。」对曰：「然。」予曰：「否。子试观今天下秀才晓事否？读书人便愚，多读更愚，但书生必自智，其愚却益深。」秀问：「何也？」予曰：「试观梓人，生来未必乃尔巧，以其尝学此艺，便似渠心目聪明矣。凡匠莫不然，而何疑于君子乎？好学礼则度数日明，好学乐则神明可通，好学射、御、书、数、兵、农等，则万事可理。虽性非上智乎，于焉近之矣。」【「好学近乎知」节】
　　吾尝言：大贤，尊之为公卿而敬之；小贤，尊之以百职而体之。尊贤之道，似无余矣。文、武不几多此一经乎？盖世闲原有不受爵禄、不愿下人的圣贤，圣人原有不敢臣使、不敢强屈的人品，须是师事、父事、兄事、友交方得他教诲，明天下之道、吾心之德。故下文曰「则不惑」，言外见不敢烦以职事也。汉家二祖昧此一经，故不能下四皓于陵。【「凡为天下国家有九经」节】
　　言、事、行、道，似皆就一端粗浅处说。不然，「凡事」二句已尽该了，何必絮絮迭复乎？况「事」字更明重矣。【「凡事豫则立」节】
　　南游中州，友人好举此段为谈柄。予曰：「问，问其所学也。思，思其所学也。辨，辨其所学也。行，行其所学也。自汉、宋来，学字已误，况博乎？况问、思、辨、行乎？」问之。予曰：学，学礼，学乐，学射、御、书、数等也。博学之，则兵、农、钱、谷、水、火、工、虞、天文、地理，无不学也。以多读为学，圣人之学所以亡也。【「博学之」节】
　　此节愚见以五字为句，着力在「学之」、「问之」等。「弗能弗措」，即下「己百」、「己千」，犹言有不曾学的便学去，不能不止也云云。注「不为则已」云云，恐「学之」、「问之」等上文已明出，说不得「不学则已」。【「有弗学」节】
　　此章是说「诚之者」之层次也。「致」字不是一用力便了的工夫，「曲」字不是多端乱营的勾当，乃就吾辈各得赋分之一偏而扩充去。孟子「扩而充之」，正此字注脚也。注「积而至于能化」，「积」字最精，但「悉」、「各」、「无不」等字尚欠晓畅。「致曲」者，若「有诚」至「形」便罢手，则亦止成「诚」与「形」之德而已。再致之不已「则着」，「则明」，「则动」，「则变」，「则化」，此作圣之阶级，善人、君子、贤圣所由分也。【「其次致曲」节】
　　学也，教也，治也，后世分为三；古之圣贤只是看就一事，做成一串。学也，教也，治也，后儒之用功又习为三，作闲眼看、闲口说、闲笔着；古之圣贤只是完自己性分，与天下人共完性分，「成己成物」四字便了。朱注自首章便说「化生万物」等闲话。仆谓性道教直从人说起，从人做起，此二「自」字便是下「成己」「己」字，二「物」字便是下「成物」「物」字。自成、自道，如云诚忠者，我自成其臣也；诚孝者，我自成其子也。而做忠、做孝之道，则自己走自己路程也，不是外面来的，不由他人强的，不须他人替的。且此诚者虽曰「自成」，却不是自了汉，虽曰「自道」，却不是独善功，即所终物、始物者也。若我不诚，便无物了。故君子必「择善固执」，以「诚之」为贵。下「诚者，非自成己而已」二句，正申明上文，而见人、物一体，知、仁同用，外、内措施无弊之道也。自局外旁观之学行，而此人、此事久不见于世矣。可慨也夫！【「诚者自成也」节】
　　元谓「故」字紧承上节「故」字来。盖中庸在记中自「天命之谓性」至「至矣」，原总一篇，未尝有章节之分也。章分则理悖，不惟失中庸本旨，虽朱先生训诂文法，岂有开口用「故」字之理乎？盖「诚之」之君子功用到时，「措」则亦「至诚」矣。犹前「能化」下即接「至诚」也。故至诚人己交修，智仁合德，外内一致，如循环之无端而无息，「不息则久」，道化成而久，久则征休召祥。征于天者，景星庆云；征于地者，醴芝瑛蓍；征于人者，昭明协和；而征，「征则悠远」云云矣。【「故至诚无息」节】
　　试观山川流峙，草木蕃茂，地不见乎？七政环转，干干不息，天不动乎？注之牵文比句，拘泥上文，不顾义礼甚矣。三句浑括赞之，正见至诚不显之德也。「为物不贰」，「生物不测」。无穷、广厚、不测，正见天地之「于穆」也。故引诗以赞至诚之纯，纯到「不显」，斯同天之「于穆」本体，即尚书所称玄德、末章「上天之载」二句是也。注「犹言岂不显」，似非的解。【「博厚所以载物也」各节】
　　「系」字义千古无人发明。予在甲寅、乙卯间夜观天象，忽有流星自南来，触五车口，大星摇移，须臾乃定，如有所系状。则传者用此一字，必有所见也。录此以俟有得于天文学者。【「今夫天」节】
