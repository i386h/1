<!-- { "loadSidebar": true } -->
　　时祭用仲月，前旬卜日。【盂月下旬之首，择仲月三旬各一日，或丁或亥，主人盛服于祠堂卜日，仪同卜禫。但熏珓命之曰：「某将以来月某日荐此岁事，适其祖考，尚飨。」掷珓既得吉，祝执版跪主人之左，曰：孝孙某将以来月某日祗荐岁事于祖考。卜既得吉，主人再拜，降后同毕，主人以下复西向立，执事者立于门西，皆东面，北上，祝立主人之右。命执事者曰：孝【「孝」原误作「考」，依文义改。】孙某将以来月某日祗荐岁事于祖考，有司具修。」执事者应曰：「诺」。乃退。○温公曰：「孟诜家祭仪用二至二分，若不暇卜，用孟仪亦便也。○问：「旧收先生祭仪，时祭卜日，今却用二至二分祭，是如何？」朱子曰：「卜日无定，虑有不虔。司马公云：『只用分至亦可。』」诜，唐汝州梁人也。】前期三日，斋戒。【主人帅众丈夫致齐于外，主妇帅众妇女致齐于内。沐浴、更衣，饮酒不得致乱，食肉不得茹荤，不吊丧，不听乐。凡凶秽之事，皆不得预。○主妇，主人之妻也。礼，舅没则姑老不与于祭，主人、主妇必使长男、长妇为之。若或自欲与祭，则特位于主妇之前，参神毕，升，立于酒壶之北，监视礼仪。或老疾不能久立，则休于他所，俟受胙，复来受胙辞神而已。○刘氏璋曰：祭义云：「齐之日，思其居处，思其笑语，思其志意，思其所乐，思其所嗜。齐三日，乃见其所以为齐者。」专致思于祭祀也。】前一日，设位陈器。【主人帅众丈夫及执事洒扫正寝，洗拭椅桌，务令蠲洁。设高祖考妣于堂西北壁下，南向，考西妣东，各用一桌一椅而合之。曾祖考妣、祖考妣、考妣以次而东，皆如高祖之位，世各为位，不属祔位，皆于东序，西向北上，或两序相向，其尊者居西。妻以下则于阶下设香案，于堂中置香炉、香盒，其上束茅，聚沙于前及逐位前地上。设酒架于东阶上，别置桌子于其东，设酒注、盏、盘、受胙盘，一切应用器于其上。设盥盆、帨巾各二于阼阶下之东，其西者台架，又设陈馔大床于其东。○朱子曰：「古人宗子承家主祭，仕不出乡，故庙无虚主，而祭必于庙。惟宗子越在他国，则不得祭，而庶子居者代之。祝曰：『孝子某使介子某执其常事，然犹不敢入庙，特望墓为坛以祭。』盖其尊祖敬宗之严如此。今人主祭者，游宦四方，或贵仕于朝，又非古人越在他国之比，则以其田禄修其荐享尤不可阙，不得以身去国，而使支子代之也。泥古则阔于事情，狥俗则无所品节，必欲酌其中制，适古今之宜，则宗子所在，奉二主以从之，于事为宜，盖不失萃聚祖考精神之义。二主常相从，则精神不分矣。下使宗子得以田禄荐享祖宗，处礼之变而不失其中，所谓礼虽先王未之有，可以义起者，盖如此。但支子所得自主之祭，则当留以奉祀，不得随宗子而徙也。」○兄弟异居，庙初不异，只合兄祭，而弟与执事，或以物助之为宜。而相去远者，则兄家设主，弟不立主，只于祭时旋设位以纸榜标记，逐位祭毕焚之，如此似亦得礼之变也。○元按：宗子所在当奉四主，「以从」二字恐是讹误。兄弟异居，四时正祭与考妣忌祭，虽弟在百里，亦当至兄处从祭，百里外只可望拜以尽私心。纸主之设，独不分散精神乎？独不为僭祭乎？似不可行也。补注：本注设位之次，愚未敢以为然，盖神主在四龛中，则以西为上，以东西分昭穆也。至于大祭祀，出主在堂或于正寝，惟高祖考在西，高祖妣在东，皆南向。其余曾祖以下之考皆西旁东向，曾祖妣以下之妣皆东旁西向，而祔祭神主，高祖兄弟则祔于高祖左右，亦南向。曾祖考与考兄弟则祔于曾祖考、祖考与考上下，皆东向。凡妣之祔者亦然。卑幼男女祔位则在两序，以上下分昭穆也。至于子孙序立，惟宗子在东，宗妇在西，北向。其余男在宗子之右，女在宗妇之左，先大伯叔祖，次伯叔祖，次伯叔及兄，在宗子宗妇之前。次弟、子侄，次执事，在宗子、宗妇之后，以前后分昭穆也。盖继高祖宗子则为高庙，故高祖考妣得居正位。继曾祖宗子则为曾庙【「祖」字原脱，依文义补。】，故曾祖考妣得居正位。继祖宗子则为祖庙，故祖考妣得居正位。继祢宗子则为祢庙，故考妣得居正位。非正位者当在侧，而祔祭者亦世为一列。当祔正位者亦正位，当祔侧位者亦侧位。如天子、诸侯太庙祫祭，惟太祖东向，其余在南北牖下，亦南北向。此自然之理也。张子曰：「虽一人数娶，犹不妨东方虚其位，以应庙方之数，其世次则复对西方之配也。」又按，注：束茅聚沙，所以酬酒也。】省牲、涤器、具馔，【主人帅众丈夫省牲莅杀，主妇帅众妇女涤濯祭器，洁釜鼎，具祭馔。品物随宜，务令精洁。未祭之前，勿令人先食，及为猫、犬、虫、鼠所污也。○朱子书戒子塾曰：「吾不孝，为先公弃捐，不及供养，事先妣四十年，然愚无识知所以承顺，颜色甚有乖戾。至今思之，常以为终天之痛，无以自赎。惟有岁时享祀，致其谨洁，犹是可着力处。汝辈及新妇等切宜谨戒。凡祭，肉腐割之，余及皮毛之属皆当存之，勿令残秽亵慢，重吾不孝。」○刘氏璋曰：「往者，士大夫家妇女皆亲涤祭器，造祭馔。近来妇女骄倨，不肯亲入庖厨，虽有使令之人，亦须身亲，务令精洁。按：古礼有省牲、陈器等仪，今人祭其祖先，未必皆杀牲。司马公祭用品馔云云共十五品，今先生品馔异同者，盖恐一时不能办集，或贫家则随乡土所有，虽蔬、果、肉、面、米食数器亦可。祭器：簠、簋、笾、豆、鼎、俎、罍、洗之类，岂私家所有，但用平日饮食之器涤濯严洁，竭其孝敬之心亦足矣。】厥明夙兴，设蔬果、酒馔。【主人以下盛服，及执事者俱诣祭所，盥手，设祭果、蔬菜、脯醢，次设醋楪盏，西楪东鍉，筯居中。设玄酒及酒各一瓶于架上。玄酒其日取井花水充。主妇炊暖祭馔，以盒盛出，置东阶下大床上。】质明，奉主就位，【主人以下盥帨，诣祠堂前，众丈夫叙立，如告日之仪。主妇西阶下，北向立。尊于主妇者，皆位于主妇之左，少进；卑者后之。皆北向立定。主人升自阼阶，搢笏焚香，出笏告曰：「孝孙某，今以仲春之月，有事于高祖考妣、曾祖」云云。至考妣，皆如题主之称。有祔食者，即云「以某亲某考妣祔食，敢请神主出就正寝，恭行奠献。」若夏、秋、冬，各随时告。告讫，搢笏敛椟，正、祔各一笥，各一人捧之。主人出笏前导，主妇以下从于后。至置西阶桌子上，主人搢笏启椟，奉诸考主就位。主妇盥帨升，奉诸妣主如之。其祔位，则用子弟一人奉之。既毕，主人以下皆降，复位。】参神，【主人以下再拜。若尊长老疾者，休于他所可也。】降神，【主人升，搢笏焚香，出笏，少退，立。执事者开酒，巾拭瓶口，实酒于注。一人取盘盏，立主人之左，一人执注，立主人之右。主人搢笏，跪。执事者跪，进盏于主人，注者跪注酒，主人灌于茅沙毕，出笏，伏，兴，再拜，降，复位。○温公曰：「古之祭者，灌用郁鬯，臭阴达于渊泉，萧合黍稷，臭阳达于墙屋？所以广求神也。今此礼既难行于士民之家，故但焚香酬酒以代之。」○北溪陈氏曰：「廖子晦广州所刻本，降神在参神之前，不若临漳传本在参神之后，得之。盖既奉神主于其位，则不可虚视其主，而必拜而肃之，故参神宜居于前。至灌，则又所以为将献而亲享其神之始也，故降神宜居于后。始祭始祖、先祖无主，则又当先降而后参，不容以是拘也。」○元曰：「似宜先降后参为是。」○张子曰：「奠酒，安置也，注之于地非也。」○朱子曰：「酬酒有两说：一用郁鬯灌地以降神，则惟天子诸侯有之；一是祭酒，盖鬼神自不能祭，故代之祭也。」又曰：「祭酒，初献少倾，降神是尽倾。」○杨氏复曰：「礼，祭酒少倾于地，祭食于豆间，皆代神祭也。」】进馔，【执事者奉品馔诣高主前，主人奉奠肉蔬，主妇奉奠面米食。每数盘肉蔬，主妇奉奠一食，以次设诸正位。主人出笏，使子弟妇女设祔位。皆毕，主人以下皆降，复位。】初献，【主人升，诣高祖位前，一人执注立其右，主人搢笏，奉高祖盘盏位前，东向，执注者西向斟，主人奉奠故处。次献高妣，亦如之。出笏位前，北向跪，执事者奉所献盘盏跪进，主人受而祭之茅上少许，反之故处。出笏，俛伏，兴，少退立。兄弟之长一人，奉炙肝奠于高祖考妣前。祝执版跪主人之左，读曰：「维年月朔日，子孝玄孙某官某敢昭告于高祖考某官府君、高祖妣某封某氏，气序流易，时惟仲春，追感岁时，不胜永慕，敢以某牲某供粢盛醴齐，祗荐岁事，以某亲某某亲某氏祔食，尚飨。」毕，兴，主人再拜，退，诣诸位献祝如初。每逐位祝毕，即兄弟众男之不为亚、终献者，以次分诣本位，所祔之位，酌献如仪，但不读祝。毕，皆降，复位。执事者以他器彻酒及肝，置盏故处。○凡祔者，伯叔祖父祔于高祖，伯叔父祔于曾祖，兄弟祔于祖，余仿此。丘氏曰：「按家礼，四代各一祝文，今并用一祝文，以从简便。」】
　　元按：本注祔者皆于祖考之位，是因丧礼「孙没祔于祖」之文也。不知古者卒哭而祔，必暂入庙。又四主未迁，庙额未改，故避一祢二考之嫌而祔于祖。余且疑之。今无后之主不祔于父而祔于祖，何义也？若前补注，高祖之兄弟祔于高位，考妣亦南向，曾与祖及考之兄弟祔于曾与祖及考之位，考妣亦东西向，兄上之，弟下之，此在出主正寝之祭可矣。但以为服至高祖而极，高祖兄弟士庶似推不去也。且俾高祖或压于兄，反不得成其尊，高祖兄弟似不必祔食。至于不出主四龛之祭，直以曾祖兄弟祔于高庙，祖考兄弟祔于曾庙，考之兄弟祔祖，主人之兄弟祔于祢，子侄孙若妇祔于龛外，两序皆男西女东。子妇侧食父母，情理似为合宜。祔于祖，祔于兄弟，俱不可也。
