<!-- { "loadSidebar": true } -->
　　三虞后刚日卒哭。前期一日陈器具馔，【并同虞祭，惟更设玄酒瓶一于酒瓶之西。】厥明夙兴，设蔬果酒馔。【并同虞祭，惟取井花水充玄酒。】质明祝出主，主人以下皆入哭，降神。【并同虞祭。】主人主妇进馔，【主人奉鱼肉。主人盥帨，奉面米食。主人奉羹，主妇奉饭以进。】初献，【并同虞祭，惟祝执版出于主人之左，东向跪读。祝词并同，但改三虞为卒哭，哀荐成事下云：「来日跻祔于祖考某官府君，尚飨。」】亚献，终献，侑食。阖门，启门，辞神。【并同虞祭，惟祝西阶上，东面告利成。】自是朝夕之间哀至不哭。【犹朝夕哭。】主人兄弟疏食水饮，不食菜果，寝席枕木。【杨氏复曰：「按古者既虞、卒哭有受服，练、祥、禫皆有受服。盖服以表哀，哀渐杀则服渐轻，然受服数更近于文繁。今世俗无受服，自始死至大祥，其哀无变，非古也。书仪家礼从俗而不泥古，所以从简。」按礼，卒哭，丈夫去麻带易葛，妇人易首绖亦以葛。】
　　元按：卒哭必当在三月以后。宋制王公以下皆三月而葬，故诸儒家礼皆无明文。今或九日以后，或踰月而葬。须三虞既毕，仍俟三月后行卒哭之礼可也，勿泥三虞、卒哭之常。
　　又曰：卒哭不可用小忌。
祔
　　卒哭明日而祔，卒哭之祭既彻，即陈器具馔。【于厅事或祠堂，设亡者祖考妣位于中，南向西上，设亡者位于东南，西向。母丧则不设祖考位。酒瓶、玄酒瓶于阼阶上，火炉、汤瓶于西阶上。具馔如卒哭而三分，母丧则两分，祖妣二人以上则以亲者。补注：祔之为言附也，祔祭者，告其祖父以当迁他庙，而告新死以当入此庙也。父则祔于父之祖考，母则祔于祖妣。祔父则设祖考妣二位，祔母则设祖妣一位而已。主人未除丧，以主祔祭于祖庙，祭毕复奉还，灵座犹存，朝夕哭。既除丧而后，主迁于新庙。若母丧父在，既除丧，则祔藏于祖庙，有祭即而祭之，待父他日三年丧毕，始考妣同迁也。】厥明夙兴，设蔬果酒馔。质明，主人以下哭于灵座前。【主人兄弟皆倚杖于阶下，入哭，尽哀止。○按此谓继祖宗子之丧。其世嫡当为后者主丧，乃用此礼。若丧主非宗子，则皆以亡者继祖之宗主此祔祭。○祔，注云祔于祖庙，宜使尊者主之。】诣祠堂，奉神主出，置于座。【祝抽帘，启椟，奉所祔祖考之主置于座内，执事者奉祖妣之主置于座西上。若在他所，则置西阶上桌子上，然后启椟。○若丧主非宗子而与继祖之宗异居，则宗子为告于祖，而设虚位以祭，祭讫则除之。】还奉新主入祠堂，置于座。【主人以下还，诣灵座所哭，祝奉主椟诣祠堂西阶上桌子上，主人以下哭从，如从柩之序，至门止哭。祝启椟出主如前仪。若丧主非宗子，则惟丧主主妇以下还迎。补注：奉椟先在西阶桌子上，出主则在东南西向位上也。】叙立。【如虞祭。○叙立之仪【「叙立」二字原脱，依正文补。】，若丧主非宗子，则宗子主妇分立两阶之下，丧主在宗子之右，丧主妇在宗子妇之左，长则少进，少则居右，余同。】参神。【皆再拜，参祖考妣。】降神。【同卒哭。若丧主非宗子，则宗子行之。】祝进馔，【同虞祭。】初献，【非宗子，则宗子行之，并同卒哭。但酌献先诣祖考妣前。祝版前日字前同卒哭，但云：「孝子某谨以絜性柔毛粢盛醴齐【「絜」原误「某」，「醴」原误「体」，今改。「柔毛」二字原脱，今补。】，适于某考某官府君隮祔孙某官，尚飨。」皆不哭。内丧则云：「某妣某封某氏祔孙妇某封某氏。」次诣亡者前，祝前亦同，但云：「荐祔事于先考某官府君，适于某考某官府君，尚飨。」若非宗子为丧主，则随宗子所称；若亡者为卑幼，则宗子不可拜。】亚献，终献，【若宗子为丧主，则主妇亚献，亲宾终献；若丧主非宗子，则宗子初献，主妇亚献。其丧主终献，并同卒哭。○元按：旧文此处云「丧主非宗子，则宗子亚献，主妇终献」，与初献丧主「非宗子，则宗子行之」之文正相左，必是讹诬，敢僭改正如此。傥或不合于礼，君子再正。】侑食。阖门，启门，辞神。【同卒哭，但不哭。】祝奉主各还故处。【祝先纳祖考妣神主于龛中匣之，次纳亡者神主西阶桌子上匣之，奉之反于灵座。出门，主人以下哭从，如来仪，尽哀止。若丧主非宗子，则哭而先行，宗子亦哭送之，尽哀止。○程子曰：「丧须三年而祔。若卒哭而祔，则二年却都无事。礼卒哭犹存朝夕哭，无主在寝，哭于何处？」○朱子曰：「古者庙有昭穆之次，昭常为昭，穆常为穆，故祔新死者于其祖父之庙，则为告其祖父以当迁他庙，而告新死者以当入此庙之渐也。今公私之庙皆为同堂异室，以西为上之制，而无复左昭右穆之次，一有递迁，则群室皆迁，而新死者当入其祢之故室矣。此乃礼之大节，与古不同，而为礼者犹执祔于祖之文，似无意义，然欲遂变而祔于祢庙，则又非爱礼存羊也。」】
　　元初读祔礼，便疑出其祖考妣之主而祔祭，新死者并不曾入祖考室中，如何是告新死者入此庙之渐？且卒哭而祔，二年却都无事，则亦焉用此祔为也？且不祔考妣，而祔祖考妣，亦不知其何义也！今观程子朱子之言，适与愚之所疑合。然遂三年而祔于祢，则既非爱礼存羊之意，若仍卒哭而祔于祖，又无意义。今拟三虞、卒哭毕，即奉新主朝于祠堂，四主并出，预布席于其前，置新主其上，少顷即奉新主于其考妣侧，西向，如祔祭之仪。毕乃奉主各还故处，待三年而后祔于祠堂，庶几不失卒哭而祔之旧，亦以见发引前奉柩朝于祖者，象生时之出告也；卒哭后奉主朝于祖者，象生时之反面也。然则何不于既葬奉主至家之初行之？盖亡者之神四散彷徨，至一虞而再，再虞而三，而后其神反而聚，聚而安。孝子体其亲心，回家必面其祖考，故须卒哭后行此礼也。然非敢谓得礼之宜，姑附疑于此，以俟好礼君子再加参考焉。
小祥【郑氏云：「祥，吉也。」】大祥　禫【郑氏云：「澹澹然，平安之意。」】
　　期而小祥。【自丧至此，不计闰凡十三月。古者卜日，今用初忌以从简。】前期一日，主人以下沐浴，陈器具馔，【皆如卒哭之礼。】设次，陈练服。【丈夫妇人各设次于别所，置练服于其中。男子以练服为冠，去首绖、负版、辟领、衰。妇截长裙，不令曳地。应服期者改吉服，然犹尽其月不服金珠锦绣红紫，惟为妻者犹服禫，尽十五月而除。○杨氏复曰：「礼经既练，男子除首绖，妇人除腰带。家礼于妇人成服时并无妇人绖带之文，此为疏略，当以礼经为正。○丘氏曰：「按此既曰男子以练服为冠，而不言冠之制，又曰去首绖、负版、辟领、衰，而不言别有所制。今考之韵书：练，沤熟丝也。意其以练熟之布为冠服，故谓之练焉。今疑冠别为练。其制绳武条属右，终一如哀冠，但用稍粗熟麻布为之，不用负版适衰，腰绖用葛为之，麻屦用麻绖为之，杖如故。妇人服制，亦用稍粗熟麻为之，庶称练之名云。」】
　　元按：古无棉布，麻葛为家常易得之物，故丧服用粗麻布，练用稍粗熟麻布。今北方无麻葛布，富贵之家乃得服之。贫者遭丧，岂容反市美物以为服哉！即从俗用生棉布，小祥用稍粗熟棉布可也。但世俗既葬三十五日即易熟布，非礼。然既葬后若大不得已而出，亦必从俗，服熟白布衣，着白冷布巾，入复常。又曰：二祥皆不可用忌日。
