<!-- { "loadSidebar": true } -->
　　元按：杨注「改葬」条子为父也，僭添一母字。其制服必改葬时服之，葬后三月而除。盖一见尸柩，不啻初死，哀情不能自已，古人因定三月之服。杨注近是。若戴注葬后反除，是服在未改葬先矣，非。
　　凡为殇服，以次降一等。【凡年十九至十六为长殇，十五至十二为中殇，十一至八岁为下殇。应服期者，长殇降服大功九月，中殇七月，下殇小功五月。应服大功以下，以次降等。不满八岁为无服之殇，哭之以日易月。生未三月则不哭也。男子已娶、女子许嫁皆不为殇。】凡男为人后、女适人者为其私亲，皆降一等。私亲之为之服也亦然。【女适人者降服，未满被出，则服其本服，已除则不复服也。凡妇服，夫党当丧而出则除之。○凡妾为其私亲，则如众人。○司马温公曰：「丧服小记云：『为父母丧，未练而出，则三年；既练而出则已。未练而返则期，既练而返则遂之。』」补注按，丧服小记注：未练而出，当父母之丧未期而为夫所出也。既练而出，在父母小祥后被出也。】成服之日，主人及兄弟始食粥。【诸子食粥。妻妾及期、九月疏食水饮，不食菜果。五月、三月者饮酒食肉，不与宴乐。自是无故不出，若以丧事及不得已而出入，男仆马布鞍，女素轿布帘。】凡重丧未除而遭轻丧，则制其服而哭之，月朔设位，服其服而哭之。既毕，返重服。其除之也，亦服轻服。若除重丧而轻服未除，则服轻服以终其余日。【朱子曰：「吕与叔集中一妇人墓志：凡遇功缌之丧，皆疏食终其月，此可为法。」问：「丧礼衣服之烦，逐时换去，如葬后换葛衫，小祥后换练布之类。今之墨衰可便于出入，而不合于礼经，如何？」曰：「若能不出则不服之亦好，但要出外治事则只得服之。」问：「居丧为尊长强之以酒，当如何？」曰：「若不得辞则勉徇其意，亦无害，但不可至于醉。食已复初可也。」问：「坐客有歌舞者，如之何？」曰：「当起避。」○杨氏复曰：心丧三年。按仪礼父在为母期。注：子于母，虽为父屈而期，心丧犹三年。唐前上元元年武后上表，请父在为母终三年之丧。礼记师心丧三年。今服制令庶子为后者为其母缌，亦解官申心丧三年。母出及嫁，为父后者虽不服，申心丧三年。为人后者，为其父母不杖期，亦解官，申心丧三年。嫡孙，祖在，为祖母齐衰、杖期，虽期除，仍心丧三年。先生曰：「丧礼须从仪礼为正。如父在，为母期，非是薄于母，只为尊在其父，不可复尊在母，然亦须心丧三年。这般处皆是大项事，不是小节目，后来都失了，而今国家法，为所生父母，皆心丧三年，好。】○朝奠，【每日晨起，主人以下皆服其服，入就位，尊长坐哭，卑者立哭，侍者设盥栉之具于灵床侧，奉魂帛出就灵座，然后朝奠。执事者设蔬果脯醢，祝，盥手，焚香，斟酒。主人以下再拜，哭尽哀。刘璋曰：「奠用家常馔数器。朝奠将至，然后彻夕奠，与夫夕奠将至，然后彻朝奠。用罩。若暑月设食，顷去之，留果酒。」】食时上食。【朝奠之仪。】夕奠，【如朝奠毕，主人以下奉魂帛入就灵座，哭尽哀。】哭无时。【哀至则哭。】朔日则于朝奠设馔，【用肉鱼面米食羹饭各一器，礼如朝奠之仪。○问：「母丧朔祭，子为主？」朱子曰：凡丧，父在父为主。则父在父为主，丧之礼也。」又曰：「父没兄弟同居，各主其丧。」注云：「各为妻子之丧为主也，则是凡妻之丧，夫自为主也。今以子为丧主，似未安。」○高氏曰：「若遇朔望节序，则具盛馔，其品物比朝夕奠差众。礼疏曰：「士则月望不盛奠，惟朔奠而已。」○杨氏复曰：「按初丧立丧主。凡主人谓长子，无则长孙承重，以奉奠馈。今乃谓父在父为主，父在子无主丧之礼，二说不同，何也？盖长子主丧，以奉奠馈。以子为母丧，恩重服重故也。朔奠则父为主者，朔殷奠以尊者为主也。」丧服小记曰：「妇之丧，虞，卒哭，其夫若子主之。」虞，卒哭，皆是殷祭，故其夫主之，亦谓父在父为主也。朔祭父为主，义与虞、卒哭同耳。】有新物则荐之。【如上食仪。】
吊奠赙
　　凡吊皆素服，奠用香茶酒果，【有状或用食物随宜。】赙用钱帛。【有状或亲友分厚者有之。】具刺通名，【宾主皆有官，则具门床。】入哭奠讫，乃吊而退。【既通名，丧家炷火然烛布席，皆哭，以俟护丧出迎宾。宾入至厅事，进揖曰：「窃闻某人倾背，不胜惊惧，敢请入酹，并伸慰礼。」护丧引宾入，至灵座前，哭尽哀，再拜，焚香，跪酹茶酒，俛伏。兴，护丧止哭者。祝跪读祭文、奠赙状于宾之右，毕，兴，宾主皆哭，尽哀，宾再拜。主人哭，出，西向稽颡，再拜。宾亦哭，东向，答拜。进曰：「不意凶变，某亲某官奄忽倾背，伏惟哀慕，何以堪处。」主人对曰：「某罪逆深重，祸延某亲。伏蒙奠酹，并赐临慰，不胜哀感。」又再拜，宾答拜。又相向哭，尽哀。宾先止，慰主人曰：「修短有数，痛毒奈何，愿抑孝思，俯从礼制。」乃揖而出，主人哭而入，护丧送至厅事，茶汤而退，主人以下止哭。○温公曰：「凡吊人者，必易去华盛之服，有哀戚之容。若宾与亡者为执友，则入酹。妇人非亲戚与其子为执友尝升堂拜母者，则不入酹。凡吊及送丧者，问其所乏，分导营办。贫者为之执綍负土之类，毋扰及其饮食财货可也。」○高氏曰：「丧礼宾不答拜。凡非吊丧无不答拜者。」胡先生书仪曰：「若吊人是平交，则落一膝，展手策之，以表半答。若孝子尊吊人卑，则侧身避位，候孝子伏次，卑者即跪。还须详缓去就，无令跪伏与孝子齐。」○杨氏复曰：「按程子张子与朱先生后来之说，奠谓安置也。奠酒则安置神座前，既献则彻去。奠而有酹者，初酹酒，则倾少酒于茅，代神祭也。今人直以奠为奠，而尽倾之于地，非也。盖家礼乃初年本，当以后来之说为正。」○又按：吊礼主人拜宾，宾不答拜，此何义也？盖吊，宾来有哭拜或奠礼，主人拜宾以谢之，此宾所以不答拜也。故高氏书有半答跪还之礼。凡礼必有义，不可苟也。书仪家礼从俗，有宾答拜之文，亦是主人拜宾，宾不敢当，乃答拜。今世俗吊宾来，见几筵哭拜，主人亦拜，谓代亡者答拜，非礼也。既而宾吊主人，又相与交拜，亦非礼也。】
　　元按：宾不答拜，古礼之义不可知，或以别于吉礼耳。杨氏谓是谢其哭奠，宾所以不答，亦未闻谢人人不答拜者。愚谓当遵书仪、家礼。又稍增一议焉：尊长则不答，平交答，卑幼则不敢，当如书仪侧身避位跪还之仪。盖如古礼通不答，则质之。主人哀感无极之心固安，吊者则何以安！甚至极卑与极尊、极幼与极长，而公然受其拜，不几太远于人情乎？若无论吊宾之尊卑长幼，无不拜谢，且尊长则不答拜，自足以别于吉礼矣。且疑平交以下宾吊，生者亦宜再拜，姑阙疑可也。又按温公「勿扰及其饮食财贷」，窃谓近宾哭奠毕即退是矣。若数十里之外，自宜丧主或别亲候饭，从俭素可也。又今裂帛作帽以散宾，原非古礼，然至亲执友虽在五服外者，率有同哀之义。且礼废俗颓，行吊冠服多不能备，红缨玄冠，大是乖戾，即假此以易之，亦得所谓「礼之以义起」者也。
闻丧　奔丧　治葬
　　始闻亲丧，哭，【亲，父母也。以哭答使者，哭尽哀，问故。】易服，【裂布为四脚白布衫，绳带，麻屦。】遂行。【日行百里，不以夜行。虽哀戚，犹避害也。】道中哀至则哭。【哭避市邑喧繁之处。】望其州境、其县境、其邑、【本作城。】其家，皆哭。入门诣柩前，再拜，再变服，就位哭。【初变服如初丧。柩东西向，坐哭尽哀。又变服如大小敛，亦如之。】后四日成服，【与家人相吊。宾至，拜之如初。】若未得行，则为位不奠，【若丧侧无子孙，则此中设奠如仪。】变服。【亦以闻后之第四日。】在道、至家，皆如上仪。【若丧侧无子孙，则在道朝夕为位设奠，至家不变服。】若既葬，则先之墓哭拜。【之墓者，望墓哭，至墓哭拜，未成服者变服于墓。归家，诣灵座前哭拜。四日成服如仪。已成服者亦然也。】齐衰以下，闻丧为位而哭。【尊长于正堂，卑幼于别室。○温公曰：「今人皆择日举哀。凡悲哀之至，初闻即当哭之，何暇择日？但法令有不得于州县公廨举哀之文，则在官者当哭于僧舍，其它哭于本家可也。」】若奔丧，则至家成服。【奔丧者释去华盛之服即行。既至，齐衰望乡而哭。大功望门而哭。小功以下，至门而哭。入，诣柩前哭拜如仪。补注：成服亦在至家第四日。】元按：四日始成服，家人相吊，原因三日内尚望其亲复生故也。今奔丧若已过四日后，似宜至家哭拜毕即家人相吊，次日即成服，不必俟四日后可也。正文「齐衰以下」恐当作「期丧以下」，盖嫌于母亦齐衰也。又温公注「在官者当哭于僧舍」，夫僧舍乃灭绝伦理之地，岂可作丧位哉！若拘于法令，或借人闲所；必不得已，空处起棚哭之。
