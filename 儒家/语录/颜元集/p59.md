<!-- { "loadSidebar": true } -->
　　厥明夙兴，设蔬果酒馔。质明，祝出主，主人以下入哭。【皆如卒哭，但主人倚杖于门外，与期亲各服其服而入。若已除服者来预祭，亦释去华盛，用吊服，皆哭，尽哀止。】乃出就次，易服复入哭。降神，三献，【如卒哭之仪，祝词前同，但云：「日月不居，奄及小祥，夙兴夜寐，小心畏忌不惰，其身哀慕不寗，敢用某牲某供荐此常事，尚飨。」】侑食，阖门，启门，辞神。【皆如卒哭。】止朝夕哭，【惟朔望未除服者会哭。其遭丧以来亲戚之未尝相见者相见，虽已除服犹哭，尽哀，然后叙拜。】始食菜果。【问妻丧踰期主祭。朱子曰：「此未有考，但司马氏大小祥祭，已除服者皆与祭，则主祭者虽已除服，亦何害于与祭乎！但不可纯用吉服，须如吊服及忌日之服可也。」】再期而大祥。【自丧至此，不计闰凡二十五月，亦止用第二忌日祭。】前期一日沐浴，陈器具馔。【如小祥。】设次，陈禫服。【温公曰：「丈夫垂脚黪纱，幞头黪布。衫布裹角带。未大祥间，假以出谒者，妇人冠，梳假髻。以鹅黄青碧皁白为衣履。其金珠红绣皆不可用。」丘注：按说文：「黪，浅青黑也。」今世无垂脚幞头之制。】告迁于祠堂。【以酒果告，如朔日之仪。若无亲尽之祖，则祝版云云，告毕，改题神主，如加赠之仪，递迁而西，虚东一龛，以俟新主。若有亲尽之祖，而其别子也，则祝版云云，告毕，而迁于墓所不埋。其支子也，而族人有亲未尽者，则祝版云云，告毕，迁于最长之房，使主其祭。若亲皆已尽，则祝版云云，告毕，埋于两阶之间，其余改题递迁如前。补注：大宗之家，始祖亲尽，则迁其主于墓所不埋。其第二世祖亲尽，及小宗之家高祖亲尽，请出就伯叔亲未尽者祭之。亲皆已尽则迁其主埋于墓侧，所谓「告毕，埋于两阶之间」者也。】厥明行事，皆如小祥之仪。【惟祝版改小祥曰大祥，常事曰祥事。补注：此告灵座告新主，当入此庙也。】毕，祝奉神主入于祠堂。【主人以下哭从，如祔之叙，至祠堂前哭止。】彻灵座，断杖，弃之屏处。奉迁主埋于墓侧，始饮酒食肉，而复寝。【问祧主。朱子曰：「天子诸侯有太庙夹室，则祧主藏于其中。今主人家无此祧主，无可置处。礼记说藏于两阶间，今不得已只埋于墓所。」○问纳主之仪。朱子曰：「横渠说三年后祫祭于太庙，因其告祭毕还主之时，遂奉祧主归于夹室，迁主新主皆归于其庙。此似为得礼。周礼注大宗伯享先王处似亦有此意。而周舜巽+攵所疑与熹所谓三年丧毕有祭者，似亦暗与之合。但既祥而彻几筵，其主且当祔于祖父之庙，俟祫毕然后迁耳。」○杨氏复曰：家礼祔与迁皆祥祭一时事。前期一日以酒果告讫，改题递迁而西，虚东一龛，以俟新主。厥明祥祭毕，奉神主入于祠堂。又按先生与学者书，则祔与迁是两项事。既迁而彻几筵，其主且当祔于祖父之庙，俟三年丧毕，祫祭而后迁。当合祭前一夕以迁告迁主毕，乃题神主，厥明合祭毕，奉神主埋于墓所，奉迁主新主各归于庙。故并述其说，以俟参考。○高氏祔迁祝文：「年月日，孝曾孙某罪积不灭，岁及免丧，世次迭迁，昭穆继序，先王制礼，不敢不至。」补注：按本条注后二说，则上文告迁于祠堂犹未祧未迁，但改题神主。厥明行事犹未入庙，且祔藏于其祖庙，待禫祭毕，又卜日祫毕，然后祧后迁后入也。○元按：如上二说，则上文告迁于祠堂直当削而移于禫之后，又当特设一祫祭，而移「奉迁主于墓侧」一句于祫后。补注：「犹未祧未迁」一语，是谓仍存告迁之礼于祥祭前，殊欠分晓。○丘氏曰：「『始饮酒食肉而复寝』当在禫之后。按礼，中月而禫，禫而饮醴酒。始饮酒者，先饮醴酒；始食肉者，先食干肉。又大祥居复寝，禫而床。由是观之，则禫又未可以食肉饮酒，惟饮醴食脯而已，而况大祥乎！今拟禫后始饮淡酒，食干肉。大祥后虽复寝，至禫后乃卧床，庶几得礼之意。」】大祥之后，中月而禫。【间一月也。自丧至此，不计闰，凡二十七月。○温公曰：「士虞礼『中月而禫。』郑注云：『中犹间也。禫，祭名也。自丧至此，凡二十七月。』按鲁人有朝祥而暮歌者，子路笑之。夫子曰：踰月则其善也。孔子既祥五日，弹琴而不成声，十日而成笙歌。檀弓曰：「祥而缟。」注：「缟，冠素纰也。」又曰：「禫徙月乐。」三年问曰：「三年之丧，二十五月而毕。」然则所谓「中月而禫」者，盖禫祭在祥月之中也，历代多从郑说。今律勅三年之丧，皆二十七月而除，不可违也。朱子曰：「二十五月祥后便禫，看来当如王肃之说，于是月禫，徙月乐之说为顺。而今从郑氏之说，虽是礼宜从厚，然未为当。」补注：石梁王氏曰：「二十四月再期其月，余月不数，为二十五月。中月而禫，注谓间一月，则所间之月是空一月，为二十六月。出月禫祭，为二十七月。徙月则乐矣。愚谓禫祭不言设次陈服者，盖小祥祭即易练服，大祥祭即易禫服，禫祭宜易吉服。礼记间传所谓「禫而后无所不佩」是也。厥明又卜日祫祭，迁主，于礼毕矣。」】
　　前一月下旬卜日【「月」原误作「日」，依文义改。】。【下旬之首择来月三旬卜日，或丁或亥，置桌子于祠堂前，置香炉、香盒、王+丕珓、盘子于其上，西向。主人禫服，西向。众次之，少退，北上。子孙在后，重行北上。执事者北向，东上。主人炷香熏珓，命之曰：「某将来月上旬某日祗荐禫事于先考某官府君尚飨，即以珓掷于盘，以一俯一仰为吉；不吉，更命中旬之日；又不吉，则用下旬之日。主人乃入祠堂本龛前再拜，在位者皆再拜。主人焚香，祝执辞立主人之左，跪告曰：「孝子某将以来月某日祗荐禫事于先考某官府君。卜既得吉，敢告。」主人。再拜，降，与在位者皆再拜，祝阖门退。若不得吉，则不用「卜既得吉」句。○元按：此卜仪不知何人所定？寝谓未为尽善。夫事之必不可已者，君子不卜；日之必不可移者，君子不卜。卜以决疑，不以生疑也。今禫事必不可已者也，而日可移，故卜日。此仪预定三旬之日而递卜之，期以一阴一阳为吉。是三卜万一皆不吉，而竟行不吉之禫矣。生疑长惑而重，生者死者以不安，则焉用此卜为也？兹拟三旬各择一日，熏珓掷盘，二阳则以上旬之日为吉，一阳一阴则以中旬为吉，二阴则以下旬为吉，祝如之。其冥冥之中，果有吉不吉之日乎？吾卜而得其吉矣。其或皆吉，吾卜而取其尤吉；其或皆不吉，吾卜而取其稍吉。此卜之所以通神明而定人事也，岂可与他事之可行可止者同日语乎！明理君子其思之。】前期一日沐浴，设位，陈器具馔。【设神位于灵座故处，他如大祥之仪。】厥明，行事皆如大祥之仪。【但主人以下诣祠堂，祝奉主椟置西阶桌子上，出主置于座，主人以下皆哭，尽哀。三献不哭。改祝大祥为禫祭，祥事为禫事。至辞神乃哭，尽哀。送主至祠堂不哭。○朱子曰：「荐新告朔，吉凶相袭，似不可行。未葬可废；既葬则使轻服或已除者入庙行礼可也。」又曰：「四时大祭，既葬亦不可行。如韩魏公所谓节祀者，则如荐新行之可也。」又曰：「家间顷年居丧，于四时正祭则不敢举，而俗节荐享则以墨衰行之。盖正祭三献受胙，非居丧所可行。而俗节则惟普同一献，不读祝，不受胙也。」○又曰：「丧三年不祭。但古人居丧，衰麻之衣不释于身，哭泣之声不绝于口，其出入居处言语饮食皆与平日绝异，故宗庙之祭虽废，而幽明之间两无憾焉。今人居丧与古人异，卒哭之后遂墨其衰，凡出入居处言语饮食与平日之所为，皆不废也，而独废此一事，恐亦有所未安。窃谓欲处此义者，但当自省所以居丧之礼，果能始卒一一合于曲礼，即废祭无可疑。若他时所以墨衰出入或其它有所未合者尚多，即卒哭之前，不得已准礼且废；卒哭之后，可以略仿左传杜注之说，遇四时祭日，以衰服特祀于几筵，用墨衰常祀于家庙可也。」○杨氏复曰：「先生以子丧，不举盛祭，就祠堂内致荐，用深衣幅巾。祭毕反丧服，哭奠子则至恸。」】
　　元按：古礼丧三年不祭，非特谓吉凶不相袭也，非特谓衰麻不可入庙也，非特谓三献、读、祝、受胙居丧不可行也。盖先祖考妣既逝，神气已四散于天地之间，孝孙主祭，致戒致齐，以萃其涣，则一气相感，能聚其神气于庙而来歆，是故匪类不飨，不诚不飨。商颂云「汤孙之将」，又云「绥我思成」是也。一旦遭大故，孝子之心如天覆地陷，五脏崩裂，惟知号咷惨怛。三年之内，耿耿一吾父吾母而已；七情之中，戚戚一哀而已。若复举祀，将致诚敬耶，则忘哀；将不致诚敬耶，则不齐即不思，不思即不成家，祠中何所为先灵乎！虽使人代祭，与墨衰行事，徒作伪耳。吾儒教人，只可如古人居丧一段论去。吾人居身，只可如古人居丧一段勉力行去。如以今人居丧与古人异，便墨衰云云，是为拙工而改废绳墨也；如谓我不得如古人，是不则古昔称先王也。详玩其意，不几宰我所谓「三年不为礼，礼必坏」乎？至于废正祭，不废节祭，尤为无谓。习俗移人，朱子犹且不免，可畏也哉！元素笃服朱子，推为圣人，观此处所言所行，则动容周旋中礼与夫人伦之至尚或少欠，余岂敢阿其所好，而不舒一得之愚哉！
居丧杂仪
　　檀弓曰：「始死，充充如有穷。既殡，瞿瞿如有求而不得。既葬，皇皇如有望而弗至。练而慨然，祥而廓然。」「颜丁善居丧。始死，皇皇焉【「焉」字原脱，依檀弓原文补。】如有求而弗得。及殡，望望焉如有从而弗及。既葬，慨然如不及其反而息。」○杂记「孔子曰：少连大连善居丧。三日不怠，三月不懈，期悲哀，三年忧。」○丧服四制曰：「仁者可以观其爱焉，知者可以观其理焉，强者可以观其志焉。礼以治之，义以正之，孝子、弟弟、贞妇，皆可得而察焉。」○曲礼曰：「居丧未葬，读丧礼，既葬读祭礼，丧复常，读乐章」。○檀弓曰：「大功废业。」「或曰：大功诵可也」。○杂记：「三年之丧，言而不语，对而不问。」丧大记：「父母之丧，非丧事不言。」
