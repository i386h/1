<!-- { "loadSidebar": true } -->
　　二月上旬择日，前一日齐戒具馔。【墓上各一分。别具一分，以祭后土。】厥明洒扫，【主人礼服，帅执事者诣墓所，再拜，奉行茔域内外，环绕哀省三周。其有草棘，即芟夷。洒扫讫，复位再拜。又除地于墓左，以祭后土。】布席陈馔。【用新洁席陈于墓前，设馔如家祭仪。】参神，降神。初献，【祝前同。「某亲某官府君之墓，气序流易，雨露既濡，瞻扫封茔，不胜感慕。」余并同家祭之词。】亚献，终献。【并以子弟。】辞神，乃彻。【以上俱同家祭之仪。】遂祭后土，布席陈馔，降神，参神，三献。【祝云：「某官姓名，敢昭告于后土之神，某恭修岁事于某亲某官府君之墓，惟时保佑，实赖神休，敢以酒馔，敬伸奠献，尚飨。」】辞神，乃彻，退。【○朱子曰：「改葬须告庙，而后告墓，方启墓以葬。葬毕，奠而归，又告庙，哭而后毕，事方稳当。行葬更不必出主祭，告时却出主于寝。」○祭祀之礼，亦只得依本子做，诚敬之外，别无有着力处也。○笾、豆、簠、簋之器，乃古人所用，故当时祭享皆用之。今以燕器代祭器，常馔代俎肉，楮钱代币帛，是亦以平生所用，是谓从宜也。○刘氏璋曰：「周元阳祭录曰：『唐开元勅许寒食上墓。』」○夫人死之后，形葬于原野之中，与世隔绝。孝子追慕之心何有限极？当寒暑变移之际，益用增感，是宜省谒坟墓，以寓时思之敬。今寒食墓祭，虽礼经无文，世代相传，寖以成俗，上自万乘，下达庶人，皆得以登父母丘垄焉。凡祭祀品味，亦称人家贫富，不贵丰腆，贵在修洁，罄极诚悫而已。○黄氏瑞节曰：「南轩张氏次司马公、程子、张子为冠昏祭礼五卷。家礼盖参三家之说，酌古今之宜，而大意隐然，以宗法为主，不可以弗讲也。然礼家之备，有仪礼经传集解，亦朱子之所辑次云。」】
　　元家以分、至、朔、望、元旦、主人生日祭于祠堂，以寒食、十月初一日、忌辰祭于墓。献新之祭，遇墓祭时随献。不遇墓祭，皆于祠堂。若精察祭义，既神而祀诸祠，又时而祭诸墓，恐神气分散不专一。且已化者形藏于地，孝子所得感格者，惟其精气耳。古人用魂帛、造木主，三虞而安之，皆尚其神也。故不陵、不树、不墓祭，不尚其魄也。然宗庙之中，燔燎以求神于阳，又郁灌以求神于阴，固因神之无定在也。况宅兆于斯，形体在焉，其灵能不恋恋乎？又，古不墓祭，或其神气不聚于墓者有之。今父母生时恒覩世俗墓祭，其心以为他日某处吾之安享地矣。况礼教不明，多无祠主，生时致祭其祖考皆已于是，化后必依其祖考之灵无疑。墓祭之礼，虽圣人复出，不得废矣。吾家即以今日所行为法，可也。

