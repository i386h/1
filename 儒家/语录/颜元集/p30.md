<!-- { "loadSidebar": true } -->
　　这立字便是「可与立」、「立于礼」、「患所以立」等立字。凡在下而立心、立身、立家、立业，在上而立政、立功、立位、立社稷、立国邑，皆是。我欲成立，谁不想成立？便推欲立之心去立人。这达字便是「在家必达」、「在邦必达」、「赐也达」、「不成章不达」、达道、达德、达尊等达字。我欲通达，谁不想通达？便推欲达之心去达人。这一欲字，把千古帝王、百代圣贤、愚夫愚妇心事都通同无隔。这立、达二字，把帝典王道千百事功、千百政务、圣人一贯、成己成物千百作用都统括无遗。晦庵好注，而到此立达二字片言不加。其禅学去此远也，强训亦不切。【「夫仁者」节】
　　看「因民之所利而利之」，井田学校等布置，则博施济众，圣人之功用与？「虽博施济众，亦由此而进」二句，不攻自破矣。【「能近取譬」节】
述而
　　丙子七月十日卯，坐漳南书院南斋，思岁已秋矣，而吾学无成熟之时，真愧天哉。适白宗伊问述而章，为讲之。思宋人正是作而不述，正不信古人而好之也。信尧、舜之三事、六府，则好正德，好利用，好厚生，好六府，而和之、修之之不暇，焉有许多功夫玩弄镜花水月之禅宗，着辑语录许多闲话，而不窃比于我老伊我老姚也。信周、孔之三物、四教，则好六德，好六行，好六艺，好「文行忠信」，「学而时习之」之不暇，焉有许多功夫讲论性与天道，画图著录，训诂章句，而不窃比于我老姬我老孔也。【「子曰述而」章】
　　夫子「祖述尧舜，宪章文武」，可谓二帝之肖子、昭代之功臣。若反谓之「功倍于作」者，夫子之心伤矣。若即以其不得已之删修谓之功倍，夫子之心益伤矣。【批「述而」章注「功则倍于作」句】
　　予之正误也，只偶举大端耳。其实朱注之支离妄谬不可胜指。如「三者已非圣人之极至」，成甚话！三者实非圣人不能，「默而识」，即无言而四时行百物生也；「学不厌」，即干干不息也；「诲不倦」，万物一体也。子贡明言「既圣」，朱子未见乎！【「子曰默而识之」章】
　　「学之不讲」句是后世讲学诸先生误认以自欺欺世把柄也【「柄」字原误作「病」，今改。】，不知分晓早在「学之」二字。古人学礼、乐、射、御、兵、农、水、火等事，又从而讲之，则所学益明，而致用不误。今全不学一事，而以诵读为学，以能讲其所读者为明道，为大儒，是吾忧也。【「子曰德之不修」章】
　　朱注「至其老而不能行，则无复是心」程注「及其老，则志虑衰而不可有为」。窃谓二子皆不知圣人，亦皆不解此章书义。何也？二子先为俗语「梦是心头想」一语所蔽，故有此解。不知「吾」之一字，夫子是道统之身，非但气血之身，是悲道无可行之兆，非叹老也。周公之梦，兆应在摄行相事，三月之大治。后不复梦，是道无行兆。看「甚矣」「不复」口气，正是有是心，正是要有为。【「子曰甚矣」章】
　　吾凡与朱、陆两派讲学先生言周公、孔子三物之道，即言以六艺入手，再无不举此章「游艺」作辩柄者，渠亦不是果志道据德依仁了方学艺，只艺学是实下手功夫，渠不肯落袖手高谈空架，做此下学事，且以道德仁可以念头口头笔头热混者自已涂抹，并与朋友弟子交相涂抹耳。吾谓之曰：古圣人之为教也，六岁便教之数与方名，七岁便教别，八岁便教让，九岁教数、日，十岁学书计、幼仪，十有三岁学乐舞，学射御，二十学礼。又曰「博学」，兵、农、水、火、工、虞无不学矣，明载内则，是志道之初已精艺学。夫子正恐德立仁熟之后便视艺为粗迹，不复理料，故又说个「游于艺」，盖如游玩景致，不大费力耳。三物之学，贯始彻终，不相离者也。【「子曰志于道」章】
　　「十脡为束」「礼至薄」之解，最可笑。朱子不曾见猪乎？十脡，半猪矣，何「至薄」之有？且「自行束修」四字口吻全不似，当是望人自行约束修饬，以求上进之意。又见古周书太王之迁岐也，豳人束修以从者三千人。是各备十脡脯以从乎？【「子曰自行束修」章】
　　玩「子于是日哭，则不歌」，可见夫子平日尝歌。又观礼云：「里有丧，君子不巷歌。」可见里无丧，君子亦歌于街巷。后儒莫道无作用气象，亦成木偶矣，直可叹。【「子于是日哭」节】
　　鲁论诸贤，善观圣人，事无巨细，无不备状，真有功于我辈万世后学也。此处记夫子「慎战」，必夫子亦曾临阵。又证之夫子自言「我战则克」，是吾夫子不惟战，且善战，明矣。至孟子传道，已似少差。流至汉、宋儒，峨冠博带，袖手空谈，习成妇人女子态，尚是孔门之儒乎？熟视后世书生，岂惟太息，真堪痛哭矣！【「子之所慎」章】
　　过二千年而夫子闻韶，犹移情如此，如身跻虞廷、亲炙舜夔者，音器存也。吾辈空扼腕矣。通天之罪，汉、宋儒当与祖龙分受之。【「子在齐闻韶」章】
　　「五十学易」，自当主「大衍」说，竟毁作「卒」，妄甚。学易自是谨于神谋，以卦取义，以爻处身，所谓「君子时中」也。若如后世读讲而冒为学，虽百倍其功，乌能寡人一过哉？【「子曰加我数年」章】
　　上文云：「子所雅言，诗、书、执礼」矣。何必又赘「皆雅言」一句乎？记者正恐人呆，认孔子如后世经生样，故复此一句，犹言却都是常常语，谓不拘称引不称引，皆此义耳。诗、书之理原执不得，执则害事；礼则一定制度，确乎规矩，必要执定，不执则失矣。仆一生勉力，在此一字，但恐年衰气惰，方望朋友匡扶耳。注「非徒诵说而已」，将诗、书便诵说而已乎？程注既知性道不可得闻，而一派皆好言性道，何也？元故曰：宋儒是主意差，说不是处无用，是处亦无用。【「子所雅言」章】
　　钓弋，小事耳，亦足见吾圣人只是个中。世人惨杀贪取，草芥物命，非也；佛氏大言慈悲，一生不杀，亦非也。天地间大义，以贱奉贵，以蠢养灵，宜也。若充释氏之意，五谷亦性命也，将人物亦不食乎？是绝类矣。先王搜狩，亦是不得不借禽兽蠢类以习，强救人卫人之事。【「子钓」章】
　　圣人当日说话耳，朱子每以文人眼去看经书，辄敢颠倒涂改，可谓大自用矣。试观此节口吻，须眉在目，何劳更动？【「子曰与其进也」节】
　　修己问「仁是心之德，一欲便在心里，是否」？予曰：「祇为程、朱如彼看，仁人皆如彼看。至予，则见心也、身也，一也。汝欲孝斯孝至矣，汝欲弟斯弟至矣，是心乎，身乎？」【「子曰仁远乎哉」章】
泰伯
　　注引春秋传，予谓传必因诗经曰「自太王，实始翦商」二语附会一段事耳。古公当武丁中兴之后，商道方盛，而为狄人摧残，播迁岐州，伏栖复穴，草次荒创。艰难困苦之时，而妄思翦商，不惟不仁不义，亦几病狂丧心矣。夫「实始翦商」言太王迁岐，国始渐大，卒成王业，即所谓「肇基王迹」是也。或曰：「汉高游咸阳，身无寸土，见秦帝出，叹曰：『大丈夫当如此。』英雄之志，固不可测。」予以为太王即有此心，亦不过家人父子间一空谈耳，固无翦商实事，泰伯不从个甚？况其父悬空一言，伯遂真以商为可翦，逃之荆蛮以让商，伯其痴儿乎？堂堂商世，百余年无恙，三四世方属周。以全无形影、无鼻之事，称以天下让商，归以至德，又不一而已，且曰「三以让」，孔子其谵语乎。」此断主让弟无疑，人但知遵父命让国，事同伯夷。我夫子仰见伯当日之德，合观后来武王之事，以为伯若不让弟，则有天下者必伯矣。人之可得而称者，但谓以国让弟而已，岂知却以天下让弟、让侄孙哉？其一让国，民得而称也；其「三以天下让，民无得而称」也。德至无得而称，真至德哉！非吾夫子，孰能知之深而信之真也。【「子曰泰伯」章】
　　圣人说话，门人记之，一时何妨三两段，一事何妨三两次。此章之妄合妄分，「昼寝」章之「子曰」、孟子叹王子章之「孟子曰」，皆注「衍文」，只因宋人以自己著作文字之见去律圣贤言语故也。至以「慎终追远」相类，竟加书上所无，而作曾子语，益愚妄可笑矣。【「君子笃于亲」节】
　　捷，武伯子也，其家三世亲就圣贤，亦足多矣。【「孟敬子问之」节】
　　甲子三月三日讲此章，谓颜士侯曰：「为学要知时。如此章当知春秋时圣贤未晦，天下学者、朝中百官都能料理兵、农、礼、乐等事，执政但能持得大体，凡事自妥。敬子必好屑屑琐小，故曾子告以持己临人之要。如孔门三千人都已六艺习惯，兵农素娴，故夫子点化他，说『君子多乎哉？』若如今日圣道成法扫地无存，学者方且不知笾豆为何物，岂可仍如此说？」
　　平生最厌宋儒于圣贤书中所无，添插己意，惟至「学者所当操存省察，而不可有造次颠沛之违」二语，大喜。
　　远如「远庖厨」之远，远之也。近如「近之则不孙」之近，近之也。斯远，斯近，有功夫，有力量。【「君子所贵乎道者三」节】
　　孔子不可及矣，只理会此章与孟子「以齐王犹反手」，曾、孟本领为何如？而后世无用腐儒，其可假托冒认「道学」二字哉？【「曾子曰可以托六尺之孤」章】
　　「兴」尝有资于诗，「立」尝有资于礼，「成」尝有资于乐，非必自诗而得「兴」，自礼而得「立」，自乐而得「成」也。若然，则尧、舜以前无兴、立、成之学德矣。注三言「必于此而得之」，不亦痴乎？况夫子之时，所谓诗者，用之乡人，用之邦国，用之朝庙，无地不歌，无人不歌。其中美刺，歌之听之皆足激发善念。所谓礼乐者，上自朝廷，下达里巷，少自孩童，长及壮老，无人不习学，无时不行用，其经曲、进退、声容、舞奏，皆足以固人身心，化人性情。今宋、元、明之儒，举先王之迹一举而尽空之，将所谓诗、礼、乐者群天下而归之读讲著作，如是而思兴、立、成也，真有甚于缘木求鱼矣。呜呼伤哉！今日之灾方烈而未有极也。呜呼惧哉！
