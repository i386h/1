<!-- { "loadSidebar": true } -->
　　同县举人杜贵墀，字仲丹，研精朴学，有《汉律辑证》若干卷、《典礼质疑》若干卷、《巴陵人物志》若干卷、《诗文集》若干卷，合为《桐华馆丛书》。主省城校经书院十余年，高才生多出其门。尤工倚声，王葵园选《湘中六家词》，与湘潭王壬秋、蔡与循、新化李舜钦、长沙周荇农、张雨珊之作都为一集。
　　
　　平江李元度次青，以举人从军，官至贵州布政使，有《天岳山馆文集》若干卷（诗集为县人陈右长镞所得，未刻），别有《小学弦歌》、《南岳志》若干卷，其所纂《先正事略》，曾文正为之序，书已久传人间。
　　
　　苏舆，字阜康，以庶吉士改官邮传部郎中，受学于长沙王葵园，疏证群书，不让于师。所著《春秋繁露义证专若干卷》，又有《自怡室文》若干卷，《宋元官私版本考》、《南齐文录》未成。余昔年曾为其遗集序云：
　　
　　“平江苏郎中舆没已八年，颜息庵先生为定遗集，督余为序。曩于试牍读君文篇，时君方籍学官，登名拔萃，元和学使（江标）重其清才。于时湘学始衰，粤人来教。素王改制，托齐学之微言；赤乌传书，张纬候之异说。时长沙祭酒主持楚学，郋园吏部觗斥康生，君奉手从师，低头事友，裒其辨学之作，都为异教之编，自叙简端，述其作意，欲守西湘之学统，遏南海之狂流。屏事下帏，研精儒业。法兰台之史，校晏婴之书；录南齐之美词，考宋元之板本。益以余闲，沈思翰藻，散词振桐城之绪，俪体承卷施之风。志陶生之墓，护彼灵华；作火库之铭，寿之贞石。后登玉署，复历墨川（曾游历日本东京）。鲤庭献寿，传孝妇之美图；海国观风，成东游之新录。归官邮部，供职郎曹，于是于其官暇，成《春秋繁露义证》若干卷。谓玉杯竹林之属，非广川之元书；新周故宋之谈，亦先师之末义。眭孟用此被戮，步舒以为大愚，故何休释《传》之词，但述胡毋之说。公羊且蒙讥议，董书益难自存。自龚刘阐其玄思，宋戴离其本旨，后生袭缪，大儒蒙讥。君乃据晓楼之注文，依抱经之校本，旁引蓉生之答问，上征承贯之发微，萃集群言，折衷古谊，期于江都之精论不汩于后师，新学之狂言永绝于清代。而喷泉四咽，独掌难堙，景命卒沦，优时成痗，甫逾四十，殂化烟舟。求其遗稿于家，又得《辛亥溅泪集》若干卷，中伤童昏之失国，斥神奸之纂宗，见《哀郢》之孤忠，流悲音于《心史》，较之劬庵（湘潭罗正钧）殉难之录，补松（钱塘吴庆坻）碧血之编，负痛尤深，伤心独至。故论君名节，则忠孝无亏于古人；考君学业，则文章可传于后世。正谊明道，上企醇儒之传；发愤潜心，下究天人之业。而年未逮其所志，位不竟其所施。晚值乱离，衔哀入地。黄发之父，惨殒于凶锋；蓬头之子，莫传其素业。文儒身后，同类咸悲。息庵平生论学，不阿于同门，老年怀旧，为编其遗著，古道照日，高谊薄云，承授简于鄙生，遂缀名于简末。”
　　
　　临湘吴獬凤荪，少以文章著声，潘祖荫伯寅喜收名士，称为湖南才子，有集若干卷。华容孙瑴明时编《古微书》数卷，以存纬候之遗。近人平江欧阳之钧重衡，有《清儒学案》、《清经义考》，别有《哀辽东赋》，依庾子山《哀江南赋》原韵，哀深词雅，湘绮之嗣音也。欧学于两湖书院，师事张文襄、梁文忠，皆为编案云。
　　
　　湘绮学略第十九
　　
　　湘绮翁学业文章，吾昔年跋其遗书，叙述尽矣。其为《八代诗选》、《唐诗选》，手批《诗经》，开示后生，尤多妙义。湖南之诗，唐时惟李文山最著，清乾隆时选《全唐诗》，湖外止此一人。明李文正东阳擅声台阁，《西涯乐府》尤为擅场。梁端辑《明三十家诗》，推服文正甚至。季明则王船山诗特沉雄，外此则湘潭陈鹏年沧洲、张九钺陶园、宁乡陶汝鼐密庵、新化欧阳兆洛磵东、巴陵毛西垣、道州何绍基东洲，皆奋笔为诗。曾文正笔力骜雄，实始崇仰山谷。后进相师成风，义宁陈三立伯严最为大家，所著《散原诗存》，大为江西生色。湘绮学此，始宗陆、谢，拟摹《选》诗，得其神理。集中如《独行谣》、《妾薄命》，皆其少作，而《圆明园宫词》则二十五岁所为也。门人才弱，多不能学其诗，翁亦戒其门人毋妄学我。有名者县人杨承瓒虎公、桂阳夏寿田午诒、陈完夫、衡阳刘异豢龙，皆得其一体。近体诗所作绝少。清末翟鸿禨、端方、岑春萱、袁世凯先后罢官，曾广钧为《落花四韵》，假湘绮名登报。广钧亦尝从翁问诗，然气味不类。叶德辉訾为优孟衣冠，而甚赞葵园之作为清真雅健。葵园诗纯学杜、苏，与翁师承固异也。叶挽翁联云：“廿一史林苑争传，若论系出文中，魏晋六朝无汉学；四十载云龙相逐，敢曰耻居王后，江河万古愧唐贤。”又和其《食瓜诗》，谓驽马追风，不自知其钝。是叶于翁之经学多所讥评，于其词章则不能稍毁之也。近日湖南之诗，长沙黄兆枚宇逵《芥沧馆集》，亡友益阳曾运乾星笠极称其工，谓乡先辈之作能似之者盖寡。黄自称山谷诗孙，亦导源于双井者也。湘绮少时与攸县龙伯皋皞臣、长沙李寿蓉寰仙、武冈邓弥纶弥之、辅纶葆之号为湘中五子。弥之有《白香亭集》，名最著。民国三年，宁乡程颂万于大议刻魏源古微堂、何绍基东洲草堂、葆之藻川堂诗，标为《楚南三集》，而未果。廖大隐《楚风补》、邓南村《沅湘耆旧集》亦无人赓续为之。然湘潭罗汝怀研生有《潭雅集》，宁乡廖基棫次峰有《沩宁诗选》，是在各县有心人搜集之耳。尝论湖南诗人，近世惟汉寿易顺鼎石甫其才最高，同时樊云门、曾重伯皆不能及。《游庐山诗》怪伟雄肆，有如天马腾空，不可控勒，张文襄读之倾倒。使能如湘绮翁之好学，至老不倦，则吾未能测其所至也。
　　
　　附旧作湘绮遗书跋
　　
　　湖南学术，盛于近世。明清两代，乃有四王：船山于《易》尤精，九溪考古最悉，葵园长于史学，湘绮号曰儒宗。其所论著，于经有《周易说》十一篇，《今古文尚书笺》二十九篇、《诗补笺》二十篇、《礼经笺》十七篇、《周官笺》六篇、《礼记笺》四十六篇、《春秋公羊何氏笺》十一篇、《论语训》二十篇、《尔雅注》十九篇、《尚书大传补注》七卷、《夏小正注》一卷、《逸周书注》七卷、《谷梁申义》一卷，于子有《老子注》一卷、《庄予内篇注》七卷《杂篇注》二卷、《墨子注》七十一篇、《鹖冠子注》一篇、《写定孙子》十三篇，于史有《湘军志》十六篇、《桂阳州志》十七篇、《衡阳县志》十篇、《东安县志》七篇、《湘潭县志》十二篇、《王氏族谱》四卷、《史赞》十七卷、《论夷务书》若干卷、《日记》若干卷，于集有《楚词释》十篇附《高唐赋注》一篇、《湘绮楼诗集》十八卷、《杜若集》二卷、《夜雪集》一卷《后集》一卷、《七夕词》一卷、《湘绮楼诗外集》二卷、《文集》二十六卷《外集》二卷、《词钞》一卷。其选录者，曰《八代诗选》二十卷、《唐诗选》十三卷、《唐十家诗选》十六卷、《汉魏六朝文选》若干卷。别有《王志》四卷、《笺启》八卷。其有目无书及成书未刻者，尚不在此数也。翁禀上哲之姿，述前圣之业，学穷道奥，德应昌期，际运代之屯艰，托玄思于素业。诗披神雾，补北海之长笺；书定礼堂，著曲台之后记。其于公羊之学，尤阐劭公之微，井研衍其师传，南海袭其绪论，有清季世，巍然大师。虽天官妄肆讥评，而楚学实成宗派。蚍蜉撼树，轻薄为文，徒自损其品名，曾何伤于日月。此其经学之湛深也。
　　
　　君子之道，或隐或见，圣人之行，一龙一蛇。道隐小成，学迷玄象。问礼懵于柱下，访道忽乎七篇。惟翁泯物我之大齐，明儒墨之相用，蝉蜕汙泥，蓬累而行。行既充符，道宜应帝，德机既杜，天倪以和。消遥大化之中，游戏人间之世。指白非马，其道犹龙，滑稽玩世，庄谐杂出。足使诸邹杜口，曼倩降心，天下奉为谈宗，麈尾挥其玉屑。则其道术之玄深也。
　　
　　翁惆怅鸿笔，寝馈麟经，以为秦来文宗，世推班马，殚精史汉，奋志纂修。久放浪于江湖，未回翔于玉署，自撰军志，张我湘人。纪曾侯以绍安阳，述筹饷而师平准，较彼朱克敬、王定安所造，实乃雅俗区分。其他桂阳、衡阳之书，湘潭、东安之志，皆敛雄才于方纪，纳万变于小篇。旧日湘中山水之记，先儒耆旧之书，较此华章，黯然失色。盖默深圣武之记，无此伟观，玉池湘阴之图，逊兹雅韵。斯其史裁之丽密也。
　　
　　湘州文学，始盛东京，典午以来，唯传罗、李。欧阳仅以书著，茶陵稍用诗名。清代则王、魏扬声，邓、曾并美。翁生含秀质，天挺人英，天才自高，工力交至。拟昌谷高轩之过，早成薄命之诗；当士衡入洛之年，能续兰成之赋。藉甚圣童之誉，巍然词伯之称。固已增湖湘之景光，留江山之高韵。及乎圆明诗出，压元相之连昌；秋醒词成，过东坡之赤壁。以及状刚直彭公之行，为伯元叔绩之传，文笔严清，华实并茂，足使文儒俯首，宿学倾心。湘中称名士无双，海内号胜流第一。虽越缦薇荪，或肆他端之毁；而江河万古，何损文章之名。迹其树义之精，出词之雅，日光玉洁，周情孔思。卿云而后，仅见斯文，唐宋以来，无此作者。盖翁以文若之逸才，勤伯业之老学，复治申培之经术，享伏胜之大年，卓然大成，敻绝百代。此即离居异域，生不同时，犹或闻声而相思，观文而遥契，而况乡里后进，追随杖履，晋接音尘，亲读丛书，叩闻口说者乎！本念庵之遗意，署后学以拜阳明；思退之之狂言，非仲尼不称弟子。敬述其略，以告乡人。
　　
　　葵园学略第二十
　　
