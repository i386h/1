<!-- { "loadSidebar": true } -->
　　长沙阁学，季清巨儒，著书满家，门庭广大。予尝论其尊崇经学似仪征阮相国，厘正文章拟桐城姚郎中，校注群史若嘉定钱宫詹，考证诸子如高邮王观察。而考其平生著书，尤有功于楚学。盖湘州人物，盛自东京，自晋迄唐，辈兴文彦。昔贤著录，如晋张方之《楚国先贤》、邓湘皋之《沅湘耆旧》、周圣楷之纂述《楚宝》、罗研生之《湖南文徵》，义主褒美乡贤，甄录或伤浮滥。先生念经术之不明，望乡人之奋厉，以为姜斋稗疏，提要时有微词，凝园管见，通方訾其巨谬。求如易袚之说《易》，观国之《学林》，罗氏之述《尚书》，周子之言太极，在于清代，难值其人。故于续刊《经解》之时，留意表章湖湘之学。于魏、邹数公而外，兼录湘潭二胡之书。人竞及于生存，例不拘于故事，特相诱掖，深具孤怀。其后先生集疏三家之诗，参正安国之传，无不采同人之说，集众家之长，重皮先经学之深，兼及其子（先生称皮鹿门先生深于经学，任举一义，触处洞然。又《与苏阜康书》云：“读皮先生《经学通论》，令人愧汗无地。”其为《诗三家义集疏》，采皮先生仲子嘉祐至数十条）；服郋园涉览之博，多取其长（先生注《释名》、《水经注》、《世说新语》、《汉书》，采叶吏部德辉说最多）。后生见闻，迈逾前古，多能明古今之别，知汉宋之分，实由先生最为老师。又都书局，思贤所刻，津逮贫生，讲舍高才，今为老宿，传其旧业，迥异时流。郭复初以三礼成家，孙季虞用六书名业，师承所自，都出王门。此有功于楚之经学也。
　　
　　《汉书》之学，盛自湘人，何东洲于班史为专精，曾太傅列孟坚于圣哲，其后周荇农覃心陈志，郭玉池评校史公。先生补注班史，垂老方成。博采群言，裁量众说，于郭（玉池）、王（湘绮）、瞿（止庵）、杜（仲丹）之著，王（理庵）、皮（鹿门先生）、叶（郋园）、李（桢，佐周）之书，阜康（平江苏舆）、伯成（安化陶宪曾）之校刊，同宗四王之札记（长沙王文斌及先生从弟先和、先惠、先恭、先慎四人），苟有可采，靡不兼收。其后集解范书，则黄（山）、柳（从辰）效其劳，经纬五洲，则曹（典球）、王（达）分其役。乃至两唐合注，《元史》拾补，亦多依郇庐（湘乡陈毅）之成说，据古微（邵阳魏源）之新编。葑菲不遗，洪纤悉记。弥尊往哲，复畏后生。求有裨于高深，益足征其识量。此有功于楚之史学也。
　　
　　九流之学，楚士号精，两王有衍庄之书，魏、易（佩绅）传解老之业；曹镜初造《墨子笺解》，易石甫有《淮南新疏》。绸发经生，最精兰陵之书（湘潭胡元仪子威）；孟纯文人，亦有释庄之集（湘阴郭庆藩子静）。而其先则曾太傅能言其大（太傅尝言：“诸子皆可师”），李布政（元度）能知其深（次青尝言：“曾公自苦等于禹墨，持法则用申韩，善处功名之际则用黄老”）。先生集解《荀子》，多采大胡之言；继释庄书，又承小郭之后。用心各有疏密，义例不无略详（刘申叔之《荀子校释》、马其昶之《庄子故》，多能拾先生之遗）。然其后陈治仲为《墨子正义》，苏阜康校《晏子春秋》，罗庶丹为《吕览诠言》，杨遇夫撰《老子古义》，溯其原始，启自先生。前哲之醍鬯既宏，后进之慕效自广。近时资滨戴子，倡名学于麓山（益阳戴润珂有《诸子概论》，其县人罗润泉有《墨子解义》），涟浦谭君，振玄风于江汉（湘乡谭戒甫著《形名墨辩》诸书，其师颜昌峣著《管子校义》，颜则葵园门人也），大湖南北，厥道益光。此有功于楚之子学也。
　　
　　在昔灵均见放，传骚赋于湘南；群玉善诗，标英声于唐代。明有西涯之乐府，清有陶园之新诗。益洗蛮风，登诸华琰。而耦耕经世之集，不录文人；湘乡杂钞之编，未严义法。先生于是续梦谷之类纂，示古文之准绳，录求阙、柈湖之粹，采南村壮学之英。孙集苍筤，取其说虎。三十九人之内，湘中著录五家。兹编既出，群士知归。其后黎庶昌之续纂，异实同名；蒋瑞藻之补编，录新遗旧。而坊贾注释，巨缪百生（中华书局王文濡注本批缪最多），滋可痛也。又先生类纂骄文，以补王闻修之《法海》，李申耆之《类钞》。《雕龙》则论赞分门，《史通》则全书入录；傅毅则移汉入晋，袁序（吴谷人《袁简斋寿序》）则有目无文。寻其例条，小有歧异，然而取裁丰赡，断制精严。而选师伏之序赋，殆将百首；录湘绮之颂赞，亦且廿篇。自余周、郭之词（自庵、玉池），蔡（枚功）、孙（芝房）之制，皆加甄集，大振湘文。而阜康被录，翊云见遗，岂由阿好之私，盖实择详之慎。至于诗余之作，选辑六家，湘雨振其风流，桐华飞其丽藻，尤足振新声于湖外，传逸响于江潭。幼学寻途，作家辈起，而先生刻思益、养知之集，梓磵东、西垣之诗。复修先德遗书，刊行诗义标准。是皆本源忠孝，发抒性灵。当代奉为宗工（湘绮云：益吾自命宗工），前辈服其史笔（郭筠老见先生所补《明史忠正传》，叹为范蔚宗一流人）。其诗亦清真精湛，卓尔名家。惟俪体仅见四六之弁言，骈纂之序例，亦能究义神之窍奥，判雅俗于毫芒，矩矱森然，芥沧兴叹（见长沙黄吏部兆枚所为《郭编修家传》）。此有功于楚之文学也。
　　
　　综兹四部，集诸一身。纂述鸿编，发扬巨业。其名驰于域外，其书传于寰中。湘国灵光，皕年寡两。而考其自谱，则先生弱而失怙，困至傭书。迨雅步于玉堂，乃专精于青简，始由纂录之业，上窥著作之林。出掌文衡，入为祭酒，比牒早登宰相，门徒多至大官。使先生久宦京华，迥翔台阁，固当班跻公辅，官轶瞿张。而先生抗疏劾奸，拂衣归隐，辟葵园于北郭，主鹿苑之经坛。门无俗客，惟停问字之车；业不他纷，雅意藏山之策。虚怀取善，乐受人言。友朋赖以成名，善类蒙其庇护。属旧新之交会，或讥刺之相乘，而先生饰巾待终，帏堂讲业。烟舟避地，犹编诗义之书；凉塘伏居，日校蔚宗之史。克全晚节，挺为贞儒，用能张大楚风，集成清学。惟盛业必传百世，史书列传儒林，生大儒不为一乡，同里先蒙其教泽。敬书夙感，用质同岑。
　　
　　先生身后，清史列传儒林。吴庆坻曾为铭幽，黄兆枚为表墓。先生有自编年谱，详叙生平。此篇因其生日设祭，其嗣子属为之耳。余于生前未尝一见先生，第喜读其所著书，以为有裨于始学，嘉惠于寒畯，为一时前辈所不及。其晚年节行，群士尤同尊之。亡友罗焌庶丹挽先生云：“周末诸子，荀卿最为老师，若论胜国耆儒，惟有先生推祭酒；长沙二王，葵园克全晚节，窃本念庵遗意，止称后学拜阳明。”今年公祭，余撰文云：
　　
　　“湖湘开辟，玄黄判剖，堂堂文宗，肇此祭酒。玉池此赞，言大非夸，猗若我公，撰述成家。上笺群经，下证国史，旁论文章，用逮诸子。四十余年，楚学生光，长沙大师，并称二王。湘绮通玄，行同庄列，公则守常，克全晚节。宗风既诡，学脉分流，门徒诵义，肃若严秋。梁（鼎芬）、陈（毅）、吴（庆坻）、黄（兆枚），为世佚老，厥修曷由，师训是保。嗟余后学，知读公书，生朝设奠，怀德崇儒。湘水澄波，学林在巷，秋云在天，公灵来降。”
　　
　　鹿门学略第二十一
　　
　　善化皮先生所著书，其已刻者，曰《经训书院自课文》三卷、《师伏堂骈文》六卷、《经学通论》五卷、《经学历史》一卷、《尚书大传疏证》七卷、《今文尚书冤词平议》二卷、《孝经郑注疏》二卷、《郑志疏证》八卷附《郑记考证》一卷、《圣证论补评》二卷、《六艺论疏证》一卷、《鲁礼禘祫义疏证》一卷、《王制笺》一卷、《汉碑引经考》六卷附《汉碑引纬考》一卷、《箴膏肓发墨守起废疾疏证》一卷、《师伏堂笔记》一卷、《师伏堂词》一卷、《师伏堂诗草》六卷、《鉴古堂日记》二卷，其日记有目而书佚者，有《宙合堂咏古诗》一卷、《史记引尚书考实》一卷，别有《南学会讲义》十余篇。先生当同治时，年才弱冠，与益阳王德基、长沙阎土良辈以茂才绩学举癸酉科拔贡，湘绮王先生赋诗赞异，谓为文学名人。及光绪壬午，先生举顺天乡试，于是年逾三十，始覃思经术。初治《尚书》，考证今文，疏证大传，著书十余万言。既数困于春官，遂绝意仕进。主讲江西经训书院，日以朴学训示生徒。暇则杜门造述，从事于《尚书》之学，号为专经大师。旁治《通鉴》及顾、王诸大儒之书，慨然有用世之志。丁戊之间，主讲长沙南学会，议论贯通古今，弭争泯患，多精到之言。政变以后，为群小所厄，身罹党禁，授徒城中。精治郑学，成书又十余万言。上穷六籍之原，中涉纬候之奥，多先师之逸典，小儒浅闻不能究宣者，先生皆为发其覆而究其归。及著三疾疏证、《孝经郑注疏》，世尤多其取精用宏，与《今文尚书考证》同为不刊之书。兴学令下，大吏聘先生主讲学堂，于是为《经学历史》以授岳麓诸生。其书明群籍之大义，述今学之家法，足裨始学。又虑所言微略，复造《五经通论》以鬯厥旨。长沙王葵园先生读而叹服，遗书门人苏舆，谓令人愧汗无地。盖先生始壮专经，启于湘绮先生；中年著书，多与郋园叶先生商榷名例；晚年论学，与葵园尤訢合无间。葵园有所著述，未尝不藉助先生，先生纂述成编，葵园未尝不以官钱刻之。其文及诗多先生少作，然葵园类纂骄文，录先生所制至九十余篇。自先生存时，书已流传人间，及其殁后，遗著及于海外。日本博士有专治先生之学者，皆言先生治经之精，或且出二王先生上。或者谓先生力赞维新，若逆知世变，识力高出世儒。予观先生戊戌讲学湘中，特慨乎胶州之役，睹义宁陈巡抚宝箴发愤有为，出而相赞耳。诸人既败，牵率先生，著书终老，先生固安之若素。其《春秋讲义》及《经学历史》，当世小生或敢妄事诋诽，然彼于先王之学未能深究，恣为狂论，无足较也。胶州柯先生绍忞主修《清史》，于《艺文志》录先生著书，而儒林不为立传，世以为恨。然今之《清史》未为定本，且以先生之学，钩深致远，卓犖沉冥，当世巨儒，早有定论，岂假良史之词而声名始传于后哉！始先生仲子吉人在时，尝属余为《南学讲义叙》，未敢率为，而吉人早逝。今吉人之子名振辑刻先生遗书，督之为叙，伏念自己亥至今将四十年，于先生之学，无能继述万一，书此不能不恧焉自愧也。
　　
