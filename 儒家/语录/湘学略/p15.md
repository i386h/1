<!-- { "loadSidebar": true } -->
　　公讳嵩焘，字伯琛，筠仙其自号，晚更号玉池老人，筑室曰养知书屋，学者又称养知先生，湘阴郭氏。余昔为公弟意城先生碑铭，既详其世系矣。公自幼端悫，有成人之度。稍长，游学岳麓书院，与湘乡曾文正公国藩、刘公蓉相友善，切劘以道义。于书靡不通究，虽蓬户独处，其意渊然，以天下为量。尤自厉勤苦，质直好义，必忠必信，矢之终身，盖其得于天性与自力于学者如此。由县学生中试道光丁酉举人，丁未成进士，改翰林院庶吉士，回籍丁父母忧。粤寇起，犯湖南，曾公以侍郎居忧，奉诏办理团练，未出，公至其家，陈说大义，曾公感动，起视师。时苦费绌，公为亲历郡邑，劝捐济饷，并请于巡抚，开盐厘捐局，商定章程，大局遂振。贼围江西省城，公率勇驰援，言于江忠烈公忠源：贼踞江路势盛，官兵无船，宜制战舰备攻剿。江公韪之。公为草奏，奉旨允行。后曾公用舟师踣贼金陵，由公发其端也。江西围解，论功授编修，回京供职，入直南书房。咸丰九年，随科尔沁亲王僧格林沁办天津海防，赏花翎。命赴山东海口察办税务。引疾归。同治元年，特授苏松粮储道，擢两淮盐运使，赏三品顶戴，署广东巡抚。嘉应州贼平，晋二品。五年解任。十三年，特召赴京。光绪元年，授福建按察使。寻命以侍郎候补，在总理各国事务衙门行走。充出使英法大臣，补兵部左侍郎。差旋抵沪，以病免。公之官运使也，时库储垂罄，兵饷积悬，公具详总督，请各营配盐由运司掣验。提督李世忠拥重兵行私盐，莫敢何问。公遣人缉获入官，运政大畅，饷给库充。粤盗艇多，师船与盗比为商旅害，公别造战船，领以能将，破东江石龙盗村，遂收汰师船，次及西北省河，悉敛归官，岁省饷十余万。裁厘卡以杜中饱，增入数十万。别库储捐款，不领于经费者，粮道司之，两岁亦积二百余万。其综理精密多此类。尝以国朝二百年来，休养生息，民物炽丰，声教迄海外，环地球诸国群集户庭，非挞伐所及，既以违言积衅，隐忍曲全，臣子与国为体，当深思因应之宜，力戒宋明纷呶积习，以弭近忧而宏远谟。故其与外人交，一持公诚，屏气矜，罔不识于和剂，于必应辨难者，仍据理直争无假借，西人咸敬服焉。自海外归十三年，以光绪十七年辛卯六月十三日卒于家，距其生嘉庆二十三年戊寅三月七日，年七十四。夫人同邑陈氏，继室太仓钱氏，妾周氏、凤氏、梁氏、李氏。子三；刚基，陈出，能文，早卒；焯莹，凤出，县学生；立瑛，梁出。女五，适左、周、李，其二殇。孙本含、本谋，县学生。曾孙道传、道伊。公廉介不苟得，任运使时，书吏白收数倍前相什，例可支匣费万余金。公曰：此偶然耳，即久任未必能如是，行事当令后人循守，今多取，后援为例，乃阶之厉也。不许。出使三年，取诸公者，惟薪水、屋租二事。律己厚而待人宽，尝言：“廉者君子以自责，不宜以责人；惠者君子以自尽，不宜以望于人。”时以为名言。归主城南书院，兼辟思贤讲舍曾公祠东，祀船山王子，与学者肄习其中。启迪后进如不及，尤以扶植善类、奖拔孤寒为己任，殁后多流涕者。生平撰著大半散佚，存者《礼记质疑》四十九卷、《大学质疑》一卷、《中庸质疑》二卷、《订正朱子家礼》六卷、《养知书屋文集》二十八卷、《诗集》十七卷、《奏议》十二卷、《读书记》若干卷、《湘阴图志》三十四卷、《会合联吟》一卷、《家谱》一卷，已刻行。其未刊者，《周易释例》四卷、《毛诗余义》二卷、《绥边征实》二十四卷、《官书》若干卷、《尺牍》若干卷。公自卜兆县东七十里飘峰山，首已趾亥，葬以殁年九月九日。焯莹等涕泣请铭其墓道之碑，乃为铭曰：
　　
　　谓公弗显，联翩节麾。志业宏多，欿如未施。众荣我蔑，趣与世揆。思以先觉，觉彼后知，利在国家，岂图其私？蛮貊或行，州里或疑，匪诚未至，人心积巇。召归辍驾，遘疾江湄，天日掩照，时命孔哀。心不负君，魂清魄夷，孰闻天马，徒恋敝帷。皦尔风节，百世之师，文章满家，鸾凤其仪。谤与身灭，积久弥辉，考三不朽，视此穹碑。
　　
　　按公之弟崑焘意城，以举人参赞湘幕，稽核厘捐，官至京卿，有《云卧山庄别集》如干卷。崙焘志城，亦以诸生治厘，有《萝华山馆诗文集》若干卷。皆以干略经济著闻于时。曾文正尝称：“湘阴三郭，论学则一二三，论才则三二一。”盖于侍郎干济之实微致其疑，故作序送其南归，谓其才而无所成，望去其扞格，至于纯熟。其官江苏督粮也，曾公与书李公鸿章，谓筠仙著述之才，难任繁剧之任。其倡修《湖南通志》也，又讥其微有衒博之意。至为左文襄所劾，愤怒形于简册，作《自叙》以自明其志，则其门人袁漱瑜绪钦亦微讥其隘焉。然其学根柢宋儒，故能极深研几，以穷天下之变。以中国士大夫自怙其私，以求遏抑天地之机，未有能胜者。故于宋儒之崇奖言官、劫持政府，谓为虚憍而恃气，故尝欲为《绥边征实》，以明汉唐以前驭外之略，以觉天下之嚣嚣。今其书未传人间，而朱克敬为《边事类钞》，似承其意而为之者。其使伦敦时上李鸿章书，于泰西所以致富强之故洞若观火，盖其读书观理，有以知西方文化之大原，而不惑于南宋以来七百年流俗之论，其识高出于群公之上，故当时拘学小生群起而攻之。伦敦使旋，不还朝复命，而竟归老湖湘之间，日穷《礼》经以自遣，尊祀船山王子以训士。其文章于曾公外特为大家，然特其余事耳。
　　
　　公与湘乡刘蓉孟容年少齐名，同为曾公至交，而所学稍异。刘公少时专精朱子之书，毅然欲追古圣哲而与之齐，于曾公之锐志功名、郭公之疲精词业，皆谓非儒者所急。以诸生赞骆文忠军幕，数年之间，由四川布政超授陕西巡抚，吏治兵略有闻于时。为某言者所劾，抗疏自辨，谓臣于钻营无耻之事，非特不敢见之于事，并不敢存之于心，非特不敢存之于心，并不敢形之于梦寐，益其自治之精尚有大于此者，而某某习为无耻之事，乃竟厚诬天下无复有知廉耻之人，此何理也！及罢官归里，筑绎礼堂、玩易阁，日穷经其中。与书曾公，谓所居疑在蓬岛之间，置身若在周秦以前。曾称其研精三《礼》，洞澈先王经世宰物之本，遂欲有所撰述，以觉后世之昏昏。又言文章欲追欧阳修辈而与之齐，而志愿有大于此者。故曾公居京师时作诗，有“夜夜梦魂何处绕？大湖南北两刘生”（汉阳刘传莹茮云），又云“我思竟何属？四海一刘蓉”，其敬重殆在郭公之上也。然刘公言《礼》之书今亦不传，今仅见其《思辨录质疑》一卷、《养晦堂诗文集》若干卷、《奏议》若干卷，读之使人慨然兴起也。
　　
　　附旧作湘阴诸郭著述考
　　
　　湘阴郭筠仙侍郎所著书，已刻者为《礼记章句质疑》若干卷、《大学章句质疑》若干卷、《校定朱子家礼》若干卷、《奏议》若干卷、《养知书屋诗文集》若干卷、《自叙》若干卷、《使西纪程》若干卷、《湘阴图志》若于卷，未刻者《史记校注》若干卷、《读子札记》若干卷、《日记》若干卷。其弟意城崑焘有《云卧山庄别集》若干卷，志城崙焘有《萝华山馆集》若干卷，子焯莹子燮所著有《诸子通谊》、《栖流略》、《读骚大例》、《楚词注》及诗文集若干卷，族子立山复初有《三礼注》若干卷、《论语朱注疏》若干卷、《文学研究法》若干卷、《复斋文集》若干卷，崑焘之孙振镛涵斋有《韩愈论佛骨表纠缪》一卷。
　　
　　昔侍郎言，吾郭氏在湘阴族不逾百人，而不失为著姓，徒以科名不绝而已。侍郎于清时号精洋务，尝言中国士大夫自怙其私，以求遏抑天下之机，未有能胜之者。及其使英返湘，主讲思贤讲舍及城南书院，日与生徒讲明礼学，尤好王船山书，谓其精详逾于朱子，岂与彼徇外媚时者悉弃吾所固有而惟夷之师哉！其学冠中兴诸公，而不得藉手以济斯民。左文襄宗棠既訾其迂谬，曾文正国藩亦称侍郎著作之才，难胜烦剧之任，竟令其以文儒终老，兹中国之不幸也。其长子刚基既早卒，焯莹晚出，才敏轶伦，叶郋园至称其学出侍郎上。吾观焯莹校释《管子》，意所未安，于先说亦不曲从，郋园之称之者，殆指考订章句之细。至侍郎读书观理，洞烛几先，其识超越前人，无与抗手，焯莹虽贤，恐难趾美名父也。崑焘运筹于幕府，崙焘典司于榷税，考其始进，皆以元兄。然曾重伯言其祖文正公最重崑焘，亦称许崙焘，谓郭氏兄弟论学则一二三，论才则三二一，则其自效乡里，亦由乎干略也。复斋少事侍郎，其学实纯乎礼。其文章清淡简朴，自成一家。行谊高卓，世以方清张履祥考夫。卒后，长沙黄兆枚作传。其友孙文昱语予：“复初读书，初无伏案之功，而天资超越，一有研讨，能知其深。尝终日静坐不倦。诣人谈，意所可，往往至夜分，非主人相促，乃或忘归也。”天机浑然，与世无争，而忠义之性秉于内定，殆非一世之士也。振镛之父庆藩子静，有《庄子集释》行世，他所著述多未刊行。振镛幼习庭闻，长而登第，于其家建寿曾之阁，追慕湘乡公之为人，其志固矫然异乎常人矣。近乃归心释宗，博稽经律，深诋昌黎韩子之陋，其言博辨，儒者不能难之，而孙文昱独言涵斋此文可以不作。文昱醇儒，不欲士友驰思于系表，意可念也。近侍郎家业日衰，所筑养知书屋、东山草堂、玉池别墅皆已易主，其孙本深贫等寒土，而学业能承其先，名贤之贻后，夫岂同于庸俗哉！
　　
　　岳阳学略第十八
　　
　　巴陵吴敏树，字本琛，号南屏，道光某科，与左宗棠同以落卷被举于徐太常法绩，详所为《太常徐先生传》。生有异行，不乐仕进，为浏阳学官，未几辞去，而自放于山水间。常至京师访梅伯言、项几山、朱伯韩诸人。时梅倡文会，主桐城宗派之说，吴谓为文必得力于古书，奚近时宗派之足云。然吴少好归熙甫文，尝为《归文别钞》、《史记别钞》，意自震川、庐陵上效司马子长。所为文意态安闲，深得山水之趣。曾文正称其游记字字若履危石而下，落纸乃迟重绝伦。与曾、左至交，而未尝干以私。曾平江南，一往访之。其人品至高。有《柈湖文录》若干卷、《诗录》若干卷，又有《国风原指》若干卷，王湘绮笺《诗》实据之。
　　
