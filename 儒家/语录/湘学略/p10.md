<!-- { "loadSidebar": true } -->
　　“益阳胡宫詹云阁先生讲业岳麓时，受业于山长湘潭罗鸿路胪慎斋之门，获闻宋儒者之绪论。官京师，摄记旧闻，益以师说，以为《弟子箴言》，自奋志、勤学至于才识、经济，凡十六卷。成书于道光十五年，其子文忠公为校字刊行。迄光绪二十一年，吴尚书大澂巡抚湖南，重加评识，以授蒲圻但督粮湘良，刻之长沙。湘乡王君季范近就但本重印，以示诸生，而属余为序。余尝读曾文正公《箴言书院记》及左文襄公所造碑铭，于人才因于所习及诸老生讲学经世之效，已熟闻而心服之矣。文忠公秉玮异之才，早入翰林，迴翔台阁，风流豪宕，天下以为俊士。既以江南试士罢官，复遭宫詹之丧，戢景礼庐，痛刮曩习，慨然有康济斯民之志。于是典郡于黔南，开府于鄂州，荡寇礼贤，殚思矢诚，谋国之忠，进德之勇，为清中兴名臣之冠。而文忠则曰：‘吾先人箴言遗教，未能述其十一也。’及其晚年，犹师事老儒姚君桂轩，日受《论语》要义。湘阴郭侍郎筠仙为叙，言公志行至详。今去文忠公之薨六七十年，而风会诡变，世乱方亟。方面之长，不闻屈心以优贤，校学之师，罔或正身以率士，上下相蒙，才贤日衰。季范勤勤举乡贤之训以诏生徒，吾悲其孤行而寡和也。然风教之移，视曹好之所趋，而术学之昌，资贤儒之善道。季范既为郡学之长，卹然有世教之忧，愿益抗心而潜晞，反躬而力求，使诸生无逐声利之好，而事身心之修。异时吾郡英贤辈兴，毕志力以扶世宙，其大本必是之由也。传曰：‘师道立则善人多。’吾述此勉吾季范，亦以为群士劝焉。癸酉八月。”
　　
　　益阳先贤，未得详考，就所知者，曹月庵被举鸿博，文未入雅，而涉学甚博。汤海秋鹏才气奔放，为古近体诗及《四书》文，数月而得千篇，所著《浮邱子》九十篇，曾公虽致讥评，然祭汤文称“韩悍庄夸，苟卿之蕴，鏖义斗文，百合愈奋”者，其才自不可及也。胡氏父子以理学、经济著闻，箴言院生才贤辈起。亡友曾运乾星笠，少与陈新寰鼎忠同著《通史序例》，曾后著《三礼通论》、《丧服释例》、《尚书正读》、《广韵研究》诸书，以都讲湖南大学，疾终辰溪，虽学行已荷上褒，而遗书尚未行世，然资江近世朴学，殆未有能及星笠者矣。
　　
　　二贺学略第十三
　　
　　贺长龄，字耦耕，号西涯，晚号耐庵，嘉庆进土，道光时累擢贵州巡抚。在黔九年，多有惠政，升任云贵总督，降补河南布政使，坐永昌回变落职。平生笃宗理学，以导养身心为主。工为文章，有《耐庵集》。所纂有《孝经集注》、《劝学纂言》。又与邵阳魏源同辑《皇朝经世文编》，言经济者宗之。
　　
　　抚黔时，通书曾文正京师论学，文正复书云：
　　
　　“二月接奉手示，兼辱雅贶，过蒙矜宠，奖饰溢量。国藩本以无本之学，寻声逐响，自从镜海先生游，稍乃粗识指归，坐眢见明，亦耿耿耳。乃甫涉向道之藩，遽钓过情之誉，是再辱也。盖尝抉剔平生之病源，养痈藏瘤，百孔杂出，而其要在不诚而已矣。窃以为天地之所以不息，国之所以立，贤人之德业之所以可大可久，皆诚为之也。故曰诚者物之终始，不诚无物。今之学者，言考据则持为骋辨之柄，讲经济则据为猎名之津，言之者不怍，信之者贵耳，转相欺谩，不以为耻。至如仕途积习，益尚虚文，奸弊所在，蹈之而不怪，知之而不言，彼此涂饰，聊以自保，泄泄成风，阿同骇异。故每私发狂议，谓今日而言治术，则莫若综核名实，今日而言学术，则莫若取笃实践履之士。物穷则变，救浮华者莫如质。积翫之后，振之以猛，意在斯乎！方今时事孔棘，追究厉阶之生，何尝不归咎于发难者。彼岂实见天下之大计，当痛惩而廓清之哉？岂豫知今日之变，实能自我收之哉？不过以语言欺人，思先登要路耳！国藩以兹内省，早岁所为涉览书册、讲求众艺者，何一非欺人之事，所为高谈古今、嘐嘐自许者，何一非欺人之言！中夜以思，汗下如霤。顷观先生所为楹帖‘道在存诚’云云，旨哉其闇然君子之言乎！果乎诚而不欺，则圣学王道又有他哉！镜海先生庶几不欺者也。倭艮峰前辈（名仁，谥文端）见过自讼，言动无妄。吴竹如比部（名廷栋，官至侍郎）天质木讷，贞足干事。同乡则黎月桥前辈（湘潭人，曾公集中有黎之父母生日序）至性肫肫，陈岱云（名源衮，茶陵人，官吉安知府）、冯树堂（名卓怀，曾公称其好学）有志力学，皆趋于笃实者也。国藩虽愚柔，既闻明训，敢不请事。若夫读书之道，博学详说，经世之才，遍采广询，自度智慧聪明，终恐有所不逮。惟当谨守绳墨。不敢以浮夸导子弟，不敢以暴弃殆父母之遗体。其有所进，幸也，无所进，终吾身而已矣。辱承扶掖之盛心，恐不察其鄙浅，而期许过实，故谨布一二，以为请益之地，亦附于皇华三拜之义云。”
　　
　　贺熙龄，字光甫，号蔗农，嘉庆进士。始与兄长龄同举于乡，由御史官台州知府，有《寒香馆文钞》，归主城南书院，造士甚众。湘阴左文襄公宗棠少脱弛不羁，赖其教而成才。曾公心师镜海，左公受业蔗农，镜海得“悫慎”，左公为耦耕请说，致受申斥，身后之显晦不同。然吾善化自李恒斋而后，理学真儒世称贺、唐二公。迄清末造，犹有李祯佐周守介介之节，张惟儁子熔究洛闽之归，而张文襄之洞、夏震武灵峰论述湘学，咸以二贺为正宗。此乡后进所宜知也。耦耕之女夫劳文毅崇光，官至云贵总督，立有勋绩，有《常惺惺斋日记》若干卷，亦深于宋学，而有妇翁之风者。
　　
　　邹邓学略第十四
　　
　　季元度先正事略
　　
　　邹先生汉勋，字叔勣，湖南新化人。兄弟六人，少秉庭训，皆以才称，而先生为最。年十五，通左氏义，佐伯氏纂《左氏地图说》；十六七佐伯氏纂《博物随钞》，佐仲氏纂《山经集谱》诸书；十八九纂《六国春秋》。乡居苦书少，辄诣郡学借观，手录口诵，于天文推步、方舆沿革、六书九数之属，靡不研究，而制举业不循绳尺，久困童子试。道光十七年，学使试以《三江九江考》，异之，拔补郡学生，旋食廪饩。当先生孜孜为学时，人无知者，惟同县邓显鹤湘皋深异之，惜其霾缊里闬，无由出与名流结纳，以扩见闻，招至宁乡学舍，同编蔡忠烈公遗集，旋校刊王而农先生遗书数十种，先生知名自此始。湘皋修《宝庆府志》，先生与焉，所论述为多。郡守黄君宅中量移黔中，招先生往，至则争相延致，而贵阳、大定、兴义、安顺诸郡志以次蒇事，其中形势说、循吏传，皆洞中日后情事。罗文僖绕典、胡文忠林翼时方官黔，深与契合。先生居黔五载，归里而有邵阳之狱。初，族中有枉死者，令不为申理。诸生某争于县庭，先生随众往观，令并执而幽之，将中以法。湘皋力救之，事得解。是岁为咸丰元年，先生举乡试。明年，礼部试报罢，东之淮上，访同郡魏源默深于高邮，互出所著相参订。越岁，贼陷江宁，默深畀以《辽史》及《尚书》未定稿，促其间道归长沙。时南昌告警，先生弟汉章已随江忠烈公援江西，侍郎曾国藩新募楚勇千人，令江君忠淑偕先生率以往。围解，叙劳以知县用。未几，忠烈擢安徽巡抚，约先生相从，遂同及于难。先是省会移庐州，贼由桐、舒往犯。忠烈道病，至六安，益剧，所部勇仅开化、镇筸兵数百人，倍道前进。先生守大西门，贼三为燧道攻之，城坍数丈，登陴矣，先生力击却之。忠烈专疏上其功，有诏褒奖，以同知直隶州用，赏戴花翎。时援师营城外五里不得入，而庐州守所部勇目徐淮久与贼通，腊月十六夜过半，贼缘北城入。诘旦，忠烈投水自尽。先生命酒，左手执杯，右手持剑，大呼杀贼。贼至格斗，间毙贼数人。贼怒，刃中项，血淋浪，项偏折。两卒掖之，前走数武，死之。时年四十有九。事闻，赠道衔，予卹荫，祀庐州及湖南昭忠祠。先生生时，母氏梦虎，惊而寤。少溺苦于学，罔舍昼夜，衣履垢敝，不稍修饰。兄弟互相师友，志在励名节，敦气谊。前后馆谷所入，不下数千金，悉供购书周急之用，家无担石储，弗计也。所纂《贵阳府志》百十二卷、《大定府志》六十卷、《兴义府志》二十四卷、《安顺府志》五十卷，皆刊行。又《学艺斋文集》三十六卷、诗词十六卷、《读书偶得》三十六卷、《谷梁传例》十四卷、《广韵表》十卷、《说文谐声簿》十六卷、《夏小正义疏》一卷、《易象隐义》二卷、《杂卦图说》一卷、《卦象推广》一卷、《六国春秋》二十四卷、《颛顼宪考》二卷、《帝系诂》一卷、《诗序去害释滞发微》四卷，凡十四种，藏于家。
　　
　　按章炳麟“娘日归泥说”实原于邹叔子之音论。
　　
　　附旧作新化诸邹著述考
　　
