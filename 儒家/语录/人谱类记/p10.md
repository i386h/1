<!-- { "loadSidebar": true } -->
　　黄鲁直好作艳词法僧昙师呵之鲁直曰空中语耳不致堕马腹中师曰君以艳词荡天下人心罪报何止入马腹正恐堕泥犁耳黄闻悚然自后絶笔不复作
　　张缵孙戒人作淫词有云今世文字之祸百怪俱兴往往倡淫秽之词撰造小说以为风流佳话使观者魂揺色夺毁性易心其意不过网取蝇头耳在有识者固知为海市蜃楼寓言幻影其如天下髙明特达者少随俗波靡者多彼见当时文人才士已俨然笔之为书昭布天下则闺房丑行未尝不为文人才士之所许平日天良一线或犹畏鬼畏人至此则公然心雄胆泼矣若夫幼男童女血气未定见此等词说必致凿破混沌抛舍躯命小则灭身大则灭家呜呼谁实使之然耶况吾辈既已含齿戴发更复身列士林不思遏之禁之何忍驱迫齐民尽入禽兽一路哉祸天下而害人心莫此之甚已倘谓四壁相如不妨长门卖赋则何不取古今来忠孝节义之事编为稗官野史未尝不可骋才未尝不可射利何苦必欲为此开口定是佳人才子密约偷期絶不新奇颇为落套而且绮语为殃虚言折福不独误人兼亦自误吾实为作者危之惜之故不惮与天下共质之也【以上记警作艳词】
　　王文正公发解南省廷试皆为首冠或戏之曰状元试三场一生吃着不尽公正色曰曾平生之志不在温饱
　　范文正公少有大节其于富贵贫贱毁誉欢戚不一动其心而慨然有志于天下尝自诵曰士当先天下之忧而忧后天下之乐而乐
　　胡文定公曰人须是一切世味淡薄方好不要有富贵相
　　范蜀公与司马温公同游嵩山各携茶往温公以纸为帖蜀公用小木盒盛之温公见而惊曰景仁乃有茶器耶蜀公闻其言留盒与寺僧而去
　　司马温公曰吾家本寒族世以清白相承吾性不喜华靡自为乳儿时长者加以金银华美之物辄羞赧弃去之年二十忝科名闻喜宴独不戴花同年曰君赐不可违也乃簪一花平生衣取蔽寒食取充腹亦不敢服敝垢以矫俗干名但顺吾性而已
　　宋郊居政府上元夜在书院读周易其弟学士祁点华灯拥歌妓醉饮达旦次日郊谕所亲诮让之曰相公寄语学士闻昨夜烧灯夜燕穷极奢侈不知记得某年上元夜同在某州学舎内吃虀煮饭时否祁笑曰却须寄语相公不知某年同某处吃虀煮饭时是为甚底
　　范纯仁之子正平勤苦好学操履甚于贫士尝与外氏子弟结课于觉林寺去城二十里正平止以败扇障日徒步往来人莫知其为宰相子也
　　张子韶手执一扇过数夏破即补之一皮履污敝阙裂亦不易头上乌巾以疏布为之渍以墨汁夏间汗出或至墨汁流面亦不问笔用秃笔纸用故纸以至衣冠饮食皆不采择或问子韶此是性耶抑爱惜不肯妄用耶子韶曰汝且道我用心每日在何处【以上记警不安淡泊】
　　冦莱公为相时居第卑隘或劝之起宅公不从尝作诗云有官居鼎鼐无地起楼台盖实事也
　　李文靖公治居第于封邱门外厅事前仅容旋马或言其太隘公笑曰居第当传子孙此为宰辅厅事诚隘为太祝奉礼厅事则己寛矣
　　于忠肃公持身严介位至公卿先世室庐尽畀其弟惟市屋数间以居尝缘疾在告宦者奉旨更番来视见公自奉简朴叹息以闻特为计所资用一切上方制之至辍尚膳酰酱疏菜之属为赐
　　赵逢龙官侍讲致仕丞相叶梦鼎出其门尝谓师宅卑陋欲市其邻拓之赵曰邻里相安一旦惊扰非吾愿也卒不从【以上记警第宅豪奢】
　　赵简子乗敝车瘦马衣羊羖裘其宰进谏曰车新则安马肥则往来疾狐白之裘温且轻简子曰吾非不知也吾闻之君子服善则益恭细人服善则益倨我以自备恐有细人之心也
　　韩康隠霸陵山中桓帝备元纁安车聘之使者奉诏造康康不得已乃乗柴车先使者发至亭亭长以韩征君当过方发人修道桥及见康柴车幅衣以为田叟也使夺其牛康即释驾与之有顷使者至始知与牛翁乃征君也使者欲奏杀亭长康曰此自老子与之亭长何罪终释之
　　司马温公为西京留台毎出前驱不过三节后官宫祠乗马不张盖持扇蔽日伊川先生谓曰公出无从骑市人不识有未便者公曰某惟求人不识耳
　　魏文靖公以尚书致仕归晨夕田间布衣芒履首竹笠以课佣作与野老杂处会天大旱省城三司祷雨雩于坛墠公渡江从之雩乗竹兜行于道中会三司前驱且至避入委巷犹谓其弗恭也掖而出之三司见之惶恐谢罪行礼既毕仓皇访公已渡江归矣
　　海忠介公极言敢谏廷杖几死穆庙登极擢巡抚江南戎衣练兵不用八舁四掖且时乗马寻常牍牒草纸可书不计边幅民寃赴愬沿途可鸣不立崖岸其始莅任也冠服不备躬诣肆中市买人无识者【以上记警盛饰舆马】
　　文中子之服俭以洁无长物马绮罗锦绣不入于室曰君子非黄白不御妇人则有青碧
　　卢懐慎掌选时奉身之物止一布囊常有疾宋璟卢从愿候之见敝箦单藉门不施箔风雨北来举箦自障而已
　　江湛为吏部尚书时身无兼衣值内召适澣衣遂称疾及澣就然后入朝
　　张文节公为相自奉如河阳掌书记时所亲或规之曰公受俸不少而自奉若此虽自信清约外人颇有公孙布被之讥公宜少从众公叹曰吾今日之俸虽举家锦衣玉食何患不能顾人之常情由俭入奢易由奢入俭难吾今日之俸岂能常有身岂能常存一旦异于今日家人习奢已久不能顿俭必至失所岂若吾居位去位身存身亡如一日乎【公名知白】
　　刘丞相挚家法俭素闺门雍睦凡冠巾衣服制度自先世以来常守一法不随时増损故承平时其子弟杂处士大夫间望而知为刘氏
　　郑子臧出奔宋好聚鹬冠郑伯闻而恶之使盗杀之君子曰服之不衷身之灾也诗云彼其之子不称其服子臧之服不称也夫
　　司马温公仿古制一深衣谓邵康节曰先生亦服此乎以上记警衣服奢侈曰某为今人但服今人之服居恒乌冠缁褐见卿相不易
　　王心斋初见阳明先生服古冠服手执木简坐定问何冠曰有虞氏冠问何服曰老莱子服曰学老莱子乎曰然曰将止学其服抑学其上堂诈跌掩面啼哭也心斋色动其后在京师以冠服异制人情惊骇遂招非诋同门欧阳徳诸人力促之归【以上记警衣冠异制】
　　吕与叔在扶沟虽六月酷暑必正襟危坐伊川闻之叹曰与叔可谓敦笃矣
　　张忠定公生平未尝不衣冠而食尝暑月与壻王巩同饭命巩褫带公衫帽自如巩亦不敢袒公曰吾自布衣诸生遭遇至此一饭皆君赐也享君之赐敢不敬乎子自食某之食虽袒衣无害也【恐巩对长者食亦当如此】
　　吕泾野先生夙夜居一矮屋危坐诵读虽炎暑不废衣冠【以上记警暑月袒裼】
　　管寜自辽东归渡海遇暴风舟将覆寜自检其过曰吾尝一日科头三晨晏起以为终身憾事
　　王平子胡母彦国诸人皆以任放为达或有裸体者乐广曰名教中自有乐地何必乃尔【以上记警科跣】
　　栁仲郢家世贵显而家法甚清素凡遇歳俭则诸子皆蔬食曰昔吾先君为丹州刺史以学业未成不听食肉吾不敢忘也又曰先君尝言髙侍郎兄弟三人俱列清要非速客不二羮胾夕食龁卜瓠而已皆保重名世禄不絶
　　范文正公为诸生时贫甚尝读书僧舎每日不再举火画粥断虀以供朝夕宴如也
　　王文正公平生未尝见其怒饮食有不洁者但不食而已家人欲试其量以尘埃投羮中公惟啖饭问何以不食羮曰偶不喜肉一日又墨其饭公视之不食曰偶不喜饭可具粥子弟有诉于公者曰食肉为庖人所私可治之公曰汝辈料食肉几何曰一斤今只得半耳公曰此后人料一斤半可也其不发人过类如此
　　范忠宣公平生自奉粗粝无重食不择滋味每退食自公易衣短褐率以为常子弟有请教者公曰惟俭可以助亷惟恕可以成徳
　　苏子瞻曰吾借王参军地种菜不及半亩而吾与子过终年饱菜夜半撷而煮之味含土膏气饱霜露虽粱肉不能及也人生须底物而乃更贪耶因作诗云秋来霜露满东园芦菔生儿芥有孙我与何曾同一饱不知何苦食鸡豚遂题其庐曰安蔬
　　汪信民尝言人常咬得菜根则百事可做胡康侯闻之击节叹赏
　　胡寿安在官未尝肉食其子自徽来省居一月烹二鸡公怒曰饮食之人则人贱之矣吾居位二十余年尝以奢侈为戒犹恐不能令终尔好大嚼如此不为吾累乎【以上记警饮食丰盛】
　　司马温公在洛下与诸故老时游集相约酒行果实食品皆不得过五谓之真率会尝自言曰先公为羣牧判官客至未尝不置酒或三行或五行不过七行酒沽于市果止梨栗枣柿肴止于脯醢菜羮器用甆漆当时士大夫皆然人不相非也会数而礼勤物薄而情厚近日士大夫家酒非内法果非逺方珍异食非多品器皿非满案不敢会宾友常数日营聚然后敢发书茍或不然人争非之以为鄙吝故不随俗奢靡者鲜矣嗟乎风俗颓敝如是居位者虽不能禁忍助之乎
　　苏子瞻居黄州时与邻里往还子瞻既絶俸而往还者亦多贫困仿温公真率会而复杀为三自言有三养一曰安分以养福二曰寛胃以养气三曰省费以养财
　　章枫山先生曰待客之礼当存古意今人多以酒肉相尚非也闻薛文清公在家宾客往来只一鸡一黍酒三行就食饭而罢又魏文靖公在家宾客相望必留饭食止一肉一菜年虽髙必就舟次回拜之公府有所相遗必有报礼不虚受人惠此二公者可以为法
　　董损斋成进士后以奉差过华容造谒刘忠宣公留之饮饭麦糈馔惟糟虾一碟无他具董因感省终身持雅操云【以上记警宴会侈靡】
　　陶士行在武昌与佐吏饮酒常有限或劝少进侃凄然曰昔少年多酒失慈亲见约故不敢过耳
　　范文正公每饮酒后问夫人曰比来饮酒时何如对曰全无失礼更觉加谨公自恨谓加谨处乃是为酒所动遂絶饮
　　蔡齐喜酒通判济州时日饮醇酎往往至醉时太夫人年髙颇忧之贾存道为诗示公曰圣君恩重龙头选慈母年髙鹤发垂君宠母恩俱未报酒如成病悔何追公矍然起谢之自是非亲客不对酒终身未尝至醉
　　王肃家诫曰凡为主人饮客使有酒色而已无使至醉若为人所强必退席长跪称父兄诫以辞之敬仲辞君而况于人乎
