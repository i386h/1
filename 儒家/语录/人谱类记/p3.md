<!-- { "loadSidebar": true } -->
　　又曰君子之学务求在己而已毁誉荣辱之来非独不以动其心且资之以为切磋砥砺之地故君子无入而不自得正以其无入而非学也若闻誉而喜见毁而戚则将皇皇于外惟日之不足矣其何以为君子
　　又曰君子之所谓敬畏者非有所恐惧忧患之谓也乃戒慎不睹恐惧不闻之谓耳君子之所谓洒落者非旷荡放逸纵情肆意之谓也乃其心体不累于欲无入而不自得之谓耳是洒落生于天理之常存天理常存生于戒慎恐惧之无间
　　邵康节先生性喜饮酒尝命之曰太和汤所饮不多微醺而罢不喜过饮故其诗曰性喜饮酒饮酒微酡饮未微酡口先吟哦吟哦不足遂及浩歌浩歌不足无可奈何【无可奈何四字内有形容不尽之妙读者当意会之】
　　程伯子少好猎既见周茂叔自谓已无此好矣茂叔曰何言之易也但此心潜隠未发耳一日萌动复如初矣后十二年偶自外暮归途中见猎者不觉心喜乃知前此果未也【举此两则以见喜字之意】
　　程子曰治怒难治惧尤难克己可以治怒明理可以治惧
　　薛文清公尝自言二十年治一怒字不尽以是知克己之难
　　子夏既除丧而见予之琴和之而不和弹之而不成声作而曰哀未忘也先王制礼而弗敢过也子张既除丧而见予之琴和之而和弹之而成声作而曰先王制礼不敢不至焉
　　伊川先生赴涪渡江舟几覆舟中皆号泣先生独正襟危坐如常已而及岸同舟人问曰当危时君独无怖色何也曰心存诚敬故耳
　　谢上蔡多恐怖每于危阶上蹈险以习之【恐怖有根危阶之习且从方寸识取语云世上无如人欲险】
　　吕原明晚年习静虽惊恐颠沛未尝少动自赴单守过山阳渡桥桥壊轿人俱坠浮于水而先生安坐轿上神色不动
　　第五伦常自言兄子病一夜十起退而辄熟寝子病则不起然终夜为之不寝孰谓人果无私乎朱文公曰知十起与不起便是私这便是避嫌只是他见得这意思已是大段会省察了
　　陆澄在官忽家信至言儿病危心忧闷不能堪阳明先生曰此时正宜用功若此时放过闲时讲学何用父之爱子自是至情然天理自有个中和处过即是私意人于此多认做天理不知已是有所忧患不得其正【以上两则是说爱不是说忧患不可误看】
　　周茂叔先生爱莲说有曰水陆草木之花可爱者甚蕃晋陶渊明独爱菊自李唐来世人甚爱牡丹予独爱莲予谓菊花之隠逸者也牡丹花之富贵者也莲花之君子者也菊之爱陶之后鲜有闻莲之爱同予者何人牡丹之爱宜乎众矣【举此以为用爱之准会心人当不逺也】
　　张思叔诟仆夫伊川先生曰何不动心忍性
　　一友每易动气责人阳明先生曰学须反已若徒责人只见人不是若能反己方见自己有许多未尽处奚暇责人【解大绅曰处其心常在熈春丽日之间则天下无可恶之人】
　　伊川先生尝自言吾受气甚薄早年多病晚乃愈康年七十二不减壮盛时门人问曰先生岂以受气之薄而过为摄持欤先生曰吾深以忘生徇欲为耻
　　元城刘先生云安世寻常未尝服药方迁谪时年四十有四先妣必欲与俱百端恳罢不许安世念不幸使老亲入于炎瘴之地已是不孝父母惟其疾之忧如何得无疾祇有絶欲一事可以自主遂举意絶之自是逮今未尝有一日之疾亦无宵寐之变又曰安世自絶欲来三十年气血意思只如当时终日接士大夫剧谈虽夜不寐翌朝精神如故平居坐必端正未尝倾侧靠倚每日行千步燕坐调息复起观书未尝昼寝终身未尝草书歳时家庙祭享拜跽七十有二未尝废缺此祖先相传安世终身由之以励子孙
　　谢上蔡云某色欲已断二十年矣盖欲有为必须强盛方胜任故断之也问于势利何如曰打透此闗十余年矣
　　陆澄问好色好利好名等心固是私欲如闲思杂虑如何亦谓之私欲阳明先生曰毕竟从好色好利好名等根上起自寻其根便见如汝心中决知无做劫盗的闲思杂虑以汝原无是心也汝若于货色利名等心一切皆如不做劫盗之心光光都消灭了只是心之本体看有甚闲思虑此便是寂然不动便是未发之中便是廓然大公自然感而遂通自然发而中节自然物来顺应
　　右记知几后儒论学都认不得几字但就动念上讨分晓便谓之知几其实后人所谓几非周子几善恶之几亦非圣人知几之几也　学者终身造诣只了得念起念灭工夫便谓儒门极则此个工夫以前则委之佛氏而不敢言此个工夫以外则归之霸图而不屑言遂使儒门淡薄为二家所笑而吾儒遂不能舎二家以立脚以故往往阳辟佛而阴逃禅名圣真而杂伯术虚无功利之说纵横以乱天下圣学不传悲夫
　　定命篇
　　○刘康公云民受天地之中以生所谓命也是以有动作礼义威仪之则以定命也能者养之以福不能者败以取祸述定命第三
　　程子曰孔子言仁只说出门如见大宾使民如承大祭看其气象便须心广体胖动容周旋中礼惟慎独便是守之之法
　　张子曰礼所以持性盖本出于性持性反本也凡未成性须礼以持之能守礼已不叛道矣礼即天地之徳也如颜子者方勉勉于非礼勿言非礼勿动勉勉者勉勉以成性也礼非止着见于外亦有无体之礼盖礼之原在心礼者圣人之成法也除了礼天下更无道矣
　　吕原明尝言后生初学且须理会气象气象好时百事自当气象者辞令容止轻重疾徐足以见之矣不惟君子小人于此焉分亦贵贱寿夭之所由定也
　　朱子曰九容九思便是涵养
　　周海门曰容貌辞气徳之符一切容仪皆能淑慎使人望而知为我辈人方见实学
　　万思默曰人心惟危故易动易动故有一种躁率粗犷之气不觉发来与物相忤所以虽向好事动多凶悔吝道心惟微微便细腻圣贤兢兢在微处用功所以气平色和动必安详而吉
　　问人之燕居形体怠惰心不慢可否程子曰安有箕踞而心不慢者
　　朱文公每徒行报谒步速而意专不左右顾及无事则徘徊瞻顾缓步微吟
　　乡先辈陶庸斋笃尚理学每见门弟子有交股时辄正以上统言九容色让之曰小交则小不敬大交则大不敬【以上足容】
　　陈才卿见朱晦翁以右手拽凉衫袖口偏于一边晦翁曰夜来说手容恭公却如此才卿赧然急入手鞠躬曰忘了晦翁笑曰为己之学有忘耶
　　有学者每相揖毕则缩左手袖中晦翁曰公常缩着一只手便不是举止模样
　　记曰凡视上于面则傲下于带则忧倾则奸
　　万思默曰凡物诱人色为甚人为诱所入目为甚故养神之道全在收视收视者非瞑目不视盖常不欲尽视也如所谓平视含光之意此养徳养身之至要语云平视则心柔甚有味以上手容【以上目容】
　　孔子至周观礼见太庙有金人三缄其口因铭其背曰古之慎言人也戒之哉毋多言多言多败毋多动多动多患
　　贺钦学于陈白沙先生之门与人言论侃侃白沙曰得无锋芒太露乎须涵养令深沈和平于是作书室于后圃扁书深沈和平四字以自警【以上口容】
　　程子曰戏谑甚害事不戏谑亦存心养性之一端
　　苏子瞻嬉笑怒骂皆成文章生平颇好诙谐范祖禹每戒之子瞻后与人谑必嘱曰勿令范十三知之士大夫仓卒间不能自扪其舌赖有畏友亦可补救于万一也
　　王阳明先生少好谑自见娄一斋告以圣人可学而至深契之自是常端坐省言同业者未信先生正色曰吾昔放逸今知过当改也【以上声容】
　　徐积初见胡安定公头容稍偏安定厉声曰头容要直徐惊起自思不特头容要直心亦要直自此不敢有邪心【以上头容】
　　程明道尝言自再见周茂叔后吟风弄月以归有吾与点也之意
　　张横渠先生自言十五年学个恭而安不成程子曰可知是学不成有多少病在
　　李延平初喜驰马乗醉即驰至一二十里后来涵养到时行路起初如此将到亦是如此如呼一使一声如此声声都如此皆是涵养得力变化气质处【以上气容】
　　程伊川入侍经筵容貌极庄时文潞公以太师平章重事终日侍立不懈上虽谕以少休不去也人问先生曰君之严视潞公之恭孰为得失先生曰潞公四朝大臣事幼主不得不恭某以布衣职辅导亦不敢不自重也【以上立容】
　　二程先生在伊川极峻整然迹于峭刻不可近惟明道和易而不失其正甚得孔氏家法一日明道与弟同赴一寺兄由左门弟由右门左门之人随明道者以数百计右乃寥寥伊川见之叹曰此是頥不及家兄处
　　刘立之谓从明道久未尝见其有暴厉之容宜观明道气象
　　或问色容庄甚难朱子曰心肃则容庄非是外面做那庄出来【以上色容】
　　右记九容九容便有九思若只言九容便是伪也君子者乎色庄者乎以上诸君子都从此得力过来然犹不可不辨也昔曽子寝疾而发叹于孟敬子惓惓于三者之道学者其可不尽心乎
　　凝道篇
　　○中庸云天下之达道五所以行之者三曰君臣也父子也夫妇也昆弟也朋友之交也五者天下之达道也知仁勇三者天下之达徳也所以行之者一也述凝道第四
　　程子曰凡不能动人只是诚未至于事厌倦亦是无诚处又曰天地生物各无不足之理尝思天下君臣父子兄弟夫妇有多少不尽分处
　　朱子曰日用之间常切检点气质偏处意欲萌处与平常所讲相似不相似就此痛着工夫庶几有益不谓末流之弊只成说话至于人伦最切近处亦都不得丝毫气力此不可不深惩而痛警也
　　罗豫章曰君明君之福臣忠臣之福君明臣忠则朝廷治安得不谓之福乎父慈父之福子孝子之福父慈子孝则家道隆盛得不谓之福乎俗人以富贵为福陋哉
　　王阳明曰心即理也此心无私欲之蔽即是天理不须外面添一分以此纯乎天理之心发之事父便是孝发之事君便是忠只在此心去人欲存天理上用功便是
　　右总记
　　淮南子曰周公之事文王也行无専制事无由己身若不胜衣言若不出口有奉持于文王洞洞属属如将不胜如恐失之可谓能子矣
　　司马温公曰某事亲无以踰于人能不欺而已矣至于事君亦然又曰凡子受父母之命必籍记而佩之时习而速行之事毕则反命焉或所命有不可行者则和色柔声具是非利害而白之待父母之许然后改之若不许茍于事无大害者亦当曲从若以父母之命为非而直行己志虽所执皆是犹为不顺之子况未必是乎
　　曽子尝芸瓜误斩其根曽晳怒援大杖击之曽子仆地有顷而苏蹙然而起进曰大人用力教参得无疾乎退鼓琴而歌欲父聴其歌而知其平也孔子闻之告门人曰小杖则受大杖则走今参委身待暴怒以陷父不义夫安得为孝乎曽子曰参罪大矣遂造孔子谢过
　　薛包好学笃行父娶继母憎包逐出包不得已庐舎外旦入洒扫父母又逐之乃庐里门晨昏问安歳余父母感悟命还及父母亡哀痛成疾诸弟求异居包不能止任弟所欲奴婢引其老弱者曰与我共事久若不能使也器物取其朽败者曰吾素所服习身口所安也田庐取其荒顿者曰吾少时所治意所恋也后诸弟不能自立包复赈给之
　　王祥性至孝因继母朱失爱于父及父母有疾祥衣不解带汤药必躬尝母尝欲食生鱼时天寒氷冻祥解衣将剖氷求之氷忽自解双鲤跃出母又思黄雀炙复有黄雀数十飞入其幕乡里惊叹以为诚孝所感
