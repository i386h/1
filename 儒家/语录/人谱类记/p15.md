<!-- { "loadSidebar": true } -->
　　杨龟山曰学者须有所疑乃能进徳然须用力深方有疑今世之士读书为学盖自以为无可疑者故其学莫能相尚
　　许鲁斋设教恳款周悉必使通晓尝问诸生此章书义若推之自身今日之事有可用否书中无疑看出有疑有疑却看出无疑方是有益
　　陈白沙曰前辈谓学贵知疑小疑则小进大疑则大进疑者觉悟之机也一番觉悟一番长进某初学时亦是如此更无别法【以上记警读书不能疑】
　　程明道先生作字甚敬曰非是要字好只此便是学
　　黄山谷见司马温公资治通鉴藁本虽数百卷颠倒涂抹讫无一字作草
　　陆象山曰写字须一点是一点一画是一画不可茍
　　陈白沙曰予书法毎于动上求静放而不放留而不留此吾所以妙乎动也得志勿惊厄而不忧此吾所以保乎静也法而不囿肆而不流拙而愈巧刚而能柔形立而势奔焉意足而奇溢焉以止吾心以陶吾情以调吾性此吾所以游于艺也【以上记警书法潦草】
　　人有语导气者问明道先生曰君亦有术乎曰吾尝夏葛而冬裘饥食而渴饮节嗜欲定心气如斯而已矣
　　富郑公以邵尧夫年髙劝学修养尧夫曰不能学人胡乱走也后遇疾笑谓温公曰雍欲观化一巡疾革伊川顾曰愿先生自作主张曰无可主张者
　　陆澄以多病从事养生阳明先生曰养徳养身只是一事果能戒慎不睹恐惧不闻而志専于是则养身之道在其中矣元静但当清心寡欲一意圣贤不当轻信异道徒弊精神于无益耳【以上记警养生导气】
　　右记百行考旋百事只是一事学者能于一处打得彻则百事自然就理不然正所谓觑着尧行事亦无尧许多聪明那得动容周旋中礼也
　　作圣篇
　　○书云惟圣罔念作狂惟狂克念作圣述作圣第六
　　张子东铭篇曰戏言出于思也戏动作于谋也发乎声见乎四肢谓非己心不明也欲人无已疑不能也过言非心也过动非诚也失于声谬迷其四体谓已当然自诬也欲他人已从诬人也或者以出于心者归咎为已戏失于思者自诬为已诚不知戒其出汝者归咎其不出汝者长傲且遂非不智孰甚焉【千古而下埋没却东铭今特为表而出之止缘儒者専喜讲大话也余尝谓东铭逺胜西铭闻者愕然】
　　冦莱公六悔铭曰官行私曲失时悔富不俭用贫时悔艺不少学长时悔见事不学用时悔醉发狂言醒时悔安不将息病时悔富郑公年八十犹书座屏曰守口如瓶防意如城又语有羣居闭口独坐防心二语最吃紧杨慈湖先生曰吾少时初不知有过但见他人有过一日自念曰岂他人俱有过而我独无耶乃反观内索久之得其一已而又观索得其二三已而又索然后见过不胜其多乃大惧力改
　　薛文清公曰轻当矫之以重急当矫之以缓褊当矫之以寛躁当矫之以静暴当矫之以和粗当矫之以细察其偏而悉矫之则气质变矣
　　王阳明先生曰凡人言语正当快意时便截然能忍黙得意气正到发扬时便翕然能收敛得忿怒嗜欲正到腾沸时便廓然能消化得此非天下之大勇不能然见良知亲切功夫亦自不难
　　钱起新曰人言知过悔过尚是虚事须是补过补得一分方改得一分补得二分方改得二分【原注前辈周寜宇先生又言补过如以新缯补旧袄更加坚固方得永无破绽若只以旧补旧岂能长久此意更得进步法】
　　蔡虚斋曰祸莫大于纵已之欲恶莫大于言人之非
　　曾子寝疾病乐正子春坐于床下曾元曾申坐于足童子隅坐而执烛曰华而睆大夫之箦欤子春曰止曾子闻之矍然曰呼此季孙之赐也我未之能易也元起易箦曾元曰夫子之病亟矣不可以易幸而至于旦请敬易之曾子曰尔之爱我也不如彼君子之爱人也以徳细人之爱人也以姑息吾何求哉吾得正而毙焉斯已矣举扶而易之反席未安而殁
　　西门豹性急佩韦以自缓董安于性缓佩弦以自急
　　徐庶少时任侠击剑几死人手折节学问后遂与诸葛孔明齐名
　　赵清献公思絶欲挂父母画像于卧床中以自监赵康靖公中歳尝置黄黒豆于几案以分别善恶此亦可谓能自警省者
　　横渠先生少喜谈兵尝以书谒范文正公公一见知其逺器欲成就之乃责之曰儒者自有名教何事于兵因劝之读中庸先生感悟遂尽弃其学而进求之六经醇如也
　　朱子尝言自见李延平先生后为学始就平实乃知向日从事释老之非
　　吕东莱少时性气粗暴嫌饮食不如意便敢打破家事后因久病只将一册论语早晚闲看忽然觉得意思一时平了遂终身无暴怒此可为变化气质之法
　　邢七自云一日三检点明道先生曰可哀也哉其余时理会甚事盖仿三省之说而错者也可见不曽用功又多逐人面上说一般话
　　阳明先生初溺于任侠之习再溺于骑射之习三溺于词章之习四溺于神仙之习五溺于佛氏之习正徳丙寅始归正于圣贤之学
　　王心斋入京师言动诡异都中人大骇还至会稽阳明思裁之及门三日不与见一日阳明送客出门外心斋长跪阶下曰某知过矣阳明不顾心斋随入至厅事复厉声曰仲尼不为已甚阳明于是揖之起时同志在侧莫不叹改过之勇
　　右记迁善改过只有曾子易箦是千古榜样前辈有言曾子已至圣人地位易箦一事只看他气象如何后人言改过多是隔靴搔痒都不切贴程子所谓只向人面上说一般话是也所以终身不长进克念作圣岂易言哉
　　省察克治为实践之方古人功不求多过惟求寡先难后获理有固然顾上士慎过中待玉成下藉忠诲使父兄师友之教不先则罔所遵循展转没溺即长而能悔去日已多骋辔求归为途已逺矣家大人每慨世之学者务其枝叶而絶其本根厝火积薪卧其上而不知煮鸩淬剑食其中而罔觉以诗书为利禄之媒以功名为縁饰之具习俗嚣陵人才敝薄匪无故也【楙】侍侧时未尝不举此以相诫勉比见蕺山刘先生人谱以为此书最有切于身心爰命【楙】洎弟【模标桂楫榕榜】共相雠校锓之家塾以诏后人并以广之同志读是编者茍能身体而力行之暴者抑之而思仁懦者激之而思强固者道之而思通辟者规之而思正贪者矫之而思亷蔽者发之而思明隘者充之而思广庶几与刻书之指不相戾乎男肇楙敬识
　　人谱类记卷下


