<!-- { "loadSidebar": true } -->
圣人之道一也非有奇旨殊意使人难晓然深且大矣深也故入者微而无所不尽大也故出者详而无所不兼先王在昔设教首士焉士则胄子与公卿之元子凡民之秀也胄子异日之南面居临者也公卿之子与凡民之秀皆异日治事以佐君理政者也胄子成而凡胄子所及者皆不敢有乱行矣公卿之子咸凡公卿之子所及者不敢有乱行矣凡民之秀成而闾阎所及者无不率于典制矣教成治定焉天性天生者也故其德不同有智焉仁焉圣焉义焉中焉和焉智则足以照烛事机仁则足以涵育万类圣则足以通达幽隐义则足以断宰善恶中则不偏和则不厉此其德性之美者也德美则有立乎臣民之上之本矣必见之于行而后足以养德孝于亲友于昆弟睦于宗族姻于婚媾任于里党恤于孤寡如是其行也而德之修远矣治事之才犹未成也于是六艺以习之礼以立身乐以和气射以观德御以达能书以通事数以理财六艺成而才当于用故德性不可强者也行与艺则因教而进焉故知之孝与仁之孝不同而孝一也圣之礼与义之礼不同而礼一也因其德性增之才能而士皆可为国之桢干矣夫自其幼而教之则易入及其冠而室也则易成故十年而学幼仪十三而学乐诵诗舞勺成童而舞象二十而学礼惇行孝弟三十而博学无方则射御书数皆在其中矣盖开国承家之事必赖壮盛精力为之年高则精力衰于事识之虽至而时已不可为壮盛而学成以当上用国之庆而家之福也故谋于耆艾而事于少壮所以因人之能而使才足用也此先王立教以成人才之本也世衰教散吾先圣孔子起而修之其传则士也故身通六艺者七十七人学圣人之道其才不同则所就不同圣人以道教人其法不异则所由不异不同也而使同不异也而有异昔者七十子学于孔子与孔子所以教七十子者其法具在子路勇也冉有艺也子贡宰我言也颜渊闵子骞冉伯牛仲弓善言德行也子羔之愚曾子之鲁子张之辟琴张曾皙牧皮之狂未尝尽违其才以求似于圣人圣人亦未尝欲其似己也尽违其才而教之故圣人不劳而教成七十子不苦而学成孔子既没七十子分教世之子弟就学七十子各以其所得于圣人者以为教世之子弟各以其所受于七十子者以为学教异而学不同矣学异而教不同矣学与教虽不同求圣人之道则无异故儒为百氏宗焉儒靡不周也士守其典籍白虎通曰士者事也任事之称也后世止以守典籍者为儒之人士亦止以言典籍者为儒之职其道甚大百物不废举而措之天下之民谓之事业少有识者矣古经犹可征也子夏居西河学者甚众而有田子方子方之后遂为庄周周之书非儒旨也则百氏之学皆源于圣门其书之美者皆圣人所备有百氏自失焉安其偏而嗜大异猖狂恣论不获返中是不可不知也圣门具体诸贤未闻传人子夏子游子贡子张商瞿曾子左丘明澹台灭明原宪季次各有受业曾申孔伋公明高乐正子春李克孟轲馯臂吴期其传不绝或显或不显耳七国战争纵横杂出因力假势诸侯贵之习以为俗惟荀卿以学鸣终老于是秦博士如伏生叔孙通辈咸得先师遗训国方废学不之重汉乃遵奉古经田何王同丁宽孟喜之于易伏生欧阳夏侯孔安国之于尚书申公毛公韩婴辕固之于诗高堂生孟卿后苍之于礼制氏之于乐春秋则胡母子都董仲舒善公羊蔡千秋刘向善谷梁贯公刘歆翟方进善左氏匡衡萧望之师丹戴圣戴德桓荣丁鸿杨震谢曼卿贾逵卫宏马融郑玄卢植服虔郑众许慎赵岐炳蔚一世余教授不可胜纪于时搜录废绝未知之义专门讲说天下稍稍闻见圣人之书二帝三代之王政定制始不湮没书不尽言者咸出口授古今不同非训诂无以明之训诂明而道不坠后世舍汉儒所传何能道三代风旨文辞乎故汉儒之于圣门犹启甲成康之于禹汤文武也若陆贾贾山贾谊扬雄荀悦徐干王充王符诸儒鸿材巨识别有著书皆甚可观世未大好也迨于魏晋王弼何晏习为清谈儒学始变朝野相尚损实坏政中原沦没宋齐梁陈偏安江左诸儒谈经遂杂玄旨何承天周弘正关康之雷次宗刘瓛沈麟士明山宾皇侃虞喜张讥周舍伏曼容张绪诸君子缁素并听受者甚广北方旧族执经而言圣人之道卢玄王保安刁冲刘兰张吾贵李同轨徐遵明熊安生刘焯刘炫诸儒弟子著录以千万计古经得传深有赖焉隋王通聚徒河汾慨然经传欲续未坠之绪通年不寿讲席散去天下用兵未大蕃昌然圣门万世宣流之泽至此一兴通之勋亦茂哉唐定天下其主好文其臣皆多才力学彼魏征虞世南张说贾至颜真卿刘禹锡宋璟崔仁师杨发诸公经学精深世犹以诗赋称陆元瑚颜师古朱子奢孔颖达马怀素褚无量杨士勋贾公彦彭景李鼎祚羣儒用意经传功厚而泽普韩愈悲流俗沈溺伤至道久废起而注论语尊孟轲为学者规学于愈者李翱皇甫湜辈皆有书六代以来丽弱不振之俗宂杂声偶之文勃然一改愈窜逐奔走爵未通显倡而寡和不能使天下大进于学亦愈之不幸也藩镇逆命兵革不息朱温篡夺天下益乱庄宗明宗既非大治之主又在位日浅唐之子孙僻在一隅石氏刘氏郭氏皆立纷乱之中久者十余年少者数年四方各立者数姓以兵甲为饮食夺攘为风俗五十余年儒术衰敝极矣宋兴虽未异于郭氏太祖太宗养之以德治之以礼割据诸国渐就平削子孙君天下日久海内乂安百余年闲儒风蔚起如种放穆修李之才尹洙李溉欧阳修司马光王安石周惇颐程颢程颐张载邵雍苏轼苏辙黄庭坚胡安国刘牧朱震吕祖谦朱熹陆九渊张栻尹焞詹体仁蔡元定真德秀叶适魏了翁陈亮陈澔南北并兴然安石新义至朱熹集注儒学更大变许衡廉希宪伯颜赡思拜住不忽朮吴澄虞集袁桷黄泽元明善韩性陈樵皆着于元若明以来宋濂方孝孺薛瑄吴与弼娄谅章懋胡居仁陈献章湛若水罗洪先陈选吕枏丘浚罗钦顺许诰郝敬来知德吕坤悉世所称王守仁别取致良知为旨学者崇奉儒学尤变甚矣诸儒绪次不绝二千余年兴起宣播不一其代圣人参赞天地深功上德明白于天下即百家众说杂然并起圣人之道永为生民主矣诸儒或远或近或达或穷或众或孤衍衍错错被于四海绵之后世儒术盛衰此其大都也圣人之道无不覆载如天地焉无不容纳如山海焉包羲神农黄帝尧舜禹汤文武之大圣人立之周公孔子之大圣人传之为天下法从用则吉悖弃则凶天子至于庶人咸以儒说为定儒者非自尊其说强天下以从也苟舍儒而不从小之一身也大之天下国家也必变出而乱作矣圣人以道教天下后世大贤焉入其深者小贤焉入其未深者大贤焉为其巨者小贤焉为其未巨者贤而欲进者仕以治事贤而欲退者处以自安道未尝有所绝圣人未尝有所禁也圣人言道甚中传者亦宜中甚平传者亦宜平甚全传者亦宜全庶几得而少失道一也天生烝民作之君作之师举天下之人各责以事使事备而义礼行者君道也举天下之人先之以义礼使义礼正而事定者师道也君道立则事安治平之要地师道立则礼义明久远之策也事者实也明礼义所以善事也君相之事与学士同君相之学与学士异民庶之学与学士同民庶之事与学士异是不可偏举也道非人不能弘故圣人于天下之才兼收并育天下之事分端各治并纳门墙名之曰儒盖欲大道完备而息后世异趋多争也道总事物之全然主也有在出也有序载也有殊允执厥中中者道之平其定也命土命稷命教命刑事也事者道之要其着也求其定不独心也耳目四肢皆合焉治其着不独水土刑教也射御书数皆通焉安道之中行道之事惟圣人尽之贤者于圣人之盛德也大业也或得其一焉不必同也不必异也天子出礼乐则文之儒当之出征伐则武之儒当之足国用则计财赋之儒当之善任使则知人之儒当之矣苟隐闭不出著书言道独善其身为天下端人行天下中事恶得不为儒哉圣人称颜渊不违如愚仲弓闵子纔一二语冉牛之辞不着则德行非以辩论为长政事取冉有季路言语取宰我子贡文学取子游子夏诸贤何尝无后世可以驳议之事圣人未以一眚弃之又不可以为大夫虽不欲不与也民受其赐虽不知礼而仁之圣人取人可知矣不得中行必也狂狷狂以其进取狷有所不为圣人育才又可知矣故圣人设教则宽取人则恕育才则周举事则备力行作范言论成则经传具存天下后世之儒当以为法当以为教也君子有大致出处是已羣黎有大事养生送死是已儒者修其身正天下国家使男女之伦不有邪慝上下有常亲疏有节生安死顺久远平治也不独于身得之亦于人而得之不独于言见之亦于事而见之非斤斤焉同乎我者纳之其未同乎我者遂摈而弃也熙宁闲王安石别开异说谓之道德性命诸儒从此言理言欲废弃实事空文相争论道益幽而难考夫道之尊也吾党之幸而圣人所以为教则未能合况南渡后已甚焉不危坐不徐言则曰非儒行也著书不言理欲则曰非儒学也二三师儒各立一旨自以为是外此非绝天下之人以为不闻道自命曰真儒其说始固蔽不通学者不能尽可其说辩论亦从此纷起矣聪明俊异高弘阔达之士圣人所谓狂而必与者拒以为非学道之人于是以儒之说为昧难测也儒之意为执难平也儒之事为烦难从也儒之情为隔难合也儒之气象为厉难近也彼方彝然自远此复绝之不肯钳然以处人后二者各欲为名高交相恶矣交恶则交仇交仇则交攻交攻则交困立于朝廷两相危陷使国家不得享静宁之福开隙萌乱以忧社稷下处草野是非烦辨损害学案激使他趋天下之人婚宦丧祭终身儒行之中所尊反与儒异所言反与儒敌其何尤哉圣人之教之大备有未尽也欲异说无害圣人之道吾徒无数而自攻莫若修复圣人教人之成法圣门有德行言语政事文学能德行者则为德行之儒能言语者则为言语之儒能政事文学则为政事文学之儒笃信守善此亦名儒子夏曰虽曰未学吾必谓之学矣盖圣人立教十人中五人能知五人不能知五人能行五人不能行不以为教也可言也不可行君子弗言也可行也不可言君子弗行也故言必虑其所终而行必稽其所蔽今大郡十余万家长老子弟秀杰者虽上下不齐而常千百人孝弟忠信之行诗书六艺之文别皆已知浸汨敷衍于后儒性理新说多者五六人或二三人或千余里无一人焉道不远人说何艰深若此士已未识欲千万人不能知不能行者以立教则为道而远人不可以为道矣圣人之举事也可以移风易俗而教道可施之于百姓非独适身之行也天下之才甚不一也圣人论其中不论其上下天下之事甚不同也圣人论其常不论其变故治乱听之世而平之以政才德任之人而定之以学狂狷不相强亦不必强狂狷以中行狂与狷虽疾也皆天也尽绝其天虽圣人不能裁之而已裁狂狷而兼德行言语政事文学圣人立教至定不易之成法也天下既治无异于中材天下已乱无救于成败上不足以急君父之难下不足以拯民生之厄浮言荒说高自矜许诬古人而惑后世非圣人所取也圣人所取修之有益于身言之有益于人行之有益于事仕则有益于国处则有益于家口道患不明不行也欲道之行先之以教收上下之英才返吾党所固有明告天下后世曰豪杰之士自拔流俗或出或处为天下端人行天下中事而无忒焉皆圣人命之曰儒也经传仁义之旨非后儒之理欲不必傍附言之乃可曰儒也不言理欲之浮虚而杂二氏庶得经传之实也吾先子庶不失圣门之旧哉六艺先王以教士耳农工商贾以至府史胥徒俱事师周礼如县师鄙师遂师贾师旅师胥师之类盖皆各授以法各习其事使精熟而当于用也士之才力厚者习数艺其余止终身一艺故学记云进而不顾其安使人不繇其诚如学乐尚未安教者便进以学礼学礼尚未安教者便进以学射使人一艺不能诚其身何能进于道也安者身心与艺相和为一也诚者实有此艺随意而出无一毫勉强也安与诚之云者精熟之至犹如入芝兰之室久而不闻其香与之俱化矣七十子皆身通六艺虽德行文学各有所获若非学之化而能施于用不得谓之通也先子尝言后世六艺悉不为儒者事矣儒者高谈性命工为文辞而止今州县学内大者诸生数百人小者亦百计其间得中乡试列仕籍者甚少即贡而为学官已衰耄无能为矣其余悉贫困以没盖诸生若不专心讲书作文则考下等不齿于里闬若欲兼治生以养父母畜妻子又无闲空日月所以难也况尽弃实用而专托空言乎先辈杨汝容陈元忠归熙甫祝希哲张叔大茅顺甫来矣鲜冯用韫诸公皆有虚文误世资格限人之论周蓼洲第后与兄弟书云闲中阅邸报四方告急日甚有志者能不深杞人之忧乎今漫以书生当局其筹国治河大政无论有问以簿书钱谷之数天下几何茫茫不能对也始知书不可多读平日为八股误了许多工夫徒成不识时务良可叹也顺昌职膺司理偶展律书多所未谙乃信读书不读律致君终无术非浪语也诚能用元先儒袁桷国学旧议令习实事如礼乐兵农漕运河工盐法茶马刑算一切国家要务皆平日细心讲求使胸有本末定见异日得施于政在学十年选而仕之使自署其习云能某事得以课勤其实悉考为伍贰禄俸足以养廉历练国事能则迁升不能罢去则朝廷成就许多人才而草野亦少饥寒之士矣昔冉牛闵子颜渊皆具体而微之大贤必身通六艺焉圣人盖以实乃可入用而近道也后世言学与圣门相隔甚远虚浮成风而为日久远积重难返非君相以质以实深力救之习俗未可变无用焉有能也
