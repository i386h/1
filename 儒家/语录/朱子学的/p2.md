<!-- { "loadSidebar": true } -->
　　问持敬朱子曰但因其良心发见之彻猛省提撕使心不昧则是做工夫底本领本领既立自然下学而上达矣一念之萌则必谨而察之此为天理邪为人欲邪果天理也则敬以扩之而不使其少有壅阏果人欲也则敬以克之而不使其少有凝滞

　　朱子曰人之心惟敬则常存不敬则不存身在是则其心在是而无一息之离其事在是则其心在是而无一念之杂无事时敬在裏面有事时敬在事上有事无事吾之敬未尝闲断也明道先生言某写字时甚敬非是要好只此是学方其无事而存诸中不懈者敬也及其应物而酬酢不乱者亦敬也故曰毋不敬俨若思又曰事思敬执事敬敬之一字万善根本涵养省察格物致知种种工夫皆从此出方有据依圣贤之学彻头彻尾只是一敬字致知者以敬而致之也力行者以敬而行之也又云未知则敬以知之已知则敬以守之

　　问未应事接物时如何朱子曰未应事接物只是戒谨恐惧而已问存养多用静否曰不必然孔子却都就用处教人做工夫旧见李先生常教静坐后来看得不然只是一个敬字好方无事时敬于自持及应事时敬于应事读书时敬于读书便自然该贯动静心无时而不存程子言存养于未发之前则可又谓善观者却于已发之际观之此持敬之功贯通乎动静之际者也

　　朱子曰敬之一字真圣门之纲领存养之要法一主乎此更无内外精粗之间敬则天理常明自然人欲惩窒消治人常恭敬则心常光明问敬者德之聚曰敬则德聚不敬则都散了伊洛拈出敬字真是圣学真的要妙工夫学者只于此处着实用功则不患不至圣贤之域矣圣贤千言万语大事小事莫不本于敬收拾得自家精神在此方看得道理尽然后修身齐家举而措之天下尔

　　或问所谓敬者若何而用力朱子曰程子于此尝以主一无适言之矣尝以整齐严肃言之矣至其门人谢氏之说则又有所谓常惺惺法者焉尹氏之说则又有所谓其心收敛不容一物者焉观此数说足以见其用力之方矣

　　朱子敬斋箴曰正其衣冠尊其瞻视潜心以居对越上帝足容必重手容必恭择地而蹈折旋蚁封出门如宾承事如祭战战兢兢罔敢或易守口如瓶防意如城洞洞属属罔敢或轻不东以西不南以北当事而存靡他其适勿贰以二勿参以三惟心惟一万变是监从事于斯是曰持敬动静弗违表里交正须臾有闲私欲万端不火而热不冰而寒毫厘有差天壤易处三纲既沦九法亦斁于呼小子念哉敬哉墨卿司戒敢告灵台[以上分十节]

　　穷理第三[进学则在致知]

　　朱子曰穷理以虚心静虑为本人入德处全在格物致知只是一事格物以理言致知以心言格物是零细说致知是全体说致知格物

　　朱子曰大学是圣门最初用功处格物是大学最初用功处大学不说穷理只说格物要人就事物上理会凡事事物物各有一个道理有是物必有是理理无形而难知物有迹而易见于物上穷得一分之理则我之知亦知得一分物理穷得愈多则我之知愈广其实只是一理才明彼即晓此因其所已知推之至于无所不知谢上蔡说格物只是寻个是处甚好须是于其一二分直寻到十分是处方可格物十事格得九事通透即一事未通透不妨一事只格得九分一分不通透最不可须穷到十分处

　　朱子曰上而无极太极下至于一草一木昆虫之微亦各有理一书不读则阙了一书道理一事不穷则阙了一事道理一物不格则阙了一物道理须着逐一件与他理会过道之大原固要理会纤悉委曲处也要理会制度文为处也要理会古今治乱处也耍理会精粗大小无不当理会程夫子云穷理亦多端或读书讲明道理或论古今人物别其是非或应事接物求其当否皆穷理也遇着一件事便且就这事上思量合当如何谓陈安卿曰凡看道理须要求个根源来处如为人父如何便止于慈为人子如何便止于孝为人君为人臣如何便止于仁与敬如言性则当推其如何谓之性如言心则当推其如何谓之心只此便是格物

　　问伊川说今日格一件明日格一件工夫如何朱子曰如读书今日看一段明日看一段又如今日理会一事明日理会一事积习多后自然贯通昔闻延平先生之教以为为学之初且当常存此心勿为他事所胜凡遇一事即当且就此事反复推寻以究其理待此一事融释脱落然后循序少进而别穷一事如此既久积垒之多胸中自当有洒然处穷理且令有切己工夫若只泛穷天下万物之理不务切己即遗书所谓游骑无归矣穷理须有先后缓急久之亦要穷尽

　　朱子曰看道理若只恁地说过一遍则都不济事须是常常把来思量始得延平先生尝言道理须是日中理会夜里却去静坐思量方始有得某依此法去做真是不同

　　朱子曰万理只是一理学者且要去万理中千头万绪都理会四面辏合来见得是一理

　　朱子曰读书是格物一事读书之法在循序而渐进熟读而精思又曰字求其训句索其旨未得于前则不敢求其后未通乎此则不敢志乎彼又曰先须熟读使其言皆若出于吾之口继以精思使其意皆若出于吾之心

　　朱子曰端庄正坐如对圣贤则心定而义理易究不可贪多务广灭裂卤莽今人读书务广而不求精刻苦者迫切而无从容之乐平易者泛滥而无精约之功两者之病虽殊然其所以受病之源则一而已宁详毋略宁下毋高宁拙毋巧宁迩毋远

　　朱子曰且读一书先其近而易知者字字考验句句推详上句了然后及下句前段了然后及后段先须读得正文记得批注成诵精熟注中训释文意事物名义发明经旨有相穿纽处一一认得如自己做出来一般方能玩味反复向上有通透处读书须是成诵方精熟学者只是要熟工夫纯一而已读时熟看时熟玩味时熟圣贤之言常将来眼头过口头转心头运韩退之所谓沈潜乎训义反复乎句读须有沈潜反复之功方得读而未晓则思思而未晓则读

　　朱子曰读书别无法只要耐烦子细是第一义读书须教细看心粗性急终不济事严立功程宽着意思久之自当有味不可求欲速之功也

　　朱子曰学者之于经未有不得于辞而能通其意者观书当从大节目处看程子有言平其心易其气阙其疑则圣人之意见矣读书先且虚心考其文词指意所归然后可以要其义理之所在近见学者多先立己见不问经文向背之势而横以义理加之其说虽不倍理然非经文本意凡读书须看上下意是如何不可泥着一字又曰须看他文势语脉观书但当虚心平气以徐观义理之所在如其可取虽世俗庸人之言有所不废如其可疑虽或传以为圣贤之言亦须更加审择看文字不可先怀权断于胸中看文字只要虚心横渠云濯去旧见以来新意此言最有理

　　朱子曰读书始读未知有疑其次则渐渐有疑中则节节是疑过了这一番后渐渐释以至融贯会通都无可疑方始是学无疑者须要有疑有疑者却要无疑

　　朱子曰大抵思索义理到纷乱窒塞处须是一切埽去放教胸中空荡荡地了却举起一看便自觉得有下落处此说向见李先生曾说来今日方真实验得如此非虚语也

　　朱子曰看文字须如猛将用兵直是鏖战一阵如酷吏治狱直是推勘到底决不恕他

　　朱子曰读书须读到不忍舍处方见得真味

　　朱子曰读书遗忘此士友之通患无药可医只有少读深思令其意味潜洽当自有功矣昔陈烈先生苦无记性一日读孟子学问之道无他求其放心而已矣忽悟曰我心不曾收得如何记得书遂闭门静坐不读书百余日以收放心却去读书遂一览无遗

　　朱子曰圣贤心事今只于纸上看如何见得又云须反来就自家身上推究读一句书须体察这一句我将来甚处用得这道理须是见得是如此了验之于物验之吾身又如此以至见天下道理皆端的如此了方得道理要见得异须是表里首末极其透彻无有不尽真见得是如此决然不可移易始得善须真见得是善方始决然必做恶须真见得是恶方始决然必不做

　　朱子曰穷理之要必在于读书读书之法莫贵于循序而致精而致精之本则又在于居敬而持志

　　朱子曰若其用力之方则或考之事为之着或察之念虑之微或求之文字之中或索之讲论之际使于身心性情之德人伦日用之常以至天地鬼神之变鸟兽草木之宜自一物之中莫不有以见其所当然而不容已与其所以然而不可易者必其表里精粗无所不尽而又益推其类以通之至于一日脱然而贯通焉则于天下之物皆有以究其义理精微之所极而吾之聪明睿智亦有以极其心之本体而无不尽矣[以上分十九节]

　　精蕴第四

　　朱子曰天下之物莫不有理而其精蕴则已具圣贤之书故必由是以求之然欲简而易知约而易守则莫若大学论语中庸孟子也不先乎大学无以提挈纲领而尽论孟之精微不参之论孟无以融会贯通而极中庸之归趣然不会其极于中庸则又何以建立大本经纶大经而读天下之书论天下之事哉若理会得此四书何书不可读何理不可究何事不可处读此四书然后看诗书礼乐上古之书莫尊于易中古后书莫大于春秋然此两书皆未易看论孟工夫少得效多六经工夫多得效少子所雅言诗书执礼未始及易夫子常所教人只是如此今人便先为元妙之说

　　朱子曰大学是为学纲领通得大学了去看他经此是格物致知事此是诚意正心事此是修身事此是齐家治国平天下事格物致知是穷此理诚意正心修身是体此理齐家治国平天下是推此理要做三节看致知诚意是学者两关致知乃梦与觉之关诚意乃善与恶之关又云诚意是人鬼关看大学且逐章理会先将本文念得次将章句来解本文又将或问来参章句又曰看来看去不用或问只看章句便了久之又只看正经便了又久之自有一部大学在我胸中而正经亦不用了读大学岂在他言语正欲试验之于心如何如好好色恶恶臭验之吾心果能如此乎闲居为不善是果有此乎一有不至则猛勇奋跃不已必有长进今不知如此书自书我自我何益之有

　　朱子曰孔门答问曾子闻得底话颜子未必与闻颜子闻得底话子贡未必与闻今却合在论语一书后世学者岂不顺便但患自家不去用心或问与点一段曰论语一部自学而时习之至尧舜都是做工夫处昔五峰于京师问龟山读书法龟山云先读论语五峰问论语二十篇以何为要龟山曰事事紧要看此可见

　　朱子曰孟子之书明白亲切无甚可疑者只要日熟读又曰孟子说得段段痛切孟子句句的确有必然之效

　　朱子曰论语之言无所不包而其所以示人者莫非操存涵养之要七篇之旨无所不究而其所以示人者类多体验充广之功集注添一字不得减一字不得不多一个字不少一个字集注至于训诂皆子细者盖要人字字思索则莫要只作等闲便了

　　朱子曰中庸工夫密规模大或问何以言诚为中庸之枢纽也曰诚者实而已矣中庸大指专以发明实理之本然欲人之实此理之无妄故其言虽多而其枢纽不越乎诚一之言也读中庸者毋跂于高毋骇于奇必沈潜乎句读文义以闲以会其归必戒谨恐惧乎不睹不闻之中以践其实庶乎优游厌饫真积力久而于博原高明悠久之域忽不自知其至焉

