<!-- { "loadSidebar": true } -->
　　先生与余论国初取诸国次第先生曰王朴论之详矣其言絶少虽论十年用兵先后难易无一字不验于后此与韩信诸葛武侯一等人也仆问河东之地最难取故独在后先生曰此固然矣然有天道焉太祖初为归徳军节度使实在宋国故号宋且河东乃晋地也昔高辛氏迁阏伯于商丘主辰今应天府是也迁实沈于大夏主参今太原府是也且参商不相能久矣物不两大故国初但曰并州不加以府号盖有深意也又本朝收河东在戊寅年重午日乃火土旺日此参水神所忌故克之时宋受命已十九年矣而晋始服是以本朝盛则后服衰则先陷吾友可记之天下有变而河东必先非我所有顾老夫不复见矣先生又云其事不逺但不欲言之言毕色惨然者久之仆不敢再问后至靖康之祸仆愈信先生之言靖康元年丙午岁重九日太原陷而晋地之属本朝纔一百四十九年噫先生可谓先知矣仆又妄意测之曰丙午为天水故火最大忌又中国阳位午方也故晋出帝之事亦在于丙午丁未年此可验也且九为阴阳之极数故太原以重九日陷又渊圣为第九世而即位之年正一百六十六年此盖汉书所谓阳九之厄百六之会也可不信夫呜呼靖糜之事虽由人谋不臧天道亦昭昭矣故仆因先生之言而备载之【解曰元城与永卿论国初取国次第乃以王朴自况大段帝王之兴废物事之成败自有一定之理至如五行相生相克诚亦有之然非吾儒之所汲汲也夫古人谓君相不言命非不知有命也不以命而废人事也盖人事尽则天命在是矣】

　　先生曰书传之间有大害事者若卜世卜年之类是也仆曰何以言之先生曰先王之有天下日慎一日而惟恐其不终故书曰天难谌命靡常诗曰天命靡常此文武周公之书也岂有预为歴世长久之说以数告子孙使子孙倚恃天命恣为淫虐而不惧于危亡乎仆曰若是则王孙满之言妄矣先生曰盖有说也当楚子问鼎之时王室之威不能制也天子之徳不能懐也故假天命神告之事以拒之且曰卜世三十年七百而今尚未也不然则文武周公之志荒矣仆退检史记武王灭商至定王二十世凡四百二十年故史记云王使王孙满应设以辞楚兵乃去盖使之托辞以拒其言也仆后以此质于先生先生曰然【解曰元城论卜世卜年之说非先王本意此言甚美呜呼知此则知有天下者之不可不强于自治矣】

　　先生尝言某初见老先生求敎老先生曰诚某既归三日思诚之一字不得其门因再见请问曰前日蒙敎以诚然某思之三日不得其说不知从何门而入老先生曰从不妄语中入某自此不敢妄语且六经之中絶无真字所谓诚即真也故古者君臣师弟子之间惟是诚实心中所欲言者即言之故冉求曰非不说子之道力不足也子路曰有是哉子之迂也宰我欲短丧自谓期可已矣食夫稻衣夫锦于汝安乎曰安且今有士人于此必不肯自谓居丧而安于食稻衣锦也彼三人者皆孔子高弟而其言如此者以其出于至诚也西汉之初去古未逺人心质朴惟务纯实更无忌讳文帝时贾谊上疏曰生为明帝没为明神頋成之庙称为太宗元帝时翼奉上疏曰万岁之后称为高宗盖当时羣臣凡心中所欲言者即径言之不以其言为不可发也盖君臣之诚故能如此【解曰元城自以受教温公之后自此不敢妄语是矣然不知其往往谈佛而陷于妄也虽然元城非妄也谈佛者之谈为妄耳敢附此妄议愿正有道焉】

　　先生又曰天下诈伪之风甚矣以某从少至老观之诚实之风几乎一日衰于一日一年衰于一年方今夫妇兄弟父母之间犹相谄谀也相欺诈也况于君臣朋友之间乎且君臣父子兄弟夫妇朋友只是一个道理若一处坏即皆坏矣此风大可畏当其祸乱未作时犹一切含糊不见丑怪若万一有大祸乱则君臣之间无所不至矣故贾谊有言见利则逝见便则夺主上有败即因而挻之矣主上有患则吾茍免而已立而观之耳有便于吾身者则欺卖而利之耳凡此种种吾友他日将见之【解曰元城叹诈伪之风日甚其诚进于熟矣至叹夫妇兄弟父母之间亦不免此阅世变精矣呜呼其以诚为教乎其以诚为教乎】

　　先生与仆论诗至国风先生曰读诗者当求其意不当求其义若求其义或失之穿凿若求其意则可见古人用心处也且如黍离之诗某尝见老先生言惟刘炫之说最善其说以谓凡人之情于忧乐之事初遇之则其心变焉次遇之则其心微变三遇之则其心如常矣此人之常情也至于君子忠厚之情则不然其行役也往来固非一见之也初见稷之苗矣又见稷之穂矣又见稷之实矣而感伤之心终始如一而不少变焉此诗人之意也若以谓视苗以为穗视穗以为实则失之逺矣又云孔子时诗今不可得而见之且以论语考之今硕人之诗尚无素以为绚兮一句则知孔子时诗亡矣盖汉之初出于秦火之后诸儒所传不一时有三家鲁诗本之申公齐诗本之辕固韩诗本之韩婴三家皆列于学官置博士弟子员讲说之又有毛公之学自谓子夏所传独河间献王好之不得列于学官至后汉大儒马郑辈好之遂行于世而三家之说废矣先生又曰汉四家诗各有短长未易一槩论某尝记少年读韩诗有雨无极篇序云正大夫刺幽王也首云雨无其极伤我稼穑浩浩昊天不骏其徳如此类者不可胜举因曰诗中云正大夫离居岂非序所谓正大夫乎先生曰然凡此事但欲吾友知耳若又以先儒为非则启后生穿凿害愈大矣【解曰元城此论即孟子以意逆志是为得之之意昔者吾友吕仲木尝言诗易春秋当外言而求意以今观之谅哉】

　　先生与仆论淮阴武侯二人不同若论人品则淮阴不及孔明逺甚若论功业而武侯何寥寥也仆曰西南者汉始终之地也故汉起于西南而卒终于此而淮阴当汉之初兴故能卓卓如此而武侯之时火将烬矣故无所成先生曰此固然矣然淮阴所以得便宜者以平日名太卑而武侯所以无成者以平日名太高也淮阴有乞食袴下之辱也而武侯即隠于隆中而当时谓之卧龙此一事也又淮阴既从项梁又事项羽又归汉而武侯则必待三顾而后起此又一事也又楚汉之时用兵者皆非淮阴之敌而尝易之故淮阴能取胜也三国之时若司马仲达辈乃武侯等辈人也而又素畏孔明故武侯不能取胜也譬如奕碁有二国手一国手未有名而对之乃低碁不知其为国手而尝易之故狼狈大败有一国手已有名对局者亦国手而差弱焉谨以待之故胜败未分也且淮阴既平魏赵而功业如此其卓荦也而龙且尚且轻之曰吾平生知韩信为人易与耳寄食于漂母无资身之策受辱于袴下无兼人之勇以淮阴平日名素卑也孔明与司马宣王对垒不能取尺寸地宣王受其巾帼之辱而不敢出兵至其已死按行军垒犹曰天下竒材也故当时有死诸葛走生仲达之嘲以孔明平日名素高故也人品高下不同而其功业反相去逺者由此【解曰人品之高下系乎人功业之成败系乎天故以淮阴之辅汉不害其为卑以武侯之无成不害其为高又况英雄不可以成败论乎】

　　先生问仆近读何书仆对以读西汉到酷吏传先生曰班氏特恕杜张何也仆曰太史公时汤周之后未显至班氏独以为有子孙之赎父罪故入列传先生曰孟子云名之曰幽厉虽孝子慈孙百世不能改也而班氏固辄没其酷吏之名何也仆曰世之论者以谓二人皆有意太史公之意欲以教后世人臣之忠班氏之意欲以教后世人子之孝先生曰此固然也然班固于此极有深意张汤之后至后汉犹盛有恭侯纯者虽王莽时亦不失爵至建武中歴位至大司空故班固不使入酷吏传以张纯之故也仆曰是时杜氏之絶已久而亦不入酷吏传何也先生曰杜张一等人也若独令张汤入列传则世得以议已故并贷杜周此子产立公孙泄之义也仆退而检左氏郑卿良霄字伯有既死为厉国人大惧子产以谓鬼有所归乃不为厉乃立公孙泄良止以止之公孙泄子孔之子也良止良霄之子也郑杀子孔子孔虽不为厉故亦立之且伯有以罪死立后非义也恐惑民故立泄使若自以大义存诛絶之后不因其为厉也仆以先生之言深得班固之意故详载之【解曰班固称汉良史然张汤不入酷吏传以张纯故乃并已絶之杜氏与周而亦贷焉则恐人之议已故此元城以为子产立公孙泄之义其然乎甚哉史氏之难也吾感矣】

　　先生与仆论西方用兵先生曰天下之大祸莫大于用兵之成败而人主为左右所蒙蔽而不知也老先生居于夏县之私第日夕在赐书阁读书一日大喜谓其兄旦曰某昨夕读轮台诏方知汉武帝用兵之久而中国不亡葢每遣将之出而成败胜负辄以实上闻而无毫发不知者故天下之柄皆归于人主而不为左右欺罔此所以行兵三十年而中国不亡某取汉书考之信而有实【解曰人主之所患者莫大于蒙蔽此舜之所以明目达聪也吁岂独用兵一事已哉】

　　先生一日问仆颇能围碁否仆对以亦尝为之终不高故虽与人对局亦复懒懒尔先生曰棊中有一事今以公论之某尝见高棊云高低不甚相逺但高棊识先后着耳若低棊即以后着为先着故败昔有高棊曰汉高帝方黥布以穷来归故洗足不起以挫其鋭布欲自杀后见张御从官如汉王则又大喜过望此识先后着也又有低棊曰梁武帝方侯景以穷来归遽裂地而王之其后景凡有所须辄痛挫抑之故景反而梁亡此以后着为先着也先生又曰围棊有过行者必须皆是高棊而当局者为利害所昏故藉傍人指之尔若低棊虽是提耳而明告之亦不悟也昔汉高帝闻韩信欲为假王辄大怒慢骂良平蹑足此过行法也且高帝见处不甚相逺但高帝当局而迷尔使良平遇暗主虽累千万言亦何益哉【解曰元城围棊之问先后着之说尽天下之变矣是故汉髙之于黥布梁武之于侯景是其验哉】

　　元城语録解卷中

　　●钦定四库全书

　　元城语録解卷下

　　（宋）马永卿编　　（明）王崇庆解

　　先生尝谓仆本朝官制多循唐时葢以其相近也然独有一事乃用汉制深得治体仆曰何也先生曰唐制诸道帅臣兼观察之权故藩镇擅权无人纠举必待罪恶暴着然后朝廷治之则害物已多矣是以江南观察使即宣帅越帅为之荆湖观察使即潭帅鄂帅兼之其余诸道亦复如此至于本朝即以前宰相执政从官为帅恐其权大重则以有清望官有风采者为监司以纠之然不过台省寺监官如有藩臣一事不法即行按劾故不敢为非不待朝廷制之而后有忌惮也汉元封五年初置刺史部十三州秋分行部四封秩纔六百石尔且汉制万户以上县令秩千石至六百石今刺史之秩卑矣然刺史之权极重以六条问事一条谓强宗豪右其五条皆谓二千石不法且秩低则其人激昻自进假以重权则能行其志此良法也成帝绥和元年更名牧秩二千石其法隳矣故唐观察使则绥和之制也本朝监司即元封之制也然则不深知古今治乱者岂可轻变前人法度哉又本朝不独监司如此又取天下清徳名望骨鲠之士以为台谏使宰相不敢为非亦此意也【解曰元城谓宋家设监司以纠帅臣使有忌惮立台谏以纠宰相使不敢为非其论治体甚当然曰台谏止使宰相不敢为非则若有遗焉夫台谏者以言为责者也上而天子下而百官内而宫壸外而夷夏无不得论者岂但不使宰相为非而已哉】

