<!-- { "loadSidebar": true } -->
　　后数日仆问先生曰髙帝七年萧何治未央宫立东阙北阙前殿武库太仓见其壮丽甚怒谓何曰天下凶凶劳苦数岁成败未可知是何治宫室过度也何曰天下方未定可因以就宫室且夫天子以四海为家非令壮丽亡以重威且亡令后世有以加也上说仆怪萧何如此乃吟一絶云创业艰难尚尔为太平奢侈可前知欲令后世无能过可笑萧何尔许痴仆因举此诗先生笑曰此则固然然何之意深矣髙帝项王皆楚人丰沛临淮相去至近二人之心岂一日忘山东哉羽见秦地皆已烧残乃思东归使其如昔日之盛未必不都闗中也汉五年夏虽自雒阳驾之闗中然长安宫殿未成寄治栎阳又髙帝之在闗中无几时矣五年秋亲征臧荼复至洛六年十二月取韩信还至雒阳七年冬十月自征韩信又自雒阳至长安时宫阙已成乃自栎阳徙都长安则髙帝都长安之心方定矣然何欲顺适其意以就大事不欲令窥其秘也故假辞云云此何之深意也而史氏见萧何之意又不欲明言之又不欲不言之乃书上说两字以见髙帝在何术中而且乐都闗中也【解曰酇侯治未央之过温公老先生葢尝论之矣然史书上说二字恐一时实録如此未有所谓术之说然元城述以教永卿要必有独得者非后来所敢轻议也】

　　先生又曰吾友后生未可遽立议论以褒贬古今葢见闻未广而涉世浅故也且如孔子万世师也方孟僖子且死戒其嗣懿子师孔子时子年尚少也又齐景公晏子适鲁问礼时孔子方年三十其后孔子年五十余方歴■〈目甹〉诸国十四年而只数归鲁时孔子年六十三岁乃始删诗定书系周易作春秋只数年间了却一生著述葢是时学问成矣涉世深矣故其著述始可为后世法譬如积水于千仞之源一日决之滔滔汨汨直至于海其源深也若夫潢潦之水乍流乍涸终不能有所至者其源浅也古人著书多在暮年葢为此也【解曰此元城教人至意不独策励永卿易曰修辞立其诚故立言难吾慨世之无忌惮者曽未如何便欲著述不知其事岂细故哉愚亦坐病此者故二十以来已不自量矣要其年方四十有六以见闻则未博以世故则未深以诚心则未定而亦云然无乃首为元城罪人乎三复抱愧聊复记之】

　　先生与仆论易仆曰所谓为文言者真孔子之所作乎先生曰其中有孔子之言未必皆孔子之作也葢先儒以此释经也仆曰何以实之先生因取左氏示仆襄公九年穆姜薨于东宫始徃而筮之遇艮之八史曰是谓艮之随随其出也君必速出姜曰亡是于周易曰随卦元体之长也亨嘉之会也利义之和也贞事之干也体仁足以长人嘉徳足以合礼利物足以和义贞固足以干事然故不可诬也是以虽随无咎且孔子生于襄之二十二年当穆姜为此言时吾圣人未生又左氏以解随卦周易以解干卦又元体之长也葢谓人之元首其义尤亲切于善之长云【解曰据此则文言未必皆夫子之言明矣然既曰周易以解干卦当以文王为是左氏以解随卦恐非】

　　先生尝言子弟固欲其佳然不佳者未必无用处也元丰二年秋冬之交东坡下御史狱天下之士痛之环视而不敢救时张安道致仕在南京乃愤然上书欲附南京逓府官不敢受乃令其子恕持至登闻鼔院投进恕素愚懦徘徊不敢投久之东坡出狱其后东坡见其副本因吐舌色动久之人问其故东坡不荅其后子由亦见之云宜吾兄之吐舌也此时正得张恕力或问其故子由曰独不见郑崇之救葢寛饶乎其疏有云上无许史之属下无金张之托此语正是激宣帝之怒尔且寛饶正以犯许史辈有此祸今乃再讦之是益其怒也且东坡何罪独以名太髙与朝廷争胜耳今安道之疏乃云其实天下之奇材也独不激人主之怒时急救之故为此言矣仆曰然则是时救东坡者宜为何说先生曰但言本朝未尝杀士大夫今乃开端则是杀士大夫自陛下始而后世子孙因而杀贤士大夫必援陛下以为例神宗好名而畏义疑可以此止之【解曰元城以张恕不投东坡之疏一事谓子弟不佳者未必无用固圣贤无弃人之意然张恕之不投疏与东坡之出狱恐亦几会人事之偶中耳未可以此便谓子弟之不佳者皆可用也孟子曰中也养不中才也养不才故人乐有贤父兄也斯言其至矣乎】

　　先生曰某之北归与东坡同途两舟相衔未尝三日不相见尝记东坡自言少年时与其父幷弟同读郑公使北语録至于说大辽国主云用兵则士马物故国家受其害爵赏日加人臣享其利故凡北朝之臣劝用兵者乃自为计非为北朝计也辽主明知利害所在故不用兵三人皆叹其言以为明白而切中事机时老蘓谓二子曰古人有此意否东坡对曰严安亦有此意但不如此明白老蘓笑以为然先生又云前辈读书例皆如此故谓之学问必见于用乃可贵不然即腐儒尔武帝时严安上疏谏用兵其畧云今徇南夷朝夜郎深入匈奴燔其龙城议者美之此人臣之利非天下之长策也郑公之言其源出于此【解曰观此则知三蘓开口论天下事如指诸掌者有源流矣古人读书固如此若乃寻章琢句夸多鬬靡而终无所用者则亦何贵于读书为哉虽然未也其必如周程之潜心理学如颜孟之努力性情而后益可贵也】

　　先生与仆论厯法尝曰古今厯法各不同其闰法亦从而异秦用颛帝之厯水徳王天下以十月为岁首故遇闰年即闰九月而谓之后九月葢取左氏归余于终之意至于汉初因而不改先生因命取史记秦楚之际月表示仆二世二年后九月徐广曰应闰建酉汉二年后九月徐广曰应闰建已汉五年后九月徐广曰应闰建寅葢徐广推厯以谓此三年合闰八月四月正月以归余于终故闰九月也非独如此髙后八年七月髙后崩羣臣既诛诸吕迎立代王闰月己酉王即皇帝位年十月辛亥皇帝见于髙庙且己酉辛亥相去三日已隔一年则知闰月者乃后九月也仆曰书云以闰月定四时成岁谓之定四时则是四时之间有闰也先生曰非也葢谓无闰月则以春为夏以夏为秋矣故曰定四时非谓四时之间有闰月也【解曰尧命义和作厯厯法之源始此元城以为古今厯法各不同闰法亦异要之小过不及之间或有増损而已其大体定法则确乎不可易也愚尝思之天地开辟以来一气衮衮未尝有息而理实主焉故尧夫以二至为天地一气之呼吸则知春夏者气之呼秋冬者气之吸圣人者有以见其理而测其度故定为年月日时以为民生日用之候不然寒署愆则蚤莫无凖蚤莫无凖则起居失宜起居失宜则作辍乖方而望天下治生民安万物遂得乎】

　　先生与仆论唐十一族事先生曰甘露之事葢亦疎矣考其时乃太和九年十一月二十一日也是时李训谋以甘露降于禁中诏百官入贺因此欲杀宦官且十一月末岂甘露降之时耶谋之疎想见大抵色色如此某意宦官知此谋久矣故不可得而杀也且天下之事有大于此者乎凡可以救死无不为也若当时只贬黜之其祸未必至此乃以死逼人而疎畧如此宜其败也易曰君不密则失臣臣不密则失身几事不密则害成圣人之言信矣先生又言是时凡覆十一族而王涯者年过七十不能引退而与小人同位故虽不预谋顾彼宦官安知之其遇祸也宜哉且涯自言留心太玄经久矣始于贞元十二年丙子至元和四年己丑凡十四年亦尝作为文字后二十六年乃有甘露之祸且太玄惟以进退消息为说涯知其说而不能行何也故曰知之非难行之惟难【解曰元城论甘露之变一事最得大体夫宦官有罪是诚不可姑息茍无罪则亦未有尽诛之理故李训之谋虽谓之疎可也呜呼此仲尼所以假年学易】

　　先生尝言魏征传称尝仆所为碑停叔玉昏顾其家衰矣此言非也郑公之徳国史可传何赖于碑而停叔玉昏乃天以佑魏氏也房玄龄之子遗爱因尚主遂为房氏大祸始以淫荡败其家法而终灭其族仆后考魏氏之谱郑公四子叔玉叔瑜叔琬叔珪而叔瑜生莘莘生商商生明明生冯冯生謩至此五世矣使其家尚主而其祸或若房氏岂有再振之理先生曰停叔玉昏乃天以佑魏氏于斯信矣【解曰人之徳业显晦固有定分而子孙盛衰亦有定命故元城以魏郑公之名不恃夫碑又以其停昏为魏氏幸也】

　　先生尝曰宰相之任难哉自古以来不负谤者少矣元载既诛时望归刘晏代宗惩前事遂擢太常卿杨绾礼部侍郎常衮为相时大厯十三年乙巳岁四月壬午至七月己巳绾薨相去纔一百八日矣然绾之名望如此藉使不死假之岁月或恐建立又过于此或曰非也当时绾衮齐名衮至此年闰五月甲戌方罢故物议之如此至目为濌伯则绾之早亡未必为不幸也葢权者人所嫉持权既久而亡所建立其被谤也不亦宜哉【解曰元城尝叹宰相之任难又曰自古以来不负谤者少其论允矣然古来负谤岂独宰相哉特立独行者亦鲜不负谤矣又曰权者人所嫉吾以为特立独行亦鲜不为人所嫉矣故尝考之人事人未有嫉而不谤亦未有谤而不本于嫉者也然则君子之处世奈何患吾徳之不修不患谤之负不负也其亦庶几乎】

　　先生一日与仆论左氏绛县老人之岁仆曰已尝考之不能解先生曰老夫能言之因取左氏史记幷纸笔于卓子上再三笺注且曰非好古者不足与语也仆秘之久矣又恐因而泯灭辄着于后先生解曰臣生之岁正月甲子朔四百有四十五甲子矣其季于今三之一也所谓其季于今三之一者季者末也今今日也谓已得四百四十四全甲子其末一甲子六十日而今日乃癸未纔得二十日也故曰三之一文公之十一年夏叔彭生会晋郄缺于承匡冬十一月甲午叔孙得臣败狄于咸文公尽十八年宣公尽十八年成公尽十八年至襄公三十年通七十四年以表考之文公之十一年岁在乙巳襄公三十年岁在戊午今乃云七十三年者葢谓襄公之三十年上距文公之十一年得七十三年也所谓亥二首六身者注云亥字二画在上并三六为身如算之六葢古之亥字如此写故曰二首六身其下六画如算子三个六数也所谓下二如身定其日数者注云下亥上二画立置身傍葢如者往也移下亥上二画往于亥字身傍则当如此写其左立者二画乃二万也其右重者六画乃三个算子六数则六千六百六旬也故曰是其日数也且四百四十五甲子合得二万六千七百今乃差四十日者则前所谓其季于今三之一谓之旬者葢古以甲子数日故谓之旬如今阴阳家所谓甲午旬中之类是也与书期三百有六旬有六日同义【解曰元城论綘县老人之岁曰四百有四十五甲子恐左传此事颇涉诞恠要未可信虽然元城非妄语者其必有所考矣而愚以左氏浮夸断之则终有不敢信耳】

