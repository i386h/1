<!-- { "loadSidebar": true } -->
　　亏盈法：月于人为近，日远在外，故月受日光常在于外，人视其终初如钩之曲，及其中天也如半璧然。此亏盈之验也。
　　
　　月所位者阳，故受日之光，不受日之精，相望中弦则光为之食，精之不可以二也。
　　
　　日月虽以形相物，考其道则有施受健顺之差焉。星月金水受光于火日，阴受而阳施也。
　　
　　阴阳之精互藏其宅，则各得其所安，故日月之形，万古不变。若阴阳之气，则循环迭至，聚散相汤，升降相求，相揉，盖相兼相制，欲一之而不能，此其所以屈伸无方，运行不息，莫或使之，不曰性命之理，谓之何哉？
　　
　　“日月得天”，得自然之理也，非苍苍之形也。
　　
　　闰余生于朔，不尽周天之气，而世传交食法，与闰异术，盖有不知而作者尔。
　　
　　阳之德主于遂，阴之德主于闭。
　　
　　阴性凝聚，阳性发散；阴聚之，阳必散之，其势均散。阳为阴累，则相持为雨而降；阴为阳得，则飘扬为云而升。故云物班布太虚者，阴为风驱，敛聚而未散者也。凡阴气凝聚，阳在内者不得出，则奋击而为雷霆；阳在外者不得入，则周旋不舍而为风；其聚有远近虚实，故雷风有小大暴缓。和而散，则为霜雪雨露；不和而散，则为戾气噎霾；阴常散缓，受交于阳，则风雨调，寒暑正。
　　
　　天象者，阳中之阴；风霆者，阴中之阳。
　　
　　雷霆感动虽速，然其所由来亦渐尔。能穷神化所从来，德之盛者与！
　　
　　火日外光，能直而施；金水内光，能辟而受。受者随材各得，施者所应无穷，神与形、天与地之道与！
　　
　　“木曰曲直”，能既曲而反申也；“金曰从革”，一从革而不能自反也。水火，气也，故炎上润下与阴阳升降，土不得而制焉。木金者，土之华实也，其性有水火之杂，故木之为物，水渍则生，火然而不离也，盖得土之浮华于水火之交也。金之为物，得火之精于土之燥，得水之精于土之濡，故水火相待而不相害，铄之反流而不耗，盖得土之精实于水火之际也。土者，物之所以成始而成终也，地之质也，化之终也，水火之所以升降，物兼体而不遗者也。
　　
　　水者，阴凝而阳未胜也；火者，阳丽而阴未尽也。火之炎，人之蒸，有影无形，能散而不能受光者，其气阳也。
　　
　　阳陷于阴为水，附于阴为火。 
　　
　　 
　　●正蒙　天道篇第三
　　
　　天道四时行，百物生，无非至教；圣人之动，无非至德，夫何言哉！
　　
　　天体物不遗，犹仁体事无不在也。“礼仪三百，威仪三千”，无一物而非仁也。“昊天曰明，及尔出王，昊天曰旦，及尔游衍”，无一物之不体也。
　　
　　上天之载，有感必通；圣人之为，得为而为之应。
　　
　　天不言而四时行，圣人神道设教而天下服。诚于此，动于彼，神之道与！“成变化，行鬼神，成行阴阳之气而已矣。”韩本有此一段。
　　
　　天不言而信，神不怒而威；诚故信，无私故威。
　　
　　天之不测谓神，神而有常谓天。
　　
　　运于无形之谓道，形而下者不足以言之。
　　
　　“鼓万物而不与圣人同忧”，天道也。圣不可知也，无心之妙非有心所及也。
　　
　　“不见而章”，已诚而明也；“不动而变”，神而化也；“无为而成”，为物不贰也。
　　
　　已诚而明，故能“不见而章，不动而变，无为而成”。
　　
　　“富有”，广大不御之盛与！“日新”，悠久无疆之道与！
　　
　　天之知物不以耳目心思，然知之之理过于耳目心思。天视听以民，明威以民，故诗书所谓帝天之命，主于民心而已焉。
　　
　　“化而裁之存乎变”，存四时之变，则周岁之化可裁；存昼夜之变，则百刻之化可裁。“推而行之存乎通”，推四时而行，则能存周岁之通；推昼夜而行，则能存百刻之通。
　　
　　“神而明之，存乎其人”，不知上天之载，当存文王。“默而成之，存乎德行”，学者常存德性，则自然默成而信矣。
　　
　　存文王，则知天载之神，存众人，则知物性之神。
　　
　　谷之神也有限，故不能通天下之声；圣人之神惟天，故能周万物而知。
　　
　　圣人有感无隐，正犹天道之神。
　　
　　形而上者，得意斯得名，得名斯得象；不得名，非得象者也。故语道至于不能象，则名言亡矣。
　　
　　世人知道之自然，未始识自然之为体尔。
　　
　　有天德，然后天地之道可一言而尽。
　　
　　贞明不为日月所眩，员观不为天地所迁。 
　　
　　 
　　●正蒙　神化篇第四
　　
　　神，天德，化，天道。德，其体，道，其用，一于气而已。
　　
　　“神无方”，“易无体”，大且一而已尔。
　　
　　虚明一作静。照鉴，神之明也；无远近幽深，利用出入，神之充塞无间也。
　　
　　天下之动，神鼓之也，辞不鼓舞则不足以尽神。
　　
　　鬼神，往来、屈伸之义，故天曰神，地曰示，人曰鬼。神示者归之始，归往者来之终。
　　
　　形而上者，得辞斯得象矣。神为不测，故缓辞不足以尽神，缓则化矣；化为难知，故急辞不足以体化，急则反神。
　　
　　气有阴阳，推行有渐为化，合一不测为神。其在人也，智义利用，则神化之事备矣。德盛者穷神则智不足道，知化则义不足云。天之化也运诸气，人之化也顺夫时；非气非时，则化之名何有？化之实何施？中庸曰“至诚为能化”，孟子曰“大而化之”，皆以其德合阴阳，与天地同流而无不通也。所谓气也者，非待其蒸郁凝聚，接于目而后知之；苟健、顺、动、止、浩然、湛然之得言，皆可名之象尔。然则象若非气，指何为象？时若非象，指何为时？世人取释氏销碍入空，学者舍恶趋善以为化，此直可为始学遣累者，薄乎云尔，岂天道神化所同语也哉！
　　
　　“变则化”，由粗入精也，“化而裁之谓之变”，以著显微也。谷神不死，故能微显而不掩。鬼神常不死，故诚不可掩；人有是心在隐微，必乘间而见，故君子虽处幽独，防亦不懈。
　　
　　神化者，天之良能，非人能；故大而位天德，然后能穷神知化。
　　
　　大可为也，大而化不可为也，在熟而已。易谓“穷神知化”，乃德盛仁熟之致，非智力能强也。
　　
　　大而化之，能不勉而大也，不已而天，则不测而神矣。
　　
　　先后天而不违，顺至理以推行，知无不合也。虽然，得圣人之任者皆可勉而至，犹不害于未化尔。大几圣矣，化则位乎天德矣。
　　
　　大则不骄，化则不吝。
　　
　　无我而后大，大成性而后圣，圣位天德不可致知谓神。故神也者，圣而不可知。
　　
　　见几则义明，动而不括则用利，屈伸顺理则身安而德滋。穷神知化，与天为一，岂有我所能勉哉？乃德盛而自致尔。
　　
　　“精义入神”，事豫吾内，求利吾外也；“利用安身”，素利吾外，致养吾内也。“穷神知化”，乃养盛自致，非思勉之能强，故崇德而外，君子未或致知也。
　　
　　神不可致思，存焉可也；化不可助长，顺焉可也。存虚明，久至德，顺变化，达时中，仁之至，义之尽也。知微知彰，不舍而继其善，然后可以成人性矣。
　　
　　圣不可知者，乃天德良能，立心求之，则不可得而知之。
　　
　　圣不可知谓神，庄生缪妄，又谓有神人焉。
　　
　　惟神为能变化，以其一天下之动也。人能知变化之道，其必知神之为也。
　　
　　见易则神其几矣。
　　
　　“知几其神”，由经正以贯之，则宁用终日，断可识矣。几者象见而未形也，形则涉乎明，不待神而后知也。“吉之先见”云者，顺性命则所见皆吉也。
　　
　　知神而后能响帝响亲，见易而后能知神。是故不闻性与天道而能制礼作乐者末矣。
　　
　　“精义入神”，豫之至也。
　　
　　徇物丧心，人化物而灭天理者乎！存神过化，忘物累而顺性命者乎！
　　
　　敦厚而不化，有体而无用也；化而自失焉，徇物而丧己也。大德敦化，然后仁智一而圣人之事备。性性为能存神，物物为能过化。
　　
　　无我然后得正己之尽，存神然后妙应物之感。“范围天地之化而不过”，过则溺于空，沦于静，既不能存夫神，又不能知夫化矣。
　　
　　“旁行不流”，圆神不倚也；“百姓日用而不知”，溺于流也。
　　
　　义以反经为本，经正则精；仁以敦化为深，化行则显。义入神，动一静也；仁敦化，静一动也。仁敦化则无体，义入神则无方。 
　　 
　　●正蒙　动物篇第五
　　
　　动物本诸天，以呼吸为聚散之渐；植物本诸地，以阴阳升降为聚散之渐。物之初生，气日至而滋息；物生既盈，气日反而游散。至之谓神，以其伸也；反之为鬼，以其归也。
　　
　　气于人，生而不离、死而游散者谓魂；聚成形质，虽死而不散者谓魄。
　　
　　海水凝则冰，浮则沤，然冰之才，沤之性，其存其亡，海不得而与焉。推是足以究死生之说。伊川程子改与为有。
　　
　　有息者根于天，不息者根于地。根于天者不滞于用，根于地者滞于方，此动植之分也。
　　
　　生有先后，所以为天序；小大高下相并而相形焉，是谓天秩。天之生物也有序，物之既形也有秩。知序然后经正，知秩然后礼行。
　　
　　凡物能相感者，鬼神施受之性也；不能感者，鬼神亦体之而化矣。
　　
　　物无孤立之理，非同异、屈伸、终始以发明之，则虽物非物也；事有始卒乃成，非同异、有无相感，则不见其成，不见其成则虽物非物，故一屈伸相感而利生焉。
　　
　　独见独闻，虽小异，怪也，出于疾与妄也；共见共闻，虽大异，诚也，出阴阳之正也。
　　
　　贤才出，国将昌；子孙才，族将大。
　　
　　人之有息，盖刚柔相摩、乾坤阖辟之象也。
　　
　　寤，形开而志交诸外也；梦，形闭而气专乎内也。寤所以知新于耳目，梦所以缘旧于习心。医谓饥梦取，饱梦与，凡寤梦所感，专语气于五藏之变，容有取焉尔。
　　
　　声者，形气相轧而成。两气者，谷响雷声之类；两形者，桴鼓叩击之类；形轧气，羽扇敲矢之类；气轧形，人声笙簧之类。是皆物感之良能，人皆习之而不察者尔。
　　
　　形也，声也，臭也，味也，温凉也，动静也，六者莫不有五行之别，同异之变，皆帝则之必察者欤！ 
　　
　　 
　　●正蒙　诚明篇第六
　　
