<!-- { "loadSidebar": true } -->
　　徴引易序卦传下篇有夫妇然后有父子有父子然后有君臣有君臣然后有上下有上下然后礼义有所错○孝经夫孝天之经也
　　集解人惟视天经为性外之物故仁义冺而道有不尽必能以为性所固有而尽之然后仁义施行道无所失故易传曰有父子君臣上下然后礼义有所错补训天经只是上文经正之经出于天故云天经天经之肫然为仁秩然为义不必如髙注分贴君臣父子礼义可包仁在内错即措置意
　　愚按此节大意性天经即是有父子君臣上下仁义行即是礼义有所错引易以证己说也○性是活字然只是以为性所固有之意补训作尧舜性之之性似太深仁义以用言方与礼义字合李注天经出于仁义之性非此节意
　　仁通极其性故能致养而静以安义致行其知故能尽文而动以变
　　补训此承上仁义而推言其妙○通者通达无间致养是借用易万物致养字致字不甚着力犹言得其养也致行之致有力文以理之灿然见于事物者言静内敛主乎安动外应主乎变
　　髙注仁通极其性则根于心矣故能致其养而静以安义致行其知则允蹈之矣故能尽其文而动以变静以安则止而不迁动以变则动而不括静无不适而动无不利矣
　　愚按此节仁举其体义举其用或以为有疵然朱子有曰仁存诸心性之所以为体也义制乎事性之所以为用也又曰以存心制事言之则仁体而义用也正张子之意○仁以内言体言故曰养曰静义以行言用言故曰文曰动仁者吾心之徳通极于性者仁得于心一如其本然之性也仁存则内得所养而静有天理之安矣义者制事之宜致行其知者义之克尽足以推行其所知也义得则外尽事物之条理而动有变化之妙矣诚明篇通极于性以本然所具言此通极其性乃功之有成者语同而义异补训以为相类欠明
　　义仁之动也流于义者于仁或伤仁体之常也过于仁者于义或害
　　补训上分言仁义此互言之以见其相须而不可偏○义为仁之动而应物者主刚方裁制言偏于义则慈爱之心不足故伤仁仁为体之常言其体有常主恻怛慈爱言过于仁则裁制不足而害于义义为仁之动仁只言体之常语有分辨重仁边
　　愚按义言仁之动仁不言义之体而曰体之常者仁统万善义特其一耳体之常犹言体之主乎内者也○此仁义皆就用言故言仁亦曰过于仁体之常云者对义言之亦所谓以存心处事言之则仁体而义用者也
　　立不易方安于仁而已乎
　　徴引易恒卦大象君子以立不易方
　　髙注君子之恒恒于仁而已
　　补训恒卦易方非方所谓事理当然之则未尝専指仁张子以为方即仁不变易即能安也
　　愚按此节大意引恒卦之象而以安仁实之见仁之重也此仁宜兼心之徳爱之理言
　　安所遇而敦仁故其爱有常心有常心则物被常爱也徴引易上传之四章安土敦乎仁故能爱
　　补训引易以明安仁者之能用爱也○易云安土敦乎仁故能爱盖安于所遇而敦笃其仁故其爱有常心而不变爱有常心则物亦被其常爱而不衰也华注此仁就爱之理说王文缉曰重常字意常爱本于常心常心全从敦字防出
　　大海无润因暍者有润至仁无恩因不足者有恩乐天安土所居而安不累于物也
　　徴引易上传之四章乐天知命故不忧安土敦乎仁故能爱
　　补训此承上文敦仁能爱而言其无私也借海以喻仁下以不累于物足其意无润谓无意于见润非真无也不累于物只言无私心有心市恩即是私○仁者之爱岂出于私乎大海无意于润物因人之暍者借其润而乃见海之有润犹至仁之无意于施恩因人之不足者求其恩而乃见仁者之有恩盖仁者乐乎天安乎土随所居而安一毫不累于物非有所私而市恩也
　　集释暍暑而渴也
　　愚按乐天三句正申明上二句非有二意易乐天属智安土属仁此俱以仁言之物物欲也
　　爱人然后能保其身【自注寡助则亲戚畔之】能保其身则不择地而安【自注不能有其身则资安处以置之】不择地而安葢所达者大矣大达于天则成性成身矣
　　徴引礼哀公问孔子曰古之为政爱人为大不能爱人不能有其身不能有其身不能安土不能安土不能乐天不能成其身
　　补训此因上文爱人及乐天安土而引哀公问全照礼文不用别解○所达者大即乐天也乐乎天理则上达于天
　　补注古之为政爱人为大不能爱人不能有其身故曰爱人然后能保其身不能有其身不能安土故曰能保其身则不择地而安不能安土不能乐天故曰不择地而安盖所达者大矣不能乐天不能成其身故曰大达于天则成性成身矣
　　愚按此因上文引易辞乐天安土而及哀公问乐天安土之义以辞之同而类举之也然自此节以下乃言圣人乐天与天合徳不复及仁者用爱之事自是另发一义耳
　　上达则乐天乐天则无怨下学则治己治己则无尤补注与天为一故不怨天治己不暇故不尤人华注以上达配无怨以下学配无尤与论语解异愚按此节大意释论语不怨不尤之意而以乐天治己分配言之意只以乐天与上下文相属补注以上达谓大达于天下学谓爱人之事殊不必盖此与下节虽亦借用易乐天而意各有主与前専明用爱者固不同也
　　不知来物不足以利用不通昼夜未足以乐天圣人成其徳不私其身故干干自强所以成之于天尔
　　徴引易上传之十章遂知来物下传之五章利用安身四章通乎昼夜之道而知干九三爻君子终日干干大象君子以自强不息
　　补训此承上文乐天而言圣人成徳之事○人若不能知来物则不足以利乎用不通昼夜之道则未足以乐乎天圣人务成其徳不以私欲累其身故干干自强不息所以成其为天徳与天无间而乐之也易知来物以筮言此泛言知方来事物之理也知来物只是精义通昼夜之道则于人世吉凶祸福之道皆防得透彻而无所惑故能乐天以利用引起乐天利用而后乐天也圣人正是能乐天者
　　愚按上四句反起下四句正承圣人以下虽不言知来物通昼夜然干干自强内当无所不包成之于天则能乐天矣
　　君子于仁圣为不厌诲不倦然且自谓不能葢所以为能也能不过人故与人争能以能病人大则天地合徳自不见其能也
　　补训君子于仁圣之徳为之不厌以之诲人亦不倦然且自谓不能盖正所以为能也凡人小能不过乎人故与人争见其能且以己之能病人之能若能之大者则与天地合其徳自不见其能故自谓不能也○无不能而自谓不能是正意能不过人反言以形之末二句又缴正意争则必病亦骄吝相因之意愚按此节大意即论语圣仁章见与天合徳之盛亦因上文成之于天而及之也○圣人自谓不能非故为自谦之词也大与天同实不自见其能耳
　　君子之道达诸天故圣人有所不能夫妇之智淆诸物故大人有所不与
　　补训君子之道大而通诸天故圣人有所不能夫妇之智淆杂于事物之细故大人有所不与知然其与天地合徳固不以此加损也○淆诸物旧说以混于物欲言愚意只是错杂而见诸屑之物圣人岂一一求其知故云不与大人即圣人对天言圣人对夫妇言大人文法小异耳
　　愚按此节大意因上文言圣人自谓不能而引中庸夫妇之愚节以见圣人有所不能不与也意以明圣人不重道之大意
　　匹夫匹妇非天之聪明不成其为人圣人天聪明之尽者尔
　　徴引书泰誓上惟天地万物父母惟人万物之灵亶聪明作元后
　　补训此因上文夫妇之智与圣人不同而推言其义集解天之聪明性也必禀是性而后有生非性即不成人矣此匹夫匹妇本皆得天之聪明以有成但气拘物蔽而不能尽圣人则天聪明之尽者耳
　　李注天聪明之尽故曰亶
　　愚按聪明以心言非以耳目言得之于天故曰天之聪明亦本臯陶谟天聪明自我民聪明说命惟天聪明来尽者至极之义
　　大人者有容物无去物有爱物无狥物天之道然天以直养万物代天而理物者曲成而不害其直斯尽道矣徴引易上传之四章曲成万物而不遗
　　补训大人者有以容纳乎物未尝絶去乎物有以仁爱乎物未尝偏狥乎物此如天之道然盖天无心成化一本乎理以直养万物者也圣人代天而理物于物皆曲成而不害其为直斯亦如天之养物而尽其道矣○此言有位之大人也
　　集解去物容物之反狥物爱物之流天之道然言天道之当然也天以直养下正申其为天道之意不害其直正是曲成
　　愚按此节大意言大人之法天以理物也无去无狥即是直养曲成而不害其直兼无去无狥言尽道尽天之道也补训欲以曲成顶无去不害其直顶无狥玩不害其直即上直养之直不宜偏承无狥○此以下又另起以无去无狥与可久可大二意相错言之皆所以尽天地之道而肖之也此与清为异物节同意志大节与金和三节同意
　　志大则才大事业大故曰可大又曰冨有志久则气久徳性久故曰可久又曰日新
　　徴引易上传之一章有亲则可久有功则可大可久则贤人之徳可大则贤人之业五章冨有之谓大业日新之谓盛徳
　　华注此释易辞而总归之于志
　　补训才大以建事业气定以养徳性富有有之多日新日日新也
　　清为异物和为狥物
　　补训此言清和之偏亦申无去物无狥物之意大人则徳备清和者也
　　李注此隘与不恭之道君子所以不由
　　金和而玉节之则不过知运而贞一之则不流道所以可久可大以其肖天地而不离也与天地不相似其违道也逺矣
　　徴引易上传之四章与天地相似故不违知周乎万物而道济天下故不过旁行而不流下传之一章天下之动贞夫一者也
　　补训此引易文而释之以申可久可大之意不过不流肖天地出易而张子以己意为之说兼用孟子金声玉振智之事圣之事以相叅似暗照孔子说故不拘易本文○易言与天地相肖而必云不过不流试观之于圣人圣人之徳如金以和之于始玉以节之于终则不至于过差矣圣人有知以运之而正以一之则不至于流失矣此其为可久可大之道也道所以可久可大者以其肖天地而与天地不异也若与天地不相似则其违道也逺矣圣人不过不流岂其违道而与天地不相似乎○孟子金声玉振金以宣之欲其和也玉以振之欲其节也知周万物道济天下有始有终有金和玉节之意故不过知以运之而贞以一之故旁行而不流离异也易本从干之易知说到可久从坤之简能说到可大可久所以肖天可大所以肖地然不分亦可
　　发明和之以金运之以智所以可大节之以玉贞之以一所以可久
　　久者一之纯大者兼之富
　　补注此承上道所以可久可大而言也
　　补训何谓乆乆者一之至纯不息而乆也何谓大大者兼之至富统括而大也此専言圣人不兼天地集释一者守之正兼者蓄之多
　　大则直不绞方不刿故不习而无不利
　　徴引礼聘义亷而不刿义也陈注刿伤也○易坤卦六二爻直方大不习无不利
　　补训此又専申大字之意杂引易论语聘义易词以明之非専释易○大则兼直方直而不绞方而不刿故不待学习而自无不利
　　髙注绞急切也常情直多绞方多刿惟大则自不绞不刿
　　易简然后能知险阻易简理得然后一以贯天下之道易简故能悦诸心知险阻故能研诸虑知几为能以屈为伸
