<!-- { "loadSidebar": true } -->
　　浮屠明谓有识之死受生循环遂厌苦求免可谓知鬼乎以人生为妄可谓知人乎天人一理辄生取舍可谓知天乎孔孟所谓天彼所谓道惑者指游魂为变为轮回未之思也大学当先知天德知天德则知圣人知鬼神今浮屠极论要归必谓死生转流非得道不免谓之悟道可乎【自注悟则有义有命均死生一天人惟知昼夜通隂阳体之不二】自其説炽传中国儒者未容窥圣学门墙已为引取沦胥其间指为大道其俗达之天下致善恶智愚男女臧获人人着信使英才间气生则溺耳目恬习之事长则师世儒宗尚之言遂防然被驱因谓圣人可不修而至大道可不学而知故未识圣人心已谓不必求其迹未见君子志已谓不必事其文此人伦所以不察庶物所以不明治所以忽德所以乱异言满耳上无礼以防其伪下无学以稽其自古诐淫邪遁之词翕然并兴一出于佛氏之门者千五百年自非独立不惧精一自信有大过人之才何以正立其间与之较是非计得失
　　征引易上传之四章精气为物游魂为变是故知鬼神之情状本义隂精阳气聚而成物神之伸也魂游魄降散而为变鬼之归也大过象君子以独立不惧○诗小雅雨无正篇沦胥以铺集传相与陷于死亡○书益稷在治忽蔡传忽治之反也舜典惟精惟一○太史公报任安书臧获婢妾犹能引决风俗通云古制本无奴婢即犯事者原之臧者被赃罪没入官为奴获者逃亡获得为婢
　　补训此节深辟释氏也有原有委极其透快前云不知不知人不知天不知道可见浮屠全无所知自其説炽传以下言其流儒者为所引取是一层达之天下人人是一层英才间气至千五百年是一层乃其害之大者末言辟之难其人张子其欲自任欤○大学是学之大者容犹得也恬习安于所习也世儒宗尚之言即上指为大道者因谓乃英才间气者为此说也圣人可不修而至谓立地成佛也大道可不学而知谓不立语言文字但取顿悟也稽考也发明气有聚散气散为鬼非既散之气复为方伸之气也佛氏以觉为性谓人虽死而觉性不散为鬼重复受生轮回循转遂指为苦海求免是不知鬼也气聚为人日用事物莫非实理佛氏指四大为假合是不知人也天性之在人犹水性之在冰凝释虽异为物一也佛氏舍人取天是不知天也所以然者盖由太虚有天之名由气化有道之名孔孟所谓天本谓道之从出而佛氏直认太虚为道谓万象为太虚中所见之物是以一切人事尽为堕落下学工夫尽可遗弃此其所以不知天与人也易曰精气为物游魂为变朱子曰精魄也耳目之精为魄气魂也口鼻之嘘吸为魂二者合而成物精虚魄降则气散魂游而无不之矣张子之意是谓变为有变为无今佛氏即以变为轮回此所以不知也天德者诚也隂阳昼夜之实理通乎昼夜而知知天德也能知天德则知圣人所以范围天地之化知鬼神不过屈伸之理死生天人处之一矣今佛氏不知死生之故直谓得道可免轮回谓之悟道可乎盖圣人以天为道所从出以道为日用事物当然之理故穷理尽性然后可以至命下学然后可以上达佛氏谓太虚即道故谓一切有为皆是幻化其为吾道之贼岂可胜叹
　　李注以其有神生死之可畏惧也则善恶智愚男女臧获人人着信矣以其有超悟脱离之可歆羡也则英才间气亦防然被驱矣人伦不察庶物不明在世则害治在身则乱德上不能反经以息邪慝下不能明道以觉沈迷遂至千有余年并为一论惟独立不惧则不至于怖死生虑祸福惟精一自信则不至于溺耳目崇世儒惟有大过人之才故能卓然以圣人之道为己任有学以稽其而是非可明有礼以防其伪而得失可辨矣
　　集解惑字疑无心有识谓人也间气谓间有之气难得之贤才也建安叶氏采曰当生而生当死而死是则有义有命生死均安何所厌苦天人一致何所取舍知昼夜通隂阳则知死生之説何所谓轮回愚按此节首五句明释氏不知以轮回为说次五句明其不知天人以崇虚为说孔孟二句明所以不知天人之故惑者二句明所以不知鬼之故大学八句由崇虚意说到轮回而见其不知道自其说以下言惑人之易而为害之乆也盖鬼神无形也而释氏偏以为有人性至实也而释氏偏以为无其与吾儒直如氷炭之不相入惟以人性为无也故舍人而取天惟以鬼神为有也故惧轮回而求得道种种流皆自此出儒者诵法周孔为风俗人心倡率而反惑于异说不洵可叹乎○舍人取天者以人生为妄欲一切归于空虚也知天德即首篇所谓本天道为用下节所谓知昼夜隂阳而一性命者也圣人于此理兼体不累神则此理之妙用而已惧死生转流而欲得道以免则是道其所道而非天德之道也得道云者道即指太虚欲虚空寂静如槁木死灰不生不灭即谓之得道与长生之说有别补训谓延保不散之气以免轮回未是极论要归要当读平声与下节发本要归同谓极论其要归也补训谓极至之论要妙之归亦非是
　　释氏语实际乃知道者所谓诚也天德也其语到实际则以人生为幻妄有为为疣赘以世界为防浊遂厌而不有遣而弗存就使得之乃诚而恶明者也儒者则因明致诚因诚致明故天人合一致学而可以成圣得天而未始遗人易所谓不遗不流不过者也彼语虽似是观其发本要归与吾儒二本殊归矣道一而已此是则彼非此非则彼是固不当同日而语其言流遁失守穷大则淫推行则诐致曲则邪求之一卷之中此数数有之大率知昼夜隂阳则能知性命能知性命则能知圣人知神彼欲直语太虚不以昼夜隂阳累其心则是未始见易未始见易则虽欲免隂阳昼夜之累末由也已易且不见又乌能更语真际舍真际而谈神妄也所谓实际彼徒能语之而已未始心解也
　　征引释氏金刚经一切有为法如梦幻泡影又曰诸幻为真虽真亦妄弥陀经五浊恶世防浊见浊烦恼浊众生浊命浊○庄子宥坐篇今学曽未如疣赘注疣赘结肉也○易上传之四章与天地相似故不违知周乎万物而道济天下故不过旁行而不流又云范围天地之化而不过曲成万物而不遗
　　李注申上条之意○大学当先知天德天德者诚而已矣诚之中万理具备至赜而不可厌也释氏亦语实际疑与夫诚相似矣而以人生为幻妄有为为疣赘欲厌弃之不暇虽使其果诚也而已恶明矣况诚明相为体用既无明所谓诚者又安在乎因明致诚由穷理而尽性也故致学而可以成圣因诚致明由尽性而穷理也故得天而未始遗人曲成而不遗旁行而不流周物而不过此则天人合一儒者之学也彼语实际虽与诚相似然既恶明而殊其归则亦非诚而与我异其本矣本末既异是非固不可同诐淫邪遁之词知言者展卷立辨而已吾儒所谓天德者性命也欲知性命知圣人知神必先通乎昼夜隂阳之道而知昼夜隂阳者易也易即天道也浮屠徒知体虚空为性不知本天道为用则语寂灭者与狥生执有均耳安能尽道其间兼体而不累乎诚者物之终始鬼神者诚之不可掩者也舍易而言诚舍诚而言鬼神非诬妄而何哉
　　补训释氏语实际至恶明者也为一段言释氏之语实际类知道之所谓诚然诚而恶明不惟不能明亦不能诚矣儒者至不过者也为一段言儒者诚明天人兼尽如此彼语虽似是至有之为一段较论儒是而释非大率知昼夜至末为一段先正后反言释氏不知昼夜隂阳之道为不知易不知易则不能免累彼谈鬼神为妄而未能心解于实际也○致诚之致至也致学之致推致其功也不遗与不流连言不遗恐是不违之误流遁失守四句错举孟子诐淫邪遁四字而以失守穷大推行致曲实之直但也真际即实际谈神即受生轮回之説
　　愚按此节自数数有之句截分二段防皆申上节意盖上节不知天人是一意不知鬼不知道是一意此上段即上节以人生为幻妄舍人取天之意盖申不知人不知天之义也下段即上节当知天德数句之意盖申不知不知道之义也然以语实际起以未能解真际结以下截申明上截正非截然分说○节首实际天德俱虚彼语实际宜若知天德矣其语到实际却谓一切皆空不知天德之诚不离于昼夜隂阳而已昼夜隂阳气化之实即易之道也知此则性命即此理之本天而流行者也圣人即知此理而兼体不累者也鬼神则所谓二气之良能者也语太虚而遗气则亦乌知天德不知天德又乌能语实际哉大意即首节畧知体虚空为性不知本天道为用意○要归之要平声谓始之所以发其本终之所以要其归者也补训作去声误昼夜隂阳所该者广如近而吾身之语黙动息外而事物之应接交感无非昼夜隂阳之实理所在即易之道也圣人知之而因物尽道故脱然而无累释氏不知而欲废弃一切反为其所役矣故曰欲免累而末由补训解昼夜隂阳耑以死生为言谓释氏欲生而不死亦未是
　　易谓原始反终故知死生之说者谓原始而知生则求其终而知死必矣此夫子所以直季路之问而不隠也征引易上传之四章原始反终故知死生之説本义原者推之于前反者要之于后
　　补训此因上文轮回之説而引易及孔子之言以见轮回之妄也直者直告之也
　　李注谓非拒其问也言能知生则能知死矣正所以直告之也
　　愚按首篇云太虚不能不聚而为万物万物不能不散为太虚即此节之义疏盖太虚之第三层也与程朱所言小异玩下节形溃反原可见
　　体不偏滞乃可谓无方无体偏滞于昼夜隂阳者物也若道则兼体而无累也以其兼体故曰一隂一阳又曰隂阳不测又曰一阖一辟又曰通乎昼夜语其推行故曰道语其不测故曰神语其生生故曰易其实一物指事异名耳
　　征引易上传之四章通乎昼夜之道而知故神无方而易无体五章一隂一阳之谓道又曰隂阳不测之谓神十一章一阖一辟谓之变十二章推而行之谓之通五章又云生生之谓易
　　补训此节以道字为主而兼及神与易体不偏滞二句提起下分物则偏滞道则兼体言杂引易辞皆兼体之意兼体则道也神也易也皆在乎是矣○更即道而推之道与神与易非有二也易曰神无方易无体盖谓体之不偏滞者乃可谓无方无体凡偏滞于昼夜隂阳而不相通者物也若道则兼体而无偏滞之累也以其兼体故易有曰一隂一阳又曰隂阳变化不测又曰一阖一辟又曰通乎昼夜盖自其推行有渐语之故曰道自其变化不测语之故曰神自其生生不穷语之故曰易其实则为一物指其事而异其名耳分之为三可也统之为道可也○无方所无定体如昼夜隂阳循环变化是也若昼只为昼夜只为夜则偏滞而不能无方体矣一隂一阳一阖一辟一字甚活有循环之义不测亦谓变化不测通乎昼夜作通变之通与易稍异
　　张注无方故无物不包无体故无微不入动则在阳静则在隂故曰兼体动极而静静极而动不守其常故曰无累
　　大率天之为德虚而善应其应非思虑聪明可求故谓之神老氏况诸谷以此
　　征引老子成象篇谷神不死
　　补训此言天德之神也谓之神者以其神妙不测也可求则不神矣
　　高注应者屈伸相感之无穷况譬也老子所谓谷神不死况天之虚而应也
　　愚按虚即太虚无形之本体体也善应即絪缊相荡之气化用也由第一层及第二层重在神
