<!-- { "loadSidebar": true } -->
　　朱子曰天地之性则太极本然之妙万殊之一本也气质之性则二气交运而生一本而万殊也○天地之性是理也才到有阴阳五行处便有气质之性于此便有昏明厚薄之殊○论天地之性则专指理而言论气质之性则以理与气杂而言之○气质阴阳五行所为性即太极之全体但论气质之性即此体堕在气质之中耳非别有一性也○气质之説起于张程极有功于圣门有补于后学前此未曾有人説到故张程之説立则诸子之説定矣○勉斋黄氏曰自孟子言性善而荀卿言性恶扬雄言善恶混韩文公言三品及至横渠张子分为天地之性气质之性然后诸子之説始定盖自其理而言之不杂乎气质而为言则是天地赋予万物之本然者而寓于气质之中也故其言曰善反之则天地之性存焉盖谓天地之性未尝离乎气质之中也其以天地为言特指其纯粹至善乃天地赋予之本然也曰形而后有气质之性其所以有善恶之不同何也曰气有偏正则所受之理随而偏正气有昏明则所受之理随而昏明木之气盛则金之气衰故仁常多而义常少金之气盛则木之气衰故义常多而仁常少若此者气质之性有善恶也曰既言气质之性有善恶则不复有天地之性矣子思子又有未发之中何也曰性固为气质所杂矣然方其未发也此心湛然物欲不生则气虽偏而理自正气虽昏而理自明气虽有赢之而理则无胜负及其感物而动则或气动而理随之或理动而气挟之由是至善之理听命于气善恶由之而判矣此未发之前天地之性纯粹至善而子思之所谓中也记曰人生而静天之性也程子曰其本也真而静其未发也五性具焉则理固有寂感而静则其本也动则有万变之不同焉愚尝以是而质之先师矣答曰未发之前气不用事所以有善而无恶至哉此言也○西山真氏曰性之不能离乎气犹水之不能离乎上也虽不离乎气而气汩之则不能不恶矣虽不离乎土而土汩之则不能不浊矣然清者其先而浊者其后也先善者本然之性也后恶者形而后有者也故所谓善者超然于降衷之初而所谓恶者杂出于有形之后其非相对而并出也昭昭矣张子曰形而后有气质之性善反之则天地之性存焉故气质之性君子有弗性者焉程子曰性即理也天下之理原其所自来未有不善喜怒哀乐未发何尝不善发皆中节则无往而不善凡言善恶皆先善而后恶言吉凶皆先吉而后凶言是非皆先是而后非观二先生之言则本然之性与气质之性其先后主宾纯驳之辨皆判然矣○张子有言为学大益在自求变化气质此即所谓善反之者也程子亦曰学至气质变方是有功亦是张子之意
　　补训此承上文善反而言性有气质与天地之分当不徇乎气质而复乎天地之性也
　　华注天地之性非形则无所受形者气与质之所聚而成也气质有美恶故性有纯杂而天地之性未尝不存君子能变化气质则不离乎气质而天地之性全矣
　　愚按易言立天之道曰阴与阳立地之道曰柔与刚阴阳气也刚柔质也此言气质之性所由始也○此节孟子性无善无不善也章朱注采入
　　人之刚柔缓急有才与不才气之偏也天本参和不偏养其气反之本而不偏则尽性而天矣性未成则善恶混故亹亹而继善者斯为善矣恶尽去则善因以亡故舎曰善而曰成之者性
　　征引易上传之五章继之者善也成之者性也○诗大雅文王篇亹亹文王集传亹亹强勉之貌
　　补训此申言善反以成性之意首数句言气质易偏天本数句言当化其偏反其本性未成以下言继善成性正是善反处善因以亡似有语病○气质之性固多偏必善反之乃至于成性也人之刚柔缓急其中有才与不才者气质之偏为之也天道本刚柔缓急参和而不偏人能养其气复其本然则尽性而合天矣尽性者在易谓之成性当性未成时则善为恶所混而多偏故必亹亹而继续其善不使间断斯谓之善矣继善不已而恶尽去则并不见善是善因以亡故不复曰善而但曰成之者性也成性者所谓天地之性而不狥乎气质者也○刚与柔对缓与急对用之当则才用之不当则不才重不才边故接云气之偏天谓在天之道所以生人者参和者相参而和犹云相杂而适均之意承上刚柔缓急言集释阴阳相参似觉添出
　　李注刚柔缓急即气质之性参和不偏者天地之性也
　　华注易本以继善説天命之流行成性説万物之禀受此以继善作工夫成性作究竟也
　　德不胜气性命于气德胜其气性命于德穷理尽性则性天德命天理气之不可变者独死生修夭而已故论死生则曰有命以言其气也语富贵则曰在天以言其理也此大德所以必受命易简理得而成位乎天地之中也所谓天理也者能悦诸心能通天下之志之理也能使天下悦且通则天下必归焉不归焉者所乘所遇之不同如仲尼与继世之君也舜禹有天下而不与焉者正谓天理驯致非气禀当然非志意所与也必曰舜禹云者余非乘势则求焉者也
　　征引易上传之一章易简而天下之理得矣天下之理得而成位乎其中矣本义成位谓成人之位十一章圣人以通天下之志下传之十二章能悦诸心朱子曰张子只是説性与气皆从上靣流下来自家之德若不能有以胜其气则只是承当得他那所赋之气若是德有以胜其气则我之所以受其赋予者皆是德故穷理尽性则我之所受皆天之德其所以赋予我者皆天之理气之不可变者惟死生修夭而已盖死生修夭富贵贫贱这却还他气至义之于君臣仁之于父子所谓命也有性焉君子不谓命也这个却湏由我不由他○性命于气是性命都由气则性不能全其本然命不能顺其自然性命于德是性命都由德则性能全天德命能顺天理○问穷理尽性则性天德命天理这处性命如何分别曰性是以其有定者而言命是以其流行者而言命便是水恁地流底性便是将椀盛得来大椀盛得多小椀盛得少净洁椀盛得清汗漫椀盛得浊
　　华注此言穷理尽性者之能立命
　　集解吾能尽性而有所得所谓德也吾之心有仁义礼智信之理所谓性也吾之身有吉凶祸福死生夭寿之禀所谓命也性虽载于气禀者有不同而本无不善命虽出于气禀而有定则然天理亦有可回者使不能修德则德不能胜其气禀性将拘于气禀而不能开命各随其气禀而不能回矣是性命皆由于气也能修德则德能胜其气禀矣故性能复其初而气禀不能拘天亦祐有德而气禀可以反是性命皆由于德矣以上是言理穷理尽性正是修德以下才着人言性天德者纯然至善复其本体与天为一也命天理者百福骈集皆天理之所致回气禀而得福者也气之不可变独死生修夭者谓富贵福庆之类虽气禀所不当有皆可以天理而回之其不可变者独死生修夭而已成位指爵位即受命之意也与易不同所谓天理也者以下又言天理可以回气禀得天命之故修德而有天理则德泽及民能使天下各得其所悦而且通如此则欢欣交洽天下必归之矣此大德所以必受命易简理得而成位也所乘者势也如伊周事继世之君而不有天下势在商周不可回也所遇者时也如孔子时遇衰微之极而无天子荐之故亦不能回天命而有天下此皆变也非常也张子以命为天理所当得以遇为一时气数所遭非理之常也故有命遇之説
　　补训论语死生有命富贵在天天命相似张子引来以命为气天为理与本旨异易易简成性张子引来以易简理得贴大德以成位贴受命易悦心谓心与理防而悦通天下之志以卜筮言张子悦心以悦人心言与通天下之志一例防皆与本旨不同论语不与谓不以富贵为乐张子引来谓舜禹乃天理驯致而有之非气禀之所当然亦非志意所得与气禀犹言气数下乘势跟气禀求跟志意
　　愚按此节首四句性命平举穷理尽性五句渐侧在命上论死生以下七句专明命天理意性天德者尽性合天之谓命天理则谓除死生修夭之不可变外富贵福泽皆可以理致也命皆以气数言朱注数条亦微异本旨引论语二句死生有命轻应气不可变二句富贵在天重正应命天理之云故曰此大德受命易简成位也所谓天理以下八句正明天理之实天下之归即命天理之实也舜禹有天下七句正见德胜气所以命天理处如此则命字非有二义上下原自一贯补训以命天理言气禀之偏可变下半节方言气数故谓上下当作两截防而又疑其文义不伦仍是未细防耳○所乘所遇集解分贴窃意所乘所遇犹言时势不同当兼孔子伊周言之孔子势未得而时未遇伊周遇继世之贤而势不可反也不言伊周而言继世之君者错举成文耳非气禀当然二句正解不与二字乘势如继世之君是也即汤武应天顺人亦是求则簒夺之类也
　　利者为神滞者为物是故风雷有象不速于心心御见闻不于性
　　补训此极言性之也以风雷形心以心形性总归重性上
　　集解无所不至之谓利风雷虽轻清之物有象则犹不免为物也故千里不同风百里不闻雷不若心之瞬息之间无所不至然心犹不失为气也为见闻所御则亦有所碍而不能通有所拒而不能容矣安能如性之无不包哉
　　上智下愚习与性相远既甚而不可变者也
　　张子语录性相近也习相远也性则寛褊昏明名不得是性莫不同也至于习之异斯远矣
　　李注程子以为上智下愚自不肯移其义甚精如其肯移也罔念作狂克念作圣未有不因习而迁者也张子则以为上智下愚之不移自其习成言之愚按此节大意释论语上智下愚之所以不同亦因言性而及之也○此防性字亦不必专主气质如朱子之説习与性相远既甚谓其所习之善恶与其本性甚远以习字为主髙注以上智纯于性下愚纯于习为相远补训谓习与性皆相远俱不合本旨
　　纎恶必除善斯成性矣察恶未尽虽善必粗矣
　　补训此言去恶从善之功也上下一反一正纎细也发明首二句即前章恶尽去则善因以亡故舍曰善而曰成之者性意
　　华注王文缉曰除恶属行边察恶属知边
　　不识不知顺帝之则有思虑知识则丧其天矣君子所性与天地同流异行而已焉
　　征引诗大雅皇矣篇不识不知顺帝之则集传文王能不作聪明以循天理
　　补训此引诗而释之以明性与天地相通也见人不可作聪明以斵丧其性不重文王○所谓性者出于天而为上帝之则也诗云文王能不识不知以顺上帝之法则盖帝则宜顺若有思虑知识则私意横生而丧其帝则矣以是知君子所性与天地同其流但异行而已人当顺帝则如文王可也○诗只云知识张子添思虑二字以见其出于有心之私同流异行重同流上不识不知就应事接物上言或专主静非也
　　在帝左右察天理而左右也天理者时义而已君子教人举天理以示之而已其行己也述天理而时措之也征引诗大雅文王篇文王陟降在帝左右集传文王之神在天一升一降无时不在上帝之左右○易豫卦彖豫之时义大矣哉
　　补训此亦引诗而释之以见天理之重也○以在为察以帝为理与本旨不同左右只是不相离之意因时合宜为时义时义正是当察处
　　和乐道之端乎和则可大乐则可久天地之性久大而已矣
　　征引礼乐记心中斯湏不和不乐而鄙诈之心入之矣○易上传之一章有亲则可久有功则可大补训此推出和乐之义以明道非强致首句提起下申其义
　　集解天地之性指人言即道也非指天地久大道也大以和推久由乐得故和乐为道之端
