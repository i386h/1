<!-- { "loadSidebar": true } -->
　　张子理窟礼乐篇周乐有象有大武有酌象是武王为文王庙所作武功本于文王武王继之故武王归功于文王以作此乐象文王也大武必是武王既崩国家所作之乐奏之于武王之庙酌必是周公七年之后制礼作乐时于大武有増添也故酌言告武大成也其后必是酌以祀周公
　　补训此明象武大武酌三诗之义○象武或只云象维清者周颂维清缉熙一节是也大武者周颂于皇武王一节是也酌者周颂于铄王师一节是也酌亦颂武王之诗不及周公或亦用以祀周公欤
　　补注内则二十而冠舞大夏此云舞大武未详孰是
　　兴己之善观人之志羣而思无邪怨而止礼义入可事亲出可事君但言君父举其重者也
　　征引毛诗序变风发乎情止乎礼义
　　集释此解论语兴观羣怨章
　　补训遗多识句以其易明也观谓因诗而观见自已得失张子云观人之志稍异
　　志至诗至有象必可名有名斯有体故礼亦至焉征引礼孔子闲居何谓五至孔子曰志之所至诗亦至焉诗之所至礼亦至焉陈注至极盛而无以复加也李注此释礼所谓五至之义也
　　集解象犹言情状也名言也诗言志既见得恳至得其理之情状而无所疑必可以名其情状亲切而有味矣故志至则诗至发于言而为诗者既至则有名矣然后能见之行事而有体礼者体也亲疎贵贱各得其所故曰礼亦至
　　愚按此与上章皆释他书之言及诗者也○象者得其情状犹云意也名犹言也心中有此意必可言之而为诗也以意与言对高注发明实作形象之象名字之名故但以雎鸠之类为説太泥有此言方可见之行事而有体故以为礼亦至以言与行对止以诗之善者言华注欲兼刺恶亦误
　　幽赞天地之道非圣人而能哉诗人谓后稷之穑有相之道赞化育之一端也
　　征引易说卦之一章幽赞于神明而生蓍○诗大雅生民篇诞后稷之穑有相之道集传相助也
　　补注此引大雅诞后稷之穑二句而賛其功用之大也上以赞天地引起举后稷以实之○天地之道即谓化育相助稼穯即是賛化育之一端此节以诗为主
　　礼矫实求称或文或质居物后而不可常也他人才未美故绚饰之以文庄姜才甚美乃更绚之用质素下文绘事后素素谓其材字虽同而义施各异故设色之工材黄白必绘以青赤材赤黑必绚以粉素
　　征引诗卫风硕人篇巧笑倩兮美目盼兮集传庄姜美而无子卫人为之赋硕人
　　补训此释论语所引素以为绚之诗而并及绘事后素之语○实谓本来实有者称即文质相称物字兼文质或文居质之后或质居文之后但求其称不可执定先后以为常下文是言文先质后者而以他人形起庄姜上之素饰以素也下之素其本地也末言设色之工于材之黄白者绘以青赤先质后文也材之赤黑者绚以粉素先文后质也
　　愚按子夏所云乃逸诗非硕人也张子因二语偶同而以庄姜为言亦是别解其防以素为绚意如唐人诗所谓却嫌脂粉污顔色淡扫蛾眉朝至尊者也素绚之素谓质素对文言绘素之素谓本质兼文质言故曰义之所施各异
　　陟降庭止上下无常非为邪也进德修业欲及时也在帝左右所谓欲及时者与
　　征引诗周颂闵予小子篇念兹皇祖陟降庭止大雅文王篇文王陟降在帝左右○易乾卦九四文言上下无常非为邪也君子进德修业欲及时也
　　华注以易释诗
　　李注古注谓庭直也文王上以事天下以治民以直道无私枉也在察也文王能察知天意顺而行之也张子遂以上下无邪为陟降庭止之义时时进修为察帝则而顺之以周旋也
　　补训陟降庭止本言武王若见文王于在庭张子却是合大雅在帝左右防文王升降于帝庭即易之上下无常非为邪也进德修业欲及时也之意文王之陟降而在帝左右正所谓欲及时而进修者欤天理不离身即在帝左右上言陟降庭止下言在帝左右一意合说非分易四语为两截
　　愚按陟降庭止依李注其说始通以易上下释诗陟降以易非邪释诗庭字以诗在帝左右实庭止之事而以易进修及时释之也然李注分作两截尚袭陈潜室旧说窃意易四语连举似难分属上下张子既合二诗为言当如补训一意说为当○语意云诗言文王陟降庭止者其即易上下无常非为邪也进德修业欲及时也之义欤盖文王之陟而上降而下皆以直而无邪者欲其德业之及时而无怠也即诗言文王陟降而云在帝左右则察天理而不离岂非所谓进修欲及时者欤
　　江沱之媵以类行而欲防朋故无怨嫡以类行而不能丧其朋故不以媵备数卒能自悔得安贞之吉乃终有庆而其啸也歌
　　征引诗召南江有汜之卒章江有沱之子归不我过不我过其啸也歌集传媵有待年于国而嫡不与之偕行者其后嫡被后妃夫人之化乃悔而迎之媵见江水而起兴○易坤卦彖西南得朋东北防朋安贞吉彖传西南得朋乃与类行东北防朋乃终有庆补注此以易卦彖辞释诗江有沱之意
　　补训江沱之媵宜以类行而不得行似不能无怨因其欲絶去私心故能无怨嫡宜以类行以媵备数因不能絶其私心故不能以之备数然卒能自悔得坤道安贞之吉乃与类行而终有庆故谓之啸也歌集释媵従嫁之女也类即媵也
　　发明易朋本即指类言张子则以朋为自已比昵其君之私意
　　愚按啸者悔极之声歌者共处而相欢也故以易之有庆释之
　　采枲耳议酒食女子所以奉宾祭厚君亲者足矣又思酌使臣之劳推及求贤审官王季文王之心岂是过欤征引诗周南卷耳篇诗序后妃辅佐君子求贤审官知臣下之勤劳内有进贤之志而无险诐私谒之心首章采采卷耳不盈顷筐嗟我懐人寘彼周行二章陟彼崔嵬我马虺隤我姑酌彼金罍维以不永懐三章陟彼高冈我马黄我姑酌彼兕觥维以不永伤末章陟彼砠矣我马瘏矣我仆痡矣云何吁矣小雅斯干篇惟酒食是议
　　补训此释卷耳诗用小序之説○首章毛传思君子官贤人置周之列位二章郑笺我君也臣出使功成而反君当设燕飨之礼与之饮食以劳之此枲耳即卷耳可煮为茹采枲耳议酒食所以奉宾祭厚君亲者足矣此释首二句又思酌使臣之劳推及求贤审官乃释周行及二三节王季文王之心不是过深赞后妃之贤能事翁相夫
　　集释采采卷耳酌以金罍兕觥酌者以为酌臣马之瘏仆之痡者以为君求贤审官之劳故王季文王之心亦不是过
　　愚按此以采枲耳四句释诗采采卷耳二语以酌使臣句释诗酌以金罍兕觥求贤审官未详所指集释谓指马瘏仆痡以张子语气按之诗词节次似为甚合然下卷耳节又以云何吁为臣之怨苦吁嗟玩张子语意岂以二三节之一二句皆谓君之求贤审官二三节之不永懐永伤及末节之云何吁矣皆谓臣之不致怨苦欤
　　甘棠初能使民不忍去中能使民不忍伤卒能使民知心敬而不凟之以拜非善教浸明能取是于民哉征引诗召南甘棠篇首章勿翦勿伐二章勿翦勿败卒章勿翦勿拜集传拜屈也
　　张子经学理窟自道篇家中有孔子真尝欲置于左右对而坐又不可拜而瞻礼皆不可无以为容思之不若卷而藏之尊其道若召伯之甘棠始也勿伐及教益明于南国则至于不敢拜
　　补注此言甘棠三章之意
　　集释诗言勿拜勿屈折也张子则谓去伐也凟之以拜拜敬之也不可拜者恐凟之也
　　补训寖渐也善教寖明即传所云布文王之政华注所谓得民心者故云善教
　　愚按集传谓召伯既去之后爱及其树而反复言之张子则谓教愈明而敬愈至三章有浅深非一时事也
　　振振劝使勉也归哉归哉序其情也
　　征引诗召南殷其靁篇振振君子归哉归哉
　　补训释殷其靁三章诗振振言其能信厚张子则谓劝勉其信厚也末叠言归哉序其思君子之情望其归也
　　卷耳念臣下小劳则思小饮之大劳则思大饮之甚则知其怨苦嘘叹妇人能此则险诐私谒害政之心知其无也
　　征引诗已见采枲耳节
　　补训卷耳即枲耳一诗再言之
　　发明小饮酌以金罍也大饮酌以兕觥也云何吁矣乃怨苦嘘叹也险诐私谒蛊君心而专宠者也专宠必害政者也
　　李注此诗之义以为后妃为使臣作者朱子辨之详矣
　　绸直如发贫者紒縰无余顺其髪而直韬之耳
　　征引诗小雅都人士篇彼君子女绸直如发○礼内则栉縰笄总注縰黑缯韬发者以縰韬发作髻补训此解绸直如发句以绸为韬韬所以容发韬之直顺其发
　　愚按诗义绸宻也宻而直如其本然之质言其发之善也张子则以绸为縰以髪为紒紒同髻绾发为髻而外韬以縰此外无余饰以是为贫也韬者冒而藏之之义所以为韬者即縰也
　　蓼萧裳华有誉处兮皆谓君接已温厚则下情得伸谗毁不入而美名可保也
　　征引诗小雅蓼彼萧斯我心写兮是以有誉处兮集传誉善声也处安乐也诸侯朝于天子天子与之燕故歌此诗小雅裳裳者华我心写兮是以有誉处兮集传此天子美诸侯之词
　　补训君接已温厚则下情得伸是从上句我心写兮来谗毁不入而美名可保是説誉处之意或以处为保其有常欤
　　愚按此节大意因二诗词同而合释之也诗本天子美诸侯此则自诸侯言之故曰君曰己乃诗词之对面耳
　　商颂顾予烝尝汤孙之将言祖考来顾以助汤孙也征引诗商颂那篇烈祖篇篇末皆云顾予烝尝汤孙之将集传将奉也
　　补训朱传以将为奉谓奉祭张子以将为助谓降福愚按此节大意释顾予烝尝二句不着何篇亦合释二诗之文也
　　鄂不韡韡兄弟之见不致文于初本诸诚也
　　征引诗小雅常棣篇常棣之华鄂不韡韡集传鄂然外见之貌不犹岂不也韡韡光明貌此燕兄弟之乐歌
　　补注释诗小雅常棣之意与朱传亦异
　　集解此以不字实防初疑当作物
　　愚按兄弟相见难以言初作物似优
　　采苓之诗舍旃则无然为言则求所得所誉必有所试厚之至也
　　征引诗唐风采苓篇舍旃舍旃苟亦无然人之为言胡得焉集传旃之也此刺聴谗言之诗人言未可遽信姑舍置之而无遽以为然徐察而审聴之则造言者无所得而谗止矣
　　补注释诗采苓篇
　　发明诗曰舍旃舍旃苟亦无然谓无然遽舍之又曰人之为言胡得焉谓于人言当求其何所得也与朱注异
　　简畧也无所难也甚则不恭焉贤者仕禄非迫于饥寒不恭莫甚焉简兮简兮虽刺时君不用然为士者不能无太简之讥故诗人陈其容色之盛善御之强与夫君子由房由敖不语其材武者异矣
　　征引诗邶风简兮简兮方将万舞二章有力如虎执辔如组三章赫如渥赭公言锡爵集传贤者仕于伶官有轻世肆志之心其言若自誉而实自嘲也王风君子阳阳左执簧右招我由房二章左执翿右招我由敖集传此不以行役为劳而安于贫贱以自乐其家人叹美之由従也房东房也敖舞位也
　　补注释邶风简兮之意
　　补训简畧也于事脱畧漫应无所畏难也简之甚则不恭焉此数句泛言简下方接出贤者以见不恭而为简太简之讥太即甚也甚则不恭故诗人陈其容色之盛曰赫如渥赭言其善御之强曰有力如虎以此人而仕于伶官所以讥其简而不恭也君子言君子左手执笙簧右手招我従东房以共聴左手执翿羽右手招我由敖以共观只是安贫贱以自乐不复言其材武无简畧不恭之意故谓简诗与之异
　　破我斧缺我斨言四国首乱乌能有为徒破缺我斧斨而已周公征而安之爱人之至也
