<!-- { "loadSidebar": true } -->
　　愚按此节大意本易太和字以气化明道也太和即太虚之第二层中涵之性带第一层言之○语意云人之言道者亦知所谓道乎吾谓太和之气即所谓道也所谓太和者盖中涵夫浮沉升降动静相感之性以为之体于是生夫二气絪緼相荡胜负屈伸之端以为之用就其用之流行者言之其初来也几微易简而不可见其究极也广大坚固而不可穷就其流行者之功用言之则始之有感必通而无阻难者即乾道乎呈造化之法而不烦力者即坤道乎总而言之凡两间之内散为万殊而有象可见者为气清明通达无象可见者为神神即太和太和即道也倘不如野马而絪緼相荡不足谓之太和而道于何见乎凡语道者知此太和谓之能知道学易者见此太和谓之能见易不如是虽有周公之才之美其智不足称矣信乎语道者不可不深体乎太和也○先儒言气之详莫如张子如此节以太和言气而一气字中又层层分析言之首句总提起以下详其义中涵句是太和上一层未有此气先有此理也是生句方説到太和既有此理即有此气之机也然尚未及其流行处其来二句乃就流行处言乾坤易简又即流行者之功用言之乾坤者阳健阴顺之气而天地之形与天地生物之理皆在其中此四句乃太和正位盖其来其究是説其流行者起知效法是于流行中横分其对待者当分两层串説而非二事散殊二句总上四句意仍挽到太和盖物之浊而有迹者皆气气中之清而无迹者为神神即太和之谓也此虽非截然有许多层次可分实确然有数层道理可言而总之见太和之无不在也故曰不如野马絪緼不足谓之太和絪緼内该得浮沉升降胜负屈伸意在末言道应上所谓道并及易者以太和字出于易也与太极图説篇末大哉易也义同○太和谓道与一阴一阳之谓道大意相似亦精于状道之词但只就气言而未及理之不杂乎气者故朱子谓与发而中节之和无异玩语意正以太和为道补注谓太和是气所以然者乃是道未免多作斡旋矣中涵与是生作对补训承上句谓道中所涵非是其来二句犹周子发微不可见充周不可穷之意几微易简者气之始动如复之一阳初生是也广大坚固则以其充满盛大者言之凡气之凝形成象为天地为人物者皆是也起知于易二句以大易篇所谓无体感速不烦施普者观之则张子防知字与本义微异诸家多泥旧义未是散殊可象所包甚广凡天地之化风雨露雷幽明寒暑之类天地间山川人物之类有迹可见者皆是即后所谓反清为浊者也不可象亦有二意几微易简时固不可见即广大坚固时而不可见者自在即后所谓清则无碍无碍故神者也知此则几微易简广大坚固与起知于易效法于简原非二事补注以散殊二句分承流行生物固未确矣然补训知以流行生物兼气与神而亦未能确见神之即太和也大抵诸家各有短长故节录其説而为辨之如此
　　太虚无形气之本体其聚其散变化之客形尔至静无感性之渊源有识有知物交之客感尔客感客形与无感无形惟尽性者一之
　　朱子曰客感客形与无感无形未免分截作两叚事圣人不如此説只説形而上形而下而已
　　发明此节论气而合之人○气有无形客形人有无感客感程子所谓体用一原显微无间非有二也人知体虚空为性又知本天道为用斯一之矣
　　补训夫太和不离太虚太虚之始无有形状乃气之本体然也及气之呈露则有形矣然其聚其散不过此变化之客形耳非常形也其在人则至静而无所感触乃性之渊源也及性之发动则有感矣然其有识有知不过物交之客感耳非常感也此客感客形与无感无形原非有二人自溺于客感客形而昧之惟尽性之圣人乃能以无感无形御夫客感客形而合一无间也○本来无形即是本体犹云气之起根原无形也有聚有散即是变化客对主言无形是主有形是客静是主感是客虽分客主不可相无尽性者一视之尽性即能体道故以尽性兼绾气一边识浅知深交自外来感自内动
　　李注周子谓之太极而张子谓之太虚者太极如性字太虚如静字太极如中字太虚如未发字人生而静天性具焉非以静为性也喜怒哀乐未发而中存焉非以未发为中也太虚无形而无极之真在焉非以太虚为太极也
　　张注有无皆道寂感皆性无所谓客也言体用可耳下客字太险
　　愚按此节首句即太虚第一层正义也聚散变化又言及第二层○无形即上中涵之性变化客形即上所谓浮沉升降动静絪緼胜负屈伸也至静无感即人心之太虚无形物交客感即人心之变化客形也然有无虚实通为一物者性也故曰尽性者一之盖虚静之中事物之理无不具必事物各尽其道而后无形无感者克全其体此能一之义也○诸家以太虚太和分体用盖以第一层与第二层对言也无形处即是气之本体李注谓太虚无形之中气之本体存焉即太极也无形本体説作两层不免混入程朱甲里非张子本意又张子言性与神处俱以性属第一层神属第二层观末篇感者性之神性者感之体等语可见补注皆以为气之体亦未确○太虚之义分三层足以贯之而其立言不一皆当随文体认细玩篇中之意惟由太虚有天之名合虚与气有性之名此若必以理言之方可通然亦张子所见止至太虚而止若遂以为生物之理之尽乎此也者而实未尽也故朱子虽亦以理字释之而亦谓其生受辛苦圣贤便不如此説盖非理字不足为言而直以理字代之则不可也若太虚不能无气万物不能不散而为太虚气之聚散于太虚太虚为清万象为太虚中所见之物此类如以理字训之则将谓万物散而为理气之聚散于理万象为理中所见之物于説通乎又如太虚无形虚空即气虚能生气气坱然太虚太虚妙应之目气本之虚则湛此等直以气言似未尽而亦何可直以理字代之也皆当得其言殊而意不悖处大抵张子所论与程朱宜各为一説朱子称康节于那阴阳相接处防得分明与周程小有不同正论气处亦宜如此
　　天地之气虽聚散攻取百涂然其为理也顺而不妄气之为物散入无形适得吾体聚为有象不失吾常太虚不能无气气不能不聚而为万物万物不能不散而为太虚循是出入是皆不得已而然也然则圣人尽道其间兼体而不累者存神其至矣彼语寂灭者往而不反狥生执有者物而不化二者虽有间矣以言乎失道则均焉
　　征引易系辞下传之十二章爱恶相攻而吉凶生远近相取而悔吝生
　　华注此明体用之一原也因上章无形客形似説作两层故申言之
　　补训夫天地者积气之区也天地之气虽其为聚散为攻取涂辙有百然其为理也皆顺其自然而无伪妄所以然者气之为物散则入于无形而非灭也适得吾之本体本体固如是其无形耳聚则彰于有象而非增也亦不失乎吾之常然吾常固不嫌于有象耳始之太虚非真虚也不能无气以充之既有气不能不聚而为万物所以聚为有象也万物不能不散为太虚所以复散入无形也循是二者一出一入出则有象入则无形是皆理之自然不得已而然所谓顺而不妄者也圣人尽道于天地之间能以寂然不动体其无形而恬如以感而遂通体其有象而秩如兼体二者而一无所累所存于中而神妙不测者盖极其至矣即所谓尽性者能一之也彼异端专语寂灭者但云一往而不复返是知散而不知聚若狥其生而执所有者又狥于物而不知变化是知聚而不知散二者虽有间而皆昧于自然之理其为失道则均焉信乎惟圣人为尽道也○前四句提起气之为物以下至而然也是申明前四句之意因言圣人尽道并及异端失道聚散平言聚为万物散为太虚攻则散取则聚攻取只贴聚散説顺字与不得已相照应顺其自然便无妄适得犹言恰合也出属聚入属散道字应理字其间应天地字存神借用孟子所存者神而意不同谓所存于己者神妙不测合聚散为一致也有间只是有分别不必辨其优劣
　　李注上言尽性者能一之此言尽道者兼体之尽性则能体道意互相发寂灭者异端之蔽狥生者百姓之愚
　　愚按此节太虚不能无气即太虚之第一二层物不能不散而为太虚即太虚之第三层也○顺者行其自然不妄者实然而无伪也气之为物五句聚散对言太虚以下逓言之总见虚气之未尝相离也故以兼体不累归之圣人寂灭执有李注分异端百姓为允末篇亦多以异端俗学并言而其所谓梏于闻见引取于耳目者正狥生执有之实耳
　　聚亦吾体散亦吾体知死之不亡者可与言性矣李注又申适得吾体不失吾常之意
　　补训夫气之有聚散在人不可二视也聚亦吾本体之不失其常也散亦吾本体之适相得也夫散则几于亡矣然散亦吾体是死而不亡也能知死之不亡者乃可与言性矣○吾体即谓气体非谓身体气散于人身仍在天地之间即死而不亡
　　集解性即太虚之道不亡者即此道也非谓吾死犹有精灵不亡如佛氏所云也此等处皆湏精别盖以其强探力索所得故言有此未莹者耳
　　愚按散亦吾体乃太虚第三层正义也既以太虚立言其归结必至于此正其立论不能无处然所谓死之不亡即末篇形溃反原游魂为变意正以此明轮廻之妄非反拾其残沈也宜善防之
　　知虚空即气则有无隐显神化性命通一无二顾聚散出入形不形能推本所从来则深于易者也若谓虚能生气则虚无穷气有限体用殊絶入老氏有生于无自然之论不识所谓有无混一之常若谓万象为太虚中所见之物则物与虚不相资形自形性自性形性天人不相待而有陷于浮屠以山河大地为见病之説此道不明正由懵者畧知体虚空为性不知本天道为用反以人见之小因縁天地明有不尽则诬世界乾坤为幻化幽明不能举其要遂躐等妄意而然不悟一阴一阳范围天地通乎昼夜三极大中之矩遂使儒佛老庄混然一途语天道性命者不罔于恍惚梦幻则定以有生于无为穷髙极微之论入德之途不知择术而求多见其蔽于诐而陷于淫矣
　　征引老子去用篇天下万物生于有有生于无象元篇人法地地法天天法道道法自然虚心篇道之为物惟恍惟惚后汉书桓帝宫中立黄老浮屠之祠○易系辞上传之五章一阴一阳之谓道四章范围天地之化而不过又云通乎昼夜之道而知本义通犹兼也昼夜即幽明死生神之谓二章六爻之动三极之道也本义三极天地人之理三才各一太极也○释氏金刚经一切有为法如梦幻泡影
