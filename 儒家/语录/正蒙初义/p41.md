<!-- { "loadSidebar": true } -->
　　愚按此篇凡十七节与首篇相发明亦当照太虚三层意盖言虚言性即太虚之本体也言神言感言善应即絪缊相荡之大用也言原始反终形溃反原即散亦吾体之正意也言有无虚实言内外言屈伸动静始终皆不外虚神性感之理或言天之性或言人之性或言性而兼及命或言神而并及化与道与易皆不外三层之义其辟异端也首篇但绌其有无之见此并及其轮回之说盖以人性为空寂既于太虚之上二层未能深知以人死为轮回更于太虚之第三层未尝窥见其弊相因而皆与吾儒相反故不可不辨也○内浮屠明鬼一节近思录入辨别异端东铭一节入论学
　　凡可状皆有也凡有皆象也凡象皆气也气之性本虚而神则神与性乃气所固有此鬼神所以体物而不可遗也【自注舍气有象否非象有意否】
　　发明首三句见天地间无有非气所谓不如野马絪缊不足谓之太和也气之性即浮沈升降动静相感之性气本之虚而有相感之妙是虚而神也天下无物非气莫不有神莫不有性非鬼神为之体谓之何哉张子自注云舍气有象否非象有意否罗翰本附在此章下而性理大全附在次章下义不相属今从罗本
　　华注曰有曰象即物也曰气即隂阳也气之性虚而神即二气之良能所以能屈而能伸者故曰鬼神体物不遗
　　愚按此节大意见万物之不能外乎神与性也○首三句只以一气字分析层折言之即首篇所谓散殊可象所谓浊则碍碍则形者也气之性本虚谓本乎太虚即首篇所谓太虚无形气之本体者也而神谓气之流行者神妙不测即首篇所谓无碍故神也此句以第一层与第二层串言下言神与性盖以第一层二层平举也旧说皆未分明固有者自然而然也有此气即具此性与神如人生而性者然故曰固有鬼神体物引成语以证之鬼神即性与神物即气之有象者
　　至诚天性也不息天命也人能至诚则性尽而神可穷矣不息则命行而化可知矣学未至知化非真得也征引易说卦之一章穷理尽性以至于命下传之五章穷神知化德之盛也
　　补训此承上文神与性推言之见人当穷神知化也神明不测即变化无穷非两件物事至诚即不息性尽即命行穷神即知化非两项功夫因穷神言知化末句反言又以知化兼穷神
　　高注天性无妄天命不已性即神命即化故至诚无息而性命神化一以贯之矣何以能诚妄复于无妄而已
　　愚按性与命对则命者性之流行神与化对则化者神之发用而性即神之体命即化之原也故性尽而神可穷命行而化可知细分之性为第一层其神妙不测而流行变化者皆在第二层内不外上节一神字盖以性之妙用流行则曰神神之流行不息则曰命命之推行以渐则曰化耳○首二句以理言至诚者天之性不息者天之命此尚未及人人能至诚以下乃以人言集释集解皆未清晰
　　有无虚实通为一物者性也不能为一非尽性也饮食男女皆性也是乌可灭然则有无皆性也是岂无对庄老浮屠为此说乆矣果畅真理乎
　　补训此推言性通有无以见二氏不能尽性也上四句引起饮食男女至岂无对见当通为一物以尽性庄老浮屠正是不能为一者岂能尽性辟二氏之虚无当重有与实一边有无皆性以有无该虚实真理即谓性○无不离有虚不离实贯通为一者性也能贯通为一为尽性若不能通为一非尽性者也如饮食男女皆性所寓是乌可厌其有而灭去之然则有与无固皆性也宜贯为一物是岂无对待可以偏废者哉庄老与浮屠专尚虚无为无对之説乆矣果能畅然于性之真理乎
　　发明太虚无形至静无感所谓无与虚也其聚其散有识有知所谓有与实也无即性之本体渊源而有即性之客形客感所谓通为一物也无必对有虚必对实故曰是岂无对
　　愚按此即者篇知虚空即气节意所以辨虚无之谬也下至虚之实节意与此同
　　天包载万物于内所感所性乾坤隂阳二端而已无内外之合无耳目之引取与人物蕞然异矣人能尽性知天不为蕞然起见则几矣
　　补训此见人能尽性知天则与天无异也上言天与人物异下言人可几天两截语气分明○夫人之性即天之性也天包载万物于其内气之所感涵其所性不过乾坤隂阳二端之循环而已无内外之合亦无耳目之引取与人物之蕞然而小者异矣人之形虽蕞然而性天非蕞然能尽性知天大公无我不为蕞然者起见则几于天矣人可不求尽性知天哉○所感即太和篇浮沈升降动静相感之感感以气言性寓其中重在性上所感所性总不越隂阳乾坤二端乾坤者健顺之性隂阳者交感之气也二端非言其分言其循环无间之意内外耳目照人物说为是有内有外方言合天孰为外孰为内有耳目方为闻见所引取天无耳目则无闻见有何引取人物便有已物之内外耳目之引取蕞然言其小也
　　愚按所感言其用所性言其体亦以太虚之第一层与第二层对举也下言性感言虚神皆放此
　　有无一内外合【自注庸圣同】此人心之所自来也若圣人则不专以闻见为心故能不专以闻见为用无所不感者虚也感即合也咸也以万物本一故一能合异以其能合异故谓之感若非有异则无合天性乾坤隂阳也二端故有感本一故能合天地生万物所受虽不同皆无须防之不感所谓性即天道也
　　征引易咸卦彖曰咸感也象曰君子以虚受人李注人心之所自来内外本合此性之德也其为蕞然起见者因耳目之引取而以闻见为心耳于性而不御于见闻则能以虚受人而无所不感矣然非圣人之意之也以万物同出于一之故天地万物之大源也一物两体而自相感故所生万物亦无须防之不感物之性即天之道也
　　补训人心之所自来心该性在内有形为物无形为理理寓于物故一内而巳外而物以已感物故合圣人不专以闻见为心则虚而无所不感感而即合犹易所云咸感虚受之意也天性即上文所感所性之性天地生万物本易咸卦天地感而万物化生愚按此节大意明圣人内外感通之故也通节皆重内外合意首三句言人心本内外合一圣人以下言圣人能合内外万物本一五句明感即合也之意而推本于万物本一也天性三句即天道以明人天地生万物四句言人性即天道以应人心所自来意总之皆见感而能合之义也○语意云夫人皆有心亦知心之所自来乎凡有形而为物无形而为理通为一物物散于外理具于内内外合一者此人心之所自来庸圣同之者也但庸人梏于闻见之小而失之圣人则浑然一理无所不具不专以闻见为心故其应事接物亦不专以闻见为用其无所不感而有触即应者以其不梏于闻见而虚也故感于物而即合也犹易所谓咸也所以感而即合者以万物之情异而理本一故吾心之一理能合万物之异惟其能合异故谓之感若非有异则无所用其合而又何感之可言乎此合内外所以为圣人之能事也夫人心之所自来本于天天体至大而其所性亦不过乾坤隂阳二端而已二端循环故有感其理本一故能合此天道之感而即通者然也天地以之生万物物亦各得天地之理以为心所受于天者虽有大小之不同而皆无须防之顷不与物相感是所谓性者即天道而天与人物皆内外合者也人可不思人心所自来而合内外以求合于天哉○有无一内外合即上所谓有无虚实通为一物之性也故曰人心所自来感即合与上内外合二合字微别内外以心与物对万物皆备于我故曰合性之本然者也感以物言合者一以贯之之意圣人之心也天性以下只申明首三句意所受不同兼人物言而重在庸圣之不同无须防不感亦兼人物言而重在人之无不感盖天道无为而就其用处言之则乾坤隂阳之流行为四德为五行人物生生千变万化皆无须防不感者也人性亦无为而就其用处言之则为四德为五常为百行以及万事万物之各有一理亦无湏防不与物相感此即性中自然之能所谓人心所自来者也然惟圣人物各付物一以贯之与天道之有感无隠者一而已故曰感即合也曰天性又曰天道者太虚之性合于乾坤隂阳之气而谓之天道实则一也○宋子鋭臣云二端故有感所谓两故化也本一故能合所谓一故神也
　　感者性之神性者感之体【自注在天在人其究一也】惟屈伸动静始终之能一也故所以妙万物而谓之神通万物而谓之道体万物而谓之性
　　征引易説卦之六章神也者妙万物而为言者也补训此承上文性感而言泛论理不着人○感也性也一而二二而一者也感者其性之神妙所为乎性者其感之本体所在乎惟屈与伸动与静终与始之相感而能一也故即所以妙万物而谓之神也感则能通通万物即谓之道感必有体体万物即谓之性其究一而已矣○感而能一即妙万物之神也感通万物是天道流行处感万物不离性是性能体万物愚按天之太虚无形变化客形与人之寂然不动感而遂通皆以性为体感为用者也故自注云然集释谓性天感人分属未合屈伸动静始终皆以两相感者也其屈而能伸伸而又屈与夫动静始终之能一者神也神即道道即性但所由之名异耳其在天者两在不测而为神无物不有而为道体物不遗而为性也其在人者有感必通而为神万物皆备而为道体事无不在而为性也皆兼天人言之为尽
　　至虚之实实而不固至静之动动而不穷实而不固则一而散动而不穷则往且来
　　华注实本于虚故不固而流行无滞动本于静故不穷而推迁无已虚静者天地之性寔动者性之感在人亦然
　　集解理本虚无形也而所以为形之理实无不具故曰至虚之实形滞于方虚而能实则有其理无其形也理无方故一而能散动根于静故曰至静之动则其静也有以畜其力养其动矣故动而不穷不穷则往且来四时是也
　　愚按此节大意亦明性感之理也虚与静俱贴性实与动俱贴感而性感皆兼天人言之补注以虚实动静照首篇太虚客形至静客感分贴天人未确
　　性通极于无气其一物尔命禀同于性遇乃适然焉人一已百人十已千然有不至犹难语性可以言气行同报异犹难语命可以言遇
　　性理拾遗问智愚之识殊疑于有性善恶之报差疑于有命张子曰性通极于无气其一物耳命禀同于性遇乃适然焉○语录人一已百人十已千如此不至者犹难罪性语气可也行同报异犹难语命语遇可也气与遇性与命切近矣犹未易言也
　　补训此言性与气命与遇之分上提起下申其说发明天地之性原不杂气质故曰通极于无自天畀之为命自人得之为性原无二理故曰禀同于性张注性者至善而已命则有吉有凶学问所以变化气质苟有未变当咎气不当咎性也福善祸淫理之常也有反是者非天命之逆施乃境遇之适然君子亦安之而已矣
　　愚按此与至诚天性节皆极精粹与程朱大同然所云无者亦本太虚无形言之与无极太极之理终觉小异宋子鋭臣云通极于无犹首节气之性本虚之意高注谓通极犹究极未合又云张子言造化之气多于气字中带性言之如首节太和是也言人身之气多于气字上标性字或贬倒气字如诚明篇气质之性及此节是也在天无不实之理在人有不实之心此与程朱甚合
