<!-- { "loadSidebar": true } -->
　　补训此承上絶四而推言之得所止应首节大字亦应前○意必固我皆妄也妄去然后得所止而正得所止然后得所养而进于大大可兼化下分诚妄妄去则诚计度二句明感通之意言感通之诚不须计度乃不思而得也感而通兼得止得养在内
　　张注妄非必无所感但不由性中出耳由实理中出自无窒碍昏者见理不明理既素明何待思索愚按此言学者之事妄去得止俱浅防无所感二句承上妄字以妄与诚对诚谓不杂于妄也下二句又承感通句以昏与素对昏则不能感通素则不思而得也盖无所感以下止为一妄字作注脚而及感通之义所谓不思而得者对计度之知言非圣人从容中道之谓也○语意云伪妄之心皆足以蔽我而害正必妄心去然后得理之正者而止之得所止然后心得所养可充广而进于大矣何以谓之妄凡心之无所感而起者皆妄也必感而遂通者乃诚也若计度而知者蔽于物而昏者也必不思而得者乃理之素明而能感通者也以感通之妙而不容妄念之存得止而大何难哉
　　事豫则立必有教以先之尽教之善必精义以研之精义入神然后立斯立动斯和矣
　　补训凡事豫则立必有教以先之乃谓之豫欲尽教者之善必精义以研究之尤所当豫也能精研义理至于入神然后欲立而斯能立欲动而斯能和矣岂非事以豫而立哉○立以守言动以行言斯立守之固斯和行之利与本防不同集解以教民言与上下文意不联
　　愚按此节大意引中庸事豫则立推以见精义之要也豫者由教而入之谓故曰有教以先之尽教之善者尽得所教之理也精义入神内该得尽教之善意立和借成语以明己意与三十篇以立民和民言者不同○自此以下杂举经传成文皆以明教学之事不専为训释之文
　　志道则进据者不止矣依仁则小者可游而不失和矣集释张子以论语四事作两事说
　　李注志定则自然有所持守心纯则玩物不足防志补训不止谓日有所据非一端也防者玩物适情有和顺从容之意
　　志学然后可与适道强礼然后可与立不惑然后可与权
　　补注释论语之意
　　补训必先志学然后可与适道也必强礼然后可与立也必不惑然后可与权也强有力也强礼谓强立于礼不惑即精义入神意
　　博文以集义集义以正经正经然后一以贯天下之道张子经学理窟学大原上篇是集义所生者集义犹言积善也义湏是常集勿使有息故能生浩然道徳之气○下篇气湏是集义以生义不集如何得生集义湏是博文博文则用利用利即身安
　　发明此言知之而后行之也
　　愚按此合论语所言博文与孟子所言集义正经者而通论之盖以此见为学之有序也语类言之非一旧说皆谓言博约之义补训因之以集义属博文于理未确○博文则所知者广而后能事事合义事事合义而后能正生民之经博文以知言集义以行言皆其在巳者正经则兼人已言至于正经则道之大端克尽而其余细目皆无不合矣故曰贯天下之道至当篇天下之达道五其生民之大经乎数语可与此叅防
　　将穷理而不顺理将精义而不徙义欲资深且习察吾不知其智也
　　发明此言不行则亦无从知之也
　　集解徒致知而不力行以騐之则其所知终不能真且亦不能久也故曰思而不学则殆
　　智仁勇天下之达徳虽本之有差及所以知之成之则一也盖谓仁者以生知以安行此五者智者以学知以利行此五者勇者以困知以勉行此五者
　　补注释中庸之意五者谓天下之达道
　　愚按此节朱注以其等而言与此大同而微有异者朱子或问尝辨之矣曰安行可以为仁矣然生而知之则智之大而非仁之属也利行可以为智夫然学而知之则知之次而非智之大也且上文三者之目固有次序而篇首诸章以舜明智以囘明仁以子路明勇其语智也不卑矣夫岂専以学知利行者为足以富之乎窃意张子之说本仁者安仁智者利仁而言固善朱子以舜囘子路及生而知之者上也学而知之者次也为说其理尤精学者不可不知
　　中心安仁无欲而好仁无畏而恶不仁天下一人而巳惟责巳一身当然尔
　　徴引礼表记中心安仁者天下一人而巳矣又云无欲而好仁者无畏而恶不仁者天下一人而已矣补注释表记孔子之言
　　集解无欲而好仁无畏而恶不仁正是安仁
　　补训责己一身期乎最上论人必兼取其勉为仁方见诱进之意
　　行之笃者敦笃云乎哉如天道不已而然笃之至也发明此释中庸笃行之意
　　补训张子杂引诸书皆借以示意如达徳节见当用困勉之功安仁节见不可以安仁律人此节见人当笃行也
　　君子于天下达善达不善无物我之私循理者共悦之不循理者共改之改之者过虽在人如在己不防自讼共悦者善虽在己盖取诸人而为必以与人焉善以天下不善以天下是谓达善达不善
　　补训达善达不善提起以共悦共改作两层申其义末说到天下以见达处
　　髙注见人不善如出于己自讼其不能化也见善必法善在于己矣葢取诸人以为善也亦必与人共由焉是之谓达
　　愚按此节大意见善不善之皆当达也不防自讼即论语内自讼之意与人用孟子语玩必以字与朱注作助者微异见人不善而引之已取人为善而复公之人即此是不分物我而达之天下意髙注以自讼为自讼其不能化岂専以为人而后为达耶且止言及人不言自省亦恐未是
　　善人云者志于仁而未致其学能无恶而已君子名之必可言也如是
　　补训此明善人所以为善人○论语名之必可言与善人无涉张子引来以见善人名为善而实有善可言善与恶对无恶即善
　　善人欲仁而未致其学者也欲仁故虽不践成法亦不蹈于恶有诸己也不入于室由不学故无自而入圣人之室也
　　补训此承上文言善人而释不践不入之意欲仁句总下分说
　　李注有诸己则善而信矣圣人之室美大圣神是也愚按此节论语朱注采入
　　恶不仁故不善未尝不知徒好仁而不恶不仁则习不察行不着是故徒善未必尽义徒是未必尽仁好仁而恶不仁然后尽仁义之道
　　徴引易下传之五章有不善未尝不知知之未尝复行也
　　张子语録孔子要好仁而恶不仁者只好仁则忽小者只恶不仁则免过而已故好恶两端并进好仁则难遽见功恶不仁则有近效日见功
　　发明恶不仁义也察恶未尽虽善亦粗故恶不仁乃所以成仁也今不恶不仁是未必尽义既未尽义将防于不仁而不自觉故未必尽仁
　　髙注必好仁恶不仁然后不徒善不徒是而仁义兼尽今之惑于佛学者多偏主好仁之说其究至于含糊苟且长恶遂非而后知张子之言为精切也愚按此节大意释论语好仁恶不仁而意重在恶不仁边自是张子所见非但为训释之文也
　　笃信好学笃信不好学不越为善人信士而已好徳如好色好仁为甚矣见恶而内自讼恶不仁而不使加乎其身恶不仁为甚矣学者不如是不足以成身故孔子未见其人必叹曰巳矣乎思之甚也
　　补注此释论语之意盖好仁恶不仁非笃信好学者不能也故孔子叹未见其人
　　补训论语云笃信好学若笃信而不好学不过为善人信士在常人中稍为有志而已不能为好仁恶不仁者必好徳如好色则好仁为甚矣见过而内自讼恶不仁而不使加乎其身则恶不仁为甚矣学者不如是不足以成身而造圣人之域孔子未见好徳内讼之人必叹曰已矣乎盖思之甚而云然也○以好学提起好仁恶不仁皆好学里面事内自讼便能不使加故合用其语不如是双承好恶论语好徳内自讼上皆有已矣乎
　　逊其志于仁则得仁逊其志于义则得义惟其敏而已徴引书说命下惟学逊志务时敏蔡传时敏者无时而不敏也
　　补注此释书惟学逊志务时敏之意
　　补训书时敏与逊志分两意此将时字作虚字帯过而云惟其敏即谓所以逊志者要敏
　　愚按书逊敏平重此从一务字防出侧势
　　博文约礼由至着入至简故可使不得判而去温故知新多识前言徃行以畜徳绎旧业而知新盖思昔未至而今至縁旧所见闻而察来皆其义也
　　徴引易大畜卦象君子多识前言徃行以畜其徳集解多识以下皆是解温故知新盖思昔未至而今至又是解多识前言徃行以畜徳縁旧所闻而察来又是解绎旧业而知新言此皆温故知新之义也愚按此节大意释论语博文约礼与温故知新之义以明学之事也○语意云论语云博文约礼可以弗畔者盖由文之至着以入礼之至简博以见道约以体道故可使其不得畔而去也论语又云温故而知新者由平日多识前言徃行以畜其徳畜徳则有旧业矣故可绎之以知新盖人之所知有思忆昔所未至而今忽有得者有因旧所见闻而知来者皆温故知新之义也学者博约兼尽新故相生庶几知行并进而道在我乎○温故以下最多杂解谓温故以下皆博文约礼之类者集释之说也然约礼属行知新属知难以贴合补训已辨之矣谓多识以下皆觧温故知新者集觧之说也又以思昔未至二句分觧上二句窃谓多识句系成説绎旧句乃张子所自为说难以下二语为疏觧上句之文皆其义句惟集觧李注以为温故知新之义而皆不能无失余俱以为由博得约之义失之逺矣窃意上三句释博文约礼下五句自释温故知新但取博文又约礼温故能知新大意相近故合为一节耳多识前言徃行以畜徳只疏一故字旧业即所识之前言徃行也盖字转下分二意言之昔未至而今至此始疑而终悟者也如子贡之论境知诗是也縁旧闻以知来此触类而旁通者也如子夏之悟及礼后是也今之所至所察之来皆谓新也故曰皆温故知新之义也文义原自明显
　　责己者当知天下国家无皆非之理故学至于不尤人学之至也
　　发明行有不得皆反诸己则纎恶必除善斯成性矣愚按此篇大意明不尤人为学之至也不尤意甚细即论语不知不愠易遯世无闷之防故以为学之至
　　闻而不疑则言之见而不殆则学行之中人之徳也闻斯行好学之徒也见而识其善而未果于行愈于不知者耳世有不知而作者葢凿也妄也夫子所不敢也故曰我无是也
　　补训此合论语数节而言意重在行上闻斯行好学之徒为一节之防不行仅愈于不知以见必当行下不知而作又甚言之也传言传其所闻而言之学行学其所见而行之分闻属言见属行下见闻互防总归于行○学莫切于知行知行由于闻见如闻而于心不疑则可以传言之见而于心不殆则可以学行之中人之徳大抵如是也必闻斯行者乃为好学之徒而可贵耳若见而徒识其善未能果于行是知而不行仅愈于不知者耳不知则又下矣世有不知而作者盖由于穿凿也狂妄也夫子所不敢故曰我无是也人当求知以为行之地而又必行以践其知斯为好学者矣
　　以能问不能以多问寡私淑艾以教人隐而未见之仁也
　　徴引易乾卦文言隐而未见行而未成
　　补训此合引论孟之言而断之以仁
　　集解问不能问寡虽曰问之然实有以启而告之也私淑艾以教人人虽非亲受业然实吾之恩泽所及故皆为隐而未见之仁
　　华注私淑艾孟子本言学者此却在教人者身上说与本义不同
　　愚按友人赵子彤元云教人言仁似本孟子教不倦仁也而言
