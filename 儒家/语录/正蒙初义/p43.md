<!-- { "loadSidebar": true } -->
　　太虚者气之体气有隂阳屈伸相感之无穷故神之应也无穷其散无数故神之应也无数虽无穷其实湛然虽无数其实一而已隂阳之气散则万殊人莫知其一也合则混然人不见其殊也形聚为物形溃反原反原者其游魂为变欤所谓变者对聚散存亡成文非如萤雀之化指前后身而为说也
　　征引易上传之四章游魂为变○礼月令季夏之月腐草为萤季秋之月爵入大水为蛤
　　补训此承上文虚而善应谓之神而极推隂阳合散之理因以明生死变化之义也无穷无数总归湛一即所谓太虚为之体也隂阳之气四句大概以隂阳言承上起下之词形聚为物二句以一物言○夫太虚之理主宰乎气而为气之体气有隂阳屈伸相感之无穷故神之应之也亦无穷其气散见而无数故神之应之也亦无数虽应之无穷其实只是湛然虽应之无数其实只是一而已矣湛一者太虚之理本如是也夫隂阳之所以感且散者未易窥也隂阳之气本一散见则有万殊人莫知其一也合则混然万殊归于一人不见其殊也此隂阳之变也以一物言之方其形聚则合为一物及其形溃则反原盖形溃反原则魂散而复归于隂阳之气易所谓游魂为变此之谓欤所谓变者对聚散存亡而为文耳非如萤雀之化指其有前后身而为变之说也彼轮回受生之说不亦妄哉○太虚之理至神妙故下言神神即太虚之善应处隂阳屈伸相感无穷对下散説则相感主其合时言散则万殊合则混然无迹形聚为物承散説隂阳之气散为万物而物皆得隂阳之气聚为形也形溃反原承合説形溃散则反归其原复合于太虚也此二句不可以聚承合溃承散说易游魂为变对聚散存亡为文谓聚变为散存变为亡也集解散散见成物也非消散也无穷直言无时不然也无数横言无物不有也反原者谓其理复还于天地也程子曰万物之散其气遂尽无复还本原之理天地之化自然生生不穷更何资既反之气以为造化哉况既反之气既散岂有复在天地之间其造化者自生气如海水潮至因阳盛而涸及隂盛而生亦不是将已涸之水来生也或问朱子人死其气虽散只反本还原去曰不须如此说若说无便是索性无了惟其可以感召得来故只说得散要之散也是无了愚按太虚体也神即太虚之用也其用随气所感而善应体则湛然而至一亦以第一层第二层并举也至形溃反原并及第三层矣盖相感无穷以气之流行言其散无数以气之生物言其实则湛然而一仍然太虚之本体而已散则万殊承上散无数一即下混然意与上一谓太虚者不同合则混然承上感无穷殊即上万殊意此见万殊即其混一混一即其万殊而隂阳之气皆神之所为非贵人以当知也形聚为物又承散则万殊形溃反原又承合则混然通节只此二意反原者以下不过因反原而辨游魂为变之义耳
　　益物必诚如天之生物日进日息自益必诚如川之方至日増日得施之妄学之不勤欲自益且益人难矣哉易曰益长裕而不设信夫
　　征引易益卦彖日进无疆下传之七章益长裕而不设本义益但充长而不造作○诗小雅天保篇如川之方至以莫不増
　　补训此与上文不聫盖以学问之语杂附之提一诚字示人见得诚能益于己益于人而借易以明其义华注益物自益皆必以诚渐而进之而勿助长乃其道也施之妄躐等之教也学不勤作辍之学也故皆不能益
　　愚按益六三有孚中行谓心存诚信而所行合中也九五有孚惠心谓上有诚信以惠下之心也易原有诚意但张子非耑释易乃借易以明诚之足为益耳大易篇益长裕而不设益以诚也妄加以不诚之益非益也与此互相发○上以诚正明长裕意下以妄与不勤反明不设意诚则自不用设不诚则妄与不勤之生矣反正相足
　　将修已必先厚重以自持厚重知学德乃进而不固矣忠信进德惟尚友而急贤欲胜已者亲无如改过之不吝征引易乾卦文言忠信所以进德也○书仲虺之诰改过不吝
　　补训此引论语不重章贯通其意示人以切己之功也
　　集释不固之固此以为固滞之固
　　李注学则不固盖重则疑于固知学则其德日进而不固矣厚重而进于学忠信而取善改过皆交养互发之道也
　　愚按论语本作四事此以重与学分防与下共作五事而其意总以见五者之相须而不可缺也
　　戏言出于思也戏动作于谋也发乎声见乎四肢谓非己心不明也欲人无己疑不能也过言非心也过动非诚也失于声缪迷其四体谓己当然自诬也欲他人己从诬人也或者以出于心者归咎为己戏失于思者自诬为己诚不知戒其出汝者归咎其不出汝者长傲且遂非不智孰甚焉
　　征引礼哀公问孔子曰君子过言则民作辞过动则民作则
　　张子经学理窟学大原上篇戏谑直是大无益出于无敬心戏谑不已不惟害事志亦为气所流不戏谑亦是持气之一端善戏谑之事虽不为无伤
　　朱子曰此章即东铭正如今法书所谓故失两字华注首篇及此篇多论神化之事而以此章终之见君子穷神达化之功不外乎言动身心之地正示人着实用功处
　　李注言动之戏者有心之过也乃自以为出于无心而欲人之不己疑曰吾聊为戯耳而不知戒其出汝者是之谓长傲言动之过者无心之失也乃自以为当然而欲人之己从曰吾诚欲如此耳而不知归咎其不出汝者是之谓遂非凡此者皆不能思省捡察之过故曰不智莫甚焉
　　补注沈毅斋先生详述朱子之説谓此篇大指不越过故二字且曰有心谑浪之谓戏无心差失之谓过本有心而掩之以无心则以故为戏而至于长傲本无心而诬之以有心则以过为诚而至于遂非是愚之甚者也戏不可有朱子推其原而谓之故欲人深戒于言动未发之先以为正心诚意之本过不能无朱子指其流而谓之过欲人自咎于言动己失之后以为迁善改过之机其诲人之意深矣
　　愚按归咎犹云任过出于思作于谋即是出于心即是出汝者谓非己心即是归咎于戏即是不知戒非心非诚即是失于思即是不出汝谓己当然即是自诬为诚即是不知归咎虽言之重而词之复意则只此两层




　　正初义卷十七
