<!-- { "loadSidebar": true } -->
　　徴引易下传之九章杂物撰徳辨是与非系辞传本义系辞谓文王周公所作之辞系于卦爻之下者补注易卦之辞必曰利贞曰利君子贞曰小人勿用曰君子吉小人否皆为君子谋不为小人谋也小谓隂大谓阳也
　　发明吉凶者言乎失得悔吝者言乎小疵无咎者善补过是祸福皆縁道义而有故曰为君子谋
　　张注易虽为卜筮而设然圣人系辞直是教人以决疑趋避通志成务故论吉凶而不论祸福今人必以徴验求卜筮是専为祸福起见岂足以言易哉为祸福一定之说者术家小数非知易者也
　　愚按此节大意总论大易示人之理○语意云易之为书但为君子谋不为小人谋故每卦中所以具其一卦之理者虽爻有隂小阳大之不同及至圣人系辞于爻下必谕之以君子之义也易岂为小人谋哉○为君子谋兼补注所举易辞发明所举易义其理乃备此句为纲下申明之撰徳于卦者一卦中具有一卦之理也此句虚下言爻正以明卦以每卦各有六爻也系辞接其爻说専指六爻之小象言每爻必谕以君子之义故曰易为君子谋也旧说皆以卦爻平举或分两层皆未合○明章易论引伸张子之意甚畅其畧曰夫黄裳元吉南蒯终以取败元亨利贞穆姜不得而用也易果不为小人谋乎曰此所谓不谋之谋欲使天下后世之皆为君子而不为小人也夫拔茅征吉户庭无咎谋出防也于王庭括囊不害谋语黙也干而惕厉震而修省损而惩忿窒欲益而迁善改过谋所以修身也临而保民观而设教巽而申命行事噬嗑而明罚勅法谋所以治人也饮食于需宴息于随避难于否致命于困反身修徳于蹇则于处常防变之事无一不为之谋焉易之拳拳于君子如此其于小人也履霜则恐其坚娶女则忧其壮童牛是牿金柅是系恶羸豕之踯躅戒剥床之灭贞诚不为之谋矣然使小人知所悟焉必将曰覆餗而刑剭负乘而致寇易盖戒我不可以覆餗而负乘也获狐于田射隼于墉易又教我不可以为狐而为隼也小人勿用小人弗克吾而不为小人则用矣克矣能反乎此则易之一言一字皆小人之药石又况剥之六五许其贯鱼之利复之六四美其独复之道然则易之不为谋特不为之谋为小人之事耳小人而欲为君子易固未始不为之谋也
　　一物而两体其太极之谓与隂阳天道象之成也刚柔地道法之效也仁义人道性之立也三才两之莫不有乾坤之道
　　徴引易说卦传二章已见一物三才节上传之十一章易有太极是生两仪五章成象之谓干效法之谓坤
　　补训此一物即指太极太极中具有乾坤之道是两体也象之初成尚未成形即上文气也法之呈效其形可见即上文质也性所由立即上文徳也乾坤两也合之为太极故太极一物而两体成象效法易分言乾坤此合言乾坤不同
　　集释隂阳刚柔仁义皆两也刚仁与干阳之道柔义与坤隂之道
　　愚按此节大意释说卦兼三才而两之之义而以易有太极是生两仪明之也○此所谓太极亦不専以理言当与一物两体气也意叅防一物指太极而兼天地人两体指乾坤而兼隂阳刚柔仁义分之则一才各有两体合之则三极只是一物而隂阳刚柔仁义各具乾坤之两体也○三才节见天地人只是一理此见天地人各有两体三才节一物指隂阳言三才同是隂阳之理此一物指太极言隂阳本于一理语意各有所主李注谓申一物三才节之意窃谓俱释说卦二章之言但上节明立天之道六句此则明三才两之之义固未可合一耳
　　隂阳刚柔仁义之本立而后知趋时应变故乾坤毁则无以见易
　　徴引易上传之十二章乾坤成列而易立乎其中矣乾坤毁则无以见易本义凡阳皆干凡隂皆坤画卦定位则二者成列而易之体立矣乾坤毁谓卦画不立乾坤息谓变化不行下传之一章刚柔者立本者也变通者趋时者也
　　髙注隂阳刚柔仁义者乾坤之道也趋时应变者易也本立者三才之体具趋时者三才之用行
　　张注天道之发育万物只是以隂阳作材料地道之成遂万物只是以刚柔为设施人道之云为万事只是以仁义作本领虽时防迁移亘古及今千变万化无有穷尽要不外此而已苟非此则无本不立将何借以趋时应变乎
　　愚按此节大意释上传十二章之义也本义言画后之易张子之意则不専指卦画窃谓有隂阳而生万变画前之易然也有竒耦而成爻象已画之易亦然也兼之乃备其防
　　六爻各尽利而动所以顺隂阳刚柔仁义性命之理也故曰六爻之动三极之道也
　　徴引易上传之二章六爻之动三极之道也本义六爻初二为地三四为人五上为天极至也三极天地人之至理三才各一太极也十二章变而通之以尽利说卦之二章将以顺性命之理
　　补训上传六爻之动三极之道也此明其义○性命之理总承隂阳刚柔仁义言六爻尽利而动是六爻之动顺隂阳刚柔仁义性命之理是三极之道愚按易六爻之动以卦爻之变动言三极之道谓卦中自具天地人之理也诸说于此节多将尽利顺理防作有力字似以人之用易者言与易本防不同窃意利如孟子以利为本之利尽利而动犹言顺其自然而动非利害之利盖易卦以隂阳立体而隂变为阳阳变为隂以成六爻之位皆尽利以变动所以然者天之隂阳地之刚柔人之仁义皆因时尽变不拘一体六爻之动由此道而已亦以卦爻言不以人之用易言
　　阳徧体众隂众隂共事一阳理也是故二君共一民一民事二君上与下皆小人之道也一君而体二民二民而宗一君上与下皆君子之道也
　　徴引易下传之四章阳卦多隂隂卦多阳其徳行何也阳一君而二民君子之道也隂二君而一民小人之道也本义震坎艮为阳卦皆一阳二隂巽离兊为隂卦皆一隂二阳
　　补训易下传四章张子分疏其义隂体阳事先言其理下分两边说○阳徧体众隂众隂共事一阳此理之常也二君共一民所令不一一民事二君则无所従上与下皆为小人之道以其与理悖也一君而体二民无不徧二民而宗一君有常尊上与下皆为君子之道以其与理合也卦体大概如此然吉凶不尽在是也
　　华注天下之理阳为主而隂辅之则吉主不可分分则争战国南北朝是也辅不可二二则不忠冯道之类是也故曰小人一君体二民是一统之象二民宗一君是归仁之象故曰君子不特天下大势如此一国一家一事一物之理皆然
　　吉凶变化悔吝刚柔易之四象与悔吝由赢不足而生亦两而已
　　徴引易上传之二章吉凶者失得之象也悔吝者忧虞之象也变化者进退之象也刚柔者昼夜之象也本义悔自凶而趋吉吝自吉而向凶十一章易有四象所以示也本义四象谓隂阳老少
　　集解吉凶悔吝以辞言变化刚柔以变言四象各有两反覆相因悔吝似一物也故又特言其由赢生吝由不足生悔亦两而已葢悔自凶而趋吉吝自吉而向凶吉者大获为赢凶者破败为不足然则隂阳之理何所不体而天下何物不有两哉
　　补训易四句皆言象故为易之四象赢有余也与盈同两不外隂阳即前两体之两
　　愚按此节大意葢以吉凶四句实十一章四象之文与本义不同悔吝二句又明悔吝所以分为两之义也○以赢贴吝以不足贴悔者由吉来而生吝由凶来而生悔也赢不足仍不外吉凶之义
　　尚辞则言无所苟尚变则动必精义尚象则法必致用尚占则谋必知来四者非知神之所为孰能与于此徴引易上传之十章易有圣人之道四焉以言者尚其辞以动者尚其变以制器者尚其象以卜筮者尚其占又云非天下之至神其孰能与于此九章知变化之道者其知神之所为乎下传之五章精义入神以致用也上传之十一章备物致用十章遂知来物集解易之辞皆至理也故尚辞则言无所苟易之变老阳变为少隂老隂变为少阳者一时而已尚变则仕止久速辞受取予皆当乎时故动必精合于义理也卦之象何用不具故尚象则法度必可以致之于用占之辞吉凶有定也故尚占则谋必知来然四者实自然而然神之所为也非知其为神之所为则以易理为出于人为我亦或容心于其间其孰能言动法谋之胥善哉
　　集释易有圣人之道四焉辞变象占是也如不恒其徳或承之羞辞也亢龙有悔龙战于野变也离为罟益为耒耜象也潜龙勿用飞龙利见占也尚存心于此也
　　补训象以制器故言法制作之法度也
　　愚按此节大意释易传十章之文而杂举论语易辞以明之也
　　易非天下之至精则辞不足待天下之问非深不足通天下之志非通变极数则文不足以成物象不足以制器几不足以成务非周知兼体则其神不能通天下之故不疾而速不行而至
　　徴引易上传之十章问焉而以言其受命也如响非天下之至精其孰能与于此本义此尚辞尚占之事传又云参伍以变错综其数通其变遂成天地之文极其数遂定天下之象非天下之至变其孰能与于此本义此尚象之事变则象之未定者也传又云寂然不动感而遂通天下之故非天下之至神其孰能与于此夫易圣人之所以极深而研几也惟深也故能通天下之志惟几也故能成天下之务惟神也故不疾而速不行而至本义所以极深者至精也所以研几者至变也
　　补训此杂引上传十章之辞而以己意贯之以释其义○易之辞足以待天下之问而告之惟其理之至精也若非天下之至精则其辞不足以待天下之问矣易足以通晓天下人之志而决其疑惟其理之至深也若不深则不足以通天下之志矣揲蓍求卦者通其揲之变遂成天地竒耦老少之文极其七八九六之数遂定天下卦爻之象而且能研几以成天下之务也若非通变极其数则其文不足以成物其象不足以制器其几亦不足以成务矣易能周知无隠而兼体不遗于天下之故惟其神故不疾而速不行而至也若非周知兼体则其神不能通天下之故且不疾而自速不行而自至矣
　　集解至精辞之精宻无所不具也深理之微无所不包也辞足以待天下之问则其理足以通天下之志矣二意不甚相逺变揲蓍之变也分二挂一揲四归竒为一变通变总三揲两手之策也极究察也数七八九六也文谓隂阳老少之画非通变则隂阳老少之文不成何以成物象谓卦爻动静之象非极数则卦爻动静之象不明何以制器无文象以成物制器则是其几之不辨不足以成务矣成务即成物制器也通天下之故即是待问通志成务不疾而速不行而至承上神字说
　　愚按易传分辞变象占至精节言辞占极深即至精者为之至变节言象变研几即至变者为之而以至神总承张子义大同
　　示人吉凶其道显矣知来藏往其徳行神矣语蓍之用也
　　徴引易上传之九章显道神徳行是故可与酬酢可与祐神矣本义道因辞显行以数神酬酢谓应对祐神谓助神化之功十一章神以知来知以藏往补注释易显道神徳行之意
　　发明藏往以下章明患而弭其故观之是谓今日吉凶既明从新径往吉一边去将前日既往故事尽掩藏消弭了
　　补训易只用蓍带言易中兼言蓍亦如此愚按易道以吉凶之理言徳行以民生趋避之行言谓易能显之神之也张子道与徳行即以易而言之
　　显道者危使平易使倾惧以终始其要无咎之道也神徳行者寂然不动防防于万化之感而莫知为之者也受命如响故可与酬酢曲尽谋故可以祐神
