<!-- { "loadSidebar": true } -->
　　会宾客也
　　以厚其别
　　厚重慎也○曲礼○孟子曰丈夫生而愿为之有室女子生而愿为之有家不待父母之命媒妁之言鑚穴隙相窥逾墙相从则父母国人皆贱之○礼娶则为妻奔则为妾
　　子云夫礼坊民所淫章民之别使民无嫌以为民纪者也故男女无媒不交无币不相见恐男女之无别也郑氏曰重男女之会所以逺别之于禽兽也有币者必有媒有媒者不必有币
　　以此坊民民犹有自献其身
　　献谓进也○防曰谓民之女人犹有自进其身以求男者也○坊记
　　昏礼不用乐幽隂之义也乐阳气也
　　郑氏曰幽深也欲使妇深思其义不以阳散之也防曰阳是动散用乐则令妇志意动散不能深思隂静之义以修妇道也
　　昏礼不贺人之序也
　　序犹化也○程子曰昏礼不用乐幽隂之义也此説非是昏礼岂是幽隂但古人重此大礼严肃其事不用乐也昏礼不贺人之序也此则得之
　　孔子曰嫁女之家三夜不息烛思相离也
　　离力智反○郑氏曰思骨肉也
　　取妇之家三日不举乐思嗣亲也
　　重世变也○防曰所以不举乐者思今已之取妻嗣续其亲则是亲之代谢所以悲哀感伤重世之改变也○以上总言昏礼大意
　　三十曰壮有室
　　郑氏曰妻称室○曲礼下同
　　女子许嫁筓而字
　　郑氏曰以许嫁为成人
　　三十而有室始理男事女子十有五年而筓二十而嫁有故二十三年而嫁
　　郑氏曰故谓父母之丧○内则
　　鲁哀公问于孔子曰礼男必三十而有室女必二十有夫也岂不晩哉孔子曰夫礼言其极也不是过也男子二十冠有为人父之端女子十五许嫁有适人之道于此而往则为昬矣
　　家语○以上言昏嫁之年○其下文云曰羣生闭蔵乎隂而为化育之始故圣人因时以合偶男女穷天数也霜降而妇功成嫁娶者行焉冰泮而农桑起昏礼杀于此○王肃曰季秋霜降嫁娶者始于此诗云将子无怒秋以为期正月农事起者采桑昏礼始杀言未止也诗云士如归妻迨氷未泮言如欲使妻归当及氷未泮散之时○此又言嫁娶之时○按诗桃夭标有梅皆以男女及时为美而齐之有狐郑之野有蔓草皆以男女失时为刺至汉王吉则曰夫妇人伦大纲夭夀之萌世俗嫁娶太蚤未知为人父母之道而有子是以教化不明而民多夭二义皆所当知也
　　孔子曰女有五不取逆家子者谓其逆徳也
　　何休曰废人伦也
　　乱家者谓其乱伦也
　　何休曰类不正也
　　世有刑人者谓其弃于人也有恶疾子者谓其弃于天也丧父长子谓其无受命也
　　程子曰世人多谨于择壻而忽于择妇其实壻易见妇难知所系甚重岂可忽也○愚按孔子五不取即择妇之法也妇人深居闺阃美不外着贤否未易知也亦观其家如何尔逆家子不取是其所取必忠孝之家也乱家子不娶是其所取必礼义之族也推是类而求之其不中者鲜矣唯丧父长子一节先儒以为疑若父虽丧而母贤则其教女必有法又非所拘也今世俗择妇不谨其失有二一曰以色二曰以财晋叔向欲取于申公巫臣氏其母曰吾闻之甚美必有甚恶昔有仍氏生女黰黑而甚美光可以鉴名曰妻乐正后防娶之生伯封实有豕心贪惏无餍后羿灭之防以是不祀夫有尤物足以移人茍非徳义则必有祸叔向卒娶之遂灭羊舌氏此可为色娶者之戒文中子曰昏娶而论财夷虏之道也君子不入其乡古者男女之族各择徳焉不以财为礼此又深讥财娶者之失也又先贤有言嫁女必求胜吾家者则女之事人也恭取妇必不若吾家者则妇之执礼也谨今之士起于寒防而骤结昏于权要鲜有不慢其夫者晋大夫董叔将娶于范氏叔向曰范氏富盍已乎欲为繋援焉他日董祁愬于范献子曰不吾敬也献子执而缚于庭之槐叔向过之曰子盍为我请乎叔向曰求繋既系矣求援亦援矣欲而得之又何请焉韦昭曰董祁者范宣子之女献子之妹也此又可为扳援贵势而自取羞辱者之戒故附着之○此章言择妇
　　子云取妻不取同姓以厚别也以此坊民鲁春秋犹去夫人之姓曰吴其死曰孟子卒
　　郑氏曰吴太伯之后鲁同姓昭公取焉去姬曰吴而已至其死亦畧云孟子卒不书夫人某氏薨孟子盖其字○坊记
　　卫公使其大夫求婚于季氏桓子问礼于孔子子曰同姓为宗有合族之义故繋之以姓而弗别缀之以食而弗殊
　　王肃曰君有食族人之礼虽亲尽不异之殊食多少也
　　虽百世婚姻不得通周道然也桓子曰鲁衞之先虽寡兄弟今已絶逺矣可乎孔子曰固非礼也夫上治祖祢以尊尊也下治子孙以亲亲也旁治昆弟所以敦睦也此先王不易之教也
　　白虎通曰不娶同姓者重人伦防淫佚耻与禽兽同也外属小功以上亦不得娶也○以上言不娶同姓今人知同姓之不可娶而不知有姓虽异而其出同者如韩毛之类是也又外属之有服者亦罕知避故着此义焉
　　春秋文四年夏逆妇姜于齐
　　胡氏曰逆皆称女以未成妇而女者在父母家之所称也往迎而称妇入国不书至何哉此春秋诛意之効也禫制未终思念娶事是不志哀而居约矣方逆也而已成为妇未至也而如在国中原其意而诛之也○唐徳宗时张茂宗尚主未昏茂宗母卒遗表请终嘉礼帝许之起复茂宗左卫将军谏官蒋乂谏曰古者兵革之急有墨衰从事者未闻起复尚主者帝曰人间多借吉成婚者卿何执之坚也又曰昏姻丧纪人之大伦吉凶不可渎也委巷之家不知礼教其女孤贫无恃或有借吉从人未闻男子借吉娶妇者也帝不悦趣下嫁之期○范氏曰委巷鄙慝之礼法之所当禁也乃引以为比不亦惑乎今士大夫之家以丧昏者众矣非独委巷为然此失礼之尤不可不戒故着此义焉○此章言丧娶非礼
　　父醮子命之曰往迎尔相承我宗事
　　郑氏曰子壻相助也宗事宗庙之事
　　朂帅以敬先妣之嗣若则有常
　　朂勉也若犹汝也勉帅道妇以敬其为先妣之嗣女之行则当有常深戒之诗曰太姒嗣徽音
　　子曰诺惟恐弗堪不敢忘命父送女命之曰戒之敬之夙夜无违命
　　夙起也早起夜卧命姑舅之戒命
　　母施衿结帨曰勉之勉之夙夜无违宫事庶母及门内施鞶申之以父母之命命之曰敬恭聴宗尔父母之言夙夜无愆视诸衿鞶
　　庶母父之妾也鞶鞶槖也所以盛帨巾言尊也愆过也诸之也示之以衿鞶者皆托戒使识之也○士昏礼○按夫之道在敬身以帅其妇妇之道在敬身以承其夫故父之醮子必曰勉帅以敬亲之送女必曰敬之戒之夫妇之道尽于此矣○孟子曰女子之嫁也母命之往送之门戒之曰往之女家必敬必戒无违夫子以顺为正者妾妇之道也
　　易坤文言隂虽有美含之以从王事弗敢成也地道也妻道也臣道也地道无成而代有终也
　　程子曰为下之道不居其功含晦其章美以从王事代上以终其事而不敢有其成功犹地道代天终物而成功则主于天也妻道亦然○书牝鸡无晨牝鸡司晨惟家之索此盖妇人用事之譬然则妻道其可自専其成乎
　　小畜九三舆説辐夫妻反目
　　程子曰三以阳爻居不得中而宻比于四隂阳之情相求也又防比而不中为隂畜制者也故不能前进犹车舆説去轮辐言不能行也夫妻反目隂制于阳者也今反制阳如夫妻之反目也反目谓怒目相视不顺其夫而反制之也妇人为夫宠惑既而遂反制其夫未有夫不失道而妻能制之者也故説辐反目三自为也○按三自为谓其自取之也
　　象曰夫妻反目不能正室也
　　夫妻反目盖由不能正其室家也三自处不以道故四得制之不使进犹夫不能正其室家故致反目也
　　恒六五恒其徳贞妇人吉夫子凶
　　程子曰五应于二以隂柔而应阳刚居中而所应又中隂柔之正也故恒久其徳则为贞也夫以顺从为恒者妇人之道在妇人则为贞故吉若丈夫而以顺从于人为恒则失其刚阳之正乃凶也
　　象曰妇人贞吉从一而终夫子制义从妇凶也
　　程子曰如五之从二在妇人则为正而吉妇人以从为正以顺为徳当终守于从一夫子则以义制者也从妇人之道则为凶也
　　姤女壮勿用取女
　　程子曰一隂始生自是而长渐以盛矣是女之将壮长也隂长则阳消女壮则男弱故戒勿用取如是之女取女者欲其柔和顺从以成家道姤乃方进之隂渐壮而敌阳者是以不可取也
　　彖曰勿用取女不可与长也
　　取女者欲长久而成家也此渐盛之隂将消胜于阳不可与之长久也
　　归妺征凶无攸利
　　程子曰归妹者女之归也妹少女之称为卦震上兑下以少女从长男也男动而女説又以説而动皆男説女女从男之义卦有男女配合之义者四咸恒渐归妺也咸男女之相感也男下女二气感应止而説男女之情相感之象恒常也男上女下巽顺而动隂阳皆相应是男女居室夫妇唱随之常道渐女归之得其正也男下女而各得正位止静而巽顺其进有渐男女配合得其道也归妹女之嫁谓归也男上女下女从男也而有説少之义以説而动动以説则不得其正矣故位皆不当以説而动动而不当故凶
　　彖曰归妹天地之大义也
　　一隂一阳之谓道隂阳交感男女配合天地之常理也
　　天地不交则万物不兴归妹人之终始也
　　天地不交则万物何从而生女之归男乃生生相续之道男女交而后有生息有生息而后其终不穷前者有终而后者有始相续不穷是人之终始也
　　说以动所归妹也征凶位不当也
　　以二体释归妹之义男女相感説而动者少女之事故以説而动所归者妹也所以征则凶者以诸爻皆不当位也所处皆不正何动而不凶大率以説而动安有不失正者
　　无攸利柔乘刚也
　　不唯位不当也又有乘刚之过三五皆乘刚男女有尊卑之序夫妇有唱随之礼此常理也如恒是也茍不由常正之理徇情肆欲唯説是动则夫妇渎乱男率欲而失其刚妇狃説而忘其顺如归妹之乗刚是也所以凶无所往而利也夫隂阳之配合男女之交媾理之常也然从欲而流放不由义理则淫邪无所不至伤身败徳岂人理哉归妹之所以凶也
　　象曰泽上有雷归妹君子以永终知敝
　　雷震于上泽随而动阳动于上隂説而从女从男之象也故为归妹君子观男女配合生息相续之象而以永其终知有敝也永终谓生息嗣续永久其传也知敝谓知物有敝壊而为相继之道也女归则有生息故有永终之义又夫妇之道当常永有终必知其有敝壊之理而戒慎之敝壊谓离隙归妹説以动者也异乎恒之巽而动渐之止而巽也少女之説情之感动动则失正非夫妇正而可常之道久必敝壊知其必敝则当思永其终也天下之反目者皆不能永终者也不独夫妇之道天下之事莫不有终有敝莫不有可继可久之道观归妹则当思永终之戒也
　　初九归妹以娣跛能履征吉
　　女之归居下而无正应娣之象也刚阳在妇人为贤贞之徳而处卑顺娣之贤正者也处説居下为顺义娣之卑下虽贤何所能为不过自善其身以承助其君而已如跛之能履言不能及逺也然在其分为善故以是而行则吉也
　　象曰归妹以娣以恒也跛能履吉相承也
　　归妹之义以説而动非夫妇能常之道九乃刚阳有贤贞之徳虽娣之防乃能以常者也虽在下不能有所为如跛者之能履然征而吉者以其能相承助也能助其君娣之吉也
　　九二眇能视利幽人之贞
