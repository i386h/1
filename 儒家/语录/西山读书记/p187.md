<!-- { "loadSidebar": true } -->
　　火生数二成数七但言七者亦举其成数
　　孟秋之月其数九
　　金生数四成数九云云同上
　　孟冬之月其数六
　　水生数一成数六云云同上○正义曰生物者谓木火七八之数也成物者谓金水九六之数也则春夏生物也秋冬成物也故易系辞云精气为物游魂为变注云精气谓七八游魂谓九六则是七八生物九六终物也引易曰以下者谓下系文也天阳地隂阳数竒隂数耦阳所以竒者阳谓气气则浑沌为一无分别之象故其数竒隂数所以耦者隂为形形则有彼此之殊故其数耦也
　　孟春之月先立春三日太史谒之天子曰某日立春盛德在木
　　正义曰天以覆盖生民为德四时各有盛时春则为生天之生育盛德在于木位故云云
　　立夏盛德在火中央土
　　火休而盛德则土也○正义曰夫四时五行同是天地所生而四时是气五行是物气是轻虚所以丽天物体质碍所以属地四时系天年有三百六十日则春夏秋冬各分居九十日五行分配四时布于三百六十日间以木配春以火配夏以金配秋以水配冬以土则每时辄寄王十八日虽每分寄而位本未宜处于季夏之末金火之间故在此陈之也
　　立秋盛德在金立冬盛德在水
　　按太史以此告天子者盖欲其体天顺时以布政也故下文曰命相布德和令行庆施惠此助春之生气也余时各因所宜夏则行赏封诸侯习合礼乐所以助长气也秋则命将帅选士厉兵所以顺肃杀之气冬则赏死事恤孤寡説者谓孤寡即死事者之妻子也阿党无所掩蔽是又因杀气之盛而及此欲忠义者之不徒死刑戮者之不滥死也秦人自以为水德而一于用惨急之政是未尝知有月令也其亡宜哉
　　周子曰阳变隂合而生水火木金土
　　及根隂根阳之説皆见前篇
　　程子曰坎水也一始于中有生之最先者也
　　鑚木取火人谓火生于木非也两木相戞用力极则阳生今以石相轧则有火非特木也盖天地间无一物无隂阳
　　邵子曰阳先隂故水先成隂后阳故火后成隂阳相生也体性相须也故阳去则隂竭隂尽则阳灭
　　张氏曰天一生水阳生隂也地二生火隂生阳也太极既判之后则阳分隂未判之前则隂含阳人生之初精藏血中始化曰魄阳生隂也既生魄阳曰魂隂生阳也隂阳相生故体性相资精魄者体质也神魂者性用也虚实相依动静相养所以隂尽则阳灭阳去则隂竭
　　金火相守则流水木相得则然从其类也
　　张氏曰火克金故相守则金流木生火故相得则木然金流则夫刚而妇柔木然则子盛而母衰隂性趋下故金流则就湿阳性趋上故火然则就燥各从其类也○愚按庄子曰木与木相摩则然金与火相守则流邵子之言似本于此庄子下文又云利害相摩生火甚多众人焚和此又指人心之火亦名言也但其所谓水中有火乃焚大槐又曰月固不胜火其义未详
　　水者火之地火者水之气黒者白之地者暑之气张氏曰虚以实为基阳以隂为地凡物之生必先有隂而后阳施焉故隂为道体水气生阳则为火寒气生阳则为暑黒气生阳则为白犹魄气生阳则为魂也或曰黒安能变白乎曰夜之变昼鈆之变粉非黑而白乎黑者也之变白者天一之水也
　　火生于无水生于有
　　张氏曰火生于无神也水生于有精也
　　火内暗而外明故离阳在外火之用用外也水外暗而内明故坎阳在内水之用用内也
　　张氏曰火用外目之象也水用内耳之象也火以内为体外为用水以外为体内为用阳者用也○朱子亦曰隂以阳为质阳以隂为质水内明而外暗火内暗而外明横渠曰隂阳之精互藏其宅正此意也○按日火外景金水内景本淮南子之説盖清明者内景浊明者外景清明金水也浊明火日也○道家谓日火光于外故日有蚀火有防金水潜光于内故无穷以此为养生之法収视反观潜神不曜此理固妙只于治道初不相关若吾儒之道则当明而明离晋是也当晦而晦明夷是也
　　张子曰中央土寄王之説非也五行之气分王四时土固多于四者然其运行之气则均人见金木水火分王四时独不见土之所主是以有寄王之説然于中央在季夏之末者以易言之八卦之作坤在西南西南致养之道在离兑之间离兑即金火也是以在季夏之末问四时取火何为季夏又取一畨朱子曰土旺于未月故取之土寄旺四季每季皆十八日是土计七十二日其他四行分四时亦各得七十二日共成三百六十日也○愚按张朱二先生所论不同正宜参玩又勉斋黄氏有火生金之説谓推其能尅是以能生学者疑之又蔡氏尝言非土生金也木火之反即为金矣盖春夏气之舒秋冬气之敛阳之极则反而生隂季公晦深辨其不然今不能尽忆姑附见于此
　　火日外光能直而施金水内光能辟而受受者随才各得施者所应无穷神与形天与地之道欤
　　木曰曲直能既曲而反申也金曰从革一从革而不能自反也水火气也故炎上润下与隂阳升降土不能得而制焉木金者土之华实也其性有水火之杂故木之为物水清则生火燃而不离也盖得土之浮华于水火之交也金之为物得火之精于土之燥得水之精于土之濡故水火相待而不害烁之反流而不耗盖得土之精实于水火之际也土者物之所以成始而成终也地之质也化之终也水火之所以升降物兼体而不遗也朱子曰五行之説正防中説得最好一字不可增减○问五行之体质属土否曰正防只説金与木之体质属土木与火却不属土问火附木而生莫亦属土否曰火自个虚空中物问只温热之气便是火否曰然
　　冰者隂凝而阳未胜也火者阳丽而隂未尽也火之炎人之蒸有影无形能散而不能受光者其气阳也阳陷于隂为水附于隂为火
　　朱子曰气之精英者为神金木水火土非神所以为金木水火土者神也在人则为理所以为仁义礼智信者是也
　　金木水火土虽曰五行各一其性然一物又各具五行之理
　　火中虚暗离中之隂也水中虚明坎中之阳也
　　又曰火中有黑阳中隂也水外黑而中明者隂中之阳也故水谓之阳火谓之隂亦得
　　右言五行






　　西山读书记卷三十八
　　钦定四库全书荟要
　　西山读书记卷三十九
　　宋　真徳秀　撰
　　日月星辰
　　书尧典乃命羲和钦若昊天厯象日月星辰敬授人时朱子曰此兼命二氏四子作为厯象以授民欲其及时以趋事也若顺也昊广大之意也厯所以纪数之书也象所以观天之器玑衡之属是也日阳精一日而绕地一周月隂精一月而与日一防星二十八宿众星为经金木水火土五星为纬皆是也辰以日月所防分周天之度为十二次也人时为耕获蚕绩之侯凡民事早晩之所闗也
　　分命羲仲宅嵎夷曰旸谷寅宾出日平秩东作日中星鸟以殷仲春厥民析鸟兽孳尾
　　此以下四节言厯既成而分职以颁布且考验之恐其推步之或差也宅居也嵎夷东表之地盖官在国都而统治之方其极至此非往居于东也曰谷者以日之所出而名之也寅敬也宾礼接之如宾客也出日方出之日盖以春分之旦朝方出之日而识其初出之景也平均秩序作起也东作春月嵗功方兴所当作起之事也盖以厯之节气早晚均次其先后之宜以授有司也日中者昼得其中也盖昼夜皆五十刻春主阳故以昼言也星鸟南方朱鸟七宿殷中也仲春者春分之气盖以日晷中星验春之中也析分散也先是冬寒民聚于隩至是则以民之散处而验其气之温也乳化曰孳交接曰尾以物之生育而验其气之和也
　　申命羲叔宅南交平秩南讹敬致日永星火以正仲夏厥民因鸟兽希革
　　申重也南交南方交趾之地讹化也谓夏月时物长盛所当变化之事也敬致周礼所谓春夏致日盖以夏至之日中祠日而识其景如周礼所谓日至之景尺有五寸谓之地中者也永长也日永昼六十刻也星火东方苍龙七宿火谓大火夏至之中星也因析而又析也以气愈热而民愈散也希革毛希而革易也
　　分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨
　　西谓西极之地曰昧谷以日所入而名之也饯礼送行者之名纳日方纳之日也盖以秋分之暮夕方纳之日而识其景也西成秋月物成之时所当成就之事也宵夜也此时亦昼夜各五十刻秋主隂且避春之日中故举宵以见日也星虚北方武七宿虚星秋分之中星也夷平也暑退而人气平也毛毨毛落更生润泽鲜好也
　　申命和叔宅朔方曰幽都平在朔易日短星昴以正仲冬厥民隩鸟兽毛
　　朔方北荒之地谓之朔者朔之为言苏也万物至此死而复苏犹月之晦而有朔也日行至是则沦于地中万象幽暗故曰幽都在察也朔易冬月嵗事已毕除旧更新所当改易之事也日短昼四十刻也冬而主隂然无所避故直言日也星昴西方白虎七宿昴星冬至之中星也隩室之内也气寒而民聚于内也毛亦以寒而生细毛以自温也盖既命羲和造厯制器而又分方与时使各验其实以审夫推步之差圣人之敬天勤民其谨如是是以术不违天而政不失时也今按中星或以象言或以次言或以星言者盖星适当昏中则以星言如星虚星昴是也星不当中而适当其次者则以次言如星火是也次不当中而适介于两次之间者则以象言如星鸟是也圣人作厯推考参验以识四时中星其立言之法详宻如此又按尧冬至日在虚昏中昴今日在斗昏中壁而中星古今不同者盖天有三百六十五度四分度之一嵗有三百六十五日四分之一天度四分之一而有余嵗日四分之一而不足故天度常平运而舒日运常内转而缩天渐差而西嵗渐差而东此即嵗差之由唐一行所谓嵗差者日与黄道俱差者是也古厯简易未立差法但随时占修改以与天合至东晋虞喜始以天为天以嵗为嵗乃立差法以追其变约以五十年而退一度何承天以为太过乃倍其年而又反不及至隋刘焯取二家中数为七十五年盖为近之而亦未为精宻也
　　帝曰咨汝羲暨和朞三百有六旬有六日以闰月定四时成嵗允厘百工庶绩咸熙
