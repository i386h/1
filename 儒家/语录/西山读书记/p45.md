<!-- { "loadSidebar": true } -->
　　助天地成物者○正义曰天地气和而生万物大乐之体顺隂阳律吕生养万物是与天地同和也天地之形各有髙下大小为限节大礼辨尊卑贵贱与天地相似是与天地同节也易上系曰精气为物游魂为变是故知鬼神之情状注云精气谓七八游魂谓九六游魂谓之鬼物终所归精气谓之神物生所信言木火之神生物东南金水之鬼终物西北详见后卷○问明则有礼乐幽则有鬼神程子曰鬼神只是一个造化天尊地卑乾坤定矣鼓之以雷霆润之以风雨是也○问云云朱子曰礼主减乐主盈鬼神亦只是屈伸之理礼乐鬼神一理在圣人制作处便是礼乐在造化处便是鬼神
　　如此则四海之内合敬同爱矣礼者殊事合敬者也乐者异文合爱者也礼乐之情同故明王以相沿也沿犹因述也○正义曰尊卑有别是殊事俱行于礼是合敬也宫商别调是异文无不欢爱是合爱也礼乐之状质文虽异乐情主和礼情主敬致治是同以其致治情同故明王所以相因述也
　　故钟皷管磬羽籥干戚乐之器也屈伸俯仰缀兆舒疾乐之文也簠簋爼豆制度文章礼之器也升降上下周还裼袭礼之文也
　　郑氏曰缀谓酂舞者之位兆其外营域也正义曰缀者舞者行位相连缀也周谓行礼周曲回旋也裼谓袒上衣而露裼也袭谓掩上衣也礼盛者尚质故袭不盛者尚文故裼
　　故知礼乐之情者能作识礼乐之文者能述作者之谓圣述者之谓明明圣者述作之谓也
　　乐者天地之和也礼者天地之序也和故百物皆化序故羣物皆别
　　郑氏曰化犹生也别谓形体异也
　　乐由天作礼以地制
　　言法天地也○朱子曰乐由天作属阳故有运动底意礼以地制如田地不可移易
　　过制则乱过作则暴明于天地然后能兴礼乐也正义曰此一节申明礼乐从天地而来王者必明于天地然后能兴礼乐乐者调畅隂阳是天地之和也礼明贵贱是天地之序也乐主于阳是法天而作礼主于隂是法地而制
　　论伦无患乐之情也欣喜欢爱乐之官也
　　伦犹类也患害也官犹事也
　　中正无邪礼之质也庄敬恭顺礼之制也
　　质犹本也
　　若夫礼乐之施于金石越于声音用于宗庙社稷事乎山川鬼神则此所与民同也
　　言情官质制先王所专也○正义曰论伦云云者乐主和同论说等伦无相毁害是乐之情也言乐之本情欲使伦等和同无相损害也欣爱云云者贺玚曰八音宜谐使物欢欣此乐之事迹也在心则伦类无害故为乐情在貌则欣喜欢爱故为乐事也中心云云者谓内心中正无有邪僻是礼之本质也庄敬云云者外貌庄敬恭慎是礼之节制也
　　所安皆乐故可以为乐此礼乐之本也
　　刘向请兴辟雍胡氏论之曰向之论美矣而未循其本也孔子曰人而不仁如礼何人而不仁如乐何不仁之人心非已有视听举履皆迷其当而何以为礼乐云云彼庠序之羣处雅颂之声音揖让之威仪特其具耳无本而有其具则举此教人祗益趋于虚伪之域不若不行之愈也
　　天髙地下万物散殊而礼制行矣流而不息合同而化而乐兴焉春作夏长仁也秋敛冬藏义也仁近于乐义近于礼
　　言乐法阳而生礼法隂而成
　　乐者敦和率神而从天礼者别宜居鬼而从地
　　敦和乐贵同也率循也从顺也别宜礼尚异也鬼神谓先圣先贤
　　故圣人作乐以应天制礼以配地礼乐明备天地官矣正义曰此一节申明礼乐配于天地若礼乐备具则天地之事各得其宜○天髙地下不同故人伦尊卑有异其间万物各散殊涂礼者别尊卑定万物是礼之法制行矣天地万物流动不息合防齐同而变化者也乐者调和气性合徳化育是乐兴也乐主和同故云兴礼主异故云行仁主仁爱乐主和同故仁近于乐义主断割礼主节限故义近于礼○或问天髙地下二段朱子因叹此数句意思极好非孟子以下所能作其文如中庸左传子太叔亦论此夫礼天之经地之义民之行云云只是说得麤文意不溜亮不如此说之纯粹通畅他只是说人做这个去合天之度数如云为六畜五牲三牺以奉五味云云之类都是做这个去合那天都无自然之理如云天髙地下万物散殊而礼制行矣流而不息合同而化而乐兴焉皆是自然合当如此○愚按易曰上天下泽履君子以辨上下定民志此礼之制因乎自然之序也又曰雷出地奋豫先王以作乐崇徳殷荐上帝以配祖考此乐之作因乎自然之和也天髙而居上地卑而居下生物万类有大有小分散而差殊圣人因之制为之礼君父在上臣子在下即天髙地下之象昆弟夫妇师友賔主下及于舆台皂等级分明不相混乱即万物散殊之象此礼制之所自行也隂阳五行之气流行于天地之间未尝止息相摩相荡若雷霆之鼓动风雨之散润二气和合故能化生而不穷圣人因之作为之乐有五声有十二律角徴阳也宫羽隂也六律阳也六吕隂也混合无间而乐成焉故能与天地之和相应此乐之所由兴也知乎此然后识礼乐之原矣春作夏长气之伸也阳之属也秋敛冬藏气之屈也隂之属也乐本阳主乎流动故曰敦和率神而从天礼本隂主乎凝定故曰别宜居鬼而从地所谓鬼神者屈伸而已注疏以圣人贤人之神主之恐非
　　天尊地卑君臣定矣卑髙已陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也
　　郑氏曰卑髙谓山泽也位矣尊卑之位象山泽也动静隂阳用事小大万物也大者常存小者随阳出入方谓行虫也物谓殖生者也性之言生也命生之长短也象光辉也形体貌也
　　地气上齐天气下降隂阳相摩天地相荡鼓之以雷霆奋之以风雨动之以四时暖之以日月而百化兴焉如此则乐者天地之和也
　　齐读为跻升也摩犹迫也荡犹动也奋迅也百化百物化生也○正义曰地气上跻者齐升也谓地气上升天气下降者谓降下与地气交合隂阳相摩者摩谓迫切天地相荡者荡动也言天地之气相感动鼓之以雷霆者虽以气生而物未发故用雷霆以鼓动之奋之以风雨者万物得风雨奋迅而出也动之以四时者言万物生长随四时而动也暖之以日月者万物之生必须日月暖照之自鼓之以雷霆至暖之以日月皆以天地相荡细别言之耳○朱子尝举此章再三叹息愚按此章葢详析前章之防自天尊地卑至贵贱位矣是言天髙地下之义也自动静有常至在地成形是言万物散殊之义也地气上跻至百化兴焉是言流而不息合同而化之义也合二章而观其理焕然矣动静言物之性有动者有静者方以类聚犹燥湿之异趋物以羣分犹飞走之殊类凡皆为散殊而言注疏之说恐非
　　乐着大始而礼居成物
　　着之言处也大始百物之始生也
　　着不息者天也着不动者地也
　　着犹明白也息犹休止也
　　一动一静者天地之间也
　　间谓百物也
　　故圣人曰礼乐云
　　言礼乐之法天地也乐静而礼动其并用事则亦天地之间尔正义曰此一节盛说礼乐之大乐象于天天为生物之始着犹处也是乐处大始礼法于地言礼以禀天气以成于物故曰礼居成物着谓显著言显著明白运生不息者是天也故乾象曰天行健显著养物不移动者地也故坤彖曰安贞吉言乐法于天动而不息礼象于地静而不动也一动一静天地之间也者动者或一物飞走蠢动感天之阳气也静者或一物安伏而止静感地之隂气也天地之间也者言此一动一静在天地之间所有百物也○愚按此章亦推广前章之防乐着大始礼居成物注疏得之但礼以禀天气以成于物一句辞义不明似有舛误当云礼法于地地禀天之气以成物故云礼居成物乐着大始注训着为处着不息云云则训着为明白愚谓三着字皆当训处而音同着尊之着着之为言处也葢处乎上而不息者天也处乎下而不动者地也此天地之定体前章所谓天地之序也而隂阳二气一动一静循环于两间者此天地之妙用前章所谓天地之和是也葢必有自然之序然后有自然之和故圣人曰礼乐云而不曰乐礼周子所谓礼先而乐后程子所谓无序则不和皆此意也
　　夫豢豕为酒非以为祸也而狱讼益繁则酒之流生祸也
　　郑氏曰以糓食犬豕为豢为作也言豢豕为酒本以立祀养贤而小人饮之善酗以致狱讼
　　是故先王因为酒礼壹献之礼賔主百拜终日饮酒而不得醉焉此先王之所以备酒祸也
　　壹献士饮酒之礼百拜以喻多
　　故酒食者所以合欢也乐者所以象徳也礼者所以缀淫也是故先王有大事必有礼以哀之有大福必有礼以乐之哀乐之分皆以礼终
　　分扶简反大事谓死丧也
　　乐也者圣人之所乐而可以善民心其感人深其移风易俗故先王着其教焉
　　着立也谓立司乐以下使教国子正义曰士之飨礼唯有一献言所献酒少也从初至末賔主相答而有百拜言拜数多也是意在于敬不在酒也终日饮云云谓飨礼也以其恭敬示饮而已故不得醉也缀止也人君制礼以教天下所以缀止淫邪也其感人云云者言乐本从民心而来故感动人深也○愚按有丧事而无礼则哀必过有大福而无礼则乐必淫哀乐之分皆以礼终所以约其情使合于中也礼之为用大矣哉
　　君子曰礼乐不可斯须去身致乐以治心则易直子谅之心油然而生矣
　　郑氏曰油然新生好貌也
　　易直子谅之心生则乐乐则安安则乆乆则天天则神天则不言而信神则不怒而威致乐以治心者也致礼以治躬则庄敬庄敬则严威中心斯须不和不乐而鄙诈之心入之矣
　　鄙诈入之谓利欲生
　　外貌斯须不庄不敬而易慢之心入之矣故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貌而民不生易慢也故徳辉动于内而民莫不承听理发诸外而民莫不承顺故曰致礼乐之道举而措之天下无难矣朱子曰易直子谅韩诗作易直慈良为是○又曰圣贤之教无一言一句不是入徳门户如所谓礼乐不可斯须去身者尤为深切真当佩服存省以终其身也○或问鄙诈易慢非心之本然也今曰鄙诈之心易慢之心何邪愚谓中心不和不乐则鄙诈入而为之主外貌不庄不敬则易慢入而为之主既为主乎内非心而何
　　乐也者动于内者也礼也者动于外者也故礼主其减乐主其盈礼减而进以进为文乐盈而反以反为文郑氏曰进谓自勉强也反谓自抑止也文犹美也善也
　　礼减而不进则销乐盈而不反则放故礼有报而乐有反
　　放淫于声乐不能止也报读为褒褒犹进也
　　礼得其报则乐乐得其反则安礼之报乐之反其义一也
　　程子曰礼乐进反之间便得性情之正○朱子曰礼如凡事俭约如收敛恭敬便是减须当着力向前去做便是进故以进为文乐如歌咏和乐便是盈须当有个节制和而不流便是反故以反为文礼减而却进前去乐盈而却反退来便是得性情之正○礼以谦逊退贬为尚故主减然非人情之所乐故须勉强做将去方得乐以发蹈厉为尚故主盈然乐只管充满而不反则又不可故须反方得○主减者当进须力行将去主盈者当反须回顾身心
　　乐也者施也礼也者报也
　　郑氏曰乐出而不反礼有往来
　　乐乐其所自生而礼反其所自始乐章徳礼报情反始也
