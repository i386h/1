<!-- { "loadSidebar": true } -->
　　自由也○正义曰乐也者云云言作乐之时众庶皆听之而无反报之意但有恩施而已礼也者云云礼尚往来受人礼事必当报之也乐乐其云言王者正乐欢乐其已之所由生若武王民乐其武徳武王由武功而生王业即以武为乐名以受施处立名无报反之义也而礼反云云言王者制礼必追反其所由始祖若周由后稷为始祖即追祭后稷报其王业之由是礼有报也乐章徳云云者乐但施恩不望其报是乐章明其盛徳也礼者报也言行礼者他人有恩于己己则报有情但先祖既为始于子孙则反报其初始以人意言之则谓之报情以父祖子孙言之则谓之反始其实一也
　　乐也者情之不可变者也礼也者理之不可易者也乐统同礼辨异
　　郑氏曰同同和合也异异尊卑也
　　礼乐之说管乎人情矣
　　管犹包也
　　穷本知变乐之情也着诚去伪礼之经也礼乐偩天地之情达神明之徳降兴上下之神而凝是精粗之体领父子君臣之节
　　偩犹依象也降下也兴犹出也凝成也精粗谓万物大小焉领犹理治也
　　是故大人举礼乐则天地将为昭焉
　　言天地将为之昭明也○正义曰乐也者云云乐出于心听之则欢悦是情之不可变也礼也者云云礼见于貌行之则恭敬理事也言事之不可改易也乐出于心故曰情礼在于貌故云理乐统同云云统领也言乐主相亲是主领其同礼殊别贵贱是分别其异也礼乐所说义理包管于人情也穷本云云者乐本出于人心心哀则哀心乐则乐是可以穷原极本也若心恶不可变恶为善是知变也着诚云云者诚谓诚信也伪谓虚诈也言显著诚信退去虚伪是礼之常也若人内心虚诈则外貌敖狠唯礼知之故云云也偩犹依象也礼出于地尊卑有序是偩依地之情也乐出于天逺近和合是偩依天之情也礼乐出于人心与神明和防故云云也降兴云云者兴犹出也礼乐原与天地相合用之以祭故能降出上下之神谓降上而及下也凝犹成也是谓正也精粗谓万物大小也言礼乐之所成就正其万物大小之形体也领犹理治也言礼乐理治父子君臣之限节而乐主于和听之则上下相亲礼定贵贱长幼是礼能领父子君臣也
　　仲尼燕居子张子贡言游侍纵言及于礼云云子曰礼者何也即事之治也君子有其事必有其治治国而无礼譬犹瞽之无相与伥伥乎其何之譬如终夜有求于幽室之中非烛何见若无礼则手足无所措耳目无所加进退揖让无所制是故以之居处长幼失其别闺门三族失其和朝廷官爵失其序鬼神失其飨丧纪失其哀如此则无以祖洽于众也
　　郑氏曰凡言失者无礼故也言失礼无以为众倡如无以合和众
　　子曰慎听之女三人者吾语女礼犹有九焉大飨有四焉茍知此矣虽在畎亩之中事之圣人已两君相见揖让而入门入门而县兴揖让而升堂升堂而乐阕下管象武夏籥序兴陈其荐爼序其礼乐备其百官如此而后君子知仁焉行中规还中矩和鸾中采齐客出以雍彻以振羽是故君子无物而不在礼矣入门而金作示情也升歌清庙示徳也下而管象示事也是故古之君子不必亲相与言也以礼乐相示而已
　　郑氏曰大飨谓飨诸侯来朝者也四者谓金再作升歌清庙下管象也事之谓立置于位也圣人已者是圣人也县兴金作也金再作者献主君又作也下谓堂下也象武武舞也夏籥文舞也序更也堂下吹管舞文武之乐更起也知仁焉知礼乐所存也采齐雍振羽皆乐章也振羽振鹭及雍金作示情也賔主人各以情相示也金性内明象人情也示徳相示以徳也清庙颂文王之徳示事相示以事武象武王之大事也○正仪曰四者谓賔初入门而县兴揖让而升堂主人献賔賔饮讫而乐阕是一也賔酢主人金奏作主人饮毕而乐阕是二也至工入升堂歌清庙是三也歌毕堂下管象武是四也行中规至彻以振羽是大飨四礼之外加此五事总为九也○按虽在畎畆之中事之圣人已郑氏云事之谓立置于位圣人已者是圣人也正义推说谓茍能知此四事虽在畎畆众人奉之立置于位戴以为君本防恐不如此近世慈湖杨氏有闲居解此一节云畎畆之中无两君相见之礼也而即两君相见之礼也无金声之乐也而即金声之乐也无管象夏籥也而管象夏籥之音舞未尝不日奏于其前而昧者不知也又曰学道者率以言而离黙而近此两君相见之礼不亲相与言也以礼乐相示而已礼乐即吾之言也内外一物动静一体离物我裂语黙判本末者不足以语此也杨氏之说颇有意味姑附此以俟讲论○君子知仁郑氏曰知礼乐所存愚谓两君相见礼乐并兴敬而文和而节于此可以知其礼乐之妙故曰知仁焉葢礼乐之中有仁而仁不在礼乐之外也
　　子张问政子曰师乎前吾语汝乎君子明于礼乐举而措之而已子张复问子曰师尔以为必备几筵升降酌献酬酢然后谓之礼乎尔以为必行缀兆兴羽籥作钟皷然后谓之乐乎言而履之礼也行而乐之乐也君子力此二者以南面而立夫是以天下太平也
　　孔子闲居子夏侍子夏曰敢问诗云凯弟君子民之父母何如斯可谓民之父母矣孔子曰夫民之父母乎必达于礼乐之原以致五至而行三无以横于天下四方有败必先知之此之谓民之父母矣
　　郑氏曰原犹本也横充也败谓祸灾
　　敢问何谓五至曰志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐相生是故正明目而视之不可得而见也倾耳而听之不可得而闻也志气塞乎天地此之谓五至敢问何谓三无曰无声之乐无体之礼无服之丧此之谓三无敢问何诗近之曰夙夜其命宥宻无声之乐也威仪逮逮不可选也无体之礼也凡民有丧匍匐救之无服之丧也君子之服之也犹有五起焉无声之乐气志不违无体之礼威仪迟迟无服之丧内恕孔悲无声之乐气志既得无体之礼威仪翼翼无服之丧施及四国无声之乐气志既从无体之礼上下和同无服之丧以畜万邦无声之乐日闻四方无体之礼日就月将无服之丧纯徳孔明无声之乐气志既起无体之礼施及四海无服之丧施于孙子
　　郑氏曰诗读其为基声之误也基谋也密静也言人君夙夜谋为政教以安民则安乐之此非有钟皷之声也逮逮安和之貌言君之威仪安和逮逮然则民效之此非有升降揖逊之礼也救之赒卹之言君于民有丧有以赒卹之则民效之此非有衰绖之服五起谓君子习读此诗起此之义其说有五也○正义曰此五节从轻渐至于重
　　周子曰礼理也乐和也
　　朱子曰礼隂也乐阳也
　　隂阳理而后和君君臣臣父父子子兄兄弟弟夫夫妇妇万物各得其理然后和故礼先而乐后
　　此定之以中正仁义而主静之意程子论敬则自然和乐亦此理也学者不知持敬而务为和乐鲜不流于慢者○朱子曰礼乐固必相须然所谓乐者亦不过谓胸中无事而自和乐尔非是着意放开一路而欲其和乐也然欲胸中无事非敬不能故程子曰敬则自然和乐而周子亦以为礼先而乐后此可见也
　　致堂胡氏曰仁者所行皆理故可以为礼所安皆乐故可以为乐此礼乐之本也
　　刘向请兴辟雍胡氏论之曰向之论美矣而未循其本也孔子曰人而不仁如礼何人而不仁如乐何不仁之人心非已有视听举履皆迷其当而何以为礼乐云云彼庠序之羣处雅颂之声音揖逊之威仪特其具耳无本而有其具则举此教人益趋于虚伪之域不若不行之愈也
　　右兼言礼乐
　　智礼
　　易大传子曰易其至矣乎夫易圣人所以崇徳而广业也知崇礼卑崇效天卑法地天地设位而易行乎其中矣成性存存道义之门
　　朱子曰穷理则知崇如天而徳崇循理则礼卑如地而业广○知是知处礼是行处知尽要髙行却自近起○知崇是智识超迈礼卑是须就切实处行知识髙便是象天行切实便是法地大学所说格物致知是知崇之事所说诚意正心修身是礼卑之事○地至卑无物不载所谓徳言盛礼言卑是要极卑故无物事无个礼虽至微至细底事皆当畏谨惟恐失之这便是礼卑处曲礼曰毋不敬自上东阶先左足上西阶先右足羮之有菜者用挟无菜者不用挟正谓此也○知崇者徳之所以崇礼卑者业之所以广才有些子不到处这业便是有欠阙便不广了地虽极卑无有欠阙故广○知识贵乎髙明践履贵乎着实知既已明须是放低着实做去颜子以能问于不能以多问于寡有若无实若虚犯而不校曽子三省其身惟恐谋之不忠交之不信传之不习其智之崇如彼而礼之卑如此岂有一毫自满自是强辩取胜之心乎○成性只是一个浑沦之性存而不失便是道义之门○成性与成之者性只些子不同成之者性便从上说来言成这个物成性是说己成底性如成徳成说相似○成性如言明徳如尧徳相似○成性犹言见成底性这性元自好了但知崇礼卑则成性便存存○成性不曽作壊底存谓常在这里○横渠言纎恶必除善斯成性矣其言成性犹言践形性说不是性是本然已成之性岂待习而后成邪此说与孔子之意不相似
　　右兼言智礼
　　智圣
　　孟子曰伯夷圣之清者也伊尹圣之任者也栁下惠圣之和者也孔子圣之时者也
　　张子曰无所杂者清之极无所异者和之极勉而清非圣人之清勉而和非圣人之和所谓圣者不勉不思而至焉者也孔氏曰任者以天下为己责愚谓孔子仕止乆速各当其可葢兼三子之所以圣者而时出之非如三子之可以一徳名也或疑伊尹出处合乎孔子而不得为圣之时何也程子曰终是有任底意思在
　　孔子之谓集大成集大成也者金声而玉振之也金声也者始条理也玉振之也者终条理也始条理者智之事也终条理者圣之事也
　　此言孔子集三圣之事而为一大圣之事犹作乐者集众音之小成而为一大成也成者乐之一终书所谓箫韶九成是也金钟属声宣也如声罪致讨之声玉磬也振收也如振河海而不泄之振始始之也终终之也条理犹言脉络指众音而言也知者知之所及圣者徳之所就也葢乐有八音金石丝竹匏土革木若独奏一音则其一音自为始终而为一小成犹三子之所知偏于一而其所就亦偏于一也八音之中金石为重故特为众音之纲纪又金始振而玉终诎然也故并奏八音则于其未作而先击镈钟以宣其声俟其既阕而后击特磬以收其韵宣以始之收以终之二者之间脉络通贯无所不备则合众小成而为一大成犹孔子之知无不尽而徳无不全也金声玉振始终条理疑古乐经之言故倪寛云惟天子建中和之极兼总条贯金声而玉振之亦此意也
　　智譬则巧也圣譬则力也由射于百步之外也其至尔力也其中非尔力也
　　中去声○此复以射之巧力发明智圣二字之义见孔子巧力俱全而圣智兼备三子则力有余而巧不足是以一节虽至于圣而知不足以及乎时中也○此章言三子之行各极其一偏孔子之道兼全于众理所以偏者由其蔽于始是以缺于终所以全者由其知之至是以行之尽三子犹春夏秋冬之各一其时孔子则太和元气之流行于四时也
　　右兼言智圣
　　礼义信
　　樊迟请学稼子曰吾不如老农请学为圃曰吾不如老圃樊迟出子曰小人哉樊须也上好礼则民莫敢不敬上好义则民莫敢不服上好信则民莫敢不用情夫如是则四方之民襁负其子而至矣焉用稼
