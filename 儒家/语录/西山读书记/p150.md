<!-- { "loadSidebar": true } -->
　　程子曰乡党一篇形容圣人动容周旋甚好使学者宛然如见圣人○杨氏曰圣人之所谓道者不离乎日用之间也故夫子之平日一动一静门人皆审视而详记之尹氏曰甚矣孔门诸子之耆学也于圣人之容色言动无不谨书而备録之以贻后世今读其书即其事宛然如圣人之在目也虽然圣人岂拘拘而为之者哉盖盛徳之至动容周旋自中乎礼耳学者欲潜心于圣人宜于此求焉○朱子曰恂恂信实之貌似不能言者谦卑逊顺不以贤知先人也乡党父兄宗族之所在故孔子居之其容貌辞气如此○南轩曰此篇所记于夫子言语容貌衣服饮食之际可谓察之精矣门人亦善学圣人哉盖圣人之道如是其高深也茫然测度惧夫泛而无入徳之地也故即其显见之实而尽心焉存而味之则而象之于此有得则内外并进体用不离而其高深者可以驯致矣
　　其在宗庙朝廷便便言唯谨尔
　　便便辩也宗庙礼法之所在朝廷政事之所出言不可以不明辩故必详问而极言之但谨而不放尔○此一节记孔子在乡党宗庙朝廷言貌之不同
　　朝与下大夫言侃侃如也与上大夫言訚訚如也此君未视朝时也侃侃刚直也訚訚和悦而诤也
　　君在踧踖如也与与如也
　　君在视朝也踧踖恭敬不宁之貌与与威仪中适之貌张子曰与与不忘向君也亦通此一节记孔子在朝廷事上接下之不同也
　　君召使摈色勃如也足躩如也
　　摈主国之君所使出接宾者勃变色貌躩盘辟貌皆敬君命故也
　　揖所与立左右手衣前后襜如也
　　与立谓同摈者也揖左人则左其手揖右人则右其手襜整貌
　　趋进翼如也
　　疾趋而进张拱端好如鸟舒翼
　　宾退必复命曰宾不顾矣
　　纾君敬也○此一节记孔子为君摈相之容○黄氏曰色勃足躩被命之初也揖也趋进也行礼之际也宾退礼毕之后也皆天理之节文所当然也至于揖之左右衣之前后手之翼如皆礼文之至末者圣人于此动容周旋无不中礼盛徳之至从心所欲不逾矩也门人弟子亦必审观而详记之可谓善学者矣
　　入公门鞠躬如也如不容
　　鞠躬曲身也公门高大而若不容敬之至也
　　立不中门行不履阈
　　中门中于门也谓当枨闑之间君出入处也谢氏曰立中门则当尊行履阈则不恪
　　过位色勃如也足躩如也其言似不足者
　　位君之虚位谓门屏之间人君宁立之处所谓宁也君虽不在过之必敬不敢以虚位而慢之也言不敢肆也○南轩曰君不在焉而庄敬也如此则其事君之诚可知矣
　　摄齐升堂鞠躬如也屏气似不息者
　　礼将升堂两手抠衣使去地尺恐蹑之而倾跌失容也屏藏也息鼻息出入者也近至尊气容肃也
　　出降一等逞顔色怡怡如也没阶趋进翼如也复其位踧踖如也
　　等阶之级也逞放也渐逺所尊舒气解顔怡怡和悦也没阶下尽阶也趋走就位也复位踧踖敬之余也此一节记孔子在朝之容
　　执圭鞠躬如也如不胜上如揖下如授勃如战色足蹜蹜如有循
　　圭诸侯命圭聘问邻国则使大夫执以通信如不胜执主器执轻如不克敬慎之至也上如揖下如授谓执圭平衡手与心齐高不过揖卑不过授也战色战而惧也蹜蹜举足促狭也如有循记所谓举前曳踵言行不离地如縁物也
　　享礼有容色
　　享献也旣聘而享用圭璧有庭实有容色和也仪礼曰发气满容
　　私觌愉愉如也
　　私觌以私礼见也愉愉则又和矣○此一节记孔子为君聘于邻国之礼也
　　君子不以绀緅饰
　　绀深青杨赤色齐服也緅绛色三年之防以饰练服饰领縁也
　　红紫不以为亵服
　　红紫间色不正且近于妇人女子之服也亵服私居服也言此则不以为朝祭之服可知
　　当暑袗絺绤必表而出之
　　欲其不见体也诗所谓蒙彼绉絺是也
　　缁衣羔裘素衣麑裘黄衣狐裘亵裘长短右袂狐貉之厚以居去防无所不佩非帷裳必杀之羔裘冠不以吊吉月必朝服而朝
　　吉月月朔也孔子在鲁致仕时如此○此一节记孔子衣服之制
　　齐必有明衣布
　　齐必沐浴浴竟卽着明衣所以明洁其体也以布为之此下脱前章寝衣一简
　　必有寝衣长一身有半
　　齐主于敬不可解衣而寝又不可着明衣而寝故别有寝衣其半盖以覆足○从程子说移附此
　　齐必变食居必迁坐
　　变食谓不饮酒不茹荤迁坐易常处也此一节记孔子谨齐之事○杨氏曰齐所以交神故致洁变常以尽敬
　　食不厌精脍不厌细
　　食精则能养人脍麤则能害人不厌言以是为善非谓必欲如是也
　　食饐而餲鱼馁而肉败不食色恶不食臭恶不食失饪不食不时不食
　　饐饭伤热湿也餲味变也鱼烂曰馁肉腐曰败色恶臭恶未败而色臭变也饪烹调生熟之节也不时五谷不成果实未熟之类此数者皆足以伤人故不食
　　割不正不食不得其酱不食
　　割肉不方正者不食造次不离于正也汉陆续之母切肉未尝不方断葱以寸为度盖其质美与此暗合也食肉用酱各有所宜不得则不食恶其不备也此二者无害于人但不以嗜味而茍食耳
　　肉虽多不使胜食气惟酒无量不及乱
　　食以谷为主故不使肉胜食气酒以为人合欢故不为量但以醉为节而不及乱耳程子曰不及乱者非唯不使乱心志虽血气亦不可使乱但浃洽而已可也
　　沽酒市脯不食
　　沽市皆买也恐不精洁或伤人也与不尝康子之药同意
　　不撤姜食
　　姜通神明去秽恶故不撤
　　不多食
　　适可而止无贪心也
　　祭于公不宿肉祭肉不出三日出三日不食之矣助祭于公所得胙肉归卽颁赐不俟经宿者不留神惠也家之祭肉则不过三日皆以分赐盖过三日则肉必败而人不食之是亵鬼神之余也
　　食不语寝不言
　　答述曰语自言曰言范氏曰圣人存心不他当食而食当寝而寝言语非其时也杨氏曰肺为气主而声出焉寝食则气窒而不通语言恐伤之也
　　虽疏食菜羮祭必齐如也
　　齐严敬貌孔子虽薄物必祭其祭必敬圣人之诚也此一节记孔子饮食之节谢氏曰圣人饮食如此非极口腹之欲然圣人之所不食穷口腹者或反食之欲心胜而不暇择也胡氏曰乱者内昏其心志外防其威仪甚则班伯所谓滛乱之原皆在于酒是也圣人饮无定量亦无乱态盖从心所欲而不逾矩是以如此学者未能然则如晋元帝可也帝初镇江东以酒废事王导以为言帝命酌饮觞覆之于此遂絶○黄氏曰饮食以养生故欲其精然亦能伤生故恶其败至于失节违礼纵欲败徳无不致其谨焉圣人一念之微莫非天理学者不可以不戒也
　　席不正不坐
　　谢氏曰圣人心安于正故于位之不正者虽小不处
　　乡人饮酒杖者出斯出矣
　　杖者老人也六十杖于乡未出不敢先旣出不敢后
　　乡人傩朝服而立于阼阶
　　无所不用其诚敬也或曰恐其惊先祖五祀之神欲其依已而安也此一节记孔子居乡之事
　　问人于他邦再拜而送之
　　拜送使者如亲见之敬也
　　康子馈药拜而受之曰丘未达不敢尝
　　杨氏曰大夫有赐拜而受之礼也未达不敢尝谨疾也必告之直也此一节记孔子与人交之诚意
　　廐焚子退朝曰伤人乎不问马
　　非不爱马然恐伤人之意多故未暇问盖贵人贱畜理当如此
　　君赐食必正席先尝之君赐腥必熟而荐之君赐生必畜之
　　正席先尝如对君也腥生肉熟而荐之祖考荣君赐也畜之者仁君之惠无故不敢杀也
　　侍食于君君祭先饭
　　不祭而先饭若为君尝食然不敢当客礼也
　　疾君视之东首加朝服拖绅
　　东首以受生气也病卧不能着衣束带又不可以亵服见君故加朝服于身又引大带于上也
　　君命召不俟驾行矣
　　急趋君命行出而驾车随之此一节记孔子事君之礼
　　入太庙每事问朋友死无所归曰于我殡朋友之馈虽车马非祭肉不拜
　　朋友有通财之义故虽车马之重不拜祭肉则拜者敬其祖考同于已亲也此一节记孔子交朋友之道
　　寝不尸居不容
　　范氏曰惰慢之气不设于身体虽舒布其四体而未尝肆耳居不容非惰也但不若奉祭祀见宾客而已申申夭夭是也
　　见齐衰者虽狎必变见冕者与瞽者虽亵必以貌狎谓素亲狎亵谓燕见貌礼貌
　　凶服者式之式负版者
　　式车前横木有所敬则俯而慿之负版持邦国图籍者式此二者哀有丧重民数也
　　有盛馔必变色而作
　　敬主人之礼非以其馔也
　　迅雷风烈必变
　　迅速也烈猛也必变者所以敬天之怒记曰若有疾风迅雷甚雨则必变虽夜必兴衣服冠而坐
　　升车必正立执绥
　　绥挽以上车之索也范氏曰正立执绥则心体无不正而诚意肃恭矣盖君子庄敬无所不在升车则见于此也
　　车中不内顾不疾言不亲指
　　此一节记孔子升车之容
　　闵子侍侧訚訚如也子路行行如也冉有子贡侃侃如也子乐
　　朱子曰訚侃义见乡党行行刚强之貌子乐者乐得英才而敎育之
　　若由也不得其死然
　　尹氏曰子路刚强有不得其死之理故因以戒之其后子路卒死于卫孔悝之难○或问訚訚侃侃于前篇之训其亦通已乎曰訚訚者外和内刚徳气深厚所谓和说而诤者也侃侃则和顺不足而刚直稍外见矣前篇之训乐故侃侃直而果故行行有诸中形于外莫揜也○按乡党注引许氏说文侃侃刚直也訚訚和说而诤或问二字之训不同说文为得何也曰太史公称鲁道之衰洙泗之间龂龂如也亦作訚訚说者以为争譲之意而晋人亦有侃侃正色之语盖以音义求之亦宜如此说文之训所以为得也訚訚之为中正义有不尽衎衎而乐自作衎不作侃也后汉书云訚訚衎衎得礼之容寝黙抑心非朝廷福其意亦以争辩刚直为是而有此言但侃字误作衎尔○朱张二先生訚侃之训不同更当详玩
　　子路曽晳冉有公西华侍坐子曰以吾一日长乎尔毋吾以也居则曰不吾知也如或知尔则何以哉子路率尔而对曰千乘之国摄乎大国之间加之以师旅因之以饥馑由也为之比及三年可使有勇且知方也夫子哂之
　　朱子曰率尔轻遽之貌方向也谓向义也民向义则能亲其上死其长矣哂微笑也
　　求尔何如对曰方六七十如五六十求也为之比及三年可使足民如其礼乐以俟君子赤尔何如对曰非曰能之愿学焉宗庙之事如防同端章甫愿为小相焉宗庙之事谓祭祀诸侯时见曰防众頫曰同端端服章甫礼冠相賛君之礼者
　　防尔何如鼔瑟希铿尔舍瑟而作对曰异乎三子者之撰
　　希间歇也作起也撰具也
　　子曰何伤乎亦各言其志也曰莫春者春服旣成冠者五六人童子六七人浴乎沂风乎舞雩咏而归夫子喟然叹曰吾与防也
　　曽防之学盖有以见夫人欲尽处天理流行随处充满无少欠阙故其动静之际从容如此而其言志则又不过即其所居之位乐其日用之常初无舍己为人之意而其胸次悠然直与天地万物上下同流各得其所之妙隠然自见于言外视三子之规规于事为之末者气象不侔矣故夫子叹息而深许之
