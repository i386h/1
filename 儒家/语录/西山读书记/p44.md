<!-- { "loadSidebar": true } -->
　　朱子曰明足以烛理故不惑理足以胜私故不忧气足以配道义故不惧此学之序也○问知是格物致知仁是存养勇是克治否先生曰是勇谓持守坚固○问中庸力行近乎仁又似勇者不惧意思曰交互说都是○智者直是见得分晓故不惑○问智不惑一叚能明理便能无私否曰亦有人明理不能去私欲然去私欲必先明理惟圣人自诚而明可以先言仁后言智至于教人当以智为先○问子罕智仁勇章与宪问仁智勇章何以次序不同曰成徳以仁为先进学以智为先此诚而明明而诚也中庸言三徳之序如何曰此亦为学者言又问何以勇皆序在后曰末后做工夫不退转此方是勇○问仁者不忧曰仁者心与理一心纯是道理看甚麽事不问大小改头换面来自家此心各有一个道理应副去不待事来方始安排所以自不烦恼今人有这事却无这道理便处置不去所以忧○又曰仁者理即是心心即是理有一事来便有一理以应之所以无忧○问无忧似未是仁先生曰今人学问百种只是要克己复礼若能克去私意纯是天理自无所忧如何不是仁○仁者天下之公私欲不萌而天下之公在我何忧之有○孟子说配义与道无是馁也今有见得道理分明而反慑怯者气不足也○南轩曰不惑者见理明也不忧者其乐深也不惧者其守固也
　　子曰君子道者三我无能焉仁者不忧知者不惑勇者不惧子贡曰夫子自道也
　　朱子曰自责以勉人也道言也自道犹云谦辞尹氏曰成徳以仁为先进学以智为先故夫子之言其序有不同如此○王彦霖问心一也有曰云云何也程子曰此只是名其徳尔其理一也得其道而不忧者仁之事也因其不忧故曰此仁也智勇亦然凡名其徳千百皆然但此三者达徳之大者也○仁者不忧智者不惑勇者不惧徳之序也知者不惑仁者不忧勇者不惧学之序也知以知之仁以守之勇以行之
　　中庸知仁勇三者天下之达徳也所以行之者一也此章当连天下之达道五参看○朱子曰谓之达徳者天下古今所同得之理也一则诚而已矣达徳虽人所同得然一有不诚则人欲间之而徳非其徳矣○程子曰所谓诚者止是诚实此三者三者之外更别无诚○辑畧知仁勇三者天下之达徳学之要也○又曰智知仁守勇决○又曰大凡于道择之则在乎知守之则在乎仁断之则在乎勇人之于道患在不能择不能守不能断
　　子曰好学近乎知力行近乎仁知耻近乎勇
　　此言未及乎达徳而求以入徳之事吕氏曰愚者自是而不求自私者徇人欲而忘反懦者甘为人下而不辞故好学非知然足以破愚力行非仁然足以忘私知耻非勇然足以起懦○上章既言达徳之名恐学者无所从入故又言其不逺者以示之使由是而求之则可以入徳也○此节之指惟吕氏之言渊慤有味庶几得之
　　孟子对曰王请无好小勇夫抚劒疾视曰彼恶敢当我哉此匹夫之勇敌一人者也王请大之诗云王赫斯怒爰整其旅以遏徂莒以笃周祜以对于天下此文王之勇也文王一怒而安天下之民书曰天降下民作之君作之师惟曰其助上帝宠之四方有罪无罪惟我在天下曷敢有越厥志一人衡行于天下武王耻之此武王之勇也武王亦一怒而安天下之民今王亦一怒而安天下之民民惟恐王之不好勇也
　　此言人君能惩小忿则能养大勇除暴救民以安天下矣○南轩曰勇有大小血气之勇勇之小也义理之勇勇之大也以血气为勇则其勇不出于血气之内势力可胜也利害可绌也义理之勇不以血气势力无所加利害无所绌也故曰王请无好小勇欲其扩于义理也夫圣人非无怒也其动不以血气而以理可怒在彼而理在此圣人何加毫末乎以文武之事观之则可见矣○曽子闻大勇于夫子章已见前养气篇
　　子或问勇曰轲也曰何轲也曰轲也者谓孟轲也若荆轲君子盗诸请问孟轲之勇曰勇于义而果于徳不以贫富贵贱死生动其心其于勇也其庶乎
　　或曰顔子之为人也近于怯子曰孰勇于顔子观其言曰舜何人也予何人也有为者亦若是有若无实若虚之类抑可谓大勇矣
　　程子曰人之学不进只是不勇
　　礼聘义所贵于勇敢者贵其敢行礼义也故勇敢强有力者天下无事则用之于礼义天下有事则用之于战胜用之于战胜则无敌用之于礼义则顺治
　　按左氏晋狼瞫为右先轸黜之狼瞫怒其友曰盍死之瞫曰吾未获死所其友曰吾与女为难瞫曰周志有之勇则害上不登于明堂死而不义非勇也共用之为勇吾以勇求右无勇而黜亦其所也谓上不我知黜而宜乃知我矣子姑待之及彭衙既陈以其属驰秦师死焉晋师从之大败秦师君子谓狼瞫于是乎君子狼瞫在春秋未得为贤大夫而所谓死而不义非勇也其言有可取者故附此
　　右专言勇

　　西山读书记卷九
<子部,儒家类,西山读书记>
　　钦定四库全书
　　西山读书记卷十
　　宋　真徳秀　撰
　　礼义
　　书仲虺之诰以义制事以礼制心
　　此仲虺称汤之词
　　记冠仪凡人之所以为人者礼义也礼义之始在于正容体齐顔色顺辞令容体正顔色齐辞令顺而后礼义备以正君臣亲父子和长幼君臣正父子亲长幼和而后礼义立
　　孟子曰非礼之礼非义之义大人弗为
　　朱子曰察理不精则有二者之蔽大人则随事而顺理因时而制宜岂为是哉○南轩曰非礼之礼非义之义谓其事虽本是礼义而施之不当一过其则则为非礼义矣故程子曰恭本为礼过于恭是非礼之礼也以物与人为义过于与是非义之义矣推是类可见矣盖礼义本于天而着于人心各有其则而不可过乃天下之公而非有我之所得私也一以己意加之则是私情而已故其事虽以礼义而君子谓之非礼之礼非义之义也
　　夫义路也礼门也惟君子能由是路出入是门也言非礼义谓之自暴见前仁义篇
　　张子曰天之生物便有尊卑大小之象人顺之而已此所以为礼也学者有专以礼出于人而不知礼本于天之自然告子专以义为外而不知所以行义由内也皆非也当合内外之道
　　右兼言礼义
　　礼乐
　　周礼大司徒以五礼防万民之伪而教之中以六乐防万民之情而教之和
　　郑氏曰礼所以节正民之侈伪使其行得中郑司农云五礼谓吉凶賔军嘉乐所以荡正民之情思使其心应和也司农云六乐谓云门咸池大韶大夏大濩大武
　　大宗伯以天产作隂徳以中礼防之以地产作阳徳以和乐防之
　　按此义在周礼最为难通者也先郑氏以隂徳为男女之情既未适当而康成则曰天产者动物谓六性之属地产者殖物谓九谷之属隂徳隂气在人者隂气虚纯之则劣故食动物作之使动过则伤性制中礼以节之阳徳阳气在人者阳气盈纯之则躁故食殖物作之使静过则伤性制和乐以节之如是然后隂阳平性情和而能育其类后郑之说如此正义从之亦未见其必然更详之
　　以礼乐合天地之化百物之产以事鬼神以谐万民以致百物
　　礼济虚乐损盈并行则四者乃得其和能生非类曰化生其种曰产○正义曰言四者谓天地之化百物之产共为一以事鬼神为二谐万民为三以致百物为四知化产为一者以其化与产气类相似故为一也
　　子曰先进于礼乐野人也后进于礼乐君子也
　　朱子曰先进后进犹言前辈后辈野人谓郊外之民君子谓贤士大夫也程子曰先进于礼乐文质得宜今反谓之质朴而以为野人后进之于礼乐文过其质今反谓之彬彬而以为君子葢周末文胜故时人之言如此不自知其过于文也
　　如用之则吾从先进
　　用之谓用礼乐孔子既述时人之言又自言其如此葢欲损过以就中也○孔子穷而在下所用礼乐固是从周若达而在上须更损益○南轩曰文胜而过质则于礼乐之实反有害故圣人思反本而有从先进之言程子曰若用于时救文之则吾从先进小过之义也或曰然则从周之说奈何葢文莫备于周大体固当从周而其末流文胜之则不可以不正也从先进与从周各有义耳
　　子曰礼云礼云玉帛云乎哉乐云乐云钟皷云乎哉朱子曰敬而将之以玉帛则为礼和而发之以钟皷则为乐遗其本而专事其末则岂礼乐之谓哉○程子曰礼只是一个序乐只是一个和只此两字含蓄多少义理天下无一物无礼乐且如置此两椅一不正便是无序无序便乖乖便不和又如盗贼至为不道然亦有礼乐葢必有总属必相听顺乃能为盗不然则叛乱无统不能一日相聚而为盗也礼乐无处无之学者须要识得○黄氏曰程子朱子曰言乐则同主于和至于言礼则朱子主于敬程子主于序二说不同何也曰不但敬与序之不同虽言和则同而所以为和亦不同也集注之敬与和主人心而言也程子之序与和主事理而言也然有人心之敬与和则见于事理者始有序而和矣
　　记凡三王教世子必以礼乐乐所以修内也礼所以修外也礼乐交错于中发形于外是故其成也怿恭敬而温文
　　正义曰乐是喜乐之事喜乐从内而生和谐性情故云所以修内也礼是恭敬之事恭敬是正其容体故云所以修外也乐虽由中从中而见外礼虽由外从外而入中是中之与外皆有礼乐故云礼乐交错于中发形于外也
　　乐由阳来者也礼由隂作者也隂阳和而万物得先王之制礼乐也非以极口腹耳目之欲也将以教民平好恶而反人道之正也
　　上文云乐之隆非极音也食飨之礼非致味也清庙之瑟朱而疏越壹唱而三叹有遗音者矣大飨之礼尚酒而爼腥鱼大羮不和有遗味者矣云云○正义曰以酒腥鱼大羮非极口腹也以朱疏越非极耳目也
　　人生而静天之性也感于物而动性之欲也物至知知然后好恶形焉好恶无节于内知诱于外不能反躬天理灭矣
　　郑氏曰理犹性也
　　物之感人无穷人之好恶无节则是物至而人化物也人化物也者灭天理而穷人欲也于是有悖逆诈伪之心有淫泆作乱之事是故强者脇弱众者暴寡知者诈愚勇者苦怯疾病不养老幼孤独不得其所此大乱之道也是故先王之制礼乐人为之节衰麻哭泣所以节丧纪也钟皷干戚所以和安乐也昏姻冠笄所以别男女也射乡食飨所以正交接也礼节民心乐和民声政以行之刑以防之礼乐刑政四达而不悖则王道备矣乐者为同礼者为异同则相亲异则相敬乐胜则流礼胜则离合情饰貌者礼乐之事也
　　郑氏曰欲其并行斌斌然○正义曰乐主和统同礼主序辨异又恒相须也胜犹过也若乐过和同而无礼则尊卑混一而鲜区别礼过殊隔而无和乐则亲属离析而无复骨肉之爱唯须礼乐兼有所以为美故语云礼之用和为贵是也
　　乐由中出
　　郑氏曰和在心也
　　礼自外作
　　敬在貌也
　　乐由中出故静礼自外作故文
　　文犹动也
　　大乐必易大礼必简乐至则无怨礼至则不争揖让而治天下者礼乐之谓也
　　大乐与天地同和大礼与天地同节
　　郑氏曰言顺天地之气与其数
　　和故百物不失
　　不失其性
　　节故祀天祭地
　　成物有功报焉
　　明则有礼乐
　　教人者也
　　幽则有鬼神
