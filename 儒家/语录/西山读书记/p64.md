<!-- { "loadSidebar": true } -->
　　客射若投壶不胜主人亦洗而请之如卑侍之法所以优宾也○今按此二句皆是卑者与尊者为耦而射及投壶若巳胜而司射命酌则不敢使他弟子酌酒以罚尊者必自洗爵而请行觞若耦胜则亦不敢烦他弟子酌而饮已必自洗爵而请自饮也注疏说恐非是
　　不角
　　角谓觥罚爵也于尊长与客饮如献酧之爵不敢用角也
　　不擢马
　　擢去也谓彻也已彻马嫌胜故专之○疏曰凡投壶每一胜辄立一马至三马而成胜但频胜三马难得若一朋得二马一朋得一马于是二马之朋彻取一马者足以为三马以成定胜也今若卑者朋虽得二马亦不敢彻尊长马足成已胜也○少仪以上总言事长之礼
　　凡为长者粪之礼必加帚于箕上
　　为去声○扫席前曰粪如是得两手奉箕恭也谓初执而往时也弟子职曰执箕膺擖厥中有帚
　　以袂拘而退其尘不及长者
　　谓埽时也以袂拥帚之前埽而却行之○疏曰拘障也当埽时却退以一手捉帚又举一手衣袂以拘障于帚前且埽且退故曰拘而退
　　以箕自乡而扱之
　　乡与向同扱音吸○扱读曰吸谓收粪时也箕去弃物以乡尊者则不恭
　　奉席如桥衡
　　奉芳勇反桥居庙反○横奉之令左昂右低如有首尾然桥井上防橰衡上低昻○疏曰衡横也如桥之横也席舒则有首尾故公食礼云卷自末末即尾也已卷则无首尾此奉之左昻右低故如有首尾也
　　请席何乡请袵何趾
　　顺尊者所安也袵卧席也坐问乡卧问趾因于隂阳○疏曰坐是阳乡亦阳卧是隂趾亦隂也
　　席南乡北乡以西方为上东乡西乡以南方为上布席无常此其顺之也上谓席端也坐在阳则上左坐在隂则上右○曲礼
　　见父之执不谓之进不敢进不谓之退不敢退不问不敢对
　　敬父同志如事父○曲礼
　　谋于长者必操几杖以从之
　　从犹就也○疏曰几杖俱是养尊之物故于谋议之时将就也
　　长者问不辞让而对非礼也
　　当谢不敏若曽子之为○曲礼
　　从于先生不越路而与人言
　　尊不二也先生老人敎学者
　　遭先生于道趋而进正立拱手
　　为有敎使○疏曰拱手见师而起敬故疾趋而进就之也又不敢斥问先生所为故正立拱手而听先生之敎
　　先生与之言则对不与之言则趋而退
　　为其不欲与己并行
　　从长者而上丘陵则必乡长者所视
　　为逺视不察有所问○曲礼
　　将即席容母怍
　　怍谓颜色变也○疏曰此谓弟子讲问初来之法即就也
　　两手抠衣去齐尺
　　齐音咨○齐裳下缉也谓就席之时以两手提裳令下缉去地一尺许恐转足践之
　　衣母拨足母蹶
　　拨发貌蹶行遽貌
　　先生书策琴瑟在前坐而迁之戒勿越
　　广敬也在前谓当行之前坐亦跪也迁移也越逾也
　　虚坐尽后
　　尽津忍反○疏曰虚空也空谓非饮食坐也玉藻云徒坐不尽席亦是也
　　食坐尽前
　　为污席○疏曰古者地铺席而爼豆皆陈于席前之地若坐近后则溅污席故尽前也玉藻云读书食则齐豆去席尺亦是也
　　坐必安执尔顔
　　安谓不动执犹守也久坐好异
　　长者不及母儳言
　　儳任鉴反○儳犹暂也非类杂○疏曰长者正论甲事未及乙事少者不得辄以乙事暂然杂之○今按说文云儳互不齐也儳言儳长者之先而言也
　　正尔容听必恭
　　正谓矜庄也听先生之言不恭敬则心不存而易忘
　　母勦说
　　勦初交反○勦犹擥也谓取人之说以为己说
　　母雷同
　　雷之发声物无不同时应者人之言当各由己不当然也
　　必则古昔称先王
　　虽不雷同又不得专辄言必有依据
　　母践屦母踖席抠衣趋隅必愼唯诺
　　趋隅升席必由下也愼唯诺者不先举见问乃应
　　侍坐于先生先生问焉终则对
　　不敢错乱尊长之言
　　请业则起请益则起
　　尊师重道也起若今抠衣前请也业谓篇卷也益谓受说不解了欲师更眀说之子路问政子曰先之劳之请益曰无倦
　　父召无诺先生召无诺唯而起
　　应辞唯恭于诺○疏曰唯也诺则似缓慢
　　侍坐于所尊敬母余席
　　言先生坐一席己坐一席必尽其所近尊者之席端无使有余盖欲得亲近若扶持备顾问且拟有后来者阙其下以待之
　　见同等不起
　　不为私敬○疏曰同等后来者任其坐于下也
　　烛至起
　　异昼夜也
　　食至起
　　为馔变也
　　上客起
　　敬尊者○疏曰尊者见之起故侍者宜从之而起然食与烛至起则尊者不起但侍者起也
　　烛不见跋
　　跋本也烛尽则去之嫌若烬多有厌倦意○疏曰本把处也古者未有蜡烛惟呼火炬为烛
　　尊客之前不叱狗
　　主人于尊客之前不敢倦嫌若风去之○疏曰卑客亦然举尊为甚
　　让食不唾
　　嫌有秽恶
　　侍坐于君子问更端则起而对
　　离席而对敬异事也君子必令复坐○疏曰更端谓向语已毕更问他事
　　侍于君子不顾望而对非礼也
　　礼尚谦也不顾望若子路率尔而对○疏曰若指问一人则一人直对若普问众人则当顾望坐中恐有胜己者不得率尔先对也
　　长者赐少者贱者不敢辞
　　不敢亢礼也贱者僮仆之属
　　侍坐于君子若有告者曰少间愿有复也则左右屏而待
　　间音闲注同○复白也言欲须少空间有所白也屏犹退也隠也○疏曰卑者正侍君子而有人来告云欲侍君子少间无事时有所白则侍者当自退避之不得迫也
　　毋侧听毋噭应毋淫视毋怠荒游毋倨立毋跛坐毋箕寝毋伏敛发毋髢冠毋免劳毋袒暑毋褰裳
　　毋侧听嫌探人之私也侧听耳属于垣毋噭应以下皆为其不敬噭号呼之声也淫视流动邪睇不正也怠荒身体放纵不自拘敛也游行倨慢也跛偏任也立当双足并立不得挈举一足一足蹋地也箕谓舒展两足状如箕舌也伏覆也髢髲也毋垂余如髲也免去褰袪也○曲礼
　　侍坐于君子请见不请退君子欠伸运笏泽劒首还屦问日之蚤莫虽请退可也
　　不请退者云止不敢自由欠伸以下皆解倦之状伸频伸也运泽皆玩弄也金器弄之易以汗泽○疏曰运动也泽光泽也玩弄劒首则生光泽还转也尊者脱屦于戸内屦常在侧○少仪
　　侍坐于长者屦不上于堂
　　屦贱空则不陈于尊者之侧○疏曰长者在堂则侍坐者脱屦于阶下不得上堂若长者在室则侍坐者得着屦上堂而不得入室
　　解屦不敢当阶
　　为妨后升者○疏曰内则云屦着綦郑云綦屦系也将升堂则解之也
　　就屦跪而举之屏于侧
　　谓独退也就犹着也屏亦不当阶
　　乡长者而屦跪而迁屦俯而纳屦
　　谓长者送之也不得屛迁就近而已俯俛也纳内也迁或为还○今按注云长者送之恐非是但谓虽降阶出戸犹乡长者不敢背耳○曲礼
　　排阖说屦于戸内者一人而已矣
　　阖音合说吐活反○虽众敌犹有所尊
　　有尊长在则否
　　在在内也后来之众皆说屦于戸外○以上云云言洒扫应对进退之节当与后小学篇参观
　　燕侍食于君子则先饭而后已
　　饭扶晩反小饭同○所以劝也○疏曰先饭若甞食然后己若劝食然
　　毋放饭毋流歠小饭而亟之
　　亟疾也备哕噎若见问也
　　数噍毋为口容
　　数色角反噍在笑反又作嚼○数噍谓数数嚼之口容弄口也
　　客自彻辞焉则止
　　主人辞其彻○疏曰彻谓彻俎主人辞则客止○少仪
　　侍食于先生异爵者后祭先饭
　　谦也○玉藻
　　侍食于长者主人亲馈则拜而食
　　长者食耳虽贱不得执食兴辞拜而已示敬也
　　主人不亲馈则不拜而食
　　亦以称礼之施耳○曲礼
　　凡食果实者后君子
　　隂阳所成非人事也
　　火食者先君子
　　备火齐不得故先尝之也
　　食枣桃李弗致于核
　　核行隔反○恭也弗致者谓不置于地
　　祭上环食中弃所操
　　上环头忖也○忖亦作刌寸本反○疏曰食亦祭先圃也环者横断形如环也上环是疐间下环是脱华处也○今按头忖谓疐头所切一环也以其所生之本味最美又先断而不污故以为祭中者中环也亦甘且洁故以奉尊者所操下环为手所持处以其味薄而不洁故弃之而不食也○玉藻
　　侍饮于长者酒进则起拜受于尊所
　　降席拜受敬也燕饮之礼乡尊○疏曰陈尊之所贵贱不同若诸侯燕及大射乡饮酒及乡大夫燕各见本篇今燕礼乡饮酒皆无拜受于尊所之文疑是文不具耳近尊向长者故往于尊所向长者而拜也
　　长者辞少者反席而饮长者举未釂少者不敢饮不敢先尊者尽爵曰釂燕礼曰公卒爵而后饮也○疏曰饮酒尊卑异爵故燕礼公执膳爵受赐爵者执散爵又曰受赐爵者以爵就席坐公卒爵然后饮与此礼合而士相见礼云若君赐之爵则下席再拜稽首受爵升席祭卒爵而俟君卒爵然后受虚爵玉藻云君若赐之爵则越席再拜稽首受登席祭之饮卒爵而俟君卒爵然后授虚爵皆先言卒爵者此据燕饮正礼玉藻及士相见礼谓私燕之礼故不同也
　　御同于长者虽贰不辞
　　谓侍食于长者馔具与之同也贰谓重殽膳也本为长者而设故不辞其多耳
　　偶坐不辞
　　偶匹也或彼为客设馔而召己匹坐以食○曲礼以上言侍食之礼
　　右言长幼之序
　　按舜命司徒以敷五敎其四不曰兄弟而曰长幼盖宗族乡党皆有长焉非但同气而已故今所叙先兄弟次宗族次先生长者云
　　朋友
　　易兑之象曰丽泽兑君子以朋友讲习
　　程子曰丽泽二泽相附丽也两泽相丽交相浸润互有滋益之象故君子观其象而以朋友讲习朋友讲习互相益也先儒谓天下之可说莫若朋友讲习然当明相益之象
　　诗伐木燕朋友故旧也自天子至于庶人未有不须友以成者亲亲以睦友贤不弃不遗故旧则民徳归厚矣孔氏曰朋是同门之称友是同志之名故旧即昔日之朋友也朋友新故通名故旧唯施久逺旧则不可更择新交则非贤不友故变朋友曰友贤也亲亲以睦指上棠棣友贤不弃不遗故旧即此篇是也
　　伐木丁丁鸟鸣嘤嘤出自幽谷迁于乔木嘤其鸣矣求其友声相彼鸟矣犹求友声矧伊人矣不求友生神之听之终和且平
　　毛氏曰丁丁伐木声○朱氏曰嘤嘤鸟声之和○郭璞曰两鸟鸣○张氏曰神之听之终和且平此为求友生○程氏曰和谓相好平谓不变○张氏曰诗人多相因之词如伐木而感鸟鸣盖因此以兴焉故也故下章皆以伐木言之○程氏曰山中伐木非一人能独为必与同志者共之既同其事则相亲好成朋友之义伐木之人必有此义况士君子乎故赋伐木之人叙其情推其义以劝朋友之道燕朋友故旧则歌之所以风天下朋友故旧笃则民徳厚矣继言鸟鸣嘤嘤又以物情兴朋友之好嘤嘤相应和之和声鸟声相应和自幽谷升乔木相追随嘤然其鸣盖求其应友声谓应声犹人之朋友相从也视鸟如是岂人而不求友乎朋友之信恒久不渝可质于神眀○丘氏曰伐木者其声丁丁然空谷响应出于自然喻朋友故旧声类之相从亦如此也○苏氏曰事之甚小而须友者伐木也物之无知而不离其羣者鸟也鸟出于谷而升于木以木为安而不独有也故嘤然而鸣以求其友况于事之大于伐木而人之有知者哉
