<!-- { "loadSidebar": true } -->
　　姤女壮勿用取女传曰一隂始生自是而长渐以盛矣是女之将壮也隂长则阳消女壮则男弱故戒勿用取如是之女取女者欲其柔和顺从以成家道姤乃方进之隂渐壮而敌阳者是以不可取也女渐壮则失男女之正家道败矣姤虽一隂甚微然有渐壮之道所以戒也○勿用取女不可与长也传曰一隂始生渐长而盛隂盛则阳衰矣取女者欲长久而成家也此渐盛之隂将消胜于阳不可与之长久也凡女子小人外国势茍渐盛何可与久也故戒勿用取如是之女
　　初六系于金柅至羸豕孚蹢躅传曰姤隂始生而将长之卦一隂生则长而渐盛隂长则阳消小人道长也制之当于其微而未盛之时柅止车之物金为之坚强之至也止之以金柅而又繋之止之固也固止使不得进则阳刚贞正之道吉也使之进往则渐盛而害于物是见凶也羸豕孚蹢躅圣人重为之戒言隂虽甚微不可忽也豕隂躁之物故以为况羸弱之豕虽未能强猛然其中心在乎蹢躅蹢躅跳踯也隂微而在下可谓羸矣然其中心常在于消阳也君子小人异道小人虽防弱之时未尝无害君子之心防于防则无能为矣○象曰繋于金柅柔道牵也曰牵者引而进也隂始生而渐进柔道方牵也系之于金柅所以止其进也不使进则不能消正道乃贞吉也
　　天地隂阳之运升防盈缩未尝少息阳常盈隂常亏一盈亏参差不齐而万变生焉故曰物之不齐物之情也荘周固欲齐之可乎
　　一本云命之曰易便有理若安排定则更有甚理天地隂阳之变但如二扇磨升防盈虚刚柔初未尝停息阳常盈隂常亏故便不齐譬如磨既行齿都不齐既不齐便生出万变故物之不齐物之情也而荘周彊要齐物然而终不齐也
　　冬寒夏暑隂阳也所以运动变化者神也神无方故易无体
　　万物莫不有对一隂一阳一善一恶阳长则隂消善増则恶减
　　干阳也不动则不刚其静也专【专一】其动也直【直遂】不专一则不能直遂坤隂也不静则不柔其静也翕【翕聚】不翕聚则不能发散
　　地气不上腾则天气不下防天气防而至于地地中生物者皆天气也惟无成而代有终者地之道也
　　五德之论有理天地间无一物无此五者一日有一日之隂阳一嵗有一嵗之隂阳近取诸身百理皆具屈伸往来之义只于鼻息见之屈伸往来只是理不必将既屈之气复为方伸之气生生之理自然不息如复言七日来复其间元不断续阳已复生物极必返其理须如此有生必有死有始必有终
　　又一本云凡物之散其气遂尽无复归本原之理天地间如洪罏虽生物销铄亦尽况既散之气岂有复在天地造化又焉用此既散之气其造化者自是生气至如海水潮日出则水涸是潮退也其涸者已无也月出则潮水生非却是将已涸之水为潮此是气之始终开阖便是易一开一阖谓之变○问自十一月至正月方三阳是阳气自地下而升否朱子曰然只是阳气既升之后相将欲絶便有隂生隂气既尽便有阳生其已升之气便散所谓消息是理其来无穷又曰天地间只是一气自今年冬至到明年冬至是气之一周把来折做两截前面底便是阳后面底便是隂又折做两截便是四时天地间只有六层阳气到地面时地下便冷了只是这六位阳长到底那第一位极了无去处上面即是渐次消去上面消去些个时下面便生些个那便是隂只是个嘘吸嘘是阳吸是隂
　　隂阳消长之际无截然断絶之理
　　全文云冬至一阳生而每遇至后则倍寒何也云云故常相搀掩过如天将晓复黒亦是理也大抵终始万物莫盛乎艮此理尽神妙须研穷乃知
　　隂阳于天地间虽无截然为隂为阳之理须去参错然一个升防生杀之分不可无也
　　又曰早梅冬至以前发方一阳未生然则发生者何也其荣其枯此万物一个隂阳升防大节也然逐枝自有一个荣枯分限不齐此各有一乾坤也万是个消息惟其消息此所以不穷至如松栢亦不是不雕只是后雕雕得不觉怎少得消息方夏生长时却有夏枯者则冬寒之际有发生之物何足怪也○程子一日游许之西湖在石坛上坐少顷足踏处便湿举起曰便是天地升防道理又一日见火边然汤鼎曰此便是隂阳消长之义○早梅松栢石坛汤鼎皆因物理而推隂阳故并记于此
　　邵子曰阳无十故无后隂无一故无首阳者道之用隂者道之体阳用隂隂用阳以阳为用则尊隂以隂为用则尊阳
　　张子曰道体常尽变阳动而变故为道之用隂静而常故为道之体阳动隂静阳尊隂卑至于随时变通则阳中有隂隂中有阳迭相为用故阳用隂隂用阳以阳为用则尊隂以隂为用则尊阳也阳尽隂纯坤为主矣隂尽阳纯干为主矣
　　隂几于道故以况道也
　　既曰阳者道之用隂者道之体矣又曰隂几于道故以况道何也太极包乎隂阳未动之初至静而虚当以隂名静为体而动为用体近本而用近末故隂几于道也且太极在一年则纯坤用事一阳将复之时在圣人之心则退藏于宻寂然不动之际自始终而言则退藏于宻者乃万动之终寂然不动者为万动之始正如六隂方纯一阳已复一静一动间不容髪冬虽收藏之终实是施生之始有体则用随之也易曰元亨利贞记曰喜怒哀乐之未发谓之中发而皆中节谓之和元而亨利必归于贞贞然后返于元未发而中发乃能和和然后不防其中
　　无极之前隂含阳也有象之后阳分隂也
　　张氏曰无极之前隂含阳也坤则主之其冬至之时乎静极而动动而生阳自复至干动极而静在天正中隂又生焉有象之后阳分隂也干则主之其夏至之时乎动极而静静而生隂自姤至坤静极而动始在地正中阳又生焉○此章当考
　　隂事太半阳一而隂二也
　　问治世少而乱世多君子少而小人多何耶曰岂不知阳一而隂二乎
　　阳不能独立必待隂而后立故阳以隂而为基隂不能自见必待阳而后见故隂以阳为唱阳知其始而享其成隂效其法而终其劳
　　本一气也生则为阳消则为隂二者一而已矣
　　朱子亦曰隂阳只是一气阳之退便是隂之生不是阳退了又别有一个隂生又曰隂阳做一个看亦得做两个看亦得做两个看是分隂分阳两仪出焉做一个防只是一个消长又曰隂阳论推行底只是一个对峙底则是两个如日月之类皆是两个推行底如一动一静互为其根对峙底如分隂分阳两仪立焉○一作流行对峙亦通
　　阳主辟而出隂主翕而入
　　隂对阳为二然阳来则生阳去则死天地万物生死主于阳则归之于一也
　　张氏曰阳对隂为二如君之有臣夫之有妇名虽并立势不相完所以干九坤六阳能兼隂隂不能兼阳
　　天地之气运北而南则治南而北则乱乱久则复北而南矣天道人事皆然推之歴代可见消长之理也张氏曰天地之运自子至夘为隂中之阳自夘至子为阳中之阳自午至酉为阳中之隂自酉至子为隂中之隂隂中之阳君子之道已长而小人犹盛乱而将治也阳中之隂小人之道已长而君子犹盛治而将乱也阳中之阳极治之运也隂中之隂极乱之运也先天图自泰厯蛊而至否自否厯随而至泰即南北之运数也
　　天四象若错综而用之日月天之隂阳水火地之隂阳星辰天之刚柔土石地之刚柔
　　张氏曰天有四象地有四象立天之道曰隂与阳故日为阳中阳月为阳中隂星为隂中阳辰为隂中隂立地之道曰柔与刚故水为柔中柔火为柔中刚土为刚中柔石为刚中刚此本象也若错综而用之则天亦有柔刚地亦有隂阳日为阳月为隂星为刚辰为柔天有地也水为隂火为阳土为柔石为刚地有天也
　　有温泉而无寒火隂能从阳而阳不能从隂也
　　张氏曰水受火则温火受水有灭而已不能从隂也所以泰则小人皆为泰否则君子有死而已不能从小人而为否也火温水益之也水灭火害之也故泰则为君子养小人否则小人伤君子
　　问小人可絶乎曰不可君子禀阳正气而生小人禀隂邪气而生无隂则阳不成无小人则君子亦不成惟以盛衰乎其间也
　　阳六分则隂四分隂六分则阳四分阳隂相半则各五分矣由是知君子小人之时有盛衰也治世则君子六分君子六分则小人四分小人固不胜君子矣乱世则反是
　　阳能知而隂不能知阳能见而隂不能见也能知能见者为有故阳性有而隂性无也阳有所不偏而隂无所不偏也阳有去而隂常居也无不偏而常居者为实故阳体虚而隂体实也
　　张氏曰阳以神为性隂以气为性神者灵也气者质也故阳有知见而隂无知见是以月无光假日以为光魄无识资魂以为识所谓阳性有而隂性无者非无也可以谓之无也阳以气为质隂以形为体气者虚也形者实也自用而言实有不偏虚无不周实有消亡虚无去住若自体言则气先尽而形常余气内聚而形外包所以光焰冷而灰炭存华叶干而根荄在故曰阳体虚而隂体实也
　　冬至之后为呼夏至之后为吸此天地一嵗之呼吸也张氏曰冬至之后阳长隂消舒万物以出故为呼夏至之后隂长阳消敛万物以入故为吸若自日言则子以后为呼午以后为吸
　　寂然不动反本复静坤之时也感而遂通天下之故阳动于中间不容髪复之时也○张子曰隂阳之精互藏其宅则各得其所安故日月之形万古不变若隂阳之气则循环迭至聚散相荡升降相求絪緼相揉盖相兼相制欲一之而不能此其所以屈伸无方运行不息莫或使之不曰性命之理谓之何哉
　　阳之德主于遂隂之德主于闭
　　人之有息盖刚柔相摩乾坤阖辟之象也○气坱然太虚升降飞未尝止息此虚实动静之机隂阳刚柔之始浮而上者阳之清降而下者隂之浊其感通聚散为风雨为雪霜万品之流形山川之融结糟粕煨烬无非教也
　　问气坱然太虚升降飞未尝止息朱子曰此张子所谓空虚即气也盖天在四畔地居其中减得一尺地遂有一尺气但人不见耳○升降飞所以生人物者未尝止息但人不见尔如望气者凡气之灾祥皆能见之如龙成五色之类
　　游气纷扰合而成质者生人物之万殊其隂阳两端循环不已者立天地之大义
