<!-- { "loadSidebar": true } -->
　　吕氏曰兼天下而体之之谓仁理之所当然之谓义由是而之焉之谓道有仁义于己之谓德节文乎仁义之谓礼仁义道德皆其心之所同有于是而行之虽不中不逺矣然无节无文则过与不及害之以至于道之不明不行此所以非礼不成也云云君子恭敬所以明礼之实撙节所以明礼之文退让所以明礼之用○愚按兼天下而体之谓仁未妥
　　人有礼则安无礼则危故曰礼者不可不学也夫礼者自卑而尊人虽负贩者必有尊也而况富贵乎
　　郑氏曰负贩者轻恌志利宜若无礼然
　　富贵而知好礼则不骄不淫贫贱而知好礼则志不慑愚谓富贵者以礼自检故无骄淫之过贫贱者以礼自安故无慑怯之病
　　礼运孔子曰夫礼先王以承天之道以治人之情故失之者死得之者生诗曰相防有体人而无礼人而无礼胡不遄死
　　故圣人耐以天下爲一家以中国爲一人者非意之也必知其情辟于其义明于其利达于其患然后能爲之何谓人情喜怒哀惧爱恶欲七者弗学而能何谓人义父慈子孝兄良弟弟夫义妇听长惠幼顺君仁臣忠十者谓之人义讲信修睦谓之人利争夺相杀谓之人患故圣人之所以治人七情修十义讲信修睦尚慈让去争夺舍礼何以治之
　　饮食男女人之大欲存焉死亡贫苦人之大恶存焉故欲恶者心之大端也人藏其心不可测度也美恶皆在其心不见其色也欲一以穷之舍礼何以哉
　　夫礼必本于太一分而爲天地转而爲阴阳变而爲四时列而爲鬼神其降曰命
　　正义曰必本于太一者谓天地未分混沌之元气也极大曰太未分曰一其气既极大而未分故曰太一也礼理既与太一而齐故制礼者用至善之大理以爲教本是本于太一也分而爲天地者混沌元气既分轻清爲天在上重浊爲地在下而制礼者法之以立尊卑之位也转而爲阴阳者天地二形既分而天之气运转爲阳地之气运转爲阴而制礼者贵左以象阳贵右以象阴也变而爲四时者阳气则变爲春夏阴气则变爲秋冬而制礼者吉礼则有四时之生凶礼则有恩礼节权是法四时也列而爲鬼神者鬼神谓生成万物鬼神也四时变化生成万物皆鬼神之功圣人制礼则陈列鬼神之功以爲教也其降曰命者降下也言圣人制礼皆仰法太一以下之事而下之以爲教命也○按正义以至善之大理言太一其义甚精盖太一者即太极之异名以其未分故曰一以其极至故曰极
　　故惟圣人之爲知礼之不可以己也故坏国丧家亡人必先去其礼
　　礼器先王之立礼也有本有文忠信礼之本也义理礼之文也无本不立无文不行
　　礼释回增美质措则正施则行其在人也如竹箭之有筠也如松栢之有心也二者居天下之大端矣故贯四时而不改柯易叶故君子有礼则外谐而内无怨故物无不怀仁鬼神飨德
　　祀帝于郊敬之至也宗庙之祭仁之至也丧礼忠之至也备服器仁之至也宾客之用币义之至也故君子欲观仁义之道礼其本也
　　君子曰甘受和白受采忠信之人可以学礼茍无忠信之人则礼不虚道是以得其人之爲贵也
　　礼时爲大顺次之体次之宜次之称次之尧授舜舜授禹汤放桀武王伐纣时也
　　郑氏曰言圣人制礼所先后
　　君子之行礼也不可不慎也众之纪也纪散而众乱礼也者犹体也体不备君子谓之不成人设之不当犹不备也礼有大有小有显有微大者不可损小者不可益显者不可揜微者不可大也故经礼三百曲礼三千其致一也未有入室而不由戸者
　　礼坊记礼者因人之情而爲之节文以爲民坊者也礼经解礼之于正国也犹衡之于轻重也绳墨之于曲直也规矩之于方圜也故衡诚县不可欺以轻重绳墨诚陈不可欺以曲直规矩诚设不可欺以方圜君子审礼不可诬以奸诈是故隆礼由礼谓之有方之士不隆礼不由礼谓之无方之民
　　夫礼禁乱之所由生犹坊止水之所自来也故以旧坊爲无所用而坏之者必有水败以旧礼爲无所用而去之者必有乱患故昏姻之礼废则夫妇之道苦而淫辟之罪多矣乡饮酒之礼废则长幼之序失而争鬭之狱繁矣丧祭之礼废则臣子之恩薄而倍死忘生者众矣聘觐之礼废则君臣之位失诸侯之行恶而倍畔侵陵之败起矣故礼之教化也微其止邪也于未形使人日徙善逺罪而不自知也是以先王隆之也
　　任人有问屋庐子曰礼与食孰重曰礼重
　　朱子曰任国名屋庐子名连孟子弟子也
　　色与礼孰重
　　任人复问
　　曰礼重曰以礼食则饥而死不以礼食则得食必以礼乎亲迎则不得妻不亲迎则得妻必亲迎乎屋庐子不能对明日之邹以告孟子孟子曰于答是也何有何有不难也
　　不揣其本而齐其末方寸之木可使髙于岑楼
　　本谓下末谓上方寸之木至卑喻食色岑楼楼之髙锐似山者至髙喻礼若不取其下之平而升寸木于岑楼之上则寸木反髙而岑楼反卑矣
　　金重于羽者岂谓一钩金与一舆羽之谓哉
　　钩带钩也金本重而带钩小故轻喻礼有轻于食色者羽本轻而一舆多故重喻食色有重于礼者
　　取食之重者与礼之轻者而比之奚翅食重取色之重者与礼之轻者而比之奚翅色重
　　翅与啻同礼食亲迎礼之轻者也饥而死以灭其性不得妻而废人伦食色之重者也奚翅犹言何但言其相去悬絶不但有轻重之差而已
　　往应之曰紾兄之臂而夺之食则得食不紾则不得食则将紾之乎逾东家墙而搂其处子则得妻不搂则不得妻则将搂之乎
　　紾戾也搂牵也处子处女也此二者礼与食色皆其重者而以之相较则礼爲尤重也○此章言义理事物其轻重固有大分然于其中又各自有轻重之别圣贤于此错综斟酌毫发不差固不肯枉尺而直寻亦未尝胶柱而调瑟所以断之一视于理之当然而已矣
　　荀子曰人生而有欲欲而不得则不能无求求而无度量分界则不能不争争则乱乱则穷先王恶其乱也故制礼义以分之以养人之欲给人之求使欲必不穷于物物必不屈于欲两者相待而长也
　　礼者人道之极也
　　凡礼事生饰欢也送死饰哀也师旅饰威也是百王之所同古今之所一也
　　按荀子书有礼论其论礼之本末甚备至其论性则以礼爲圣人之僞岂不谬哉
　　有人劳程子曰先生谨于礼四五十年亦甚劳且苦矣先生曰吾日履安地何劳苦之有他人日践危地乃劳苦也
　　或劝先生以加礼贵近先生曰何不见责以尽礼而责之以加礼礼尽则已岂有加也
　　张子曰学者且须观礼盖礼者滋养人德性又使人有常业守得定非礼勿言非礼勿动即是养心之术又曰某所以使学者先学礼者只爲学礼则便除去世俗一切恶习熟纒绕譬之延蔓之物解纒绕即上去茍能除去恶习则自然脱洒也
　　进人之速无如礼学
　　程子曰子厚以礼教学者善使学者先有所据守也
　　右专言礼
　　智
　　易临六五知临大君之宜吉
　　程子曰五以柔中顺体居尊位而下应于二刚中之臣是能倚任于二不劳而治以知临下者也夫以一人之身临乎天下之广若区区自任岂能周于万事故自任其知者适足爲不知唯能取天下之善任天下之聪明则无所不周是不自任其知则其知大矣
　　中庸子曰舜其大知也与舜好问而好察迩言隠恶而善执其两端用其中于民其斯以爲舜乎
　　朱子曰舜之所以爲智以其不自用而取诸人也
　　孟子曰天下之言性也则故而已矣故者以利爲本朱子曰性者人物所得以生之理也故者其已然之迹若所谓天下之故者也利犹顺也语其自然之势也言事物之理虽若无形而难知然其发见之已然则必有迹之可见故天下之言性者但言其故则理自明犹所谓善言天者必有验于人也如人之善水之下非有所造作矫揉而然也若人之爲恶水之在山则非自然之故矣
　　所恶于智者爲其凿也如智者若禹之行水也则无恶于智矣禹之行水也行其所无事也如智者亦行其所无事则智亦大矣
　　程子曰智出于人之性人之爲智或入于巧僞而老庄之徒遂欲弃智是岂性之罪也哉善乎孟子之言所恶于智者爲其凿也○朱子曰天下之理本皆顺利小智之人务爲穿凿所以失之禹之行水则因其自然之势而导之未尝以私智穿凿而有所事是以水得其润下之性而不爲害也
　　天之髙也星辰之逺也茍求其故千歳之日至可坐而致也
　　天虽髙星辰虽逺茍求其已然之迹则其运有常虽千岁之久其日至之度可坐而得况于事物之近若因其故而求之岂有不得其理者而何以穿凿爲哉必言日至者造厯者以上古十一月甲子朔夜半冬至爲厯元也○程子曰此章专爲智而发愚谓事物之理莫非自然顺而循之则爲大智若用小智而凿以自私则害于性而反爲不智程子之言可谓深得其指矣○南轩曰所恶于智者爲其凿也凿者以人爲爲之也无是理而强爲之故谓之凿凿者失其性失其性则不可推而行无所利矣此所以恶夫智也是盖以其私智爲智而非所谓智矣盖就下者水之性也水之性非禹之所得爲禹能知而顺之非智乎事事物物其理之素具者皆若水之就下然也智者之于事物皆若禹之于水则智不亦大矣乎所谓行其所无事也谓由其所当然未尝致纎毫之力也天虽髙星辰虽逺而其故皆可得而求盖莫非循自然之理也求其故则千岁之日至亦可坐而致也而况他乎故夫上世圣人所以建立人纪裁成万化其事业爲无穷然在圣人亦何加毫末于此皆天下之性所当然而圣人特以利之耳
　　右专言智
　　信
　　易中孚豚鱼吉利渉大川利贞
　　程子曰中孚爲卦泽上有风风行泽上而感于水中爲中孚之象感谓感而动也内外皆实而中虚爲中孚之象又二五皆阳中实亦爲孚义在二体则中实在全体则中虚中虚信之本中实信之质又曰豚躁鱼防物之难感者也孚信能感于豚鱼则无不至矣忠信可以蹈水火况渉川乎守信之道在乎坚正故利于贞也
　　彖曰中孚柔在内而刚得中
　　二柔在内中虚爲诚之象二刚得上下体之中中实爲孚之象卦所以爲中孚也
　　说而巽孚乃化邦也
　　以二体言卦之用也上巽下说爲上至诚以顺巽于下下有孚以说从其上如是其孚乃能化于邦国也若人不说从或违咈事理岂能化天下乎
　　豚鱼吉信及豚鱼也
　　信能及于豚鱼信道至矣所以吉也
　　利渉大川乗木舟虚也
　　以中孚渉险难其利如乗木济川而以虚舟也舟虚则无沉覆之患卦虚中爲舟虚之象
　　中孚以利贞乃应乎天也
　　中孚而贞则应乎天矣天之道孚贞而已
　　九五有孚挛如无咎
　　五居君位人君之道当以至诚感通天下使天下之心信之固结如拘挛然则爲无咎也
　　象曰有孚挛如位正当也
　　五居君位之尊由中正之道能使天下信之如拘挛之固乃称其位人君之道当如是○按易之言孚不止中孚一卦今取诸卦言孚处并程子传义附于此
　　需有孚光亨贞吉利渉大川
　　传曰需者须待也以卦才言之五居君位爲需之主有刚健中正之德而诚信充实于中中实有孚也有孚则光明而能亨通得贞正而吉也以此而需何所不济虽险无难矣故利渉大川
　　讼有孚窒惕中吉终凶
