<!-- { "loadSidebar": true } -->
　　朱子曰礼义信大人之事也情实也敬服用情葢皆以其类而应○南轩曰小人云者为其所见者小人之事耳夫上之所好下之所从也上好礼则笃于恭让故民视之而莫不尊敬焉上好义则动而得宜故民心为之厌服焉上好信则诚意所孚故民亦用其情而无敢欺焉感应之机固不逺也葢好徳者人之公心视迟之欲下从农圃之事以得民者其亦逺矣
　　右兼言礼义信
　　信礼义
　　有子曰信近于义言可复也恭近于礼逺耻辱也因不失其亲亦可宗也
　　朱子曰信约信也义者事之宜也复践言也恭致敬也礼节文也因犹依也宗犹主也言约信而合其宜则言必可践矣致恭而中其节则能逺耻辱矣所依者不失其可亲之人则亦可以宗而主之矣此言人之言行交际皆当谨之于始而虑其所终不然则因仍茍且之间将有不胜其自失之悔矣○或问约信而合其宜则言必可践何也曰人之约信因欲其言之必可践也然其始也或不度其宜焉则所言将有不可践者矣以为义有不可而遂不践则失其信以为信之所在而必践焉则害于义二者无一可也若约信之始而必求其近于义焉则其言无不可践而无二者之失矣或曰然则叶公所谓复言非信者何耶曰此特为人之不顾义理轻言而必复者发以开其自新之路耳若信之名则正以其复言而得之也今不察其言不近义之差于前而责其必复其言之失于后顾与信之所以得名者而乱之则是矫枉过其真矣或者乃引之以释此句以为信不近义则言有不可复者是乃使人不度于义而轻发其言以开诞谩欺伪之萌其且将无所不至非圣贤所以垂世立教之防也曰为恭而中节则能逺耻辱何也曰致敬于人固欲其逺于耻辱然不合于节文则或过或不及皆所以自取耻辱惟致恭而必求其近于礼焉则其可逺耻辱也必矣或曰先儒又有以为恭而近礼然后君子行之以逺耻辱若非礼之恭则宁身被困辱而不为也其说何如曰此其意善矣然亦非有子之意也有子之意本为谨其言行以防后患于未然之前所谓言必虑其所终行必稽其所敝者也岂使人不戒于初而徐计之于己然之后崎岖反侧如或者之言也哉曰因不失其所亲则为可宗何也曰此章前有孝弟谨信而亲仁之说厚重忠信而友胜己之说后又有不求安饱敏行谨言而就正有道之说其与此章之意亦相表里也因犹依也宗犹主也言人欲有所依必度其人之贤而后依之则在我不失其所亲而彼亦可以为宗主矣○问云云曰须是合下要约时便审令近义○要去致敬那人合当拜却长揖则为不及于礼礼数不及人必怒之岂不为辱合当与那人相揖却去拜他便是过于礼礼数过当被人不答岂不可耻所依者不失其可亲之人亦可以宗而主之一般人来荐我合下须知得那人如何便当谨所择若失其可亲之人而宗之将来必生出悔吝○陈了翁曽受蔡卞之荐后来摆脱不得乃是所因失其所当亲者也○与人交际当谨之于始若其人下来不可宗主则今日便莫要亲他○宗主也所宗者可以乆而宗主之如孔子于卫主颜雠由则是可亲之人若主痈疽瘠环则是不可亲之人○愚按因不失其亲如择师友结昏姻之属皆是
　　右兼言信义礼
　　徳礼
　　易大传劳谦君子有终吉子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也
　　朱子曰释谦九三爻义言徳欲其盛礼欲其恭也
　　右兼言徳礼
　　忠信
　　易干九三子曰君子进徳修业忠信所以进徳也修辞立其诚所以居业也
　　程子曰内积忠信所以进徳也择言笃志所以居业也○朱子曰徳是就心上说业是就事上说忠信是心中真实修辞立其诚是说处真实○忠信进徳修辞立诚与敬以直内义以方外分属乾坤葢取健顺之体修辞立诚有刚健主立之体敬义便有静顺之体○忠信所以进徳是干健工夫葢是刚健粹精日进而不自己如活龙然精形气焰自有不可及者直内方外是坤顺工夫葢是固执持守依文按本做将去故以为学者事○伊川说内积忠信见得积在此而未见于事之意○内积忠信是实心择言笃志是实事○问忠信所以进徳本义云忠信主于心者无一念之不实则是成徳恐非进徳之事曰忠信者无一毫之不实如捕风捉影更无下工处何由进须是表里皆实无一毫之伪然后有以为进徳之地徳方日新矣○问干之忠信与他书所谓忠信正犹夫子之忠恕与子思所谓违道不逺之忠恕相似曰不然此非有等级也但地头各别耳正如伊川所谓无妄之谓诚不欺其次也不欺也是诚但是次于无妄耳○问易之忠信莫只是实理曰此说实理未得只是实心有实心则进徳自无穷已实心便是学者之关中河内必先有此而后可以有为若无此则若存若亡而已乌能有得进者日新而不已居者一定而不易○忠信只是实若无实如何防进如播种相似须是实有种子下在地中方防日日发生若把个空殻下在里面如何防发生忠信所以为实者且如孝须实是孝方始那孝之徳一日进一日如弟须实是弟方始那弟之徳一日进一日若不实却自无根了如何防进○立其诚诚依旧是上面忠信居业是常常如此不少间断徳是得之于身业是见之于事徳则欲日进业要终始不易○问修辞也是举一端曰言者行之表故就言上说忠信心也修辞事也然蕴于心者所以见于事修于事者所以养其心此圣人之学所以内外两进而非判然两事也○或人以修辞名斋其意主于为文朱子告之曰易之文言于干九三实明学之始终而其所谓忠信所以进徳者欲吾之心实明是理而真好恶之若好好色而恶恶臭也所谓修辞立诚以居业者欲吾之谨夫所发以致其实而尤先于言语之易放而修治之其曰修辞岂作事之谓哉今或者以修辞而名左右之斋吾固未知其所谓然设若尽如本防则犹恐此事当在忠信进徳之后而未可以遽及若以为文辞而已则恐其于朝乾夕惕之意又益逺而不相似也
　　曽子曰吾日三省吾身为人谋而不忠乎与朋友交而不信乎传不习乎
　　朱子曰尽已之谓忠以实之谓信余见后卷○或问程子所谓尽己之谓忠以实之谓信何也曰尽己之心而无隠所谓忠也以其出乎内者而言也以事之实而无违所谓信也以其騐乎外者而言也然未有忠而不信未有信而不出于忠者故又曰发已自尽谓忠循物无违谓信表里之谓也亦此之谓而加宻焉耳曰程子又谓忠信者以人言之要之则实理何也曰信之为信实有之理也凡性之所谓仁义礼智皆实有而无妄者也所谓实理者是也其见于用则出于心而自尽者谓之忠以其物而无违者谓之信而凡四端之发皆必以是为主焉所谓以人言之者是也葢五行之气各居一方而王一时惟土无不在故居中央而分王于四季是乃天理之本然而人之所禀以生者莫不象之此人之所以克肖天地而为万物之灵也○忠信一也但发于心而自尽则为忠验于理而不违则为信忠是信之本信是忠之发○忠信只是一事而相为内外始终本末存于己为忠见于物为信○发已自尽谓凡出于己者必自竭尽而不使其有茍简不尽之意循物无违谓信谓言语之发循其物之真实而无所背戾如大则言大小则言小循于物而无所违尔
　　子曰君子不重则不威学则不固
　　见为学章
　　主忠信
　　朱子曰人不忠信则事皆无实为恶则易为善则难故学者必以是为主焉程子曰人道惟在忠信不诚则无物而且出入无时莫知其乡者人心也若无忠信岂复有物乎
　　无友不如己者过则勿惮改
　　并见后篇
　　游氏曰忠信所以进徳也如甘之受和白之受采故善学者其心以忠信为主不言则已言则必忠信也故其言为徳言不行则已行则必忠信也故其行为徳行止而思动而为无时而不在是焉则安往而非进徳哉故为仁不主于忠信则仁出于姑息为义不主于忠信则义必出于矫抗操是心以往则礼必出于足恭智必出于行险安往而非败徳哉而何进徳之有焉譬之欲立数仞之墙而浮埃积沫以为基亦没世不能立矣故主忠信者学者之要言也
　　子张问崇徳辨惑子曰主忠信徙义崇徳也
　　朱子曰主忠信则本立徙义则日新
　　礼记忠信之人可以学礼
　　详已见前
　　君子有大道必忠信以得之骄防以失之
　　详见后大学篇
　　右兼言忠信
　　善信
　　浩生不害问曰乐正子何人也孟子曰善人也信人也何谓善何谓信曰可欲之谓善
　　朱子曰天下之理其善者必可欲其恶者必可恶其为人也可欲而不可恶则可谓善人矣
　　有诸已之谓信
　　凡所谓善者皆实有之如恶恶臭如好好色是则可谓信人矣○张子曰志仁无恶之谓善诚善于身之谓信
　　充实之谓美
　　力行其善至于充满而积实则美在其中而无待于外矣
　　充实而有光辉之谓大
　　和顺积中而英华发外美在其中而畅于四肢发于事业则徳业至盛而不可加矣
　　大而化之之谓圣
　　大而能化使其大者冺然无复可见之迹则不思不勉从容中道而非人力之所能为矣张子曰大可为也化不可为也在熟之而已矣
　　圣而不可知之谓神
　　程子曰圣不可知谓圣之至妙人所不能测非圣人之上又有一等神人也
　　乐正子二之中四之下也
　　葢在善信之间观其从于子敖则其有诸己者或未实也张子曰颜渊乐正子皆知好仁矣乐正子志仁无恶而不致于学所以但为善人信人而已颜子好学不倦合仁与智具体圣人独未至圣人之止耳○程子曰士之所难者在有诸己而已能有诸己则居之安资之深而美且大可以驯致矣徒知可欲之善而若存若亡焉则能不受变于俗者鲜矣○尹氏曰自可欲之善至于圣而不可知之神上下一理扩而充之至于神则不可得而名之矣善人只是一个浑然好人都是可欲更无些可嫌处○问可欲之善曰为君仁为臣敬为父慈为子孝是也○有诸己之谓信谓真个有此善若不有诸己则不可谓之信○有诸己韩文公所谓足乎己无待于外之谓徳是也有待于外底如伊川所谓富人多宝贫子借看之喻是也○程子曰干圣人之分也可欲之善属焉坤贤人之分有诸己之信属焉一是自然一是做工夫积习而至又曰善信美大圣神是六等人可欲之谓善是说资禀好欲是别人以为可欲有诸己之谓信是说学○南轩曰云云人虽本有是善而为气习所蔽莫之能有惟其存之乆而后能实有之未有之如他人之物有诸己而后为己物也自是而不已焉则进乎充实之地充实者充盛笃实也美者美在其中也美之所积者厚则光辉之所发者充塞而不可揜矣故谓之大然犹有大之可名至于大而化则大不足以名之程子谓未化者所操尺度以量物用之尚未免于有差至于化则己即是尺度尺度即已葢成乎天者也若夫神则是圣人之妙人不可得而测者不疾而速不行而至是也非圣之外复有所谓神也○问大而化之之谓圣横渠谓大可为也化不可为也在熟之而已矣此则与易之拟议以成其变化同或说大犹有迹化谓使充实光辉者冺然无形迹之可见窃疑与释氏销碍入空之说相似不知如何先生答曰孟子说化字与易之变化不同后说得之然非销碍入空之谓更分别之自可见矣
　　此章言善信美大圣神凡六等今独摘善信二字为题者葢善信者美大圣神之本而美大以上皆善信之积故也
　　右兼言善信
　　顺信
