<!-- { "loadSidebar": true } -->
　　郑氏曰言未足为至孝也○愚按此特末节而犹不能尽其为不孝可知以上言侍疾又按春秋昭十九年夏五月戊辰许世子止弑其君买胡氏曰左传许悼公疟饮世子止之药卒书曰弑其君者止不尝药也古者医不三世不服其药夫子之所谨者三疾居其一季康子馈药子曰丘未达不敢尝敬谨其身如此也而于君父可忽乎君有疾饮药臣先尝之父有疾饮药子先尝之盖言谨也止不择医而轻用其药药不先尝而误进于君是有忽君父之心而不慎矣此簒弑之萌坚氷之渐而春秋之所谨也故加以大恶而不得辞此春秋除恶于防之意也又曽几言许世子弑君事如律造御舟误不牢合御药误不如本方皆死胡氏曰极是○程子曰事亲者不可以不知医○司马氏曰凡父母舅姑有疾子妇无故不离侧亲调尝药饵而供之父母有疾子色不满容不戏笑不宴游舍置余事专以迎医检方制药为务顔氏家训曰父母有疾子拜医以求药盖以医者亲之存亡所系岂可忽也
　　陟岵孝子行役思念父母也国迫而数侵削役乎大国父母兄弟离散而作是诗也陟彼岾兮瞻望父兮父曰嗟予子行役夙夜无已上慎旃哉犹来无止
　　陈氏曰岵也屺也冈也皆山之髙处可以瞻望○孔氏曰我欲行之时父教戒我曰嗟我子从军行役之时当早起夜寐无得已止○苏氏曰上犹尚也孝子登髙以望其父而不见则思其将行之戒以自慰○朱子曰尚庻几慎之哉犹可以来归无止于彼而不来盖生则必归死则止而不来矣
　　陟彼屺兮瞻望母兮母曰嗟予季行役夙夜无寐上慎旃哉犹来无弃
　　毛氏曰季少子也无寐无耆寐○王氏曰尤爱怜少子者妇人之情○吕氏曰母尚恩故曰无弃言无弃母而不归也
　　陟彼冈兮瞻望兄兮兄曰嗟予弟行役夙夜必偕上慎旃哉犹来无死
　　苏氏曰必与同役者偕无独行也○魏风
　　鸨羽刺时也昭公之后大乱五世君子下从征役不得养其父母而作是诗也肃肃鸨羽集于苞栩王事靡盬不能蓺稷黍父母何怙悠悠苍天曷其有所
　　毛氏曰肃肃鸨羽声也鸨之性不树止也又曰鸨似雁而大无后趾集止也孔氏曰物丛生曰苞毛氏曰丛也孔氏曰栩柞栎也其子为皂可以染毛氏曰盬不攻致也孔氏曰盬与蛊字异义同左氏于文皿虫为蛊糓之飞亦为蛊然则蛊害器以败糓者皆谓之蛊是盬不坚牢不攻致之意也蓺树也稷黍禾属毛氏曰怙恃也郑氏曰曷何也君子久从征役以王事之靡盬致子职有缺不能播种五糓我父母何所怙恃而得养悠悠苍天何时使我得其所乎不得已则告天也
　　肃肃鸨翼集于苞棘王事靡盬不能蓺黍稷父母何食悠悠苍天曷其有极
　　苏氏曰极止也范氏曰曷其有极言劳役之无已也
　　肃肃鸨行集于苞桑王事靡盬不能蓺稻梁父母何尝悠悠苍天曷其有常
　　苏氏曰行列也朱氏曰尝食也范氏曰思得休息以反其常也○唐风
　　北山大夫刺幽王也役使不均已劳于王事而不得养其父母焉其一章曰陟彼北山言采其偕偕士子朝夕从事王事靡盬忧我父母
　　李氏曰枸也毛氏曰偕偕彊壮貌朱氏曰大夫从役陟彼北山采而食也毛氏曰士子有王事者也郑氏曰朝夕从事言不得休息朱氏曰言以王事而贻亲忧也二章以下皆言役使不均之意今不録
　　蓼莪刺幽王也民人劳苦孝子不得终养尔
　　李氏曰凯风母不安其室之诗也小弁太子见弃之诗也蓼莪孝子不得终养之诗也故其咎责怨慕哀痛如此茍不为母所弃为父所逐不困于行役而得终养则其欢欣可知矣观诗者当以此类求之
　　蓼蓼者莪匪莪伊蒿哀哀父母生我劬劳
　　毛氏曰蓼蓼长大貌欧阳氏曰周人苦于劳役不得养其父母者见彼蓼蓼然长大者非莪即蒿皆草木之防者其茂盛如此曰天地生育之功也思我之生也父母之养育我者亦劬劳矣而我不得终养以报也○吕氏曰莪蒿不能离天地之生育犹人子不能报父母之劬劳也孟郊诗云谁言寸草心报得三春晖
　　蓼蓼者莪匪莪伊蔚哀哀父母生我劳瘁
　　郑氏曰瘁病也
　　缾之罄矣维罍之耻鲜民之生不如死之久矣无父何怙无母何恃出则衔恤入则靡至
　　毛氏曰缾小而罍大王氏曰缾譬则民也罍譬则君也缾之罄则罍之耻民之穷则君之羞○吕氏曰鲜犹穷独之义言穷独而从役其生不如死也○孔氏曰所以然者以无父何所依怙无母何所倚恃也刘氏曰出则衔无穷之忧曾氏曰入则靡至无所归投也○孔氏曰已无父母则中心衔忧旋来入门则堂宇空旷不复覩见是其所以悲恨也
　　父兮生我母兮鞠我拊我畜我长我育我顾我复我出入腹我欲报之徳昊天罔极
　　毛氏曰鞠养也孔氏曰拊拊循也朱氏曰畜亦养也郑氏曰育覆育也顾旋视也复反覆也腹怀抱也父兮生我者本其生气也○李氏曰拊我畜我而下皆重言生育之恩也朱氏曰父母之恩如此欲报之以徳而父母之恩如天之无穷不知所以为报也
　　南山烈烈飘风发发民莫不糓我独何害
　　王氏曰烈烈气之寒毛氏曰发发疾貌郑氏曰糓善也苏氏曰虐政之病人如大寒之视南山而闻飘风王氏曰民莫不糓我独何害伤已独不得终养也朱氏曰我独何为遭此害也
　　南山律律飘风弗弗民莫不糓我独不卒
　　王氏曰南山之势律律盖崒律之谓也毛氏曰律律犹烈烈也弗弗犹发发也○郑氏曰卒终也我独不得终养父母重自哀伤也○以上四诗皆为行役不得养亲而作然陟岵鸨羽北山亲犹在也若蓼莪则父母已终无所复及矣故其辞悲痛特甚焉晋王裒以父不得其死隐居教授庐于墓侧攀栢悲号树为之枯读诗至哀哀父母生我劬劳未尝不三复流涕门人受业者为废蓼莪之篇诗之感人盖如此古之君子迫于王事不得尽力于其亲故形之歌咏极其惨怆后世兵民既分自非行伍之士无长征逺戍者优游亲侧足以自竭顾乃有不知劬劳之当报者亦独何哉诵此诗者可以悚然知媿矣
　　孝经子曰孝子之丧亲也哭不偯
　　唐宗注曰气竭而息声不委曲
　　礼无容言不文服美不安闻乐不乐食防不甘此哀慼之情也三日而食教民无以死伤生毁不灭性此圣人之政也丧不过三年示民有终也为之棺椁衣衾而举之陈其簠簋而哀慼之擗踊哭泣哀以送之卜其宅兆而安厝之为之宗庙以鬼飨之春秋祭祀以时思之生事爱敬死事哀慼生民之本尽矣死生之义备矣孝子之事亲终矣
　　宰我问三年之丧期已久矣
　　朱子曰期周年也
　　君子三年不为礼礼必坏三年不为乐乐必崩
　　恐居丧不习而崩壊也
　　旧糓既没新糓既升鑚燧改火期可已矣
　　没尽也升登也燧取火之木也改火春取榆柳之火夏取枣杏之火夏季取桑柘之火秋取柞楢之火冬取槐檀之火亦一年而周也已止也言期年则天运一周时物皆变丧至此可止也尹氏曰短丧之説下愚且耻言之宰我亲学圣人之门而以是为问者有所疑于心而不敢强焉尔
　　子曰食夫稻衣夫锦于女安乎曰安
　　礼父母之丧既殡食粥麤衰既塟疏食水饮受以成布期而小祥始食菜菓练冠縓縁要绖不除无食稻衣锦之理夫子欲宰我反求诸心自得其所以不忍者故问之以此而宰我不察也
　　女安则为之夫君子之居丧食防不甘闻乐不乐居处不安故不为也今女安则为之
　　此夫子之言也防亦甘也初言女安则为之絶之之辞又发其不忍之端以警其不察而再言女安则为之以深责之也
　　宰我出子曰予之不仁也子生三年然后免于父母之怀夫三年之丧天下之通丧也予也有三年之爱于其父母乎
　　宰我既出夫子惧其真以为可安而遂行之故深探其本而斥之言由其不仁故爱亲之薄如此也怀抱也又言君子所以不忍于亲而丧必三年之故使之闻之或能反求而终得其本心也○范氏曰丧虽止于三年然贤者之情则无穷也特以圣人为之中制而不敢过故必俯而就之非以三年之丧为足以报其亲也所谓三年然后免于父母之怀特以责在我之无恩欲其有以跂而及之尔
　　曾子曰吾闻诸夫子人未有自致者也必也亲丧乎南轩曰人于他事未能自尽于亲丧岂可不自尽乎若于此不能自尽则何事能尽若于此能自尽则于其他亦推是心而已
　　礼记始死充充如有穷既殡瞿瞿如有求而弗得既塟皇皇如有望而弗至
　　郑氏曰皆忧惧在心之貌○檀弓
　　顔丁善居丧始死皇皇焉如有求而弗得及殡望望焉如有从而弗及既塟慨然如不及其反而息
　　县子曰三年之丧如斩期之丧如剡
　　郑氏曰言其痛之恻怛有浅深也○杂记
　　孔子曰少连大连善居丧三日不怠三月不懈期悲哀三年忧东夷之子也
　　郑氏曰言其生于夷狄而知礼也愚谓夫子言此所以警中国之不知礼者○杂记
　　高子臯之执亲之丧也泣血三年未尝见齿君子以为难○檀弓
　　曾申问于曾子曰哭父母有常声乎曰中路婴儿失其母焉何常声之有○杂记
　　弁人有其母死而孺子泣者孔子曰哀则哀矣而难为继也夫礼为可传也为可继也○檀弓
　　曾子谓子思曰伋吾执亲之丧也水浆不入口者七日子思曰先王之制礼也过之者俯而就之不至焉者跂而及之故君子之执亲之丧也水浆之不入口者三日杖而后能起
　　乐正子春之母死五日而不食曰吾悔之自吾母而不用吾情吾乌乎用吾情○檀弓
　　居丧之礼毁瘠不形视聴不衰
　　郑氏曰为其废丧事形谓骨立
　　升降不由阼阶出入不当门隧
　　常若亲存隧道也
　　居丧之礼头有创则沐身有疡则浴有疾则饮酒食肉疾止复初不胜丧乃比于不慈不孝
　　丧食虽恶必充饥饥而废事非礼也饱而忘哀亦非礼也视不明聴不聪行不正不知哀君子病之○杂记毁而死君子谓之无子○同上
　　丧不虑居为无庙也毁不危身为无后也
　　檀弓○皆为亲非为己也合前后数章而观则居丧之道可知矣
　　子思曰丧三日而殡凡附于身者必诚必信勿之有悔焉耳三月而塟凡附于棺者必诚必信勿之有悔焉耳郑氏曰言其日月欲以尽心修备之附于身谓衣衾附于棺谓明器之属○檀弓下同
　　子游问丧具夫子曰称家之有无子游曰有无恶乎齐夫子曰有毋过乎礼茍亡矣敛首足形还塟
　　郑氏曰形体还之言便也言已敛塟不待三月
　　县棺而封人岂有非之者哉
　　不设碑繂不备礼乐当为窀穸下棺也
　　子路曰伤哉贫也生无以为养死无以为礼也孔子曰啜菽饮水尽其欢斯之谓孝敛首足形还塟而无椁称其财斯之谓礼
　　孟子曰养生者不足以当大事惟送死可以当大事朱子曰事生固当爱敬然亦人道之常耳至于送死则人道之大变孝子之事亲舍是无以用其力矣故尤以为大事而必诚必信不使少有后日之悔也
　　孟子自齐塟于鲁反于齐止于嬴充虞请曰前日不知虞之不肖使虞敦匠事严虞不敢请今愿窃有请也木若以美然曰古者棺椁无度中古棺七寸椁称之自天子达于庶人非直为观美也然后尽于人心不得不可以为悦无财不可以为悦得之为有财古之人皆用之吾何为独不然且比化者无使土亲肤于人心独无恔乎
　　朱子曰比犹为也化者死者也恔快也言为死者不使土近其肌肤岂不快然无所恨乎
　　吾闻之也君子不以天下俭其亲
