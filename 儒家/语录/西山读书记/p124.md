<!-- { "loadSidebar": true } -->
　　【坎下坎上】象曰水洊至习坎君子以常德行习教事【说见前德行篇】
　　【离下离上】象曰明两作离大人以继明照于四方
　　程子曰若云两明则是二明不见继明之义故云明两明而重两谓相继也作离明两而为离继明之义也震巽之类亦取洊随之义然离之义尤重也大人以德言则圣人以位言则王者大人观离明相继之象以世继其明德照临于四方大凡以明相继皆继明也举其大者故以世袭继照言之○朱子曰明两作离若做两明则是有二个日不可也故云云只是一个日相继之义
　　【艮下兑上】象曰山上有泽咸君子以虚受人
　　程子曰泽性润下土性受润泽在山上而其渐润通彻是二物之气相感通也君子观山泽通气之象而虚其中以受于人夫人中虚则能受实则不能入矣虚中者无我也中无私主则无感不通以量而容之择合而受之非圣人有感必通之道也○朱子曰山上有泽以虚而通也上若不虚如何受得
　　【巽下震上】象曰雷风恒君子以立不易方
　　程子曰君子观雷风相与成恒之象以常乆其德自立于大中常久之道不变易其方所也
　　【艮下干上】象曰天下有山遯君子以远小人不恶而严程子曰天下有山山下起而乃止天上进而相违是遯避之象也君子观其象以避逺乎小人逺小人之道若以恶声厉色适足以致其怨忿惟在乎矜庄威严使知敬畏则自然逺矣○朱子曰天体无穷山高有限遯之象也严者君子自守之常而小人自不能近
　　【干下震上】象曰雷在天上大壮君子以非礼勿履
　　程传见前礼篇○朱子曰君子之自治须是如此猛烈方得
　　【坤下离上】象曰明出地上晋君子以自昭明徳
　　程子曰昭明之也传曰昭德塞违昭其度也君子观明出地上而益明晋之象而以自昭其明德去蔽致知昭明德于己也明明德于天下昭明德于外也明明德在己故云自昭
　　【离下坤上】象曰明入地中明夷君子以莅众用晦而明程子曰明所以照君子无所不照然用明之过则伤于察大察则尽事而无含之度故君子观明入地中之象于莅众也不极其明察而用晦然后能容物和众众亲而安是用晦乃所以为明也若自任其明无所不察则已不胜其忿疾而无寛厚含之德人情暌疑而不安失莅众之道适所以为不明也古之圣人设前旒屏树者不欲明之尽乎隠也
　　【离下巽上】象曰风自火出家人君子以言有物而行有恒程子曰正家之本在正其身正身之道一言一动不可易也君子观风自火出之象知事之由内而出故所言必有物所行必有恒也物谓事实恒谓常度法则也德业之着于外由言行之谨于内也言正行修则身正而家治矣○朱子曰风自火出是火中有风如一堆火在此气自薰蒸上出也
　　【兑下离上】象曰上火下泽睽君子以同而异
　　程子曰上火下泽二物之性违异所以为睽离之象君子观暌异之象于大同之中而知所当异也夫圣贤之处世在人理之常莫不大同于世俗所同者则有时而独异盖彛则同矣于世俗之失则异也不能大同者乱常拂理之人也不能独异者随俗习非之人也要在同而能异耳中庸曰和而不流是也○朱子曰二卦合体而性不同○或谓同而异作理一分殊防如何曰理一分殊是理之自然如此这处又就人事之异上说如所谓周而不比羣而不党是也大抵易中六十四象下句皆是説人事之近处不必深去求伊川说得甚好
　　【艮下坎上】象曰山上有水蹇君子以反身修德
　　【坎下震上】象曰雷雨作解君子以赦过宥罪
　　程子曰天地解散而成雷雨故雷雨作而为解也与明两作离语不同赦释之宥寛之过失则赦之可也罪恶而赦之则非义也故寛之而已君子观雷雨作解之象体其发育则施恩仁体其解散则行寛释也○朱子曰天地解而雷雨作隂阳之气闭结之极忽然迸散出做这雷雨只管闭结了若不解散如何防有雷雨作小畜所以不能成雷雨者畜不极也雷便是如今个爆杖
　　【兑下艮上】象曰山下有泽损君子以惩忿窒欲【説已见治情篇】【震下巽上】象曰风雷益君子以见善则迁有过则改【説见广大学之五篇】
　　【干下兑上】象曰泽上于天夬君子以施禄及下居德则忌程子曰泽水之聚也而上于天至高之处故为夬象君子观泽决于上而注溉于下之象则以施禄及下谓施其禄泽以及于下也观其决溃之象则以居德则忌居德谓安处其德则约也忌防也谓约立防禁有防禁则无溃散也王弼作明忌亦通不云泽在天上而云泽上于天上于天则意不安而有决溃之势云在天上乃安辞也○朱子曰泽上于天溃决之势也施禄及下溃决之意也
　　【巽下干上】象曰天下有风姤后以施命诰四方
　　程子曰风行天下无所不周为君后者观其周徧之象日施其命令周诰四方也风行地上与天下有风皆为周徧庻物之象而行于地上徧触万物则为观经歴观省之象也行于天下周徧四方则为姤施发命令之象也诸象或称先王或称后或称君子大人称先王者先王所以立法制建国作乐省方勅法闭关育物享帝皆是也称后者后王之所为也财成天地之道施命诰四方是也君子则上下之通称大人者王公之通称
　　【坤下兑上】象曰泽上于地萃君子以除戎器戒不虞程子曰泽上于地为萃聚之象君子观萃象以除治戎器用戒备于不虞凡物之萃则有不虞度之事故众聚则有争物聚则有夺大率既聚则多故矣故观萃象而戒也除谓简治也去恶也除而聚之所以戒不虞也
　　【巽下坤上】象曰地中生木升君子以顺德积小以高大程子曰木生地中长而上升为升之象君子观升之象以顺修其德积累防小以至高大也顺则可进逆乃退也万物之进长皆以顺道也善不积不足以成名学业之充实道德之崇高皆由积累而至积小所以成高大升之义也○朱子曰王肃本顺作慎古字通用○汪公尝言曽老防树木之生日月滋长若一日不长便是生理不接日以枯瘁矣学者之于学不可一日少懈一日不进则退木一日不长则必死学一日不进则心亦危
　　【坎下兑上】象曰泽无水困君子以致命遂志【说见处患难篇】【巽下坎上】象曰木上有水井君子以劳民劝相
　　张子曰木承水而上之乃器汲水而出井之象君子观井之象法井之德以劳徕其民而劝勉以相助之道也劳徕其民法井之用也劝民使相助法井之施也○朱子曰木上有水津润上行井之象也劳民者以君劝民劝相者使民相养皆取井养之义○草木之生津润皆下而上如菖蒲叶毎旦有水如珠虽藏宻室中亦如此非露水也又曰木上有水便如井中之水水在井底却能上来治人之食故取象如井也
　　【离下兑上】象曰泽中有火革君子以治厯明时
　　程子曰水火相息为革革变也君子观变革之象推日月星辰之迁易以治厯数明四时之序也夫变易之道事之至大理之至明迹之至着莫如四时观四时而顺变革则与天地合其序矣○朱子曰泽中有火水能灭火此只是説隂盛阳衰火盛则克水水盛则克火此是泽中有火之象便有那四时之革意思君子观这象便去治厯明时林艾轩説因革卦得厯法云厯须年年改革不改革便差了天度此説不然天度之差盖缘不曾推得那厯元定却不因不改革而然治厯明时非谓厯当改革盖四时变革中便有治厯明时底道理
　　【巽下离上】象曰木上有火鼎君子以正位凝命
　　程子曰木上有火鼎木巽火有烹饪之象故为鼎君子观鼎之象以正位凝命鼎者法象之器其形端正其体安重取其端正之象则以正其位谓正其所居之位君子所处必正其小至于席不正不坐毋跛毋倚取其安重之象则以凝其命令安重其命令也凝聚止之义谓安重也今世俗有凝然之语以命令而言耳凡动为皆当安重也○朱子曰正位凝命伊川说得未然此言人君临朝也须端庄安重一似那鼎相似安在这里不动然后可以凝住那天之命如所谓恊于上下以承天休○鼎重器也故有正位凝命之意凝犹至道不凝焉之凝
　　【震下震上】象曰洊雷震君子以恐惧修省
　　程子曰洊重袭也上下皆震故为洊雷雷重洊则威益盛君子观洊雷威震之象以恐惧自修餙循省也君子畏天之威则修正其身思省其过咎而改之不唯雷震凡遇惊惧之事皆当如是
　　【艮下艮上】象曰兼山艮君子以思不出其位【说已见前】
　　【艮下巽上】象曰山上有木渐君子以居贤徳善俗
　　程子曰山上有木其高有因渐之义也君子观渐之象以居贤善之德化美于风俗人之进于贤德必有其渐习而后能安非可凌节而遽至也在已且然教化之于人不以渐其能入乎移风易俗非一朝一夕所能成故善俗必以渐也○朱子曰二者皆当以渐而进疑贤字衍或善字下有脱字
　　【兑下震上】象曰泽上有雷归妹君子以永终知敝【说已见夫妇篇】【离下震上】象曰雷电皆至丰君子以折狱致刑
　　程子曰雷电皆至明震并行也二体相合故云皆至明动相资成丰之象离明也照察之象震动也威断之象折狱者必照其情实惟明克允致刑者以威于奸恶唯断乃成故君子观雷电明动之象以折狱致刑也噬嗑言先王饬法丰言君子折狱以明在上而丽于威震王者之事故为制刑立法以明在下而丽于威震君子之用故为折狱致刑旅明在上而云君子者旅取慎用刑与不留狱君子皆当然也○朱子曰取其威照并行之象
　　【离下艮上】象曰山上有火旅君子以明慎用刑而不留狱程子曰火之在髙明无不照君子观明照之象则以明慎用刑明不可恃故戒以慎明而止亦慎象观火行不处之象则不留狱狱者不得已而设民有罪而入岂可留滞淹乆也○朱子曰慎刑如山不留如火
　　【巽下巽上】象曰随风巽君子以申命行事
　　程子曰两风相重随风也随相继之义君子观重巽相继以顺之象而以申命令行政事随与重上下皆顺也上顺下而出之下顺上而从之上下皆顺重巽之义也命令政事顺理则合民心而民顺从矣○问申字是两畨降命令否曰非也只是丁宁反复说便是申命巽风也风之吹物无处不入无物不动诏令之入人沦肌浃髓亦如风之动物也
　　【兑下兑上】象曰丽泽兑君子以朋友讲习【说已见朋友篇】
　　【坎下巽上】象曰风行水上涣先王以享于帝立庙
　　程子曰风行水上有涣散之象先王观是象收天下之涣散至于享帝立庙也收合人心无如宗庙祭祀之报出于其心故享帝立庙人心之所归也系人心合离散之道无大于此○朱子曰皆所以合其散
　　【兑下坎上】象曰泽上有水节君子以制数度议德行【说已见德行篇】
　　【兑下巽上】象曰泽上有风中孚君子以议狱缓死
　　程子曰泽上有风感于泽中水体虚故风能入之人心虚故物能感之风之动乎泽犹物之感于中故为中孚之象君子观其象以议狱与缓死君子之于议狱尽其中而已于决死极其恻而已故诚意常求于缓缓寛也于天下之事无所不尽其忠而议狱缓死最其大者也○朱子曰风感水受中孚之象议狱缓死中孚之意○议狱缓死只是以诚意求之泽上有风感得水动议狱缓死则能动人心
　　【艮下震上】象曰山上有雷小过君子以行过乎恭防过乎哀用过乎俭
