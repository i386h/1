<!-- { "loadSidebar": true } -->
　　弟去秋过江右，与双江、念庵、少初、疏山群聚默证，颇受交修之益。人生只有此一事，固不以出处有间也。念庵虽不出户，却尽耐烦，同善之心，比旧较切。惜东廓丈捐背，远迩伤悼。弟仲冬适至安成，三千里同心之交，得尽永诀，人皆以为奇事。东廓平生学博名高，禄位崇峻，子姓福泽盛长，世皆羡之，临时一些带不去，可自信者，惟炯然一念光明，不令昏散，为末后了手一著，其他种种，皆属空华。吾人未死之年，倘身外些子放不下，纵使勋业横四海、辩才超三界，皆是前尘影事，与本来性命未见有纤毫干涉也。古云“一念万年”，平时感应，于物物头上，万境忘情、念念无杂、无昏无散，临时始能不昏不散，不为境转。所谓“通昼夜之道而知”，知昼夜则知生死矣！

　　弟年来此件事颇觉切心，亦颇有悟入处。去年白下之会，草草未尽所请。老师良知宗旨，虚灵寂照，乃是万劫不坏真性。此性无体，易于缘物，一切命术是炼性之法，不过收摄坚固此件而已。譬之日光普照，必得月魄为之收摄，始能敛而不散，凝而不溢，相禅而能久照，其机只在晦朔之交。自朔至望，性归于命；自望至晦，命伏于性。返照逆流，水火交姤，升降消息，自然之所为，乃真境界。若非真性作用，皆旁门小术，儒者不道也。

　　刑部主事徐会身，久相从相信，志确气锐，见地超然，上江诸友皆其所兴。闻在讲下，幸率成之。真儒当轴，百司肃然，清明盛事。既为此大事出世一番，常局外更须有道脉因缘合当整理，善世作人，六阳从地起，自临而泰，大明之化，遍于方域，始为儒者性情、有用之实学。同志所属望于翁与翁之所自待者固有所在也。

　　与吕沃洲

　　献岁审知道履亨泰为慰。去年讼事，是吾丈魔障所遭，但降魔功夫尚觉有大动念处。机虽已息，纯白未免受伤。老年铺面，只应收摄保爱，讨个受用。经此一番狼藉，与泰然忘机境象，有差别否？盖缘吾丈平生证入尚未离见，因见生机，因机作业，乘业发见，见复成境。盖见地未忘，未之见剩。以此为对治之法，谓之法尘。此中须有一著大转身处，未可如此挨徘谴释以为究竟法也。不肖受吾丈信爱，当不以率直为嫌。吾人八十上下，煞该吃紧时候，应缘而来，缘尽而往，独往独来，讨个临行脱洒受用，方不负大丈夫出世一番也。

　　春仲天真时祭，同志来集者多，吾丈能乘兴一临，作湖山旬日之晤，因得以终所请益，尤彼此大愿也。如何？如何？

　　兹者内弟张子叔学赴竹山君修志之聘，因得侍教左右。张子之志，不下浮峰，见地亦了了，为造物所拘，未得超然远觉，此志则自有在也。百凡指示，幸有以成之。

与潘水廉

　　缅惟履端动定万福为慰！吾丈深信师门宗说，一切顺逆应感勘得更何如？

　　此件事是吾人随身资粮，不可一时不究察，但其间煞有机窍。若不得其机、不入其窍，虽终日检点矜持，只成义袭之学。且如司马君实平生无妄语，心事可质神明，名重四夷，岂非世间豪杰之士？但一念入微未得稳贴，每疚于心，时常念个中字，未免又为中所缠缚，其拟玄作潜虚，亦是系心之法，以其未得机窍也。人心本虚，本有未发之中，若悟得时，中不待念，虚不待潜，反身而求，无不具足。时时慊于心，是谓集义所生，孔孟家法也。自古圣贤须豪杰人做，然豪杰而不圣贤亦容有之，未免行不著、习不察，未为闻道，以其未悟也。

　　阳和谓予曰：“学者谈空说妙，无当于日用，不要于典常，是之谓诡。口周孔、身章缝而行商贾，是之谓伪。惩诡与伪之过，而遂以为学可不讲，友可不会，独学自信，冥行无闻，是之谓蔽。间有行比一乡、智效一官，自以为躬行君子，安于小成而不求上达，是之谓画。兹四者病虽不同，其为无得于学均也。阳明先生曰‘心之良知是谓圣’，揭出致良知三字示人，真是千古之秘传、入圣之捷径。时时提醒，时时保任，不为物欲所迁，意识所障，易简广大，天下之能事毕矣！某非私一阳明先生，千圣之学脉，的然在是，不可得而异也。可谓卓然自信、勇于任道者矣！旧有会所曰水西，最盛，今废矣！闻之恻恻动心。昔元老论及友人屠坪石司成，谓屠子好谈理学，雅称同志，不惟不以为讳，且从而纵谀之，当事者之心盖可谅矣！”其意切切以虚谈无实为戒，鱼兔未获，毋舍筌蹄；家当未完，毋撤藩卫。盖将以明之，非有所作恶而欲抑毁之也。但恐吠声怖影之徒巧于承望，遂致有所变置改毁，反使志学初心郁而未畅，至动海内善类之疑。譬之太虚清明中忽生片云，未免有所点缀。世道污隆、学术兴替，举足重轻，关系不小。此等气象乃末代陋习，非盛世所宜有。别嫌明微，当事者不可以不慎也。

与陆平泉（两篇）

　　与陆平泉

　　某不类，荷公教爱独深！每忆龙池燕坐、超然默对之乐，恒不忘梦寐间。予亦不知其何心也。迩来静中课业更何如？

　　所请《中庸》未发之旨乃千古入圣玄机，虚以适变，寂以通感，中和位育乃其功用之自然，非有假于外也。世之学者不得其机，未免涉思为、泥典要，甚至求假于形名器数助而发之，充其知识，以为儒者之学在是矣！语及虚寂，反哄然指以为禅，间或高明之士有得于禅者，复以儒者之学在于叙正人伦，未尽妙义，隐然若有伸彼抑此之意。圣学何由而明乎！

　　先师良知之教信手拈出，不学不虑、周于伦物之感应，千圣之绝学也，人孰不闻？能实致其知者有几？能悟于言句后外者有几？况海内同志凋谢，落落如晨星，一线之脉，所存几何？窃有隐忧焉。我公深信先师之学，又深有得于禅理，同异毫厘之间，辨之已久，幸有以终教之。

　　夫我公托疾，决志还山，人言有所不恤，是非有矫于世，亦非优游好遁求以适逸、薄君宠而不顾也，既为此大事因缘出世一番，固将心存万古、了此大事，思以继圣修而开来学。此等苦心，岂士之谫谫者所能识？亦求自信而已。

　　不肖年逾七十，百虑尽灰，而一念求助之心老而弥切，相观相证，以衍此一脉之传，固不自量之鄙怀也。既辱误爱，亦岂能恝然忘情于不肖哉？

　　存斋公好学不倦，见处超然，诚睿圣之资。公既密迩，不惜时过周旋，了此究竟之说。譬宝珠入于猗顿之手，人将益信且爱，比之贫儿衣带所系万不侔矣！存斋公门第峻绝，虽极谦光，乡人未尽孚协，此亦一大魔障，势使然也。入得魔、降得魔，不作碍相，方是大佛作用。公会间幸默致此意，时时以武公不愧屋漏之学相诏勉，洒扫庭内，法行自近，以示训于乡人，即此便是中和位育胚胎，使圣学弥有光于世，固吾党大幸，亦大愿也！

　　与陆平泉

　　日者趋候云间，值公应酬纷冗，不及细请，为念！

　　先师从祀之议，存老已尽委曲，荷公身任其事，此千古道脉所系，区区不敢以私惠，归德于有道也。虬峰巡院秉心昭旷，应务公而有容，深信先师之学，兹特疏议，请从祀庙庭，公当局可无虚发，百凡惟委曲主持，以求必济，无俟于山人之赘言也。

　　我公静养多年，骤当忙局，日应万变，此心寂然，素定之徵也。向尝请教入佛入魔之说，公已无逆于心。魔有二，有正道试法之魔，有阴邪害法之魔。若于此中识得破、打得彻，弗令试脱，弗为扰害，方是超出三界大佛作用。我公深契师门宗旨，良知两字，是照妖大圆镜，真所谓赤日当空，魍魉潜消者也。

　　新天子践祚，童蒙之吉，得公以刚中之德相应，助成圣功，亦千古大快事。然此未易言也。包蒙纳妇，方为克家之子，非有入魔真手段，未足以与此，幸默识之！

与王南岷

　　粤自姑苏相别，彼此音耗不相及者若干年，近来看得此件事颇切，乃生身立命不可一日少者。吾兄天性冲和，世染本少，但入微一著尚觉悠悠。若真为性命汉，须有冲天决然之志，当权好修行，亦易埋没。譬之火里栽莲，非夙植灵根，未有不受焦枯者。惟兄慎图之，勿以为狂言，同心之望也。

　　荆川救世一念可贯金石，肉眼尚以尘心窥之，可慨也已！

与陶念斋

　　向者宅上被灾之后，曾具启以大易之盈谦之说请教，有道者闻之，当不以为迂。闻谕令器及戒家众之言，有足徵矣！

　　大子新祚，睿知夙成，童蒙之吉，执事任蒙养之责，其功贵豫。窃意治有大本，有大机。大本莫切于明圣学，大机莫切于和人心。圣学明，蒙养之功始有所就；人心和，协恭之化始有可成。养正之术，全在内外得人辅理。在外，须复祖宗起居注旧制，访求海内忠信文学之士数辈，更番入直，以备顾问，以供燕游。在内，所赖全在中官。盖幼主深处宫闱，舍此辈无与周旋承事，导之以正则吉，纳之于邪则凶。吉凶之机，不可以不慎也。此辈伎俩，染习虽深，然未尝无是非本心，利害未尝不明。吾辈无耻者，方倚以为速化之术，其孑孑自好者视此辈为异类，若将浼己，绝不与通，则又若矫枉之过矣！今日欲事蒙养，须与此辈通一线之路，诚心相处，开其本心之明，示以祸福利害之机，使此辈知吾党之可赖，当有忻然悦而趋向者。得此辈办几分好心肠，随时引沃辅理之益，奚啻外廷百倍！非有不二心之臣、圆机之士未足以语此。

　　周公辅成王，拳拳于缀衣虎贲之士，所谓缀衣，即今尚衣供奉之役，虎贲，即今持戟护屏之役，正指此辈而言也。蒙九二“包蒙纳妇”之吉，其旨深矣！所谓明圣学以成蒙养之功者，有如此。唐虞之朝，同寅师师，相让相亲，视为手足耳目，共为腹心之用，以成正大光明之业，不必出于己也。后世一体之学不明，人各有心，交构忿忌，上下争驰于利以相圮轧，欲成一体之治，不可得矣！所谓和人心以昭协恭之化者如此，且天时人事，变态罔测，自古帝王驭世，所恃者权，权在朝廷则治，权有所移则乱，不可不防其渐也。

　　不肖隐忧不忘，眠食之外，以心代力，纂辑《中鉴录》三册，择此辈可与言者，无意中授以一册，递相传玩，少知劝阻，兴其善念，拂其邪心，未必无少助耳。

　　吾儒之学原与物同体，非止为自了汉。此念本天授，不以世界穷达有加损、人类同异有拣择，大丈夫为大事因缘出来救世一番，皆吾分内事也。亮之！亮之！

与陶念斋

　　自世丈处天曹，同虞坡公协恭赞治，仕路清明，成师师之化，儒者有用之学，信不诬矣！吾世丈深信先师良知之学，一切应感，能直心以动、不作安排否？

