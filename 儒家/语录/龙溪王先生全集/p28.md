<!-- { "loadSidebar": true } -->
　　先生曰：“是非举业能累人，人自累于举业耳。举业德业，原非二事。意之所用为物，物即事也。举业之事，不过读书作文。于读书也，口诵心惟，究取言外之旨，而不以记诵为尚。于作文也，修辞达意，直书胸中之见，而不以靡丽为工。随所事以精所学，未尝有一毫得失介乎其中，所谓格物也。其于举业不惟无妨，且为有助，不惟有助，即举业为德业，不离日用而证圣功，合一之道也。读书譬如食味，得其精华，而汰其滓秽，始能养生。若积而不化，谓之食痞。作文譬如传信，书其实履，而略其游谈，始能稽远。若浮而不切，谓之绮语，所谓无益而反害，君子不贵也。


白云山房问答（二）


　　诸友复请曰：“吾人处世，未免身家之累，思前虑后，有许多未了勾当，未免累心，奈何？”

　　先生笑曰：“此亦切问也。何不以不了了之。若知了心之法，随身有无，随家丰俭，安分量力，以见在日履，随缘顺应，有余还有余，不足还不足，一毫不起非望之想、分外之求。能了心，则身家之事一时俱了。若不能于了处了，只在身家事上讨求完全称意，日出事生，终身更无了期。天不满西北，地不满东南，日尚有昃，月尚有亏，造物且然，吾人苦苦要求满足，亦见其惑矣。夫理会性情是保摄元气之道，消客气是祛邪之术，习举业是应缘之法，随分了心是息机静养之方，皆助道法门也。区区赖师友之训，志存尚友，颇知在性情上用功夫，窥见未发之旨，心气稍稍平和，与人相接，惟见人好处，未尝见人短处。见人之善，若即有之，惟恐其不得为君子；见人之不善，若己浼之，惟恐其陷于小人。凡人以非礼相加，只知自反，常见己过，不敢以胜心浮气加于人。虽恶人以暴横相临，亦惟自反，必有所致之由，不敢作恶于人。见在料理身家，种种缺陷，皆作意安，常觉平满，无有不足。消息盈虚，时乃天道，默窥造化贞胜之机，惟在虚以待之而已。诸君皆一日千里之足，区区非身为教，但欲借此为诸君助鞭影耳。”

　　诸友复请曰：“越中豪杰如林，我辈此会，有指而非之者，有忌而阻之者，又有观望以为从违者，若之何而可孚众人之情、不负先生之教也？”

　　先生曰；“非者忌者，缘彼未曾在身心上理会，言虽过情，不足深咎，善学者闻之，莫非动忍增益之助。以舜之玄德，皋陶陈谋，尚拟以丹朱，戒以慢游傲虐，若命项辈然者，舜皆乐取而无违，此同人大智也。若观望以为从违，却更有说，此皆豪杰之辈，有志于此者，但恐因依不得其人，路项差错，为终身之累耳。言念诸君平时虽不能无差谬，然皆可改之过，五伦根本，皆未有伤，譬之昨梦，只今但求一醒，种种梦事，皆非我有，诸君不必复追往事，只今立起必为圣人之志，从一念灵明日著日察，养成中和之体，种种客气日就消减，不为所动；种种身家之事随缘谴释，不为所累，时时亲近有道，诵诗读书，尚友千古，此便是大觉根基。或平时动气求胜，只今谦下得来；或平时徇情贪欲，只今廉静得来；或平时多言躁竞，只今沉默得来；或平时怠惰纵逸，只今勤励得来，浸微浸昌，浸幽浸著，省缘息累，循习久久，脱凡近以游高明，日臻昭旷，不惟非者忌者渐次相协，其观望以为进退者知其有益，将翕然闻风而来，无复疑畏，是长养一方善根，诸君锡类之助也。若夫徒发意兴，不能持有不可夺之志，新功未加，旧习仍在，徒欲以虚声号召，求知于人，不惟非者忌者无所考德，一切观望者不知所劝，亦生退心，譬之梦入清都，自身却未离溷厕，斩截一方善根，在诸君亦不能辞其责也。”

　　白溪谓诸友曰：“吾辈问此警切之教，不觉动心。发明主气客气，尤为闻所未闻。古云：处贫难，处富易。仆藉遗资，似觉稍易，诸友不可不加勉也。”

　　先生闻而喜曰：“白溪肯发此念，尤为难得。虽然，‘生于忧患，死于安乐’，富贵福泽，不过厚吾之生，贫贱忧戚，方能玉汝于成。大抵逆境常存戒心，顺境易至失脚，在诸友固当勉，在白溪尤不可自忽也。”


书太平九龙会藉


　　予赴会水西，太平杜子质偕同志二十余辈诣会所，请曰：“质昔闻先生之教，归而约诸乡，立会于九龙。始而至会者惟业举子也，既而问人皆可以学圣，合农工商贾皆来与会。兹幸先生至，敢请下教以坚其约！”乃携贡子玄略、周子顺之、吴子崇本、王子汝舟从蓝山历宝峰以达九龙，会者长少余三百人，乡中父老亦彬彬来集，以一见为快。学究及庵僧先期俱有梦兆以为之徵。会三日，将出山，杜子请一言以示劝戒。

　　予惟古者四民异业而同道，士以诵书博习，农以立穑务本，工以利益器用，商以贸迁有无。人人各安其分，即业以成学，不迁业以废学，而道在其中。程子有云：吾于父子兄弟长幼朋友之间，多少不尽分处。知不尽分而后能安分，知安分而后能无过分之求，无过分之求则可安业不迁，以成其初学之志。昔伊尹耕于有莘而乐尧舜之道，便是即农以为学；傅说在于版筑、胶鬲自于鱼盐，便是即工与商以为学。当其未举之时，惟知安分尽业，原无荣禄之想，及其出而为卿为相，不过随时展错，以成应缘涉世之功，于本来性分未尝有所加损也。矧士尤四民之首，以希贤希圣为实学，以万物一体为实功，苟其未遇，则嗫嚅呫嗶以博靡相高，以句字争巧而不知强恕反身为何事；及其既梯进取，则上者矜藩篱以博名，次者循绳墨以奉职，下者营窟润家以为得计，而不知明德新民为何事。是分学与业为两途，不知业有所迁而学亦随废，何以先细民而成其为大人之学哉？是故处则有学业，出则有职业，农则有农业，工商则有工商之业，卿相则有卿相之业。业者，随吾日用之常以尽其当为之事，所谓素位而行、不愿乎外者也。惟诸君共勉之！


兴浦庵会语


　　阳和张子访莲池沈子于兴浦山房，因置榻圜中，共修静业。沈子盖儒而逃禅者也，适世友王子泗源访予山中，慕阳和高谊，思得一晤，乃相与拉张子太华，放剡曲之舟，夜抵浦下，与阳和慰劳，扣关，莲池出迓，坐丈室，钱子正峰亦在坐中。泗源与莲池举禅家与观之旨相辩证，莲池谓“须察念头起处”，“泗源谓察念不离乎意，如涤秽气须用清水，若以秽水洗之，终不能净。佛以见性为宗，性与意根有辨，若但察念，只在意根作活计，所谓泥里洗土块也。须用观行。如曹溪常以智慧观照自性，乃究竟法。若专于察念，止可初学觅路，非本原用处也”。泗源谓“无观始不免落无记空，若觉观常明，岂得枯寂？惟向意根察识，正堕虚妄生灭境界，不可不慎也”。辨久不决，阳和请为折衷，予谓：“二子所见本不相戾，但各从重处举扬，所以有落空之疑。譬之明镜照物，镜体本明，而黑白自辨，此即观以该察也。因黑白之辨而本体之明不亏，此即察以证观也。但泗源一向看得观法重，谓天地之道，贞观者也。盥而不荐，有孚颙若。乃形容观法气象，故曰观天之神道，圣人以神道设教。即是以此观出教化也。西方奢摩迤三观，乃观中顿法，二十五轮，乃观中渐法。若无观行，智慧终不广大，只成弄精魂。然莲池所举察念之说亦不可忽。不察则观无从入，皆良工苦心也。以吾儒之学例之，察即诚意，观即正心，所谓正者，只在意根上体当，无有一毫固必之私，非有二也。阳和子更须加一言以相正，尤见交修之益不为虚也已。”


卷八
《大学》首章解义


　　《大学》一书，乃孔门传述古圣教人为学一大规矩，若夫法外之巧，则存乎心悟。先师所谓致知焉尽矣！

　　大人之学，对小人而言也。大人者，以天地万物为一体，若夫隔形骸而分尔汝者，小人矣！大人为学之道在于明明德。明德者，心之虚灵，根于天性，明之所以立天地万物一体之体也。欲明明德在于亲民。亲民者，性之同然，虚灵之贯彻，亲之所以达天地万物一体之用也。明德以亲民，其机在于止至善。至善者，心之本体。天命之性粹然无欲，其虚而灵者，皆其至善之发见。所谓体用一源，天然自有之中，是乃明德亲民之极而不容少有拟议加损于其间也。止至善者，止诸此而已矣！少有拟议加损于其间，则是私心小智，而非至善之谓矣！彼二氏之虚罔空寂，骋其私心于过高，而无有乎家国天下之施。五伯之权谋术数，溺其私心于卑琐，而无有乎诚爱恻坦之实。是皆不知止于至善之过也。是义也，先师已言之详矣。即本体以为功夫，圣人之学也。悟得时，只止至善一句已是道尽。恐人信不及，故复说知止一段以示学者用功之要。

　　知非知识之谓，见性以入悟，真知也。心之本体原是至善而无欲，无欲则止，有欲则迁。止与迁对，定与乱对，静与动对，安与危对。知止而不迁，则志有定向，故能不乱而定。定故能不动而静，静故能不危而安。盖知止所以入定，常定曰静，安则静之极也。人心原能通达万变，经纶酬酢，与国家天下相为感应，所谓虑也。有欲始窒而不通，知止以至于安，则有以复其无欲之体，故无所不通而能虑。《易》云：“介如石，不终日”，一致而百虑也。“虑而后能得”，得者，得至善而止之也。以言乎体谓之明德，以言乎用谓之亲民，冒天下之道，如此而已矣。此用功夫以复其本体，贤人之学也。悟得时，知止二字，亦已是道尽，又恐人信不及，故复说下面先后次第，以示学者用功之序。

　　明德、亲民，一物也，而有本末之序。知止、能得，一事也，而有终始之因。本末以木之根捎言，终始以乐之首尾言。知所先后云者，本立而末自治也，始作而终自成也。近道云者，与道犹有二，未至于能得也。此是用却困勉工夫以求复其本体，学者之事也。本体功夫，浅深难易，若有圣人、贤人、学者之不同，及其知之成功，一也。下二段正是详言先后功夫之条件。

