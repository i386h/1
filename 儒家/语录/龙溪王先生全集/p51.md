<!-- { "loadSidebar": true } -->
　　师既献俘，闭门待命，一日召诸生入讲曰：“我自用兵以来，致知格物之功愈觉精透。”众谓兵革浩穰，日给不暇，或以为迂。师曰：“致知在于格物，正是对境应感实用力处。平时执持怠缓，无甚查考，及其军旅酬酢，呼吸存亡，宗社安危所系，全体精神只从一念入微处自照自察，一些著不得防检，一毫容不得放纵。勿助勿忘，触机神应，是乃良知妙用，以顺万物之自然而我无与焉。夫人心本神，本自变动周流，本能开物成务，所以蔽累之者，只是利害毁誉两端。世人利害不过一家得丧尔已，毁誉不过一身荣辱尔已。今之利害毁誉两端乃是灭三族、助逆谋反，系天下安危。只如人疑我与宁王同谋，机少不密，若有一毫激作之心，此身已成齑粉，何待今日？动少不慎，若有一毫假借之心，万事已成瓦裂，何有今日？此等苦心，只好自知。譬之真金之遇烈焰，愈锻炼愈发光辉。此处致得，方是真知；此处格得，方是真物。非见解意识所能及也。自经此大利害、大毁誉过来，一切得丧荣辱真如飘风之过耳，奚足以动吾一念？今日虽成此事功，亦不过一时良知之应迹，过眼便成浮云，已忘之矣！夫死天下事易，成天下事难；成天下事易，能不有其功难；不有其功易，能忘其功难。此千古圣学真血脉路。”吾师一生任道之苦心也。

　　畿既读是书，并述所闻，辍诸卷端，归之嗣子正亿，服膺以为大训。是岂惟足以祛纷纷之议，千古经纶之实学亦可以窥其微矣！继述之大，莫善于此，嗣子其图之！

《击壤集》序

　　康节先生《击壤集》鸣于世久矣，白沙以诗之圣属诸少陵，而以康节为别传，盖因其不限声律、不沿爱恶，异乎少陵之工，为诗家大成也。夫诗家言志，而志本于学，康节之学，洗涤心源，得诸静养，穷天地始终之变，究古今治乱之原，以经世为志，观于物有以自得也。于是本诸性情，而发之于诗，玩弄天地，阖辟古今，皇王帝伯之铺张，雪月风花之品题，自谓名教之乐异于世人之乐，况观物之乐又有万万者焉。死生荣辱辗转于前，曾未入于胸中，虽曰吟咏性情，曾何累哉？其所自得者深矣！予观晋魏唐宋诸家，如阮步兵、陶靖节、王右丞、韦苏州、黄山谷、陈后山诸人，述作相望，虽所养不同，要皆有得于静中冲淡和平之趣，不以外物挠己，故其诗亦皆足以鸣世。窃怪少陵作诗，反以为苦，异乎无名公之乐而无所累，又将奚取焉？说者谓诗之工、诗之哀也，其信然乎！

　　予友荆川唐子专志静养，工于诗，有意于别传者。谓康节之诗实兼二妙，尝为书《击壤集》若干首示予，世或以为奇论，未之尽信也。嘉靖甲子，予赴宛陵之期，与督学使者耿子会于阳羡，索唐仁甫氏《击壤集》善本，授池守钟君锓梓以传，属言于予，道其所因。

　　康节云：“先天图，心法也。吾终日言而未尝离乎是。”夫言，心声也，诗尤言之精也。《击壤集》中，无非发挥先天之旨，所谓别传，非耶？作者不得其意，漫然欲窥康节之门庭，亦见其难也已。

《历代史纂左编》序

　　古今论治者，唐虞而下，曰夏曰商曰周，三代而下，曰汉曰唐曰宋，二者纯驳虽殊，均为膺历数之传，主持世教，而天时人纪方域之故咸赖焉。治必有法，如方圆之于规矩，平直之于准绳，断断乎不可以无者也。何也？时有古今，而治乘之；治有因革，而法纪之。道则贯乎治法，变通以趋乎时者也。夏商周之法备于六经，汉唐宋之法备于诸史，六经尚矣。自汉而下，纪载浩穰，茫无端绪，所谓汗牛塞栋，虽强有力者不能遍其说而殚其义，学者病焉。

　　吾友荆川子乃取历代诸史，纂其有关于治者分为若干类，间次错陈，略加隐括，比事以联，务从简约。曰君曰将相名谋，言乎总与辅也。曰妃后、外戚、储宗、宦幸、歼篡、莽乱、方镇、夷狄，言乎支也。师儒讲明，治典所系，乃重纂诸儒传，而经生训诂、文词笔札次之，言乎儒之余也。隐逸所以风世，方技所以备物，纂隐逸传、方技传，言乎以无用为用，至赜而不可恶也。二氏与儒者之学，所争毫发而迭为盛衰，老子沙门之纪盖基之矣，不可以异端废也。故其尤有关于治者，搜罗缀辑，联以属之，不以为赘，其有一行一节之奇，足以为劝，亦录而存之，不以为琐。监版旧有纪事本末，盖纂《资治通鉴》而成者，皆以事系人，且止于汉唐，而未及宋元。是编则尽取全史，旁及诸家百代稗官野乘，有断有续，界抹点窜，类以相附，皆以事系人。噫，可谓全矣！经二十余禩，凡七易稿而始成编。初名《史大纪》，更名《史纂左编》。上下二千余年，世运之兴衰，人才之淑慝，民命之休戚，地形之险易利害，不烦探索，历历如指诸掌。其用心亦良苦哉！

　　嗟乎，书契之不能还于结绳！书契文繁而不能还于简也，时之趋也。荆川子是编，盖求其简而不可得，而意则远矣。其第六稿好事者尝欲以数千金购而弗与，荆川子特挈以授予洎念庵子，各藏其半，以见平生交谊，且识苦心。手墨宛然，何可忘也。第七稿则荆川子所家藏，今督抚梅林公购梓以传于世者也。

　　予与荆川子久处山中，是编每从商订，得其笔削去取之故，间亦有一得之助焉。故每类诠系数语，发以见例，用存扬榷。而王子世新、左子升甫博雅好古，荆川子入室同志友也。梅林公开馆延致，委以校仇之役。中间有讹舛与披窜未竟而文不相属者，二子悉从厘正，始复为完史云。世之有志于治者，得是编而考镜焉，真如规矩准绳之在手，而方圆平直有不可以胜用者矣！若夫神而明之以几于道，由史而经，进于三代之治，则存乎人焉。此固荆川子意也。

《精选史记汉书》序

　　尝闻之：古文之与时文，其体裁相去若甚远，而其间同异之机，不能以寸。要皆于虚明一窍发之，非明者莫能辨也。故曰：师其意不师其辞，吾有取焉尔。读者悟夫作者之意而不失其用虚稽实、纡徐纵闭变化之态，时文犹古文也。不得其意而徒辞之徇，句句而研之，字字而校之，摸拟摘实，如优人之学孙叔敖，适足以来明者之一噱而已。

　　予友荆川子尝读《史》、《汉书》，取其体裁之精且变者数十篇，批抹点裁，以为艺文之则。夫子长法《国语》、《左传》，孟坚法《史记》，固也，然其文皆自为机轴而不相沿袭，殆师其意者，非耶？子长之文博而肆，孟坚之文率而整。方之武事：子长如老将用兵，纵横荡恣，若不可羁，而自中于律；孟坚则游奇布置，不爽尺寸，而部勒雍容，密而不烦，制而不迫，有儒将之风焉。要之，子长得其大，孟坚得其精，皆古文绝艺也。

　　荆川子是编，自谓深得班马之髓，而于《汉书》尤精，盖所谓得其窍者也。昔有关中人士尝持所作请证于阳明先师，先师谓曰：某篇似系辞，某篇似周诰，某篇似檀弓，某篇绝似谷梁。其人甚喜，因谕之曰：“十岁童子作老人相，拄杖曳履，咳唾伛偻，非不俨然似也，而见者笑之，何者？以其非真老人也。苟使童子饬衿肃履，拱立以介乎其间，人自竦然，不敢以幼忽之，何者？以其真童子也。”尝以语荆川子，荆川深颔之，谓可以为作文之法。且夫天下万事，未有不从虚明一窍中出而能得其精者也，因述所闻，而为之序其端。

《欧阳南野文选》序

　　予友欧阳南野子文集行于世久矣，门人督学少洲冯君虑其浩博，授集于予，选其尤有关于学者若干篇，属会稽阳山庄尹，将梓以传，而门人宗伯石麓李君亦以所选集寄至，遂参互校辑，共得文若干篇，厘为四卷云。

　　序曰：通天地万物一气耳，良知，气之灵也。生天生地生万物，而灵气无乎不贯，是谓生生之易。此千圣之学脉也。我阳明先师慨世儒相沿之弊，首揭斯旨以教天下，将溯濂洛以达于邹鲁，盖深知学脉之有在于是也。海内同志之士，见而知之与闻而知之者莫不知有致良知之说，然能卓然自信、实致其知者有几？能超然自悟于言教之外者有几？

　　良知本无知，凡可以知知、可以识识，是知识之知，而非良知也。良知本无不知，凡待闻而择之从之、待见而识之，是闻见之知，而非良知也。是皆不能自信其良知，疑其不足以尽天下之变而有所待于外也。道本自然，圣人立教，皆助道法耳，良知亦法也。果能自悟，不滞于法，知即良知之知，识即良知之识，闻见即良知之闻见，原未尝有内外之可分也。

　　南野子早岁即从先师于虔，所谓见而知之者也，沉粹慧敏，才足以达，素为先师所授记。凡振牖淬炼，无所不至，而其显体默究、孳孳亹亹以继其志，亦无所不用其情。予不肖，辱交于南野子三十余年，受其切劘之益最深。师门晚年宗说，每举相证，未尝不爽然称快，以为闻所未闻，若饮醇醴，盎然且溢于面，所谓交相益者，非耶？

　　先师尝谓独知无有不良，南野子每与同志论学，多详于独知之说。好好色、恶恶臭乃其应感之真机，戒自欺以求自慊即所以为慎独也。集中无非斯义，所谓卓然之信、超然之悟，盖庶几焉。儒臣得君，自古为难。

　　昔者河汾之学，不行于身而见于贞观之朝，盖房杜王魏诸贤为之表章有以致之也。先师之学不啻于河汾，南野子身际明圣，宣昭礼乐之化，过于房杜诸贤。即其所履，益信儒者有用之学，于师门与有光焉。惜乎！天不憖遗，使大业不得终显于世，吾党不能无遗恨耳！读是集者，知所考镜，以信以悟，反求而自得之，发明此学于无穷，其机有不容自已者矣！

《邹东廓先生续摘稿》序

　　嘉靖乙酉秋，予偕绪山子赴会冲玄之会，出睦州，少府对崖周子示予以东廓先生之集，曰：“此第三续稿也。”且属之言。予惟先生之集传于人久矣，初稿刻于广德，次刻于维扬，今复刻于睦州，虽其前后所见不无深浅精粗之异，而修词命意，一惟师说之守，则先后反复，未尝少有所变也。

　　先师之说，以良知为宗。良知者，本性之灵，诚之原而物之则也，意者其几也，物者其日可见之行。触几而应，应而常寂，因物而感，感而常静。虚实相生，有无相形，不可以致诘。是义也，及门之士，孰不闻之？孰不能言之？然能实致其知、守而不变者，盖鲜其俦。以先生之才力誉望有足自命，使其更加一说以抗之，亦足以章教而鸣世，而先生之心，则有所不忍也。

