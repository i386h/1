<!-- { "loadSidebar": true } -->
与贡玄略

　　同志传闻吾弟日来精诣，教学相长，孚信者众，知有真机默为感触，非徒言说知解相酬应而已也。

　　区区年来亦真见得此学不可一时不理会，小心翼翼，对越上帝，乃是吾人日履行径。数时来与朋友相聚处观法，彼此受益，与旧亦不同。但眼前后辈，真发心为性命者少。去年往江右吊念庵兄，双江、东廓、鲁江、明水相继沦谢，吾党益孤，老师一脉，仅仅如线。自分年衰时迈，须得真发心者二三辈传此微言，庶免断灭宗传。不知相接中，亦得几人否？

　　年来海内风声虽觉鼓动，针针见血者亦不多得。科中敬吾、纬川颇信此件事，部中鲁源、思默皆有超卓之见，可时时觅会，以尽究竟之谈。所谓不有益于彼，必有益于此也。

与梅纯甫

　　相聚浃旬，知吾执事悔悟恳切，此生卓立之志定不因人起倒。此固执事心盟，亦诸友心服者也。

　　古云：“君子不重则不威，学则不固。”密窥吾执事举措应感多失之轻，一切笑语未免随众泄漏，主宰处欠明定坚凝。明道云：“悟得时，活泼泼地，不然，只成弄精魄。”此生既已委身做此件事，复为世情兜绊牵缠，非豪杰也。

　　会中诸友亦有数人可共事者，时时将此意与之提省，使有用力处，方有得力处。泛泛从游，只成孟浪耳。

答梅纯甫

　　信宿祠中承吾弟力疾支陪，扣请亹亹，于此件事比旧尽着紧。所云“觉有受益得意处”，此是吾弟自能取益。若曰“真意薰蒸，化机圆透”，似若过誉，非所敢当也。

　　来教以未尽密旨为怏，尤见求益无已之心。吾弟此生行持，知无别路可走，但向来尚从解悟而入，不离识神，虽时参校外典，尚在言诠上讨求。日逐应感，精神尚有怠缓。虽处静时，不能当体凝寂，未免假借于物以相胜，勉强支持，非昏沉则散乱。无可奈何，任之而已。若如此挨排过日，虽百年有何了期？此皆是识神用事，往来起灭总是生死之本，若能深求密究，讨个变识为知路径，更须一着吃紧用力处。

　　夫识与良知，同出而异名，所争只毫厘。识有分别，知体浑然；识有去来，知体常寂。故曰：“良知如太虚。万变纷纭，隐见于太虚之中，而太虚之体廓然无碍。”其机只在一念入微取证。此是吾人随身规矩，不可须臾离也。学有缉熙光明，只此便是不容歇手公案。颜子所以欲罢而不能也。大匠能使人规矩，不能使人巧。巧之一字，乃最上一机，存乎心悟，非解悟所及。何时再晤，终此究竟。

与梅纯甫

　　承遣吊，深领道谊一体至情。老年遭此，颇觉难堪。吾弟谈虎色变，休戚所同，情之所感，自有天则，此亦吾弟验过真实语。因此勘破世间皆是假合之缘，虽父子骨肉，亦无三五十年聚头，哀乐二境，如寒暑代谢，亦顺之而已。

　　闻志学书院渐有次第，诸友会集不减于昔。既翕然成风，久当可望。

　　来教谓“一切俗事绝念无营，而精神意思尚欠凝聚，学问功力尚属悠缓”，只此欠凝聚悠缓便是世情根子未净所在。若果朝夕究竟只此一事，便是单刀直入、舍性命行径，岂容更有碍膺之物耶？

与周顺之

　　绪山兄回，知吾弟精神完健，足胜登涉，夙疾普消，亦是学问一验。

　　近见吾弟任道恳恳为众心切，此是一体痛痒不容已处。但此中只好平怀顺应，一毫着不得意见拣择，况以乡士夫料理乡中事宜，尤难于直遂。在吾人应感，岂有一毫私欲夹带其间？但人情有碍是自己意见有碍。善恶固自分明，若太为拣择，亦觉伤和。易道尚有匪正之眚，不可不细玩。盖曲成万物方是格物，方是良知入微功夫。且吾人习心未化，未能脱得意见，一切世间称讥好丑皆须消归在己，从入微一念自信自考，以求日新。若一毫归过于人、见人不是，便是意见作障，不可不察。

　　知吾弟为道志专，自能照彻，不待区区烦言也。水西精舍得近溪照庇，免于倾圮，此尤是诸贤立命安身之地，时当系念，舍身担当葺理，庶几为久大之业耳。

与周顺之

　　有简候，计已入照。老年遭变，情觉难堪，因念世界缺漏，岂能平满？亦安之而已。

　　来教谓不理人口，几陷不测，此等处不可一毫责人，正是吾人精义所在。譬之人被蛇蝎所伤，只好自反不能远避，岂可动一毫作恶之心？况吾人立于天地之间，须令我去处人，不可望人处我，省愆视履，以求无忝，此是本分勾当。天之玉成吾人，不如此不足以任大而远到也。千万自力！

与周顺之

　　太邑数日之会，情已恳到，黄山一游，兴更超越。吾知尘世汩没不少也！

　　执事此生坚忍卓立之志已知自信，但日逐应感，理会性情功课尚欠慎密，尚有触得动处、为境所夺处、为事所扰处。腊月三十到来，未免手忙脚乱。此亦是吾人通病，幸共勉之！

　　区区此番出游，打叠颇干净，人己交承，便觉有受益处。以此知应感之机甚神，成己成物，信非两事也。友之令弟，向学之志比旧觉稍缓，于此不痛加惩艾，终妨道业。盖此事须从一根上切实做起，非打乖弄影所能凑泊也。

与沈思畏

　　黄山之游，兴颇超越。惜吾执事不及与。

　　吾人一生惟有此事，执事既已信之矣，然此学不能光显于世，使人得藉为口实，其病只是牵情，猎心不忘，终妨道念。此区区素所折肱者。闻诸士友云吾执事亦颇有牵情之病，幸密察而痛省之！若情欲一节，尤当关闭，养德养身，莫切于此。此同心之誓、吾道之望也。

　　二位令器，不及另启，家庭唯诺，舍讲学之外，率未免为猎心也。

与沈思畏

　　远辱吊慰，良感休戚之情！老年处此，情事不能堪，赖平时师友之教，未至殒灭。

　　志学书院闻已就绪，同志聚会不减近溪在任之日，皆吾弟与纯甫二三君维持兴发之力，即此便见诸君不厌之几。生意人人本有，但须从一念入微识取，弗为世情气习所蚀，未有不自得者。古云“乐则生矣，恶可已？则不知手舞足蹈”，不知之知，始为真知，此入圣微机，幸与诸君密察之！

　　区区行履只寻常，而意味颇适，未敢便为自得，然此中却尽有商量处！何时合并，终所请也？

与丁惟寅

　　与执事不相会者许时，每同志来，询知年来向道恳笃，汲汲以兴起来学为己任，非力量能负荷担当，何以至此？但传闻微有自高之病，自视既高，看人便低，便不能时时取益。古人不自满假，以谦而受，乃所真见得本来有无尽藏，真见得人人有善可取，无有拣择。此颜子所以有而若无，实而若虚，欲罢而有所不能也。千万自勉自爱！盖区区以千古大豪杰望吾契，不可以小得而止足也。

与杜惟诚

　　汝明来，得吾契手书，知年来履历艰苦困郁之状，令人惕然。然在吾契能随处锻炼消磨，求个出头，不至大困，亦便是学问得力处。譬之种树，只要一根生意不息，冱寒深冻未必非坚凝之助，耐心守待，会有开泰时候，此消息之机也。

　　九龙之会，近觉何如？大凡起会动众，固在以身任之，亦须令此身时时作得主，时时清楚，不为大众所困，方是超脱受用，所谓不以天下万物挠己，自能了得天下万物，乃是学问极要紧处。知此则知格物之旨矣！

　　区区年来觉破此关，随处与人周旋，颇觉省力。吾人习气未尽消除，不能无过，一切世间称讥好丑皆消归在己，自信自艾，以求日新，不敢一毫归过于人，亦不欲以此动念，作粉饰伎俩。此是一路一头、独往独来学脉，一切见闻意识虽极玄妙，总是闲图度，不愿诸友复以此担阁也。

　　明年闻欲入深静处，亦是不耐烦劳、欲求超脱之计，但今日格致之功在随处取正，只一念上盘桓。若起静见，便是拈一放一，恐入山时亦便不能泰定也。何如，何如？

　　明春仲天真时祭，顺之、思畏诸友毕来，若能随众过此，更当面与分剖也。

与焦仲明

　　两月往返周旋，见执事意味勤恳，道念真切，吾道之幸也！

　　儿辈念执事与以宁远涉，逋简为歉！归家何日？百凡应感更能超脱不沾滞否？只此超脱不沾滞便是入圣之基，才有沾滞便是习气为祟，不可不念念提省也。

　　以宁世情本淡，但用力处还欠精的，聚会夹持，不妨直谅相勉，所谓不有益于彼，则有益于我也。

与萧以宁

　　两月往返，相聚意兴超然，即此便是入圣径路。然须时时克念，乃能保任。纵有一知半见，亦成乾慧，与法流不相接，求其滋润，不可得也。

　　吾执事世情本淡，亦是资性带来，未必是学力之徵。此学有用力处，意思自然充润和畅，源泉混混，以渐而达，性得所养，世情自忘，方是日著日察真机，沛然自不容已。资性不足恃也。

与王济甫

　　此行欲与执事细叙，致合并之怀，何意执事遭大寿堂之变，不能周旋山水、默相证悟，殊为怏怏。

　　别后诸友会叙，更觉何如？仲明、以宁相从两月，意思尽觉超脱，于区区年来心事，亦能信之。可往台泉聚处数时，当有所发也。

　　吾弟意思，似欲超出上乘，力量气魄却只中人之资，种种见前尚有许多滞碍相，自己尚有伎俩心、分别境，徒欲以见解破除消融，妄窥上乘，拈一放一，只增滞碍耳。试默证之，当知予言之非狂也。

与沈伯南

　　吾执事信道恳切之情，念念不能忘。执事天性冲和，动静有恒，自是寡过，与世间逐逐者何啻千里？但此学须发愤，笃实光辉，以求自新，方是出世伟男子。圣门不取狷而取狂，以其见超而志大也。只任见成资性，不思翕合善类，辅成正学，亦不过自了汉而已，非所望于贤者也。

与吴从本

　　此会见执事意思营营，胸中若有物相碍者，念吾执事素相信爱者，不容自默，故申致一言。此学无奇特相，无些子伎俩可倚靠。致良知之外另有出世勾当，即是异学。致良知功夫不出伦物感应，自有天则。于上下交承不能慎动，令人见疑，非有所挟，即有所为，非随缘顺应家法也。执事密察自见。

　　精舍赖同志数人撑持，方得久大。执事是个中人，同志中颇有龃龉。子方自恃以为至宝，人莫能知，而人乃视之为燕石，或莫之与，将焉赖哉？不肖此番至水西匆匆，而执事视之亦磊磊，未见虚怀求益之意，殊不可晓。此事如覆卵，非氤氲酝酿则不能成变化。执事视此果何如耶？

与萧来凤

　　戚子可大处寄来书，并别楮三首。见吾契用功归一，于致知之教可谓信之笃矣。

