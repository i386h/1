<!-- { "loadSidebar": true } -->
　　虬峰巡院深信老师之学，凡崇重表扬，无所不至，兹特疏从祀于朝。陆平泉公职有所专，当身任不二。在位诸公谅必赞成，亦公论之不容泯也。

与祝成吾

　　洪都往返，深荷雅情。值执事违和，未及一别为怏！

　　吾执事气清近道，而精神微弱，此中须有养之之法。先师云：“言语政事文学，大率以收敛为主，发散是不得已。”所谓“收敛”，非徒槁心僻处避事之谓。能于一切应感，直心以动，不作世情陪奉勾当，常感常寂，内有主而外不荡，方是真收敛。幸默察之！得此一路入头，岂惟养生有益，千古圣学血脉亦可窥矣！闲中将先师文录、传习录细细参透，当自有契悟处，始信不肖非迂谈也。

与林益轩

　　不肖浪迹，求友东南，访匡庐，历鹅湖，道出信州，过承教款。承询孔门“可与共学”之旨，往复商究，若有契于中者。非执事乐取人善、不存畛域，能若是耶？

　　夫有必为圣人之志，然后可与共学。吾人为世情功利所染着，自开方便门，悠悠度日，不肯出头担荷，只是无志。纵使要好，亦只在世情功利上拣得些好事去做。且如守官清白，岂非好事？若未忘得要做好官之心，虽不为富，却亦为贵也。纵使忘得富贵之心，汲汲然要求好声誉、好勋业，只此便是功名之心未忘得在。此必为圣人之志所以为难能也！

　　吾人今日，且未说到可与权地位，只可与共学亦未易能。若果可与共学，从前种种世情功利熟路便须头头斩断，一心一意只在道德上讨入头。此可与共学之志，方是适道之基。譬如有志要到长安，不得不寻大路走，寻得大路，一心一意只在此大路上行，方是可与适道。力行不息，脚跟下站得定，不复为世情功利所移夺，方是可与立。到此已能强立不反矣，然犹未忘得固守坚持之意。到得可与权地位，方能从容自在、变动不居、无可无不可，珠走盘中，了无滞碍，此是入圣究竟受用处。

　　吾人于圣人之志且未归一，便欲悬想究竟受用，何异孩提之童，初学行步，未免倚墙傍壁，放步且未能，而遂使之纵补远适，不至倾踣而仆者，几希矣！虽然，始学之与圣人，只有先后浅深生熟之殊，本无二事。只如学步之步与纵步之步，先后阶级，一毫不容自紊，然足之所履，实未尝有异也。自圣学不明，道术为天下裂，谓无可无不可为圣人事，初间且要有可有不可。夫伊尹夷惠岂不是学？孟子以为不同道，而所愿学乃在孔子。孔子无可无不可，自谓异于逸民，逸民固有可有不可者矣。

　　夫无可无不可者，良知也；有可有不可者，意见也。良知变动周流，惟变所适；意见可为典要，即有方所。意见者，良知之蔽，如火与元气不容以并立也。学者初间良知致不熟，未免用力执持，勉而后中，思而后得。到得工夫熟后，神变无方，不思不勉而自中道。浅深诚有间矣，然此中所得无所滞碍之体实未尝不同也。若忧良知不足以尽天下之变，必假意见以助发之，是忧元气之不足，而反藉于火以为之用，非徒无益，其为害有甚焉者矣！盖不知浅深生熟，是谓凌躐；不知始终只是一事，是谓支离。衡之有权，造衡自权始，非至于终而后有权，亦非用权之始，必假一物以益之而后能也。发端既殊，归宿亦别。孔子之于三子，始终条贯，可以默识矣！

　　吾执事与中离丈相友善，志于圣学盖有年矣！同善之心，盎然一体，故不惜狂言，用致交修之怀，以期共进此道，固非敢薄望于门下也。

　　迩者属下士友方兴开讲之会，首揭先师《立志说》、《拔本塞源论》以为学的。鹅湖之后，此风寥寥，今日之举，岂必人人皆有真志？淘金于沙，亦为之兆焉耳。夫成己成物原非两事，尽人物之性只是尽己之性，在执事既秉风化之权，贞教淑人，恐不能忘情于振德之助，在加之意而已。

与罗近溪

　　绪山兄回，传致吾兄道谊惓切之情。且询知任道之笃、作人之殷，优游化导，以身作法，注措经纶，精神命脉，惟此一事，不但以文学饰吏治而已，士民何幸！吾道何幸！

　　传闻吾兄主教，时及因果报应之说，固知引诱下根之权法，但恐痴人前说梦，若不喜听，又增梦语，亦不可以不慎也。何如，何如？

　　不肖数时行持只寻常，此学只从一念入微处自信自达，与百姓同作同止，不作一毫奇特伎俩，循此以报知己而已！

与罗近溪

　　宛陵浃旬相聚，极承款教厚情，不敢以言为谢！

　　闻楚侗学院开讲，亹亹之意，异于各郡，此即吾兄道念纯固有以致之，多士何幸！小试后诸友向学之兴能不变否？

　　昔贤以有所为、无所为方便义利，兄真心普度，固只无所拣择，然亦有安身立命用力之处。水渐木升，循循向上，方为有得力处。若只大众混混，旅进旅退，终恐无补于身心化理也。

　　梅纯甫、沈思畏诸友倡率诸友能不倦否？贡玄略、周顺之虽远处乡邑，亦能时来协赞否？无论聚散闲忙，只有此一件须各各真实行持，不徒托诸空言，庶图有终也。亮之，亮之！

与邵缨泉

　　顷辱示教，足感道谊至情。

　　所谓直心之说，非欲公简抗率易，以不顾人情、不量势力为直也。“人之生也直”，直是心之本体，人情世事皆此心之应迹，才有毁誉利害夹带其间，始不能直，始有许多委曲计较。若能忘得毁誉陪奉利害体态，直心以动，自有天则。日与人情世事周旋而不为周罗，万缘扰扰，独往独来，盎然出之而不为率易。

　　公素留心于性分，似柔而实刚，所谓天则也，此犹以应感之迹而言。若大本大原，含蓄宝藏，尚期一叩精义，以求尽合并之怀，不负数年神交之初心也。

答宗鲁侄

　　辱翰惠远及，良感不遗。展读，云“晨起授衣，昏暮乃入，无有余力及于学”，此意流传殆千百年，似是而非，不可不早辨。

　　所谓问学，乃见在日履，不论闲忙，无非用力之地。若外见在别有问学，所问所学又何事耶？大禹八年在外，三过门而不入，勤劳如此，却只行所无事，不凿于智便是禹之问学。颜子陋巷屡空，不改其乐便是颜之问学。若外此别有所学，忙时是着境，便生厌心；闲时是着空，便生怠心。又何得为同道耶？

　　昔者有司闻先师之教，甚以为好，但为簿书期会所绊，不得专业体领，先师云：“千圣学脉不离见在，故曰致知在格物。致知者，致吾心之良知，非推极执事之谓也。格物者，体究应感之实事，非穷至物理之谓也。自圣学不明，儒者溺于所见，不能反身，陷于支离而不自觉，正是古今学术同异所在。”老侄试取阳明先师传习等录、论学诸书反复潜玩，自当沛然无所疑矣！

　　区区耄年，不敢废学，非徒接引后生，实取人为善以求自益也。

与田竹山

　　内弟张子叔学志于古道，博习遐览，兴意超然，阳和深所敬爱，闻于左右，以志事属之，可谓得人矣。仆窃有请焉。

　　夫志者，史之流也。史贵实不贵华，贵公不贵私，贵能传信于千百世，不贵粉饰铺张以眩曜一时之耳目。史固如是，惟志亦然。至于赋役，尤宜详且慎焉。昔英宗时，开馆择才，将成大明一统志，一人欲详田赋，一人欲详科目，两相忿争不已。其欲详田赋者则曰“此非天下试录也”，其欲详科目者则曰“此非天下黄册也”。当时传议，以为科目之不详，犹之可也，田赋之不详，其能无关于国家之命脉哉？今执事修志，必能权轻重之宜，酌华实之中，决不致混淆无伦。

　　顾一得之见，不敢不申于执事也。且石子重、黄宣献诸名贤均有著述之功，固当表章以开后学。而先师文字散逸在故家旧俗者，望采集收录以为新邑文献之光，尤不可不加意也。

答刘抑亭

　　岁终领手教，具悉惓惓悯时忧道之心。一失人身，任所漂泊，累劫而不能偿，迷人见种种情欲，以为实有，依恋营为，终身而不知返，所谓言道者多，知道者少。此非吾丈生死心切，谁肯兴言及此？岂胜警惕！

　　不肖夏秋以来，卧病半载，耳加重听，一切交际亦省息。岂上天怜予揽听多言，以此示戒，不敢不深省。衰龄残质，后来光景已无多，生死一念，较旧颇切。古云：平时明定，临期自无散乱。有生死，无生死，皆不在计度中，一念惺惺，冷然自照，纵未能超，亦任之而已。

　　吾丈自谓已入壮年，沉沉半生，竟无一念可自撑持，尤见虚受之咸。谓不肖殚力穷年，主持道脉，此岂可以意气承领而得耶？各各自反，所谓默成而信，实非言说可了了也。

　　陆与中一生担荷，赍志以没，惜哉！

与吴安节

　　执事诚心爱民，通邑老稚无不信戴。善政方孚，不意以忧去，日切去后之思，非谀言也。

　　读礼之暇，知专志此学。古人毁不灭性，哀亦是和。若于此勘得分晓，便是入圣之基。盖此学不离见在，集义与义袭，所辨只毫厘。哭死而哀是集义，为生者即是义袭。推之一切感应，无不皆然。此学脉也，幸时时密察之！

　　同志每月之会能不废否？执事虽忧居，不妨默与赞成，一体同善之心，自不容已。

　　区区八十余年老叟，世界有何放不下？惟求友一念，老而弥切，亦不知何心也。

与郜仰蘧

　　首夏获奉教义，去往匆匆，未尽所请。

　　即如执事自叙初年真纯之志，不同流俗，超脱之兴，已是入圣血脉路径。后被世习混染，乃是镜体之明偶被尘翳，及其刮拭既净，固无伤于镜体也。伯玉欲寡过未能，执事以仰蘧为号，其所存可知矣。且执事平好恶以宜民，以政为学，不事空谈口说，乃圣门致知格物之宗旨。尽天下是非不出好恶，良知者，好恶之机，是非之则也，随事随物致此良知即是格物，实落致此良知而无所期必即是诚意正心。所谓一贯之精义，与后世分知行为两事，以穷至事物之理为格物者，不但毫厘千里。此古今学术同异之辨也。宛陵诸拙稿、与楚侗公问答稿，无非发明此意，会中士友能传之，谅已入阅。

　　人生惟有此事。学贵有根，如吾执事初年之志，即是入道之根，一切行持保护应感酬酢，不过培壅灌溉此根，使之充长而已，他无所事也。千万自爱！

与顾海隅

　　吾执事于此学即已笃信，迩来应感酬酢、喜怒顺逆境界，能时时不忘此意否？

