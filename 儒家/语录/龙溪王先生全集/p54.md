<!-- { "loadSidebar": true } -->
　　予闻之，怃然曰：“若母者，惟率其天性之自然，终始操持，无所为而为，可以徵学矣。自圣学不明，世之儒者以学在读书，学在效先觉之所为，未免依藉见闻，仿循格套，不能自信其心。自然之机，遂郁而不畅，弊也久矣。母惟率性而行，一毫无所依仿于外，不以荣戚异其情。故曰‘可以征学矣’。”

　　母性纯俭，珠玉绮绣，一不喜御，惟工于织衽。晨夕率诸婢治丝枲，夜分始即安，无间寒暑。达可君惧其劳苦，跪请沮之，母曰：“吾岂迫于饥寒，不知自逸者哉？顾人情劳则善心生，逸则非僻后念易入，故寓意于此。亦将以此教于家人，所谓乐此不为疲也。”妇人之情，易溺于所亲，必阴厚其母家，至于无所出，其情尤甚。母于外氏，一裁之以义，少所假借。母生平寡嗜好，故少疾病。虽有几微，亦鲜医药，尤不惑于巫祷。曰：“医与巫，皆俗情也。吾为未亡人，即死，得从先人于地下，足矣。”此尤达人之所难也。

　　达可君以进士起家，来令会稽，政暇，过予而论学，请问师门良知之旨。予曰：“惟信其心以循天则，不为见闻格套之所杂，不为荣戚之所变，不为俗情之所移，是为真致其良知，不学之学，暗合于道者也。夫风俗者，教化之基；节义者，风俗之兆。子之从政，求诸家庭有余师矣。”君复问：“贞节与贞烈孰优？”予曰：“此皆出于心之所安，非可以优劣论也。或赴之以慷慨，或就之以从容，不为难易之殊耳。”因出仲山子贞俗图卷，属予一言弁首，以永其传。为之序而归之。

《督抚经略》序

　　予读司马克斋李公《督抚经略疏》，而知儒者有用之学也。学非适用，谓之腐儒。朴樕沾滞，偏琐拘陋，仅仅不敢越尺寸，奚补于世？然使用而不由于学，挥霍震掉，出之无本，虽鸿猷硕誉，鍧耀一时，譬之无根之木，无源之水，抉疏衍滥，槁涸可立而待。君子弗贵也。知此始可以议古人经纶之业矣。

　　公少负奇气，英睿倜傥，不泥于习。及与闻良知之教，有志圣学，入仕以来，务为建立。翼宣礼乐，慨然以经纶为己任，而才足以达之。直道而行，致忤权宰，回翔州郡藩臬者殆十余年，始迁为御史中丞。未几，北边入寇，京辅戒严，甫趋命召，旋复忌阻，退而家食者复十有余年。究心玄理，所蓄益厚，盖天有以玉之成也。

　　先，自嘉靖三十四年五六年间，岛夷屡入为寇，纵横淮甸之墟，大贾巨室，焚劫殆尽。虽屡遣大臣提兵出击，迄无成功。迩者庭臣会荐，圣心简在，特起公而任之，授以分阃专征之责，开府维扬。当是时，承衰踵敝，百务草创，兵非素练，糗非夙储，加之岁旱艰食，僵殍遍野，公以一人之身劳心殚力，料理其间。人情狃于便逸，初若操切，久始习而安之。夫岛夷倡乱，内寇为之应，民不聊生，将驱而从乱，非计也。公既募兵选士，严什伍，除戎器，稽糇粮，分屯列栅，示以威武。而尤汲汲以救赈抚绥为首务，盖缉内正所以攘外，而虑深矣。

　　嘉靖己未，倭夷大举联艘，分道而入，东南震恐，且当漕运陵寝畿辅之冲，大计所关，为虑尤重。后复有三沙逸贼奔突而进，乘机合势，尤为猖獗。众方汹汹，公指画分布，应而不扰，盖筹之熟矣。自夏及秋，仅四阅月，寇前后至者动以万计。公御之也，料敌出奇，胜算若神，百日之间，前后十余捷。盖贼之始，由海门而入，与之决战，通泰间则有丁堰、马逻、曹庄诸捷，而瓜仪可无劫焚之警。及其东奔，则有姚荡、庙湾、张庄、西亭诸捷，而凤泗可无冲突之患。三沙之贼北度，由金沙而奔也，则有仲家庄、锅团、刘家庄、草堰、茅巷墩诸捷，而畿甸可无惊扰之患。瓜仪无警则饷舸安流，凤泗无患则诸陵巩奠，畿甸无患则锁钥慎固，斯皆计之大者。卒至妖氛荡扫，江淮廓清，休养安葺，民有宁宇，至于今赖之。故曰“公筹之熟矣”。

　　往年寇至，小入则小利，大入则大利，卒未有能挫其锋者。今贼狃于屡胜之骄，肆行深入，其数十倍于曩时，而戎兵之额非有加于旧，乃能起破荡之旅、当方张之寇而成转战之功，昔之人提兵而不能御者，今一麾而殪之，非兵有勇怯，乃为将之制，巧拙异也。人皆惊谓“不图儒者为将，作用一至于此”，不知公盖有本以出之，非可以幸而致也。

　　尝谓古人经纶之业本于至诚，渊渊浩浩，一毫机制技能无所倚而然，故曰：“苟不固聪明圣智达天德者，孰能知之？”此良知妙用，千圣之学脉也。公之成功，果能尽出于是与否，殆未可知。要之，志定而才裕，蓄厚而发深，培根浚源，指派畅达，虽未屑屑求合于古人，经纶之素，未为无所酬矣。

　　昔者夫子导诸子之言志，于季路则哂之，于曾皙则叹而与之，是岂有远于恒情也哉？季路得国而治，加以师旅，因以饥馑，可使有勇而知巧，固非托诸空言者也，较诸履素乐常，浴沂风咏，尧舜之气象，大小则有间矣。无用之用，其用始神；无功之功，其功始大。非易易然也。说者谓尧舜事业如浮云过目，公之学果进于是已乎？其视往业，特一时应迹耳，固未尝以此为极则事。而区区与公百年心期，亦在彼而不在此也。

三锡篇赠宫保梅林胡公

　　嘉靖庚申春，宫保制帅梅林胡公以平倭伟绩，受天子明命，署以青■之衔，锡以围玉，阴以锦衣，宠至渥也。凡在交承之下者，咸旅进于庭，所以颂公之德，表公之功，彰公之宠，殆将无所不用其情矣。予复何言哉？窃惟居德者忌，居功者怠，居宠者危，古人深所戒也，爰述《三锡篇》，以为万一之助。

　　尝读《易》，师之九二曰：“在师中，吉。”谦之九三曰：“劳谦，君子有终吉。”公以师中之德荷三锡之命，则既以承天之宠矣，劳而能谦，乃克有终，固公所宜自尽，期以图报将来者也。夫亏益流变，福害好恶之应，天地鬼神于盈谦之戒昭昭矣。禹为大将，出师以讨撮尔逆命之苗，宜无所不可。而伯益矢谟，至有满损谦益之戒，禹又从而拜受之，盖深知夫天道不可违也。今夫禄位名寿，皆天之所以命于人而人之所以自奉其身者也。大德之人必得，若执左券以索寄然者，是非有心于得之也。舜之大德，量如太虚，未尝有一毫外慕之心，其视禄位名寿之加于其身与去于其身，如万象交变出没于太虚之中，神奇臭腐，无所拣择，亦无所增减。故饭糗终身，袗衣固有，太虚之体固如是也。吾人德不如舜，量不如太虚，未能忘乎外慕之心，而于外物之奉身者，乃欲屑屑焉求备，以自蹈于盈与满之戒，亦见其惑也已。夫角与齿缺，翼附而足亏，在物且然，而况于人乎？历观三代以后之大臣，善处成功之际而能保命以终吉者有几？禄盛者或晦于名，位尊者或劣于胤，名高者或啬于寿，而寿永者或俭于禄。岂惟德之不逮于古，固亦气化之渐薄，夫人乘之，自不容于求备也。与夺翕张，或裒或益，大化默司其柄。吾人终身浮沉于大化之中，特不能以自觉耳。

　　公自巡察而转中丞提督，未几而转司马总制。人言藉甚，忌且谤者纷纷未已。今日之事，于科第才望勋名三者，皆足以自致通显，但一旦骤迁，同侪尽屈其下，心不能以尽平。况乎权位重而责愈备，经费浩而迹愈疑。以一人之情，擅六七省之刑赏，而德怨易至于横生，以一人之力，答千万人之祈望，而恩泽每病于难溥。夫以不平之心，加之以求全之意，则夫忌嫉疑谤之来，固宜有所不免，而亦非人之所能趋避也。

　　公自任事，数年于兹，经理浩穰，心殚力竭，虽屡获奇功，而亦屡蹈危机。自古豪杰当大任、成大功者，未有不从忧患中得之。惟公心慈量宏，生平以厚自处，未尝有仇物害人之心。履信思顺，鬼神实相之。故每遇凶而获吉，因败以为功，公诚福人哉！方新命未下之时，当事者尚有屯赏之议，及既下，人情亦有勒于使相之疑，公皆不得而与也。公之处此，惟当兢兢自反自艾，益修厥德，鉴于易书之戒，审于气化之徵，揆诸成功处功之迹，谦抑贬损，中心歉然，如不能胜。非惟不当有荣观之萌，而亦不当有求益之望，始足以答人言而回天命，所谓君子有终而吉也。

　　公天性本来近道，内夷城府，外弛边幅，虽处兵革纷冗之中，亦未尝废学。居常油然，情虽畅而不缀，临变惕若，志虽郁而不挠。度能容众，似混而辨，机能料敌，似显而藏。至于忙中批答，醉中应酬，即仓遽愦扰之余，可以覆核，什百未尝遗一。非其主宰凝定而条画分明，未易以涉斯境也。

　　公自谓学问未能入细，不欲吾侪以精微之说渎之，此尤见公得其大处。先师有云：“学贵有序，先须理会大略，然后精微可得而尽。如孔明读书先观大旨，未为无见。不然，反易溺于琐碎，非善学者也。”然则公殆所谓善学者非耶？虽然，精微则乌可以不尽？舜之德同于太虚而无累于外物者，以其能察于危微而致其精一之功也。微者圣学之宗，不杂于人心之谓精，纯乎道心之谓一，精一而后能致虚，致虚而后能忘累。故曰“舜有天下而不与”，言有而不居也。公之学，果能进于是，亦将与舜为徒，而三命之宠与诸福之物，亦将申锡于无疆矣。走也知公最深，故望公弥切。区区漫述，固亦儆戒之意，期以襄德于有终也。公亦将有以受我否耶？

