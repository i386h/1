<!-- { "loadSidebar": true } -->
　　隆庆戊辰冬，先生赴春台蔡子之请，抵姑苏，馆于竹堂，诸生请问格致之旨，先生曰：“《大学》之要，在于诚意，其机原于一念之微。意之所在为物，良知者，研几之灵窍，所以揆物而使之正也。古之欲明明德于天下，大志也；致知格物以诚其意，实学也。所期不远则沦于卑近，所履不真则流于虚妄，皆非所语于大学也。天下无心外之理，无心外之物，后儒以推极知识为致知、以穷至事物之理为格物，是为求助于外，或失则支。使人各诚其意、各正其心为明明德于天下，是为取必于效，或失则诞。支与诞，其去道也远矣。”

　　问修道之旨，先生曰：“一念灵明，隐而见，微而显，天实启之，戒惧慎独所以奉行天教也。礼乐刑政者，人教也，辅天教而行。譬之睡醒之人，自然而醒者，天教也；待呼而后醒者，人教也。礼乐刑政所以呼之也。”

　　问仁，先生曰：“‘仁者与物同体’，孔子告颜子为仁之功曰‘克己复礼’，克己而后能忘己，忘己则与物为体，天下皆归于吾仁之中矣，非以效言也。克己者，修己也。视听言动，己也，非礼勿视听言动，所以修之也。非礼非外也，一念妄动，谓之非礼。妄复则无妄，是之谓复礼，而仁在其中矣。其告仲弓为仁之功曰‘主敬行恕’，出门使民乃其感应之迹，恕所以行其敬也。反求诸己，在家则不怨于家，在邦则不怨于邦，正己而不求于人也。若求邦家无怨于我而以效言，则非孔门不怨不尤之学矣。”

　　问曰：“今之学者有谓必先静坐，何如？”先生曰：“颜子仲弓，德行之首，惟曰视听言动，曰出门使民，皆于人伦日用应感处求之，未尝以静坐为教也。至明道始教人静坐，每见学者静坐则叹其善学，此非有异于孔门之训，随时立教，所谓权法也。古者蒙有所养，八岁入小学，教之收心养性以立大学之基本。及其长也，不见异物而迁，心无妄动而性自定，不求静而静在其中矣。后世学绝教衰，自幼不知所养，终身役役，驰鹜于外，故不得已教之静坐。譬诸奔蹶之马不受羁勒，不得已系之以椿，抑其骇决之性，使之驯服。静坐即所谓系马椿。若如禅学作蒲面壁，习为枯静，外于伦物之感应，则为异端之学矣。明道终日端坐，如泥塑人，其所立教乃其已试之方。明道所传，本于濂溪主静之学，‘无欲故静，一者无欲也’，‘无欲则静虚动直’，此孔门枯静持敬之功。动静以时言，‘静者心之本体’、‘主静’之‘静’，实兼动静之义，圣学之要也。其门人递相传授曰‘静中观未发以前气象’，曰‘默坐澄心体认天理’，曰‘动极而吸，如百虫蛰；静极而嘘，如春活鱼’，一脉渊源，可考而见。阳明先师居夷三载，历试多艰，出万死于一生，动忍增益，透悟良知指诀，得于周子无欲之传，上承孔门学脉，此又非可专以静坐而律之也。”

　　蔡子复以何思何虑之旨求印可，先生曰：“此虽孔门极则语，亦是吾人见在切己功夫。信得此及，则机窍在我，日应万变而常寂然。譬诸水镜之鉴物，万象纷纭，过而不留，未尝有所动也。”因举邵子思虑未起之说相扣，蔡子俯而思，曰：“是殆非与？已岂作对法也。”先生曰：“几矣！止水，水到则渠自成，行到则境自彻，未至而强聒，只益虚妄耳。”


南雍诸友鸡鸣凭虚阁会语


　　先生至留都，凤阿姜子、顺之周子率六馆诸生大会于鸡鸣凭虚阁，观者如堵。殷生士望离席启请《易》“乾元亨利贞”之义，先生默而不答，姜子周子为固请，先生曰：“易为君子谋，此乃揭示学者用功之的，非徒谈说造化而已也，故曰‘天行键，君子以自强不息’。君子行此四德，曰元亨利贞。夫天地灵气，结而为心。无欲者，心之本体，即伏羲所谓乾也。刚健中正纯粹精，天德也，有欲则不能以达天德。元亨利贞，文王演之以赞乾之为德有此四者，非有所加也。元亨主发用，利贞主闭藏，故曰‘元亨者，始而亨者也，利贞者，性情也’。

　　“天地灵气，非独圣人有之，人皆有之。今人乍见孺子入井，皆有怵惕恻隐之心，乃其最初无欲一念，所谓元也。转念则为纳交要誉、恶其声而然，流于欲矣。元者始也，亨通、利遂、贞正皆本于最初一念，统天也。易之所谓复，‘复其见天地之心’，意、必、固、我有一焉便与天地不相似。颜子不失此最初一念，不远而复，才动即觉，才觉即化，故曰‘颜子其庶几乎’，学之的也。”

　　“夫学有要机，功有顿渐。无欲为要，致良知其机也。心之灵气即木之萌蘖、水之源泉，语其顿，默之一字已尽其义。颜之愚、周之静、程之忘，非言思所及也。语其渐，自萌蘖之生以至于枝叶扶苏、由源泉之混以至于江河洋溢，虽非二物，要之不可以躐等而致也。周子曰：‘士希贤，贤希圣，圣希天’，此渐法也。学至于希天而至矣，而求端自士始。孔门论士曰：行己有耻、使命不辱，其次宗族称孝、乡党称弟，其次言必信、行必果，下此则斗屑俗流无足算也。吾人见在试各自反自信：果能有耻不辱否？果能称孝称弟否？果能必信必果否？脱若于此尚有所未能，且须汲汲以希士为下学始事。苟不揣其本而循其源，徒欲以斗屑俗流之心而妄意希天之学，是犹入幽谷而羡乔木、浥潢污而夸渤澥，只益虚妄而已。”


慈湖精舍会语


　　纬川冯子葺慈湖精舍，集乡之同志每月六会，以求相观之益。时，先生至句章，值会期，相请莅会。冯子叩阐师门宗说，先生曰：“知慈湖‘不起意’之意则知良知矣。意者本心自然之用，如水鉴之应物，变化云为，万物毕照，未尝有所动也。惟离心而起意则为妄，千过万恶，皆从意生。不起意是塞其过恶之原，所谓防未萌之欲也。不起意则本心自清自明，不假思为，虚灵变化之妙用固自若也。空洞无体，广大无际，天地万物有像有形皆在吾无体无际之中，范围发育之妙用固自若也。其觉为仁，其裁制为义，其节文为礼，其是非为知，即视听言动，即事亲从兄，即喜怒哀乐之未发，随感而应，未始不妙，固自若也。而实不离于本心自然之用，未尝有所起也。”

　　冯子曰：“或以不起意为灭意，何如？”

　　先生曰：“非也。灭者有起而后灭，不起意原未尝动，何有于灭？”

　　冯子曰：“或以不起意为不起恶意，何如？”

　　先生曰：“亦非也。心本无恶，不起意，虽善亦不可得而名，是为至善，起即为妄，虽起善意，已离本心，是为义袭，诚伪之所分也。”

　　冯子曰：“或以不起意为立说过高，非初学所能及，何也？”

　　先生曰：“亦非也。初学与圣人之学只有生熟、安勉不同，原无二致。故曰‘及其成功一也’。譬之行路，初学则驯习步趋于庭除之间，未能远涉；圣贤则能纵步千百里之外，虽远且险，亦无所阻。生熟则有间矣，然庭除之步与百里之步未尝有异也。此入圣之微机也。”

　　冯子曰：“或以慈湖之学为禅，何也？”

　　先生曰：“慈湖之学得于象山，超然自悟本心，乃易简直截根源。说者因晦庵之有同异，遂哄然目之为禅。禅之学，外人伦，遗物理，名为神变无方，要之不可以治天下国家。象山之学，务立其大，周于伦物感应，荆门之政，几于三代，所谓儒者有用之学也。世儒溺于支离，反以易简为异学，特未之察耳。知象山则知慈湖矣。”

　　众中复举慈湖疑正心、清心、洗心皆非圣人之言，何也？

　　先生曰：“古人垂训，皆因病立方，世人之心，溺于旧习，不能无邪无浊无垢，故示以正心、清心、洗心之方，使之服食以去其病，病去则药除矣，所谓权法也。”先生谓：“慈湖已悟无声无息之旨，未能忘见。象山谓‘予不说一，敬仲常说一，此便是一障’。苟不原古人垂训之意，一概欲与破调，则不起意三字亦为剩语矣。”

　　或问：“大学之要在诚意，既不起，孰从而诚之？”

　　先生曰：“虞书‘道心惟微’，明心即道。惟者心之本体，即所谓无声无息，圣人、天地不能使之著。才动于意，即为人心而危，伪之端也。文武不识不知，故能顺帝之则，才有知识，即涉于意，即非于穆之体矣。孔子曰‘吾有知乎哉？无知也’，言良知无知而无不知也。才起于意，始昏始塞，始滑其良，此千圣学脉也。慈湖于双明阁下举本心为问，象山以扇讼是非答之，慈湖恍然自悟，澄然莹然，易简和平，匪思匪为，可言而不可议，可省而不可度。是非之心即良知也，致知者，致其固有德性之知，非推极知识之谓。格物者，格其见在感应之物，非穷至物理之谓。知者意之体，物者意之用，致知格物者，诚意之功也。如好好色，如恶恶臭，率其良知之自然而一无所作，是谓王道。无作则无起而意自诚，正心修身，达之家国天下，一以贯之而无遗矣。大学之全功也。言之若易而为之实难，视之若近而探之愈远，故曰‘致知存乎心悟’，‘致知焉，尽矣！’”


颍宾书院会纪


　　先生赴新安六邑之会，绩溪葛生文韶、张生懋、李生逢春追谒于斗山，叩首曰：“某等深信阳明夫子良知之学，誓同此心，以此学为终始，惟先生独得晚年密传，窃愿有以请也。”

　　先生叹曰：“有是哉？苟能发心求悟，所谓密在汝边，凡有所说即非密也。”

