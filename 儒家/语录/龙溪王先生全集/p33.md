<!-- { "loadSidebar": true } -->
　　昨者匆匆奉晤，大众中未缘细请，殊切耿怀。知吾丈默默之情，亦若相念不能忘也。吾丈气正而行方，知不谐于俗调。吾人在世，自有随身规矩，轻轻重重，权衡在我，不容差池。一切交承，辞气违顺之间、事体同异之迹无大害于义者，自可放过。若其有所关系，、不容放过处，亦须平怀应之，直而勿亢，婉而勿阿，如权之称物，随其低昂而轻重自见。常令胸中廓然，弗作纤毫凝滞，固不容舍规矩以殉方圆，亦不因轻重而爽吾权衡之用，为不容已耳。且我能忘机，人之机亦将自息。感触神应，不可诬也。

　　吾丈夜间少睡，亦是凝滞未释，犹有机在。机眩神驰，冲气散逸，展转反侧，只益躁烦，不睡之因或在于此。古人云：“未睡眼，先睡心。”若果百念放得下，无些子挂带，自将颓乎其委顺矣！

　　湖中请教，息之一字非止对治之方，乃是养生要诀，亦便是学问真正路头。至人有息而无睡。睡是后天浊气，息是先天清气。庄生所谓“六月息”，孔子所谓“向晦入燕息”。息者，随时休息之谓。终日间眼视色、耳听声、鼻闻臭、口吐声音、手足动触，魂魄精神随意流转，随在泄漏，是谓生机。循晦至夜，机事已往，万缘渐息，目无所见，而无所闻，鼻无所臭，口止不言，四肢静贴，魂魄藏伏，精神翕凝，一意守中，如潜如蛰，如枝叶剥落而归其根，是谓杀机。生机为顺，杀机为逆，逆顺相因，如循环然，在知道者默而识之。若果信息之一字，可使终夜不打一鼾，不作一梦，一念炯然，自由自在，先天补益之功自有出于昏睡之外者矣！若果信得及，可使终日应酬万变而此念寂然不为缘转，是谓通乎昼夜之道而知，圣功生焉，神明出焉。盖养德养生原非俩事，但其求端用力作用不同，中间行持颇有节候。回途就正，终此合并也。

与吴学愚

　　奉违忽许时矣！近来所得更何如？令舅嗣子有兄为之依归，内讧外侮当不得作祟。所望此子，不为居养嗜欲所潜夺，不失纯白之初心，便是好消息。自家做得主起，虽有内外之变，不久当自定贴。若自做主不起，纵使内外之变不作，隐忧更大。因有一日之雅，不能忘情，不觉饶舌一言，以示规勉。

　　兹谴小价往江右吊双江、东廓二公。率此申布水洲丈，可令人道小价往投之。令兄石溪不及另启，可并致意。令兄为常自然入室高弟，得药结丹多年，近来调神出壳，真景象何如也？

与李克斋

　　别后两有启候，知入记存，留钥重地得兄坐镇，外变潜消，始知贤者有益于国固如是耶。敝省两年幸无海上之警，皆兄之波润也。

　　所委维阳稿序，久稽来命，心殊歉然。固知迂劣，无以发扬盛美，先师经纶大业，我兄能默识之。终当缀致一语，以见道脉，不敢负也。

　　向者请教思虑未起之说，兄若有契于心，平时行履有所证处，未审闲中体究更觉如何？此便是经纶真根子，无所倚之实学。其他名位、好丑、崇卑一时应迹，尧舜以为浮云过眼，固不足为个中轻重也。令器陈乞静养，所期远大，兄之志有所托矣！

　　东廓长往，念庵闭关，江右同志寂寂縻依，得令器振刷鼓唱其间，当更有回阳转泰之机。千万勉之，自爱！若只闲散悠悠，作自了汉，耽玩见解艺术，住于世法，非所望于相知也。

　　兹友人王仲大、王汝耕趋谒之便，率布区区。此行专为衢麓讲舍事宜，欲图修复，以永教泽。其详二生能道之，原省不尽。

答李克斋

　　承兄慰存，痛哭之情藉以少舒。江行亦渐谴释，默默哀苦中悟得自己只有一点灵光是从生带来的，虽男女至亲，一些子靠不着，况身外种种浮浪长物，尚可藉以长久耶？

　　古人云；非全放下，终难凑泊。眼前且道放不下的是何物。吾人只在世间讨个完行名色，将一种好意见拣些好题目做包裹周旋，讨些便宜，挨过岁月，亦是结果了一生。若要做个千古真豪杰，会须掀翻箩笼，扫空窠臼，彻内彻外，彻骨彻髓，洁洁净净，无些覆藏，无些陪奉，方有个宇泰收功之期。

　　吾人今日之学，欲求取信于天下，须从自家信起。暗室之内，勿谓人可欺，鬼神时时照察，若自己处心积虑，一毫有愧于鬼神，便是自欺。纵使要讨世间便宜，鬼神会能算帐，不由人讨得。鬼神与人，幽明只一理，欺不得己便是欺不得人。自己信不过，欲求人之信己，譬之身入鲍鱼而欲求人以芝兰亲就，不可得也。

　　不肖赖天之灵，偶然得个悟入，故深信不疑，以为千古绝学，庶几有在于此，不惜口业，每每与诸公一谈，以尽交修之怀，非不自量也。若不是自己真有个悟入处，虽尽将先师口吻言句一字不差、一一抄誊与人说，祗成剩语，诳己诳人，罪过更大，以其无得于己也。诸公果真肯信不肖之言不为虚妄，只当听信先师之言一般，还须转个关捩子，默默体悟，方得相应。若只以世间包裹陪奉心肠便欲承当此件事，譬之懦夫担负九鼎，不待知者而后知其不胜任也。

与李克斋

　　藉庇已抵北关。一路感触伤悼，苦情郁郁，所赖一点灵明自主自照，未至昏愦，始信古人“悔不至灭，哀亦是和”不我欺也。

　　上天以此伤心事降割于我，皆是不肖平时修行无力，包藏机智，欲与造化争巧所致。惊洊雷而丧匕鬯，震及于躬矣！敢忘恐惧修省？自今以后，誓与心盟，彻骨彻髓扫空巢穴，务令念念可质鬼神，无复一毫牵缠躲闪，顺逆好丑皆作意安，庶不辜负上天一番成就至意。因此勘破世间原无一物可当情，原无些子放不下。见在随缘，缘尽即空，原无留滞。虽儿女骨肉，亦无三四十年聚头，从未生已前观之，亦是假合相，况身外长物，可永保乎？

　　所留会纪，敷陈梗概，伤于漏泄，亦是罪过。爱人念重，不觉缕缕至此。人生只有这件事，凡生时不曾带得来、死时不曾带得去的，皆不须一毫着念、认为己物，方是超物外大丈夫。

　　公余不妨与诸公时时觅会，究明此件事。此件事原是为自己性命，教学相长，不是立门户、了故事做的。老师一脉，仅存如线，望兄出头担负。从心悟证，从身发明，使此学烨然光显于世，与吾党作榜样，不徒气魄承当而已也。

与孟两峰

　　与兄相违，忽忽复逾岁月。追忆滁阳燕游聚处之乐，又在春云之外矣！念之惘然。

　　老师良知之旨原是千古绝学，颜子一生功夫只受用得此两字。自颜子没而圣学亡，世之学者以识为知，未免寻逐影响，昧其形声之本耳。夫知之与识，差若毫厘，缪实千里，不可不辨。无分别者，知也；有分别者，识也。知是本心之灵，是谓根本知，无知无不知。性是神解，不同妄识，托境作意而知，亦不同太虚廓落，断灭而无知也。

　　弟与兄同事夫子，闻之已熟，于此勘得更何如？此事性命根原、生死关捩，其机只在一念入微处取证。不肖放不下惟生死一念，眼前实境界于此超得过，不为恐怖，方是世出世法，方是豪杰作用。幸兄留意焉。

　　有新功，时得惠教，交警之望也。谅之，谅之！

答胡石川

　　大嘉来，承手书远及，足感为道真切苦心。

　　来教谓：“吾辈既得师门宗旨，不务实体，以循知行合一之训，率意腾口，漫为有得，恐于良知外更加一蔽。”此是吾人见在通病，在不肖所谓罪之魁也。何幸得闻斯言乎！

　　所示孔门论学论仁种种公案，皆是真实语。算来总是自家保守性命之心不切，可谓一言道破！

　　大抵吾人不欲真做圣贤则已，自古入圣入贤，须有真血脉路，与形迹把捉、格套支持绝不同。吾人致知学问未尝不照管形迹、循守格套，然必以形迹观人、以格套律人，遗其自信之真机，未免以毁誉为是非、同异为得失，未免有违心之行、殉义之名，所差不但毫厘间而已也。

　　古有惩热羹而过者，吾执事今日之论，夫亦有似是而非者乎？

与施益庵

　　曩岁吾兄来天真，匆匆聚散，未终请教之怀，殊为耿耿。近闻任道取友之心老而益切，吾人此生只有此件事，老师提出良知两字，已太分明。但吾人见在感应未能直心以动，未免搀入意见，于人情物理有碍有障，未免拣择心承之，所以大段不能光显。此针芥相投功用，不可不仔细理会，幸密察之！

　　春仲天真时祭，远近士友已约偕至，吾兄可如期命驾，共证新功。会后即与诸公同行，赴水西之会，此定约也。

答章介庵

　　伏领来教，并附东廓丈二书，知我丈忧道苦心，爱我良切。圣贤立教皆为未悟者说。因其未悟，所以有学。

　　来教谓：“周子‘无欲故静’，朱子以心无妄为静，正是吾人学则。因其有欲，故须寡之以至于无欲；因其有妄，故须反之以复于无妄。自然无欲无妄者，圣人也；勉强以至于无欲无妄者，学者之事也。中间浅深难易、生熟分限何啻什百，然其求端用力只有此一路。辟之学字，从写仿书以至于羲献，精神转折，万万不同。然其布纸下笔，同此一画，但有巧拙生熟之分耳。圣人自有圣人之学，上达不出下学之中。若以圣人不假修习、超然上达，则虞廷精一之功果何所事也？夫孩提知爱、及长知弟，此是德性良知本体，不由见闻而得，圣人与众人所同有，非因悟始有。众人为世缘欲妄所缠，不能从德性用功，未免被少艾妻子、得失境界引夺将去。大舜终身慕父母，亦只是终身有个德性之学，良知时时做得主宰，不被境界所引夺。此方是真悟入。使众人知学，克念良知做得主宰，便是作圣。使圣人一时不克念，良知做不得主宰，便是作狂。圣狂之分只在克与妄之间，实非有二事也。因其有妄，故须扫除，若本无妄，扫除个恁？圣人主静，是德性真体时时做得主宰，便是圣人之学。修者修复此真体而已，悖者悖弃此真体而已。闲散拨谴，原不是学。”

　　吾丈拈此，正以励吾党耳。高虚狂诞，正是倚靠虚见，包藏欲根，不肯实落在德性上克念以收扫荡之功，乃倚靠包藏之为害，非良知有所不足，须假借闻见以助益之也。大易艮背行庭之旨，正是学者求止功夫，其吃紧正是“艮其背”上用功。众人为外境所迁引，只是不知止。艮止功夫不分寂感：时时是寂，时时是感，时时在感应上做得主宰，不为外境所迁，是谓敌应。不相与也，是以“不获其身”，“不见其人”，忘己忘物，而得无咎也。贤如温公，终身未能道此，只为未悟艮止之意，未免为中所系缚。大抵敦行与悟入功夫须有辨。自古豪杰而未至圣人者，只少此一著耳。若以虚见为悟入，何啻千里！

　　此是公天下万古学术，非一人之私有，进我者幸时赐教诏，缘此得终请益，交修之幸也！

