<!-- { "loadSidebar": true } -->
　　君子之学，好恶而已矣。赏所以饰好也，罚所以饰恶也。是非者，好恶之公也。良知不学不虑，百姓之日用同于圣人之成能，是非之则也。良知致则好恶公而刑罚当，学也而政在其中矣。《大学》之道，自诚意以至于平天下，好恶尽之矣。“如好好色，如恶恶臭”，意之诚也。好恶无所作，心之正也。无作则无僻矣，身之修也。好恶公于家则为家齐，公于国与天下则为国治而天下平，政也而学在其中矣。昔明道有云：“有天德可语王道，其要只在谨独。独知无有不良，能慎独则天德达而王道出，其机在于一念之微。”可谓至博而至约者矣！

天心题壁

　　天心书院原为讲学而设，学以修德，举业合一之论，其言似是而实非。有德必有业，忠信进德，修辞以立其诚，进德居业非两事也。举业即所谓修辞，修省言辞与修饰言辞，诚伪之辨也。故先师尝有备物养生、借物请客之喻：以养生为主，客有至者，出其绪余即可以请；专以请客为主，则养生之计疏矣。士之于举业犹农夫之于农业，伊尹耕于有莘以乐尧舜之道，未闻农业与尧舜之道为两事也。夫士在学校则有举业，及居官则有职业，为宰辅则有相业，悬车而归则有山林之业，随其身之所履，而业生焉，乃吾进德日可见之行也。只缘世人看得举业太重，故与德业相对而言。惟其看得太重，非此不足以发科第，遂其所欲，是以得失之念营营在心，终日傍人门户，学人见解，随人口吻脚跟，剽窃餖飣以图诡遇，自己天聪明做主不起，反被蔽塞埋没，无从出头。其不自信亦甚矣！夫举业一艺耳，志于道则心气清明，不惟德修，而业亦可进。志于艺则心杂气昏，德丧而业亦不进，势轻重也。故先师云：“心不可以二用。”今一心在得，一心在失，一心在文字，是三用矣！终日呫嗶沉吟，精神恍惚，宁有佳思？学者可以自考矣！

　　此件事本明白易晓，但人习于常见，由之而不知耳。有人于此，平时精神纷扰，饮酒耽色，纵恣行游，或缠俗务，或泥小术，种种外好无所不至，及至临考时志有所重，必须将此等勾当暂时放下，收摄精神，打叠心地，方去看得书，做得文字。若晓得讲学做工夫，时时爱养精神，时时廓清心地，不为诸般外诱所侵夺，天机时时活泼，时时明定，终日不对卷便是看书一般，终日不执笔便是作文一般，触机而动，自无凝滞，以我观书，不为法华所转。如风行水上，不期文而文生焉。不肖未敢为已试之方，盖尝折肱于此者也。今人荒废举业者，缘不会在心地上打叠，未免夺于外诱，虽暂时清洁，如水上浮萍，随打随合，不得受用。若肯专志在心地上用功，天聪明做得主起，自家精神到处平满，经纶位育大业将自此而出，举业特其余事耳。昔人谓举业不患妨功，惟患夺志，学者可以自悟矣！

　　就是世间举业，亦有两般：有上等举业，有下等举业。吾人讲学去做举业，不惟不相妨，原是有助。不惟有助，原只是一件事。言不可以伪为，言之精者为文。若时时打叠心地洁净，不以世间鄙俗尘土入于肺肝，以圣贤之心发明圣贤之言，自然平正通达，纡徐操纵，沉着痛快，所谓本色文字，尽去陈言，不落些子格数，万选青钱，上等举业也。若不信自己天聪明，只管傍人学人，为诡遇之计，譬之优人学孙叔敖，改换头面，非其本色精神，纵然发了科第，亦只是落套数低举业，有志者所不屑也。

　　明道十五六时，闻濂溪之学便弃举业，及至弱冠，又发了科第，此是上等举业榜样。所谓深山之宝、得于无心也。明道尝云：“吾于写字时甚敬，非是要字好，只此是学。”既非是要字好，所学又何事耶？予亦曰：吾于举业时甚敬，非是举业好，只此是学。大丈夫事，可当儿戏？诸君思绎之，毋忽。

　　予谓终日不对卷、不执笔，非是教人废读书作文也。读书作文原是举业之事。读书有触发之义，有栽培之义，有印证之义，以此笔之于册谓之文。就时文格式发吾所见之义则谓之时义，只此是学。故曰：不患妨功。但恐动于得失，为学之志反为所夺耳。看刊本时文，徒费精神，不如看六经古文。六经古文，譬之淳醪，破为时酒，味犹深长。若刊本时文，已是时酒中低品，复从中讨些滋味，为谋亦拙矣！所云言不可以伪为，乃是不诳语，岂有世俗心肠能发圣贤精微之蕴者乎？凡读书在得其精华，不以记诵为工，师其意，不师其辞，乃是作文要法。古人作文，全在用虚，纡徐操纵，开阖变化，皆从虚生。行乎所当行，止乎所不得不止，此是天然节奏，古文时文皆然。

　　予望人人做圣贤，乃复叨叨以举业为说，只缘朋友中所重在此，所谓随方解缚法也。象山云：“古人辟邪说以正人心”，予只辟得时文。自今观之，真可一笑。

卷九
答聂双江

　　伏诵教言及所致绪山书，知我丈之学日造精深，洞悟未发之旨以为发用流行之根，谓良知自能知能觉，而不以知觉为良知，故孩提之爱敬令人于未发处体验。师门正法眼藏得我丈一口道破，当下便有把柄入手，不犯道理知解分疏，有功于师门大矣！

　　窃意良知无分于未发已发，所谓无前后内外而浑然一体者也。才认定些子便有认定之病。后儒分寂分感，所争亦只在毫厘间。所谓致知在格物，格物正是致知实用力之地，不可以内外分者也。若谓工夫只是致知，而谓格物无工夫，其流之弊便至于绝物，便是仙佛之学。徒知致知在格物，而不悟格物正是致其未发之知，其流之弊便至于逐物，便是支离之学。争若毫厘，然千里之谬实始于此，不可不察也。

　　吾人一生学问只是改过，须常立于无过之地方觉有过，方是改过真工夫。所谓复者，复于无过者也。良知真体时时发用流行便是无过，便是格物。其工夫之难易精粗，存乎所造之浅深，而以改过为宗则一而已。吾人之学所以异于仙佛正在于此。过是妄生，本无安顿处，才求个安顿所在便是认着，便落支离矣！

　　读念庵兄来教，可谓心服，某之心非有异也，绪山当能面致详款。中有契悟未尽，不惜垂示。云岩九月，能如期枉教，请益当不远也。

与聂双江

　　会东廓丈，询道况明定为慰。且得闻主静立本之教，岂胜倾怀？前者寄惠佳什，冲厚和平，了无维系之态，同志中递相传颂，益见我丈遭难以来雄心消息，其真修实证可知矣！

　　连日与东廓诸丈紬绎立本之义，颇有端绪。吾人一向欲染扰扰上打混，不曾实落于无欲源头立定命根，所以致知工夫不得力。

　　无欲不是效，正是为学真正路径，正是致知真正工夫。然欲立定命根，不是悬空做得，格物正是致知下手实地，故曰在格物。格是天则，良知所本有，犹所谓天然格式也。若不在感应上参勘得过、打叠得下，终落悬空，对境终有动处。良知本虚，格物乃实，虚实相生，天则常见，方是真立本也。此中无纤毫意见可凑泊，无纤毫玄妙可追寻，无纤毫虚静可倚靠。

　　吾丈主张立本之说，在吾人诚为对病之药，敢忘服食？若云格物上无工夫，先后分疏之间，恐亦未免有惩羹之意。何时奉侍道颜，究竟此事，亦大快也！

答邹东廓

　　岁里于双江丈、念庵兄石莲洞所惠书，拈起寂然处用功一语作话头，“孩提之爱敬，是良知发育流行处，须有未发为之根，见其中有物也。”昔人分寂分感，所争只在毫发间。魏庄渠公亦有天根天机之说。

　　盖良知只是一个，良知无分于未发已发。若于已发处求未发之根，复于未发处循已发之用，未免堕落二见。但吾人今日受病又未免依傍道理分疏，不肯直下归承受，得此一番提掇，乃是对病之药。不可因其话头未相打并，并其宗旨而忽之也。况双江公乃是觌体锻炼出来公案，所指寂然处实有下落，自以为不属见解，吾人各各去其执著之见，虚心领受，务归大同，方为有补于师教耳。某亦有柬致双江公，便中幸索观之。

　　绪山兄此番趋教，专为老师年谱一大事，今年再不成稿，日后又难起手矣！然亦须此学打并归一，绝无疑贰，下笔方得其精神。盖学术既明，一切事功特其余事。而即事功为学术，何啻千里？老师祠内有祀田若干，并阳明洞山地若干，为祭祀修理、印刻遗书、会集同志之用，每年办纳粮差外，其用各有所属。大略绪山兄能悉之，须我丈述纪立碑，方为永守。

　　云岩九月，趋教有望，示所从入，幸甚幸甚！

复刘狮泉

　　吾兄日来于分水路头更明白否？双江公近于寂然处自信真有得力，非从意见解去，亦非从依傍道理得来，念庵兄心已服，东廓丈则未相打并，未知兄曾与证究否？有柬达双江、念庵，略致请质之怀，幸索观之，并以复我。

　　绪山兄此来，专为老师年谱一大事，幸勿再与放过。然欲成此稿，须吾辈各各自信此学，纵横权实，信手拈来，了无疑碍，信得老师妙手不涉安排，学术事功打成一片，将精神描写出来，方可以信今而传后耳。

与魏水洲

　　与魏水洲（一）

　　岁终匆匆惜别，未尽请益之怀。日来道体想益充裕，但中秋结胎之旨终觉有未尽契悟。若吾丈一种恳恳保任性命之心，教我多矣！

　　大抵我师良知两字，万劫不坏之元神，范围三教之大总持。良知是性之灵体，一切命宗作用只是收摄此件，令其坚固，弗使漏泄消散了，便是长生久视之道。古人以日月为药物，日魂之光便是良知，月魄便是收摄日光真法象，所谓偃月炉也。其几只在晦朔之交，不得先天真气为种子，皆后天渣滓也。幸密察之！

　　与魏水洲（二）

　　省中会林艾陵，知吾丈山居静养之迹，甚用慰浣。结丹许时，当有脱胎神化之渐。路阻末由，觌叩为念。

　　近有方外传园中术者，彻头彻尾只以了性为宗。性是万劫不坏之真体，所谓无漏清净法身。只缘历劫虚罔，凡心不了，故假修命延年之术以为炼养复性之基，徒守后天渣滓，不究性源，到底只成守尸鬼，永无超脱之期。上品先天之学所不屑道也。若能见性，不为境缘所移，到处随缘，缘尽则去，去来自由，无所碍滞，如金之离矿，潜藏变化，皆自由得，方成大超脱。延促非所论也。中间精枢、气机、神室、火候、进退、药物、交媾，存乎口诀。何时与丈连床默证，亦千载一快也。

　　（编号为标点者所加）

与李原野

