<!-- { "loadSidebar": true } -->
　　兄谓“自来学道者瞒人自瞒处多。山中日夜逼拶，始知从前意解尽属情识。”夫意者心之用，情者性之倪，识者知之辨。心本粹然，意则有善有恶；性本寂然，情则有真有伪；知本浑然，识则有区有别。苟得其本，盎然出之，到处逢源，无所待于外。意根于心，是为诚意；情归于性，是为至情；识变为知，是为默识。不揣其本而惟末之求，纵灭意去情而离识，本末暌绝，只益虚妄耳。皆瞒人且自瞒也。

　　兄谓“知后一字，云众妙之门，亦云众祸之门。如不自得手，随人妍媸，止是口舌上功果”，诚然，诚然！良知虚体，不变而妙应随缘。玄玄无辙，不可执寻；净净无瑕，不可污染。一念圆明，照彻千古。遇缘而生，若以为有，而实未尝生。缘尽而死，若以为无，而实未尝死。通昼夜，一死生，不坠有无二见，未尝变也。惟其随缘，易于凭物，时起时灭，若存若亡。以无为有，则空里生华；以有为无，则水中捞月。临期一念有差，便堕三途恶道。皆缘应也：自其不变言之，凡即为圣；自其随缘言之，圣即为凡。冥推密移，决诸当念；入圣入凡，更无他物。不可不慎也！ 

　　兄谓“知上加一致字，在曾子已属葛藤”，前所见教亦不愿领，可谓自信之过矣！古人立教皆为未悟者设，不得已而有言。若论父母未生以前，本无污染，何须修证？天自信天，地自信地，有言皆是谤，六经亦为葛藤。齿是一把骨，耳是两片皮。更从何处着言与听也哉？夫教有显有密：凡有言可筌，有思可得，列为六经，散为百行，种种色色，可倪可象，所谓显也；父母未生以前，玄玄净净，言思路绝，不可执寻，不可污染，所谓密也。不明显密之机，不堕于相则沦于空，非善教，亦非善学也。

　　兄谓“近来学者随人见转，掠虚漏逗，崖山万里又万里。吉安诸公，依倚搀夺，不梦见阳明先师到头一着，亦闻牵带”，此等处未须轻口速说，亦非副墨所能尽，面与究竟可也。

　　兄谓“三十年盘桓至此，实有所见，不是拾人剩语。此段心肝，惟翁可与剖判，不然，几枉过一生”，此悟后真是语，不肖敢谓兄未有所见？自此以往，工夫尽无穷，尚须有理会处，不但已也。文殊表智，普贤表行，善才在文殊会下已得根本智，及在普贤会下遍参行门，尚被迷失。譬之良马之履康庄，方是起脚第一步，过都历块，尚涉千里程途，遂嚣然自信，视千里为咫尺，犹未免掠虚意思在，非实际也。兄自此能一切差别景象不离当下，■（外“囗”内“力”）地一声，全体放得下，全体提得起，扫尽意识情尘，直至不迷之地，所谓“信手拈来，头头是道”，方许为实得耳。

　　兄谓“佛陀百千义海教门止是法身中一帐簿，直饶经纶尽大千世界，亦是脑后余光。”此等见解从何处得来？今既如此勘破，此后经纶事业又从何处下手，方免漏逗？平地行船，虚空走马，可与知者道，不然，又成剩语矣！

　　见教不肖八十岁余，今日不了何时了？望我诚切，爱我诚至，敢不拜教？古云：了尚不可得，岂有能了之人？撒手同行，披襟一笑，直出天地之外，登须弥山顶，以望世间。此世出世法，无足而至，无翼而飞，诚非挐云掣电手不足以了此一着。期与兄终勉之耳！此件事须心肯意肯，自证自悟，直下承当。若待呼始上船，已隔几重公案。

　　兄谓“此一番悟是重生光景，恐落窠臼，亦欲扫除”，其信然也！不肖亦曾记古德有偈云：“彩云堆里仙人见，手把红罗扇遮面。急须着眼看仙人，莫认仙人手中扇。”且道与艳辞是同是别？请细参之！

与莫中江

　　吾兄决意还山，岂徒优游好遁、求以适逸？遐览远期，尚友千古，如凤之翔，如龙之潜，神变随时，固有非众人之所能识者矣！

　　吾兄素信此学，但平时记撰功深，钻研力久，未能即忘闻见之心。若光光只信良知自足以尽天下之变，恐亦未能脱然无疑也。良知是性之灵窍，本虚本寂。虚以适变，寂以通感，一毫无所假于外。譬之规矩之出方圆，规矩在我则方圆不可胜用，泥方圆而求规矩，则规矩之用息矣！此学未尝废闻见，但属第二义。能致良知，则闻见莫非良知之用；若藉闻见而觅良知，则去道远矣！颜子德性之知，子贡多学之识，毫厘之辨，在孔门已然，况后世乎？

　　吾人此生，只此一事，学未入窍，终涉皮肤。即今请究知与识何辨、回与赐孰贤？反诸一念之微，细细别白，所谓第一义者何在？得个真的路头，姑舍所已得者，务求其所未得者。教学相长，日著日察，使此学炳然光显于世，于师门庶为有补，方不辜负丈夫出世一番耳。惟兄念之！

与冯少洲

　　辱公教爱惓惓，非道谊深悰，何以至此。所愧去往匆匆，未终请益，徒有怅怅！

　　伏读来教，兴意超然。先师良知之旨，诚千古正学，世之学者听得惯熟，从闻见抹过，未免悠悠。若信此原是生身立命之基，终身只一事，日夕兢兢保持，自不容已。窃窥公天性通晓，未忘遍物之用，志尚有分处。古人云：终日对越上帝，那有工夫说闲话，管闲事？一处究不彻，多般伎俩要他何为？须令全体精神并归一路，始得相应。

　　附去《论学集》，颇悉此义，幸密察之！

答孟会源

　　顷荷开心俯教，雅意惓惓，不肖谫菲，何足以当之？东还，复承翰谕，益见虚受之怀。《大学》一书乃千圣心脉，彻首彻尾，彻体彻用，只好恶两字尽之。吾丈揭此两字以为圣学之宗，可谓一口道尽，至博而至约者矣！

　　孟子论夜气好恶与人相近，正是指出良心本来真头面。箕子陈范，以无有作好、无有作恶为王道锡民之极，平旦虚明之养，养此而已，皇极之建，建此而已，非有二也。大学者，大人之学，天地万物本吾一体，慎独致知一循乎好恶之自然而无所作，位育之微机也。故自意、身、心以至国、家、天下，皆以好恶发之，首尾相承，体用一源也。《中庸》戒惧慎独诚意之功，莫见莫显，必有所感之物。慎独者，正所以致知而格物也。好恶本于性情，无有作好恶正是未发之中、发而中节之和。未发之中，正心之属；中节之和，修身之属。致中和，则本立而道行，天自此位，万物自此育，家齐国治天下平而王道备矣！此圣修之极功，大学之能事也。

　　后儒以诚意之前另有致知之功，分知行为先后，则《中庸》由教而入者为无头学问，将何所藉而从入乎？吾丈谓“格物致知原非缺漏，无待于补”，可谓得其旨矣！但谓“明德是慎独之功，未与物接，至亲民始与物接”，似未免于分析之过。夫明德是万物一体之体，亲民是明德感应之迹，正所以达其一体之用也。圣人之学，恒寂恒感，无间于有事无事，而岂限于物之接与未接乎？《大学》论絜矩之道，惟曰“所恶于上，毋以使下；所恶于下，毋以事上”，上下，所感之物也，所恶于上下，是谓良知，毋以使上事下，即是物格致知。平天下之要本诸好恶，好恶之真本诸良知而已。大人事业可当儿戏？惟丈其重图之！

与汪周潭

　　粤自宛陵奉违，忽复改岁，道谊之私，如在旦夕。

　　真性流行，无处不遍，无处不宜。敛而不拘，裕而不肆，神感神应，天则自见，此固吾丈见在行持公案也，某何足以知之？同僚中可与共此者几人？大舜自耕稼以至为帝，无非取善于人，若使人皆玄德而后取之，则所取亦有限矣！所谓舍己从人，非但不善始舍，有善亦舍，方为忘己之学。吾人日用应感，才见己有是处、人有不是处，便是有我之私，非所以示大同也。幸密察之！

　　弟春暮往赴江西之约，期与东廓念庵诸兄会于青原白鹿之间，盖以会为学，务求取善之益，非敢以学为会也。日来就馆，消息何如？此入道最初勾当，亦非人所能期必，况缓于此者乎？在有道者知有以自适也。

与屠坪石

　　前冬奉晤，匆匆未尽合并之怀，至今念之不能忘。每月逢七之会，六曹诸同志发心真为性命者几人？得悟者几人？

　　师门良知宗旨，只从一念入微处著察，乃入圣真机。世间豪杰多在识上承领，以识为知，奚啻千里？不可不辨。凡一切应感有分别者，识也，无分别者，知也。目能别色，耳能别声，妍媸清浊，了然不爽，是名为识。目之于色，耳之于声，湛然寂静，不于一法生分别，是名知。变识为知，非是去识以全知，耳目不离声色，而一毫不为所引，天聪明也，是为默识。此性命根源，大易艮背行庭之旨，毫厘之辨也。幸密察之！

与万合溪

　　承赐《学庸述义》，以为千古圣学只此二书，首章且极尊信师门教旨，尤见爱道高情，不同流俗。但中间抑扬，尚未尽原旨。

　　“意之所用为物”是吃紧要语。物之善恶无定形，意善则物善，意恶则物恶。格者正也，格其不正以归于正，为困勉立法，正与不正皆从意根上用力。故曰“格物者，格其意之物也”。若在物上求正，即为义袭之学，非《大学》本旨矣！敬所兄认物为欲，以格物训为无欲，似抑之太过。吾丈训格物为至善，似扬之太过，恐皆未得孔门立言之旨也。《中庸》戒惧慎独，只是一事，比分动静。中和由戒惧而出，不可谓常人俱有，丈已信得及。率性为圣人之学，修道为贤人之学，教为天教，位育不以效言，尤师门立言原旨，其说甚长，非面请不能尽也。

　　不肖耄年，无复世念，惟求友一念寤寐不能忘。衰朽艰于远涉，徒有耿耿！窃窥我丈所见，已得其大，尚未免从见上立知，种种训释，涉于周罗。若能忘见，只从一念入微彻底承当，可一言而尽，更为直截耳！

与顾日岩

　　不相会者几年，此心想念如一日。顷领手教，捧读再过，宛如面承，良慰，良慰！吾丈与桂岩令弟伯仲唯诺，精义无二，新功当日就深邃。

　　吾丈天性本来合道，但密窥日用行持，和粹有余而刚毅直达或有未足。所以日逐虽无大过可举，却未免堕于悠悠。一念灵明光辉发越，温柔刚毅以时而出，更须有用力处。

　　恃吾丈道谊骨肉，数千里驰缄奉候，不得不尽此悃诚，所谓交修之望也。念庵兄晤语一通，附请教正。

与张阳和

　　昨过云间会存斋公，道吾世丈意甚恳切，但以不得久留为念。审知道从入，都下人情向背更何如？随时语默，权度在我，不抗不随，只此是学，此生真为自己性命，同心之友须默约二三辈，以求相观之益。若徒混混挨过世界，亦无益也。

　　区区近来勘得生死轮回一关颇较明切，皆从一念妄想所生。道有轮回，便是觅空中之华；道无轮回，便是捞水底之月。有无之间不可以致诘，默契之可也。

