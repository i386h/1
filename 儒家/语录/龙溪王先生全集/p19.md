<!-- { "loadSidebar": true } -->
　　三生因请问致知格物之旨。先生曰：“此是吾人须臾不可离业次，但此件事须得本原方有归着。古之欲明明德于天下，是学者最初所发大志愿。吾人原与天地万物同体，灵气无处不贯，明明德于天下，不是使天下之人各诚其意、各正其心然后为至，只是此个灵气充塞流行，一毫无所壅滞，显见昭朗，一毫无所间隔。所谓光于四方、显于西土是也。天地万物即己分内事，方是一体之仁。不然，只是独学，只成小家当，非大乘之法也。然功夫须有次第，非虚见所能袭取、浮气所能支撑。欲明明德于天下，须先明于一国；欲明于一国，须先明于一家；欲成齐治平之功，非是体面上凑泊得来，须从修身始。修身便是齐治平实下手处。欲修其身，非是躯壳上粉饰得来，须从正心始。正心便是修身实下手处。身心原是一体，非礼勿视听言动是修身，所以勿处却在心。身之灵明主宰谓之心，心之凝聚运用谓之身。无心则无身矣，无身则无心矣，一也。心无形象、无方所，孰从而正之？才要正心便有正心之病。正心之功，只在诚意上用。心无不善，意方有善有不善。善真好，恶真恶，谓之诚意。意有善有不善，孰从而辨之？所以分别善恶之机在良知。意之所用为物，良知是诚意之秘诀，物是意所用之实事，良知自有天则，正感正应、不过其则谓之格物。此是绵密不容紊之节次，恳切不容已之功夫，于此实用其力，不为虚见浮气所胜，方是与物同体之实学。孔门之学，专务求仁，颜子四勿是为仁实用力处。子贡博施济众便不免虚见浮气承当，孔子告以欲立达之旨，正是不容已真根子，使之近以取譬，为仁之方也。诸生最初所发愿力有此件事，终始保任亦只是保任此而已，此方是深信良知，方是孔门家法，到得悟时，更当有印证处，非可躐等而求也。”


天柱山房会语（与张阳和、周继实、裘子充问答）（一）


　　阳和张子自谓：“功名一念已能忘机，不动心。”

　　先生曰：“何言之易易也？昔有乡老讥先师曰：‘阳明先生虽与世间讲道学，其实也只是功名之士。’先师闻之，谓诸友曰：‘你道这老者是讥我、是称我？’诸友笑曰：‘此直东家某耳，何与于讥称？’先师曰：‘不然。昔人论士之所志大约有三：道德、功名、富贵。圣学不明，道德之风邈矣。志以功名者，富贵始不足以动其心。我今于世间讲学，固以道德设教，是与人同善不容已之心，我亦未能实有诸己，一念不谨，还有流入富贵时候。赖天之灵，一念自反，觉得早，反得力，未至堕落耳。世衰道丧，功利之毒浃于人之心髓，士鲜以豪杰自命。以世界论之，是千百年习染；以人身论之，是一生干当。古今人所见不同，大抵名浮而实下：古之所谓功名，今之道德；古之所谓富贵，今之功名；若今之所谓富贵，狗偷鼠窃，竞竞刀钻之利，比于乞墦穿窬，有仪秦所耻而不屑为者。其视一怒安居之气象何如也？吾子看得功名题目太浅，所以如此自信。若观其深，必如百里奚之不入爵禄于心、王曾之不事温饱始足以当功名。达如伊傅、穷如孔孟，立本知化，经纶而无所倚，始足以当道德也。”

　　张子举“继实乃祖请佃佛寺、废基为宅，已安居三十年矣。继实谋于家庭，仍复为寺，亲友相劝改为义学，继实以为非起因本意，执而不从”――“何如？”

　　先生曰：“虽若尚有所泥，然而异于世之逐逐贪求者不啻倍蓰，可以为难矣。”

　　子充曰：“先生扁堂曰‘凝道’，敢请所扁之义？”

　　先生曰：“‘凝’是‘凝翕’之意，乃学问大基本。‘君子不重则学不固’，‘固’即凝翕之谓也。天地之道，阴阳而已矣，不专一则不能直遂，不翕聚则不能发散，易简所以配至德也。日月者，阴阳之聚也，其行有常度，故能得天而久照，君子以此洗心退藏于密。吾人精神易于发泄，气象易于浮动，只是不密，密即所谓凝也。故曰‘夙夜基命宥密’，孔之默、颜之愚、明道之端坐，皆此义也。凝非灰心枯坐之谓，仁者以天地万物为一体，人为天地之心，万物之宰。发育峻极，孰主张是？生生之易也。譬之心之于身，耳目肢体、疴痒呼吸，皆灵气之所管摄，而心则灵气之聚寄藏而发生者也。经礼三百、曲礼三千，无一事而非仁，则亦无一事而非学也。专以翕所以为凝也，是谓广生大生。凝者经纶之本、化育之机也，故曰：‘苟不至德，至道不凝焉。’”


天柱山房会语（与张阳和、周继实、裘子充问答）（二）


　　张子谓：“世之学者平时不知所养，躁心浮念未易收摄，须从静坐入路。明道见人静坐便叹其善学，象山见门人槐堂习静，知其天理显矣。”

　　先生曰：“今人都说静坐，其实静坐行持甚难，非昏沉则散乱，念有所着即落方所，若无所着即成顽空。此中须有机窍，不执不荡，从无中生有，有而不滞，无而不空，如玄珠罔象，方是天然消息。”

　　子充谓：“沛时常习静，正坐此二病作祟。昔人谓不敢问至道，愿闻卫生之经。”

　　先生曰：“人之有息，刚柔相摩，乾坤阖辟之象也。子欲静坐，且从调息起手。调息与数息不同：数息有意，调息无意。绵绵密密，若存若亡，息之出入，心亦随之。息调则神自返，神返则息自定，心息相依，水火自交，谓之息息归根，入道之初机也。然非致知之外另有此一段功夫，只于静中指出机窍，令可行持。此机窍非脏腑身心见成所有之物，亦非外此别有他求。栖心无寄，自然玄会，慌惚之中，可以默识。要之，无中生有一言尽之。愚昧得之，可以立跻圣地，非止卫生之经，圣道亦不外此。”

　　继实与子充：“念先生景属榆暮，应酬颇繁，精神未免过用。”

　　张子曰：“先生见道透彻，善识人病，每闻指授，令人跃然。高年步履视瞻，少壮者所不能及。是岂可以强为？随时应用，见其随时收摄，造次忙冗中，愈见其镇定安和，喜怒未尝形于色。吾党且学他得力处。”

　　子充以告，先生曰：“二子虑予之深，阳和信予之过。予禀受素薄，幼年罹孱弱之疾，几不能起，闻学以来，渐知摄养精神，亦觉渐复渐充。五六十以后，亦觉不减壮时。先正以忘生殉欲为深耻，大抵得于寡欲养心之助，非有异术以佐之也。但平时为世界心切，爱人一念，若根于性，未免牵爱留情，时有托大过用之病。先师有云：‘道德言动威仪，以收敛为主，发散是不得已。’若强于就喧而不知节，习于多事而不知省，未免伤于所恃，毕竟非凝翕之道。自今以后会须趁此日力，自惩自爱，随时节省，无负诸君惠我之德。所谓修身以报知己，非有所饰也。”

　　先生会宿山窝，子充见先生酣睡呼吸无声，喜曰：“精神保合，血气安和，此寿徵也。”

　　先生曰：“未足为贵，此直后天安乐法耳。世人终日营扰，精神困惫，夜间靠此一睡始够一日之用，一点灵光，尽为后天浊气所掩，是谓阳陷于阴，坎之象也。至人有息无睡。谓之息者，耳无闻，目无见，四体无动，心无所虑，如种火相似。先天元神元气停育相抱，真意绵绵，开阖自然，与虚空同体。与虚空同体，自与虚空同寿，始为寿徵也。孟轲氏指出日夜所息，示人以用力之方，平旦清明之气不使为旦昼所牿亡，盖几之矣。若夫生死一事，更须有说。有任生死者，有超生死者。易曰：‘原始反终，故知生死之说。’生死如昼夜，知昼则知夜。故曰：‘未知生焉知死。’平时一切毁誉得丧诸境，才有二念，便是生死之根。毁誉得丧能一，则生死一矣。苟从躯壳起念，执吝生死，务求长生，固佛氏之所呵也。列子云：‘五情苦乐，古犹今也；四体安危，古犹今也。百年犹厌其多，况久生乎？’应缘而生，是为原始，缘尽而死，是为反终。一日亦可，百年亦可。忘机委顺，我无容心焉。任之而已矣。至于超生死之说，更有向上一机。退以为进，冲以为盈，行无缘之慈，神不杀之武，固乎不扃之钥，启乎无辙之途。生而无生，生不知乐；死而无死，死不知悲。一以为巵言，一以为悬解，悟者当自得之。然亦非外此更有一段功夫。良知虚寂明通，是无始以来不坏元神，本无生，本无死。以退为进者，乾之用九，不为首也。以冲为盈者，满损益谦，天之道也。过化存神，利而不庸，是为无缘之慈。聪明睿智，以达天德，是为不杀之武。无扃钥可守，无辙迹可循，旷然思达，以无用为用也。千圣皆过影，万年如一息，又何生死之可言哉！”


天柱山房会语（与张阳和、周继实、裘子充问答）（三）


　　子充曰：“阳明夫子居丧，有时客未至恸哭，有时客至不哭，阳和终以不哭为疑，敢请？”

　　先生曰：“凶事无诏，哀哭贵于由衷，不以客至不至为加减也。昔人奔丧，见城郭而哭，见室庐而哭，自是哀心不容已。今人不论哀与不哀，见城郭室庐而哭，是乃循守格套，非由衷也。客至而哭，客不至而不哭，尤为作伪。世人作伪得惯，连父母之丧亦用此术，以为守礼，可叹也已。毁不灭性，哀亦是和，悟得时，即此是学。”

　　子充继实跪而请曰：“先生辙环天下，随方造就引掖，固是爱人不容已之心，但往来交际，未免陪费精神，非高年所宜。静养寡出、息缘省事以待四方之来学，如神龙之在渊，使人可仰而不可窥。风以动之，更觉人己皆有所益。”

　　先生曰：“二子爱我可谓至矣！不肖亦岂不自爱？但其中亦自有不得已之情。若仅仅专以行教为事，又成辜负矣。时常处家与亲朋相燕昵，与妻奴佃仆相比狎，以习心对习事，因循隐约，固有密制其命而不自觉者。才离家出游，精神意思便觉不同。与士夫交承，非此学不究；与朋侪酬答，非此学不谈。晨夕聚处，专干办此一事，非惟闲思妄念无从而生，虽世情俗态亦无从而入，精神自然专一，意思自然冲和。教学相长，欲究极自己性命，不得不与同志相切劘、相观法，同志中因此有所兴起，欲与共了性命，则是众中自能取益，非吾有法可以授之也。男子以天地四方为志，非堆堆在家可了此生。‘吾非斯人之徒而谁与’原是孔门家法，吾人不论出处潜见，取友求益原是己分内事。若夫人之信否与此学之明与不明，则存乎所遇，非人所能强也。至于闭关独善，养成神龙虚誉，与世界若不相干涉，似非同善之初心。予非不能，盖不忍也。”


书同心册卷


