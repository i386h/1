<!-- { "loadSidebar": true } -->
　　闽中成此大捷，人皆以为奇功，此特救急之事，治标之道。休养元和，镇定安辑，正须费九分精神，以图久安，此治本之论也。譬之久病积邪，暂得发汗，其元气全体伤败，无复根脚可依。若非妙手时其虚实渐次调摄以挽生意，虽使攻击暂得效，只益其毙而已。吾兄沉几默运，自有长算，当不以区区为迂谈也。

　　吾兄妙用亦望随时默察，以尽人之情态。恩至而罚不行固为姑息，若罚过于恩，使众心恐恐、不谋朝夕，亦取怨之道也。何如，何如？

答谭二华

　　辱手教示慰，教我多矣。公所示击石出火，真是延命之术。所谓教外别传、轩辕派头也。尧舜姬孔，只是致良知。良知，尽性之学，性尽则命亦自至。见圆明之体，成无为之用，为天地立心、生民立命，不离人伦应感，日著日察而圣功生焉。其于外家之术，所谓知之而能不为者也。

　　弟于良知两字，实未知得尽，尚有许多疏漏在。果能觌体承当，便须一了百了，尚何彼此分别之有？窃意公于此两字虽已信得无他路可走，却亦未能致得尽，未免将意见搀入其间，眼前尚有许多好丑高低未平满处。若彻底只在良知上讨生死，譬之有源之水，流而不息，曲直方圆，随其所遇，到处平满，乃是本性流行，真实受用，非知解意见所能凑泊也。

　　所云“竖不起，放不倒”亦是知见作碍，密察自见。附去所答荆川、吉阳二三条，亦是相知彀口漫说，公乃以为对症之药。张公吃酒李公醉，可谓瓦砾真金矣。公有玉杯，还借铁如意打破，才作此念，当下即破，更无等待也。公自谓已过入山之限，此念亦落等待。若必入山才好了手，见在种种应感之迹又作何勾当耶？

卷十一　书
与赵麟阳

　　献岁众务昌明，履端万福为慰！闻彼中兵事宁谥，正群材讲艺之时。吾人此生，不论出与处、闲与忙，只有讲学一件事，但讲以口耳与讲以身心、空谈虚见与行著习察、为己为人，不可不辨。龙场为先师启圣之地，遗教至今未泯，只是当权集事，风行草偃，比之曩时，势更不同，在加之意而已。

　　区区数时来勘校得此件事更亲切。顷吴悟斋兄复有书来，极论此事。区区又载书相酬，自谓真有破的之见，可以信今传后。今录一通请教，可一字一句细细叩证。先师晚年宗说，尽在于此，提掇分明，无纤毫可疑。于此参得透，千圣学脉更无第二路。吾执事此生任道之志，已知不回，但为性命心还欠切，未免尚被闲忙二境所转。闲时未免悠悠，忙时未免扰扰。如此挨徘过去，税驾在何日？古云“必有事”，是闲忙动静，只有此一事，只在此一念上讨生死。闲时能不闲，忙时能不忙。虽独处一室，而此念常炯然；虽日应万变，而此念常寂然。方是不为二境所转。如此起因，方有证果时候，方是真为性命大豪杰也。

　　淡泉所著《吾学编》附去，此于我朝典故，大略具存，亦经世有用之书也。

答李渐庵

　　不肖久辱道谊之爱，此别匆匆，殊不能已于情。我公天性冲粹，本有入圣之资。素信师门良知宗旨，居常一切应感，尽见从容。仓卒对境临事，自家措手不迭，做主不起，未免为习气所乘、杂念所动，承接转换不离情识，真性灵知反为蒙影，不得透脱，未见有超脱之期。只如来教病中不得力景象归诸虚见可以自省矣！

　　吾人此生干当，无巧说，无多术，只从一念入微处讨生死，全体精神，打并归一，看他起处，看他落处，精专凝定，不复知有其他。此念绵密，道力胜于业力，习气自无从而入，杂念自无从而生。此和端本澄源第一义，所谓宗要也。若持念不坚，散缓浮动，道力为业力所胜，强勉支持，杂念谴而愈增，习气廓而愈扰，所谓泥里洗土块，更无有清脱时也。然道力业力本无定在，相胜之机存乎一念，觉与不觉耳。不觉则非昏即散，才觉则我大而物小，内重而外轻。此持衡之势也。

　　区区暮年行持，于此颇有证入。生死如昼夜，人所不免，任之而已。今人未脱生死，只是欣厌心未忘耳。公谓有事时心有所用，及至无事时反觉杂念纷纷，起灭不常，此可证予之言非诬也。千万自爱自力！

答李渐庵

　　前后教札亹亹惓切，宛如面谈。

　　来教云：“默然反观，念虑憧憧，万起万灭。”是虽谦冲不自盈之心，要之作圣作凡之机，舍此亦无用力处。《易》曰：“贞吉悔亡。”悔生于动，自信良知，直心而发，天则在我，是谓“贞吉悔亡”。譬之日月之明自然往来，未尝有所动也。才涉安排，即为憧憧，万起万灭，众欲相引而来，是为“朋从尔思”，非自然之往来也。试于默坐反观时默加体究，动与不动，只从一念入微处决之。此乃本心寂然之灵枢，非可以意识承领而得也。

　　不肖年已八十，百念尽灰，一日亦可，百年亦可，任之而已。孔氏云：“未知生，焉知死？”此是究竟语，非有所未尽也。吾人生于天地间，与万缘相感应，有得有失，有好有丑，有称有讥，有利有害，种种境界，若有一毫动心，便是临时动心样子。一切境界，有取有舍，有欣有戚，有一毫放不下，便是临时放不下样子。生之有死，如昼之有夜，知昼则只夜，非有二也。于此参得透，方为尽性，方为立命，方是入圣血脉路。若不从一念微处彻底判决，未免求助于外，以为贲饰，虽使勋业格天、誉望盖世，拣尽世间好题目，转眼尽成空华，与本来性命未有分毫交涉处也。 

　　不肖中夜默坐，反观眼前有动心处、有放不下处，便是修行无力，便是死生关头打叠不了勾当。常以此自盟于心，颇有深省。幸公加意，勿忽交修之望也。

答刘凝斋

　　拜公珍教，深领虚怀乐善之诚也。起知于意见，凑泊于声闻，自是吾人通病，非敢责谕于公。但谓不肖守师门之学以易天下，故推尊而发明之，岂可变也？自谓不妨舍是而直学孔孟。如此分疏从何处来？非不肖所敢闻也。良知不学不虑，寂照含虚，无二无杂，如空谷之答响、明镜之鉴形。响有高下，形有妍媸，而谷与镜未尝不寂然也。正是推明孔孟相传之绝学，公谓舍是而别有学，则是于虚空中忽起分别之相，正是意见声闻心魔作祟。道，天下之公道；学，天下之公学。百姓日用同于圣人成能，原无门户可守。见在不了，冀辨于百世之下，尤非不肖所敢知也。岂言所其所不能行以欺人欺天者哉？但毫厘千里，其辨甚微。认贼为子，甘心委任，自家宝藏，尽被盗泄而不自觉，未可知也。

　　不肖与公此志相应，若少避忌依违，是负公之心知。如果不肖执见未忘，而公更有妙悟，亦望以牖我，自当速改，以终善道，不敢有所吝也。

与刘凝斋

　　承公手教真切，深感道谊相信之怀！

　　不肖与公，此生以性命相期，不欲谀言往复。公于此事，已信过八九分，但一念入微处尚欠稔实，一切应感尚涉拟议拣择，未见有泰定收功之期。此事非难非易，非起心管带，亦非灰心忘怀。固不可舍秽而取净，亦不可逐妄而迷真。酬酢变化自有天则，毁誉逆顺之来，能如风之过树，一不动心否？梦之与觉能一如否？六根互用，无摄无散，不落动静二见否？直饶透过诸关，犹是色身边事，与本来面目尚隔一尘，不出五阴区宇。

　　此是究竟语，幸密参之！

答刘凝斋

　　伏读来教，奖许太过，鄙人不敢当！而惓惓任道之心溢于言外，又不觉油然心领也。

　　教义谕“处山中十年，自信有所得，及出而授之政，反致招尤速谤，因归于此学之无益”云云，生窃以为不然！夫吾人以经世为学，乃一体不容已之本心，非徒独善其身、作自了汉。经纶之学原于立本，与天地同其化育，一毫无所倚，其机不外于一念之微。此学脉也。古人之学，不求声名，不较胜负，不恃才智，不矜功能。此四者，念中一有所着，皆倚也。公自信自考以为何如？

　　师门良知之旨，千古绝学，本心之灵性是神解，不同妄识，托境仗缘而知。譬之明镜之照物，妍媸黑白，一照而皆真，所谓知也。妍媸黑白，照中分别影事，所谓识也。若执妍媸黑白以为镜体，则灵知反为所蔽矣！此古今学术毫厘之辨也，幸密察之！

　　止谤自修，古有明训。凡有谤之来，莫非吾人动忍增益之地，若以为无益于学，所学又何事耶？公天性沉毅，不能以颜色徇人，一切酬酢，执心太过，不能以圆机应之。此虽所学未得融化，然平生自信得力处亦在于此。今得暂归山中，益精此学，抵于圆融，则如公所云“天若使我有此知，则是行亦不为无所得”，非虚语也。

答刘凝斋

　　来教云“无惺睡，无嚣寂，无昼夜，无存无亡，无受无不受，不暇辨儒老释之异同，皆究竟语”，其自信如是，可谓超悟矣！更复何言？不肖尚以为未离见解，得无有逆于心乎？

　　夫悟与见虚实不同，毫厘千里。有真修然后有实悟，一念明定，觌体承当，方是寂然本体，会通以行典礼，方是一了百当。才涉见解，便落揣摩，非实际也。学然后知不足。未得谓得，未证谓证，昔人所戒。了证之悟，存乎自得。有所了者，尚未离四相，岂易易言哉？

与王敬所

　　违教忽忽许时！比因都峰病归天台，岁寒之盟竟成虚旷。

　　向者来书提掇二氏宗要，已是搔着痒处。密窥微旨，尚涉意说。迩来山居，静业更复何如？先师云：“杀人须咽喉下刀。”今日之事，只须寸铁伤人。终日舞弄兵刀，有何了期？

　　顷间领手教，知念念求友耿切之怀。“此学炯然在前，百无等待，而惟良知乃的共跻玄路”，旨哉言也！伏读年谱序稿，发明“从心所欲不逾矩”之义，于良知宗旨更有所证。“矩是心之则，忘体忘物，独用全真”，是极则话头。其谓“不逾矩由不惑出”，窃意不逾矩由知天命，天命则无横心之欲，耳顺，忘矣！似觉较切也，何如，何如？

答王敬所

　　首夏领吾兄山中手教，中夜■（外“囗”内“力”）地一声，不知此身在何处。挥顿阐发，便入法门，展转玩绎，便是大慧一通法语。得禅理者不诲禅名。以雪山少林为不我欺，以德山临济只成卖弄，此是呵佛骂祖伎俩，亦何奇也。谬以不肖为三教宗工，欲共相证明，非所敢当。古今急知己，诚然哉，诚然哉！亹亹数千百言，有契于衷与未契者，略疏以请，幸裁教之。

