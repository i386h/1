<!-- { "loadSidebar": true } -->
　　文公曰：“人之所以为学，心与理而已。心虽主乎一身，而体之虚灵，实以管乎天下之理。理虽散在万事，而用之微妙，实不外人之一心。”是其一分一合之间，已不能无启学者心理为二之弊。若先师于格物之旨，则是物理不外于吾心，虚灵不昧，众理自此而具，万事由此而出，合心与理而为一者也。文公谓“天下之物，方圆轻重长短皆有定理，必外之物格，而后内之知至。”先师则谓事物之理，皆不外于一念之良知，规矩在我，而天下之方圆不可胜用，无权度则无轻重长短之理矣！毫厘千里之谬，不于良知察之，亦将何所用其学乎？是不以规矩而欲定天下之方圆，不以权度而欲定天下之轻重长短，揣摸依仿，乖张错戾，日劳而无成也已！文公分致知格物为先知，诚意正心为后行，故有游骑无归之虑，必须敬以成始，涵养本原，始于身心有所关涉。若知物生于意，格物正是诚意功夫，诚即是敬，一了百了，不待合之于敬而后为全经也。

　　兄于斯三者果能契悟得彻，则凡来书所谓本体功夫之说、求仁一贯之说、理会性情读书穷理之说、良知知识体用之说、天道人道大小之说皆可迎刃而解，其于不肖所请之意，有若函盖之相值，不期合而自合矣！孔子告颜子克己复礼，告曾子则曰一贯，一贯即所谓复礼，非有二也。不可分一贯为天道，复礼为人道。天道人道，一而已矣！子贡曰：“夫子之言性与天道，不可得而闻”，性与天道，夫子未尝不言，闻非耳闻，闻与不闻存乎学者之自悟。性与天道非一贯而何？曾子既唯一贯之传，及语门人则曰：“夫子之道，忠恕而已矣！”忠恕，夫子所以告仲弓者，忠恕即一贯之异名，及门之士，未尝不闻，但有悟与未悟之殊。曾子用心于内，学将有得，故夫子呼告之以速其悟。其次子贡颍悟可几于道，故夫子亦呼告之以开其疑。一如树之根，贯如树之枝叶。曾子用心于内，知在根上用功，但由之而不自知耳。夫子只与点破，遂应之速而无疑。说者谓曾子随事精察而力行之，但未知体之一。一者，心也，精察即是心去精察。若曰夫子至此方与栽根下种，恐未必然。说者又谓曾子一贯以行言，子贡一贯以知言，是痴人前说梦，可慨也已！

　　良知与知识所争只一字，皆不能外于知也。良知无知而无不知，是学问大头脑。良知如明镜之照物，妍媸黑白，自然能分别，未尝有纤毫影子留于镜体之中。识则未免在影子上起分别之心，有所凝滞拣择，失却明镜自然之照。子贡、子张多学多见而识，良知亦未尝不行于其间，但是信心不及，未免在多学多见上讨个帮补，失却学问头脑。颜子便识所谓德性之知。识即是良知之用，非有二也。识之根虽从知出，内外真假毫厘却当有辨。苟不明根因之故，遂以知识为良知，其谬奚啻千里已哉？

　　发育万物，峻极于天，良知也。礼仪三百，威仪三千，格物以致其良知也。发育峻极者，德性之体；礼仪威仪者，学问之功。学者学此也，问者问此也，正所以尊之也。孔门博文约礼，博文是约礼之功夫，无非此意。

　　兄谓“发育峻极，吾心之性之灵，所以生万物之真机，大德之敦化也，天之道也。礼仪威仪，吾心之天之则，贯于事物之中，小德川流也，人之道也。凡人道所以承天也。”似以天道属本体、未发之中，而以人道属良知之用，将大小分作两截，不遂以良知为本体。至于先师博约说，亦以为附会牵强、反失圣人本旨，是皆所谓毫厘之辨也。

　　兄谓“阳明先生学问有功来学，所以深信者在此。自谓此意理会有年，实见得原自有个真未发气象。良知属用，不可以良知为本体。”噫，难言之矣！良知如明镜，万物毕照而镜体未尝动也。若谓良知非本体，别有未发之中，是反鉴而索照也。前于“良知心之本体”条下已言之详矣！

　　兄谓先师“读书之法，何可废也？然居敬持志，亦不可少，但在见独不见独耳。”不见独而读书持志，固为冥修。若见独，仍须是读书，仍须是居敬，仍须是持志，此则不肖所未解也。慎独即是诚意，居敬持志即是诚意之功，读书是意所用之事，非有二也。若以慎独与居敬持志、读书仍须分作几路，不知独从何处见在？于“意之所用为物”条下亦已言之详矣！《古本序》云：“不务于诚意而徒以格物者谓之支，不事于格物而徒以诚意者谓之虚，不本于致知而徒以格物诚意者谓之妄。支与虚与妄，其于至善也远矣！”此三转语，《大学》本旨、千圣之绝学，于此参得透、悟得彻，从前种种辨说尽成葛藤剩语，可以忘言矣！

　　兄谓“此宇宙穷古今只此一点真心，舍此不成宇宙，不成世界。”此兄自信大担子，万里程途，非神骥莫能达，敢不策勉以从驰驱？吾人讲学，第一怕有胜心与执己见。此学原自古今公共之物，非吾人所得而私。若以胜心行乎其间，是自私也。所讲何学？格致之旨、本体作用，大同中惟有小异。故极谏竭辨，共求合并，原非以求胜也。凡有辨析，所见未合，不妨暂舍，以虚相受，弃短集长，以明此学。朱陆两家纷纷异同数百年未已，只是不能忘见。吾人不可不以为戒也。

　　注：题目中之“再”为标点者所加


与朱越峥


　　吾丈笃志力行，以古道为己任，先师良知宗说虽未肯出头担当，若有默契其同然者，只此是学。区区妄意大道，修行无力，耄年向衰，益无补于世。然师门一脉微言，乃千圣绝学，有不容于泯泯者。附去小集，颇发此义，幸细参之。有得或有疑，可进我者，不惜往复，交益之望也！

　　小儿失意南还，相爱者多辱慰谕，区区未尝以此动心。迟速利钝，自有缘数。譬之花树，但得生意有在，会有开发时，未须屑屑只为眼前计。儿辈忠信好学，家庭相守，不忘一脉之传，便是人道中乐事，老怀更有何放不下？消息盈虚，时乃天道，迟速非所计也。

　　不肖虽处畎亩，一念耿耿不能忘。惟圣天子睿质夙成，得于所传闻，宛然帝王矩度，此诚社稷生灵之福。但蒙养贵正，是为圣功。大臣进见有时，晨夕兴居、乘藉周旋惟在中官，此辈并生天地间，是非利害之心未尝不与人同，但溺于习染，久假不归，况吾辈不能视为一体，自生分别，有以激之。彼此势离，则情间而意阻，未尝开以是非、导以利害，譬之迷途之人甘于离陷，欲其回心向善，不可得也。凡我大小臣工，守令有鉴，台谏有鉴，辅相有鉴，迩者复有帝鉴，独中官未有所鉴，似为缺典。不肖因纂辑春秋以下历代诸史宦官传，得其淑与慝者若干人，分为三册。其言过于文而晦者，恐其不解，易为浅近之辞；其机阱过于深巧者，恐启其不肖之心，削去不录。我国朝之善与恶者亦分载若干人。首述太祖训谕教养之术、历代沿革之宜，又为或问以致其开谕之道。各人为小传，以示劝阻之迹。此杞人忧世之苦心，纳牖之微机也。有稿在王龙阳处，吾丈可索观之。若以为有补世教，可留意披抹，与同志相参，以广其传。如以为迂狂，则置之可也。


与李中溪


　　自都门于兄奉违，中间升沉好丑之迹，何异轮云！所恃者此志相应而已。

　　年来询知吾兄山中静业深入三昧，岂以吾儒之学为未至而犹有至焉者乎？向见吾兄与荆川兄书，足领惜时忧道至情，益惩世儒俗学之弊，欲有所托而逃，固将以范围三教为己分上事，非以至不至作分别见也。

　　先师提良知二字，乃三教中大总持。吾儒所谓良知，即佛所谓觉、老所谓玄，但立意各有所重而作用不同。大抵吾儒主于经世，二氏主于出世。象山尝以两言判之。惟其主于经世，虽退藏宥密，皆经世分上事。惟其主于出世，虽至普度未来众生，皆出世分上事。顺逆公私，具法眼者当有以辨之矣！

　　弟服膺师训，不敢自后于人，徒抱空志而业不加修，流光云迈，老将至矣！辜负海内同志之望，惭愧日深。不知吾兄爱人心切，将何以督教之？

　　附去《滁阳会语》一册，述先师所悟所得，梗概颇详，批教以示，万里之叩也。


与冯南江


　　吾兄处困园中，三年于兹，动心忍性，必有增益之实。其游戏翰墨，不过一时谴怀释累之具，昔人所谓有所托而逃焉者也。南山顾以此病兄，过矣！弟之所未满于兄者，却不在此。

　　夫天生吾人，不徒浪生，亦不徒浪死，必须有个安立处。此是吾人一生大主意。主意既定，一生精神命脉，尽皆归管。从此一路作用发挥，自爱自修，自成自道，无怀可谴，无累可释。所谓贫贱患难、无入而不自得也。此得不从外来，直须自信本心，从无些子倚靠处确然立定脚根，一切务外好名、凡情习态全体斩然放下，一毫不使萦绊胸中，始为有用力处。若从精采上驰逞、气魄上凑泊、想像闻见上求解悟，皆是前病改头换面作障缘，皆非所谓自得也。

　　吾兄见在自信觉过何如？密观兄精神，似不受困，然尚浮而未实也。悟入处不为无见，然尚涉于亿说，未免闲图度也。辞气容貌若能脱洒物累，然未能凝定沉和。翕敛发散多从作意为之，未见天则也。审若是，则其所谓增益者只在皮肤影响之间，不过于前病上添得一层粉饰藩篱。古人动忍实公案或未止此也。

　　夫以吾兄如此聪明，如许力量，于圣贤路径如许信受，天之所以玉成于兄者何如？四方同志所以系望于兄者何如？先师拳拳所以注念于兄者何如？兄之自待自恕乃止若是，是以隋侯之珠而弹雀，持千钧之弩而发机于鼷鼠也，岂不重可惜哉！

　　临别之情，不嫌直致，况恃一体道谊之爱，尚忍忌而不言？兄之奇节美行耸动京国，豪杰之誉溢在海内，尚可俟弟之献谀以重执事之病也乎？率尔就正，未论中病与否。一番拈动，未必无一番补益也。弟病方深，求药于仓公甚切，倘有秘方，即望检赐，用资服食。弟病去时，兄之病亦脱矣！一体故也。


复颜冲宇


　　自吾丈入中州，无缘通候，徒有瞻注。顷辱手教，任道恳恳，足徵所向。中间推与过情，鄙人实不敢当。所谕“我朝理学正传，惟薛文清、阳明先生二人。文清之学切问近思，似曾参；阳明之学直截简要，似曾点”，尤见吾丈留心学术，将水以自镜，非有假于方人为者。若论千圣学脉，自有真正路头，在于超悟。

