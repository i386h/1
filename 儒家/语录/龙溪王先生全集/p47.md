<!-- { "loadSidebar": true } -->
　　吾契虚明镇定，以身为教，气象更当不同。但念吾契素有喜静厌动之病，近虽觉破，终有此意思在。人既为此一大事因缘出世一番，岂忍为自了汉？一体同善之心自不容已。凡与圣只在一念转移之间，似手反复，如人醉醒，迷之则成凡，悟之则证圣。迷亦是心，悟亦是心，但时节因缘有异耳。此件事不论潜见出处，只看主脑何如。诲人倦时，即学有厌处，相长之义也。千万自爱！


与林介山


　　昨承手教，知日来道履之概，良用慰浣。

　　吾兄心事，弟辈所素信，固不待白而后知。但致知工夫无有尽藏，时时只知自反，时时见得有过可改，一毫不起怨尤之心，方是格物实受用处。痴人龌龊诽谤，如含血喷空，固自污染不上。中间客气童心任情作恶，病痛能保其必无否？此便所兄所当速改，不待终日者也。且兄处此多难，能自谴释，比之戚戚沉溺苦海者，奚啻什伯？若只从清虚意见上抹过，便信以为无累，与圣贤反己改过实作用，却恐未得相应也。古人云：天下何事最苦？眼前不明大事最苦。吾兄当此一番境界，若果能真证实悟，了得此一着大事，将无入而不自得矣！官之有无、名之得丧，何异风之过耳，尚足以动念哉？


与吴中淮


　　昨寓径桐川，见执事款留恳肃，虚怀乐受。数日交承，显参默证，可谓倾倒玉瓶矣。

　　此件事非是意兴所能做得，必须立定脚跟，绵密保任，久久行持，自然有透露处，自然有超脱处，非可勉强袭取而致也。政与学原非两事，大学之道在明明德，而其功正在亲民上用。亲者，万物一体之谓，其几不出于好恶两端。民好好之，民恶恶之，不是因人有所加减。盖我之好恶得其正，自然合于公心。同民心而出治道，所谓絜矩也。若有所作为焉则僻，未免拂众从欲，便非一体之学。其几只在一念发动处自照自察，一毫瞒他不得，不可不慎也。珍重，珍重！


与吴中淮


　　区区暮年来勘得生死一关颇较明白。生死如昼夜，人所不免。四时之序，成功者退，人生天地间，此身同于太虚，一切身外功名得丧何足以动吾一念？一日亦可，百年亦可，做个活泼无依闲道人，方不虚生浪死耳。惟是老师所传非竟一脉未得人承领，日夜疚心。世间不无豪杰，明爽者或失诚实，笃厚者或失颖慧，所以注念于吾执事，尤耿耿不容已。不知近来行持更复何似？知吾丈爱我信我，当不以为缪悠也。


答程方峰


　　使至，领世丈手书，反复展玩，审知信道之笃。晚年优游乐道，所见益邃，良用钦企。

　　天泉证道大意原是先师立教本旨，随人根器上下，有悟有修。良知是彻上彻下真种子，智虽顿悟，行则渐修。譬如善才在文殊会下得根本知，所谓顿也。在普贤行门参德云五十三善知识，尽差别智，以表所悟之实际，所谓渐也。此学全在悟，悟门不开，无以徵征学。悟不可以言思期必而得。悟有顿渐，修亦有顿渐。著一渐字，固是放宽；着一顿字，亦是期必。放宽便近于忘，期必又近于助。要之，皆任识神作用，有作有止，有任有灭，未离生死窠臼。若真信良知，从一念入微承当，不落拣择商量，一念万年，方是变识为智，方是师门真血脉路。

　　世丈谓区区妙悟神契，独先得之。区区实无所得，盖常折肱于此，偶有所徵耳。窃念世丈种种行持只干办此一事，知无别路可走，然尚未脱意根。种种参会养此良知之体，使光洁圆净，能寂能照，触处似无所疑，不为无见，然尚未离见解。若欲度脱生死、会通世出世法，更须百尺竿头进步，从何处着脚，忘意忘见，庶几得之。

　　见来教建阁五峰洞中，专事养静，打眠安息，一念惺惺不忘之意，令人有漂然神游之兴。衰年艰于远涉，无由合并，终此究竟一言，殊为耿耿！


与胡鹿崖


　　吾兄处谪乡，神思妥贴，足知日用功夫随处得力。但以此望诸众人是为奇特，自吾兄视之，只是家常茶饭，此外功夫，还须有可精处。

　　吾人学问不得力，只是一种世情闹热心放不下。下者以功利驰骋，上者以事业挥霍，最上者以道术通融。此等闹热处，譬之尘埃与金石之屑，好丑虽不同，其为明眼之累则一而已。若非彻底惩创，痛将冷落枯淡下来，欲与至道相应，不可得也。至道本淡，淡之一字便是吾人对病之药。才冷淡，便见本色；才闹热，便落世情。此中非见解所能凑泊，非气魄所能支持。自痛自痒，惟自知自力而已。

　　某于吾兄有同心之爱，敢以所病而药者就正于兄，彼此不惮服食，得为天地间少病男子，亦千古一快也。


与周洞岩


　　士友自闽中来，多传相念之情，可谓迹远而心迩矣。

　　贵省自南野先生捐谢后，东廓、双江、明水诸丈先后相继而逝，同心日就萧索。念庵兄去秋一病几危，今虽平复，右手尚苦挥洒，且闭关不成，诸友聚会之兴益孤，思之怃然兴怀。所望吾兄益务征迈，时时从真性流行，不阏不纵，虽当兵革纷驰之中，不忘饮水曲肱之乐，一毫不为幻境所夺。明道所谓万变在人，了无一事，须亲身勘过，乃见大豪杰作用。若只拣好题目做，抹杀过时光，甚非所望于同心也。


与徐龙寰


　　来教与从事于寡过，知虚受求益之怀。过者，圣贤所不免，但辨有心无心，从一念取证。阳明先师提出良知两字，是希圣希贤真根子，有无之间，其机甚明，瞒他些子不得。吾人今日之学未能光显于世，虽是致知功夫未切，亦是格物未有归着。物是见在感应之实事，既有民社之职，种种簿书期会便是感应之物，于此磨得心平气和、不急不缓，以直而动，才过即觉，才觉即化，便是格了簿书期会之物，一切酬酢逆顺好丑莫不皆然。非必习静与读书然后为学也。


与鲁书堂


　　执事宰剧邑、抚疲民，一切经纶注措，足以孚众情而当上意，足占干局之良矣。顾吾人一生惟有此学，无论闲忙顺逆，皆是圆明一窍中流出，日应万变而不穷。苟此中不得机窍，只在境上随缘抹过，忙时便躁，闲时便昏，顺则恣情，逆则拂意，了无自得之处。然自得在于深造，而其要莫先于淡。世情淡得下，则不从躯壳上起念，欲障渐除，真机自然透露，人我两忘，好恶不作，平怀顺应，坦坦荡荡，无入而不自得矣。此古人平天下之大道，不可以袭取而伪为者也。向与执事别时，曾谈其梗概，见执事怃然若有所契于中，故为申告之，亦一体相成之意，不容自已也。


与萧全吾


　　贡受轩云执事在白鹿时，向道之志甚切，所见亦邃，询问居官作用，能盎然出之，不失初念否？予以为洁己爱民，更无可訾，若讲学风声未见鼓动，岂意兴少减于白鹿时耶？承执事道谊相信，故以相闻，幸密察之！

　　存斋公学则一书，虽调停两家之说，以此开发初机，亦甚有补，谨附览，可即命刻之以广其传，亦歌弦一助也。


与完璞会中诸友


　　不相会许时，近来会聚之兴何如？

　　督学使者不喜此事，意见不同，无足为怪。但此事原是追复先贤道场，又经四五抚按与学宪详议处分，已有成案，纵欲变更，岂肯甘心自外于名教？但愿诸贤牢立脚跟，默默自修，养晦待时，终当有清泰之期。损益盈虚，时乃天意。天意欲玉成诸贤，故生出此一番艰苦，以为坚志熟仁之助。若诸贤不能自立，随世起倒，虽使终身处在顺境，只成支吾粉饰过日，于锻炼磨砻未有分毫补益处也。烈火中方见真金，若只是镀金假货，随火销铄，则自讨败露，亦不足惜也。立与不立，只在一念转移，真假可以立辨。且彼作恶，亦是吾党依藉假途有以致之。若真修行自立，如周如程，彼岂作恶也哉？

　　望诸同志各各自靖，不为虚声浮响所撼动，以身明此学，方为出世伟男子耳。


与宛陵会中诸友


　　不肖得与诸贤为数日之会，虽曾大众请教，未及各罄底里，以尽交修之怀，殊为歉怏。

　　诸贤敦行好修，不同流辈，所谓豪杰之士也。自古圣贤须豪杰人做，然豪杰而不圣贤亦多有之，以其习气胜而志不远也。入圣入贤自有真血脉路，反身而求，万物皆备，自成自道，乃为大乐。非意气所能驰骋，非知解所能凑泊，非格套所能摹仿。其本原自无而生有，其功行自有而归无，有无之间，其机甚纯。一念自信，独来独往，旁无牵累，大行不加，穷居不损，舜禹有天下而不与，与颜子箪瓢陋巷不改、孔子曲肱自得，其乐一而已矣。此乐是吾人生生之机如树之萌芽，生意本足，虽至千寻合抱，未有不从培养萌芽而得者也。在吾人则为夜气虚明，圣贤所从以入。

　　自此学不明，世之学者不知生意所自出，不从真息中寻讨下落，徒欲向外驰求，意气愈盛、知解愈繁、格套愈多而本来生机愈窒，虽使勋业掀天、文才盖世，不过采枝摘叶伎俩，与清明根本未有分毫交涉也。因诸贤惓惓相爱，不以不肖为鄙，故敢申布狂言，少致相助之意。惟诸贤自爱！尽去习气，用终远业，吾道之幸也。

　　近溪公以身任道，兴起多士，又得诸贤为之先后，可谓一时遭际。然此件事乃是自己一生立命安身家当，若时作时止，因人起倒，不能恒一以德，未免出于有为而伪，不惟世人指为谈柄，诸贤当亦不能无愧于心也。


与贡玄略


　　黄山之游甚乐，不减浴沂兴味，此是千古入圣真血脉，才涉意气发扬、格套倚泊，便是典要，非变动周流之旨矣。老师一生苦心，只为这些子，吾人全荷服膺，亦只为得这些子。但活泼行持与播弄精魂伎俩，所争只毫厘，不可不默识。

　　此番出游意思，收拾颇干净，人己应感受益处，便觉不同。才此知成就人才，只当反求诸己，呶呶言说，真无益也。

　　宛陵士友得近溪兄作兴，兴味尽好。但未免尚涉随顺境缘，于自己未见有安身处。些少兴味，容易休歇。吾弟为坛上主盟，须拼些精神，为之缉熙联翕，真见些有不容自已之机，不因人起倒，始为自成耳。


与贡玄略


　　绪山兄回，备道动定与年来任道为众惓切之怀，令人喜而不寐。使东南同志皆如贤弟一头一路，无别勾当，此学何患不日明？此道何患不日广耶？

　　近溪兄主盟一方，吾道尤幸。闻提省人颇涉禅家因果，中人以下以此作接引阶梯，坚其信道之心，亦是权法。其上根敦行之士，不能相谅，或不免于有疑，亦或不可以不慎也。惟只时时提省良知，从一念不可欺、不容昧处默默体究，高者俯而就，下者跂而及，至微而彰，至近而神，以共进此道，更觉省力无弊耳。

　　闻绪山兄与诸同志已有成约，明春专望联袂远临，作十日合并之计。执事来书亦云然，当不渝也。


