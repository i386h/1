<!-- { "loadSidebar": true } -->
　　或问：“易之为义，宋儒解为随时变易以从道，何如？”先生曰：“此只道得一半。日月为易，一刚一柔，日秉阳精而明于昼，月秉阴精而明于夜，日月有精明之体而后有随时变易之用。希微玄虚，不可以形求，故曰‘易无体’，所谓先天也。日月得天而能久照，刚柔所以立本也，变通所以趋时也。易即是道，谓之曰‘从’，犹二之也。范围曲成、通乎昼夜之道而知者，良知也。”

新安斗山书院会语（二）

　　萧子问夫子与点之意，先生曰：“天下事不吃人执定做得，必须淡然超脱，若一毫无意于天下之事者，方能了得。深山之宝，得于无心；赤水之珠，索于象罔。故运瓮者在瓮外，以无用为用也。三子皆欲得国而治，未免执定做去，曾点却似个没要紧的人，当三子言志时，且去故瑟，眼若无人，及至夫子问他，却舍瑟而对，说出一番无意味话：时至暮春，春服始成，三三两两，浴沂舞雩。其日用之常，一毫无所顾忌，狂态宛然。若是伊川见之，必在所摈斥，夫子反喟然叹而与之，何异说梦？观其应用之迹，未尝有意为三子，而三子规模隐然具于其中，且将超于政教礼乐之外。春服熙熙，即唐虞垂衣之治；童冠追随，即百僚师让之化；舞雩风咏，即明良赓歌之气象。易地皆然，此千古经纶手段，所谓以无用为用也。孟轲氏云：‘天未欲平治天下，如欲平治天下，舍我其谁？’此其愿学之志也。自圣学亡，此意不传，汉唐宋许多豪杰，只了当得三子所欲为，尚未够手。明道再见茂叔，吟风弄月以归，庶几近之。当时君臣，方且秉执周礼，毅然欲有所为，虽知其贤而不能用，且天勒其年，不及需于大行，所谓世与道交丧也，使夫子之叹徒托诸空言，可慨也已。”

　　或问生死轮回有无之说，先生曰：“此是神怪之事，夫子所不语。力与乱分明是有，怪与神岂得谓无？但君子道其常，此等事恐惑人，故不以语耳，大众中尤非所宜问，亦非所当答。”诸友请叩不已，先生曰：“人之有生死轮回，念与识为之祟也。念有往来，念者二心之用，或之善，或之恶，往来不常，便是轮回种子。识有分别，识者发智之神，倏而起，倏而灭，起灭不停，便是生死根因。此是千古之通理，亦便是见在之实事。儒者以为异端之学，讳而不言，亦见其惑也已。夫念根于心，至人无心则念息，自无轮回。识变为知，至人无知则识空，自无生死。为凡夫言，谓之有可也；为至人言，谓之无可也。道有便有，道无便无，有无相生以应于无穷，非知道者何足以语此？”

　　或问：“‘磨而不磷，涅而不缁’，先儒解为坚白不足，自试于磨涅，何如？”先生曰：“天下之坚莫如玉，天下之白莫如雪，未有不可得而缁磷者。以其有形有色，故不能免于污坏，所谓器也。夫子是从无处安身立命，心同太虚，超乎形色之外，故不可得而磷，不可得而缁，所谓不器也。故曰：‘吾岂瓠瓜也哉？’其旨微矣！当时三家以大夫而叛诸侯，佛肸以陪臣而叛大夫，其称名借号，欲将过命挈而归之公室，亦倡义之举也。孔子欲往，亦隳三都之意。此是夫子反正之微权，知其势不可行，故卒不往，岂门弟子之所能识也？”

　　或问：“洒扫应对便是精义入神，于义何居？”先生曰：“天之所以与我，我之所得于天而异于禽兽者，惟有此一点灵明，所谓天之性也。率此则谓之道，修此则谓之教。其应于用也，耳自能聪，目自能明，遇父自能孝，遇兄自能敬，无他物也，以时而出，天则自见。洒扫应对是其致用之时也。时遇洒扫，不疾不徐，时遇应对，不阿不激，循其则而不过，是为制事之义、宰物之神，皆灵明之妙用也。此易简直截根源，譬之空谷之声，自无生有，一呼即应，一应即止，前无所来，后无所住，无古今、无内外，炯然独存。万化自此而出：天以之清，地以之宁，日月以之明，鬼神以之幽，山川草木以之流峙间落，唐虞以之为揖让，汤武以之为征诛。大之为仕止进退，小之为食息动静，仁人之所忧，智士之所营，百姓之所与能，尽此矣。所谓一点灵明者，良知也；精义入神者，致其良知之用也。外良知而知谓之凿，舍致知而学谓之荡。其机存乎一念之微、圣狂之分、罔与克之间而已。是为虞廷精一之传、孔门退藏之旨、千圣之学脉也。譬之眼际之毫，只缘太近，所以不见，可谓至微而显者矣。”

龙南山居会语

　　定宇邓子将北上，渡钱塘，访先生于会稽，会宿龙南小居，阳和张子、康洲罗子与焉。中夜，邓子拥衾问曰：“良知浑然虚明，无知而无不知。知是知非者，良知自然之用，亦是权法，执以是非为知，失其本矣。”

　　先生曰：“然哉！是非亦是分别相，良知本无知，不起分别之意，方是真是真非。譬之明镜之鉴物，镜体本虚，物之妍媸，鉴而不纳，过而不留，乃其所照之影。以照为明，奚啻千里？孟氏云：‘是非之心，知之端也’，端即是发用之机，其云性善，乃其浑然真体，本无分别。见此方谓之见性，此师门宗旨也。”

　　曰：“学贵自信自立，不是依傍世界做得的。天也不做他，地也不作他，圣人也不做他，求自得而已。”

　　先生叹曰：“如此狂言从何处得来？儒者之学，崇效天，卑法地，中师圣人，已是世界豪杰作用。今三者都不做他，从何处安身立命？自得之学，居安则动不危，资深则机不露，左右逢源则应不穷。超乎天地之外，立于圣人之表，此是出世间大豪杰作用。如此方是享用大世界，方不落小家子相。子可谓见其大矣。达者信之，众人疑焉。夫天积气耳，地积形耳，千圣过影耳，气有时而散，形有时而消，影有时而灭，皆若未究其义。予所信者，此心一念之灵明耳。一念灵明，从混沌立根基，专而直，翕而辟，从此生天生地、生人生万物，是谓大生广生，生生而未尝息者也。乾坤动静、神智往来，天地有尽而我无尽，圣人有为而我无为。冥权密运，不尸其功，混迹埋光，有而若无。与民同其吉凶，与世同其好恶，若无以异于人者。我尚不知我，何有于天地，何有于圣人？外示尘劳，心游邃古，一以为龙，一以为蛇，此世出世法也。非子之狂言，无以发予之狂见，只此已成大漏泄，若言之不已，更滋众人之疑，默成之可也。”

　　邓子复密叩曰：“康洲、阳和二子曾见此意否？曾得破除世界否？”

　　先生曰：“康洲温而栗，阳和毅而畅；康洲如金玉，阳和如高山大川。但得循守随身规矩，以天地为法，以圣人为师，时时不忘此念，便是世间豪杰作用。久久行持，水到渠成，自当有破除处。不须速说。”

　　质明，复相与为兰亭之游，寻永和流觞故事，瞻拜阳明夫子墓，所以慰平生愿慕之怀。邓子复谓先生曰：“孔门惟颜子为好学，止曰‘不迁怒，不贰过’，其义何所当也？”

　　先生曰：“颜子之学，只在理会性情。迁与止对，贰与一对。颜子心常止，怒即旋释，故能不迁，犹无怒也。心常一，过即旋改，故能不贰，犹无过也。先师谓有未发之中始能若此。后儒训解，闵宪以下皆能之，何以谓之绝学？”

　　邓子怃然曰：“如此方见古人之学非后世所能及，所以孔门注意如此之深，以为‘今也则无，未闻好学者也’。”

　　次日，解维而别，先生贻之书曰：“连日面承教议，知静中所得甚深，所见甚大，然未免尚从见上转换。此件事不是说了便休，须时时有用力处，时时有过可改，消除习气，抵于光明，方是缉熙之学。此学无小无大，无内无外，言语威仪所以凝道。密窥吾兄感应行持，尚涉做作，有疏漏，若是见性之人，真性流行，随处平满，天机常活，无有剩欠，自无安排，方为自信也。”

　　邓子复书曰：“赞向往左右非一日矣。夜半倒陈所见以听可否，而翁慰我曰可，故遂轻于别去。及今思之，殊觉未竟尊旨，窃为恨之。千里而来，事孰为大？顾草草哉！生之意，但欲此机常行而不住，常活而不死，思而不落想像，动而不属安排，即此便是真种子。而习气所牵，言语威仪犹未免做作，落在第二义。窃自知之矣！盖人所谓密，而我辈以为疏；人所谓固，而我辈以为漏者也。承谕，知门下爱我过矣！成我之恩与生我者等，敢不拜命！”

白云山房问答（一）

　　白溪王子偕诸友馔先生于白云山房，先生曰：“予念诸友相与之情，不欲虚辱，古人于旅也语，况同志之会，可徒饮食相徵逐而已乎？古人立教，愤而后启，悱而后发，迎其机也。机未动而语之，谓之强聒。君子五教，答问居一焉。譬如医之治病，必须病者先述病原，知其标本所在，药始中病，不为徒发。望气切脉，终不若自言之真也。”

　　众中因请问曰：“尝闻之，为学只在理会性情，请问理会性情之方。”

　　先生曰：“此切问也。人生在世，虽万变不齐，所以应之，不出喜怒哀乐四者。人之喜怒哀乐，如天之四时，温凉寒热，无有停机。乐是心之本体，顺之则喜，逆之则怒，失之则哀，得之则乐。和者，乐之所由生也。古人谓哀亦是和，不伤生，不灭性，便是哀情之中节也。”

　　诸友复请曰：“程门上蔡十年去得一矜字，明道叹其善学。今觉性情不得中和，只是傲。傲生于客气，傲，矜之别名也。敢问去傲之方？”

　　先生曰：“此尤切问也。傲凶德，才傲，意气便骄，声色便厉，自处便高，视人便下，惟恐一毫吃亏受侮。丹朱与象之不肖，只是傲字结果一生。傲之反为谦，谦，德之柄也。处于父子兄弟朋友之间，惟知自反尽分，先意顺承，忠信孝友，未尝有一毫愤戾之态。谦之六爻无凶德，内止而外顺也。客气与生气相对，譬如今日诸君作主，百凡自为贬损，酒精，虽渴而不敢饮；肴丰，虽饥而不敢食。出于下位而不以为屈，终日百拜而不以为劳，尽为主之道也。若是为客，未免易生彼我较计之心，气便易盈，志便易肆，便有许多责办人处。若常能为主而不为客，志气自然和平，视人犹己，计较无从而生，不期谦而自谦矣。”

　　诸友复请曰：“吾人见事举业，得失营营，未免为累，不能专志于学，将奈何？”

