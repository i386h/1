<!-- { "loadSidebar": true } -->
　　文清只是敦行君子，与曾参之唯非同科。先师龙场一悟，万死一生中磨炼出来，矗矗地一根真生意，千枝万叶皆从此中发用，乃是千圣学脉。世谓点之学不如由、求、赤，此后儒臆见，非通方之论也。尧舜事业荡荡巍巍，莫非道心发用之实学，所谓一根真生意，非待作为而后有也。充曾点浴沂之见便是尧舜气象，由、求、赤讵可同日语哉？颜子没而圣学亡，元公独得千载不传之秘。明道伊川再见茂叔，有点也浴沂气象，此学脉也。

　　愚谓我朝理学开端，还是白沙，至先师而大明。白沙之学，以自然为宗，“从静中养出端倪”犹是康节派头，于先师所悟入处尚隔毫厘。此须面证默识，非言语可尽也。学以见性为宗，若见得性之全体，所造自别。亦存乎心悟而已！

　　寂《至试录》，多造理之言，必是吾丈手笔。《格物致知策语》谓“人心以虚为德”，尤见精造。良知者，性之灵，天之则也。致知，致吾心之天则也。物者，家国天下之实事。物理不外于吾心，致吾心之天则于事物之间，使各循其理，所谓格物也。此圣门合一之学也。若曰“理在天下，格其平之之理；理在国家身心，格其齐治修正之理”，则未免分为两事，心外犹有理也。虽与后儒之说稍有不同，其为未得精一之旨则一而已。

　　恃道谊深爱，敢以就正。幸终教之！

与沈凤峰

　　我公天性纯笃，虽处高年未失赤子之心，只此便是道根。吾人所以与道相远，只此机巧伎俩作祟。且道赤子喜便喜，啼便啼，行便行，坐便坐，转处未尝留情，曾有机巧否？曾有伎俩否？我公具如此道根，未能超凡入圣，只是信此未及，未免行不著、习不察，自壮至老未能超然，只寻常挨排过了。若信得此及，只从道根真生意培植长养将去，自当有水到渠成时候。武公年九十尚不忘箴儆。不肖承公厚爱，漫此奉告，可效矇诵万一。不敢谓室中之鉴、暮夜之烛，聊致爱助之忱耳。亮之，亮之！

答洪觉山

　　官舍回，辱教章之及。闻道履所经，汲汲以会友为务。凡遇精舍会聚之所，必为数日之留。或复简书招徕，以尽合并，风声鼓动，渢渢洋洋。此非真以性命为重、视万物为一体者，肯若是乎？

　　伏释来教，令人心神豁然。圣贤之学，只是良知一路。一是百是，一勘百破，更遮瞒些子不得。得此归并，足慰相观之益矣！何幸，何幸！

　　吾人知良知之学，而犹不免有走作之病者，虽是看得良知太容易，亦是致知工夫未能诚一真切，所以流入欲念。种种染著漏泄，浸成多欲之累，实非良知有咎也。除却良知更无下手著落处矣！夫学，慎独而已，吾兄已是一句道尽，予复何言？良知即是独知，独知即是天理。独知之体本是无声无息，本无所知识，本是无所黏带拣择，本是彻上彻下。独知便是本体，慎独便是功夫。此是千古圣神斩关立脚真话头，便是吾人生身受命真灵窍，亦便是入圣入神真血脉路。只此便是未发先天之学，非有二也。

　　明道云：“有天德便可语王道，其要只在慎独。”可谓一言以蔽之矣！吾人慎独功夫被知解意识假借遮拦，不能觌体反观，复还先天之体，才有许多包藏黏带、滞塞偏枯不停当处。若谓“良知只属后天，未能全体得力，须见得先天方有张本”，却是头上安头，斯亦惑矣！吾人今日见在，岂敢便自以为无欲？然须信得万欲纭纭之中，反之一念独知，未尝不明，只此便是天之明命不容磨灭所在。故为今日之计者，谓慎独功夫影响揣摩，不能沉机密察，扫荡欲根以归于无则可，谓独知有欲则不可；谓独知即是天理则可，谓独知之中必有天理、为若二物则不可。此等差处差若毫厘，谬实千里，不可不早觉而明辨者也。

　　所谓“实笃行矣，而以为义袭；实近思矣，而以为计较”，亦只是信得慎独功夫未及。若信得及时，时时是著察，时时是自然，又宁有是病乎？所谓“所处体认，须令动容周旋中礼”，此非人为之合，乃天德自然。忠信所以进德，只慎独便是立诚功夫，便是达天德。只此便是收拾处，亦便是归宿处，非可以他求者也

　　杨子《折衷近得》请观。慈湖理论，诚有过当处，其间精义亦自在，不以瑕瑜相掩可也。所示“日用应酬，一番凝滞，一番从容”，足知安分限不放过功夫。若果在一念独知上彻底洗濯，一番剥落，一番精纯，渣滓愈消，神明欲显，此便是无尽藏修行，原无分限可拘也。

　　恃一体之爱，率此请益。此中更有向上一关，存乎心悟，非笔舌可能尽也。

答毛瑞泉

　　相违忽忽逾十年，道谊之思无日不在。每询湖襄士友，道兄幽贞履吉、道化日隆，同志之幸！辱手教远及，尤感数千里不相舍之情。且得悉闻行持之概，良用浣慰！吾兄乐道忘势，风动台司，此固出于秉彝之同，然有道者处此，正须有义可精。若便守此以为圣贤家法，慨然以风神及人之远为己任，显然有当于莘野南阳之趣，则非弟之所敢知也。

　　吾人学术不纯，大都是功利两字作祟。昔人谓“如油入面，未易出头”，亦善名状。先师哀悯吾人，将良知两字信手拈出，种种病痛，到这里再欺瞒些子不得，可谓对症真药物矣。但吾人之学未免各以质之近为事，见解格式，亡意承当，不能觌体相应。要其极处，适足以增功利之藩篱，于圣贤精义未见有分毫交涉处也。

　　且执事独不闻畏垒之事乎？潜龙之学，以无闷为宗，尽视此何如也？有教，不吝往复。亮之！

答王鲤湖

　　承手教远及，感道谊无已之情，浣剧！

　　独知之说，大略亦是，但云“一念之发知其所不安而勉强制之，而后念又复明”，此却是灭东生西之病，圣门慎独宗旨当不如是矣！

　　夫独知者，非念动而后知也，乃是先天灵窍，不因念有，不随念迁，不与万物作对。譬之清净本地，不待洒扫而自然无尘者也。慎之云者，非是强制之谓也，只是兢业保护此灵窍，还他本来清净而已。在明道所谓明觉自然，慎独即是廓然顺应之学，悟得及时，虽日酬万变，可以澄然无一事矣！然此却非知解意识所能揣拟，格式所能支持。紫阳云：“非全体放下，终难凑泊。”只今且道放不下的是任么念头？于此勘得破，便是用力处，亦便是悟入处。

　　《大易》艮背行庭之旨煞有精义，静中时时默观，有得，更以见教，求助之愿也。

与胡栢泉

　　旌钺莅信州，公务就闲，讲下生徒有能承教求益者否？

　　功利之毒入人已深，虽号为贤者，鲜能自拔。道义与功利常相胜，昔之人以无所为、有所为两言决之，而其机存乎一念之微。神感神应，动之以天，凡在名目上拣择、形迹上支撑、功能上凑泊而非盎然以出者，皆有所为而然也。吾丈日逐感应，精察入微，受用处更觉何如？

　　吾人不论出处、显晦、逆顺，惟此一件是日用本领功夫，此外种种好丑皆过眼陈迹也。正学、怀玉两书院乃吾丈施化之地，精神所注，尤望加意振作，用光先师德业，不徒盘错之利、干局之能而已也。

与唐荆川

　　闻兄入省发舟西渡，则前旌已迅发矣！领所留手教，知赴援甚急，不遑宁居，且云“克斋兄借兵不减于秦庭之哭”，可谓岌岌矣！及见克斋来柬，忽有止兵之说。倏缓倏急，倏鼓倏罢，仓卒举动，有同儿戏。吾兄老婆心切，救世念重，但恐未免尚被虚声耸动，只此便是道学障，便是应机欠神处，不可以不察也。

　　吾兄自信此学已得手，彻底干净，不知一切应感果皆出于本色、无意见搀杂否？一切逆顺称讥好丑尽能平怀应之、不起炉灶否？于自己一切利害得丧尽能忘却、不作见解伎俩谴释否？一切好恶尽能缄藏、使人无从迎测否？一切闲忙境界尽能以无事处之、无所拣择否？若于此有未透脱处，还是些子有碍在，未可便恃以为彻也。

　　矧兵机应感，呼吸存亡，孔子尚临事而惧，以为未尝学，况吾人乎？兄既督领麻兵，师行旅从乃事之宜，还须整队押发，防其沿途抢掠，庶为有制之兵。赴难虽急，独带此数百门鸟铳，将安用之？

　　区区一体休戚相关，情不容已，知兄谅予，不以为迂。

与唐荆川

　　窃观吾兄近来举动，乍出乍没，倏往倏来，若神龙之变化，似欲使人不可测识，略出有意，却未免涉于轻躁，反使人情惝恍，不能快然。此是学问关系，非徒形迹加减而已也。况兵家应感，呼吸安危，尤忌播弄。奇正开阖，虚实进退，藏于九地之下，动于九天之上，隐见叵测，主张处全赖于机。机圆则应始神，方则碍。大抵镇静则得之，轻躁则失之。吾兄见在感应，凝目注思，微觉有碍。当机便不能神，便会磋过。生死利害，反覆毫厘，皆决于此。凝目注思，固将以矫轻躁之失，此正在形迹上加减，似镇静而实未必然也。

　　千古圣学，本于经世，与枯槁山木不同。吾人此生，不论出处闲忙，亦只有经世一件事。如吾兄今日处在兵中，金革百万，与山中饮水曲肱，万变在人，原无二事。彻头彻尾只在几上理会，原无二学。此机无寂感，无闲忙，有无之间不可致诘，是谓圆机。日应万变而常寂然，方是大镇静，方是经世之实学。固兄所稔闻也。但恐救世心切，如张忠定之救火，当局对境，复作二见，旁观不嫌于饶舌耳。

　　昨闻兄请兵，意气横发，君臣朋友之义，以身相许，誓欲与同生死。窃意此尚从侠气带来。侠者之重然诺轻生死，终涉好名，与圣贤本色作用未免毫厘，亦在机上辨之而已。兄常自谓已忘得名根，试验之：才遇差别境界，便会触得动；才涉嫌疑，便思分疏，忍耐不下；才经指摘，便觉懊恼、不快活。只此便是不能忘处。大抵豪杰不落卑污，多受此病。非从学问理会、时时自反、常见不足、常见有过可改、几于无我者未易以气魄承当。

　　吾兄性根原来畅达，矫欢抑情处似涉安排，坦怀任意反觉真性流行。其带些子侠气，疑于轻躁，亦在此。此正是学问血脉路未分晓在。若信得及时，全体精神收摄来，只在此一处用，针针见血，丝丝入理，神感神应，机常在我。如驭之有辔衔，射之有彀率，如舟之有舵，一提便省。一切嗜好，自然夹带不上；一切意见，自然搀搭不入。岂止用兵如神，千古圣贤亦不外于此矣！何如，何如？

　　兄任事真，经世心切，爱人根重，每事尽心，宁可犯手，不肯些子放过。但恐应机处少有所碍。如前所云，实同心隐忧也。《易》“无妄”繇辞曰：“其匪正，有眚，不利有攸往。”既无妄矣，尚有匪正之眚，何哉？正是研几之旨，夫子求免大过之心，幸默察之！

与谭二华

　　前有启候，曾入记室否？

