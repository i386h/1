<!-- { "loadSidebar": true } -->
答张阳和

　　承手教惓切，知忧时为道委曲苦心。吾人虚辞缪张而实践未至，激成纷纷，所谓“新法之行，吾党有过”，非剿说也。吾辈讲学，原为自己性命，虽举世不相容，一念炯然，岂容自昧？况世间豪杰无地不生，言之危与巽，虽若随时，而一念默默，互相省觉，乃是救取自己性命，呼吸不相待也。冱寒冻极，正吾人来复之时，不因时有所加损。闻馆中有数辈能信此学，吾世丈须留意，随机触发。六阳从地起，以汇而征，原是一体不容已之心，非徒招朋助类门面，为此劳扰也。

　　金庭于此学近更真切否？人生不知学，犹不生也；学而不闻道，犹不学也。金庭才艺，众所推服，况当日讲之任、启沃之机，尤有关系，非徒应故事而已。可为千万致意！

与张阳和

　　向领手书，知日来任道之志益切，良慰！此件事无气魄可凑泊，无才能可倚靠，亦无道理可商量。只从一念入微，神感神应，时时见有过可改，时时见有善可迁，便是入圣真血脉路，所谓讲之以身心、非徒口耳传述已也。

　　昨见邸报，尊翁已复原职，岂徒盖前人之愆，有光世德多矣！健羡，健羡！

　　虬峰巡院心事光明，应务详而有条，深信先师良知之旨，百凡动以为法，专祠特享，风声翕然。兹以从祀未定，特疏申请于朝，平泉公已身任其事。凡当局诸公有须委曲求济者，惟执事默约诸同志维持其间，以玉成之。此道脉所系，亦吾人一生趋向所关，不容以自诿也。

答张阳和

　　领手书并诸论学稿，具悉明定造诣之概。

　　既膺起居之命，内馆主教势不得兼。所云《中鉴录》，未敢为不朽之传，区区两三年纳约苦心，庶几自尽。内馆之设，事几若微，于圣躬得养与否，所系匪浅。不知相继主教者能悉领此意、不作寻常套数挨过否？

　　来教所述张宏山论学之言，其义颇精。有曰“耳本天聪，目本天明，顺帝之则，何虑何营？”有曰“人心不死，无不动时，动而无动，是名主静。”直揭本体，非高远，非凑泊，殆有契于师门宗旨。其与徐鲁源论学之言，谓“古之圣贤，以一心建立万法，未尝有所摹拟于前，况于动静语默、食息起居之微，又安能一一摹拟之而后谓之学乎？阳明先生揭出致良知三字，真是千古之秘传。时时提醒，时时保任，不为物欲所迁、意识所障，易简广大，入圣之捷径也”，可谓卓然自信，勇于任道，确然不易乎世者矣！

　　顷者友人屠坪石转致荆州公所谕书，谓屠子好谈理学，雅称同志，意必实有所得，非空言者。不惟不以为讳，且从而纵谀之，当事者之心可谅矣。务空谈而乖实行，庸或有之，自是吾党不善学之过，非师教使然也。其谓“鱼兔未获，毋舍筌蹄；家当未完，毋撤藩卫。未证谓证，学之通病”，尤有裨于声教。此良工苦心，盖将以明之，非故有所抑而欲废毁之也。但恐吠声怖影之徒，巧于承望，有所更易变置，因噎而废食，反使初志郁而未畅。世道污隆，学术兴替，举足轻重，关系不小，别嫌明微不可以不慎也。所望秉执化权，宣昭义问，以翼吾道。使海内善类以心相应，顒然知所归向，无复怀疑，师门一脉不致泯泯无传，所谓万代瞻仰，在此举也！

与张阳和

　　相念忽复改岁，区区自夏秋来卧病，精神顿减，耳加重听，此固老年常态。占知后来光景亦无多，神明鉴予，多言扰听，以此示戒，未可知也。

　　诸公时常聚会，更觉何如？见在只直达，开眼便见，闭眼亦未尝失，原无动静二相。才涉见解亿度，皆是鬼窟活计，不可不深省。

　　定宇兄近来所见当更妥贴，比部吴中淮在广德时，兴味尽超脱，用力处尚未归根。数时来未见一言扣及，岂以为得手，遂尔忘情耶？就是定宇所谓妥贴，亦未易言。无始以来习气有多少未消煞在！须打并得空荡荡，无些子夹带，所谓贼不打贫家门，始为究竟耳。

　　燕阳已离校后，所处益闲适。吾人必有事功夫，不论闲忙，须时时兢业，始不致空过耳。

　　康洲质本金玉，自少身过，但一念入功夫尚欠绵密，不可以为易而忽之也。

　　不肖衰耄，已无补于世，但恳恳同善之心老而弥切！惟愿诸公顶天立地，以万古豪杰自期，不随世界转换，方见定力，亦吾人安身立命本分内事。凡诸公相会，亦望以此意时时相提醒，始为直谅之友，当亦同心不容已之情也。

与朱金庭

　　向领吾弟手书，知任道之志甚切，近来所造，当益冲邃。

　　此件事无巧法，只从一念入微时时求慊于心，便是集义真功夫。一切任名义、仗气魄、倚见解，凡有题目可拣，皆是义袭之学。此便是学术诚伪之辨。吾弟天资超颍，诗与字已压群彦。诗为心声，字为心画。心体超脱，诗与字即入神品；体格粘带，诗与字即堕俗套。所谓只此是学，非可以他求也。

　　虬峰巡院崇信先师良知之教，以为有补于圣学，欲为特疏，从祀庙庭。此兴起吾道大机括，凡当局诸公可委曲以赞其决，当有济也。

与赵濲阳

　　数时不相会，同心之怀，彼此所共。迩来新功日家邃密？闻京中已续同志大会，吾弟与楚侗二三君为之倡，此人心向背之机，吾道何幸！

　　向者举似狂狷乡愿之说，日用应感喻得更何如？不能直信本心，略藉外境好丑以为从违，皆不出乡愿故智。此人品学术之大辨，不可不深究也。

　　《中鉴》之辑，自吾弟起因，今已脱稿，寄留龙阳处，取而观之，自见杞人忧世苦心。三代以降，君亢臣卑，势分悬隔，吾人欲引君于道，舍中官一路，无从入之机。譬如寐者得呼而醒，诸梦自除，《中鉴》所以代呼也。吾弟可细细披抹笔削，以润色之。若以为有补世教，梓而行之，与诸鉴并传，示法于将来，未必非格心之助也。

　　先师从祀一节，天下公议，出于台馆诸公，上下周旋，以观其成。诸公当能自力，不待赞也。

与赵濲阳

　　小儿南还，传吾契道谊亹亹之情，良感！小儿下第，相知者多以为慰，区区未尝以此动念。消息盈虚，时乃天道，譬之花树，开发有时，非人所能必。又如橐籥翕而自张，但世人欲速心重，故见眼前若有所得失耳。

　　时事如此，闻都下会友讲学之兴亦落落，聚所复已外补，吾契如赤帜嵬然独立，相夹辅者复几人？吾人发心，原为自己性命，自信不惑，虽万死一生，亦当出头担荷。若以世之向背为从违，所学何事！但同志相聚，不在言语意气相强，菩萨不能自度，焉能度人？吾辈若能自信，从性命根源彻底理会，无有一毫凡心世念夹杂搀和，人之见之，自当相悦以解。所谓不言而信、存乎德行，若不能自信，而徒以求人之信，妻子童仆且不能相保，况以人乎？

　　此区区晚年行径，自为有用力处，亦自为有得力处，幸吾契自信自爱，交修之望也！

与赵濲阳

　　与吾弟相别许时，形骸虽间，此心未尝一日不在几席之侧。海内相知虽多，能如吾弟知心相信者复能几人？

　　顷领手教，且询知道况清裕，以政为学，一切应感不抗不阿，人人信为有道君子，可谓不负所学矣！

　　区区耄年，不敢废学，只在一念上理会，时时得个活泼之机，与知解意识、播弄精魂全无交涉。不知吾弟近来悟入更何如？日用应感若不能直信本心，略从外边好丑境界转换些子，便非自得之学。不可不察也！

与李见亭

　　昨者舟中奉教，去往匆匆，未罄鄙怀。次早谴价奉候，冀终所请，而仙舟已遄发矣！怅如之何！

　　此行望吾丈全体担荷，随上随下，随闲随忙，孳孳切切以发明此学为事，做个出世间大豪杰。眼面前勘得破，不为顺逆称讥所摇，脚跟下劄得定，不为得丧利害所动，时时从一念入微酝酿主张，讨个超脱受用。才有所向便是欲，才有所着便是妄，既无所向、又无所着便是绝学无为本色道人。一念万年，更有何事？区区日用行持亦只如此，出处虽殊，此志未尝不相应也。

　　窃窥吾丈此生志向，安身立命，已无别路可走，但日用应感，尚涉悠悠，欠发疑，欠受苦。进学全在疑，大疑大进，小疑小进，不疑不进。譬之行路，既有必道长安之志，才举足起途，便有三叉路可疑，疑了便问，问了又走，不肯半途而废，必到长安而后已。若终日悠悠，坐谋所适，或虽行路，而不肯发狠，自由自在，终无有到长安之期也。吾人既在路上盘桓，风波之顺逆，盗贼之纵横，即次怀资之得丧，困心拂意，有多少苦在。若是到长安之志不肯休歇，境愈苦志愈坚，冲前冒险，求遂其志。若欲自讨安便，才遇些小苦境便生退心，亦终无得到之期也。

　　今者则何以异此？兄既要做千百年大豪杰，不要只讨见前窠座快活受用。内翰清高，无灾无难，亦易养坏人，有志者当生惧心。必须大疑大苦一番，疑者信之因，苦者乐之基，经此大疑，沉着研究，若无凑泊，方能有诸己而信。不然，知解笼统而已。受此大苦，转展磨礲，若无聊赖，方能反诸身而乐。不然，情境假借而已。举千钧之鼎者，非乌获不能胜。区区于丈日有望焉！

　　东廓乃孙聚所，青年嗜学，不堕家声，望加意周旋，以求益友之助。

　　前途会萧兑隅巡院，望以此学痛与琢磨。兑隅为东廓入室之高第，深信良知之旨，于此学煞有所见，有力量，肯出头担当，非琐琐之比。纵科场事忙迫，只消示之风规，使官属士民知所趋向，自翕然有风动之机，使先师血脉不致沦落，休戚一体之情也。

　　学问之于朋友，如鱼之于水，才一相离，便生枯渴。吾兄到京，可密约同志十数人，时图合并。此生可与性命相许者，眼前宁复几人？种种力行好事，只是拣得好题目做，纵使文名盖世、勋业格天，转眼便成空华。若真为性命，只默默自修自证，以毕此生，当不以此而易彼也。

　　区区年已望八，无复有用于世，而求友乐善一念，若根于心，老而弥切。尝谓吾人在世，须享用余年。颜子三十二而卒，三十二以外便是余年。孔子七十三而卒，七十三以外便是余年。若于此不知享用，营营逐逐，尚有歇不下念头，真天刑不可逃也。可不哀哉！京师同心有询及不肖者，即可以此相勉，亦交修之怀也！

与王龙阳

　　数时同志聚会更复何如？他人尚有趋避，在吾弟家学承传，不容自诿。百凡须勤慎，以身明此学，已信者同心共济，未信者随机接引，不激不阿，相观相劘，同归于善，才为克家之子，海内同志有所赖耳！

