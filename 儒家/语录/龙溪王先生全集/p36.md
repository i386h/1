<!-- { "loadSidebar": true } -->
　　致知无巧法，无假外求，只在一念入微处讨真假，一念神感神应便是入圣之机。孟子所谓集义，是时时求慊于心，才有亿度，便属知解，才有凑泊，便落格套，才有庄严，便涉气魄，皆是义袭，王霸诚伪之所由分也。唐虞之时，所读何书？危微精一之外无闻焉。后儒专以读书为穷理，循序致精，居敬持志，隔涉几程途？揣摩依仿，将一生精神寄顿故纸堆中，忘却本领工夫，谈王说霸，别作一项伎俩商量。晦翁晚年亦已自觉其非矣！所谓君子之过、圣贤之用心也。先师信手拈出良知两字，不学不虑，以直而动，乃性命之枢、精一之宗传也。

　　迩者浙江抚按连疏申举先师从祀，以补圣朝之缺典，已蒙平泉宗伯题请。荷圣旨俞允会议，近今未见题覆。圣天子睿知夙成，童蒙之吉，柔中之德，临之于上，诸大老以刚中之德应之于下，刚柔相济，大义自定。虽有纷纷之论，无自而入也。吾世丈既已深信其学，又当可为之时，会须明目张胆，一陈昌言，使此学晓然光显于天下，已信者益坚其信心，未信者渐释其疑虑，使忌者献诚，慢者致恭，所谓万代瞻仰清明，一盛事也。

　　夫学有嫡传，有支派，犹家之有宗子与庶孳也。良知者，德性之知，性无不善，故知无不良。明睿所照，默识心通，颜子之学，所谓嫡传也。多学而识，由于闻见以附益之，不能自信其心，子贡子张，所谓支派也。盖良知不由闻见而有，而闻见莫非良知之用。多识者所以畜德。德根于心，不由多识而始全，内外毫厘之辨也。颜子没而圣学亡，后世所传者，子贡子张支派学术，沿流至今，非一朝一夕之故。先师所倡良知之旨，乃千圣绝学，孔门之宗子也。汉唐以来，分门传经，训诂注述之徒，所谓庶孳者，昂然列于庑下，而为宗子者尚泥于纷纷之说，不得并列于俎豆之间，以承继述之重，岂亦有似是而难明者乎？向来台谏言者，每以薛文清与阳明先师并举从祀，说者谓文清之学举世皆以为是，而阳明尚有议而非之者，久之以待其定。夫丈夫盖棺，事已定矣！何待于久？若以是非之有无为高下，恐非所以卜人品而明学术也。

　　自良知之学不明于世，人人失其本心，未免以毁誉为是非，是其所非、非其所是，容有之矣！是非者，好恶之所从出也。孔子云：“不如乡人之善者好之，不善者恶之。”若徒以毁誉为是非，乡愿之媚世反若贤于仲尼也，而可乎哉？世有冒认宗传，以庶易嫡，是非无从而明者，则滴血以为证。良知者，是非之则，千圣相传真滴血也。人品之高下，系学术之邪正；学术之邪正，系吾道之盛衰；吾道之盛衰，系世运之污隆。此在当局诸公主持世教之责，非区区阿好所得而私也。


与赵尚莘（四篇）


　　答赵尚莘

　　使至，拜领手书，俨对颜面，所示日来工夫，想见兄日用行持，煞肯用力，煞肯参究，此中正好商量。“嗜欲深痼，割情极难”，此已一句道尽。若非极下苦功，令本心时时作得主宰，未有不以从欲为自然者。孔子年七十，方能从心所欲不逾矩，吾人岂可容易放过？然此却非禁绝所能制，须信本心自有天则方为主宰，须信种种嗜欲皆是本心变化之迹，时时敌应，不过其则，方为锻炼。若不信得过这些子，只在二见上凑泊支持，下苦工时便时有安排，讨见成时便成无忌惮，未免堕落两边，其为未得应手，则一而已。何如？何如？

　　弟陈乞意已决，闻兄出京在月尽，弟回正值其时，还，当与兄再登当湖之堂，究此一事也。

　　与赵尚莘

　　昨入平湖，得拜年伯于堂，信宿请教，精义无穷，信道之心，老而弥笃。且照以天和，宏以虚受，使人自忘卑陋，油油然怀乐告之心。翁之盛德，可谓至矣！家学渊源，天伦之乐，无以逾此。是兄享天纵之福，人道中所愿欲而不可必得者也。

　　承示本体工夫合一之意，此本简易明白，但吾人习于闻见，本体外别作一项工夫商量，故见其有不合处。要之，还是为性命心未恳切，未免从见上转。每与兄面论圣人本体无欲，时时保任缉熙，即本体便是工夫。贤人以下，不能无欲，须时时做寡欲工夫，以求复其本体。及其成功则一。然中间浅深难易，则自不同，进一步方见得一番精采，未可以意想图度而得也。

　　与赵尚莘

　　去住匆匆，未尽合并，别后怏怏，如有所失。

　　包裹扭捏，是吾人通病，今亦不能于病上屑屑去得，只密察本来真性，时时令其直达流行，不从痛痒上起回护见则包裹自去，不从名色上起照管见则扭捏自除。时时是真性直达，乃是真放下；时时是真性流行，乃是真举扬。若作第二义商量，未免堕落两边见解，于本性上未免有一纸之隔。所当深究而早辨者也。

　　不肖承兄误爱，二人同心，其利断金，一切毁誉之来，正可以为吾人切劘之助，若以此过动其心，则又惑矣！何如，何如？

　　答赵尚莘

　　领兄手教，知为这件事甚着紧。吾人此生，原只有这件事，但世人凡缘染重，外境累深，未免将自己精神向外驰求漏泄，反把这件事作第二义看。间有觉破其弊，欲与收摄自为主张者，又未免从意见好名色上扭捏转移，不可专专向一念上求生死下落，是与终日驰求者虽稍不同，其为不得真性流行，则一而已。

　　来教“努力精明”，若不善用，亦会生病。此等处亦须心悟，不然，又未免与悠悠作治法也。何如，何如？

　　绪山兄已回，见在感应，尽见确实，亦切切以从前意见为戒，乃知忧患困穷有益于人也。

　　时日岁寒，万物各归其根，此身未得一了，辜负半生！兄当同此耿耿也。


答茅治卿


　　向承以所见录示，足知信道之勇、求悟之切。细阅来教，见处不无，大都从意解上凑泊，不免缠绕文义，未见有超然悟入之趣。昔人谓葛藤窠，其信然耶！某非不欲答，恐分疏得明时，反滋葛藤之病，姑尔迟迟，非敢自外也。再辱手教，令人心目开明，未得谓得，未证谓证，是兄真实不诳语。某今则可以言矣！

　　来教谓“道理本来具足，起心求之而愈远，放下即是。天地设位而易行乎其中，斋戒神明，洗心退藏，此也。”所见弥近，然亦从耳根入来，终费许多摹拟。只今且道所起是何心，所放是何事，行乎其中是何物，所斋戒所退藏是何行？若是真悟汉，言下便须了彻，才涉商量，剑去久矣！

　　来教疑致知反在格物之先，夫先师格物致知之旨，本无先后：致知者，致不学之知，是千古秘密灵明之窍；格物者，格见在之物，是灵明感应之实事。故致知在于格物则知非空知，格物本于致知则物非外物。此孔门一贯之旨，无内外、无精粗而不可以先后分者也。世固有以明心见性为致知者矣，而遗弃人伦物理，则真性便有不遍之处，是谓落空。亦有穷至物理为格物者矣，而以知识为知，反在事物上求个定理，则内外便成对法，是谓玩物。二见纷纭而圣学始亡，道之不明于世，有自来矣！

　　来教云“汤武以下用何工夫而至此”云云。夫良知本来是真，不假修证，只缘人我、爱憎分别障重，未免多欲之累，才有所谓学问之功。尧舜清明在躬，障蔽浅，是即本体便是功夫，所谓性之之学。汤武以下，嗜欲重、障蔽深，是用功夫求复本体，所谓反之之学。其用力虽有难易深浅不同，而于良知本来实未尝有所加损也。然非独圣贤有是也，人皆有之。虽万欲沸腾之中，若肯反诸一念良知，其真是真非炯然未尝不明，只此便是天命不容灭息所在，只此便是人心不容蔽昧所在。此是千古入贤入圣真正路头，舍此更无下手用力处矣！吾人甘心不学则已，学则当以颜子为宗。颜子不远而复，且道颜子是何学？乃孔门意见直截根源、先天之学，非可以知解想像而求者也。自此义不明，后世所传，惟以闻见臆识为学，揣摩依仿，影响补凑，种种嗜欲，反与假借包藏，不肯归根反源，以收扫荡廓清之绩，是殆壅閼灵明而重增障蔽也。沿流以至于今，其滥觞又甚矣！岂不可哀也哉？先师一生苦心，将良知两字信手拈出，直是承接尧舜孔颜命脉，而其言则出于孟氏，非其所杜撰也。世儒不此之察，顾一倡群和，哄然指以为禅，将易简宗旨反堕于支离繁难而不自觉，岂不重可哀也哉？

　　惟兄撤去旧见，一意笃信弗疑，将全体精神打并归一，时时惟以寡欲去蔽为事，蔽障愈辟，神明愈显，从此悟入，一得永得，更又何事？千古绝学，庶几有望，而前所疑诸说，可不待分疏而涣然融释矣！


与诸南明


　　去秋荣行时，生适以先师年谱事往江右，不及与兄款叙，少致赠处之益。吾兄天性莹粹冲和，纯然道器，又于先师精意相感，神交梦授，有得其宗者，此岂偶然之故哉！吾兄处盛世、位清班，养望自高，霄汉失业可以立致。然区区所望于兄，更有进于是者。

　　人生贵闻道，始有安身立命之地，先师提出良知二字，乃是至道之精神，神感神应，真是真非，一毫不容自昧，乃易简直截根源，千圣从入之真机。世之学者，信此不及，以为不足尽天下之变，反杂以知解意识，或泥于格套名义，拣择假借，自讨烦难，昧其机而不自觉耳。吾兄于此既有所悟入，安身立命当不假于外求。盖良知之宗，寂而常照：舜之明物察伦，照之用也；由仁义行，寂之体也。是谓明觉之自然，是谓无为而治，千古经纶之学，尽于此矣！才有不寂，种种明察皆为用知；才有所杂、有所泥，种种事业皆为义袭而取。真假毫厘之机，辨之于一念之微，所谓是非之则也。

　　我朝开国以来，状元进位宰辅者无虑数十辈，再世之后，名消影息，皆荡为太虚，析为浮尘，而世之所指而仰者，不过某某数人而已，然则所恃以不朽者，固在此而不在彼也。区区素荷道谊之爱，况尝有闻于学，兄以千古豪杰自命，当弗迂予言也。


与屠竹墟


　　天地间豪杰有数，此生倏聚倏散，能几何时？自己真性命会须有安立处。人生精力有限，自有嗜欲以来，破败不少，古为强仕之年，今为始衰矣！若不及时回头，撙节保爱，终日经营身心之外，虽有美举奇业，到底只成眼前空华，所济恁事？某不肖，不能早觉以祗于回，今以悔心就质于有道，求助之望也。千钧之鼎，非乌获不能胜，执事既已豪杰矣，岂肯将圣贤事作第二义？欲见宗庙之美、百官之富，须得其门而入。所谓性命两字，乃入圣血脉门路也。自性自修，自命自固，为性命之心重一分，嗜欲自然轻一分，全是性命之心，种种嗜欲自然淡息得下，所谓持衡之势也。


卷十
与李中麓


