<!-- { "loadSidebar": true } -->
　　能通天下之志者为能感人心圣人同乎人而无我故和平天下莫盛于感人心
　　道逺人则不仁
　　仁者人也逺人则违乎仁
　　易简理得则知防知防然后经可正天下达道五其生民之大经乎经正则道前定事豫立不疑其所行利用安身之要莫先焉
　　神化篇言见防则义明动而不括则用利屈伸顺理则身安而德滋又曰知防其神由经正以贯之则宁用终日防可识矣又曰精义入神豫之至也即此条之意也此条之意欲人知义之即为经也
　　性天经然后仁义行故曰有父子君臣上下然后礼义有所错
　　天经出于仁义之性故能性乎天经则仁义行矣
　　仁通极其性故能致养而静以安义致行其知故能尽文而动以变
　　性以静为体知以动为用
　　义仁之动也流于义者于仁或伤仁体之常也过于仁者于义或害
　　立不易方安于仁而已乎
　　安所遇而敦仁故其爱有常心有常心则物被常爱也安所遇者无我也程子言公则仁仁则爱意亦相近
　　大海无润因暍者有润至仁无恩因不足者有恩乐天安土所居而安不累于物也
　　仁者大公无我不用恩而恩无不加焉此其所以能爱也
　　爱人然后能保其身【自注助寡则亲戚畔之】能保其身则不择地而安【不能有其身则资安处以置之】不择地而安盖所达者大矣大达于天则成性成身矣
　　上言安所遇故能爱此又言能爱然后能安所遇何也当其能安所遇盖以仁义之心处之及其处之而安则仁心益笃而物之被其爱者广矣
　　上达则乐天乐天则不怨下学则治己治己则无尤上达而乐天理则知天之所以命我者皆正命何怨之有下学而反己则知我之所以自修者无与于人何尤之有
　　不知来物不足以利用不通昼夜未足以乐天圣人成其德不私其身故干干自强所以成之于天尔
　　知防然后用利知命然后乐天是皆非蕞然梏于形体者所能及也故惟圣人能与天无间　自圣人下或当自为一条
　　君子于仁圣为不厌诲不倦然且自谓不能盖所以为能也能不过人故与人争能以能病人大则天地合德自不见其能也
　　君子之道达诸天故圣人有所不能夫妇之智淆诸物故大人有所不与
　　君子之道即天道也天地之大也人犹有憾天地且不能尽道况于人乎此圣人所以有不能也即其道中之末节为夫妇所与者然以其无关于大也则大人畧之矣此亦圣人不知不能之事也
　　匹夫匹妇非天之聪明不成其为人圣人天聪明之尽者尔
　　天聪明之尽故曰亶
　　大人者有容物无去物有爱物无徇物天之道然天以直养万物代天而理物者曲成而不害其直斯尽道矣容而不去曲成之心爱而不防直养之道
　　志大则才大事业大故曰可大又曰富有志久则气久德性久故曰可久又曰日新
　　可大可久皆根于志也
　　清为异物和为徇物
　　此隘与不恭之道君子所以不由
　　金和而玉节之则不过知运而贞一之则不流道所以可久可大以其肖天地而不离也与天地不相似其违道也逺矣
　　知周万物始条理也道济天下终条理也金和而以玊节之则不过矣旁行者知之运贞夫一则不流矣
　　久者一之纯大者兼之富
　　不贰则久无我则大
　　大则直不绞方不刿故不习而无不利
　　释坤二之义
　　易简然后能知险阻易简理得然后一以贯天下之道易简故能说诸心知险阻故能研诸虑知防为能以屈为伸
　　平易者险之反简约者阻之对以险阻遇险阻则不能知险阻而亦无以处此险阻也易简理得则险阻不难于知而处之矣平日则以说诸心临变则以研诸虑研虑而知防则虽遇险阻在前以屈为伸而处之裕如也
　　君子无所争彼伸则我屈知也彼屈则吾不伸而伸矣又何争
　　无不容然后尽屈伸之道至虚则无所不伸矣君子无所争知防于屈伸之感而已精义入神交伸于不争之地顺莫甚焉利莫大焉
　　无不容故能忘人我而尽屈伸之道无所争则能审彼已而知屈伸之防至虚所以无不容也尽屈伸之道则无所不伸矣精义入神所以知防也知屈伸之感则交伸于不争之地矣虚则顺莫甚焉知防则利莫大焉
　　天下何思何虑明屈伸之变斯尽之矣
　　屈所以为伸伸所以为屈殊涂同归不容憧憧于往来之间也当其时则顺其理而已
　　胜兵之胜胜在至柔明屈伸之神尔
　　敬斯有立有立斯有为
　　君子庄敬日强有为之本也
　　敬礼之舆也不敬则礼不行
　　恭敬撙节退让以明礼仁之至也爱道之极也
　　自卑尊人与人为善也故曰仁之至不有其善不防厥善矣故曰爱道之极
　　己不勉明则人无从倡道无从教无从成矣
　　言当自勉于学问以倡学明道立教为己任
　　礼直斯清挠斯昬和斯利乐斯安
　　敬则内直直哉惟清不敬则为邪所挠而昬矣敬纯则和和至则乐
　　将致用者防不可缓思进德者徙义必精此君子所以立多凶多惧之地干干德业不少懈于趋时也
　　精义入神则知防利用安身在徙义
　　动静不失其时义之极也义极则光明着见惟其时物前定而不疚
　　时物前定于义则动静不失而不疚矣
　　有吉凶利害然后人谋作大业生若无施不宜则何业之有
　　释吉凶生大业之义
　　天下何思何虑行其所无事斯可矣
　　循理则行所无事
　　知崇天也形而上也通昼夜而知其知崇矣
　　形而上谓能通于无形之理
　　知及之而不以礼性之非己有也故知礼成性而道义出如天地位而易行
　　道所以行义所以止知成性则道出不穷礼成性则能止于义门者出入所由也
　　知德之难言知之至也孟子言我于辞命则不能又谓浩然之气难言易谓不言而信存乎德行又以尚辞为圣人之道非知德达乎是哉
　　闇然修于隠也的然着于外也
　　作者篇第十
　　作者七人伏羲神农黄帝尧舜禹汤制法兴王之道非有述于人者也
　　以知人为难故不轻去未彰之罪以安民为难故不轻变未厌之君及舜而去之尧君德故得以厚吾终舜臣德故不敢不防其始
　　四凶皆有爵土者故曰未厌之君
　　稽众舍己尧也与人为善舜也闻善言则拜禹也用人惟已改过不吝汤也不闻亦式不谏亦入文王也别生分类孟子所谓明庶物察人伦者与
　　自亲亲之杀尊贤之等以至于贵贱上下士农工贾鳏寡独曁鸟兽草木鱼鼈皆所谓别生分类也
　　象忧喜舜亦忧喜所过者化也与人为善也隠恶也所觉者先也
　　即与象同忧喜一事而四美具焉
　　好问好察迩言隠恶扬善与人为善象忧亦忧象喜亦喜皆行其所无事也过化也不藏怒也不宿怨也与上条意略同
　　舜之孝汤武之武虽顺逆不同其为不幸均矣明庶物察人伦然后能精义致用性其仁而行汤放桀有慙德而不敢赦执中之难也如是天下有道而已在人在已不见其间也立贤无方也如是
　　舜汤武皆处人伦之变自非察伦精义安能不失其性之仁而行乎立贤无方谓举之必尽也
　　立贤无方此汤所以公天下而不疑周公所以于其身望道而必吾见也【旧注周公上疑有坐以待旦四字】
　　帝臣不蔽言桀有罪已不敢违天纵赦旣已克之今天下莫非上帝之臣善恶皆不可揜惟帝择而命之己不敢不聴
　　虞芮质厥成讼狱者不之纣而之文王文王之生所以縻絷于天下由多助于四友之臣尔
　　以包瓜文王事纣之道也厚下以防中溃尽人谋而聴天命者与
　　瓜善溃之物杞木之深根者也纣之时民将溃矣文王为之结民心固邦本以事纣与姤爻之志不舍命同
　　上天之载无声臭可象惟仪刑文王当契天德而万邦信说故易曰神而明之存乎其人不以声色为政不革命而有中国黙顺帝则而天下自归者其惟文王乎以文王之于天载解神明两句其义见前又引皇矣之诗而释之见文王所以合于天载者盖天德无声臭而文王之为政亦无声色故其君长诸夏也无待于革命但黙顺帝则而天下归心焉此所以仪刑之而万邦作孚也
　　可愿可欲虽圣人之知不越尽其才以勉焉而已故君子之道四虽孔子自谓未能博施济众修己安百姓尧舜病诸是知人能有愿有欲不能穷其愿欲
　　重耳婉而不直小白直而不婉
　　释谲正之意
　　鲁政之弊驭法者非其人而已齐因管仲遂并壊其法故必再变而后至于道
　　孟子以智之于贤者为有命如晏婴智矣而独不智于仲尼非天命耶
　　言天限其智也
　　山楶藻棁为藏之室祀爰居之义同归于不智宜矣藏祀鶢鶋二事皆黩于神故为不智
　　使民义不害不能教爱犹众人之母不害使之义礼乐不兴侨之病与
　　义而能教则防于礼乐之事矣而侨未能也惟其惠爱而能义故夫子称之　或以教爱为句则上不害当为不嫌之义
　　献子者忘其势五人者忘人之势不资其势而利其有然后能忘人之势若五人者有献子之势则反为献子之所贱矣
　　颛臾主祀东旣鲁地则是已在邦域之中矣虽非鲁臣乃吾事社稷之臣也
　　东防旣在邦域之中则山川土田与鲁相贯
　　三十篇第十一
　　三十器于礼非强立之谓也四十精义利用时措而不疑五十穷理尽性至天之命然不可自谓之至故曰知六十尽人物之性声入心通七十与天同德不思不勉从容中道
　　器于礼者礼与性成强立者守礼不返
　　常人之学日益而不自知也仲尼学行习察异于他人故自十五至于七十化而知裁其德进之盛者与圣学变化而自能名其所至气候分明故曰化而知裁
　　穷理尽性然后至于命尽人物之性然后耳顺与天地参无意必固我然后范围天地之化从心而不逾矩老而安死然后不梦周公
　　无意必固我则与天地相似而参焉故能范围其化从心不逾所谓先天而天不违是也老而安死义见下文
　　从心莫如梦梦见周公志也不梦欲不逾矩也不愿乎外也顺之至也老而安死也故曰吾衰也久矣
　　梦者思勉所不及故曰从心老而不安死是不顺命也犹未免于愿外也愿外是逾矩也不梦周公是安死顺命虽思勉所不至者亦无越思也
　　困而不知变民斯为下矣不待困而喻贤者之常也困之进人也为德辨为感速孟子谓人有德慧术知者存乎疢疾以此自古困于内无如舜困于外无如孔子以孔子之圣而下学于困则其蒙难正志圣德日跻必有人所不及知而天独知之者矣故曰莫我知也夫知我者其天乎
　　张子以困而学之为遇困而能修治之义故其说如此
　　立斯立道斯行绥斯来动斯和从欲风动神而化也有欲斯从神也有风斯动化也
　　仲尼生于周从周礼故公旦法坏梦寐不忘为东周之意使其继周而王则其损益可知矣
　　周公制作大备必也因周而又考诸三王以损益之也
　　滔滔忘反者天下莫不然如何变易之天下有道丘不与易知天下无道而不隠者道不逺人且圣人之仁不以无道必天下而弃之也
　　引道不逺人之意盖谓人能道明无道之可易也
　　仁者先事后得先难后获故君子事事则得食不以事事虽有粟吾得而食诸仲尼少也国人不知委吏乘田得而食之矣及德备道尊至是邦必闻其政虽欲仕贫无从以得之今召我者而岂徒哉庶防得以事事矣而又絶之是诚系滞如匏瓜不食之物也
