<!-- { "loadSidebar": true } -->
　　言德能胜其气则不为气质之性所拘而不为气数之命所制故所谓性者皆天德所谓命者皆天理性命皆根于德而拘于气制于气者君子不谓性不谓命也气不可变以下专以命言之盖言修德则可以动天此其立命之验也惟修夭制于气数者多若富贵则大德受命者位也易简成位者亦位也惟其理能通天下之志故其位必居天下之尊如仲尼伊尹周公虽制于所乗之势所遇之时与大德受命者异然所谓成位天地之中则有余矣舜禹所以不与焉者正惟视为常理无希冀图度之心也舜禹起匹夫有天下旣非若继世之乗势又非求而得之所得出于意外而能不与者为难故夫子独称之夫以夫子之不得位而有位观之则顔子之夀敝于天地修短亦非命所制也张子且以人百年之身论而语其感应之常故举有命在天以为说　仲尼与继世之君此句用孟子意而减其文犹言如仲尼所遇及遇继世之君者尔
　　利者为神滞者为物是故风雷有象不速于心心御见闻不于性
　　心即神也而曰不于性者心体性则神御于见闻则不神
　　上智下愚习与性相逺旣甚而不可变者也
　　程子以为上智下愚自不肯移其义甚精如其肯移也罔念作狂克念作圣未有不因习而迁者也张子则以为上智下愚之不移自其习成言之
　　纤恶必除善斯成性矣察恶未尽虽善必粗矣
　　此韩子所谓无心过者其庶防乎
　　不识不知顺帝之则有思虑知识则防其天矣君子所性与天地同流异行而已焉
　　思虑知识者言测度计较之私也若不出位之思恱心而研之虑通乎昼夜之知黙而成之之识则正所以顺帝之则者而何防其天之有
　　在帝左右察天理而左右也天理者时义而已君子教人举天理以示之而已其行已也述天理而时措之也在古训察在璿玑玉衡之类是也察天理而如在其左右所谓顾諟天之明命也昊天明旦体物而不可遗推之于人措之其躬皆此理也
　　和乐道之端乎和则可大乐则可久天地之性久大而已矣
　　和者天下之达道故可大乐则生矣生则乌可已也故可久
　　莫非天也阳明胜则德性用阴浊胜则物欲行领恶而全好者其必由学乎
　　德性者心统性之所具物欲者形感物之所发推所自来莫非天也但百体顺令于天君则人心皆化为道心矣天君下徇于百体则天理将灭于人欲矣清明在躬气志如神阳明胜德性用之效也蔽交于前其中则迁阴浊胜物欲行之时也阴本非恶不顺于阳则流为恶耳引其恶以归于善则莫非天也此条义最精粹
　　不诚不庄可谓之尽性穷理乎性之德也未尝伪且慢故知不免乎伪胜者未尝知其性也
　　古人自小学则教之诚敬所以养其德性也
　　勉而后诚庄非性也不勉而诚庄所谓不言而信不怒而威者与
　　初学则不可不勉所谓亹亹以继其善然后能成之性者
　　生直理顺则吉凶莫非正也不直其生者非幸福于囘则免难于茍也
　　顺生理则其生也直矣其吉也所谓求福不囘者也其凶也所谓顺受其正者也
　　屈伸相感而利生感以诚也情伪相感而利害生杂之伪也至诚则顺理而利伪则不循理而害顺性命之理则所谓吉凶莫非正也逆理则凶为自取吉其险幸也感以诚者是所谓以虚受人屈伸相感而利生焉者也感以伪者是所谓憧憧往来而害生焉者也屈伸相感顺其自然之理也憧憧往来杂以计较之私也顺理则吉凶皆正故为利不循理而行险徼幸凶乃自取故为害
　　莫非命也顺受其正顺性命之理则得性命之正灭理穷欲人为之招也
　　吉凶祸福固莫非命然必顺受天之正命然后可以言受命矣如行罪恶而犯桎梏其死也可谓之正命乎立乎岩墙之下而不知趋避其死也亦可谓之正命乎惟顺仁义而行则如此而生如此而死皆可谓之正命矣言命而兼性者顺性之理即所以顺命也人为之招桎梏是也
　　大心篇第七
　　大其心则能体天下之物物有未体则心为有外世人之心止于闻见之狭圣人尽性不以见闻梏其心其视天下无一物非我孟子谓尽心则知性知天以此天大无外故有外之心不足以合天心见闻之知乃物交而知非德性所知德性所知不萌于见闻
　　万物皆备于我矣何则其性与我同出于天也是故尽其性则能尽人物之性是能大其心以体天下之物也人之不能体物者由其不能知物之皆我也不能知物之皆我者由梏于见闻而不能知其性也能尽心以知性则能尽性而大心以体物矣知性而又曰知天云者性出于天故性即天也天无外性亦无外有外之心岂足以合之哉此两句申大其心以体物意知性则知天是非见闻之知也德性之知也旣非以物交而知则何物之非我哉此数句申尽性不以见闻梏其心意
　　由象识心徇物防心知象者心存象之心亦象而已谓之心可乎
　　人谓已有知由耳目有受也人之有受由内外之合也知合内外于耳目之外则其知也过人逺矣
　　此两条皆申明不以见闻梏心之意
　　天之明莫大于日故有目接之不知其防万里之髙也天之声莫大于雷霆故有耳属之莫知其防万里之逺也天之不御莫大于太虚故心知廓之莫究其极也人病其以耳目见闻累其心而不务尽其心故思尽其心者必知心所从来而后能
　　此条亦申前意心所从来则天是也
　　耳目虽为性累然合内外之德知其为啓之之要也申上意而言见闻亦心之助盖为性累者其官不思而蔽于物者也为心助者多闻多见以畜其德者也
　　成吾身者天之神也不知以性成身而自谓因身发智贪天功为己力吾不知其知也民何知哉因物同异相形万变相感耳目内外之合贪天功而自谓已知尔推梏于见闻者之弊其迷缪必至此
　　体物体身道之本也身而体道其为人也大矣道能物身故大不能物身而累于身则藐乎其卑矣
　　道为物之体及吾身之体者性之本然也身能尽道而为道之体则其心大而人亦大矣何患不能体物乎物身之物犹言使令也身之能体道者由其以道物身也累于身则何体道之有
　　能以天体身则能体物也不疑
　　体身道之本也能以天体身者尽其性而已矣
　　成心忘然后可与进于道【自注云成心者私意也】
　　化则无成心矣成心者意之谓与
　　无成心者时中而已矣
　　心存无尽性之理故圣不可知谓神【自注云此章言心者亦指私心为言也】
　　此四条又自梏于见闻推而精之但有成心皆为性累
　　以我视物则我大以道体物我则道大故君子之大也大于道大于我者容不免狂而已
　　又申明大其心与其为人也大之意
　　烛天理如向明万象无所隠穷人欲如专顾影间区区于一物之中尔
　　烛天理者知性也万象无隠则能体物矣
　　释氏不知天命而以心法起灭天地以小缘大以末缘本其不能穷而谓之幻妄真所谓疑氷者与【自注云夏虫疑氷以其不识】
　　以心法起灭天地以心之妄想一起一灭遂生万有观之谓天地亦若是故谓大地山河众生万有皆幻妄也此乃因人心之末流而疑天地之本始乌知天命之所以流行哉因此疑彼夏虫疑氷之喻也
　　释氏妄意天性而不知范围天用反以六根之微因缘天地明不能尽则诬天地日月为幻妄蔽其用于一身之小溺其志于虚空之大所以语大语小流遁失中其过于大也尘芥六合其蔽于小也梦幻人世谓之穷理可乎不知穷理而谓尽性可乎谓之无不知可乎尘芥六合谓天地为有穷也梦幻人世明不能究所从也此条起数语即太和篇所谓略知体虚空为性不知本天道为用反以人见之小因缘天地明有不尽则诬世界乾坤为幻化者以六根因缘天地是蔽其用于一身之小也妄意天性是溺其志于虚空之大也旣不知阴阳刚柔仁义之极大中之矩则其语大语小也皆蔽于诐而陷于淫欲不流遁失中得乎盖旣溺其志于虚空是过于大也所以尘芥六合旣蔽其用于一身是蔽于小也所以幻妄人世六合无穷也人世无息也谓之尘芥幻妄是不穷理者也不穷理者由于不知性之所有而昧于天之所以为天也反自谓尽性而无不知可乎惟不能知性之所有而昧于天之所以为天故其尘芥六合也则以天地为有穷而性独无穷不知性无穷天亦无穷也其幻妄人世也则其明不足以究所从来故谓天地且幻妄况人世乎不知天人异形同归于道天人殊用同出于性天地非幻妄则人世亦非幻妄也夫以心法起灭天地及以人见因缘天地若以圣人之道揆之则所谓知其性则知天者无嫌乎以小缘大以末缘本也惟其不以阴阳仁义之理为性而以虚空为性故虽仁义之懿皆归之六根之触法而阴阳之范围天地者亦以梦幻儗之而尘芥视之矣岂知六根之辗转流滞者乃人欲之末流而一阴一阳乃天理之本体以人欲之末流疑天理之本体岂非以小缘大以末缘本者之过乎
　　中正篇第八
　　中正然后贯天下之道此君子之所以大居正也盖得正则得所止得所止则可以而至于大
　　此欲学者知志道据德以为扩充之地也
　　乐正子颜渊知欲仁矣乐正子不致其学足以为善人信人志于仁无恶而已颜子好学不倦合仁与智具体圣人独未至圣人之止尔
　　申上条意正子颜渊皆得正而得所止者也正子未学是不能而至于大也颜子好学则能而至于大矣未至圣人之止者特未化焉耳
　　学者中道而立则有位以之无中道而则穷大而失其居失其居则无地以崇其德与不及者同此颜子所以克己研防必欲用其极也未至圣而不已故仲尼贤其进未得中而不居故惜夫未见其止也
　　又申上两条意盖得正则得所止故可而至于大是中道而立而有位可者也非是则不得所止而失其居无位可而无地以崇其德矣颜子之学已得其中正且能而至于大矣而其心犹恐中德之未树克己研防必欲用其中此所以为好学也欲立于至圣之域故但见其进孜孜焉求中道而居之未得中则不居是不见其止也所谓择乎中庸得一善则拳拳服膺而弗失之者是未得中而不居之义也
　　大中至正之极文必能致其用约必能感而通未至于此其视圣人恍惚前后不可为之像此颜子之难乎亦申上意大中至正之极则博而有要约而能通矣未至此非过之则不及故瞻在前而忽在后也
　　可欲之谓善志仁则无恶也诚善于心之谓信充内形外之谓美塞乎天地之谓大大能成性之谓圣天地同流阴阳不测之谓神
　　申前文乐正子意虽颜子亦大而未化者也
　　髙明不可穷博厚不可极则中道不可识盖颜子之难也
　　不可穷言弥髙不可极言弥坚不可识言瞻前忽后
　　君子之道成身成性以为功者也未至于圣皆行而未成之地尔
　　张子以学未至圣为行而未成与易言濳龙之意颇异
　　大而未化未能有其大化而后能有其大
　　伊尹颜渊皆大而未化者何尝不有其大乎盖谓大人即圣人矣学已至圣而未可谓之圣者特未化尔
　　知德以大中为极可谓知至矣择中庸而固执之乃至之之渐也惟知学然后能勉能勉然后日进而不息可期矣
　　申前未得中而不居故未见其止之意
　　体正则不待矫而未正必矫矫而得中然后可大故致曲于诚者必变而后化
　　致曲于诚者言致曲者之于诚者也
　　极其大而后中可求止其中而后大可有
