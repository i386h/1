<!-- { "loadSidebar": true } -->
　　以夫子为欲禄仕未知是否
　　不待备而勉于礼乐先进于礼乐者也备而后至于礼乐后进于礼乐者也仲尼以贫贱者必待文备而后进则于礼乐终不可得而行矣故自谓野人而必为所谓不愿乎其外也
　　此解先进后进为急于行缓于行之义刘向所谓避小不备而就大不备则不备莫甚焉与此意同张子倡道闗中先以礼乐教学者故其为说如此
　　功业不试则人所见者艺而已
　　不如今说因不见用而多习于艺者为善
　　鳯至图出文明之祥伏羲舜文之瑞不至则夫子之文章知其已矣
　　鲁礼文阙失不以仲尼正之如有马者不借人以乘习不曰礼文而曰史之阙文者祝史所任仪章器数而已举近者而言约也
　　有马而未调良必求人以闲习之喻礼文阙失当以人考正之夫子言我犹能知祝史残阙之文盖谦约之辞也
　　师挚之始乐失其次徒洋洋盈耳而已焉夫子自卫反鲁一尝治之其后伶人贱工识乐之正及鲁益下衰三桓僭妄自太师以下皆知散之四方逾河蹈海以去乱圣人俄顷之助功化如此用我者期月而可岂虚语哉惟洋洋盈耳与今说不同
　　与与如也君或在朝在庙容色不忘向君也君召使摈趋进翼如【此翼如左右在君也】没阶趋进翼如【张拱而翔】賔不顾矣相君送賔賔去则白曰賔不顾而去矣纾君敬也上堂如揖恭也下堂如授其容纾也
　　以上下为上下堂与今说异
　　冉子请粟与原思为宰见圣人之用财也
　　圣人于物无畔援虽佛肸南子苟以是心至教之在我尔不为已甚也如是
　　子欲居九夷不遇于中国庶遇于九夷中国之陋为可知欲居九夷言忠信行笃敬虽蛮貊之邦可行何陋之有
　　栖栖者欲依其君而不能忘也固犹不回也
　　仲尼应问虽叩两端而竭然言必因人为变化所贵乎圣人之词者以其知变化也
　　富而可求也虽执鞭之士吾亦为之不惮卑以求富求之有可致之道也然得乃有命是求无益于得也爱人以德喻于义者常多故罕及于利尽性者方能至命未达之人告之无益故不以亟言仁大难名人未易及故言之亦鲜
　　此以喻于义为喻人以义也
　　顔子于天下有不善未尝不知知之未尝复行故怒于人者不使加乎其身愧于己者不辄贰之于后也此以不迁为不身自蹈之之意
　　颜子之徒隠而未见行而未成故曰吾闻其语而未见其人也
　　盖言颜子方隠居以求志而未尝行义以达道
　　用则行舍则藏惟我与尔有是夫颜子龙德而隠故遯世不见知而不悔与圣者同
　　龙德圣修之极也颜子之进则欲一朝而至焉可谓好学也已矣
　　囘非助我者无疑问也有疑问则吾得以感通其故而达夫异同者矣
　　朱注所谓因问而有以相长者即感通以达异同之义
　　放郑声逺佞人颜回为邦礼乐法度不必教之惟损益三代盖所以告之也法立而能守则德可久业可大郑声佞人能使为邦者防所以守故放逺之
　　天下有道则见无道则隠君子疾没世而名不称盖士而懐居不可以为士必也去无道就有道遇有道而贫且贱君子耻之举天下无道然后穷居独善不见知而不悔中庸所谓惟圣者能之仲尼所以独许颜囘惟我与尔为有是也
　　仲由乐善故车马衣裘喜与贤者共敝颜子乐进故愿无伐善施劳圣人乐天故合内外而成其仁
　　此读共敝之而无憾为句共字不防
　　子路礼乐文章未足尽为政之道以其重然诺言为众信故片言可以折狱如易所谓利用折狱利用刑人皆非爻卦盛德适能是而已焉
　　颜渊从师进德于孔子之门孟子命世修业于战国之际此所以濳见之不同
　　以颜孟语濳见于易爻之义甚合颜子所以隠而未见者见其进未见其止而又时有孔子在焉朱子与吕相恭书论之详矣
　　犂牛之子虽无全纯然使其色骍且角纵不为大祀所取次祀小祀终必取之言大者茍立人所不弃
　　次祀小祀指山川也
　　有德篇第十二
　　有德者必有言能为有也志于仁而无恶能为无也行修言道则当为人取不务徇物强施以引取乎人故往教妄说皆取人之弊也
　　曲礼云礼闻取于人不闻取人礼闻来学不闻往教
　　言不必信行不必果志正深逺不务硁硁信其小者信其小者信字当为伸字义
　　辞取意达则止多或反害也
　　君子宁言之不顾不规规于非义之信宁身被困辱不徇人以非礼之恭宁孤立无助不失亲于可贱之人三者知和而能以礼节之者也与上有子之言文相属而不相者凡论语孟子发明前文义各未尽者皆挈之他皆仿此德主天下之善善原天下之一善同归治故王心一言必主德故王言大
　　德无常师主善为师舜之好问好察是也善无常主协于克一舜之执两用中是也主善为师则为言也大矣协于克一则为心也一矣
　　言有教动有法昼有为宵有得息有养瞬有存
　　六句之义亦自粗而弥精也
　　君子于民导使为德而禁其为非不大望于愚者之道与礼谓道民以言禁民以行斯之谓尔
　　无征而言取不信啓诈妄之道也杞宋不足征吾言则不言周足征则从之故无征不信君子不言
　　便辟足恭善柔令色便佞巧言
　　三者分别极有条理且正与曾子三贵相反也
　　节礼乐不使流离相胜能进反以为文也
　　节字从礼乐易于相胜处说正与有子所谓知和而和不以礼节之者意极相贯
　　骄乐侈靡宴乐宴安
　　因二者皆乐而以骄与宴别为傲惰也
　　言形则卜如响以是知蔽固之私心不能嘿然以达于性与天道
　　言动念则神知之故存私心则不能与天合
　　人道知所先后则恭不劳慎不葸勇不乱直不绞民化而归厚矣
　　知所先后谓笃于亲旧也
　　肤受阳也其行阴也象生法必效故君子重夫刚者言不独浸润为阴虽肤受亦阴也阴柔之态一生则邪恶之事随行如形影然是以君子贵刚也
　　归罪为尤罪已为悔言寡尤者不以言得罪于人也已所不欲勿施于人能恕己以仁人也在邦无怨在家无怨己虽不施不欲于人然人施于己能无怨也此以无怨为无怨于人之义
　　敬而无失与人接而当也恭而有礼不为非礼之恭也恭主容敬主事处而皆当是敬而无失也
　　聚百顺以事君亲故曰孝者畜也又曰畜君者好君也古音畜字读如嗅与孝字好字音皆相近
　　事父母先意承志故能辨志意之分然后能教人志公而意私先其私意之未萌而承其志则能喻亲于道矣推是以教人乎何有
　　艺者日为之分义涉而不有过而不存故曰游
　　涉而不有过而不存则不惟无累于心而能养其心矣
　　天下有道道随身出天下无道身随道屈
　　安土不懐居也有为而重迁无为而轻迁皆懐居也安土与懐居相似而不同安土则不懐居懐居则不安土矣有为无为犹言有故无故也
　　老而不死是为贼幼不率教长无循述老不安死三者皆贼生之道也
　　老不安死贼生之道似与夫子责原壤之意未合
　　乐骄乐则佚欲乐宴乐则不能徙义
　　骄乐则纵于佚游佚游则湛于宴乐终于不能徙义故曰损矣
　　不僭不贼其不忮不求之谓乎
　　不忮则不僭不求则不贼
　　不穿窬义也谓非其有而取之曰盗亦义也恻隠仁也如天亦仁也故扩而充之不可胜用
　　自养薄于人私也厚于人私也称其财随其等无骄吝之弊斯得之矣
　　有意薄于人吝也有意厚于人骄也
　　罪已则无尤
　　困辱非忧取困辱为忧荣利非乐忘荣利为乐
　　勇者不惧死且不避而反不安贫则其勇将何施耶不足称也仁者爱人彼不仁而疾之深其仁不足称也皆迷缪不思之甚故仲尼率归诸乱云
　　此以乱字着疾贫疾不仁者说为迷缪之义
　　挤人者人挤之侮人者人侮之出乎尔者反乎尔理也埶不得反亦理也
　　埶不得反言旣自取人之挤侮则势不能复反于彼矣盖彼之理为直故也
　　克己行法为贤乐己可法为圣圣与贤迹相近而心之所至有差焉辟世者依乎中庸没世不遇而无嫌辟地者不懐居以害仁辟色者逺耻于将形辟言者免害于祸辱此为士清浊淹速之殊也辟世辟地虽圣人亦同然忧乐于中与贤者其次者为异故曰迹相近而心之所至者不同
　　此与王仲淹心迹之论亦畧相似
　　进贤如不得已将使卑逾尊疏逾戚之意与表记所谓事君难进而易退则位有序易进而难退则乱也相表里
　　君之进贤士之自进皆如此故曰相表里
　　弓调而后求劲焉马服而后求良焉士必慤而后智能焉不慤而多能譬之豺狼不可近
　　谷神能象其声而应之非谓能报以律吕之变也卜筮叩以是言则报以是物而已易所谓同声相应是也王弼谓命吕者律语声之变非此之谓也
　　极而论之应生变变亦应也
　　行前定而不疚光明也大人虎变夫何疚之有
　　素所存者光明则行不疚于心矣引大人虎变者本于刚中正履帝位虎尾不咥之义
　　言从作又名正其言易知人易从圣人不患为政难患民难喻
　　民虽难喻言顺于理而名义正则人易知易从而治之要得矣
　　有司篇第十三
　　有司政之纲纪也始为政者未暇论其贤否必先正之求得贤才而后举之
　　为政不以德人不附且劳
　　无仁心仁闻故人不附恃法制禁令而已故劳
　　子之不欲虽赏之不窃欲生于不足则民盗能使无欲则民不为盗设以子不欲之物赏子使窃其所不欲子必不窃故在政者在乎足民使无所不足不见可欲而盗必息矣
　　此本孟子菽粟如水火而民焉有不仁之意以解此章虽未必文意然亦一义也
　　为政必身倡之且不爱其劳又益之以不倦
　　天子讨而不伐诸侯伐而不讨虽汤武之举不谓之讨而谓之伐陈恒弑君孔子请讨之此必因周制邻有弑逆诸侯当不请而讨孟子又谓征者上伐下敌国不相征然汤十一征非赐鈇钺则征讨之名至周始定乎言汤十一征未必尽是弑逆或是赐鈇钺以王命征之不然则征讨之名至周始定也
　　野九一而助郊之外助也国中什一使自赋郊门之内通谓之国中田不井授故使什而自赋其一也
　　道千乘之国不及礼乐刑政而云节用而爱人使民以时言能如是则法行不能如是则法不徒行礼乐刑政亦制数而已尔
　　富而不治不若贫而治大而不察不若小而察
　　报者天下之利率德而致善有劝不善有沮皆天下之利也小人私己利于不治君子公物利于治
　　率德而致言由德所自致也善则致福而足以劝不善则致祸而足以沮如此则人皆弃恶而趋善非天下之利而何夫善恶之报不爽所谓治也君子以为利者公也小人以为不利者私也
　　大易篇第十四
　　大易不言有无言有无诸子之陋也
　　易语天地阴阳情伪至隠赜而不可恶也诸子驰骋说辞穷髙极幽而知德者厌其言故言为非难使君子乐取之为贵
　　易一物而三才阴阳气也而谓之天刚柔质也而谓之地仁义德也而谓之人
　　一物者易有太极为物不贰也三才者六爻之动三极之道也
　　易为君子谋不为小人谋故撰德于卦虽爻有小大及系辞其爻必谕之以君子之义
　　此条之义最精实说易者之秘要也今本义有作训戒小人说者虽用意甚至似未合于为君子谋之义
