<!-- { "loadSidebar": true } -->
　　有友称王守溪百姓足二句文者先生诘之云文中说百姓足了祭祀宾客一切费用皆于是出不知是正供是科派难道是要行科派姑先休养之以为朘削地不成此便把题目做呆了此章摠要着眼年饥二字平常说得所答非所问迂濶不切情事哀公时久已十分取二取二原得勾用只因年饥百姓输纳不前故曰年饥用不足是想要设法取盈于二之数未是要多科于二之外也有若曰盍彻乎不是迂论言百姓既输纳不前何不十分止取其一乎彻字对百姓说哀公悮以有若为是代筹国用故曰十分取二民尚不输而所入甚少若取一则所入更不堪矣如之何其彻而益之不足也有子言君此时要谋足用须先固住几个百姓要如行彻百姓不至离散就令所入俭省用去亦自可支孰与不足不然百姓逃亡田野荒芜一分所入尚不可得孰与以足者乎如今田主逢年荒租收不起踌躇问人其意必是要催迫佃戸有一人云何不救恤佃戸田主云救恤他自己益发没得用了其人云有佃戸在歳岂有常饥之理假令佃户走了则田卒污莱矣是常饥也只当省节用度不可促迫佃戸有子语意是如此本极平正切实非姑泛说君民一体与年饥两开也百姓足二句若如时文说作欲取姑予是王者因民所利之道无非利民所有之术矣殊有闗涉毫厘千里不可不辨也节用意在孰与不足言外
　　主忠信徙义即质直而好义也又析言之则曰修徳讲学徙义改过周子所谓干干不息于诚又必迁善改过而后至皆其义也【自记】
　　虑以下人不在察言观色之外即察言观色处又虑以下人也使非虑以下人则察言观色是徇外矣【自记】
　　注云迟以夫子之言专为智者之事又未达所以能使枉者直之理此又字是从上文未达生来实则因其疑为专论智故未达非有两层也【自记以上顔渊篇】
　　如有王者必世而后仁说成王道无近功的话头便不是如舜继尧禹继舜何俟必世如有者夫子为当时言之也后字必字闗如有二字言当今之时上失其道已久人心风俗极敝而不易变如有王者作亦必世而后乃可仁也上章善人为邦百年亦是説当时残杀之风已甚故曰百年比例观之显然可见万厯庚辰此章文皆说久道化成只做得王者世而后仁如有必三字不曽做
　　若父子相庇防而济其恶则真曲矣掀然揭之于外又所谓矫枉而过直不得为直也惟隐字最妙盖不敢防其恶以伤理又不忍列其过以害情是以直在其中如只説得相隐是至情却遗了道理一层若孔子讳昭公之取同姓即就讳处自以为过处还他公论却不是回防到底也春秋书法内无恶则虽辱不讳讳者皆内恶也此是直在其中之义【自记】
　　父为子隠子为父隠隠字最妙不是回互是不敢响人説吾至亲恶事岂有嘿嘿的理不敢响便是理可知所以说直在其中不徒在人情一边说连天理一边亦不碍方是观夫子答司败孟子论瞽瞍杀人便见得此意名之幽厉虽孝子慈孙百世不能改此义原在那里
　　问直在其中曰隠则明明为不善矣故曰直在其中问朱子云凡言在其中者皆不求而自至之辞此在其中与禄在其中不几不一例乎曰学非所以求禄而禄在其中学有得禄之理也耕非所以求馁而馁在其中耕亦有馁之理乎在其中不必定是一様虗字眼执定亦不妥如诸字之乎切我不欲人之加之乎我也我亦欲无加之乎人施之乎已而不愿亦勿施于人朱子解显诸仁藏诸用诸字亦作之乎用只得解仁为济物之功用为机缄之妙推仁而出收用而入然仁本在内诚之通也生物之心显焉用本在外诚之复也成物之功藏焉故下以显仁为盛徳藏用为大业不必以仁为外用为内也即作显其仁藏其用说有何不可
　　读书全要有喜意易传先云说诸心然后云研诸虑不喜欢则思路无由入顔子云仰之弥高始云钻之弥坚仰如高山仰止之仰觉得圣道不知如何妙有庶几窥见始可为人之意狂强于狷者以此中行之人何尝无喜悦却包在内此种最难得至狷便带冷惟狂则刻刻自喜不是欺人实实自己有得意处
　　别处说善人地位处便要分别得斟酌即戎及胜残章正是说他好处何暇替他称量本领时文有纒住善人说他质美未学者又有把即戎两字说仅可以固圉自存者自谓体认之至不知先差了口气也【自记以上子路篇】
　　不行与克复从源头上分别克复大段以天理为主是根株尽拔的光景不行是以天理遏人欲禁而不发的光景如东汉人矫节励行岂非贤者但谓之纯粹于道则未也不是安仁是仁勉仁非仁只看源头清不清耳克复如禹之治水行所无事不行如鲧之障水有时决防
　　羿奡之死由簒弑不由射力禹稷之兴由圣徳不由躬稼适却暗了善恶一层单以不应死而死不应得天下而得天下翻作疑案不是疑禹稷羿奡已然之迹乃是疑当世之乱贼簒弑相寻而据有邦家孔子躬明圣而不得位不应定理便差错了故口设为疑难而心断以定理此所以不容答而又不能已于赞也【自记】
　　不能不劳诲者情也不可不劳诲者理也【自记】
　　若臧武仲之知四句如谓是指生来材质则艺字说不行盖言须是学此四人之知廉勇艺而又文之以礼乐也时讲竟似虚说天生一人知廉勇艺俱全而又加学与子路无干岂有此理若字是要像他
　　如其仁如其仁朱子说谁能似其仁者觉得太过或是也就像个仁了的口气一匡天下亦不是说一总都匡正似是就经他匡正了一番为合
　　管仲称仁是一大案程朱说似未谛当细按道理却宜如此立论盖子纠不成其为君也假使襄公当日立纠而使管仲为傅便有可死之义管仲之从纠不过是仓皇结队行耳譬如夫妇必经父母之命媒妁之言而后夫亡妇为之死谓之烈为之守谓之节若六礼不备邂逅相遇从其所私而为之死虽不可厚非要之旌奬不得匹夫匹妇之为谅谅本是好字管仲若死亦是谅说不得他不好但比之功在生民则所成就争差逺矣问夫子何不说明此意而但称其功之大先生正沈吟间复问想是言外有不能如此立功又不如死之为愈底意思曰正是如此圣人冲口立言无处不到却不肯放倒那死的一边八面俱圆
　　纠弟桓兄伊川单据薄昭之说耳他处都云子纠是兄只是果系世嫡自然名分有在既皆庶孽如何居长便当立当时桓纠皆不当立则其孰兄孰弟原可不论魏征之传建成高祖命之也管召之从子纠谁命之乎不过是仓卒逃难各随一公子走耳其君臣之分甚防所谓可以死可以无死即此之类如豫让之不死于中行魏征不死于李密人竝不以为非也子纠之遇管仲未必国士桓公三薰三沐委国而聴之可谓国士矣妙在圣人亦不说他不死的是总不应答这一节话只称他的功却说召忽是匹夫匹妇之谅亦还他个谅字未尝说他不该死两面俱存互看自明见得管仲亦少这防谅乃化工之肖物也
　　不怨尤则不求知下学则无以异于人而致其知及至上达则有人所不及知而天独知之者朱子所谓两头蹉却此所以莫吾知也【自记】
　　修己以敬章道理甚难看修己两字不是空的如说一敬便毕修己之事便差了致知诚意正心修身皆修己之事要离不得一敬字耳安人安百姓亦非是无事但只是举此而措之耳若説敬则人自安百姓自安即又差了口气【自记以上宪问篇】
　　古人之学皆是以心地为之本圣人固是以一心而涵万理学者亦当涵养其心以为穷理之源学者固离不得多见多闻圣人亦何尝不好古敏求中间只差个生安学利困勉若説圣人自一而万学者自万而一却是裂了道术而圣凡有两心也所以论语两个一贯皆是圣人以身立敎指示学者做工夫处若抗而高之便谬以千里【自记】
　　两个一贯皆是敎以知本之学用力之要非如异氏印证契悟之说一经指防便豁然无事也忠恕章注至详明此章注即云说见彼章可知两个一只是一个更无异义何则一本故也汉唐以下学不知本故所谓心学者往往为异氏所冒知天下之大本而立之则所以贯天下之道者此矣【自记】
　　问多学而识章曰此章一贯与曽子章同大都圣人全性浑然一防不曽破耗天地间至理都是印证他心里的原不是零星记在那里东汉人物矫立名节衣冠言动都少破败便道是吾儒尽头郑康成辈博闻强记著书立説缝掖尊尚以为是吾儒高流所以自汉及唐一贯之义何曽明白佛氏见吾儒学问不过至此而止遂将心性之学抢去提唱簸弄精神光怪陆离儒者亦从风而靡岂知吾儒之学寂然不动立天下之大本元是以此为根只是两边都要到敬以直内又义以方外所谓敬义立而徳不孤也直到程朱实实在此做工夫才说得一贯明白吾辈何尝要作恶只是胸中意念不纯以为在内不纯不形于事或者不妨不知即此便是天命不流大本一差无事不差圣人心源一私不挂一息不间断三月不违便是顔子问子贡闻一贯虽无一语至他日云性与天道不可得而闻想是已明白此义曰礼乐名物何一非由性而出耳目闻见何一非以心为主性是人之本天道又是性之本故立天下之大本乃知天地之化育
　　人说一贯是曽子子贡先全不知在心上做工夫夫子于其道之将成以此防化他如和尚付拂子一般他既闻此便全无事不思曾子子贡若向来不知从心上做工夫如何得到道将成地位且圣门安得有此等学问若起头全无此一后来如何忽有此一此一原是彻首彻尾但地位不同耳不独圣人有圣人之一贯贤人有贤人之一贯即弟子亦有弟子之一贯弟子入则孝一章非弟子之一以贯乎君子不重则不威一章非贤人之一以贯乎只是圣人先但敎你如此用功不提出宗旨来说盖遽与人说心性难晓且不必中间必要随事精察而力行之到工夫做得久了乃将熟底一以贯告之提破宗旨益好用功以前非全不知有心是随时随事上用心不知大本大源却要提起以为纲主耳
　　曽子闻一贯后经门人问便解以忠恕为注脚倘当日有问子贡者不知子贡将何以为对若能以诚明二字作注脚则道理益显阐矣【清植】
　　一以贯或分学识说似有着落学是正往前用功识是将已学的记在胸中学说一贯是心得而理得凡见解不定都是不曽见得自己的心见得自己的心所学便了然无疑识说一贯是心存而理存凡人遗忘都是心不曽存心存则温来温去只是此理便不消逐件求记如今都说以一理贯万理不知一理指着甚麽毕竟说心有把鼻些曽子章忠恕亦只说心无两一贯也有间又曰一理亦说得去以五常统万善以一仁统四徳何尝不是一理然仁人心也理亦在心
　　无为而治章注说甚明时文讲无为多根恭已立论如言笃恭而天下平虽有此理然非此处本意【清植】
　　友其士之仁者仁字要浅说如云好心人耳子文文子岂非贤孔子不说其仁是仁在贤之上此处贤却在仁之上故一云事一云友或曰事或在大夫上说友或在士上说曰不然此处说不到势位斗筲之人何足算也自重在贤上
　　说春秋者或谓周人改月不改时或谓月改则春移看来须以夫子之言为据若果不改时夫子只应言行夏之月不应言行夏之时矣【清植】
　　以日至寅而明证歳至寅而生极确今言一日必以一昼一夜为限言一昼一夜必以日出为度故夏正得天百王不易【自记】
　　夫子无所不学想顔子亦是如此不然夏时殷辂周冕韶舞岂是逐旋方去讲求者
