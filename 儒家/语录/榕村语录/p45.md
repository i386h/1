<!-- { "loadSidebar": true } -->
　　问学儒多叛而之佛未闻有僧悔而归儒者曰朱子蚤年学仙又师谦开善及见延平疑为非常人始暂将旧学搁起虚心请教延平只引他向低处去久之渐见得那邉疎漏又久之大见其破败遂改师延平此非夺佛而入儒者乎若失此一豪杰如何了得延平夺统之功甚大朱子因是曽从那邉透过所以身外之物俱不足以动之韩文公便是少此故见大顚便心折朱子既从心地上立定根基又归于正学所以妙
　　程子説书都是将书返之身心做起工夫及实有所得即将心得处説书所以道理泡透了融洽防通触着即拈出于书之精蕴一丝不差而于本文字义却多不管后赖生一朱子阐发着实不然遇不善读者便可流为禅学有六经注我之意矣孔子教门却不尔朱子正是孔子传派其于经书躬行心得矣而解説处却字字依文顺义不少走作才无弊
　　周子从来不辟佛老所以人将其太极图斥为道家之流至朱子一切门外议论都不管就书论书力归正统
　　榕村讲授内将扬雄文中子邵子语编在一处他们都有要爬在人头上的意思陆子静便不肯在先圣先贤脚底下盘旋惟朱子只在孔孟脚底下盘旋是孔子家法孔子便只在尧舜文周脚底下盘旋所以云下学而上达孔子只到患难方説文王既没文不在兹是实信得及学者如何学这样话门人传朱子前面都不虚只末语后有作者弗可及已便是闲话天地长久倘又生个孔子亦定不得宰我説夫子贤于尧舜子贡有若言自生民以来未有夫子看曽子便不同江汉以濯之秋阳以暴之皜皜乎不可尚意味深长顔子仰之弥髙数句又是从自己用功説夫子善诱此等处都好体防
　　世有自厉风标清风髙节至不可攀而无流风余韵在人间者无此叚关切世道意思故也敝乡李文节公家居十余年总只闭门一人不接见蔡虚斋便肯教导人其流风余思至今未艾有言某人及门无人材者先生曰想是不肯讲就是二程夫子髙简方严多端坐从之者便有弊杨谢都近禅游定夫竟为僧朱子便日日与门人讲説成就了许多人后来教人都正道无一个差路的
　　事必师古方好若谓自我作祖前无古后无今呵佛骂祖不挂一义直是无忌惮孔子教门定从古人考来心心相印有凭有据不尔宁阙也朱子亦然所以有根有蒂揺他不动近人事事茍且其根都在不信古不考古耳
　　朱子平生笃信好学守死善道有道则见无道则隐国有道不变塞焉国无道至死不变又留心天下事大纲细目无不讲究明白斟酌妥当
　　朱子居乡待人以诚接引后学勤勤恳恳兴社仓以济人困建阳风俗皆为之厚后来虽为侂胄所疾卒未被祸身后亦安全则言忠信行笃敬之效
　　朱子看得明白总不肯出仕不得已应命便办得生往死归所以当官一毫不肯假借直来直往行不去便求退浩然之气塞乎天地亦是宋朝规制风气尚可以进退自由然今之傅山李颙终身不出亦未尝不听许他
　　朱子经济之才甚大二十来嵗主同安簿尚是佐贰便事事讲求即祀典无不考订详明闻一常人议论有可取者即笔记之有邻邑丞自言当年奉秦太师量田令因心未晓了且不举行闭户读之累日督促者数至丞不为动及条理分明乃集同事议之彼此论驳之间事益有绪于是僚属皆明又集吏役耆民使纵讲之为之剖析至吏民皆洞晓然后举行丞不出署不逾时而功成当举行时他属有将报竣者及丞毕役而他属尚推敲较正于诏令之合否奏绩迄无有先于丞者朱子遂记其事及后自遇此等事即仿而行之所谓闻一善言若决江河自蚤年便任天下之重如此其论事酌古准今无不可见之行使当时有委任之者功业当在诸葛忠武之上
　　圣贤有似不近人情处朱子断妓女施以严刑判使从良其实罪不关妓女也人至今以为口实朱子彼时宁过于严孔子将景公梨园子弟付之极刑太公防面而杀妲己何妨同道
　　朱子太极图注即以正义为静而主之世多以此为疑不知朱子晚年将圣贤书义字字落实如戒愼恐惧两节初年以静贯动言虽纷扰于外而中有不动者存又遇物皆成三角下平列善恶而上有不可以善言之善下平列动静而上有不可以静言之静至晚年不安此説乃将动静划分如与人言是有所闻中间停息时即不闻即是未发即是大本与人相对是有所睹其不与人对即不睹即是未发即是大本不然一日之中未发之时有几问中间停息时还须全无念虑方是未发抑打防説话亦是未发曰但未出声即是未发如心气不激不躁将所言之事筹画简当皆言中节之本也推之于行亦是如此喜怒哀乐虽皆有未发最是忧惧哀戚时觉得万念灰冷平生嗜好一时都提不起故朱子状敬惟畏近之可知戒惧是归根复命之学而主静即属正义一邉为密切也
　　读书须返到身上见得果然如此方好朱子图解五行一隂阳五殊二实无余欠也若在物上説急忙不得明白返之吾心则了然矣五行虽各成一件物事实在只隂阳二者如人之性有仁义礼智信其实只有仁义仁是慈爱似乎不分善恶一总都爱无义便愚义却有分别道理不出此二者礼者仁之发智者义之藏三千三百是人心中相亲相爱发出来的智非他即义之分别处敛而入内者信即理之实也且如喜怒哀乐实亦喜怒二者而已乐者喜所成哀者怒所深二者已尽无复余欠隂阳一太极精粗本末无彼此也粗中有精末之起根处便是本有何彼此太极本无极上天之载无声臭也质固有形气亦有形即无亦不可谓之全无其昭昭灵灵能为光景者犹是上天之载无声臭之可言
　　太极图解美矣善矣尚何敢议畧有疑者君子脩之吉似当兼直内方外説朱子只提敬字想是对上主静来惟圣人始可言主静故提敬字使学者有可把捉但细思主静乃成功非用功也用功却在无欲二字至注原始反终处疑非周子本意周子引此或以开一篇西铭之理干父坤母物之始也存顺没宁物之终也不足以父干母坤者没必不宁意极恳到理极深切朱子以仁义诠释乃是从静悟中来朱子见得塞天地间皆是仁仁则盎然万物皆生遇事截然处便是义义则止而不动其説至精虽未必是周子本意但此等处殊不可轻议至西铭解以知化节为乐天事不愧屋漏节为畏天事恶防酒以下遂都散去恐未必然某意欲照孟子尽心章分之知化节知天也不愧屋漏节事天也下数节立命也天生人人承天所以践形尽性莫明切于此故张子用为节次志事两字是从天地之塞天地之帅分顶下来一为形一为性形应乎物故有事性统于心故曰志不愧屋漏是事存心养性是志至富贵福泽四句不善读者错防将字庸字及注中所以字便以富贵福泽是天故意予我以使吾之为善也轻贫贱忧戚亦是天故意予我以使吾之为志也笃果尔天何不尽予人以富贵福泽却又予人以贫贱忧戚谁是该当为善轻的谁是该当为志笃的大抵天有正命因有眞心天将自己至精至妙处尽数付畀与人无一些留余这是正命刻刻望人成就一个人全受全归完他生这人的本意这是眞心但天以正命予人不能不假隂阳五行以成形既有隂阳五行他便混乱拉杂搀和以致贫富苦乐万有不齐天亦无可奈何只是你既富贵福泽天之所喜也却不是喜你得以恒舞酣歌穷侈极欲将厚吾之生而使之为善也轻你既贫贱忧戚天之所矜也却不是因你穷相就不望你成就乃望你安贫乐道动心忍性刻厉独立如利刃淬锋愈磨愈光庸玉成于汝而使为志也笃富贵福泽贫贱忧戚四字须读断不可将下句连读便似天故意以此予人也问若是天故意以此予人天便不似父母父母岂有要儿子贫贱忧戚者如此看天地眞个与父母一般曰然
　　朱子处己处人何尝有一语藏匿人称其诗易诸注曰吾之得力畧在四书至诗易所得如鸡助然但即此鸡肋已勾了都在大处见得到
　　律厯事朱子自谓不知与蔡季通书言之不一而足琼山定谓朱子若不知乐则十二万九千六百年无复知乐者矣这却不必唐虞命官典乐特推出后防来想是禹臯亦未必精于乐何害其为禹臯朱子即不知乐不足以为病也
　　纂书比自着为难著书任着己意随力量所至纂书便要知前人的意思又身分须与他相埒方可着手眞西山读书记门目便极繁乱就是近思录亦未停当至仪礼经传通解初欲以仪礼为经礼记作传无所归者彚附于后极好后乃变例自分门类竟作自己之书欲尽将胸中所有吐出大凡编书欲自道其胸中所有便不妥
　　论封建自班孟坚后曹冏陆机柳宗元辈各有佳处某心毕竟歉然为其只説到利害终非圣人心事封建行则久于其道民与相习不至朝更夕改又以其国付之是自己物事便与之一体孟坚诸人俱无有从民人大公处着议论者及读朱子之论则某意仍是第二层其曰封建者圣人大公无我达君臣之义于天下者也妙极天子于诸侯为君臣诸侯于大夫为君臣大夫于家宰亦为君臣乃见得君臣为五伦之一不然凡人所得有者只是四伦而已汉唐以来诸论总是欲使天下长久为吾家物圣人却无此意尧舜当身便以与人何尝要久倒似至今还是尧舜的一般
　　韩昌黎从来称扬雄而不及董江都説诗称建安七子而不及陶靖节至东坡始推奬靖节而朱子大表章之至与张留侯竝着数千年人物须得朱子出而论始定其心公平其论精正如今人都説宋儒刻薄几于古无完人都是未曽细读朱子书如冯道温公以为仁先管仲扬雄则更燀赫此等人寛之何补诸葛武侯排讥者颇多程朱出而武侯郭汾阳陶靖节辈洗雪与日月争光即狄梁公为武氏宰相终身五王皆身后之事朱子犹予以复唐之功何等寛厚世论悠悠不足与语
　　朱子每事议论都当行一防不错如诗表章陶靖节文推史汉韩柳之类
　　宋初有一等猖狂议论如李泰伯之毁孟子东坡之訾武王就是周程议论亦似有过髙处张子尤髙邵子竟落数学朱子出将过当者一槩驳落其髙明精微者一裁之以平实又气象生得好
　　向来只见得朱子好处在零星处却不知其大处之妙如今见得他大处之妙转见得他小处有错可见知其小处便不能窥其大知道大处便小处都识得
　　朱子语类所标门目多不确论为学只当分四项一曰立志一曰居敬一曰穷理一曰力行儒先显然説有此四项不可偏废有合论处则归之总论庻几稍有条理又所记皆出门人手间有错听者有措词不确者竟有大相背谬者
　　之鋭问语类有不稳字可改否曰説是如此説如何敢改某平常説太极者本然之妙也动静者所乘之机也妙字似不如性字为稳细思终是妙字好下面有各一其性如何此处先道出性字妙字见得太极不是个呆板物事又可联属无极且与诚字相应况前已有诚者圣人之本物之终始而命之道也此处不説性字何害
　　朱子解书虽有讹错处不碍为表里光明朱子几于孟子但偶有滞处孟子则浑脱浏浰如琉璃屏无丝毫障翳
　　明道廿二嵗作定性书伊川十八嵗作好学论已到至处眞天授也孔子朱子又不如此孔子自志学至不逾矩逐旋精进朱子少时遍参佛老廿余嵗始见延平三十外已为人师尚无卓见至四十外始通达五十外始议论不错六十嵗自叹所学始透至六十五六嵗又复自云不彻可见其疑而悟悟后复疑黒一阵复明一阵明一阵又黒一阵乃是日进无疆自强不息与天无极欲立教于万世者必须如此故子贡不曰天定之为圣而曰天纵之将圣纵字妙言不为限量所至无涯
