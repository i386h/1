<!-- { "loadSidebar": true } -->
　　同年沈尚仁曽卧病三年而后起云为前生事与鬼鬭讼自此遂尽见鬼物某登第后与陈友造之谈幽防事陈难之曰温公言三代以前不闻有地狱转生事自佛法入中国便逐旋添出何也沈云果然如此如今隂司何尝不日日添出事与阳世一般又云人于不平事多言岂无鬼神以为鬼神正直殊大不然如岳渎正神何尝闲管都是不好的邪鬼多事还不如阳世尚有公道岂惟人死为鬼庙中泥塑吏役皆能为祟尝于早间变人出来日出便退入庙中陈友笑之某曰亦有此理管辂传中旧碓乃成大鸟以其啄与翅似也大凡土木之类皆能以其形似化为人物锡曰可见生气无一不贯曰然
　　闽中有真人元女诸神能行医方疗人疾病往往有验此虽非人事之正然既有功于人则君子不禁先王八蜡迎猫迎虎猫虎之神何足祭以其有功于人耳年不顺成则八蜡不通无益于人则絶之【以上神】
　　天地如鸡卵古人虽有其説而未竟其论唐之淳风一行宋之尧夫元之郭太史许鲁斋明之刘伯温皆聪明絶世而皆不知天地之俱为圆体自西人利玛窦辈入中国言地原无上下无正面四周人着其上中国人争笑之岂知自彼国至中国防于绕地一周此事乃彼所目见竝非浪词至梅定九出始发明周髀经以为原如此説何必西学因为补其阙正其讹于是周髀焕然大明周髀言地如馒首天如上下雨伞合笼日月在腰如在雨伞合缝处人在日月之下不正当伞脊处西人言中国东西南三靣皆有人惟北方尚未开辟尽是林树鬼魅青燐而已中国不见之星甚多西人都图将来乃知圣人无所不通周礼中説九州只以景长景短景夕景朝数语尽之至天地全局只以周髀尽之
　　周髀自张平子蔡伯喈皆以为非周公之书后人遂谓其荒诞不经惟唐人赵君卿为之注程朱二子虽颇露其端而未穷其防至梅定九始大加发明遂至统掠中西之学为厯学不祧之祖其功甚大周髀言北极之下有朝生而暮获者人指为谩赵氏注之云以北极之下有以半年为昼半年为夜者故也此语忒煞聪明盖北极下日在天腰其在上半盘绕时全是昼及旋到下半便全是夜此理甚确问其地若彼尚能生物乎曰天地之大德曰生生意无所不到故雪中有雪蛆离雪则殂火山内有火树火鼠离火则死彼处自有彼处所生之物或非中国五谷耳即如昌平州温泉其汤中游鱼无数萍草自然鲜緑将鱼投之冷水便僵无非此理
　　四游之説朱子屡述之而不悟其非何也谓地于春夏秋冬相那移三万里如人在舟中舟移而人不知果尔则看北极髙度当四时不同何以北极出地之度万古不改耶周髀只周公问商髙一篇为经其余皆传间有假托无理之语却有精到处分别观之可也程子谓日无时而不为精地无处而不为中妙极此分明是说地圆而不指明其故阙于所不见也又云地无穷者如无端也亦极好
　　朱子言天天不宜以恒星为体当立有定之度数记之天乃动物仍当于天外立一太虚不动之天以测之此説即今西厯之宗动天也其言九层之天近人者最和暖故能生人物逺得一层运转得较似一层至第九层则不可言与今西厯所云九层一一脗合
　　地平之説是地与天相际也程子以为四边有空濶则地在天中一弹丸耳极得其理【自记】
　　朱子语类中论厯不过六七条而已尽理法之防妙今西厯最侈为独解处不能加也【自记】
　　三万里之説无可稽信朱子又谓三万里者日轨相距之数耳非地只有三万里也故语类以程子之言为悮然施之于用则千里一寸之法自不可通自阳城至衡岳又无万五千里以为二至相距亦防袭之説耳今新厯却以极度推算凡二百五十里而移一度地之周围凡九万里三分取一其径三万或古者三万里之説意正如此而传者失之故或言四方之逰或言二至之距皆不可晓也【自记】
　　天圆地方之説盖以动静体性言之实则形气浑沦相周古人卵中裹黄之喻是已厯家又以地平为説亦即目所察天在地之上下隠显各半而名之尔夫至顺极厚非方非平髙下相循浑沦旁薄者地之本体然也其南北两端以去日逺近为寒暑之差东西以见日早晚为昼夜之度东之夜乃西之昼南之暑乃北之寒也如是则东西南北安有一定之中南北或以极为中或以赤道为中者亦天之中非地之中也此理周髀言之至悉而汉氏以下莫有知者近新厯之家侈为独得歴诋前説防数万言惜乎无以髀盖之术告之者【自记】
　　今言嵗十二年填二十八年火二年金水皆一年行一度者举大约耳实皆有余分惟金水则一日一度一嵗一周万古不差毫髪何则金水从阳先后者也使有防防之差则不能追及日而后先之而与三星无异矣张子正防云填星地类而从天故其追日最缓木一嵗一盛衰故嵗歴一辰木者生道天地之中气故迟疾中也火日质而防故其迟倍日金水从日盖隂必从阳物感自然精防之理也【自记】
　　定九言古不知有嵗差后颇有言者李淳风又扫落不讲直至一行始援证凿凿一行比李博雅其言天自为天嵗自为嵗至精
　　杨某説厯法每髙妙自竒使人无可攀跻梅定九则极低平随人扣之皆言下即得门户恐即此便是杨不及梅处大凡説道理平处即是髙处
　　张平子造地动仪甚竒各处地震皆知之司仪者报闻及彼处奏到时刻皆应不知何理定九先生云先业师倪先生云地动仪当是极平平之至少有动便倾响何处地震其余势所及者必逺人不觉而此器平极遂有声至其语之过于神竒者或有润饰也
　　从来厯学须以梅定九为第一曩在京师见某所着厯象本要有未当处许为改订乃防往天津经年不报某作字趣之报书云西説是矣然中厯古有其説者不得槩置使西人専美至古説有得其意而词未达者须为达之又恐于其本意有所走作故须斟酌非造次可定且尊笔文皆简明下笔时尤须淘汰取精文气方称及后订讫寄示观之果如其言此人心虚而厚委曲从容非见到十分的确不肯出口落笔故其书无一字不可信者
　　西人厯算比中国自觉细密但不知天人相通之理如古人説日变修德月变修刑西人便説日月交食五星凌犯乃运行定数无闗灾异不知天于人君犹父母也父母或有病饮食不进岂不是风寒燥湿所感自然有的但为子孙者自应忧苦求所以然之故必先自反于身或自己有不是处触怒致然否则亦是我有调理不周而致然因为徬徨求医断无有説疾病人所时有不须管他之理无论天子即督抚于一省知府于一郡知县于一邑皆有社稷人民之责皆当脩省即士庶虽至卑贱似不足以召天变然据理亦当脩省如父母怒别个儿子时凡为儿子者俱当畏惧父母断不因其畏惧而谓我本怒他于尔无与而反増其怒者通天地人之谓儒扬雄谓知天而不知人则技西人此等説话直是隂助人无忌惮天变不足畏之説【以上厯法】

　　榕村语録卷二十六
<子部,儒家类,榕村语录>
　　钦定四库全书
　　榕村语录卷二十七
　　大学士李光地撰
　　治道一
　　天下有道不止是朝廷清明连士庶人都依傍着道理上行方算
　　清明在上重浊在下其实息息相应如天气清朗则地下百物滋生人靣上光润则体中无病果然朝廷清明便百姓殷实矣
　　草木无根岂能开花结实学问不有心得总不相干功名亦然圣贤事业悉从方寸流出不然虽做得一匡九合犹是器小此根即是天地之根
　　顺天下之情定天下之分两者不可缺一
　　虚文多一件实事便少一件
　　作事不可过粗亦不可过细讲求得太繁碎不特人难行觉得自己亦难行只得不行若算计到其事之利害又算计到自己之声名得失如何有这様万全的事故计较得及于民者有七八分利益只得就去做
　　为治事事要不拂民独有毒水而渔焚山而猎却宜禁一用此无复噍类矣孟子说数罟不入斧斤时入不如此民用不继
　　兴北方水利以省漕运之烦除天下阨塞要害留兵外其余城守半用民兵即阨塞要害处亦仿屯卫之制以省养兵之费而厚官俸以苏民困是切时要务制度全坏于宋以周礼为本而参以汉唐与明之法其庶乎
　　人要剪除恶人须自己果能无恶才服人如淫祠岂不宜毁但自己道理足心地光明气焰大于他他就无说不尔他便不服西汉诸事草草郊用五畤原庙陵庙纷然无理却人民乐业至匡韦辈引经据古尽废不制之祀毅然欲明先王之道而盗贼蜂起饥馑洊至日就淍敝诸事不古独在这事上复古徒为纷扰而已何当于治所以立身治国皆要有本末彻底澄清方能一线做成
　　某以兵部侍郎衔出为督学古北口总兵官马进良不依仪注輙抗行某初不与较及某为巡抚某标下把总叶保告马酷刑事下巡抚马甚惧不知某胸中何曾有所记挂只看理体如何叶保本是刁悍之徒总兵将把总掌嘴未为酷刑武官大一级打一级军法也此闗朝家体统把总遽敢以私愤告总兵乃乱民也某问叶保流三千里奏上改发寜古塔湏知设官所以为民然必由官以及民不尔便民亦不靖如一颗大树毕竟由根以及干由干以及枝由枝以及叶然其干其枝其叶何尝不与根贯为一体细栁营中但闻军令不闻天子诏文帝喜之者喜其奉将军令即天子所用之将军仍奉天子诏也人都是一般上农夫不过食九人何以授糈诏禄至有千石万石者岂非不均之甚却是理当如此其功徳足以及人也易云养贤以及万民必养贤而后及民只是徳要与爵称小徳役大徳小贤役大贤若下犯上少陵长小加大贱陵贵当下便是无王法典史得治百姓所挟者县令之势县令所挟者府道之势由是而藩臬而督抚其所以然都是奉天子威灵耳
　　福建大吏又请开捐实仓殊觉不必大槩事不从根本上做只从半中腰做起便不见其利只见其害如今地方仓谷大半都为官吏侵盗那移且福建潮湿实在浥烂亦有之既至亏空私行摊派上司借端盘查需索使费层累申咨部行驳诘文案纷冗生出许多事端而害总归于民倒不如且听其自然总督又因海贼之故请禁海上捕鱼之船不知如今海贼不比当年郑成功等有巢穴傍海如舟山海坛南澳厦门台湾诸岛皆是官兵驻札海贼无驻足处其行劫不过如陆地之贼偶然盗窃耳陆地之贼何尝断何独异于水贼且渠辈仍在岸上居住何尝以海为家如文官留心查访安挿武官设法捜捕但得其魁首一二人便可平息闽广小民以捕鱼为生一行禁止民便失业况渔船不行则所行者唯贼船而已如禁夜然不许良民夜行行者独强盗与伙盗之营兵而已当年迁海禁海使百万无辜室庐田产荡然不存饥寒流离而死者不可胜数其实海贼一切铜铁硝黄何所不有通海者就是耿精忠王进功营弁猾吏贪兵奸民是但许耿精忠王进功营弁猾吏贪兵奸民通海而不许良民下海也何益之有哉目下法禁何尝不具而不肯奉法者官也非民也如今但讲求任用好人一切疎节濶目便自然利及百姓矣
　　治天下様様皆当讲求第一是要有根本汤曰朕躬有罪无以万方万方有罪罪在朕躬武王曰作之君作之师有罪无罪惟我在天下何敢有越厥志一人横行于天下武王耻之有此便要算他是圣人论语尧曰章能得几行书直是说尽
　　圣人为政惠而不费不要百姓感恩但存望报之心便有限了岂必望报心里记得有此便害事
