<!-- { "loadSidebar": true } -->
　　集义节人都説成必集义以生之勿袭义而取之以袭义而取为是告子不知告子勿求于气又以义为外岂肯袭义又安肯取气此是告子不认义为内见孟子事事必求合义便谓此是用在外之义袭取在外之气孟子辨之言吾是如此非如彼与告子絶无相干后来陆子静亦以袭义诟朱子朱子辨之曰孟子夲文原是义袭所袭者是气如今所言却是袭义了今人又以集为事事而集袭为袭取一义不知大防都不在此告子以义为外即使百行万事尽都是义亦是义袭而取亦是无与于心其病处却在义字不在袭字若是袭义却有何病如人义存于心或因读书触发方动出来不可谓非由中之义至行有不慊于心却因义袭而取説错了遂以为袭义则不慊于心不慊于心则气馁此意与义外絶不相对遂令下文告子一转皆无着落此正是明义之在内言所行一不合义便不慊于心而气馁岂得以义为外乎告子始终以义为外我平日以告子为不知义正坐此耳【清植】
　　义内义外是二家心学不同之根因外义故并言与气而外之而但守其空虚无用之心此告子论性与此章之言相为表里处也外义则不集义而无以养气且外义则不穷理而无以知言皆是一串病痛【自记】
　　义袭而取注中言一事偶合于义似未穏假如忠臣孝子平常未尝有学问工夫忽然感激而成忠孝此一事便配道义非袭取也
　　养气章是从来所无必有事焉数语説得更亲切天地气化事物生息理皆如此必有事焉在那里只是做勿正且莫要管效騐如何心勿忘只是心在这里勿助长莫因效騐不来便助长譬喻更妙就如苖日夜滋息到成熟时自然结果此是孟子説出火候差一息亦强不来只要不断该文火用文火该武火用武火工夫既到他倐然会变化
　　必有事焉而勿正心勿忘勿助凡事皆当如此如做一事必定昼夜以此为事不可着急不可间断又不可硬帮上去天地不教人憾便不是天地尧舜若不犹病便不是尧舜天地只见得不足所以不已至诚只见得不足所以无息助长就是他忘了佛家立地要成圣果却是为何便是求住手圣人只是日有孳孳毙而后已故曰悠也乆也又曰纯亦不已
　　如今都説舍之而不耘不过是不用工无益而已还有苖在揠而助长则苖受其害而槁矣语气重在助长上其实不然正而助长即因无事而忘也告子便是要一无所事心斋坐忘惟其如此所以要心不动便是正先我不动心先字便见他助长无事即是清净寂灭忘即是一切放下乃是病根以宋人譬极妙宋人防得粪培水灌都是将外边物事强相滋益何如就他夲身用功即刻便长正对告子槁字尤妙长则长矣却是槁了你看千余年来可有一个和尚能把天下治理一番否他的心全不活动所以枯而无用
　　养气章鄙见与时讲颇异者三告子两个勿求求字要活看葢谓不得于言即是言边事耳不可悮认作心不得于心即是心里事不可悮认作气其辨心夲至精故有所谓似是之非弥近理而大乱正也若如时讲其説大叚粗浅不烦孟子深辨矣是集义所生两句是别白吾浩然之气乃是集义于中生的不是行义于外袭取底縁告子们是外义外气之人中怀此疑故破之观是非两字可见若如时讲却不是辟告子又湏辟一项人矣必有事节便与外义集义相闗正是説做不动心工夫处集义养气而心自然不动便是勿忘勿助外义而强制其心便是忘助助长之病在心不在气如时讲云助气长则告子非是欲养气者此喻又是为一等人发药不中告子膏肓矣【自记】
　　四者之病以渐而深诐辞之蔽如于正路上有偏侧却未入别迳滛辞之防则出入于旁蹊岐路之中矣然于正道犹出入也邪辞之离则舍康庄遵险隘去而不返遁辞之穷则迷入荆棘泥淖困于无所止息而逃者矣【自记】
　　诐滛邪遁蔽防离穷四项要认得确如走路然诐是正道上歪些滛是漫到小路上去邪便另入曲巷别为一路遁是无路可走蔽是见不明縁不明所以走得歪了防便见得那一路上有些趣走过那一边去离是居然见得那一路好反説正路不是穷便觉得行不去茫无所见不知所归王阳明就是这様他夲讲正路学问初间歪向那边去渐渐搀入些佛家话渐渐竟説那一路好到后来説不去便撒谎着朱子晚年定论亦穷矣至于穷便又绕到这边来回防遮掩所谓穷则变也孟子书下的字眼无不确当所以为经
　　智故不厌不厌而智大矣仁故不倦不倦而仁广矣【自记】养气章向来説得逐节逐句文义近来通章都看得有照应向来説养气便似与知言无渉説知言便似与养气无渉后半论冉闵夷尹等节不过是推尊孔子自结出学问从来处近看得此章知言要大防与集大成章相表里知言是智之事养气是圣之事前面不得于心勿求于气可不得于言勿求于心不可便已定一篇之案曾子节已提出夫子两缩字即直养直便是义集义必由于精义便是知言养气工夫全由知言勿求于气可者心是气之夲只求之心还可勿求于言不可者理乂是心之夲所以不求之心断然不可告子未尝知义知义即知言也必有事焉而勿忘即精义集义之事也如今只説诐滛邪遁一节是説知言竝不曽説知言工夫其实下面公孙丑问善言德行德即贴生于其心行即贴害于其事孟子説孔子学不厌教不倦知言工夫不能外此夷尹之治乱进退圣之事居多故曰皆古圣人孔子之仕止乆速便是智圣之事兼故曰愿学孔子得百里之地而君之皆能以朝诸侯有天下行一不义杀一不辜而得天下皆不为养气事也圣之事也故曰是则同见其礼而知其政闻其乐而知其德由百世之后等百世之王莫之能违是説夫子如此知言事也智之事也故曰自生民以来未有夫子此章脉络聫贯处甚妙
　　人皆有不忍人之心人字宜着眼不然便只是不忍之心何为加一人字禽兽草木从此心推出虽皆爱之必竟人是同类尤见亲切故下引孺子入井亦在人上説
　　禽兽之形多偏故其性亦不全凡孟子言人性情处人字皆湏重读故曰异于禽兽者几希下部富歳章论足口耳目相似便是此章有四体义疏也
　　禹拜昌言亦所谓舍已从人取诸人以为善也而舜有大焉者其根全在善与人同四字葢忘其孰为人孰为我也此中分际甚防惟孟子能辨别得出【自记】
　　取于人以为善是与人为善者也一些不错大圣有大圣的与人为善就是平常人亦有平常人的与人为善某少时见人一篇好文字或有一二处好或有一二句好便舍不得反覆阅之到得他忘了某尚记得他便狂喜立时化去许多矜夸好胜之气夫子称舜好问好察隠恶善执两用中孟子説舜自耕稼陶渔以至为帝无非取于人者闻一善言见一善行若决江河可见舜总是如此然皆由于明若不知道是善如何取人所以好问好察等项总贯在大智内
　　观坐而言不应隠几而卧及尹士闻之曰士诚小人也此等处知七篇非孟子自作
　　问退而有去志又曰岂舍王哉何也曰见得不足与行王道故要去看得还有指望所以不舍忠臣孝子之心皆如此如父母有病看得是不能起然有一分指望自还在那里尽人事是一定的
　　朱子解孟子多以孟子不甚留心典故遂依様解去如夏曰校殷曰序周曰庠以庠字为乡学名考之于经则周时校序甚多不独有庠也记云家有塾党有庠术有序术即州也以子产不毁乡校观之则乡有校塾在家小甚不足数五百家为党则人家稍多五党为州更大于党五州为乡又大于州葢教化之兴自上而下而渐密自大而小而渐多夏之时国学之外又立学于乡而校名殷则竝州亦有序矣其乡之有校可知至周虽党亦有庠则州有序乡有校更可知非夏殷周各有一名而不相兼也庠则去家不逺修子弟之职为宜州则主于志正体直比礼比乐以将上荐故习之也乡则一切教法俱备以将升之国学与元子适子卿大夫之子为伍故也
　　立太学以教于国设庠序以化于邑董子虽言之而莫行也故在汉代辟雍太学之制博士弟子员之设仅于京师而已自后天下州邑亦徒庙事孔子而无学宋之中世始诏天下有州者皆得立学而县之学士满二百人者始得为之少则不能中律今荒州僻县无不设之学矣意三代相承亦如此孟子夏校殷序周庠之言必有所据【自记】
　　问劳之来之数句通作教人説似若以劳来对柔恶一种人説匡直对刚恶一种人説辅翼对得中一种人説如洪范所列沈高明平康正直三项如何曰不须如此此数句随便教人皆离不得即如教小学生先要使他欢喜去读书不要使他拘囚困苦这是劳之来之他如何能一律驯谨万一有走作只得夹持起来便是匡之直之已经上路自己走不通时要帮助他所谓辅之翼之下二句却是火候节奏不要急切慢慢的俟他工夫自到所谓使自得之一向懈怠去又不是湏时常提醒警动使他振作便是又从而振德之道家所云文武火使自得是用慢火振德是用大火
　　平常解劳之来之五句都説劳来匡直皆所以辅之翼之而使自得之至又从而振德之一句另説非是其人之志于善者则劳之来之其人之岐于恶者则匡之直之其人之有志于善而力量不及者则辅之翼之其人用工而火候未到者急促无用反致有害到要从容和缓俟其自得之自得句甚似易文言于学聚问辨之下再着寛居一句亦有工夫不是説上几项皆欲其自得之也使字力气不要装在上几个之字内圣人于此精神都在里面运用工夫乆了恐懈怠又深防处更难虽圣贤亦耍提撕警觉再加猛勇精进所以説又从而振德之就是我们自己工夫亦有这几様既知用工有人劳之来之便更鼔舞或有不是处不能自觉湏有人匡之直之方好改过到得力量困惫湏有人辅之翼之到得入不进上不去却湏寛缓令其自得火候差一分凭你勉强亦是无用参同契所谓中间要文火也到得成功时更湏猛鋭大畧亦是一様
　　谓之无名谓之不与则似乎无所用其心者故反驳一语云岂无所用其心哉直所忧者大自然足以致无为之理若耕则无所事焉耳【自记】
　　掘地而注海者决九川距四海也由是泛滥中国之水皆由地中行而为江淮河汉所谓濬畎浍距川也驱蛇龙者先除水害也由是交于中国之鸟兽皆与险阻俱消伯益所以继禹而若予上下草木鸟兽也治水则先下而后上去害则先重而后轻【自记】
　　知我者是乐道尧舜之道者也罪我者是乱臣贼子禁其欲而不得肆者也讲家但以疑假南面之权为罪我却不对乱贼一般人説如此则夫子自道及孟子称述有何意味葢夫子之意以为我此书当见知于后之君子但不免得罪乱贼耳孟子述之亦是重在此意故下云作春秋而乱臣贼子惧也注引文定春秋序最明【自记】
　　王守溪周公兼夷狄一叚文佳处尤在用意深厚是圣人使人物各得其所气象不是以兼驱为武功之竞也如兼夷狄兼其害百姓者也人以为敲动下句百姓耳要知周公于夷狄猛兽不是尽兼之驱之如彼遁于要荒屏于山林何烦兼驱之有惟其猾夏逼人有害我百姓者则不容已于兼驱也此义明而穷武禽荒者不得以周公借口矣【自记】
　　丁丑墨皆言欲正人心湏息邪説不但倒却题语且未有不从人心发明匡正而邪説可息者诐行滛辞亦是如此但要正人心以息邪説又湏就邪説痛与剖驳然后人心之蔽者可开此所以不能巳于辨也【自记】



　　榕村语録卷五
<子部,儒家类,榕村语录>
　　钦定四库全书
