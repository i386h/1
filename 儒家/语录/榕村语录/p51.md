<!-- { "loadSidebar": true } -->
　　通鉴扵己所不喜者并其人削之如屈平是也扵己所疑者辄删去之如隆中对是也昔人评孔子作春秋録毫髪之善温公作通鉴掩日月之光指屈平也
　　通鉴遗漏者甚多如关侯对张辽数语全载不过四五行便精采动人义气凛然何必剪裁武侯抜三千户而归賔僚都贺武侯愀然不乐谓普天之下莫非汉民使之困扵豺狼皆亮之罪那一段气象议论甚好孙权下令称武侯信感阴阳诚动天地虽是异国之语都应登载何为削去若斟酌裁减再查阅廿一史増入要处别成一部小鉴狠好惜年老无工夫奈何
　　锡言某门人陈大章最熟通鉴检得其中疎误处便作一篇文字辨驳之闻其师谓之曰不消如此只注其下云应作如何足矣宇宙间几部大书譬如祖父遗训万一偶误只好説我当日记得是如此若侃侃辨证便非立言之体先生曰正是如此今人读程朱书扵其道理精纯处毫不理防至扵地名人名制度偶然疎舛便当作天来大事狂呼大呌累幅不休虽说得是亦令人厌所谓辞有体要也
　　春秋是当日史书全本提纲耳不然仅存此敎人如何看纲目似亦不必加目只云通鉴提纲即以通鉴为目何等好如今目觉看不得某意当编一小鉴全要简如夫子删书不妨架空多少年无一字但须识见大又博学方可做此事友云通鉴如许大部而隆中语却不全载殊不是曰正是若编小鉴如天人策出师表之类须立例在前云为世传诵者不载不然恐太多
　　千古选书如易书诗春秋各具一体裁为万代文章之祖朱子不安扵文中子司马温公之所谓綂者而修纲目止纲为朱子所定目便付之门人多欠商量所辑小学许白云虽极称之但恐其中忽载一叚极古雅经传忽载一叚常言俗语义理何尝不佳论体裁未免杂
　　纲目尚少剪裁春秋好在没要事删削一空存其大经大法而已多无为也
　　文中子扵南北朝夺綂归北亦有意思晋虽簒弑然既一綂其子孙播迁江东中国衣冠文物在焉得不以为正綂乎宋齐梁陈相继簒夺年代复促晋灭恰值元魏兴扵北修明礼乐慨然欲复古制春秋之法中国用夷礼则夷之夷进扵中国则中国之天意无中外也后分为东西高齐无复人道宇文能整理则以正统予周隋恰好承周之后此以人事体贴天意颇亦有见至朱子则一总细注扵下不分正闰万代可行自更简易正大若其次则文中子也通鉴不妥当不及文中子多矣
　　旧唐书把张曲江杜工部韩文公传都説得不成体面所以有新唐书之修然新唐书亦为武后立纪何耶纲目扵三国时以綂归蜀扵武后时书帝在某处已是眼高千古前五代王仲淹以綂归北欧阳公又欲夺以归南至后五代有言南唐为唐后者欧阳公以为无据反以晋汉相簒为正綂虽有予之以綂正所以着其罪之説毕竟牵强温公因之大约都认做天有一线的綂串下来一般朱子始创分注之例妙絶天至此时亦未尝有所専属矣至荧惑守心惟魏应之无论灾祥之説不确即果尔亦是天气非人心天理也
　　通鉴有狠不妥处如以曹氏为正綂却书诸葛亮入冦其立例但簒得共主位者便为正綂起自他处者则为贼文中子扵五代时忽夺此与彼忽夺彼与此只为每年要存一年号便没摆布朱子忽想一例只书甲子分注其下虽圣人复起不能易矣
　　纲目大体已无可议只有秦家十余年竟当准王莽例黜之班孟坚所云余分闰位也其年数既不多扵莽而莽罪在汉一代秦恶流毒万世复浮扵莽若以秦时无他姓为主莽时亦无他姓为主也不过以莽后仍为汉秦后不为周耳实即以汉继周有何不可
　　纲目扵楚汉之际五年间分注先楚而后汉似不可依楚汉竝起汉先入关仁暴复异自当先汉
　　因论吕后事曰后儒偏固之论最是废后事断定以为不可如讥光武废郭后是也假使当时高祖废吕后未见吕后之恶后儒亦必讥之如光武矣出妻圣人所不禁至如国本之説亦不尽然要当视其本如何秦始皇外扶苏而内胡亥隋文帝废勇立广善恶颠倒此自不可若如汉武立孝昭有何不是天下大事果然太子狠不好却説万万动不得难道举祖宗之天下而丧之其可乎此类须有斟酌光武之过不在废后在不任三公而柄归台阁不先六经而笃信防纬一坏政事一坏名教此论俗人以为迂濶其实切近后来明帝遂求佛敎魏伯阳之参同张道陵之道术都起扵东汉光武焉得辞贻谋之过
　　后世必谓太子换不得皇后废不得似觉太执只是换得不当废得不当便不可此处当兼贤否论不全以嫡长论也如昌邑不道则宗社为重霍子孟尚可废立何况君父尧舜人伦之至欲为天下得人竟舍己子立他人他人尚可何况己子择贤而立光武废郭后诏云宫闱之内有若鹰鹯果尔如何可为后方正学讥之云糟糠之妻尚如此贫贱之交可知矣羊裘老子早知几为向桐江钓烟水他一生迂拘不能成事的本领尽见扵此严子陵一段极有趣的事被他説得氷冷无味试看权文公诗能使薄者淳持此报故人识见议论岂不比正学较高范文正公云非先生无以见光武之大非光武无以成先生之高虽畧夸张却是实事
　　问汉孝献废时蜀人误传已崩先主諡为孝愍纲目既以綂予蜀帝諡似应以蜀为正曰想因蜀是諡扵生前故姑仍通鉴或是朱子偶失检防亦未可定【清植】
　　纲目是非褒贬虽稍严些然大要不差以某之意如曹操司马懿倒底不曽正名即依律固是死罪但死之中亦要分别与王莽朱温不同莽温自应立斩操懿还可秋后处决否
　　古今言莽操若以孔子援情定罪毕竟操少别倒底不曽簒虽曰苟天命在我吾其为周文王然比莽身为之则差矣若使操后接以陈思终守臣节则操岂至被此名哉
　　某扵朱程议论有不敢附和者二条程子论管仲与魏郑公不同恐未然桓与纠俱是奔窜管仲随子纠非奉先君命也不过急时合伙原算不得君臣魏郑公所辅者太子上尚有高祖受高祖命辅之建成死太宗召之郑公神色自若太宗责之郑公曰太子若听征言岂有今日之事其分不过至此而止若高祖命他辅太宗他即辅之有一君无二君管仲尊攘之功与贞观之治亦差不多贞观之治郑公之力为多若以功准过二人相彷不得优管而劣魏朱子进狄梁公而斥荀文若武氏立周庙改唐年号梁公为之宰相徒以中宗尚在勤勤以姑母晓譬荐五王成身后功遂谓反周为唐至荀文若初佐曹操削平祸乱操未遽有逆谋也及欲加九锡文若即愤恚至死未见得有共谋簒弑之端若不论迹而诛心心亦何据之有且后来魏受汉禅功臣配享无文若在内则魏之外文若明甚何所凭而谓之汉贼哉只好责备他不识人不见几孔明谓曹操挟天子以令诸侯周公瑾谓操虽汉相实汉贼英雄识人预先见得甚明程子责子云不能见几法言中尚谓王莽为周公不责以死而责以不识人便无词矣只是程朱到此等处见得明把得定处得是伊川一见哲宗便有去志朱子扵宁宗亦然如此立身方可责备人
　　梁公与姚宋皆事武后武易国号废唐庙巳是移祚诸公俯首为臣岂逆知有五王在后耶君子论人须恕后既成事诸公贤者足明无他荀文若犹为汉臣未为魏臣至自戕其生以求免扵大恶其志亦可悲矣而朱子罪之不巳谓其为唐衡婿文若方二岁唐衡已死则结亲乃其父为之何以为文若罪哉【自记】
　　近看续纲目令人闷絶续纲目三字就不妥何不续春秋纲目正不易续宁各自为一部书可也纲目之有发明后人为之商素庵辈自作而自发明之又赞曰续纲目作而乱臣贼子惧岂不令人破口况其议论剌谬尤不可言陈洪进值五代乱盗据漳泉二州宋已平海宇洪进献二州地正与钱镠同而尤之曰春秋重死守社稷故贬之春秋诸国受之天子传之先君洪进之地谁予之谁传之耶此例一开是必欲使为贼者虽已四海清平尚负固拒命杀人盈城盈野力穷势尽而后就始为合春秋之义耶
　　宋史应重为之三百余年人物实过前代却芜蔓若此岂不可惜作史要有剪裁我辈生在后代便要依傍彼时人品学问之可信者如朱子语类文集言行録极是要书某自幼闻得长老言朱子説秦桧有中兴之功岳武穆强横即任之果専亦恐不能成功及后读朱子书何尝有此此乃琼山乖异之説也朱子到淛东即檄毁秦桧祠门人问中兴诸人有在岳侯上者否朱子寻思有间曰次第无人如此痛恶推服乃以琼山之论加之何妄诞至此但是朱子有褒贬过便当依他只有张德远却要斟酌魏延杨仪不过有才武侯尚终身爱防南渡人物以李忠定岳武穆为最德远乃弹劾忠定与武穆亦尝有隙却是为何班史有可为万世法者史记内不必改的汉书即全用之今如要传濂溪明道伊川岂能加扵朱子有不备者论赞中増之可耳言行録成朱子悔之曰黄鲁直孝行敦笃惜未入然存此语已与入同
　　友言某观宋史亦易修只把几个大人物大奸恶作主其余不关扵国势纲常者都附其下数语而足略有声焰者便多几句不必尽立传曰如此便省许多闲话只拣其关系万古纲常者记在那里岂不干浄人间之史便是天地纪簿如人有得意事提起足以悦心大不如意事提起足以警醒便勾了宋史儒林外又有道学子云云周公孔子一儒也不知道学如何又在儒外友曰董江都在汉另立传不混在儒林内倘修宋史周程张朱当彷此例曰然就是史汉立些名目原不古可传者传之何以名目为友曰归震川云人嫌宋史太多吾尚嫌其太少为其事实多所遗漏也今人因此竟谓宋史尚宜増添直是痴人前不可説梦又人谓五代史太少某却谓其太多五代原无人物何必立许多传以某看来如纲领分明宋史亦不难修曰此元不是易事真个明有人非幽有责只是宋史前面人物朱子都秤量过便可据以为准如邵康节传便用明道志周子传便用朱子状此类不必另做不备者賛内补之可也史迁书已不满扵文中子谓其记繁而志寡只看唐虞之书所存几何想为夫子所删甚多故史不须繁也
　　凡律算等书当直截説明本防不可牵扯隂阳五行八卦配搭岂必无理但无益扵本义都成闲话
　　古来史书不可尽信某今有一法若修后来之史只据人之可信者信之如程朱心平理明其褒贬自当不错再据其人自着之书如姚江自有文集破败百出未有自诬之理想春秋战国时异説自是无数孔孟一举删之秦汉间邪説亦多太史公扵不雅驯者删去许多尚有好奇之论班孟坚始淘汰精纯可以为法
　　欲搜廿一史中取其有关扵修齐治平之要者彷东莱太事记为一编又搜歴代典制沿革及后世如何可以通行者略彷通考各着为论为一编但恐无此岁月耳

　　榕村语録卷二十一
　　钦定四库全书
　　榕村语録卷二十二
　　大学士李光地撰
　　歴代
　　舜葬苍梧是广西已入版圗禹防涂山是浙东已入版图不知宣王中兴赫声濯灵何以淮徐即呼为戎夷江南湖广春秋时皆摈为荆吴非我族类大抵诸侯各君其国天子有道则来朝否则职贡不至声敎遂阻定九先生曰观武丁朝诸侯有天下可见武丁未出诸侯不可得而朝也总之王畿虽为万国系属而各国却委其自治圣人公天下之心原是如此
　　武王取商不闻商家有死难之人当时箕子胶鬲以下自然尚有其人因武王处得好大家便相安竝不见胶鬲出为周用周亦不曽强胶高使为己用这便是两尽其道
