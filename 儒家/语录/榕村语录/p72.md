<!-- { "loadSidebar": true } -->
　　老杜诗説安内攘外都有几句好説话老马夜知道苍鹰饥着人便是用兵要语知道形势经过战塲者所谓老马选将之法也至于卒伍不过饮食劳苦体恤颁给他便为用如鹰饥则就食饱则飏去此使卒之要也顾宁人説经书后有几部书可以治天下前汉书其一杜诗其一也
　　杜诗为自家保全喜得便雅淡为国家收复喜得便狂荡立言之体皆妙
　　文物多师古朝廷半老儒直辞宁戮辱贤路不﨑岖极有意味如风尘三尺劔社稷一戎衣何尝不好然汉髙祖岂不如此至此四句却是贞观致治之根道得出太宗擅长处当时承宇文之后文物独盛而十八学士之属半于朝廷然不聼其言虽多奚为若后进无人亦非长治之道诗家谁见到此然使入宋人口中便直而浅薄其妙在朴而雅朝廷半老儒似不成语却造句甚古有斲华反朴之意
　　赤骥顿长缨一首不过世无用我将欲卷怀之意公干辈皆有此等诗却不如杜之深厚至杜之长歌却不如鲍明逺曹子建鲍明逺陶渊明三家直开三派曹全以气胜开杜韩之派鲍才人之诗顿挫凌厉开太白之派靖节闲雅自然开韦苏州之派
　　杜长篇时有累句如臣如忽至理君岂弃此物学母无不为等俱不成语然以此见其大
　　擅长谓工部自许不过是赋料扬雄敌诗看子建亲如何便道致君尧舜上再使风俗淳果然可议后想来正见古人不欺处其志大而不相掩者就存其眞圣门狂者本是如此韩文公亦是一面自许一面疎漏却不怕人笑若后人为之必加弥缝矣
　　工部一部集自首至尾寻不出他一防自见不足处只觉得从十来嵗以至于老件件都好这是一件大病韩文公就有知道不足处
　　韩诗温柔敦厚纒绵悱恻不如工部然如所云春秋书王法不诛其人身则工部有不及者盖春秋立义之最大处惧乱贼者惧后世之乱贼也若本人之身已为乱贼尚何畏于死后之诛此等实説着深微千古不刋陶诗汲汲鲁中叟弥缝使其淳当时风尚盛道老庄以为周孔之道凿朴生伪而渊明谓孔子欲使其淳可知连上眞字亦非放达谑浪之谓以此意选诗便寥寥矣
　　某人论南山诗痛加贬斥曰却不必大凡前人诗文都有一用神以为秘诀韩文公作诗将前人一字不入胸中以为吾于此时有此时情景于此人有此人情事肖者便新不如此纵工何益南山诗所列彼时所见实有此许多情状他乃一气吐出谁禁得他只是后人不必效此耳
　　栁子厚长律无一不精以弱嵗游元圃知命儒为贵二篇为最二篇又以知命篇为尤弱嵗篇因刘梦得用五十韵有欲索性将麻韵用尽之意间或不能自然知命篇则直抒己意矣栁诗工已到至处微不及杜者杜有古朴之气直逼陈思耳
　　韩诗意尽言止直率不加雕饰栁诗工致虽説愁苦亦觉冠裳佩玉各有长处不相下也
　　宋人学问才情有何不及唐人只是诗不及耳唐人亦是风气适然成一种风调大家传染遂擅其长宋诗不是别样不好只是有些呆气问唐人不呆而宋人呆毕竟有个缘故曰唐人善用虚无板板説的又宋人喜填故事亦不好问唐人亦用故事曰唐人用故事倒是直説不如宋人搯出那事三两个字来用教人费猜三百篇何尝用故事汉魏间用事都是将其事直叙出来影射用事古未曽有
　　欧诗学韩而笔力不及却于不及处露出自己本色如斑斑林间鸠重读徂徕集之类但他自己极得意的庐山髙却不见得佳处安在
　　邵康节诗只好是劝世文直头説尽何不做一篇文字三百篇中如维天之命于穆不已于乎不显文王之徳之纯这样大头脑下面却淡淡説何以溢我我其收之骏惠我文王曾孙笃之天生蒸民有物有则这样大头脑下却以天监在下转去了浓浓淡淡不尽其辞长发之诗説契説相土又説汤数百年事一两段驾过方是诗体
　　诗文全闗气运都是帝命王荆公学问何必下于栁子厚而诗大不及东坡学问何必下于白乐天而诗亦不及
　　王荆公一生长处在孝友清节故其诗一説到骨肉节槩处尽有精采至论事便隔壁可见此事是发乎性情的
　　东坡诗殊少风韵音节逐句俱填典故亦不是古法朱夀昌事未经人歌咏东坡所作趣味极短且末尾如何引温峤颍封人诸事作结殊为不类若老杜为此毕竟有许多纒绵笃厚之情又作周濓溪诗説造化乃其徒甚好后忽云栁州栁愚溪愚虽然以比地方因人而传然拟人亦非其伦
　　宋潜溪方正学文字如何比得东坡东坡生动有仙气峰峦波澜尺幅涌现其诗亦自成一家但没有一二首人不能到之作只是东坡诗就引用许多却不蜡蹋黄山谷便蜡蹋可厌
　　杜工部于君臣兄弟妻子朋友都有诗独无思亲诗何也韩文公亦尔止祭十二郎文有少孤倚兄嫂之説耳朱子上母夀诗述韦斋平生无不详悉韦斋学问人品迥出人羣朱子作行述止平平叙次伊川为大中作文亦无一语褒扬曰先子之命云尔惟其如此所以可信东坡父子相命直欲凌絶古今至王荆公则竟父子相圣矣如何服人
　　性理中止采朱子诗之有性理字面者其余好诗俱删去岂知流连景物止以一二语见性情及寄托全在言外者其诗更妙如芣苢之篇何尝有一字説到家室和平化行俗美上
　　宋景濓诗比方正学好
　　明诸家诗俱不见佳倒是王姚江有些才气律诗有六七首古诗亦有二三首只是太直唐人亦有直处却用淡淡写来盖激昂慷慨全要委曲徊翔出之方有一段幽光如人説话胸中有所感愤倾泻直吐聼者便觉难耐惟作平淡语虽直直説过倒令人思之觉得有味
　　宋诗单看亦各有好处若选以配唐人便不称欧王且然无论其他王阳明诗某少时畧皆成诵今看来殊觉浅薄他才髙信笔写来便有唐人风调但根柢气格不是
　　鹿太常诗选得百五十首在明季竟成一家有眞气又一肚皮要立事功励名节笔写得出诗亦看得多知道各様变体诗有用如此句法者有用如彼句法者章法体局亦然孙髙阳诗便都是一样不知变魏孝子学漪百韵诗便段段有变化可见钱受之不知诗选明诗不登二公止选髙阳未为允也
　　王阮亭絶句有似唐人的至古诗须有意思滚出来才好陈泽州律诗时有俊句如送某假归诗有句云自怜名迹清流外常恐交游泛爱中却是唐句
　　学诗先将十九首之类句句摹仿先教像了到后来自己做出无一防不似古人却又指不出是像那一首便成
　　学诗当从韩栁入律诗亦惟二家得正派工部太雄放作诗最忌先得句为韵补缀成之那两句何尝不好但读到那里便觉得气不贯意不浃洽先覔句者必非大家无论李杜韩栁即钱刘亦决不如此
　　絶句不要使力要淡逺意在言外古诗却要有气力诗到形容情事难得逼肖处只得造字然须造得自然令人不觉方妙如生造便不好
　　作诗须要知道避字避句人人皆如此用我便当避口头邉字当避此题用熟的故事当避又人所作都现成我须避到生新一路去人都在那里雕刻我须避到现成一路去
　　诗即有作料须有景物思路掩映而成若全无意思只将词藻铺排最可厌
　　律诗对句自要工巧切合杜工部送舅诗江上对渭阳水鹢对林乌王荆公女伤悲对季行役俱妙又句法以两解为更入三昧杜诗丛菊两开矣而下他日之泪孤舟一系矣而动故园之心丛菊两番开出他日之泪孤舟一只系住故园之心栁诗壁空矣而残月曙门掩矣而候虫秋又壁空那残月之曙门掩那候虫之秋前人皆推为妙句
　　有尤工部七言律不甚对偶有撘配不来者曰都撘配得来久已坏了律诗本是陋体古人有嫌字眼太偶俪太现成未免俗气多避之
　　唐人作诗动呼人名如白也诗无敌之类今若作诗亦呼其名殊觉不必诗之工拙不在此犯大圣大贤讳尤不可孔孟之讳何啻父母如何直呼甚且用以押韵韩文公王荆公皆不免犯此者诗虽佳亦不足录此即无忌惮之端
　　作诗要好甚难离却古人创辟一蹊径便不像样一依古人又如薄酒然漉了又漉有何趣味须是有性情又有学问在诗里邉工夫又到却不多做触事乗兴方为之断絶酬应之作或者有些意思
　　时文对偶本是四六体然必定字字工致便华缛伤雅诗亦如此某检旧作武侯诗以苦李对甘棠便不佳似此小巧或律诗中偶用耳
　　髙髙士子为望亲庐求记曰不如诗好文便着实説那人便要描得那人像説那事便要描得那事出至诗説得离竒飘些都不妨且诗又不消説尽正是妙处后来人正坐要铺张反不好
　　每一眞人出便有一假者来磨难他子思之中庸孟子之七篇可谓至当不易矣偏有荀卿一辈人出来为祟即如李杜诗当时便有无数蚍蜉之撼到底敌不过韩文公王荆公等之拥防蚍蜉多而势反寡韩公等如熊罴然势虽寡而力反过于众以人心之公是归之也
　　世有灵异之物多遭劫何况人陈希夷谓种明逸曰名者美器造物所忌子名将成必有鬼物败之上帝各样福泽都不吝只惜名虚名无益想是清名直达帝廷李太白所谓安知天汉上白日悬髙名正此名也【以上论诗】
　　考订书学是要事须兼通篆籕方能通楷书之不可通处如之下着心谓之志心之所之也着日谓之时日之所之也今志上作土旹上作山于义何取王荆公不讲求制字之根而逐字为之臆解费尽心力徒増笑柄
　　平声加猛厉则上扯长些则去入声甚短入声惟闽中多得其正北人气硬平声多成上声声音之差不独口差即耳亦差南陵人知读作兹兹读作知闽中教授至其地教他读知他聼作兹教他读兹他听作知愈辨愈不清故知耳亦不同也
　　杨友云天綂声地綂音声即韵部东冬江阳之类是也音即字母影喻晓洽之等是也声可通音必不可通杜韩于此最严唐人错者亦少曰一字有两声者如过字治字之类此等至宋始分晰精宻唐人尚不分杜诗魑魅喜人过作平声解者或谓魑魅寂寞久亦喜人来过或谓魑魅欲啖人故喜人来过攫而食之理皆难通盖言魑魅喜人有过失与上句意方相应古人四声借用者甚多不足异也
　　等韵三十六母现用止廿四字经世韵又列为四十八行某却分断得有些明白经世盖就现用廿四字细分出上平下平故四十八四十八则有音无字者皆全矣三十六者去有音无字者十二惟存上平下平之有音有字者耳三説皆是也
　　国书阿厄衣乌于五字妙得声韵之元毫无勉强小儿坠地头一声便是阿稍转方有厄音再转方有衣音又转方有乌音至防説话方有于音自喉而舌而齿而撮口而出口次第一些不差五字反覆叠呼便有四万声音学五书所少者此耳将来把毛稚黄书及度曲须知择其精要语附刻于后便成完书至某所就
　　国书推出者则载于某所编乐书之后毛稚黄及度曲须知亦晓得支微齐歌麻鱼虞七部之字无头他部之字皆有头却不知七部乃声气之元别字都是他生的无有生他者如西邀乌是萧字西是字头邀是字腹乌是字尾又支乃眞之头都乃东之头于乃元之头韵部自当用此七部居前以生各部他知其无头却不晓其所以无头之故故仍旧以东为韵部之首非也歌麻支微齐鱼虞收本字之喉音佳灰收衣字萧肴豪尤收乌字东冬江阳庚青蒸收鼻音眞文元寒删先收舌抵腭侵覃盐咸收唇音
