<!-- { "loadSidebar": true } -->
　　武侯出师表自肺腑流出即以文章论亦居最顶惟韩子最顶文字方能到他地位如佛骨表与孟尚书书是也此等皆当另一格视之韩子学那样文字便过之进学解好似客难解嘲诸作书张中丞传后好似史迁惟原道是学大学中庸却不及要亦精矣如栁子厚王荆公必不能为出师表文字三苏惟东坡天姿髙推服出师表老泉子由皆讥贬武侯去之尚逺故也
　　问武侯答李严书言虽十命可受自来无十命之事即此一言便可想见其未出草庐时确然有天子不得臣之志又可见使其功业有成如伊尹之复政告归固所优为曰然【清植】
　　韩文公口中不提起江都武侯故知其单留心于文字朱子于武侯外便称陆宣公昌黎出宣公之门等闲并不道及想嫌其文排闷也宣公在军中恁样处置得停当才大心细其奏议语语俱是实理实事学问又海涵地负只是排体不高古耳
　　文人中如陆宣公韩文公尽有实用知古却又通今看宣公奏议虽根本于经书而处置都合机宜韩公论淮西黄家贼及复讐禘祫等议皆确中事理问王荆公文字看得出他能坏天下否曰看得出他作文字见有人与他意思相同者即便毁稿此便是大病我有此説方不敢自信有人相同正可为证佐为何削去某分原道段落自以为独见及见张长史亦如此分更喜所见之不谬也
　　古文近颇知其作法但不暇做工夫问如何曰其本自然要以经书道理为主文字却不要规摹那一家教人看得似那一家便非其至短者要有意思长者要有裁剪栁州与杨诲之説车书凡数千言字字琢链又是一气流出连虚字要换他一个亦不得即寒温语皆妙大都韩栁动笔即一两行都是留意无茍作者到后信笔冩来无不入妙又字眼亦要当取材于两汉若字眼不古雅文字便减色古文内着不得工丽对句古诗对句太多亦六朝始然唐初尚袭其余习至工部始洗脱
　　得唐人书佛经眞迹笔笔着力曰古今人差处就在此若不用力虽千行万字总无足取试将韩栁文字于极不要处拈出一句看来总有斤两可见其字字经意今人连篇累牍随手冩可谓不诚无物锡因论古物与今物别处只是茍且与不茍且梅先生曰古人诸物都是从内里邉做出来的
　　栁子叙事学史汉便是史汉韩子不肯学史汉髙于史汉张中丞传后叙亦仿伯夷等传体而词调风格毫不歩趋段太尉逸事状居然是孟坚极得意文字
　　栁集中载与退之诗文甚多退之岂无酬答今不复见殆自削其稿耳子厚临殁托梦得为求退之作志及退之许诺梦得喜不自胜至迎其柩而告慰之子厚固知其作志必不假借然传于千载无疑也退之与刘书称子厚文雄深雅健似司马子长梦得言之今韩集亦无此
　　原性起两句极精程子曰心如谷种其生之理为性其阳气之则情也故性字从心从生言生理之与生俱生者也情字从心从青如草木之萌芽初发感于物而生者也【自记】
　　原性本甚精其不足处不在认错孟子性善之防只在末后少两三行文字把其所以为性者五发挥明白不贰过论末一段语都有条理不是乱填
　　原性言仁义礼智信原道只言仁义以仁义包五常也二篇著作之先后可见【自记】
　　原道通篇排释老而首论老氏之失极是髙处盖佛书多是华人附益大率原于老子之指而淫于庄列之幻词故后汉书新唐诗皆探本老氏论之【自记】
　　古人文字难看原道连程朱亦看不透程子谓从博爱説起没有头脑不知他已有原性了若复从性上説起非原道也喜怒哀乐之未发只是大本而皆中节乃是达道原道自当从发处説朱子説他引大学漏了格物致知为不知学不知他引此正对佛教所以下面断一语今也欲治其心而外天下国家引到格致便与佛不对针欲治其心而外天下国家一语甚精洞中其汝楫云原毁不过是题目有个原字门人便编做一处其实韩子未尝以此与性道并原也曰原鬼亦是感触而作故云适丁民之有是时也元都是门人彚在一处的
　　有谓原道开口一句便不稳当仁自是心之德爱之理如何曰博爱之谓仁某答之曰仁是性他原性已讲过了这是原道原性是説天命之谓性原道是説率性之谓道故云博爱与行而宜之相对
　　今日繙韩文果是才大如复讐禘祫黄家贼平淮西事宜与栁中丞论兵佛骨表与孟尚书书之类洗刷得一个闲字没有事理直説个透马班尚是汉文此则洙泗之派也惟武侯虽不学文而所传数篇皆然愈读愈有味因他人品髙胸中有许多眞意思眞见解气又完全直冩出来便自不同凡诗文书翰之类若务为名家积累工夫自然可到若要登峯造极直须第一流人
　　龙嘘气成云一首寄托至深取类至广精而言之则如道义之生气德行之发为事业文章皆是也大而言之则如君臣之遇合朋友之应求圣人之风兴起于百世之下皆是也【自记】
　　作文章熟后虽无意冩出必有结搆有呼应如韩子读仪礼一篇首两句是反起一篇意中间説无用于今而圣人之制度不可泯没是照应第二句意而结完之后言掇其大要竒辞奥防以备览观而已是照应第一句意而结完之末叹恨不得生及其时则两意俱结也【自记】
　　每疑韩公説唐初羣臣材识不逺然当时有太史令傅奕可谓特立排佛者韩子何以无取及观奕传则其垂训也惟重老氏以列于名教之首末乃殴佛得其一而昧其二矣宜乎韩公之所轻也【自记】
　　观韩子论礼典兵刑处岂可以文学之科限之其老练精核逺侔武侯近比宣公【自记】
　　宋人论程伊川曰三代以下凡事必求其是者伊川一人而已伊川之门上蔡谢氏则以求是二字为穷理之要韩子以求是论文此其所以独出于诸家欤【自记】
　　孔子之道德不可赞也故韩子作处州庙碑赞其祀典之盛以推夫所谓生民未有者极为得体栁子厚作庙碑亦曰茍赞其道如誉天地之大褒日月之明非愚则惑不可犯也皆深得后学敬愼之意【自记】
　　平淮西碑自九年至十二年惟首尾见年月中间许多事而年月悉不书一则讳淹时之久一则略诸将之无功也【自记】
　　维时河北方跋扈不朝董邵南不得志于有司而适斯土是何意哉故韩子微言讽之独吊望诸君者望诸君失意出奔终身不敢谋人之奴也与送李端公命意大略相似【自记】
　　观答侯生书则韩公眞善注解书者惜乎其论语注未就而不传也今有传者盖伪作耳【自记】
　　韩文言物不得其平则鸣其意以为有动于中则鸣耳而以为不得其平殊不确其下有五臣防等如何説不得其平又説防不能以文词鸣以韶鸣殊可笑便是文人趁笔之习至説六朝文章之病字字确切此公于文章一事当行也
　　问韩文公云醇而后肆肆是工夫是天分曰自是工夫理明白了然后能放笔言之如东坡便是肆而不醇就他的话亦説得一片只是推敲起来不胜病痛
　　文章要曲用曲笔便似其中林峦涧壑不可窥测惟韩文公防作直文章以所见道理足本色已深厚
　　韩文选定七十一篇若再去其有疎漏者十许篇存六十许篇眞是文宗其气极古雅如西汉人而又无其累坠只原性一篇有不尽当处然却去不得要以他压卷若去此则原道无根矣
　　某选韩文许多精竒玮丽者俱不登然凡昌黎之粹然一出于正有体有用确可见之行事而有补于世者尽此矣其他或有病痛或无闗轻重随人自去拣读
　　问选韩文甚少送董邵南序何为入选曰闻得友人説当时不得志者徃河北都是要从乱贼故此文吊望诸君为其不忘燕也此闗系忠孝岂容不录凡文字有寄托者便好答李翊书亦好但太似自己一生学问供状为贤者讳故去之
　　昌黎时在字句上留意其后门人衍成恶派如皇甫湜等故意将下一字移上上一字移下欲以见古再传至杜牧等句几不可读矣
　　栁子厚记韩文公论天一叚甚翩跹虽是偶然戏语亦可见其不知天天地万古不歇止是生物而生物之中又是以人为主凡禽兽草木无不爱其子者至人一生经营无非为子生子又要克家天地之意犹是也若凶残贪恶之人乃是种子自生蠧与天地无干所以有太极西铭诸书此理始明白
　　栁文精金美玉独识见议论未若汉书之精当子厚之文亚于孟坚退之之文过于子长韩文直追周其质直处正是其髙处
　　看来古文诗俱到家者惟陈思栁州耳韩便文好于诗栁州文字莫要论其道理意思何如只就其文论虽千余言要删他一个虚字不得
　　刘蜕孙樵数家虽皆小品不无可观就中孙樵又为差胜
　　文字扯长起于宋人长便薄太公丹书行防多大礼説出来才只四句箕子洪范三才俱备才只一千零四十三字老子道德经不知讲出他的多少道理才只五千言宋人一篇防便要万言是何意思
　　文只要简净蹲防拖曳皆词之累韩文简洁如此三苏则专事虚翻而已至南宋一味冗长若非理足者有何意味【钟旺】
　　欧苏之文何尝不好然见解不甚透自是本领差説事説理皆不透韩栁便透如复讐议栁已凌牙厉齿言之凿凿韩就理论之更明而尽朱子文字何尝能到马班韩栁但理足便觉得任他才学笔力驰骋藻耀都压他不下如封建论孟坚之雄博子厚之精悍一遇朱子平淡説来足令二公失色伊川不以文名今看来两汉之文也所上诸劄子春秋序道理既足字字确实有斤两比朱子文字更古
　　古文自史汉后只读韩栁曾王便足曾王学问如何能过韩栁韩栁遇一通经守师説之人那样推服媿赧曾王便轻肆讥弹
　　王守溪评文谓昌黎后惟半山得宗派不数欧苏最有识见
　　东坡文亦有好的只是薄大凡浮动嚣张处便薄欧文微弱最是曾子固厚王荆公气亦强文亦古但深求之却是学成的不是本来如是
　　作古文要归于眞实不尔心先不古文何能古东坡作韩文公庙碑便称其挥斥佛老之功张皇夸大及作大悲阁诸浮图记又称佛之妙穷天极地却是一口两舌其归谈儒儒亦不精谈禅禅亦不精只落得要做好文章卒至文章亦不好所以圣人説修辞立其诚
　　东坡文字大约带澁的便好飘飘欲仙者便不佳其小文字极妙盛称其防论者不知文者也议论既博杂笔力又冗弱何足取至弹劾程子而以为奸岂不荒唐可笑即谓王荆公奸人亦不服
　　作文要一意到底有结搆説到后来还与起处相照东坡潮州韩文公庙碑头脑太大下正当发挥其排斥异端独力自任之艰苦却接云谈笑而麾之便不的当是东坡风度矣至开衡山之云驯鳄鱼之暴等句益没要下面一路説开去遂以立庙结不复照顾起处矣
　　文章有立言之体东坡才既髙功夫亦深只是道理不正当武王何尝无可议处只武王非圣人也一句便令人不欲看你非圣人何由硬下此句你即圣人亦如此説不得孔子生平赞圣人总不肯説煞动云也与都是想像未定语
　　为文有本有末所谓本非必定是圣贤道理本人所见透处便是本苏明允所説多非正道却有透处便是他的本次公文字铺张似有得説收来却无实际所以不如东坡
　　陈后山张文潜二晁文字皆好黄山谷有孙樵辈风气但太破碎苏不如韩然其门下士如此数公恐自不亚韩门
　　陆象山文字笔力爽透象山文学王半山朱子文学曾南丰只因学道便住手故都未成
