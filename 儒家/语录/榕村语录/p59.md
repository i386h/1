<!-- { "loadSidebar": true } -->
<子部,儒家类,榕村语录>
　　钦定四库全书
　　榕村语録卷二十五
　　大学士李光地撰
　　性命
　　汝楫问胸前心之舎天心亦必有舎曰与人一般人醒时其神在心睡时其神在肾天之心上在北极下在地心又问春夏阳也心在上秋冬隂也心在下与人醒时睡时相配如何曰春夏气发于上秋冬敛阳地中推説皆通其实何处非心人遍身皆心一毛一发皆心也天亦是如此
　　赋性譬如诰勑开载职事福善祸淫譬如考职黜陟此首尾两头皆是正命中间许多禀受则皆所谓气数之命【自记】
　　命字最上一层是天命之谓性纯以理言中一层是隂阳五行便自不同是以气言后一层却以人自感召为主又以理言合而言之总是一理中间气数之不同孟子説得妙君子不谓命也如朝廷命官予之勑书令尽职守是君之正命后来三考黜陟亦是吾君正命至中间僚友齮龁异同到底算不得君之正命
　　以君命譬天命最眀切易晓给这勑书是命领这勑书是性继之者善在方给之初成之者性在既领之后【钟旺】
　　圣贤説义理即兼利害朱子深讥左传好夹着利害説其实降之命与吉凶祸福之命一也二之则不是所以见乎蓍龟动乎四体惠廸吉从逆凶福善祸淫无不兼説
　　问人常有未生时先见朕兆如曹操未生便知梁沛之间有真人出之类此何理也曰天地生人如人做事一般其有闗系者尤所着意未做那事先动那念便有象了问有至防之人不过富贵防年未生之前亦见朕兆难道亦是天地着意所生之人曰此等人是他后来自家坠落了想天地初生他其意不止如是所以诗书言命只言后天之命立命二字最妙命可以自我立的作善降祥作不善降殃惠迪吉从逆凶道善则得之不善则失之宜民宜人受禄于天保佑命之自天申之都是説此等命天生成有一定的命到得后来变化其理又进一层连天亦不知其然果有天初生人本来是极好的后来自家凿丧至减其算削其籍有生来命本平常因自家积德累仁至于増其福夀名升帝庭问天地至神如何后来变化天亦不知曰心是人所自有的人尚不能捉定自己的心天如何能知所以佛家説转轮王是心那机一转大地山河都随他转
　　天地以生物为心而其聚精会神又在人所以太极图上靣的都是为下靣两圏而设不知天地但观人人一生经营劳碌只是要儿孙好问人是有知的固如此至草木无知其生枝生榦生叶生华归结只是结子天地之心全见矣曰然草木之生色香臭味有絶竒者禽兽虫鱼中羽毛鳞甲亦有絶竒者人乃裸虫之长毫无文彩而天地之全理寄焉如果实谷种一般其榦枝叶华皆好看结成子便一些文彩没有其好处都包在内问实必有殻包住衣锦尚防亦是如此可见为己之学即是天道曰孔子教门便是收归到里靣来这个生发无穷尧舜禹汤文武之泽都不如孔子其子孙之福禄亦与天地终极为是故也佛氏圆满二字最妙圆始满满始圆草木之实其圆满者乃生气之所归也种先圆勾萌甲拆便不圆到得结实又圆问如喜怒哀乐未发是圆的发便不圆到得和仍是圆曰然
　　人为天地之心果然人多错会某亦读之累年始解谓人为天地之心反一语便可谓天地为人之皮殻故愚诞之辈至有疑天地为无知者即从此起也人为天地之心乃谓天地之精神命脉皆在人耳禽兽草木皆得天地之性而不能全惟人得之最全故曰天地之性人为贵贵者贵于他物也犹之父母生子父母之精神命脉皆在儿子非谓父母为儿子之皮殻也就如一身之中説人之神气为天体魄为地知识为人便不是只好説魂之灵属天魄之灵属地周子张子便説得不错周子以人之应万事配天地之生万物极是张子説干称父坤称母予兹藐焉乃混然中处又极是
　　王阳眀説万物一体处言见赤子入井恻然救之是赤子一体也见禽兽被伤欲活之是禽兽一体也见草木摧折欲防之是草木一体也见砖瓦倾欹欲全之是砖瓦一体也又翻转来説瓦石所爱也使有草木萌蘖屈抑其下则不惜掷瓦石而出之觉心安而理得也草木所爱也使畜牧无资则不惜芟草木而用之又觉心安而理得也禽兽所爱也值賔祭则杀而飨之又觉心安而理得也至人尤所爱也一箪食一豆羮得之则生弗得则死有路人与吾之父兄竝在前舎路人而活父兄又觉心安而理得也此皆非安排而后有者论皆极精某复因其説而推之瓦石无害于人即触之不过伤肌而已草木则有腐肠烂胃毒人至死者草木生于肥土而不骄生于瘠土而不求虽有毒草人不食之不能为灾也禽兽得食则争其尤悍鸷者噬踶啮无所不至矣禽兽一饱而止过而輙忘人则蝇头之利不肯相让盈千累万不自知止百年将尽竟不少休睚眦之怨没身不解以致相讐相杀兴戈起戎害遍生民辜及朽骨视草木禽兽之恶千万倍矣似乎荀子之言不为过不知天以全副本领予人原千万倍于物所以以不善用之其机智才力亦千万倍于物且如瓦石止是供人之用至草木则能滋益天和培助元气瓦石不能也禽兽中如鸡犬之鸣吠牛马之致逺其尤灵者如蜂蚁鸿雁之类草木不及也至于人自身而家而国而天下实能修齐治平则财成辅相上下咸若直至参赞位育弥纶天地虽天亦不能限量他草木禽兽能之乎
　　草木本在下末在上禽兽横生惟人头向上如天之圆足在下如地之方清气升上浊气降下与天地同看来有天地不久便有人邵康节谓天地空闲许多年始生人物未必然唐虞去洪荒亦未必太逺
　　指节可以观天掌文可以察地大抵天地之数至五而全河图洛书皆以五居中人手足五指得天地全数然大拇指与四指不同止两节又虚而不用数十二支不用拇指中指长应夏小指短应冬食指无名指一般应春秋后掌髙处应山起西北注水于中洼处必定从食指边泄去应泽注东南至右手方位已变而西北东南不异故曰天地之性人为贵禽兽便不如此
　　天地生气无处不到石蟹在海能走石燕在洞能飞出则为石此石中所生之禽兽也污潦之水蛆蠓生焉粪壤之内蚋化焉生其中食其中便肖其形便同其性牛马草食谷食虎狼肉食不能相兼也人无不宜是禀天地之气全也气全者以其理全也虎狼之父子蜂蚁之君臣何尝不倍笃于人而他则不知【以上论命】
　　性之不明也虚斋整庵欲于气之曲折处见性姚江以昭昭灵灵言之皆难以口舌争须知气不过运动神不过知觉而所发之理乃性也如见孺子入井而恻隠能恻隠者气也知恻隠者神也而恻恻然发于不自觉动于不得不然此处非气非神乃情之正而性之真也程子称形而上下为截断分明朱子言太极隂阳当离合观可谓精切【光坡】
　　性字自孔孟后惟董江都明于天性知自贵于物数句説得好自后汨于佛老都是以气质为性以心之灵明为性至韩文公既以仁义礼智信为性却又疑孟子性善之説难道有不好的仁义礼智信麽直到程朱出来把性字説一个透程朱后又糊涂了伊川説性即理也蔡虚斋罗整庵辈着实参想以为天地之气若偏于隂偏于阳便不是理隂了又阳阳了又隂隂阳得中便是理已经説得近傍却还隔一层为甚麽隂了又阳阳了又隂这是天地不能自已万古不易极纯极粹至好的一个性连天地亦不知其所以然只是不如此便过不得此生理也生理却在心里所以程子説心如谷种因为性如此所以动而阳阳是好的静而隂隂亦是好的春夏之生长固是生物秋冬之肃杀亦是生物人得之以为性亦是如此万古剪不断连人亦不知其何故只是如此便安不如此便不安圣人爱人固是生人杀人亦是生人此处看得明白慿你横説竪説道理都不错知道这道理天地间那一个物类那一件事情是不与我相闗渉的知道这个却説他是气质不得説他是心之灵明不得
　　善固本之性恶亦必寻其根朱子谓阳主生隂主杀主字觉得太重如形体隂也心思阳也岂有形体主于为恶之理然恶却从形体而生故人以心思为主而贯彻形体则形体亦善以形体为主而役使天君则心思亦恶善出于心恶亦出于心如君命官尽忠效职乃君命也枉法行私非君命也然尽忠效职固凭君命以行事即枉法行私何尝不假君命以作威毕竟尽忠效职者君命之本然枉法行私非君命之本然也如此看恶字有根而亦不碍于本性之善矣
　　知好善恶恶之为性原不错但要知何以能知好善与恶恶必我有善而彼之善与我之善合故好之彼之恶与我之善不合故恶之其所以合不合者非我有极善之性何以能然程子以谷种喻性便是谷种里靣是有的释氏以镜喻性便非明镜里靣是无的谷种是热的明镜是冷的以善言性便尽天下人物皆视为一体痛痒相闗公其所有而已不劳一团和乐之象以知觉言性便以已为明视人为暗自智而愚人尊己而卑人私其所有而欲分以度人必有隔阂之象所以性善之説明便见得天下之人皆有性善老吾老以及人之老防吾防以及人之防养之教之欢欣和厚佛教以众生迷妄思欲度脱不知上老老他便知孝上长长他便知弟何尝迷妄总之圣贤仁爱是热的佛家慈悲是冷的如告子之不动心是死的孟子之不动心是活的活的便是热的死的便是冷的
　　至尊因説新制律管分寸与古合以羊头山黍实之亦是一千二百装自然多防颗松些自然少防颗大槩是一千二百就如説性善难道个个都是一様是大槩人性都善不甚相逺耳这一句説性善甚精到
　　问性只在心内否曰通身全是性毛窍中都是性但最中光亮发见处是心耳问光明只是心不是性曰然问心如谷种何处是性曰谷种生处尚不是性所以生之万古不变者为性性本无形如大麦万古是大麦小麦万古是小麦不是性如此如何不会变有性所以有许多物事若没有这个不会变不肯住的如何有这许多物事所以云性立天下之有
　　人与天地本是一个其分界处只在一躯殻而百凡雕斵隔离之患皆从此生圣人所以説克己己私克去得尽则践形尽性我便是天即中庸所云至圣至诚也人物皆禀此理以生吾浑身都是天理而人物自化又加之在已有学问处物有法度则存神过化而赞天地夫何疑
　　姚江以一段灵明者为性虽少近里然所见乃心而非性也心便有别但看声色臭味平时多少耽着至遇疾病便生厌恶遇患难便不复思想惟孝弟忠信则坎之中转见诚笃至于生死利害更生精采故知人心道心确然两个可见义理之性不以形骸而生自不与形骸俱毙嗜欲之性皆因形骸而有自与形骸俱亡此处认得确发言行事大段不出定盘星矣
　　王阳明格竹子的性乃格其叶何以三心何以空他木皆通直他何以有节不知此形器也非性也虽细説亦各有縁故如鳞属木水生木故鳞如波纹禽属火木生火故羽如木叶而食栖于树兽属金土生金故毛似草而深蔵于岩谷介属水金生水故殻似金石之坚裸虫似人属土故居于平地分属五行却不是他的性惟孔子説得尽继之者善也成之者性也天命本至善人物承继来无不善及至成形便有不同今欲求物之性总离不了五伦不特虎狼父子蜂蚁君臣雎鸠夫妇即草木亦然以类丛生是其朋友也有牝牡是其夫妇也移树必是花开时问其故曰树最防花欲结子也是其父子也其不能全者形器限之也其不能断者同一性善也天地与人共此一性所以万古不易万古不息
