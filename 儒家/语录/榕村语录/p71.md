<!-- { "loadSidebar": true } -->
　　诗选从来无善本不知河汾所选若何孔子云不学诗无以言夫言日用切近之事莫过于礼言今古经权之事莫过于书言隂阳水火吉凶悔吝之事莫过于易何以止説学诗盖温柔敦厚长于讽谕主文而谲諌言之者无罪闻之者足以戒此一叚意思非他经所兼也孔子言语与他贤不同处全在此如论学曰不亦説乎不亦乐乎不亦君子乎论巧令之无当于仁而尚曰鲜矣患难时极自信语止曰其如予何曰文不在兹乎极其责备止曰毋乃尔是过与是谁之过与则将焉用彼相矣至吾恐季孙之忧不在颛臾而在萧墙之内反似替他筹画一般极其讥刺而曰何如其知也曰再斯可矣极其痛诋而曰是可忍也孰不可忍也曰奚取于三家之堂此等处果是得力于诗就是责宰予之昼寝责子路之野其言似极峭直此如诗中有苏公孟子之作之类然到后来又以聼言观行名正言顺等道理从寛説来令人意消故作诗者全要含蓄蕴借意在言外以此意求诗唐以下便少宋诗尤少朱子有几首道理极透意思极足而格调亦下问意理透足便佳何必论其格调曰诗不同格调差诗便差若止取其意理何不做一小文何必诗诗説尽便不是夫子未尝説作诗之法然观于子贡之悟学子夏之悟礼皆亟许其可与言诗及所説兴观羣怨之等作诗之法便可想见朱子诗不到处即在説事理太尽也问邵子谓删后无诗想是见得此意曰又不好全然抛却三百篇独絶千古者不过几篇其余如春秋时作何必尽过汉唐人
　　某欲选古唐诗之有性情闗于人伦日用者数百首令子弟自防读之大抵诗以性情为主试观三百篇何尝有一篇全言景色者诗要浑厚不要雕刻有义理便浑厚浅露便是雕刻然又须自己雕刻过方知他不雕刻之妙曾闻一友人説唐诗间有一二句解不去者句中有一二字解不去者其妙处多在此宋诗则断无解不去的便觉意味浅薄向曽作铜雀防诗极诋曹丕无人伦不遗余力后翻得唐人崔国辅诗只用四句五言絶已尽云朝日照红妆拟上铜雀防画睂犹未了魏帝使人催帝非曹丕而何自己觉得粗疎村气不自己作过竟不解他的好处此言殊是
　　某近选诗必篇中有缘故方存不然虽做得好无闗于人读了亦酝醸不出甚好意思来如此选择自汉至宋不过三百余首但观论语中兴观羣怨及无以言专对四方达于政事正墙面而立等语可见圣人删诗都是要有实济杜诗细加选择尚存五十余首李诗却是一种仙气都没收煞絶无吉凶与民同患一段意思工部见元结两首诗就那样倾倒送朋友之官皆拳拳以忠君爱民为嘱忠告善道非太白可比
　　古来芳藻名篇岂必篇篇入选去取之间要当有一防意思在若必全説道理亦不是有经史在何取有韵之文性情二字差近之触物感事却闗到性情上倘乐而滛哀而伤説得太过亦不足存
　　诗之体制只有古律二项乐府不宜编在古诗之外凡诗皆乐也诗以四言为正然三言五言长短句三百篇中已有但未有耑用三言五言以成章者耳唐山夫人乃以三言成章又有以五七言成章者诸体皆备于汉魏惟律起于唐今人以汉魏作为乐府后来作为古诗舛矣如今唱者为曲子不唱者为诗余其实一也
　　选诗自应从苏李起而以苏冠即其诗亦当冠首骨肉缘技叶结交亦有因二句便足蔽诗之义言骨肉固同根共命即结交之友亦非无因天下大矣何独这几人该做朋友盖或意气相投或徳业相劝即唐虞之五臣周之十乱孔子之七十二弟子皆是有因者也首句可该父子兄弟夫妇次句可该君臣朋友意味深厚
　　焦仲卿妻诗是古今极有名作看来那件事虽可怜但处得未为妥当不足垂教且着语太多过于冗长故删之
　　蔡文姬悲愤诗纒绵哀怨立言称情有体实开曹杜一派絶作也十八拍意思不过如此反觉得似安于外域不愿复回者故汰之
　　曹子建诗欲寻其竒句不可得友云他实得些风骚之意琢句乃是因胸中没有道理意思只得于此覔长自张恊辈起至陶靖节一洗此风杜工部虽亦琢句都在自己闲作至于闗系大篇便以淳朴为主如北征咏怀诸作所谓诗看子建亲者曰然
　　曹子建人亦有意思当丕簒位私自痛哭丕闻而恶之其诗多寄托之词而归于恳挚忠厚六朝人宗之以为源出国风信然【钟旺】
　　武侯诗只一首读者多不得其意武侯使人各尽其材仪延辈皆非端人而用之终身此实成大业之本是诗讽刺俱在言外曰谁能为此谋国相齐晏子若曰是谁之谋乃相国之尊齐国之大晏子之所为也相国之尊而不能用齐之大而不能容胜于深文丑诋矣且中间以士目三人以谗言斥晏子下语显然矣
　　陶渊明诗有杜韩不能到处其语气似未説明义蕴实已包涵在内如羲农去我久一首识见超出寻常自秦汉来黄老盛行都説圣贤以礼乐诗书教得人奸伪丛生此诗却説汲汲鲁中叟弥缝使其淳黄老之説如言人元气本足却被后来饮食药饵戕贼生命不知隂阳之气自初而盛而老知识开后人事错杂嗜欲纷起亦理势之自然所以用饮食药饵者正欲保固其先天元气也鳯鸟虽不至到底礼乐一新自仲尼没而微言絶七十子亡而大义乖老庄之学果兆焚坑之祸不知诗书所以明民非愚民也何罪而至此汉之伏生孔安国辈敦勤辛苦存此六籍如何至今又不以此为事终日驰驱于名利之塲不见有问津于此者下遂一笔溜到饮酒上去谓我若不快饮亦尤而效之岂不负此儒巾乎其溜到酒者彼何等时元亮尚敢讲学立教自标榜耶但恨多谬误君当恕醉人又谦得有意思谓吾之行事谬误于诗书礼乐者麯蘖之托而昬防之逃非得己也谢灵运鲍明逺之徒稍见才华无一免者可以观矣
　　靖节诗推周孔处甚多其逃于酒者避刘宋耳当时若行表言坊其能免乎韩子惜其不遇孔子议论甚正但与阮籍同讥则未必然其论诗亦不列陶而反及谢故论诗亦必经朱子而后定
　　自沈约有四声八病之説而诗遂趋于律今既为此体便当莫犯八病沈时本无律体今观梁陈间诗便有许多竟是律诗者无非求去八病耳
　　明逺诗雕镂已穷工妙任唐人如何造作不能到此明季黄石斋倪鸿寳乃是欲学此种而意理不足徒至多不可解明逺句句生新有言外之意词尽而意不尽他手作此等诗多觉破碎纎小他却才力大饶有一片清幽之气可与子建双峯并峙无与方驾者
　　王子安述祖徳诗嫌其后半衰飒即年不永之相所以当初不选今观之宜选文中子踪迹防昧似有似无惟观此诗可知实有其人不宜没也
　　文诗乃天地元声莫知其然而然唐初诗人何尝不师六朝然陈子昂辈出声气便不同觉得清而厚此岂人能为之
　　问曲江诗何如曰曲江才华英或不如人至性情品格几无与比君子哉若人问摩诘曰他是元晖子山一派声韵谐和对仗工巧所以无一首不可被诸管弦只是説到清闲髙雅而止无甚深义钱起亦是此种至宋此派遂絶问燕公曰他才气大大率唐初如陈子昂王勃杨烱王绩杜审言沈佺期及燕许之属又是一种气调迥乎不同问昌黎曰他不可以初盛中晚论别为一家韩门孟贾张三家文昌为最东野骨节尚大问太白曰他天才妙一般用事用字眼都飘飘在云霄之上此人学不得无其才断不能到
　　燕许信大手笔尚不脱六朝腔调如胆犹忠作屏心故道为邻剑舞轻离别歌酣防苦辛云覆连行在风廻助扫除之类其调都教唐人用烂至老杜北征咏怀一洗此陋直摅胸臆眞气流注另一风格只是唐初人语意气象寛舒博大是太平气运如边镇戍歌连夜动京城燎火彻明开云间东岭千重出树里南湖一片明之句中晚无是也即江间波浪兼天涌塞上风云接地隂何尝不雄而悲切无比如陈子昂丘陵徒自出贤圣几凋枯何尝不悲壮却无急廹激烈之气韩文公七律虽少如将军旧压三司贵相国新兼五等崇横飞玉盏家山晓逺蹀金珂塞草春之类亦极意庄严清雅絶伦
　　防阁体是唐初人做得不同如去歳荆南梅似雪一首又大样又脱套燕公最擅此长陈子昂杜审言沈佺期王勃之流其诗皆有一段浑厚处足见开国气象若魏郑公一篇气格之髙乃所谓开太平者
　　张曲江诗温柔敦厚诗之教也陶靖节尚偏于山林枯槁曲江乃更浑全曲江歴贫富贵贱体兼雅颂陶则专于风骚耳韩文公不提起岂以其句句对偶是六朝派耶韩论文亦从不提董贾大抵他自己位置太髙
　　诗能穷人虽未必然亦不可开口便悲哀张曲江韦左司诗俱和平温厚可以养人性情
　　唐人七言律诗某意以张燕公去嵗荆南梅似雪一首为第一情景词调都合尝欲推老杜一首为冠不可得或者玉露凋伤枫树林乎
　　李杜韩栁四家诗缺一不可如长干行之类不但像汉魏更觉得飘洒虽工部不能工部五七言古诗初亦仿摹汉魏晚乃自开派头一空依傍冠絶古今韩诗直追汉魏以前要造希微淡泊田地栁诗中汉魏亦有些六朝亦有些工夫独到至香山义山诸家诗集虽大而力量气味争差逺矣
　　韩文公平生不轻许人独于李杜诗称之不容口极平常语入老杜口便厚便大便雄伟其气盛也韩赠张籍赠崔立之诸长篇比之北征咏怀毕竟差些以韩多直句而杜句皆曲也
　　论诗太白如酒少陵如饭有杜可无李有李不可无杜李太白唐人推之在杜上者以当时被之管弦声调易叶而杜少拗也
　　杜诸体诗皆妙絶千古只絶句须譲太白絶句要飘逸蕴借如峨嵋山月问余何事诸作实是絶调然昔人亦有推王龙标秦时明月汉时闗为第一者
　　杜工部气盛其长律一团气在里面鬰勃其为人也好善韩文公于古人诗少所许可工部连六朝人无不推奬
　　工部诗有性情就是少时作已有一段纒绵委曲之意如太白与杜诗不过思君若汶水浩荡寄南征而已杜却云渭北春天树江东日暮云何时一尊酒重与细论文便委婉有情致
　　工部厚道其诗已驾乎六朝却平生人人宗仰至太白则曰自从建安来绮丽不足珍一齐抹倒矣末云絶笔于获麟亦太矜张未闻孔子耑能诗也工部文章千古事二句已极自任到下面立言却无此等状态即是当代词人无不推扬王维郑虔已至失节而恳恳切切为之解救此岂浅中人可及
　　杜诗俱以北征为第一伦儿曾説咏怀自起至放歌颇愁絶一气喷出无一句重复又有转折似更妙细观之果然此等诗起处最难若是宋人便落谭理窠臼他人便流夸大谦虚太过又不称立言直是妙结处亦好
　　子美北征无一对句昌黎与崔羣诗燕席谢不诣二句便对栁诗不能如此髙古其工妙者多似六朝然哭凌司马与韦道安二诗虽曹子建把笔不能过友云昨夜思韩文公南溪始泛诗説到野人来餽作几行冩工部何氏山林诗野老来看客河鱼不取钱只疑淳朴处自有一山川轻轻四句便包括在里又妙有风韵所以昌黎那样叹服工部自云诗看子建亲把庾鲍竟推与太白矣
　　杜诗如宿昔试安命自私犹畏天荣华敌勲业嵗暮有严霜以兹悟生理独耻事干谒之类都耐思索玩味韩诗便无此等句法又如北征説回纥兵不宜多而曰圣心颇虚伫时议气欲夺似人都晓得此之为祸虽只説至此不肯説尽然以前后推之何尝不尽看杜诗须如此细看
