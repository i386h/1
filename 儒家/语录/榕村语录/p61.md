<!-- { "loadSidebar": true } -->
　　榕村语録卷二十六
　　大学士李光地撰
　　理气
　　大极天之性帝天之心
　　先有理而后有气有明一代虽极纯儒亦不明此理蔡虚斋谓天地间二气滚作一团其不乱处即是理罗整庵谓理即气之转折处如春转到夏夏转到秋自古及今何尝有一毫差错此便是理某初读其书只觉得不帖然不知其病在何处及读薛文清读书録有性即气之最好处颇赏其语而未畅至五十一嵗后忽悟得三説之差总是理气先后不分明耳先有理而后有气不是今日有了理明日才有气如形而上者为道形而下者为器岂判然分作两截只是论等级毕竟道属上器属下论层次毕竟理在先气在后理能生气气不能生理大凡道理不明白处即以人身验之如人之欢欣暴厉者气也但未有漠然无喜而忽欢忻恬然无怒而忽暴厉之事何以有喜以有仁之理故也何以有怒以有义之理故也喜中乎仁之节则喜得其理矣怒中乎义之节则怒得其理矣是未发之先此理本自充满坚实于中故及其已发自有条理明乎此则知天地虽气化迁流万端杂糅亦有不能自主之时却有万古不变的一个性在惟其如此所以人虽物欲陷溺气质昬蔽惟狂克念作圣天下虽大而君子以为笃恭可平世虽大乱而圣贤以为反手可治即谓气滚作一团其不乱者即理到底有所以不乱者在谓气流行不已其转折处即理到底有所以转折者在蔡罗之説但説到发而中节之和不曾见得未发之中诚也中也太极也即性也诚者性之实理中者性之不偏不倚无过不及有未发之不偏不倚而后有已发之无过不及极者造化之枢纽品彚之根柢枢纽自其生物之旋运有主处言如户之阖辟无端而扉柱不移故运行不已而其生不穷也根柢自所生之物归根复命处言如草木之种入地榦枝华叶而结果如种故物之形千态万状而无一不全其天也又曰极者至极之义即枢纽之説标准之名即根柢之説见到此便觉得圣贤儒先所言无一处不合
　　理气固不可分作两截然岂得谓无先后如有仁之理一感于事便有温和之气有义之理一感于事便有果决之气
　　虚斋理气性命説得全不是门人于其身后翻出他自记一篇欲将太极图説动而阳静而隂之本体改作全体不知一改全体便鹘突了盖从头便有此太极也人物尚有性岂天地之大而无性太极者天地之性也有太极便不能无隂阳一直流出毫无虚假毫无间断若本原上明白虽虚斋之説亦説得通但须知有太极自有隂阳不可説从隂阳始见太极如説由情见性未始不可但须知有性斯有情断不可説惟有情乃可从此见性也有太极自有隂阳与因隂阳而见太极是大闗头由彼説竟有以气为性之病张长史于某极有益长史初登第自言在监中试无欲故静题他论中有一段言禅定便説静故无欲此论大妙静故无欲者勉强要静也无欲故静者自然而静也一日某问之曰理是何物可是万事万物有当然而不可易即见得有自然而不容己者否曰看来却须倒转来有自然而不容己的故有当然而不可易的此言殊有味如人忠孝之心有一段不可解处是自然不容己才有陈善闭邪视无形听无声种种当然之事与其从气上説理于此见不如从理上説气于此出为是又一日因讲为物不贰复问之曰为物的是甚麽生物的又是甚麽曰其为物的就是其生物的某曰这不是向日所説有自然而不容己的故有当然而不可易的麽曰便是
　　蔡虚斋分别理气不清直认气为理固不是又或离气以言理谓未有天地之先天地既壊之后理依然在亦不须推説到此【钟旺】
　　程子言性即理也今当言理即性也不知性之即理则以习为性而混于善恶以空为性而入于虚无不知理之即性则求髙深之理而差于日用溺泛滥之理而昧于本源性即理也是天命之无妄也理即性也是万物之皆备也
　　理即性也实实有个本体在即干之元而人之性也有此便不得不动不得不静故朱子解太极曰即隂阳而指其本体不杂乎隂阳而为言极精程朱説来若合符节此外惟真西山有些意思余不能也
　　汝楫问性即理也理可是条理否曰是条理孔子曰穷理尽性以至于命和顺于道德而理于义顺性命之理谓之理都是在事物上説君臣父子夫妇昆弟朋友不相紊乱这是理然此理不是到事物上才有性即有仁义礼智不可混矣命即有隂阳五行不可乱矣顺性命之理説得最好性命皆理也程子説性即理也是因人把性字説空了故指防此句其实在事物为理人之所秉为性天之所降为命命本以天言性本以人言理本以事物言道亦理也但理以事物条理言道以人所行之路言然又曰形而上者谓之道曰天道曰天理曰天心皆是借用字眼其曰天徳亦借用字眼徳本以得之于已言故曰行道而有得于心谓之徳其曰天命亦借用臣受君之命的命字其实命字仍非本源天有天之性若没有縁故命个甚麽程子兄弟一生只把这防个字眼想得分明説得确当如曰在物为理处物为义皆至精言理始于孔子言性始于成汤曰惟皇上帝降于下民若有恒性将命字作赋予于人之理言始于刘子曰人受天地之中以生谓之命以前言命多作天之厯数言
　　理须活看如阳善隂恶若説阳是生气隂是杀气生气善杀气恶如此天何为用此杀气岂有意欲杀乎有阳不能无隂犹之有隂不能无阳也岂有善必须有恶乎盖天阳也地隂也人之心神阳也形体隂也人心本无不善即形体亦非不善特不善皆起于形体耳从其大体为大人从其小体为小人耳欲奸声目欲淫色四肢安于惰慢以饥渴之害为心害何者不生于形体若天君泰然百体从令则惟有一善而已不见有不善惟有一阳而已不见有隂也如君岂可无臣父岂可无子夫岂可无妻然若臣不禀君之令子不从父之教妻不受夫之节制便不好若臣能尽职子能承教妻能宜家但见君父及夫之好处而已虽各分些功名而不専其美也此方説得通【以上理气】
　　天的大意只是生人如草木的大意只是结子既欲结子繁多势必先为地歩不得不有根株枝榦又必有陪生者不得不有叶至结子时千颗万颗无不与种子相肖虽其中有秕细不成实者亦无不与种子相肖天要生人不得不辟世界以为之地歩又必生物以陪之人生虽至万亿无不与天相肖故皆能心天之心行天之道尽其性以尽人物之性真与天一般何则以天亦只此性而人全得之故也其中即有庸愚昬恶之人如秕细不成之实然其性亦无不与天肖也物虽不能自外此性要不能如人之全以限于气类之偏蔽故也见得天人同一性自能节节皆通佛家任他虚空粉碎灵光照彻总不离乎气吾儒平平常常下学上达而所见无非理气有灭时理无毁时故谓之至诚诚者实也
　　某见得一个道理颇有闗系老子淮南子邵康节都説天地未有以前浑浑沌沌动静不分及到有动静才有天地人物即张横渠亦説坱然太虚升降飞扬清而浮者为阳浊而降者为隂连太极图説亦不离此意某读易觉得孔子从不説到天地之先系説天尊地卑然后説到刚柔相摩八卦相荡又云乾坤毁则无以见易易不可见则乾坤或防乎息都是从天地説起盖六合之外存而不论无稽之言无复证据者圣人便不言康节谓过午运后天地日就消灭圣人不复生亦未必然恐天地本无壊时就有大劫数不过一经大乱人物防乎灭尽便像初开辟一般虽不敢执定此説然如尧舜这様人忽生出一个来亦定不得尧舜不过是个至好的人最平常一防不竒怪再生防个好人一幚便是唐虞有何异
　　看天似无心然从事事物物体贴来觉得处处都似算计过一畨如黄道赤道不同极常疑何不同极省得歩算多少周折细想若同一极必有百年只见半日半月之处惟畧一差互便隠见盈亏都均齐矣
　　呼如春夏便是内外之气皆充盈也吸如秋冬便是内外之气皆揫敛也但充盈却是内虚揫敛却是内实耳【自记】
　　分野之説荒诞无理虽祖冲之约畧言之亦大段不的确以左传中两处观之似是分封时以某星赐某人使其国有水旱疾疫得而祭禳之未必以此分疆画界也
　　某旧以地虽是天之渣滓因天气旋转地在中间又为精气之会今看来精气之会四字未完确盖是天之精气凝实处天凝实在中间故万物象之凝实俱在中间【自记】
　　中国不可言地之中惟可言得天地之中气当黄道下处日直到顶上其热太剧当赤道下处一嵗两春夏秋冬立春春分为春夏立夏夏至为秋冬立秋秋分又为春夏立冬冬至又为秋冬惟中国寒暑昼夜适均而不过所以形骸端整文物盛备
　　语云百川东注某尝疑中国不过居地数十分之一西边之水西流者甚多如何据此以论大地其实地虽似圆毬亦似有上下一般西北沙漠之外无非髙山旷野即西流之水皆是有防的不似东南之海无有边际盖东南如血脉所注之处古人语终不错
　　地至圆无有上下周遭人皆戴天履地无有偏侧倒置锡曰此盖地大之故如蚁行于鸡卵之下但见其大不见其倒曰固是亦由人与地本相粘联如虫行承尘上有时失足堕地不见有人堕向天本乎天者亲上本乎地者亲下既有形质不能离地矣
　　朱子言自大庾岭之北水皆北流南髙北下岭南水皆南流北髙南下故浙江冬寒夏热向尝笑其语以为何处不是冬寒夏热故语类四纂削去此语其实应存盖冬更寒而夏加热也有岭为背夏则南风不到故加热冬则北风无遮故更寒浙闽相去直算不过四五百里如何浙江大雪而岭南便少为此故也
　　绎史云天地之精华为四时有四时而后有五行水之精为月火之精为日又云天皇十三个头地皇十一个头人皇九个头大可笑四时乃因日而有日傍近气温为春在头上大热为夏稍逺便凉为秋大逺便冷为冬据周髀经及西洋人説则半年寒半年暑者有之一年有两春夏秋冬者有之与中国对过的地方中国的南极是他的北极中国的北极是他的南极中国寒他却暑中国暑他却寒如此倒説先有寒暑后有日月可乎所以圣人万古之师一切幽荒唐之説删去浄尽説理气只从天地説起又只説现在的至天地以前天地之终都不説删书断自唐虞以前就有文字孔子都不存不似他家从混沌之始悬空揣度以啓后来编通鉴者荒唐幽怪之谬就是天地之初或有神怪事亦不必记只该就有条理处记起
　　问寒暑之节可验隂阳之消长而论寒暑乃以去日逺近之故则是地形为之与隂阳之气不相干矣曰君以日与天为二乎日即天之心即天之目心目到处便是神气流行心目不到处便是神气休息大浪山之北我之冬至即彼之夏至我之夏至即彼之冬至然彼之冬至犹我之冬至彼之夏至犹我之夏至无二理也
　　问日行南陆便寒行北陆便暑间有一年不寒又有一处独寒者何故曰人事为之也雨旸寒燠风随人所偏之气胜便能感召其中又以为一方之主者所召之气为多
　　日似有面背一般朝似面相向故色红而暖既中而昃似面已掉转故色淡而渐寒不尔夜气久而日初出应寒何以暖日气蒸至半日临晚应暖何以寒且果实东照者先红西照者尚青向举以问梅定九梅云想果实受露朝日烘入则滋液浃洽而先红西日则露干久矣故有异未知是否【以上天地】
