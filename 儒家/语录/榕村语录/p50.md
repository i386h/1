<!-- { "loadSidebar": true } -->
　　朱子谓史记强似汉书果然近来因辑乐律见汉书律厯志许多没要语如钟种也阳气种种然而生也竟是混语史记要去他一个闲字亦难字字都是骨子
　　汉书节人文字多未工如治安防中间项欵皆不清太史公秦楚之际月表以德若彼用力若此盖一綂若斯之难也孟坚节作以德若彼以力若此其艰难也其艰难也四字总承上两句与史记原不甚异但使读者连以力句读意指便混不若史记明亮又孟坚归重在秦以暴故失之易而汉兴之速史公却归重前代以封建故得之难秦以郡县故失之易汉兴以来诸侯年表言因封地太濶以致僭逆其后分封子弟始得强干弱枝归扵以仁义为本可见史公胸中大有见解只是游侠货殖之类皆崇奬之以此让孟坚出一头地班氏父子兄弟自成一家学天官律厯乃出大家之手友曰史记列游侠货殖或亦有见见得先王法制尽废将来兼并呑噬不在上而在下则侠猾争攘者出而持世矣曰如此宜露其意以抑遏之反为之扬其波无是理也
　　孟坚文字虽不如子长雄健然识见醇正议论皆是韩文公絶不见提起想以其勦袭扬刘议论耳文公果不勦袭然孟坚正未可轻其评论二刘及董仲舒扬子云诸人皆精当战国文字之气习识议至孟坚始变尽子长亦非战国文字其高视濶歩中有断处而穿田过脉皆有针线高出左国之上但议论多是战国耳
　　汉书乃孟坚凑笼刘扬诸家而成者殊可观十志惟天文五行穿凿余俱典实渊茂
　　后世情伪之变无所不有读史乃练逹人情之学左传尚不能备后世情伪若汉书则几备矣
　　为天下除残去贼宜缟素为资留侯之谋扵汉高此为第一【自记】
　　陆象山有武帝优扵文帝论以为拊髀之叹不如轮台之哀至谓二帝三王之心吾扵武帝见之使帝诚存二帝三王之心平生所为皆宜自讼何特贰师丧败为可悔虽悔而犹有耻讳之意哉推其词指当见之以此便为优扵文帝之决欲窥尧禹用心亦好奇之论【自记】
　　汉书扵平后下云安汉公太傅大司马莽女也此只宜用莽女也三字【自记】
　　娄敬言周公营洛是欲令以德致人不欲阻险令后世骄奢虐民见解直是儒者能知圣人之心岂辨士乎至赞和亲之防而曰冒顿在固为子壻死即外孙为单于岂敢与大父抗礼则失之迂矣既知冒顿之杀父何谓其不敢与外祖抗也【自记】
　　史称良多病未尝特将非也良之智虑深长固如是耳【自记】
　　贾子所云纠纒者言纠之急则转亦急翻覆乆而后定也应説未尽【自记】
　　鼂错欲敎太子以术数此等议论皆战国亡秦之余酷习俗溺人故虽以文帝天资粹美而不能辨也以错为太子家令顾反以贾生傅梁王岂不轻重失宜之甚【自记】
　　李广苏建传赞心字与隣叶非是班史中如此类极多古韵至汉时已差谬【自记】
　　韦成传中诸奏宜与郊祀志相聮缀以备一代之议以应古者郊庙之本文不当扵韦传见之盖作者文重思繁未及厘正耳【自记】
　　刘更生之献鸿寳苑秘书乃少贱好奇不足为更生累【自记】
　　李寻传日将旦清风发一叚乃有师授之言左传中有明夷之谦一叚可参看【自记】
　　谷永黑龙之对俱是为异姓游説汉以火德王如何更以黒龙为同姓至攻至尊之恶固是为王氏蔽防然充成帝之行即微王氏能乆安乎春秋深探其本而反自贵者始虽有伊尹周公不得舍此而彼是攻也永则可议矣庸可谓此言之非是乎刘子政恳恳扵同异姓之间而格心之论无闻亦缺事也【自记】
　　扬雄赞以序为论瑕瑜不相覆极妙赞体【自记】
　　酷吏传赞扵甫刑报虐以威之意不可不揭为世鉴也惜未之及【自记】
　　货殖传贪贾三之亷贾五之二句孟説似未是贪贾以十计而三之谓得十之三分余也亷贾以十计而五之谓息十之二也【自记】
　　西域传中天笃天竺也即身毒明帝迎佛在前班传曽不一及故知其事本微后人张大之其云日所出日所入之理史中未明盖未通周髀之説耳【自记】
　　孟坚西域传赞立论如彼而定远竪功西海白首仅还岂其家庭平昔议论漫相乖剌耶故自古功名之防违厥素心者多矣西域诸种何辜而仲升积年薙狝之唐王龙标箜篌引发此意【自记】
　　汉书叙传中穷逹有命吉凶由人二句精极若以为穷逹由人吉凶有命则大谬矣【自记】
　　叙传中律厯志賛可谓洁净精微【自记】
　　汉书十志天文乃曹大家所补五行多荒诞之説郊祀叙汉武事太繁然三叙亦精余七志俱好【自记】
　　房中歌云箫勺羣慝箫勺即消烁也晋灼谓箫舜乐勺周乐者非是又云安其所乐终产乐终产世继绪所字与绪字叶两产字相叶又云泽大大字恐久字之讹下文徳施大者也世防寿者乆也久字便与保寿叶【自记】
　　礼乐志循首迄末议论纯粹孟坚儒术之文【自记】刑法志因井田而制军赋一叚当采以补周官少司徒之章【自记】
　　汉文除肉刑而张苍等扵当斩右趾者忽进以死刑求轻反重议事卤莽至此【自记】
　　汉书食货志云有赋有税税谓公田什一及工商衡虞之入赋共车马甲兵士徒之役充实府库赐予之用税给郊社宗庙百神之祀天子奉养百官禄食庶事之费康成注周官甚差得此正之又云约法省禁轻田租什五而税一量吏禄度官用以赋扵民而山川园池市肆租税之入自天子以至封君汤沐邑皆各为私奉养不领扵天子之经费此汉家致太平根本也犹有古者公天下之心焉【自记】
　　所云律厯志者因厯法用黄钟起筭故前半説律为后半算厯张本也后行四分厯便不与律相干史记分为二何尝合来后世修史者不察遂俱云律厯志岂不可笑【自记】
　　黄钟之宫另为一管非十二律中之黄钟也与京房之准梁帝之通正相似长亦九寸而以三分之法穴其旁吹之若今箫篴之类可据以为准而定诸律故六律六吕此管皆可以生之而为律本也月令十二月皆有所中之律中央律中黄钟之宫盖谓此耳縁今吕览错互三九二字读者遂不得其解而妄为之説纷拏喧豗千余年扵此矣只细读汉志自见【自记】
　　律厯志言丑未居其冲乃隂阳之要妙诸术莫不用之【自记】
　　汉志云玉衡杓建天之纲也日月初纒星之纪也纲纪之交以原始造设合乐用焉律吕唱和以育生成化歌奏用焉指顾取象然后阴阳万物靡不条鬯该成葢日在子则斗建丑日在丑则斗建子日在午则斗建未日在未则斗建午纲纪之交谓子丑午未之际也周官大司乐分六乐而序之者是律吕唱和一歌一奏分祭之乐也下条圜钟为宫乃黄钟之误用黄钟祀天林钟祭地是以纲纪之交为阴阳之首大祭之乐也此条文义至深莫得其意又曰此叚説乐至精盖周官祭祀天神地只人用三綂之律为宫而四望从天山川从地祖妣同飨故云合乐其乐天用黄钟地用林钟今周礼天作圜钟者与宗庙之文互也想班氏为志时尚未差失纲纪之交谓斗建与日躔相遇交互处乃子丑午未之间也其时隂阳初生造化万物故大祀天地则用之其余分祭则天地四望山川先妣先祖各有歌奏如奏黄钟则歌大吕奏太簇则歌应钟以其合辰之律相为唱和因其阴阳终始生成以取义类此则分祭之所用也二祭皆因依法象使阴阳万物条鬯该成者也【自记】
　　律厯志嘉量一条与周官考工防氏章今所据以定黄钟知其以积实为主而不纷纷扵围径之误者赖有此耳故皆曰声中黄钟【自记】
　　律厯志以权属水衡属火矩属金规属木绳属中央须云木规金矩水准火绳而土为权衡以生四者乃与篇首之义相应【自记】
　　律厯志云寿王课此三年下只言其厯最疎课最下也顔注以为下狱者非【自记】
　　大初法至朔同日为章交蚀一终为防分尽日首为綂綂首日名复扵甲子为元其日法以八十一为分又十九之以一千五百三十九为小分以三百六十五日又小分三百八十五者为日周天之数以二十九日又小分三百一十七者为月防日之数十二防不尽岁气而闰余生焉十九年七闰则气朔分齐是为一章然每月合朔不在周道之交则防而不蚀厯法五月二十三分月之二十而一近交凡一百三十五月而一当交当交则蚀分尽章之日月虽防扵冬至而不当交积二十七章然后朔日冬至交防分穷故谓之防以日法计之一岁全日之外小分三百八十五比之四分厯法而稍赢盖侵小分四之一也章防至朔之分不在日首积之一千五百三十九年恰赢小分三百八十五其明年景复则去酉入子而冬至交防起扵日首而无余分矣故为一綂也然甲子者日名之始必气朔肇扵此日乃得厯本故初綂而得甲子次綂而得甲辰三綂而得甲申三綂既尽复值甲子朔夜半冬至子云所谓章防綂元与蚀俱没则后元之端也三綂厯刘歆因太初而作者又云所谓去酉入子者四年而景一复初年冬至在子次年冬至在卯三年冬至在午四年冬至在酉第五年始又复扵子今一千五百三十九年则四年之数未尽是冬至当在酉也然有日分所赢之小分四之一者积至此时恰赢小分三百八十五满四分日之数则冬至已不在酉而在子矣【自记】
　　黄帝得宝鼎神防神策即蓍策也此一叚传闻只是黄帝作厯事耳黄帝得策作厯正与取竹造律同一符应卿自不解【自记】
　　子长扵武帝时事多不讳故论史必推史汉不独文章佳以其出扵直也文中子以三国志为胜两汉看来魏吴有底本便多文饰不能简实惟蜀志则承祚自为之字字不虚
　　作史全要简洁蜀志后主二年终岁止八字曰劝农殖谷闭关息民只此的是良史才
　　魏吴二志皆有底稿不能尽如承祚意至蜀不立史官反得尽己之意笔则笔削则削如张嶷传载其与费袆书戒其太简易恐有奸人不测之祸又与吴诸葛恪书戒其根本不清但欲立功扵外恐为人所图后来皆应只此二书便显出其人他不足论何等有识关侯传载关侯为曹操所得操使张辽説降关侯曰吾极知曹公待我厚然吾受刘将军厚恩誓以共死不可背之吾终不留吾要当立效以报曹公乃去辽报曹公曹公义之只此一叚三人身分皆见
　　蜀志最好魏吴二志俱不如吴志尤虚华只是蜀志亦有太简处裴注断不可少
　　问三国志扵曹操未建国之先虽称太祖至为魏公则称公为魏王则称王曹丕未簒时亦只称王明其为汉王公也至吴则未称帝之先只书名惟先主始终称先主似承祚意中巳将蜀作正綂如朱子之见曰亦未知其意果何如或者承祚是蜀遗臣故书法稍别然此书为文中子所推重不为无故【清植】
　　隋书天文志极好唐书天文志是张燕公笔词采太胜沈约所作宋书其志中説天体处最详明
　　韩文公顺宗实録质实得经意无虚词无遗事方是实録彼正不屑学史汉人反以为訾议何也
　　唐鉴议论及新唐书论赞朱子俱称之今看来叙事不及史汉至论赞两汉后未见其匹比五代史尚觉差胜
　　五代史无人物事迹底子不好故觉得闇然无色通鉴从韩赵魏为诸侯起朱子虽有诗讥之言履霜坚氷其来已久不到此时王灵始下替然又称他不直接春秋留空一段是不敢僣妄处左传终扵智伯之灭而通鉴接此自居扵传却有体史记虽多可议亦自有意思结搆如世家始泰伯列传始伯夷贵让也即尚书首二典诗首文王春秋始隠公之意
