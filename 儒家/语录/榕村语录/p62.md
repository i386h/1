<!-- { "loadSidebar": true } -->
　　至诚之心无一事可离得如五行都是土土气流行无有不贯土旺四季之説出于京房耳问何以谓之旺于四季曰以其交际处尤为易见耳天之气化还难遽晓至存乎人者可以类推如喜乐怒哀是木火金水也土何在思是也喜之过而乐到将乐时思一思便喜不至过分乐之极而怒到将怒时思一思便乐不至过分怒哀亦然发而皆中节谓之和和气即土气从来言五行者有三文王后天图土有艮坤月令吕览土在中央京房则土旺四季旺四季者是于交际处见在中央者是播五行于四时若不将季夏属土便止有四行矣至文王之説于理尤长单水如何生得木单火如何生得金毕竟须土若金生水木生火可不须土他如纳甲之説五行既不依生之次第又不依行之次第然今星命地形家皆用之纳音之説尤无理
　　天地一嵗生生之气于木验之水火金土亦自为消息虚盈但不如木之着耳是亦木包四行之证縁此可见五行内木得生气之全也【自记】
　　人有问木何以长于五行者朱子以生气答之极是而未尽盖具五行之全德者无如木始发生继畅茂又继而收敛又继而闭蔵由闭蔵又复发生如仁之贯五常元之贯四德也
　　火外明内闇水外闇内明火照人影在外水照人影在内大都外明者必须内闇所谓外精明而内浑厚也外闇者必须内明所谓内文明而外柔顺也
　　水在地中有阳气推荡他方会敷散润泽如人身有血阳气盛方能睟然见于面不尔便血不华色面帯青黄黑气
　　土气原流贯于五行之始终而发见却于辰未戌丑到此节一节才度过去【以上五行】
　　夫子不语怪神不説有亦不説无又説敬而逺之不説正神亦不説邪神到得敬而逺之即神亦都为民用务民之义至于天地位万物育不特山川社稷各效其职即邮表畷猫虎之类都有职事年丰则祀之否则八蜡不通以罚之一不语一敬而逺竟是鍜链神之法圣门贤者信是留心一云子不语怪力乱神一云子罕言利与命与仁一云子所雅言诗书执礼呜呼尽之矣
　　问人感天似比感人较易曰自然是如此天者吾之父母也人者吾之同类相与也
　　问天无心而成化果然无心否曰以为无心连人亦可谓之无心以为有心连天亦可谓之有心人在天地间不过偶然气聚能蓄多少灵光尚然有知觉何况天地即父慈子孝君仁臣忠兄友弟恭夫倡妇随亦是感应自然之理不得谓之有心然谓之无心可乎山川之隂气升而为云天以阳气压下遂成雨亦升降自然之理然便有云师风伯雷公电母运行于其中既过便都不知归于何所天地总是一气塞满有气便有象有象便有神
　　天原发防中言神云天地无空处如一洼之水虫鱼生焉粪壤之内蛆蚓生焉以及氷至寒也而有雪蛆雪蟇氷蚕之属火至热也而有火防之类由此观之至防者气也而气之中有物至寂者虚也而虚之中亦有物气与虚而鬼神居焉推而论之却有此理人但因其平生之立心行事死而以类相从凭依感触而有托焉或清明刚正与明神合而为神或幽暗乖戾与鬼怪合而为鬼佛家説人死后看一防亮处行好人亮处入人神道恶人亮处入畜生道亦是此理
　　鬼神嗜好与人一般此理诗中言之最详礼始于饮食诗从夫妇居室説起便以此事其祖考以此赛其田祖以此而社以此而郊问想因神亦人之游魂其生时习于此故神魂亦如此曰天岂亦人为之而曰上帝居歆何也不须倒看人饮食之性从何来
　　先天而天不违后天而奉天时天且不违而况于人乎况于鬼神乎分明説鬼神在天地之外安得谓鬼神无职事但鬼神亦须人幚如勾龙配土神后稷配谷神不独是功德在人亦因他这一件精通便就是这物事之主问有邪曲不正之鬼神否曰有邵子曰幽暗岩厓生鬼魅这一种喜祸恶福喜乱恶治喜暗恶明喜邪恶正一番乱他一番出现如王章乱而盗贼猖獗即平时亦有王法管不到处奸还时作也
　　问离骚言扣帝阍之类想古时便有与神鬼相通之术曰观尚书乃命重黎絶地天通可见尧舜之前地天相通至尧舜絶之乃不相通佛家说许多荒唐话亦怪他不得他那里原相通非全掉谎也只是中庸之道乃天地之经此道明一切鬼神皆服故絶他他就不敢通逺他他亦不敢怨
　　鬼神与人不是两个我人也吾之祖父则鬼神矣谓不与我一体可乎推而上之则厥初生民非天地所生而何同为天地所生皆是一气自古忠臣孝子圣贤豪杰之有灵而为神者皆与吾一体矣只是圣人説得妙敬鬼神而逺之不敬不是不逺又不是故为之礼以裁制之应存者存应革者革各以其分则隂阳和而灾沴息
　　人总是一心此心与鬼神本是一气故天地古今无复间隔如今闗忠义之神祷祈多应岂果有忠义之奔驰于天下哉忠义之义气本在天地人心自有其义气心皆向之则忠义之神所凭也人读易经若于天地万物求之都隔只于心求之则伏羲文王周公孔子都是我
　　人有大好事终身不忘有大可愧耻事亦终身不忘其忘者都是平常没要者耳然亦不可谓不存在那里偶然触发却又记起天地间无此物无此影象有此物便有此影象况如尧舜禹汤文武周孔之神乃是天地生平得意事如何忘得只是王莽董卓李林甫秦桧之徒亦与天壤同敝是天地大不得意事桓温乃是别有肺肠遗臭万年有何好处如今吃一香物惟恐不嗳气悮吃臭物惟恐嗳气臭气喷出如何过得
　　先时重伍子胥后重朱虚侯今乃重闗忠义只因其人当日死时有一段郁结处人人为之郁结以人之郁结合之神之郁结自然两相感通至于郁结之久非祭赛祠庙鼓乐祝祈之盛不足以宣泄其气故致香火之盛迨郁结之气渐平则香火亦渐减理自如此皆人心为之
　　程朱説道理极精至説鬼神犹有未尽处朱子説人形既销亡还有甚麽存于天地间此却小差即以人心与事验之当其心与事相合时居然有此事至事过后未尝想要记此事然已有在心里到久后偶然题起又记得就是全忘了到底有一影子未事之先心为形事为影既事之后事为形心为影天地既生过这一个形就是过去了亦有此一个影大约以心法观之极确一念便是万事旦夕即是百年百年即是千古问草木禽兽亦天地所生也岂既销化后亦有影乎曰其灵异者尚能为物怪至寻常者如人于没要事随过便销销过亦无矣大概取精多而用物宏者其存为多
　　人有不安于心者此事常记得不忘若做得合理便帖然放下人死为厉此必有不安也圣贤死则与天地泯然同流无不安也非无也其理与天地合天地存则圣贤亦存张子云没吾宁也宁字见到至处
　　至而伸者为神反而归者为鬼是解释鬼神字义人发动于外者为神蔵记于内者为鬼统言之只是神别言之却有鬼神之分先儒解何以唤作鬼是反而归的何以唤作神是至而伸的
　　或疑人死为鬼使古来灵魂都在岂不塞满世界此却不然如人读过的书做过的事説过的话虽多年还记得何尝见塞满胸腹鬼亦有消去的只是存者自不少又人有已忘的事追思复记起来者如鬼神你不问他似是无的及诚心求之便又有应
　　物类形骸长而神理短人则形骸短而神理长草木如松柏之类有千年者龟鹤亦久而不死人则不能然人虽死而神理常存物类则不能此最易知以寻常日用间验之如人做一器皿不破毁他他便常在倘一破毁即不复有矣若作一文字虽毁去还可记诵
　　起来神理存也况大而至于道德本于心性万古常留谁得而灭之虽草木禽兽久蹔不同类人之灵蠢亦不同类然大段如此
　　祖考精神便是自家精神上蔡之言尽矣其曰自家要有便有要无便无却説得稍脱了人心上有天地间便是有了故明道説无説有之语最圆活而朱子一言以断之曰有【钟旺】
　　朱子事事体贴过能知鬼神情状一日论怪事深诋佛法之非有人曰信有之朱子曰公见否其人曰曽见有鬼为祟但闻寺钟一扣则鬼一伏朱子曰大抵鬼亦公辈所为生时如此信向死后焉得不尔虽似戏言却有名理
　　鬼神不得谓之无但不可与相接见如水火然两者本相济然不可见面人或与鬼神梦寐相接尚隔一层若直见之便非佳事
　　人怕鬼自是胸中愧怍多
　　神鬼精怪要分得清天地日星河岳之神无非生气以至人之魂皆神也人既死其魄不防则鬼也精则龙精狐精之类是有一物而修练久能变幻出入神鬼之间即人之仙亦是此类至怪则不正之气所生如山之怪曰夔罔两水之怪曰龙罔象山魈木魅之属是也今人一概名之曰鬼则顸无别矣
　　陈梓言物有有性而无心者先生问曰何谓曰如砖瓦之类先生曰是何言欤有性即有心天地间木石之类久则能成精怪灵者象人蠢者象鸟兽若无心何以成形如管辂卜碓精和尚家破灶公案皆是土石而云无心可乎
　　鬼神是有的佛家説转生事是偶然有的如鸡变为蜃雀变为蛤何尝个个如是
　　佛家轮廻之説最难信五经説鬼神多矣竝未尝説到此偶想在天成象在地成形觉得有些意思象与形总是一气凡物皆然如水在地其气升于天便为云及云之堕而下则为雨为水如日在天乃象也以地下之阳燧取之则为火人在地下天上亦必有象所以説魂升于天孔子亦谓其气发扬于上为昭明以此论之则圣贤转生亦有此理总是天地清明之气耳想是当其为云不自知其为水当其为水亦不自知其为云
　　韩宗伯慕庐病困时某往之宗伯曰正有一事欲仗大笔传信某问何事曰病中见得幽冥之故灼然不爽吾初疾原非大症止因众祟绕榻彻夜呌讙连旬不能合眼以致病势日臻某日诸鬼忽相约于西河防赴席甫晡相率而去吾竟得宁寝及旦使人访问则西河防人果于是夜普度施食自是后诸复还吾亦遂不寐以至于困某曰今者诸鬼在何处曰见君在坐退处榻后矣此事向不以为信今将记録示后病不能执笔故以相嘱此某面得之宗伯者大抵僧家之普度即先王祭厉之义于理所有者即不当断以为无但不宜如和尚家説得来全是物为政耳【清植】
　　一友人看佛书公案极多尝为某言渠曽携眷归乡舟次杭州一女才二嵗许匍匐坐侧呼曰汝明日午时死如是者三渠若不闻又呼曰汝不死则我死如是者亦三渠又若不闻至明日卒皆无它其后友人享有多夀女亦出嫁成家当时友人谓某曰若闻言惊愕必致它异凡此皆是看公案方能解得问死生有命岂因惊愕鬼物便能死人乎曰亦有此理如两军相当不动便不败挑战者只得敌军一动事便济矣某当日与海贼相拒时舎弟有妻弟某者使舎弟来告曰贼己遣兵五千取道永春火药手五百取道安溪两路竝发志在相灭渠从永春来见贼已驻卓埔卓埔距余乡仅三十里耳彼时若惊愕动足便可祸生萧墙幸某坚然不动惟令集众以俟别分遣二人侦之两路皆不见一贼既还报其人犹敦促余行某乃笑而止之
