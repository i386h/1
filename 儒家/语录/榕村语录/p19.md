<!-- { "loadSidebar": true } -->
　　自古贤説话多説人事从隂阳造化説来者惟濓溪太极图説为然朱子説诚者物之所以自成是从头上説一句教人知夲源其实诚者自成就是説心诚者之诚就当性字説非仁义礼智何以成其为人有此孝之实心而后成其为人子有此弟之实心而后成其为人弟而日用间孝弟之所当行者如奉养如友恭皆职分之所当自尽也诚者物之终始物者事也有此诚心自始至终方能有成如实存孝心自孺慕以至五十而慕方成为孝子若知好色则慕少艾有妻子则慕妻子仕则慕君虽外面未尝废孝养之事其实只如无有所以要一事之成必湏诚意周流到底要终身成一个人尤湏诚意周流到底虽实心未尝不是实理但説实理泛些説实心便切实上节平説故次节侧到诚上非实心无以行此道故云人之心能无不实乃为有以自成而道之在我者亦无不行矣成已成物无非诚心周流即无息也下章故字正接此章朱子分章似未穏从无有以故字作起头者
　　诚者自成非指自然者説便有当诚的意思在盖必有实心而后道可行必有以自成而后有以自道也第二节便是解明此意故结云君子诚之为贵第二节两物字便当事字防诚者物之终始不诚无物正见心为事之根诚为道之夲也讲家多失经理注意【自记】
　　诚者自成性分所固有也道自道职分所当为也惟能完其性分之所固有斯能尽其职分之所当为矣何也万物万事皆诚为之终始若人无诚心则应事接物皆虚可见非诚则无道而君子必以诚为贵也此章自正以前先辈亦説不透大抵误于大全之説虚斋紫峯説得极好【自记】
　　诚立于己则道行于已诚及于物则道亦行于彼道行于己则已成矣道行于彼则物成矣成已由诚立于已是仁之常存也仁即诚也成物由诚及于物是智之善推也知即诚之明也仁智皆不离乎诚而为性之德则是合已与物而为一道矣【自记】
　　诚便是实理实理便是性以其尽性而谓之仁以其推而通之人物而谓之智性之仁体于己则道行于己巳之所以成也性之智体于物则道亦行于物物之所以成也已为内物为外仁智之德既皆性之德则成已成物之道岂非合外内之道乎【自记】
　　诚是实理仁是生理一团实理浑然实有于内是谓仁以成已前章惟天下至诚为能尽其性是也人物之生此心此理同也举斯心而加诸彼是谓知以成物前章能尽其性则能尽人之性尽物之性是也【自记】
　　性之德也人都理会不明白皆因成物智也一句就先解得不是试思性中如何有成物来当其自成便照见物之自成与我一般物之宜成与我一般这便是智仁智是性之德成已成物是合外内之道向以而道道字指职分之所当为合外内之道道字作虚字説今思之不必尔两道字俱是指职分之所当为性之德不可説仁智是性的德如此则性是个空的了仁智即性德也
　　仁者诚之全体智即仁之明亮处我自己纯然仁敬孝慈信自了然见得人亦如此由我推彼一丝不差由人推物亦一丝不差知之既明举心加彼自能使他有以全其天以天下无性外之物故也此性之德合外内之道也时措句全指道説
　　大槩成已成物有三层天地亦然为物不贰是一层博厚高明悠久是一层物生不测是一层至诚无息是一层徴则悠远博厚高明是一层功用及于民物是一层五经中直捜天地之根以立言者极少惟为物不贰是搜根説即天命之性犹藏着头天必有性而后有命其为物不贰于穆不已是天地之性也上文説至诚载物覆物成物至不动而变无为而成是生物不测之意至诚之功用如此况所配之天地岂可尽乎不知天地之道亦可一言而尽曰其为物不贰而已不贰则不息若今日如此而明日息便是贰了故章句于无息云既无虚假补不贰也于不贰云诚故不息补不息也其实是一个此天地之道是就夲体説下天地之道是就发见説生物不测如此皆天为之然非天之所以为天也惟于穆不已乃是天之所以为天圣人亦然口气是如此
　　中庸言天地之道直至为物不贰才説到所以然处不贰非他即一团生理纯粹至善处兼无虚假无间断两意一横一直説此道字与下节道字有别此道字如未发之中天命之性下道字如已发之和率性之道问一言而尽单指为物不贰还是连下句曰单指上句问则字口气似二句相连曰自生物言之万有不齐似説不尽而其道不过不贰便能生物不测口气是如此生物之前却有博厚高明悠久一层包在内
　　不贰言天地之道博厚高明悠久又言天地之道葢不贰者性之夲体博厚高明悠久者性之发用又六个也字是遥应上文至诚之博厚高明悠久【自记】
　　讲家将昭昭撮土等都説作剰语甚不妥言自此观之是如此及其无穷亦是如此若不同便是贰便是息犹之説圣人就小处观之是如此大处亦是如此一日见得如此终身亦是如此以此见得不贰不息之所发下文纯字就是此意注中非由积累而然句似不必如此下语以水观之洪河之流何等汪洋浩瀚其发源于星宿也一勺耳渐流渐大放乎四海但不得呆説天地圣人是积累而成耳
　　载华岳二句言盛大也万物载焉始言生物
　　纯即不贰不已即无息上文以无息言诚结处却以不已言天上文以不贰言天结处却以纯言文王都成语妙【清植】
　　问洋洋优优二节粘圣人説不粘圣人説曰明季有粘圣人説者谓发育峻极是圣人为之礼仪威仪亦是圣人制之朱子却只説是道如此此章朱子以洋洋为道之体优优为道之用尊德性照洋洋节道问学照优优节但发育峻极算不得体与无声无臭不同二节亦分不得大小只好分天人説德是诚心实意道即上洋洋优优之道无其人道不虗行无此德道何由凝下面尊德性是修德道问学是凝道茍不至德节即是起尊德性而道问学如今説尊德性道问学通是修徳凝道之事未免含糊问以礼仪威仪观之粘圣人説方是曰经纬万端皆是道之流行故曰天秩天叙不然发育峻极亦可以粘圣人茂对时育万物非发育乎格于上下非峻极乎只是説得畧费力问如何是峻极于天曰蟠天际地塞满虗空皆是此道发育以形言峻极以气言
　　自尽性至无息章皆言诚所以发明首章致中以立大夲之意自大哉圣人之道至仲尼章皆言道所以发明首章致和而行逹道之意然尽道却离不得根夲故论至道必扯着至德言道问学必扯着尊德性故曰修道以仁此夲末相资内外交养方为圣学之全其以尊德性照洋洋道问学照优优者觉得不合发育峻极皆道之发见于外者与德性何干
　　致广大极高明不可讲入克己躬行意而解者往往犯之注云已知已能而解者必改为良知良能克己躬行非尊德性事而不之疑已知已能是德性事而又不之信此肤末者之也【自记】
　　虽説不以一毫私欲自累却与克去己私话头不同盖尊德性是存心之事只好説到立志居敬处若穷理力行乃学问之功也【自记】
　　只因近学不敢认外面许多为德性此门户所以分也彼为陆王之学者无论矣三百年确守程朱而于温故崇礼二句讲章制义必曰良知良能不敢用章句已知已能语何哉【自记】
　　尊德性只是提醒此心道问学便有许多事今人説致广大极高明皆説向事上去不知心体夲是广大高明只大叚提撕便是致便是极何尝有省察克治的意思至温故敦厚注中分明言已知已能今人必言良知良能上二句全不顾德性下却又太照顾了凡学而知能者虽由学问中来然得诸已便是德性如人生下的血气固是父母的然后来饮食养成的难道遂与父母不相干问私欲自累是指着耳目口鼻之私私意自蔽是指着甚麽曰指着隔形骸分尔我广大是对狭隘之心説高明是对卑汚之心説【自记】
　　尊德性是时时提醒此心作主故属存心心夲广大也或见有已不见有人便狭隘了还他个空空濶濶便是致广大故云不以一毫私意自蔽心夲高明也或耳目口体之欲沾滞沉溺便卑汚了还他个干干净净便是极高明故云不以一毫私欲自累至涵泳已知敦笃已能后人觉得已知已能似问学而非德性因改成良知良能但故字如何算得良知如人调养血气不暴怒不狂喜不劳攘令血气和平是尊德性一般节饮食善医药是道问学一般饮食节而医药善所补之血气即我调养之血气岂以饮食医药所生之血气非我夲来而外视之乎问析理处事显然是一知一行注以致知统之何也曰是用程子涵养湏用敬进学在致知意以知包行也故曰过不及曰节文都有行在中间
　　广大高明湏还他个着落如人无事时总不能忘这躯殻就是睡梦中见一竒味便要先到口何待见之于事才有私意私欲来君子只要天地间都好不从自己形骸上受用所谓平生志不在温饱这便是致广大见得我必不肯如世人龌龌龊龊沈溺于卑汚之中这便是极高明磊磊落落心境海濶天空问温故亦説在尊德性内何也曰自然是德性已知的就是德性万物皆备于我知道的非在所性之外有故而不能温由见得不是自家心里物事故不加爱玩若见得是所性之内自然不肯舍如煨炖在那里一般今人知道了就丢开全不与已切至便是不尊德性人以前残忍今日慈祥不好説我夲残忍今方变作慈祥毕竟是当日失了德性中之慈祥如今复还了这个慈祥所谓敦厚也问知新湏不在温故之中方与上下句相对曰未知未能的便是问学已知已能的便是德性圣贤説话不出此两端道问学不过是要尊德性然非尊德性以为基夲又将何者去道问学学问之道无他求其放心而已各色学问皆归于收放心然非先把心收住如何做学问工夫却是循环相资初非判然为二
　　圣人博厚配地君子则致广大而尽精微圣人高明配天君子则极高明而道中庸圣人博厚高明而悠久如天地富有之业日新之德君子则温故而知新敦厚以崇礼【自记】
　　上文説三百三千待人后行何因説到居上居下有道无道正为孔子发其端耳【自记】
　　今天下与今用之两今字照应湏补出文武制作德位时三字方有根据不然则是泛然随时而已【自记】
　　王天下而制作尽善在昭代惟文武周公足以当之今既跻文武于三王则考之而不缪之君子又果谁哉讲説者思之【自记】
　　知天知人以学问言也此尚在夲身之前然后説到躬行心得则正是夲诸身正面然后説到事为经画才是三重正面【自记】
　　知天知人时讲都説反了谓天地显然可见神幽隠难知神且质之无疑况天地乎三王已徃可考后圣未来难定后圣且俟之不惑况三王乎神包在天地内天且不违而况神乎如何倒説神难知于天地殷因于夏礼所损益可知周因于殷礼所损益可知要知后世但观前世如何倒説后圣难知于三王言质诸神而无疑以其能知天道也神岂能外天道乎百世以俟圣人而不惑以其能知人道也后圣岂能外人道乎天即天地之道人即三王之道问道理精透即文字亦变化不测单拈两句却是倒结四句曰然
　　注中以动字括言行未穏形于身为动言行者措于世即为礼度文动容周旋中礼故世为天下道声为度故世为天下法身为律故世为天下则【清植】
