<!-- { "loadSidebar": true } -->
　　展舆爲弑君者所立故去疾得系之国【自记　昭公元年】观围戮齐封徇诸侯数其弑君之罪则弑麇之迹当日必甚秘以僞赴于诸侯齐封之对乃发其私也春秋严乱贼之法而不轻与人以弑君父之名传疑一也畧于蛮方二也【自记　昭公元年】
　　越惟于伐吴之役书人或谓许伐吴或谓责诸侯皆非也纯外越则是内楚也越蛮也楚亦蛮也子楚于上则不得号越于下以后皆号之也【自记　昭公五年】
　　留有罪不曰陈留何目世子杀于上则着公子奔于下【自记　昭公八年】
　　君臣同谋则称国此时陈无君也何以不书招杀过与招同罪者也若书招杀则疑过爲非招之徒而见杀者也然则何以不书陈人杀过招实杀过书杀过则疑以讨贼与招也不去大夫多矣里克寗喜皆是也【自记　昭公八年】
　　围恶耳讨贼疑于善也是以先书灭陈用知志在灭国则虽讨贼非善也招不去氏不与楚讨之义也【自记昭公八年】
　　晋假道鲜虞遂入昔阳秋灭肥冬又灭鲜虞此与献之灭虢相类春秋恶其行诈也故不书灭肥犹不言灭虢书执虞公之意也行诈狄道也执虞公时晋首入经不得与荆吴无别故于伐鲜虞也号之且系楚灭陈蔡伐徐之后无兴灭救患之师而尤是效属事而观宜君子所深恶前此晋执虞公传者专责虞公非经意也亡国之君甚于公者多矣何足罪哉凡执人者与所执者书法每相配爲均有罪焉耳人晋而爵虞乃上下之称贼晋而非责虞审也惟灭下阳以虞首恶则自取亡灭之罪已着【自记　昭公十二年】
　　两言诱皆恶楚也名般故名虔使虔与般同罪也子楚故亦子戎楚戎等夷也【自记　昭公十六年】
　　止非弑君者因其自状而书之曰弑君盖以戒夫天下后世之爲臣子而不谨其君父之疾者三传之説善矣然而与凡弑者无异柰何曰春秋世子弑君三楚商臣蔡般立乎其位者也许止弗立乎其位者也此比事而可知者也许方迁夷又迁白羽实楚之县耳防能讨三弑以掩其罪弃疾亦弑君者岂舍止哉系于迁后此属词而可知者也盖三传事实同者即不得而茍訾其僞故程氏有断案之説欧阳之论果哉【自记　昭公十九年】
　　因闰八月故昭二十年十一月得有辛卯或言春秋时闰皆十二月此处却是闰八月也【自记　昭公二十年】
　　惠襄二王之乱不详于春秋不告也惠不告故本末俱脱襄告矣而其初致乱之由犹不闻也叔鞅在京师亲见闻故详焉【自记　昭公二十二年】
　　鸡父之役吴实败楚师当日吴鲁姻也必告告必以败楚爲词春秋何以讳之乎于时中国通吴以制楚陈蔡许诸国附楚以敌吴若书吴败楚师疑吴果爲诸夏动者春秋恶吴甚于楚故特削楚之败以外吴也【自记昭公二十三年】
　　书宋公卒于曲棘所以发人之疑问其故则知以如晋而将纳公也【自记　昭公二十五年】
　　居于郓与天王居于狄泉同文春秋主鲁故也在他国则复立一君必矣终昭公之世意如犹未敢立君也故时犹称鲁爲秉礼之国是时夫子年已近强学徒大进何忌承父命而禀业焉曽未闻三家有所咨诹圣人有所论白盖势不可爲而不在其位故也可以见处乱邦之法矣【自记　昭公二十六年】
　　齐灭谭楚灭狄灭温君奔皆不名吴灭徐徐子奔则名窃疑谭温其国皆不他见其君之名盖不可考也滕之属屡与中国盟防于其告卒也犹多失名况谭温也徐则与三国异故得其名耳【自记　昭公三十年】
　　诸小国灭皆不书名者怜之也徐子章羽书名恶其僭王自徐始也徐称王在楚前纷纷毛举他过以贬之殊无意味书名所以恶徐非善楚也【自记　昭公三十年】
　　城晋之私事也城成周之防而书其故天下之公事也以此揆之楚丘虎牢盖亦天下之公事也故以公事书之而不目其人耳公之出亡惟叔孙氏差爲无讥故婼继公书卒俾考其所以卒而哀其志也仲孙能率伯命远城成周而未闻有勤其君之志与季氏分罪矣况与阳虎而伐郓乎经没不书定哀多微辞【自记　昭公三十二年】

　　榕村语录卷十六
<子部,儒家类,榕村语录>
　　钦定四库全书
　　榕村语录卷十七
　　大学士李光地撰
　　春秋三
　　晋人之执宋仲几传称归于京师未尝不归于王也不请专执故虽归王不书耳【自记　定公元年】
　　凡盟必日之拔之盟不日而且不月又夫子当时之事非遗失也无亦非鲁以大夫盟邾君故去月日以见慢欤厥后句绎则如常书【自记　定公三年】
　　臯鼬之盟不日亦当时事非遗失也着众志已涣散怠于礼而畧于事矣【自记　定公四年】
　　许于夷叶白羽容城凡四迁皆楚令也如是则许几爲楚邑矣前侵楚之役臯鼬之盟犹有许男何哉此时楚以吴故颇不暇于诸侯许虽迁白羽犹不敢违中国之征召故楚又迁之以自近欤【自记　定公四年】
　　刘卷之卒赴不以日也其卒前乎此矣若是此月卒来赴往防周鲁之间其事不应同在一月【自记　定公四年】
　　柏举之战言救则美在吴言以则自强雪耻其美在蔡【自记　定公四年】
　　归粟于蔡谷梁子曰不言归之者专辞也义通也然则城楚丘戍虎牢亦岂义通乎盖皆公辞也春秋所深与也事无逺迩惟其公而已功迩而德逺矣【自记定公五年】
　　于越入吴于是楚以秦师败吴皆不书非楚不告也直春秋畧之耳盖吴之可贬在于入郢之日而不在败也【自记　定公五年】
　　咸之盟不日不月我不在焉故畧之沙之盟同沙琐古盖同音【自记　定公七年】
　　以暨齐平及齐平两处事实攷之曁齐平之后我往涖盟而齐人不报使及齐平之后两君好防而且来返侵田则曁爲强彼而及乃彼我同欲明也汲汲者彼此俱汲汲也曁曁者彼此俱曁曁也非以一人言也辰出奔时佗彄盖爲所牵率也故曰暨其旣则同恶其谋彼此欲之矣故及其入萧则书及【自记　定公十年】
　　以时卒时葬者赴既简畧防亦如之葬薛襄公是也【自记
　　定公十二年】
　　告至则致成特境内私邑而且无功岂亦告至乎盖时夫子相鲁君行必告至不以近而畧其礼叔孙武叔之毁疑即在此时盖谗毁而欲去之非特无故讥笑也叔孙毁于内孟孙据邑阻兵于外仅一李桓子信之故孟子公羊子皆有行焉之言及其受女乐而无礼于圣人夫子虽欲不去而不可矣【自记　定公十二年】
　　蛇渊之筑比蒲之搜皆夫子去鲁后事【自记　定公十三年】十三年春鲁有事于郊膰肉不至夫子去鲁矣至十四年而无冬盖伤王道之不成也则曷不于十三年去冬曰其春夫子犹在鲁也故于此年去之王道无成而不终不犹之天之嵗功不究者乎【自记　定公十四年】
　　孔子去鲁子贡实从而邾子来朝子贡有观焉之事则知夫子在行弟子盖往来其间【自记　定公十五年】
　　以八月庚辰朔推之则葬定姒之日不应在九月以爲闰九月则明年四月又有辛巳也盖实闰九月也辛巳爲闰月之朏计大小尽明年四月二十八日下辛也【自记　定公十五年】
　　哀公元年楚入蔡而仅书围吴灭越而削不书或曰不告也或曰皆报君父之讐故也【自记　哀公元年】
　　伐晋之役以传考之我师及鲜虞在焉不书讳也春秋何厚于晋百余年来冠盖相望于宗周犹有臣节者晋耳春秋之外楚爲僭王也内晋爲尊周也【自记哀公元年】
　　晋赵鞅帅师纳卫世子蒯瞆于戚罪瞆也齐国夏卫石曼姑帅师围戚罪辄也围宋彭城者主晋之辞也善晋义也围戚者主卫之辞也诛卫志也晋义善则华元无恶矣卫志恶则齐夏无善矣【自记　哀公三年】
　　鲁之桓僖晋之文武盖皆窃附于祖功宗德之义者【自记
　　哀公三年】
　　称人以执诸侯而诸侯不名而爵皆下执上之词深恶执之者也晋人执虞公其盛也执戎蛮子其衰也而皆大恶故以上下之词书之【自记　哀公四年】
　　荼与奚齐同而不曰君之子何也曰君之子者不与奚齐之爲君也谓其杀世子而立之也景公者羣公子耳非申生奚齐类也【自记　哀公六年】
　　归邾子于后则不讳获于前正如归济西讙阐于后则不讳取于前也【自记　哀公七年】
　　宋灭曹也而以入书先儒以爲罪曹误矣春秋于诸夏之邦言灭者邢陈蔡许是也不言灭者纪虞虢曹是也纪与虞虢先儒以爲犹存其祀安知宋之不存曹祀乎战国之时犹有曹交也【自记　哀公八年】
　　吴不挟陈以叛楚何用救哉陈之祸吴爲之也救庸足多乎此与楚救郑一耳盖争诸侯非救也季子自言之矣文定未免穿凿【自记　哀公十年】
　　凡侵伐之类多书时而已如国书伐我之事爲夫子归国之年非不详其月日可知下伐齐则书月者例凡战必日不可下有日而上无月也【自记　哀公十一年】
　　艾陵之战大防鲁必告至无疑矣而经不致者非削也是时夫子在鲁君卿有事必咨焉子贡冉有之徒时有论建盖虽不能遏防吴之役犹能使知防吴残与国之不足荣于庙也而不告欤故传称季孙胜而惧【自记　哀公十一年】
　　甸甲不足而丘之丘赋不足而田之传纪季孙使冉有访于仲尼而夫子之言曰行度于礼施取于厚事举其中敛从其薄如此则丘亦足矣若不度于礼而贪冒无厌虽以田赋将又不足季氏卒不听盖冉子与其谋也鸣鼓之攻其此时欤【自记　哀公十二年】
　　先生常举耜卿云孟子卒襍记明明説夫人之不命于天子自鲁昭公始也可见春秋据实书而纷纷以爲贬以爲讳皆未必然近是【哀公十二年】
　　春者嵗始也麟者仁兽也于嵗始而仁兽来游至仁之应也春秋不书秋冬者累累而此年又止于春春或书王或不书王而此年止书时盖气序虽有乱时而生生之心长在王道虽不行而天之所以爲天万古不可变也【自记　哀公十四年】
　　五石六鹢都特书甲子如何春秋以获麟终篇却止书春又不是逺年之事岂难咨问而得之此不得谓之无意矣或者夫子以此开万世之太平所以春秋一书始于春终于春也公羊传人都笑其在年月日时上穿凿恐怕他有传受下来【哀公十四年】
　　春秋周三家左氏公羊谷梁唐三家啖助赵匡陆淳宋三家孙明复胡安国张洽注疏周礼第一大全春秋第一【以下论三传】
