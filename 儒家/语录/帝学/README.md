<!-- { "loadSidebar": true } -->
　　御制题宋版范祖禹帝学
　　元祐成书心力殚逮乎嘉定又重刊欣兹祖禹芸编在不异九龄金鉴看务学求师着仪轨修身莅政示倪端知之行矣吾犹恧绨几寜惟玩古观
　　乾隆乙未孟春

　　乾隆四十一年九月奉
　　防皇子等所和诗着并録钦此
　　皇四子【臣】永珹恭和
　　儒臣第一妙研殚【谨案夲传苏轼尝称祖禹为讲官第一】仰契
　　皇心论不刋古鉴炯如蓍蔡奉陈编珍越鼎彞看数千年上窥精蕴三万言中得肇端【帝学共八卷计二万九千余字】幸荷
　　纶音勤染翰【奉　　命子臣永珹等六人各缮一部】豹斑粗识愧童观
　　皇六子【臣】永瑢恭和
　　两閤【迩英延义】陈言要义殚先经缮进后经刊【建炎中礼部尚书谢克家上言请勅祖禹之子宗正少卿冲缮本进览嗣祖禹五世孙择能宰髙安刋置县斋嘉定中户曹赵汝洋补刋】讲筵不愧眉山誉【谨案本传苏轼称祖禹为讲官第一】史笔应齐涑水看【祖禹进唐鉴十二卷学者有唐鉴公之目】纸墨古香留箧里星云
　　宸藻冠篇端执中
　　圣学同尧舜一善兼资备
　　监观
　　皇八子【臣】永璇恭和
　　圣学勤师古训殚嘉谟有
　　契论寜刋惟精惟一传心接求治求安运掌看用极先
　　由慎乎徳从长犹
　　念执其端曲江金鉴编堪续
　　宵旰
　　尧衷比例观
　　皇十一子【臣】永瑆恭和
　　太史编书典制殚衢州投进溯重刋如斯方册真资用合是岩廊不厌看祭海三王皆后委传薪千古必求端孤踪衘感应何极【按宋史范祖禹师司马光不立党】今日常蒙
　　圣主观
　　皇十二子【臣】永璂恭和
　　臣心克辅主心殚七百年来义不刋治要垂为邦国守
　　防余宣示子孙看校书叶扫循庭际给札膏焚谨席端
　　【奉　　命敬书成帙并校其笔误】
　　天藻辉煌标学镜亲贤念典仰临观
　　皇十五子【臣】永琰恭和
　　帝王勤学贵心殚范氏编摩义不刋三代规模扵古防千秋得失在兹看衡量梨枣稽年表【是编刋于宋嘉定辛已逮今五百余年】
　　声振琳琅掲简端【书旧入天禄琳琅】今日渊源滙
　　文府【新建文渊文源文津三阁贮四库全书并有　　御制记】真从
　　学海得澜观

　　钦定四库全书　　　　　子部一
　　帝学　　　　　　　　　儒家类
　　提要
　　【臣】等谨案帝学八卷宋范祖禹撰祖禹字淳父华阳人嘉祐八年进士歴官翰林学士出知陜州寻谪宾化而卒建炎二年追复龙图阁学士事迹具宋史是书乃哲宗元祐初祖禹在经筵时所进皆纂辑自古贤君迨宋祖宗务学事迹以劝讲由伏羲迄宋神宗每条后间附论断自上古至汉唐二卷自宋太祖至神宗六卷于宋诸帝叙述独详葢亦本法祖之意以为启迪也祖禹初侍哲宗经幄因夏暑罢讲即上书论今日之学与不学系他日治乱而力陈宜以进学为急又歴举人主正心修身之要言甚切至史称其在迩英时守经据正献纳尤多又称其长于劝讲平生论谏数十万言其开陈治道区别邪正辨释事宜平易明白洞见底蕴虽贾谊陆贽不是过今观此书言简义明敷陈剀切信有不愧史臣所言者惜哲宗昧于省察不知学古有获之义终致更张初政国是混淆而祖禹忠爱之忱惓惓以防微杜渐为念其立论可谓深切着明于帝王典学之防实能有所禆益焉乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　帝学原序
　　帝学一编元祐中太史范公劝讲金华摭取帝王务学求师之要自宓羲迄于我宋厘为八卷上之玉音嘉纳缉熙光明于斯为盛其五世孙择能宰髙安刋置县斋未几散逸户曹玉牒汝洋一日访得元本因俾锓木以补道院之阙庶永其传嘉定辛巳季夏望日青社齐砺书

　　帝学劄子奏
　　建炎四年七月　日朝散大夫试礼部尚书臣谢克家等劄子奏臣等伏见故翰林学士范祖禹当元祐中终始实在经筵所着唐鉴既已进御外有仁皇训典及帝学二书有益治道可备睿览今祖禹之子前宗正少卿冲寓居衢州伏望圣慈下本州给以笔札令冲勘读投

　　钦定四库全书
　　帝学卷一　　　　　　　宋　范祖禹　撰太昊伏羲氏
　　炎帝神农氏
　　黄帝有熊氏
　　少昊金天氏
　　颛顼高阳氏
　　帝喾高辛氏
　　帝尧陶唐氏
　　帝舜有虞氏
　　大禹夏后氏
　　商王成汤
　　髙宗
　　周文王
　　武王
　　成王
　　太昊伏羲氏仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情上古结绳而治伏羲始作书契百官以治万民以察
　　臣祖禹曰伏羲氏徳合天地通于神明始画八卦以开物成务故孔子言易始于伏羲肇有书契以纪万事而治道可传于后至尧而大备故孔子序书始于尧其前岂无圣人哉盖其世逺不可以为法也扬雄曰法始乎伏羲而成乎尧匪伏匪尧礼义哨哨圣人不取也后世帝王之学本伏羲故臣以为帝学之首
　　炎帝神农氏师曰悉诸
　　黄帝有熊氏幼而徇齐【徇疾齐逺也言圣徳幼而疾逺】长而敦敏成而聪明师曰大桡【大桡作甲子者】又学于大真伏羲神农黄帝之书谓之三坟
　　少昊金天氏以鸟名官鳯鸟氏歴正【鳯鸟知天时故以名歴正之官】鸟氏司分【鸟燕也以春分来秋分去】伯赵氏司至【伯赵伯劳也以夏至鸣冬至止】青鸟氏司启【青鸟鸧鷃也以立春鸣立夏止】丹鸟氏司闭【丹鸟鷩雉也以立秋来立冬去入大水为蜃上四鸟皆歴正之属官】祝鸠氏司徒【祝鸠鹪鸠也鹪鸠孝故为司徒主教氏】鴡鸠氏司马【鴡鸠王鴡也挚而有别故为司马主法制】鸤鸠氏司空【鸤鸠鴶鵴也鸤鸠平均故为司空平水土】爽鸠氏司寇【爽鸠鹰也鸷故为司寇主盗贼】鹘鸠氏司事【鹘鸠鹘鸼也春来冬去故为司事】五鸠鸠民者也【鸠聚也治民上聚故以鸠为名】五雉为五工正【雉有五种西方曰鷷雉东方曰鶅雉南方曰翟雉北方曰鵗雉伊洛之南曰翚雉】利噐用正度量夷民者也【夷平也】九扈为九农正【扈有九种春扈鳻鶞夏扈窃秋扈窃蓝冬扈窃黄棘扈窃丹行扈唶唶宵扈啧啧桑扈窃脂老扈鷃鷃以九扈为九农之号各随其宜以教民事】扈民无淫者也【扈止也止民使不淫放鲁昭公十七年郯子来朝叔孙昭子问焉曰少昊氏鸟名官何故也郯子曰吾祖也我知之昔者黄帝氏以云纪故为云师而云名炎帝氏以火纪故为火师而火名共工氏以水纪故为水师而水名太昊氏以龙纪故为龙师而龙名我髙祖少昊挚之立也鳯鸟适至故纪于鸟为鸟师而鸟名自髙阳以来不能纪逺乃纪于近为民师而命以民事则不能故也仲尼闻之见郯子而学之告人曰吾闻之天子失官学在四夷犹信然则古圣人之建官立事必本于学也】少昊氏有四叔曰重曰该曰修曰熈实能金木及水【能治其官】使重为句芒【木正】该为蓐收【金正】修及熈为冥【二子相代为水正】世不失职遂济穷桑【穷桑少昊之号也四子能治其官使不失职济成少昊之功死皆为民所祀穷桑地在鲁北晋顷公十四年魏献子问于蔡墨曰社稷五祀谁氏之五官也对曰少昊氏有四叔为勾芒蓐收冥此其三祀也颛顼氏有子曰黎为祝融共工氏有子曰勾龙为后土此其二祀也后土为社稷田正也有烈山氏之子曰柱为稷自夏以上祀之周弃亦为稷自商以来祀之】
　　臣祖禹谨案周礼内史掌三皇五帝之书春秋之时楚左史倚相能读三坟五典八索九丘是其书犹存也盖自孔子删书断自唐虞不纪三皇而周易系伏羲神农黄帝尧舜之事孔安国以伏羲神农黄帝之书为三坟少昊髙阳髙辛唐虞之书为五典司马迁作史记以黄帝为五帝之首髙阳髙辛次之尧舜次之而少昊氏不纪考其制作法度自髙阳已不能及四子修职皆百世祀少昊之徳岂非学之至乎臣故取左氏传郯子史墨之语以补少昊氏之事备三皇五帝之学焉
　　颛顼髙阳氏师曰伯夷又受学于绿图
　　帝喾髙辛氏聪以知逺明以察防仁而威惠而信修身而天下服师曰伯招
　　帝尧陶唐氏聪明文思光宅天下若稽古钦明文思安安益曰帝徳广运乃圣乃神乃武乃文师曰子州支又学于君畴孔子曰尧焕乎其有文章
　　帝舜有虞氏若稽古濬哲文明温恭允塞师曰许由学于务成昭务成昭教舜曰避天下之逆从天下之顺天下不足定也避天下之顺从天下之逆天下不足失也孟子曰大舜有大焉善与人同舍已从人乐取于人以为善自耕稼陶渔以至为帝无非取于人者取诸人以为善是与人为善者也又曰舜闻一善言见一善行若决江河沛然莫之能御也少昊髙阳髙辛唐虞之书谓之五典
　　臣祖禹曰帝王之学谓之大学礼记曰大学之道在明明徳在亲民在止于至善知止而后有定定而后能静静而后能安安而后能虑虑而后能得古之欲明明徳于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物物格而后知至知至而后意诚意诚而后心正心正而后身修身修而后家齐家齐而后国治国治而后天下平故学者所以致知诚意正心修身齐家治国明明徳于天下尧舜之道是也帝王之学所以学为尧舜也尧舜亦学于古先圣王而已其在易曰进徳修业学以聚之问以辨之其在书曰若稽古其在诗曰正家以风天下此文王之学也扬雄曰适尧舜文王者为正道后世学尧舜而及之者惟文王故孔子祖述尧舜宪章文武而习周公其他皆非道也
　　大禹夏后氏若稽古文命敷于四海祗承于帝闻善言则拜思日孜孜作训以戒子孙曰民可近不可下民惟邦本本固邦宁予视天下愚夫愚妇一能胜予一人三失怨岂在明不见是图予临兆民懔乎若朽索之驭六马为人上者奈何不敬又曰内作色荒外作禽荒甘酒嗜音峻宇雕墙有一于此未或不亡禹为人敏给克勤恶防酒而好善言师曰大成挚学于西王国禹惜寸隂【为善日不足也】见耕者耦立而式【二人并耕曰耦式车敬耕者也】过十室之邑必下【下车也十室之邑以其必有忠信故下之】
　　商王成汤不迩声色不殖货利以义制事以礼制心昧爽丕显坐以待旦作盘铭曰苟日新日日新又日新伊尹耕于有莘之野而乐尧舜之道汤三徃币聘之伊尹思天下之民匹夫匹妇有不被尧舜之泽者如已推而内之沟中故就汤而説之以伐夏救民汤学于伊尹而后臣之商颂曰汤降不迟圣敬日跻昭假迟迟上帝是祗帝命式于九围是汤之徳也
　　髙宗得傅説以为相王曰来汝説台小子旧学于甘盘【甘盘贤臣有道徳者】説曰王人求多闻时惟建事学于古训乃有获事不师古以克永世匪説攸闻惟学逊志务时敏厥修乃来允懐于兹道积于厥躬惟斆学半念终始典于学厥徳修防觉监于先王成宪其永无愆
