<!-- { "loadSidebar": true } -->
　　〔一三〕王先生云：'"科令"为句。"此注百日"是"比满百日"之误。’○铎按：周礼兽人疏：'"注"犹"聚"也。’说文："注，灌也。"广雅释诂三："灌，聚也。""注"自有满义，不必改。"令"字属下读。
　　〔一四〕广韵五支"移"字注云："官曹公府不相临敬，则为移书，笺表之类也。"
　　〔一五〕按"造数"疑当作"遭赦"。
　　孔子曰："听讼，吾犹人也〔一〕。"从此观之，中材以上〔二〕，皆议曲直之辨，刑法之理可〔三〕；乡亭部吏〔四〕，足以断决〔五〕，使无怨言〔六〕。然所以不者，盖有故焉。
　　〔一〕并见论语。○铎按：上用论语作结。此引论语起下。言凡人但使秉心正直，则皆可断讼也。当分别出注，语脉始明。
　　〔二〕史记魏豹彭越传赞云："中材以上，且羞其行。"
　　〔三〕"可"字疑当在"皆"字下；或当作"耳"，带上读。○铎按：前说是。"中材以上，皆可议曲直之辨，刑法之理"，与"乡亭部吏，足以断决，使无怨言"相对成文。
　　〔四〕汉书百官公卿表云："大率十里一亭，亭有长。十亭一乡，乡有三老。有秩。啬夫。游徼。"周礼大司徒："凡万民之不服教而有狱讼者，与有地治者，听而断之。"郑司农云："与其地部界所属吏共听断之。"蜡氏："有地之官"，郑司农云："有地之官，有部界之吏，今时乡亭是也。"
　　〔五〕礼记月令云："审断决"。
　　〔六〕僖廿四年左传云："且出怨言。"
　　传曰："恶直丑正，实繁有徒〔一〕。"夫直者贞正而不挠志，〔二〕无恩于吏。怨家务主者〔三〕结以货财，故乡亭与之为排直家〔四〕，后反复时吏坐之〔五〕，故共枉之于庭〔六〕。以羸民与豪吏讼〔七〕，其势不如也。是故县与部幷，后有反复，长吏坐之〔八〕，故举县排之于郡。以一人与一县讼，其势不如也。故郡与县幷，后有反复，太守坐之，故举郡排之于州。以一人与一〔九〕郡讼，其〔一０〕势不如也。故州与郡幷，而不肯治，故乃远诣公府尔。公府不能察，而苟欲以钱刀课之〔一一〕，则贫弱少货者终无以〔一二〕旷旬满祈〔一三〕。豪富饶钱者〔一四〕取客使往〔一五〕，可盈千日，非徒百也。治讼若此，为务助豪猾而镇贫弱也〔一六〕，何冤之能治？
　　〔一〕昭廿八年左传，"繁"作"蕃"。○铎按：伪古文尚书仲虺之诰："寔繁有徒"，周书"繁"作"蕃"，古字通用。
　　〔二〕晋语云："挠志以从君。"汉书楚元王传刘向封事云："君子独处守正，不挠众枉。"按说文云："桡，曲木。"后世"桡曲"字皆从手。○铎按："挠志"已见遏利篇。
　　〔三〕"务"当作"赂"，昭十四年左传云："雍子自知其罪，而赂以买直"是也。列女传齐威虞姬传云："周破胡赂执事者使竟其罪，执事者诬其辞而上之。""主者"即"执事者"。周礼讶士郑注："如今郡国亦时遣主者吏诣廷尉议者"，史记吕不韦传："太后乃阴厚赐主腐者吏"，张丞相传："任敖击伤主吕后吏"，外戚世家："窦姬请其主遣宦者吏"，皆所谓"主者"。
　　〔四〕说文云："排，挤也。"
　　〔五〕周礼乡士："旬而职听于朝"，郑注："十日乃以职事治之于外朝，容其自反复。"方士："书其刑杀之成与其听狱讼者"，郑注："但书其成与治狱之吏姓名，备反复有失实者。"○铎按："后"下当依下文例补"有"字。
　　〔六〕传作"廷"，谓县廷也。史记游侠传"县廷"，汉书作"庭"。王先生云：'以上下文例之，"枉"当为"排"，此"枉"字疑后人据传改之。’
　　〔七〕史记曹相国世家云："居县为豪吏。"
　　〔八〕汉书百官公卿表云："县万户以上为令，减万户为长，皆有丞尉，是为长吏。"○铎按：县与部幷，谓县长吏维持乡亭部吏原判也。本传作"县承吏言，故与之同"，是其义。
　　〔九〕旧脱。
　　〔一０〕旧脱。
　　〔一一〕"钱刀"传作"日月"。按"钱刀"字非误。汉书薛宣传云："宣为相，府辞讼例不满万钱不为移书，后皆遵用薛侯故事。"
　　〔一二〕"以"旧作"已"，据传改。
　　〔一三〕王先生云：'"祈"疑"期"之误。’
　　〔一四〕史记秦始皇纪："二十六年，徙天下豪富于咸阳。"平准书云："募豪富人，相假贷。"小尔雅广诂云："饶，多也。"
　　〔一五〕治要载崔实政论云："假令无奴，当复取客，客庸一月千。"○铎按："取客"犹今言"雇人"。
　　〔一六〕说文云："镇，博压也。"汉书酷吏严延年传云："其治务在摧折豪强，扶助贫弱。"此反言之。江充传云："交通郡国豪猾。"
　　非独乡部辞讼也。武官断狱，亦皆始见枉于小吏，终重冤于大臣。怨故未雠〔一〕，辄逢赦令，不得复治，正士怀冤结而不得信〔二〕，猾吏崇奸宄而不痛坐〔三〕。郡县所以易侵小民，而天下所以多饥穷也。
　　〔一〕史记蔡泽传云："今君之怨已雠，而德已报。"
　　〔二〕"信"读为"申"。○铎按：述赦篇："冤结而信理。"三式篇："细民冤结无所控告。"词义皆可互参。
　　〔三〕汉书陈万年传云："豪猾吏及大姓犯法，辄论输府。"论衡商虫篇云："豪民猾吏。"
　　除上天感动，降灾伤谷，但以人功见事言之〔一〕，今自三府以下，至于县道乡亭〔二〕，及从事督邮〔三〕，有典之司，民废农桑而守之，辞讼告诉〔四〕，及以官事应对吏者，一人之〔五〕，日废十万人，人〔六〕复下计之，一人有事，二人获饷〔七〕，是为日三十万人离其业也〔八〕。以中农率之，则是岁三百万口受其饥也〔九〕。然则盗贼何从消〔一０〕，太平何从作？
　　〔一〕"除"旧作"于"，据传改。按"但"当作"且"，本书边议篇云："除其仁恩，且以计利言之"，后汉书窦融传亦云："除言天命，且以人事论之"，皆其例也。后汉书光武帝纪建武五年诏曰："久旱伤麦，秋种未下，朕甚忧之。将残吏未胜，狱多冤结，元元愁恨，感动天气乎？"此文本之。汉书成帝纪鸿嘉四年诏曰："一人有辜，举家拘系，农民失业，怨恨者众，伤害和气，水旱为灾。"亦此意也。○铎按：此言除去天灾不计，但以人事言之，其祸已有如下述者。文义甚明，"但"字似不误。
　　〔二〕续汉书百官志云："凡县主蛮夷曰道。"
　　〔三〕百官志："诸州刺史下有从事，属国都尉下有督邮。"
　　〔四〕周礼小司徒云："听其辞讼。"说文云："诉，告也。或从朔。心作愬。"管子任法篇云："告愬其主。"
　　〔五〕"之"下有脱文。○铎按：此疑本作"一人之日废，日废十万人"，字相重而脱。上"日"谓时日，下"日"即一日。
　　〔六〕疑衍，或当作"又"。○铎按：此"人"字涉上下文而衍。
　　〔七〕王先生云：'"获"当是"护"，传云："二人经营"，亦护持之意。’继培按：护。获形近易误，仪礼大射仪："授获者退立于西方，获者兴，共而俟。"郑注：'古文"获"皆作"护"。’此其类也。
　　〔八〕尉缭子将理篇论决狱云："农无不离田业。"
　　〔九〕"三百"当作"二百"。中农食七人，三十万人当食二百一十万人，云二百者，举成数也。汉书贡禹传云："汉家铸钱及诸铁官皆置吏卒徒，攻山取铜铁，一岁功十万人以上，中农食七人，是七十万人常受其饥也。"此文本之。
　　〔一０〕汉书严安传云："盗贼销则刑罚少。""消"与"销"同。
　　孝明皇帝尝问："今旦何得无上书者？"左右对曰："反支故。〔一〕"帝曰："民既废农远来诣阙，而复使避反支，是则又夺其日而冤之也。"乃敕公车受章，无避反支〔二〕。上明圣主〔三〕为民爱日如此，而有司轻夺民时如彼〔四〕，盖所谓有君无臣〔五〕，有主无佐〔六〕，元首聪明，股肱怠惰者也〔七〕。诗曰〔八〕："国既卒斩，何用不监〔九〕！"伤三公居人尊位，食人重禄，而曾不肯察民之尽瘁也〔一０〕。
　　〔一〕本传注云："凡反支日，用月朔为正，戌亥朔一日反支，申酉朔二日反支，午未朔三日反支，辰巳朔四日反支，寅卯朔五日反支，子丑朔六日反支。见阴阳书也。"
　　〔二〕续汉书百官志："公车司马令属卫尉，掌吏民上章。"
　　〔三〕当作"上圣明主"。
　　〔四〕孟子云："彼夺其民时，使不得耕耨。"汉旧仪云：'郡国守丞长史上计事竟，君侯出坐庭上，亲问百姓所疾苦。计室掾史一人大音者读敕毕，遣。敕曰："诏书数下，禁吏无苛暴。丞史归告二千石，顺民所疾苦，急去残贼，审择良吏，无任苛刻，治狱决讼，务得其中。明诏忧百姓困于衣食，二千石帅劝农桑，思称厚恩，有以赈赡之，无烦扰，夺民时。"’
　　〔五〕"有君无臣"，僖二年公羊传文。
　　〔六〕按汉书晁错传错对策云："臣闻五帝其臣莫能及，则自亲之。三王臣主俱贤，则共忧之。五伯不及其臣，则任使之。今执事之臣，莫能望陛下清光，譬之犹五帝之佐也。""有主无佐"盖即本于彼。
　　〔七〕书皋陶谟。
　　〔八〕"曰"何本作"云"。
　　〔九〕节南山。
　　〔一０〕○铎按：小雅节南山之诗，本书引者凡四：此篇及贤难篇"国既卒斩"二语一也；志氏姓篇"尹氏大师"二语二也；叙录"卒劳百姓"三也；三式篇"四牡项领"二语四也。其用"项领"之义本鲁诗，则此亦鲁诗说也。又"尽瘁"即"憔悴"。诗小雅北山："或尽瘁事国"，昭七年左传作"憔悴"。周礼小司寇："议勤之辟"，郑注："谓憔悴以事国。"贾疏引诗同。经义述闻卷六王引之云：'盖毛诗之"尽悴"，三家诗有作"憔悴"者，故郑。贾皆用之为说。"憔悴"二字平列，"尽瘁"二字亦平列，非谓尽其瘁也。尽瘁，双声也；憔悴，亦双声也。’此文"尽瘁"二字或后人据毛诗改之。
　　孔子病夫"未之得也，患不得之，既得之，患失之"者〔一〕。今公卿始起州郡而致宰相〔二〕，此其聪明智虑〔三〕，未必闇也，患其苟先私计而后公义尔〔四〕。诗云："莫肯念乱，谁无父母〔五〕！"今民力不暇，谷何以生？百姓不足，君孰与足〔六〕？嗟哉，可无思乎！
