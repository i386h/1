<!-- { "loadSidebar": true } -->
　　孔子曰："不患无位，患己不立〔一〕。"是故人臣不奉遵礼法，竭精思职〔二〕，推诚辅君，效功百姓，下自附于民氓，上承顺于天心，而乃欲任其私知，窃君威德，以陵下民，反戾天地，欺诬神明，偷进苟得，以自奉厚；居累卵之危，而图泰山之安〔三〕，为朝露之行〔四〕，而思传世之功〔五〕，譬犹始皇之舍德任刑，而欲计一以至于万也〔六〕。岂不惑哉！
　　〔一〕论语作"患所以立"。○铎按：刘宝楠论语正义谓此所引当是以义增成。
　　〔二〕汉书梅福传云："厉志竭精。"
　　〔三〕汉书枚乘传谏吴王书云："必若所欲为，危于絫卵，难于上天。变所欲为，易于反掌，安于泰山。"
　　〔四〕史记商君传：'赵良曰："君之危，如朝露。"’
　　〔五〕墨子所染篇云："功名传于后世。"汉书礼乐志郊祀歌云："传世无疆。"
　　〔六〕汉书贾山传云：'古者圣王作谥，三四十世耳。秦皇帝曰："死而以谥法，是父子名号有时相袭也。以一至万，则世世不相复也。"故死而号曰始皇帝，其次曰二世皇帝者，欲以一至万也。’



　　浮侈〔一〕第十二
　　王者以四海为一家〔二〕，以兆民为通计〔三〕。一夫不耕，天下必受其饥者；一妇不织，天下必受其寒者〔四〕。今举世舍农桑，趋商贾，牛马车舆，填塞道路，游手为巧〔五〕，充盈都邑，治本者少，浮食者众〔六〕。商邑翼翼，四方是极〔七〕。今察洛阳〔八〕，浮末者什于农夫，虚伪游手者什于浮末。是则一夫耕，百人食之，一妇桑，百人衣之，以一奉百，孰能供之﹖天下百郡千县，巿邑万数，类皆如此，本末何足相供﹖则民安得不饥寒﹖饥寒并至，则安能不为非﹖为非则奸宄，奸宄繁多，则吏安能无严酷﹖严酷数加，则下安能无愁怨﹖愁怨者多，则咎征并臻，下民无聊，而〔九〕上天降灾，则国危矣〔一０〕。
　　〔一〕○铎按：东汉浮伪，诸所讥刺，自衣食器用之靡，车舆庐舍之僭，下至游敖博弈之纷，俳倡戏弄之巧，巫觋祝祷之诞，婚姻礼节之繁，无巨细咸列举之，而尤痛疾于丧葬祠祭之滥。盖与盐铁论散不足篇所缕陈者，详略互见焉。参合观之，则两京贫富不均之状可知矣。
　　〔二〕汉书高帝纪七年：'萧何曰："天子以四海为家。"’荀子王制篇云："四海之内若一家。"
　　〔三〕闵元年左传云："天子曰兆民。"
　　〔四〕管子揆度篇云："农有常业，女有常事。一农不耕，民有为之饥者；一女不织，民有受其寒者。"吕氏春秋爱类篇云：'神农之教曰："士有当年而不耕者，则天下或受其饥矣；女有当年而不绩者，则天下或受其寒矣。"’新书无蓄篇云：'古人曰："一夫不耕，或为之饥；一妇不织，或为之寒。"’
　　〔五〕后汉书章帝纪元和三年诏曰："务尽地力，勿令游手。"按汉书货殖传云："童手指千"，孟康曰："古者无空手游口，皆有作务。作务须手指，故曰手指。""巧"旧作"功"，据本传改。
　　〔六〕汉书成帝纪阳朔四年诏曰："闲者民弥惰怠，乡本者少，趋末者众。"地理志云："汉兴，立都长安，郡国辐辏，浮食者多，民去本就末。"治要载崔实政论云："世奢服僭，则无用之器贵，本务之业贱矣。农桑勤而利薄，工商逸而入厚，故农夫辍耒而雕镂，工女投杼而刺文，躬耕者少，末作者众。"
　　〔七〕诗殷武云："商邑翼翼，四方之极。"汉书匡衡传衡上疏引诗与今同，汉纪载衡疏作"京邑翼翼，四方是则"。后汉书樊宏后准传又引云："京师翼翼，四方是则"，章怀注谓出韩诗。张衡东京赋："京邑翼翼，四方所视"，薛综注云："京，大也。大邑谓洛阳也。"此文引诗以证洛阳，疑本作"京邑"，后人据毛诗改之。○铎按：此书引诗多三家，则本作"京邑翼翼，四方是则"。汉纪之文本于衡疏，今本衡疏作"商邑翼翼，四方之极"，亦后人所改。樊准传作"京师"，因彼处下文"京师"字而误。后魏书甄琛传。白帖七十六两引亦并作"京邑翼翼，四方是则"，后魏时齐诗已亡，唐时韩诗尚存，则皆韩诗也。说详经义述闻卷七。又匡衡疏引诗以证长安，与此文引诗之旨合，作"四方是极"，则非其旨矣。后汉书鲁恭传恭引鲁诗亦作"四方是则"。
　　〔八〕后汉书光武帝纪云："建武元年冬十月，车驾入洛阳，遂定都焉。"按"洛"当依下文作"雒"。汉书地理志："河南郡雒阳"，颜师古注：'鱼豢云："汉火德，忌水，故去洛水而加隹。"如鱼氏说，则光武以后，改为"雒"字也。’○铎按：古字本作"雒"，非汉所改，明。清地理家多能辨之。
　　〔九〕"而"旧作"则"，据传改。○铎按："则"犹"而"也，不烦改作。
　　〔一０〕管子八观篇云："主上无积而宫室美，氓家无积而衣服修，乘车者饰观望，步行者杂文采，本资少而末用多者，侈国之俗也。国侈则用费，用费则民贫，民贫则奸智生，奸智生则邪巧作。奸邪之所生，生于匮不足；匮不足之所生，生于侈；侈之所生，生于毋度。故曰：审度量，节衣服，俭财用，禁侈泰，为国之急也。"墨子辞过篇云："其民饥寒并至，故为奸邪多。奸邪多则刑罚深，刑罚深则国乱。"说苑反质篇：'魏文侯问李克曰："刑罚之源安生﹖"李克曰："生于奸邪淫佚之行。凡奸邪之心，饥寒而起。淫佚者，久饥之诡也。雕文刻镂，害农事者也。锦绣纂组，伤女工者也。农事害，则饥之本也；女工伤，则寒之原也。饥寒并至，而能不为奸邪者，未之有也。男女饰美以相矜，而能无淫佚者，未尝有也。故上不禁技巧，则国贫民侈。国贫穷者为奸邪，而富足者为淫佚，则驱民而为邪也。民已为邪，因以法随诛之，不赦其罪，则是为民设陷也。刑罚之起有原，人主不塞其本而替其末，伤国之道也。"’新书孽产子篇云："百人作之，不能衣一人也，欲天下之无寒，胡可得也﹖一人耕之，十人聚而食之，欲天下之无饥，胡可得也﹖讥寒切于民之肌肤，欲其无为奸邪盗贼，不可得也。"汉书景帝纪后二年诏曰："雕文刻镂，伤农事者也；锦绣纂组，害女红者也。农事伤，则饥之本也；女工害，则寒之原也。夫饥寒并至，而能亡为非者寡矣。"按数家所言，意恉相同，此文所从出也。
　　夫贫生于富，弱生于强，乱生于治，危生于安〔一〕。是故明王之养民也，忧之劳之〔二〕，教之诲之〔三〕，慎微防萌，以断其邪〔四〕。故易美"节以制度，不伤财，不害民〔五〕"；七月诗大小教之，终而复始〔六〕。由此观之，民固不可恣也〔七〕。
　　〔一〕孙子兵势篇云："乱生于治，怯生于勇，弱生于强。"
　　〔二〕汉书董仲舒传云："忧劳万民。"淮南子泛论训云："以劳天下之民"，高诱注：'"劳"犹"忧"也。劳，读"劳敕"之"劳"。’
　　〔三〕诗绵蛮。
　　〔四〕说苑杂言篇：'孔子曰："中人之情，有余则侈，不足则俭，无禁则淫，无度则失，纵欲则败。饮食有量，衣服有节，宫室有度，畜聚有数，车器有限，以防乱之源也。"汉书王吉传云："古者衣服车马，贵贱有章，以褒有德，而别尊卑。今上下僭差，人人自制，是以贪财诛利，不畏死亡。周之所以能致治，刑措而不用者，以其禁邪于冥冥，绝恶于未萌也。"
　　〔五〕节彖辞。
　　〔六〕豳风。
　　〔七〕淮南子主术训云："古之置有司也，所以禁民使不得自恣也。"
　　今民奢衣服，侈饮食，事口舌〔一〕，而习调欺〔二〕，以相诈绐〔三〕，比肩是也〔四〕。或以谋奸合任为业〔五〕，或以游敖博弈为事〔六〕；或〔七〕丁夫世不传犁锄〔八〕，怀丸挟弹，携手遨游〔九〕。或取好土作丸卖之，于弹外不可以御寇，内不足以禁鼠，〔一０〕晋灵好之以增其恶〔一一〕，未尝闻志义之士喜操以游者也。惟无心之人，群竖小子〔一二〕，接而持之，妄弹鸟雀，百发不得一，而反中面目，此最无用而有害也。或坐作竹簧〔一三〕，削锐其头，有伤害之象，傅以蜡蜜，有甘舌之类〔一四〕，皆非吉祥善应。或作泥车。瓦狗。马骑。倡排〔一五〕，诸戏弄小儿之具以巧诈〔一六〕。
　　〔一〕史记苏秦传云：'兄弟嫂妹妻妾窃皆笑之曰："周人之俗，治产业，力工商，逐什二以为务。今子释本而事口舌，困不亦宜乎﹖"’
　　〔二〕广雅释诂云："调，欺也。"一切经音义十二引通俗文："大调曰譺。"苍颉篇："譺，欺也。"
　　〔三〕说文云："诒，相欺诒也。""绐"与"诒"通。
　　〔四〕晏子春秋杂下云："临淄三百闾，张袂成阴，挥汗成雨，比肩继踵而在。"
　　〔五〕本传注云："合任，谓相合为任侠也。"按"合"疑当作"会"，详述赦篇。汉书酷吏尹赏传："受赇报雠"，汉纪成帝永始三年作"受任报雠"，"任"即"合任"之"任"，疑汉书为后人所改。○铎按："合任"即"会任"，谓幷兼任侠也。史记货殖列传："其在闾巷少年，攻剽椎埋，劫人作奸，掘冢铸币，任侠幷兼，借交报仇。"即此所谓"以谋奸合任为业"者也。
　　〔六〕汉书循吏召信臣传云："府县吏家子弟好游敖，不以田作为事，辄斥罢之。"
　　〔七〕"或"字疑衍。○铎按：本传无。
　　〔八〕"传"本传作"扶"，盖本是"傅"字。尚书大传云："距冬至四十五日，始出学，傅农事。""世"当为"卉"，说文云："卉，三十幷也。"○铎按："传"当作"傅"。释名释言语："扶，傅也。"是汉世二字同音之证。
　　〔九〕说文云："弹，行丸也。"管子轻重丁云："挟弹怀丸，游水上，弹翡燕小鸟。"轻重戊云："众鸟居其上，丁壮者胡丸操弹居其下，终日不归。"诗北风云："携手同行。"柏舟云："以遨以游。"文选王褒四子讲德论云："相与结侣，携手俱游。"按北堂书钞一百廿四引东观汉记诏曰：'三辅皆好弹，一大老从旁举身曰："噫嘻哉！"’东京时挟弹成俗，父老叹息，王氏所言为不虚矣。
　　〔一０〕○铎按：王绍兰云：'"于"当为"其"，御览兵部引作"其弹外不可御盗：内不足禁鼷鼠。"’
　　〔一一〕宣二年左传。
　　〔一二〕史记平原君传：'毛遂曰："白起，小竖子耳。"
　　〔一三〕"坐"疑衍，盖即"作"字之驳文。释名释乐器云："簧，横也。以竹铁作，于口横鼓之。"○铎按："坐"字副词，思贤篇："坐作骄奢"，是其用例。
