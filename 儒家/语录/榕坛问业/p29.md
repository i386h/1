<!-- { "loadSidebar": true } -->
　　吕而徳云汉孝昭时诸贤良文学多议罢盐铁者是时天下升平四海殷阜诸官私便盐价髙而铁器甚恶民甘食澹手耰木耨是以罢议今如仿唐宋分道铸钱钱精而盗作者少界立而子母不散虽有私钱不夺铜本即如开鑛以救铜本之穷取铜以资中币之乏不立鑛官取办守令蠲他处之新泒抵久年之逋输既非厚赀为剧贼之所垂涎又有微濡为穷民之所喣沫方之履亩丘甲想亦春秋之所不讥也某云尝读小记见采铜之苦十倍于白金白金以三炼而成青铜以七煅始就又向在京师见诸铜商负铜本者率十数万今虽以各道分铸无贸致之烦而罏头物役种种縻费诗云如贾三倍君子是识此虽要务自有主者不须吾辈推求耳而徳云权万纪当贞观时天子方鋭意至道万纪辄以宣饶银冶为言自取罪戮贻笑后世今无贞观康阜之时有大东杼轴之叹搜括已穷士民胥困贤者抱言利之惭智者懐聚徒之慝相率掩口以是为讳不知唐宋利孔甚多尚假权于冶铸今歳入甚啬何得孤征于田亩乎吴越旧赋已重重者难增楚豫旷土多荒荒者易散闽广海壖泥泊所生滋种蚌臝无甚余饶虽尽输官无当海王之入徒令士民睨睨胥为嚣讼耳政和间陈亨伯创经制钱大率取之酤及官卖契纸与公家出纳每贯收头子钱犹裴延龄之抽贯耳至算丁役自人家盆盎以上计直二十千者悉令出租如此那得不败今天下丰豫官卖契纸虽蹔行之不及旁径能得暇日明其政刑敦尚礼义于寇攘不及之处行冶铸官山海之利似无不可者而率为大体迫切坐困何也某云士大夫切勿言利王半山才言利吕惠卿曾布悉谋于始杜公才杨戬乘弊于终而天下殆矣今天下利孔亦巳尽泄尚赖二百年寛大之力徭役未起海澨山陬一二微营遗秉滞穗与士民澹荡可保还集田亩加泒尚是良家恒心多赖如使条例宏开征求渐广啸聚反侧何可复言而徳云方今岂有遗秉滞穗僻谷穷崖亦是有力所趋傥在官家犹得征其涓滴之助某云民之困于官家与困于有力一耳有力割据尚纳微租窦专而弊寡官家征输租不能饶窦广而弊大至其取办归于有力径窦一也而徳又云元和国计簿所计天下方镇自凤阳鄜坊邠宁振武泾原银夏灵盐河东易定魏博镇冀范阳沧景淮西淄青等十五道七十一州不申户口外每歳赋入仅浙东西宣歙淮南江西鄂岳福建湖南八道四十余州与南宋幅员不复相逺而衞兵八十二万犹足供诸道驰驱宋自防淮上下常三四百万今天下倍于元和而沿边额兵不过十余万动辄捉襟叹饷不给者何也某云此事难谈亦非书生所知丘文庄当嘉靖时算羽林人等已两倍于成化时今又百余年种种各倍或十数倍者户口登耗又倍曩时举一藩封余可类推叶文忠当时每叹金花正供宜在外库使廷臣易于参稽今不可问何独一途乎而徳云如此则积渐使然何时可复某云天下有道四海悦安上有必世之仁下有三十年之福饥戎荒札不复相仍蓄三年之贮兴十万之师犹揺尘灶上纳帚奥中何足难乎而逺亦问苏子由对荆公称刘晏权宜国计因时髙下能知万物之情不敛于民而用自足今乃与桑孔并称得无为此老称屈乎某云冉求治赋夫子明许其才至于论仁则曰不知甚而以为聚敛可见此途未是要急如养草木植嘉谷桔橰灌园未是惠泽耳而逺又云子贡货殖夫子不许之治赋岂货殖之才又劣于治赋抑聚敛之途又污于货殖耶某云货殖説不受命聚敛説鸣鼔而攻此意自别要如顔子匹夫尚不患贫岂有天子玉食万方每烦士夫忧其匮乏耶
　　许汝翼云信者人君之大寳学术治术皆成于信而败于骄无忠做信不出无泰养骄不成汉武好大喜功穷兵黩武而海内虚耗汉文恬静黙而粟红贯朽此便是两家样子不某云汉武何曾骄泰只是文景以来红朽之余得一番作用使漠北尽空呼韩稽首元成之间殷富已极权臣戚畹骄奢相尚遂使汉祚中衰再烦缔造耳如有汉武之才持以忠信守以节俭虽古英主何以加焉
　　洪尊光云财者天地间至不平之物古来帝王有患贫者复有患富者赧王有逃责之台始皇有渭南之宫财自是天下不可少的何以无财亦亡多财亦亡五衢衣弊齐弱矣桓公以沐枝买鹿而霸朝歌鹤轩衞败矣文公以训农劝学而兴又似生财作用不无异同者杜祁公尝言显官作私计即为致身之本岳武穆谓文臣不惜钱便为太平之征二语恰似谁者当存乎某云此则尊光自解某所不识
　　罗期生云经称生财有四事备在周官如三农生谷六计弊吏之説看来食寡易稽而用舒难计如今日军兴不已财赋难停节俭则士无宿饱取盈则飞挽为劳敌骑乍临征召不集势必养累年之士以待一日之冦冦至则势猝而力专待久则势偷而力薄彼巳难量鬭备俱失故以节俭而当输挽既不可以救时以征输而当戈矛又不可以奏绩桑孔杨曾之计既刻削在牀肤营平屯种之谈又取资于影响究竟如何始为要算某云此则屡屡经心古今圣人説治平事再不説到用兵论语学庸只道即戎去杀説征伐事再不説到用饷江汉常武只道不留不处也期生云説治平不説用兵此犹可悟説征伐再不説用饷如何可通某云古者致师日行有数尅伐有期声罪命讨防服而归虽行六师之中犹在三餐之内居平乃裹即为行粮三年大赏己称惫极矣岂有天幸不至乏絶之事看书中征牧誓泰誓亦无説餽饷者何独芑薇六月为然乎期生云周家行师之法本于公刘公刘称彻田为粮其军三单又云乃积乃裹后又説彻彼疆土乃疆乃理想亦是营平祖意决无三军万里不复赍粮之事某云营平只是可守耳虽赵侯亦未身享营屯之粒只是算计到此可以不错耳诸葛武侯开垦屯田亦未就只是意思镇定如此古者彻疆自是常法不留不处只为三农安可以六师之期夺三农之业乎凡师在三代有讨有伐在后代有守有战讨伐有定故谦豫不以行师为嫌战守无常故城漕已致击鼔之痛如战胜在于庙堂何必以耰锄防于介冑乎期生云如营屯果有未便则转输何以不烦处今道古殊有未合不过适时耳何必同也某云节饷只有四事定谋第一选将第二因地第三不惜费第四期生云既云节饷如何又不惜费某云大费一日省事三年诗云我姑酌彼兕觥维以不永伤
　　是日与诸贤讲大道生财二节遂推究至此因忆前日戴仍朴曾问来百工则财用足之义某未有应也因问仍朴前日此问可是农末相资不仍朴云如农末相资者只是粟帛釡甑陶冶械器之属于国家财用岂有毫髪之繋某云圣人有作亦只是宫室舟车棺椁杵臼耒耜弓矢诸财诸用岂必黄金白银上币中币耶仍朴云三币之行通于中古百工之集不过縻货每见通都大邑羣艺麇至徒为侈靡岂有实用国家有大兴作大征输未必复资将作之力何况兵赋乡师族师之事能使天子充然不叹无财乎某云古者致财只欲为用今者致用只欲为财譬如今日用师介胄戈兵一一朽蠧有费十金之财不得一金之用及至防祭营筑十金之用遂费千金之财丝缕赢于菅蒯而织造贵于琢雕若使百工子来居廛食饩文巧有禁贸易相需取其常供时其任器百家成林各勤本业四方之贡通变无倦何穷之有乎夷吾吕公每作寳神器以敛重发轻事虽襍伯于子母相权义亦有取因之以收两府之职致饬化之效丱角楮币一一相资何独农末为然乎仍朴云此亦太平有道周官之常谈施于今日恐未能尔经云有财此有用不云有用此有财也某云人与天地此财各自无尽用着他者他自能来用不着他他自耗散有人来得百工便是财成天地之道辅相万物之宜
