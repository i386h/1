<!-- { "loadSidebar": true } -->
　　西铭一书示人以实践天理之纲领也小学一书示人以实践天理之节目也
　　闇斋先生云论语成于乐注云荡涤其邪秽消融其渣滓邪秽以物欲言也渣滓以气质言也学至物欲不累气质无疵则纯粹精矣方可云成
　　雍正丁未十一月初十日夜半睡觉思上蔡言敬是心常惺惺法常自提撕唤醒斯常惺惺常惺惺则天理人欲之几一萌即觉天理即可扩充人欲即可遏絶矣时梁邨师斋戒外寝因请问师云常惺惺涵养而兼省察在其中矣由此而加克治之功自易为力余又曰返躬切己不敢不勉深思自得甚难言也师云学之自得亦即在返躬切己处来过求深思反多走作
　　梁邨师云鄙薄之害甚于顽懦去鄙则高明去薄则仁厚　又云读书而至心得行事而至慊心天下之乐孰过于此　又云人以行礼为难比之谋利求人何如勤于彼而畏于此何居是所望于有志者　又云冠昏丧祭有朱子所定家礼在简而易行或曰俟吾得志而后为之将思大烹而辍蔬食乎
　　性命事功原分两橛不得如人得天地生物之心以为心此仁也性命之精也仁则以不忍人之心行不忍人之政所以抚字之教导之惩戒之奬劳之皆此心自不容己处流出有口谈性命及居官理民全无展布者遂谓有体无用窃疑心源中原未裕也不然如万斛源泉如何壅遏得住
　　从烈火中锻链过方见真金从颠沛患难中阅厯过方见真人品世有清操雅望及居大位反觉退缩缄黙者每自诿曰时势不同恐只是颠沛患难关头打不过耳方望溪先生云伊川治司马公之丧苏子瞻讥其大中公尚在何嫺熟如此是谓父母在不可读丧礼乎不知曾子当孔子没时曾晳尚在礼记曾子问中其于丧礼悉矣曾申曾子之子也檀弓载申也闻诸申之父曰哭泣之哀齐斩之情饘粥之食云云是父子间且不以父母之丧为讳苏氏之讥适自形其浅陋耳
　　一刻不持重便害德性一刻不专一便荒本业一刻不警惕便堕宴安宴安溺志则害德性荒本业不待言矣勿作功利驰逐人亦勿作山林闲散人或出或处俱有本分内事也
　　朱子答任伯起书云示喻静中私意横生此学者之通患能自省察至此甚不易得此当以敬为主而深察私意之萌多为何事就其重处痛加惩窒乆之纯熟自当见效不可计功于旦暮而多为説以乱之也按此是下手功夫最切要处
　　蝉蜕人欲之私舂容天理之妙此语宜常自涵泳着实功夫只是克己复礼
　　朱子答李处谦云凡日用间知此一病而欲去之则即此欲去之心便是能去之药按此当下指防最是警省用力处
　　西门豹处置河伯娶妇一事最妙巫妪三老之罪投之河中不为过破愚惩奸不言而喻若徒以文告晓示之不济事
　　程明道佛首放光一事处之不动声色善处事人大抵如此
　　李正已表献钱三十万缗德宗欲受之恐见欺却则无辞崔祐甫请遣使慰劳淄青将士因以钱赐之赵德明求粮百万斛大臣难之王旦请敕有司具粟百万于京师诏德明来取此皆处事动合机宜处
　　邹浩以谏得罪见田昼而出涕昼正色责曰使志完隐黙官京师遇寒疾不汗五日死矣岂独岭海外能死人哉此一段令人雒诵击节足以亷顽立懦
　　召信臣为民兴利务在富之躬耕劝农出入阡陌时行视郡中水泉开通沟渎起水门提阏凡数十处以广灌溉作均水约束刻石田畔以防分争禁止嫁娶丧葬奢靡务出俭约尹翁归治东海郡中吏民贤不肖及奸邪罪名尽知之县各有籍收取黠吏豪民案致其罪惩一警百吏民皆恐改行自新皆吏治最要处由此而兴学校敦礼让奬节孝厚风俗其为治也易易矣
　　保甲最宜核实力行平日稽查贼盗赌博饥荒则按户计口赈济不致为胥吏朦蔽
　　即一邑中必有修身敦行者亦必有恃强好讼钻刺无耻者不知劝惩何治之足云
　　为守令当不时巡察牢狱须二三更至一则不致狱吏横加拷掠一则不致囚犯私自逃窜其房宇每日命狱卒扫净一次每月为换一草荐使得安寝缧絏却不得寛纵墙壁尤须周视严密
　　张旻为马军副都指挥使被防选兵下令太峻兵惧欲变真宗召二府议之王旦曰若罪旻则自今帅臣何以御众捕兵则震惊都邑今但擢旻使解兵柄反侧者当自安矣王公善处事类此愚谓此亦张旻无大罪不过下令太峻耳兵中首乱者亦不可无以惩之
　　王沂公尝语人曰昔杨文公有言人之操履无如诚实吾每钦服斯言茍执之不渝夷险可以一致按此是立身居官第一要着
　　范文正公条上十事擘画精详但不及明道先生十事之规模宏逺葢明道首重师傅以君德为治天下之本此范公本领不及处君志未定遽更法度易为小人所挠故范公知政事才一岁而罢所施行亦遂为有司奏罢大抵后世名臣不及伊傅周召者只在格心一着事业无以复三代之隆皆由此也
　　近日方见呉康斋遗书其刻苦自励处可为百世之师平实切要胡敬斋得其传而光大之者也陈白沙亦出康斋门却以清虚自然为宗何也
　　朱子云致知不以敬则纷惑昏扰无以察义理之归力行不以敬则怠惰放肆无以致义理之实此朱子吃为人处
　　二月朢后卧病二旬夫人病则畏死自念死生有命但可惜二十岁以前既浮沈过日二十岁以后稍知悔悟亦为善未纯去恶未尽于此而死殊为枉过一生今病稍痊宜切实用力庶失之东隅收之桑榆也【戊申三月初六日记】贫苦菜佣所持不过数百钱为终年营生之计我辈家本清贫不知十分撙节如耐不得徒步而欲乘车马耐不得布素而欲服丝罗耐不得菜根而欲食鱼肉此在世家富室尚为不能惜福况穷秀才出身者乎处京师中尤易蹈此切戒
　　读朱子语类云须磨厉精神去理会天下事非燕安暇豫之可得因思平日因循頽惰忽过光阴殊堪痛惜今不努力直下愚而已
　　周易折中云乾坤之元亨利贞诸儒俱作四德说惟朱子以为占辞与他卦一例当矣然四字之中虽只两意实有四层何则易之中有言小亨者矣有言不可贞者矣惟有大者存焉而后其亨乃大也是大在亨之先也惟有宜者存焉而后可以固守也是宜在贞之先也其在六十四卦者皆是此理故其言元亨者合乎此者也其但言亨或曰小亨者次乎此者也其言利贞者合乎此者也其言不可贞勿用永贞或曰贞防贞厉贞吝者反乎此者也乾坤诸卦之宗则其亨无不大而其贞无不宜文王系辞备此四字故孔子推本于天之道性之蕴而以四德明之实所以发文王之意且以为六十四卦详略偏全之例也按此是读易开篇第一要义朱子所未及剖发者也
　　天德不可为首李文贞公周易观彖云言天之为德浑然不可见其端始也用九者阳变为阴动根于静故在天者阴阳则无始动静则无端在圣人则寂然不动感而遂通天下之故皆不可为首之义也按此与见羣龙元首皆作无端无始解最妙
　　文言乾卦言学聚问辨寛居仁行坤卦言敬以直内义以方外千古讲学之要防不出乎此
　　韩魏公诗须臾慰满三农望敛却神功寂若无林次崖引以説干始能以美利利天下不言所利甚妙
　　余初读坤卦初六一爻本义既云阴阳者造化之本不能相无又云其类有淑慝之分窃疑似是两样説话矣后读周易观彖云天地者万化之源也然天统神地统形则有阳明阴浊之分焉在人则神者心也形者体也心通极于性而体交引乎物则是化物之端自体始也故心为主则形为神役而万善以生体为主则神反为形役而众恶以起惟圣贤者心常为主而百体从令焉则人欲皆化为天理如浑然天德之流行而地以顺承而与天合阴变为阳而以大终矣孟子大体小体之义葢出于此又推之人类则君子小人之内外消长自此分君臣父子之否泰顺逆自此辨葢皆自其不可相无之中而必谨其主役君民之分察其向背离合之情几微之差则阴慝作而天命有所不行驯积之甚则阴道肆而天理或几乎熄矣此六十四卦冒天下之道者其义悉自乾坤来也按此则阴阳淑慝之所由生者见而先迷后得主之义益以豁然
　　周易折中及观彖于坤之文言明乾坤之学诚敬兼体之功不可不潜玩而切体之
　　习气根株未刬尽梦中尚有不堪告人处此克己之未力亦无涵养本原之功故也【四月十三日】
　　夏日读易掩卷稍息登临泉石间口占云柳阴拂沼倚风斜鸟啄残红噪碧霞犹忆早春冰尚冻含菁万木未蕃芽
　　古大人之渊渟岳峙玉蕴珠藏大抵皆凝静中蓄养来气象不凝静则浮动多而德器轻矣
　　君子以果行育德行不果则頽惰而无振作之气德不育则浮露而无培养之功
　　自戒惧而约之以至于至静之中无少偏倚而其守不失自谨独而精之以至于应物之处无少差谬而无适不然朱子此处直是心原与中庸相流通方一滚出来功夫只是敬以直内义以方外到彻内彻外地位君子以作事谋始观彖云理明于素则争心不生虑周于先则争端不起按此深可返观凡处世而有猜嫌忌刻至相戕贼由不讲乎此也
　　讼卦九二不克讼归而逋其邑人三百户无眚传义于邑人三百戸句皆作自处卑约意似晦观彖云人能如此虽所居亦化之其邑人三百户皆无灾眚葢退让之成俗也按此作薰其德而善良意身分太高归而逋者岂遂臻此朱可亭先生云邑三百户无眚谓不致削夺也九二则三百无眚上九则终朝三禠得失霄壤矣读比卦九五一爻程传王心之公溥王道之荡平使人游唐虞之世见天地之量凡事君交友无往而非大中至正之道推阐曲尽独邑人不诫之义朱子谓恐易之文义不如此然朱子本义亦与后来所见不同葢朱子又谓当如归市者不止耕者不变相似周易折中云言王者田猎近郊之处略不惊扰耳李文贞公融此意而发之云比者亲附之辞也阴相比则私矣显其比则公矣私故计较于物之往来公故浑忘于彼之顺逆尽我所以比人之道而不计人之比不比则未向乎化者俟之而不追各得其性者安之而不扰此帝王比天下之至也失前禽者当猎之时前禽虽去而不追逐之也邑人不诫者郊野之人不知王者之田猎而戒备也此诗所谓大庖不盈徒御不惊者以象显比之世逺近相忘大顺无迹之盛吉之道也解经至此程朱见之应亦亟加首肯
　　小畜一卦甚难分明葢缘必以阴为小人故也夫卦惟六四一阴柔顺得正虚中巽体上近九五正以臣畜君之象何得以小人目之然则下卦三爻为所畜者何曰六四者大臣之位下三爻则后生新进才德正宜蕴畜不当躁进者也初九九二之所以吉者退而以道自守也九三之脱辐反目则躁进之害也初九之复自道九二之牵复极其变在上位有忌才蔽贤之大臣所以自处之道亦如是岂不为所畜而必欲遂其进哉上九一爻以阴畜阳功成则当退而不居此伊尹之所以复政厥辟也
　　其处也乐其进也将有为也程子于素履之义云然又曰若欲贵之心与行道之心交战于中岂能安履其素也此语深可观省世俗荣华艳羡之念不脱于胸中处无可乐进无可为素履安在哉
　　俯仰无愧贫贱尽足以自乐职分有亏公卿祗足以为累此处须看得分明
