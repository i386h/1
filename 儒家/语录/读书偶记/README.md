<!-- { "loadSidebar": true } -->
　　钦定四库全书　　　　子部一
　　读书偶记　　　　　　　儒家类
　　提要
　　【臣】等谨案读书偶记三卷
　　国朝雷鋐撰鋐字贯一宁化人雍正癸丑进士官至副都御史是编乃其读书劄记大防惟以朱子为宗然能不争竞门户如卷一中一条云古人心最平如孟子谓夷惠隘与不恭君子不由而又谓其为百世之师是也后世如陆子静王阳明陈白沙论学术者必辨之谓其非孔孟程朱之正派也然其砥节砺行以之针砭卑鄙俗夫不亦百世之师耶其持论特平较诸讲学之家颇为笃寔无客气书中论易防及其半大致多本李光地其论礼则多本方苞一则其乡前辈一则其受业师也所记方苞驳苏轼一条引曾子问及檀弓曾申之事谓亲在不妨学丧礼乃
　　国初汪琬与阎若璩以论礼诟争琬以是攻若璩若璩援以驳琬者其始末具见若璩潜邱劄记中苞殆偶述旧文而鋐误以为师説葢当鋐在时潜邱劄记尚未出故未见也惟太极一图经先儒阐发已无剰义而绘图作説累牍不休殊为支蔓夫人事迩天道逺日月五星有形可见儒者所论自谓精微推步家寔测騐之其不合者固多矣况臆度诸天地之先乎是则不免于习气耳乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀



　　钦定四库全书
　　读书偶记卷一
　　副都御史雷鋐撰
　　李贯之得力唤起截断四字频唤起真心敬以直内之要也每截断私念义以方外之本也
　　黄勉斋语何基曰为学必有真实心地刻苦功夫基悚然服以终身吾辈勉旃
　　刘器之从司马公得不妄语三字终身行之拳拳勿失家居未尝有惰容乆坐身不倾倚作字不草书我辈学做人当从此做去
　　朱子与何叔京云人心无形出入不定须就规矩绳墨上守定便自内外帖然按此是讲学第一要处小学一书所当服膺践履
　　沈闇斋先生来梁邨师寓园余请教先生云读书最怕浮浅朱子一生于四子书自注自读毙而后已此其沈潜深造何如也　又曰研求义理却不可穿凿只用朱子敛身正坐缓视微吟虚心涵泳切己体察十六字去读圣贤书自有所得
　　张长史言西铭有一直一横之理直上是父母横去便是兄弟直上是祖宗横去便是族姓直上是天地横去便是民物因其横出两旁者皆与我自直上生来故须穷到上头方才筦得两边住也李文贞公极取其论精切因画为图而申之曰人能以父母之心为心者未有不能爱其兄弟者也能以祖宗之心为心者未有不能收其族姓者也能以天地之心为心者未有不能仁及民物者也如树之根深则其荫必大如水之源逺则其滙必多缘是枝叶流派皆与我同其源本故也爱兄弟族姓便是祖宗父母之心故惟心祖宗父母之心则不患于无爱矣生民物便是天地之心故能心天地之心则不患于无仁矣西铭先言干父坤母民胞物与而自后但言事天之道不及兼爱民物之事葢全乎心之德则爱之理在其中矣程子以为意极完备乃仁之体朱子又谓订顽之训示我广居张生之论深得其防云图附于左



　　张长史论无欲故静云人知静故无欲而不知夫无欲故静也知静故无欲则必专其功于静此释老之学也知无欲故静则必如圣门所谓戒谨恐惧以完其未发之中者而后可此吾儒之学也李文贞公谓此论极其精切自中庸首章艮卦彖辞及太极图说定性书皆当以此意求之　长史讳昺辛未进士陆稼书先生为御史部议充发时坚请执贽为弟子者也
　　沈闇斋先生云洪范虽载在周书其实二典三谟尚属史臣追述纪录之书洪范则禹当尧舜时治水功成自作之书皇建有极即执中也五事曰敬用即一钦字也五行五纪则厯象日月星辰察璿玑玉衡以齐七政皆统是矣八政则咨岳命官以亮天工皆统是矣乂用三德此黎民所以于变时雍从欲以治也稽疑庶征人与天地鬼神感召无间此非极深研几者不能知五福六极则惠迪吉从逆防不外是矣推之臯防稷契仲虺伊傅周召所言天德王道皆不能出洪范之范围大哉是书天人性命道德政事一以贯之矣　又曰春秋惜未经朱子手注然以朱子作纲目之意推之大抵朱子注时必以经为纲三传采其足信者为目先儒之论有合圣人之防者为断先儒所不精不详处则以己意折衷之此非道不足而强言者可庶几也　又曰周公之德容于赤舄几几处最可涵泳想像程子云其处己也防防然存恭畏之心其存诚也荡荡焉无顾虑之意此二语写出圣人心事气象某思孔子微服过宋即防防然存恭畏之心其曰天生德于予桓魋其如予何即荡荡然无顾虑之意其并行不悖之妙非知道者孰能识之学者能戒惧慎独中有不愧不怍之意焉斯近之矣又曰读一书沈潜玩味乆之自有超然自得处一友读吾十有五而志于学句终日玩索不置或曰此何须终日功夫乎曰圣人直做十五年功夫吾一日玩索岂能尽乎葢十五年不是空抱一志朱子注云志乎此则念念在此而为之不厌矣从此便恍然见得圣人发愤忘食乐以忘忧处有神游意防不知手舞足蹈之妙　又曰读书至熟后自有天然通贯处如太极图说分明是中庸首章无极而太极至真精妙合万物生生处即天命之谓性也惟人也得其秀而最灵至万事出矣即率性之谓道但子思专以理言周子兼气言耳圣人定之以中正仁义而主静立人极焉此修道之谓教也君子修之吉则戒惧慎独致中致和皆在是矣立天之道曰阴与阳立地之道曰柔与刚立人之道曰仁与义人与天地原是一体此所以致中和天地位万物育也西铭分明是孟子尽心一章父干母坤胞民与物尽乎此心之量矣知天地之塞吾其体天地之帅吾其性此知性知天之实也于时保之至颍封人之锡类皆言存心养性以事天也不弛劳而底豫至存顺没宁则夭寿不贰修身以俟所以立命者至矣　又曰宋豫庵先生讲大学格物致知即接弟子行有余力则以学文深言之即格物致知之事以年力分浅深耳【豫庵名瑾湖州人】
　　梁邨师云读诗之妙不可以言喻如常棣之诗和乐且孺一孺字试思孺子嬉戯之时兄弟间全是一团和气今言兄弟终身和乐依然孺子天性之真此景象可以言尽乎又诵小宛之诗曰我日斯迈而月斯征夙兴夜寐无忝尔所生兄弟之相规相勉也又如此
　　闇斋先生曰三百篇中周召以后学问之深切纯邃者其衞武公乎淇澳之诗大学引以明明明德之止至善抑戒之诗中庸引以明存养未发之极功皆不作第二义防梁邨师曰观抑戒中自寝兴洒扫之细推之车马戎兵之大自出话威仪之着敛之尔室屋漏之微殆有合乎体用一原显微无间之防矣其警策切至痛自鍼砭又见其进德之功老而弥笃武公其贤而希圣者也外此其尹吉甫乎天生蒸民有物有则民之秉彜好是懿德非通于性命之学者乌知此　师又云诗人言天极其精切维天之命于穆不已此君子法之以自强不息也无曰高高在上陟降厥士日监在兹昊天曰明及尔出王昊天曰旦及尔游衍此道之所以不可须臾离也　又曰读春秋勿徒视为行事之迹此圣人修道之教也其原是从天命之性率性之道来某思读春秋知通于性命读易能体之行事乃为有得所谓易本隠以之显春秋推见至隐也【见音现】
　　梁邨师与益都令柬云愿益励诚心更宏逺谟举平日所必欲为与所诮他人何故不为者从容顺布之程张大儒曾为县令其所设施岂无可效法者乎又云当官处事最要诚又要至虚诚则以心感心而人化之虚则无先入之见横于中而所行悉当　又曰无益酬应及事上之费最当节何从得来且何所慑缩
　　担当大任出之以谦约小心综理繁剧处之以周详整暇筹度事机甄别人物加之以广诹博采内则赞襄主治外则体恤民隐本之以至诚恺切至于清心寡欲澹泊宁静则尤养之有素如是斯可以为大臣矣
　　水【阴盛】　金【阴穉】　水【阳穉】　木【阳盛】
　　火【阳盛】　木【阳穉】　火【阴穉】　金【阴盛】
　　太极图以水阴盛故居右火阳盛故居左金阴穉故次水木阳穉故次火下文却説水木阳也火金阴也却以水为阳火为阴勉斋黄氏葢尝疑之谓如此则水为阳穉木为阳盛火为阴穉金为阴盛也愚按二者似不相符而实一贯葢水阴根阳此阴盛而阳穉也至水生木则阳盛矣木生火则阳极其盛而阴生矣以火而较之木则谓木为阳穉火为阳盛可也火阳根阴此阳盛而阴穉也至于生金则阴盛矣金生水则阴极其盛而阳生矣以水而较之金则谓金为阴穉水为阴盛可也李文贞公云图解所谓生之序行之序者当善观之意当云推其所由生则水木阳也火金阴也指其所自盛则木火阳也金水阴也生之序与行之序皆然如此则四时之分明五行之性得而于朱子之意亦不相悖矣按此可谓冰解的破矣其于朱子之意不相悖者河图解生之序则曰水木阳火金阴者就质而推其所由生也行之序则曰木火阳水金阴者就气而指其所自盛也若就质而指其所自盛则谓木火阳金水阴亦可也就气而推其所由生则谓水木阳火金阴亦可也乔南刘公讳荫枢当代名臣也余见其八十六岁手书一幅云凡人于衣食享用见天下不如己者甚多则气平自不至怨天尤人于道德学问见古今来胜我者百倍则心虚自不至傲世凌物又八十七岁手书二幅其一云人之处世常惧为人愚夫受人愚者偶然之失未足患惟人而自愚乃足患也恶积而欺人耳目德丧而思邀名誉黩货徇财剥人肥己智取术驭欲厚积多藏传之子孙愚乎否耶故曰人愚者其患小自愚者其患大其一云江河东注亘终古而不息水从何来必有生其生者沧海纳流合百川而不溢水从何往必有受其受者三幅皆王莲洲御史持以相示余求一幅珍藏之复录此以资警戒之益且以见正人君子之表见于世非无所本而能然也
　　一念之恶推究到极堕落处一事之差推究到不可收拾处戒惧谨独之功自不容己
　　愚初于河图执五行之説参之先天八卦絶不见契合处继乃得李文贞公河图论谓阳始于北而盛于东消于南而终于西故在图之竒数则北东居内而南西居外也阴始于南而盛于西消于北而终于东故在图之耦数则南西居内而北东居外也内者主之位也外者宾之位也得位为主而用事则日进而盈失位为宾而不用事则日退而虚以邵尧夫八卦之位观之则自震之一阳厯离兑之二阳以至于干是左方之卦皆阳内而阴外无异乎河图之左方也自巽之一阴厯坎艮之二阴以至于坤是右方之卦皆阴内而阳外无异乎河图之右方也以是观之可无疑于圣人见图画卦之由矣
　　邵子坤复之间乃无极即周子主静之意故朱子注太极图説曰静者诚之复而性之真也
　　帝以主宰万物者也故易言帝出乎震又言万物出乎震也巽离坤兑坎艮莫不兼帝与万物言惟干不兼言万物干即帝也所以握万物之机轴者也
　　程子所谓以形体言谓之天天地定位是也以性情言谓之干干君坤藏是也以主宰言谓之帝帝出乎震是也以妙用言谓之神神妙万物是也其实一天也夫天专言之则道也其实一太极也此自周易折中发出见先儒之言精密切至如此【官瑜卿云干君坤藏易以干健坤顺证以西铭注极确】梁邨师云耳目口鼻心知百体皆由顺正以行其义程子所谓主一无适整齐严肃皆统是矣
