<!-- { "loadSidebar": true } -->
　　身端容肃则邪妄自退程子所谓整齐严肃则心自一一则自无非僻之干此是治心第一关键非欲作泥塑木雕也
　　反身修德此无时无处不当然者圣人何故于蹇言之葢蹇之时事势或有所阻不得有为惟反身修德则无不可为者也且致蹇之由必从失德来能反身修德则济蹇之本得矣
　　六四往蹇来连荀氏作来承五不可从当依本义葢往者进也来者退也六四虽当位然阴柔才弱往则徒在蹇中不足以济惟来连九三阳刚得实斯足以承五而济蹇矣故象曰往蹇来连当位实也
　　惩忿窒欲迁善改过此克己力行之要去凡入圣端在此处此处无力即堕落小人坑堑矣须每日省察当下奋发不肯毫发放过庶乎可以有进也
　　益用凶事固有之也葢凶事似非以为益然如所谓动心忍性增益不能者于事理固有之也朱可亭先生云然于语气甚惬
　　有孚惠心勿问元吉吕东莱先生云人君但诚心惠民不须问民之感如此然后元吉按此解勿问二字甚善宋仁宗时交趾贡异兽指为麟司马温公曰诚伪不可知使其真非自至不为瑞若伪为逺人笑愿厚赐而还之此古人处事最得大体处
　　读书不免昏惰正所谓不能以志帅气居然而怠呜呼不勉为君子之庄敬日强耶
　　蔡节斋谓周子无极而太极之説得于易有太极之一言易者变易无方体即无极之义此语可谓冰解冻释井卦九五井冽寒泉食美之至矣至上六而后言元吉者何朱可亭先生云此以上爻终五爻之义寒泉食井养也勿幕则养不穷矣九五中正有孚也五不言吉上之元吉即五之谓也按此可补传义所未及
　　程子定性书乃中庸致中和之极功周易艮其背之妙蕴也
　　朱子语类问艮之象何以为光明曰定则明凡人胸次烦扰则愈见昏昧中有定主则自然光明按此即主敬为致知之本也
　　陈紫峯曰人之一心静之所养有浅深则发之所中有多寡按此延平所以观喜怒哀乐未发气象也
　　艮其背专就静言者不免言体而不及用动静并言者又不见体用之分观彖云天下之动以静为本静之道以验于动为至静亦定动亦定然后为静之至也故方其静也私欲不萌廓然而大公是不获其身也及其动也智诈不生物来而顺应是行其庭不见其人也内不见己外不见人则义理周流而感应之累免矣故无咎此即以定性书作注脚最妙而动根于静静以该动尤得艮之本义
　　朱子感兴诗云反躬艮其背此内之主一无适也肃容整冠襟此外之整齐严肃也保养德性莫过于此艮其辅言有序程子所谓心定者其言重以舒是也旅必择所主慎所交节所需尤在不资其势而利其有初六旅琐琐斯其所取灾或专指童仆贱役言愚谓凡资其势而利其有皆琐琐也必欲如其所愿斯其所以取灾也故传曰志穷灾也
　　待童仆庄以涖之寛以畜之礼节不假借而饥寒劳苦必加体恤小过宜务包容
　　旅之大象曰君子以明慎用刑而不留狱明而慎则无滥刑慎而明则能烛奸然必速结而不留狱则小民免荒时废业之苦胥吏无支蔓勒索之弊奸恶者早惩一日则良弱者早伸一日凡居官者切念之
　　朋友讲习则道义之浸灌滋润其悦也不可以言喻有丽泽之象焉有兑之情焉
　　横渠出都门诗云藜藿野心虽万里不无忠恋向清朝大抵圣贤身虽闲退其心未尝不念切君民也若恝然长往祗是沮溺荷蓧一流人物耳
　　中孚兼中虚中实二义无累则中虚虚者信之本也有主则中实实者信之质也木必有根本质干而后枝叶畅茂而复结实焉是故发之言则有物见之行则有恒莫非实理为之质也实理之涵于心则无私主而至虚也故曰实者信之质虚者信之本也
　　中孚之大象何以曰议狱缓死此所谓求其生而不得则死者与我皆无憾也如是则生者感死者服我之心足以孚于人人之心亦已孚于我此中孚之大者也易之言刑狱者五噬嗑之明罚敕法取其明与威也贲之明庶政无敢折狱恐徒恃其明也丰之折狱致刑亦取其明威也旅之明慎用刑而不留狱又以见明之不可不慎而不留狱则恶者惩之善者伸之仁义并至也然而死罪尤不可以轻议也必使死者自问亦无以自免于死然后为两无憾也故中孚曰君子以议狱缓死呜呼易象之言刑狱也至矣
　　既济六爻多戒辞圣人之意深逺矣韩魏公所谓酒阑人散时正谓此也李文靖公日取四方水旱贼盗之事闻于上前使生警惧此得既济卦之意也
　　周易不终于既济而以未济终篇此下藏有无穷之易在焉




　　读书偶记卷一
<子部,儒家类,读书偶记>
　　钦定四库全书
　　读书偶记卷二
　　副都御史雷鋐撰
　　穷理之功在格物尽性之功在践形此彻上彻下无纤毫影响处
　　礼乡饮酒义云天地严凝之气始于西南而盛于西北此天地之尊严气也此天地之义气也【按先天图之巽坎艮坤是也】天地温厚之气始于东北而盛于东南此天地之盛德气也此天地之仁气也【按先天图之震离兑干是也】　又按以河图参之竒之由北而东而南以终于西者即天地仁气之流行也耦之由南而西而北以终于东者即天地义气之流行也冬至一阳生而春而夏则仁气之盛也秋则阳消而阴长矣图之北东阳居内南西阳居外者冬而春阳方生而长夏而秋阳长极而消也夏至一阴生而秋而冬则义气之盛也春则阴消而阳长矣图之南西阴居内北东阴居外者夏而秋阴方生而长冬而春阴长极而消也河图与先天图观诸乡饮酒义之言而已明矣
　　孔子性相近之言实万世言性之宗旨孟子性善之言正是相近之实际相近者善之相近也以万物为一体者尧舜之仁也今人乍见孺子入井而怵惕恻隐可谓不与尧舜之仁相近乎故曰性善也扩而充之人皆可以为尧舜也必待扩充之力者气质有不同也孟子言性与孔子无二旨也
　　或问张子心统性情其性静而情动乎曰性者心之理也心者动静之枢也静则情之敛动则情之发敛则不见其情矣专谓之性可也发则性露于情矣专谓之情亦可也孟子所以有四端之说也
　　或问性之为仁义礼智自其发而后有端绪可寻若寂然不动之时何自而指其为仁耶义耶礼与智耶曰寂然不动之时浑然生理涵孕于中即仁也此仁所以包乎义礼智也生理有自然之裁制义也自然之节文礼也自然之分别智也仁包乎义礼智此朱子训仁则曰心之德也
　　或问贞下起元造化之妙然也人心之智与仁若何曰吾心之理非知之何以能体而行之此中庸三达德先曰智而后曰仁勇也虽然所知者亦知此生理之脉络而已仁所以包乎义礼智也如造化之贞即元气之敛藏非元之外别有贞也
　　爱恶欲惧生于内喜怒乐哀形于外统言七情不如此更分明或曰情本于性今如此言则情只本于心乎曰以道心言之则爱而喜者仁之发也恶而怒者义之敛也欲而乐者礼之着也惧而哀者智之藏也以人心言之其爱恶欲惧之或偏喜怒乐哀之无节皆性汨于气而失焉者也故必道心为主人心听命焉斯谓之性其情
　　道心即性也人心之正者道心为之主即性宰乎气也人心之偏者道心之有蔽即性汨于气而失焉者也非道心为一心人心又为一心也如饮食男女之欲人心也而道存焉知道存即道心也不知其为道而肆焉则危者愈危微者愈微矣故必道心为主人心听命也是知谓心即性者非也离心性而二之者亦非也
　　礼运云人者其天地之德阴阳之交鬼神之会五行之秀气也此周子太极图说所谓无极之真二五之精妙合而凝惟人得其秀而最灵者也夫天地之德其性也阴阳之交鬼神之会其心也具五行之秀气故五性动而情生矣孔子所以谓性相近孟子所以谓性善至周子而理气合一之妙剖泄尽矣程张言性兼言气质亦不外此而得之
　　又云人者天地之心也五行之端也食味别声被色而生者也夫天地之心即太极也五行之端以理言之则仁义礼智信之发也以气言之则心肝脾肺肾之属是也食味别声被色此物欲所以易累必践形尽性乃葆其天地之心语其要亦曰道心为主人心听命而已诚意之外何以复有正心之功曰诚意则人鬼关意诚矣人而非鬼矣犹恐其用情之偶偏朱子所谓官街上错了也曰然则大学之正心只中庸之致和而缺却致中之功乎曰体立而后用有以行未有致和而不本于致中者也曰或谓正心犹中庸之戒慎恐惧也诚意犹中庸之谨独也如此则致中属之正心致和属之诚意矣曰大学言欲正其心者先诚其意今将曰欲致其中先致其和可乎安溪李文贞公之言得矣盖诚意犹中庸之戒惧谨独也正心犹中庸之致中和也戒惧谨独则无不中且和矣然朱子犹曰自戒惧而约之自谨独而精之涵养省察愈纯愈密之功如此其至矣则知诚意之外别无正心之事殆亦约之精之之云尔曰大学诚意言君子必慎其独非专以谨独言乎曰意之好恶直贯至事为之末所谓意之全体贯彻事为独乃意之起头谨独是于诚意中提出一要关头可知诚意之功自包戒惧谨独言也曰中庸末章内省不疚非意诚乎不动而敬不言而信非心正乎曰此亦分劈不开内省而疚固意之不诚不敬则肆心萌矣不信则伪心生矣肆也伪也尚得谓意之诚乎然则以戒惧慎独分属正心诚意者固不如安溪之言为得也
　　沈闇斋先生云周子教人寻孔顔乐处某谓当从论语开篇第一章寻起按此言最确实葢学之正习之熟说之深由此而乐而不愠孔顔之乐在其中矣
　　礼所以固人肌肤之会筋骸之束视听言动坐立间稍不谨饬便至懈弛而昏惰放肆随之此入德第一关头最当警愓而痛惩也
　　繙旧书得先大父手帖二方一录王阳明示徐曰仁应试云入塲之日切勿以得失横在胸中令人气馁志分非徒无益而又害之塲中作文先须大开心目见得题意了了即放胆下笔纵没出色处辞气亦条畅今人入塲有志气局促不舒展者是得失之念为之病也将进塲十日前便须练习调养葢寻常不曽早起得惯忽然当之其日必精神恍惚作文岂有佳思须每日鸡初鸣即起盥栉整衣端坐抖擞精神勿使昏惰日日习之临期不自觉辛苦矣今之调养者多是厚食浓味剧酣谑浪或竟日偃卧如此是挠气昏神长傲而召疾也岂养精神之谓哉务须淡饮食薄滋味则气自清寡思虑屛嗜欲则精自明定心志少眠睡则神自澄君子未有不如此而能致力于学问者每日或倦甚思休少偃即起勿使昏睡既晚即睡勿使乆坐进塲前两日即不得翻阅书史杂乱心目每日只可看文字一篇以自娯务在怡神适趣忽充然滚滚若有所得勿使气轻意满益加含蓄酝酿若江河之浸衍泛滥骤然决之一泻千里矣每日闲坐时众方嚣然我独渊黙中心融融自有真乐盖出乎尘埃之外而与造物者游一录唐荆川与冯午山柬云秀才作文不论工拙只要真精神透露如有真精神虽拙且滞必是英俊竒伟之士公考试看文不必论竒论平论浓论淡但窥其真精神所向如肯说理肯用意必是真实举子也如无理无意而但掇拾浮华必是诈伪小人此是阅卷大关键按此二帖虽皆为塲屋而言士君子读书养气务学立品之要已具此矣呜呼此先大父之手泽也
