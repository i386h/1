<!-- { "loadSidebar": true } -->
　　君讳介寿字纯甫与中同岀越国公自君以上迁钱唐凡三世故君籍钱唐为诸生某甲官浙江以君管其书记始中依代州冯兵备于鄞兵备迁台湾中不能度海以与某甲僚也属中于某甲旣成言矣他日中造某甲则辞以事不得见于是兵备去巳远而中留与归则皆无所得食怅然其生之穷也当是时武进蒋御史客于甲所告中曰甲之友汪纯甫数以足下才艺学业矜语于某甲谓其身羁贫可念且兵备之交不可弃是中固生而未尝识君亦未有文字之涉朋旧之游扬也其后中两过君之居拜君之父于堂下君皆不在中归而以书贻之曰淮海鄙生早孤失学不自意为君子所采誉此身犹在要当立名成业以报知己托生本支俱及壮年相去七百余里必有见期庶几相视莫逆为子桑温伯之遇君荅书辞旨多同今检不得闲二岁中数访君行迹最后得人问之则君死矣吾安知夫终吾身之遂不识君也悲夫往观李习之所赋梁补阙常太息悲伤其事虽然习之以所业求知己则其誉之也有因其身旣亲于补阙之门则亦有师友讲习之乐足以自慰然且感其知而悲其后之不可再若斯也君施德于其所不相习之人而终不得一见而死则中之悲且感宜何如哉
　　
　　先君写定述学内篇目录一释晨曑二文二释阙三释三九上中下四眀堂通释五媒氏释疑六为人后者为其曾祖父母祖父母服考七妇人无主荅问八释冕服之用九玎文正十释童十一释连山十二女子子许嫁壻死从死及守志议十三左氏春秋释疑十四居丧释服解义十五古玉释名十六周公居东证十七墨子叙后叙十八贾谊新书叙十九石鼓文证廿广陵曲江证廿一江都县榜驳义廿二汉鴈足镫铭释文廿三江淹墓考廿四故岷洮道冯君妻三李氏不合葬议多有与述学刻本不合者释冕服之用江都县榜驳义汉鴈足镫铭释文江淹墓考故岷洮道冯君妻三李氏不合葬议五篇刻本所未录又先君有手写文藳目录一狐父之盗颂二吊黄祖文三荀卿子征文四大学平义五越三仁驳董仲舒义（未作）六驳齐论义（未作）七江都县榜驳义八汉鴈足镫铭释文九孙枝生墓铭十修禊叙跋尾十一先考灵表十二先妣灵表十三毕尚书母祠铭十四吕氏春秋序十五铁牛铭十六涡水堤铭十七释印十八江淹墓辨十九释冕服之用廿自序廿一哀盐船文廿二洪君妻蒋氏墓铭廿三瞽瞍说廿四嫔于虞解廿五王基碑跋尾廿六老子考异廿七宋书宗室世系表序廿八郑赞善铭（未作）廿九泰伯庙铭三十越国公庙铭（未作）今合前五篇去复重及未作者为补遗一卷其目录所不载有为刘先生端临所录喜孙所捜辑者仿蔡邕外文例为别录一卷附焉孤喜孙识
　　
　　述学校勘记（略）
　　
　　行状王引之
　　先生名中字容甫江都人少孤好学贫不能购书助书贾鬻书于市因遍读经史百家过目成诵年二十应提学试试射雁赋弟一补附学生诗古文词日益进仪征盐船阸于火焚死无算先生为哀盐船文杭编修世骏序之以为惊心动魄一字千金由是名大显当世通儒如郑赞善虎文朱学士筠卢学士文弨冯按察廷丞见先生所撰咸叹赏以为奇才年二十九始颛治经术与家大人及李进士成裕刘教谕台拱共讨论之其后谢侍郎墉提学江左特取先生为拔贡生每试别为一榜列名诸生前侍郎尝谓人曰予之先容甫以爵也若以学则予于容甫当北面矣其见重如此朱文正公提学浙江先生往谒荅述杨州割据之迹死节之人作广陵对三千言博综古今天下奇文字也毕尚书沅总督湖广招来文学之士先生往就之为撰黄鹤楼铭歙程孝廉方正瑶田书石嘉定钱州判坫篆頟时人以为三絶先生于六经子史以及词章金石之学罔不综览乃博考三代典礼至于文字训诂名物象数益以论撰之文为述学内外篇又深于春秋之学着春秋述义识议超卓论者谓唐以下所未有为文根柢经史陶冶汉魏不沿欧曾王苏之派而取则于古故卓然成一家言性质直不饰容止疾当时所为阴阳拘忌释老神怪之说斥之不遗余力而遇一行之美一文一诗之善则称之不置事母以孝闻贫无菽水则卖文以养左右服劳不辞烦辱居丧哀戚过人其于知友故旧没后衰落相存问过于生前葢其性之笃厚然也年五十一卒于杭州西湖之上先生家大人之所推服也其学其行窃闻于趋庭之日久矣而先生于予所说尚书训诂极奨厉以为可读父书则又有知已之感焉虽不能文尚欲扬榷而陈之以告后之君子嘉庆二十年歳在乙亥六月庚申髙邮王引之谨状
　　祭文卢文弨
　　维年月日同学友卢文弨孙志祖张燕昌梁玉绳等谨以清酌之奠致祭于拔萃汪君容夫之灵曰吁嗟汪君无怛而化骤闻恶耗举皆惊诧日者相招促坐谈笑曽未浃旬销声埋照君实不狂而众曰狂皮里春秋泾渭分明彼妄男子号召羣愚如膻集蚁如矢丛蛆世奉尊奢君实唾弃海内正人备载简记师门风义不忘久久（沈椒园郑诚斋两先生）披榛拜墓遗金恤后同道为朋端临（刘台拱）怀祖（王念孙）秋史（江德量）先徂金兰谁补四库在胷为行秘书大放厥辞佩玉琼琚文章何师西京邺下汴都临安未始嚅炙不恕古人指瑕蹈隙何况今人焉免勒帛众畏其口誓欲杀之终老田间得与祸辞名园髙枕山茶双植竹阁柏堂风流允嗣不死扬州而死杭州禅智山光终焉首邱吾侪结契无论旧新闻名相思握手情亲臭味本同胶投漆中来幸天假去何悤悤一去不返仪观在目樽酒具陈辠某来复闻君佳儿崭然头角庶几他年父书能读魂无不之邗江之湄执绋相送涕下涟洏呜呼哀哉尚飨
　　
　　春秋述义
　　诸侯受国于天子而尽臣其封内生杀庆赏咸莫不专之故史之所书内事从君举郕太子朱儒来奔公以诸侯之礼逆之则史以郕伯书之此邦交从乎君举也庄公子赤襄公并为世嫡其生也惟庄公书桓公以太子生之礼举之则史以子同生书之此继体从乎君举也公子买戍卫楚人救卫不克公惧于晋杀子丛以说焉谓楚人曰不卒戍也公以不卒戍刺之则史以不卒戍书之此刑人从乎君举也文姜哀姜声姜齐姜孟子皆夫人也文姜哀姜穆姜皆有罪而哀姜又齐人所杀也子氏声子成风敬嬴二定姒齐归皆妾女也赴于诸侯反哭于寝祔于姑则曰夫人某薨葬我小君某不赴则不称夫人不反哭则不言葬小君此丧礼从乎君举也传据简牍务详其事经为策书必循其体明乎此则经与传之不合者可以息其疑矣至于经所不书其例非一而非公命不书隐元年发其例虽至改葬先君邻国之会葬亦以公不临不见故不书是知内事之系乎君也君举必书此之谓也
　　鲁之春秋策书之法实本周礼韩起所见祝鮀所述有其征矣有卽位之礼（周书顾命篇国语周语）故桓文宣成襄昭定哀皆书卽位隐不书摄也庄不书文姜出也闵不书乱也僖不书公出也使周礼无卽位之礼则春秋所书为无据矣有君卒于路寝之礼（丧大记）故庄宣成三公书公薨于路寝传于成发其例曰言道也僖薨于小寝文薨于台下襄薨于楚宫定薨于髙寝传于僖发其例曰即安也昭薨于干侯言失其所也隐闵书公薨而不言地明其为弑也桓书公薨于齐明其为戕也使周礼无君卒于路寝之礼则春秋所书为无据矣周公制礼事为之制曲为之防伯禽受之以封于鲁鲁之史世守之以为春秋莫敢损益焉故曰鲁犹秉周礼又曰吾今而知周公之德与周之所以王也春秋本一代之礼成一国之史上不可通于夏商旁不可施于吴楚而后之君子欲援春秋之法以定列代之史斯不然矣问者曰周礼具在鲁之史据而书之何待于孔子而后作哉答曰譬折狱虽有刑书犹求圣哲之上明察之官忠信之长慈惠之师然后能听其情而议其轻重以征于书春秋亦犹是也有君不事周有常刑必有董狐然后能正其恶周衰史失其官而礼经将废自孔子修之而后先王之典存焉故礼之与春秋相为权衡也非周公不能作非孔子不能修岂可泛然望诸衰世之史哉
　　鲁叔仲惠伯之死荀息之忠也不书何也曰以诸侯之策书之则当曰鲁公子遂弑其君恶及其大夫彭生春秋内讳书子卒而不地其君旣讳则其臣无所系无所系则不书忠如彭生恶如公子翚皆是也若曰公子遂杀叔仲彭生则是两下相杀之词无以昭惠伯之忠故不书者辞穷也杜谓史畏襄仲非也
　　春秋有通例有变例诸侯失地名荆败蔡师于莘以蔡侯献舞归是也而齐人灭谭谭子奔莒谭子不书名灭同姓名卫侯毁灭邢是也而楚人灭夔楚人不名入国曰灭而虞师晋师灭下阳取邑而曰灭宋公入曹以曹伯阳归灭国而曰入弑君称君君无道也晋灵公陈灵公齐庄公无道而不称君襄二十六年澶渊之盟晋赵武宋向戍曹人皆称人赵武卿不会公侯也向戍后也曹微者也三称人同辞不同义襄二年夫人姜氏薨襄公嫡母也四年夫人姒氏薨襄公母也九年夫人姜氏薨襄公祖母也而其辞不别成十年传晋景公有疾立太子州蒲为君以伐郑经书五月公会晋侯齐侯宋公卫侯曹伯伐郑此晋侯厉公也丙午晋侯獳卒此景公也而二晋侯同辞是其义也
　　
　　
