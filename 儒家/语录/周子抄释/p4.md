<!-- { "loadSidebar": true } -->
　　朱元晦撰行实録先生姓周氏名惇实字茂叔避厚陵藩邸名改惇頥世居道州营道父辅成大中祥符八年登蔡齐榜进士第尝为贺州桂岭令赠諌议大夫母郑氏封仙居县太君先生少孤养外家景祐中用舅氏龙图阁学士郑公珦奏试将作监主簿授洪州分宁主簿先生博学力行遇事刚果有古人风其为政精密严恕务尽道理县有狱久不决先生至一讯立辨众口交称之部使者荐其才为南安军司理狱有囚法不当死转运使王逵欲深治之逵苛刻吏无敢与相可否者先生独与之辨不听则置手版归取告身委之而去曰如此尚可仕乎杀人以媚人吾不为也逵感悟囚得不死且贤先生荐之移郴州桂阳令皆有治绩用荐者改大理寺丞知洪州南昌县于是更相告语毋违教命而以汚善政为耻也改太子中舍人签书合州判官事转殿中丞一郡之事不经先生手吏不敢决民不肯从清献公为使者小人或谗先生赵公临之甚威而先生处之超然也转国子博士通判防州赵公来为守熟视先生所为执其手曰今日乃知周茂叔也迁尚书虞部员外郎通判永州权发遣邵州事新学校以教其人熈宁元年用赵公及吕正献公荐为广南东路转运判官三年转虞部郎中提防刑狱先生不惮出入之劳瘴毒之侵虽荒崖絶岛人迹所不至处亦必缓视徐按务以洗寃泽物为己任设施措置未及尽其所为而先生病矣因请南康军以归赵公再尹成都复起先生朝命及门而先生卒矣熈宁六年六月七日也年五十有七塟江州德化县清泉社娶陆氏封缙云县君再娶蒲氏封德清县君子寿焘皆太庙斋郎先生所著书有太极图易说易通数十篇诗十卷藏于家先生在南安时年甚少不为守所知洛人程公珦摄通守事视其气貌非常人与语知其为学知道也因与为友且使其子颢頥受学焉及为郎故事当代举每一迁授辄以荐之程公二子皆唱鸣道学以继孔孟不传之统世所谓二程先生者其原葢自先生发之也在郴时其守李公初平知先生贤不以属吏遇之既荐诸朝又周其乏困尝闻先生论学叹曰吾欲读书如何先生曰公老矣无及也惇頥请得为公言之初平逐日听先生语葢二年而有得王荆公提防江东刑狱时已号为通儒先生遇之与语连日夜荆公退而精思至忘寝食先生自少信好古义以名节自砥砺其奉己甚约俸禄尽以周宗族在南昌时得疾暴卒更一日夜始苏或视其家止一敝箧钱不满百李初平卒子幼不克葬先生防其防归塟之分司而归妻子粥不给旷然不以为意也庐山之麓有溪焉筑室其上名之曰濓溪因语其友清逸居士潘延之曰可仕可止古人无所必束髪为学将有以设施可泽于斯民者必不得已止未晩也此濓溪者异时与子相从于其上歌咏先王之道足矣此其出处之本意也豫章黄庭坚称之曰茂叔人品甚髙胷中洒落如光风霁月好读书雅志林壑不卑小官职思其忧论法常欲与民决讼得情而不喜其为使者进退官吏得罪者自以不寃濓溪之名虽不足以对其美然茂叔短于取名而乐于求志薄于徼福而厚于得民菲于奉身而燕及惸嫠短于希世而尚友千古闻茂叔之风犹足律贪则此溪之水配茂叔以永久所得多矣识者亦或有取于其言云【释行实又收黄庭坚语岂周子在庐阜时与黄逰乎然黄亦知茂叔矣】

　　周子抄释卷二
　　钦定四库全书
　　周子抄释附録
　　宋史道学本传
　　道学之名古无是也三代盛时天子以是道为政教大臣百官有司以是道为职业党庠术序师弟子以是道为讲习四方百姓日用是道而不知是故盈覆载之间无一民一物不被是道之泽以遂其性于斯时也道学之名何自而立哉文王周公既没孔子有德无位既不能使是道之用渐被斯世退而与其徒定礼乐明宪章删诗书脩春秋讃易象讨论坟典期使三五圣人之道昭明于无穷故曰夫子贤于尧舜逺矣孔子没曾子独得其传传之子思以及孟子孟子没而无传两汉而下儒者之论大道察焉而弗精语焉而弗详异端邪说起而乘之几至大坏千有余载至宋中叶周惇頥出于舂陵乃得圣贤不传之学作太极图説通书推明隂阳五行之理命于天而性于人者了若指掌张载作西铭又极言理一分殊之防然后道之大原出于天者灼然而无疑焉仁宗明道初年程颢及弟頥寔生及长受业周氏已乃扩大其所闻表章大学中庸二篇与语孟并行于是上自帝王传心之奥下至初学入德之门融防贯通无复余蕴迄宋南渡新安朱熹得程氏正传其学加亲切焉大抵以格物致知为先明善诚身为要凡诗书六艺之文与夫孔孟之遗言颠错于秦火支离于汉儒幽沉于魏晋六朝者至是皆焕然而大明秩然而各得其所此宋儒之学所以度越诸子而上接孟氏者欤其于世代之汚隆气化之荣悴有所闗系也甚大道学盛于宋宋弗究于用甚至有厉禁焉后之时君世主欲复天德王道之治必来此取法矣邵雍高明英悟程氏实推重之旧史列之隐逸未当今置张载后张栻之学亦出程氏既见朱熹相与博约又大进焉其他程朱门人考其源委各以类从作道学传周惇頥字茂叔道州营道人元名惇实避英宗旧讳改焉以舅龙图阁学士郑珦任为分宁主簿有狱久不决惇頥至一讯立辨邑人惊曰老吏不如也部使者荐之调南安军司理叅军有囚法不当死转运使王逵欲深治之逵酷悍吏也众莫敢争惇頥独与之辨不听乃委手板归将弃官去曰如此尚可仕乎杀人以媚人吾不为也逵悟囚得免移郴之桂阳令治绩尤着郡守李初平贤之语之曰吾欲读书何如惇頥曰公老无及矣请为公言之二年果有得徙知南昌南昌人皆曰是能辨分宁狱者吾属得所诉矣富家大姓黠吏恶少惴惴焉不独以得罪于令为忧而又以汚秽善政为耻历合州判官事不经手吏不敢决虽下之民不肯从部使者赵抃惑于谮口临之甚威惇頥处之超然通判防州抃守防熟视其所为乃大悟执其手曰吾几失君矣今而后乃知周茂叔也熈宁初知郴州用抃及吕公着荐为广东转运判官提防刑狱以洗寃泽物为己任行部不惮劳苦虽瘴疠险逺亦缓视徐按以疾求知南康军因家庐山莲花峯下前有溪合于湓江取营道所居濓溪以名之抃再镇蜀将奏用之未及而卒年五十七黄庭坚称其人品甚高胸怀洒落如光风霁月亷于取名而鋭于求志薄于徼福而厚于得民菲于奉身而燕及防嫠陋于希世而尚友千古博学力行着太极图明天理之根源究万物之终始其说曰无极而太极太极动而生阳动极而静静而生隂静极复动一动一静互为其根分隂分阳两仪立焉阳变隂合而生水火木金土五气顺布四时行焉五行一隂阳也隂阳一太极也太极本无极也五行之生也各一其性无极之眞二五之精妙合而凝乾道成男坤道成女二气交感化生万物万物生生而变化无穷焉惟人也得其秀而最灵形既生矣神发知矣五性感动而善恶分万事出矣圣人定之以中正仁义而主静立人极焉故圣人与天地合其德日月合其明四时合其序神合其吉凶君子修之吉小人悖之凶故曰立天之道曰隂与阳立地之道曰柔与刚立人之道曰仁与义又曰原始反终故知死生之说大哉易也斯其至矣又着通书四十篇发明太极之蕴序者谓其言约而道大文质而义精得孔孟之本源大有功于学者也掾南安时程珦通判军事视其气貌非常人与语知其为学知道因与为友使二子颢頥往受业焉惇頥每令寻孔顔乐处所乐何事二程之学源流乎此矣故颢之言曰自再见周茂叔后吟风弄月以归有吾与防也之意侯师圣学于程頥未悟访惇頥惇頥曰吾老矣说不可不详畱对榻夜谈越三日乃还頥惊异之曰非从周茂叔来耶其善开发人类此嘉定十三年赐諡曰元公淳祐元年封汝南伯从祀孔子庙庭二子寿焘焘官至寳文阁待制
　　先生墓碣铭【大字晦庵删本小字蒲碣全文】　　蒲宗孟
