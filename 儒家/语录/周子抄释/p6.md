<!-- { "loadSidebar": true } -->
　　先生姓周氏名惇实字茂叔避厚陵藩邸名改惇頥世居道州营道父辅成大中祥符八年登蔡齐榜进士第尝为贺州桂岭令赠諌议大夫母郑氏封仙居县太君先生少孤养外家景祐中用舅氏龙图阁学士郑公珦奏试将作监主簿授洪州分宁主簿先生博学力行遇事刚果有古人风其为政精密严恕务尽道理县有狱久不决先生至一讯立辨众口交称之部使者荐其才为南安军司理狱有囚法不当死转运使王逵欲深治之逵苛刻吏无敢与相可否者先生独与之辨不听则置手板归取告身委之而去曰如此尚可仕乎杀人以媚人吾不为也逵感悟囚得不死且贤先生荐之移郴州桂阳令皆有治绩用荐者改大理寺丞知洪州南昌县于是更相告语勿违教命而以汚善政为耻也改太子中舍人佥书合州判官事转殿中丞一郡之事不经先生手吏不敢决民不肯从清献公为使者小人或谗先生赵公临之甚威而先生处之超然也转国子博士通判防州赵公来为守熟视先生所为执其手曰今日乃知周茂叔也迁尚书虞部员外郎通判永州权发遣邵州事新学校以教其人熈宁元年用赵公及吕正献公荐为广南东路转运判官三年转虞部郎中提防刑狱先生不惮出入之劳瘴毒之侵虽荒崖絶岛人迹所不至处亦必缓视徐按务以洗寃泽物为己任设施措置未及尽其所为而先生病矣因请南康军以归赵公再尹成都复起先生朝命及门而先生卒矣熈宁六年六月七日也年五十有七塟江州德化县清泉社娶陆氏封缙云县君再娶蒲氏封德清县君子夀焘皆太庙斋郎先生所著书有太极图易说易通数十篇诗十卷藏于家先生在南安时年甚少不为守所知洛人程公珦摄通守事视其气貌非常人与语知其为学知道也因与为友且使其子颢頥受学焉及为郎故事当举代每一迁授辄以荐之程公二子皆唱鸣道学以继孔孟不传之统世所谓二程先生者其原葢自先生发之也在郴时其守李公初平知先生贤不以属吏遇之既荐诸朝又周其乏困尝闻先生论学叹曰吾欲读书如何先生曰公老矣无及也惇頥请得为公言之初平逐日听先生语葢二年而有得王荆公提防江东刑狱时已号为通儒先生遇之与语连日夜荆公退而精思至忘寝食先生自少信古好义以名节自砥砺其奉已甚约俸禄尽以周宗族在南昌时得疾暴卒更一日夜始苏或视其家止一敝箧钱不满百李初平卒子幼不克塟先生防其丧归塟之分司而归妻子粥不给旷然不以为意也庐山之麓有溪焉筑室其上名之曰濓溪因语其友清逸居士潘延之曰可仕可止古人无所必束髪为学将有以设施可泽于斯民者必不得已止未晩也此濓溪者异时与子相从于其上歌咏先王之道足矣此其出处之本意也豫章黄庭坚称之曰茂叔人品甚高胸中洒落如光风霁月好读书雅志林壑不卑小官职思其忧论法常欲与民决讼得情而不喜其为使者进退官吏得罪者自以不寃濓溪之名虽不足以对其美然茂叔防于取名而乐于求志薄于徼福而厚于得民菲于奉身而燕及惸嫠短于希世而尚友千古闻茂叔之风犹足律贪则此溪之水配茂叔以永久所得多矣识者亦或有取于其言云













　　周子抄释附録
