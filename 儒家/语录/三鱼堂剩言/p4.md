<!-- { "loadSidebar": true } -->
　　宋昆友以所作致知格物文示余曰学术异同俱自此句始故欲借此以正世之谬其文大抵谓格物工夫紧接小学小学之后知识渐开亦渐淆故格物者所以扩充其聪明范围其知识者也岂无生知良知而生知不恒有良知不可恃也做格物工夫似偏似涣而不厌其偏不厌其涣循其缓急轻重审其难易浅深由其当然以及其所以然由勉而几于安此所以为小学之终而大学之始也致知在格物犹曰致知者必教之格物云耳全在教者主张其论甚正
　　
　　鱼裳兄弟来予举盘铭及切磋琢磨之义商之旗公谓茍日新三句内句句皆有切磋琢磨工夫予首肯之
　　
　　讲如保赤子节因思天下事皆不可不学而能此只指一点诚心说耳即保赤子中亦有许多事须学而能此縁在致知格物后故只重一点诚心说讲论语序说辨孔子始生之日查春秋大全公羊言襄公二十一年十有一月庚子孔子生谷梁则书庚子于十月之后以此年十月庚辰朔考之则十一月无庚子庚子乃十月二十一日也谷梁是而公羊非周十月今八月是孔子生日为八月二十一日无疑也然以史记考之则孔子之生乃在襄公二十二年杜预亦主之朱子论语序说用史记生年而序公羊月日于下于是说者自二十一年十月庚辰朔推之除朔虚六日则以二十二年十月二十七日庚子为孔子生日寔今之八月二十七日也二说未详孰是通考吴氏程取索隠之说谓史记以周正十一月为属明年故误而朱子因之当再考大抵以为二十一日生则当是己酉岁生七十四歳以为二十七日生则当是庚戌歳生七十三岁
　　
　　宋昆友论人不知而不愠云人非必君相一家之中父子兄弟亦人也如舜之处顽嚚而克谐以孝即所谓人不知而不愠也
　　
　　无友不如己者湏先看道之同不同若道先不同了又不必论如不如又湏看心术之同不同若心术不同矣亦不必论如不如此不如己者与损者三友及道不同二章有别
　　
　　夫子至于是邦也必闻其政此特自其一边言之耳有必闻者亦有必不闻者如横征暴敛之事岂肯使夫子知之
　　
　　不失其亲一句工夫最难一有所失费许多深思逺虑只救得一半
　　
　　评奚士柱由诲女一节文见得注中所谓自欺不是掩饰只是气粗不能自知
　　
　　看知其说者之于天下也二句文觉得此章即是一贯道理
　　
　　魏庸斋疑好仁恶不仁隠居求志行义逹道见过内自讼好徳如好色颜曾漆雕开仲弓子路南容尽足以当之何云未见张篑山答之有二意一则云夫子所叹未见或偶以此勉人或有所感而云非竟以为空谷足音一则云夫子生平无一日非望道未见之心则是数者尚不能以信诸己安能以信诸人此又是就其极而言当合看末又言此仍非必不可几之事诚能从内自讼做起由勉归熟安知不将旦暮遇之尤妙
　　
　　与学生论子出一题宜主教不躐等说时文多乱拈
　　
　　忠只是一心恕则千变万化做得未熟忠自忠恕自恕做得熟了忠自能恕忠信亦然忠是一心之诚信是随事之诚忠到熟时自无不信未到熟时固有忠而不信者
　　
　　喻义喻利皆有一贯气象君子之心融洽于义发出来无非是义小人之心融洽于利发出来无非是利
　　
　　吾斯之未能信一语意味深长盖大纲之信犹易节目之信最难知处信犹易行处信最难顺处信犹易逆处信最难
　　
　　漆雕开已见大意而能谦退精进所以子说如陈清澜学蔀通辨亦可谓已见大意但少此一段气象
　　
　　心有已发未发之分其发也又有存心处事之分当理而无私心乃是合存心处事言之
　　
　　不贰过之境界其难处有二一则因循怠忽牵制过将复生一则虽有心改过而见识未到如因噎废食矫枉过正亦是贰过
　　
　　张篑山集内有与魏庸斋论寻孔颜乐处庸斋云舍功问效如舍舟渡水舍梯登屋终日寻不能得否则讲说髙妙动渉禅机茫无把捉不若溯流穷源从切实下手处寻去水到渠成自有乐地篑山云乐者即吾之本体成之性得之天非从外面搀和非从后来添设独恐为境迁为物挠为欲蔽遂举本来乐体被无端怨尤填胸满膺非用一番工夫一番寻求便说旷逹放诞总非向来真乐又云识本体固难复本体尤难二先生说寻字最好皆本集注朱子之意庸斋又云从何寻曰下学上逹克己复礼篑山又自述其山房旧有扁命云寻孔颜乐处聨云问孔子何以乐曰发愤忘食问颜子何以乐曰既竭吾才又云言孔颜乐处即知思孟乐处皆足补集注所未及
　　
　　博施济众修己以敬二章一是顺说一是逆说合看可见体用之妙
　　
　　亡而为有三句无忌惮之小人如此乡愿亦如此此二种人皆与有恒相反一则务以惊人一则务以悦人
　　
　　看读书录见文清云知崇如博文礼卑如约礼又云道问学是知崇尊徳性是礼卑觉中庸论语得此豁然
　　
　　阅席生衣敝缊袍章文见包孝肃海忠介犹不免以是道为臧
　　
　　圣人屏气似不息不是升堂时始屛是无刻不调其气故虽升堂时自下而上气易动而不动
　　
　　与席生讲克己二字云己能入于视听言动亦能入于喜怒哀乐子臣弟友礼乐刑政能急能缓能显能隐有刚有柔有克伐怨欲意必固我或生于气质或生于习俗千态万状而总名之曰已
　　
　　曾点之春风沂水即子思之鸢飞鱼跃盖以道极于至大而无外而仅于兵农礼乐求之则狭矣道入于至小而无间而仅于兵农礼乐求之则粗矣随时随处随人皆有当然之理有一毫缺欠便非所以报知己今日有一毫欠缺他日便难保其无欠缺此即伊尹一夫不获时予之辜耕莘乐道意思故谓其有尧舜气象但点只此见得未能行得漆雕开所未信者亦是指此境界
　　
　　篑山语录云曾点之乐是日月至焉之乐颜子之乐是三月不违之乐但有生熟之分皆是实见与虚见不同看得最好
　　
　　子路虽称忠信明决片言可以折狱然狱亦有子路所不能决者或人虽服而理未合或事可疑而情难得非忠信明决之无用盖子路之忠信明决与圣人之忠信明决犹有间也亦有圣人之所不知不能者
　　
　　夫子言举尔所知尔所不知人其舍诸见圣人论治与综核之治真有天壤之别综核之徒论选举未有不急防人之欺蔽者圣人则所重在举尔所知盖在我一段至诚之念正大之气未有不能动人者何患贤才之不可尽知耶若沾沾以综核为事则是名家之所为一法立而一弊生其为纷扰不亦甚乎此当与视观察者同看
　　
　　刁蒙吉讲冉子退朝章云注谓正名分者正政之名则为君之分正事之名则为臣之分也讲名分二字最明春秋之末渐成一利口世界庄子一书以利口谈理战国策一书以利口议事夫子所以思木讷之近仁然则思刚毅者何曰此则以乡愿多也
　　
　　朋友切切偲偲分数要看是何等様朋友当何等様切偲其性情有刚柔之不同其病痛有深浅之不同其与我交又有久暂之不同虽皆当切偲然其中分数湏当酌量
　　
　　看念台学言见其论升沉得失之际不能彻底澄清一日乗间又窃发因思克伐怨欲不行不但是不行到外面呌不得仁就使连念头都禁住了而其根尚潜伏如程子之见猎毕竟有时而发亦呌未得仁阳明病疟之喻正是此意中庸所谓无所偏倚是无纎毫病根潜伏也既又思之朱子言心之未发如鉴空衡平无正不正之可言又曰未发之前气不用事若与此不同何故曰朱子所言是就无病之人说无病之人只怕得发时走作若有病根潜伏则当其未发便呌不得无偏倚
　　
　　先觉二字有觉之而有以制之者有觉之而不必有以制之者亦有竟不觉而无碍其为先觉者
　　
　　天下事不如意者十常八九自世俗观之不由于天便由于人故天无处不可怨人无处不可尤自君子观之只是我认理不精处置得不停当无天之可怨无人之可尤
　　
　　不怨不尤之义真妙天之可怨处亦多矣人之可尤处亦多矣大抵天人多囿于气质中我以义理律之则见其可怨尤我亦以气质衡之则益见其可怨尤惟静以听之而止尽我所当为久之天与人亦当见谅即未见谅而我之浩然者质之义理而无愧怍此圣人所谓知我其天也
　　
　　或言子贡闻一贯之语倘有人问之曰何谓也当如何应之余曰应之曰夫子之道居敬穷理而已或疑敬字不属知余云敬统知行
　　
　　世衰道微君子独卓然秉正羣起而咻之者不知凡几也我既不能过化存神又未能磨不磷湼不淄而与之相为谋危矣非为所诱而不知则日角胜而不已故夫子告之曰道不同不相为谋此为大贤以下言之也不相谋有二法一如孟子之待杨墨一如孟子之待乡愿非徒弃之而已也故诗曰他山之石可以攻玉
　　
　　阅子张问仁节会墨因思圣门所谓仁者岂非所谓一乎仁则一矣
　　
　　勇而无礼是轻浮一流果敢而窒是执物一流勇与刚之分亦如此
　　
　　逸民章多就其清一邉言不比孟子分清和
　　
　　阅山东首题墨见其以平实淡漠虚静等字讲夫子之墙最妙乃知墙如中庸之言絅宗庙百官犹中庸之言锦絅在外人便不知其锦大全中未有此说然却不可易讲墙字要求着落犹由之瑟章堂室字须有着落也大全中不曾说到此愚前看大全时亦不曾见及此
　　
　　三鱼堂剩言卷六
　　
　　天命之谓性三句俱在大学首节明徳二字内戒惧愼独则在上一个明字内
　　
　　李厚庵言存养工夫该动静大学八条目不言存养是接小学来句句内有存养作脚也中庸言存养亦便包得择执工夫下面只是抽出言之耳因言冉永光以存养专属静之非
　　
　　看中庸喜怒哀乐即或问见朱子谓龟山其恸其喜中固自若之说杂于佛老恍然见圣贤应事之心与异端不同异端之心当喜怒哀乐之时其心漠然同于木石而姑外示如此之形圣贤之心当喜怒哀乐之时则是未发之理发见在此一事一物之中皆可谓之无心而诚伪之相去天渊
　　
　　子思前言性道后复言中和盖言性道或疑其迂逺而道不可离之意犹未甚显言中和则必不能不谓之大本逹道而不可离也明矣
　　
　　在物为理即逹道也处物为义即逹徳也达道达徳俱是性亦俱是命中庸首章言道不言徳者盖道与徳分言之则为二专言之则言徳可以包道言道可以包徳为灵邑诸生评中也者天下之大本也文见其多云虚能生实予谓惟实能生虚虚安能生实谓虚能生实者此佛老之见也朱子无极而太极之辨专为此
　　
　　天地位只是天下大纲都好了故致中便能如此此尚未难万物育是天下事事都好了湏致和方能如此此最是难事虽云体立而后用行然用行更难于体立天命率性大徳小徳徳性问学皆可如此分配天地位万物育犹言大纲正万目举
　　
　　李厚庵讲不行不明章言子弟中有知者愚者不当急求其明且责其行能行然后能明子弟中有贤者不肖者不当急求其行且责其明能明然后能行
　　
　　讲以人治人见云峰胡氏曰以众人望人不敢遽以圣人责人正与或问意合史氏伯璇非之者误也所谓众人望人中亦有至善在
　　
　　所以行之者一也此一字与一贯之一本同但一贯之一是功夫熟后得手处此一字起手即要是彻始彻终者
　　
