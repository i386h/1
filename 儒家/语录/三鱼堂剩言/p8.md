<!-- { "loadSidebar": true } -->
　　到钦天监会邵武峯谈厯邵言西法不能出古法之范围而多改头换面以自异如歳差消长之法西法不能异于古也而将宫次移易则便若大异天周有余日周不足所以有歳差譬之湍水然在内者势狭而转急在外者势寛而转稍缓此古法也而西法则分为几重天遂若大异惟以地为圆体此为独得而弧矢算法亦胜于郭守敬愚因问天文家之言曰冬至日在箕斗之黄道此道出辰入申故日亦出辰入申夏至日在井鬼之黄道此道出寅入戍故日亦出寅入戍是日之北而复南南而复北者黄道之势然也然以歳差推之假使千万年后冬至日躔退在井鬼则冬至日亦当出寅入戍与武峯曰不然若使冬至日躔退在井鬼则牛鬼之黄道亦改而南矣盖所谓日躔在井鬼者非必定与井鬼之宿同在一处也但与之相当耳或南或北固随时不同也故夏至躔井鬼则此道便出寅入戍冬至躔井鬼则此道便出辰入申余为之恍然因思向见傅仁均答王孝通曰日躔宿度如邮传之过宿度既差黄道随而变矣余初看之殊不解不知黄道如何様变今乃悟所谓变者乃南北之异耳但仁均说得不明白不如武峯之言凿然又思西法谓列宿与天各有运行以此致歳差其说亦不然看来依西法则列宿移而黄道不移依古法则黄道移而列宿不移不知是否当再叩之
　　
　　天原发微载蔡季通问极星只在天中东西南北皆取正于极而极星皆在上何也文公无以对[此段未知出何处]按若依今西法论极星则可无疑矣
　　
　　阅孙北海河纪见昔之论河源者纷纷不一合而言之有三大约言出于阗葱岭者其下源也言出昆仑者其中源也言出西番朶甘卫西直四川马湖蛮部正西三千余里去云南丽江西北一千五百里俗传为星宿海者其上源也自星宿海东北流经昆仑山之南折而东流复绕昆仑山之北至积石经河州始入中国张骞见其下源而不见其中源昆仑之说见其中源而不见其下源至元学士蒲察笃始穷厯而得之自星宿至昆仑三千余里自昆仑至积石又三千余里自积石至龙门又三千余里而或以为二万一千三百余里者悞也向见言黄河者皆云河旧在汴城北四十里东经虞城下达济寜洪武二十四年决原武县黑洋山东经汴城北五里又南至项城入淮而故道遂淤正统十三年又决荥阳过开封城西南而城北之新河又淤自是汴城在河北矣然尝问从中州来者则今汴城仍在河之南甚疑之今观河纪载弘治时廵抚徐恪疏云弘治二年以来渐徙而北又决金龙口诸处直趋张秋而汴南之新河又淤乃知所谓汴城在河北者只是正统以后弘治以前之事又按河纪国初粮船自仪真抵淮安谓之里河俱分入五坝转盘黄河谓之外河原不相通后平江伯疏开清江浦由天妃口径通黄河仍设闸以司启闭其后恐黄水灌入河臣乃议塞天妃口以杜黄水创开三里新河设通济闸以通淮水此段说天妃縁由最明然亦未详新河创自何人潘季驯杨一魁二人相接为总河一主筑堤束水一主分黄导淮此议论之最不同者河纪中皆言其有功未曾剖析孰非孰是季驯云人欲弃旧以为新而臣谓故道必不可失人欲分支以杀势而臣谓浊流必不可分然观万厯廿五年总河刘东星疏云河自商虞而下厯丁家道口马牧集韩家道口赵家圏石将军庙两河口出小浮桥下二洪乃贾鲁老黄河故道自元及我朝嘉靖年间行之甚利至三十七年北徙浊河而此河遂淤万厯七年总河潘季驯议复开之以工费浩繁不果则是潘公四治河束水之策虽行而故道之策未全用也按潘公第一次治河在嘉靖末只佐朱公冲开新河非其本意第二次治河在隆庆末开所谓故道垂成而废第三次治河在万厯六年功成髙堰而故道仍不果行第四次在万厯十六年惟见严闸禁筑遥堤诸议不见别作为但其始终不主开泇之议只就河言河是即复故道之意也
　　
　　河纪嘉靖十二年刘天和之治河亦似有见盖因运河原不用黄河之水故弃鱼台榖亭之淤河不治听河向赵皮塞南行而专浚漕河此在朱潘杨李之前自成一策嘉靖初尚书胡世寜论河势南分二道东南一道东分新旧五道说得最详然只是嘉靖初年黄河之势不应删其姓名年月混入禹贡注
　　
　　王亮士疏浚末议一篇专论滨海形势即导淮九则中海口一条之意而此言之特详大意言北至庙湾南抵泰州二三百里是即所谓范公堤名场场分即于堤上按地分界亦犹自淮及扬髙寳各分界于其中也东为盐场灶户居之西为民田惟民种之挨堤内有大河名曰穿场河沿河各立场分各有石闸泄水入其运盐港河以达于海是则各场皆有海口矣当年范公造堤之义有二一为不开穿场河则场分隔絶盐觔难于转运一为髙寳兴盐下河一带直达盐场上下弥漫毫无阻隔上水易泄涓滴不留则民田尽成陆地而海潮泛涨斥卤倒入则苖稼势必枯焦又虑水壅莫泄故各造石闸以达港而入于海是即所谓运盐各港河也考前朝祖制自范公堤外皆系草场惟供烧剪不莳禾稼是以不厌海潮故范公惟于堤上闸口各立水帘而不问闸下之港与河也今草场既于前朝变价以充邉饷则在官之草场尽为各灶之私产开垦耕刈尽属禾苖虽欲不实为筑坝不可得矣倘惟议开复而不议建闸以时启闭非持平之论也又云地脉由雍而豫而扬至海而尽此旧说也若海中大势必至黒洋方为大海其色深黒而味苦若其出海千余里虽则茫然无际实则非可横行之地盖耕牧之地至通泰兴盐而尽其未尽者分沙五支直入大海之中凡千余里所谓五条沙也潮长则洋洋汤汤茫无畔岸潮落则沙壅土涨深不容尺其沙土坚硬更甚鐡石海船可载数千者必逺而避之惟沙船底窄可以掉臂其中其船即因沙以得名故海口之间无与于踈防又云若淮黄会而东趋则汇聚于安东对面之马逻逹义蘓家嘴新沟口栁浦湾五大险工一带处所入海欲于对岸开一支河以杀河势又惧有伤安东必筑髙堤以固之
　　
　　又戊申上明公书云筑归仁集等堤鳯泗淮扬民请佥同若议筑翟家埧一带决口则盱泗等州县必为力争谓与彼地不利查万厯年间潘季驯筑塞髙堰决口之后盱泗皆乐丰年载在潘公申辨泗州乡绅常三省疏中若非当年赫然震怒将常三省力行黜罢髙堰石工焉能告成而不意彼地奸人利于私贩又将石工未及之处复行盗决以致贻害若此也
　　
　　又议用灾民畚锸云细心分别壮健定为一工派于泥水险要地面每日照六分定例日给米四升银二分妇女及老幼定为一工派于髙原地面日给米三升银三分如其人力微小则量减银二分若夫跛癃残疾难资其力役之用而实可课以绹索踣击之工亦止给以米二升银二分所有节省银米存为犒劳壮徤鼔舞工作之费夫役不必逺调而自集灾民不必赈恤而共饱又云茍得其人而任之必为假之以用舍之柄濡之以持久之计裕之以钱榖之资与之以便宜之略重之以斩杀之权而断不可拘牵之以文墨淆乱之以议论限勒之以程期恐动之以诘责始可渐次以期其功倘决一口而必俟部覆以施工用一钱而必俟估计以销奏拔一人而必拘资格以注册罪一夫而必待奏夺以施刑欲求平成立奏此必不得之数
　　
　　三鱼堂剩言卷十一
　　
　　太仓王石隐刻说文论正自云此书十年静悟十年考正彚成三十万言诚宇内所未有之书亦宇内不可少之籍其自喜如此诸庄甫言石隐少习医壮而友桴亭确庵乃勉于学二子皆兄事之其学不从八股入而能刻励成一家言
　　
　　陆翼王博闻而朴实君子也家多藏书如仪礼经传通解金仁山许白云真西山魏鹤山文集及西山读书记其家多有学蔀通辨一书孙北海亦从翼王借得韩元少徐彦和皆从借抄翼王言北海学博而才敏其所著诸书虽不皆精然多有益于学者博学之士皆收入门下相助挍对朱锡鬯顾寜人其尤也顾寜人有日知录多发先儒所未发又言桴亭确庵当娄东二张盛行之时独卓然以实学自励不肯随声附和桴亭上马抚台二十四欵皆切中时务
　　
　　胡敬斋集三卷目録自第五叶后缺疑其书尚不止此查焦弱侯经籍考不载此书卷首有门人鄱阳余佑序其第一篇奉于生书托其于京中寻程子遗书朱子语类伊洛渊源晦庵文集等书噫先軰于书亦得之难如此
　　
　　陆翼王言嘉定四先生之文皆本于归震川盖震川一脉独传于嘉定而及于余子也震川墓志系唐叔达笔托名于王文肃初文肃欲自作数日不成卒使叔达为之
　　
　　翼王又言黄陶庵每在神前以三事自誓不妄取不二色不谈人过其就馆于常熟也时张公国维巡抚吴中取陶庵观风第一张公至主人所请与相见甚欢时适有以千金之事求主人为言于张公者主人适别有一事干张公不便又言劝陶庵言之陶庵坚不肯其人不得已索太翁一书与之曰子言此则我甘旨之奉有余孝莫甚焉陶庵卒不肯曰不可破我不妄取戒既第后不肯干渎有司太翁每以家贫为言卒不能移其意盖其誓于神前者皆能力践其言又言明季士大夫相聚上者言道徳次者论文章最下寜可渉声色无有及于货利者余言陶庵之学间入于禅翼王言陶庵本从濓洛入门后喜静坐又喜阅坛经诸书因不无夹杂又言此事是非诚难辨在江寜得学蔀通辨乃始知之又言魏环极言孙北海诸书以考正晚年定论为第一又言嘉定前軰之书严永思通鉴是一好书虽有云温公通鉴有资于治者取之无关于治者略之今严书所详温公非不知之乃其所不取者也然严书亦不为无益又言徐九一虽溺于声色而晚节甚好宜其有子昭发[名枋]也
　　
　　吴淞江之白鹤港南有宣圣衣冠墓读其碑乃孔子四十四代孙稹仕隋为苏州刺史因家焉而以宣圣衣冠葬于此循其墓道过一小桥桥北即先师庙先圣及四配皆塑像左为启圣祠祠有孔子周流列国图右为子之燕居有吴道子画圣像石碑二庙后即先圣衣冠墓墓后有书院守祠僧圣归居之僧云道子圣像碑其大者相传为徐文真家摹刻乱后埋没于瓦砾中康熈九年移置于此其小者相传为松江顾氏家物则在此已久又云塑像先是万厯时陆古堂仿阙里像为之岁久圯壊今年八月邑中士大夫改塑以旧像为不文俱从改易然失其真矣陆古堂即纂广舆记者
　　
