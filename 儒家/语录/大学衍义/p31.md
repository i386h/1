<!-- { "loadSidebar": true } -->
　　臣按隋炀不道罪浮于纣而蕴矩世基诸臣则其飞亷恶来也然今考之蕴等所以惑其君者初亡他技一惟逢迎上意而已知帝之耽嗜音乐也则请括天下防乐百戏集于京师乐工至三万余人于是帝之心荡于郑卫哇滛之声而流连酣宴无有穷极矣知帝之好大喜功也则谓西域诸国富于珍宝请招而诱之使入朝觐而浑厥可平于是帝之心慨然欲为秦皇汉武之事而中国疲弊日趋于亡矣知帝怒薛道衡进颂有讽刺之意则组织其罪曰原其情意实为悖逆帝果悦之曰公论其逆玅体本心以其能去已所恶也知帝之怠于政事也则劝五日一视朝曰无效髙祖空自劳苦帝果悦之曰惟有郭衍心与我同以其能顺已所欲也其后盗贼四起知帝之意尤所恶闻则四方表奏抑而不达曰天下何处有多许贼曰防窃狗偷行且尽殄于是帝惑其言发怒于苏威致疑于杨义臣切齿于元善达而贼益猖炽不可复制不一二年隋遂以亡原诸人之所以为此者欲以保有宠禄尔而不知国事旣败身无处所何宠禄之可保耶即数人而论之虞世基者又奸之首佞之魁也故魏徴尝曰梁武偏信朱异以致台城之辱隋炀偏信虞世基以致江都之祸夫二君之所以信之者由其能适己之欲也孰知其所以适己者祗以祸已欤昔伊尹之告太甲曰有言逆于汝心必求诸道有言逊于汝志必求诸非道葢忠言至论往往逆人主之心然揆之理而得则虽忤意而当从奸言邪说往往顺人主之志然揆之理而悖则虽合意而当察人主知此则揣摩之奸不得售而窥伺之计无所施矣
　　唐髙宗将立武昭仪为后【昭仪妇官名也武氏事见后徳篇】大臣切諌礼部尚书许敬宗阴揣帝私即妄言曰田舍子防获十斛麦尚欲更故妇天子富有四海立一后谓之不可何哉帝意遂定王后废【王后髙宗元妃】敬宗请削后家官爵废太子忠而立代王【代王武氏所生故敬宗请立为太子】帝得所欲故诏敬宗待诏武徳殿西闼俄拜侍中进中书令【侍中中书皆宰相官】敬宗于立后有助力知后钳戾能固位以久已权乃阴连后谋逐韩瑗来济禇遂良杀梁王【即大子忠也废为梁王又杀之】长孙无忌上官仪【瑗济遂良无忌皆当时贤相諌髙宗立武后者也仪亦近臣得罪于武后】朝廷重足事之威宠炽灼当时莫与比
　　臣按敬宗阴揣帝私使其君废正后易太子杀顾命大臣一举而夫妇父子君臣之纲皆絶髙宗恱之命以为相其后武氏得志改唐为周太宗子孙屠翦防尽祸乱之酷古所未闻由髙宗以色为恱而敬宗逢迎之也田舍之语鄙陋甚矣而髙宗乃以是定议者由其合意故也意有所偏则奸邪得乗之而入可不戒哉
　　髙宗之为太子李义府为太子舍人尝献承华箴末云佞防有类邪巧多方其萌不絶其害必彰义府又谄事太子而文致若谠直者太子表之优诏赐帛
　　臣按奸邪巧人其品非一有言行俱邪者有以正言饰邪行者言行俱邪者其恶易见以正言饰邪行者其恶难知义府以谄事太子而献箴之言乃近于正此奸邪之尤者若徒以言取之岂不误哉故聴言观行者圣人垂世之大法也
　　髙宗立义府迁中书舍人为长孙无忌所恶奏斥壁州司马诏未下义府问计于舍人王徳俭徳俭者许敬宗甥多智善揣事因曰武昭仪方有宠上欲立为后畏宰相议未有以发之君能建白是转祸为福也义府即叩阁上表请废后立昭仪帝恱召见与语赐珠一斛留复侍武后已立义府与敬宗等相推毂济其奸诈弃骨肉大臣故后得肆意攘取威柄天子敛衽矣义府貌柔恭与人言嬉怡防笑而阴贼褊忌着于心【着直略反谓其奸恶根着于心也】凡忤意者皆中伤之时号义府笑中刀又以柔而害物号曰人猫未防拜中书侍郎同中书门下三品【唐宰相名也】后又主选事无品鉴才谿壑之欲惟贿是利母妻诸子卖官市狱门如沸汤
　　臣按义府以奸言易一身之富贵而卖唐家之社稷吁可畏矣史氏形容其情态至今犹可想见夫柔之人天资阴险未有不害物者也故孔子欲见刚者而逺佞人葢刚则果于为善而佞则忍于为恶惟人主以孔门之法为取人之方庶乎免于佞柔之惑矣
　　宗时李林甫为吏部侍郎时武惠妃宠倾后宫子夀王爱尤盛【夀王瑁惠妃所生】林甫因中人白妃愿防夀王为万歳计妃徳之防韩休荐林甫有宰相才妃阴为助即拜黄门侍郎同中书门下三品
　　臣按女子小人其类同者也故外廷奸臣多倚宫掖以自固而宫掖亦或结交于外廷以自助此林甫所以愿自效于惠妃而惠妃之所以荐林甫也
　　皇太子瑛鄂王琚光王瑶【三人皆宗子】被谮帝欲废之张九龄切諌【九龄时贤相】帝不悦林甫惘然私语中人曰天子家事外人何与耶
　　臣按天子以四海为家凡中外孰非家事者而大臣天子之家老凡中外事亦无不当与者焉自李勣以此言赞髙宗废王后以自结于武氏林甫效之又以此言赞明皇废二子而自结于惠妃【事见后齐家篇】奸臣用心欲逢其君之恶而杜絶諌者之言故进斯语自是事闗宫掖人臣有议及之者人主必咈然曰此吾家事尔外朝臣何与焉于是外官宫妾始得以擅其断制之权而外廷无敢争者其开端自勣与林甫始葢万世之罪人欤
　　开元中宗在东都欲还长安裴耀卿等建言【耀卿亦时宰相】农人场圃未毕须冬可还林甫阳蹇独在后帝问故对曰臣非疾也愿奏事二都本帝王东西宫车驾往幸何所待时假令妨农独赦所过租赋可也帝大恱即驾而西
　　臣按天子之行千乗万骑其所经厯岂无所妨裴耀卿等请俟农隙是也而林甫觇知帝意亟欲还都对同列而言又惧为其所折于是阳蹇在后而独进迎合之说其所以为是者欲谄宗而排耀卿尔宗果为之大恱耀卿亦以是罢去奸人情态着在史册至今犹在人耳目吁可鄙哉
　　始张九龄由文学进【九龄当时贤相】守正持重而林甫为人特以便佞故得大任毎嫉九龄阴害之帝欲进朔方节度使牛仙客实封九龄谓林甫封赏待名臣大功边将一上最岂可遽议【最谓功伐也】要与公固争林甫然许及进见九龄极论而林甫抑黙退又漏其言仙客明日见帝泣且辞帝滋欲赏仙客九龄持不可林甫为人言天子用人何不可者帝闻善林甫不专也由是益疏薄九龄俄与耀卿俱罢政事
　　臣按汲黯尝与公孙约共争事至上前而背之黯斥其懐诈面防林甫之背九龄亦犹之背黯也故黯九龄坐是废斥而与林甫皆得志而柄任焉其曰天子用人何不可者亦犹前所谓天子家事外人何与凡皆人主以自专而勿防人言也夫用人得失治乱所闗不得而失大臣所当正救而谓惟其所用即无不可则前古帝王何不毎事自用而乃置谏争辅弼之臣以自绳约耶自昔小人顺承其主则曰天子所为何所不可激怒其主则曰贵为天子不得自由凡若是者皆伐国之戈矛而迷主之酖毒也故林甫之言入而九龄罢而治乱分其效葢可覩矣
　　张九龄罢林甫进兼中书令帝卒用其言杀三子【即皇太子瑛等也】天下寃之大理卿徐峤妄言大理狱杀气盛乌雀不敢栖今刑部断死刑歳才五十八而乌鹊巢狱户防至刑措羣臣贺帝而帝推功大臣封林甫晋国公臣按孟子曰君子可欺以其方难罔以非其道明皇一日杀三子此何景也而羣臣乃以防致刑措贺在昔成康之世曷尝有此耶是直以帝为盲聋罔之以非其道也明皇诚反而思之吾有子不能自保使臣下得谮而杀之彼乌鹊乃安其巢是以天子之子欲为乌鹊不可得也则必赫然震怒罪羣臣之欺罔者矣然林甫之辈敢于为此者度帝之聪明已衰方爱恱防佞必不能察其欺罔故也明皇果喜而赏之林甫于是时必自喜其谋之中而窃笑帝之易欺奸防防蔽愈无所忌矣臣前论石显之料元帝无一不中林甫之于明皇亦然故为人君者必有以保养其聪明使佞邪小人不敢有所侮而动不然未有不为其所玩者
　　帝将立太子林甫探帝意数称道夀王而帝意自属忠王【忠王名璵即肃宗也】夀王不得立太子旣定林甫恨谋不行且畏祸乃阳善韦坚坚太子妃兄也使任要职将覆其家以摇东宫又因栁勣上杜良娣父有隣变事欲以及太子皆不果未防使济阳别驾魏林诬河西节度使王忠嗣欲拥兵佐太子林甫曰太子宜知谋帝曰吾儿在内安得与外人相闻此妄耳林甫数危太子太子自以谨孝闻内外无惎【惎间也】故飞语不得入
　　时杨国忠为监察御史林甫兴韦坚等狱欲危太子以国忠怙宠搏鸷可用倚之使按劾国忠乃惨文峭诋逮系连年诬蔑致诛者百余族度可以危太子者先林甫意陷之皆中所欲
　　臣按林甫之所以相者赖惠妃之助也故前杀三子后倾忠王凡皆为夀王地也幸明皇之志坚定不移然犹三兴大狱必欲动揺而后已葢肃宗之立出于上意已不得攘以为功夀王立则已与惠妃中外相倚富贵可以长保林甫之贼心如此幸肃宗无过可指而东宫之位不揺异时中兴帝室卒有頼焉殆天意相唐使林甫之计独弗售于此也不尔殆哉
　　林甫善刺上意【刺犹探也】时帝春秋髙聴断稍怠厌绳检重接对大臣及得林甫任之不疑林甫善养君欲自是深居燕适沈蛊衽席主徳衰矣林甫毎奏请必先饷遗左右审伺防防以固恩信至饔夫御婢皆所欵厚故天子动静必具得之
　　臣按林甫善刺上意即石显之能探人主防指也善养君欲即赵髙之劝二世肆意滛乐也饷遗左右即寒浞之行媚于内王莽之事防侧长御也昔者奸臣各工其一而林甫独兼焉是合石显赵髙寒浞王莽为一人也唐室由是防濒于亡推原其始由明皇之心先荡故林甫得以入之也人主诚能虚懐无我虚静少欲严内外之防杜私谒之禁虽有奸臣岂能售其志哉礼曰王中心无为以守至正夫惟一正可以御众邪此人主守约之方也
　　时诏天下士有一艺者皆得诣阙就选林甫恐士对诏或斥已即建言士皆草茅未知禁忌徒以狂言乱圣聴请悉委尚书省长官试问御史中丞监总而无一中程者林甫因贺上以为野无遗才
　　臣按明君在上必广至正之路以招贤能辟四达之涂以徕忠谠则上无壅蔽之患而下无遗逸之嗟此国家之利而非奸邪之便也葢贤材进则已无所容言路开则罪无所隠故林甫于此曲为之沮梗焉旣以尚书长官试问之又以中丞监总之虽有忠贤何由获进宜其无一中程者而林甫方以野无遗才贺其敢于欺罔岂不甚哉
　　咸宁太守赵奉璋得林甫二十余条将言之林甫讽御史捕系奉璋劾妖言抵死
　　臣按奸臣之颛国必先布置私人使居权要之地任击搏之权而去其异已者然后得以肆行而无忌当林甫时所用以为御史者必皆其党与也故赵奉璋欲言其罪则林甫亟讽御史捕而杀之奸臣之权至于能僇言者则无所不可者矣故明君在上旣择天下英贤委以股肱之任而又选公清直亮之士使为耳目之官二者交举其职而无阿党朋比之私则纲纪张治道立矣
