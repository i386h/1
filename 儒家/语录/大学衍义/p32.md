<!-- { "loadSidebar": true } -->
　　林甫为相凡才望出巳右及为上所厚势位将逼巳者必百计去之尤忌文学之士或阳与之善啗以甘言而阴陷之世谓林甫口有蜜腹有劔上尝陈乐于勤政楼下垂帘观之兵部侍郎卢绚谓上已起按辔过楼下绚风标清粹上深叹其蕴借林甫尝厚以金帛赂上左右上举动必知之乃召绚子弟语曰尊君素望清崇今交广借才圣上欲以尊君为之可乎若惮逺行则左迁不然以賔詹分务东洛亦优贤之选也绚惧遂乞賔詹上又尝问严挺之安在是人亦可用挺之时为绛州刺史林甫退召挺之弟损之谕以上待尊兄意甚厚盍为见上之策奏称风疾求还京师就医挺之从之林甫以其奏白上云挺之老疾宜且授之防秩使便医药上叹咤久之以为詹事
　　臣按书称四凶之罪曰象恭滔天而已曰巧言令色孔壬而已尧能知之而舜能去之所以为圣也林甫于数者之恶葢悉兼之而明皇不能察者欲汨之也诗曰盗言孔甘惟言之甘故人防其害而不知此所以为盗也林甫之口有蜜腹有劒所以为国之大贼乎传曰苦言药也甘言疾也使明皇能知苦言之为药甘言之为疾九龄不去林甫不相则虽有禄山能为难乎故内有衣冠之盗然后外有干戈之盗然则衣冠之盗将何以察之曰眡其言之甘苦而已矣葢未有正人而甘其言亦未有邪人而能苦其言者也林甫旣以此误其君又以此误其同列卢绚之賔詹严挺之之养疾皆以甘言误之而实加摈废焉亦犹以甘言误明皇陷之于播迁之辱也吁可畏哉
　　林甫居相位固宠市权蔽欺天子耳目諌官皆持禄养资无敢正言者补阙杜璡再上书言政事斥为下邽令因以语动其余曰明主在上羣臣将顺不暇亦何所论君等不见立仗马乎终日无声而饫三品刍豆一鸣则黜之矣后虽欲不鸣得乎由是諌争路絶
　　臣按奸臣颛国必先壅塞言路使人主惸然孤立于上而盲然无覩于外然后得以恣其所欲为大而篡国小而颛政无不可者故正先死而赵髙肆王章僇而王凤炽杜璡斥而林甫横为人主者可不监哉
　　贞观以来任蕃将者如阿史那社尒契苾何力皆以忠力奋然犹不为上将皆大臣总制之故上有余权以制于下先天开元中【睿宗宗年号】若薛讷郭元振张说等自节度使入相天子林甫疾儒臣以方畧积边劳且大任欲杜其本以久其权即说帝曰以陛下雄材国家富彊而夷狄未灭者由文吏为将惮矢石不身先不如用蕃将彼生而雄养马上长行陈天然性也若陛下感而用之必先死夷狄不足圗也帝然之因以安思顺代林甫领节度而擢安禄山髙仙芝哥舒翰等专为大将林甫利其虏也无入相之资故禄山得专三道劲兵处十四年不徙天子安林甫策不疑也卒称兵荡覆天下王室遂防
　　臣按一言丧邦者昔闻之矣一言而遗祸数百载者有之乎曰有之如林甫之请任蕃将是也葢自禄山反唐防亡肃宗虽崎岖中兴而两河之地半为降虏所有更相传袭终唐之世不能取蕃鎭跋扈动辄举兵内向唐卒以是失天下五代之乱生人肝脑尽矣至于本朝然后收方镇之权天下合于一自天宝末迄建隆初凡二百有七年推原祸本由林甫以蕃将代儒将故也彼其用心不过欲杜节度使入相之阶以久已权而中国板荡生民涂炭遂自兹始自昔奸臣之祸天下未有若是其酷者也
　　上晚年自恃承平以为天下无复可忧遂深居禁中专以声色自娱悉委政事于林甫林甫媚事左右迎合上意以固其宠杜塞言路掩蔽聪明以成其奸妬贤嫉能排抑胜己以保其位屡起大狱诛逐贵臣以张其势自皇太子以下畏之侧足凡在相位十九年养成天下之乱而上不之悟
　　臣按此唐旧史论林甫之语也林甫心迹尽于此矣
　　杨国忠者太眞妃之从祖兄也其妹虢国夫人居中用事帝所好恶国忠必探知其防帝以为能
　　臣按女子小人表里交煽者危国亡家之本前葢屡言之矣若国忠者身旣用事于外其妺又用事于中宜其能深探动息阿意迎合而帝以为能也
　　国忠为宰相便佞专徇帝嗜欲不顾天下成败知帝雅意事邉故身调兵食取习文簿恶吏任之军凡须索快成其手
　　臣按明皇前任林甫后任国忠二人之操术略同大抵徇帝之欲而已知帝有意于邉事也则身调兵食任恶吏以掌文簿茍取集事他不遑防也虽然使明皇无纵欲之念虽奸臣其能窥所欲而徇之乎故曰人君之心正则朝廷百官无敢不正者
　　南诏质子閤罗凤亡去帝欲讨之国忠荐鲜于仲通为蜀郡长史率兵六万讨之战泸川举军没独仲通挺身免国忠匿其败更叙战功使白衣领职
　　劒南节度李宓将兵七万击南诏閤罗鳯诱之深入宓被擒全军皆没国忠隠其败更以防闻并发中国兵讨之前后死者防二十万人无敢言
　　臣按记曰四方有败必先知之此之谓民之父母明皇末年委政国忠云南丧师至二十万而国忠反以防闻明皇至是块然尸位犹土木偶人矣奸臣敢于防蔽如此为人主者其可不以天下为视聴哉
　　上忧雨伤禾国忠取禾之善者献之曰雨虽多不伤稼也上以为然扶风太守房琯言所部水灾国忠使御史推之是歳天下无敢言灾者
　　臣按忠臣之心惟恐人君不畏灾异魏相之以逆贼风雨告宣帝是也奸臣之心惟恐人主知畏灾异国忠谓霖雨不害稼以欺明皇是也葢人主知畏天灾必求巳过必更弊政必去小人此忠臣之所乐而奸臣之所不便也故其操术不同如此近世王安石遂有天灾不足畏之语吁莫大于天莫神于天而犹不足畏则尊居人上复何所惮耶嫚天欺君其罪不在国忠下可胜诛哉
　　安禄山专制三道阴蓄异志殆将十年以上待之厚欲待上晏驾然后作乱防杨国忠与禄山不相恱屡言禄山且反上不聴国忠数以事激之欲其速反以取信于上禄山由是决意遂反发所部兵十五万众以讨国忠为名上召宰相谋之国忠扬扬有徳色曰今反者独禄山耳将士皆不欲也不过旬日必传首诣行在上以为然大臣相顾失色
　　臣按禄山之所以反者由林甫养成之而国忠激发之也国忠身为大臣而激贼使发者果何为哉欲人主信其言之验而自保宠禄故也葢奸臣之心茍可以为己之利者虽危国家覆宗社而不顾吁可畏哉方是时禄山长驱向阙声震河洛而国忠犹进谄言以惑上聴其志亦以取恱尔而马嵬之变身首殊分家族殄灭宠禄果可保耶祗足为奸臣之戒而已
　　以上论憸邪罔上之情

　　大学衍义卷十九
　　钦定四库全书
　　太学衍义卷二十
　　宋　真徳秀　撰
　　格物致知之要二
　　辨人材
　　憸邪罔上之情【奸臣】
　　元载在肃宗朝因李辅国荐擢平章事【李辅国宦官之用事者事见后】后肃宗濳诛辅国载预其谋代宗即位载权益盛又以货结内侍董秀使主书卓英倩濳与往来上意所属载必先知之承意探防意无不合上以是愈爱之
　　臣按元载之承意探防即李林甫之善刺帝意也先结辅国后结董秀即李林甫之赂上左右也奸慝相师不谋而合葢如此
　　元载专权恐奏事者攻讦其私乃请百官凢论事先白长官白宰相然后奏闻仍以上防谕百官曰比来诸司奏事言多谗毁故委长官宰相先定其可否刑部尚书顔眞卿上疏以为郎官御史陛下之耳目今使论事者先白宰相是自掩其耳目也陛下患羣臣之为谗何不察其言之虚实若所言果虚宜诛之果实宜赏之不务为此而使天下谓陛下厌聴覧之烦托此为辞以塞谏诤之路臣窃为陛下惜之太宗着司门式曰其无门籍人有急奏者皆令门司与仗家引奏无得闗碍所以防壅蔽也天宝以后李林甫为相深疾言者道路以目上意不下逮下情不上达防蔽喑呜卒成幸蜀之祸陵夷至于今日其所从来者渐矣夫人主大开不讳之路羣臣犹莫尽言况令宰相大臣裁而抑之则陛下所闻见者不过三数人耳天下之士从此钳口结舌陛下见无复言者以为天下无事可论是林甫复起于今日也昔林甫虽擅权羣臣有不谘宰相辄奏事者则托以它事阴中伤之犹不敢明令有司奏事皆先白宰相也陛下傥不早悟渐成孤立载闻而恨之奏眞卿诽贬峡州司马
　　臣按元载之杜塞人言亦林甫故智也顔眞卿之论可谓尽其情状矣后之专政讳言者往往习为防蔽虽言官论事必令以槀草先白有去焉有取焉是又祖元载之故智也惟其奸慝之相师是以危乱之相寻呜呼悲夫
　　元载弄权舞智政以贿成僣侈无度上戒之不悛防有告载圗为不轨者上命收载赐自尽有司籍其家胡椒八百石它物称是
　　臣按忠臣必亷而亷者必忠奸臣必贪而贪者必奸故诸葛亮尽忠于蜀而成都止有桑八百株元载为奸于唐而胡椒至八百石人主以是观之可以识忠臣奸臣之分矣
　　顺宗为太子翰林待诏王伾善书王叔文善棊俱出入东宫娱侍太子叔文谲诡多计自言读书知治道遂大爱幸与王伾相依附帝即位有疾常深居施帘帷独宦官李忠言昭容牛氏侍左右百官奏事自帷中可其奏以伾为左防骑常侍王叔文为起居舍人大抵计事叔文依伾伾依李忠言忠言依牛昭容转相交结毎事先下翰林使叔文可否然后宣于中书韦执谊承而行之【执谊以党伾等得宰相】外党则韩防柳宗元刘禹锡等主采聴外事谋议唱和日夜汲汲如狂互相推奬曰伊曰周曰管曰葛僴然自得谓天下无人荣辱进退生于造次惟其所欲不拘程式士大夫畏之道路以目
　　臣按伾文居中用事内则有宦官宫妾为之表里外则有士大夫之好进者为之谋议此其所以能专制朝权也然推其本则由顺宗深居帘帷不与羣臣接故此辈得以售其奸故为人君者必体明出地上之象赫然临下则魑魅罔两影灭迹絶矣
　　卢杞开元宰相怀愼孙也【懐愼清俭称贤相】貌丑色如蓝有口辩徳宗悦之擢为御史大夫郭子仪毎见賔客姬妾不离侧杞尝往问疾子仪悉屏侍妾或问其故子仪曰杞貌陋而心险妇人辈见之必笑它日杞得志吾家无类矣寻擢门下侍郎同平章事杞鄙陋无文学杨炎与同在相位轻之多托疾不与防食杞亦恨之杞阴狡欲起埶立威小不附者必欲寘之死地引太常博士裴延龄为集贤殿学士亲任之未防譛炎罢政事
　　臣按奸邪之臣将盗有国柄必先引同己者为之党而去异己者使不得沮吾事则威权悉出吾手矣卢杞之引延龄罢杨炎葢以此也
　　初杨炎为相恶京兆严郢左迁大理卿卢杞欲陷炎引郢为御史大夫先是炎将营家庙有宅在东都慿河南尹赵惠伯卖之惠伯买以为官廨郢按之以为有羡利杞召大理正田晋议法晋以为律监临官市买有羡利以乞取论当夺官杞怒贬晋衡州司马更召它吏议法以为监主自盗罪当绞炎庙正直萧嵩庙地杞因譛炎曰兹地有王气宗令嵩徙之炎有异志故于其地建庙炎贬崖州司马遣中使防送未至缢杀之恵伯贬多田尉亦杀之
　　臣按奸臣将盗国柄必以杀僇立威杞恶杨炎旣谮杀之赵恵伯何罪亦杀之葢不如是无以张巳之权而使士大夫慑服之也是时徳宗在位未久而杞已得以私意杀大臣异时失国奔播之祸于此可占矣
　　上初即位崔祐甫为相务崇寛大故当时政声蔼然以为有贞观之风及杞为相知上性多忌因以疑似离间羣臣始劝上以严刻御下中外失望
　　臣按奸臣欲盗国柄必眡人君意向而迎合之杞知徳宗性多忌刻故惑之以疑似而道之以严刻徳宗喜其能合己意于是信之笃任之专而羣臣莫能间矣
