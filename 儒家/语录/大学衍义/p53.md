<!-- { "loadSidebar": true } -->
　　王吉为昌邑中尉而王好田猎驱驰国中动作亡节吉上疏諌曰古者师日行三十里吉行五十里诗云匪风发兮匪车揭兮【发发飘风貎揭揭疾驱貌】顾瞻周道中心兮【古怛字伤也】说曰发发者是非古之风也揭揭者是非古之车也盖伤之也今大王幸方与【县名】曾不半日而驰二百里百姓废耕桑治道牵马臣愚以为民不可数劳也大王不好书术而乐逸游冯式撙衔【撙挫也】驰骋不止口倦乎叱咤手苦于棰辔身劳乎车舆朝则冒雾露昼则被尘埃夏则为大暑之所暴炙冬则为风寒之所匽薄数以耎脆之玉体犯勤劳之烦毒非所以全夀命之宗也又非所以进仁义之隆也夫广厦之下细旃之上明师居前劝诵在后上论唐虞之际下及殷周之盛考仁圣之风习治国之道防防焉发愤忘食日新厥徳其乐岂直衔橜之间哉【衔马衔也橜车钩心也】休则俛仰诎信【音伸】以利形进退歩趋以实下吸新吐故以练藏【藏谓五藏】专意积精以适神于以养生岂不长哉大王诚留意如此则心有尧舜之志体有乔松之夀【子乔赤松古长年者】福禄其轃而社稷安矣王贺虽不遵道然犹知敬礼吉乃下令赐牛酒其后复放从【音縦】自若
　　臣按王吉可谓爱君之笃矣其论田猎驱驰之害学问优游之适言言切至使甚愚者听之犹知感悟故虽王贺之狂不以为忤且赏之也夫物欲之乐有限而理义之恱无穷从禽虽可喜然车驰马骤颠跌顿撼四体俱疲触风日犯雾露懔乎有性命之忧孰若从容帷幄儒绅环侍讲论道义涵泳经术日与圣贤为徒足以开广聪明安固气体其为可乐讵有极邪惜王贺以不移之愚虽加赏赉旋复放纵入继大綂寻不克终然吉之言既可为人君进徳之助又可以为养生之法故着于篇惟圣明详味焉
　　以上论盘游之戒
　　戒逸欲
　　奢侈之戒
　　伊尹作太甲曰慎乃俭徳惟怀永图【永长也图谋也】
　　臣按此太甲不惠于阿衡之时也故伊尹训之者如此夫俭则心小而为虑者逺侈则心大而为谋者踈方是时太甲方以欲败度纵败礼心为二者所蔽若云之翳日月未知斯言之为忠也一旦处仁迁义而本心复明然后知受病之源端在于此克终之美光照简册伊尹训戒之功夫岂小哉
　　子曰禹吾无间然矣菲饮食而致孝乎鬼神恶衣服而致美乎黻冕卑宫室而尽力乎沟洫禹吾无间然矣【无问然谓无所非间也】
　　臣按大禹于奉己也薄而于孝祖宗敬天地拯生民则皆致其厚此大舜所以称其勤邦俭家而孔子亦谓之无间然也夫饮食衣服宫室此人心也致孝致敬勤民者道心也二者常相消长禹之心以道为主故人心退听所欲不存其后文王亦以卑服即康功田功圣人用心大抵若此兹非后王所当法与
　　春秋庄二十有八年冬筑郿大无麦禾二十九年春新延廏
　　胡安国曰言新者有故也何以书昔韩昭侯作高门屈宜臼曰不时所谓时者非时日也人固有利不利时前年秦拔宜阳今年旱君不以此时恤民之隠而顾益奢所谓时诎举赢者也【诎谓力不足赢谓力有余以不足之时作有余之事故曰云云】故谷梁氏曰古之君人者必时视民之所勤民勤于力则功筑罕民勤于财则贡赋少民勤于食则百事废冬筑郿大无麦禾春新延廐以其用民力为己悉矣
　　三十一年春筑台于郎
　　胡安国曰何以书厉民也天子有灵台以候天地诸侯有时台以候四时去国筑台于逺而不縁占候是为游观之所厉民以自乐也厉民自乐而不与民同乐则民欲与之偕亡虽有台岂能独乐哉
　　臣按春秋重民力谨土功故新一廏筑一台必书之以示人君不可纵欲以病民也臣姑举二事着于篇它不悉録云
　　昭八年有石言于晋魏榆【地名】晋侯问于师旷【晋大夫】曰石何故言对曰石不能言或冯焉不然民听滥也抑臣又闻之曰作事不时怨讟动乎民则有非言之物而言今宫室崇侈民力雕尽怨讟竝作莫保其性石言不亦宜乎于是晋侯方筑虒祁之宫【虒祁地名】叔向【晋大夫】曰子野之言君子哉【子野师旷】君子之言信而有征
　　十三年晋成虒祁诸侯朝而归者皆有贰心
　　臣按晋平公伯主也侈一宫室而上天为之示异诸侯为之离心故曰俭徳之共也侈恶之大也可不戒夫
　　楚灵王为章华之台【章华地名】与伍举登焉曰台美矣夫对曰臣闻国君服宠以为美安民以为乐听徳以为聪致逺以为明不闻其以土木之崇高彤镂为美而以金石匏竹之昌大嚣庻为乐不闻其以观大视侈淫色为明而以察清浊为聪也夫君国者将民之与处民实瘠矣君安得肥且夫私欲侈则徳义鲜少徳义不行则迩者骚离而逺者距违夫为台榭将以教民利也不知其以匮之也若君谓此台美而为之正楚其殆矣
　　臣按伍举之对言皆近理而所谓私欲侈则徳义鲜少者尤古今之名论也夫私欲者人心之发而徳义者道心之正二者常相水火焉水胜则火灭欲胜则理防灵王惟其溺于私欲也是以徳义之存者几希及其败也仲尼闻之曰若古有志克已复礼仁也楚灵王而能自克岂其辱于干溪【灵王败死于此】呜呼此非后王之炯监与
　　秦始皇以为咸阳人多先王之宫庭小吾闻周文王都丰武王都镐丰镐之间帝王之都也乃营作朝宫渭南上林苑中先作前殿阿房东西五百步南北五十丈上可以坐万人下可以建五丈旗周驰为阁道自殿下直抵南山表南山之颠以为阙为复道自阿房渡渭属之咸阳以象天极阁道絶汉抵营室也阿房宫未成欲更择令名名之作宫阿房故天下谓之阿房宫
　　汉文帝时贾山言治乱之事曰秦起咸阳而西至雍离宫二百钟鼓帷帐不移而具又为阿房之殿殿高数十仞东西五里南北千步从车罗骑四马骛驰旌旗不挠为宫室之丽至于此使其后世曾不得聚庐而托处焉【后世谓秦之子孙】为驰道于天下东穷燕齐南极吴楚江湖之上濒海之观毕至道广五十步三丈而树厚筑其外隠以金椎树以青松为驰道之丽至于此使其后世曾不得邪径而托足焉秦以熊罴之力虎狼之心蚕食诸侯并呑海内而不笃礼义故天殃加焉
　　臣按阿房之侈自开辟以来未之有也贾山之言既足为来世戒而唐人杜牧又为之赋曰明星荧荧开妆镜也緑云扰扰梳晓鬟也渭流涨腻弃脂水也烟斜雾横焚椒兰也雷霆乍惊宫车过也辘辘逺听杳不知其所之也又曰鼎铛玉石金块珠砾弃掷迤逦秦人视之亦不甚惜嗟乎一人之心千万人之心也秦爱纷奢人亦念其家奈何取之尽锱铢用之如泥沙又曰使天下之人不敢言而敢怒独夫之心日益骄固戍卒呌函谷举楚人一炬可怜焦土【谓项羽焚咸阳火三月不灭也】词人之赋不无浮夸然其穷奢极侈之状播诸赋咏深宫闲燕使人歌之以代吹竹弹丝之乐亦足以戒故以次于贾山之后
　　汉文帝即位二十三年宫室苑囿车骑服御无所増益有不便輙弛以利民尝欲作露台召匠计之直百金上曰百金中人十家之产吾奉先帝宫室常恐羞之何以台为身衣弋绨所幸慎夫人衣不曵地帷帐无文绣示敦朴为天下先
　　臣按文帝斯言有二善焉曰百金中人十家之产念细民为生之艰也曰吾奉先帝宫室常恐羞之念祖宗创业之艰也人主常存此心虽劝之奢侈亦不为矣凡继世之君多恣耳目之娱者正以不知锱铢财用莫非生民膏血而已之所处皆先世积累之余功故也臣故曰文帝斯言有二善焉可以为后世法矣
　　汉武帝时天下侈靡趋末上问吾欲化民岂有道哉东方朔对曰尧舜禹汤文武成康上古之事经歴数千载尚难言也臣不敢陈愿近述孝文皇帝之时当世耆老皆闻见之贵为天子富有四海身衣弋绨足履革舄以韦带剑莞蒲为席兵木无刃衣緼无文集上书囊以为殿帷以道徳为丽以仁义为准于是天下望风成俗昭然化之今陛下以城中为小图起建章左鳯阙右神明号称千门万户土木衣绮绣狗马被缋罽宫人簪玳瑁垂珠玑设戏车教驰逐饰文采丛珍怪撞万石之钟击雷霆之鼓作俳优舞郑女上为淫侈如此而欲使民独不奢侈失农事之难者也陛下诚能用臣朔之计推甲乙之帐燔之于四通之衢却走马示不复用则尧舜之隆宜可与比治矣
　　臣按东方朔可谓知化民之本矣文帝之俭如彼风俗安得而不厚武帝之侈如此风俗安得而不薄诚能听朔之言去奢从俭而民不向风者未之闻也朔虽平时诙笑不根若其近述孝文时事则爱君之至情言治之确论而武帝一不之听卒以奢靡敝其国惜哉
　　扬雄曰逮至圣文垂意至寜躬服节俭绨衣不敝革鞜不穿【言不穿敝两已无所纷华也】大夏不居木器无文于是后宫贱瑇瑁而疎珠玑却翡翠之饰除雕琢之巧恶丽靡而不近斥芬芸而不御抑止丝竹曼衍之乐【衍亦战反】憎闻郑卫幼眇之声【幼一笑反眇音妙】是以玉衡正而太阶平也【玉衡北斗杓星也太阶三台也】
　　臣按人主一修俭徳则玉衡正而太阶平格天之功若是其速然则崇侈纵欲者其获罪于天也必矣可不惧哉
　　隋炀帝筑西苑周二百里其内为海周十余里为方丈蓬莱瀛洲诸山高出水百余尺台观宫殿罗络山上向背如神海北有龙鳞渠萦纡注海内縁渠作十六院门皆临渠每院以四品夫人主之堂殿楼观穷极华丽宫树秋冬雕落则剪防为华叶缀于枝条色渝则易以新者常如阳春沼内亦剪防为荷芰菱芡乘舆游幸则去冰而布之十六院竞以殽羞精丽相高求市恩宠上好以月夜从宫女数千骑游西苑作清夜游曲于马上奏之
　　臣按武王之数纣曰暴殄天物盖凡物皆天产也暴而殄之则获罪于天矣汉武以土木被文绣议者已深讥之况于苑囿之广卉木之多以人为而夺造化不知歳之所耗者几百千万匹而虚杼轴之力者几百千万工雨淋日炙不能旬月而又易之矣当是时天下之穷而衣不蔽体者何可胜数而炀帝乃以有用之缯帛委之沟壑草莽中一不之惜暴殄甚矣上帝安得而不震怒下民安得而不离畔乎其致江都之祸宜也
　　唐太宗贞观初谓公卿曰昔禹凿山治水而民无讟者与人同利故也秦始皇营宫室而民怨叛者病人以利己也夫靡丽珍奇固人之所欲若纵之不已则危亡立至朕欲营一殿材用已具鍳秦而止王公已下宜体朕此意也由是二十年间风俗素朴衣无锦绣公私富洽
　　四年发卒修洛阳宫以备巡幸给事中张素上书諌曰臣见隋初营宫室近山无大木皆致之逺方数百人曵一柱以木为轮则戛摩火出乃铸铁为毂行一二里铁毂輙破别使数百人赍铁毂随而易之尽日不过行二三十里计一柱之费已数十万工余可知矣陛下初平洛阳凡隋氏宫室之宏侈者皆令毁之曾未十年复加营缮何前日恶之而今日效之也且以今日财力何如隋世陛下役疮痍之人习亡隋之弊恐又甚于炀帝矣上曰卿谓我不如炀帝何如桀纣对曰若此役不息亦同归于乱上曰吾思之不熟乃至于此即为之罢役赐素防二百匹
　　臣按太宗鉴隋之侈故一殿之营为费无几而亟已之然未及数年遽有洛宫之役由俭入奢其易若此此张素之所以谏也惟其喜闻忠言不讳已过虽比之于隋炀斥之以桀纣曾不少忤而亟从之此其所以致贞观之治也
　　唐宗开元二年上以风俗奢靡制乘舆服御金银器玩令有司销毁以供军国之用其珠玉锦绣焚于殿前后妃以下毋得服珠玉锦绣
