<!-- { "loadSidebar": true } -->
　　益稷【虞书篇名】帝庸作歌曰勑天之命惟时惟几【勑戒也几微也】乃歌曰股肱喜哉元首起哉【股肱谓臣元首谓君】百工熈哉【熈广也】臯陶拜手稽首飏言【拜手首至手稽首首至地言尽敬于君大言而疾曰飏】曰念哉率作兴事【率縂率也】愼乃宪【宪法度也】钦哉【钦敬也】屡省乃成钦哉乃赓载歌【赓续也载始也】曰元首明哉股肱良哉庶事康哉又歌曰元首丛脞哉【丛脞烦碎也】股肱惰哉万事隳哉【隳壊也】臣按此章系于命防典乐之后葢当是时治定功成礼乐大备和气浃于天壤之间凤仪兽舞有不召自至者帝舜则曰天命靡常可戒而不可恃也眞情所发见于咏歌唯时者谓无时而不戒也惟几者谓无防而不戒也天道难谌理乱安危相为倚伏斯须敬畏之不存则怠荒之所自起毫髪几微之不察则祸乱之所自生帝将作歌先言所以歌之意也帝之意责成于臣故谓股肱喜然后元首起而百官之事熈焉喜谓乐于有爲起谓有所作兴也臯陶之意则归重于君谓事虽作于百官而总率作兴者君也法度之已定者不可不谨守之事功之已成者不可不数省之守之不谨则定者坏省之不数则成者亏敬哉敬哉不可忽也此亦先言欲歌之意也于是续成其歌曰元首明则股肱良而庶事康又歌曰元首烦碎则股肱惰而万事隳范祖禹尝论之曰君以知人为明臣以任职为良君知人则贤者得行其所学臣任职则不肖者不得茍容于朝此庻事所以康也若夫君行臣职则丛脞矣臣不任君之事则惰矣此万事所以隳也斯言得之然帝之歌本为勑天命而作君臣唱和乃无一语及天者修人事所以勑天命也后之人主宜深体焉
　　自克艰以下皆言君臣之道
　　洪范【周书篇名箕子作也】惟辟作福【惟独也辟君也福谓庆赏之类】惟辟作威【威谓刑罚之类】惟辟玉食【玉食谓珍贵之食】臣无有作福作威玉食臣之有作福作威玉食其害于而家凶于而国【而汝也】人用侧颇僻【人谓有位之人侧颇僻皆不平不正之意】民用僣忒【僣谓僣上忒差也】
　　臣按此箕子爲武王陈万世君臣之大法也福威者上之所以御下玉食者下之所以奉上也曰惟辟者戒其权不可下移曰无有者戒其臣不可上僣也夫君臣上下之分如天冠地履之不可易臣而福威则盗上柄矣臣而玉食则儗上之奉矣大夫为此则害于家诸侯为此则凶于国臣民尤而效之亦将倾邪而妄作僣忒而逾分矣孟子所谓不夺不餍者理固然也或谓吴楚僣天子鲁之三家尝僣诸侯不闻其害与凶何邪曰惠迪吉从逆凶顺乎道卽吉逆乎道则凶也臣而僣上卽所谓害卽所谓凶也况吴楚之簒杀相寻而季孟之家臣继叛又非凶害而何吁洪范九畴箕子受之大禹大禹受之于天片言只辞莫非天理而可违乎以此坊民犹有窃弄威福如齐田氏选物上第尽归私室如汉董贤者
　　诗萚兮【郑国风】剌忽也【昭公名】君弱臣彊不倡而和也萚兮萚兮风其吹女叔兮伯兮倡予和女萚兮萚兮风其漂女【漂犹飃也】叔兮伯兮倡子要女【要法也】
　　臣按春秋传昭公之立祭仲用事所谓臣强者指祭仲而言也君尊臣卑天下之定分卑者宜弱而反强者由尊者当强而反弱也尊者何以弱柔懦而不自立怠惰而不自振此其所以弱也君旣弱矣威福之权必有所归此臣之所以强也君倡臣和天下之常理君旣弱不能司出令之权而其臣自相倡和而不禀于君萚兮萚兮风其吹女诸大夫处强臣之中犹萚之遇风危坠而不能自保也于是叔伯相语自为倡和自结党与以为避祸之计葢知上之不足頼也国势至此所谓吾末如之何也已矣为人君者其可不以干健自励也哉
　　狡童剌忽也不能与贤人图事权臣擅命也彼狡童兮不与我言兮维子之故使我不能餐兮彼狡童兮不与我食兮维子之故使我不能息兮
　　臣按萚兮之刺曰臣强而已至此则一国之权尽归祭仲生杀予夺仲得专之其强又益甚矣夫天下未尝无贤虽权臣用事之时亦必有不肯阿附者人君能卽而图之其势犹有可回之理若齐之权在田氏而有晏婴使景公能与婴图之田氏未必能遂其簒国之志鲁之权在季氏而有子家羁使昭公能与羁图之季氏未必能成其逐君之谋二国之权不可以复收由二臣之言不见于用也此诗葢当时贤者所作贤者不见遇于君而无自絶之意故虽不与言不与食而幽忧愤切至于不能餐不能息焉其心之忠厚何如哉使昭公能与斯人图之必将有以处此而昭公莫之能也未几祭仲得以窃废立之权逐忽如弃梗置突如易棋【突厉公也】其渐非一日矣先儒以目君狡童为非礼臣以为此发愤怒骂之辞辞虽不逊而其心则至惓惓也读者毋以辞害意云
　　孔子曰天下有道则礼乐征伐自天子出天下无道则礼乐征伐自诸侯出自诸侯出葢十世希不失矣【希少也】自大夫出五世希不失矣陪臣执国命【陪臣大夫之家臣】三世希不失矣天下有道则政不在大夫天下有道则庻人不议
　　臣按是时季氏以大夫而专鲁国之政阳虎以家臣而专季氏之政孔子之言葢伤之也天无二日尊无二上天下之事惟天子得专之故天下有道则礼乐征伐自天子出而诸侯不能干焉天下无道则天子不能有其柄而诸侯得以窃之矣诸侯犹不可专况大夫乎大夫犹不可专况家臣乎春秋之世齐晋秦楚迭主夏盟礼乐征伐不出于天子世变至是葢可伤矣未几而诸国大夫专权自用礼乐征伐又不出于诸侯既而家臣窃弄而政令复不出于大夫名分凌夷舛逆日甚其可伤益甚焉然非道而得亦必以非道而失逆理愈甚则失之愈速故诸侯窃天子之柄少有十世而不失者自余则或五世或三世少不失者以理言之大槩如此曷若三代盛时天子之下以至家臣各安其分歴数百年而无祸哉旣又言天下有道则政不在大夫天下有道则庻人不议葢是时诸侯之政多在大夫如鲁之三家晋之六卿齐之田氏皆以人臣专国而国人公议皆所不与故重言之以见政在大夫决非可久之道也自秦罢侯置守诸侯不得以擅天子之事宜若海内之势归于一尊而内重之埶成当国用事之臣又得以窃其柄如汉之莽操魏之师昭至于簒国莽之祸及其身操始三传而司马氏窃取之司马氏再传而天下多故兵难相寻去亡无几质诸先圣之言殆若符契吁可戒哉
　　孔子曰禄之去公室五世矣政逮于大夫四世矣故夫三桓之子孙微矣【三桓者季氏叔孙氏孟氏皆桓公之子故曰三桓】
　　臣按此章专为鲁而言也鲁自文公薨公子遂杀子赤立宣公【赤嫡也宣公庶也】而君失其政至此歴五公矣自季孙宿专国政歴四世至桓子而为阳虎所执夫禄去公室而政归大夫大夫之埶宜益强也而三家之子孙乃反微弱而不振何邪葢以臣僣君者逆理乱常之事其能久乎善乎先儒苏轼之説曰强生于安安生于上下之分定今诸侯大夫皆陵其上则无以令其下矣故皆不久而失之也呜呼其亦可为后世人臣颛国者之戒欤
　　以上言君臣之名分虽严而上下之交不可无礼故以君使臣之礼继之
　　定公问君使臣臣事君如之何孔子对曰君使臣以礼臣事君以忠
　　臣按君以敬待其臣是之谓礼臣以诚事其君是谓之忠二者皆职分所当然非相为伪也然君使臣以礼则臣事君以忠亦理之必然也意者定公之于使臣容有未能尽礼者故孔子以是告之而语意浑然又若非有为而发者此其所以爲圣人之言与
　　孟子告齐宣王曰君之视臣如手足【视犹待遇也】则臣视君如腹心君之视臣如犬马则臣视君如国人君之视臣如土芥则臣视君如冦讐王曰礼爲旧君有服何如斯可爲服矣曰谏行言听膏泽下于民有故而去则君使人导之出疆又先于其所徃去三年不反【反还也】然后收其田里此之谓三有礼焉【导之出疆一也先于其所往二也三年不反然后收其田里三也】如此则爲之服矣今也爲臣谏则不行言则不听膏泽不下于民有故而出则君搏执之【谓拘系之不容去也】又极之于其所徃【极穷也如晋锢栾盈与诸侯盟勿受之使其穷无所归也】去之日遂收其田里此之谓冦讐冦讐何服之有
　　臣按战国之君以爵禄奔走士大夫无复遇臣之礼其臣亦懐利茍从无复事君之忠故孟子以此深警齐王也昔鲁穆公问于子思曰爲旧君反服古与子思曰古之君子进人以礼退人以礼故有旧君反服之礼也今之君子进人若将加诸膝退人若将坠诸渊毋为戎首不亦善乎又何反服之有孟子之告齐王卽子思之告穆公者也然其辞益峻切矣揆诸前章孔子之言可以见圣贤气象之分虽然孟子爲齐王言则然也而所以自处则不然也千里见王不遇故去而三宿出昼【齐邑名】未尝有悻悻之心犹幸王之一悟而追己也曷尝以冦讐视其君哉故曰孟子为齐王言则然而所以自处则不然也
　　以上总言君臣交际之礼
　　明道术
　　天理人伦之正【君使臣之礼】
　　鹿鸣【诗小雅之篇名周文武时诗】燕羣臣嘉賔也旣饮食之又实币帛筐篚以将其厚意然后忠臣嘉賔得尽其心矣其一章曰呦呦鹿鸣【呦呦和声也】食野之苹【苹今苹蒿也】我有嘉賔鼓瑟吹笙【笙瑟燕乐也】吹笙鼓簧【吹笙之时鼓笙中之簧】承筐是将【筐篚属所以行币帛也承以借之篚以贮之】人之好我示我周行【周行大道也】
　　臣按诗之所谓嘉賔指羣臣之与燕者也于朝则曰君臣于燕则曰宾主先王以礼使臣之厚也如此鹿食苹则相呼呦呦焉而乐君臣宾主之相乐亦犹是也夫君之资于臣主之资于宾果为何事哉欲闻道义而已故饮食以享之琴瑟以乐之币帛以将之则庻乎好爱我而示我以道矣夫贤者岂以币帛饮食为悦哉婚姻不备则正女不行礼乐不备则贤者不处故必如是然后示我以道焉此诗凢三章皆叙燕乐嘉宾之意今姑摘首章以见先王之待其臣如此士之死职宜矣中庸曰体羣臣则士之报礼重讵不信夫
　　礼记曰君子式黄发【君子谓人君也人君乗车有所敬则凭其轼故武王式商容之闾黄髪老人也】下卿位【卿位卿之朝位君出过之而上车入未至而下车】
　　臣按式黄发所以敬老下卿位所以尊贤古者不卑其臣也如此汉世待宰相御坐爲起在舆爲下或其遗意与
　　国君不名卿老世妇【卿老上卿也上卿贵故曰卿老世妇两媵也】
　　臣按国君之贵卿老世妇皆其臣妾而不名之所以示敬也汉世待大臣之有勲徳者赞拜不名意本如此
　　五官之长曰伯【谓为三公者】其摈于天子曰天子之吏【摈相之辞】天子同姓谓之伯父异姓谓之伯舅【称之以父与舅亲亲之辞也】九州之长入天子之国曰牧【毎一州之中天子选诸侯之贤者以为之牧也】天子同姓谓之叔父异姓谓之叔舅
　　臣按古者天子待公侯之礼亲之尊之至于如此眂后世有间矣
　　礼记卿大夫疾君问之无算【言屡往无数也】士壹问之君于卿大夫比葬不食肉比卒哭不举乐为士比殡不举乐【比及也卒哭葬后之祭殡敛也】
　　仪礼坐抚当心要节而踊【此君临臣防之仪抚谓抚其尸也】
　　春秋传晋荀盈卒未葬晋侯饮酒乐膳宰屠蒯趋入曰君之卿佐是谓股肱股肱或亏何痛如之
