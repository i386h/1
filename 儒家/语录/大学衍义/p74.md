<!-- { "loadSidebar": true } -->
　　臣按杨氏前日之荣宠今移之贾郭氏则杨氏前日之宾客亦移之贾郭氏之门矣是其可惧而非可喜者岂谧之骄豪所能知哉
　　太宰汝南王亮太傅卫瓘皆录尚书事辅政贾后患二公执政已不得専政使帝作手诏赐楚王玮使诛之二公死又以専杀罪玮诛之于是贾后専朝委任亲党以贾模为散骑常侍加侍中以张华为侍中中书监裴頠为侍中并管机要
　　九月贾后淫虐日甚贾模恐祸及已甚忧之裴頠旦夕说从母广城君令戒谕贾后【广城君郭槐贾后之母也】以亲厚太子贾模亦数为后言祸福后不能用反以模为毁已而疎之模不得志忧愤而卒
　　臣按贾氏之门唯模为可语模以忧愤而死则后家无复有贤者矣
　　帝为人戆騃常在华林园闻虾蟆谓左右曰此鸣者为官乎为私乎时天下荒馑百姓饿死帝闻之曰何不食肉糜由是权在羣下政出多门势位之家更相荐托有如互市贾郭恣横货赂公行南阳鲁褒作钱神论以讥之曰钱之为体有乾坤之象亲之如兄字曰孔方无徳而尊无势而热排金门入紫闼危可使安死可使活贵可使贱生可使杀是故忿争非钱不胜幽滞非钱不防怨雠非钱不解令闻非钱不发洛中朱衣当涂之士爱我家兄皆无己巳执我之手抱我终始凡今之人惟钱而已
　　臣按是时君徳庸闇外戚擅权货赂公行刑政日紊如此虽欲不乱得乎鲁褒之论虽同俚谚然可为来者戒故录焉
　　初广城君郭槐以贾后无子常劝后使慈爱太子贾谧骄纵数无礼于太子广城君常切责之及广城病临终执后手令尽忠于太子言甚切至又曰赵粲贾午必乱汝家我死后勿复聴入深记吾言后不从更与粲午谋害太子太子幼有令名及长不好学惟与左右嬉戯贾后复使黄门辈诱之为奢靡威虐由是名誉浸减骄慢益彰太子性刚知贾谧恃中宫骄贵不能假借之谧时为侍中至东宫或舍之于后庭游戯詹事裴权谏曰谧后所亲昵一旦交搆则事危矣不从谧譛太子于后曰太子多畜私财以结小人者为贾氏也若宫车晏驾彼居大位依杨氏故事诛臣等废后于金墉城如反手耳不如早圗之更立慈顺者可以自安后纳其言乃宣扬太子之短布于逺近又诈为有娠内藁物产具取妹夫韩夀子养之欲以代太子于是朝野咸知贾后有害太子之意中防军赵俊请太子废后太子不聴十二月太子长子虨病笃太子为之祷祝求福贾后闻之乃诈称帝不豫诏太子入朝既至后不见置于别室遣婢以帝命赐酒三升使饮尽之遂大醉后使黄门郎潘岳作书草因太子醉称诏使书之其字半不成后补成之以呈帝【详见前防臣篇】帝幸式干殿召公卿入示之废为庶人幽于金墉城杀其母谢淑妃
　　臣按贾谧以后戚而谗废太子是动摇国家之本也其能免乎
　　永康元年太子既废众情愤怒右卫督司马雅常从督许超皆甞给事东宫与殿中郎士猗等谋废贾后复太子以张华裴頠安常保位难以行权右军将军赵王伦执兵柄性贪冒可假以济事乃说孙秀曰中宫凶妬无道与贾谧等共诬废太子今国无嫡嗣社稷将危大臣将起大事而公名奉事中宫与贾郭亲善太子之废皆云预知一朝事起祸必相及何不先谋之乎秀许诺言于伦伦纳焉事起孙秀言于伦曰太子聪明刚猛若还东宫必不受制于人不若迁延缓期贾后必害太子然后废贾后为太子复雠岂徒免祸更可得志伦然之秀因使人行反间言殿中人欲废皇后迎太子贾后闻之甚惧伦秀因遣谧等早除太子以絶民望后使太医令程据和毒药矫诏使黄门孙虑至许昌毒太子太子不肯服虑以药杵椎杀之有司请以庶人礼贾后表请以广陵王礼之
　　夏四月赵王伦矫诏将兵入斩贾谧于西钟下收贾后废为庶人幽之于建始殿诏尚书捕贾氏亲党斩之未防相国伦矫诏遣尚书刘赍金屑酒赐贾后死于金墉城諡故太子曰愍懐
　　臣按晋氏以不仁得天下立国之基未固也而外戚相继用事皆凶残不道趣国于亡盖愍懐废而贾后死贾后死而赵王簒由是诸王举兵迭相攻讨刘渊石勒乗时而起遂据中原由晋氏骨肉相残先为戎狄之行故戎狄得以灭之也然则兆斯乱者非杨贾而谁哉
　　唐外戚传序凡外戚成败视主徳何如主贤则共其荣主否则先受其祸故太宗检贵幸裁赏赐贞观时戚里无败家髙中二宗柄移艳私产乱朝廷武韦诸族耄婴颈血一日同汚鐡刄宗初年法行近亲表里修敕天寳夺明委政妃宗阶召反虏遂丧天下杨氏之诛噍类不遗盖数十年之宠不偿一日之惨甲第厚赀无救同坎之悲宁不哀哉代徳而降阉尹参嬖后宫虽多无赫赫显门亦无刀锯大戮故用福甚者得祸酷取名少者蒙责轻理所固然云
　　唐武后既称帝改唐为周立承嗣为魏王三思为梁王余为郡王者数人承嗣三思以亲王又为宰相又求为太子赖狄仁杰言而止诸武各任事恣横后张柬之尊奉太子诛后所幸张易之昌宗迎太子复位改周为唐改神龙元年洛州长史薛季昶谓张柬之敬晖曰二凶虽除产禄犹在【谓武三思等也】去草不去根终当复生二人曰大事已定彼犹机上肉耳夫何能为季昶叹曰吾不知死所矣朝邑尉刘幽求亦谓桓彦范曰武三思尚存公辈终无地若不早圗噬脐无及不从有上官婉儿者在武后时为婕妤用事于中三思通焉故党于武氏又荐三思于韦后引入禁中上遂与三思圗议政事张柬之等皆受制于三思矣上使韦后与三思双陆【博戯也】而自居旁为之防筹三思遂与后通由是武氏之埶复振张柬之等数劝上诛诸武不聴柬之曰革命之际宗室诸李诛夷略尽今赖天地之灵陛下返正而武氏滥官僣爵安堵如故岂逺近所望耶愿颇抑损其禄位以慰天下又不聴柬之等或抚床叹愤或弹指出血曰主上昔为英主时称勇烈吾所以不诛诸武者欲使上自诛之以张天子之威耳今反如此事埶已去知复柰何上数幸三思第监察御史崔皎宻疏谏曰国命初复则天在西宫人心犹有附防周之旧臣列居朝廷陛下柰何轻有外游不监豫且之祸上泄之三思之党切齿以武三思为司空同中书门下三品【宰相也】敬晖等帅百官上表以为天授革命之际【天授武后年号】宗室诛窜殆尽岂得与诸武并封今天命惟新而诸武封建如旧并居京师开辟以来未有斯理愿陛下为社稷计降其王爵以安内外不许
　　三思与韦后日夜譛晖等恃功専权将不利于社稷上信之三思等因为上画防不若封晖等为王罢其政事外不失尊宠功臣内实夺之权上以为然以敬晖为平阳王桓彦范为扶阳王张柬之为汉阳王袁恕己为南阳王崔晖为博陵王并罢知政事三思令百官复修则天之政不附武后者斥之为五王所逐者复之大权尽归三思矣
　　张柬之请归襄州养疾
　　是年十一月则天崩遗制去帝号称则天大圣皇后二年春正月武三思以敬晖桓彦范袁恕已尚在京师忌之出为滑洛豫三州刺史
　　武三思与韦后日夜譛敬晖等不已皆坐贬处士韦月将上书告武三思潜通宫掖必为逆乱上大怒命斩之黄门侍郎宋璟奏请推按上益怒不及整巾屣履出侧门谓璟曰朕谓已斩乃未耶璟曰人言中宫私于三思陛下不问而诛之臣恐天下必有窃议固请按之上不许璟曰必欲斩月将请先斩臣不然臣终不敢奉诏上怒少觧乃命与杖流岭南过秋分斩之
　　武三思恶宋璟出之检校贝州刺史
　　武三思使郑愔告敬晖等谋逆贬晖崖州彦范泷州柬之新州恕已窦州晖白州并司马员外置
　　武三思隂令人疏皇后秽行于天津桥请加废黜上大怒命御史大夫李承嘉穷覈其事承嘉奏敬晖等使人为之虽云废后实谋大逆请族诛之上以晖等尝赐铁劵许以不死乃长流晖等于琼瀼诸州
　　三思又讽太子上表请夷晖等三族上不许中书舍人崔湜说三思曰晖等异日北归终为后患不如遣使矫制杀之三思问谁可使者湜荐大理正周利用乃命摄右台侍御史以徃柬之晖已死遇彦范于贵州杀之极其惨毒晖恕己亦然
　　武三思既杀五王权倾人主常言我不知世间何者谓之善人何者谓之恶人但于我善者则为善人于我恶者则为恶人耳
　　景龙元年皇后以太子重俊非其所生恶之武三思尤忌太子上官婕妤以三思故每下制勅推尊武氏安乐公主与驸马武崇训常陵侮太子或呼为奴崇训又教公主言于上请废太子立己为皇太女太子积不能平七月太子与左羽林大将军李多祚等矫制发羽林千骑兵杀武三思崇训于其第并亲党十余人重俊又欲诛婕妤不克为卫兵所杀二年上以安乐公主适左卫中郎将武延秀初武崇训之尚公主也延秀数得侍宴延秀美姿仪善歌舞公主恱之及崇训死遂以延秀尚焉
　　三年定州人郎岌上言韦后将为逆乱后白上杖杀之许州司兵参军燕钦融复言皇后淫乱干预国政宗族强盛安乐公主武延秀宗楚客圗危宗社上召钦融面诘之钦融顿首抗言神色不挠上黙然宗楚客矫制令飞骑扑杀之上虽不穷问意颇怏怏不恱由是韦后及其党始忧惧
　　安乐公主欲皇后临朝自为皇太女乃合谋于饼餤进毒六月壬午中宗崩韦后秘不发丧自总庶政征诸府兵五万使韦捷韦璿韦锜韦播等分领之皇后临朝摄政武延秀等及诸韦共劝韦后请遵武氏故事南北卫军台阁要官皆以韦氏子弟领之广聚徒众内外连结深忌相王【睿宗也】谋去之相王子临淄王隆基【宗也】先罢潞州别驾在京师隂聚才勇之士谋匡复社稷韦播等数搒捶万骑【楚军兵】欲以立威万骑皆怨果毅葛福顺陈礼见隆基诉之隆基讽以诛诸韦皆踊跃请以死自効于是勒兵入斩韦璿等以狥又斩韦后安乐公主武延秀上官婕妤等捕索诸韦在宫中及守诸门并诸韦亲党及素为韦后所亲信者皆诛之尸韦后于市武氏宗属诛死流窜殆尽睿宗即位以临淄王隆基为太子追削武三思崇训爵諡斵棺暴尸平其坟墓追复故太子重俊位号雪敬晖桓彦范崔晖张柬之袁恕己等罪复其官爵追废韦后为庶人安乐公主为悖逆庶人臣按武曌【后名】反易天常僣秽宸极方其时诸武疏王爵绾相印布列中外肆骋凶悖而承嗣三思其最焉至求为太子规取神噐頼忠贤反复开寤中宗得复储位未防五王奋忠入诛二孺迎帝返正当斯时也列武曌移唐社稷灭宗枝之罪告于九庙废处别宫而丹其族宜也诸贤失机顾以中宗为英主留三思辈弗诛使之借手未防因嫔御以进自媚于贼后因复用事屠揃忠勲浊乱宫掖以成韦庶人弑逆之祸盖自武曌革命以来三辰翳掩者凡二十余年頼明皇奋自诸王讨除内难于是武韦二氏殄僇殆尽人神之愤乃始苏快垂之千古永为后党之戒焉臣是以剟着于篇云以上论外家骄恣之祸臣按西汉之戚属其以权宠致败者十有六家而臣所著者唯吕氏王氏【吕氏事见临朝篇】后汉至唐戚里之不克终者甚众而臣于东都独着梁窦氏于晋独着杨贾氏于唐则着武韦氏盖其尤章章焉者也人主能鉴观于此必思所以全外族外族而能戒惧于此必思所以自全者固不待尽述往事而后足以垂永鉴也

　　大学衍义卷四十三
