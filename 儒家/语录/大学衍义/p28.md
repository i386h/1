<!-- { "loadSidebar": true } -->
　　臣按此莽得权用事之始也故其情状浸与昔异其推尊孔光以其有重名而易制也名重则可以欺天下易制则不妨巳之权而可以行己之志前则霍光之于蔡义后则伾文之于杜佑其术略同自色厉言方以下史氏所以状莽之情态也孔子以色厉内荏为穿窬之盗盖外为刚劲之色而中实阴柔所以欺世盗名也莽之窃国盖用此术欲有所为防示风指及其得请则涕泣固辞奸伪至此虽明君未能遽察况易欺之母后与易惑之众庶乎其潜移汉鼎宜矣
　　始风益州令塞外蛮夷献白雉莽白太后以白雉荐宗庙羣臣因奏莽功徳致周成白雉之瑞宜赐号安汉公莽上书让不聴又固辞羣臣复上言宜以时加赏太后下诏益封莽二万八千户为太傅赐安汉公于是莽为惶恐不得已而起受防又譲还益封爵邑
　　臣按此莽居摄之渐也安汉之称用周公故事也旣如周公之称公亦可如周公之居摄矣
　　莽欲专断知太后厌政乃风公卿奏言太后不宜亲省小事令太后下诏自今封爵乃以闻他事安汉公四辅平决权与人主侔矣
　　臣按此莽夺国之渐也凢奸臣之欲夺国必先颛国颛则惟吾之所欲为虽夺人之国莫与争者矣
　　莽念中国已平唯四夷未有异乃遣使者赍金币重赂匈奴单于使上书闻中国讥二名故名囊知牙斯今更名知慕从圣制所以诳耀媚事太后下至旁侧长御其故万端【旁侧长御谓太后宫中诸妾御也】
　　臣按莽于元后为近亲自足以得其意矣而犹必事旁侧长御者此寒浞行媚于内之故智也奸贼之心所以弥缝上下者其宻如此
　　莽旣尊重欲以女配帝为皇后以固其权奏言长秋宫未建请考论五经定娶礼正十二女之义以广继嗣博采二王后及周公孔子世列侯在长安者适子女【适读曰嫡谓妻所生也】事下有司上众女名王氏女多在选中者莽恐其与己女争即上言身无徳子材下不宜与众女并采太后以为至诚乃下诏王氏女朕之外家其勿采庶民诸生郎吏以上守阙上书及公卿大夫咸言安汉公盛勲堂堂如此今当立后奈何废公女愿得公女为天下母莽遣长史以下分部晓止而上书者愈甚太后不得已聴采莽女莽复自白宜博选众女公卿争不宜采诸女以贰正统莽女遂立为后后又采伊尹周公称号加莽为宰衡位上公
　　臣按莽旣颛国柄又求为后父则其尊莫与匹矣然委蛇曲折备极奸伪之态若不得已而后受焉自是身为宰衡女配宸极朝廷宫省之权一出于已于夺国也何有其后曹操将簒汉亦杀伏后而立其女隋杨坚以后父而取后周之天下大抵类此
　　是歳莽奏起明堂辟雍灵台为学者筑舍万区徴天下通一艺以上皆诣公车网罗天下异能之士至者前后千数
　　臣按莽将篡汉故为此以要誉于天下之士非真有意育材致贤为国家计也
　　羣臣奏言宰衡位宜在诸侯王上诏曰可其议九锡之法遂加九命之锡【九锡者车马衣服乐悬朱户纳陛虎贲鈇钺弓矢秬鬯】
　　臣按九锡者天子之礼也齐桓晋文有功于周室所锡者二三而已今莽备之是乃居摄即真之渐也其后人臣将簒者必先加此盖皆用莽故事云
　　莽先所白遣风俗使者八人还诈为郡国造歌謡颂功徳凡三万言泉陵侯刘庆言周成王幼小称孺子周公居摄今帝富于春秋宜令安汉公行天子事平帝崩【莽酖之也】莽选宣帝孙中最幼子婴年二歳托以卜相最吉是月前辉光谢嚣奏武功长孟通浚井得白石有丹书文曰告安汉公莽为皇帝符命之起自此始莽使羣公以白太后曰莽非有他但欲称摄以重其权塡服天下耳太后许之乃令居摄践阼如周公故事明年改元居摄立婴为皇太子号曰孺子后又称符命即真天子位定有天下之号曰新云班固赞曰王莽始起外戚折节力行以要名誉及其居位辅政成哀之间勤劳国家动见称述岂所谓色取仁而行违者邪莽旣不仁而有佞邪之材又乘四父厯世之权遭汉中防国统三絶而太后夀考为之宗主故得肆其奸慝以成簒窃之祸及其窃位南面处非所据顚覆之埶险于桀纣而莽晏然自以为黄虞复出也廼始恣睢奋其威诈滔天虐民穷凶极恶毒流诸夏乱延蛮貊自书传所载乱臣贼子无道之人考其祸败未有如莽之甚者也
　　臣按班固所评可谓尽莽之情状矣然尝论之莽之奸伪固足以欺天罔人然使成帝不假外戚以政而元后不私外家以权则莽虽挟材任数方陈力奔走之不暇何恶之能为故莽之至此者成帝元后之罪也虽然岂独莽哉前而田常后而操懿奸则奸矣使人主能愼履霜之戒而不失驭臣之柄则皆当时之能臣也呜呼有天下者其可不防其渐
　　以上论奸雄窃国之术臣按古今簒臣多矣而独载此四人者以其奸谋诡计最巧且宻故也若曹操之簒汉则因讨贼而颛兵柄司马懿之簒魏则因受遗而盗国柄其后刘裕之簒晋也似操杨坚之簒周也似懿是数人者皆以虎豹之刼取神器其情状为易知而此四人者其狡如兎其媚如狐其隂中人如鬼蜮其居膏肓之间如二竖子能使人主隂授以国而不知其情状为难察臣故略其易知者而着其难察者欲有天下者开卷了然如见九鼎而识魑魅罔两之形圗之于未然杜之于未兆庶乎窃国之奸不得而逞矣呜呼艰哉

　　大学衍义卷十七
　　钦定四库全书
　　大学衍义卷十八
　　宋　真徳秀　撰
　　格物致知之要二
　　辨人材
　　憸邪罔上之情【奸臣】
　　秦二世立以赵髙为郎中令【髙宦者】常侍中用事二世燕居召髙谓曰人之居世间犹骋六骥过决隙也吾欲恣耳目之所好穷心志之所乐以终吾年夀可乎髙曰此贤主之所能行而昏乱主之所禁也夫沙邱之谋诸公子及大臣皆疑焉而诸公子尽帝兄大臣又先帝之所置也今陛下初立此皆怏怏不服恐为变陛下安得为此乐乎二世曰为之奈何髙曰严法而刻刑令有罪者相坐诛至收族灭大臣而逺骨肉贫者富之贱者贵之尽除去先帝之旧臣更置陛下所亲信者如此则害除而奸谋塞陛下安枕肆意宠乐矣二世然之乃更为法律羣臣诸公子有罪辄下髙令鞠治之杀大臣防毅等公子十二人僇死咸阳市财物入县官法令诛罚日益刻深羣臣人人自危欲畔者众于是楚戍卒陈胜吴广等作乱起于山东杰俊相立为侯王叛秦
　　臣按奸臣之将盗有其国也必先以荒昏淫乐蛊其君之心术然后已之志得行赵髙之于二世欲有以蛊之久矣一闻恣耳目穷心志之问即深赞之曰此明主之所能行而昏主之所禁也夫兢兢业业无逰无逸者尧舜之行也荒湛于色淫酗于酒者桀纣之行也髙言悖道反易昏明本不难照葢髙之心欲二世尽除先朝旧人而专政于已故因其问而极言劝诱之夫深刑峻法翦灭大臣宗室髙之所自便也安枕肆意于淫乐此二世之所喜闻也中其主之所喜以伸巳之所便故髙言一进如石投水卒之刑戮繁而怨畔起二世之身且岌岌然犹燕巢幕安枕之乐果何在哉二世旣以此败亡世之人遂以髙言为钩吻乌喙必杀人之物然佞邪之臣以此蛊其君昏乱之主以此覆其国者相踵也是明知其为钩吻乌喙必杀人之物而甘心嗜之不厌也呜呼悲夫
　　李斯数欲请諌二世不许而责问斯曰彼贤人之有天下专用天下适己而已矣吾欲肆志广欲长享天下而无害为之奈何李斯子由为三川守羣盗畧地过去莫能禁使者覆案三川相属诮让斯居三公位如何令盗如此李斯恐惧重爵禄不知所裁乃阿二世意欲求容以书对曰夫贤主者必能行督责之术者也督责之则臣不敢不竭能以徇其主矣申子曰有天下而不恣睢【恣纵也睢仰目貌】命之曰以天下为桎梏者无他焉不能督责顾以其身劳于天下之民若尧禹然故谓之桎梏也夫不能修申韩之术行督责之道专以天下自适而徒务苦形劳神以身徇百姓则是黔首之役非畜天下者也商君之法刑弃灰于道者夫弃灰薄罪也而被刑重罚也唯明主为能深督轻罪夫罪轻且督深况有重罪乎故民不敢犯也且夫俭节仁义之人立于朝则荒肆之乐辍矣諌说论理之人间于侧【间去声厠也】则流漫之志诎矣烈士死节之行显于世则淫康之虞废矣【虞与娱同】故明主能外此三者而独操主术以制聴从之臣故身尊而势重也书奏二世悦于是行督责益严税民深者为良吏刑者相半于道而死人日积于市杀人众者为忠臣二世曰若此可谓能督责矣
　　臣按二世之问李斯即前之所以问赵髙者也而斯所进说更甚于髙排尧禹而进申商于是督责之法行而人无容足之地矣举天下之人无所容足而为人君者欲偃然自肆于上有是理哉臣谓斯髙之言皆斲丧秦室之斧斤后世人主不可以不察
　　赵髙所杀及报私怨众多恐大臣奏事毁之乃说二世曰天子所以贵者但以闻声羣臣莫得见其面故号曰朕且陛下富于春秋未必尽通诸事今坐朝廷谴举有不当者则见短于大臣非所以示神明于天下也且陛下深拱禁中与臣及侍中习法者待事事来有以揆之如此则大臣不敢奏疑事天下称圣主矣二世用其计乃不坐朝廷见大臣居禁中事皆决于髙
　　臣按自昔忠臣欲其君之贤且明者必劝之以躬揽万几日临羣臣如太阳之烛万物辉光所发无所不被然后已得以输其忠诚而措天下于安自昔奸臣欲其君之愚且闇者必劝之以深居宫省托耳目于左右之便嬖而下情之隠伏政令之得失一无所覩然后已得以肆其奸慝而挤天下于亡忠臣奸臣之分亦观于是而已矣
　　髙闻丞相斯以为言乃见斯曰闗东羣盗多今上急益发繇治阿房宫聚狗马无用之物臣欲諌为位贱此眞君侯之事君何不諌斯曰吾欲言之久矣上不坐朝居深宫欲见无间【间音闲谓无事时也】髙曰君诚能諌请为君候上间语君于是赵髙待二世方燕乐妇女居前使人告斯上方间可奏事丞相至宫门上谒如是者三二世怒曰吾常多间日丞相不来吾乃燕私丞相辄来请事丞相岂少我哉【少我谓以我年少而相轻也】赵髙因曰沙邱之谋丞相与焉今陛下立为帝而丞相贵不益此其意欲望裂地而王矣且丞相男李由为三川守楚盗陈胜等皆丞相防县子过三川城守不肯击髙闻其文书相往来且丞相居外权重于陛下二世以为然乃使人案验三川守与盗通状李斯闻之是时二世在甘泉方作觳抵优俳之观【觳音角】斯不得见因上书言髙有邪泆之志危反之行陛下不圗臣恐其为变二世信髙恐斯杀之乃私告髙髙曰丞相所患者独髙髙死丞相即欲为田常所为于是二世以斯属郎中令髙案治斯与子由谋反状搒掠千余不胜痛自诬服斯从狱中上书髙使吏弃去不奏曰囚安得上书髙使其客十余辈诈为御史谒者侍中更往覆讯斯斯以实对辄复搒之后二世使人验斯斯不敢更言辞服奏当上二世喜曰防赵君防为丞相所卖二年具斯五刑腰斩咸阳市斯已死二世拜髙为中丞相事无大小辄决于髙
　　臣按此赵髙诱斯而陷之也斯之奸诈岂下于髙者且堕髙术中而不悟况二世之庸闇何怪其玩弄于股掌间如婴儿乎髙之所忌者斯也斯死则髙之为田常也不难矣髙乃反而言之吁可畏防斯死而髙代之且创为中丞相之名内而宫禁外而军国无不在其掌握中者二世之未为齐简公直须时耳
　　赵髙欲为乱恐羣臣不聴乃先设验持鹿献于二世曰马也二世笑曰丞相误耶谓鹿为马问左右或黙或言马以阿顺髙或言鹿髙因隂中诸言鹿者后羣臣皆畏髙
