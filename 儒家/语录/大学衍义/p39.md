<!-- { "loadSidebar": true } -->
　　唐德宗贞元八年以司农少卿裴延龄判度支明年奏检责诸州欠负钱八百余万缗呈様物三十余万缗请别置库以掌之欠负皆贫人无可偿呈様染练皆左藏正物延龄徙置别库虚张名数以惑上上信之以为能富国而宠之于实无所增虚费吏人簿书而已又明年奏左藏库物多有失落近因简阅使置簿书乃于粪土之中得银十三万两其段疋杂货百万有余此皆已弃之物即是羡余悉应移入杂库以供别敕支用太府少卿韦少华不伏抗奏称此皆每月申奏见在之物请加推验上不许延龄每奏对恣为诡谲皆众所不敢言亦未尝闻者延龄处之不疑上亦颇知其诞妄徒以其好诋毁人冀闻外事故亲厚之宰臣陆贽上书极陈其奸诈其畧曰延龄以聚敛为长策以诡妄为嘉谋以掊克敛怨为匪躬以靖谮服谗为尽节迹其奸蠧日长月滋陛下姑欲保持曾无谘问延龄谓能蔽惑不复惧思移东就西便为课绩取此适彼遂号羡余愚弄朝廷有同儿戏又曰昔赵髙指鹿为马臣谓鹿之与马物类犹同岂若延龄掩有为无指无为有书奏上不恱待延龄益厚未几罢贽相又贬为忠州别驾其后延龄卒中外相贺上独悼惜之
　　臣按德宗始用卢杞赵賛之徒创间架陌钱之法以此致乱几于亡国幸而克复又惑于延龄之奸信而用之迹其欺罔之言初不难察以不可索之钱为可索以见在之钱为羡余使帝命近臣之公清者审而覈之则欺罔立败矣左藏虽当安得有十三万两之银百万余之杂货委弃于粪土中至是始出乎使帝亦命近臣之公清者审而覈之则欺罔又败矣况是时以职守相闗而证其妄者有人以宰相而劾其奸者有人帝皆不之省也盖奸人之术有以蛊荡其心而涂其耳目如此亦可哀矣以延龄之奸而帝宠之至其死也犹复悼惜以陆贽之忠而帝斥之至于殁身不复収召范祖禹谓德宗之性与小人合与君子殊岂不然哉
　　以上论憸邪罔上之情四

　　大学衍义卷二十四
　　钦定四库全书
　　大学衍义卷二十五
　　宋　真德秀　撰
　　格物致知之要三
　　审治体
　　德刑先后之分
　　舜典象以典刑【象如周礼治象刑象之象典常也刑即墨劓剕宫大辟五刑也】流宥五刑【宥寛也】鞭作官刑【以鞭为治官事之刑】扑作教刑【扑夏楚也不勤道业则扑之】金作赎刑【金黄金误而入刑出金以赎罪】眚灾肆赦怙终贼刑【眚过也灾害也肆缓过而有害当缓赦之怙奸自终当刑杀之】钦哉钦哉惟刑之恤哉【钦敬也恤忧也】流共工于幽州【北裔】放驩兠于崇山【南裔】窜三苗于三危【西裔】殛鲧于羽山【东裔】四罪而天下咸服
　　臣按此帝舜摄位时事也象以典刑谓揭常刑之法以示人如天之埀象使易避而难犯也五刑刑之重者也罪虽重而情可矜则宥之以流【放窜殛皆流也】鞭扑刑之轻者也过本轻而情又可原则许之以赎赎去赦无几矣不即赦而犹赎者过虽轻犹欲其知悔也遽赦之则悔无従生矣过误致灾愿民之不幸者也故赦之此所谓圣人之仁负恃罔悛奸民之无良者也故刑之此所谓圣人之义春生秋杀一出无心而钦哉钦哉未尝不惟刑之恤也曰钦曰恤之二言百圣相传此其心法而用刑特一事尔四凶之罪不加以五者之正刑而止従流宥既仁之至迸诸四夷不与同中国又义之尽所罪者四人而天下无不服者非舜刑之天下实刑之也流放窜殛旧说以为诛杀非也傥果诛之则于市于朝而不于四裔矣大率曰流曰放若今之安置居住曰窜曰殛若今之覊管编隶故我太祖皇帝因读书至此有曰四凶之罪止従流窜而叹后世刑网之密呜呼此真所谓异世同心者与
　　帝曰弃【臣名】黎民阻饥【阻厄也】汝后稷【农官名】播时百谷【播布也】帝曰契【臣名】百姓不亲五品不逊【五品父子君臣夫妇长幼朋友五者之伦也逊顺也】汝作司徒【掌教官名】敬敷五教在寛【敬者敬其事也五教父子有亲君臣有义夫妇有别长幼有序朋友有信寛谓従容不迫也】帝曰臯陶蛮夷猾夏【猾乱也夏华夏】冦贼奸宄【刼人曰防杀人曰贼在外曰奸在内曰宄】汝作士【士理官】五刑有服【服谓服其罪】五服三就【孔安国谓大罪于原野大夫于朝士于市此其概耳若宫辟则下蚕室余刑亦有就屏处者不皆市朝也】五流有宅【宅居也】五宅三居【大罪四裔次九州之外次千里之外】惟明克允【克能也允信也用刑之道必致其明察然后能使人信服】
　　臣按舜之命官也先播谷次敷教而后及于刑盖有以养其民之身又有以善其民之心不获已乃置刑焉而刑之所施又必察其情当其罪是亦前章惟刑之恤之意也钦恤者圣人用刑之心明允者圣人用刑之法
　　帝曰臯陶惟兹臣庶罔或干予正【干犯也】汝作士明于五刑以弼五教【弼辅也】期于予治刑期于无刑民协于中【协合也】时乃功懋哉臯陶曰帝德罔愆【罔无也愆过也】临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经好生之德洽于民心兹用不犯于有司帝曰俾予従欲以治四方风动惟乃之休
　　臣按帝舜以民协于中为臯陶之功臯陶以民之不犯为帝舜之德君臣之间岂虚相称美哉舜之制刑也特以辅教化之所不及而其用刑也本期至于无刑臯陶为士师之官能体舜此心明其刑以示人使为臣庶者无复干上之政而民亦迁善远罪以协于中刑之设至是真无所用矣此舜所以美之也臯陶则谓此皆帝之德而非臣之功盖其临下则简而不烦御众则寛而不迫父罪不及其子恶恶之短也赏其身又延于世善善之长也过误所犯虽大必宥不忌故犯虽小必刑即前所谓眚灾肆赦怙终贼刑也罪之疑则従轻功之疑则従重忠厚之至也有罪而杀国之常典然有可以杀可以无杀者与其杀之而滥及无辜宁姑宥之而有亏常典圣人之心惟恐杀一不辜以伤吾天地之仁此所谓好生之德也惟帝好生之德洽于民心故其民亦自爱其生无复犯有司之法者详味洽之一辞则其渐涵浸渍入人之深岂一朝一夕之力哉舜之德虽覆载无以加而臯陶但以罔愆言之盖必如是仅可谓之无过尔然则德未至于舜者其可自满乎臯陶既诵帝之德帝复称臯陶之美盖其褒赞之中未尝无勉励之意此所以为舜之君臣也
　　子曰道之以政【道即导也】齐之以刑【齐一也】民免而无耻道之以德齐之以礼有耻且格【格至也】
　　臣按政刑所以禁民之身故虽免于罪而无所媿耻德礼所以善民之心故有媿耻而且至于善
　　季康子问政于孔子曰如杀无道以就有道何如孔子对曰子为政焉用杀子欲善而民善矣【欲犹好也】君子之德风小人之德草草上之风必偃
　　臣按民性本善为政者以善迪之未有不趋于善者何以杀为君子小人以位而言君子之德如风之动物小人之德如草之従风未有风行而草不偃者未有上好善而民不善者
　　汉文帝时贾谊上疏曰凡人之智能见已然不能见将然夫礼者禁于将然之前而法者禁于已然之后是故法之所用易见而礼之所为者难知也若夫庆赏以劝善刑罚以惩恶先王执此之政坚如金石行此之令信如四时据此之公无私如天地耳岂顾不用哉然而曰礼云礼云者贵絶恶于未萌而起教于微使民日迁善远罪而不自知也孔子曰听讼吾犹人也必也使无讼乎为人主者莫如先审取舍取舍之极定于内而安危之萌应于外矣安者非一日而安也危者非一日而危也皆以积渐然不可不察也人主之所积在其取舍以礼义治之者积礼义以刑罚治之者积刑罚刑罚积而民怨背礼义积而民和亲故世主欲民之善同而所以使民善者或异或道之以德教或敺之以法令道之以德教者德教洽而民气乐敺之以法令者法令极而民风哀哀乐之感祸福之应也秦王之欲尊宗庙而安子孙与汤武同然汤武广大其德行六七百岁而弗失秦王治天下十余岁则大败此亡他故矣汤武之定取舍审而秦王之定取舍不审矣夫天下大器也今人之置器置诸安处则安置诸危处则危天下之情与器亡以异在天子之所置之汤武置天下于仁义礼乐而德泽洽禽兽草木广裕德被蛮貊四夷累子孙数十世此天下所共闻也秦王置天下于法令刑罚德泽亡一有而怨毒盈于世下憎恶之如仇讐祸几及身子孙诛絶此天下之所共见也是非甚明效大验耶人之言曰听言之道必以其事观之则言者莫敢妄言今或言礼谊之不如法令教化之不如刑罚人主胡不引殷周秦事以观之也
　　臣按商之刑制不见于经独观伊尹之称汤曰代虐以寛民其允怀则汉史所谓用刑罚以督奸惨肌肤以惩恶者必非商家之政也学者惟当信经而已若周之刑制则具见于周官大司徒以八刑纠民在三物教民之后而其所纠者不孝不睦不婣不弟不任不恤造言乱民而已是其刑祗以为教也大司防掌邦之三典曰刑新国用轻典曰刑平国用中典惟乱国乃用重典焉平者其常而重者乃其不获已也小司冦以八辟丽邦法亲有议故有议贤能功勤若贵若宾莫不有议未尝例施之法也司刺掌三宥三赦之法不识者宥过失者宥遗忘者亦宥幼弱者赦老耄者赦蠢愚者亦赦未尝概加之罪也其仁爱忠厚之至上配有虞成康之世刑措不用几四十载此所谓置天下于仁义者也秦自孝公用商鞅行新法步过六尺者有罚弃灰于道者有刑临渭论囚水为之赤始皇既并灭六国自以水德之治刚毅戾深事皆决于法刻削无仁恩礼义于是急法入者不赦又用李斯之言敢偶语诗书弃市以古非今者族专任狱吏得亲幸用事凡诵法孔子者皆重法绳之至二世用赵髙谋并诛大臣及诸宗室以罪过连逮近官宿衞无得免者而六公子戮死于社又用李斯谋行督责之术凡杀人多者为良吏此所谓置天下于刑法者也而周之享国八百余年秦之亡也才及二世谊之所谓明效大验者岂虚言哉汉文本是寛仁之君而又施行贾谊之策专务以德化民防狱四百几致刑错其后王氏移国而天下讴吟思汉光武因之克复旧物厯年之久亚于商周后世未有能及者谊之言又益信矣后世人主可不鉴与
