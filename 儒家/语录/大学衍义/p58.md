<!-- { "loadSidebar": true } -->
　　严内治
　　宫闱预政之戒
　　春秋传齐桓公葵丘之盟曰毋使妇人预国事
　　臣按春秋之世妇人擅宠于内者多矣而未闻预政于外者也葵丘之盟可为万世之戒者三曰毋易树子【适子也】毋以妾为妻而此其一也及战国时秦太后齐君王后始预国事见于史
　　汉髙祖吕皇后为人刚毅佐髙帝定天下惠帝立为皇太后惠帝崩立孝惠后宫子为帝太后临朝称制髙后元年冬太后议欲立诸吕为王问右丞相陵陵曰髙帝刑白马盟曰非刘氏而王天下共击之今王吕氏非约也太后不悦问左丞相平太尉勃对曰髙帝定天下王子弟今太后称制王诸吕无所不可太后喜罢朝王陵让陈平绛侯曰始与髙帝啑血盟诸君不在邪今太后女主欲王吕氏诸君阿意背约何面目见髙帝地下乎陈平绛侯曰于今面折廷争臣不如君全社稷定刘氏之后君亦不如臣太后以王陵为帝太傅实夺之相权陵遂病免归乃以陈平为右丞相辟阳侯审食其为左丞相不治事令监宫中如郎中令食其故得幸于太后公卿皆因决事太后又追尊其父临泗侯吕公为宣王兄泽为悼武王欲以王诸吕为渐太后欲王吕氏乃先立所名孝惠子彊为淮阳王不疑为恒山王使大谒者张释风大臣乃请立悼武王长子郦侯台为吕王割齐之济南郡为吕国
　　二年封齐悼惠王子章为朱虚侯令入宿卫又以吕禄女妻章
　　四年太后封女弟为临光侯
　　少帝寖长自知非皇后子出言曰后安能杀吾母而名我我壮即为变太后闻之幽永巷中废杀之立恒山王为帝更名宏不称元年以太后制天下事故也
　　六年立肃王弟产为吕王
　　七年太后召赵幽王友友以诸吕女为后弗爱爱他姬诸吕女怒去谗之于太后太后以故召赵王赵王至置邸不得见令卫围守之弗与食饿死徙梁王恢为赵王吕王产为梁王梁王不之国为帝太傅
　　赵王恢之徙赵心怀不乐太后以吕产女为王后王后从官皆诸吕擅权防伺赵王赵王不得自恣王有所爱姬王后使人酖杀之王不胜悲愤自杀太后以为王用妇人弃宗庙礼废其嗣
　　是时诸吕擅权用事朱虚侯章年二十有气力忿刘氏不得职常入侍太后燕饮太后令章为酒吏章自请曰臣将种也请得以军法行酒太后曰可酒酣章请为耕田歌太后许之章曰深耕穊种立苗欲疏非其种者锄而去之太后黙然顷之诸吕有一人醉亾酒章追拔剑斩之而还太后左右皆大惊业已许其军法无以罪也因罢自是之后诸吕惮朱虚侯虽大臣皆依朱虚侯刘氏为益彊
　　陈平患诸吕力不能制恐祸及已尝燕居深念陆贾往直入坐而陈丞相不见陆生曰何念之深也陈平曰生揣我何念陆生曰足下极富贵无欲矣然有忧念不过患诸吕少主耳陈平曰然为之奈何陆生曰天下安注意相天下危注意将将相和调则士豫附天下虽有变权不分为社稷计在两君掌握耳君何不交驩太尉深相结因为陈平画吕氏数事陈平用其计乃以五百金为绛侯夀厚具乐饮太尉报亦如之两人深相结吕氏谋益衰
　　太后立兄子吕禄为赵王
　　八年立吕肃王子东平侯通为燕王太后病甚乃令赵王禄为上将军居北军吕王产居南军太后诫产禄曰吕氏之王大臣弗平我即崩帝年少大臣恐为变必据兵卫宫慎母送防为人所制太后崩遗诏大赦天下以吕王产为相国以吕禄女为帝后诸吕欲为乱畏大臣绛灌等未敢发朱虚侯以吕禄女为妇故知其谋乃阴令人告其兄齐王欲令发兵西朱虚侯东平侯为内应以诛诸吕立齐王为帝相国吕产等闻之乃遣颍阴侯灌婴将兵击之灌婴至荥阳谋曰诸吕拥兵闗中欲危刘氏而自立今我破齐还报此益吕氏之资也乃留屯荥阳使使谕齐王及诸侯与连和以待吕氏变共诛之齐王闻之乃还兵西界待约吕禄吕产欲作乱内惮绛侯朱虚侯等外畏齐楚兵又恐灌婴叛之欲待灌婴兵与齐合而发犹豫未决当是时济川王太淮阳王武常山王朝及鲁王张偃皆年少未之国居长安赵王禄梁王产各将兵居南北军皆吕氏之人也列侯羣臣莫自坚其命太尉绛侯勃不得主兵曲周侯郦商老病其子寄与吕禄善绛侯乃与丞相陈平谋使人刦郦商令其子寄往绐説吕禄曰髙帝与吕后共定天下刘氏所立九王吕氏所立三王皆大臣之议事已布告诸侯诸侯皆以为宜今太后崩帝少而足下佩赵王印不急之国守藩乃为上将将兵留此为大臣诸侯所疑足下何不归将印以兵属太尉请梁王归相国印与大臣盟而之国齐兵必罢大臣得安足下髙枕而王千里此万世之利也吕禄信然其计太尉欲入北军不得襄平侯纪通尚符节乃令持节矫内太尉北军太尉复令郦寄与典客刘掲先説吕禄曰帝使太尉守北军欲足下之国急解将印辞去不然祸且起吕禄以为不欺已遂解印属典客而以兵授太尉太尉至军吕禄已去太尉入军门行令军中曰为吕氏右袒为刘氏左袒军中皆左袒太尉遂将北军然尚有南军丞相平乃召朱虚侯章佐太尉太尉令朱虚侯监军门令平阳侯告卫尉毋入相国产殿门吕产不知吕禄已去北军乃入未央宫欲为乱至殿门弗得入徘徊往来平阳矦恐弗胜驰语太尉太尉尚恐不胜诸吕未敢公言诛之乃谓朱虚侯急入宫卫帝朱虚侯请卒太尉予卒千余人入未央宫门见帝廷中遂击产杀之郎中府吏厠中朱虚侯已杀产帝命谒者持节劳朱虚侯朱虚侯欲夺其节谒者不肯朱虚侯则从与载因节信驰走斩长乐卫尉吕更始还驰入北军报太尉太尉起拜贺朱虚侯曰所患独吕产今已诛天下定矣遂遣人分部悉捕诸吕男女无少长皆斩之捕斩吕禄而笞杀吕嬃遣朱虚侯章以诛诸吕事告齐王令罢兵
　　臣按吕后之初受遗也髙帝谓曹参可代萧相国陈平可助王陵安刘氏者必勃可令为太尉后皆用之如髙帝言是时未有邪心也一旦临朝称制军国大权既从已出于是尊诸吕抑刘氏之意生矣垂没虑祸令禄产分据兵权而私外家攘神器之谋决矣非内有平勃之忠外有齐楚之彊则吕氏将不可制非禄产庸驽易绐肯去两军则虽内外有人亦未易制然则汉祚之不亾者天也使后能以安刘全吕为心当惠帝之没迎立代邸【即文帝也】以嗣髙帝之业付托得人坐享天下之养功在宗祏庆流外家虽百世可也释此不为而贪八年称制之权艳三国分王之宠骑虎不下逆志以萌致使宗族殱夷婴孺莫保昔之自私者乃还以自祸也岂不哀哉
　　孝元王皇后成帝立尊为皇太后哀帝立尊为太皇太后哀帝崩无子太皇太后以新都侯莽为大司马【莽太后之侄也】与共征中山王奉哀帝后是为平帝帝年九嵗被疾太后临朝委政于莽莽专威福平帝崩无子莽征宣帝孙选取少者广成侯子婴年二嵗立为孺子令莽践阼居摄如周公故事太后不以为可力不能禁于是莽遂为摄皇帝改元称制焉【莽簒事见外戚篇】
　　班彪曰三代以来春秋所记王公国君与其失世稀不以女宠汉兴后妃之家吕霍上官几危国者数矣及王莽之兴由孝元后厯汉四世为天下母飨国六十余载羣弟世权更持国柄五将十侯卒成新都位号已移于天下而元后惓惓犹握一玺不欲以授莽妇人之仁悲夫
　　后汉皇后纪【范氏撰】曰自古虽主幼时艰必委成冢宰简求忠贤未有专任妇人断割重器唯秦太后始摄政事故穰侯权重于昭王家富于秦国【太后昭王母也穰侯者太后弟魏冉也】汉仍其谬知患莫改权归女主外立者四帝【四帝安质桓灵】临朝者六后【窦邓阎梁窦何是也】莫不定防帷帟委事父兄贪孩童以久其政抑明贤以专其威
　　孝和帝即位年十六【和帝章帝子也】尊皇后窦氏为皇太后太后临朝兄宪弟笃等皆在亲要之地至永元四年窦氏益盛遂图弑害和帝诛之【事在外戚篇中】
　　和帝崩殇帝生始百日邓后迎立之尊后为皇太后临朝殇帝崩太后定防立安帝犹临朝政
　　范氏论曰邓后称制终身号令自出术谢前政之良身阙明辟之义至使嗣主侧目敛袵于虚器直生怀懑腾书于象魏
　　臣按东汉母后之临朝者惟和熹为最贤然贪权不释杜根上书请还政为后所诛故史氏讥之
　　安帝阎皇后自帝时宠盛兄弟颇与朝权谮废皇太子保为济阴王帝崩尊为皇太后临朝后欲久专国政贪立幼年与弟显等定防禁中迎北乡侯懿立之立二百余日而疾笃及薨后征济北河间王子未至而中黄门孙程等立济阴王是为顺帝迁太后于离宫显等皆伏诛
　　冲帝立尊梁后为皇太后临朝冲帝寻崩复立质帝犹秉朝政太后夙夜勤劳推心仗贤委任太尉李固等拔用忠良务崇节俭其贪叨罪慝多见诛废海内肃然而兄大将军冀鸩杀质帝遂立桓帝以此天下失望桓帝无嗣窦后为皇太后临朝定防立解渎亭侯宏是为灵帝太后父大将军武谋诛宦官中常侍曹节等杀武迁太后于南宫云台灵帝崩皇子辨即位尊何后为皇太后临朝后兄大将军进欲诛宦官反为所害后董卓专政迁太后于永安宫为所弑
　　臣按此所谓临朝者六后也六后之中若邓与梁本以贤称而桓帝窦后亦志存社稷然邓以终身称制为天下后世所非梁窦亦不免于祸败由其以中壸而预国政外家而擅朝权非先王之令典故也可不监哉
　　魏文帝诏曰妇人与政乱之本也自今以来羣臣无得奏事太后后族之家不得辅政
　　臣按曹魏行事鲜可法者独此诏足以矫汉世之失故录焉
　　唐武后城防深痛柔忍不耻以就大事髙宗谓能奉己故拔公议立之已得志即盗威福施施无惮避帝久稍不平后召方士入禁中为蛊祝宦人王伏胜发之帝怒召西台侍郎上官仪使草诏废之左右驰告后后遽从帝自诉帝羞缩待之如初然犹意其恚且曰是皆上官仪敎我后讽许敬宗构仪杀之初元舅【长孙无忌】大臣【褚遂良也】怫防不阅嵗屠覆道路目语及仪见诛则政归房帷天子拱手矣羣臣朝四方奏章皆曰二圣每视朝殿中垂帘偶坐生杀赏罚惟所命当其忍断虽甚爱不少隠也帝晩益病风不支天下事一付后帝将下诏逊位于后宰相郝处俊固谏乃止帝崩中宗即位尊为皇太后称遗诏军国大务听参决未几废帝为庐陵王自临朝立睿宗为帝实囚之而诸武擅命武承嗣伪设洛水石号为宝图太后乃郊上帝谢贶自号圣母神皇宗室韩王元嘉等谋举兵迎还中宗不克元嘉等自杀余悉坐诛诸王牵连死灭殆尽虽婴褓亦投岭南太后身拜洛受圗令薛怀义与羣浮圗作大云经言神皇受命事又有诡言周书武成篇辞有垂拱天下治为受命之符后喜班示天下稍图革命然畏人心不附乃阴忍鸷害肆斩杀怖天下内纵酷吏周兴来俊臣等数十人为爪吻有不慊若素疑惮者必危法中之宗姓侯王及他骨鲠臣将相骈颈就鈇血丹狴户家不能自保太后保奁具坐重帏而国命移矣御史傅游艺率闗内父老请革命改帝氏为武太后知威柄在已因大赦天下改国号周自号圣神皇帝以皇帝为皇嗣立武氏七庙其后宰相张柬之等建防请中宗以兵入诛二张【易之昌宗后所宠也】请传位中宗于是复即位徙太后上阳宫
