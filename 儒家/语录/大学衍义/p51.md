<!-- { "loadSidebar": true } -->
　　臣按元帝之为君非能刚果必为者也其覆杯之举则于听言改过而畧不凝滞此所以粗能自立于江左欤
　　陈后主君臣酣饮自夕逹旦以此为常其后隋师东下不为深备奏技纵酒赋诗不辍陈国遂亡
　　隋炀帝至江都荒淫益甚宫中为百余房各盛供帐实以美人日令一房为主帝与萧后及幸姬歴就宴饮酒巵不离口从姬千余人亦常醉未几为宇文化及所弑臣按以酒防邦其祸至陈隋而极故以二君终焉
　　以上论沉湎之戒

　　大学衍义卷三十二
　　钦定四库全书
　　大学衍义卷三十三
　　宋　真徳秀　撰
　　诚意正心之要二
　　戒逸欲
　　荒淫之戒
　　牧誓【武王誓师牧野之辞】王曰古人有言曰牝鸡无晨【牝雌也晨鸣晨也】牝鸡之晨惟家之索【索穷也】今商王受惟妇言是用【妇妲己也】昏弃厥肆祀弗答【肆陈也答报也】昏弃厥遗王父母弟不迪【迪道也】乃惟四方之多罪逋逃是崇是长是信是使是以为大夫卿士俾暴虐于百姓以奸宄于商邑
　　臣按列女传受好酒淫乐不离妲己所举者贵之所憎者诛之惟其言是用受之心既昏于色矣于是神只当祀者不之祀昆弟当恤者不之恤而惟四方罪戾逋亡之人崇长信使俾之肆毒于民受病之本皆由昏之一字故武王两言之
　　诗谷风【邶风篇名】刺夫妇失道也卫人化其上淫于新昏而弃其旧室夫妇离絶国俗伤败焉【宣姜有宠而夷姜缢是以其民化之而谷风之诗作】静女【同上】刺时也卫君无道夫人无徳
　　新防【同上】刺卫宣公也纳伋之妻作新防于河上而要之国人恶之而作是诗
　　二子乗舟思伋夀也卫宣公之二子争相为死国人伤而思之
　　臣按毛氏曰宣公为伋取齐女而美公夺之生夀与朔朔与其母愬伋于公令伋之齐使贼先待于隘而杀之夀知之以告伋使去之伋曰君命也不可以逃夀窃其节而先往贼杀之伋至曰君命杀我夀有何罪贼又杀之
　　墙有茨【鄘风篇名】卫人刺其上也公子顽通乎君母国人疾之而不可道也【宣公卒恵公幼其庻子顽通于惠公之母惠公之母即宣姜也】
　　君子偕老【同上】刺卫夫人也夫人淫乱失事君子之道【夫人即宣姜也】
　　桑中【同上】刺奔也卫之公室淫乱男女相奔至于世族在位相窃妻妾期于幽逺政散民流而不可止
　　鹑之奔奔【同上】刺卫宣姜也卫人以为宣姜鹑鹊之不若也定之方中【同上】美卫文公也卫为狄所灭东徙渡河野处漕邑齐桓公攘戎狄而封之
　　蝃蝀【同上】止奔也卫文公能以道化其民淫奔之耻国人不齿也
　　氓【卫风】刺时也宣公之时礼义消亡淫风大行男女无别遂相奔诱华落色衰复相弃背
　　臣按邶鄘卫诗分为三国其实皆卫也卫宣公夺其子伋之妻而为夫人于是新台之刺静女之刺相继而作因谗杀子而二子乘舟之诗作夫妇失道国人化之而谷风桑中氓之诗作宣公卒而公子顽上烝于宣姜而墙茨偕老鹑奔之诗又作再世而至懿公卒为狄人所灭而文公立焉定之方中与蝃蝀之诗所由作也始未凡十余诗而事之次第盖如此新台之一章曰燕婉之求籧篨不鲜二章曰燕婉之求得此戚施籧篨仰而不俯戚施俯而不仰皆恶疾之不能为人者也燕婉指伋而言谓其为人安且顺也齐女之来本惟燕婉是求而乃得此恶疾之宣公宣公本无疾也以其行之恶故名之耳自是伋夀死而国俗败子顽象之上烝君母卫君父子之行皆同于夷狄卫国之俗亦沦于夷狄安得夷狄之祸不乘之以作乎夫夷狄非能灭中国也以中国自为夷狄而后夷狄得以肆焉气类之相感也求之古昔盖莫不然原宣公之初亦溺于情欲而不能制尔安知其祸若是之烈哉然文公一兴以道化民而淫奔之俗随变信乎一国之事系一人之本也墙茨一章曰中冓之言不可道也所可道也言之丑也二章曰不可详也三章曰不可读也盖淫荒秽防污人牙颊言之且不可况可详之读之乎夫言犹不可圣人乃着之于经何也善乎先儒杨时曰自古淫乱之君自谓宻于闺门之中世无得而知者故自肆而不反圣人所以着之于经使后世为恶者知虽闺中之言亦无隠而不彰也其为训戒深矣故事国风之诗经筵不讲先儒胡安国非之臣今列此于篇者欲明人君一以淫泆导其民则变华而狄一以道化迪其民则变狄而华其机犹反掌尔若陈株林泽陂等诗皆为淫昏而作其祸败往往略同不能悉举也
　　晋献公卜伐骊戎史苏占之曰胜而不吉公不听遂伐骊戎克之获骊姬以归有宠立以为夫人公饮大夫酒令司正实爵与史苏曰饮而无肴【肴俎实也】夫骊戎之役汝曰胜而不吉故赏汝以爵罚汝以无肴胜国得妃吉孰大焉史苏卒爵再拜稽首曰兆有之【卦兆】臣不敢蔽【蔽掩也】蔽兆之纪【纪法也】失臣之官有二臯焉何以事君大罚将及不唯无肴抑君亦乐其吉而备其凶凶之无有备之何害若其有之备之为瘳【瘳愈也】臣之不信国之福也【不信卜不中也】饮酒出史苏告大夫曰夫有男戎必有女戎若晋以男戎胜戎戎亦必以女戎胜晋里克曰何如史苏曰昔夏桀伐有施有施人以妹喜女焉【以女进人曰女】妹喜有宠于是与伊尹比而亡夏【比犹合也】殷辛伐有苏有苏以妲己女焉妲己有宠于是乎与胶鬲比而亡殷周幽王伐有褒有褒人以褒姒女焉褒姒有宠生伯服于是乎逐太子宜臼而立伯服太子出奔申申人召西戎以伐周周于是乎亡今晋寡徳而安俘女又增其宠虽当三季之王不亦可乎公以骊姬为夫人生奚齐其娣生卓子史苏曰乱本生矣乱必自女戎三代皆然骊姬果作难【事见前】
　　臣按史苏曰有男戎必有女戎斯言也古今之至言也然谓妹喜与伊尹比妲己与胶鬲比何邪伊尹相汤伐桀者也妹喜败桀之徳速桀之亡是亦伐之也伊尹伐于外妹喜伐于内故以比言之无妺喜之伐则无伊尹之伐矣妲己之比胶鬲亦然呜呼人知有邉境之冦而不知有宫闱之冦坚甲利兵兽奔豕突者邉境之冦也冶容妖色狐媚蛊惑者宫闱之冦也邉境之冦扰吾于外肤革之疾也宫闱之冦贼吾于内腹心之灾也理肤革之疾易而去腹心之灾难臣故曰史苏之言古今之至言也
　　晋侯疾求医于秦秦伯使医和视之曰疾不可为也是谓近女室疾如蛊【蛊惑也】非鬼非食惑以防志良臣将死天命不佑公曰女不可近乎曰节之隂淫寒疾阳淫热疾女阳物而晦时淫则生内热惑蛊之疾今君不节不时能无及此乎出告赵孟赵孟曰谁当良臣对曰主是谓矣主相晋国无乱诸侯无阙可谓良矣和闻之国之大臣荣其宠禄有菑祸兴而无改焉必受其咎今君至于淫以生疾将不能圗恤社稷祸孰大焉主不能御【御止也】吾是以云郑子产如晋问疾【子产郑大夫名侨】叔向问之【叔向晋大夫】子产曰侨闻之君子有四时朝以听政昼以访问夕以修令夜以安身于是节宣其气勿使有所壅闭湫底以露其体【露犹瘠也】兹心不爽【爽明也】而昏乱百度【百度百为之法度】今无乃壹之则生疾矣侨又闻之内官不及同姓【内官谓嫔御也】男女辨姓礼之大司也【司主也】今君内实有四姬焉【姬晋姓也】其无乃是也乎若由是二者弗可为也四姬有省犹可【省减也】无则必生疾也叔向曰善哉肸未之闻也【肸叔向名】
　　臣按医和子产之论略相表里夫阴根于阳故女为阳物人道以夕故曰晦时淫则生内热惑蛊之疾以其阳物故生内热以其晦时故生惑蛊此以隂阳之类言也要之心者一身之本众疾之源淫于色则心为之荒惑其不生疾乎故子产曰兹心不爽而昏乱百度其论益精切矣然则医和之责大臣何邪大臣之于君所以傅之徳义而保其身体者也求之于古惟周公为能以此自任故无逸之作丁寜告戒无淫于逸使成王永其天命后世知恤者鲜故以管仲而不能规六嬖之宠以赵武而不能救四姬之惑夫二人者非奸非慝徒以昧于大臣之职不能止君之淫犹不免责况以奸慝之心导君于淫者其罪可逃诛哉子产之所谓四时何也朝以听政昼以访问所以劳之也夕无所听修令而已夜无所访安身而已所以逸之也动静有时劳逸有节疾焉从生观安身之云则夜气澄寂之时尤当自养为朝听昼访之地其可惑溺无节乎又况可以一之者乎一云者自蚤至夜惟欲是从也内官不及同姓若是则异姓固无损与曰此子产特因晋之有是故以规之尔妲己褒姒岂同姓邪昔人论色祸者矣子产医和所论尤人主所当戒大臣所当任也故并着之
　　汉成帝赵皇后既立后宠少衰而弟絶幸为昭仪居昭阳宫其中庭彤朱而殿上髤漆切皆铜沓冒黄金涂【切门限也千结反沓冒其限也】白玉阶【陛也】壁带【壁上横木】往往为黄金釭【音工】函蓝田璧明珠翠羽自后宫未尝有焉姊弟要宠十余年卒皆无子掖庭中御幸生子者辄死又饮药伤堕者无数成帝素彊无疾暴崩民间归罪昭仪皇太后诏杂治昭仪昭仪自杀先是有童谣曰燕燕尾涎涎张公子时相见木门仓琅桹燕飞来啄皇孙皇孙死燕啄矢成帝每微行出常与张放俱而称富平侯家故曰张公子仓琅桹宫门铜锾也
　　臣按昭仪之始入也姿质秾粹见者嗟赏独宣帝时披香博士淖方成【北老宫嫔也为披香殿博士】立帝后唾之曰此祸水也灭火必矣【汉火徳也】其事见司马光通鉴云褒姒之乱史伯谓其生有龙漦之异檿弧箕服之祥【国语】语虽近怪然艳妻嬖女其非天地正气所生也必矣祸水之说近是故并附焉
　　唐宗贵妃杨氏始为夀王妃【夀王瑁宗子也】武惠妃薨后庭无当帝意者或言妃姿质天挺宜充掖庭遂召纳禁中【臣按此即新台之比也宗于是无复人理矣】异之即为自出妃意者丐籍女官号太真更为夀王聘韦昭训女而太真得幸善歌舞邃晓音律智筭警頴迎意辄悟帝大恱遂专房宴宫中号娘子仪体与皇后等进册贵妃三姊皆美劭帝呼为姨封韩虢秦三国为夫人出入宫掖恩宠声焰震天下台省州县奉请托奔走期防过诏勅四方献饷结纳门若市然他日妃以谴还第比中昃帝尚不御食笞怒左右高力士知帝防是夕请召妃还由是愈见宠妃每从游幸乘马则力士授辔防凡充锦绣官及冶瑑金玉者大抵千人奉须索奇服秘玩变化若神四方争为怪珍入贡动骇耳目妃嗜荔枝必欲生致之乃置骑传送走数千里味未变已至京师每十月帝幸华清宫五宅车骑皆从家别为队一色俄五家队合烂若万花川谷成锦绣国忠导以劒南旗节遗钿随舄瑟瑟玑琲狼藉于道香闻数十里初安禄山有邉功帝宠之诏与诸姨约为兄弟而禄山母事妃来朝必宴饥结欢【妃尝养禄山为儿令宫人以防舆舁之帝闻赐妃洗儿钱禄山在禁中或通夕不出颇有丑声闻于外帝不禁也】及禄山反以诛国忠为名且指言妃及诸姨罪帝欲以皇太子抚军禅位诸杨大惧哭于庭国忠入白妃妃衔块请死帝意沮乃止及西辛至马嵬陈礼等以天下计诛国忠已死军不解帝遣力士问故曰祸本尚在帝不得已与妃诀引而去缢路祠下里尸以紫茵瘗道侧
