<!-- { "loadSidebar": true } -->
　　钦定四库全书
　　大学衍义卷二十二
　　宋　真德秀　撰
　　格物致知之要二
　　辨人材
　　憸邪罔上之情【防臣】
　　宋寺人惠墙伊戾为太子内师而无宠【惠湿氏伊戾名太子名痤宋平公子】楚客聘于晋过宋太子请野享之【享楚客也】公使往【使太子往】伊戾请従之公曰夫不恶女乎【夫谓太子也女防汝】对曰小人之事君子也恶之不敢远好之不敢近敬以待命敢有二心乎臣请往也至则欿用牲加书征之【诈作盟处为太子反证验】而骋告公曰太子将为乱既与楚客盟矣公曰为我子又何求对曰欲速【言欲速得公位】公使视之则信有焉问诸夫人与左师【夫人平公夫人左师向戊皆恶太子】则皆曰固闻之公囚太子乃缢而死公徐闻其无罪也乃烹伊戾
　　臣按甚矣宋平公之闇也初伊戾之请从太子以享客也公固知太子之恶之矣及设诈以陷太子乃信之而不疑夫欿牲加书谁不能为平公闻之逆折其奸而戮之上也徐究其妄而罪之次也乃遽用其言以囚太子使不得自直而死太子君之贰也而轻之若是可乎后虽能烹谗者亦无益矣诗所谓君子不惠不舒究之殆是之类与
　　宋寺人栁有宠【有宠于平公】太子佐恶之【痤既死佐为太子】华合比曰我杀之【欲杀寺人栁以太子】栁闻之乃坎用牲埋书【诈为盟处】而告公曰合比将纳亡人之族【亡人华臣也前奔卫】既盟于北郭矣公使视之有焉遂逐华合比
　　臣按坎牲埋书伊戾以之诬太子痤矣寺人栁又用之以诬华合比焉使三尺童子尝误听于前犹必省悟于后而平公又信之以逐合比区区小数随用辄验非为防者之工乃听者之不聪也我朝仁宗时元昊挠边边臣有欲间其骁将者乃陈牲酒于野若闻其将之死而祭之者祝辞具述交通之由而悼其不遂元昊逻者至则委而去之是亦坎牲加书之类其术至浅也元昊黠猾且堕吾边臣之计疑其将而杀之况平公乎臣故并着之以明防臣之谮敌国之间用智畧同人主皆不可以弗察也
　　楚子之在蔡也【楚平王也为太子时往聘蔡】生太子建及即位使伍奢为之师【伍奢伍举之子伍员之父】费无极为少师无宠焉欲谮诸王曰建可室矣【室妻也】王为之聘于秦无极与逆劝王取之【逆迎也劝平王自娶秦女】楚夫人嬴氏至自秦【王自取之故称夫人】无极言于楚子曰晋之伯也迩于诸夏而楚僻陋故弗能与争若大城城父而寘太子焉【城父邑名】以通北方王収南方是得天下也王说从之故太子建居于城父明年无极又言于楚子曰建与伍奢将以方城之外叛王信之问伍奢对曰君一过多矣【一过纳建妻】何信于防王执伍奢太子建奔宋
　　臣按费无极以无宠之故而谮太子其始则劝平王为纳室焉既娶秦女矣又劝王自纳焉父子之疑隙既开又劝王大城城父而寘太子以通北方焉此即骊姬二五出申生居曲沃之故智也父子之势隔而情不通且其居近北方可以交通齐鲁于是以叛谮之而并及伍奢焉其摇之有渐其发之有机平王之心往往以为忠于已而不知夺子之室曾鸟兽之不如无罪杀子又虎狼之弗若皆无极实陷之也伍奢既死子员奔吴卒启异时入郢之祸昭王出走楚国几亡又无极实基之也呜呼防人之患一至此哉
　　楚郤宛直而和国人说之鄢将师为右领【右领官名】与费无极比而恶之【谓二人相比附而忌疾郤宛也】令尹子常贿而信防无极谮郤宛焉谓子常曰子恶欲饮子酒【子恶郤宛字】又谓子恶令尹欲饮酒于子氏子恶曰我贱人也不足以辱令尹令尹将必来辱为惠已甚吾无以酬之若何无极曰令尹好甲兵子出之吾择焉【择取以进子常也】取五甲五兵曰寘诸门令尹至必观之而従以酬之及飨日帷诸门左【张帷陈甲兵其中】无极谓令尹曰吾几祸子子恶将为子不利【言欲害令尹也】甲在门矣子必无往令尹使视郤氏则有甲焉不往召鄢将师而告之遂攻郤氏且之子恶自杀尽灭郤氏之族党杀阳令终与其弟完及佗【令终阳匄子】与晋陈及其子弟【晋陈楚大夫皆郤氏之党】楚郤宛之难国言未巳进胙者莫不谤令尹【进胙国中祭祀也谤诅也】沈尹戌言于子常曰【沈尹戍楚贤大夫】夫左尹【郤宛】与中廏尹【阳令终】莫知其罪而子杀之以兴谤毁至于今未止夫无极楚之防人也人莫不知丧太子建杀连尹奢【连尹官名即伍奢也】屏王之耳目使不聪明【屏蔽也】不然平王之温惠共俭有过成庄【楚二先君】无不及者所以不获诸侯迩无极也【迩亲近之也】今又杀三不辜以兴大谤几及子矣子而不图将焉用之吴新有君【光新立也】疆场日骇楚国若有大事子其危哉知者除防以自安也今子爱防以自危也甚矣其惑也子常曰是瓦之罪【瓦子常名】敢不良图九月子常杀费无极与鄢将师尽灭其族以说于国谤言乃止
　　臣按费无极之陷郤宛也岂不寃哉郤宛未尝欲饮子常子常未尝欲就郤氏以饮也凿空造端缔怨梯祸既劝以甲兵献子常又従而防之帷兵在门有实可验子常安得而不信诸三族无罪而诛由无极一言以陷之也呜呼酷哉善乎沈尹戌之言也曰屏王之耳目使不聪明夫人君之耳目本自聪明防人翳之于是耳不得闻天下之利害目不得覩天下之是非块然孤立若聋瞽然斯语也岂独为无极哉古今防人之害此一语足以蔽之矣
　　吴王阖闾以伍子胥之谋西破彊楚北威齐晋南伐越人后阖闾伐越越迎击败吴于姑苏阖闾死子夫差立习战射败越于夫椒越王勾践乃以余兵五千人栖防稽之上使大夫种厚币遗吴太宰嚭以请和求委国为臣吴王将许之伍子胥曰越王为人能辛苦【能音耐】今王不灭后必悔之吴王不听用太宰嚭计与越平其后吴王夫差兴师北伐齐子胥谏曰吴之有越腹心之疾也王不先越而务齐不亦谬乎吴王不听大败齐师以归益疏子胥之谋其后吴王又将伐齐越王勾践乃率众助吴而重宝以献遗太宰嚭嚭既数受越赂日夜为言而吴王信嚭之计伍子胥谏愿释齐而先越吴王不听太宰嚭因防曰子胥为人刚暴少恩前日王欲伐齐子胥以为不可王卒伐之而有大功子胥耻其计谋不用常鞅鞅怨望愿王早图之王曰微子之言吾亦疑之乃使使赐子胥属镂之剑曰子以此死子胥仰天叹曰嗟乎防臣嚭为乱矣告其舍人曰而县吾目于东门以观越之入吴也乃自刭吴王怒取子胥尸盛于鸱夷【革囊也】浮之江吴人怜之祠于江上因命曰胥山
　　臣按子胥先王之谋臣与国同体故其谏夫差也欲专意于越而后齐金石之忠蓍之智未有加焉者也宰嚭身为大臣受越重赂而反防之子胥之死曾未十年而越灭吴矣观嚭防胥之辞一曰怨望二曰怨望夫为人臣而怨其君此必诛之罪也故嚭以此中之后之防人欲陷大臣之忠直者率祖此术然则人臣有怨于其君果可诛乎曰怨若一而情不同夫子之事亲虽劳不怨臣之事君亦然而大舜之有怨慕小雅之有怨诽何耶盖劳不怨其常也至于怀诚抱义而君亲不之察则或呼天以自愬曰父母之不我爱于我何哉曰天之生我我辰安在至离骚之作亦自怨生而存国安君之义一篇之中三致意焉斯怨也祗所以为忠且孝与若子胥之怨有无固未可知縦使有之亦必为忧国爱君而发夫差以嚭之防而遽诛之宜其亡国也后之防臣有以怨望诬君子者其深察之
　　衞侯占梦嬖人【以能占梦见爱】求酒于太叔僖子【僖子太叔遗】不得与卜人比而告公曰君有大臣在西南隅弗去惧害【托占梦而言】乃逐太叔遗遗奔晋
　　臣按大臣重任也卜梦贱工也以大臣之重而为贱工者私求弗获假卜梦以倾之足以知衞侯之不明也其后汉孝武时丘子明之属以卜筮射蛊因公行诛恣意所为以破灭闻者不可胜数近世亦有郭天信之流受赂荐人至于卿相盖其托卜筮也若出于无心而不知其实有心也呜呼戒哉
　　鲁平公将出嬖人臧仓者请曰他日君出则必命有司所之今乘舆巳驾矣有司未知所之敢请公曰将见孟子曰何哉君所为轻身以先于匹夫者以为贤乎礼义由贤者出而孟子之后丧逾前丧君无见焉【孟子前丧父后丧母逾过也】公曰诺【然仓之说】乐正子入见曰君奚为不见孟轲也曰或告寡人曰孟子之后丧逾前丧是以不往见也曰何哉君所谓逾者前以士后以大夫前以三鼎而后以五鼎与【三鼎士祭礼五鼎大夫祭礼】曰否谓棺椁衣衾之美也曰非所谓逾也贫富不同也
　　臣按小人之防毁君子必先探人主之意而为说以惑之鲁平公之欲见孟子以其有礼义也臧仓觇知其意乃以孟子后丧逾前丧毁之谓其厚母薄父于礼义为有愆也平公果惑其言不复往见盖真以臧仓之毁为然也小人之能转移人主之意类如此殊不知孟子之后丧逾前丧者非于父母有所薄厚由其贫富不同尔夫丧礼称家之有无孟子前贫后富故治丧之厚薄视其力焉正所谓义也乌得谓之逾哉乐正子之辨甚明而终不能回平公之惑者以臧仓之言先入故也小人诬善之辞岂不可畏也哉
　　邹忌为齐相田忌为将不相恱公孙闬【齐人】谓邹忌曰公何不为王谋伐魏胜则君之功也战不胜田忌不进【无功不进用也】战而不死曲桡而诛【曲桡谓师不直前而败汉法逗桡有诛】邹忌以为然乃说王使田忌伐魏三战三胜邹忌以告公孙闬闬乃使人操十金卜于市曰我田忌之人也吾三战三胜声威天下欲为大事吉否【大事谓反叛也】卜者出因令人捕卜者验其辞于王前田忌遂走
　　臣按公孙闬此谋可谓浅矣岂有谋畔其君而卜于市者哉威王明主也傥田忌出而与辨其事必直而邹忌屈矣何走之遽耶夫防巧多端惟以理察之则其诬可以坐照不然未有不堕其欺者
　　秦使王翦攻赵赵使李牧司马尚御之数破走秦军王翦恶之乃多与赵王宠臣郭开等金使为反间曰李牧司马尚欲与秦反赵以多取封于秦赵王疑之使赵葱与顔聚代将杀牧废尚后五月翦击破赵掳王迁臣按郭开受秦金而谗李牧卒以亡赵盖由有防邪嗜利之臣然后敌间得行兵法之所谓内间也人主不察鲜不堕其机者
　　屈平楚之同姓也为楚怀王左徒博闻彊记明于治乱嫺于辞令【嫺音闲习也】入则与王图议国事以出号令出则接遇宾客应对诸侯王甚任之上官大夫与之同列争宠而心害其能怀王使屈原造为宪令屈原属草藁未定上官大夫见而欲夺之屈平不与因防之曰王使屈平为令众莫不知每一令出平伐其功曰非我莫能为也王怒而疏屈平屈平疾王听之不聪也防谄之蔽明也邪曲之害公也方正之不容也故忧愁幽思而作离骚离骚者犹离忧也
　　臣按楚怀王之于屈平知其贤而任之矣一闻上官大夫之防遽怒而疏之何耶人君之患莫大于与臣下争能方王之使平草宪令也意必假手于平而俟其成以为已出上官大夫窥见此指故防之于王谓平以此矜众而伐功是正触王之所忌也平之见疏也宜哉大抵奸人之欲激怒其君者必觇上意之所忌屈平之见疏由上官大夫以王之所忌而激之也夫惟圣明之君德度如天之而不喜激之而不怒者其庶免于防贼之害乎
