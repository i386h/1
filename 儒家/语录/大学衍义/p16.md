<!-- { "loadSidebar": true } -->
　　臣按鹿鸣之诗曰燕羣臣嘉賔是以臣爲賔也伐木之诗曰燕朋友故旧是以臣爲友也以臣爲賔敬已至矣以臣爲友敬益至焉故序者谓虽天子必须友以成得其指矣伐木非独力而成故曰丁丁以其声之相应也鸟非独鸣而和故曰嘤嘤以其声之相求也伐木微事且犹相应人其可无友乎鸣鸟微类且犹相求人其可无友乎友之相须其重如此故质之神明欲其有和平而无乖戾也玩其诗止见爲人之求友而不见爲君之求臣葢先王乐道忘势但知有朋友相须之义而不见有君臣相陵之分故也诗凡三章皆言燕乐之义二章曰既有肥羜以速诸父又曰既有肥牡以速诸舅诸父者朋友之同姓而尊者也诸舅者朋友之异姓而尊者也三章曰笾豆有践兄弟无逺兄弟者朋友之同侪者也夫以天子之贵而尊其友曰父曰舅亲其友曰弟曰兄此其爲尊德乐道之至也夫此其所以爲有周之盛也夫
　　万章问曰【万章孟子弟子】敢问友孟子曰不挟长【挟谓持也长谓年也】不挟贵【贵谓名位之尊】不挟兄弟而友友也者友其德也不可以有挟也孟献子百乗之家也【孟献子鲁贤大夫仲孙蔑也百乗之家谓大夫食邑可出车百乗】有友五人焉乐正裘牧仲【二贤人名】其三人则予忘之矣献子之与此五人者友也无献子之家者也此五人者亦有献子之家则不与之友矣非惟百乘之家爲然也虽小国之君亦有之费惠公曰【费小国也惠諡】吾于子思则师之矣【子思孔伋之字】吾于顔般则友之矣王顺长息则事我者也【顔般王顺长息皆贤人名】非惟小国之君爲然也虽大国之君亦有之晋平公之于亥唐也【平公晋君亥唐贤臣】入云则入坐云则坐食云则食【此言平公造之唐言入公乃入余同】虽疏食菜羮未尝不饱葢不敢不饱也【唐设食而公饱之也】然终于此而已矣【终于此谓其止如是】弗与共天位也弗与治天职也弗与食天禄也士之尊贤者也非王公之尊贤也舜尚见帝【尚上也】帝馆甥于贰室亦飨舜迭爲賔主【馆舎也礼妻父曰外舅谓我舅者吾谓之甥尭以女妻舜故谓之甥贰室副宫也尭舎舜于副宫而就飨其食】是天子而友匹夫也用下敬上谓之贵贵用上敬下谓之尊贤贵贵尊贤其义一也臣按孟子谓自天子至大夫皆有友贤之义然知友贤而未知用贤则犹未也葢位者天位所以处贤者也职者天职所以命贤者也禄者天禄所以养贤者也三者皆天所以待贤人使治天民者也而晋平公之于亥唐特虚尊之而已未尝处之以位命之以职食之以禄也此岂王公尊贤之道哉必如尭之于舜然后爲尽友贤之道矣夫贵贵尊贤其理本一然战国之世人但知贵贵而不复知尊贤故孟子歴叙友贤之事而终欲以尭爲法焉以尧之圣犹頼友以自辅而尊之如此则伐木求友之义信虽天子不可忘也
　　万章问曰庶人召之役则往役君欲见之召之则不往见之何也曰往役义也往见不义也【往役者庶人之职不往见者士之礼】且君之欲见之也何爲也哉曰爲其多闻也爲其贤也曰爲其多闻也则天子不召师而况诸侯乎爲其贤也则吾未闻欲见贤而召之也缪公亟见于子思曰【缪公鲁君亟数也】古千乗之国以友士何如子思不悦曰古之人有言曰事之云乎岂曰友之云乎子思之不悦也岂不曰以位则子君也我臣也何敢与君友也以德则子事我者也奚可以与我友千乗之君求与之友而不可得也而况可召与
　　臣按孟子此章又明贤者以道自重诸侯不得而友之义
　　天下有达尊三爵一齿一德一朝廷莫如爵乡党莫如齿辅世长民莫如德恶得有其一以慢其二哉故将大有爲之君必有所不召之臣欲有谋焉则就之其尊德乐道不如是不足与有爲也故汤之于伊尹学焉而后臣之故不劳而王桓公之于管仲【桓公齐君管仲齐相】学焉而后臣之故不劳而霸【先就学师之也后以爲臣任之也】今天下地丑德齐【丑类也】莫能相尚无他好臣其所教【所教谓听从于己者】而不好臣其所受教【所受教己之所从受教者】汤之于伊尹桓公之于管仲则不敢召管仲且犹不可召而况不爲管仲者乎【管仲伯者之佐犹不可召孟子学王道者也其可召乎】
　　学记【礼记篇名】君之所不臣于其臣者二当其爲尸则弗臣也【尸祭主也説己见前】当其爲师则弗臣也大学之礼虽诏于天子无北面所以尊师也【诏告也北面臣礼爲师弗臣故无北面】
　　臣按此二条又明王者有师臣之义不特友之而已汤之于伊尹文武之于太公望成王之于周公皆师之者也故仲虺之诰曰能自得师者王而传亦有师臣友臣仆臣之别焉后世之君其能友臣者已不多得惟汉高帝之于子房光武之于严子陵昭烈之于孔明庶防近之若汉明章虽以师礼待其臣然所传者特章句之业非三王四代之所谓师也至于仆之臣诺诺唯唯则无世不有君日以骄臣日以谄此所以多乱而鲜治也与
　　以上论天理人伦之正八










　　大学衍义卷十
　　钦定四库全书
　　大学衍义卷十一
　　宋　真德秀　撰
　　格物致知之要一
　　明道术
　　吾道源流之正
　　尧曰咨尔舜天之厯数在尔躬允执其中舜亦以命禹汤建中于民
　　孟子曰汤执中
　　臣按尧舜禹汤数圣相传惟一中道中者何其命出于天地民受之以生者也其理散于事事物物之间莫不有当然一定之则不可过不可不及是所谓中也圣人迭兴以此爲制治之凖的曰执者操之以揆事也曰建者立之以范民也其体则极天理之正是名大中其用则酌时措之宜是名时中圣贤传授道统此其首见于经者然必于危微精一用其功然后有以爲执中之本惟圣明参玩焉【见前第五卷】　此章书言中
　　洪范【周书篇名】五皇极【洪范九畴皇极居五皇君也极至也】皇建其有极敛时五福【五福寿富康寕攸好德考终命也】用敷锡厥庶民【敷布也锡与也庶众也】惟时厥庶民于汝极锡汝保极凢厥庶民无有淫朋【淫邪也朋党也】人无有比德【比谓私相比附】惟皇作极凡厥庶民有猷【有谋虑者】有爲【有施设者】有守【有操守者】汝则念之不协于极【协合也】不罹于咎【罹遭也】皇则受之而康而色曰予攸好德汝则锡之福时人斯其惟皇之极无虐防独而畏高明【防独谓民之防贱者高明有位之尊显者】人之有能有爲使羞其行【羞进也】而邦其昌凢厥正人既富方谷【谷善也】汝弗能使有好于而家时人斯其辜【辜罪也】于其无好德汝虽锡之福其作汝用咎【咎过也】无偏无陂【偏不中也陂不平也】遵王之义无有作好遵王之道无有作恶遵王之路无偏无党【党不公也】王道荡荡【荡荡广逺也】无党无偏王道平平【平平平易也】无反无侧【反反常也侧不平也】王道正直【正直不偏邪也】防其有极归其有极【会合而来也归来而至也】曰皇极之敷言是彞是训【敷衍也】于帝其训【帝天也】凢厥庶民极之敷言是训是行以近天子之光曰天子作民父母以爲天下王
