<!-- { "loadSidebar": true } -->
　　初长乐公主将出降上以皇后所生特爱之勅有司资送倍于永嘉公主【高祖女也】魏征谏曰昔汉明帝欲封皇子曰我子岂得与先帝子比皆令半楚淮阳今资送公主倍于长主得无异明帝之意乎上然其言入告皇后后叹息曰妾亟闻陛下称重魏征不知其故今观其引礼义以抑人主之情乃知真社稷之臣也妾与陛下结发为夫妇曲承恩礼每言必先顔色不敢轻犯威严况以人臣之疎逺乃抗言如是陛下不可不从也因请遣中使赍钱绢以赐征且曰闻公正直乃今见之故以相赏公且常秉此心勿转移也上尝罢朝怒曰防须杀此田舎翁后问为谁上曰魏征每廷辱我后退具朝衣立于庭上惊问其故后曰妾闻主明臣直今魏征直由陛下之明故也妾敢不贺上乃恱
　　臣按文徳长孙后之贤其行事皆可为后世法方太宗之怒魏征也非后从容开捄则征不得免矣其为君徳之累可胜计耶一言而全直臣于将死之际立太宗于无过之地虽古之贤后何以逾此吁可仰哉吁可仰哉【以上皆徳选者】
　　汉武帝卫后字子夫生微也为平阳主讴者【平阳公主帝之姊】武帝过平阳主主见所侍美人帝不説既饮讴者进帝独説子夫帝起更衣子夫侍尚衣得幸主因送入宫后有身尊宠召其兄卫长君弟青侍中元朔元年生男据遂立为皇后后色衰遭巫蛊事自杀
　　成帝赵后本长安宫人壮属阳阿主家学歌舞号曰飞燕成帝防行出过阳阿主作乐上见飞燕悦之召入宫大幸有女弟复召入俱为倢伃贵倾后宫许后之废也上欲立赵倢伃皇太后嫌其所出防甚难之太后姊子淳于长为侍中数往来传语得太后指上封倢伃父为成阳侯谏大夫刘辅上书以为武王周公承顺天地以飨鱼乌之瑞然犹君臣祗惧动色相戒况于季世不防继嗣之福屡受威怒之异虽夙夜自责改过易行畏天命念祖业妙选有徳之世考卜窈窕之女以承宗庙顺神只心塞天下望子孙之祥犹恐晩暮今乃触情纵欲倾于卑贱之女欲以母天下不畏于天不愧于人惑莫大焉里语曰腐木不可以为柱卑人不可以为主书奏上使侍御史攸缚辅系掖庭秘狱后月余立倢仔为皇后宠少衰而弟昭仪絶幸后以残灭继嗣危宗庙贬为孝成皇后又废为庶人自杀
　　臣按二后一以讴者进一以歌者进始进不正其能终乎古今以色选者非一姑录二事为方来之鉴他不悉纪云又按汉之选后色进之外有以亲进者孝惠张后宣平侯敖女敖尚帝姊鲁元公主吕太后欲为重亲以公主女配帝为后欲使生子万方终无子遂使阳为有身取后宫美人子名之杀其母立所名子为太子后吕氏灭后废处北宫武帝陈后长公主嫖女初武帝为太子长主有力取长主女为妃及帝即位擅宠骄贵十余年无子后以媚道觉废处长门宫成帝许后平恩侯嘉女元帝悼伤母恭哀后居位日浅而遭霍氏之辜【事见后】故选嘉女以配太子成帝即位立为后常宠于上后宫希得进见久之宠益衰后以媚道祝谑【音诅】废处昭台宫三后凭旧姻以进本欲隆戚里之恩而骄恣怙宠秪速祸败由其以亲而不以徳故也后汉则桓帝梁后亦然梁氏自顺烈后【顺帝后】至此凡二后矣后顺烈女弟也时太后秉政而梁冀专朝后独得宠幸借姊兄势恣极奢靡及太后崩恩爱稍衰后既无子潜怀怨忌每宫人孕育鲜得全者冀诛追废为贵人及晋之杨氏两为帝后其祸尤烈见后外属事中亲进之外又有以妃嫔进者文帝元年有司请立皇后薄太后曰诸侯皆同姓立太子母为皇后即窦氏也窦生景帝古者天子诸侯皆娶大国其国以娣侄从正妃死次妃摄行内事而无有嗣升后夫人之位者故齐桓公葵丘之盟毋以妾为妻鲁公子荆之母嬖哀公将以为夫人使宗人衅夏献其礼对曰无之公怒曰女为司宗立夫人国之大礼也何故无之对曰周公及武王娶于薛孝惠娶于商【商宋也】自桓以下娶于齐此礼也则有若以妾为夫人则固无其礼也春秋之世犯葵丘之盟者多矣独宗人衅夏能守其礼自汉文以后人主惟意所向不复议矣若魏文帝将立郭贵嫔为后而中郎栈潜争之唐明皇将立武惠妃为后而御史潘好礼争之千数百年之间能守此礼者又独二臣为然余则惟主意所欲且习以为常无复议之者矣呜呼礼之失久矣诚欲重帝王之匹正风化之本其可茍乎
　　以上论谨选立之道臣按元祐中给事中兼侍讲范祖禹言于宣仁圣烈皇后曰臣伏奉诏防皇帝纳后六礼令翰林学士御史中丞两省给舎与礼部太常寺同共详议臣窃伏思此乃国家大事万世之本福祚所系风化所先自古圣王重之今陛下宜先知者有四不可不谨也臣谨稽之上古参之后世为陛下悉数而详陈之一曰族姓二曰女徳三曰隆礼四曰博议所谓族姓者臣闻古之帝王所以为昏姻者必大国诸侯先圣王之后勲贤之裔不然则甥舅之国也不以微贱上敌至尊故其福祚盛大子孙蕃昌昔黄帝娶于西陵之女是为嫘祖为帝正妃其子孙皆有天下五帝三王皆黄帝之后也舜娶帝尧之二女厘降于为汭遂有天下大禹娶涂山是生夏啓天下归之子孙享国四百七十余年成汤娶于有莘氏子孙有天下六百余年周之先祖后稷生于姜嫄世有贤妃太王娶太姜是生王季王季娶太任是生文王文王娶太姒其礼尤盛大雅歌之曰文定厥祥亲迎于渭造舟为梁不显其光自古昏礼未有如文王之盛也太姜炎帝之后也太任太昊之后也太姒大禹之后也太姒生十子武王周公皆圣人也其余皆为显诸侯周之子孙徧于天下太姒之徳也诗人美文王之圣本由太任其诗曰思齐太任文王之母思媚周姜京室之妇太姒嗣徽音则百斯男又曰刑于寡妻至于兄弟以御于家邦言文王之化自家及国以至天下也周南闗雎后妃之徳人伦之始风化天下皆美太任太姒也武王亦娶于姜是生成王周有天下三十余世八百余年其基本葢由此也故族姓不可不贵所谓女徳者臣闻三代之兴皆有贤妃其亾也皆有嬖女夏之兴也以涂山其亾也以末喜商之兴也以有娀其亾也以妲己周之兴也以姜嫄其亾也以褒姒此皆圣贤所纪诗书所载垂之后世以为永鉴者秦汉以后婚姻多不正无足取法惟后汉显宗明徳马后唐太宗文徳长孙后皆有后徳出于勲贤之家其余败乱足以为戒而已恭惟本朝太祖皇帝以来家道正而人伦明厯世皆有圣后内徳之助自三代以来未有如本朝家法也皇帝圣徳明茂睿质纯粹天监在下必生圣女以佑皇家惟陛下逺观上古近鉴后世上思天地宗庙之奉下为万世子孙之计选卜窈窕以母仪万国表正六宫非有徳孰可以当之然闺门之徳不可着见必视其世族观其祖考察其家风参以庶事亦可知也昔汉之初大臣议欲立髙帝子齐王皆曰王母家驷钧恶戾虎而冠者也代王母家薄氏君子长者乃立代王是为文帝文帝为汉之贤主亦由其母家仁善也故女徳不可不先所谓隆礼者臣闻天子之与后犹天之与地日之与月阳之与阴相须而后成者也孔子对鲁哀公曰古之为政爱人为大所以治爱人礼为大所以治礼敬为大敬之至矣大昏为大大昏至矣大昏既至冕而亲迎亲之也哀公曰冕而亲迎不已重乎孔子愀然作色而对曰合二姓之好以继先圣之后以为天地宗庙社稷之主君何谓已重乎葢深非之也臣今与众官讨论讲议皆约先王之礼参酌其宜不为过隆愿陛下勿以为疑进言者必曰天子至尊无敌于天下不当行夫妇之礼臣谨按礼冠昏惟有士礼而无天子诸侯之礼故三代以来惟以士礼推而上之为天子诸侯之礼葢以成人之与夫妇自天子至于士则一也臣窃闻亲王宗室之间娶妻殊无齐体之礼敬而亲之之义天下岂有独尊而无配偶者哉至于鄙慝之礼或杂戎狄之俗或习委巷之风下自士俗上流宫禁有涉于此者愿陛下一切屏絶之以正基本以先天下故礼不可不隆所谓博议者臣闻古者天子聘后上公逆之诸侯主之故春秋书祭公来遂逆王后于纪夫国有大事大臣不容不预闻也昔慈圣光献之立也吕夷简定其议故其诏曰览上宰之敷言其册曰宗公鼎臣诵言于朝先是茶商陈氏女亦预选择王曾宋绶皆以为言继有言者遂罢陈氏仁宗所以为圣者能从众也进言者必曰此陛下家事非外人所预自古误人主者多由此言也天子以四海为家中外之事孰非陛下家事大臣无不可预之理且陛下用一执政进一近臣必欲协天下之望况立皇后以母天下乎臣恐陛下一日降诏云立某氏为皇后则大臣虽有所见亦难乎论议矣今陛下之所选择莫若出其姓氏宣问大臣若圣志既定而众议佥同则卜筮协从鬼神其依天人之意无不同矣故议不可不博臣幸备劝讲其职在以帝王之事禆益圣徳故敢献其所闻臣之愚诚惟中宫正位之后四海之内室家相庆则宗社之福也臣谓自昔论择后者未有若范祖禹之详备故着于篇以为法云




　　大学衍义卷三十六
　　钦定四库全书
　　大学衍义卷三十七
　　宋　真徳秀　撰
　　齐家之要一
　　重妃匹
　　赖规警之益
　　周宣姜后贤而有德事非礼不言行非礼不动宣王尝早卧晏起后夫人不出于房姜后既出乃脱簮珥待罪于永巷使其傅母通言于王曰妾不才妾之淫心见矣至使君王失礼而晏朝以见君王之乐色而忘徳也夫茍乐色必好奢好奢必穷乐穷乐者乱之所兴也原乱之兴从婢子起敢请罪唯君王命王曰寡人不徳寔自过过从寡人起非夫人罪也遂复姜后而勤于政事早朝晏退继文武之迹兴周室之业卒成中兴之名为周世宗
　　臣按宣王所以能复文武之业者由姜后之贤庶几乎任姒也古者后夫人入御于君鸡初鸣太师奏鸡鸣于陛下【太师乐官】夫人鸣佩玉于房中告去也应门击柝告辟也【辟音辟啓也】然则古之夙兴莫不以鸡鸣为节宣王当兴衰拨乱之际顾乃早卧而晏起此姜后所以规之也宣王自是勤于政事周以复兴内助之力胡可少哉
　　齐鸡鸣思贤妃也哀公荒淫怠慢故陈贤妃贞女夙夜警戒相成之道焉鸡既鸣矣朝既盈矣【言会朝者已满也】匪鸡则鸣苍蝇之声东方明矣朝既昌矣【昌盛也】匪东方则明月出之光虫飞薨薨【薨薨众也】甘与子同梦防且归矣无庶予子憎
　　臣接此诗葢思古之贤妃正女所以警戒其君如此也曰鸡既鸣矣防朝者盈矣静而聴之葢蝇声而非鸡鸣也东方明矣防朝者亦盛矣审而视之葢月出之光而非东方之明也贤妃正女心存乎敬其在君所唯恐夙夜之不时以致其君视朝之或晚故因其疑似而作焉虫飞薨薨此将明之时也岂不欲与子卧而同梦乎顾羣臣之防于朝者亦欲归而治其家事庶几及时而退无憎予与子也知人之情而不狥己之欲非贤且正其能若是乎范祖禹有言圣人顺天地阴阳之理观万物之情明而动晦而休故以鸡鸣为夙兴之节是以虫飞薨薨则不独以怠于政事亦非尚寐之时也君子之修身不以有事而蚤无事而晏其兴居皆顺天地之理所以为常也斯言得之矣
　　楚樊姬者庄王之夫人庄王初即位好狩猎毕弋樊姬谏不止乃不食禽兽之肉三年而王改
　　齐卫姬者桓公夫人公好淫乐卫姬为不听郑卫之声汉成帝游于后庭尝欲与班婕妤同辇载婕妤辞曰观古图画贤圣之君皆有名臣在侧三代末主廼有女嬖今欲同辇得无近似之乎上善其言而止太后闻之喜曰古有樊姬今有班婕妤
