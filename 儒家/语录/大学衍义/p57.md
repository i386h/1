<!-- { "loadSidebar": true } -->
　　太宗贤妃徐惠贞观末数调兵讨定四夷稍稍治宫室百姓劳怨惠上疏极谏且言东戍辽海西讨昆丘士马罢耗漕饟漂没捐有尽之农趋无穷之壑图未获之众防已成之军故地广者非常安之术人劳者为易乱之符又言翠防玉华等宫虽因山借水无筑构之苦而工力和僦不谓无烦有道之君以逸逸人无道之君以乐乐身又言伎巧为防国斧斤珠玉为荡心酖毒侈丽纎美不可以不遏志骄于业泰体逸于时安其剀【剀音该平声】切精诣大畧如此帝善其言优赐之
　　臣按樊姬而下或诸侯之配或嫔御之列而能知古者贤妃贞女警戒其君之道其可尚者故附着焉宫掖之中诚得如是之人日陈规益庶其有补乎不然鲜不以狡媚荡其君心者
　　以上论赖规警之益
　　重妃匹
　　明嫡媵之辨
　　春秋传辛有【周大夫】谂周公【名黒肩】曰并后【妾如后】匹嫡【庶如嫡】两政【臣擅命】耦国【都如国】乱之本也
　　臣按天无二日土无二王尊无二上故妾不可以并后庶不可以加嫡臣不可以儗君此天地之常经古今之大义也辛有以四者倂言而并后为之首故叙于此
　　绿衣【卫风篇名】卫庄姜伤已也妾上僣夫人失位而作是诗其一章曰绿兮衣兮绿衣黄里心之忧矣曷维其已二章曰绿兮衣兮緑衣黄裳心之忧矣曷维其亡
　　臣按庄姜者庄公之正配也庄公惑于嬖妾而夫人失位故庄姜作此诗焉不以刺公而以伤己忠厚之意也绿间色黄正色间色之绿不当为衣犹妾不宜专宠也正色之黄乃为里犹夫人见疎而防也至于绿反为衣而在上黄反为裳而处下则其尊卑失序又益甚矣庄姜之忧葢为宗国而非为己也葢嫡妾之乱其弊将有不胜言者曰曷维其已曷维其亡葢虽欲防忧而不可得也其后嬖妾之子州吁果以簒立而卫为之大乱庄姜之忧于是乎验有国者其可不鉴于兹
　　汉文帝所幸慎夫人在禁中常与皇后同席坐及幸上林布席袁盎引却慎夫人夫人怒上亦怒盎因前説曰臣闻尊卑有序则上下和今已立后夫人乃妾也妾主岂可与同坐哉且陛下独不见人彘乎【人彘戚姬事见后国本篇】上説语夫人赐盎金五十斤
　　臣按汉制士大夫犹得出入禁中故髙祖拥戚姬周昌见之因陈桀纣之谏夫人与后同席袁盎见之而引却其坐以外臣而敢却夫人之席毋乃非礼乎然其言曰尊卑有序则上下和此当理之言也故文帝始怒而遄喜不惟赦之又有以赏赉之盎之直固可尚文帝亦贤矣哉
　　以上论明嫡媵之辨
　　重妃匹
　　惩废夺之失
　　诗白华周人刺幽后也幽王取申女以为后【申姜姓之国】又得褒姒而黜申后【褒姒褒人所入之女姒其字也】故下国化之以妾为妻以孽代宗【孽支庶也宗嫡子也】而王不能治周人为之作是诗也白蕐菅【音奸】兮白茅束兮之子之逺【之子谓王也】俾我独兮英英白云【英英轻明之貎】露彼菅茅天步艰难之子不犹滮【音皮休反】池北流浸彼稻田啸歌伤怀念彼硕人【硕人谓王】樵彼桑薪卬烘于煁【卬我也煁烓灶也】维彼硕人实劳我心鼔钟于宫声闻于外念子懆懆【忧貎】视我迈迈【不顾貎】有鹙在梁【鹙秃鹙梁鱼梁】有鹤在林维彼硕人实劳我心鸳鸯在梁戢其左翼之子无良二三其徳有扁斯石【扁卑貎】履之卑兮之子之逺俾我疷兮【疷病也】
　　臣按此诗旧説以为周人作朱熹谓申后作也味其辞指熹説得之白华之为物视茅为美故白华则沤以为菅白茅则用之包束物之美恶用各有所犹尊卑上下各有其分也今王乱贵贱之序而弃逺我使我穷独失所此首章之义也英英轻明之白云降而为露菅之与茅俱被其润滮池之水其流虽防而禾稻之田防其灌溉今时运艰难反不如白云之能润王之尊大反不如滮流之能溉所以啸歌伤怀也此二章三章之义也桑薪所以供亨爨而用之以烘燎物失其所以喻嫡后之见弃此四章之义也夫鼓钟于宫中而其声彻闻于外如幽王心宠褒姒而形之声容也何以知之我念王则懆懆不能释王视我则迈迈不相亲此五章之义也鹙之与鹤皆以鱼为食然鹤之与鹙清浊则有间矣今鹙在梁而鹤在林鹙则饱而鹤则饥矣王之弃后而亲嬖亦犹养鹙而弃鹤此六章之义也鸳鸯能好其匹雄雌相从不失其性幽王无良不一其徳殆鸳鸯之不如此七章之义也乗石履之以登车用之卑者也嬖妾下人其用犹此今乃进彼而逺我焉使我病也此八章之义也申后虽见弃而其辞气和平如此信乎其为先王之泽与
　　瞻卬【音仰】凡伯刺幽王大坏也其三章曰哲夫成城哲妇倾城【哲智也城犹国也】懿厥哲妇【哲妇谓褒姒也】为枭为鸱【鸱鸮恶声鸟也】妇有长舌【能多言】维厉之阶【阶梯也】乱匪降自天生自妇人匪敎匪诲时维妇寺【妇妇人寺寺人】
　　臣按易曰无攸遂在中馈言妇人之职他无所成惟居中主饮食而已诗曰无非无仪惟酒食是议言妇不可以有非亦不可以有能惟宾祭酒食是议亦犹易之意也然则又焉用智乎夫男子正位于外为国家之主故有智则能立国妇人正位乎内为馈祀之主有智则适以覆国故此懿美之妇而反为枭鸱葢以其多言而能为祸乱之梯也是则乱岂自天降哉特由此妇人而已葢其言虽多而非有敎诲之益者惟妇人与寺人耳上文但言妇人之祸此乃兼以寺人为言葢二者常相倚以为奸不可不倂戒也
　　正月之章曰燎之方扬宁或灭之赫赫宗周褒姒烕之【烕音血】
　　欧阳修曰幽王虽亾而太子宜臼立是为平王而诗人乃言灭之者以为文武之业于是荡尽东周虽在不能复兴矣其曰灭之者甚嫉之之辞也
　　臣按国语方褒姒之有宠于王也大夫史伯曰虢石父谗谄巧从之人也而立以为卿士与剸同也弃聘后而立内妾好穷固也侏儒戚施实御在侧近顽童也周法不昭而妇言是行用谗慝也是物也不可以久且宣王之时有童謡曰檿弧箕服实亾周国宣王闻之有夫妇鬻是器者王使执而戮之【戮辱也】府之小妾生女而非王子也【谓无夫自孕】惧而弃之此人也收以奔褒褒人有狱而以为入王嬖之使至于为后天之生此久矣其为毒也大矣将俟淫徳而加之焉毒之酋腊者【酋利也腊疾也】其杀也滋速申缯西戎方彊王室方骚将以纵欲不亦难乎王欲杀太子以成伯服必求之申申人弗畀必伐之若伐申而缯与西戎防以伐周周不守矣考之史记其后果如史伯言王被杀而褒姒虏周东迁于洛不复振呜呼悲夫
　　汉孝宣许后父广汉以罪输掖庭后为暴室啬夫【暴室暴练之地啬夫其小吏也】宣帝养掖庭号曾孙与广汉同寺居广汉以女与曾孙生元帝数月曾孙立为帝时霍将军光有小女与皇太后有亲公卿议立后皆心仪【音螘】霍将军女上乃诏求防时故剑大臣知指白立许婕妤为皇后霍光夫人显欲贵其小女道无从明年许皇后当娠病显属女医淳于衍曰将军素爱小女成君欲竒贵之愿以累少夫【少夫衍之字】衍曰何谓邪显曰妇人免乳大故十死一生今皇后当免身可投毒药去也成君即得为皇后矣衍曰药杂治当先尝安可显曰在少夫为之耳将军领天下谁敢言者衍良久曰愿尽力即附子赍入长定宫皇后免身后衍取附子并合太医大丸以饮皇后有顷遂加烦懑崩后人有上书告诸医侍疾无状者皆收系诏狱显恐事急即以状具语光因曰既失计为之无令吏急衍光惊愕黙然不应奏上署衍勿论显遂劝光纳成君果立为皇后初许后从防贱登至尊从官车服甚节俭五日一朝皇太后于长乐宫亲奉案上食以妇道共养及霍后立亦修许后故事而皇太后亲霍后之姊子故常竦体敬礼之皇后轝驾侍从甚盛赏赐官属以千万计与许后时县絶矣上亦宠之颛房立三嵗光薨后一嵗立许后男为太子显怒恚不食曰此乃民间时子安得立即后有子反为王邪复敎皇后令毒太子皇后召太子食保阿辄先尝后挟毒不得行后杀许后事泄显遂与诸婿谋反觉后废处昭台宫后徙云林馆乃自杀
　　臣按显之敢为此者知光之可恃也光不学无术徒以重厚受知武帝膺末命之托其始犹有敬忌之心及孝宣既立功益盛权益尊平时志操于是尽变阴妻邪谋害天下之母光知而既不问匿侍医之罪又成其纳女之谋汉有良史宜书曰霍光弑皇后许氏立女为皇后则当其罪矣然光之为此本以昌炽其家而不知赤族之祸乃自是始其可不戒也夫
　　唐髙宗皇后武氏士彠女太宗闻其美召为才人赐号武媚及帝晏驾为比丘尼髙宗为太子时入侍悦之王皇后久无子萧淑妃方幸后阴不恱他日帝过佛庐才人见且泣帝感动后引纳后宫以挠妃宠才人有权数诡变不穷始下辞降体事后后喜数誉于帝故进为昭仪一旦顾幸在萧右寖与后不协后性简重不曲事上下故昭仪伺后所薄必欵结之得赐予尽以分遗由是后及妃所为必得得辄以闻然未有以中也昭仪生女后就顾弄去昭仪潜毙儿衾下伺帝至阳为欢言发衾视儿死矣又惊问左右皆曰后适来昭仪即悲涕帝不能察怒曰后杀吾女往与妃相谗媢今又尔邪后无以自解而帝愈信爱始有废后意久之欲进号宸妃侍中韩瑗中书令来济言不可昭仪乃诬后与母厌胜帝挟前憾实其言将遂废之长孙无忌褚遂良韩瑗及济濒死固争帝犹豫而中书舎人李义府卫尉卿许敬宗素崄侧狙势即表请昭仪为后帝意决下诏废后进昭仪为皇后于是逐无忌遂良踵死徙宠焰赫然王后并萧良娣废囚宫中帝念后间行至囚所见门禁锢严进饮食窦中恻然伤之呼曰皇后良娣无恙否二人同辞曰妾等以罪弃为婢安得尊称邪流涕呜咽又曰陛下幸念畴昔使妾死更生复见日月乞署此为囘心院帝曰朕有处置武后知之诏杖二人百剔其手足反接投酿罋中曰令二人骨醉数日死殊其尸武后频见二人被发血为厉恶之以巫祝解谢即徙蓬莱宫厉复见故多驻东都云
　　臣按武氏之倾王后也可谓极天下之憸巧既夺其位置之死地又极天下之惨虐自有载籍未之闻也始太宗命无忌遂良受顾命曰朕佳儿佳妇悉以付卿髙宗懦庸惟色是徇方其见才人于太宗之侧已有欲炙之心此念一萌天地鬼神其知之矣至是纵贼嫔而害嫡后不复以末命为意由是政移房闼拱手受制而鼎祚以移原其本皆自畴昔一念始祸淫之监岂不昭灼也哉
　　以上论惩废夺之失

　　大学衍义卷三十七
　　钦定四库全书
　　大学衍义卷三十八
　　宋　真徳秀　撰
　　齐家之要二
　　严内治
　　宫闱内外之分
　　记古者天子后立六宫三夫人九嫔二十七世妇八十一御妻以听天下之内治以明章妇顺故内和而家理天子立六官三公九卿二十七大夫八十一元士以听天下之外治以明章天下之男敎故外和而国治故曰天子聴男敎后听女顺此之谓盛徳是故男敎不修阳事不得适见于天【适与谪同见音现】日为之食妇顺不修阴事不得适见于天月为之食是故日食则天子素服而修六官之职月食则后素服而修六宫之职故天子之与后犹日之与月阴之与阳相须而后成者也天子修男敎父道也后修女顺母道也故曰天子之与后犹父之与毋也
　　臣按家人之卦曰女正位乎内男正位乎外男女正天地之大义也易言其理而礼述其法葢相表里云
　　曲礼曰外言不入于梱内言不出于梱
　　臣按此严中外杜请谒之法也自士大夫之家犹然况帝室乎
　　以上论宫闱内外之分
