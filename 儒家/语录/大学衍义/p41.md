<!-- { "loadSidebar": true } -->
　　汉昭帝始元中诏有司问郡国所举贤良文学民所疾苦文学对曰窃闻治人之道防淫佚之原广道德之端抑末利而开仁义毋示以利然后教化可兴而风俗可移也今郡国有盐铁酒均输与民争利散敦厚之朴成贪鄙之化是以百姓就本者寡趋末者众愿悉罢之御史大夫桑羊难以为此国家大业所以制四夷安边足用之本罢之不便文学曰有国家者不患寡而患不均不患贫而患不安故天子不言多少诸侯不言利害大夫不言得丧蓄仁义以丰之广德行以怀之是以近者亲附而远者恱服仁政无敌于天下恶用费哉又曰国有沃野之饶而民不足于食者工商盛而本业荒也有山海之货而民不足于财者不务民用而淫巧众也髙帝禁商不得仕宦所以遏贪鄙之俗也排困市井防闲利门而民犹为非况上之得利乎传曰诸侯好利则大夫鄙大夫鄙则庶人盗是开利孔为民罪梯也又曰民人藏于家诸侯藏于国天子藏于海内又曰文帝之时无盐铁之利而民富今有之而百姓困且利非従天来不由地出一取之民李梅多实者来年为之衰新谷熟者旧谷为之亏自天地不能以两赢而况于人事乎故利于此必耗于彼商君峭法长利秦人不聊生相与哭孝公秦日以危又曰古者制地足以养民民足以承其上千乘之国百里之地公侯伯子男各充其求赡其欲秦兼万国之地有四海之富而意不赡非宇小而用菲欲多而下不堪其求也语曰庖有腐肉国有饥民廏有肥马路有馁人今狗马之养虫兽之食无用之官不急之作无功而衣食县官者众是以上不足而下困乏也今不减其本而与百姓争荐草与商贾争市利非所以明主德而相国家也丞相【车千秋】曰先王之道轶久而难复贤良文学之言深远而难行非当世所及遂罢议
　　臣按汉武之世内兴奢侈外事四夷于是聚敛之臣用盐铁均输酒之法行言利者析秋豪而民不堪命矣昭帝初立霍光为政诏贤良文学之士问民所疾苦而对者首以抑末利兴仁义为言而沮于羊扼于千秋正论竟未获伸仅能罢酒一事而已然贤良文学之徒分别义利其言有可为后世法者故剟其畧着于篇云
　　唐太宗时治书侍御史权万纪上书宣饶二州银大发采之岁可得数百万缗上曰朕贵为天子所乏者非财也但恨无嘉言可以利民耳与其多得数百万缗何如得一贤才卿未尝进一贤退一不肖而专言税银之利昔尧舜抵璧于山投珠于谷汉之桓灵乃聚钱为私藏卿欲以桓灵待我耶是日黜万纪使还家
　　臣按太宗可谓贱货而贵德矣其曰得数百万缗不如得一贤才此古今之名言也有天下者宜深体之
　　德宗在奉天于行宫庑下贮诸道贡献之物榜曰琼林大盈库陆贽上疏谏【贽为翰林学士】曰作法于凉其弊犹贪作法于贪弊将安救示人以义其患犹私示人以私患必难弭故圣人之立教也贱货而尊让远利而尚防天子不问有无诸侯不言多少惧贿之生人心而开祸端伤风教而乱邦家也是以务鸠敛而厚帑椟之积者匹夫之富也务散惠而収兆庶之心者天子之富也何必降至尊而代有司之守辱万乘以效匹夫之藏今之琼林大盈古无其制传诸耆旧创自开元贵臣贪权饰巧求媚乃言郡邑贡赋盍各区分赋税委之有司以给经用贡献归之天子以奉私求宗恱之新是二库荡心侈欲萌柢于兹迨乎失邦终以饵冦记曰货悖而入者必悖而出岂其明效与今天衢尚梗师旅方殷而诸道贡珍遽私别库窃揣军情或生觖望夫国家作事以公共为心者人必乐而従之以私奉为心者人必咈而叛之为人上者当洒濯其心奉三无私以壹有众人或不率于是用刑然则宣其利而禁其私天子所恃以理天下之具也舍此不务而壅利行私欲人无贪不可得也今兹二库珍币所归不领度支是行私也不给经费非宣利也物情离怨不亦宜乎陛下诚能近想重围之殷忧追戒平居之专欲器用取给不在过丰衣食所安必以分下凡在二库货赂尽令出赐有功坦然布怀与众同欲是后纳贡必归有司如此则乱必靖贼必平是乃散小储而成大储损小宝而固大宝也
　　臣按德宗专利自私非王者至公之体故陆贽争焉今剟其畧以为世戒
　　以上论义利重轻之别

　　大学衍义卷二十六
　　钦定四库全书
　　大学衍义卷二十七
　　宋　真德秀　撰
　　格物致知之要四
　　察民情
　　生灵向背之由
　　泰誓【周武王伐纣作此以誓众士】古人有言曰抚我则后【后君也】虐我则雠独夫受洪惟作威乃汝世雠
　　臣按武王举古人之言以明民之常情如此也若君民之分岂以虐我而遂雠之哉然君民之分不可恃而民之常情不可不察
　　康诰【武王封康叔于卫作此书告戒之】曰天畏棐忱【棐辅也忱诚也】民情大可见小人难保往尽乃心无康好逸豫乃其乂民我闻曰怨不在大亦不在小惠不惠懋不懋【懋勉也】
　　臣按此成王勉康叔之辞康叔就封有君人之责故告之曰天命不常虽甚可畏然诚则辅之民情好恶大畧可见而小民至为难保然则小民曷为难保耶曰万事之得或以一事之失而召怨万人之恱或以一夫之怨而生乱此其所以难保也然康叔往治其国岂有他哉尽汝之心无自安而好逸豫乃其所以乂民也昔之人或以小失而致怨者故不在大亦或以大过而致怨者故不在小怨之来也非一端其弭怨也无他术惟顺所不必顺勉所不必勉于人情所忽者一不敢忽焉庶几其无怨乎始以天与民并言而终独归之民者民心即天心也能保小民则能保天命矣
　　春秋传谷梁氏曰财尽则怨力尽则怼
　　臣按此亦言民之常情故圣贤之君轻赋敛而不尽其财省徭役而不尽其力
　　齐宣王见孟子于雪宫王曰贤者亦有此乐乎孟子对曰有人不得则非其上矣不得而非其上者非也为民上而不与民同乐者亦非也乐民之乐者民亦乐其乐忧民之忧者民亦忧其忧乐以天下忧以天下然而不王者未之有也
　　臣按为民上者知有宫室之乐为民者亦欲有居处之安因己之乐而图民之忧是之谓与民同乐因民之忧而不敢恣己之乐是之谓与民同忧君之忧乐与民同而民不与君同其忧乐者鲜矣故为人君者不以己之乐为乐而以天下之乐为乐不以己之忧为忧而以天下之忧为忧如此而天下不归者未之有也
　　齐宣王问曰人皆谓我毁明堂毁诸已乎孟子对曰夫明堂者王者之堂也王欲行王政则勿毁之矣王曰王政可得闻与对曰昔者文王之治岐也耕者九一仕者世禄关市讥而不征泽梁无禁罪人不拏老而无妻曰鳏老而无夫曰寡老而无子曰独幼而无父曰孤此四者天下之穷民而无告者文王发政施仁必先斯四者诗云哿矣富人哀此防独王曰善哉言乎曰王如善之则何为不行王曰寡人有疾寡人好货对曰昔者公刘好货诗云乃积乃仓乃裹糇粮于橐于囊思戢用光弓矢斯张干戈戚扬爰方启行故居者有积仓行者有裹粮也然后可以爰方启行王如好货与百姓同之于王何有王曰寡人有疾寡人好色对曰昔者太王好色爱厥妃诗云古公亶父来朝走马率西水浒至于岐下爰及姜女【太王妃】聿来胥宇【胥皆也宇居也】当是时也内无怨女外无旷夫王如好色与百姓同之于王何有
　　臣按此亦前章之意文王发政施仁必先于鳏寡孤独孟子以为此四者天下之穷民而无告者故文王先焉以臣考之不虐无告不废困穷自尧舜已然矣文王治岐之心即尧舜治天下之心也宣王知善孟子之言而自谓不能行者以有好货好色之累而孟子则以公刘太王之事为言以为人君岂能不事储峙之富惟能推此心使民亦有糇粮之积可也人君岂能无妃匹之奉惟能推此心使民亦有配偶之安可也夫公刘非好货也不过居则有积仓行则有裹粮尔而当时之民居者行者亦皆有以自养而无饥馁之虞可见其与民同欲也太王非好色也不过同姜女以来胥宇尔而当时宫中无怨女民间无旷夫可见其与民同欲也公刘太王与民同欲如此王业安得而不兴后世人主私四海之富钜桥洛口储粟山积而民无宿昔之粮侈六宫之奉燕姬赵女充盈馆籞而民多鳏孤之叹其专欲病民如此祸变安得而不作惟仁圣之君享玉食而忧民之不饱于藜藿对嫔御而念民之不足于室家推此之心行此之政其庶矣乎
　　汉文帝时晁错以贤良对策曰三王臣主俱贤故合谋相辅计安天下莫不本于人情人情莫不欲夀三王生而不伤也人情莫不欲富三王厚而不困也人情莫不欲安三王扶而不危也人情莫不欲逸三王节其力而不尽也其为法令也合于人情而后行之其动众使民也本于人事然后为之取人以已内恕及人情之所恶不以彊人情之所欲不以禁人是以天下乐其政归其德望之若父母従之若流水
　　臣按汉初去古未远先秦旧闻犹有存者斯言者非错之言先民之遗言也夫人情之所欲顺之则安扰之则危故虞廷君臣相戒必曰罔咈百姓以従己之欲错之论大抵本此而其敷陈尤详且尽焉然总其要归不过数端曰不穷兵不黩武所以全其生也不急征不横敛所以厚其财也不为苛扰之政所以安其居也不兴长久之役所以养其力也本之以仁行之以恕三王之所谓本人情者如是而已考观汉文之治虽未尽合古而寛仁安静盖庶几焉岂错之对有以发之耶武帝一切反之几至危乱臣故于错有取云
　　唐德宗在奉天【朱泚反上幸奉天】陆贽上疏谓当今急务在于审察羣情羣情之所甚欲者陛下先行之羣情之所深恶者陛下先去之欲恶与天下同而天下不归者未之有也又曰当违欲以行已所难布诚以除人所病窃闻舆议颇究羣情四方则患于中外意乖百辟又患于君臣道隔郡国之志不达于朝廷朝廷之诚不升于轩陛上泽阙于下布下情壅于上闻实事不必知知事不必实上下否隔真伪杂糅聚怨嚣嚣腾谤借借欲无疑阻其可得乎臣谓宜因文武羣臣入参之日陛下特加延接亲与叙言备论祸乱之由明示咎悔之意各使极言得失仍令一一面陈军务之余到即引对匹夫片言采录不遗乃是总天下之智以助聪明顺天下之心以施教令则君臣同志何有不従远迩归心孰与为乱疏奏上无施行贽又言曰立国之要在乎得众得众之要在乎见情故仲尼谓人情圣王之田言理道所由生也时之否泰事之损益万化所系必因人情上下交而泰不交而否自损者人益自益者人损情之得失岂容易哉故喻君为舟喻人为水水能载舟亦能覆舟舟即君道水即人情舟顺水之道乃浮违则没君得人之情乃固失则危是以圣人之居人上也必以其心従天下之心而不敢以天下人従其欲德宗不能従
　　臣按德宗专已欲而咈天下之情是以致建中之乱陆贽恳恳言之犹弗见听唐治自是日衰不明之君可与言哉
　　以上论生灵向背之由
　　察民情
　　田里戚休之实
