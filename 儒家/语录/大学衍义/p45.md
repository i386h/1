<!-- { "loadSidebar": true } -->
　　臣按成王即政之初羣臣进戒首以敬天为言盖帝王所当尊者莫如天所当従事者莫如敬故重言以求其听夫天道甚明不可欺也天命惟难不易保也昧者徒曰髙髙在上不与人接而不知人君一升一降于事为之间天之鉴视未尝一日不在此也岂可忽哉当时羣臣之学以格心为主故其言纯粹如此人主宜深味之
　　我将祀文王于明堂也伊嘏文王既右享之我其夙夜畏天之威于时保之
　　臣按此即孝经所谓宗祀文王于明堂以配上帝者也此颂作于成康之时古人谓受福曰嘏夫既受福于文王而享吾之祭矣然岂敢自满哉必也夙兴夜寐亹亹怵惕畏天之威于是以保其天命尔后世人主一行郊祀明堂之礼类哆然有矜大之心如汉武诸诏是也其视我将之颂可愧多矣
　　板【变大雅篇名】凡伯刺厉王也【厉王周无道之君凡伯其臣也】其卒章曰敬天之怒无敢戏豫敬天之渝无敢驰驱【渝变也】昊天曰明及尔出王【尔指王而言出王出入往来也】昊天曰旦【旦亦明也】及尔游衍【衍犹逸也】
　　臣按迅雷烈风之属天之怒也日食星变之类天之渝也人君为天所子其事天如事亲然亲之容色少有不怿人子当痛自咎责敢有轻忽傲慢之意耶天之变异有少失常人君当深自戒惧敢为戏渝驰驱之失耶易之洊雷震曰君子以恐惧修省孔子于迅雷风烈必变而记礼者亦曰若有疾雷迅风甚雨必变虽夜必兴衣服冠而坐古之人主于日食星变之类必减膳彻乐或责已求言凡皆所以示敬也然天道昭明凡人君出入往来之顷优游暇逸之时天之监临无乎不在又不待变异失常然后当知警也吁此文王在帝左右之事而凡伯乃以刺厉王古之忠臣不敢谓君不能类如此惜厉王之终不悟也
　　以上论事天之敬

　　大学衍义卷二十八
<子部,儒家类,大学衍义>
　　钦定四库全书
　　大学衍义卷二十九
　　宋　真徳秀　撰
　　诚意正心之要一
　　崇敬畏
　　遇灾之敬
　　帝曰来禹降水儆予【降亦作洚洪水也】
　　臣按孟子曰水逆行谓之洚水其灾虽起尧时至舜摄位害犹未息故舜自谓此天之所以儆我也圣帝明王之畏天省已类如此其后成汤忧旱亦以六事自责曰政不节与使人疾与何以不雨至此极也宫室崇与女谒盛与何以不雨至此极也苞苴行与谗夫昌与何以不雨至此极也夫以成汤之圣安得有此而反躬自责若是其至汤之心即舜之心也至汉武帝时公孙对策乃曰尧遭洪水使禹治之未闻禹之有水也若汤之旱则桀之余烈也夫舜以水自儆而归之于尧汤以旱自责而归之于桀奸防之情所以惑误其君使傲忽天戒者凡皆若此不可以不察
　　伊陟相太戊【太戊商中宗也伊陟尹之子】亳有祥【亳国都也祥异也】桑谷共生于朝伊陟赞于巫咸作咸乂四篇
　　臣按咸乂四篇今亡而史记叙之曰帝太戊立伊陟为相桑谷生于朝一暮大拱太戊惧问伊陟伊陟曰臣闻妖不胜徳帝之政其有阙与帝其修徳太戊从之而祥桑枮死夫太戊遇灾而听忠言修阙政亟以销复故周公称之曰昔在殷王中宗严恭寅畏天命自度谓其能尽敬畏之诚而以天命律己也可谓知中宗之心矣
　　高宗祭成汤有飞雉升鼎耳而雊【雊鸣也】祖巳【贤臣】曰惟先格王正厥事乃训于王曰惟天降下民典厥义【典常也义理也】降年有永有不永【永长也】非天夭民民中絶命民有不若徳不听罪天既孚命正厥徳【孚信也】乃曰其如台【台我也】呜呼王司敬民【司主也】罔非天【罔无也嗣也】典祀无丰于昵【丰厚也昵亲也】
　　先儒苏轼曰高宗肜祭之日野雉鸣于鼎耳此为神告以宗庙祭祀之失审矣故祖巳谓当先格王心之非盖武丁不专修人事数祭以媚神而祭又丰于亲庙敬父薄祖此失之大者故祖巳先格而正之夫天之监人有常理而降年有永有不永者非天夭人人或中道自絶于天也人有不顺徳不服罪者天未即诛絶而以孽祥为符信以正其徳人乃曰是孽祥其如我何则天必诛絶之矣今王专主于敬民而已数祭无益夫先王莫非天嗣者常祀而丰于昵其可乎或者谓天灾不可以象类求夫书曰越有鸣雉足矣而又记其鸣于耳非以耳为祥乎人君于天下无所畏惟天可以儆之今曰天灾不可以象类求我自视无过则已矣为国之害莫大于此
　　臣按轼所谓以象类求者谓洪范五行之説也鸣不于它而于鼎耳盖鼎者祭祀之器耳主听听不聪则灾孽生焉汉儒之论灾异大抵若此成帝时博士行大射礼有飞雉集于庭登堂而雊又集太常宗正丞相御史车骑府又集未央宫承明殿御史大夫王音进言天地之气以类相应谴告人主甚微而着雉者听察先闻雷声故经载高宗雊雉之异以明转祸为福之验今以博士行礼之日大众聚防飞集于庭歴阶登堂歴三公之府典宗庙骨肉之官然后入宫其宿留告晓人具备虽人道相戒何以过是后帝使诏音曰闻捕得雉毛羽颇摧折类拘执者得无人为之音复对曰陛下安得此亡国之语不知谁主为佞谄之计诬乱圣听如此陛下即位十五年继嗣不立日日驾车而出失行流闻海内传之甚于京师皇天数见灾异欲人变更尚不能感动陛下臣子何望宜谋于贤哲克己复礼以求天意则继嗣尚可立灾异尚可销也汉去三代未逺一雉之异而君臣相儆如此故附着焉
　　云汉仍叔美宣王也【仍叔周大夫】遇灾而惧侧身修行欲销去之百姓见忧故作是诗也其一章曰倬彼云汉昭回于天【倬明大也云汉天河昭光也回转也】王曰于乎何辜今之人天降丧乱饥馑荐臻【荐重也臻至也】靡神不举靡爱斯牲圭璧既卒【卒尽也】寜莫我听其二章曰旱既太甚蕴隆虫虫【蕴积也隆盛也虫虫旱气也】不殄禋祀【殄絶也】自郊徂宫【郊祀天也徂往也宫庙也】上下奠瘗【上祭天下祭地奠其礼瘗其物】靡神不宗【宗谓尊事之】后稷不克【克能也】上帝不临【鉴临也】耗斁下土【斁败也】寜丁我躬三章曰旱既太甚则不可推【不可推知】兢兢业业【兢兢恐也业业危也】如霆如雷周余黎民靡有孑遗【孑独立貎】四章曰旱既太甚则不可沮赫赫炎炎云我无所大命近止【大命民死生之命】靡瞻靡顾【言无顾视之者】羣公先正则不我助【谓百辟卿士之从雩祀者】父母先祖胡寜忍予五章曰旱既太甚涤涤山川【山枯川竭如洗涤也】旱魃为虐【魃旱神】如惔如焚【惔燎之也】我心惮暑【惮畏也】忧心如熏羣公先正则不我闻昊天上帝寜俾我遯
　　臣按此诗盖宣王忧旱责躬之词其首曰云汉烂然雨未有兆今之民何罪而数罹饥馑之厄乎神之能为雨者无不祷矣牲牷不敢爱圭璧不敢惜而神不我听何也二章则言旱已太甚暑威爞然自郊至庙所以祭享者无不至矣莫亲于后稷而不能梂莫尊于上帝而不见临与其耗败下土民受其害寜使我躬当之三章又言致旱之由不可推知兢畏危惧殆如雷霆之在上周自厉王板荡之余民之仅存者无防今又重之以旱将无复有孑遗者矣四章则言旱甚而不可止我将无所自容民之大命死亡无日莫有顾视之者羣公先正之与祀者曾不我助而父母以及先祖亦何忍使予至此乎五章言旱之已甚虽山川亦为槁竭使我心如焚灼羣公先正不我听闻天既见谴寜使我遯而去位以谢罪于天不可使民被其毒五章而下大略申复前意详味其辞敬天忧民之心侧身修行之实至今犹可想见此其所以为中兴之治与
　　正月【正音政】大夫刺幽王也其首章曰正月繁霜【正月夏之四月繁多也】我心忧伤民之讹言【讹伪也】亦孔之将【将大也】念我独兮忧心京京【京京大也】哀我小心癙忧以痒【癙忧幽忧也痒痛也】臣按正月纯阳用事为正阳之月天地长养之时而多霜焉其异大矣而民言争为讹伪其异又大于繁霜也曰讹言者何以是为非以非为是以忠为佞以佞为忠此所谓讹言也讹言兴则君子小人易位而邪正混淆所以致繁霜之灾也在位之君子为之忧为之病而王莫知焉其致祸败也宜哉
　　十月之交大夫刺幽王也其一章曰十月之交【十月夏正建亥之月】朔日辛夘日有食之亦孔之丑【丑恶也】彼月而微此日而微今此下民亦孔之哀二章曰日月告凶不用其行四国无政不用其良彼月而食则维其常此日而食于何不臧【臧善也】三章曰震电【电光貌震雷也】不寜不令【寜安也令善也】百川沸腾山冢崒崩【冢顶也崒崔嵬之状】高岸为谷深谷为陵哀今之人胡憯莫惩【憯惨也】皇父卿士【皇父字也】畨为司徒【畨氏也】家伯为宰【伯字也】仲允膳夫【仲字也】棸子内史【棸氏也】蹶维趣马【蹶氏也】楀维师氏【楀氏也卿士以下皆官名】艳妻煽方处【艳妻谓褒姒也煽炽也处居也】六章曰黾勉从事不敢告劳无罪无辜谗口嚣嚣下民之孽匪降自天噂沓背憎职竞由人
　　臣按四月繁霜幽王不知戒也于是十月之朔日有食之考诸先儒之论以为日月之食虽有常度然王者修徳行政用贤去奸能使阳盛足以胜隂隂衰不能侵阳则日月之行虽或当食而不食焉若国无政不用善臣子背君父妾妇乗其夫小人陵君子夷狄侵中国则隂盛阳微当食必食虽曰行有常度而实为非常之变矣正阳之月日有食之古之深忌也十月纯隂而食诗人亦刺之者盖纯阳而食阳弱之甚纯隂而食隂壮之甚故均于为异焉亦孔之丑言其甚可丑也月有亏微理之正也日亦亏微岂不甚可哀乎原日月之告凶不用其行者以四国无政不用其良故也月食阳胜隂也日食隂胜阳也阳尊隂卑隂亢阳而不胜乃其常也隂胜阳而揜之可以为常乎曰于何不臧言何由而有此不善之证也雷发声于春收声于秋今既十月矣而雷电交作山倾川涌陵谷改易高深易位此为何景而幽王曾莫之惩刺王而曰今之人者不欲斥言也前云不用其良谓善人失职也善人失职由小人之用事也小人用事于外者由妇人主之于中也故至此歴叙其人焉卿士司徒而下皆王朝贵近之官而皇父之属分据其位所以然者有褒姒为之地也女子小人内外交缔此灾异所以并至也善人君子遭值此时黾勉从事未尝敢以劳苦自言而无罪无辜横罹谗毁以此知山摧川沸之变非天为之实噂沓背憎之人为之也盖上天仁爱非有意于降灾乃人自取之耳可不戒哉
　　齐有彗星【彗星除旧布新之象】齐侯使禳之【景公也】晏子【晏婴也】曰无益也祗取诬焉天道不谄不贰其命若之何禳之且天之有彗也以除秽也【彗之状如帚故曰除秽】君无秽徳又何禳焉若徳之秽禳之何损公说乃止
　　臣按晏子于是知天道矣古之应天者惟有敬徳而已祷禳非所恃也后世神怪之説兴以为灾异可以禳而去于是人主不复有畏天之心此为害之大者也
　　宋景公时荧惑守心【荧惑火星也心东方宿也】心宋之分野也忧之司星子韦曰可移于相公曰相吾之股肱曰可移于民公曰君者待民曰可移于嵗公曰嵗饥民困吾谁为君子韦曰天高听卑君有君人之言三荧惑宜有动于是之果徙三度
　　臣按易曰言行君子所以动天地也景公三言之善而法星为徙三度天人相应其捷如此可不畏哉
