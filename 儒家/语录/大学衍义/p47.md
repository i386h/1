<!-- { "loadSidebar": true } -->
　　朱熹曰牛山齐之东南山其木固尝美矣以伐之者众故失其美然气化流行未尝间断日夜之间必有所生长非无萌蘖也而牛羊又从而牧之是以至于濯濯也良心者本然之善心即所谓仁义之心也平旦之气谓未与物接之时清明之气也好恶与人相近言得人心之所同然也人之良心虽已放失然其日夜之间亦必有所生长故平旦未与物接其气清明之际良心必犹有发见者但其发见至微而旦昼所为之不善乂已随而梏亡之如山木既伐犹有萌蘖而牛羊又牧之也昼之所为既有以害其夜之所息夜之所息又不能胜其昼之所为是以展转相害至于夜气之生日以寖薄而不足以存其仁义之良心则平旦之气亦不能清而好恶遂与人逺矣又曰孔子言心操之则在此舍之则失去其出入无定时亦无定处如此孟子引之以明心之神明不测得失之易而保守之难不可顷刻失其养学者当无时而不用力使神清气定常如平旦之时则此心常存无适而非仁义矣程子曰心岂有出入亦以操舍而言耳操之之道敬以直内而已又曰人理义之心未尝无唯持守之即在尔若于旦昼之间不至梏亡则夜气愈清夜气清则平旦未与物接之时湛然虚明气象自可见矣孟子发此夜气之説于学者极有力宜熟玩而深省之也
　　臣按孟子之言以旦昼为主而朱熹推衍其义谓当无时而不用力则旦也昼也夜也皆兢业自持之时其功益精宻矣臣不佞又尝推衍朱熹之説为夜气之箴有曰盍观夫冬之为气乎木归其根蛰坯其封凝然寂然不见兆朕而造化发育之妙实胚胎乎其中盖阖者辟之基【自冬至以后为辟自夏至以后为阖】贞者元之本【元于时为春贞于时为冬】而艮所以为物之始终【艮东北之卦】夫一昼一夜者三百六旬之积故冬为四时之夜而夜乃一日之冬天壤之间羣物俱阒窈乎如未判之鸿蒙维人之身向晦宴息亦当以造物而为宗必斋其心必肃其躬不敢弛然自放于牀第之上使慢易非僻得以贼吾之衷虽终日干干靡容一息之间断而昬防易忽之际尤当致戒谨之功盖安其身所以为朝听昼访之地而夜气深厚则仁义之心亦浩乎其不穷本既立矣而又致察于事物周旋之顷敬义夹持动静交养则人欲无隙之可入天理皦乎其昭融臣谓物欲之害夜为最甚故其説以夜为本若异于孟子朱熹者然亦未尝不互相发也愚者一得惟圣明幸览择焉
　　孟子曰仁人心也义人路也舍其路而弗由放其心而不知求哀哉人有鸡犬放则知求之有放心而不知求学问之道无他求其放心而已矣
　　臣按仁者心之徳也而孟子直以为人心者盖有此心即有此仁心而不仁则非人矣孔门之言仁多矣皆指其用功处而言此则径举全体使人知心即仁仁即心而不可以二视之也义者人所当行之路跬步而不由乎此则陷于邪僻之径矣世之人乃有舍其路而弗由放其心而不知求者正犹病风丧心之人猖狂妄行而不知反也岂不可哀也哉鸡犬至轻也放则知求之人心至重也放而不知求借至轻而喻至重所以使人知警也然则人心之放何也欲汨之则放利诱之则放心既放则其行必差故孟子始以人心人路并言而终独谆谆于放心之知求能求放心则中有主而行不失矣故曰学问之道无它求其放心而已矣自天子以至庻人其道皆然而人君以一心而受众攻尤易以放然则其可以不知求乎求之匪它以敬自持而一念不敢肆而已心本非外纵之则放求之则存犹反覆手也心存则仁存仁存则动无非理即所谓由义路也圣学之要孰先乎此
　　孟子曰无或乎王之不智也【或与惑同】虽有天下易生之物也一日暴之十日寒之未有能生者也吾见亦罕矣吾退而寒之者至矣吾如有萌焉何哉【萌谓萌蘖】今夫奕之为数小数也【奕围棊也】不专心致志则不得也奕秋通国之善奕者也【秋奕者名】使奕秋诲二人奕其一人专心致志惟奕秋之为听一人虽听之一心以为有鸿鹄将至思援弓缴而射之【缴以绳系箭而射也】虽与之俱学弗若之矣为是其智弗若与曰非然也
　　臣按孟子之告齐王也可谓至矣盖人主之心养之以理义则明蔽之以物欲则昬犹草木然煗之以阳则生寒之以隂则悴正人贤士进见之时常少理义溉灌之益其能几何退而以邪説进者至矣犹煗之日寡而寒之日多虽有萌芽旋复摧折其如之何哉又以奕比之奕虽小技非专心致志则不能精故其一以专一而得之其一杂以它念而失之非诲者有勤惰学者有工拙由一与不一而已故程頥为讲官尝言于上曰人主一日之间接贤士大夫之时多亲宦官宫妾之时少则可以涵养气质薫陶徳性呜呼人主欲以理义养其心必如頥之言而后可
　　孟子曰养心莫善于寡欲其为人也寡欲虽有不存焉者寡矣其为人也多欲虽有存焉者寡矣
　　吕大临曰欲者感物而动也治心之道莫善于少欲则耳目之官不蔽于物而心常宁矣心常宁则定而不乱明而不暗道之所由生徳之所自成也不存者梏亡之谓也寡欲之人则无梏亡之患矣其为人也多欲则好动而无节妄作而失常善端所由防而天理亏焉故虽有存焉者寡矣
　　朱熹曰欲如耳目口鼻四肢之欲虽人所不能无然多而不节未有不失其本心者程子曰所欲不必沉溺只有所向便是欲
　　臣按养心谓涵育其心也存谓不失其本心也多欲则戕伐其心矣乌乎养以欲戕伐则丧失其心矣乌乎存昔汉武帝谓羣臣曰吾欲云云汲黯曰陛下内多欲而外施仁义奈何欲效唐虞之治乎夫尧舜无欲者也武帝好声色好征伐好刑名好财利好神仙多欲者也多欲则邪念纷纭本心流荡而欲效尧舜而施仁义得乎周敦頥曰圣可学乎曰可有要乎曰一为要一者无欲也无欲则静虚动直静虚则明明则通动直则公公则溥明通公溥庶矣乎然则有志于学圣人者必由寡欲充之以至于无欲而后可若夫多欲而不知所以克之方将与汉武同科而欲逺辈尧舜非臣之所敢知也惟圣主致思焉
　　以上论操存省察之功

　　大学衍义卷二十九
　　钦定四库全书
　　大学衍义卷三十
　　宋　真徳秀　撰
　　诚意正心之要二
　　崇敬畏
　　规警箴诫之助
　　大学曰汤之盘铭【盘沐浴之盘也铭者名其器以自警之辞】曰茍日新【茍诚也】日日新又日新
　　朱熹说已见大学或问
　　践阼篇【大戴礼篇名】武王践阼三日受丹书于太公惕若恐惧而为戒书于席之四端为铭焉【云云全文见第二卷】
　　席四端铭曰安乐必戒无行可悔一反一侧亦不可以忘殷监不逺视尔所代【尔武王自谓也代谓周代商】
　　臣按安乐则易怠怠则必有悔故孟子曰生于忧患而死于安乐当寝而安逸欲易作一反一侧敬不可忘淫戏自絶视彼殷商铭席四端为心之防
　　鉴铭曰见尔前虑尔后
　　臣按鉴虽甚明见面而不见背犹吾一心有所明亦有所蔽患常伏于照察所不及过常生于意虑所不周故虽圣人懔乎隠忧
　　盘铭曰与其溺于人也宁溺于渊溺于渊犹可游也溺于人不可捄也
　　臣按盥沐之盘朝夕自洁因而为铭与汤一辙溺人溺渊因水生戒盖溺于渊者犹可浮游而出憸夫壬人所以防溺其君者千智百态使吾沉迷于防酒厚味颠倒于艶色淫声方恬安而莫觉倐祸败之遄兴斯其为患讵止于溺渊而已乎
　　楹铭曰毋曰胡残【残害也】其祸将然毋曰胡害其祸将大毋曰胡伤其祸将长
　　臣按斯铭凡三反复盖人情每忽于窈微而祸乱常生于隠伏铭之于楹朝夕见之以敬以戒保于未危
　　杖铭曰于乎危【于音乌一本作恶音同】于忿疐【于如字忿疐怒也】于乎失道于嗜欲于乎相忘于富贵
　　臣按大易所谓惩忿窒欲逞忿者有危身之爱纵欲者有失道之辱杖之为物于以自扶操之则安全有頼舍之则颠踣可虞富贵奢淫易忘兢畏于杖为铭是或此义
　　牖铭曰随天之时以地之财敬祀皇天敬以先时臣按天实生时地实生财而君用之敢昧自来祀以报本亦必先时匪物是贵敬以将之齐明盛服对越上帝于牖为铭朝夕是戒
　　劒铭曰带之以为服动必行徳行徳则兴倍徳则崩【倍与背同崩倾坏也】
　　臣按劒之为服以示威武然徳寔威本威乃徳辅惟徳是行无思不服一于用威祗取颠覆独夫所寳者劒终以自燔千古之鉴
　　矛铭曰造矛造矛少间弗忍【少间谓须也】终身之羞余一人所闻以戒后世子孙
　　臣按兵者凶器圣人所重茍非拯民其忍轻用一矛之造谨之戒之况于兵端一啓伏尸百万流血千里残生灵之命奸天地之和者皆斯须不忍实为之宁王以此戒其子孙万世人主可违斯言【铭凡十有四今摘其词义易知者如右】
　　礼运【礼记篇名】三公在朝三老在学【即三公之致仕者】王前巫而后史卜筮瞽侑【卜筮掌卜筮之官瞽无目者诵诗以侑也】皆在左右王中心无为也以守至正
　　臣按古之所以众建忠贤森列左右者皆以正人君之心也在朝则有三公焉所谓道之教训傅之徳义保其身体者也在庙则有三老焉所谓宪徳乞言者也巫掌祀以鬼神之事告王史掌书以三皇五帝之事告王掌卜筮者以吉凶諌王瞽蒙之叟以歌诗谏王一人之身而左右前后挟而维之以引以翼有孝有徳虽欲斯须自放得乎故王中心它无所为惟守至正而已后世人主所亲者防御近习所说者淫声美色狐媚蛊惑者千态万貌虽欲无邪其思得乎此君徳之所以不如古也
　　古之君子必佩玉右征角左宫羽【宫商角征羽五音也佩在右者其音中征角在左者其音中宫羽】趋以采齐【路门外之乐节也门外谓之趋齐音茨采齐即今楚茨之诗】行以肆夏【登降之乐节也肆夏即今时迈之诗】周旋中规【周旋反行也宜圆】折旋中矩【折旋曲行也宜方】进则揖之退则扬之然后玉锵鸣也【揖之谓小俛佩见于前扬之谓小仰佩见于后锵玉声】君子在车则闻銮和之声【銮和皆铃声】行则鸣佩玊是以非辟之心无自入也
　　臣按古之君子于所以养其心者无不至也佩玉中宫征之音步趋有诗乐之节行必中规矩在车则闻銮和进退俯仰之间出入动静之际莫不节之以礼和之以乐故于是时防邪僻而导中正其为功也易后世一切无之而所以荧惑斵防者则不可胜数故于是时防邪僻而导中正其为力也难夫惟知其难而益勉持敬之功庶乎非僻无自而入不然非臣之所敢知也
