<!-- { "loadSidebar": true } -->
　　汉董仲舒告武帝曰天人相与之际甚可畏也国家将有失道之败天乃先出灾害以谴告之不知自省又出怪异以警惧之尚不知变而伤败乃至以此见天心之仁爱人君而欲止其乱也自非大无道之世天尽欲扶持而全安之事在彊勉而已
　　仲舒又言人之所为其美恶之极乃与天地流通而往来相应
　　元帝时日食地震匡衡上疏曰天人之际精祲有以相荡善恶有以相推事作于下者象动于上隂阳之理各应其感隂变则静者动【谓地震也】阳蔽则明者晻【谓日食也】水旱之灾随类而至
　　哀帝元夀元年日有蚀之孔光对曰臣闻师曰天右与王者故灾异数见以谴告之欲其改更若不畏惧有以塞除而轻忽简诬则凶罚加焉其至可必诗曰敬之敬之天维显思命不易哉又曰畏天之威于时保之皆谓不惧者凶惧之则吉也书曰天棐谌辞言有诚道天辅之也明承顺天道在于崇徳博施加精致诚孳孳而已俗之祈禳小数终无益于应天较然甚明无可疑惑是年息夫躬建言灾异数见恐必有非常之变可遣大将军行边兵敕武备斩一郡守以立威应变上然之以问丞相王嘉嘉对曰动民以行不以言应天以实不以文下民细微犹不可诈况于上天神明而可欺哉天之见异所以敕戒人君欲令觉悟反正推诚行善民心説而天意解矣谋动干戈设为权变非应天之道也臣按汉儒之言天者众矣惟仲舒最为精粹其曰人之所为美恶之极与天地流通往来相应者尤古今之格言也匡衡以下其言亦足以警世主故剟其略着于篇云
　　以上论遇灾之敬
　　崇敬畏
　　临民之敬
　　五子之歌【夏书篇名详见后】其一曰皇祖有训【皇祖大禹也】民可近不可下民惟邦本本固邦寜予视天下愚夫愚妇一能胜予一人三失怨岂在明不见是图予临兆民懔乎若朽索之驭六马为人上者柰何不敬
　　臣按君之与民以分言之则若霄壤之不侔以情言之则若心体之相资故可亲而近之不可卑而逺之也国之有民犹木之有根根摇则木拔民离则国危匹夫匹妇若无所知然离而听之则愚合而听之则圣故大禹自谓天下之愚夫愚妇有能胜我者盖众多之智虑虽圣人有不能加焉敢以已之圣为可恃而民之愚为可忽乎三失谓失之众也一失犹不可况至于三凡民情之怨忿其端甚微其极至于不可御图于未形则易捄于已着则难六马者驾车之马而六辔所以驭之车頼马马頼辔犹君之頼民也朽索驭马必危非道临民必离故大禹之心常懔乎其不自保也然则为人上者柰何不敬后世之君以一人而肆于民上者视大禹之训宜知戒矣
　　召诰【召公作以告成王】呜呼有王虽小元子哉其丕能諴于小民今休【丕大也諴和也休美也】王不敢后用顾畏于民嵒【嵒险也】臣按成王幼冲在位召公元老恐其未知民之可畏也则叹息而言王之年虽小而任则重若能大和于小民则善矣盖小民虽甚微而至为可畏王其毋或敢后用顾畏于民之嵒险可也夫民若何其险邪曰朽索驭马前圣言之水能覆舟后贤喻之天下之险孰逾乎此召公此篇言畏天必及民是畏民当如畏天也周公作康诰亦曰迪畏天显小民多士曰罔顾于天显民祗周召之启告其君者如出一口人主其可不深念哉
　　孟子曰民为贵社稷次之君为轻
　　臣按君者神人之主君为贵社稷次之而民又次之乃其常也而孟子顾反言之何哉战国之时视民如草芥不知废兴存亡皆此焉出故其言若此使知民之贵甚于社稷其敢以君之贵而嫚其民乎
　　以上论临民之敬
　　崇敬畏
　　治事之敬
　　尧典乃命羲和【羲氏和氏掌天地四时之官】钦若昊天【钦敬也若顺也元气广大谓之昊天】厯象日月星辰敬授人时【人时谓四时农功之时】
　　臣按奉天时以与农功事之至重故命羲和敬以授民敬之见于经者始此其分命曰寅宾出日曰寅饯纳日葢于日之出入必敬之也至于咨鲧以治水曰往钦哉厘降二女亦曰钦哉此尧之敬见于事者也其于防刑于敷教于典礼于咨牧不曰钦则曰寅不曰寅则曰敬此舜之敬见于事者也天下万事莫不本之一心敬则立嫚则隳虽至细微亦不可忽故尧舜之敬不独修身为然至于应事亦莫不然后世人主既鲜知以敬治身而临事尤多轻忽此祸败所由基也臣故摭二典所记以为后王之法云
　　以上论治事之敬
　　崇敬畏
　　操存省察之功
　　诗思齐之三章【文王诗】雝雝在宫【雝与雍同和也】肃肃在庙【肃敬也】不显亦临无射亦保【射厌也保守也】
　　臣按此诗言文王之在宫中则雝雝然而和在宗庙则肃肃然而敬从容中道如此然持守之功未尝斯须废也故其所处虽非显明之地常若天地神明之在其上也父母师保之在其前也虽未尝有厌倦之心而严于自保常恐燕安怠惰之私萌于中邪僻嫚易之气设于体也斯其所以为纯亦不已与
　　抑之五章曰视尔友君子辑柔尔顔【辑和也】不遐有愆【遐逺也】相在尔室【相视也】尚不愧于屋漏【屋漏者室之西北隅也】无曰不显莫予云觏【觏见也云语辞】神之格思【格至也思语辞】不可度思【度测也】矧可射思【射音亦厌也】
　　臣按此卫武公自警之诗也人之常情祗敬于羣居者易兢畏于独处者难况人君之尊临朝廷之上接对士大夫俨如朋友则和柔顔色防逺过失虽庸君犹或知勉至于宫庭屋漏之中蜵蜎蠖濩之地无法家拂士之在侧有近习防御之旁环而能凛然自持不媿屋漏者虽明主犹或难之故武公自谓毋曰此非显明之地而莫予见也当知鬼神之妙无物不体其至于是有不可得而度者况可有厌斁之意乎子思作中庸推明其説曰微之显诚之不可揜也呜呼武公其圣贤之徒与
　　中庸道也者不可须防离也可离非道也是故君子戒慎乎其所不睹恐惧乎其所不闻莫见乎隠莫显乎微故君子慎其独也
　　臣按朱熹之説道者日用事物当然之理皆性之徳而具于心无物不有无时不然是以不可须防离也若其可离则为外物而非道矣是以君子之心常存敬畏虽不见闻亦不敢忽所以存天理之本然而不使离于须防之顷也隠暗处也微细事也独者人所不知而已所独知之地也幽暗之中细微之事迹虽未形而防则已动人虽不知而已独知之则是天下之事无有着见明显而过于此者是以君子既常戒惧而于此尤不敢忽焉所以遏人欲于将萌而不使滋长于隠微之中以至离道之逺也臣观自昔诸儒之释此章者皆以戒谨恐惧与慎独云者通为一事至熹乃析而二之盖以为不睹不闻者我之所不睹不闻也独者人之所不睹不闻也其义不容不二又以见平常之时要切之处无所不用其谨则天理存而人欲泯是乃所谓致中和之功也圣明之主熟玩而深体之则天地位万物育其源实自此出可不勉哉
　　诗曰【小雅正月之篇】潜虽伏矣亦孔之昭【孔甚也昭明也】故君子内省不疚【疚病也】无恶于志【犹言无愧于心】君子之所不可及者其惟人之所不见乎诗曰【抑篇】相在尔室尚不愧于屋漏故君子不动而敬不言而信
　　臣按此亦前章慎独之意故引诗以明虽潜深隠伏之地而其昭著章灼有不可揜者故君子内省不疚而无愧于心盖人心至灵毫髪之微少有自欺必有不能慊【音惬】于中者此所谓疚也此所谓恶也惟夫处幽如显视独如众反之于已无所疚恶焉此君子之所以大过人而人之所不能及也又引诗谓处室之时当无媿于屋漏故君子静而常敬嘿而常信不待动作语言而后见也存养之功至此非盛徳其孰能之乎
　　乐记君子曰礼乐不可斯须去身致乐以治心则易直子谅之心油然生矣【易平易直正直子爱谅信也油然新生好貌】易直子谅之心生则乐乐则安安则乆乆则天天则神天则不言而信神则不怒而威致乐以治心者也致礼以治躬则庄敬庄敬则严威心中斯须不和不乐而鄙诈之心入之矣外貌斯须不庄不敬而易嫚之心入之矣
　　臣按古之君子以礼乐为治身心之本故斯须不可去之致者极其至之谓也乐之音和平中正故致此以治心则易直子谅油然而生自不能已生则乐善端之萌自然悦豫也乐则安乐之然后安也安则乆安之然后能乆也乆则天浑然天成无所作为也天则神变化无方不可度思也天虽不言人自信之以其不忒也神虽不怒人自畏之以其不测也生乐乆安犹孟子所谓善信美大也至于天且神则大而化之矣礼以恭俭退逊为本而有节文度数之详故致此以治身则自然庄敬庄敬则自然严威夫礼乐一也然以礼治身至于严威而止不若乐之治心能至于天且神何也盖天者自然之谓治身而至于严威则亦自然矣其效未尝不同也但乐之于人能变化其气质消融其查滓故礼以顺之于外而乐以和之于中此表里交养之功而养于中者实为之主故圣门之教立之以礼而成则以乐记礼者推明其效亦若是其至也于是又言身心无主则邪慝易乗中心斯须而不和乐则鄙诈入之外貌斯须而不庄敬则嫚易入之善恶之相为消长如水火然此盛则彼衰也鄙诈易嫚皆非本有而谓之心者和乐不存则鄙诈入而为之主庄敬不立则易嫚入而为之主夫既为主于内非心而何犹污泥非水也挠而浊之是亦水矣此礼乐之所以不可斯须去身也
　　君子奸声乱色不留聪明淫乐慝礼【淫乐如郑卫淫哇之乐慝礼如委巷猥俗之礼】不接心术惰嫚邪僻之气不设于身体使耳目鼻口心知【音智】百体皆由顺正以行其义
　　臣按君子之所以自养者无它内外交致其功而已故奸声乱色不留聪明者所以养其外也淫乐慝礼不接心术者所以养其内也外无声色之诱则内亦正矣内无淫慝之惑则外亦正矣惰嫚之气自内出者也邪僻之气自外入者也二者不得设于身体如是则外而耳目鼻口四肢百体内而心知皆由顺正以行其义自养之功毕矣斯谊也夫人之所当知而于人主为尤切惟圣明留意焉则顔子四勿之功可以庻几也
　　孟子曰牛山之木尝美矣以其郊于大国也斧斤伐之可以为美乎是其日夜之所息【息生长也】雨露之所润非无萌蘖之生焉牛羊又从而牧之是以若彼濯濯也【濯濯荡然之貌】人见其濯濯也以为未尝有材焉此岂山之性也哉虽存乎人者岂无仁义之心哉其所以放其良心者亦犹斧斤之于木也旦旦而伐之可以为美乎其日夜之所息平旦之气其好恶与人相近也者防希则其旦昼之所为有梏亡之矣【梏械也】梏之反覆【反覆犹展转也】则其夜气不足以存夜气不足以存则其违禽兽不逺矣人见其禽兽也而以为未尝有才焉者是岂人之情也哉故茍得其养无物不长茍失其养无物不消孔子曰操则存舍则亡出入无时莫知其乡惟心之谓与
