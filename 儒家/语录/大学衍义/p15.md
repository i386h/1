<!-- { "loadSidebar": true } -->
　　臣按古者君视臣如手足故其疾也忧之至焉其死也防之至焉礼记而下三条可见其略而乡党亦有君视臣疾之文曰东首加朝服拖绅则疾而见君之礼也卫有太史柳庄社稷之臣也献公闻其死释祭而吊之荀盈未葬而晋侯饮乐则屠蒯以为讥世降春秋君臣之间爱且敬犹若此三代之盛从可知矣古道旣沦斯礼扫地然唐太宗之于房杜魏三臣其疾也忧恻之其亡也愍悼之极君臣终始之遇【杜如晦疾笃上自临视既薨上毎得佳物輙思如晦遣赐其家久之语及如晦必流涕后忽梦如晦若平生勑所御馔往祭房龄疾笃上令肩舆上殿至御座侧乃下相对流涕因留宫中小愈则喜形于色加极则忧悴病笃上自临视握手与诀悲不自胜魏徴寝疾上与太子同至其第抚之流涕问所欲言后数日上梦征若生平及旦而奏征薨】而于张公谨之殁虽辰日不爲之辍哭视古葢庻几焉太宗亦贤矣哉
　　汉文帝时贾谊上疏曰人主之尊譬如堂羣臣如陛众庻如地故陛九级上廉逺地则堂髙【级等也亷侧隅也】陛亡级廉近地则堂卑髙者难攀卑者昜陵理埶然也故古者圣王制为等列内有公卿大夫士外有公侯伯子男然后有官师小吏延及庻民等级分明而天子加焉故其尊不可及也里谚曰欲投防而忌器此善喻也防近于器尚惮不投恐伤其器况贵臣之近主乎廉耻礼节以治君子故有赐死而无戮辱是以黥劓之罪不及大夫以其离主上不逺也礼不敢齿君之路马蹵其刍者有罚见君之几杖则起遭君之乗车则下入门则趋君之宠臣虽有过刑戮之罪不加其身者尊君之故也此所以爲主上豫逺不敬也所以体貌大臣而厉其节也今自王侯三公之贵皆天子之所改容而礼之也古天子之所谓伯父伯舅也而令与众庻同黥劓髠刖笞防弃市之法然则堂不无陛乎廉耻不行大臣无廼握重权大官而有徒无耻之心乎又曰主上遇其大臣如遇犬马彼将犬马自爲也顽顿【音钝】无耻集【音缬正作奊】诟无节【集诟谓无志分也】廉耻不立且不自好茍若而可故见利则逝见便则夺主上有败则因而挻【扇平声】之矣主上有患则吾茍免而已立而观之耳有便吾身者则欺卖而利之耳人主将何便于此又曰古者大臣有坐不亷而废者不谓不廉曰簠簋不饰坐污秽淫乱男女无别者不曰污秽曰帷薄不脩坐罢【音疲】软不胜任者不谓罢软曰下官不职故贵大臣定有其罪矣犹未斥然正以謼【音呼】之也尚迁就而为之讳也遇之有礼故羣臣自憙【音喜去声】婴以廉耻故人矜节行上设廉耻礼义以遇其臣而臣不以节行报其上者则非人类也故化成俗定则为人臣者主耳忘身国耳忘家公耳忘私利不茍就害不茍去唯义所在上之化也故父兄之臣诚死宗庙法度之臣诚死社稷辅翼之臣诚死君上守圉捍敌之臣诚死城郭故曰圣人有金城者此物此志也彼且为我死故吾得与之俱生彼且为我亡故吾得与之俱存夫将为我危故吾得与之皆安顾行而忘利守节而伏义故可以托不御之权可以寄六尺之孤此厉廉耻行礼谊之所致也
　　臣按臯陶赓歌而舜拜之益进昌言而禹拜之周公献卜而成王拜之古者圣帝明王以礼遇其臣者葢若此自秦而后尊君卑臣之礼日以益甚于是君之于臣直谓名位足以牢笼之禄利足以鼓舞之臣不能无求于我而我可以无借于臣君亢然自尊于上如天地神明之不可亲臣退焉自卑于下如仆趋走之唯恐后上下之情日以乖隔而乱亡之祸至易之所谓上下不交而天下无邦者也故因孔子使臣以礼之言上引周诗下及贾谊之论以见君之待臣不可不以礼云
　　以上论天理人伦之正六



　　大学衍义卷九
<子部,儒家类,大学衍义>
　　钦定四库全书
　　大学衍义卷十
　　宋　真徳秀　撰
　　格物致知之要一
　　明道术
　　天理人伦之正【臣事君之忠】
　　子曰君子之事君也进思尽忠退思补过将顺其美【将犹承也】匡救其恶【匡正也】故上下能相亲
　　【臣】按进谓入见其君则思尽己之忠退谓出适私室则思补君之过无一时一念之不在君也有善焉承顺之使之益进于善有恶焉正救之使之潜销其恶此爱君之至者也臣以忠爱而亲其君君亦谅其忠爱而亲之非古昔盛时臣主俱贤无此气象也后世人臣有尽其忠爱而君反以为仇者吁可叹哉
　　子路问事君子曰勿欺也而犯之【犯者犯顔之谓非陵犯之犯也】臣按僞言不直谓之欺直言无隐谓之犯欺与犯正相反故夫子之告子路使勿欺而犯之以全其事君之直戒其欺君之僞也礼记谓事君有犯而无隐与此略同
　　子曰所谓大臣者以道事君不可则止
　　臣按道者正理也大臣以正理事君君之所行有不合正理者必规之拂之不苟从也道有不合则去之不苟留也或谓不合则去毋乃非爱君之意乎曰此所以爲爱君也君臣之交葢以道合非利之也道不合而弗去则有茍焉徇利之志是使君轻视其臣谓可以利笼络之也君而轻视其臣何所不至惟大臣者能以道爲去就则足以起其君敬畏之心敬畏之心存而后能适道臣故谓不合而去乃所以爲爱君也
　　孟子将朝王【齐宣王也】王使人来曰寡人如就见者也有寒疾不可以风朝将视朝不识可使寡人得见乎对曰不幸而有疾不能造朝明日出吊于东郭氏【东郭氏鲁大夫其家有防故孟子吊之】公孙丑【孟子弟子】曰昔者辞以病今日吊或者不可乎曰昔者疾今日愈如之何不吊王使人问疾医来孟仲子【孟子之从兄弟学于孟子者也】对曰昔者有王命有采薪之忧【古者有疾自称曰不能采薪谦辞也】不能造朝今病小愈趋造于朝我不识能至否乎使数人要于路曰请必无归而造于朝不得已而之景丑氏宿焉【景丑氏齐大夫】景子【即景丑氏】曰内则父子外则君臣人之大伦也父子主恩君臣主敬丑见王之敬子也未见所以敬王也曰【孟子言】恶【叹辞】是何言也齐人无以仁义与王言者岂以仁义爲不美也其心曰是何足与言仁义也云尔则不敬莫大乎是我非尭舜之道不敢以陈于王前故齐人莫如我敬王也
　　臣按孟子是时在賔师之位故其君有就见之礼宣王托疾而要其朝敬贤之心不笃故孟子亦托疾而不往也景子但知闻命奔走爲敬其君不知以尭舜之道告其君者乃敬之大者也仆之臣唯唯承命外若敬其君然心实薄之曰是何足与言仁义此不敬之大者也齐人之敬君以貌孟子之敬君以心故曰齐人莫如我敬王也
　　孟子曰责难于君谓之忠陈善闭邪谓之敬吾君不能谓之贼
　　范祖禹曰人臣以难事责于君使其君爲尭舜之君者尊君之大也开陈善道以禁闭君之邪心唯恐其君或陷于有过之地者敬君之至也谓其君不能行善道而不以告者贼害其君者也
　　孟子曰人不足与适也【适音讁义亦同】政不足间也【间犹非也】惟大人爲能格君心之非【格正也】君仁莫不仁君义莫不义君正莫不正一正君而国定矣
　　臣按程頥曰天下之治乱系乎人君之仁不仁耳心之非即害于政不待乎发之于外昔者孟子三见齐王而不言事曰我先攻其邪心心既正而后天下之事可得而理也夫政亊之失用人之非知者能更之直者能諌之然非心存焉则事事而更之后复有其事将不胜其更矣人人而去之后复用其人将不胜其去矣是以辅相之职必在乎格君心之非然后无所不正而欲格君心之非者非有大人之德则亦莫之能也而故侍讲张栻亦曰格之爲言感通至到也书曰格于上帝葢君心之非不可以气力胜必也感通至到而使之自消靡焉所谓格也臣谓頥栻之言深得孟子本指故略着于此云
　　孟子曰君子之事君也务引其君以当道志于仁而已臣按孟子此言葢谓事君者不在用兵广地而在于善其君之身心当道谓其动合于理也志仁谓心在于仁也君之所行皆合乎理而其心常在于仁则虽土地之狭不害于兴汤文所以由七十里百里而王天下也君之所行不合乎理而其心不在于仁则虽土地之广不能保其有楚之所以六千里而爲雠人役也然道之与仁非有二也以事之理而言则曰道以心之德而言则曰仁孟子告齐梁诸君一曰仁二曰仁正欲其志于此也心存于仁则其行无不合道矣事君者其可不知此
　　春秋传齐景公至自田晏子侍【晏子名婴字平仲齐之贤大夫】子犹驰而造焉【子犹梁丘据也齐嬖臣字子犹】公曰唯据与我和夫晏子对曰据亦同也焉得爲和公曰和与同异乎对曰异和如羮焉水火醯醢盐梅以亨鱼肉【亨与烹同言用六物煑鱼肉以爲食也】燀之以薪【燀音战犹然也】宰夫和之【和去声调也】济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心故诗曰亦有和羮既戒既平鬷假无言【鬷总也假大也】时靡有争【此商颂烈祖之篇本言祭事晏子引之以爲如和羮之既戒备既均平则总大政不待于言而时人自无争者】今据不然君所谓可据亦曰可君所谓否据亦曰否若以水济水谁能食之【言只用水而不以醯醢盐梅和之则不可食也】若琴瑟之専一谁能听之【琴瑟皆乐也必有五音十二律然后声和而可听若専用一音一律则不可听矣】同之不可也如是臣按古昔盛时明良防聚不惟都俞而有吁咈焉曰都曰俞者相可之谓也曰吁曰咈者相否之谓也惟其可否相济所以爲唐虞之治卫矦言事自以爲是而羣臣和之若出一口所以致乱亡也后之人主有所欲爲率恶人之已异曰此沮吾之事也不知以否济可乃所以成吾事而何沮之云惟斟酌剂量于可否之间如和羮然期于适口而已则其异也乃所以爲同而其忤也适以爲顺吁人主于晏子之言可不深味也哉
　　汉汲黯爲主爵都尉列于九卿其谏犯主之顔色上方招文学儒者【上汉武帝也】上曰吾欲云云【言欲施仁义也】黯对曰陛下内多欲而外施仁义奈何欲效唐虞之治乎上怒变色而罢朝公卿皆爲黯惧上退谓人曰甚矣汲黯之戆也【戆谓愚直也】羣臣或数黯【数责也谓责其太直】黯曰天子置公卿辅弼之臣寕令从谀承意陷主于不谊乎且已在其位纵爱身奈辱朝廷何黯病严助爲请告【严助亦时近官】上曰汲黯何如人也曰使黯任职居官亡以瘉人【瘉与愈同胜也】然至其辅少主守成虽自谓贲育弗能夺也【孟贲夏育古勇士也】上曰然古有社稷之臣如汲黯近之矣
　　臣按人臣之义以忠直爲本故上取孔孟之言下迄汲黯之事欲人君知尽言极论者乃所以爲尊君爲亲上不惟容之而又当用之也从谀承意者乃所以爲欺君爲嫚上不惟察之而又当逺之也汲黯之直武帝以爲近于古社稷臣而卒不能用公孙辈乃宠任始终焉葢帝之心以佞邪爲适已而不知其益己之疾也以忠直爲拂已而不知其成己之德也臣故着此以爲来者之戒
　　以上论天理人伦之正七
　　明道术
　　天理人伦之正
　　伐木【亦小雅篇名周文武时诗燕朋友故旧则作之】燕朋友故旧也自天子至于庶人未有不须友以成者【须待也】亲亲以睦【此一语指上篇常棣而言】友贤不弃不遗故旧则民德归厚矣其一章曰伐木丁丁【伐木相应之声】鸟鸣嘤嘤【鸟鸣相和之声】出自幽谷迁于乔木【乔髙也】嘤其鸣矣求其友声相彼鸟矣【相视也】犹求友声矧伊人矣不求友生神之听之终和且平
