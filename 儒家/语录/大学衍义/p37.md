<!-- { "loadSidebar": true } -->
　　齐王攸德望日隆荀朂冯紞扬珧皆恶之紞言于帝曰陛下诏诸侯之国宜従亲者始亲者莫如齐王今独留京师可乎朂曰百僚内外皆归心齐王陛下万岁后太子不得立矣陛下试诏齐王之国必举朝以为不可则臣言验矣帝以为然诏以为大司马都督青州诸军事征东大将军王浑上书以为攸至亲盛德宜赞皇朝与闻政事太子太保缺宜留攸居之于是扶风王骏光禄大夫李憙中防军羊琇侍中王济甄德皆切谏帝并不従帝命太常议宠锡齐王之物博士庾旉等七人表称王不宜出外事过博士祭酒曹志志乃奏当如博士议帝览之大怒免志官旉等皆付廷尉科罪攸辞数日欧血薨初帝爱攸甚笃为荀冯等所构欲为身后之虑故出之及薨帝哀恸不已冯紞侍侧曰齐王名过其实天下归之今自薨殒社稷之福也陛下何哀之过帝収泪而止
　　臣按武帝之于齐王攸盖尝受太后遗命俾友爱之以介弟之亲太母之命而摇于荀朂冯紞之一言何也盖其为说曰百僚内外皆归心齐王陛下万岁后太子不得立矣斯言一入武帝友爱之心于是转为猜忍臣下虽百喙其能解乎又其说曰陛下试诏齐王之国必举朝以为不可则臣言验矣而诏命既出举朝果争是乃益帝之疑而实二人之说也谗邪之徒巧为钳键以固主意豫设机穽以待人言大抵如此原晋之亡由惠帝以昏庸主器贾后以凶险作配故也而二人实主之亲贤莫如齐王攸忠勲莫如张华而二人实倾之故史臣讥其援朱均以贰极煽褒阎而偶震朂之力也毙攸安贾【谓贾充也】文朂讐张心滔楚费【无极也】过逾晋五【二五也】紞之罪焉可谓畧尽二人之情实矣故并着云
　　晋惠帝愍怀太子遹【愍怀諡也】非贾后所生【母曰谢妃】后母郭氏常劝后慈爱太子后不従更与贾午等谋害之又侍中贾谧骄贵【午谧皆后戚也】太子性刚不能假借之谧谮于后曰太子多蓄私财以结小人者为贾氏也不如早图之更立慈顺者可以自安后纳其言乃宣扬太子之短布于远近太子长子病太子为祷祀求福后闻之乃诈称帝不豫召太子入宫既至后不见置于别室遣婢陈舞以帝命赐太子酒三升使尽饮之太子辞不能舞逼之强饮至尽遂大醉后使黄门侍郎潘岳作书草令小婢陈福以纸笔及草称诏使书之【其词皆凶逆今不录】太子醉迷不觉遂依而写之其字半不成后补成之以呈帝帝幸式干殿召公卿入以太子书示之曰遹书如此今赐死徧示诸王公莫有言者张华曰此国之大祸自古以来常因废黜正嫡以致丧乱愿陛下详之裴頠以为宜先简较传书者又请比较太子手书不然恐有诈妄贾后乃出太子启事十余纸众人既视亦无敢言非者议至日西不决后见华等意坚惧事变乃表免太子为庶人诏许之寻杀之
　　臣按贾谧之谮太子于后也后信之以其未有可废之罪故为不臣之语强使醉而书之然其迹甚明其情易察孰有臣子将为逆于君亲而敢露其手书乎借使诚有此书不知何所従得太子自发之耶抑他人发之也惠帝昏庸既莫之辨大臣惟裴頠所请粗得其要而亦未能深辨其妄也遂使储君被诬莫能自白卒寃以死岂不哀哉夫事之可验莫如手书而亦有不可尽据者此类是也本朝庆厯中石介作圣德诗誉富弼而讥夏竦竦怨之切骨则使婢习为介书既成则伪作介与富弼书劝其废立播之朝野二臣者非遇仁祖之圣其得免乎英宗践位有恶三司使蔡襄而谮之者曰仁宗选上为皇嗣襄尝沮之也上颇怒襄大臣欧阳修为言陛下尝见襄书耶抑传闻之也臣在先朝有伪为臣疏请沙汰宦官者欲以激怒左右陛下果尝见书犹当辨其真伪况传闻乎英宗于是释然其后元符小人亦伪为谏书以陷邹浩世降俗末情伪日滋何所不有公私贸易所凭者契劵而巧诈者能为之况谗人之工于谗者乎故因愍怀之事并着之以见臣子遇谗虽有可验如手书者犹难遽信要必审而覈之不然将有不获自明如愍怀者
　　北齐尚书右仆射祖珽势倾朝野咸阳王斛律光恶之见必遥骂珽闻而怨之女侍中陆令萱子穆提婆常求牧田于帝光又争之不与由是祖穆皆怨之光性节俭不好声色罕接宾客杜絶馈饷不贪权势每朝廷防议常独后言言辄合理行兵营舍未定终不入幕身不脱介胄常为士卒先结髪従军未尝败北深为邻敌所惮周勲州刺史韦孝寛密为谣言曰百升飞上天明月照长安【光字明月】又曰髙山不推自崩【髙齐姓也】槲木不扶自举令谍人传之于邺邺中小儿歌之于路珽因续之曰盲老公背受大斧饶舌老母不得语使其妻兄郑道盖奏之帝以问珽珽与陆令萱皆曰实闻有之珽因解之曰百升者斛也盲老公谓臣也与国同忧饶舌老母似谓女侍中陆氏也且斛律累世大将明月声震闗西威行突厥谣言甚可畏也遂召光入杀之血流于地刬之迹终不灭周主闻光死为之大赦后六年周灭齐
　　臣按周之与齐实为敌国周有韦孝寛齐有斛律光皆名将也然是时周主方明【武帝也】贤能効职齐君昬暴【髙纬】政出多门陆令萱以保母用事于内祖珽以憸邪弄权于外而穆提婆者令萱之子也表里交煽肆为奸利斛律光以忠劳自奋实深嫉之于是珽与提婆皆切齿之矣韦孝寛之谣所以倾光也倾光所以倾齐也敌国相倾末世常态而珽等又従而倾之是自倾其国也光死而周为之大赦盖曰莫予毒也已谗邪之臣杀忠良以资敌国而庸君昏主一不之察可胜叹哉光之死谗六年而周灭齐非周能灭之髙纬君臣实自灭也臣前尝论谗臣之谮敌国之间用智畧同不可不察此一事而二者俱故录之以为千载之戒
　　唐太宗即位以魏征为諌议大夫征自以不世遇展尽底蕴无所隠凡二百余奏无不剀切当帝心者由是拜尚书右丞兼谏议左右有毁征阿党亲戚者帝使温彦博按讯非是彦博曰征为人臣不能着形迹远嫌疑而被飞谤是宜责也帝谓彦博行让征【谓令彦博往责征也】征见帝谢曰君臣同心是谓一体岂宜置至公事形迹若上下共由兹路邦之兴丧未可知也
　　臣按魏征尽忠无隠非奸邪小人之所便也故设为飞谤以间染之使太宗蓄之胷中不为辨白则疑猜一萌奸言益乘之而入矣然使之按验者或非其人如权万纪辈得任其事必将组织以成其罪惟帝之明不以按验属之小人而属之彦博彦博固非王魏之伦然亦当时之良臣也故能直征之枉使帝不以浮言罪贤者其益大矣然征之枉虽直而左右之为谗者不闻显正其罪是亦未为尽善也即此一事而言太宗之得有二其失有一人主可不鉴之哉
　　魏征寝疾上与太子同至其第指衡山公主欲以妻其子叔玉征薨上自制碑文并为书石征尝荐杜正伦及侯君集有宰相材及正伦以罪黜君集谋反诛上始疑征阿党又有言征自录前后諌辞以示起居郎禇遂良者上愈不恱乃罢叔玉尚主而踣所撰碑
　　臣按太宗之于魏征可谓极君臣之契矣及其薨也所荐之人适抵罪诛帝遂以阿党疑之疑情一生谗者遽乘之而入谓其录谏藁以示史官有卖已直彰君过之意虽帝之明不能不为之惑于是停婚仆碑而眷宠衰矣原谗言之所以得入者由帝心先疑故也使帝闻谗者之言召遂良而质之使诚有耶遂良固不敢隠若其无耶遂良亦岂肯厚诬言者之虚实于是乎不可揜矣帝乃蓄疑于中泯黙不问视昔者命温彦博按验之时何其甚异也使无他日征辽之悔其尚得为明主乎帝末年征辽不能成功甚悔之叹曰魏征若在不使我有此行也命驰驿祀征以少牢复立所制碑劳赐其妻子
　　唐宗开元中宰臣宋璟疾负罪而妄诉不已者付御史台推治之防天旱有魃优人作魃戏于上前问魃何为出对曰奉相公处分又问何故魃曰负寃者二百余人相公悉以系狱故魃不得不出上心以为然未几罢璟相
　　臣按谗人之害君子亦多端矣璟开元贤相也持纲纪抑侥幸盖近习小人之所不便故因天旱而使优伶辈作魃戏以倾之恢谐笑谑似出无心而宗信之遽罢璟相然则其使之者谁与曰是不可知也以其时考之杨思勉以内侍贵幸而璟不与交言姜皎以旧勲宠昵而璟斥其太盛王仁皎后父也筑坟过制而璟争之王仁琛藩邸故吏也除官过制而璟又争之是数人者皆不便于璟者也优伶之戏必此辈实为之帝虽始初清明已溺意教坊之乐【开元二年置教坊以教俗乐】倡优杂伎得在左右至是遂能以术倾贤相夫近习小人工于觇上之意其荐人也未尝直荐游扬之而已矣其毁人也未尝直毁阴中之而已矣魏简将引元稹而诵其诗于宫中【唐穆宗时简内臣之得幸者稹以此取相位】是不荐之荐也若优人之魃戏是又不毁之毁也机穽之深计数之巧孰此为甚然此不独近幸为然我朝宣和中王黼蔡攸以大臣入侍禁中每因谑浪中人无不售者奸谗之技千古一律人主其可以无心听之哉
　　德宗使人谕陆贽【贽时为相】苗粲父晋卿往年摄政有不臣之言【晋卿肃代时宰相肃宗末摄冢宰粲其子也】诸子皆与古帝王同名今不欲明行斥逐兄弟宜各降外官贽奏曰凡是谮愬之辈多非信实之言利于中伤惧于公辩或云岁月已久不可究寻或云事体有妨须为隠忍或云恶迹未露宜假他事为名或云但弃其人何必明言责辱词皆近理意实矫诬伤善售奸莫斯为甚
　　臣按贽可谓得谗人之情矣盖其为言大抵非实若人主显行辨白则是非曲直有不可揜者故但阴肆中伤使人主自加谴怒则为谗者无罪而被谗者不得免自古忠良喑呜受祸者此其由也晋卿在肃代朝他无可纪然亦循谨恭顺见称于时虽因山陵暂摄冢宰军国威权初非巳出安敢轻出不臣之言诸子命名与帝王同殆亦偶然非必有意赵尧李舜未闻为逆于当时王莽曹操不假袭名于前代而谗者以此诬之可谓寃矣使无陆贽之辩庸得免乎然粲等虽幸获全而德宗之疑终不尽释此其所以为闇主也我朝仁皇时宋郊以名儒进用有谗之者曰姓符国号名应郊天郊不自安易名曰庠然仁皇未尝疑之而不命之相也此其所以为圣君与后之欲堲谗说者其必以仁皇为法
　　唐敬宗初【敬宗穆宗子也】裴度自兴元入朝李逢吉之党百计毁之先是民间谣云绯衣小儿坦其腹【非衣裴字也俗以腹为肚】天上有口被驱逐【俗以口天为吴字】又长安城中有横亘六冈如乾象度宅偶居第五冈谏官张权舆上言度名应度谶宅占冈原不召而来其旨可见上虽年少悉察其诬谤待度益厚未几以度为司空平章事
　　臣按绯衣之谣必时人美其平吴元济之功以俚语歌之亦犹薛仁贵之定天山而有三箭之谣也逢吉等乃用以为谤盖度自宪宗时已与逢吉相为水火宪宗始初清明锐意讨叛则相度而黜逢吉及蔡功既成志渐骄怠则相逢吉而黜度正邪之不并立也久矣既厯三朝度之勲德愈茂而羣邪媢疾甚于仇讐故因其入朝中以飞谤而张权舆者又従而诋之逢吉权舆奸险相济所谓八闗十六子也而因谣言以倾大臣即祖珽之中斛律光者也髙纬不察杀光而齐以亡敬宗察之相度而唐以未乱吁来者其尚鉴兹
　　以上论憸邪罔上之情二












　　大学衍义卷二十三
　　钦定四库全书
　　大学衍义卷二十四
　　宋　真德秀　撰
　　格物致知之要二
　　辨人材
　　憸邪罔上之情【佞幸之臣】
