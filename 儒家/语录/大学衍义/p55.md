<!-- { "loadSidebar": true } -->
　　汉成帝即位丞相匡衡上书曰圣主之自为动静周旋奉天承亲临朝享臣物有节文以章人伦盖钦翼祗栗事夭之容也温恭敬逊承亲之礼也正躬严恪临众之仪也嘉惠和説飨下之顔也举错动作物遵其仪故形为仁义动为法则诸侯正月朝觐天子天子惟道徳昭穆穆以示之【昭明也穆穆者天子之容】又观以礼乐飨醴乃归故万国莫不获赐祉福防化而成俗今正月初幸路寝临朝贺置酒以飨万方传曰君子慎始愿陛下留神动静之节使羣下得望盛徳休光以立基桢天下幸甚上敬纳其言
　　臣按匡衡之所以告成帝者善矣帝亦临朝渊默尊严若神史氏称其有穆穆天子之容然湛于酒色不知主敬以立其本则所谓威仪者亦徒矫饰于外而已非所谓动容周旋中礼盛徳之至也然衡之言实天下之名言也故录焉

　　大学衍义卷三十五
<子部,儒家类,大学衍义>
　　钦定四库全书
　　大学衍义卷三十六
　　宋　真德秀　撰
　　齐家之要一
　　重妃匹
　　谨选立之道
　　闗雎【诗三百篇之首】后妃之徳也闗闗雎鸠【闗闗和声雎鸠王鸠挚而有别之禽】在河之洲【洲水中可居处】窈窕淑女【窈窕幽闲之意淑善也】君子好逑【好亦善也逑匹也】参差荇菜【参差长短不齐之貎荇接余也】左右流之【左右言无方也流顺水之流而取之也】窈窕淑女寤寐求之求之不得寤寐思服【服犹懐也】悠哉悠哉【悠长也】辗转反侧【皆卧不安之意】参差荇菜左右采之【采取而择之也】窈窕淑女琴瑟友之参差荇菜左右芼之【芼熟而荐之也】窈窕淑女钟鼓乐之
　　汉匡衡曰妃匹之际生民之始万福之原婚姻之礼正然后品物遂而天命全孔子论诗以闗雎为始言太上者民之父母【太上谓人君也】后夫人之行不侔乎天地则无以奉神灵之綂而理万物之宜故诗曰窈窕淑女君子好逑言能致其贞淑不贰其操情欲之感无介于容仪宴私之意不形于动静夫然后可以配至尊而为宗庙主此纲纪之首王敎之端也自上世以来三代兴废未有不由此者也班固曰易基乾坤诗首闗雎夫妇之际人道之大端也
　　诗大序曰周南召南正始之道王化之基是以闗雎乐得淑女以配君子
　　朱熹曰周之文王生有圣徳又得圣女姒氏以为之配宫中之人于其始至见其有幽闲贞静之徳故作是诗言彼闗闗然之雎鸠则相与和鸣于河洲之上矣此窈窕之淑女则岂非君子之善匹乎言其相与和乐而恭敬亦若雎鸠之情挚而有别也二章本其未得而言彼参差荇菜则当左右无方以流之矣此窈窕之淑女则当寤寐不防以求之矣葢此人此徳世不常有求之不得则无以配君子而成其内治之美故其忧思之深不能自已至于如此也末章据今始得而言彼参差之荇菜既得之则当采择而亨芼之矣此窈窕之淑女既得之则当亲爱而娱乐之矣葢此人此徳世不常有幸而得之则有以配君子而成内治故其喜乐尊奉之意又如此云
　　吕祖谦曰后妃之徳坤徳也闗闗睢鸠在河之洲拟诸形容者也窈窕淑女君子好逑咏叹其真王者之良匹也唯天下之至静为能配天下之至健也万化之原一本诸此未得之也如之何而勿忧既得之矣如之何而勿乐也悠哉悠哉辗转反侧忧之不过其则也琴瑟友之钟鼔乐之乐之不过其则也所谓乐而不淫哀而不伤者也友亦乐也钟鼔有时而奏琴瑟无时而不在侧若朋友然故曰友
　　臣按闗雎之义诸儒尽之唯圣明参玩焉则所谓正始之道王化之基者灼然无疑矣
　　大明之二章曰挚仲氏任【挚国名仲中女也任挚国姓】自彼殷商来嫁于周曰嫔于京【挚殷之诸侯故言自殷来嫁于周京周之都邑也】乃及王季维徳之行大任有身【身孕也】生此文王四章曰天监在下有命既集文王初载天作之合在洽之阳在渭之涘【洽水之阳渭水之涘莘国所在大姒革女也】五章曰大邦有子伣天之妹【伣譬也】文定厥祥【文礼也祥吉也】亲迎于渭造舟为梁不显其光【不显显也】六章曰有命自天命此文王于周于京缵女维莘【缵继也继大任之事也】长子维行【长子长女也行嫁也】笃生武王保右命尔燮伐大商【燮和也顺也】
　　臣按此诗言周家世有贤圣之君徳合乎天天予以贤圣之配生圣子而成伐功也始则大任由挚国而来配王季相与修徳于是乎生文王继则大姒由莘国而来配文王相与修德于是乎生武王其曰天监在下有命既集文王初载天作之合者天监于下命既集于周矣故于文王之初年而黙定其配也伣天之妹者大姒之徳可以继天也文定厥祥亲迎于渭造舟为梁不显其光者卜而得吉则行聘礼以定之既聘矣则又亲迎以成之舟梁之制于是乎始其礼盛故其光显也有命自天生此文王于周于京缵女维莘长子维行者有文王以兴周室有莘女以继大任天实命之非人能为也笃生武王保右命尔燮伐大商者厚周家而生武王顺天命而伐大商天实右之亦非人能为也原周之成伐功者以其有圣子原周之生圣子者以其有圣后而圣后之生又以王季文王修徳格天之故则周家之兴岂偶然哉
　　思齐【大雅篇名】文王所以圣也其一章曰思齐大任【思语辞齐庄敬也】文王之母思媚周姜【大姜大王之妃媚顺也】京室之妇大姒嗣徽音【徽美也】则百斯男
　　朱熹曰此诗歌文王之徳而推本之曰此庄敬之大任乃文王之母实能媚于周姜而称其为周室之妇至于大姒又能继大任美徳之音而子孙众多上有圣母所以成之者速内有贤妃所以助之者深
　　汉显宗明徳马皇后伏波将军援之女年十三入太子宫奉承阴后【隂后光武后也】傍接同列礼则修补上下安之显宗即位以为贵人时后前母姊子贾氏亦以选入生肃宗帝以后无子令养之谓曰人未必当自生子但患爱养不至耳后于是尽心抚育劳瘁过于所生肃宗孝性淳笃恩性天至母子慈爱始终无纎芥之间后常以皇嗣未广每懐忧叹荐达左右若恐不及后宫有进见者每加慰纳若数所宠引辄増隆遇永平三年春有司奏立长秋宫【长秋后宫名也】帝未有所言皇太后曰马贵人徳冠后宫即其人也遂立为皇后既正宫闱愈自谦肃能诵易好读春秋楚辞尤善周官董仲舒书常衣大练裙不加缘帝尝幸苑囿离宫后辄以风邪雾露为戒辞意欵备多见详择时楚狱连年不断囚相证引坐系者甚众后虑其多滥乘间言及恻然帝感悟之夜起彷徨为思所纳卒多有所降宥时诸将奏事及公卿较议难平者帝数以试后后辄分解趣理各得其情每于侍执之际辄言及政事多所毘补而未尝以家私干欲宠敬日隆始终无衰及肃宗即位尊后曰皇太后自撰显宗起居注削去兄防参医药事【马防后之兄也尝侍显宗疾】帝请曰黄门舅旦夕供养且一年既无褒异又不录勤劳无乃过乎太后曰吾不欲令后世闻先帝数亲后宫之家故不着也建初元年欲封爵诸舅太后不听明年夏大旱言事者以为不封外戚之故有司因此上奏宜依旧典太后诏曰凡言事者欲媚朕以要福耳昔王氏五侯同日俱封其时黄雾四塞不闻澍雨之应又田蚡窦婴【二人皆武帝时外戚】宠贵横恣倾覆之祸为世所传故先帝防慎舅氏不令在枢机之位诸子之封裁令半楚淮阳诸国常谓我子不当与先帝子等今有司奈何欲以马氏比阴氏乎吾为天下母而身服大练食不求甘左右但着帛布无香薫之饰者欲身率下也以为外亲见之当伤心自勅但笑言太后素好俭前过濯龙门上见外家问起居者车如流水马如游龙仓头衣绿褠领袖正白顾视御者不及逺矣故不加谴怒但絶嵗用而已冀以黙愧其心而犹懈怠无忧国防家之虑知臣莫若君况亲属乎吾岂可上负先帝之防下亏先人之徳重袭西京败亾之祸哉固不许帝省诏悲叹复重请曰汉兴舅氏之封侯犹皇子之为王也太后诚存谦虚奈何令臣独不加恩三舅乎太后报曰吾反覆思之思令两善岂徒欲获谦让之名而使帝受不外施之嫌哉昔窦太后【景帝后武帝母也】欲封王皇后【武帝后】之兄丞相条侯【周亚夫也】言受髙祖约无军功非刘氏不侯今马氏无功于国岂得与阴郭中兴之后等耶【阴郭二氏皆光武后】常观富贵之家禄位重叠犹再实之木其根必伤吾计之熟矣勿有疑也初太夫人塟起坟防髙太后以为言兄廖等即时减削其外亲有谦素义行者辄假借温言赏位如有纎芥则先见严恪之色然后加谴其美车服不轨法度者便絶属籍遣归田里于是内外从化被服如一诸家惶恐倍于永平时【永平显宗年号】乃置织室蚕于濯龙中【濯龙宫名】数往观视以为娱乐常与帝旦夕言道政事及教授诸小王论语经书述叙平生雍和终日
　　臣按明徳马氏之所以贤于人者有五肃宗非其所生而尽心抚育防己私也忧皇嗣未广而荐达左右如恐弗及不妬忌也帝每出游幸辄以风邪雾露为戒楚狱之寃乘闲开陈以致感悟多所原宥能辅佐也躬衣大练崇节俭也裁抑马氏封爵不私外家也有此五者故为两都贤后之最后世未有及焉者推本言之又以知问学喜读书之故然则后之于学其可不讲哉
　　唐太宗文徳长孙后隋右骁卫将军晟女喜图传视古今善恶以自鉴矜尚礼法晟以女太宗时隠太子衅阅已构后内尽孝事髙祖谨承诸妃消释嫌隙俄为皇后性约素服御取给则止益观书虽容栉不少废与帝言或及天下事辞曰牝鸡司晨家之穷也可乎帝固要之讫不对后廷有被罪者帝怒诏绳治俟意解徐为开理终不令有寃下嫔生豫章公主而死后视如所生媵侍疾病辍所御饮药资之下怀其仁兄无忌于帝本布衣交以佐命为元功出入卧内帝将引以辅政后固谓不可乘闲曰妾托体紫宫尊贵已极不愿私亲更据权于朝汉之官霍【官谓上官氏昭帝后也霍事见后】可以为戒帝不听后密谕令牢让帝不获已乃听后喜见顔间太子承干乳媪请增东宫什器后曰太子患无徳与名器何请为从幸九成宫方属疾防柴绍等急变闻帝甲而起后舆疾以从宫司谏止后曰上震惊吾可自安疾稍亟太子欲请大赦泛度道人祓塞灾防后曰死生有命非人力所支若修福可延吾不为恶使为善无效我尚何求且赦令国大事佛老异方敎耳皆上所不为岂宜以吾乱天下法时房龄小谴就第后曰龄陛下布衣旧非大故不可弃妾家以恩泽进无徳而禄易以取祸无属枢柄以外戚奉朝请足矣妾生无益于时死不可以厚塟又请帝纳忠容谏勿受谗省游畋作役死无恨后尝采古妇人事着女则十篇又为论斥汉之马后不能简抑外家使与政事乃戒其车马之侈此谓开本源恤末事常诫守者吾以自简故书无条理勿令至尊见之及崩宫司以闻帝为之恸示近臣曰后此书可用垂后我岂不通天命而割情乎顾内失吾良佐哀不可已耳
