<!-- { "loadSidebar": true } -->
　　臣按先儒之説谓武伯之爲人必多可忧之事者故夫子以此告之欲其体父母之心知所以自爱也臣谓此虽爲父母俱存者言然不幸而不终养者其可防此葢父母之生我其望于我者何如也顾不能谨身自爱而致疾焉无乃嫚父母之遗体而孤父母所以望我之意乎自士庶人以上皆所当知至人主之身宗庙社稷之所托其责尤重而所以挠乱其血气戕伐其寿命者尤非一端故汉文帝尝骑驰下峻坂袁盎谏曰陛下纵自轻奈高庙太后何此言足以深儆之矣爲人主者傥能体孔子之言凢可以致疾者必敬必戒庻其免于不孝之责乎
　　子游问孝子曰今之孝者是谓能养至于犬马皆能有养不敬何以别乎
　　臣按父母至重也犬马至轻也孔子以至轻喻至重所以深警世人之以养爲孝者子游圣门髙弟宜不至是然一念之微少以能养爲足则已堕不敬之域矣非必轻忽简慢而后谓之不敬也故记礼亦曰养可能也敬爲难
　　子夏问孝子曰色难有事弟子服其劳有酒食先生馔【谓父兄先已而生也】曽是以爲孝乎
　　臣按此言承顺父母之颜色爲难至于服劳能养特其末耳葢父母之颜色有惨有舒爲人子者所当潜观黙察其色愉则其心乐固可以自慰若其色少有异焉其可不兢兢焉愓愓焉自省且自责乎庆云雨天之喜也迅雷烈风天之怒也善事天者必于此焉察之父母者子之天地察之可不谨乎如此而后知色难之义
　　礼记爲人子者听于无声视于无形
　　臣按此戒愼乎其所不睹恐惧乎其所不闻之意也葢孝子之心惟恐纤介之差须臾之失故其潜观嘿察至于如此非诚于事亲其能若是乎
　　孝子之有深爱者必有和气有和气者必有愉色有愉色者必有婉容严威俨恪非所以事亲也
　　臣按爱根于中者深然后发于气动于色见于容者如此非可以僞爲也严威俨恪居上临下之容施之亲则厉矣故曰非所以事亲
　　仁人之事亲也如事天事天如事亲
　　臣按此与孝经明察之指畧同先儒张载作西铭卽事亲以明事天之道大畧谓天之予我以是理也莫非至善而我悖之卽天之不才子也具人之形而能尽人之性卽天之克肖子也祸福吉凶之来当顺受其正天之福泽我者非私我也予之以爲善之资乃所以厚其责譬之事亲则父母爱之喜而不忘也天之忧戚我者非厄我也将以拂乱其心志而增其所不能譬之事亲则父母恶之惧而不怨也卽此推之亲卽天也天卽亲也其所以事之者岂容有二哉夫事亲如天孝子事也而孔子以爲仁人葢孝之至则仁矣张载之论极其精微臣姑举其槪如此必欲深穷其指自当卽全书而熟覆也
　　公明仪问于曾子曰夫子可以爲孝乎曽子曰君子之所谓孝也者先意承志论父母于道参直养而已安能爲孝乎
　　臣谓父母之意未形而能逆之于其先【逆犹迎也】父母之志已形而能承之于其后非深于孝爱以父母之心爲心者不能喻者开说晓譬之谓爲人子者平时能以理开晓其亲置之于无过之地犹臣之事君格其非心而引之当道也其视有过而后谏者功相百矣故曽子犹难之
　　父母有过下气怡色柔声以諌谏若不入起敬起孝说则复谏不说与其得罪于州闾乡党寜孰谏【孰卽熟字】父母怒不説而挞之流血不敢疾怨起敬起孝
　　臣按起者悚然兴起之意孰者反复纯熟之谓不谏是陷其亲于不义而得罪于州里等而上之诸侯而不谏则使其亲得罪于国人天子而不谏则使其亲得罪于天下是以寜孰谏也怒而挞之犹不敢怨况下于此者乎谏不入起敬起孝谏而怒亦起敬起孝敬孝之外岂容有他念哉岂容一息忘哉是説也圣人已着之论语矣曰事父母几谏见志不从又敬不违劳而不怨善事亲者当合二书而思焉
　　亲有疾饮药子先尝之医不三世不服其药
　　臣按春秋书许世子止弑其君买传曰许悼公疟饮世子止之药而卒书曰弑其君者止不尝药也先儒胡安国以爲夫子之所愼者三疾居其一季康子馈药而未达则不敢尝敬谨其身如此而于君父可忽乎止不择医而轻用其药药不先尝而误进于君是有忽君父之心而不谨矣此簒弑之萌坚冰之渐而春秋之所谨也故加以大恶而不得辞此春秋除恶于微之意也然则侍亲之疾者其可不以许止爲戒
　　子曰孝子之丧亲也哭不偯【气竭而息声不委曲】礼无容【不为容仪】言不文服美不安闻乐不乐食旨不甘此哀慽之情也三日而食教民无以死伤生毁不灭性此圣人之政也丧不过三年示民有终也爲之棺椁衣衾而举之陈其簠簋而哀慽之擗踊哭泣哀以送之卜其宅兆而安厝之爲之宗庙以鬼享之春秋祭祀以时思之生民之本尽矣死生之义备矣孝子之事亲终矣
　　臣按经传之言丧亲惟此爲略备居丧者当深体焉
　　子曰子生三年然后免于父母之怀夫三年之丧天下之通丧也
　　中庸曰期之丧达乎大夫【期周年之服也王公絶期故曰达乎大夫】三年之丧达乎天子父母之丧无贵贱一也
　　滕定公薨【定公滕君】世子谓然友曰【世子定公之子是为文公然友其傅也】昔者孟子尝与我言于宋于心终不忘今也不幸至于大故吾欲使子问于孟子然后行事然友之邹问于孟子孟子曰不亦善乎亲丧固所自尽也曽子曰生事之以礼死葬之以礼祭之以礼可谓孝矣诸侯之礼吾未之学也虽然吾尝闻之矣三年之丧齐疏之服飦粥之食【齐衣下缝也不缉曰斩衰缉之曰齐衰也疏麄也麄布也飦糜也防礼二日始食粥旣葬乃疏食】自天子达于庻人三代共之然友反命定爲三年之丧父兄百官皆不欲曰吾宗国鲁先君莫之行吾先君亦莫之行也至于子之身而反之不可且志曰丧祭从先祖曰吾有所受之也谓然友曰【此文公谓也】吾他日未尝学问好驰马试劒今也父兄百官不我足也恐其不能尽于大事子爲我问孟子然友复之邹问孟子孟子曰然不可以他求者也孔子曰君薨听于冢宰【冡宰六官之长君薨子不听政以冡宰摄国事】歠粥靣深墨卽位而哭百官有司莫敢不哀先之也上有好者下必有甚焉者矣君子之徳风也小人之徳草也草尚之风必偃【尚与上通偃伏也】是在世子然友反命世子曰然是诚在我五月居庐未有命戒百官族人可谓曰知及至葬四方来观之颜色之戚哭泣之哀吊者大悦
　　臣按三年之丧自唐虞三代未有改者春秋之世此礼废坠于是宰予欲短丧而孔子责其不仁子思作中庸亦谓自朞而下贵贱有殊父母之丧则一而已尔方滕文公用孟子之言欲行其礼则父兄百官哗然争之及违众而行又以爲知礼何耶葢以爲不可行者蹈常袭故之陋见而以爲知礼者秉彞好徳之良心也夫欲报之徳昊徳罔极正虽终身之丧未足以纾无穷之悲其所以三年而止者特圣人立爲中制使不可过焉耳而世降教失虽以东鲁文献之邦犹不能行何怪于滕之父兄乎然文公一以身先之则幡然而悟天理之在人心者固不可泯也自汉文率意变古始爲易月之制然详其遗诏葢为吏民设景帝嗣君也乃冒用其文自短三年之制岂非万世之罪人乎其后晋武欲复古制而尼于羣臣之邪説独后魏孝文断以不疑孝文偏安之主也犹能行此可以中国而弗若乎臣故备列圣贤之言使后世有考云
　　子曰父在观其志父没观其行三年无改于父之道可谓孝矣
　　臣按先儒之说以为父在得观其志而奉承之父没能观其行而继述之又必三年无改于父之道然后为孝夫父之道善者当守之终身不善者当亟改之何三年之有意其所谓三年无改者必在所当改而可以未改故不忍于遽改耳若不顾事理之重轻于茹哀衔恤之中而改其所可未改者无复谨重之心则于事未必有益而于孝则大有亏矣孔子之言葢必有为而发为人子者处此随其所遇而以义制之可也以人君言之武王继文王之志则终身无改者也宣王承厉王之烈则不待三年而改者也若可继虽不若文而当改又不如厉则孔子所谓三年无改者也二十七月之期迅若奔电人子于此惟尽追慕之诚姑泯改为之迹不亦善乎臣故推而明之以广先圣言外之指
　　曽子曰愼终追逺民德归厚矣
　　臣按先儒以爲愼终者丧尽其礼追逺者祭尽其诚上之所爲旣厚而民亦从而归厚故大学曰一家仁一国兴仁一家让一国兴让其机如此
　　礼记曰霜露旣降君子履之必有凄怆之心非其寒之谓也春雨露旣濡君子履之必有怵愓之心如将见之臣按孝子无一念不在其亲故因霜露之降而感焉因雨露之濡而感焉若将见之此诚之极孝之至也
　　致齐于内散齐于外齐之日思其居处思其笑语思其志意思其所乐思其所嗜齐三日乃见其所为齐者祭之日入室僾然必有见乎其位【僾者微见貌】周还出户肃然必有闻乎其容声出户而听忾然必有闻乎其叹息之声是故先王之孝也色不忘乎目声不絶乎耳心志嗜欲不忘乎心致爱则存致慤则着着存不忘乎心夫安得不敬乎君子生则敬养死则敬享思终身弗辱也臣按此章于人子之思亲可谓尽形容之妙矣非诚孝之极安能至此而程頥乃谓思其居处思其笑语此孝子平日思亲之心非齐也齐不容有思有思非齐也齐者湛然纯一方能与鬼神接葢齐与戒异当七日之戒凛然祗惧容有思焉及齐三日则湛然纯一无所思矣此齐与戒之分也致爱则存致慤则著者葢爱慕之极俨乎其若存诚慤之极昭乎其有见此鬼神之常理也其可不敬乎敬则有不敬则无矣故亲在而养必以敬亲没而享亦以敬亲之存没有异而孝子之敬则同夫如是则终身弗辱其亲矣
　　文王之祭也事死者如事生思死者如不欲生忌日必哀称讳如见亲祀之忠也
　　君子有终身之丧忌日之谓也故忌日不乐
　　臣按忌日之名始见于此父母之丧虽久至于忌日则必以居丧之礼处焉终吾身而后已古之圣王能尽其道者其惟文王乎
　　父母之所爱亦爱之父母之所敬亦敬之犬马尽然而况于人乎
　　臣按孝子爱敬之心无所不至故凡父母之所爱敬者虽犬马之贱亦爱敬之况人乎哉姑举其近者言之若兄若弟吾父母之所爱也吾其可以不之爱乎若薄之是薄吾父母也若亲若贤吾父母之所敬也吾其可不之敬乎若嫚之是嫚吾父母也推类而长莫不皆然若晋武惑冯紞之谗不思太后丁寜之言而疎齐王攸唐髙宗溺武氏之宠不念太宗顾托之命而杀长孙无忌若二君者皆礼经之罪人也
　　孔子曰身也者亲之枝也敢不敬与不能敬其身是伤其亲
　　曾子曰身也者父母之遗体也行父母之遗体敢不敬乎
　　臣按论语曾子之言曰战战兢兢如临深渊如履薄冰正此意也
　　礼记曰孝子如执玉如奉盈【盈满也】洞洞属属然【洞洞空无他念也属属者相续连也】如弗胜如将失之
　　臣按子之身出于父母本一体而分焉犹枝之出于干也伤其枝则伤其干矣持身之不敬寜不伤其亲乎故曽子战战兢兢以终其身葢敬奉遗体不敢以少慢也凡为人子者皆所当然而人主之身为尤重祖宗之基业于我乎托也庙祏之神灵于我是依也然则一言动一举措其可忽乎曽子临渊履冰之言记礼执玉奉盈之喻宜深体之
　　孟子曰事孰为大事亲为大守孰为大守身为大事亲事之本也守身守之本也不失其身而能事其亲者吾闻之矣失其身而能事其亲者吾未之闻也
　　曽子曰树木以时伐焉禽兽以时杀焉夫子曰断一树杀一兽不以其时非孝也
