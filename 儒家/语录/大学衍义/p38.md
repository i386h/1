<!-- { "loadSidebar": true } -->
　　齐桓公末管仲病公问羣臣谁可相者管仲曰知臣莫若君公曰易牙何如对曰杀子以适君非人情不可曰开方何如对曰倍亲以适君非人情难近公曰竖刁何如对曰自宫以适君【宫腐刑也】非人情难亲管仲死公用三子三子专权公卒易牙入与竖刁因内宠杀羣吏【诸大夫也】而立公子无诡宋伐齐齐人杀无诡立孝公孝公卒公弟潘因开方杀孝公子而立潘
　　臣按奸邪小人欲求宠于君必先有以顺适其心使恱而亲之然后可以肆其恶易牙杀子以适君而桓公恱之盖曰是不私其子必能忠于我也开方背亲以适君而桓公恱之盖曰是不私其亲必能忠于我也竖刁自宫以适君而桓公恱之盖曰是不爱其身必能忠于我也而不知人之情能爱其所爱而后能推之以及其所不爱所厚者薄而无所不薄有子而杀之有亲而背之有身而自残之是于所爱者不之爱焉能爱其君于所厚者薄焉能厚其君其为此也特以顺适君心而求济所大欲尔岂其情也哉昔人有因放麑而知其可以托国者夫于一麑且不忍其仁可知是以可托之国也桓公不察三子之情廼欲以为相管仲言之而不听遂授以柄卒之杀诸大夫而立公所不欲立之子者易牙竖刁也杀孝公之子而立其不当立之弟者开方也齐国大乱垂三十年前日之适君者乃所以为贼君之地与
　　赵孝成王时客有见王曰世有所谓桑雍者【雍与痈同桑中有蠧见则外碨磈如人之生痈】王知之乎王曰未之闻也曰【客言】所谓桑雍者便僻【音辟】左右之人及优爱孺子也【优谓倡优爱谓王之所爱孺子宦侍之属】此皆能乘王之醉昏而求所欲于王者也是能得之于内则大臣为枉法于外矣【枉犹屈也】故日月晖于外其贼在于内【俗谓蟾蜍食月】谨备其所憎而祸在于所爱
　　臣按是时建信君以色宠于王客所谓便辟左右之人与优爱孺子者盖指建信而言也桑中有蠧则碨磈之形见于外犹人受病于中而痈发于外也便辟佞幸之徒密近左右荧惑君心君心蠧于内则言行之疵政事之失彰灼外着而不可揜矣夫君德清明则私谒不得入惟夫沈湎于酒心志昏荒则小人乘之以求所欲既得之于内则大臣屈法以従之于外矣盖大臣之不忠不正者类与近习相表里故也日月之明而蟾蜍食之喻人君之明而近幸小人能贼之皆祸伏于中而不知也常人之情于所憎恶则谨为之防于其所爱则忽焉而莫之备不知祸乱之萌往往自所忽始齐桓能服劲楚卒之乱齐者三孺而非楚也秦皇能并六国卒之灭秦者中车府令髙非六国也蟾蜍食月古有是言而月之食初不由此言者特借此以觉悟王心使知近习托身于王而能祸王若蟾蜍托身于月而能食月也其为言也恳至其引喻也深切为人君者观此可以悚然矣
　　汉哀帝时郎董贤为人美丽自喜帝召与语拜为黄门郎繇是始幸出则参乘入御左右旬月间赏赐累钜万贵震朝廷贤性柔和便辟善为媚以自固每赐洗浴不肯出常留中视医药诏将作为起大第木土之功穷极技巧下至僮仆亦受上赐及武库禁兵上方珍宝其选物上第尽在董氏而乘舆所服乃其副也又封贤为髙安侯后又以为大司马衞将军时年二十二虽为三公常给事中领尚书百官因贤奏事哀帝崩太后册免贤即日自杀家属徙合浦县官斥卖董氏财凡四十三万万
　　臣按汉世佞幸之臣虽众然其穷宠极贵未有如董贤者其所以得此于帝者柔和便辟善为以自固而已是时山崩地动日食三朝丞相王嘉以为宠贤之应白虹奸日连阴不雨司隶鲍宣亦以为宠贤之应夫人君亲一嬖幸之臣而天为之示戒如此可不惧哉嘉之言曰宜深览前世以节贤宠全安其命宣亦曰诚欲哀贤宜为谢过天地解讐海内免遣就国如此父子可以终其性命二臣之言惓惓恳恳非独効忠人主亦欲保全幸臣而帝溺于宠爱之私排忠言而不听方且擢贤以至三公栋桡鼎覆曾莫之防原帝之意岂非谓其柔和巧媚非能为恶而不知阴忍之资操权擅事未有不为害者汉业既由此大壤而贤亦不免于诛盖亲便嬖而远仁贤其祸必至此也人主其亦懋戒之哉
　　汉灵帝时将作毕圭灵琨苑司徒杨赐谏宜思夏禹卑宫之意以慰下民之劳帝欲止以问侍中任芝乐松对曰昔文王之囿百里人以为小齐宣五里人以为大今与百姓共之无害于政也帝恱遂为之
　　臣按杨赐直臣也引夏禹以诤其君则灵帝未之信任芝乐松佞臣也引文王以谀其君则信之盖苦言难入而甘言易售故也夫文王之囿百里初不经见而于传则有之孟子方欲导齐王以与民同乐故其为说也刍荛者往焉雉兔者往焉民以为小不亦宜乎至其举文王之事以告时君则曰鳏寡孤独谓之穷民发政施仁必先四者也曰耕者九一仕者世禄泽梁无禁罪人不孥也文王之爱民如此故囿虽大而民以为小此灵帝所问者忠贤必将曰文王之仁政陛下能尽行之未耶如其未也愿姑以爱民为急而缓其所以自奉者若是则有益于帝矣而芝松二臣乃妄引古义以恱其君所谓逢君之恶者也以帝之昏而济之以二臣之佞其卒至祸败也宜哉
　　北齐侍中和士开有宠于齐主湛奸谄百端宠爱日隆毎侍左右言辞容止极诸鄙防以夜继昼无复君臣之礼前后赏赐不可胜纪尝谓帝曰自古帝王尽为灰土尧舜桀纣竟复何异陛下宜及少壮极意为乐一日取快可敌千年国事尽付大臣何虑不办无为自勤约也帝大恱以官爵财用等分委大臣三四月一视朝须臾复入唯翫声色朝政日紊
　　臣按和士开之佞齐主即赵髙李斯蛊二世之术也斯髙以此亡秦而士开亦以此亡齐古人以燕安为鸩毒饮鸩毒者必死而溺燕安者必亡可不戒哉
　　唐太宗尝玩禁中树曰此嘉木也右衞大将军宇文士及従旁美叹不已帝正色曰魏征尝劝我远佞人不识佞人为谁乃今信然士及谢曰南衙羣臣面折廷争陛下不得一举手今臣幸在左右不少有将顺虽贵为天子亦何聊帝意解　史臣曰太宗知士及之佞为游言自解亦不能斥彼中材之主求不惑于佞难哉
　　臣按范祖禹曰大禹曰何畏乎巧言令色孔壬孔子曰佞人殆佞人者止于谀恱顺従而已近之必至于殆何也彼佞人者不知义之所在而惟利之従故也利在君父则従君父利在权臣则附权臣利在敌国则交敌国利在戎狄则亲戎狄利之所在则従之利之所去则违之于君父何有哉忠臣则不然従义而不従君従道而不従父使君不陷于非义父不入于非道故虽有不従其命将以处君父于安也君有不义不従也而况于权臣乎父有不义不従也而况于他人乎古之佞者其始莫不巧言令色未必有悖逆之心及其患失则无所不至终于弑君亡国者皆始之谀恱顺従者也臣谓佞臣之害祖禹尽之抑士及之言有深为人君之鸩毒者夫盛明之世忠谠盈朝言动少差箴儆随至贵为天子宜若无聊矣而毎措身于至安至荣之地昏乱之世谄谀塞耳穷侈縦欲下无敢言贵为天子宜若适意矣而毎措身于至危至难之中然则人主将何择焉如士及者亡隋之余孽何足多责所可惜者太宗知其佞而不知去之尔
　　以上论憸邪罔上之情三
　　辨人材
　　憸邪罔上之情【聚敛之臣】
　　汉武帝时雒阳贾人子桑羊以心计年十三侍中后为治粟都尉领大农尽筦天下盐铁羊以诸官各自市相与争利物故腾踊而天下赋输或不偿其僦费乃请置大农部丞数十人分部主郡国各往往县置均输盐铁官令远方以其物贵时商贾所转贩者为赋而相灌输置平准于京师都受天下委输名工官治车诸器皆仰给大农大农诸官尽笼天下之货物贵即卖之贱即买之如此富商无所牟利则反本而万物不得腾踊故抑天下物名曰平准天子以为然许之民不益赋而天下用饶是岁旱上令官求雨卜式言曰县官当食租衣税而已今羊令吏坐市列肆贩物求利烹羊天乃雨
　　臣按羊均输之法不过阴夺商贾之利以归公上为天子敛怨于民而已非能上下兼足也卜式之言可谓当其罪矣而武帝弗之省也又本朝熙宁间宰相王安石又祖羊故智立市易法亦言善理财者不加赋而上用足而司马光辟之曰天下安有此理天地所生财货百物止有此数不在民则在官譬如雨泽夏涝则秋旱不加赋而上用足不过设法阴夺民利其害有甚于加赋此乃桑羊欺汉武之言太史公书之以见武帝不明耳呜呼司马光之言古今之至言也后世之臣有以言利媒人主者其尚以是察之
　　唐宗开元中户部侍郎宇文融性精敏应对辩给以治财赋得幸于上始广置诸使竞为聚敛由是百官寖失其职而上心益侈百姓皆愁苦之及融既败而杨慎矜得幸于是韦坚王鉷之徒竞以利进百司有事权者稍稍置使以领之
　　天宝初韦坚为吏以干敏称上使之督江淮租运坚引浐水抵苑东望春楼下为潭以聚江淮运船役夫匠通漕渠发人丘垅自江淮至京城民间萧然愁怨二年而成上幸望春楼观新潭坚以新船数百艘遍榜郡名陈郡中珍货于船背陜尉崔成甫着锦半臂缺胯绿衫而裼之红袙首居前船唱得宝歌使美妇百人盛饰而和之连樯数里坚跪进诸郡轻货仍上百牙盘食上置宴竟日而罢观者山积加坚左散骑常侍其僚属吏卒褒赏有差名其潭曰广运
　　户部郎中王鉷为户口色役使上在位久用度日侈后宫赏赐无节不欲数于左右藏取之鉷探知上旨岁贡额外钱帛百亿万贮于内库以供宫中宴赐曰此皆不出于租庸调无预经费上以鉷为能富国益厚遇之鉷务割剥以求媚中外嗟怨
　　度支郎中杨钊善窥上意所爱恶而迎之以聚敛骤迁岁中领十五余使迁给事中兼御史中丞专判度支恩幸日隆八载春二月引百官观左藏赐帛有差是时州县殷富仓库粟帛动以千计杨钊奏请所在出滞积变轻赍及征丁租地税皆变布帛输京师屡奏帑藏充羡古今罕俦故上率羣臣观之赐钊金紫上以国用丰衍故视金帛如粪土赏赐贵宠之家无有限极【钊后更名国忠事见前】
　　臣按开元聚敛之臣始之以宇文融继之以韦坚又继之以王鉷又终之以杨钊是四人者皆以掊尅取于上而结怨于下所谓国之鬼蜮而民之蟊贼也明皇以其奉已之欲恱而宠之不知其失民心而蠧国脉也夫千艘云集万货山积可谓一时之盛观矣而竭人屋庐发人丘墓悲嗟惨感之状帝不得而见也呼号恸哭之声帝不得而闻也且有田则有租有身则有庸有户则有调天下之田有常数则租亦有常数天下之人有常数则庸亦有定数户调亦然安得常赋之外又有百亿万之入以供上之横费乎奸臣敢于欺罔而帝不之察徒见府库充羡而侈欲日滋赐后宫赐外戚者无复限极不思一钱寸缕皆百姓之脂膋血肉也何忍以粪土视之乎异时边将骋兵府库之藏悉为贼有而王鉷杨钊之徒亦皆身被极刑家无噍类然后知货悖而入者必悖而出聚敛之臣其罪甚于盗臣也吁可戒哉
