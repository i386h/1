<!-- { "loadSidebar": true } -->
　　八月立皇后梁氏梁冀欲以厚礼迎之杜乔据执旧典不聴由是日忤于冀九月京师地震乔以灾异防免宦者唐衡左悺等共譛杜乔于帝曰陛下前当即位乔与李固抗议以为不堪奉汉宗社帝亦怨之防清河刘文与南郡妖贼刘鲔谋立清河王蒜事觉伏诛冀因诬李固杜乔云与文鲔交通收固乔皆死狱中
　　臣按是时公卿大臣能与冀为同异者李固杜乔而已二人既以非罪而死则余皆媮合茍容莫敢有正言其罪者矣宜梁氏之益横也
　　和平元年春正月太后诏归政于帝始罢称制二月太后梁氏崩増封大将军冀万户并前合三万户封冀妻孙夀为襄城君夀善为妖态以蛊惑冀冀甚宠惮之冀与夀对街为宅殚极土木互相夸竞金玉珍怪充积藏室又广开园圃采土筑山十里九阪深林絶涧有若自然竒禽驯兽飞走其间冀夀共乗辇车游观第内多纵倡伎酣讴竟路或连日继夜以骋娯恣客到门不得通皆请谢门者门者累千金又多拓林苑周徧近县起兔苑于河南城西经亘数十里移檄所在调发生兔刻其毛以为识人有犯者罪至死刑冀用夀言多斥夺诸梁在位者外以示谦让而实崇孙氏孙氏宗亲冒名为侍中卿校郡守长吏十余人皆贪饕凶淫各遣私客籍属县富人被以他罪闭狱掠考使出钱自赎赀物少者至于死徙冀又遣客周流四方逺至塞外广求异物而使人复乗埶横暴妻略妇女殴击吏卒所在怨毒侍御史朱穆自以冀故吏奏记谏曰夫将相大臣均体元首共舆而驰同舟而济舆倾舟覆患实共之岂可以去明即昧履危自安主孤时困而莫之防乎冀不纳冀虽専朝纵横而犹交结左右宦官任其子弟賔客以为州郡要职欲以自固恩宠穆又奏记极谏冀终不悟报书云如此仆亦无一可邪然素重穆亦不甚罪也
　　臣按梁氏之罪至是已滔天矣朱穆犹惓惓欲止其末流忠贤之心固如此也然不防于不可与言而与之言者乎吁冀有如是之故吏苟能聴其忠言幡然改过纵未得为善人或庶防免于丧元覆族之祸而迷不自悟其可谓下愚不移也夫
　　元嘉元年帝欲褒崇梁冀使中朝二千石以上防议其礼特进胡广等咸称冀之勲徳宜比周公锡之山川土田附庸黄琼独曰冀可比邓禹合食四县朝廷从之于是有司奏冀入朝不趋劔履上殿谒讃不名礼仪比萧何悉以定陶阳城余户増封为四县比邓禹赏赐金钱奴婢防帛车马衣服甲第比霍光以殊元勲每朝防与三公絶席十日一入平尚书事宣布天下为万世法冀犹以所奏礼薄意不恱
　　臣按自昔权臣用事必有佞防之士张大其功徳以惑人主欺天下然后权臣之焰愈炽而不可遏故在王莽时则有如孔光者以周公比莽莽縁此以居摄而簒埶成梁冀之凶愎是亦一莽也则有如胡广者以周公比冀是将复导以居摄簒夺之事也赖黄琼独持正议少杀其礼然合鄼侯髙宻博陆三功臣之宠以加之亦可谓过矣冀曽不自揆而犹以为薄是必欲如周公而后己也吁可谓至愚也哉
　　延熹元年夏五月甲戍晦日有食之太史令陈授因小黄门徐璜陈日食之变咎在大将军冀冀闻之讽雒阳收考授死于狱帝由是怨冀
　　臣按冀甞弑君矣而帝不怒也又甞杀大臣矣而帝亦不怒也迨陈授之死而后怒者授因黄门而陈日食之变是必与中常侍素善者也授之死中常侍必有为之言者故帝于是始怒与然则帝非为陈授而怒直为黄门而怒耳臣甞谓桓灵之为君非天下之君黄门之君也此亦其一端云
　　冬十二月以京兆尹陈为度辽将军大将军冀与陈素有隙譛其沮毁国威挑取功誉不为北兵所畏坐征还遂乞骸骨归田里复征为尚书冀暴虐日甚上疏言其罪状请诛之帝不省自知必为冀所害不食七日而死二年六月梁皇后恃姊兄防埶恣极奢靡兼倍前世専宠妬忌六宫莫得进见及太后崩恩宠浸衰后既无子每宫人孕育鲜得全者帝虽廹畏梁冀不敢谴怒然进御转稀后益忧恚秋七月崩梁冀一门前后七侯三皇后六贵人二大将军夫人女食邑称君者七人尚公主者三人其余卿将尹校五十七人冀専擅威柄凶恣日积宫卫近侍并树所亲禁省起居纎防必知其四方调发嵗时贡献皆先输上第于冀乗舆乃其次焉吏民赍货求官请罪者道路相望百官迁召皆先到冀门牋檄谢恩然后敢诣尚书下邳呉树为宛令之官辞冀冀賔客布县界以请托树树曰小人奸蠧比屋可诛明将军处上将之位宜崇贤善以补朝阙自侍坐以来未闻称一长者而多托非人诚非敢闻冀黙然不恱树到县遂诛杀冀客为人害者数十人树后为荆州刺史辞冀冀鸩之出死车上
　　郎中汝南袁着年十九诣阙上书曰夫四时之运功成则退髙爵厚宠鲜不致灾今大将军位极功成可为至戒宜遵县车之礼髙枕颐神传曰木实繁者披枝害心若不抑损盛权将无以全其身矣冀闻而宻遣掩捕着乃变姓易名托病伪死结蒲为人市棺殡送冀知其诈求得笞杀之
　　涿郡崔琦以文章为冀所善琦作外戚箴白鹄赋以风冀怒琦曰昔管仲相齐乐闻讥谏之言萧何佐汉乃设书过之吏今将军累世台辅任齐伊周而徳政未闻黎元涂炭不能结纳贞良以救祸败反欲钳塞士口杜蔽主聴将使黄改色马鹿易形耳冀无以对因遣琦归琦惧而亡匿冀捕得杀之
　　臣按人臣之罪莫大于弑君冀既甞犯之矣则其擅杀士大夫特细故末节耳而臣于边恢之死陈之死呉树之死袁着崔琦之死不之略者于以见光武明章崇奨节谊成一代之风俗虽权彊之臣杀生在手士大夫未甞少有畏慑之心昌言劲论直指其恶死者相属于前而来者复奋于后汉祚虽防而奸臣犹有所顾忌而不敢动者其此之故与
　　冀秉政防二十年威行天下天子拱手不得有所亲与帝既不平之及陈授死帝愈怒因如厠独呼小黄门史唐衡问左右与外舍不相得者谁乎衡对中常侍单超小黄门史左悺与梁不疑有隙中常侍徐璜黄门令具瑗常私忿疾外舍放纵口不敢道于是帝呼超悺入室谓曰梁将军兄弟専朝廹胁内外公卿以下从其风防今欲诛之于常侍意如何超等对曰诚国奸贼当诛日乆臣等弱劣未知圣意何如耳帝曰审然者常侍宻圗之对曰圗之不难但恐陛下狐疑帝曰奸臣胁国当伏其罪何疑乎于是更召璜瑗等五人共定其议帝齧超臂出血为盟超等曰陛下今计已决勿复更言恐为人所疑冀心疑超等八月丁丑使中黄门张恽入省宿以防其变具瑗勅吏收恽以辄从外入欲圗不轨帝御前殿召诸尚书入发其事使尚书令尹勲持节勒丞郎以下皆操兵入省閤敛诸符节送省中使具瑗将左右廐驺虎贲羽林都候剑防士合千余人与司校尉张彪共围冀第使光禄勲袁旴持节收冀大将军印绶徙冀及妻夀即日皆自杀悉收梁氏孙氏中外宗亲送诏狱无长少皆弃市太尉胡广司徒韩縯司空孙朗皆坐阿附梁冀免为庶人百姓莫不称庆收冀财货县官斥卖合三十余万万以充王府用减天下税租之半散其苑囿以业穷民封单超徐璜具瑗左悺唐衡皆为县侯世谓之五侯
　　臣按桓帝昏庸之主也然能不以梁冀之援立为私恩而勇于除天下之大贼惜其不谋之公卿近臣而谋之阉寺冀虽诛而五侯复横卒以趣汉于亡吁可叹哉
　　晋武帝泰始十年皇后杨氏殂镇军大将军胡奋女为贵嫔有宠于帝后疾笃恐帝立贵嫔为后枕帝膝泣曰叔父骏女芷有徳色愿陛下以备六宫帝许之咸寜二年冬十月立皇后杨氏帝初聘后后叔父珧【音姚】上表曰自古一门二后未有能全其宗者乞藏此表于宗庙异日如臣之言得以免祸帝许之十二月以后父骏为车骑将军封临晋侯尚书补防【音略】郭奕皆表骏小器不可任社稷之重帝不从太康二年帝既平呉颇事游宴怠于政事后父杨骏及弟珧济始用事交通请谒埶倾内外时人谓之三杨
　　臣按杨珧知一门二后之未有能全其宗矣盍亦戒惧脩省以求自免可也而乃预权用事交通请谒致有三杨之目他日之祸是自取之也尚何尤焉
　　十年帝极意声色遂至成疾杨骏忌汝南王亮排出之永熙元年【恵帝年号】春三月武帝疾笃未有顾命侍中车骑将军杨骏独侍疾禁中大臣皆不得在左右骏因辄以私意改易要近树其心腹夏四月武帝崩太子即皇帝位【是为恵帝】尊皇后杨氏曰皇太后立妃贾氏为皇后【贾充女】臣按杨骏独受顾命而以私意改易要近植其所私杨氏之祸始乎此矣
　　杨骏入居太极殿梓宫将殡六宫出辞而骏不下殿以虎贲百人自卫
　　臣按太极天子之路寝非人臣所得居虎贲天子之爪牙非人臣所得以自卫骏至是不容诛矣
　　汝南王亮畏骏不敢临防哭于大司马门外出营城外表求过而行骏弟济劝骏留亮不从济谓尚书左丞傅咸曰家兄若征大司马【谓亮也】退身避之门户可全咸曰宗室外戚相恃而安但召大司马还共崇至公以辅政无为避也济又使侍中石崇见骏言之骏不从臣按宗室外戚共辅朝政虽非先王之令典然以外戚独専其任又曷若与宗室共之为公邪骏欲大政一出于已故觝排汝南王亮不使居内其心本欲擅宠也而不知祸乱之阶乃由此起吁可戒哉
　　五月诏以太尉骏为太傅大都督假黄钺录朝政百官总已以聴傅咸谓骏曰谅闇不行乆矣今主上谦冲委政于公而天下不以为善惧明公未易当也周公大圣犹致流言况圣上春秋非成王之年乎山陵既毕明公当悉思进退之宜骏不从
　　臣按傅咸之言可谓忠于骏者也而骏不从是自甘祸败也
　　杨骏以贾后险狠多权畧忌之故以其甥叚广为散骑常侍管机宻张劭为中防军典禁兵凡有诏命帝省讫入呈太后然后行之
　　臣按惟至公能服天下之心骏躬秉大政又以将相之任付之二甥其能服贾后之心乎是其布置之周宻适足以召祸而已
　　骏辟王彰为司马彰逃避不受其友怪而问之彰曰自古一姓二后未有不败况杨太傅昵近小人疏逺君子専权自恣败无日矣吾逾海出塞以避之犹恐及祸柰何应其辟乎且武帝不惟社稷大计嗣子亦不克负荷受遗者复非其人天下之乱可立待也
　　臣按晋室之乱王彰数言足以蔽之矣盖恵帝之昏庸既不足以嗣大业而杨骏之愚愎又不足以任大政以愚臣而辅昏主虽欲不乱得乎此武帝诒谋之罪也
　　秋八月立广陵王遹为皇太子拜太子母谢氏为淑媛贾后甞置谢氏于别室不聴与太子相见
　　元康元年初贾后之为太子妃也甞以妬手杀数人又以防掷孕妾子随刄堕武帝大怒将废之荀朂冯紞杨珧共营救之杨后曰贾公闾【充字】有大勲于社稷【谓充弑魏髙贵乡公而成晋之篡也】妃其亲女正复妬忌岂可遽忘其先徳邪妃由是得不废后数戒厉妃妃不知后之助已反恨之及帝即位贾后不肯以妇道事太后又欲干预政事而为太傅杨骏所抑遂谋诛骏废太后杀骏于马廐收骏弟珧济皆夷三族送太后于永寜宫废为庶人董养游太学升堂叹曰朝廷建斯堂将以何为乎天人之理既灭大乱将至矣
　　臣按外戚之祸未有若杨氏之烈者原于骏受遗之非人颛恣而自用也骏之受祸犹所自贻至于母后亦罹废辱毋乃已甚乎天人之理于焉扫灭此识者所以知其大乱之将作也
　　贾后族兄车骑司马模从舅右卫将军彰女弟之子贾谧并预朝政賔客盈门谧虽骄奢而好客喜延士大夫石崇陆机机弟云潘岳等皆附于谧号二十四友崇与岳尤谄事谧每谧出皆降车望尘而拜
