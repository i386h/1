<!-- { "loadSidebar": true } -->
　　武帝建元初董仲舒对策曰臣谨按春秋之文求王道之端得之于正正次王王次春春者天之所为也正者王之所为也其意曰上承天之所为而下以正其所为正王道之端云尔然则王者欲有所为宜求其端于天天道之大者在阴阳阳为德阴为刑刑主杀而德主生是故阳常居大夏而以生育长养为事阴常居大冬而积于空虚不用之处以此见天之任德不任刑也天使阳出布施于上而主岁功使阴入伏于下而时出佐阳阳不得阴之助亦不能独成岁终阳以成岁为名此天意也王者承天意以従事故任德教而不任刑刑者不可任以治世犹阴之不可任以成岁也为政而任刑不顺于天故先王莫之肯为也今废先王德教之官而独任执法之吏治民毋乃任刑之意与孔子曰不教而杀谓之虐虐政用于下而欲德教之被四海故难成也臣按仲舒以春秋之学推明王者任德不任刑之意可谓善矣然阳以生万物阴以成万物其功一也阴虽伏于大冬乃所以为造化之本盖非贞无以为元不阖无以为辟伏藏于冬而后能发育于春然则以阴居冬为积于空虚不用之地殆未然也然方武帝即位之初英武明防仲舒逆虑其有任刑之失故举天道明王道以启其好生恶杀之心则仲舒之言真武帝之箴砭也其后张汤赵禹之徒进而见知故縦之法行卒以任刑流毒海内仲舒其知言哉
　　宣帝时路温舒上书曰臣闻秦有十失其一尚存治狱之吏是也秦之时羞文学好武勇贱仁义之士贵治狱之吏正言者谓之诽谤遏过者谓之妖言故盛服先生不用于世忠良切言皆郁于胸誉谀之声日满于耳虚美薰心实祸蔽塞此乃秦之所以亡天下也方今天下赖陛下恩厚亡金革之危饥寒之患然太平未洽者狱乱之也夫狱者天下之大命也死者不可复生者不可复属书曰与其杀不辜宁失不经今治狱吏则不然上下相敺以刻为明深者获公名平者多后患故治狱之吏皆欲人死非憎人也自安之道在人之死是以死人之血流离于市被刑之徒比肩而立大辟之计岁以万数太平之未洽凡以此也夫人情安则乐生痛则思死捶楚之下何求而不得故囚人不胜痛则饰辞以视之吏治者利其然则指道以明之上奏畏却则锻链而周内之盖奏当之成虽咎繇听之犹以为死有余辜何则成錬者众文致之罪明也故俗语曰画地为狱议不入刻木为吏期不对此皆疾吏之风悲痛之辞也故天下之患莫深于狱败法乱正离亲塞道莫甚乎治狱之吏此所谓一尚存者也上深愍焉廼下诏曰间者吏用法巧文寖深是朕之不德也夫决狱不当使有罪兴邪不辜防戮父子悲恨朕甚伤之今遣廷史与郡鞫狱任轻禄薄其为置廷平秩六百石员四人其务平之以称朕意于是选于定国为廷尉求明察寛恕黄霸等为廷平季秋后请谳时上常幸宣室斋居而决事【宣室殿名在前殿之侧齐则居之】狱刑号为平矣
　　臣按温舒之论虽专为狱吏发其实则讥当时之君故始言秦之时贵治狱之吏非自贵由上贵之也次言上下相敺以刻为明则下之为此者上实驱之也又次言自安之道在于人死则可见当时之吏能杀人者上之所欲故安否则违上之所欲故危盖孝宣虽贤明之君而实好刑名之学故其意指所形至于如此上之所好其可不谨耶捶楚之下何求不得至刻木为吏期于不对此十余言者其于胥吏惨刻之情狱犴寃枉之状可谓尽之矣画地为狱犹不可入况真狱乎刻木为吏犹不可对况真吏乎温舒之言至深悲痛于是宣帝为之感悟置官以平之躬亲以决之亦可谓善听忠言者然其为治终以霸王之道杂故刑余周召法律诗书卒不免于世所讥而史臣书之曰狱刑号为平矣号之一辞名然而实否之谓也人主所好可不谨诸
　　隋文帝以盗贼繁多命盗一钱以上皆弃市或三人共盗一事发即死于是行旅皆晏起早宿天下懔懔有数人刼执事而谓之曰吾岂求财者耶但为枉人来耳而为我奏至尊自古以来体国立法未有盗一钱而死也而不为我以闻吾再来而属无类矣帝闻之为停此法臣按隋文制刑以戢盗非不严也而盗卒不能戢法终不可行至唐太宗轻徭薄赋开斯民衣食之门数年之间外户不闭道不拾遗其失其得可以鉴矣
　　帝尝乘怒以六月杖杀人大理少卿赵绰固争曰季夏之月天地成长庶类不可以此时诛杀帝曰六月虽云生长此时必有雷霆我则天而行有何不可遂杀之臣按隋文谓六月必有雷霆不知雷霆虽威初非为杀物设也易称鼓万物者莫疾乎雷其与日之烜雨之润风之散同于生物而已世人恶戾之气适与之防而震死者有之非雷霆求以击之也隋文徒欲以辨口折人而文其暴怒之私不知昧于天道亦已甚矣及唐贞观改定律令自春及秋禁行死刑然后得古者刑以秋冬之意惟其有仁暴之异所以为治乱之分与
　　唐太宗尝览明堂针灸图见人之五藏皆近背针灸失所则其害致死叹曰夫棰者五刑之轻死者人之所重安得犯至轻之刑而或致死遂诏罪人毋得鞭背臣按隋炀之用刑或先截其舌太宗之用刑至不忍笞其背此炀之恶所以浮于桀纣而太宗除乱之功所以庶几于汤武与
　　河内人李好德坐妖言下狱大理丞张蕴古以为好德病狂瞀法不当坐治书侍御史权万纪劾蕴古奏不以实太宗怒遽斩蕴古既而大悔因诏死刑虽令即决皆二覆奏久之谓羣臣曰死者不可更生决囚虽二覆奏而顷刻之间何暇思虑自今宜二日五覆奏决日尚食勿进酒肉教坊太常辍教习诸州死罪三覆奏其日亦蔬食务合礼撤乐减膳之意太宗以英武定天下然其天姿仁恕初即位有劝以威刑肃天下者魏征以为不可因为上言王政本于仁恩所以爱民厚俗之意太宗欣然纳之遂以寛仁治天下而于刑法尤慎四年天下防死罪二十九人六年亲录囚徒闵死罪者三百九十人縦之还家期以明年秋即刑及期囚皆诣朝堂无后者太宗嘉其诚信悉原之
　　臣按唐继隋者也隋文任法之峻如彼而太宗用刑之寛如此隋文再传而失天下唐之享国几三百年天于仁暴之报亦甚明矣贾谊以周秦并言臣今亦以隋唐并论庶足为方来之鉴乎
　　宪宗英果明防自即位数诛方镇欲治僭叛一法度然于用刑喜寛仁是时李吉甫李绛为相吉甫言治天下必任赏罚陛下频降赦令蠲逋负赈饥民恩德至矣然典刑未举中外有懈怠心绛曰今天下虽未大治亦未甚乱乃古平国用轻典之时自古欲治之君必先德化暴乱之世专任刑法吉甫之言过矣宪宗以为然司空于頔亦讽帝用刑以收威柄帝谓宰相曰頔怀奸谋欲朕失人心也
　　臣按宪宗能従李绛之言亦犹太宗能纳魏征之说也是以元和之治庶几贞观奸邪小人用意刻薄每毎以严刑峻法导人主斯髙之于二世是也宪宗察于頔之奸其欲使以失人心其可谓明也矣
　　以上论徳刑先后之分









　　大学衍义卷二十五
<子部,儒家类,大学衍义>
　　钦定四库全书
　　大学衍义卷二十六
　　宋　真德秀　撰
　　格物致知之要三
　　审治体
　　义利重轻之别
　　孟子见梁惠王王曰叟不远千里而来亦将有以利吾国乎孟子对曰王何必曰利亦有仁义而已矣王曰何以利吾国大夫曰何以利吾家士庶人曰何以利吾身上下交征利而国危矣万乘之国弑其君者必千乘之家千乘之国弑其君者必百乘之家万取千焉千取百焉不为不多矣茍为后义而先利不夺不餍未有仁而遗其亲者也未有义而后其君者也王亦曰仁义而已矣何必曰利
　　臣按孟子初见惠王惠王首以利国为问盖自春秋至于战国先王之道不明人心陷溺惟知有利而已孟子将以攻其邪心故直告之曰王何必曰利亦有仁义而已矣仁者本心之全德义者当然之正理为国者当躬行仁义于上而不可以利为心若王欲自利其国则大夫亦欲利其家士庶人亦欲利其身上下争相求利国安得不危盖以仁义为本是导民于理也以利为尚是导民于欲也理明则尊卑上下之分定不然则凡有血气者皆思自足其欲非尽攘上之所有不已也于是簒弑之事兴其害有不胜计者吁可畏哉夫仁不遗亲义不后君非强之使然也仁主于爱爱莫大于爱亲义者宜也宜莫先于尊君举世之人皆由仁义则无不爱其亲尊其君三代盛时所以长治久安而无后患也为国者舍是其将焉求故重言之曰王何必曰利亦有仁义而已矣大学末章论天下之平曰国以义为利而不以利为利推言求利之弊至于菑害并至虽有善者亦末如之何前圣后贤所以回利欲之澜而杜争夺之隙者如出一口为国者其审图之
　　宋牼将之楚孟子遇于石丘曰先生将何之曰吾闻秦楚搆兵我将见楚王说而罢之楚王不恱我将见秦王说而罢之二王我将有所遇焉曰轲也请无问其详愿闻其指说之将何如曰我将言其不利也曰先生之志则大矣先生之号则不可先生以利说秦楚之王秦楚之王恱于利以罢三军之师是三军之士乐罢而恱于利也为人臣者怀利以事其君为人子者怀利以事其父为人弟者怀利以事其兄是君臣父子兄弟终去仁义怀利以相接然而不亡者未之有也先生以仁义说秦楚之王秦楚之王恱于仁义而罢三军之师是三军之士乐罢而恱于仁义也为人臣者怀仁义以事其君为人子者怀仁义以事其父为人弟者怀仁义以事其兄是君臣父子兄弟去利怀仁义以相接也然而不王者未之有也何必曰利
　　臣按战国交兵之祸烈矣宋牼一言而罢之岂非生民之福而仁人之所甚愿者哉顾利端一开君臣父子兄弟将惟利是趋春秋弑君三十六大抵皆见利而动其祸又有甚于交兵者是以圣贤不得不严其防也
　　荀子义与利者人之所两有也虽尧舜不能去民之欲利然而能使其欲利不克其好义也【克胜也】虽桀纣亦不能去民之好义然而能使其好义不胜其欲利也故义胜利者为治世利克义者为乱世上重义则义克利上重利则利克义故天子不言多少诸侯不言利害大夫不言得丧士不通财货有国之君不息牛羊错质之臣不息鸡豚冢卿不修币【冢长也】大夫不为园従士以上皆羞利而不与民争业乐分施而耻积藏
　　臣按荀卿之论美矣然谓义之与利人所两有则是未知人之本性也性之所有惟义而已自其物我角立然后利心生焉又谓尧舜不能去民之欲利桀纣不能去民之欲义夫桀纣不能去民之义心者以其秉彝之善虽暴君不能夺也若曰尧舜不能去民之利心则所谓黎民于变者果何事耶圣人之化所以与天地同流者正以使民迁善远罪而不知也若民有利心而不能去则非所谓迁善而不知矣夫利者人心之蟊贼不可有也圣贤之教学者必使尽去此心而后可与为善其化民必使尽革此心而后可与为治曾谓尧舜之民而犹有利心耶卿以人性为恶故其论若此臣不得以不辨
