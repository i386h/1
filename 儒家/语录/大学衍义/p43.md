<!-- { "loadSidebar": true } -->
　　臣按周家以农事开国成王幼冲嗣位周公惧其未知稼穑之艰难也故作此诗使瞽蒙歌之宫中【此朱熹说】庶几成王知小民之依不敢荒宁盖与无逸之作同一意也夫农者衣食之本一日无农则天地之所以养人者几乎熄矣惟其闗生人之大命是以服天下之至劳今以此诗考之日月星辰之运行昆虫草木之变化凡感乎耳目者皆有以触其兴作之思是其心无一念不在乎农也自于耜而举趾自播谷而涤场所治非一器所业非一端私事方毕而公宫之役毋敢稽岁功方成而嗣岁之圗不敢后是一岁之间无一日不专乎农也维夫与妇维妇与子各共乃事各任乃役是一家之内无一人不力乎农也织薄于秋求桑于春躬蚕绩之劳以为衣服之计者无所不至犹恐其未足也于貉为裘又有以相之食郁及薁烹葵及菽备果蔬之美以充耆老之养者无所不至犹恐其未足也获稻为酒又有以介之当是时农之所耕者自有之田也而上之人又従而崇奬劝励之故斯人亦以为生之乐而勤敏和恱之气浃于上下不见其有劳苦愁叹之状朋酒羔羊升堂称夀君民相与献酬忘其为尊卑贵贱之殊后世之农则异乎此矣已无田可耕而所耕者他人之田为有司者得无殃害之足矣岂复有崇奬劝励之意故数米而炊并日而食者乃其常也田事既起丁夫之粮饷与牛之刍槀无所従给豫指収敛之入以为称贷之资粝饭藜羮犹不克饱敢望有盐酪之味乎晓霜未释忍饥扶犁冻皴不可忍则燎草火以自温此始耕之苦也燠气将炎晨兴以出伛偻如啄至夕乃休泥涂被体热烁湿蒸百亩告青而形容变化不可复识矣此立苗之苦也暑日流金田水若沸耘耔是力稂莠是除爬沙而指为之戾伛偻而腰为之折此耘苗之苦也迨埀颖而坚栗惧人畜之伤残缚草田中以为守舍数尺容膝仅足蔽雨寒夜无眠风霜砭骨此守禾之苦也刈获而归妇子咸喜舂揄簸蹂竞敏其事若可乐矣而一饱之懽曾无旬月谷入主家之廪利归质贷之人则室又埀罄矣自此之外惟采薪于茅贩鬻易粟以茍活而已若夫桑麻种艺蚕绩织絍劳苦称是而敝衣故絮曾不得以卒岁岂不重可哀怜也哉夫农夫红女之艰勤富室知之者寡矣况士大夫乎士大夫知之者寡矣况贵戚近属乎贵戚近属知之者寡矣况六宫嫔御乎近世张栻入侍经筵因讲葛覃之诗言于孝祖以为周公之告成王见于诗有若七月见于书有若无逸欲其知稼穑之难与小人之依帝王所传心法之要端在于此夫治常生于敬畏而乱常起于骄肆使为国者毎念乎农亩之劳则心不存焉者寡矣何者其必严恭朝夕而不敢怠也其必怀保小民而不敢康也其必思天下之饥寒若己饥寒之也是心常存则骄肆何自而生岂非治之所由兴也与栻之论最为恳至臣愚不佞愿诏儒臣以今农夫红女耕蚕劳勚之状作为歌诗退朝之暇使人日诵于前且绘画成图揭之宫掖布之戚里庶几圣心惕然不忘小民之依而六宫嫔御外家近属亦知衣食所自来勉为勤俭之趋而不狃汰侈之习戒谕守宰勤行劝相毋妄兴徭役以夺其时毋横加赋敛以困其力老农之不能自养者籍之有司大夏隆冬赋常平义廪之粟稍振赡之岁凶赈防先良农而后游手以示圣朝重本之意则民将争趋南亩衣食足而孝悌兴矣惟仁圣埀意焉
　　君牙【周书篇名穆王命君牙为大司徒作此以诰】夏暑雨小民惟曰怨咨冬祁寒小民亦惟曰怨咨厥惟艰哉思其艰以图其易民乃宁
　　臣按夏而雨冬而寒时令之常也而小民惟曰怨咨者非怨天之雨且寒也小民生生之计无时弗艰而于斯时为尤艰此其所以怨咨也厥惟艰哉非深知民间真切利疚者不能言也为有司者当思其艰而为图其易者民乃安矣穆王为周六叶天子生深宫之中而能恫念细民疾苦此孔子所以取于书也然方是时井地之法未坏有庐可居有田可食民之艰已若是而况今乎穷檐败屋穷山旷野暑雨淋淫茅茨不足以自覆风雪凝沍褚絮不足以自温平居终岁勤动曾不得谷其腹隆寒皲瘃罔所营求则坐须穷饿而已岁虽大穰犹不免此一遭艰险则老弱转乎沟壑彊者起为攻剽势所必然民生之艰莫甚今日惟圣明其深轸之
　　汉文帝十二年三月诏曰道民之路在于务本朕亲率天下农十年于今而野不加辟【辟读曰辟】岁一不登民有饥色是従事焉尚寡而吏不加务也吾诏书数下岁劝民种殖而功未兴是吏奉吾诏不勤而劝民不明也且吾农民甚苦而吏莫之省将何以劝焉其赐民今年租税之半
　　臣按三代而后知农民之苦未有汉文若者诏令之下勤勤恳恳然使无实惠以将之则诏令为空文矣惟其方春而豫赐今年之租寛细民之力此其所以为诚于悯农也
　　唐德宗贞元二年上畋于新店入民赵光奇家问百姓乐乎对曰不乐上曰今岁颇稔何为不乐对曰诏令不信前云两岁之外悉无他徭而诛求者殆过于税又云和籴而实强取之曾不识一钱始曰所籴栗麦纳于道次今则遣致京西行营动数百里车摧牛毙破产不能支愁苦如此何乐之有毎有诏令优恤徒空文耳恐圣主深宫九重皆未知之也上命复其家
　　司马光曰甚矣唐德宗之难寤也自古所患者人君之泽壅而不下达小人之情郁而不上通故勤恤于上而民不怀愁怨于下而君不知至于离畔危亡凡以此也德宗幸以游猎得至民家值光奇敢言而知民疾苦固当按有司废格诏书横増赋敛盗匿公财之罪然后洗心易虑一新其政屏浮饰废虚文谨号令笃诚信矜困穷伸寃滞则太平之业可致矣释此不为乃复光奇之家夫以四海之广兆民之众安得人人自言于天子而户户复其徭赋乎
　　臣按赵光奇之言虽唐世之弊政求之今日殆有甚焉常赋之诛求粟则展转增入有输一石而其费至三石者帛则阻却换易有输一缣而其费逾三缣者和籴之强取有仅偿其半直者有不给一钱者其他横敛苛征色目如猬又不与焉是以民虽遭值丰穰曾无伸眉之乐况艰险乎贪官黠胥交为蒙蔽监司牧守不获尽闻况朝廷乎民日以瘠吏日以肥而国家元气日以朘剥长此不已将有瓦解土倾之忧惟仁圣深念焉
　　后唐明宗问宰相冯道今岁虽丰百姓赡足否道曰农家岁凶则死于流殍岁丰则伤于谷贱丰凶皆病者惟农家为然臣记进士聂夷中诗云二月卖新丝五月粜新谷医得眼下疮剜却心头肉语虽鄙俚曲尽田家之情状农于四民之中最为勤苦人主不可以不知也上恱命左右录其诗常讽诵焉
　　臣按聂夷中之诗即臣前所谓预指収敛之入以为称贷之资是也新丝之出以五月而贷以二月新谷之登以八月而贷以五月此犹当时之俗也若今则往往贷于半岁之前矣千钱之物仅得数百或不及其半焉富家钜室乘时射利田夫蚕妇低首仰给否则亡以为耕桑之本迨茧浴于汤禾登于场而责逋者狎至解丝量谷亟以授之回顾其家索无所有矣偿或未足则又转息为本因本生息昔之千钱俄而兼倍昔之数百俄而千钱于是一岁所贷至累载不能偿己之所贷子孙不能偿牒讼一投追吏奄至伐桑撤屋卖妻鬻子有不容惜者矣且人情所望者一稔而岁稔则督逋尤峻竭其庐之入不容锱铢龠合留故昔人谓丰年不如凶年其言似于过激然实农家之真利病也呜呼民生之艰一至于此上之人奈何眂为当然而弗之恤哉唐明宗五季之君而俭约爱民所谓彼善于此者因冯道之对诵夷中之诗恻然若有所感然未闻当时有所施行则亦徒言而已尔故孟子曰虽有仁心仁闻而民不被其泽者不行先王之道也仁圣之君可不念哉
　　周世宗留意农事常刻木为农夫蚕妇寘于殿庭臣按世宗于五季为贤君故能念耕蚕之苦刻木为人朝夕睹之以毋忘细民之艰其视沈溺于富贵之欲一念未尝及田里者相去远矣臣是以有取焉
　　以上论田里戚休之实















　　大学衍义卷二十七
　　钦定四库全书
　　大学衍义卷二十八
　　宋　真德秀　撰
　　诚意正心之要一
　　崇敬畏
　　修巳之敬
　　尧典曰钦明文思【钦敬也】又曰允恭克让【允信也恭敬也克能也让逊也】舜典曰温恭允塞【温恭者和粹而恭敬也塞实也】
　　禹贡曰祗台德先【祗敬也台我也言敬德为天下先】不距朕行【距违也】诗商颂曰汤降不迟【谓应期而生不后也】圣敬日跻【跻进也升也】大雅曰穆穆文王【穆穆深远之意】于缉熙敬止【于美也缉续也熙广也止助辞】臣按尧舜禹汤文武皆天縦之圣而诗书之叙其德必以敬为首称盖敬者一心之主宰万善之本原学者之所以学圣人之所以圣未有外乎此者圣人之敬纯亦不已即天也君子之敬自强不息由人而天也圣人之敬安而行之然成汤之日跻文王之缉熙虽非用力亦若未尝不用其力者盖日跻者进进不已之意缉熙者续续无穷之功此汤文之所以圣益圣也人主而欲师帝王其可不用力于此乎
　　曲礼【礼记首篇名】毋不敬【毋者禁止之辞】俨若思【俨端庄貌人之坐思貌必俨然】安定辞【辞言也】安民哉
　　吕大临曰毋不敬者正其心也俨若思者正其貌也安定辞者正其言也三者正则无所往而不正天下虽大取之修身而无不足故曰安民哉
　　臣按曲礼一篇为礼记之首而毋不敬一言为曲礼之首盖敬者礼之纲领也曰毋不敬者谓身心内外不可使有一毫之不敬也其容貌必端严而若思其言辞必安定而不遽以此临民民其有不安者乎此章凡四言而修身治国之道畧备其必圣贤之遗言与
　　表记【礼记篇名】君子庄敬日彊安肆日偷
　　臣按程颐之说以为常人之情才简束则日就规矩才放肆则日就旷荡学者犹尔况于人君处宫阃之极富贵之奉傥非以庄敬自持凛然肃然如对神明如临师保其不流于放荡者几希彊与偷主心志而言庄敬则志立而日彊安肆则志惰而日偷彊则毅然以进德修业自任视天下之善无不可为者虽天行之健亦思企及一或偷焉则视荫茍安惟知燕嬉娯乐而已赵武晋卿尔一有偷心事功遂以不竞况人君乎臣因推衍其说以为溺心安肆者之戒
　　子路问君子子曰修己以敬曰如斯而已乎曰修己以安人曰如斯而已乎曰修己以安百姓修己以安百姓尧舜其犹病诸
