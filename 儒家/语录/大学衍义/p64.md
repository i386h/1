<!-- { "loadSidebar": true } -->
　　昭宗光化二年以吏部尚书崔同平章事充清海节度使司空门下侍郎同平章事王搏明达有度量时称良相上素疾宦官枢宻使宋道弼景务修专横崔日与上谋去宦官宦官知之由是南北司益相憎疾各结藩镇为援以相倾夺搏恐其致乱从容言于上曰人君当务明大体无所偏私宦官擅权之弊谁不知之顾其势未可猝除宜多难渐平以道消息愿陛下言勿轻泄致速奸变闻之谮搏于上曰王搏奸邪已为道弼辈外应上疑之及罢相意搏排已愈恨之及出镇广州遗朱全忠书具道搏语令全忠表论之全忠上言不可离辅弼之地搏与敕使相表里同危社稷表连上不已上虽察其情迫于全忠不得已复召为司空门下侍郎同平章事搏罢为工部侍郎以道弼监荆南军务修监青州军又贬搏溪州刺史又贬崖州司户道弼长流驩州务修长流爱州皆赐自尽于是专制朝政势震中外宦官皆侧目不胜其愤初崔与上密谋尽诛宦官及道弼务修死宦官益惧上自华州还忽忽不乐多纵酒喜怒不常左右尤自危于是左军中尉刘季述右军中尉王仲先枢密使王彦范薛齐偓等阴相与谋曰主上轻佻多变诈难奉事专听任南司吾辈终罹其祸不若奉太子立之尊主上为太上皇引岐华兵为援控制诸藩谁能害我哉上猎苑中因置酒夜醉归手杀黄门侍女数人明旦日加辰巳宫门不开季述帅禁军千人破门而入访问具得其状出谓曰主上所为如是岂可理天下废昏立明自古有之畏死不敢违季述召百官陈兵殿庭作等姓名状请太子监国以示之使署名及百官不得已皆署之宦官扶上与后同辇嫔御侍从才十余人适少阳院季述以扣杖画地数上曰某时某事汝不从我言其罪一也如此数十不止乃手钥其门镕鐡锢之使人将兵围守上动静辄白季述穴墙以通饮食上求钱帛俱不得求纸笔亦不与时大寒嫔御公主无衣衾号哭闻于外季述等矫诏令太子嗣位季述等欲诛崔而惮全忠但解其度支盐铁转运而已宻致书全忠使兴兵圗反正有盐州雄毅军使孙德昭为左神防指挥使自刘季述等废上常愤惋不平崔闻之遣判官石戬与之游德昭每酒酣必泣戬知其诚乃宻以意说之德昭谢曰茍相公有命不敢爱死戬以白割衣带手书以授之德昭复结右军清逺都将董彦弼周承诲谋以除夜伏兵安福门外以俟之天复元年春正月朔王仲先入朝至安福门孙徳昭擒斩之诣少阳院叩门呼曰逆贼已诛请陛下出劳将士上与后毁扉而出崔迎上御长乐门楼帅百官称贺周承诲擒刘季述王彦范继至方诘责已为乱梃所毙薛齐偓赴井死出而斩之灭四人之族并诛其党二十余人以孙德昭同平章事充静海节度使赐姓名李继昭崔进位司徒上宠待益厚以周承诲为岭南西道节度使赐姓名李继诲董彦弼为宁逺节度使赐姓李竝同平章事与李继昭俱留宿卫十日乃出还家赏赐倾府库时人谓之三使相丙午勅近年宰臣延英奏事枢密使侍侧争论纷然既出又称上防未允复有改易挠权乱政自今竝依大中旧制宰臣奏事毕方得升殿承受公事崔以宦官典兵终为肘腋之患欲以外兵制之讽茂贞留兵三千于京师充宿卫以茂贞假子继筠将之左諌议大夫韩偓以为不可不从时上悉以军国事委崔每奏事上与之从容或至然烛宦官畏之侧目事无大小皆咨而后行志欲尽除之翰林学士韩偓屡谏曰事禁太甚此辈亦不可全无恐其党迫切更生他变不从请上尽诛宦官但以宫人掌内诸司事宦官属耳颇闻之枢宻使韩全诲等涕泣求哀于上上乃令有事封疏以闻勿口奏宦官求美女知书者数人内之宫中阴令诇察其事尽得宻谋上不之觉也全诲等大惧每宴聚流涕相诀别日夜谋所以去之术时朱全忠李茂贞各有挟天子令诸侯之意全忠欲上幸东都茂贞欲上幸凤翔知谋泄事急遗朱全忠书称被宻诏令全忠以兵迎车驾全忠得书遽归大梁发兵韩全诲等惧诛谋以兵制上乃与李继昭李继诲李彦弼李继筠深相结继筠独不肯从冬十月全忠大举兵发大梁韩全诲闻全忠将至令李继诲等勒兵刼上幸凤翔全诲等令上入阁召百官追寝正月丙午勅书如咸通以来近例是日开延英全诲等即侍侧同议政事朱全忠至河中表请车驾幸东都韩全诲等陈兵殿前言于上曰全忠以大兵逼京师欲刼天子幸洛阳求传禅臣等请奉陛下幸凤翔收兵拒之上不许李彦弼已于御院纵火是日冬至上独坐思政殿庭无羣臣旁无侍者不得已与皇后妃嫔诸王百余人皆上马恸哭声不絶出门回顾禁中火已赫然朱全忠至凤翔军于城东上屡诏全忠还镇全忠乃拜表奉辞崔裴枢罢二年四月崔自华州诣河中泣诉于朱全忠恐李茂贞刼天子幸蜀宜以时奉迎势不可缓扵是全忠再举兵至凤翔李茂贞坚壁不出全忠以谲计诱致之于是茂贞悉众攻全忠营全忠纵兵击之又遣数百骑据其城门凤翔军进退失据自蹈借杀伤殆尽茂贞自是丧气始议与全忠连和谋诛宦官以自赎遗全忠书曰祸乱之兴皆由全诲仆迎驾至此以备他盗公既志匡社稷请公迎扈还宫仆以弊甲雕兵从公陈力全忠复书曰仆举兵至此正以乘舆播迁公能协力固所愿也丁酉上召李茂贞等食议与朱全忠和上曰十六宅诸王以下冻馁死者日有数人在内诸王及公主妃嫔一日食粥一日食汤饼今亦竭矣卿等意如何皆不对上曰速当和解耳三年春正月李茂贞独见上中尉韩全诲等皆不得对茂贞请诛全诲等与朱全忠和解奉车驾还京上喜即遣内养帅凤翔卒四十人收全诲等斩之遣使囊全诲等二十余人首以示全忠曰向来胁留车驾惧罪离间不欲协和皆此曹也今朕与李茂贞决意诛之卿可晓谕诸军以豁众愤时凤翔所诛宦官七十二人朱全忠又密令京兆搜捕致仕不从行者诛九十人及还长安全忠崔同对奏国初承平之时宦官不典兵预政天宝以来宦官浸盛贞元之末以羽林卫为左右神防军以便卫从始令宦官主之以二千人为定制自是参掌机密夺百司权上下弥缝共为不法大则扇摇藩镇倾危国家小则卖官鬻狱蠧害朝政王室衰乱职此之由不翦其根祸终不已请悉罢内诸司使其事务尽归之省寺诸道监军俱召还阙下上从之是日全忠以兵驱宦官第五可范以下数百人于内侍省尽杀之寃号之声彻于内外其出使外方者诏所在收捕诛之止留黄衣防弱者三十人以备洒扫自是宣传诏命皆令宫人出入其两军内外八镇兵悉属六军以兼判六军十二卫事司马光曰宦者用权为国家患其来久矣盖以出入宫禁人主自防及长与之亲狎非如三公六卿进见有时可严惮也其间复有性识儇利语言辩给善伺顔色承迎志趣受命则无违迕之患使令则有称惬之效自非上智之主烛知物情虑患深逺侍奉之外不任以事则近者日亲逺者日疎甘言悲辞之请有时而从浸润肤受之愬有时而听于是黜陟刑赏之政潜移于近习而不自知如饮醇酒嗜其味而忘其醉也黜陟刑赏之柄移而国家不危乱者未之有也东汉之衰宦官最名骄横然皆假人主之权依凭城社浊乱天下未有能刼胁天子如制婴儿废置在手东西出其意使天子畏之若乗虎狼而挟虵虺如唐世者也所以然者非他汉不握兵唐握兵故也夫寺人之官自三王之世载于诗礼所以谨闺闼之禁通内外之言安可无也顾人主不当与之谋议政事进退士大夫使有威福足以动人耳果或有罪小则刑之大则诛之无所寛赦如此虽使之专权孰敢哉岂可不察臧否不择是非欲草薙而禽狝之能无乱乎是以袁绍行之于前而董卓弱汉崔昌遐袭之于后而朱氏簒唐虽快一时之忿而国随以亡是犹恶衣之垢而焚之患木之蠧而伐之其为害岂不益多哉孔子曰人而不仁疾之已甚乱也斯之谓矣欧阳修曰自古宦者乱人之国其源深于女祸女色而已宦者之害非一端也盖其用事也近而习其为心也专以忍能以小善中人之意小信固人之心使人主心信而亲之待其已信然后惧以祸福而把持之虽有忠臣硕士列于朝廷而人主以为去已疎逺不若起居饮食前后左右之亲为可恃也故前后左右者日益亲则忠臣硕士日益疎而人主之势日益孤势孤则惧祸之心日益切而把持者日益牢安危出其喜怒祸患伏于帷闼则向之所谓可恃者乃所以为患也患已深而觉之欲与疎逺之臣图左右之亲近缓之则养祸而益深急之则挟人主以为质虽有圣智不能与谋谋之而不可为为之而不可成至其甚则俱伤而两败故其大者亡国其次亡身而使奸豪得借以为资而起至抉其种类尽杀以快天下之心而后已此前史所载宦者之祸常如此者非一世也夫为人主者非欲养祸于内而疎忠臣硕士于外盖其渐积而势使之然也夫女色之惑不幸而不悟则祸斯及矣使其一悟猝而去之可也宦者之为祸虽欲悔悟而势有不得而去也唐昭宗之事是矣故曰深于女祸者谓此也可不戒哉
　　臣按汉唐之宦侍其忠谨自持者未尝不获福其骄恣预政者未尝不罹祸人主而知此则能全其国国全则家亦全矣内臣而知此则能全其身身全则国亦全矣故具着之云
　　以上论内臣预政之祸

　　大学衍义卷四十
<子部,儒家类,大学衍义>
　　钦定四库全书
　　大学衍义卷四十一
　　宋　眞德秀　撰
　　齐家之要三
　　定国本
　　建立之计宜蚤
　　春秋庄六年九月丁卯子同生
　　胡安国曰经书子同生所以正国家之本防后世配嫡夺正之事垂训之义大矣此世子也其不曰世子何也天下无生而贵者誓于天子然后为世子臣按贾谊之书有曰誓明则民定而出于一道故人争为宰相而不奸为世子非宰相尊而世子卑也不可以智求不可以力争也臣谓古者之生世子则已表而扬之使国人皆知之所以系众望也是则国本之定不在于建储之日而已定于始生之初此春秋于子同之生必谨而书之也
　　僖十七年齐侯之夫人三王姬徐嬴蔡姬皆无子齐侯好内多内宠内嬖如夫人者六人长卫姬生武孟【武孟公子无亏】少卫姬生惠公【公子元】郑姬生孝公【公子昭】葛嬴生昭公【公子潘】宻姬生懿公【公子商人】宋华子生公子雍【华氏之女子姓】公与管仲属孝公于宋襄公以为太子雍巫有宠于卫共姬因寺人貂以荐羞于公【雍巫雍人名巫即易牙】亦有宠公许之立武孟【易牙既有宠于公为长卫姬请立武孟】管仲卒五公子皆求立冬十月乙亥齐桓公卒易牙入与寺人貂因内宠以杀羣吏【内宠内官有权宠】而立公子无亏孝公奔宋十八年春宋襄公以诸侯伐齐三月齐人杀无亏【以说宋】齐人将立孝公不胜四公子之徒遂与宋人战【无亏已死故曰四公子】夏五月宋败齐师于甗立孝公而还
　　臣按管仲相桓公霸诸侯匡天下而身殁未几五公子争立国内大乱垂二十年以不蚤定之故也其所以不早定者溺爱于少子故也葢桓公君臣知以富国彊兵为急而不知修身齐家之本故其祸卒兆于此可不戒诸
