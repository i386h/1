<!-- { "loadSidebar": true } -->
　　晋侍中尚书令车骑将军贾充自文帝时宠任用事【文帝魏宰相司马昭也封晋王后追諡为帝贾充为昭弑魏帝髦以成晋簒】武帝为太子充颇有力【武帝司马昭之子簒魏为天子】故益有宠于帝充为人巧谄与太尉荀顗侍中荀朂中书监冯紞相为党友朝野恶之防始中帝问侍中裴楷以方今得失对曰陛下受命四海承风所以未比徳于尧舜者但以贾充之徒尚在朝尔宜引天下贤人共政道不宜示人以私侍中任恺庾纯皆与充不协充欲解其近职乃荐恺忠贞宜在东宫帝以恺为太子少傅而侍中如故会树机能乱秦雍帝以为忧恺曰宜得威望重臣有智略者以镇抚帝曰谁可者恺因荐充纯亦称之遂以充都督秦凉二州军事充将之任公卿饯于夕阳亭充私问计于荀朂朂曰是行辞之实难独有结婚太子可不辞而留矣朂请言之因谓冯紞曰贾公逺去吾辈失势矣太子婚尚未定何不劝帝纳贾公之女乎紞亦然之初帝将纳卫瓘女【瓘晋三公】为太子妃充妻郭槐赂杨后左右使后说帝求纳其女荀顗等皆称充女絶美且有才徳帝遂从之留充复居旧任
　　臣按贾充自司马昭相魏时【昭魏三公充昭之党】辅成簒弑之事在晋室则为元功其实天下之大贼也用事日久奸邪小人如荀朂辈朋而翼之惟恐充一出外而失其所恃也故秦凉之行且赴镇矣而荀朂为画结婚之谋且力称充女之才徳于是充遂留而婚以成帝尝谓其五不可矣【见后后徳篇】然内则杨后受郭槐之赂以主之外则荀朂诸人更相从防以助之虽帝初心之明至此亦惑不能自决矣盖奸臣用事未有不内结宫闱外交羣小而后能遂其所欲者妃立而晋室之乱萌先儒邵雍以为祸在夕阳亭之一语而不在石勒长啸上东门之时岂不然哉
　　贾充与任恺皆为帝所宠任充欲专名势而忌恺力荐恺为吏部尚书恺侍觐转希充因与荀朂等承间共譛之恺因是得罪废于家
　　臣按小人之害君子其情状非一当庸闇之主则显挤之恭显之于萧望之是也当材明之主则隂排之贾充之于任恺是也晋武虽未得为贤君然非庸闇者比又恺亦为帝宠任而充欲倾之则亦难矣故前称其忠正宜在东宫是欲夺其侍中之职使不得在左右也计旣不行又荐之为吏部尚书天官之任重矣然职在铨衡非若侍中之近宻也其计旣行遂以事挤之而斥废焉其亦可谓巧也已昔赵尧欲夺周昌御史大夫之位则劝髙帝为赵王如意择贵彊相而因荐昌公孙洪嫉董仲舒欲黜之于外则言于武帝使为胶西相葢髙帝孝武皆明君也而周昌仲舒之贤亦见知于二帝使二人诬之以罪而显挤之未必见从惟其阳借荐誉之名而隂施排摈之术故虽二帝之明有弗察焉此贾充之计所以得行于晋武也
　　梁武帝时中领军朱异文华敏给曲营世誉得幸于上异善伺人主意为阿防用事三十年广纳货赂欺罔视聴逺近莫不忿疾园宅玩好饮膳声色穷一时之盛毎休暇车马塡门
　　臣按此梁史臣形容朱异之语也文华敏给则人主恱之矣曲营世誉则众论恱之矣又能伺上意而为阿防此恩宠之所以益固也惟明主之观人也不以文华而以徳行不以虚誉而以功实不以承迎己意为善而以规弼已过为忠如此则虽百朱异不能惑矣夫入则睢盱于前卑伏如防出则横恣于外贪噬如虎此奸臣之常态也故朱异旣以阿防得幸于上则以威福取赂于下矣人主不察但见柔而可喜又岂知其情态之眞也哉
　　太子侍读徐摛见上应对明敏宠遇日隆朱异不恱乘间白上摛年老爱泉石意在一郡自养上谓摛真欲之遂出为新安太守
　　臣按妇欲颛其夫故入宫者必见妬臣欲颛其君故入朝者必见嫉使妇之用心如樛木如螽斯则不肻专其夫矣臣之用心如秦誓之一个臣其心休休焉如有容则不肻专其君矣方是时异以奸防得幸于帝惟恐才能之出巳右者得进而分其宠故虽区区一徐摛且不见容而必以计去之然其言曰摛年老爱泉石欲求一郡自养使帝以异言而质之摛则其奸罔立见矣然异敢于为此者葢揣帝之意惟已是信必不加质问故也后之奸臣颛国擅政不欲人主它有亲任者大率以术去之如异者盖其一也
　　东魏侯景与髙澄有隙【澄髙欢之子世专魏政】内不自安据河南叛请举十三州内附上召羣臣廷议皆谓非宜是歳正月乙卯上梦中原牧守皆以地来降旦见朱异告之异曰此宇内混一之兆也及景使至称景定计以正月乙卯上愈神之然意犹未决尝独言我国家如金瓯无一伤缺今忽受景地讵是事宜脱致纷纭悔之何及朱异揣知上意对曰圣明御极南北归仰正以事无机防难达其心今侯景分魏土之半以来自非天诱其衷人赞其谋何以至此若拒而不纳恐絶后来之望上乃定议纳景东魏髙澄数遣书求复通好许正阳侯渊明还【渊明宗室子以战败陷魏】渊明亦遣人奉啓上得啓流涕与朝官议之朱异又言静冦息民和实为便司农卿傅岐曰髙澄何事须和必是设间故命正阳遣使欲令侯景自疑景意不安必圗祸乱若许通好正堕其计中异固执宜和上亦厌用兵乃从异言景以金三百两饷异异受金不为通啓景于是始为反计鄱阳王范宻以啓闻上以边事专委朱异动静皆闗之异以为必无此理自是范啓异不复为通景反于夀阳以诛异及少府朱驎太子右卫率陆验制局监周石珍为名异等皆以奸佞蔽主弄权为时人所疾故景托以兴兵及景济江围台城朝野共尤朱异异惭愤发疾卒上痛惜之特赠尚书右仆射【时太清三年正月也三月城陷五月武帝殂简文立为景所簒】
　　臣按朱异以善伺上意为阿防取宠幸至谋国大事不论是非可否亦惟上意是觇侯景之降纳之非策也异察帝意在于得中原之土故劝而成之正月乙卯之梦帝尝以语异异旣为谄语以媚帝矣及景使之来果云来降之谋决于乙卯葢异教之使言以符合上意也帝不察而神之岂天夺其鉴使懵焉若是邪夫景之叛魏由其与髙澄有隙也旣纳景之降则不当通澄之使虽三尺童子犹能知之而异复揣帝意在于得正阳之还故又劝而成之通澄之和是趣景之反也异本儒生岂蠢然无识者其为此也特欲保富贵耳用事三十年广纳货赂田园第馆姬妾玩好甲于一时惴惴焉唯恐其失故一切惟主意是奉而不暇为国忠谋梁武甘其佞乐其诈侯景之祸朝野皆归罪异而帝独不知之方且哀怜于旣死之余而宠赠以非常之典临乱之君各贤其臣殆谓此邪夫人君欲观其臣之邪正大畧有二道焉谋议徇国不徇君此正人也反是则邪矣处身徇义不徇利此正人也反是则邪矣异为大臣而导防黩货兼有二罪梁武一弗之察其致祸乱也宜哉
　　以上论憸邪罔上之情

　　大学衍义卷十八
<子部,儒家类,大学衍义>
　　钦定四库全书
　　大学衍义卷十九
　　宋　真徳秀　撰
　　格物致知之要二
　　辨人材
　　憸邪罔上之情【奸臣】
　　初髙齐之末有鱼龙山车等戏谓之防乐隋髙祖受禅命牛定乐非正声者悉放遣之炀帝以啓民可汗将来朝【啓民可汗突厥之君也】欲以富乐夸之太常少卿裴蕴希指奏括天下周齐梁陈乐家子弟皆为乐户六品以下至庶人有善乐者皆直太常于是四方防乐大集东京阅之于芳华苑积翠池其后悉配太常置博士弟子以相传授乐工至三万余人西域诸胡多至张掖交市帝使吏部侍郎裴矩掌之矩知帝好逺略诸商胡至者矩诱访诸国山川风俗上及庶人仪形服饰撰西域圗记三卷入朝奏之且言诸国并因商人宻送诚欵愿为臣妾若服而抚之浑厥可灭【谓吐谷浑突厥二大国也】戎夏可壹帝大恱日引矩至御坐亲问西域事矩盛言胡中多诸珍宝吐谷浑易可并吞帝于是慨然慕秦皇汉武之功甘心将通西域四夷经畧咸以委之以矩为黄门侍郎复使至张掖引致诸胡啗之以利劝令入朝自是西域诸胡往来相继所过郡县疲于送迎糜费以万万计卒令中国疲弊以至于亡皆矩之倡也
　　御史大夫裴缊与裴矩虞世基参掌枢宻善伺人主微意所欲罪者则曲法煅成其罪所欲宥者则附从轻典是后大小之狱皆以付蕴蕴甚机辩言若县河或重或轻皆由其口时人不能致诘
　　初内史侍郎薛道衡以才学有盛名久当枢要炀帝即位道衡上髙祖文皇帝颂上览之不恱曰道衡致美先朝此鱼藻之义也【鱼藻大雅篇名刺幽王思武王】将置之罪防议新令不决道衡谓朝士曰向使髙颎不死令决当乆行【颎者文帝贤相炀帝杀之】有人奏之帝怒付执法者推之裴蕴奏道衡负材恃旧有无君之心论其罪名似如隠昧原其情意深为悖逆帝曰公论其逆玅体本心遂令自尽天下寃之帝称裴矩之能谓羣臣曰裴矩大识朕意凡所陈奏皆朕之成算未发之顷矩辄以闻自非奉国尽心孰能如是是时矩与左翊卫大将军宇文述内史侍郎虞世基御史大夫裴蕴光禄大夫郭衍皆以谄防有宠述善于供奉容止便辟侍卫者皆取则焉郭衍尝劝帝五日一视朝曰无效髙祖空自劳苦帝益以为忠曰唯有郭衍心与朕同
　　帝问侍臣盗贼宇文述曰渐少帝曰比从来少防何对曰不能什一纳言苏威曰臣非职司不知多少但患渐近帝曰何谓也威曰他日贼据长白山今在汜水且往日租赋丁役今皆何在岂非其人皆化为盗乎比见奏贼多不以实遂使失于支计不时剪除又昔在鴈门许罢征辽今复徴发贼何由息帝不恱而罢后又问伐髙丽事威欲帝知天下多盗对曰今兹之役愿不发兵但赦羣盗自可得数十万遣之东征彼喜于免罪争务立功髙丽可灭帝不怿威出御史大夫裴緼曰此大不逊天下何处有多许贼帝曰老革多奸【老革犹言老兵】以贼胁我欲批其口且复隠忍蕴知帝意遣人诬奏威罪令案验狱成除名为民
　　虞世基以帝恶闻贼盗诸将及郡县有告败求救者世基皆抑损表状不以实闻但云防窃狗盗郡县捕逐行当殄尽愿陛下勿以介懐帝良以为然或杖其使者以为妄言由是盗贼徧海内陷没州县帝皆弗之知也杨义臣破降河北贼数十万列状以闻帝叹曰我初不闻贼顿如此义臣降贼何多也世基对曰小窃虽多未足为虑义臣克之拥兵不少久在阃外此最非宜帝曰卿言是也遽追义臣放防其兵贼由是复盛
　　炀帝旣幸江都以其子越王侗为东都留守【东都洛阳也】李宻帅众逼东都【李宻叛臣也】隋兵拒之败走宻移檄数帝十罪越王侗遣太常丞元善达间行贼中诣江都奏称李宻有众百万围逼东都若陛下速还乌合必防不然东都决没因歔欷呜咽帝为之改容虞世基进曰越王年少此辈诳之若如所言善达何縁来至帝乃勃然怒曰善达小人敢廷辱我因使经贼中向东阳催运善达遂为羣盗所杀是后人人杜口莫敢以贼闻世基容貌沈审言多合意特为帝所亲爱朝臣无与为比亲党慿之鬻官卖狱贿赂公行其门如市由是朝野共疾怨之内史舍人封徳彝托附世基宻为指画宣行诏命谄顺帝意羣臣表奏忤防者皆屏而不奏鞠狱用法多峻文深诋论功行赏则抑削就薄故世基之宠日隆而隋政日壊皆徳彜所为也【后宇文化及等反弑炀帝虞世基裴緼亦被杀】
