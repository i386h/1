<!-- { "loadSidebar": true } -->
　　汉宦官传序【范蔚宗撰】曰易曰天垂象圣人则之宦者四星在皇位之侧故周礼置官亦备其数阍者守中门之禁寺人掌王宫之戒其来尚矣汉袭秦制置中常侍官然亦用士人以参其选皆银珰左貂给事殿省及髙后称制乃以张卿为大谒者出入卧内受宣诏命文帝时有赵谈北宫伯子颇见亲幸至武帝数宴后庭或潜游离馆故请奏机事多以宦人主之中兴之初宦官悉用阉人不复杂调他士永平中始置员数中常侍四人小黄门十人和帝即阼幼弱而窦宪兄弟专总权威内外臣僚莫由亲接所与居者唯阉宦而已故郑众得专谋禁中终除大憝遂享分土之封超登宫卿之位于是中官始盛焉委用渐大而其员稍增中常侍至有十人小黄门二十人改以金珰右貂兼领卿署之职不得不委用刑人寄之国命手握王爵口含天宪非复掖庭永巷之职闺牖房闼之任也其后孙程定立顺之功曹腾参建桓之防续以五侯合谋梁冀受钺迹其公正恩固主心故中外服从上下屏气举动回山海呼吸变霜露阿防曲求则光宠三族直情忤防则参夷五宗汉之纲纪大乱矣若夫髙冠长剑纡朱怀金者布满宫闱苴茅分虎南面臣人者盖以十数皆剥割萌黎竞恣奢欲同敝相济故其徒有繁败国蠧政不可殚书所以海内嗟毒志士穷栖寇剧缘间摇乱区夏因复大考钩党转相诬染凡称善士莫不离被灾毒窦武何进位崇戚近乗九服之嚣怨协羣英之势力而以疑留不断至于殄败斯亦运之极乎虽袁绍龚行芟夷无余然以暴易乱亦何云及自曹腾说梁冀竟立昬弱魏武因之遂迁鼎【魏武曹操者曹嵩之养子嵩又腾之养子也】所谓君以此始必以此终信乎其然矣和帝永元中窦宪兄弟专权帝以朝臣上下莫不附宪独中常侍郑众不事豪党遂与定议诛宪郑众迁大长秋帝防勲班贵每辞多受少帝由是贤之尝与议论政事宦官用权自此始矣
　　臣按此东汉内臣预政之始也郑众之为人虽贤于其徒然开端作俑终为汉世大患岂非孝和之罪哉
　　安帝永初元年太尉徐防以灾异寇贼防免司空尹勤以雨水漂流防免
　　仲长统昌言曰光武愠数世之失权忿强臣之窃命矫枉过正虽置三公事归台阁三公之职备员而已政有不治犹加谴责而权移外戚之家宠被近习之孺亲其党类用其私人内充京师外布列郡颠倒贤愚贸易迁举疲驽守境贪残牧民怨气并作阴阳失和此戚宦之臣所致然也反防让三公至于死免可谓噭号泣血者矣昔文帝之邓通可谓宠爱而犹展申屠嘉之志见任如此何患于左右小臣哉近世戚宦请托不行立能陷人于不测之祸恶可得而弹正哉
　　二年太尉杨震数论中常侍樊丰等罪为所谮罢为庶人饮酖卒
　　臣按是时宦官能谮杀大臣其权又盛扵永元矣
　　安帝崩阎太后临朝欲久专国政迎北乡侯懿为嗣济阴王【安帝子已立为储嗣后为阎显等谮废】以废黜不得上殿亲临悲号不食未几北乡侯病笃中常侍孙程谓济阴王谒长者长兴渠曰王以嫡统本无失徳先帝用防遂至废黜若北乡侯不起相与共断江京阎显事无不成者渠然之北乡侯薨显白太后秘不发丧而更征诸王子闭宫门屯兵自守程等聚谋迎济阴王即位收阎显等诛之封孙程等皆为列侯程食邑万户是为十九侯【济阴王立是为顺帝】臣按宦官至是以立君之功封侯者十九人则其权又盛于永初矣
　　顺帝阳嘉二年夏六月丁丑洛阳宣德亭地拆长八十五丈帝引公卿所举朴敦之士使之对防及特问以当世之敝为政所宜李固对曰诏书所以禁侍中尚书中臣子弟不得为吏察孝廉者以秉威权容请托故也而中常侍在日月之侧声势振天下子弟禄任曾无限极虽外托谦黙不干州郡而謟伪之徒望风进举今可为设常禁同之中臣又宜罢退宦官去其权重裁置常侍二人方直有德者省事左右小黄门五人才智闲雅者给事殿中如此则论事厌塞升平可致也上覧众对以李固为第一诸常侍叩头谢罪朝廷肃然以固为议郎宦官疾之作为飞章以陷其罪事从中下久乃得释出为洛令固弃官归汉中四年春二月初听中官得以养子袭爵初帝之复位宦官之力也由是有宠参与政事御史张纲上书曰窃寻文明二帝德化尤盛中官常侍不过两人近幸赏赐裁满数金惜费重民故家给人足而顷者以来无功小人皆有官爵非爱民重器承天顺道者也书奏不省
　　臣按宦官权宠至此愈盛李固言之而获辠张纲言之而不省其渐将有不可制者矣
　　桓帝延熹元年帝召小黄门史唐衡中常侍单超小黄门史左悺中常侍徐璜黄门令具瑗等五人共定议诛梁冀【诛冀事见后外戚传】诏赏诛冀之功封单超徐璜具瑗左悺唐衡皆为侯超食二万户璜等各万余户世谓之五侯仍以悺衡为中常侍自是权势专归宦官矣五侯尤贪纵倾动内外时灾异数见白马令李云露布上言移副三府曰梁冀虽持权专擅虐流天下今以罪行诛犹召家臣搤杀之耳而猥封谋臣万户以上髙祖闻之得无见非西北列将得无解体孔子曰帝者谛也【谛审也】今官位错乱小人谄进财货公行政化日损尺一拜用【尺一诏版也】不经御省是帝欲不谛乎帝得奏震怒下有司逮云诏尚书都防剑防送黄门北寺狱使中常侍管霸与御史廷尉杂考之时农五官掾杜众伤云以忠諌获罪上书愿与云同日死帝愈怒遂并下廷尉皆死狱中于是嬖宠益横
　　臣按桓帝因宦侍而杀直臣又并杀其论救者于是亾国之兆见矣
　　三年尚书朱穆疾宦官恣横上疏曰按汉故事中常侍参选士人建武以后乃悉用宦者自延平以来浸益贵盛假貂珰之饰处常伯之任天朝政事一更其手权倾海内宠贵无极子弟亲戚并荷荣任放滥莫能禁御穷破天下空竭小民愚臣以为可悉罢省遵复往初更选海内清淳之士明达国体者以补其处即兆庶黎萌蒙被圣化矣帝不纳后穆因进见复口陈曰臣闻汉家旧典置侍中中常侍各一人省尚书事黄门侍郎一人传发书奏皆用姓族自和熹太后以女主称制不接公卿乃以阉人为常侍小黄门通命两宫自此以来权倾人主穷困天下宜皆罢遣博选耆儒宿德与参政事帝怒不应穆伏不肯起左右传出良久乃趋而去自此中官数因事称诏诋毁之穆素刚不得意居无防愤懑发疽卒
　　臣按桓帝宠宦孺而抑忠良李云杜众以此死于前朱穆又以是死于后亾国之政日促矣
　　初帝为蠡吾侯受学于甘陵周福及即位擢福为尚书时同郡河南尹房植有名当朝乡人为之謡曰天下规矩房伯武【植字】因师获印周仲进【福字】二家宾客互相讥揣遂各树朋徒渐成尤隙由是甘陵有南北部党人之议自此始矣汝南太守宗资以范滂为功曹南阳太守成瑨以岑晊为功曹皆委心听任使之裒善纠违肃清朝府滂尤刚劲疾恶如讐滂甥李颂素无行中常侍唐衡以属资资用为吏滂寝而不召郡中中人莫不怨之宛有富贾张泛者与后宫有亲又善雕镂玩好之物颇以赂遗中官以此得显位用势纵横晊劝瑨收捕泛等既而遇赦瑨竟诛之小黄门赵津贪横放恣为一县巨患太原太守刘瓆使郡吏王允讨捕亦于赦后杀之于是中常侍侯览使张泛妻上书讼寃宦官因縁谮诉瑨瓆帝大怒征瑨瓆皆下狱有司承防奏瑨等罪当弃市太傅陈蕃等共请瑨瓆等罪帝不恱有司劾奏之蕃乃独上疏曰寇贼在外四支之疾内政不理心腹之患前梁氏五侯毒徧海内天啓圣意收而戮之天下之议冀当小平明鉴未逺覆车如昨而近习之权复相扇结小黄门赵津大猾张泛等肆行贪虐奸媚左右前太原太守刘瓆南阳太守成瑨纠而戮之虽言赦后不当诛杀原其诚心在乎去恶而小人道长荧惑圣听遂使天威为之发怒必加刑讁已为过甚况乃重罚令伏欧刀乎昔丞相申屠嘉召责邓通雒阳令董宣折辱公主而文帝从而请之光武加以重赏未闻二臣有专命之诛而今左右羣竖恶伤党类妄相交援致此刑谴闻臣是言当复嗁诉陛下深宜割塞近习与政之源引纳尚书朝省之士简练清髙斥黜佞邪如是天和于上地洽于下休祯符瑞岂逺乎哉帝不纳宦官由此疾蕃弥甚瑨瓆竟死狱中瑨瓆素刚直有经术知名当时故天下惜之河内张成善风角推占当赦教子杀人司李膺督促收捕既而逄宥获免膺愈怀忿疾竟案杀之成素以方伎交通宦官帝亦颇信其占宦官教成弟子牢修上书告膺等养太学游士交结诸郡生徒更相驱驰共为部党诽讪朝廷疑乱风俗于是天子震怒班下郡国逮捕党人布告天下使同忿疾案经三府太尉陈蕃却之曰今所案者皆海内人誉忧国忠公之臣此等犹将十世宥也岂非罪名不章而致收掠者乎不肯平署帝愈怒遂下膺等于黄门北寺狱其辞所连及太仆杜宻御史中丞陈翔及陈实范滂之徒二百余人或逃遁不获皆悬金购募使者四出相望陈蕃复上书极諌帝讳其言切托以蕃辟召非人防免之永康元年陈蕃既免朝臣震栗莫敢复为党人言者贾彪曰吾不西行大祸不解乃入雒阳说城门校尉窦武上疏曰陛下即位以来未闻善政常侍黄门竞行谲诈妄爵非人伏寻西京佞臣执政终防天下今不虑前事之失复寻覆车之轨臣恐二世之难必将复及赵髙之变不朝则夕近者奸臣牢修造设党议遂收前司校尉李膺等逮考及数百人旷年拘録事无效验臣唯膺等建忠抗节志经王室此诚陛下稷卨伊吕之佐而虚为奸臣贼子之所诬枉天下寒心海内失望唯陛下留神澄省时见理出以厌人鬼喁喁之心如此咎征可消天应可待书奏因以病上还城门校尉槐里侯印绶霍谞亦为表请帝意稍解使中常侍王甫就狱讯党人范滂等皆三木囊头暴于阶下甫以次辨诘曰卿等更相拔举迭为唇齿其意如何滂曰仲尼之言见善如不及见恶如探汤滂欲使善善同其清恶恶同其污谓王政之所愿闻不悟更以为党古之修善自求多福今之修善身陷大戮身死之日愿埋滂于首阳山侧上不负皇天下不愧夷齐甫愍然为之改容乃得并解桎梏李膺等又多引宦官子弟宦官惧请帝以天时宜赦六月庚申赦天下改元党人二百余人皆归田里书名三府禁锢终身
　　臣按党议之兴本由成瑨杀张泛刘瓆杀赵津尔奸豪骄恣为民蟊贼二千石举职奉法按而诛之亦何罪之有桓帝以嬖近之谮暴兴大狱举天下善士一网而空之使非宦官自为身谋力请宜赦则二百余人者皆为东市之鬼矣然则帝非宥党人乃宥宦官也然犹书名三府禁锢终身自古大无道之世所未有也
