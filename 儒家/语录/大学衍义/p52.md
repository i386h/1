<!-- { "loadSidebar": true } -->
　　史臣欧阳脩曰呜呼女子之祸于人也甚矣唐自高祖至于中宗再罹女祸【谓武韦二后也】唐祚既絶而复续中宗不免其身韦氏遂以族宗亲平其乱可以为鍳矣而又败于女子方励精政事开元之际几至太平何其盛也及侈心一动穷天下之欲不足为其乐而溺其所甚爱忘其所可戒至于窜身失国而不悔考其始终之异至于如此可不谨哉可不谨哉
　　胡寅曰天子之尊威制四海而不能庇一妇人何也怨之所集祸之所起也明皇昏于杨妃凡十年以王鉷为色役使并责三十年租庸岁供额外钱帛百亿以供宫中宴赐则毒遍天下矣杨国忠以踈族进荐鲜于仲通帅劒南防师二十万人大开边患则毒又深于西南矣五杨请托府县峻于制勅则毒又遍于畿甸矣贵妃私于禄山以至反叛则毒又甚于两河矣一人三失怨岂在明犹当图其所不见者况怨塞宇宙独以贵妃一家之故夫何为犹惮其毙也自非陈礼等劝以速杀则祸必及身矣
　　臣按后世淫泆之主溺于衽席之爱以召乱者众矣而汉飞燕唐太真最其著者焉传曰夫有尤物足以移人茍非徳义则必有祸成帝明皇当承平富庶之余而忘持盈守成之戒志念所营惟在声色而尤物出妖姿荡目狡谋鉥心二君流连荒纵自谓穷天下之乐而不知祸胎乱萌已伏于闺闼中故燕啄皇孙国嗣絶载舁禄儿反谋决曾未几时而鼎祚移戚家兵尘暗宫阙矣色之为祸惨于镆鎁而烈于燎原之火大抵如此可不戒哉可不惧哉
　　唐庄宗既好俳优又知音能度曲其小字亚子又别为优名以自目曰李天下常身与俳优杂戏于庭伶人由此用事以至于亡庄宗尝与羣优戏四顾而呼曰李天下李天下伶人敬新磨遽前批其颊庄宗失色羣伶亦大惊骇新磨对曰李天下者一人而已尚谁呼邪于是左右皆笑庄大喜赐与新磨甚厚时诸伶独新磨尤善俳而不闻其他过恶其败国乱政者有景进史彦琼郭门高为最是时诸伶出入宫掖侮弄缙绅羣臣愤嫉莫敢出气或反相附托以希恩幸四方藩镇货赂公行而景进最居中用事庄宗遣进等出访民间事无大小皆以闻每遇奏事殿中左右皆屏退军机国政皆与参决庄宗初入洛居唐故宫室而嫔御未备阉官希防多言宫中夜见鬼物相惊恐庄宗问所以之者因曰故唐时后宫万人今空宫多怪当实以人乃息庄宗欣然其后幸邺乃遣进等采邺美女千人以充后宫而进等縁以为奸军士妻女因而逃逸者数千人郭门高名从谦门高其优名也虽以优进而尝有军功故以为从马直指挥使从马直盖亲军也庄宗后因事戏之谓其教王温反从谦不自安谋乱庄宗以射踣左右皆奔走五坊人善友聚乐器而焚之传曰君以此始必以此终庄宗好伶而弑于门高焚以乐器可不戒哉
　　臣按欧阳修言庄宗百战灭梁方其盛也举天下豪杰莫能与之争及其衰也数十伶人困之而身死国亡为天下笑臣谓倡优子女其同类者也故以附于女宠之后为世戒焉
　　以上论荒淫之戒

　　大学衍义卷三十三
<子部,儒家类,大学衍义>
　　钦定四库全书
　　大学衍义卷三十四
　　宋　真徳秀　撰
　　诚意正心之要二
　　戒逸欲
　　盘游之戒
　　太康尸位以逸豫灭厥徳黎民咸贰乃盘游无度畋于有洛之表【洛水也表外也】十旬弗反有穷后羿【有穷国名也后君也羿其名】因民弗忍距于河【余已具前】
　　臣按太康者大禹之孙而禹之功与天地竝甫及再世太康以盘游之乐遽至失国天命之靡常而前人之功不可恃盖如此自是羿专夏政寒浞又杀羿而代之非少康君臣辛苦经营以复有夏之业则禹不祀矣太康逸豫以一朝而失之少康布徳兆谋四十余年而后克复失之之易而复之之难又如此后王可不戒诸
　　周辛甲之为太史也【周武王时】命百官官箴王阙【箴戒也阙过也】于虞人之箴曰芒芒禹迹【芒芒广大也禹迹禹治水所行之迹】画为九州【即禹贡九州】经啓九道【九州道路】民有寝庙兽有茂艸各有攸处徳用不扰在帝夷羿【即前后羿以篡夏位故曰帝】冒于原兽【冒贪也】忘其国恤【恤忧也】而思其尘牡【麀牝鹿】武不可重【重犹数也】用不恢于夏家【恢大也羿因夏氏之位故曰夏家】兽臣司原敢告仆夫
　　臣按此魏绛所以规晋侯也【魏绛晋大夫晋侯悼公】晋侯好田故绛及之夫民之与兽为生不同而欲安其居则未始不同也故民安于寝庙而兽安于茂艸先王之世暨鸟兽鱼鼈咸若者以其徳之不扰也羿则反之不惟国事是恤而惟麀牡是思田猎虽云习武然亦岂可数哉夫羿因太康之逸豫而簒之已又以逸豫为浞所簒所谓与乱同事罔不亡也方武王时辛甲以王命俾百官各因其职箴王之阙故虞人之箴如此以羿戒王亦犹禹以丹朱戒舜也灵台之诗曰王在灵囿麀鹿攸伏王在灵沼于牣鱼跃鹿之在囿如在山林鱼之在沼如在江湖文王之徳及于飞潜各安所处此所谓不扰也汉儒作赋铺陈弋猎之盛至曰风毛雨血洒野蔽天吁物生斯时与灵台之世为何如邪臣因并着之以为暴殄不仁者之戒
　　春秋隠五年春公矢鱼于棠左传公将如棠观鱼者臧僖伯諌【僖伯公子彄僖諡也】曰凡物不足以讲大事【祀戎】其材不足以备器用【材谓皮革之属器用谓军国之器】则君不举焉君将纳民于轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也【言器用众物不入法度则为不轨不物乱败之所起】故春搜【搜索择取不孕者】夏苗【苗为苗除害】秋狝【狝杀也以杀为名顺秋气也】冬狩【狩围守也冬物毕成获则取之无所择也】皆于农隙以讲事也三年而治兵入而振旅【虽四时讲武犹复三年而大习出曰治兵始治其事入曰振旅治兵礼毕整众而还也】归而饮至以数军实【饮于庙以数车徒器械及所获也】昭文章【车服旌旗】明贵贱辨等列【等列行伍】顺少长【少者在前还则在后所谓顺也】习威仪也鸟兽之肉不登于爼【爼祭庙器】皮革齿牙骨角毛羽不登于器【谓以饰法度之器】则公不射古之制也若夫山林川泽之实器用之资皂隶之事官司之守非君之所及也公曰吾将略地焉【略谓巡行也】遂往陈鱼而观之僖伯称疾不从书曰公矢鱼于棠非礼也且言逺地也胡安国曰诸侯非王事则不出非民事则不出隠公慢弃国政逺事逸游僖伯之忠言不见纳又从而为之辞是纵欲而不能自克以礼也
　　孟子曰昔者齐景公问于晏子【晏婴】曰吾欲观于转附朝儛【二山名】遵海而南放于琅邪【放至也琅邪邑名】吾何脩而可以比于先王观也【观游也】晏子对曰善哉问也天子适诸侯曰巡狩巡狩者巡所守也【巡行诸侯所守之土】诸侯朝于天子曰述职述职者述所职也【陈其所受之职】无非事者春省耕而补不足秋省敛而助不给夏谚曰吾王不游吾何以休【休息】吾王不豫【豫乐也】吾何以助一游一豫为诸侯度今也不然师行而粮食饥者弗食劳者弗息睊睊胥谗【睊睊侧目貎】民乃作慝【慝怨恶也】方命虐民【方逆也命王命】饮食若流【如水之流无穷极也】流连荒亡为诸侯忧从流下而忘反谓之流【谓放舟顺水而下】从流上而忘反谓之连【谓挽舟逆水而上】从兽无厌谓之荒【田猎也】乐酒无厌谓之亡【以饮酒为乐也】先王无流连之乐荒亡之行惟君所行也景公説大戒于国出舎于郊于是始兴发补不足【发仓廪也】召太师曰【太师乐官】为我作君臣相説之乐葢徴招角招是也【二者歌之名】其诗曰畜君何尤【畜止也】畜君者好君也【好爱也】
　　臣按景公之本志不过为游观计尔而晏子乃迪之以古谊劝之以省民且深陈流连荒亡之戒可谓格其邪心而引之当道也孟子因宣王好货好色之问而告以与民同乐亦此意也易之大小畜皆以止为义凡止君之欲者乃所以为爱君也然则纵君之欲者其得为爱君乎夫忠臣之心惟恐其君之有欲晏子之于景公是也奸臣之心惟恐其君之无欲赵高之于二世李林甫之于明皇是也人主其可以不察
　　汉文帝时有献千里马者诏曰銮旗在前属车在后吉行五十里师行三十里朕乘千里之马独先安之朕不受献也其令四方毋来献当此之时逸游之乐絶奇丽之赂塞郑卫之倡微矣夫后宫盛色则贤者隠防佞臣用事则争臣杜口而文帝不行故諡为孝文庙称太宗臣按马以千里名世之所不常有也使人主小有驰骛之志未有不乐受其献者穆王荒于八骏几至失国惟文帝之心湛然渊静虽世所不常有之物皆不足以动之此所以能却其献也厥后武帝以一马之故至于兴师动众疲弊中国以求之葢文帝几于无欲而武帝则多欲矣此得失之所以异与
　　武帝时司马相如从上至长杨猎时天子方自好击熊豕驰逐野兽相如上防谏曰臣闻物有同类而殊能者故力称乌获【乌获古之有力者】捷言庆忌【王子庆忌古之捷疾者】勇期贲育【孟贲夏育古之勇者】臣之愚窃以为人诚有之兽亦宜然今陛下好陵阻险射猛兽卒然遇逸材之兽犯属车之清尘舆不及还辕人不暇施巧虽有乌获逢防之技不得用【逢古之善射者】枯木朽株尽为难矣是胡越起于毂下而羌夷接轸也岂不殆哉【殆危也】且夫清道而后行中路而驰犹时有衔橜之变【衔谓马衔橜车钩心也马衔或断钩车或出则致倾败以伤人也】况乎渉丰草骋丘墟前有利兽之乐而内无存变之意其为害也不难矣夫轻万乘之重不以为安乐出万有一危之涂以为娱臣窃为陛下不取鄙谚曰家累千金【累积也】坐不垂堂【垂堂谓近堂邉外恐坠堕也】此言虽小可以谕大臣愿陛下留意幸察
　　臣按相如谏猎之辞惓惓忠笃其曰胡越起于毂下而羌夷接轸云者尤足以警动人主之听故録之
　　武帝建元三年防行始出北至池阳西至黄山【宫名】南猎长杨东游宜春【宫名】防行常用饮酎已【酎酒新熟以荐宗庙】八九月中与侍中常侍武骑及待诏陇西北地良家子能骑射者期诸殿门故有期门之号自此始防行以夜漏下十刻乃出常称平阳侯旦明入上下驰射鹿豕狐兎手格罴熊驰骛禾稼稻秔之地民皆号呼骂詈相聚防自言鄠杜令令往欲谒平阳侯诸骑欲撃鞭之令大怒使吏呵止猎者数骑见留乃示以乘舆物久之乃得去时夜出夕还后赍五日粮会朝长信宫【太后宫也】上大驩乐之
　　臣按自昔人君虽至无道未有防行数出者惟赵武灵王伪为使者驰入秦观秦昭王之为人虽云跌荡犹有英伟之气汉武之防行也特以快从禽之乐尔当时丞相御史不能谏争乃私置更衣为投宿之所可谓逢君之欲者矣自武帝开端于是成帝效之常自称富平侯家人从近幸小臣以出谷永谏曰陛下弃万乘之至贵乐家人之贱事厌高美之尊号好匹夫之卑字崇聚僄轻无义小人以为私客数离深宫之固挺身晨夜与羣小相随乌集杂防饮醉吏民之家乱服共坐流湎媟嫚溷殽无别典门戸奉宿卫之臣执干戈而守空宫公卿百僚不知陛下所在观永谏辞则成帝之防行其丑有甚于武帝者淫荒失道汉日以衰其作俑则自武帝始吁可戒哉
