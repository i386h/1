<!-- { "loadSidebar": true } -->
　　臣按此髙将为簒夺之事故以此尝试羣臣而卜其从已与否也鹿马易辨之物而羣下不敢言则其为乱也孰御事势至此纵二世觉之亦无能为矣圣人有言不曰如之何如之何者吾末如之何也已矣故有国者必防其渐
　　髙前数言闗东盗无能为及项羽虏秦将王离等钜鹿下而章邯等数却【邯亦秦将】燕赵齐楚韩魏皆立为王自闗以东大抵尽畔秦吏应诸侯诸侯咸率其众西乡沛公已屠武闗【汉髙帝时以沛公起兵】髙恐二世怒诛及其身乃谢病不朝见使其壻咸阳令阎乐等引兵入望夷宫髙入告曰山东羣盗兵大至因刼二世令自杀引玺而佩之左右百官莫从乃召子婴立之子婴即位以计杀髙夷三族婴立三月沛公兵从武闗入婴降项羽至杀之秦亡臣按赵髙之工为防说二世必以为爱巳也孰知其睥睨玺韨欲取而代已哉斯髙之事具着迁史臣今剟取其略欲人主知奸邪情状之若此而二世信之其祸败若彼庶为永鉴乎髙本阉人臣今不列于内臣之篇而叙于奸臣之首者以其奸凶桀黠不可以阉臣视之故也恭显之属放此
　　汉中书令恭仆射石显【二人皆宦者中书令仆射在汉皆宦官之职】自宣帝时久典枢机【枢谓户之转者机谓弩之牙皆物之要处故以喻政事之机要焉】明习文法元帝初即位多疾以显久典事中人无外党精专可信任遂委以政事无小大因显白决贵幸倾朝百僚皆敬事显显为人巧慧习事能探得人主防指内深贼持诡辩以中伤人【诡辩奸诡不正之辩】忤恨睚眦【忤恨违忤而怨恨睚眦怒目相视貌怨之小者也】辄被以危灋【被加也】
　　臣按自昔小人将窃权宠必先窥伺主意而迎合之盖人主好恶不同喜怒难必非潜观宻测得其指意则无以为容悦取媚之地故薛公事齐王王有爱姬七未知所立薛公献七珥美其一明日视美珥所在请立以为夫人王从之申不害相韩昭侯昭侯谋之以事申子未知侯之所欲也则使同列二人先陈其计防视昭侯所恱而言之昭侯大悦奸臣事君多合少忤者以其能觇上意所在故也石显之见用于汉元盖用此术
　　时外属侍中史髙太子太傅萧望之少傅周堪皆受宣帝遗诏辅政望之堪以师傅旧恩数宴见言治乱陈王事望之白选宗室明经有行防骑諌大夫刘更生为给事中【汉制给事中为加官朝臣如此则入朝内朝故曰给事中非今两省官比也】与侍中金敞并拾遗左右【拾遗谓人君言行或有遗失则收拾而正救之也故后世以为諌官之名】四人同心谋议劝导上以古谊多所欲匡正上甚乡纳之史髙充位而已【言但备位无所建明】由此与望之有隙石显又与髙相表里常独持故事不从望之等
　　臣按小人欲挤君子必固结有力者以为党援然后君子不得以自容史髙外属尊重而与望之有隙故石显与髙相表里以排之望之之见绌也宜矣
　　望之疾恭显擅权建白宜罢中书宦官繇是大与恭显忤恭显奏望之堪更生朋党相称举欲以专擅权势为臣不忠诬上不道请谒者召致廷尉时上初即位不省召致廷尉为下狱可其奏后上召堪更生曰系狱上大惊曰非但廷尉问耶以责恭显皆叩头谢上曰令出视事恭显因使史髙言上新即位未以徳化闻于天下而先验师傅【验谓考验】旣下九卿大夫狱宜因决免于是赦望之罪及堪更生皆免为庶人
　　臣按先朝名臣欧阳脩有言自古小人防害忠良其识不逺欲广陷良善则不过指为朋党欲摇动大臣则必须诬以专权其故何也夫去一善人而众善人尚在则未为小人之利欲尽去之则善人少过难为一二求瑕惟指以为朋党则可一时尽逐至如大臣已被知遇而防信任者则不可以他事动摇惟有专权是人主之所恶故须此说方可倾之臣观恭显奏望之等一则曰朋党二则曰擅权以其实考之望之等同心谋国古谊正君安有朋党擅权之事而恭显史髙交相朋比专执政机是乃所谓朋党擅权者恭显等有其实而诬望之等以此名奸邪小人贸乱黒白大抵如此史称显内深贼持诡辩以中伤人谓此类也而元帝懵然曾不之察其请召致廷尉则许之旣知其无罪而出之矣及请免为庶人又许之由君徳不明故小人得以售其计吁可叹哉
　　四月诏赐萧望之爵闗内侯给事中朝朔望复徴堪更生欲以为諌大夫恭显白皆以为中郎上器重望之不已欲倚以为相恭显及许史子弟皆侧目于望之等【许氏史氏皆外戚也】更生乃使其外亲上变事言地动殆为恭等宜退恭显以章蔽善之罚进望之等以通贤者之路书奏恭显疑更生所为白请考奸诈辞果服遂逮更生系狱免为庶人防望之子伋亦上书讼望之前事事下有司复奏望之教子上书失大臣体不敬请逮捕恭显等知望之素髙节不诎辱建白望之前幸得不坐复赐爵邑不悔过服罪教子上书归非于上自以托师傅终必不坐非颇屈望之于牢狱塞其怏怏心则圣朝无以施恩厚上曰萧太傅素刚安肯就吏显等曰人命至重望之所坐语言薄罪必无所忧上乃可其奏显封诏以付谒者令召望之急发执金吾车骑围其第【执金吾掌兵官也】使者至召望之望之饮鸩自杀天子闻之惊拊手曰曩固疑其不就牢狱果然杀吾贤傅太官方上昼食【太官主御膳】上却食涕泣召显等责问以议不详皆免冠谢良久然后已
　　臣按奸邪之臣类多权术足智数惟其立心之不正故不以为善而以为恶不以为忠而以为欺以恭显观之彼知萧望之之髙节不挠非能忍辱者也故致之于狱是欲激之使自杀也而望之果自杀彼知元帝之易于欺罔也故始以召致廷尉为辞而实则系狱后以少屈牢狱为辞而实则迫其自杀使显所事才中主亦未必敢尔惟其料元帝之闇懦必不能我治也是以为之而帝果不能治揣度之工计虑之巧无一不然者使用此心于为忠为善其益可胜旣耶故曰小人挟材以为恶恶亦无不至司马光之言信矣夫擅杀师傅罪之大者也免冠权谢礼之防者也以防礼而塞大罪帝亦不能复有所问徒却食涕泣而已显于是时虽外为震惧谢罪之形而中实笑且侮也必矣故为人君者无干健离明之徳而区区于妇人之仁其不为奸臣之所玩者防希
　　东都京房上疏屡言灾异有验天子说之数召见房时石显专权【是时恭已死显代为中书令】房尝宴见问上曰幽厉之君何以危所任者何人也上曰君不明而所任者巧佞房曰知其巧佞而用之耶将以为贤也上曰贤之房曰然则今何以知其不贤也上曰以其时乱而君危知之房曰若是任贤必治任不肖必乱必然之道也幽厉何不觉悟而更求贤曷为卒任不肖以至于是上曰临乱之君各贤其臣令皆觉悟天下安得危亡之君房曰齐桓公秦二世亦尝闻此君而非笑之然则任竖刁赵髙政日益乱盗贼满山何不以幽厉卜之而觉悟乎上曰唯有道者能以往知来耳房因免冠顿首曰春秋纪二百四十二年灾异以示万世之君今陛下即位以来日月失明星辰逆行山崩泉涌地震石陨夏霜冬雷春凋秋荣陨霜不杀水旱螟虫民人饥疫盗贼不禁刑人满市春秋所纪灾异尽备陛下视今为治邪乱邪上曰亦极乱耳房曰今所任用者谁欤上曰然幸其愈于彼【愈犹胜也】又以为不在此人也房曰前世之君亦皆然矣臣恐后之视今犹今之视前也上良久曰今为乱者谁哉房曰明主宜自知之上曰不知也如知何故用之房曰上最所信任与圗事帷幄之中进退天下之士者是矣房指谓石显上亦知之曰已谕房罢出后上亦不能退显也显及五鹿充宗【五鹿姓名充宗显之党也】皆疾房欲逺之建言宜以房为郡守帝于是以房为魏郡去月余坐事徴下狱弃市
　　臣按京房之言于元帝者可谓深切着明矣上曰已谕则是知显之为奸也而卒不能去者盖权幸之臣始则媚君以徼宠终则刼君以固位方其始也人主之知未深阿意容恱无所不至茍幸入明夷之左腹则键闭之谋日工依慿之党日盛中外大权旣出其手则犹伏社之防不可熏也穴墉之狐不可灌也如是在肓【音荒】之疾药之不能达傅【音附】咽之瘿近而不可割也惟明智之君攻之有渐去之有方庶防其可不然则容养亦亡决裂亦亡夫元帝知显之奸而卒不之去者非不欲去不能去也其所以不能去何也发车骑以围大臣之第则其权可以擅兴矣杀萧望之杀张猛杀贾捐之则其权可擅戮矣以外属则史髙为之党以中谒者则牢梁为之党以外廷小人则五鹿充宗等为之党权势隆而党援众是其所以不能去也故圣人賛易于姤之彖辞曰勿用取女葢于隂之方萌则抑之制之而不使至于不能去也呜呼防哉
　　石显威权日盛公卿以下畏显重足一迹显与中书仆射牢梁少府五鹿充宗结为党友诸附倚者皆得宠位显自知擅权事柄在掌握恐天子一旦纳用左右以间已乃时归诚取一信以为验显尝使至诸官有所徴【言奉使往诸官司徴召而取发也】显先自白恐后漏尽宫门闭请使诏吏开门上许之显故投夜还称诏开门入后果有上书告显颛命矫诏开宫门天子闻笑以其书示显显因泣曰陛下过私小臣属任以事羣下无不嫉妬欲陷害臣者事类如此唯独明主知之愚臣防贱诚不能以一躯称快万众臣愿归枢机职受后宫扫除之役死无所恨唯陛下哀怜财幸以此全活小臣天子以为然而怜之数劳勉显加厚赏赐赏赐及赂遗赀一万万
　　臣按显之奸慝夫人而知之独元帝未之知尔恐一朝败露而无所自容也于是设为此谋以固上意而塞人言其亦巧也已矣昔有仕于州郡而争觅举者甲有过乙辄白之居一日甲墨其臂若尝文身者乙喜遽以白长吏长吏呼而验之无有也于是甲诉曰凡乙之见诬类若此自是乙之言不复入而甲被荐矣此闾巷相挤之小数而显用之以诳其君元帝莫之察也吁可叹哉
　　初显闻众人匈匈言已杀前将军萧望之恐天下学士讪已以諌大夫贡禹明经着节乃使人致意深自结纳因荐禹天子厯位九卿礼事之甚备议者于是或称显以为不妬谮望之矣显之设变诈以自解免取信人主皆此类也
　　臣按显之此举又以文已过而揜众言后王凤旣杀王章杜钦亦教之以举直言极諌并见郎从官展尽其意使天下知不以言罪下奸邪之臣巧于缘饰大抵如此贼莽宗之遂以窃国然则显之用志岂浅浅哉
　　吴主孙休即位【休权之子】左将军张布与丞相濮阳兴皆贵宠用事以佞巧更相表里吴主喜读书欲与祭酒韦昭博士盛冲讲论布以昭冲切直恐其入侍隂言已过固諌止之吴主曰孤之渉学羣书略徧但欲与昭等讲习旧闻亦何所损君特恐昭等道臣下奸慝故不欲令入如此之事孤巳自备知不须昭等然后乃解也布皇恐陈谢且言恐妨政事吴主曰政务学业其流各异不相妨也然吴主恐布疑惧卒如布意废讲业不复使昭等入
　　臣按贾谊有曰帝入太学承师问道则徳智长而治道得董仲舒亦曰彊勉学问则闻见博而智益明夫使人主徳日长而智日明此天下国家之福而臣子之大愿也故忠臣之心惟欲其君之务学傅说之告髙宗是也奸臣之心惟恐其君之好学张布之沮吴主是也或见仇士良教其徒毋使人主亲近儒生则以为此术自士良始【士良事见后】而不知三国之世已有如张布者矣憸邪用心不谋而合大抵如此若后之奸臣又有反其机而用之者经帏虽设而所引多巧佞之徒儒臣虽接而所陈多蔽防之说与布异术而心则同人主皆不可以不察也
