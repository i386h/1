<!-- { "loadSidebar": true } -->
　　伊川自涪陵归易传已成未尝示人门弟子请益有及易书者方命小奴取书箧以出身自发之以示门弟子非所请不敢多阅一日出易传序示门弟子先生受之归伏读数日后见伊川伊川问所见先生曰某固欲有所问然不敢发伊川曰何事也先生曰至微者理也至著者象也体用一源显微无间似太露天机也伊川叹美曰近日学者何尝及此某亦不得已而言焉耳【释此四句括尽易道】
　　明道尝谓人曰天下事只是感与应耳先生初闻之以问伊川曰此事甚大人当自识之先生曰绥之斯来动之斯和是亦感与应乎曰然【释感应只是诚】
　　昔尝请益于伊川曰某谓动静一理伊川曰试谕之适闻寺钟声某曰譬如此寺钟方其未撞时声固在也伊川喜曰且更涵养【释声在钟内方得】
　　有人说无心伊川曰无心便不是只当云无私心【释私心便是多一心也】
　　昔见伊川问易乾坤二卦斯可矣伊川曰圣人设六十四卦三百八十四爻后世尚不能了乾坤二卦岂能尽也既坐伊川复曰子以为何人分上事对曰圣人分上事曰若圣人分上事则乾坤二卦亦不须况六十四乎【释此无不通者】
　　张思叔与和靖侍伊川伊川问曰贤辈寻常商量事有疑处否对曰张某所说某疑某所说张某不疑张某聪明道头知尾某必待再三问然后晓然但恐张某守不定如某伊川喜【右四十条见吕坚中所记尹和靖语　释此亦似回赐品题】
　　问将孔孟之言切要处思索如何曰须是熟防语孟玩味咀嚼伊川云若熟防语孟亦自得者此也当时门人有问且将语孟要处看如何伊川曰固是好若有得终不浃洽盖吾道非如释氏一见了便従空寂去【释必有事焉】
　　先生曰明道犹有谑语若伊川则全无问如何谑语曰明道闻司马温公解中庸至人莫不饮食鲜能知味有疑遂止笑曰我将谓从天命之谓性便疑了伊川直是谨严坐间无问尊卑长幼莫不肃然【释二子和介如此】
　　一日偶见秦少游问天若知也和天瘦是公词否少游意伊川称赏之拱手逊谢伊川云上穹尊严安得易而侮之少游靣色骍然【释此便是听其言也厉】
　　伊川涪陵之行过滟滪波涛汹涌舟中之人皆惊愕失措独伊川凝然不动岸上有樵者厉声问曰舍去如斯达去如斯欲答之而舟已行【右五条见震泽语录王苹信伯门人信州周宪所记释樵亦隐者】
　　说之见伊川先生论曾子易箦事先生曰是礼也君子所以贵乎礼者为其以之而生以之而死如此其明也说之曰是礼古人孰不然盖曽子独有传焉尔后世之士自贱其身而絶于礼此事始废或者似有得于此而蔽于浮屠老子虚诞之说乃不谓之礼而谓之达安知吾道之所以贵哉先生曰然【右晁詹事文集说之以道　释礼合处是道】神宗问明道以张载邢恕之学奏云张载臣所畏邢恕从臣游【释此亦见其厚】
　　游定夫问伊川隂阳不测之谓神伊川曰贤是疑了问是拣难底问【释只如此答便近神】
　　元祐中客有见伊川者几案间无他书惟印行唐鉴一部先生曰近方见此书三代以后无此议论【右五条见晁氏客语不知何人所录　释唐鉴多主用人皆伊川发之也】
　　正献公既荐常秩后差改节尝对伯淳有悔荐之意伯淳曰愿侍郎宁百受人欺不可使好贤之心少替公敬纳焉【释此意极仁】
　　伊川尝言今僧家读一卷经便要一卷经中道理受用儒者读书却只闲了都无用处【释此不有博奕者乎之义】
　　伊川先生言人有三不幸少年登高科一不幸席父兄之势为美官二不幸有高才能文章三不幸也【释此三不幸入道便难】
　　明道先生尝至禅寺方饭见趋进揖逊之盛叹曰三代威仪尽在是矣【右见吕氏童防训本中字居仁】
　　有言物于伊川先生者先生云君曽亲见邪伊川以为若是人传必不足信若是亲见容是眼病【释此可破惑】尹彦明与思叔同时师事伊川先生思叔以高识彦明以笃行俱为先生所称先生没思叔亦病死彦明穷居教学未尝少自贬屈常以先生教人专以敬以直内为本彦明独能力行之【释尹子在程门犹曽子在孔门也】
　　彦明尝言先生教人只是专令用敬以直内若用此理则百事不敢轻为不敢妄作不愧屋漏矣习之既久自然有所得也因说往年先生归自涪陵日日见之一日因读易至敬以直内处因问先生不习无不利时则更无睹当更无计较也耶先生深以为然且曰不易见得如此且更涵养不要轻说晁以道常说顷尝以书问伊川先生云某平生所愿学者康节先生也康节先生没不可见康节之友惟先生在愿因先生问康节之学伊川答书云某与尧夫同里巷居三十年余世间事无所不论惟未尝一字及数耳【释且只当就康节长处答更好】
　　崇宁初家叔舜従以党人子弟补外官知河南府巩县请见伊川先生问当今新法初行当如何做先生云只有义命两字当行不当行者义也得失祸福命也君子所处只说义如何耳【释若说调亭便差也】
　　伊川先生甚爱表记中说君子庄敬日强安肆日偷盖常人之情才放肆则日就旷荡自检束则日就规矩【右见吕氏杂志释庄敬无余事】
　　伊川先生自涪州归过襄州杨畏为守待之甚厚先生曰某罪戾之余安敢当此畏曰今时事已变先生曰时事虽变某安敢变【此乃刘子驹处见其祖所录今有记右二事汪端明记　释变在外不变在已】

　　二程子抄释卷八
<子部,儒家类,二程子抄释>
　　钦定四库全书
　　二程子抄释卷九
　　明　吕柟　编
　　论王伯之辨第一【明道文下同】
　　臣伏谓得天理之正极人伦之至者尧舜之道也用其私心依仁义之偏者霸者之事也王道如砥本乎人情出乎礼义若履大路而行无所囘曲霸者﨑岖反侧于曲径之中而卒不可与入尧舜之道故诚心而王则王矣假之而霸则霸矣二者其道不同则在择审其初而已易所谓差若毫厘谬以千里者其初不可不审也故治天下者必先立其志王志先立则邪说不能移异端不能惑故力进于道而莫之御也茍以霸者之心而求王道之成是衒石以为玉也故仲尼之徒无道桓文之事而曽西耻比管仲者义所不由也况下于霸者哉陛下躬尧舜之资处尧舜之位必以尧舜之心自任然后为能充其道汉唐之君有可称者论其人则非先王之学考其时则皆驳杂之政乃以一曲之见幸致小康其创法垂统非可继于后世者皆不足为也然行仁政而不素讲其具使其道大明而后行则或出或入终莫有所至也夫事有大小有先后察其小忽其大先其所后后其所先皆不可以适治且志不可慢时不可失惟陛下稽先圣之言察人事之理知尧舜之道备于己反身而诚之推之以及四海择同心一德之臣与之共成天下之务书所谓尹躬暨汤咸有一德又曰一哉王心言致一而后可以有为也古者三公不必备惟其人诚以谓不得其人而居之则不若阙之之愈也盖小人之事君子所不能同岂圣贤之事而庸人可叅之哉欲为圣贤之事而使庸人叅之则其命乱矣既任君子之谋而又入小人之议则聪明不专而志意惑矣今将救千古深锢之弊为生民长久之计非夫听览之明尽正邪之辩致一而不二能胜之乎或谓人君举动不可不谨易于更张则为害大矣臣独以为不然所谓更张者顾理所当耳其动皆稽古质义而行则为谨莫大焉岂若因循茍简卒致败乱者自古以来何常有师圣人之言法先王之治将大有为而反成祸患者乎愿陛下奋天锡之勇智体干刚而独断沛然不疑则万世幸甚【熙宁二年时为监察御史里行释论王伯之分甚明白矣则行王道甚简易矣】
　　论遣张载按狱第二
　　臣伏闻著作佐郎张载往明州推勘苗振公事窃谓载经术徳义久为士人师法近侍之臣以其学行论荐故得召对防陛下亲加延问屡形天奬中外翕然知陛下崇尚儒学优礼贤俊为善之人孰不知劝今朝廷必欲究观其学业详试其器能则事固有系教化之本原干政治之大体者傥使之讲求议论则足以尽其所至夫推按诏狱非谓儒者之不当为臣今所论者朝廷待士之道尔葢试之以治狱虽足以见其钩深练覈之能攻摘断击之用正可试诸能吏非所以尽儒者之事业徒使四方之人谓朝廷以儒术贤业进之以狱吏之事试之则抱道修洁之士益难自进矣于朝廷尊贤取士之体将有所失伏乞朝廷别赐选差贵全事体【熙宁二年闰十一月上时为监察御史里行　释按狱状非独为张载实为朝廷也】
　　论君道第三
　　臣伏谓君道之大在乎稽古正学明善恶之归辨忠邪之分晓然趣道之正故在乎君志先定君志定而天下之治成矣所谓定志者一心诚意择善而固执之也夫义理不先尽则多听而易惑志意不先定则守善而或移惟在以圣人之训为必当従先王之治为必可法不为后世驳杂之政所牵制【一作滞】不为流俗因循之论所迁惑自知极于明信道极于笃任贤勿贰去邪勿疑必期致世如三代之隆而后已也然天下之事患常生于忽微而志亦戒乎渐习是故古之人君虽出入従容闲燕必有诵训箴谏之臣左右前后无非正人所以成其德业伏愿陛下礼命老成儒贤不必荣以职事俾日亲便座讲论道义以辅圣徳又择天下贤俊使得陪侍法従朝夕延见开陈善道讲磨治体以广闻听如是则圣智益明王猷允塞矣今四海靡靡日入偷薄末俗哓哓无复廉耻盖亦朝廷尊徳乐道【一作义】之风未孚而笃诚忠厚之教尚郁也惟陛下稽圣人之训法先王之治一【一作正】心诚意体刚健而力行之则天下幸甚【释君志定便可通天下之志】
　　论十事第四
