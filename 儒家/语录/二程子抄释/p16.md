<!-- { "loadSidebar": true } -->
　　意必固我既亡之后必有事焉此学者所宜尽心也夜气之所存良知也良能也茍扩而充之化旦昼之所害为夜气之所存然后可以至于圣人【释清明在躬即有事】
　　学者当以论语孟子为本论语孟子既知则六经可不治而明矣读书者当观圣人所以作经之意与圣人所以用心与圣人所以至圣人而吾之所以未至者所以未得者句句而求之诵而味之中夜而思之平其心易其气阙其疑则圣人之意见矣【释如此求索则圣人在目前矣】
　　人之生也小则好驰骋弋猎犬则好建立功名此皆血气之盛使之然故耳其衰也则有不足之色其病也则有可怜之言夫人之性至大矣而为形气之所役使而不自知哀哉【释役使亦系习】
　　吾未见啬于财而能为善者也吾未见不诚而能为善者也【释善不过义与实耳】
　　有求为圣人之志然后可与共学学而善思然后可与适道思而有所得则可与立立而化之则可与权【释渐进则渐妙】
　　无好学之志则虽有圣人复出亦无益矣然圣人在上而民多善者以涵泳其教化深且远也习闻之久也【释中人被化则多从耳】
　　学者必求其师记问文章不足以为人师以所学者外也故求师不可不慎所谓师者何也曰理也义也【释得师不信亦难】
　　徳盛者言传文盛者言亦传【释传一也但不同耳】
　　名数之学君子学之而不以为本也言语有序君子知之而不以为始也【释外者非内也后者非先也】
　　学以知为本取友次之行次之言次之【释此中庸思知人知天之序】信不足以尽诚犹爱不足以尽仁【释仁诚至矣】
　　古之学者为己其终至于成物今之学者为人其终至于丧己【释此大小之效也】
　　自夸者近刑自喜者不进自大者去道远【释未之思耳】使人有道不疑而已使夫人有心害我邪虽疑不足以化其心使夫人无心害我邪疑则己德内损人怨外生故不疑则两得之矣疑则两失之矣而未有多疑能为君子者也【释疑人者疑己也】

　　二程子抄释卷六
　　钦定四库全书
　　二程子抄释卷七
　　明　吕柟　编
　　朱光庭录第十九
　　性静者可以爲学【释性动者习静亦可学】
　　学在知其所有又养其所有【淳　释能知者必能飬】
　　得意则可以忘言然无言又不见其意【正　释此有为而发】心得之然后可以爲己物【淳　释心得须自验】
　　黙而识之吾不得而见之矣得见善问者斯可矣【释黙识亦深程子看大浅】
　　学始于不欺闇室【释过此坦然行矣】
　　学者多蔽于解释注疏不须用功深【释始学亦难免解释既喻矣即当超然也】
　　大率把捉不定皆是不仁【释不定亦系未勇】
　　神也者妙万物而爲言若上竿弄瓶至于斵轮诚至则不可得而知上竿初习数尺而后至于百尺习化其高矧圣人诚至之事岂可得而知【淳　释习熟自化】
　　士大夫必建家庙庙必东向其位取地洁不喧处设席坐位皆如事生以太祖靣东左昭右穆而已男女异位盖姑妇生无共坐也姑妇之位亦同太祖之设其主皆刻木牌取生前行第或衘位而已妇各从夫每月告朔茶酒四时春以寒食夏以端午秋以重阳冬以长至此时祭也每祭讫则藏主于北壁夹室拜坟则十月一日拜之感霜露也寒食则又从常礼祭之饮食则称家有无祭器坐席皆不可杂用庙门非祭则严扃之童孩奴妾皆不可使防而近也【释此礼甚近人情与卜吉冬至祭始祖等说又异】凡说婚姻男女多言东东取生育之意人君多言南凶丧多言北又有各就其国所有而言者如周诗多言南【释音出隂阳自然之义】
　　彼之事是则吾当师之彼之事非是则吾又何校焉是以君子未尝校也【伯淳　释是非皆不可尤人】
　　知性善以忠信爲本此先立其大者【伯淳　释惟此忠信为难】荀子曰养心莫善于诚周茂叔谓荀子元不识诚伯淳曰既诚矣心焉用养故荀子不知诚【释诚有二用荀言亦可取故大学言诚意中庸言诚身】
　　陈渊拾遗第二十
　　孔子生而知之者自十五以下事皆学而知之者所以教人也三十有所立四十能不惑五十知天命而未至命六十闻一以知百耳顺心通也凡人闻一言则滞于一言一事则滞于一事不能贯通耳顺者闻言则喻无所不通七十从心然后至于命【释孔子实如此用功来非但爲教人也】孔子之见南子礼当见之也南子之欲见孔子亦其善心也圣人岂得而拒之子路不悦故夫子陈之曰予所否者天厌之言使我至此者天命也【释矢作陈解是】
　　李叅录第二十一
　　汉之儒者所以从学者数百人非惟风俗亦皆笃行君子也晋人高尚不足道矣【释惟笃实能格人心】
　　质夫曰尽心知性佛亦有至此者存心养性佛本不至此先生曰尽心知性不假存养其惟圣人乎【释佛之尽心知性与吾儒异耳】
　　冯理拾遗第二十二
　　春秋书灾异葢非偶然不云霜陨而云陨霜不云夷伯之庙震而云震夷伯之庙分明是有意于人也天人之理自有相合人事胜则天不爲灾人事不胜则天爲灾人事常随天理天变非应人事如祁寒暑天之常理然人气壮则不爲疾气羸弱则必有疾非天固欲爲害人事德不胜也如汉儒之学皆牵合附防不可信【释汉儒亦有大义在但指应太过致人不信】
　　今时人看易皆不识得易是何物只就上穿凿若念得不熟与就上添一德亦不觉多就上减一德亦不觉少譬如不识此兀子若减一只脚亦不知是少添一只脚亦不知是多若识则自添减不得也【释后儒于易上或作或添卦者则于易之义恐未得也】
　　月令尽是一部好书未易破他桞子厚破得他不是若春行赏秋行刑只是举大纲如此如云汤执中文王视民如伤武王不泄迩不忘远不成圣人各只有一事可称也且据一处言之耳又如冬日则饮汤夏日则饮水不成冬日不得饮水夏日不得饮汤也【释看月令如看易卦随事立文耳】
　　儒者只合言人事不合言有数直到不得已处然后归之于命可也【释人事尽处命可立】
　　罗从彦拾遗第二十三
　　论语曾子有子弟子论譔所以知者唯曾子有子不名【伊川释恐论语亦曽有二子所记而其门人笔之耳】
　　灌以降神禘之始也既灌而往者自始以至终皆无足观言鲁祭之非礼也不知者葢爲鲁讳如自此事而正之其于天下如指掌之易【伊川　释此解明实】
　　胡安国家本第二十四
　　明道曰维天之命于穆不已不其忠乎天地变化草木蕃不其恕乎【释欲学者照如此学忠恕】
　　匹夫悍卒见难而能死者有之矣惟情欲之牵妻孥之爱断而不惑者鲜矣【释窒欲甚难耳】
　　思虑不得至于苦【释苦则不能自得】
　　人之多闻识却似药物须要博识是所切用也【释有切用处虽博识何寄然须种种辩别得声色臭味方可】
　　爲天下安可求近効才计较着利害便不是【释除是有仁智心者方能为】
　　程子与侯仲良语及牛李事因言温公在朝欲尽去元丰间人程子曰作新人才难变化人才易今诸人之才皆可用且人岂肯甘爲小人在君相变化如何耳若宰相用之爲君子孰不爲君子此等事教他们自做未必不胜如吾曹仲良曰若然则无绍圣间事也【尹子亲注云此段可疑　释此必有机括转移恐未可疑也】
　　伊川在经筵已闻上盥潄喷水避蚁他日先生进曰愿陛下推此心以及天下【释此与孟子意同】
　　程子葬父使周恭叔主客客欲酒恭叔以告先生曰勿陷人于恶【释此须有作用感化者可】
　　风竹便是感应无心如人怒我勿畱胷中须如风动竹【释风动竹者自然也】
　　或谓伊川曰先生于上前委曲己甚不亦过乎曰不于此致力尽心而于何所【释一致力尽心便仁】
　　性无不善其所以不善者才也受于天之谓性禀于气之谓才才之善不善由气之有偏正也乃若其情则无不善矣今夫木之曲直其性也或以为车或可以爲轮其才也然而才之不善亦可以变之在养其气以复其善尔故能持其志养其气亦可以爲善故孟子曰人皆可以爲尧舜惟自弃自暴则不可与为善【释性才皆出于天其气同也】
　　鲜于侁问伊川曰顔子何以能不改其乐正叔曰顔子所乐者何事侁对曰乐道而已伊川曰使顔子而乐道不爲顔子矣侁未达以告邹浩浩曰夫人所造如是之深吾今日始识伊川靣【释乐最难寻若到得后方有所乐耳】
　　胡文定公集记此事云安国尝见邹至完论近世人物因问程明道如何至完曰此人得志使万物各得其所又问伊川如何曰却不得比明道又问何以不得比曰爲有不通处又问侍郎先生言伊川不通处必有言行可证愿闻之至完色动徐曰有一二事恐门人或失其传后来在长沙再论河南二先生学术至完却曰伊川见处极高因问何以言之曰昔鲜于侁曽问顔子在陋巷不改其乐不知所乐者何伊川却问曰寻常说顔子所乐者何侁曰不过是说顔子所乐者道伊川曰若说有道可乐便不是顔子以此见伊川见处极高又曰浩昔在頴昌有赵均国自洛中来浩问曾见先生有何语均国曰先生语学者曰除却神祠庙宇人始知爲善古人观象作服便是为善之具又震泽语录云伊川问学者顔子所乐者何事或曰乐道伊川曰若说顔子乐道辜负顔子邹至完曰吾虽未识伊川靣已识伊川心何其所造之深也【释乐便是道而人未之识】
　　伊川先生将属纩时顾谓端中曰立子葢指其适子端彦也语絶而没既除丧明道之长孙昻自以当立侯师圣不可昻曰明道不得入庙耶师圣曰我不敢容私明道先太中而卒继太中主祭者伊川也今继伊川非端彦而何议始定或为师圣曰明道既死其长子不当立乎曰立庙自伊川始又明道长子死已久况古者有诸侯夺宗庶姓夺嫡之说可以义起矣况立庙自伊川始乎【尹子亲注云此一段差语　释此差必矣虽伊川继太中主祭亦未必然】
　　明道见神宗论人材上曰朕未之见也明道曰陛下奈何轻天下士上耸然曰朕不敢朕不敢【此段见行状无上曰朕未之见也一句　释有本者之言自能感动君上】
　　子曰防酢得西铭诵之即涣然不逆于心曰此中庸之理也能求于语言之外者也【此一条已见于大全集然颇有缺误故复出此　释定夫之解明白】
　　崇宁党禁方严子徙居龙门之南止南方学者曰茍能尊所闻力行所知则可矣不必及门也【释此亦向晦宴息之意】或问范祖禹曰或谓夫子有言曰人有笃志力行而不知道者信乎祖禹曰吾尝闻之夫子有所指而言之也【释道未易闻闻之虽夕死可矣笃志力行恐未尽耳】
　　防酢拾遗第二十五
　　问文中子圆者动方者静先生曰此正倒说了静体圆动体方【释王以用言程以体言】
　　初见先生次日先生复礼因是安下饭食稳便囘谓君子食无求饱居无求安顔子箪瓢陋巷不改其乐箪瓢陋巷何足乐葢别有所乐以胜之耳【伊川　释别有所乐富贵换不得也】问佛戒杀生之说如何曰儒者有两说一说天生禽兽本爲人食此说不是岂有人爲虮虱而生邪一说禽兽待人而生杀之则不仁此说亦不然大抵力能胜之者皆可食但君子有不忍之心尔故曰见其生不忍见其死闻其声不忍食其肉是以君子远庖厨也旧先兄尝见一蝎不忍杀放去颂中有二句云杀之则伤仁放之则害义【伊川　释力能胜之语恐误】
