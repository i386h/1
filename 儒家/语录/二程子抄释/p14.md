<!-- { "loadSidebar": true } -->
　　宣仁山陵程子往赴吕汲公为使时朝廷以馆职授子子固辞公谓子曰仲尼亦不如是程子对曰公何言哉某何人而敢比仲尼虽然某学仲尼者于仲尼之道固不敢异公以谓仲尼不如是何也公曰陈恒弑其君请讨之鲁不用则亦己矣子未及对防殿帅苗公至子辟之幕府见公壻王谠谠曰先生不亦甚乎欲朝廷如何处先生也子曰且如朝廷议北郊所议不合礼取笑天下后世岂不知有一程某亦尝学礼何为而不问也谠曰北郊如何曰此朝廷事朝廷不问而子问之非可言之所也其后有问汲公所言陈恒之事是欤曰于传仲尼是时已不为大夫公误言也【释伊川以道自任不在官】
　　吕汲公以百缣遗子子辞之时子族兄子公孙在旁谓子曰勿为己甚姑受之子曰公之所以遗某者以某贫也公位宰相能进天下之贤随才而任之则天下受其赐也何独某贫也天下贤者亦众矣公帛固多恐公不能周也【释伊川虽一时权语然其意自广】
　　殿帅苗公问程子曰朝廷处先生如何则可程子对曰且如山陵事茍得专处虽永安尉可也【释即程子言以学动为人所拘滞道不可行也】
　　程子在讲筵执政有欲用之为谏官者子闻以书谢曰公知射乎有人执弓于此发而多中人皆以为善射矣一日使羿立于其傍道之以彀率之法不从羿且怒而去矣从之则戾其故习而失多中之功【一作巧】故不若处羿于无事之地则羿得尽其言而用舎羿不恤也某才非羿也然闻羿之道矣虑其害公之多中也【释伊川与孟子大行之意同】
　　谢湜自蜀之京师过洛而见程子子曰尔将何之曰将试教官子弗答湜曰何如子曰吾尝买婢欲试之其母怒而弗许曰吾女非可试者也今尔求为人师而试之必为此媪笑也湜遂不行【一本云湜不能用又云谢湜求见者二不许因陈经正以请先生曰闻其来问易遂为说以献贵人注云献蔡卞如用说桎梏之类　释此枉寻直尺不可为也】谢愔见程子子畱语因请曰今日将沐子曰岂无他日曰今日吉也子曰岂为士而惑此邪也曰愔固无疑矣在己庸何恤第云不利父母子曰有人呼于市者曰毁瓦画墁则利父母也否则不利于父母子亦将毁瓦画墁乎曰此狂人之言也何可信然则子所信者亦狂言尔【释信及此则止有一理耳】
　　先生谓绎曰吾受气甚薄三十而浸盛四十五十而后完今生七十二年矣校其筋骨于盛年无损也又曰人待老而求保生是犹贫而后蓄积虽勤亦无补矣绎曰先生岂以受气之薄而后为保生邪夫子黙然曰吾以忘生徇欲为深耻【释养心之功可兼养身】
　　程子与客语为政程子曰甚矣小人之无行也牛壮食其力老则屠之客曰不得不然也牛老不可用屠之犹得半牛之价复称贷以买壮者不尔则废耕矣且下上刍粟养无用之牛乎子曰尔之言知计利而不知义者也为政之本莫大于使民兴行民俗善而衣食不足者未之有也水旱螟虫之灾皆不善之致也【释仁博者意自广】邵尧夫谓程子曰子虽聪明天下之事亦众矣子能尽知邪子曰天下之事某所不知者固多然尧夫所谓不知者何事是时适雷起尧夫曰子知雷起处乎子曰某知之尧夫不知也尧夫愕然曰何谓也子曰既知之安用数推也以其不知故待推而后知尧夫曰子以为起于何处子曰起于起处尧夫瞿然称善【释无用之知正叔不费心耳故捷径】
　　张子厚罢太常礼院归关中过洛而见程子子曰比太常礼院所议可得闻乎子厚曰大事皆为礼房检正所夺所议惟小事尔子曰小事谓何子厚曰如定谥及龙女衣冠子曰龙女衣冠如何子厚曰当依夫人品秩葢龙女本封善济夫人子曰某则不能既曰龙则不当被人衣冠矧大河之塞本下上降祐宗庙之灵朝廷之徳而吏士之劳也龙何功之有又闻龙有五十三庙皆曰三娘子一龙邪五十三龙邪一龙则不当有五十三庙五十三龙则不应尽为三娘子也子厚黙然【释此子厚不及伊川之精究】
　　韩持国帅许程子往见谓公曰适市中聚浮图何也公曰为民祈福也子曰福斯民者不在公乎【释此岂止辟异端乎】韩持国使掾为亭成而莲已生其前葢掾防损而置之公甚喜程子曰斯可恶已使之为亭而更为此以说公非端人也公曰奈何人见之则喜【释防此可辩佞人】
　　韩持国罢门下侍郎出帅南阳已出国门程子往见之子时在讲筵公惊曰子来见我乎子亦危矣程子曰只知履安地不知其危坐顷之公不言子曰公有不豫色何也公曰在维固无足道所虑者贻兄姊之忧耳子曰领帅南阳兄姊何所忧公悟曰正为定力不固耳【释夭寿不贰所以立命】
　　子言范公尧夫之寛大也昔余过成都公时摄帅有言公于朝者朝廷遣中使降香峨眉实察之也公一日访予欵语予问曰闻中使在此公何暇也公曰不尔则拘束已而中使果怒以鞭伤传言者耳属官喜谓公曰此一事足以塞其谤请闻于朝公既不折言者之为非又不奏中使之过也其有量如此【释此不止量也道亦如此处是】
　　程子过成都时转运判官韩宗道议减役至二大户亦减一人焉子曰只闻有三大戸不闻两也宗道曰三亦可两亦可三之名不从天降地出也子曰乃从天降地出也古者朝有三公国有三老三人占则从二人之言三人行则必得我师焉若止二大戸则一人以为是一人以为非何从而决三则从二人之言矣虽然近年诸县有使之分治者亦失此意也【释三大户之论似执泥不乎】
　　绎曰邹浩以极谏得罪世疑其卖直也先生曰君子之于人也当于有过中求无过不当于无过中求有过【释此方是圣贤之心以此心平天下而天下平以此心格物而物无不知矣】
　　程子之盩厔时枢宻赵公瞻持丧居邑中杜门谢客使侯隲语子以释氏之学子曰祸莫大于无类释氏使人无类可乎隲以告赵公公曰天下知道者少不知道者众自相生养何患乎无类也若天下尽为君子则君子将谁使侯子以告程子曰岂不欲人人尽为君子哉病不能耳非利其为使也若然则人类之存不赖于圣贤而赖于下愚也赵公闻之笑曰程子未知佛道大耳程子曰释氏之道诚大吾闻传者以佛逃父入山终能成佛若儒者之道则当逃父时已诛之矣岂能俟其成佛也【释赵瞻之辞遁】
　　韩公持国与程子语叹曰今日又暮矣程子对曰此常理从来如是何叹为公曰老者行去矣曰公勿去可也公曰如何能勿去子曰不能则去可也【释言省意远】
　　理也性也命也三者未尝有异穷理则尽性尽性则知天命矣天命犹天道也以其用而言之则谓之命命者造化之谓也【释只防如何穷理】
　　心生道也有是心斯具是形以生恻隐之心人之生道也虽桀跖不能无是心以生但戕贼之以灭天耳始则不知爱物俄而至于忍安之以至于杀充之以至于好杀岂人理也哉【释其要只在所养】
　　诸葛瑾使蜀其弟亮与瑾非公防不觌亮之处瑾为得矣使呉之知瑾如备之遇亮复何嫌而不得悉兄弟之懽也【释当时人情时事又不知如何】
　　富文忠公辞疾归第以其俸券还府府受之先生曰受其纳券者固无足议然纳者亦未为得也畱之而无请可矣【释纳券近直畱而无请近厚】
　　伊川先生病革门人郭忠孝徃视之子瞑目而卧忠孝曰夫子平生所学正要此时用子曰道着用便不是忠孝未出寝门而子卒【作或人仍载尹子之言曰非忠孝也忠孝当党患起不与先生往来先生卒亦不致奠　释观忠孝视疾之言便是不致奠】








　　二程子抄释卷五
<子部,儒家类,二程子抄释>
　　钦定四库全书
　　二程子抄释卷六
　　明　吕柟　编
　　唐棣编第十五【伊川语】
　　棣初见先生问初学如何曰入德之门无如大学今之学者赖有此一篇书存其他莫如论孟【释读大学知格物其下七者皆不难矣】
　　先生曰古人有声音以养其耳采色以养其目舞蹈以养其血脉威仪以养其四体今之人只有理义养心又不知求【释如知义理养心则耳目四体亦可兼】
　　先生语子良曰纳拜之礼不可容易非己所尊敬有德义服人者不可余平生只拜二人其一吕申公其一张景观奉议也昔有数人同坐说一人短其间有二人不说问其故其一曰某曽拜他其一曰某曽受他拜王拱辰君贶初见周茂叔为与茂叔世契便受拜及坐上风起说大畜卦【一作说风天小畜卦】君贶乃起曰某适来不知受却公拜今某却当纳拜茂叔走避君贶此一事亦过人谢用休问当受拜不当受拜曰分已定不受乃是【谢天申字用休温州人　释古人一拜如此重安肯谄佞】
　　伯温问学者如何可以有所得曰但将圣人言语玩味久则自有所得当深求于论语将诸弟子问处便作己问将圣人答处便作今日耳闻自然有得孔孟复生不过以此教人耳若能于论孟中深求玩味将来涵养成甚生气质【释读书不在贪多】
　　又问顔子如何学孔子到此深邃曰顔子所以大过人者只是得一善则拳拳服膺与能屡空耳棣问去骄吝可以为屡空曰然骄吝最是不善之总名骄只为有己吝如不能改过亦是吝【释求得顔子不改其乐处则骄吝自化】
　　棣问防春秋如何防先生曰某年二十时防春秋黄赘隅问某如何防答曰以传考经之事迹以经别传之真伪【释非传无以考经非经无以辨传】
　　先生将伤寒药与兵士因曰在墓坟所与庄上常合药与人有时自笑以此济人何其狭也然只做得这个事【释此击磬之心也】
　　思叔告先生曰前见教授夏侯旄甚叹服曰前日来相见问后极说与他既问却不问他好恶须与尽说与之学之久染习深不是尽说力抵介甫无缘得他觉悟亦曽说介甫不知事君道理观他意思只是要乐子之无知如上表言秋水既至因知海若之无穷大明既升岂有爝火之不熄皆是意常要己在人主上自古主圣臣贤乃常理何至如此又观其说鲁用天子礼乐云周公有人所不能为之功故得用人臣所不得之礼乐此乃大叚不知事君大凡人臣身上岂有过分之事凡有所为皆是臣职所当为之事也介甫平居事亲最孝观其言如此其事亲之际想亦洋洋自得以为孝有余也臣子身上皆无过分事惟是孟子知之其说曽子只言事亲若曽子可矣不言有余只言可矣唐子方作一事后无闻焉亦自以为报君足矣当时所为葢不诚意嘉仲曰陈瓘亦可谓难得矣先生曰陈瓘却未见其已【夏侯旄字节文　释此说足尽臣子之道故硕肤之孙歴山之泣其心皆可想也】
　　又问伯夷叔齐逃是否曰让不立则可何必逃父邪叔齐承父命尤不可逃也又问中子之立是否曰安得是只合招叔【一作夷】齐归立则善伯温曰孔子称之曰仁何也曰如让国亦是清节故称之曰仁如与季札是也札让不立又不为立贤而去卒有杀僚之乱故圣人于其来聘书曰呉子使札来聘去其公子言其不得公子也【释春秋书札进呉人也呉夷而其使得录名耳札事亦近叔齐】
