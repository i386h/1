<!-- { "loadSidebar": true } -->
　　学者好语高正如贫人说金说黄色说坚软道他不是又不可只是好笑不曽见富人说金如此【释有金者多不言】仲尼于论语中未尝说神字只于易中不得已言数处而已【释论语易之用其行处也】
　　律厯之法今亦粗存但人用之小耳律之遗则如三命是也其法只用五行支干纳音之类厯之遗则是星筭人生数【一作处】然有此理茍无此却推不行【释厯之学近在指掌】近取诸身百理皆具屈伸徃来之义只于鼻息之间见之屈伸徃来只是理不必将既屈之气复爲方伸之气生生之理自然不息如复言七日来复其间元不断续阳已复生物极必返其理须如此有生便有死有始便有终【释损益盈虚皆自然之理不得已而然也】
　　说书必非古意转使人薄学者须是潜心积虑优游涵养使之自得今一说尽只是敎得薄至如汉时说下帷讲诵犹未说书【释说意优于说书】
　　学者先务固在心志有谓欲屏去闻见知思则是絶圣弃智有欲屏去思虑患其纷乱则是须坐禅入定如明鉴在此万物毕照是鉴之常难爲使之不照人心不能不交感万物亦难爲使之不思虑若欲免此【一本无此四字】唯是心【一作在心】有主如何爲主敬而已矣有主则虚虚谓邪不能入无主则实实谓物来夺之今夫瓶甖有水实内则虽江海之浸无所能入安得不虚无水于内则停注之水不可胜注安得不实大凡人心不可二用用于一事则他事更不能入者事爲之主也事爲之主尚无思虑纷扰之患若主于敬又焉有此患乎所谓敬者主一之谓敬所谓一者无适之谓一且欲涵泳主一之义一则无二三矣【一作不一则二三矣】言敬无如圣人之言【一本无圣人之言四字】易所谓敬以直内义以方外须是直内乃是主一之义至于不敢慢尚不愧于屋漏皆是敬之事也但存此涵养乆之自然天理明【释敬有甚様子只是主一主一甚活动不泥也】
　　闲邪存诚闲邪则诚自存如人有室垣墙不脩不能防防防从东来逐之则复有自西入逐得一人一人复至不如脩其垣墙则自不至故欲闲邪也【释如疾防便是补也】学禅者尝谓天下之忙者无如市井之人答以市井之人虽日营利然犹有休息之时至忙者无如禅客何以言之禅之行住坐卧无不在道存无不在道之心此便是常忙【释此数珠念也不如主一法】
　　严威俨恪非敬之道但致敬须自此入【释外不肃则心放】墨子之书未至有兼爱之意及孟子之时其流浸远乃至若是之差杨子爲我亦是义墨子兼爱则是仁虽差之毫厘缪以千里直至无父无君如此之甚【释兼爱爲我初亦不甚差后至无父无君况初差者乎】
　　与叔季明以思知闻见爲患某甚喜此论邂逅却正语及至要处世之学者大敝正在此若他折难坚叩方能终其说直须要明辨【释有辨难方是学问】
　　右入关语録【伊川语】
　　赵景平问子罕言利与命与仁所谓利者何利曰不独财利之利凡有利心便不可如作一事须寻自家稳便处皆利心圣人以义爲利义安处便爲利如释氏之学皆本于利
　　右己巳冬所闻【伊川语】
　　说易第十【伊川语不知何人録】
　　先生尝说某于易传今却已自成书但逐旋修改期以七十其书可传韩退之称聪明不及于前时道德日负于初心然某于易传后所改者无已不知如何故且更期之以十年之功看如何春秋之书待刘绚文字到却用功亦不多也今人解诗无意思此却待出些文字中庸书却已成今农夫祁寒暑深耕易耨播种五谷吾得而食之今百工技艺作爲噐用吾得而用之甲胄之士被坚执锐以守土宇吾得而安之却如此闲过了日月即是天地间一蠧也功泽又不及民别事又做不得惟有补辑圣人遗书庶几有补尔【陈长方见尹子于姑苏问中庸解尹子云先生自以爲不满意焚之矣释此伊川道不行之叹】
　　致知在格物格物之理不若察之于身尤切【释此方是壹是皆以修身爲本之意】
　　常见伯淳所在临政便上下响应到了人众后便成风成风则有所鼓动天地间只是一个风以动之也【释明则动】传经爲难如圣人之后才百年传之已差圣人之学若非子思孟子则几乎息矣道何尝息只是人不由之道非亡也幽厉不由也
　　人或劝先生以加礼近贵先生曰何不见责以尽礼而责之以加礼礼尽则已岂有加也【释尽礼便是孔子】
　　圣人之语因人而变化语虽有浅近处即却无包含不尽处如樊迟于圣门最是学之浅者及其问仁曰爱人问知曰知人且看此语有甚包含不尽处他人之语语近则遗远语远则不知近惟圣人之言则远近皆尽【释圣人言如化工】
　　今之爲学者如登山方其迤逦莫不阔歩及到峻处便逡廵【一本无便止二字云或以峻而遂止或以难而稍缓茍能遇难而益坚闻过则改何远弗至也】先代帝王陵寝不多有闲田推其后每处只消与田十顷与一闲官世守之至如唐狄仁杰顔杲卿之后朝廷与官一人死则却絶不若亦如此处之亦与田五七顷后世骨肉之间多至仇怒忿争其实爲争财使之均布立之宗法官爲法则无所争【释此兴灭继絶之意】
　　后世人理全废小失则入于夷狄大失则入于禽兽【人理一作礼】
　　大凡礼必须有意礼之所尊尊其义也失其义陈其数祝史之事也【释礼后乎】
　　人或以礼官爲闲官某谓礼官之责最大朝廷一有违礼皆礼官任其责岂得爲闲官【释礼官得人庶官可省责】
　　陈平虽不知道亦知学如对文帝以宰相之职非知学安能如此【释平有远识】
　　曹叅去齐以狱市爲托后之爲政者留意于狱者则有之矣未闻有治市者【释市平则狱平】
　　学者所贵闻道执经而问但广闻见而已然求学者不必在同人中非同人又却无学者【释同处爲力易见效】
　　或问如何学可谓之有得曰大凡学问闻之知之皆不爲得得者须黙识心通学者欲有所得须是笃志诚意烛理上知则頴悟自别其次须以义理涵养而得之【释诚便明】
　　古者家有塾党有庠故人未有不入学者三老坐于里门出入察其长防揖让之序如今所传之诗人人讽诵莫非止于礼义之言今人虽白首未尝知有诗至于里俗之言尽不可闻皆系其习也以古所习安得不善以今所习安得不恶【释师道甚重】
　　唐太宗后人只知是英主元不曽有人识其恶至如杀兄取位若以功业言不过只做得个功臣岂可夺元良之位至如肃宗即位灵武分明是簒也【释此桓文功扁】

　　二程子抄释卷三
<子部,儒家类,二程子抄释>
　　钦定四库全书
　　二程子抄释卷四
　　明　吕柟　编
　　刘安节手编第十一【伊川语】
　　问仁曰此在诸公自思之将圣贤所言仁处类聚观之体认出来孟子曰恻隐之心仁也后人遂以爱爲仁恻隐固是爱也爱自是情仁自是性岂可专以爱爲仁孟子言恻隐爲仁葢爲前已言恻隐之心仁之端也既曰仁之端则不可便谓之仁退之言博爱之谓仁非也仁者固博爱然便以博爱爲仁则不可【释此于仁字尽穷究】
　　人多说某不教人习举业某何尝不敎人习举业也人若不习举业而望及第却是责天理而不修人事但举业既可以及第即已若更去上面尽力求必得之道是惑也【释举业亦不害学】
　　人注拟差遣欲主簿者问其故则曰责轻于尉某曰却是尉责轻尉只是捕盗不能使民不爲盗簿佐令以治一邑使民不爲盗簿之责也岂得爲轻或问簿佐令者也簿所欲爲令或不从奈何曰当以诚意动之今令与簿不和只是争私意令是邑之长若能以事父兄之道事之过则归已善则惟恐不归于令积此诚意岂有不动得人问授司理如何曰甚善若能充其职可使一郡无寃民也幙官言事不合如之何曰必不得已有去而已须权量事之大小事大于去则当去事小于去亦不须去也事大于争则当争事小于争则须不争也今人只被以官爲业如何去得【释去就如此虽于卿相可也】
　　人有实无学而气葢人者其气【一作禀】有刚柔也故强猛者当抑之畏缩者当充养之古人佩韦弦之戒正爲此耳然刚者易抑如子路初虽圣人亦被他陵后来既知学便却移其刚来克己甚易畏缩者气本柔须索勉强也【释故孔子进退由求】
　　藻鉴人物自是人才有通悟处学不得也张子厚善鉴裁其弟天祺学之便错【释此亦系自得】
　　问学何以至觉悟处曰莫先致知能致知则思一日愈明一日乆而后有觉也学而无觉则何益矣又奚学爲思曰睿睿作圣才思便睿以至作圣亦是一个思故曰勉强学问则闻见博而智益明又问莫先致知与力行兼否曰爲常人言才知得非礼不可爲须用勉强至于知穿窬不可爲则不待勉强是知亦有浅深也古人言乐循礼之谓君子若勉强只是知循礼非是乐也才到乐时便是循礼爲乐不循礼爲不乐何苦而不循礼自不须勉强也若夫圣人不勉而中不思而得此又上一等事【释学至熟便不知手舞足蹈】
　　问张旭学草书见担夫与公主争道又公孙大娘舞劒而后悟笔法莫是心常在思念至此而感否曰然须是思方有感悟处若不思怎生得如此然可惜张旭留心于书若移此心于道何所不至【释见梅兎而知画八卦亦此乎】
　　与学者语正如扶醉人东边扶起却倒向西边西边扶起却倒向东边终不能得他卓立中途【释縁学者无志且病痛多也】古之学者一今之学者三异端不与焉一曰文章之学二曰训诂之学三曰儒者之学欲适道舎儒者之学不可【释二学之害与异端同】
　　或曰人问某以学者当先识道之大本道之大本如何求某告之以君臣父子夫妇兄弟朋友于此五者上行乐处便是曰此固是然怎生地乐勉强乐不得须是知得了方能乐得故人力行先须要知非特行难知亦难也书曰知之非艰行之惟艰此固是也然知之亦自艰譬如人欲徃京师必知是出那门行那路然后可徃如不知虽有欲徃之心其将何之自古非无美材能力行者鲜能明道以此知之亦难也【释眞知甚难若眞知行亦易也】
　　问忠信进德之事固可勉强然致知甚难曰子以诚敬爲可勉强且恁地说到底须是知了方行得若不知只是觑却尧学他待事无尧许多聪明睿知怎生得如他动容周旋中礼有诸中必形诸外德容安可妄学如子所言是笃信而固守之非固有之也且如中庸九经修身也尊贤也亲亲也尧典克明峻德以亲九族亲亲本合在尊贤上何故却在下须是知所以亲亲之道方行得未致知怎生行得勉强行者安能持乆除非烛理明自然乐循理性本善循理而行是顺理事本亦不难但爲人不知旋安排着便道难也知有多少般数然有深浅向见一人爲虎所伤因言及虎神色便变傍有数人见他说虎非不知虎之猛可畏然不如他说了有畏惧之色葢眞知虎者也学者深知亦如此且如脍炙贵公子与野人莫不皆知其美然贵人闻着便有欲嗜脍炙之色野人则不然学者须是眞知才知得是便泰然行将去也某年二十时解释经义与今无异然思今日觉得意味与少时自别【释此等发挥眞知行亦在其中矣】
　　问学者须志向大如何曰志无大小且莫说道将第一等让与别人且做第二等才如此说便是自弃虽与不能居仁由义者差第不同其自小一也言学便以道爲志言人便以圣爲志自谓不能者自贼也谓其君不能者贼其君者也【释志道与圣亦分内事】
