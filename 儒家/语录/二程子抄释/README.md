<!-- { "loadSidebar": true } -->
　　钦定四库全书　　　　　子部一
　　二程子抄释　　　　　　儒家类
　　提要
　　【臣】等谨案二程子抄释十卷明吕柟编前有自序称初得二程全书于崔铣以其中解説六经四书之语与门弟子问答行事之言统为一书浩大繁博初学难于观览因钞出心所好者集为八卷凡二十九篇而卷首所列程子门人姓氏后有嘉靖辛夘柟门人休宁程爵重刋防乃称泾野先生钞释程氏书凡十卷此本为嘉靖丙申柟门人邓浩所刋卷数与爵防相合岂柟作序时其书尚止八卷后或有所増益分晰而序文则未改欤其书不分门类亦不叙先后仍以二程遗书原载门人某某所记分编每条之末皆一二语标其大意昔朱子编遗书尝病其真赝相襍柟是书削驳留醇颇为不茍盖柟之学源于河津最为笃实故去取皆有所见惟其文原出李梦阳全集率诘屈不可读故每条下所释词防往往晦澁非初学所能洞晓云乾隆四十二年八月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　二程子抄释原序
　　二程夫子明斯道于宋室盛时其言行多发孔孟之蕴人若有良心未死者读之未尝不忘寝食也柟年十七八时尝梦明道及吕东莱立泾野草堂之上而柟升阶质疑聆其语论虽梦中亦豁然以为东莱远不及也以后动静起居时复思见但愧恨末学实未有所得耳既举后得全书于安阳崔子钟氏每讽诵之益不能释手但解说六经四书之语与门弟子问答行事之言统爲一书则浩大繁博初学观览不无难焉暇尝抄出心所好者集爲八卷凡二十九篇稍释其下以备遗亾而于诗文亦抄出数篇以爲外卷后廵按潜江初公见之命刻诸解梁书院而以其赎罪金纸作工食费则斯抄释其是也柟何敢隐其非也柟又何敢以掩哉始学之士傥因是而求二夫子之志以遡孔孟之道则亦其有小补乎其传是书之门人姓氏名地亦叙列诸后
　　嘉靖五年三月辛丑后学高陵吕柟序
　　钦定四库全书
　　二程子抄释卷一
　　明　吕柟　编
　　李吁传第一
　　伯淳先生尝语韩持国曰如说妄说幻为不好底性则请别寻一个好底性来换了此不好底性着道即性也若道外寻性性外寻道便不是圣贤论天德葢谓自家元是天然完全自足之物若无所汚坏即当直而行之若小有汚坏即敬以治之使复如旧所以能使如旧者葢为自家本质元是完足之物若合修治而修治之是义也若不消脩治而不脩治亦是义也故常简易明白而易行禅学者总是强生事至如山河大地之说是他山河大地又干你何事至如孔子道如日星之明犹患门人未能尽晓故曰予欲无言如顔子则便黙识其他未免疑问故曰小子何述又曰天何言哉四时行焉百物生焉可谓明白矣若能于此言上看得破便信是防襌也非是未寻得葢实是无去处说此理本无二故也【释于此见人性之善与天同大故孔子之道欲以不言而见佛氏之幻妄则以山河大地爲见病也】王彦霖以爲人之爲善须是他自肯爲时方有所得亦难强曰此言虽是人须是自爲善然又不可爲如此却都不管他葢有教焉脩道之谓教岂可不脩【释虽中人之资有被明师指引而成者矣虽上智之资有被燕友蛊惑而废者矣】
　　苏季明尝以治经爲传道居业之实居常讲习只是空言无益质之两先生伯淳先生曰脩辞立其诚不可不仔细理防言能脩省言辞便是要立诚若只是脩饰言辞爲心只是爲僞也若脩其言辞正爲立己之诚意乃是体当自家敬以直内义以方外之实事道之浩浩何处下手惟立诚才【一作方】有可居之处有可居之处则可以脩业也终日干干大事大事却只是忠信所以进德爲实下手处脩辞立其诚爲实脩业处正叔先生曰治经实学也譬诸草木区以别矣道之在经大小逺近高下精粗森列于其中譬诸日月在上有人不见者一人指之不如众人指之自见也如中庸一卷书自至理便推之于事如国家有九经及歴代圣人之迹莫非实学也如登九层之台自下而上者为是人患居常讲贯空言无实者葢不自得也爲学治经最好茍不自得则尽治五经亦是空言今有人心得识达所得多矣有虽好读书却患在空虚者未免此弊【释伯淳谓讲习以诚体经非空言也正叔谓治经而不自得亦空言也】
　　天地生一世人自足了一世事但恨人不能尽用天下之才此其不能大治【释无一个臣也】
　　佛学【一作氏】只是以生死恐动人可怪二千年来无一人觉此是被他恐动也圣贤以生死为本分事无可惧故不论死生佛之学爲怕死生故只管说不休下俗之人固多惧易以利动至如禅学者虽自曰异此然要之只是此个意见皆利心也吁曰此学不知是本来以公心求之后有此弊或本只以利心上得之曰本是利心上得来故学者亦以利心信之庄生云不恒者意亦如此也如杨墨之害在今世则已无之如道家之说其害终小惟佛学今则人人谈之弥漫滔天其害无涯旧尝问学佛者传灯录几人云千七百人某曰敢道此千七百人无一人达者果有一人见得圣人朝闻道夕死可矣与曽子易箦之理临死须寻一尺布帛褁头而死必不肯削发胡服而终是诚无一个达者禅者曰此迹也何不论其心曰心迹一也岂有迹非而心是者也正如两脚方行指其心曰我本不欲行他两脚自行岂有此理葢上下本末内外都是一理也方是道庄子曰游方之外者方何尝有内外如此则是道有隔断内面是一处外面又别是一处岂有此理学禅者曰草木鸟兽之生亦皆是幻曰子以爲生息于春夏及至秋冬便却变坏便以爲幻故亦以人生爲幻何不付与他物生死成坏自有此理何者爲幻【释此知天立命之意也佛氏不知天安能立命】
　　先王之世以道治天下后世只是以法把持天下【释用法只是有政者喜合己之人】
　　忠信所以进德终日干干君子当终日对越在天也葢上天之载无声无臭其体则谓之易其理则谓之道其用则谓之神其命于人则谓之性率性则谓之道修道则谓之教孟子于其中又发挥出浩然之气可谓尽矣【一作性】故说神如在其上如在其左右大小之事而只曰诚之不可揜如此夫彻上彻下不过如此形而上爲道形而下爲器须着如此说器亦道道亦器但得道不系今与后己与人【释此君子所以自强不息以造至诚也】
　　富贵骄人固不善学问骄人害亦不细【释骄人非眞学问也】若不能存养只是说话【释此非欲其自得之也】
　　圣贤千言万语只是欲人将己放之心约之使反复入身来自能寻向上去下学而上达也【释眞知死生荣辱祸福贵贱之有定则心不外驰矣】
　　先生尝语王介甫曰公之谈道正如说十三级塔上相轮对望而谈曰相轮者如此如此极是分明如某则戅直不能如此直入塔中上寻相轮辛勤登攀逦迤而上直至十三级时虽犹未见相轮能如公之言然某却实在塔中去相轮渐近要之须可以至也至相轮中坐时依旧见公对塔谈说此相轮如此如此介甫只是说道云我知有个道如此如此只佗说道时己与道离佗不知道只说道时便不是道也有道者亦【一作言】自分明只作寻常本分事说了孟子言尧舜性之舜由仁义行岂不是寻常说话至于易只道个立人之道曰仁与义则知性字由字也不消道自已分明隂阳刚柔仁义只是此一个道理【释相轮言厉不闻介甫有怒岂惟见有道者气象足服其心而舜由仁义易立仁义之说言约理明实可折其私也】
　　嘉礼不野合野合则秕稗也故生不野合则死不墓祭葢燕飨祭祀乃宫室中事后世习俗废礼有踏青借草饮食故墓亦有祭如礼望墓爲坛井墓人爲墓祭之尸亦有时爲之非经礼也后世在上者未能制礼则随俗未免墓祭旣有墓祭则祠堂之类亦且爲之可也【释此亦縁情而起之义也】
　　家祭凢拜皆当以两拜爲礼今人事生以四拜爲再拜之礼者葢中间有问安之事故也事死如事生诚意则当如是至如死而问安却是凟神若祭祀有告谢神等事则自当有四拜六拜之礼【释此须从时制可也】
　　凡人家法须令每有族人逺来则爲一防以合族虽无事亦当每月一爲之古人有花树韦家宗防法可取也然族人每有吉凶嫁娶之类更须相与爲礼使骨肉之意常相通骨肉日防者只爲不相见情不相接尔【释此孝子顺孙尊祖敬宗之志也】
　　吁问每常遇事即能知操存之意无事时如何存养得熟曰古之人耳之于乐目之于礼左右起居盘盂几杖有铭有戒动息皆有所养今皆废此独有理义之养心耳但存此涵养意久则自熟矣敬以直内是涵养意言不庄不敬则鄙诈之心生矣貌不庄不敬则怠慢之心生矣【释此君子之所以戒惧不覩不闻也】
　　汉儒如毛苌董仲舒最得圣贤之意然见道不甚分明下此即至杨雄规模狭道即性也言性已错更何所得【释董仲舒似分明矣然仲舒遇骄王而化毛苌遇献王而行杨雄当王莾而仕其说性若不错亦难与毛董伦也】
　　汉策贤良犹是人举之如公孙者犹强起之乃就对至如后世贤良乃自求举耳若果有曰我心只望廷对欲直言天下事则亦可尚矣若心在富贵则得志便骄纵失志则放旷与悲愁而已【释此耻恶衣恶食夫子不与议也】
　　有人劳正叔先生曰先生谨于礼四五十年应甚劳苦先生曰吾日履安地何劳苦佗人日践危地此乃劳苦也【释君子不安于纵犹小人不安于礼葢皆习与性成也】
　　忧子弟之轻俊者教以经学念书不得令作文字【释经学念书则轻俊者日威重觧作文字便长傲飘荡矣】
　　子弟凡百玩好皆夺志至于书札于儒者最近然一向好着亦自防志如王虞顔柳辈诚爲好人则有之曽见有善书者知道否平生精力一用于此非惟徒废时日于道便有妨处足知防志也【释子弟初有识若知先立乎其大则其后他好难换矣】
　　伯淳近与呉师礼谈介甫之学错处谓师礼曰爲我尽达诸介甫我亦未敢自以爲是如有说愿徃复此天下公理无彼我果能明辨不有益于介甫则必有益于我【释就与师礼之言亦可以化介甫之自是然而不化真下愚也】
　　吁言赵泽尝云临政事不合着心惟恕上合着心是否曰彼谓着心勉而行恕则可谓着心求恕则不可葢恕自有之理举斯心加诸彼而已不待求而后得然此人之论有心爲恕终必恕矣【释临政事亦有不宜用恕处】
　　持国曰道家有三住心心住则气住气住则神住此所谓存三守一伯淳先生曰此三者人终食之顷未有不离者其要只在收放心【释既收放心则神气自在非谓住之以延年也】
　　持国常患在下者多欺伯淳先生曰欺有三有爲利而欺则固可罪有畏罪而欺者在所恕事有类欺者在所察【释此三欺之处临政之方也】
　　人于外物奉身者事事要好只有自家一个身与心却不要好茍得外面物好时却不知道自家身与心却已先不好了也【释此不愿文绣膏粱之意也必须实见得】
　　人患乎慑怯者葢气不充不素养故也【释只在集义】
　　忿怒也治怒爲难治惧亦难克己可以治怒明理可以治惧【明释理茍明已亦可克】
　　吕大临东见录第二
　　居处恭执事敬与人忠此是彻上彻下语圣人元无二语【正释作则爲学者熟则爲圣人】
　　志道恳切固是诚意若迫切不中理则反爲不诚葢实理中自有缓急不容如是之迫观天地之化乃可知【正释迫切犹是有爲人意】
