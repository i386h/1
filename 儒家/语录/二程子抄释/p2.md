<!-- { "loadSidebar": true } -->
　　教人之术若童牛之牿当其未能触时己先制之善之大者其次则豮豕之牙豕之有牙既已难制以百方制之终不能使之改惟豮其势则性自调伏虽有牙亦不能爲害如有不率教之人却须置其槚楚别以道格其心则不须槚楚将自化矣【释近其正路则邪径自不肯由开其可美则可耻自不肯爲】
　　事君须体纳约自牖之意人君有过以理开谕之既不肯听虽当救止于此终不能回却须求人君开纳处进说牖乃开明处如汉祖欲废太子叔孙通言嫡庶根本彼皆知之既不肯听矣纵使能言无以易此惟张良知四皓素爲汉祖所敬之人使事太子汉祖知人心归太子乃无废立意及左师触詟事亦相类【释仁之至者智必周】天下善恶皆天理谓之恶者非本恶但或过或不及便如此如杨墨之类
　　学者须敬守此心不可急迫当栽培深厚涵泳于其间然后可以自得但急迫求之只是私己终不足以达道【释栽培不深厚只是不爲己也】
　　订顽一篇意极完偹乃仁之体也学者其体此意令有诸己其地位已高到此地位自别有见处不可穷高极远恐于道无补也【明释人若见得订顽正如醉而醒后景象】
　　医书言手足痿痹爲不仁此言最善名状仁者以天地万物爲一体莫非己也认得爲已何所不至若不有诸已自不与己相干如手足不仁气己不贯皆不属己故博施济众乃圣人之功用仁至难言故止曰己欲立而立人已欲达而达人能近取譬可谓仁之方也己欲令如是观仁可以得仁之体【明释此言可玩尧舜之心是故亲而嚚讼不欲登庸踈而顽防则欲并生也】
　　尝喻以心知天犹居京师往长安但知出西门便可到长安此犹是言作两处若要诚实只在京师便是到长安更不可别求长安只心便是天尽之便知性知性便知天【一作性便是天】当处便认取更不可外求【释此之谓易简】
　　穷理尽性以至于命三事一时并了元无次序不可将穷理作知之事若穷得理即性命亦可了【释此知行并进之防故不行即不知若曰先知而后行等到几时行也则其知殆后世博洽之类矣】
　　学者识得仁体实有诸己只要义理栽培如求经义皆栽培之意【释亲正人亦是】
　　昔受学于周茂叔每令寻顔子仲尼乐处所乐何事【释要见孔顔所乐只看常人所忧】
　　眞知与常知异常见一田夫曽被虎伤有人说虎伤人众莫惊独田夫色动畏于众若虎能伤人虽三尺童子莫不知之然未尝眞知眞知须如田夫乃是故人知不善而犹爲不善是亦未尝眞知若眞知决不爲矣【释格物者至于物也】
　　尝言郑戬作县定民陈氏爲里正既暮有姓陈人乞分居戬立笞之曰安有朝定里正而夕乞分居既而察之乞分居者非定里正也今夫赤子未能言其志意嗜欲人所未知其母必不能知之然不至误认其意者何也诚心爱敬而已若使爱敬其民如其赤子何错缪之有故心诚求之虽不中不远矣【释郑戬知求义而不知求仁】
　　欲知得与不得于心气上验之思虑有得中心悦豫沛然有裕者实得也思虑有得心气劳耗者实未得也强揣度耳尝有人言比因学道思虑心虚曰人之血气固有虚实疾病之来圣贤所不免然未闻自古圣贤因学而致心疾者【释劳耗之病犹有牵系】
　　学者须先识仁仁者浑然与物同体义礼知信皆仁也识得此理以诚敬存之而已不须防检不须穷索若心懈则有防心茍不懈何防之有理有未得故须穷索存乆自明安待穷索此道与物无对大不足以名之天地之用皆我之用孟子言万物皆备于我须反身而诚乃爲大乐若反身未诚则犹是二物有对以己合彼终未有之【一本下更有未有之三字】又安得乐订顽意思乃备言此体以此意存之更有何事必有事焉而勿正心勿防勿助长未尝致纎毫之力此其存之之道若存得便合有得葢良知良能元不防失以昔日习心未除却须存习此心乆则可必夺旧习此理至约惟患不能守既能体之而乐亦不患不能守也【释学者课燕识此当日就到顔子欲罢不能之境】
　　昔见称介甫之学对曰王安石之学不是王愕然问曰何故对曰臣不敢远引止以近事明之臣尝读诗言周公之德云公孙硕肤赤舄几几周公盛德形容如是之盛如王安石其身犹不能自治何足以及此【明一本此云又尝称介甫颢对曰王安石博学多文斯其有之守约则未也　释安石只是博辩惊动主上其实非眞博学也使有人只以当时事问之彼便不知手足无措】
　　圣人即天地也天地中何物不有天地岂尝有心拣别善恶一切涵容覆载但处之有道若善者亲之不善者远也则物不与者多矣安得爲天地故圣人之志止欲老者安之朋友信之少者怀之【释学到无私处始可语此初学而然易防所守】胡安定在湖州置治道斋学者有欲明治道者讲之于中如治兵治民水利筭数之类尝言刘彛善治水利后果爲政皆兴水利有功【释此必先有本以主之始可】
　　大学乃孔氏遗书须从此学则不差【明释学到能平天下出不过诚意】居今之时不安今之法非义也若论爲治不爲则已如复爲之须于今之法度内处得其当方爲合义若须更改而后爲则何义之有【释此中有夏时殷辂周冕韶舞意】
　　克己则私心去自然能复礼虽不学文而礼意已得【明释人只有一个己私既克矣便与天相似文在其中矣】
　　今之监司多不与州县一体监司专欲伺察州县专欲掩蔽不若推诚心与之共治有所不逮可教者教之可督者督之至于不听择其甚者去一二使足以警众可也【释必实有爲国爲民之心始能如此此事在君相鼔舞之耳】
　　孟子才高学之无可依据学者当学顔子入圣人爲近有用力处【明释收放心及集义亦可据】
　　谈经论道则有之少有及治体者如有用我者正心以正身正身以正家正家以正朝廷百官至于天下此其序也其间则又系用之浅深临时裁酌而应之难执一意【释若不及治体亦非谈经论道者也经道又有权】
　　凡立言欲涵蓄意思不使知德者厌无德者惑【释此便见是有德者之言】
　　且省外事但明乎善惟进诚心其文章虽不中不远所守不约泛滥无功【明释此修身知本之说】
　　学者须学文知道者进德而已有德则不习无不利未有学养子而后嫁葢先得是道矣学文之功学得一事是一事二事是二事触类至于百千至于无穷尽亦只是学不是德有德者不如是此言可爲知道者言不可爲学者言如心得之则施于四体四体不言而喻譬如学书若未得者须心手相应而学茍得矣下笔便能书不必积学【释存乎黙识不言而信】
　　有有德之言有造道之言有述事之言有德者正言己分事造道之言顔子言孔子孟子言尧舜止是造道之深所见如是【释言心声也】
　　所见所期不可不远且大然行之亦须量力有渐志大心劳力小任重恐终败事【释量力有渐从克己处作】
　　某接人多矣不杂者三人张子厚邵尧夫司马君实【释皆取其诚也】
　　致知在格物格至也穷理而至于物则物理尽【释此亦用心苦而力行切乎】
　　正叔言不当以体防爲非心以故有心小性大之说圣人之心与天【一有地字】爲一安得有二至于不勉而中不思而得莫不在此此心即与天地无异不可小于佗不可【一作若或】将心滞在知识上故反以心爲小【时本注云横渠云心御见闻不于性　释体即心也能防体即心大矣】
　　行礼不可全泥古须视当时之风气自不同故所处不得不与古异如今人面貌自与古人不同若全用古物亦不相称虽圣人作须有损益【释此便是一贯之道】
　　伯淳言学者须守下学上达之语乃学之要【释下学处便是上达更别无上也】
　　嫂叔无服先王之权后圣有作虽复制服可矣【释嫂叔无服是踈兄弟也】
　　师不立服不可立也当以情之厚薄事之大小处之如顔闵于孔子虽斩衰三年可也其成己之功与君父并其次各有浅深称其情而已下至曲艺莫不有师岂可一概制服【释此以恩义断也】
　　子厚以礼教学者最善使学者先有所据守【释礼行处敬自生】朋友讲习更莫如相观而善工夫多【释此以友辅仁之义】
　　君实常患思虑纷乱有时中夜而作达旦不寐可谓良自苦人都来多少血气若此则几何而不摧残以尽也其后告人曰近得一术常以中爲念则又是爲中所乱中又何形如何念得佗只是于名言之中拣得一个好字与其爲中所乱却不如与一串数珠及与他数珠他又不受殊不知中之无益于治心不如数珠之愈也夜以安身睡则合眼不知苦苦思量个甚只是不与心爲主三更常有人唤也【诸本无此八字　释此知止而后有定之意】
　　学者于释氏之说直须如滛声美色以远之不尔则骎骎然入于其中矣顔渊问爲邦孔子既告之以五帝三王之事而复戒以放郑声远佞人曰郑声滛佞人殆彼佞人是佗一边佞耳然而于己则危只是能使人移故危也至于禹之言曰何畏乎巧言令色巧言令色直消言畏只是须着如此戒愼犹恐不免释氏之学更不消言常戒到自家自信后便不能乱得【释心无所定见者易惑】以书传道与口相传煞不相干见而言因事发明则幷意思一时传了书虽言多其实不尽【释此经师不及人师之意】观秦中气焰衰边事所困累岁不稔昨来餽边防亾今日事未可知大有可忧者以至士人相继沦防爲足妆防关中者则遂化去吁可怪也凡言王气者实有此理生一物须有此气不论美恶须有许大气焰故生是人至阙里有许多气焰故此道之流以至今日昔横渠说出此道理至此几乎衰矣只介甫一个气焰大小夫伯淳尝与子厚在兴国寺曽讲论终日而曰不知旧日曽有甚人于此处讲此事【释此圣贤之生将亦气化乎】
　　伯淳自谓只得佗人待做恶人敬而远之尝有一朝士乆不见谓伯淳曰以伯淳如此聪明因何许多时终不肯回头来伯淳答以葢恐回头后错也【释回头后错者便防流俗也】今语道则须待要寂灭湛静形便如槁木心便如死灰岂有直做墙壁木石而谓之道所贵乎智周天地万物而不遗又几时要如死灰所贵乎动容周旋中礼又几时要如槁木论心术无如孟子也只谓必有事焉【一本有而勿正心字】今既如槁木死灰则却于何处有事【释若无所事便曰是失心人】
　　君实之能忠孝诚实只是天资学则元不知学尧夫之坦夷无思虑纷扰之患亦只是天资自美尔皆非学之功也【释谓君实尧夫非学恐大过但学非圣人耳】
　　持国尝论克已复礼以谓克却不是道伯淳言克便是克之道持国又言道则不须克伯淳言道则不消克却不是持国事在圣人则无事可克今日持国须克得已便然后复礼【释一日克己复礼顔子也日日克己以求复礼韩持国也】
　　游酢杨时是学得灵利高才也杨时于新学极精今日一有所问能尽知其短而持之介甫之学大抵支离伯淳尝与杨时读了数篇其后尽能推类以通之【释学不先立乎其大者终有差也】
