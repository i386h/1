<!-- { "loadSidebar": true } -->
　　训曰为臣子者果能尽心体贴君亲之心凡事一出于至诚未有不得君亲之欢心者昔日
　　太皇太后驾诣五台因山路难行乘车不穏朕命备八人
　　暖轿
　　太皇太后天性仁慈念及校尉请轿步履维艰因欲易车
　　朕劝请再三
　　圣意不允朕不得已命轿近随车行行不数里朕见圣躬乘车不甚安穏因请乘轿
　　圣祖母云予已易车矣未知轿在何处焉得即至朕
　　奏曰轿即在后随令进前
　　圣祖母喜极拊朕之背称赞不已曰车轿细事且道途之问汝诚意无不恳到实为大孝盖深惬
　　圣怀而降是欢爱之防也可见凡为臣子者诚敬存心实心体贴未有不得君亲之欢心者也
　　训曰朕为天下君何求而不得现今朕之衣服有多年者竝无纤毫之玷里衣亦不至少汚虽经月服之亦无汗迹此朕天秉之洁净也若在下之人能如此则凡衣服不可以长乆服之乎
　　训曰老子曰知足者富又曰知足不辱知止不殆可以长久奈何世人衣不过被体而衣千金之裘犹以为不足不知鹑衣袍緼者固自若也食不过充肠罗万钱之食犹以为不足不知箪食瓢饮者固自乐也朕念及于此恒自知足虽贵为天子而衣服不过适体富有四海而毎日常膳除赏赐外所用肴馔从不兼味此非朕勉强为之实由天性自然汝等见朕如此俭徳其共勉之
　　训曰尝闻明代宫闱之中食御浩繁掖庭宫人几至数千小有营建动费巨万今以我朝各宫计之尚不及当日妃嫔一宫之数我朝外廷军国之需与明代略相髣髴至于宫闱中服用则一年之用尚不及当日一月之多盖深念民力惟艰国储至重
　　祖宗相家法勤俭敦朴为风古人有言以一人治天下不以天下奉一人以此为训不敢过也
　　训曰冠帽乃元服最尊今或有下贱无知之人将冠帽置之靴韈一处最不合礼满洲从来旧规亦最忌此
　　训曰如朕为人上者欲法令之行惟身先之而人自从即如吃烟一节虽不甚关系然火烛之起多由于此故朕时时禁止然朕非不防吃烟幼时在养母家颇善于吃烟今禁人而已用之将何以服人因而永不用也
　　训曰有子曰礼之用和为贵先王之道斯为美小大由之有所不行知和而和不以礼节之亦不可行也盖礼以严分而和以通情分严则尊卑贵贱不逾情通则是非利害易达齐家治国平天下何一不由于斯
　　训曰学问无他惟在存天理去人欲而已天理乃本然之善有生之初天之所赋畀也人欲是有生之后因气禀之偏动于物纵于情乃人之所为非人之固有也是故闲邪存诚所以持养天理隄防人欲省察克治所以辨明天理决去人欲若能操存涵养愈精愈密则天理常存而物欲尽去矣
　　训曰曩者三孽作乱朕料理军务日昃不遑持心坚定而外则示以暇豫每日出游景山骑射彼时满洲兵俱已出征余者尽系老弱遂有不法之人投帖于景山路旁云今三孽及察哈尔叛乱诸路征讨当此危殆之时何心每日出游景山如此造言生事朕置若罔闻不久三孽及察哈尔俱已剿灭当时朕若稍有疑惧之意则人心摇动或致意外未可知也此皆
　　上天垂佑
　　祖宗神明加防令朕能坚心筹画成此大功国已至甚危而获复安也自古帝王如朕自幼阅厯艰难者甚少今海内承平回思前者数年之间如何阅厯转觉悚然可惧矣古人云居安思危正此之谓也
　　训曰今天下承平朕犹时刻不倦勤修政事前三孽作乱时因朕主见专诚以致成功惟大兵永兴被困之际至信息不通朕心忧之现于词色一日议政王大臣入内议军旅事奏毕佥出有都统毕立克图独留向朕云臣观陛下近日天顔稍有忧色上试思之我朝满洲兵将若五百人合队谁能抵敌不日永兴之师捷音必至陛下独不观
　　太祖
　　太宗乎为军旅之事臣未见眉颦一次皇上若如此则懦
　　怯不及
　　祖宗矣何必以此为忧也朕甚是之不日永兴捷音果至所以朕从不敢轻量人谓其无知凡人各有识见常与诸大臣言但有所知所见即以奏闻言合乎理朕即嘉纳都统毕立克圗汉仗好且极其诚实人也
　　训曰大雨雷霆之际决毋立于大树下昔老年人时时
　　告诫朕亲眼常见汝等记之
　　训曰世人皆好逸而恶劳朕心则谓人恒劳而知逸若安于逸则不惟不知逸而遇劳即不能堪矣故易有云天行健君子以自强不息由是观之圣人以劳为福以逸为祸也
　　训曰世人秉性何等无之有一等抝性人人以为好者彼以为不好人以为是者彼反以为非此等人似乎忠直如或用之必然偾事故古人云好人之所恶恶人之所好是谓拂人之性葘必逮夫身者此等人之谓也
　　训曰古人有言反经合理谓之权先儒亦有论其非者盖天下止有一经常不易之理时有推迁世有变易随时斟酌权衡轻重而不失其经此即所谓权也岂有反经而谓之行权者乎
　　训曰大凡贵人皆能久坐朕自幼年登极以至于今日与诸臣议论政事或与文臣讲论书史即与尔等家庭闲暇谈笑率皆俨然端坐此皆朕躬自幼习成素日涵养之所致孔子云少成若天性习贯如自然其信然乎
　　训曰出外行走驻营之处最为要若夏秋间雨水可虑必觅高原凡近河湾及洼下之地断不可住冬春则火荒可虑但觅草稀背风处若不得已而遇草深之地必于营外周围将革刈除然后可住再有人先曾止宿之旧基不可住或我去时立营之处回途至此亦不可再住如是之类我朝旧例皆为大忌
　　训曰走逺路之人行数十里马既出汗断不可饮之水秋季犹可春时虽无汗亦不可令饮若饮之其马必得残疾汝等切记
　　训曰天道好生人一心行善则福履自至观我朝及古行兵之王公大臣内中颇有建立功业而行军时曾多杀人者其子孙必不昌盛渐至衰败由是观之仁者诚为人之本与
　　训曰凡人处世惟当常寻欢喜欢喜处自有一畨吉祥景象盖喜则动善念怒则动恶念是故古语云人生一善念善虽未为而吉神已随之人生一恶念恶虽未为而凶神已随之此诚至理也夫
　　训曰人心一念之微不在天理便在人欲是故心存私便是放不必逐物驰骛然后为放也心一放便是私不待纵情肆欲然后为私也惟心不为耳目口鼻所役始得泰然故孟子曰耳目之官不思而蔽于物物交物则引之而已矣心之官则思思则得之不思则不得也此天之所以与我者先立乎其大者则其小者不能夺也此为大人而已矣
　　训曰大学中庸俱以慎独为训是为圣贤第一要节后人广其说曰暗室不欺所谓暗室有二义焉一在私居独处之时一在心曲隠微之地夫私居独处则人不及见心曲隠微则人不及知惟君子谓此时指视必严也战战栗栗兢兢业业不动而敬不言而信斯诚不愧于屋漏而为正人也夫
　　训曰为人上者敎子必自幼严饬之始善看来有一等王公之子幼失父母或人惟有一子而爱恤过甚其家下仆人多方引诱百计奉承若如此娇养长大成人不至痴獃无知即多任性狂恶此非爱之而反害之也汝等各宜留心
　　训曰人之才行当辨其大小在大位者称其清防可矣若使役人等亦可加以清防之名乎朕曾于防军骁骑中问其人如何而侍卫有以端密对者军卒人等岂堪当此端密乃居大位之美称军卒止可言其朴实耳
　　训曰尔等平日当时常拘管下人莫令妄干外事留心敬慎为善断不可听信下贱小人之语彼小人遇便宜处但顾利已不恤恶名归于尔等也一时不谨可乎
　　训曰凡人存善念天必绥之福禄以善报之今人日持念珠念佛欲行善之故也茍恶念不除即持念珠何益
　　训曰近世之人以不食肉为持斋岂知古人之斋必与戒竝行易系辞曰斋戒以神明其徳所谓斋者齐也齐其心之所不齐也所谓戒者戒其非心妄念也古人无一日不斋无一日不戒而今之人以毎月之某日某日持斋已与古人有间然持斋固为善事可以感发人之善念第不知其戒心何如耳
　　训曰世上人心不一有一种人不记人之善専记人之恶视人有丑恶事转以为快乐如自得竒物者然此等幸灾乐祸之人不知其心之何以生而怪异如是也汝等当以此为戒
　　训曰国初人多畏出痘至朕得种痘方诸子女及尔等子女皆以种痘得无恙今边外四十九旗及喀尔喀诸藩俱命种痘凡所种皆得善愈尝记初种时年老人尚以为怪朕坚意为之遂全此千万人之生者岂偶然耶
　　训曰人惟一心起为念虑念虑之正与不正只在顷刻之间若一念之不正顷刻而知之即从而正之自不至离道之逺书曰惟圣罔念作狂惟狂克念作圣一念之微静以存之动则察之必使俯仰无愧方是实在工夫是故古人治心防于念之初生情之未起所以用力甚微而收功甚钜也
　　训曰人之为圣贤者非生而然也盖有积累之功焉由有恒而至于善人由善人而至于君子由君子而至于圣人阶次之分视乎学力之浅深孟子曰夫仁亦在乎熟之而已矣积徳累功者亦当求其熟也是故有志为善者始则充长之继则保全之终身不敢退然后有日增月益之效故至诚无息不息则久久则徴徴则悠逺悠逺则博厚博厚则高明其功用岂可量哉
　　训曰朕自幼不喜饮酒然能饮而不饮平日膳后或遇年节筵宴之日止小杯一杯人有防酒不闻者是天性不能饮也如朕之能饮而不饮始为诚不饮者大抵嗜酒则心志为其所乱而昏昧或致病疾实非有
　　益于人之物故夏先后以防酒为深戒也
　　训曰原夫酒之为用所以祀神也所以养老也所以献宾也所以合欢也其用固不可少然沈酣湎溺至不时不节则不可是故先王因为酒礼宾主交错揖让升降温温其恭威仪反反立监佐史常以三爵为限况敢多饮乎此先王之所以戒酒失也奈何今之人无故而饮饮必醉而后已富家子弟败家破产身罹疾戹皆由于此而贫穷者才得几文便沽饮尽醉行凶遭祸抑何比比故周书以酒为诰而曰我民用大乱丧徳亦罔非酒惟行
　　训曰礼义之心人皆有之未有安心为非而逆乎人道者也若或有之不过百中一二然此辈亦有所由起或有负气而纵者或有使酒而纵者夫负气者犹知顾忌而使酒者竞毫无所畏此非其人为之而酒为之也故古之圣王逺焉贤士戒焉世之好饮者乐酒无厌心恒狂乱遂至形骸顚倒礼法丧失其为败徳何可胜言是故朕谆谆敎饬尔等断不可耽于酒者正为伤身乱行莫此为甚也
　　训曰人之养身饮食为要故所用之水最切朕所经厯多矣每将各地之水称其轻重因知水最佳者其分两甚重若遇不得好水之处即蒸水以取其露烹茶饮之泽布尊旦巴胡突克图多年以来所用皆系水蒸之露也
　　训曰朕避暑时曾于乌城热河等处捕鱼见侍卫执事人中年纪幼小者怜其未习于水每怀怵惕故朕诸子自幼俱令其习水即习之未精者较之若辈亦大不同所以行船涉水总不为汝等牵挂也可见为人凡学一艺必于自身有益我朝先辈尝言一粒之艺于身有益诚谓是与
　　训曰今外边之无赖小人及太监等惯詈骂人且动辄发誓亦如骂人之语皆出自口我等为人上者断乎不可或使令之辈有过小则责之大则扑之詈骂之亦奚为汚秽之言轻出自口所损大矣尔等切记之
　　训曰凡人不能无好恶但能胜其私心则善诚见善而好之见恶而恶之则不能牵累吾心矣人于喜怒亦然喜时不能不遇可怒之事怒时不能不遇可喜之事是故大学云忿懥好乐皆难得其正者此之谓也
