<!-- { "loadSidebar": true } -->
　　训曰诸国必有一所敬之神即如我朝之敬祀祖神者如防古回子番苗猓猓以及各国之人皆自有一所敬之神由此观之天之生斯人也敬之一字凡事不可须臾离也
　　训曰凡人各有一惧怕之物有怕蛇而不怕虾蟆者亦有怕虾蟆而不怕蛇者朕虽不怕诸样之物然从来不以戏人在怕虫之人见其所怕之虫不顾身命往往竞有防刀者如在大君之前倘出锋刃俱系重罪明知此故而因一戏以入人罪亦复何味尔等留心切记可也
　　训曰敬重神佛惟在我心而已自唐宋以来相遇神佛祭日特造神佛纸像供之祭毕复焚此虽无闗乎大礼然于道理甚不合外边小人随其俗尚可已我等为人上者知此当各戒之
　　训曰朕南巡数次看来大江以南水土甚软人亦单薄诸凡饮食视之鲜明竒异然于人则无补益处大江以北水土即好人亦强壮诸凡饮食亦皆于人有益此天地间水土一定之理今或有北方人饮食执意效南方此断不可也不惟各处水土不同而人之肠胃亦异勉强效之渐至于软弱于身有何益哉
　　训曰漆器之中洋漆最佳故人皆以洋人为巧所作为佳却不知漆之为物宜潮湿而不宜干燥中国地燥尘多所以漆器之色最暗观之似粗鄙洋地在海中潮湿无尘所以漆器之色极其华美此皆各处水土使然并非洋人所作之佳中国人所作之不及也
　　训曰边外水土肥美本处人惟种黍稗稷等类总不知种别样之谷因朕驻跸边外备知土脉情形敎本处人树艺各种之谷厯年以来各种之谷皆获丰收垦田亦多各方聚集之人甚众即各山壑中皆成大村落矣上天爱人凡水陆之地无一处不可以养人惟患人之不勤不勉尔诚能勤勉到处皆可耕凿以给妻子也
　　训曰我朝满洲旧风凡饮食必甚均平不拘多寡必人人徧及使尝其味朕用膳时使人有所往必留以待其回而与之食青海台吉来时朕闲话中间问伊等旧风亦云如是由是观之古昔所行之典礼其规模皆一殆无内外逺近之分也
　　训曰明朝末年西洋人始至中国作验时之日晷初制一二时明朝皇帝目以为宝而珍重之顺治十年间
　　世祖皇帝得一小自鸣钟以验时刻不离左右其后又得自鸣钟稍大者遂效彼为之虽能髣髴其规模而成在内之轮环然而上劤之法条未得其法故不得其准也至朕时自西洋人得作法条之法虽作几千百而一一可必其准爰将向日所珍藏
　　世祖皇帝时自鸣钟尽行修理使之皆准今与尔等观之尔等托赖朕福如斯少年皆得自鸣钟十数以为玩器岂可轻视之其宜永念
　　祖父所积之福可也
　　训曰朕所居殿现铺氊片等物殆及三四十年而未更换者有之朕生性亷洁不欲奢于用度也
　　训曰旧满洲忌讳之事皆如古典即如遇一忌讳之事有年高者则子弟为年高者忌讳子孙众多年高者亦为子孙忌讳是皆彼此爱敬之意汝等知此必遵而行之
　　训曰大凡残疾之人不可取笑即如跌蹼之人亦不可哂盖残疾之人见之宜生怜悯或有无知之辈见残疾者毎取笑之其人非自招斯疾即招及子孙即如哂人跌蹼不旋踵间或即失足是故我朝先辈老人常言勿轻取笑于人取笑必然自招正谓此也
　　训曰白素之物最为吉祥佛经中以白为净故防古西番僧众供佛见贵人必进白绫手帕以为贽见之礼且我朝一应喜庆筵宴桌张亦必用素白布疋以为盖袱此正古人绘事后素之义也
　　训曰朕自幼凡祭祀典礼必亲行以致其诚敬今因年老于诸祭祀典礼身不能者宁遣王公大臣恭代断不茍且行之以塞责也今遣尔等恭代亦必如朕之诚敬可矣
　　训曰明朝十三陵朕往观数次亦尝祭奠今未去多年尔等亦当往观祭奠遣尔等去一两次则地方官看守人等皆知敬谨
　　世祖章皇帝初进北京明朝诸陵一毫未动收崇祯之尸特修陵园以礼葬之厥后亲往奠祭尽哀至于诸陵亦皆拜礼观此则我朝得天下之正待前朝之厚可谓超出往古矣
　　训曰凡人平日必当涵养此心朕昔足痛之时转身艰难足欲稍动必赖两傍侍御人那移少着手即不胜其痛虽至于如此朕但念自罹之灾与左右近侍谈笑自若并无一毫躁性生忿以至于苛责人也二阿哥在徳州病时朕一日视之正值其含怒与近侍之人生忿朕寛解之曰我等为人上者罹疾却有许多人扶持任使心犹不足如彼内监或是穷人一遇疾病谁为任使虽有气忿向谁出耶彼时左右侍立之人聴朕斯言无有不流涕者凡此等处汝等宜切记于心
　　训曰人于平日养身以怯懦机警为上未寒凉即增衣服所食物稍不宜即禁忌之愈谨慎愈怯懦则大益
　　于身但观老大臣辈尽皆如此朕毎见伊等常以机心戏之然机心第不可用之于他处若各用之于养身其有益无比也
　　一日指案上所置贺阑国铁尺
　　训曰此铁尺既不曲且无铁绣气味尔等其知此乎乃琢贺阑国刀而为之者夫改兵器而设于书案亦偃武修文之意也曩者西洋人安多见之曾谓刀者兵器人人见而畏之今设于书案人人见而喜持焉亦极吉祥之事斯言最得理也
　　训曰中华城池地里圗样虽载于直省志书但取其大槩而地里之逺近俱不得其准朕以治厯之法按天上之度以准地里之逺近故毫无差忒曾分道遣人尽山川城郭而量其形势南至沔国北至俄罗斯东至海滨西至冈底斯俱入度内名为皇舆全圗又命善于丹青者精心绘出刊刻成圗颁赐尔等观此圗方知我朝地舆之广大
　　祖宗累积岂可轻视耶既知创业之维艰应虑守成之不易朕惟祝告上天俾天下苍生永乐此升平之世界耳
　　训曰人生凡事固有定数然而其中以人力夺天工者有之如取火镜指南鍼一物之微能参造化至于推步七政之运行寒暑之节候日月之交蚀皆时刻不爽又若春耕夏耘乃致西成秋获茍徒恃天工不尽人力何以发造化之机而时亮天工乎
　　训曰汝等皆系皇子王阿哥富贵之人当思各自保重身体诸凡宜忌之处必当忌之凡秽恶之处勿得身临譬如出外所经行之地倘遇不祥不洁之物即当遮掩躱避古人云千金之子坐不垂堂况于尔等身为皇子者乎
　　训曰为人上者居处宫室虽贵洁净然亦不可太过成癖尝见有人过于好洁其所居之室一日扫除数次家下人着履者皆不许入衣服少有沾汚即弃而不
　　用亲属所馈饮食俱不肯尝此等人谓之犯洁癖久之反为身累盖其性情识见鄙隘已甚实非正心修身之大道特语尔等知之
　　训曰父母之于儿女谁不怜爱然亦不可过于娇养若小儿过于娇养不但饮食之失节抑且不耐寒暑之相侵即长大成人非愚则痴尝见王公大臣子弟中毎有痴獃輭弱者皆其父母过于娇养之所致也
　　训曰我朝旧制多合经书古典满洲例带马必以右手牵犬必以左手礼记即然如斯类者尽有
　　训曰古人一年四季出猎若此则人劳而禽兽亦不得遂其生朕一年两季行幸春日水猎欲人之习于舟楫也秋日出哨欲人之习于弓马也若此则人不劳而禽兽亦得遂其生是故我朝之兵甚强健所向无敌者实朕使之以时而养之以节之所致也
　　训曰朕初次南巡阅河各样船俱试坐之皆不甚妥厥后朕亲指示作黄船尽善尽美极其坚固虽遇大风浪坐此船毫无可虑也朕于大小事务必捜其本原复谘于众然后行之
　　训曰黄淮两河闗系漕运民生最为重要故朕不惮勤劳屡亲巡阅察其险易之形势审其疏导之机宜缓急次第具有成画大修工程费以数百万计岁修帑金亦以数十万计乃康熙三十七年黄淮并涨总河董安国不坚筑堤堰疏通海口因而河身垫髙以致倒灌洪泽湖口湖水从六坝旁泄由运河入下河淹没民田于是罢董安国而以于成龙代之授以治河方略三十八年亲往阅视驻跸清口河干面谕于成龙清口宜筑挑水坝挑黄河使趋北岸始免倒灌清口之患而于成龙未获成功继用张鹏翮为总河又令大臣官员往髙堰筑堤坚闭六坝使洪泽湖水畅出清口仍谕张鹏翮清口筑挑水坝尤为紧要此坝不筑则黄水顶冲断不能使向北岸湖水必不得畅流张鹏翮遵奉朕言坝功筑成黄流遂直趋陶庄清水因以畅流叠经伏秋大涨并无倒灌之事又命浚张福口等引河筑归仁堤疏人字芒稻泾涧等河开大通口皆一一告竣曩时黄水泛涨或与岸平或漫溢四出今黄河深通河岸距水面数十余丈纵遇大涨亦可无虞此皆由朕深念河工国家大事夙夜厪怀未尝少释且简命河臣倚任甚切所属官吏俱聴选用凡在河工大小官员并皆勉力赴工共襄河务之所致也此系朕治河始末特语尔等识之
　　训曰言治河者谓宜顺其入海之性不宜障塞以与之争此但言其理耳今河决在七里沟去海止四十余里若聴其顺流入海既可不劳人功亦且永无河患岂不甚便但淮以北二百里之运道遂成枯渠国计所闗故不得不使其迂回而入淮河之故道此由时势与古不同也
　　训曰尔等荷防朕恩作王贝勒贝子各自分家异居矣但当谨遵国法守尔等本分度日可也尔等王职惟朝防大典除此凡外边诸事不可干预朕若命以事务当视朕之所命尽心竭意方不负朕之所用而贻人讥笑也
　　训曰凡人养身重在衣食古人云愼起居节饮食然而衣服之系于人者亦为最要如朕冬月衣服宁过于厚却不用火炉所以然者盖为近火则衣必薄出外行走必致感寒与其感寒而加服何如未寒而先进衣乎
　　训曰朕出猎在外虽遇极寒时不下帽檐面厐耳轮一次未冻然而寻常在家衣必厚实盖出猎在外必预防寒冷若寻常居家偶尔出行忽感寒气者有之宜常防范
　　训曰曩者一时作兴吹筒吹者甚多朕亦尝试之不济于用且甚伤人气近来皆不用矣与其用无益之物何若暇时熟习弓马不亦善乎
　　训曰朕用膳后必谈好事或寓目于所作珍玩器皿如是则饮食易消于身大有益也
　　训曰子平六壬奇门等学俱系后世人按五行生克互相敷演而成其取义也虽极巧极精然其神煞名号尽是人之所定揆之正理实难信也世人习某件即偏于某件以为甚深且奥以夸耀于人朕于暇时亦曾究心此等杂学以考其根源一一洞彻知其不能确准又焉能及古圣所之大道耶
　　训曰河圗顺转而相生洛书逆转而相克盖生者所以成其体而克者所以其用大禹谟水火金木土谷惟修以五行相克为次第可见相克是五行作用处今术数家或以相克取财官或以相克取发用亦此理也
　　训曰人之一生虽云命定然而命由心造福自己求如子平五星推人妻财子禄及流年月建日后试之多有不验盖因人事未尽天道难知譬如推命者言当显达则自谓必得功名而诗书不必诵读乎言当富饶则自谓坐致丰亨而经营不必谋计乎至谓一生无祸则竟放心行险恃以无恐乎谓终身少病则遂恣意荒淫可保无虞乎是皆徒聴禄命反令人堕志失业不加修省愚昧不明莫此为甚以朕之见人若日行善事命运虽凶而可必其转吉日行恶事命运纵吉而可必其反凶是故命之一字孔子罕言之也
