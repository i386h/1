<!-- { "loadSidebar": true } -->
　　训曰人生于世无论老少虽一时一刻不可不存敬畏之心故孔子曰君子畏天命畏大人畏圣人之言我等平日凡事能敬畏于长上则不得罪于朋侪则不召过且于养身亦大有益尝见高年有寿者平日俱极敬慎即于饮食亦不敢过度平日居处尚且如是遇事可知其慎重也
　　训曰古圣人所道之言即经所行之事即史开卷即有益于身尔等平日诵读及敎子弟惟以经史为要夫吟诗作赋虽文人之事然熟读经史自然次第能之幼学断不可令看小说小说之事皆敷演而成无实在之处令人观之或信为眞而不肖之徒竟有效法行之者彼焉知作小说者譬喻指防之本心哉是皆训子要道尔等其切记之
　　训曰诗之为敎也所从来逺矣昔在虞庭命夔为典乐之官以敎胄子曰诗言志盖人性情之发不能无所寄托而诗则触于境而宣于言者也自夫子删定而后三百篇之旨粲然可覩采之里巷者为风陈之朝廷者为雅荐之郊庙者为颂观其美刺而善恶之鉴昭矣观其正变而隆替之治判矣观其升歌下管间歌合乐之所咏叹而祖功宗徳之实着矣千载而下因言识心故曰可兴可观可羣可怨也夫子雅言之敎称引诵说惟诗最多如大学中庸孝经篇末必引诗以咏叹之亦以见古人之斯须不离乎诗也思夫伯鱼过庭之训小子何莫学夫诗之敎则凡有志于
　　学者岂可不以学诗为要乎
　　训曰礼之系于人也大矣诚为范身之具而兴行起化之原也礼仪三百威仪三千大而冠昏丧祭朝聘射飨之规小而揖让进退饮食起居之节君臣上下赖之以序夫妇内外赖之以辨父子兄弟婚媾姻娅赖之以顺而成故曰动容中礼而天徳备矣治定制礼而王道成矣礼经传之者十三家而戴徳戴圣为尤着圣所四十九篇即今之礼记是也其余四十七
　　篇虽杂出于汉儒之说亦皆述圣门格言有切于身心之要防尔等所习本经既熟正当学礼孔子曰不学礼无以立其宜勉之
　　训曰为人上者使令小人固不可过于严厉而亦不可过于寛纵如小过悮可以寛者即寛宥之罪之不可寛者彼时即惩责训导之不可记恨若当下不惩责时常琐屑蹂践则小人恐惧无益事也此亦使人之要汝等留心记之
　　训曰孔子云惟女子与小人为难养也近之则不孙逺之则怨此言极是朕恒见宫院内贱辈因稍有勤劳些须施恩伊必狂妄放纵生一事故将前所行是处尽弃而后已及逺置之伊又背地含怨古圣何以知之而为是言耶凡使人者皆宜深省此言也
　　训曰太监原为宫中使令以备洒扫而已断不可使其干预外事朕宫中之太监总不令在外行走有告假者日中出去晚必进内即朕御前近侍之太监等不过左右使令家常闲谈笑语从不与言国家之政事也
　　训曰兵书云为将之道当身先士卒前者噶尔丹以追喀尔喀为名阑入边界朕计安藩服亲统六师由中路进兵逐日侵晨起行日中驻营又虑大兵逺讨粮米为要令诸营将士每日一餐朕亦每日进膳一次未驻营时必先令人详审水草或有乏水处则凿井开泉蓄积澄流务使人马给足竟有原无水处忽尔清泉流出导之可致数里人马资用不竭一近克鲁伦河即身率侍卫前锋直捣其巢大兵随后依次而进噶尔丹闻朕亲统大兵忽自天临魂胆俱丧即行逃窜恰遇西师于昭木多一战而大破之此皆由朕上得天心出师有名故尔新泉涌出山川灵应以致数十万士卒车马各各安全三月之间振旅凯旋而成兹大功也
　　训曰兵丁不可令习安逸惟当教之以劳时常训练使步伐严明部伍熟习管子所谓昼则目相视而相识夜则声相闻而不乖也如是则战胜攻取有勇知方故劳之适所以爱之敎之以劳真乃爱兵之道也不但将兵如是敎民亦然故国语曰夫民劳则思思则善心生逸则淫淫则忘善忘善则恶心生沃土之民不材淫也瘠土之民莫不向义劳也
　　训曰我等时居塞外常饮河水然平时不妨但夏日山水初发深当戒愼此时饮之易生疾病必得大雨一二次后山中诸物尽被涤荡然后洁清可饮
　　训曰朕毎岁巡行临幸处居人各进本地所产菜蔬尝喜食之高年人饮食宜淡薄每兼菜蔬食之则少病于身有益所以农夫身体强壮至老犹健者皆此故也
　　训曰尝观宋史孝宗月四朝太上皇称为盛事孝宗于宋固为敦伦之主然而上皇在御自当乘暇问视岂可限定朝见之期朕事
　　皇太后五十余年总以家庭常礼出乎天伦至性遇有事奏啓一日二三次进见者有之或无事即间数日者有之至于
　　万寿诞辰嘉时令节朕备家宴恭请临幸则自晨至暮左右奉侍岂止日觐数次朕之巡狩江南出猎塞北也随本报三日一次恭请
　　圣安外仍使近侍太监乘请
　　安并进所获鹿麅雉兎鲜果鲜鱼之类凡有所得即令驰进从不拘定日期且朕侍
　　皇太后家人礼数惟以顺适为安自然为乐并不以朝见
　　日期限定礼法而称孝也
　　训曰尝阅明宣宗实录其奉侍母后和敬有礼至今览之犹足令人感慕朕尝思先王以孝治天下故夫子称至徳要道莫加于此自唐宋以来人君往往疏于定省有经年不一见者独不思朝夕承懽自天子以至于庶人家庭常礼出于天伦至性何尝以上下而有别也
　　训曰诸様可食果品于正当成熟之时食之气味甘美亦且宜人如我为大君下人各欲尽其微诚故争进所得初出鲜果及菜蔬等类朕只略尝而已未尝食一次也必待其成熟之时始食之此亦养身之要也
　　训曰朕于凡事必存心分别吉凶如简用大臣陞转职官本章必置之于案或置之于床若夫刑部人命事件暂留中细阅者必别置一处决不与吉事相参朕于此等处如此留心者吉凶异道不得相干故也
　　训曰顷因刑部彚题内有一字错误朕以硃笔改正发出各部院本章朕皆一一全览外人谓朕未必通览每多疏忽故朕于一应本章见有错字必行改正翻译不堪者亦改削之当用兵时一日三四百本章朕悉亲览无遗今一日中仅四五十本而已览之何难一切事务总不可稍有懈慢之心也
　　训曰世间事甚不如意者莫过于决断秋审一事夫杀人之人理应偿命但为人君者于杀人之事必以哀矜之心处之故朕毎理秋审之事无一不竭尽心力而详审之也
　　训曰尔等见朕时常所使新满洲数百勿易视之也昔者
　　太祖
　　太宗之时得东省一二人即如珍宝爱惜眷养朕自登极以来新满洲等各带其佐领或合族来归顺者
　　太皇太后闻之向朕曰此虽尔
　　祖上所遗之福亦由尔抚柔逺人敎化普遍方能令此辈
　　倾心归顺也岂可易视之
　　圣祖母因喜极降是防也
　　训曰王师之平蜀也大破逆贼王平藩于保宁获苗人三千皆释而归之及进兵滇中吴世璠穷蹙遣苗人济师以拒我苗不肯行曰天朝活我恩徳至厚我安忍以兵刃相加遗耶夫苗之犷悍不可以礼义驯束宜若天性然者一旦感恩怀徳不忍轻倍主上有内地士民所未易能者而苗顾能之是可取也子舆氏不云乎以力服人者非心服也力不赡也以徳服人者中心恱而诚服也宁谓苗异乎人而不可以徳服也耶
　　训曰凡人于无事之时常如有事而防范其未然则自然事不生若有事之时却如无事以定其虑则其事亦自然消灭矣古人云心欲小而胆欲大遇事当如
　　此处之
　　训曰凡大人度量生成与小人之心志迥异有等小人满口恶言讲论大人或者背面毁谤日后必遭罪谴朕所见最多可见天道虽隠而其应实不爽也
　　训曰孟子云存乎人者莫良于眸子眸子不能掩其恶胸中正则眸子了焉胸中不正则眸子眊焉此诚然也看来人之善恶系于目者甚显非止眸子之明暗有人焉其视人也常有一种徬徨不定之态则其人必不正我朝满洲耆旧亦甚贱此等人
　　训曰凡人行住坐卧不可回顾斜视论语曰车中不内顾礼曰目容端所谓内顾即回顾也不端即斜视也此等处不但关于徳容亦且有犯忌讳我朝先辈老人亦以行走回顾之人为大忌讳时常言之以为戒也
　　训曰道理之载于典籍者一定而有限而天下事千变万化其端无穷故世之苦读书者往往遇事有执泥
　　处而经厯事故多者又毎逐事圎融而无定见此皆一偏之见朕则谓当读书时须要体认世务而应事时又当据书理而审其事宜如此方免二者之弊
　　训曰孔子云先行其言而后从之如宋周程张朱诸儒皆能勉行道学之实其议论皆发明先圣先贤之奥防又若司马光乃宋朝名相观其编辑资治通鉴论断古今尽得其当可谓言行相符然自未尝博道学之名也今人讲道学者徒尚语言文字而尤好非议人非惟言行不符而言之有实者盖亦寡矣朕不尚空言惟务实行尤不肯非议人盖以人各有短长弃其所短而取其所长始能尽人之材若必求全责备稍有欠缺即行指摘非忠恕之道也
　　训曰人生于世最要者惟行善圣人经书所遗如许言语惟欲人之善神佛之教亦惟以善引人后世之学毎毎各向一偏故尔彼此如讐敌也有自谓道学入神佛寺庙而不拜自以为得真正道此皆学未至而心有偏以正理度之神佛者皆古之至人我等礼之敬之乃理之当然也即今天下至大神佛寺庙不可胜数何寺庙而无僧道若以此辈皆为异端使尽还俗不但一时不能而许多人将何以聊其生耶
　　训曰老者尝云人至髙年则不能耐暑朕于此言常在疑信之间厥后年至五旬即不能耐暑些须受热则内烦闷而不能堪细思其故盖由人年壮血气强盛水火平均所以不显年高血气衰败水不能胜火故不能耐暑尔等此时还不在意至年渐高自觉之矣
　　训曰有人见朕之须白言有乌须良方朕曰我等自幼凡祭祀时尝以须鬓至白牙齿尽黄为祝今幸而须鬓白矣不思福履所绥而反怨老之已至有是理乎
　　训曰我朝先辈有言老人牙齿脱落者于子孙有益此语诚然数年前朕诣
　　宁寿宫请安
　　皇太后向朕问治牙痛方言牙齿动摇其已脱落者则痛
　　止其未脱落者痛难忍朕因
　　奏曰
　　太后圣寿已逾七旬孙及曾孙殆及百余且
　　太后之孙皆已须发将白而牙齿将落矣何况
　　祖母享如是之高年我朝先辈常言老人牙齿脱落于子
　　孙有益此正
　　太后慈闱福泽绵长之嘉兆也
　　皇太后闻朕之言欢喜倍常谓朕言极当称赞不已且言皇帝此语凡如我老媪辈皆当闻之而生欢喜也
　　训曰记云昏定晨省者言为子之所以竭尽孝心耳人当究其本意不可徒泥其辞必循其迹以行之如朕子孙众多逐日早起问安汝子又早起问汝之安日暮又如此相继问安不但尔等无饮食之暇即朕亦将终日不得一饭之暇矣决非可行之事由此观之凡人读书俱究其本意而得之于心可也
