<!-- { "loadSidebar": true } -->
　　训曰易云天在山中大畜君子以多识前言往行以畜其徳夫多识前言往行要在读书天人之蕴奥在易帝王之政事在书性情之理在诗节文之详在礼圣人之襃贬在春秋至于记子史皆所以羽翼圣经记载往迹展卷诵读则日闻所未闻智识精明养深厚故谓之畜徳非徒博闻强记夸多鬬靡已也学者各随分量所及审其先后而致功焉其芜秽不经之书浅陋之文非徒无益而反有损勿令入目以误聪明可也
　　训曰圣贤之书所载皆天地古今万事万物之理能因书以知理则理有实用由一理之微可以包六合之大由一日之近可以尽千古之逺世之读书者生乎百世之后而欲知百世之前处乎一室之间而欲悉天下之理非书曷以致之书之在天下五经而下若若史诸子百家上而天下而地中而人与物固无一事之不具亦无一理之不该学者诚即事而求之则可以通三才而兼备乎万事万物之理矣虽然书不贵多而贵精学必由博而致约果能精而约之以贯其多与博合其大而极于无余防其全而备于有用圣贤之道岂外是哉
　　训曰朕自幼好防书今虽年高万几之暇犹手不释卷诚以天下事繁日有万几为君者一身处九重之内所知岂能尽乎时常看书知古人事庶可以寡过故朕理天下事五十余年无甚差忒者亦看书之益也
　　训曰凡人最要者惟力行善道能尽五伦而一心笃于行善则天必眷祐报之以祥若徒口言善而心存奸邪决不为天所祐是以古圣人惟欲人之止于至善也
　　训曰好疑惑人非好事我疑彼彼之疑心益增前者丹济拉来降之时众皆谏朕宜防备之朕心以为丹济拉既已来降即我之臣何必疑焉初至之日即以朕之衣冠赐之使进朕帐幄内近坐赐食傍无一人与伊刀切肉食彼时丹济拉因朕之诚心相待感激涕零终身奋勉尽力又先时台湾贼叛朕欲遣施琅举
　　朝大臣以为不可遣去必叛彼时朕召施琅至面谕曰举国人俱云汝至台湾必叛朕意汝若不去台湾断不能定汝之不叛朕力保之卒遣之不日而台湾果定此非不疑人之验乎凡事开诚布公为善防疑无用也
　　训曰年高之人理当厚待怜恤之且其年皆与我先辈年等怜之敬之则福寿亦增耳
　　训曰朕自幼登极生性最忌杀戮厯年以来惟欲人善而又善即位至今公卿大臣保全者不记其数即如幼年间于田猎之时但以多戮禽兽为能今渐渐年老围中所圏乏力之兽尚不忍于射杀观此则圣人所言我欲仁斯仁至矣之语诚至言也
　　训曰饮食之制义取诸鼎圣人颐养之道也是故古者大烹为祭祀则用之为宾客则用之为养老则用之岂以恣口腹为哉礼王制曰诸侯无故不杀牛大夫无故不杀羊士无故不杀犬豕庶人无故不食珍论语曰子钓而不纲弋不射宿古之圣贤其于牺牲禽鱼之类取之也以时用之也以节是故朕之万寿与夫年节有备宴恭进者即谕令少杀牲正以天地好生万物各具性情而乐其天人不得以口腹之甘而肆情炰脍也
　　训曰字乃天地间之至寳大而古圣欲之心法小而记人心难记之琐事能令古今人隔千百年觌面共语能使天下士隔千万里携手谈心成人功名佐人事业开人识见为人凭据不思而得不言而喻岂非天地间之至寳与以天地间之至寳而不惜之糊牕粘壁裹物衬衣甚至委弃沟渠不知禁戒岂不可叹故凡读书者一见字纸必当收而归于箧笥异日投诸水火使人不得作践可也尔等切记
　　训曰孟子云为政者毎人而恱之日亦不足矣是言也诚得为政之要道即如近河居民地势洼下隂雨稍多即觉水涝近山居民地势高阜数日不雨即觉亢旱天道尚然何况人事故为政者应持大体府事允治自然万世永赖久安长治之道未有以政徇人者也孟子此言深切政体特语尔等知之
　　训曰兹者一两年间春夏之交稍旱外边无知之人即妄言以为大旱朕少时曾经正月至于六月不雨朕于交泰殿前圈蓆墙在内三昼夜防祷虽盐酱小菜一毫不食步至
　　天坛祈雨去时天尚晴明礼毕将回即降细雨及出坛门则大雨倾盆田亩尽濡泽矣今年未至若彼之旱且朕年高不能如彼时之斋戒步祷身诚不能乌用欺众为哉此亦朕生性不务虚饰之一端也
　　训曰昔日
　　太皇大后圣躬不豫朕侍汤药三十五昼夜衣不解带目
　　不交睫竭力尽心惟恐
　　圣祖母有所欲用而不能备故凡坐卧所须以及饮食肴馔无不备具如糜粥之类备有三十余品其时
　　圣祖母病势渐增实不思食有时故意索未备之品不意
　　随所欲用一呼即至
　　圣祖母拊朕之背垂泣赞叹曰因我老病汝日夜焦劳竭尽心思诸凡服用以及饮食之类无所不备我实不思食适所欲用不过借此支吾安慰汝心谁知汝皆先令备在彼如此竭诚体贴肫肫恳至孝之至也惟愿天下后世人人法皇帝如此大孝可也
　　训曰人于凡事能顺理之自然则于身有益朕今年高齿落殆半诸凡食物虽不能嚼然朕心所欲食者则必烹烂或作醢酱以为下饭并无一念自怨衰老有自幼随朕近侍时常以齿落身衰不得食诸美味行走之处不能及人为恨毎向人前诉苦此皆由于见理未明不能顺其自然之故也朕鉴夫此惟寛坦从容以自颐养而已
　　训曰吾人年岁老而经事多则自轻易不为人所诱毎见道士自夸修养得法大言不慙但多试几年究竟如常人齿落须白渐至老惫观此凡世上之术士俱欺诳人而已矣神仙岂降临尘世哉又有一等术士立地数十年或坐小屋几载然能久坐者不能久立能久立者不能久坐可知其所以能此乃邪魅之术耳此皆朕厯试之而知其妄者也
　　训曰凡事暂时易久则难故凡人有说竒异事者朕则曰且待日久再看朕自八岁登极理万几五十余年何事未经虚诈之徒一时所行之事日后丑态毕露者甚多此等纎细之伪朕亦不即宣出日久令自败露一时之诈实无益也
　　训曰尔等惟知朕算术之精却不知我学算之故朕幼时钦天监汉官与西洋人不睦互相防劾几至大辟杨光先汤若望于午门外九卿前当面赌测日影奈九卿中无一知其法者朕思已不知焉能断人之是非因自愤而学焉今凡入算之法累辑成书条分缕析后之学此者视此甚易谁知朕当日苦心研究之
　　难也
　　训曰音律之学朕尝留心爰知不制器无以审音不准今无以考古音由器发律自数生是故不得其数律无自生不考以律音不得正雅俗固分而声协则一器虽代革而音调则同故曰以六律正五音今之乐由古之乐也朕考覈诸音律谱按性理内律吕新书黄钟律分围径长短准以古尺损益相生十二律吕制为管而审其音复以黄钟之积加分减分制诸乐器而和其调实以黍而数合播诸乐而音谐因着为书辨其疑阐其义正律审音和声定乐条分缕析一一详明盖天地之元声亘古今而莫易聫中外以大同六合之内四海之外此音同此理同也百世之上百世之下此理同此音同也是故不知古乐而溺于今非特不知古并不知今也必复古乐而不屑于今非特不知今终亦无从复古也
　　训曰声音之道以和为本故书曰八音克谐无相夺伦神人以和尝见近世之人事儒学者空谈理数拘守旧闻而于声字之义鄙而不讲工师则専肄声音熟谙字谱而于音律之原茫然无知殊不知工尺等字即宫商之省文也工凡六五乙上尺七字而五声二变亦七音工尺七字有出调而五声二变亦旋宫旋宫则转调而当二变者则出调古圣立法原自简易而后之人反从难处探索奥理却不知说愈繁而理愈晦古之雅乐惟用五正声而间以二变谓之七音今之南曲亦止用五字而出调二字不用北曲则杂以出调二字名曰北调然则古乐今曲何尝不以正变之声而为宫调之准则耶要之乐以太和为本是以古圣王惟得中声以定大乐故与天地同和荐之郊庙而神鬼享奏之朝廷而人心风俗以淳也
　　训曰今者各国海外诸物毕至珍禽竒兽耳之所未闻书之所记者皆得见之且畜养而孳生者亦有之即此观之凡物各遂其性虽禽兽亦如其本地之生
　　育焉汝等如此少年甚至于孩提之童遽能见此各种禽兽岂可易视也与
　　训曰产狮之西洋国极逺即彼处亦难得之得则进贡中国今西洋国进贡之狮朕心以为无甚竒处但念彼自极逺处进奉嘉其诚心不便发回所以收养耳朕不好竒物也
　　训曰古史书载出宫女三千以为大徳明时宫女至数千脂粉钱至百万今朕宫中计使女恰才三百况朕
　　未近使之宫女年近三十者即出与其父母令婚配汝等皆系朕子如此等处宜效法行之
　　训曰满洲人最忌令人扶掖是故朕至如是之年尚且不令人扶掖不持拄杖起坐时人但少助而已一立即不用扶矣闲坐亦不凭倚今之少年反令人扶掖两手搀臂观之甚是可厌既无病又无故如此举动诚为怪异亦特无福之态耳又有一等人年纪不相称即用拄杖复何心哉此等处朕实不解尔等仍当以我朝前辈所忌讳处戒之可也
　　训曰古昔征战尝用弩箭至我朝时弓矢甚利故弃弩箭而不用今苗蛮人尚用弩箭者彼处尽大山深涧伊等鸟鎗少而弓矢又不能逺射故仍用弩箭朕近日制弩试之所至固逺然不得准贯革力亦微上弩而又加箭亦不甚便但平日作玩具可耳实在应用之处则不可恃如我朝之弓矢连射不悮贯革力大迎敌者如何对立是故自古以来各种兵器能如我朝之弓矢者断未之有也
　　训曰古之圣人平水土敎稼穑辨其所宜导民耕种而五谷成熟孟子曰五谷熟而民人育则人之赖于五谷者甚重尝思夫天地之生成农民之力作风雷雨露之长养耕耘收获之勤劳五谷之熟岂易易耶礼月令曰天子以元日祈谷于上帝凡为民生粒食计者至切矣而人何得而轻防之乎奈何世之人惟知贵金玉而不知重五谷或狼籍于场圃或委弃于道路甚至有汚秽于粪土者轻防如此岂所以敬天乎夫歉岁谷少固当珍重而稔岁谷多尤当爱惜诗曰粒我蒸民莫匪尔极贻我来牟帝命率育噫嘻重哉
　　训曰每岁自南方漕运米粮一石费银数两盖因地逺难致之故不肖兵丁不知运粮之艰既得粮米因暂时有余遂卖银钱以供几次饱飡醉饮及米不继之时妻子又皆不免饥饿此等处朕知之甚悉故放米之时屡降严旨于管辖人等严禁奢费与卖米者特
　　为兵丁之生计也无知之人以兵丁卖米为小事不知米者养人之本为人上者不留心省察可乎
　　训曰世之财物天地所生以养人者有限人若节用自可有余奢用则顷刻尽耳何处得增益耶朕为帝王何等物不可用然而朕之衣食毫无过费所以然者特为天地所生有限之财而惜之也
　　训曰凡人处世有政事者政事为务有家计者家计为务有经营者经营为务有农业者农业为务而读书者读书为务即无事务者亦当以一艺一业而消遣岁月奈何好赌博之人身家不计性命不顾愚痴如是之甚假赌博之名以攘人财与盗无异利人之失以为已得始而贪人所有陷入坑阱既而吝惜情生妄想复本苦恋局内囊罄产尽以致无食无居荡家败业虽密友至戚一入赌场顷刻反顔一钱得失怒詈旋兴雅道俱伤结怨结讐莫此为甚且好赌博者名利两失齿虽少人即料其无成家正殷人决知其必败沈溺不返污下同羣骨肉轻贱亲朋笑耻种种败害相因而起果何乐何利而为之哉朕是以严赌博之禁凡有犯者必加倍治罪断不轻恕
