<!-- { "loadSidebar": true } -->
　　训曰程子云有实则有名名实一物也若夫好名者则徇名为虚矣如君子疾没世而名不称谓无善可称耳非徇名也看来有一等好名之人惟名是务不着一毫诚实之处只管行去不惟无分毫之实究至于名亦不能保程子此言可谓力行之要道也
　　训曰程子云所谓利者不独财利之利凡有利心便不可如作一事但寻自己穏便处皆利心也圣人以义为利义安处便是利凡人惟弃利己之心以求义之所安则为忠臣者亦此道为孝子者亦此道人人皆当以此语为至敎而奉行之也
　　训曰荀子云身劳而心安者为之利少而义多者为之此二语简而要人之一世能依此二语行之过差何由而生
　　训曰朱子云人作不好底事心却不安此是良心但被私欲锢蔽虽有端倪无力争得出须是着力与他战不可输与他知得此事不好立定脚跟硬地行从好路去待得熟时私欲自住不得此一节语乃人立心之最要处良心能胜私欲为圣为贤皆此路也欲立身心者当详究斯言
　　训曰朱子云读书之法当循序而有常致一而不懈从容乎句读文义之间而体验乎操存践履之实然后心静理明渐见意味不然则虽广求博取日诵五车亦奚益于学哉此言乃读书之至要也人之读书本欲存诸心体诸身而求实得于已也如不然将书泛然读之何用凡读书人皆宜奉此以为训也
　　训曰朱子云读书须读到不忍舍处方是得书真味若读之数过略晓其义即厌之欲别求书者则是于此一卷书犹未得趣也此言极是朕自幼亦尝发愤读书看书当其读某一经之时固讲论而切记之年来翻阅其中复有宜详解者朱子斯言凡读书者皆宜知之
　　训曰凡人进徳修业事事从读书起多读书则嗜欲澹嗜欲澹则费用省费用省则营求少营求少则立品高读书之法以经为主茍经术深邃然后观史观史则能知人之贤愚遇事得失亦易明了故凡事可论贵贱老少惟读书不问贵贱老少读书一卷则有一卷之益读书一日则有一日之益此夫子所以发愤忘食学如不及也
　　训曰从来有生知有学知有困知及其成功则一未有下学既久而不可以上达者但功夫不可躐等而进尤不可半涂而废书云为山九仞功亏一篑正为半涂而废者惜也
　　训曰为学之功不在日用之外检身则谨言慎行居家则事亲敬长穷理则读书讲义至近至易即今便可用力至急至切即今便当用力用一日之力便有一日之效至有所疑寻人问难则长进通达自不可量若即今全不用力蹉过少壮时光即使他日得圣贤而师之亦未必能有益也
　　训曰人在幼稚精神専一通利长成以后则思虑散逸外驰是故应须早学勿失机防朕七八岁所读之经书至今五六十年犹不遗忘至于二十以外所读经书数月不温即至荒疎矣然人或有幼年遭逢坎失于早学则于盛年尤当励志盖幼而学者如日出之光壮而学者如炳烛之光虽学之迟者亦犹贤乎始终不学者也
　　训曰为学之功有三等焉汲汲然者上也悠悠然者次也懵懵然者又其次也然而懵懵者非不向学心未达也诱而达之安知懵懵者之不为汲汲也惟悠悠者最为害道因循茍且一暴十寒以至皓首没世亦犹夫人而已古之圣人进修贵勇如汤之盘铭曰茍日新日日新又日新夫岂有瞬息悠悠之意哉孔子曰有能一日用其力于仁矣乎盖深悯学者之悠悠而冀其奋然用力也学而能日新则缉熙不已造次无忘旧习渐渐而消至趣循循而入欲罢不能莫知所以然而然故诗人美汤曰圣敬日跻也
　　训曰先儒有言穷理非一端所得非一处或在读书上得之或在讲论上得之或在思虑上得之或在行事上得之读书得之虽多讲论得之尤速思虑得之最深行事得之最实此语极为切当有志于格物致知之学者其宜知之
　　训曰春至时和百花尚铺一段锦绣好鸟且啭无数佳音何况为人在世幸遇升平安居乐业自当立一番好言行一畨好事使无媿于今生方为从化之良民而无憾于盛世矣朕深望之
　　训曰天下未有过不去之事忍耐一时便觉无事即如乡党隣里间每以鸡犬等类些微之事致起讼端经官告理或因一语戏谑以致角口争鬬此皆由不能忍一时之小忿而成争讼之大端也孔子曰小不忍则乱大谋圣人之言至理存焉
　　训曰古人云尽人事以聴天命至哉是言乎盖人事尽而天理见犹治农业者耕垦宜常勤而丰歉所不可必也不尽人事者是舍其田而弗芸也不安于静聴者是揠苗而助之长者也孔子进以礼退以义所以尽人事也得之不得曰有命是聴天命也
　　训曰子曰吾非斯人之徒与而谁与人生斯世自少而壮自壮而老孰能一日不与斯世斯人相周旋耶顾应之得其道我与世相安应之不得其道则世与我相违荘子曰人能虚已以游世其孰能害之此言善矣
　　训曰学以养心亦所以养身盖杂念不起则灵府清明血气和平疾莫之撄善端油然而生是内外交相养也
　　训曰庄子曰毋劳汝形毋摇汝精又引庚桑子之言曰毋使汝思虑营营盖寡思虑所以养神寡嗜欲所以养精寡言语所以养气知乎此可以养生是故形者生之器也心者形之主也神者心之防也神静而心和心和而形全恬静养神则自安于内清虚栖心则不诱于外神静心清则形无所累矣
　　训曰劝戒之词古今名论亹亹书记中无处不有其殷勤痛切反覆丁宁要之欲人听信遵行而已夫千百年以下之人与千百年以上之人何所闗切而谆谆训戒若此盖欲一句名言提醒千百年以下之人使知前车之覆而为后车之戒也后学读圣贤书看古人如此血诚敎人念头岂可草草略过是故朕常敎人看古人书须念作者苦心甚勿负前人接引后学之至意也

　　圣祖仁皇帝庭训格言
