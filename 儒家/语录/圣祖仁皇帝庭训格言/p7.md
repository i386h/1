<!-- { "loadSidebar": true } -->
　　训曰人承祖父之遗衣食无缺此为大幸便当读书乐志安分修为若家贫亦惟勤学力行为乡党所重孔子曰素富贵行乎富贵素贫贱行乎贫贱孟子曰富贵不能淫贫贱不能移此是圣贤立志之根本操存之要道也
　　训曰朕因大庆之年特集勲旧与众老臣赐以筵宴使宗室子孙进馔奉觞者乃朕之所以尊高年而冀福泽之及于宗族子孙也观朕之君臣如此须鬓皆白数百人坐于一处饮食筵宴其吉祥喜庆之气洋溢于殿庭中矣且年高之人多自伤自叹今荷朕恩礼归家各以告其子孙借此快乐以益寿考即养生之道也
　　训曰朕自幼所读之书所办之事至今不忘今虽年迈记性仍然此皆素日心内清明之所致也人能清心寡欲不惟少忘且病亦鲜也
　　训曰凡书生颂扬君上或吟咏诗赋欲称其善必先举人之短而后方颂言之每以嫓三皇迈五帝超越百王为言此岂非太过乎诗中有云欲笑周文歌宴镐还轻汉武乐横汾譬之欲言此人之善必先指他人之恶朕意不然彼亦善而我亦善岂不美哉总之欲言人之善但言某人之善而已何必及他人之恶是皆由度量窄狭而心不能平也朕深不然之
　　训曰朱子云大率古人作诗与今人一般其问亦自有感物道情吟咏情性几时尽是讥刺他人只缘序者立例篇篇作美刺说将诗人意思尽穿凿坏矣即如唐人工于诗者应制赋诗后人解之以为讥刺朝廷其于前人不太寃耶朱子此言最公深得诗人之意
　　训曰唐人诗命意高逺用事清新吟咏再三意味不穷近代人诗虽工然英华外露终乏唐人深厚雄浑之气
　　训曰孔子云君子有三戒少之时血气未定戒之在色及其壮也血气方刚戒之在鬬及其老也血气既衰戒之在得朕今年高戒色戒鬬之时已过惟或贪得是所当戒朕为人君何所用而不得何所取而不能尚有贪得之理乎万一有此等处亦当以圣人之言为戒尔等有血气方刚者亦有血气未定者当以圣人所戒之语各存诸心而深以为戒也
　　训曰孔子云民可使由之不可使知之诚为政之至要朕居位六十余年何政未行看来凡有益于人之事我知之即当行之在彼小人惟知目前侥幸而不念日后久逺之计也凡圣人一言一语皆至道存焉
　　训曰盛京年例俱系步围朕初次至盛京时行围不逺即连见两三虎步行人有被爪伤者虽不致命实视之不忍本处将军都统目为寻常朕遂深责之曰田猎原为游豫今目覩伤人若是何以猎为今后步围永行禁止自是年至今已四十余年矣不然被伤者何所底止此四十余年所生全者岂少哉
　　训曰人有病请医疗治必以病之始末详告医者乃可意会而治之亦易往往有人不以病原告之反试医人之能识其病与否以为论难则是自悮其身矣又病各不同有一二剂药即瘳者亦有一二剂药不能即瘳者若急望效以一二剂药不见病减频换医人乃自损其身也凡人皆宜记此
　　训曰古人有言不药得中医非谓病不用药也恐其悮投耳盖脉理至微医理至深古之医圣医贤无理不阐无书不备天良在念济世存心不务声名不计货利自然审究详明推寻备细立方切症用药通神今之医生若肯以应酬之工用于诵读之际推求奥妙研究深微审医案探脉理治人之病如已之病不务名利不分贵贱则临症必有一番心思用药必有一番识见施而必应感而遂通鲜有不能取效者矣延
　　医者慎之
　　训曰医药之系于人也大矣古人立方各有定见必先洞察病源方可对症施治近世之人多有自称家妙方可治某病病家草率遂求而服之往往药不对症以致悮事不小又尝见药微如粟粒而力等大剂此等非金石之酷烈即草木中之大毒若或药投其症服之可已万一不投不惟不能治病而反受其害其悮人也可胜言哉故孔子曰某未达不敢尝正为此也
　　训曰灸病者非美事而身亦徒苦朕年少时尝灸病厥后受亏即艾味亦恶闻矣闻即头痛徒灸无益尔等切记勿轻于灸病也
　　训曰书法为六艺之一而游艺为圣学之成功以其为心体所寓也朕自幼嗜书法凡见古人墨迹必临一过所临之条幅手卷将及万余赏赐人者不下数千天下有名庙宇禅林无一处无朕御书匾额约计其数亦有千余大槩书法心正则笔正书大字如小字此正古人所谓心正气和掌虚指实得之于心而应之于手也
　　训曰善书法者虽多出天性大半尤恃勤学朕自幼好书今年老虽极悤忙时必书几行字一日亦未间断是故犹未至于荒废人勤习一事则身增一艺若荒疎即废弃也
　　训曰凡人彼此取与在所不免人之生辰或遇吉事与之以物必择其人所需用或其平日所好之物赠之始足以尽我之心不然但以人与我何物而我亦以其物报之是彼此易物名而已矣毫无实意此等处凡人皆宜留心
　　训曰孟子云或劳心或劳力劳心者治人劳力者治于人朕即位多年虽一时一刻此心不放为人君者但能为天下民生忧心则天自祐之
　　训曰朱子云圣贤立言本自平易而平易之中其防无穷今必推之使高凿之使深是未必真能高深而已离其本指丧其平易无穷之味矣此最要处也自汉以来儒者世出将圣人经书多般讲解愈解而愈难解矣至宋时朱子辈注四书五经发出一定不易之理故便于后人朱子辈有功于圣人经书者可谓大矣是以朕训尔等但以经书为要者亦此故也
　　训曰凡人学艺即如百工习业必始于易而步步循序渐进焉心志不可急遽也中庸云譬如行逺必自迩譬如登高必自卑人之学艺亦当以此言为训也
　　训曰书云同律度量衡论语曰谨权量盖为禁贪风除欺诈所以平物价而一人情也今市廛之上闾阎之中日用最切者无过于丈尺升斗平法其间长短大小亦或有不同而要皆以部颁度量衡法为准通融合算均归画一则不同而实同也盖以大同者定制度而随俗者便民情斯为善政自上古以迄于今几千百年度量权衡改易非一茍一旦必欲强而同之非惟无益于民抑且有妨于治道此又不可不留心讲究者也
　　训曰吉凶军宾嘉五礼之期必选择日时者乃古人趋吉避凶之义诗曰吉日维戊吉日庚午礼曰外事用刚日内事用柔日朱子注孟子曰天时者时日支干孤虚王相之属也要以五行之生克为用干支之刑冲合会为断耳世俗相沿已乆而吉凶之理推原于易是故我等尊贵之人凡有出行移徙之类自宜选择日时然而既用选择之日则尤当用其选择之时甚勿以日之吉而忽于时之吉也选择家云选日必当选时吉日不如吉时正谓此也
　　训曰论语云子贡问为仁子曰工欲善其事必先利其器此言实为学制事之要也即如今之读书人欲应试也必平日所学渊深所记广博自然写得出凡遇一事经厯多者按则例而理之则失者少此即器利而事自善之理也
　　训曰朕今年近七十尝见一家祖父子孙凡四五世者大抵家世孝敬其子孙必获富贵长享吉庆彼行恶者子孙或穷败不堪或不肖而陷于罪戾以至凶事牵连如此等朕所见多矣由此观之惟善可遗福于子孙也
　　训曰朕于各处行伍中効力行走之人时常唤来与之谈论者盖因我朝太平已久今之少年于行兵之道未尝经厯若问此等行军之旧人则功臣之子孙得闻伊祖父効力行走之处亦欢喜鼓舞循其祖父之迹而黾勉力行之也
　　训曰我朝旧典断不可失朕幼时所见老先辈极多故服食器用皆按我朝古制毫未变更今住京师已七十余年居此汉地八旗满洲后生微微染于汉习者未免有之惟在我等在上之人常念及此时时训戒在昔金元二代后世君长因居汉地年久渐入汉俗竟如汉人者有之朕深鉴此而屡训尔等者诚为我朝之首务命尔等人人紧记着意谨遵故也
　　训曰我朝
　　祖宗开创以来弧矢之利以威天下伐虣安民平定海内
　　今朕上荷
　　祖宗庇防坐致升平岂可一日不事讲习故朕日率尔诸皇子及近御侍衞人等射侯射鹄备仪备典八旗官兵以时试肄朕常临御敎场厯观兵卒等其优劣赏赐襃嘉黜陟劝勉故尔旗分佐领各各娴习弓马武备足观礼曰男子生桑弧蓬矢六以射天地四方天地四方者男子所有事也故必先志于其所有事又曰射者进退周旋必中礼内志正外体直乂曰立徳行者莫如射而射者所以观徳也故孔子射于矍相之圃盖观者如堵墙易曰射隼射雉诗曰决拾既佽弓矢既调角弓其觩束矢其捜敦弓既坚四糇既钧舍矢既均序賔以贤书白若射之有志子曰射不主皮为力不同科射有似乎君子失诸正鹄反求诸其
　　身周礼以射法治射仪然则古圣经书射以垂训厯厯可监习射上功宾兴择士况我国家立徳立功振兴要务自当严加训练多方敎谕不可一刻废懈也
　　训曰射御居六艺之中二者相资为用古人御车虽见于经史然其法不可得而详而我朝满洲骑射其功用则有不可胜言者盖骑射之道必自幼习成方得精熟未有不善于驭马而能精于骑射者也抑且乘骑不惮方克善驭如我朝满洲并外藩诸防古以及索伦达呼里等俱娴于骑射者盖因自幼乘马十余岁即能驰骋故尔马上纯熟善于控御也当狝狩之时猎骑云屯风生电发其中精于骑射者人马相得上下如飞磬控追禽发矢必获观之令人心目俱爽诚所谓不失其驰舍矢如破也夫善驭马者之逐兽也驰驱应范逺近合宜即马之调习者亦知人意之所向兽逺而就之使近兽合而开之如法恰当发矢之时另有一番努力之状是惟良骥为然也复有人精于驭马者不择优劣乘之惟见其佳盖人能显马而马亦能显人也
　　训曰朕自幼登极迄今六十余年偶遇地震水旱必深自儆省故灾变即时消灭大凡天变灾异不必惊惶失措惟反躬自省忏悔改过自然转祸为福书云惠迪吉从逆凶惟影响固理之必然也
　　训曰孟子云大人者不失其赤子之心者也赤子之心者乃人生之真性即上古之淳朴处也我朝满洲制度亦然满洲故制看来虽似鄙陋其一种真诚处又岂易得者哉我等读书宜达书中之理穷究古人立言之意也
　　训曰凡人有训人治人之职者必身先之可也大学有云君子有诸已而后求诸人无诸已而后非诸人特为身先而言也
　　训曰天下事固有一定之理然有一等事如此似乎可行又有不可行之处有一等事如此似乎不可行又有可行之处若此等事在以义理揆之决不可豫定一必如此必不如此之心是故孔子云君子之于天下也无适也无莫也义之与比
　　训曰凡人读书或学艺每自谓不能者乃自误其身也中庸有云有弗学学之弗能弗措也人一能之已百之人十能之已千之果能此道矣虽愚必明虽柔必强实为学最有益之言也
　　训曰人于好恶之心难得其正我所喜之人惟见其善而不见其恶若所恶之人惟见其恶而不见其善是故大学有云好而知其恶恶而知其美者天下鲜矣诚至言也
　　训曰孟子云持其志无暴其气人欲养身亦不出此两言何也诚能无暴其气则气自然平和能持其志则心志不为外物所摇自然安定养身之道犹有过于此者乎
　　训曰人之一生多由习气而成盖自孩提以至十余岁此数年间浑然天理知识未判一习学业则有近硃近墨之分及至成人士农工商各随其习习以成风虽父兄之于子弟亦不能令其习好同也故孔子曰性相近也习相逺也有必然者
