<!-- { "loadSidebar": true } -->
　　黄裳曰大乐致和大礼致中天地之于万物生以和成以节而先王之大乐大礼赞天地之化育故与之同其和同其节
　　【臣】谨按帝王之治天下也功成作乐治定制礼乐以和民声使之合爱而流通其精神礼以节民心使之合敬而经纬其秩序礼乐乃制治之原也顾制礼乐者帝王而其本则由于天地天地之气与物交而为和和则有声流而不息合同而化而大乐兴焉天地之气与物辨而为节节则有形天高地下万物散殊而大礼行焉是和节之本乎天地者原根极于心性之微而和节之着于礼乐者乃符合乎易简之蕴是以律吕相恊而四时顺万物生同天地之和也等威有辨而百昌若兆民安同天地之节也与天地同和所以淡而不伤和而不淫四海之内欣喜欢爱之心油然以生而皆知亲其亲矣与天地同节所以天泽分而君臣定卑高陈而贵贱位四海之内庄敬恭顺之心肃然以生而皆知尊其尊矣盖天地之和节不可见而于时物之行生寒暑之往来其有情有文而无偏无党者皆自然之礼乐也圣人作乐以宣畅其和心顺成其节序显之验于民物而精之格乎神明惟其同出于一原所以潜通乎两大也孔子曰民之父母必达于礼乐之原以致五至而行三无记曰知礼乐之情能述张子亦谓不闻性与天道而能制礼作乐者末矣然则制礼作乐者必有圣人之徳居天子之位惟圣人道高徳厚基命宥宻养爱敬之本笃爱敬之施致一心之和始能同天地之和致一心之中始能同天地之节此即易所谓裁成天地之道辅相天地之宜者也此即中庸所谓赞天地之化育者也此即记所谓大人举礼乐天地将为昭者也岂非本性命之眞建中和之极而兼总条贯乃能使宇宙之间恩明谊羙而上下与天地同流也哉总之礼乐之説管乎人情人情者圣王之田也修礼以耕之播乐以安之所以同民心而出治道者端在于此是以尧舜禹汤文武之治迈百王而首出起千古而独隆无非本斯二者夫是以南靣而立而天下太平也夫

　　礼记
　　君子反情以和其志比类以成其行奸声乱色不留聪明淫乐慝礼不接心术惰慢邪僻之气不设于身体使耳目鼻口心知百体皆由顺正以行其义
　　监察御史【臣】霍备
　　陈澔曰反情复其性情之正也情不失其正则志无不和比类分次善恶之类也不入于恶类则行无不成曰不留不接不设如论语四勿之谓皆反情也类之事如此则百体从令而义之与比矣【臣】谨按理涵于性而性具于心情者性之所发性无不善而情或杂以形气之私志者心之所之心有不存而志或乖其中正之则斯着之于行不能有善而无恶矣然而此心本体之明自在则其为善之类与恶之类要自烱然君子唯省察操持不使恶之类得以滋长而所行一出于善之类则反情比类之谓也故奸色乱声不留聪明者所以养其外也淫乐慝礼不接心术者所以养其内也外无声色之诱则内以正矣内无淫慝之惑则外以正矣惰慢之气自内出者也邪僻之气自外入者也二者不得设于身体则外而耳目口鼻百体内而心知皆由顺正以行其义而自养之功成矣人君居上临下一切膳食之羙章服之华宫室之壮与夫左右侍御之奉台池苑囿禽鱼花木之观凡所以戴尊亲而致爱敬于万方者故皆分所当然然而孟子曰耳目鼻口之于声色臭味四肢之于安佚性也有命焉君子不谓性也诚以此皆人心惟危之类稍不裁制而物欲日滋则必务精丽竞绮靡进竒技逞淫巧以至燕乐逰畋渐相引诱而不之觉自非以不留不接不设者用力克治将外凟聪明而内淆心术故虞廷授受丁寜于危微精一之间而惟几惟康制事制心圣圣同揆莫不兢兢以致谨也唐之太宗三代以下之贤主也亦尝曰人主惟一心而攻之者甚众或以勇力或以辨口或以谄谀或以奸诈或以嗜欲辐辏攻之各求自售以取宠禄此其所以难也然太宗尝欲幸南山严装已毕而竟不行魏征请其故笑曰初实有此心畏卿嗔故中辍耳此太宗能自制其欲而贞观之治所以称独隆乎夫情之漓性嗜欲最为易溺而客感之荡志声色淫慝最为易流人君修己以安百姓亦惟敬义夹持内外交勉俾道心常昭人心退听而已矣

　　礼记
　　奸声乱色不留聪明淫乐慝礼不接心术惰慢邪僻之气不设于身体使耳目鼻口心知百体皆由顺正以行其义
　　监察御史【臣】傅为詝
　　眞徳秀曰君子之所以自养者无他内外交致其功而已故奸声乱色不留聪明者所以养其外也淫乐慝礼不接心术者所以养其内也外无声色之诱则内亦正矣内无淫慝之惑则外亦正矣惰慢之气自内出者也邪僻之气自外入者也二者不得设于身体如是则外而耳目鼻口四肢百体内而心知皆由顺正以行其义自养之功毕矣顔子四勿之功可以庶几也
　　【臣】谨按为人君者不难于治天下而难于治一身夫人主一身耳而天下固有无穷之声无穷之色窥其隙而投之使溺于其中而不自知且曰此固乐也礼也而不知其为奸矣乱矣且淫矣慝矣于是乎聪日以淆明日以蔽而心日以昏心既日以昏则一身耳目鼻口即欲强为端庄勉为强固而有所不可得何也失其顺故也失其正故也而达之天下者又何以时措咸宜而皆得其义乎圣王知其然也是以将制礼作乐以进天下于中和必先于一身乎慎之夫以圣人之履中蹈和也岂有奸乱之声色得至于耳目哉然而圣人不敢恃也茍一有声之近于奸者色之近于乱者则必斥而去之矣岂复有淫慝之礼乐得溺其心术哉然而圣人不敢忽也茍一有乐之近于淫者礼之近于慝者则必屛而逺之矣至于惰慢邪僻之气此皆声色之所由乘而礼乐之所由壊也是故圣人犹必谨之使周旋动作之间有庄敬之容而无安肆之态若此则外有以修其身而耳目鼻口之小体无不恭内有以正其心而心知之大体无不敬若是者皆天地之经而民物之则也所谓义也义之为用也顺以顺治已而天下之民无不顺义之为体也正以正持躬而天下之事无不正岂非礼乐之原而与天地同其和节者乎虽然体有大小心者身之主也圣王先清其心以立万化之原则耳目口体自不言而从令盖心正而身自正矣身正则天下莫不正矣

　　礼记
　　夫古者天地顺而四时当民有徳而五谷昌疾疢不作而无妖祥此之谓大当然后圣人作为父子君臣以为纪纲纪纲既正天下大定天下大定然后正六律和五声弦歌诗颂此之谓徳音徳音之谓乐
　　右庶子【臣】金相
　　陈澔曰四时当谓不失其序也妖祥祥亦妖也大当大化之均调也作为父子君臣以为纪纲言圣人立父子君臣之礼为三纲六纪之目也三纲谓君为臣纲父为子纲夫为妻纲也六纪谓诸父有善诸舅有义族人有叙昆弟有亲师长有尊朋友有旧也先序之以礼乃可和之以乐然后有正六律以下之事
　　【臣】谨按古今者时也盛衰者运也礼以节民性乐以和民声则存乎圣人之徳当古昔盛时草昧初开文明乍启民生其间耕凿之外别无嗜欲疲癃残疾无其人昆虫草木无其异此盖乗天地五行最清之气生人生物独际其盛圣人者出恐其无别也则制为三纲六纪以敎之使民明父子之亲识君臣之义严男女之别而大经大法由此以立所谓礼以节民性也而犹恐其或即于离也则取诸六律以正之使长短轻重之无差准诸五声以和之使清浊髙下之均宜文以琴瑟则为长言咏叹则为歌触物感情见诸比兴则为诗宗庙享祀形容盛徳则为颂凡此者皆所以化其心知血气之偏消其亢戾粗厉之习使风移俗易天下和平所谓乐以和民声也夫礼者理也乐者和也物得其理而后和不得其理则其分不安其分不安则其情不遂其情不遂则其气不平此圣人作乐所以必俟之纪纲既正天下大定之后也故樽爼筵席者礼也而非所以为礼羽旄干戚者乐也而非所以为乐圣人徳盛于中文见乎外欲民之纳于轨物也则仁敬孝慈道积厥躬而礼非虚设欲民之血气和平也则喜怒哀乐发皆中节而乐非伪为故曰徳音之谓乐夫隆古之时隂阳不忒氛祲无闻风雨时序百谷顺成谓非气运之独盛乎然【臣】愚以为时无古今运无升降亦存乎人主之修徳而已矣昨年十一月二十四日寜夏地动兵房尽皆坍塌则损伤民人何可忍言我
　　皇上深宫修省降有
　　明防
　　特遣大臣前往周视发帑抚恤俾无失所尧舜爱民之深忧民之切何以加兹【臣】闻天道有关人事灾沴必无妄行尧水汤旱圣人不讳言灾亦不诿诸数惟省身克己深谋逺虑为未雨绸缪之计尧则命官咨岳忧勤见乎辞汤则六事自责剪为牺周宣王遇灾而惧侧身修行故诗人美之然则圣王非因灾而始惧正因灾而惧益切亦可见矣夫父母之爱子也无不为之计长久稍有未安则殷勤告诫不遗余力盖其爱之也深故其忧之也逺忧之也逺故其戒之也切想天父母万物仁爱下民之心亦若是焉矣况人君固天地之宗子哉故夫日月星辰丽乎天山川草木丽乎地凡反常为怪者皆垂象示儆之意正玉成圣贤之心故曰惟天聪明惟圣时宪伏愿我
　　皇上念政事之既勤则曰得无或即于懈乎念逰畋之既逺则曰得无或恋于中乎念谠言之既开则曰得无有壅蔽者乎念阿谀之悉屏则曰得无有隐伏者乎念民力之维艰则曰得无有无衣无食者乎念礼让之宜兴则曰得无有相欺相诈者乎念谨小慎微之为难则曰得无积小成大由微致着乎念边防武备之为重则曰得无偶致疎虞渐近废弛乎凡此者我
　　皇上
　　圣修纯粹
　　睿虑周详业已无微不入非【臣】下浅见陋识所能窥然古人云非知之艰行之为艰非行之艰终之为艰则思艰图终当有慎之又慎者焉书曰惟徳动天无逺弗届满招损谦受益时乃天道由此观之修徳禳灾孰大于是伏愿我
　　皇上法大舜之格天师成汤之日新至诚感召防于影响天气和于上地气和于下人气和于中五行顺四时当风雨节寒暑时百谷丰登庶民平康岂非天下万世臣民之福哉

　　礼记
　　张而不弛文武不能也弛而不张文武弗为也一张一弛文武之道也
　　赞善【臣】罗源汉
