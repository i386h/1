<!-- { "loadSidebar": true } -->
　　【臣】谨按道有升降时有污隆古今来治乱废兴循环无穷一若寒暑书夜之推迁莫之能改非独气数使然盖亦其理有一定也夫泰以阴居于外阳居于内君子得位小人在下为吉亨然阳一阴二阴多于阳自古以来君子常少而小人常多是以乱日常多而治日常少然则君子处世而值阴阳和会众俊彚征之时盖极不易得可不戒哉周书曰制治于未乱保邦于未危泰九三曰无平不陂无往不复艰贞无咎夫曰未乱则是治时未危则是安时然曰未乱则固有乱之可虑曰未危则是有危之可忧平陂往复造化之机有自然而至者此忧勤惕厉持盈保泰之心所以兢兢业业君臣交儆而不敢刻斁也艰贞无咎当泰之时何艰之有而处泰之道则必艰危其思虑正固其施为而庶几于无咎焉夫是以动一念则惟恐有几微之不合于道而开侈肆之端也行一事则惟恐有一毫之不合于天心一端之不慊于民志而致悔吝之萌也推而至于一举一动一嚬一笑无不凛冰渊于夙夜严对越于神明而不敢有丝毫之或忽也朝乾夕惕一日百年持之以敬要之以久唐虞成周之隆古今称至治者其道要不外于此已虽然治乱安危之机本于天而治于人者也君子道长为泰小人道长则为否矣小人道消为泰君子道消则为否矣消长之际祸福之本也依古以来史册所载何可胜道夫人情莫不好治安而恶危乱亦莫不喜君子而嫉小人然而君子多困厄小人多幸进者则以君子之道难合小人之道难知是以三代以后号称小康者率多奸贞并立治乱参半耳若夫明镜当空妍必照日月在上魑魅潜形君子小人之情状既已洞见而周知则举错之间大公至正君子日进小人亦化而为君子朝廷清明海内乐业宇宙之气蒸为太和小往大来之吉亨有垂之无极者矣



　　周易
　　泰小往大来吉亨则是天地交而万物通也上下交而其志同也内阳而外阴内健而外顺内君子而外小人君子道长小人道消也
　　少詹事【臣】许王猷
　　孔頴达曰所以得名为泰者由天地气交而生养万物物得大通故云泰也上下交而其志同以人事象天地之交也内阳外阴据其象内健外顺明其性此就卦爻释小往大来吉亨也内君子而外小人君子道长小人道消更就人事之中释小往大来吉亨也
　　程子曰小往大来阴往而阳来也则是天地阴阳之气相交而万物得遂其通泰也在人则上下之情交通而其志意同也阳来居内阴往居外阳进而阴退也干健在内坤顺在外为内健而外顺君子之道也君子在内小人在外是君子道长小人道消所以为泰也
　　【臣】谨按易言上下交而其志同者即尚书一徳一心之谓也然志同可以论君子而不可以概小人夫小人固断断乎宜外之者也邵子曰治世非无小人难乎为小人乱世非无君子难乎为君子惟在人君慎于用舍之间黙以操其消长之权而已而所以慎用舍而操其消长之权者其道在乎明以辨之诚以待之盖小人者其言辨其行坚其见闻之博足以出人之所不能其情貌之深足以欺人之所不测其智术之巧足以移人之所好而不悟其才艺之美足以行人之所难而不惮欲从而辨其孰君子孰小人也亦綦难矣臣尝观李徳裕曰正人如松柏特立不倚小人如藤萝非附他物不能自起张浚曰不私其身慨然以天下百姓为心此君子也谋求之计甚密而天下百姓之利害我不顾焉此小人也其言之刚正不挠无所阿曲此君子也词气柔佞切切然伺人主之意于眉目顔色之间此小人也人君欲知君子小人之分于此两言之亦可得其大槪矣至于小人既去则在内者皆君子矣而上之所以待之者是不可以不诚倚以腹心任以股肱茍有益于国家勿以专行而疑其擅茍有利于民生勿以树恩而罪其私我苐无猜忌之心则纳其嘉谟而不嫌于屈叅以独断而不病于乖我苐秉忠信之情则尊以禄位而天下共羡其宠荣即示以裁节而天下愈见其无间上以一心遇其下则下亦以一心报其上矣是知人之明既有以辨其君子小人之分而用舍悉当待下之诚复有以聨其君臣一体之谊而志意交孚此之谓内君子而外小人此之谓君子道长小人道消夫至君子道长而后可以称上下交矣然臣以为人君诚于待臣必先诚于爱民盖人臣受主之眷必将视其主之所寤寐思服者以求称其意茍徒以赤心待其臣而无恻怛为民之意则臣之求报称者亦惟主之所欲而不暇及于民生之大计故必上以实心为民然后以实心待臣使羣臣知上于为民之外别无他欲而人臣于为民之外亦别无可以报主则其志同矣其志同而后上下之交乃孚也彼虞廷有喜起之歌则舜治着时雍之化泰交之盛不千古为昭乎









　　周易
　　彖曰泰小往大来吉亨则是天地交而万物通也上下交而其志同也内阳而外阴内健而外顺内君子而外小人君子道长小人道消也
　　右赞善【臣】钱本诚
　　【臣】谨按泰交之运开之者天地主之者人君保泰之道无他惟在辨夫君子与小人而已君子之心至公惟愿天下之治安而不计身家之荣利小人之心至私惟图身家之利害而不顾天下之安危推小人之私心则是天下人各异心也而上下安得而交世运之所以否也推君子之公心则是天下举同一心也而上下安得而不交世运之所以泰也然而天之运也有阳必有阴人之生也有君子必有小人人主安能尽得君子而用之又安能悉举小人而屏之惟于内外之间置之得其当而已内不尽秉钧执成凡人主所敬信一徳一心者是也外不必投闲置散凡人主所驱防因材器使者是也盖君子固有全备之徳而小人亦非无杰出之材总使君子得以驭小人而小人不得以乗君子如是则得矣或谓小人不尽去必至与君子争而小人常处必胜之势臣以为此惟邪正混淆而杂处于内故有此患耳若使君子而在内则知明处当为小人者皆有以安其身而服其心方将奔走承顺之不暇而又何争胜之有且彼见小人之道不可行于时也亦自敛其奸伪刻薄之术而勉从忠厚正直之风如裴矩在唐太宗时则亦能直言以悟主王钦若在宋真宗时则亦能蠲赋以惠民彼虽小人而亦行君子之道故曰君子道长小人道消夫既能舍其道以从君子则亦君子也人主安得而弃之哉虽然不可以不戒也阴交乎阳阴之质自在小人交乎君子小人之性自存尧舜之世君明臣良而犹畏乎巧言令色孔壬盖彼特自知巧令之习必不容于钦明濬哲之主故抑而不敢肆使误以为君子而授以百揆四岳之任则彼亦有进退君子之权而小人之故智复萌矣此保泰之所以不易而圣人兢兢乎惧之也












　　周易
　　彖曰泰小往大来吉亨则是天地交而万物通也上下交而其志同也内阳而外阴内健而外顺内君子而外小人君子道长小人道消也
　　监察御史【臣】陆尹耀
　　邱氏富国曰天地之形不可交而以气交气交而物通者天地之泰也上下之分不可交而以心交心交而志同者人事之泰也阴阳以气言健顺以徳言君子小人以类言内外释往来之义阴阳健顺君子小人释小大之义
　　【臣】谨按阴阳对待而分小大者阴不敢抗阳故谓阴为小阳为大也阴宜在外而六往居四阳宜在内而九来居三往来适得其宜而初无拂逆焉于时为贞元会合世道清明是谓之泰也占得此卦者阳徳方亨阴柔退听其于天运人事无不吉且亨矣此卦辞之义也由天运言之则天以职覆地以职载而化生万物凡芸生庶类莫不各安其常咸若其性是天地之气交也天与地以气交而各得天地之气以为气者气无不通焉由人事言之则君以主治臣以效能而宣布教化凡礼乐政刑莫不协于大中归于至正是上下之心交也上与下以心交而各体上下之心以为心者心无不同焉泰运开自天地泰和起自君臣于以博观小往大来之景象生生之气弥纶充塞于宇宙之内而肃杀之意潜消盖阳居于内而阴自在外矣刚毅之徳自强不息于日用之间而柔懦之习不行盖健主于内而顺自在外矣君子不必尽升诸朝而有向用之机是即内君子矣小人不能尽削其迹而有疎远之势是即外小人矣君子在内以制小人小人在外以奉君子由是而福国利民之道日以寖长蠧国病民之道日以寝消安往而不吉且亨哉夫天地之交乃气化之本是为一定者也而人事宜尽上能推诚以待下下能尽诚以事上以人事之泰克符乎天运之泰而君子秉道而立小人革面以从庶乎泰交之治可成而气化相通固操诸一己者欤












　　周易
　　彖曰泰小往大来吉亨则是天地交而万物通也上下交而其志同也
　　给事中【臣】卫廷璞
　　【臣】谨按传释泰小往大来吉亨之义而推之天地上下之交亦以坤往外卦干来内卦一往一来有交之义而物以之通志以之同则有吉亨之意也然系辞曰天尊地卑乾坤定矣卑高以陈贵贱位矣序卦传曰有天地然后有万物有君臣然后有上下是则天地上下其位固有截然甚相悬者乃窃尝考之易有不易变易二义干凿度云变易者其气也不易者其位也则小往大来似不言不易之文而言变易之义故云交也盖盈天地间一气耳气有阴阳即有升降而非交则孤阴不生独阳不长两间闭塞万物不通故卦之坤上者地气上腾以交于天即所谓地道卑而上行也干下者天气下降以交于地即所谓天道下济而光明也二气相交絪缊化醇流行不滞而凡得之而成形者莫不资始资生各正保合声应气求于天地之内此万物之所以通而为天地之泰也濂溪周子曰一动一静互为其根互根非即天地交之义乎又曰二气交感化生万物万物生生变化无穷非即万物通之义乎若夫君之尊天也故干为天为君皆从乎上之名臣地也故坤曰地道曰臣道皆从乎下之名上下之位若是其严明矣而亦曰交者何系辞传曰君子上交不谄下交不凟大学曰与国人交止于信则略其位之异而言其志之同有何不可以言交者夫泰之时开泰者志于裁成辅相保泰者惕于往复平陂其感孚于夙夜黙喻于隠微者莫不上感下应固结而不可解即使君可臣否外若不同而卒之为国为民之志可以共白于天下见谅于君心是不以随声附和为同而以大公无私为同其同也非即其交也耶今夫二帝之时上下之分非不严也三王之世上下之位非不肃也而或交警堂廉或赓歌廷陛或致三聘之勤或肖傅岩之求或切后车之载故其时上无不恤之臣下无不钦之主同寅协恭一心一徳和气盎然诸福备至天地以位万物以育将见天地之泰且由人事之泰基之矣









　　周易
　　则是天地交而万物通也上下交而其志同也
　　编修【臣】赖翰颙
