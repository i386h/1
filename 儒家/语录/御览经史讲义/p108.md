<!-- { "loadSidebar": true } -->
　　【臣】谨按养尊处优之説此中世之臣所以谀悦其君而古之人无是也古之人知天下不可宴然而治而又不可恃天下之既治而暂释其忧勤故持盈保泰之虑虽笙簧酒醴间犹相与咏歌而不忘是以物阜民安其治遂臻于上理昔者姬周当成康之世主圣而明臣贤而良纲纪毕张刑措不用君若臣宜可以优游而无为矣及读假乐之诗一时百辟卿士何爱君之深忧民之切谆谆以不自暇豫之词为君勗也其曰不解于位民之攸塈非其证与尝试论之国家不难于治而难于长保其治人君不难于勤而难于刻守其勤当其海宇未清敉寜未奏之日虽中主犹知戒惧及其四方无事中外乂安即圣主不免有侈心何者天下既无忧警之虞而又见国富民殷何求不遂渐觉九重之上宵衣旰食苦于拘束而不情而荡心佚志之转以为太平之盛事其后遂至于荒纵而不复计闾阎之所安故惩宴安严隳惰圣若成康臣下犹兢兢乎难之则可知天位维艰而民生之劳塈诚视乎君而不可一息或懈也且夫民之劳塈亦何常之有上之所见为塈下之所见为劳也上之所见为劳下之所见为塈也人君无声色货利之好则输将塈人君无台榭苑囿之娯则繇役塈人君无虞田弋猎之乐则供张塈人君无好大喜功之念则兵革塈是故勤率作力耕桑胼手胝足而不言其况瘁者民之不自塈也忧勤惕厉儆于有位夙夜不敢康则是君之所以使民塈也民之塈由于君而君之所以使民塈者由于不觧故曰尧舜有为人主之勤无为人主之欲故天下各得济其欲有为人主之位无为人主之心故天下各得肆其心假乐之臣工其知爱君矣是以成康保此道而太和翔洽禄自天申其后宣王有中兴之徳而不慎厥终故雅诗一变而不复正也

　　诗经
　　度其隰原彻田为粮度其夕阳豳居允荒
　　监察御史【臣】衞廷璞
　　【臣】谨按此周家一代田制所自始而八百年王业所由开也周礼地官小司徒之职与遂人稲人所经理皆端本于此而四语之中经制之详明推行之次第亦可细按焉度其隰原者犹审其髙下也治野之法遂沟洫浍皆以通水于川要皆自髙而趋下盖居其民于皇涧过涧之间水利可资因而限之以沟涂表之以封植使其民通力合作计畆均分而制度以定然非酌其髙下之宜则无以定行水之道故必度隰原而后可以彻田也夫古者资农以立国资水以溉田黄帝经地设井禹尽力乎沟洫濬畎浍距川其来旧矣公刘当播迁之始即留心于此此其规模固已宏逺矣且古人有可耕之田必有可牧之地周礼所谓井牧也盖六畜有所养而后无伤于稼穑原隰之间牧事可兴而田事愈治然后自近而逺度山西之田而益广之由是豳人之居于此益大矣尝闻昔人有言曰以水佐耕者丰以水佐守者固古者内为田庐外为沟洫使戎马有限即以伏险于顺此地中有水所以取象于师而齐之田畆不东所以塞乎晋谋也公刘精心于治田故其民尽泉源之利而又得防卫之资豳居之允荒也不亦宜哉厥后文王本之以即功周公遵之以定制卜世卜年即谓兆于此焉其亦可也

　　诗经
　　泂酌彼行潦挹彼注兹可以餴饎岂弟君子民之父母泂酌彼行潦挹彼注兹可以濯罍岂弟君子民之攸归泂酌彼行潦挹彼注兹可以濯溉岂弟君子民之攸塈
　　编修【臣】窦光鼐
　　【臣】谨按泂酌诗序云召康公戒成王也言皇天亲有徳飨有道也善言天者必有徴于人书曰天视自我民视天聴自我民聴民生之休戚其气机常与天命流通而往来相应惟有道徳者为能成民而致力于神此泂酌之大义也辅广曰毎章上三句有逺近相湏彼此相益贵贱相资之意故以为兴也苏辙曰虽行潦之陋而无所弃犹父母之无弃子也父母之于子也爱之深故其为之虑事也精以深爱而行精虑故其为之避害也速而就利也果夫君子之于民亦若是则已矣记曰凯以强敎之弟以悦安之民皆有父之尊有母之亲传曰民之所好好之民之所恶恶之此可谓民之父母矣其继之曰民之攸归何也天下无欲离其父母之子也则天下无能离君子之民也灵台曰庶民子来此之谓也既来之则安之故以民之攸塈终焉何以安之则仍安之以父母之心尔父母之于子未有不至于无憾而即安者也子之于父母亦未有相处而不相安者也君子以父母自处而备尽其鞠育之诚民各以子自处而相忘于怙恃之徳天保云民之质矣日用饮食安之至也羣黎百姓徧为尔徳有道有徳之孚也神之吊矣诒尔多福皇天亲之飨之也此诗三章之义进而益深而岂弟君子终无异词何也君子者道徳之极也皇建其有极而后敛锡有本防归无外风雨同好燠时若彻上彻下治明治幽胥准诸此矣兆民允懐而帝命不违明信聿昭而溪毛可荐书曰至治馨香感于神明黍稷非馨明徳惟馨此可与诗序相证明者也顾此诗之辞备极揄扬而序以为戒何也曽巩有言曰歌其善者所以导其向慕兴起之意因以防其怠废难久之情盖履极盛之势而动之以戒惧者明之至知之尽也夫履极盛之势而保之以戒惧徳惟日新道以时升将使万世得以戴巍巍履栗栗臭芳烈含甘实镜纯粹之至精流恵恺于无极斯天下之上则已由斯以谈则成周之盛至今存也

　　诗经
　　泂酌彼行潦挹彼注兹可以餴饎岂弟君子民之父母
　　少詹事【臣】张鹏翀
　　孔氏頴逹曰公刘泂酌卷阿俱召公所作厚民之事人君之急务故先作公刘非有道徳则不能爱民故又作泂酌欲王之修徳行道也君虽有徳不能独治又作卷阿使王求贤用士也
　　辅氏广曰毎章上三句有逺近相湏彼此相益贵贱相资之意故以兴下两句
　　朱氏公迁曰此以小物之功用兴大徳之功用明人君不可无岂弟之徳也
　　【臣】谨按人君奉天子民有父母斯民之责父母之爱其子无所不至人主之爱民必如父母之爱其子始无愧为民之父母然爱之不得其道不免为小恵小信而无以尽乎强敎悦安之实此泂酌之诗所为惓惓于岂弟君子也夫以流潦之防酌之于彼以挹其涓流注之于此以致其澄洁尚足以资餴饎酒食之用祭祀燕享无所不宜况以大君之徳操挹注之权所为裒多益寡称物平施使逺迩均沾上下各足岂特如行潦之挹注而已乎顾挹注之权操之自上而一有不得其宜不特小恵小信如行潦之细不能沾溉即欲竭其仓禀府库以为施济而民终不能遍被其泽者盖非有道徳以为酌剂不能明乎逺近相湏彼此相益贵贱相资之理往往颠倒失宜急遽无序欲以利民而适以为厉者有之矣惟有岂弟君子之徳者岂以强敎而非示威弟以悦安而非示恵至诚恺恻之意流溢于家人父子之间然后能施济咸宜敎养毕备故惟岂弟君子始无愧为民之父母也然人君之为民父母其爱则同而势则逺于万里不能亲涖民间而为之挹注不得不授权于代为挹注之人自监司以至于州县长吏皆是也而州县最亲民间所恃为父母者尤在州县而自州县以逹之天子其势甚悬一有壅于上闻则疾苦无由知而膏泽不下究甚者或掣其肘虽有挹注之便袖手而不得施则所以宣上徳而逹下情使挹注之适其宜者不尤在监司之得其人乎今之监司惟督抚最重虽藩臬为地方専官率奉其意指耳处最重之势而于民甚疎一有不得其人则好恶任情为害非细【臣】尝论稍申藩臬之权使得与督抚互相检察以救偏重之弊而于州县之治务持大体勿责苛细俾得从容就理斟酌适宜岂非逺近相湏彼此相益贵贱相资之道乎【臣】是以流连于召公泂酌之言而弥觉其义蕴之无尽也夫以潢污之水而欲资酒食之用挹彼注兹其中有无限道理沉静者能之而浅躁者不能也亷平者能之而贪恣者不能也忠信者能之而诈伪者不能也明辨者能之而闇昧者不能也持以观人亦足知吏治之大槩矣今之州县岂少稽古爱民之良吏但令监司皆得其人善为表率而无掣其肘循良之治必多可称请令吏民表其实迹得上史馆采其尤著者褒显之以风励天下使互相观感以成至治斯则挹注之宜操之自大君而有余者矣【臣】窃有虑者食货赢绌系生民大命方今海宇承平休养日久而闾阎不见盈溢之象仓库时厪不足之虞平时仅足支持缓急恐无可恃是当酌盈剂虚以筹挹注之术而后可以成州县之善治也【臣】尝读唐书食货志太宗聴魏徴仁义之言贞观四年斗米四钱外户不闭开元初政任姚崇宋璟海内富贵斗米之价钱十三青齐间斗才三钱自后天子骄于佚乐用不知节嵗出之数常过所入于是钱谷之臣始事朘刻赢余竞进以奉燕私卒至民物耗弊天下萧然夫明皇以一人之身勤俭而致富强奢侈而成耗弊至耗弊之后乃事朘刻以供侈费譬如挹潢潦之水灌以漏巵涓涓防何涸竭可俟耳寜得为挹注之善术耶古者民有恒产故无甚富甚贫今则贫富悬絶不可强齐均田限田法虽可称迫而行之徒足滋扰为民父母固不能挹彼之富以注此之贫然而劳农劝相倡兴勤俭使贫者得免饥寒敎以睦婣奬其任防使富者不至骄侈此则良吏所能为是亦挹注之道也当今虽未见丰盈之象未至有耗匮之虞惟是清心寡欲量入为出省无益之费罢不急之役自朝廷百职事以至监司郡县皆仰体为民父母之意震动恪恭率作兴事日计不足月计有余庶防国用日充闾阎渐裕政平刑措风俗还淳其斯为挹注于不竭之原乎岂弟君子民之父母斯足当强敎悦安之实而无愧矣

　　诗经
　　有卷者阿飘风自南岂弟君子来游来歌以矢其音
　　侍读【臣】周玉章
