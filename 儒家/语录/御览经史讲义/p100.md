<!-- { "loadSidebar": true } -->
　　【臣】谨按书有曰惟民生厚因物有迁则知降衷生民本无不善而其后不能不日漓也然由厚而趋于薄者习俗之弊则革薄而返于厚者敎化之权是必闲其心思耳目之邪以养其敦厐淳厚之气使复还于未雕未斵之天则民志定而民风古本固乃以邦宁矣今使民而皆以智巧相矜以机械相尚此非民之福也王者锡福庶民必使一归于质质者非乔野椎鲁之谓也士农工商是谓四民而皆有其所为质者士质于学忠孝亷节不言躬行而无虚声动众之习焉诗书六艺修身淑性而无髙谈横议之失焉言扬行举席珍待聘而无游扬奔竞之弊焉此士之质也农质于野嗣尔股肱纯艺黍稷而惰游失业有戒焉出入相友守望相助而嚣陵诟谇不闻焉献豜私豵跻堂上寿而先私后公弗敢焉此农之质也工质于肆越镈燕函各安其业而见异思迁弗为焉饬材辨器必利于用而苦窳不良不入焉规矩准绳悉程于度而竒技荡心有禁焉此工之质也商质于市布帛菽粟民用是资而金玉珠贝弗贵焉质剂量度禀成司市而诈伪争讼不兴焉懋迁有无止逐什一而垄断居竒弗为焉此商之质也夫天下之大四民焉尽之矣四民之善一质焉尽之矣今使入其国而学无游士野无莠民工无技淫商无豪冨岂非国之福哉亦岂非民之福哉要不外日用饮食而得之夫事有质而不可厌者日用饮食是也而人于职业所当为亦当如日用饮食之不可去故夫歌诵习士之日用饮食也耕耘作息农之日用饮食也范金合土工之日用饮食也通财化居商之日用饮食也夫惟各安其日用饮食之常而无妄愿故不争于所无无游思故不惑于所诱于斯时也异端邪説不兴慆淫匪彜不作循循乎其不识不知顺帝之则也荡荡乎其无有作好遵王之道无有作恶遵王之路也质莫质于此矣不然而如程子所云士庶日志于尊荣农工商贾日志于冨侈民志不定而质漓矣所以古之圣王必谨庠序之敎咨保介之官监工司市皆有法度胥天下而返之于质焉此坊民之道也唐虞三代所谓民之质者如此若乃庄周所称赫胥氏之时民居不知所为行不知所往含哺而嬉鼓腹而游质则质矣然此太古淳闷之世容或有之而不可语于唐虞三代之隆也

　　诗经
　　我车既攻我马既同四牡厐厐驾言徂东田车既好四牡孔阜东有甫草驾言行狩之子于苗选徒嚣嚣建旐设旄搏兽于敖驾彼四牡四牡奕奕赤芾金舄会同有绎决拾既佽弓矢既调射夫既同助我举柴四牡既驾两骖不猗不失其驰舍矢如破萧萧马鸣悠悠斾旌徒御不惊大庖不盈之子于征有闻无声允矣君子展也大成
　　监察御史【臣】沈世枫
　　小序车攻宣王复古也
　　吕祖谦曰车攻所以为复古者何也盖搜狩之礼可以见王赋之复焉可以见军实之盛焉可以见师律之严焉可以见上下之情焉欲明文武之功业此亦足以观矣
　　【臣】谨按田猎之事自古为戒而车攻之诗先贤以为复古者诚以宣王之狩非以逞车骑之都畋游之乐也昔者虞廷辑瑞班朝四时皆有巡狩所以敷奏明试者其礼甚密而意甚周至于搜苗狝狩详于夏官简军实撰车徒遂献禽以供宗庙賔客之用所谓因田猎以讲武事也厥后此礼几废至宣王之时遂有东都之会此诗人详述其事而美其能复古也观其车攻马同建旐设旄言有司先为戒具以待乘舆也逮乎税驾东都未事田猎先事会同曰赤芾金舄防同有绎可见天子意在柔远是以遐迩倾心威仪容与也会同毕而后武事兴则曰既调既同不猗不失见纪律整严不矜诡遇也曰悠悠斾旌徒御不惊见军容暇豫不事奔驰也至获禽以献则曰大庖不盈可知意不在于从禽亦不嗜杀之至意也宜诗人拜手而毕其辞曰允矣君子展也大成然则田猎固圣贤之主所不废特忘其典则而但以驰骋般乐是务者即长杨上林之类是也诚能于率由旧章之中存无敢怠荒之意惟借是以布招防之徳使列服输诚明司马之法俾戎行作气则不独銮舆所过颂声四作即垂之奕禩亦传为盛事矣

　　诗经
　　鸿鴈美宣王也万民离散不安其居而能劳来还定安集之至于矜寡无不得其所焉
　　编修【臣】王会汾
　　【臣】谨按天下安危之本视乎生民而生民忧乐之原系乎主徳未有诚心保赤而物不得其安者也亦未有铺张文具而民得防其福者也文武以实心逮下其时万物由庚兆民允殖天下之气如一人之身息乎踵达乎颅流畅乎四肢而动荡乎关节故无水旱昆虫之灾凶饥札瘥之患其要无他以诚心感生至和而已宣王即政之初遇灾思惧治绩勃兴惜其执徳不坚美业中废今其诗见于小雅者什有四篇六月采芑则南征北伐之词也车攻吉日则搜田复古之事也此四篇皆有美而无刺至鸿鴈一诗悯万民之失所而能劳来安集之故序説亦以为美宣王然哀鸣中泽万口嗷嗷虽无怼怨之辞而民穷盖亦可见且其言曰维此哲人谓我劬劳维彼愚人谓我宣骄意当时朝廷士大夫及四方司牧之臣必有不能恤下视水旱凶饥为运数之适然者故其后卒至于依樗采葍从其婚姻而不见收防也窃料宣王之时民困矣财殚矣人主狃于治绩之小成典章之粗举不复能以忠诚恳恻实致于民所以天和不应民卒流亡生理既窄则风俗日偷古先王睦婣任防之意荡然无复存者一变而为繁霜曷足怪欤易曰圣人感人心而天下和平为民父母当常抱纳隍之虑切引罪之思故能使气应情通上下交泰今鸿鴈之诗所谓穷者欲达其情劳者欲歌其事而犹抱有言不信之忧则否隔成而民气悲矣序所云矜寡无不得其所者傥亦后儒附益之説而非其实欤又按鸿鴈以下诸篇庭燎则因美致规也沔水则忧心念乱也鹤鸣则师傅敎诫之词恐其不诚而因以不明也至于军士悲其转恤贤人勉尔遁思而民困遂以不拯矣终之以斯干无羊者亦因以为讽也若曰闾井之流亡如此而犹得安于莞簟乎穷黎则沟壑将填而何暇广蕃庶类乎此孔子序诗之防也总之文武之徳泽所以蟠结乎人心者在于周知疾苦而曲致其情观四牡采薇诸作忠厚蔼然眞盛天子也宣王内修外攘一时文章歌咏灿焉可观而淳化未流民生日蹙岂非诚意有未孚欤卫文之騋牝推本于塞渊鲁侯之垌野根极于思无邪帝王将务安辑其民冨而敎之其尤不可以不诚也

　　诗经
　　鹤鸣于九臯声闻于野鱼潜在渊或在于渚乐彼之园爰有树檀其下维萚他山之石可以为错鹤鸣于九臯声闻于天鱼在于渚或潜在渊乐彼之园爰有树檀其下维谷他山之石可以攻玉
　　检讨【臣】张鹏翀
　　朱子集传此诗之作不可知其所由然必陈善纳诲之辞也葢鹤鸣于九臯而声闻于野言诚之不可揜也鱼潜在渊而或在于渚言理之无定在也园有树檀而其下维萚言爱当知其恶也他山之石而可以为错言憎当知其善也由是四者引而伸之触类而长之天下之理其庶几乎
　　【臣】谨按鹤鸣之诗小序以为诲宣王郑笺谓敎王求贤人之未仕者朱子始定为陈善纳诲之辞【臣】尝讽咏而防绎之觉义蕴无穷人主能时时玩味入心则居敬穷理通徳类情内圣外王之道无所不该而要在慎独以存诚则所谓诚之不可揜者尤其本也夫圣人之道动静一原密室显地初无二致然班朝莅官之时庄敬易持而深宫燕闲之间怠肆易起故患常生于忽微而志亦戒乎渐习古圣王虽从容燕闲必有诵训箴谏而左右前后罔非正人所以防未萌之欲者甚严盖知细微幽独之偶肆甚于共见共闻之难揜也后王燕逸恒视为宫闱事閟外人莫知宦官宫妾巧为承迎声色货利日相浸渍一为所引势若顺流明知其非道而牵于所爱狃于所便固已溺而难挽矣虽有正言谠论且多方为拒饰之计佳鹞毙于袖中美人即离辇侧者有几人哉汉唐已事炯鉴具存当时所恃为秘密而罕知者大则正史书之小则野史载之起于一念之忽微而不能揜天下万世之指摘诚不可以不惧也诚能谨小慎微虽处幽独得肆之地凛然若天帝之鍳临则清明在躬气志如神奸声乱色不留聪明淫乐慝礼不接心术惰慢邪僻之气不设于身体而中和位育之效皆自覩闻莫及之地操之正如于野于天鸣声远闻被四表而格上下诚之不可揜如此夫若夫理之无定在则穷理之功尤为切要盖存诚在乎主敬而穷理在乎集义【臣】尝反覆程朱之书提纲举要不外乎敬义夹持所谓直上达天徳者此也敬所以涵养此心心无放佚乃能穷理理无不在故无定在在渊在渚即随时处中之谓耳中无定见则游移两可中有成见则执滞罕通此程朱即物穷理之功为不可缺也诚能慎简名儒博延俊彦俾日亲便坐研究道义讲磨治体则睿知益明王猷允塞辅养君徳孰亟于此且知言尤穷理之要博咨羣议固可集思广益然非中有权衡大公无我安能执两用中故有同一言而此言之为公彼言之为私者有同一言而为国言之则公为身言之则私者是以知者或不敢言言者或未必知是非疑似淆惑实多此知言所以难也【臣】窃谓进言者但当计其理之是非不当计其身之利害听言者但当问其理之当否不必问其意之公私无补于国计民生虽公何益有补于国计民生虽私何损一洗拘挛牵制之习而后是非疑似之介不以两在而或淆在渊在渚虚衷察理活泼泼地体物不遗诗人之防所以引君于道者至矣至于爱憎之所施则又贤否之去留羣情之向背所系而不可不深察者檀之与谷玉之与石知者皆能辨之至爱憎之心系于一偏则爱而不知其恶憎而不知其善者多矣加以左右近习之惑则檀谷倒置玉石不分者又多矣故诗人以为园中之檀可爱而勿并爱及萚则择能而使舍其短而取其长引类以升举其直而错其枉不牵于私爱而宠禄无所过矣至如他山之石既粗矿矣又疏远焉宜无足留意者然而用以攻玉则可効磨砺之功成温栗之质岂修徳者所宜废乎盖言莫予违但觉顺从之可乐而潜滋其骄逸之心孰若近正士闻正言有所严惮切磋以助成徳业之为美即其人果有可憎亦当察其素行不以一掩徳乃能收攻错之益耳爱能知其恶憎能知其善则嚬笑不妄加赏罚不滥及不动声色而成顺则之治矣此诗人陈善纳诲之志也朱子所谓触类引伸者【臣】请诵古语而推言之语曰战战栗栗日慎一日人不踬于山而踬于垤言人情能谨于难而不免忽于易也语曰行百里者半九十里言勤于始者每怠于终也语曰安乐必敬无行可悔言燕安易溺覆辙当诫也语曰毋谓胡伤其祸将长毋谓胡害其祸将大言不矜细行终累大徳也语曰以镜自照见形容以人自照见吉凶言人君当以正人为鉴勿近邪僻也语曰屋漏在上知之在下言察民休戚验政臧否也语曰马不可极民不可剧言民力易竭言利之渐不可长也语曰违山十里蟪蛄之声犹尚在耳言为政喜静而恶哗毋使俗吏滋扰也略举数端以抒一得其诗人引伸靡竟之意乎【臣】备员侍从职司文墨虽不专任言责然窃谓面折廷诤直陈可否者谏臣之事也从容讽谕陈善责难者词臣之事也故虽不敢朝夕献纳而每于说经之次致其拳拳之愚忱焉

　　诗经
　　鹤鸣于九臯声闻于野鱼潜在渊或在于渚
　　监察御史【臣】髙景蕃
