<!-- { "loadSidebar": true } -->
　　【臣】谨按天地无心而成化圣人有心而无为易简所以尽乎万事之理而三才并建也盖天下之理皆根乎一一者变化所由生故极世宙之殊名异状分类应之尚多不给而试操本暨末沿波讨源极之参伍错综而始事未尝不合何者理司其契也审此而知易简固操乎天下之不得遁矣且天下之治岂一端而已自班朝莅官以及体国经野与夫礼乐政刑接时而遝至者一日二日万几顾欲以一心歴天下之无穷宜乎扞格不入矣而圣人之兼综条贯也事大不苑细行不失深而能通茂而有间且斟酌众万而有余者岂其意之也哉盖无为守正实筦乎宰制万物役使羣动之本举而措之与时宜之即泛应而不出吾宗信乎易简者天下之权舆也圣人体干之易以为知法坤之简以成能何思何虑无一毫私意之艰深因物付物无一毫私欲之胶扰则凡政事之发迩见逺者莫非人心所同然分谊所应得而天下乂岂有遁于易简之外者乎盖以事几之迭出于无方也派别支分要必有其源流之合吾已动应其本理折其衷则由是之焉任天下之蕃变错呈而无往不备故言乎逺则不御言乎迩则不遗言乎天地之间则皆备者莫非易简之所该而存也扩之而横乎四海置之而塞乎天地施诸后世而无朝夕者莫非易简之所放而凖也所云天下之理根乎一者非耶抑尝证诸帝王之已事矣尧舜之精一成汤之建中文武之宅心敬胜是皆兼体易简者也而其时授时察象封山濬川与夫应天顺人显庸创制之事神明黙运而条理秩然天下不见其张皇补苴之迹者此物此志也若夫汉文之希踪黄老自诩无为其实不过神化之糟粕晋室之崇尚清虚髙言简净适成其为异学之支离均未有当于易简之云也等而下之以至刑名法家者言枝节愈多而披张益甚欲以经营天下而扶树道教也岂有幸哉总之天地之间有理而后有象有象而后有数象数之陈递推焉而未有纪极理则未始有二也是故易本于造化造化归于易简天地之盛徳大业圣人之崇徳广业一以贯之矣故夫子于系辞之传首发明之





　　周易
　　与天地相似故不违知周乎万物而道济天下故不过旁行而不流乐天知命故不忧安土敦乎仁故能爱
　　监察御史【臣】柴潮生
　　本义曰此圣人尽性之事也天地之道知仁而已知周万物者天也道济天下者地也知且仁则知而不过矣旁行者行权之知也不流者守正之仁也既乐天理而又知天命故能无忧而其知益深随处皆安而无一息之不仁故能不忘其济物之心而仁益笃盖仁者爱之理爱者仁之用故其相为表里如此
　　【臣】谨按天地之性人为贵人受天地之中以生即各具天地之性惟圣人为能践形复性而与天地自然之本体浑合而无间天地之运隂阳是也隂阳之道知仁是也天之知不可见而含宏光大品物咸亨无非知也所为周乎万物也地之仁不可见而坤厚载物徳合无疆无非仁也所谓道济天下也圣人义合乎仁所知者皆济天下之道而不过仁合乎义所行者皆合中正之则而不流仁义合徳则所知益深乐天知命而无忧矣所行益笃安土敦仁而能爱矣乐天之志忧世之诚并行不悖内外同流故曰与天地相似也韩伯曰徳合天地故曰相似但相似云者并非空空説一相似巳也相似以作配言不违以赞化言盖天地之大以知仁为道者也圣人体道之全而具知仁之徳实有与天地合同而化之理焉至于乐玩天理而顺受其所命之正则无适而非知所以无忧也而知之迹已冺安于所遇而不忘其生物之心则无适而非仁所以能爱也而仁之心愈着此益见与天地相似而不违之实境所谓尽其性以及人物之性而参天赞化一以贯之者也且圣人亦非崇效卑法兢兢焉有意求似乎天地也但尽乎知之性而知之发见即是天清明之体则知似乎天但尽乎仁之性而仁之流露即是地浑厚之体则仁似乎地尽吾本然之性而仁之至知之尽则天地之性自然位乎吾性中矣俞琰曰与天地相似者易似天地天地似易彼此相似其説最为推勘入细也









　　周易
　　继之者善也成之者性也
　　检讨【臣】达麟图
　　【臣】谨按周易系传言性而本之于善善属继性属成继之云者命于天而受于人也成之云者具于人而得于天也盖自生物之始以及受中以生天人相与之际合而言之而知性固无不善者尔伏思理必究其原而后名斯生学必归于是而后惑斯解习其名称而胶于疑惑此言性者之所为棼棼也或言性伪或言性恶或言性善恶混或言性之品有三皆即人言性而未尝合于天也天道流行发育万物一物与一无妄无妄者天性也而性何伪乎人之生也孩提则知爱其亲少长则知敬其兄知爱知敬皆良知也亦良能也而性何恶乎人生而静原无所谓恶也即云善亦尚可言而未可见耳形既生神既发感于外动于中或顺其固有或縁于后起而善恶乃分焉是谓人之善恶分可也而谓性之善恶混则不可人分善恶气质使然也三品之説其有见于人之清浊厚薄而云然乎然气有清浊而理无清浊质有厚薄而理无厚薄是谓气有三品可也谓质有三品可也而谓性有三品则不可盖性也者其赋予在天而体备在人言天而不言人固未究乎其实言人而不言天亦未探乎其本孔子发其一贯之蕴着其分见之端而因事以制名此固万世言性之宗也善何言乎继万物各具一理而万理同出一原一原即所谓善也天若有所与于人人若有所取于天取与之间纯粹以精之理自觉其流而不息莫见其合同而化拟诸父子之继体继志而无以异是者故曰继也性何言乎成善居天人之交浑然一理而已而人得之以为性诗曰维天之命于穆不已特自其未载于形者言之若形之既载则皆备之物各足之理乃与生俱生若人有以自成而天不居其功焉故曰成也夫性犹水也善犹泉也泉者水之本源水者泉之分流固不可以水为泉亦不得谓水非泉也性之大原出于善何以异此善为性之本即万物之所以资始性为善之实即万物之所以各正分之有先后合之无异同人无有不善水无有不下孟子所为取譬也昔孔子系易有见于性之本善乃天与人相继而成故善言继性言成于以发明乎道体即以昭示夫性量厥后子思孟子相为极本穷源而论説愈着彼言性者之棼棼而不息其亦未尝取周易系传而读之也





　　周易
　　继之者善也成之者性也
　　检讨【臣】周长发
　　朱子本义道具于隂而行乎阳继言其发也善谓化育之功阳之事也成言其具也性谓物之所受言物生则有性而各具是道也隂之事也
　　【臣】谨按盈天地间莫非气也然气形而下理形而上无理则气无所统摄而无气则理亦不能运行是理与气二者固不相离也故无极之始确然隤然不可得而名言之至分隂分阳而理实宰气而出气亦载理以行此即所谓道也顾道也者统名也自乾坤定位以来日月之推迁河岳之流峙人物之蕃变与夫目遇之而成色耳得之而成声靡不禀受造化之精以处乎髙厚之内道固无乎不察也而自其道之本然者言之则诚有微之又微者焉盖其静极而动也发育流行无少间断如丝纶然有继之者是气方运而犹未及乎物纯然不杂即粹然至善也迨至妙合而凝也形生神发咸具秉彛如裁制然有成之者是气既具而无不赋乎物受气成形即受理成性也然则天地之道亦可见矣且夫天下之物伪则间间则杂杂则不能因物付物而使之各得其所止自然之势也向使天地非有此一隂一阳之道运乎其间则发于始者未必续于其终赋乎彼者未必能周乎此而天地亦几于息矣不知天地一隂阳也隂阳一天地之道也为动静为阖辟其循环不息者皆太极之真所发抒也而孰得而杂之为絪缊为化醇其物与无妄者皆不已之命所散给也而孰得而外之是则所谓善与性也善原乎易简而元亨利贞有以鼔万物之出入而流衍于无穷造化之所以大生而广生者此也性本乎健顺而仁义礼智有以植万理之根柢而周流于无间降衷之所以有物而有则者此也且其所谓继之者岂铢铢而积之乎所谓成之者岂物物而为之乎是道也推之于前不见其迹引之于后莫测其端既无一物之不肖亦无一物之或肖斯则天地之所以为大而道之所以不测也濂溪周子云大哉乾元万物资始诚之源也乾道变化各正性命诚之立也其继善成性之谓乎夫从其发者而论则曰善从其具者而论则曰性而究之善属乎阳性属乎隂隂阳气也所以然者理也理以气行气由理运二而一者也故曰一隂一阳之谓道也独是人物皆受生于天地而不能尽尽其性以克全夫天道本然之善是必有首出庶物之圣人斯能尽己性以尽人物之性于以葆其元善而立人之极也夫



　　周易
　　富有之谓大业日新之谓盛徳
　　谕徳【臣】觉罗苏岱
　　孔頴达曰此覆説大业盛徳以广大悉备万事富有所以谓之大业圣人以能变通体化合变其徳日日增新是徳之盛极故谓之盛徳也
　　【臣】谨按夫业发用于外者也措诸外必本诸内藏用则内矣盖造化无无体之用时而藏用举众有之生意皆涵蓄于内洪纤髙下无物不有所有甚富是虽未见诸用也但其含之者广而其施之也不匮因内知外而谓之大业夫徳存主于内者也有诸内必形诸外显仁则外矣盖造化无无用之体时而显仁举万象之生机皆发泄于外包涵生意接续无间日日增新是虽非立乎体也但其出之者不竭而其运之也不穷因外知内而谓之盛徳显仁之盛徳阳也未始不根于隂藏用之大业隂也未始不根于阳一隂一阳迭运不已而道在是矣此言天地之盛徳大业虽本于无心之化而实有互根之妙然天地能生万物而不能成万物万物本天地以生而不能自遂其生且覆载生成或有偶偏雨寒暑或不得其正则天地亦无可如何必待圣人参赞之以成其育物之实也所以圣人行天地之道总天地之功教思无穷容保无疆而民胞物与之懐何时少寛于中心是以裁成辅相功及万世者圣人之业大业也神明天纵终始日新者圣人之徳盛徳也天地圣人一而已矣






　　周易
　　易其至矣乎夫易圣人所以崇徳而广业也知崇礼卑崇效天卑法地天地设位而易行乎其中矣成性存存道义之门
　　编修【臣】秦鐄
　　孔頴达曰言易道至极圣人用之以增崇其徳广大其业
　　朱子曰天地设位而变化行犹知礼存性而道义出也成性本成之性也存存谓存而又存不已之意也
