<!-- { "loadSidebar": true } -->
　　【臣】谨按唐虞之治千古言郅隆者咸首推焉及观于书而知当日君臣动色相戒如此其肫诚而切直也盖天理人欲之去留心术于以别诚伪而政事于以分治忽理易亡而难存欲易滋而难遏或因循于积习或萌动于隐微或惑乱于聴闻或牵制于情爱所存所发乖于至善内之不能修身齐家外之即无以治国平天下是止不可以不安也然止之所在非辨之至明不能折衷于至当非行之至健不能确守于不迁又必由勉强以几纯熟积仓猝以至从容至于动静云为各当于理而无有止而不得其所者而后为安止则安止为最难故禹未曰安汝止而先之曰慎乃在位是由慎得安未有安止而不本于慎者注云一念不谨或以贻四海之忧一日不谨或以致千百年之患一念至微而关乎四海一日至暂而关乎千百年其发明不可不慎之意诚为竦切茍非事无分于大小时无分于久暂莫不如临深渊如履薄冰如朽索之驭六马曷能事事物物咸顺适乎道心之正而不防于人欲之危臯陶曰兢兢业业一日二日万几正与此意互相发也禹既曰安汝止惟几惟康而即继之曰其弼直是有圣君在上端有赖于良臣之光辅也盖人君临御六合用人行政机务至繁必为臣者本纯懿之修笃公忠之志左右赞襄随时启沃以匡其所不逮而人君亦必坦懐以任之虚中以聴之然后可以厘百工而熙庶绩葢依古以来未闻上有敬慎之君下无弼直之臣而可以成盛治者孟子曰责难于君谓之恭陈善闭邪谓之敬观禹之所以陈善而责难于帝者如此帝即深感其言而发臣邻之论君臣交儆直言无怫是则中天之盛所以敬天勤民之本端在乎此而民之丕应徯志天之申命用休岂幸致哉












　　书经
　　禹曰都帝慎乃在位帝曰俞禹曰安汝止惟几惟康其弼直惟动丕应徯志以昭受上帝天其申命用休
　　检讨【臣】陈兆仑
　　蔡沈曰止者心之所止也人心之灵事事物物莫不各有至善之所而不可迁者人惟私欲之念动揺其中始有昧于理而不得其所止者安之云者顺适乎道心之正而不陷于人欲之危动静云为各得其当而无有止而不得其止者惟几所以审其事之发惟康所以省其事之安至于左右辅弼之臣又皆尽其绳愆纠缪之道内外交修无有不至若是是惟无作作则天下无不丕应固有先意而徯我者以是昭受于天岂不重命而用休美乎【臣】谨按此禹陈保治之道至深切也曰止曰安止可谓极简约矣而天人之应举在乎此然则一日二日万几必得所为极简约者而守之然后可以慎始虑终而登上理也蔡氏解安止谓顺适乎道心之正而不陷于人欲之危是矣顾此苐学者熟闻之语且帝王之道更宜推而衍之以求其大者泛作道学常谈恐未得其领要也葢此安止是承慎乃在位而言须贴在位讲惟在位而后知为君之难惟知为君之难而后知安止之难何也如平时欲行仁行义见道极确而临事或不无迟疑平时欲希尧希舜取法极正而临事或不无迁就此非其初心之所欲而事势廹之也何谓事势廹之葢在位则知时地不同古制有不可行于今者而遂谓宜叅用功利以济之矣在位则知情伪不一古道有不可行于今者而遂谓宜杂用机权以驭之矣如是则时务之见扰扰于中而初心之所持者不固汉唐以下代有英君谊主而治不登于唐虞三代之隆正坐此也岂惟陷于人欲之危为足戒哉夫事物之变态古今所恒有也天下之公理帝王所不能易也三代之治递有变通亦递相祖述贵持其大端师其美意未有可出此而入彼者若乃功利之效较仁义为速而其至争民施夺机权之用视尧舜为劳而其至上下相防圣人知为君之难而揺惑之易故曰安汝止曰敬作所此皆忧惕之辞贞固之意也且夫止者人心之不言而同然者也人心之同然即天下之公理而天之所以与我者故曰徯志曰申命得乎所同然而天人胥应之矣明乎此止之非迂濶而必有其騐也明乎此安止之非一切茍且之计而久安长治之原也故【臣】愚以为保治之道惟此为至深且切也然而既曰安止又曰其弼直者何也辅弼之臣君心所恃以决疑信也直亮之节天下所恃以陈疾苦也能坚人主之所信而因以宣上徳而达下情此禹所以自期也夫天之生圣人非偶然也天生圣人而得良弼非偶然也彼君若臣者亦自知其非偶然也而慎始虑终交相儆勉以成重华协帝之治猗欤盛哉明乎安止之义即舜禹可学而至也













　　书经
　　禹曰都帝慎乃在位帝曰俞禹曰安汝止惟几惟康
　　监察御史【臣】张孝挰
　　宋蔡沈曰天位惟艰一念不谨或以贻四海之忧一日不谨或以致千百年之患帝深然之而禹又推其所以谨在位之意曰安汝止也止者心之所止也安之云者顺适乎道心之正而不陷于人欲之危也惟几所以审其事之发惟康所以省其事之安
　　【臣】谨按此正孜孜保治之事也禹终述孜孜之意而叹美之而又推原其所以保守天位者而本之于慎也慎也者敬之谓也必敬以直内而后事无不宜必敬以静存而后动无不当然则安汝止者正慎乃在位之事而惟几惟康者又止之所以能安者也几者动之微动者几之着方其静而未动也未有几也几既动而事始萌由是渐见于形象而事成焉茍于几微之初不知所审而欲其事为之着得以无过难矣由是言之惟几者又惟康之本也人君慎其在位而必欲得其庶事之康非审于事几发动之初曷由得之哉【臣】尝以是反覆于圣学相传帝王授受之防而知言虽不同推求其义则同归于敬而已何则所谓几康者谓念必慎其所发事必求其所安非主敬而能如是乎即唐虞之执中必先辨乎人心道心之介而人心道心非敬不能定其衡也伊尹所谓一徳者心一于善而无他念以杂之即朱子所谓不贰以二不参以三者也敬故也夫子存诚之説大要即一徳之义而其功不离乎慎独者亦敬也启之嗣位也能敬承继禹之道殷王中宗严恭寅畏其在髙宗恭黙思道成王不敢康夙夜基命宥密凡此皆敬也所以丹书之训首曰敬胜尚书开卷即以钦之一字为言易于干之九三则曰日干夕惕礼经一书特冠之以毋不敬甚矣千古圣学未有不同归于敬者也然则慎位几康之説禹直上接二帝传心之典法而开后世帝王修己治人之要道欤













　　书经
　　禹曰都帝慎乃在位
　　侍讲学士【臣】龚渤
　　蔡沈曰禹既叹美又特称帝以告之所以起其聴也慎乃在位者谨其在天子之位也天位惟艰一念不谨或以贻四海之忧一日不谨或以致千百年之患
　　【臣】谨按天子者受命于天者也受命于天而在位此位乃天位也当其亶聪明锡智勇圣神文武备于一身及其敷政教统臣民治乱安危基于宥密故虽极保佑申命之隆而凡位中所当为所当尽者天已谢其权于天子而不与是天设此位以待人君原非处以至尊聴其优游而玩愒盖欲责以至重令其惕厉而忧勤在位之不可不慎也明矣所以眷命逾厚则劳瘁靡穷笃祜益深则责望弥切天虽不言而不啻其明言之者位有攸归政无旁贷也惟慎而不忽敬聪明亦凛明畏谨明旦尤勅时几一念将萌严理欲之介一行未见慎邪正之防不敢出位以求敛之又敛惟期当位以处存之又存故道心为主而人心退聴天理无间而私欲消内重者外自轻源清者流自洁永保天命长荷天休居天位而位尊治天事而事治子天民而民安其理不介而孚矣【臣】本庸愚就慎位中敬箴十事其敬天曰勿谓天髙陟降在兹峻命不易永言配之钦崇奉若战兢自持曰明曰旦惟几惟时君心主敬作圣始基其法古曰尧明峻徳舜执厥中禹汤文武圣敬皆同载稽典籍垂训无穷匪古是则何所折衷君曰念哉责在朕躬其勤政曰书陈无逸食亦不遑干行至健庄敬日强兢兢业业犹恐或荒矧敢自暇而为其亡体天之道作极惟皇其用贤曰惟贤辅治欲治求贤辟门吁俊典册昭然三徳六徳日严日宣其难其慎无颇无偏克知灼见审择居先其求言曰天子穆穆髙拱深宫安危利病匪言弗通在昔古帝明达为公惟耳司聴惟聴思聪广收博采以亮天工其纳谏曰言不逆耳不能动聴言而逆耳冀纳明廷利行利病列于几屏所以禹拜至今为刑岂伊言者昧厥虚灵其防欲曰不迩不殖大徳懋昭正心诚意私欲消危从安伏损自满招道在克己持盈戒骄防于未萌永絶根苗其戒满曰如彼沧海纳不见盈如彼天地覆载难名久于其道天下化成岂容满假使骄泰生缉熙敬止圣学光明其保治曰粤稽帝世喜起明良乃赓载歌交儆无忘元首勅命股肱赞襄思日孜孜保治悠长从欲风动亘古弥光其谨终曰谨终如始乃克有终至诚无息与天同功纯亦不已广运渊衷粹然至善万理流通持之又久清明在躬

　　书经
　　禹曰安汝止惟几惟康其弼直惟动丕应徯志以昭受上帝天其申命用休
　　监察御史【臣】陈髙翔
　　蔡氏沈曰止者心之所止也安之云者顺适乎道心之正而不陷乎人欲之危动静云为各得其当而无有止而不得其止者惟几所以审其事之发惟康所以省其事之安至于左右辅弼之臣又皆尽其绳愆纠缪之职内外交修无有不至若是则是惟无作作则天下无不丕应固有先意而徯我者以是昭受于天岂不重命而用休美乎
　　【臣】谨按天道流行而赋于物莫不有其一定而不可易者谓之止自古圣贤因物付物事之未来无将迎之私事之既往无系累之病故曰艮其止止其所也止其所则内不见己外不见人动静如一而性定是安止之説也顾论其体以主静为功而论其用以慎动为要几者动之微而善恶吉凶之先见者也故必谨之于此而由此而精之以至于应物之处无少差谬则谓之康康者理得而心安盖事适其宜而物协其则也如是则在我者既无不尽矣而望道未见之心犹恐或失之故遍咨之左右博稽之羣工必使各伸己见而后已夫然故出务揆几发号施令皆合民心而民无不应且合民心即克享天心而自天申之何疑焉独是君茍安止矣又何借乎臣下之弼直而禹必兢兢言之者诚见夫中无定体善无常主非审异无以致其同非执两无以用其中必合乎人心之同然乃得乎天理之本然此圣如尧舜所以咨岳询牧望其绳愆纠缪而舍己以从人也三代而后人君非必尽能安止而茍虚心善下从谏如流则其时之政事必有可观者如汉文帝天资谦让郎从官上书疏止辇受言唐太宗嘉魏征之忠谠马周之鲠亮孜孜延访常若不及故后之论治者每推汉唐而首二君岂非能受谏之故欤又况大有为之君清明在躬仁心为质推诚以驭下正己以率物又复广开言路奨许正直面防之言虽悦耳而必黜苦口之箴虽逆志而必纳又何患举事之不下协乎舆情而上当乎天心者哉










　　书经
　　安汝止惟几惟康其弼直惟动丕应徯志以昭受上帝天其申命用休
　　监察御史【臣】周人骥
　　林氏之奇曰大学曰知止而后有定人能安其所止则意诚心正举天下之物曾不足以动其心如是则寂然不动感而遂通天下之故矣惟几惟康其弼直言能安止矣又尽此三者然后有以尽夫慎乃在位之道也
　　陈氏栎曰安汝所当止静也几者动之微动者几之着静而知几以图康又得直臣弼之则下应人心上当天心矣
