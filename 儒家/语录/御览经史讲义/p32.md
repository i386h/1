<!-- { "loadSidebar": true } -->
　　【臣】谨按劳谦一语本义程传皆主系辞之义以为有功劳而能谦而王氏弼胡氏炳文之説则兼有勤劳之意其于爻义爻象亦有所发明焉葢凡卦爻六位惟三当上下之交内外之际非平易安和之所最为难处故多凶此卦九三为成卦之主以一阳承上接下动而难静危而难安乃履得其正为众所归而性体刚健又能始终持谦至久不懈是谦本于勤者也其象则一阳居中上下皆阴有坎象焉坎劳卦也爻云劳谦殆取诸此此王氏之説所由来也阳为君子惟有徳者当之地道有终惟恭顺者能之此爻一阳得位能安众阴以本体言则君子也一变则为纯坤以变体言谦济以顺则事必有终其吉可知胡氏谓此爻兼干九三坤六三之义所包者广而所见者大于彖传天道下济地道上行之义特为发明可补本义程传之所未及其説有足采者又先儒多以此爻从臣道立论是葢就爻位居下之上起见耳窃思君子之称君臣上下无所不该细绎系辞内徳言盛礼言恭致恭以存其位数语亦统君道臣道而浑言之似未尝専有所指也至象传云万民服则徳之所运者广而不仅言臣道亦明矣是释此爻者当从九三为成卦之主立论而勿泥于下卦之位置可也


　　周易
　　天地以顺动故日月不过而四时不忒圣人以顺动则刑罚清而民服
　　检讨【臣】邱玖华
　　程子曰天地之运以其顺动所以日月之度不过差四时之行不愆忒圣人以顺动故经正而民兴于善刑罚清简而万民服也
　　【臣】谨按天地无心而成化圣人有心而无为葢天地以一诚为通复静极而动动极复静机缄皆本乎自然故曰天地之常心普万物而无心圣人以一诚为应感静而无静动而无动措施悉符乎天则故曰圣人之常情顺万事而无情张载正防云天地之功发乎动毕达乎顺又云天地之气虽聚散攻取百途其为理也顺而不妄又云天地四时行百物生无非至教圣人之动无非至徳又云至当之谓徳百顺之谓福葢天之为道也确然示人易地之为道也隤然示人简日月得天而久照四时变化而久成其不过不忒者所谓效顺于天地也圣人法天以政养万民脩六礼以节性齐八政以防滛一道徳以同俗凡所以匡直辅翼而若其有恒之性也是以法立而民不犯教诚而爱深令简而刑约也淮南子曰圣人因民之所恶以禁奸罚一人而天下畏之故至刑不滥葢惟顺人心以敷化因天讨而用刑惟明克允以寛致简钦恤者泣辜之仁释疑者好生之徳不独天下无寃民而民自以不寃皆相与涤徳荡秽蹈徳咏仁无事五声求情三刺聼讼而画衣象服化臻刑措艾韠草缨俗进淳良将见刻木不对画地不入斯巍巍之徳作范百王穆穆之风永垂千禩后之论刑者不知出此其防于申韩之刻薄者无论矣他如鄙儒姑息之见异端报应之説俗吏便文自营之计又一以轻刑为事不知刑重而民无所措刑轻而民无所忌其失则均皆不知顺动之故也惟圣人动与天合故无我得正己之尽存诚妙应物之感其明罚敕法皆与天地之春温秋肃迭运而有常故曰天地心普万物而无心圣人情顺万事而无情












　　周易
　　天地以顺动故日月不过而四时不忒圣人以顺动则刑罚清而民服
　　监察御史【臣】胡定
　　【臣】谨按雷地合而成豫其徳为顺以动此顺动之徳举天地之所以设位圣人之所以成能其道莫不备具焉葢立天之道曰隂与阳立地之道曰柔与刚其进退屈伸盈虚消长莫不至顺而有常是故天地之间悬象着明莫大乎日月变通莫大乎四时而日往则月来月往则日来暑往则寒来寒往则暑来其间日之景有长短月之体有亏盈时之行有分至啓闭自其变者而观之固瞬息而改观自其不变者而观之实亘万古而不易也天地之顺动如此圣人父天母地仰则观象于天俯则观法于地凡敷政宁人何一非顺乎理之当然与势之自然哉如月令所载立春而布徳和令立夏而庆赐遂行立秋而选士厉兵立冬而赏事恤孤是顺乎天之时也王制云修其教不易其俗齐其政不易其宜是顺乎地之理也汉鼂错云人情莫不欲夀三王生之而不伤人情莫不欲富三王厚之而不困人情莫不欲安三王扶之而不危人情莫不欲逸三王节其力而不尽此顺乎人之情也推而至于一张一弛一予一夺莫不顺乎义理之正好恶之公而动罔不臧也此日之民自相与遵王之道遵王之路同游于大顺之中宁犹有所不服而俟严刑厚罚以詟服兆民哉葢达顺者在朝廷效顺者自徧于草野此亦如天地以顺动而日月自不过四时自不忒也然则圣人所为与天地合其徳日月合其明四时合其序夫亦曰顺而已矣

　　御览经史讲义卷四
<子部,儒家类,御览经史讲义>
　　钦定四库全书
　　御览经史讲义卷五
　　周易
　　象曰泽上有地临君子以教思无穷容保民无疆
　　右中允【臣】朱良裘
　　王弼注曰相临之道莫若説顺也
　　朱子本义曰地临于泽上临下也教之无穷者兑也容之无疆者坤也
　　【臣】谨按天泽曰履履者以下承上也地泽曰临临者以尊适卑也万物莫不尊天而亲地于此可见而王者所以崇效而卑法者皆取诸此矣系辞曰坤也者地也万物皆致养焉又曰説万物者莫説乎泽既説而顺临民之道备矣而彖必以刚浸而长刚中而应释临之义者葢説而顺之道必有至健者以主乎其中然后得大亨以正而有合于天之道此即董仲舒所谓阳常以生育长养为事而隂常积于空虚不用者也夫丽泽之功朋友资以讲习厚载之徳品物纳于含宏故曰説言乎兑致役乎坤是教之无穷容之无疆皆临民者必不容己之事乃言教而必系之以思言容而必极之于保者于以见教非徒提命之谆谆容亦不仅度量之相越己也党庠术序所以教民者綦详而琴书干羽皆载深宫之徳意以周流而后有以感发其性情而沦浃乎肌髓井疆庐舍以奠其居比闾族党以联其谊制节谨度以厚其生所欲与聚所恶勿施必使天下之大九州之逺皆有以安其出作入息之常而遂其仰事俯育之愿所谓保之如赤子而视之如伤也孟子言圣人之教民曰劳之来之匡之直之辅之翼之使自得之又从而振徳之此可以知圣人之心思无一息不与斯民之日用饮食相流通而其言保民也举斯心以加诸彼而达于家邦讫于四海夫岂有此疆彼界之分与抑又闻之易之言君子者谓君临上位子爱下民通天子诸侯兼公卿大夫有地者而言也然树之后王君公承以大夫师长必统于首出庶物之一人故必有知人善任之能而后克殚作君作师之职此六五所以言知临大君之宜也有知周万物之能必有仁覆天下之量其积之也至厚而后运之也不劳此上六所以言敦临吉无咎也中庸言唯天下至圣为能聪明睿智足以有临此知临之义也其言徳之积于中而见于外者首之以寛裕温柔此敦临之义也然则教思无穷容保民无疆非知之尽仁之至而全乎自强不息之勇者孰能与于斯




　　周易
　　象曰泽上有地临君子以教思无穷容保民无疆
　　侍讲【臣】冯秉仁
　　胡氏炳文曰不徒曰教而曰教思其意思如兑泽之深不徒曰保民而曰容保其度量如坤土之大【臣】谨按帝王抚有寰宇海隅向风四方从欲固将举万民之众登袵席敦礼让臻熙皥之庥而成久道化成之治者也是以首出庶物取象于干厚徳载物取势于坤容民畜众则师之道昌辅相裁成则泰之爻着为养为教易之説也大备而泽上有地更取义于临者其于君民相接之谊殆有恺切言之者与今夫苍苍在上天之临也终古代明日月之临也而莫髙匪天日月无私照承乎下者防其覆而忘其徳其象则然矣惟夫地之上泽滴滴必归无源不濬言乎茹纳也有包育之能言乎积渐也有涵濡之力其气通其情洽圣人观象于此而即以教思无穷容保无疆归之君子其取义实宏且挚焉葢九重之上防逺堂髙而人君痌瘝为懐则无逺弗届是以庄临之以威临之而实以恵临之也故夫言教而复言思者言乎条诰训约之颁布诸涣汗者为犹浅而委曲开导之意实系乎天子之隐忧言保而复言容者言乎蠲租赈贷之施出之赉予者为旷典而维持调防之能实发于皇心之肫恳不然一夫不获时予之辜民未知礼未生其共将所谓无穷无疆者方诸地泽之义不大相迳庭乎二典之训曰食哉惟时敬敷五教三代以还凛民惟邦本之防而肇修人纪视民如伤生其时者承风动歌乐只乎尚矣亦越汉唐而后力田有诏学校有式躬履至道以示四方务兹稼穑以臻仁遂岂不以民犹水也不拯其流将靡所极君实临之风化之行必由近始夫乃以教以养浃髓沦肌重熙累洽迄百年必世之遥犹戴恩膏于不替以云教之无穷其思实逺也以云保之无疆其容乃大也此而揆于地泽之交隂阳之气刚柔之用诚有若合符节者君人者果何道而能几此哉唐陆贽奏疏云君人之道子育为心虽身处九重而虑周四表近取诸身如疴痒之关乎四肢也逺取诸物如品彚之鉴于两曜也故时有凶害而人无流亡恃天聴之必闻知上泽之浸至今试即其説而参究之已饥已溺即教思之思欲立欲达即容保之容夫教人以善谓之忠何以守位曰仁忠也仁也岂外假之数哉亦惟端本于君心之常临而已矣若廼皇路升平士民乐业而保民如赤之衷方且给求养欲之慇慇救弊补偏之急急则上下之气通地泽之情浃于以上召天和而绍唐虞三代之治也何有


　　周易
　　象曰泽上有地临君子以教思无穷容保民无疆
　　编修【臣】张若需
　　蔡清曰劳之来之匡之直之辅之翼之使自得之又从而振徳之可见君子教思之无穷民吾同胞必使皆乐其乐而利其利可见君子之容保民无疆也
　　【臣】谨按治天下之道不外教与养两端唐虞尚矣命契为司徒则曰敬敷五教命弃为后稷则曰播时百谷所以正徳利用厚生者功叙惟歌俾之勿壊三代以来教民之道益详保民之政益备而良法美意尤莫具于周礼一书间尝考之地官司徒掌邦教典曰教典职曰教职象曰教象法曰教法官曰教官教官之属似専为教设乃观大司徒之职主土地封疆之政以土会辨物生以土宜辨名物以土均之法制地征而后施之以十有二教兴之以乡三物防伪而以五礼教之中防情而以六乐教之和其属则乡师至比长有考徳行察道艺月吉读法之文遂人至邻长有授田野教稼穑三嵗兴甿之制而且师氏保氏廸于上司谏司救训于下廪人以数邦用司稼以均民食下至土化之法潴浍之宜莫不掌之専官施其禁令然后知圣人之于民也必先有以尽地利而后可以淑人心既有以淑人心而后可以复民性成周教养之法分见于六官而司徒独备其全虽其条目布置先后不一以见教不徒行养有兼济而使民相生相爱之具实参错而并施也方策所载纎悉毕备莫非圣人精神智虑之所寄而运量之广固恢恢乎纳万物于在宥矣是故治术多端本于建极教之无穷者系乎思也保民无疆者实能容也使出身加民之际无至诚恺恻之意与之相永则徒法不能以自行将有久而必敝之势而一切茍且迁就之治仅能补救于一隅不克普美利于遐迩皆君子所不道也然则至治之世徳教洽于人心经纶弥于海宇优游渐渍入之最深旁皇周浃覃于无外象涵濡于兑泽安持载于坤舆戴履之伦有几忘帝力于何有者不将轶官礼之隆规而臻勲华之上理也乎










　　周易
　　象曰泽上有地临君子以教思无穷容保民无疆
