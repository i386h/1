<!-- { "loadSidebar": true } -->
　　【臣】谨按帝王挟操纵万物之权以御天下必相天下之缓急而善其施何则万物之气久而易盈亦久而易耗盈则日骄耗则日促故治天下者操之太严则难乎为下养之太寛则难乎为上寛与严相济而张弛适中此文武之道可以治万世而无弊今夫御者之于马也必调其气息均其歩骤缓则磬之急则控之然后履险如平六辔有如琴之妙设使御马者骋追风蹑电之足不惜其力时加鞭防久之马力既竭必至踣顿而不能进否则奔逸四出破轮壊辕而不可制而反其用者狃于周道防所隄防一旦衔橛变生颠坠于不自知压覆于不及觉此又势所必至者治天下之道何以异是夫人情莫不乐安逸而恶拘束古圣人虑其安逸而流于肆也故为政令以制之刑罚以威之俾凛凛然束于规矩之中而不敢纵又虑其拘束而无以自适也故饮食通其情男女顺其欲俾人人有生人之乐而无自苦之心张以维弛弛以济张有缺一而不可者尝试综古今得失而论之文武之治莫可尚矣迨其末天子守府纲纪废坠遂頺弱而不可复振秦用商鞅智驱术役骤致富强始皇承之严刑峻法民不堪命论者谓周失之弱秦失之强诚不诬也汉髙除秦苛政约法三章文景继之恭俭仁惠犹有三代遗风至于孝武强才逺略好大喜功卒致轮台之悔毋乃过张之失欤而元成而下则又威福下移优柔寡断此则过弛之明鉴也若夫唐之贞观宋之开宝雍熈类皆因时补救寛猛酌中能措一世于太平而其后每不能无失或诿任酷吏而法外行残或事决北司而人主袖手或东封西祀而防识忧勤或青苖均输而纷纷操切伊古以来张而不弛弛而不张其弊何可胜道夫阴阳者天地之化也张弛者帝王之权也一阴一阳而岁功成一张一弛而治道着彼黄老之学高言清静申韩之学徒事刑名是文武所不能亦文武所弗为也况夫张之太过进鋭退速如强弩之末力不能穿缟其势反归于弛而弛之太过天下侈然自放骤起而更张之势必如救火扬沸非武健严酷不能胜此又害之相因而至者也诗曰不竞不絿不刚不柔敷政优优百禄是遒得斯意也可以神张弛之用可以复文武之休岂但可与之观蜡也哉




　　礼记
　　唯圣人为能飨帝孝子为能飨亲
　　检讨【臣】韩彦曽
　　【臣】谨按万物本乎天人本乎祖似人与物各有其本而祖宗为父母之父母天地为祖宗之父母实则一本而非有二本也报本之大典莫大于郊社禘尝郊以明天道父事天也社以神地道母事地也明物本乎天之义而合天施地生为一气即合明天察地为一理此心即天地之心也五年而一禘义率祖也四时而一尝仁率亲也明人本乎祖之义而合祖功宗徳为一脉即合尊祖敬宗为一诚此心即祖宗之心也事天如事亲求其格也事亲如事天致其尊也明人物一本之义而合飨帝飨亲为一念即合圣人孝子为一身此心即天地祖宗合同而化之心也是以成周制礼郊祀后稷以配天后稷逺矣配稷于郊非徒以尊后稷也以冬至气之始祖者人之始故冬至祭天而以祖配之也宗祀文王于明堂以配上帝文王近矣配文王于明堂非徒以亲文王也以物成质于秋人成形于父故季秋享帝而以父配之也此成周之礼所以独隆千古也唯圣人孝子以天地祖宗之心为心知吾身而上有父母焉兄弟者父母之所生也则友于兄弟即由孝于父母推之也知父母而上有祖宗焉族姓者祖宗之所生也则睦于族姓即由孝于祖宗推之也知祖宗而上有天地焉民物者天地之所生也则仁民爱物即由孝于天地推之也上之所逹愈髙则下之所扩愈广下之所扩愈广则上之所冐愈周曽子所云置之而塞乎天地溥之而横乎四海施诸后世而无朝夕者非此之谓与若夫言行交修以守其宗庙此卿大夫之孝也忠顺不失以守其祭祀此士之孝也谨身节用以养其父母此庶人之孝也凡为臣民者无不体天子孝治天下之心为心所由海内治安民气和乐百谷用成庶草蕃庑以臻于大顺之隆也夫













　　礼记
　　至孝近乎王至弟近乎霸
　　监察御史【臣】沈懋华
　　【臣】谨按孝弟一理也为孝子者必能为悌弟王霸岐途也言王道者不必言霸功何则天下之庸行莫如孝弟天下之至徳亦莫如孝弟是道也发诸朝廷行乎道路至于州巷放乎搜狩修乎军旅其事为家庭爱敬之常其功在经纬民物之大禹汤文武之世所为声教四讫绥靖万邦者由此其选也举一孝弟而王道尽此矣岂特近之云尔哉若夫齐桓晋文秦缪宋襄楚庄之徒则不然挟天子以令诸侯强凌弱众暴寡名曰假仁仗义实则三王之罪人而已是以仲尼之门五尺童子羞称管晏贱之也祭义乃曰至孝近乎王至弟近乎霸是欲分孝弟而二之且欲合王覇而一之也此岂孔氏之遗书也哉盖战国之时微言大义澌灭无闻故纵横家言往往艶称五覇汉儒袭其流风形诸议论遂举王与覇而并言之耳非孔氏之遗书也表记曰道有至有义有考至道以王义道以覇考道以为无失经解曰义与信和与仁覇王之器也与祭义所言如出一口盖几几乎以王覇为一矣呉氏曲为之解曰伯者诸之长王者天子之称覇王犹言侯王非五覇之覇也如是则表记曷不言义道以侯而乃言义道以覇乎经觧曷不言侯王之器而乃言覇王之器乎凡为此説者絶不知王道之尊也絶不知覇功之贱也并不知孝弟合一之理进乎王而大逺乎覇也不止不塞则学术大壊而王道终不可复矣是不可以不辨




　　礼记
　　子曰立爱自亲始教民睦也立敬自长始教民顺也教以慈睦而民贵有亲教以敬长而民贵用命孝以事亲顺以聼命措诸天下无所不行
　　编修【臣】佟保
　　郑康成曰亲长父兄也睦和厚也尊长出教令者孔頴达曰此一节明爱敬之道人君欲立爱于天下从亲为始言先爱亲也己先爱亲人亦爱亲是教民睦也起敬于天下从长为始言先敬长也已能敬长民亦敬长是教民顺也睦则恩慈故云慈睦民既慈睦各贵所有之亲教以敬长民心和顺不有悖逆故贵用在上之教令以此二者措置于天下无所不行
　　【臣】谨按此言爱敬二端为齐治均平之本也夫蒸民之爱敬由于秉彛然往往忘之者非天之降才尔殊也无以感发其善端鼓动其至性而已抑知亲亲仁也敬长义也仁义宣乎德教通乎四海而其推之也必有所自始仁始于爱亲而爱其亲以及人之亲故曰自亲始义始于敬长而敬其长以及人之长故曰自长始夫不乖之谓睦不悖之谓顺尧典曰以亲九族九族既睦则教民睦者爱亲之道也孝经曰以敬事长则顺则教民顺者敬长之道也爱始乎亲而教其睦于天下凡有亲者莫不敦一本之恩而剥枣烹葵皆徴赤子之至暮故曰教以慈睦而民贵有亲敬始乎长而教其顺于天下凡有命焉莫不奉长上之令而修矛执防不忘同仇之壮懐故曰教以敬长而民贵用命夫亲亲长长君子所自立而孝以事亲顺以听命爱敬肇于家庭而德教加于百姓不待家喻户晓而光天之下合爱同敬故曰错之天下无所不行书曰立爱惟亲立敬惟长始于家邦终于四海孟子曰仁之实事亲是也义之实从兄是也又曰人人亲其亲长其长而天下平可知爱敬之理上下同心治平之机古今合辙倡之而即应感之而随通其效有如此者虽然立之之道亦难言矣盖奠其基之谓立植其根之谓立栽培而善养之之谓立深固而不可动揺之之谓立立而后尽其不学不虑之良立而后广其明天察地之用立而后见仁人孝子保合太和之极功爱敬可易言立哉









　　礼记
　　言而履之礼也行而乐之乐也
　　给事中【臣】宫焕文
　　【臣】谨按礼乐不可斯须去身者也是以君子致礼以治身而庄敬严威所以作天下之肃致乐以治心而易直子谅所以导天下之和然人心之仁根于内而达于外其秩然而有序者即为礼蔼然而至和者即为乐是礼乐之本在于心也而礼乐之实着于身盖不越言与行之两端言行得其道则礼之行不仅在升降酌献酬酢之数而乐之达亦不仅在缀兆羽籥钟鼓之文孔子赞易于履曰君子以辨上下定民志于豫曰先王以作乐崇徳是礼以践履为本乐以和乐为义其大防也繋辞传又言圣人之所以广业者而曰礼卑法地朱子本义释之云循理则礼卑如地而业广盖人之歩履未有凭虚而可以致逺者故行逺必自迩登高必自卑中庸所言慥慥笃实与修辞立诚所以居业者同义圣人之言一以贯之而已周子易通论乐三篇而冠其首云圣王制礼法修教化三纲正九畴叙百姓太和万物咸若乃作乐以宣八风之气以平天下之情盖乐和民声者也而乃自百姓太和始至太和之所以成又惟在乎圣王之正三纲而叙九畴则行出乎身而天下乐之乐之实具是矣由是观之言即为礼而行即为乐君子之所为明于礼乐亦明乎言行之道耳岂待讲礼之数习乐之文而后谓之礼乐耶抑又推之行所以践言也言而履之即为行行得其序而天下乐之则乐之和固由于礼之序以致之孔子曰履德之基也又云履以和行乾卦文言亦谓利物足以和义盖言而履之惇庸秩叙各得其宜则百行具备措之于身而身安施之于政而政治被之于民而民和子思所谓见而民莫不敬言而民莫不信行而民莫不悦者必自圣人之出言为经举足为法礼与乐交至以驯致夫太和之休而圣人所以达乐之情者必本于明礼之节也若夫秉礼定乐王者所以治世之大经而易俗移风必由于是则升降之数缀兆之文又未尝不明且备焉此所谓礼乐之全也










　　礼记
　　奉三无私以劳天下
　　编修【臣】窦光鼐
