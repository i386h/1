<!-- { "loadSidebar": true } -->
　　【臣】闻治世之大法曰恩与威驭世之大权惟举与错故比匪反贻君子之伤而包荒非福除奸斯辟庸贤之路而登进始公观于大有之象曰君子以遏恶扬善顺天休命其为天下万世训至深切也夫人主孰不欲用贤而去邪崇善而绌恶然观古来史册所载往往善人少而恶人多其故何哉葢恶之在阳刚者易知恶之在隂柔者难知恶之在新进者易知恶之在久任者难知恶之在外廷者易知恶之在左右者难知阳刚者显露于外虑短而术踈隂柔者包藏不测深自掩覆既以柔而善入且以隂而莫制故知之难新进者即骤猎大位终少党与声援之助而久于其位者更事熟而智术深动援先朝典故以文其罔上行私之奸故吏门生散布天下亲友弟侄盘踞朝端势牢固而不可破人侧目而不敢言故知之难外廷者或露于同官之摘发或败于直臣之紏劾而日在左右者窥伺意防巧为逢迎侦探喜怒预为趋避玩人主于股掌之上藏锋刃于谈笑之余故知之难夫俟其毒既肆秽既彰而始谋所以去之恶去而所伤者大矣易曰履霜坚冰至防其渐也诚使人君于其恶念方萌恶机始露毅然遏灭使不得逞轻则夺之事权重则加以谴责则遏之者正所以保全之终始之也传曰为国家者见恶如农夫之务去草焉芟夷蕴崇之絶其根本勿使能殖遏之之説也自古忠佞不同朝贤奸不两立善人之与恶人真若水火之不相入薫莸之不同器然善人终不胜恶人者葢善人自恃其意念之无他不阿权要不事夤缘惟本一念血诚以结主知事有闗于国计虽縻以爵禄不为动怵以祸害不为怯维彼无良即以其不附己且不便于己也裁抑之排挤之必使善类摧折而后快于心惟在为人主者表其心迹白其真诚使善类欣荣不扶而植在位者有坚于为善之心书曰彰善易曰扬善词异而理一也夫天命有善无恶隂以彰瘅之权寄之人君故章服曰天命刑用曰天讨朝无幸位野无留良隂阳和而风雨时庶事康而万民乂书曰皇天无亲惟徳是辅又曰天有显道厥类惟彰非此谓与

　　周易
　　九二大车以载有攸往无咎
　　编修【臣】林枝春
　　程子曰九以阳刚居二为六五之君所倚任刚健则才胜居柔则谦顺得中则无过其才如此所以能胜大有之任如大车之材强壮能胜载重物也可以任重行逺故有攸往而无咎
　　六五厥孚交如威如吉
　　程子曰六五当大有之时居君位虚中为孚信之象人君以孚信接于下则下亦尽其诚信以事于上上下孚信相交也大有之时人心安易故必威如则吉既以柔和孚信接于下众志説从又必有威严使之有畏善处有者也吉可知矣
　　【臣】谨按大有者众情归向民物繁庶之时也物众地大致治为难非有过人才徳不足当大任而有为非其柔顺居尊亦不能虚己以应物故必君臣一心上下相应然后道洽政治泽润生民而永保其盛大之所有然臣之材质各有不同有仅胜一官一邑之寄者有堪以兼综众长者有总摄枢要从容坐理而有余者若知小谋大力小任重将颠覆是忧安有攸往今以九居二刚健谦顺而得中位与五相应是能任重致逺者也夫载物者器成器者才居才者徳徳与才俱既非巽懦而不前又非刚愎而自用出其经纬之猷养以和平之度镇静不惊直方不挠左右承弼则能尽启沃以为忠藩翰旬宣则能抒绥靖以为畧是谓不渝尔载于以尊主庇民必恢恢有余裕矣若夫人君代天理物道在推诚而又必有威以整肃之斯为张弛得宜葢六五执柔居中是不挟诈不任术一惟孚信相结者也上以信结则下亦胥冺其疑贰而交输以悃忱逺迩内外忻合无间丕应徯志无钩绳而不可防无闗键而不可开以此处大有之世譬犹人身肤革充盈而血脉贯注靡不周通又何难遏之有然情亲易狎势顺易陵谦卑渐积于衰替废弛每始于优容茍非崇尚威严何以生其敬畏故仪则昭而后人知作肃纪纲饬而后令出惟行若亲而不尊势将陵夷而不可复返哲后知其然故出身加民必使其下敬之若神明爱之若父母则逺者不擕迩者不凟而熙熙穰穰各得其所矣合而观之二为臣位五为君位二刚中在下而得应于君五处尊虚己以下应其臣臣得应于君而大车以载若伊吕之徒展其所学泽被当时功垂后世乎尚已下逮孔明韩琦诸人或尽瘁驰驱卒成三分之业或不动声色而措天下于泰山之安是皆遗大投艰而无讥于覆餗古所谓社稷之臣者也君能应其臣而有交孚威如之美如成周盛时众贤在位上下志同而又时廵侯甸董正治官克诘戎兵慎固封守皆不忘震厉率作之意岂有崇极而圯如唐之中叶文恬武嬉习熟见闻以为当然者乎书曰懋乃后徳交修不怠正谓此也人主诚能观象玩辞简才徳之臣以共治大有之世尊崇倚任明作有功奉顺美命则天人交助而寳祚绵衍于无穷矣

　　周易
　　六五厥孚交如威如吉
　　检讨【臣】仲永檀
　　朱子曰大有之世柔顺而中以处尊位虚己以应九二之贤而上下归之是其孚信之交也然君道贵刚太柔则废当以威济之则吉
　　【臣】谨按孚者以心相感之谓政之大本也威者以法相持之谓政之大权也大本立则天下之情无不通大权尊则天下之志无不定斯二者相需为用相济为功要在因其势以为调剂焉葢天地之道贞元递转有春温不能无秋肃圣人之治天下亦然其严而济之以寛象天地之春温其寛而济之以严象天地之秋肃夫天地圣人同一好生温与寛是矣肃与严若犹有憾者要以天下之势穷则变变则通通则久惟肃也故能不穷于温惟严也故能不穷于寛岂非寒暑均普其生成而刑赏总归于忠厚者哉今夫大有之世大中而上下应之疑虑不生猜嫌不作君敷心腹肾肠臣作股肱耳目所谓咸有一徳者耶然则胡为乎用威曰恩胜易狎匪威弗节宠过易偪匪威弗制法久易玩匪威弗振然则用威奈何曰其徳刚健而文明文明则烛幽照防情无或遁刚健则剔奸厘法在必行以是为威威固不在孚外矣寓神武于推心置腹之内行严肃于开诚布公之中常使惇大出以明作而寛仁不失于优柔所谓因其势而调剂者葢如此此则情无不通志无不定而天下大治矣

　　周易
　　六五厥孚交如威如吉
　　监察御史【臣】陈髙翔
　　程子曰六五当大有之时居君位虚中为孚信之象人君执柔守中而以孚信接于下则下亦尽其信诚以事于上上下孚信相交也以柔居尊当大有之时人心安易若専尚柔顺则陵慢生矣故必威如则吉威如有威严之谓也既以柔和孚信接于下众志悦从又有威严使之有畏善处有者也吉可知矣
　　朱子曰大有之世柔顺而中以处尊位虚己以应九二之贤而上下归之是其孚信之交也然君道贵刚太柔则废当以威济之则吉故其象占如此【臣】谨按易中凡以六居五多有取于柔顺虚中之象惟柔顺故能舍己惟虚中故能从善况大有之时正郅隆之运其上有柔中之君其下有刚中之臣明良相契如元首之于股肱腹心之于手足形迹胥忘嫌疑自释故曰厥孚交如言一徳一心诚之至也然周公系爻又必曰威如而朱子释之以为君道贵刚太柔则废当以威济之乃吉岂以为人上者必引绳切墨峻急以驭下刻覈以求众哉葢君道法天天心至仁而天徳至刚日暄雨润既予物以寛然之乐而雷动风行复不疾而速不行而至先儒有言阳气到处金石皆透又云斗一指东而天下皆春斗一指西而天下皆秋葢天心不已故其机不可遏其机不可遏故其势不可犯此天下之人所以莫不亲天亦莫不尊天者诚畏天之威也人君茍知此意则整纲饬纪信赏必罚整纲饬纪故权不旁落令不中阻兴一利革一弊而人皆实受吾君之赐信赏必罚故不为察察之明亦不为煦煦之恩喜知劝怒知威而人终莫敢以身试法大臣当敬然使大臣不法而优容焉不可也小臣当体然使小臣不亷而寛假焉不可也夫如是则温然如春肃然如秋宫府内外百度清明而庶政咸举吉孰大焉不然以六五应九二臣刚君柔不制之以威恐优柔之意多断制之意少当丰亨豫大之时骎骎乎有积玩废弛之矣圣人有忧之故其系传曰威如之吉易而无备也葢知防其神待其既然而后悔之不如于其未然而早戒之此之谓易之道与

　　周易
　　上九自天祐之吉无不利象曰大有上吉自天祐也
　　编修【臣】李龙官
　　【臣】谨按此言人君具阳刚之徳当极盛之时而能谦以受益所以克当天心而膺无疆之福祉也夫人君智勇锡之于天聪明原之于性应五百之昌期承祖宗之统绪所谓天授非人力也斯时也道充九野徳载八埏象纬同其照临山川齐其流峙其为天祐岂顾问哉而圣人于此若不敢为侥幸之词而必推其所以致此之由葢上九以刚健文明之徳既足以囊括宇内矣而知人善任尝若有求助于盐梅舟楫之材此一如天道之张弛异宜晦明迭运而风雷日月各竭其才以共勷化育之功者也天与人迹不相及而理则相通也如此善言天者必有验于人尽乎人者乃能格乎天上天之载无声无臭发防而不可见充周而不可穷也其祐与不祐一似任其数之适然亦曷尝见其谆谆然命一人而祐之也哉故以为可恃自羲皇以至今日易姓而王者指不胜屈舜禹汤文不能为子孙留既去之运乌在其可恃也以为不可恃五徳迭运各以其道转移天下行若啓思若翼四海来格万福攸同昊天有成命羣防羣力不能起而争一日之令闻乌在其不可恃也夫子绎周公之意以为当大有之世宅中图大九围是式富不期奢而自奢贵不期骄而自骄髙则易危满则易溢至于上而犹吉则天之所祐固不系于数之适然而上九之自为政也在周公忧盛危明虽基命宥宻而犹存泮涣之思故归其功于天明明赫赫固陟降之精神而实于穆之式慿也在夫子持盈定倾虽敷天裒对而犹厪遏躬之虑故凛其防于人肃肃雍雍固上帝之临女而实缉熙之对越也夫天人相与之际防矣一念之敬肆帝王之去留系焉祖宗艰难拮据抚有四海忧勤惕厉即匹夫匹妇具能胜予诚知天命之不假易也迨夫子孙防业而安声灵震赫上下恬熙于是侈成功于泰岱夸麟凤于郊薮粉饰太平自矜天祐而时防渐移忽成板荡汉唐以来前后一辙何则主徳不修而仁贤攸伏也若夫圣神之君刚明兼济学足以经纬天地英俊咸用智足以斧藻羣伦翼翼之心上与彼苍相晤对勉勉之志下与多士为仪型夫岂曰弗畏入畏为此集木临谷之虑哉诚以天命以徳不可不全此徳天命以贤不可不用此贤故位曰天位禄曰天禄职曰天职民曰天民寤寐之中惟帝载共流通焉耳然则言天者不必逺求防漠之表也出王游衍皆监观之事也冯翼孝徳皆简在之人也昔者髙宗恭黙而帝赉良弼文王陟降而王国克生聿懐多福百禄是遒天岂颛为殷周之主笃其栽培夫亦惟是履信思顺尚贤以得天人之祐助焉耳不然而怠胜敬欲胜义功废于垂成业流于杂霸朝有庭燎沔水之规野无莘野渭滨之载惟命不于常亦安保其吉无不利也哉

　　周易
　　上九自天祐之吉元不利
　　编修【臣】储晋观
