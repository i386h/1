<!-- { "loadSidebar": true } -->
　　【臣】谨按箕畴一书与河图实相表里其初一曰五行曰水曰火曰木曰金曰土即河图八卦之全位也一曰水在卦为坎二曰火在卦为离三曰木在卦为震巽四曰金在卦为干兑五曰土在卦为艮坤天地者五行之本始五行者天地之功用以本始言之水火木金包络其外而土宅中央以功用言之木火金水各居正位而土奠四隅五行一天地犹之八卦一隂阳善乎濓溪周子之言曰五行一隂阳也隂阳一太极也五行质具于地气行于天水以太隂司冬上肖轻清之体而下流于地故居天一之竒而地六成之火以太阳司夏下乗显著之形而上升于天故居地二之偶而天七成之天气旁逹为条畅之木木以少阳司春故参天三之数而地八成之地质内凝为坚重之金金以少隂司秋故居地四之数而天九成之至于隂阳之冲气燥湿之凝结位乎中央包乎四气符乎天五之数而谓之土则其体为至大焉凡此阳变隂合皆自然之生序其曰微着为渐盖即人身五事之用取譬得之而亦确有其理也水流湿故性润下于滥觞可以验之火就燥故性炎上于传薪可以观之惟木从绳曲而又直则性类炎上而散为枝叶惟金在镕从而又革则性似润下而止于模范独土寄旺于四时故无成位髙原下隰燥湿异宜故无成性至于播之五谷则芄芄彧彧万民之所资养其功盖莫大焉故曰土爰稼穑稼穑不可以性言独云徳者殆直指其功效言之耳若夫五行喜忌之説多起于后世术数之家而其理有难晓者即如土克水矣然水依防而宅水克火矣然火得膏而辉火克金矣然金迎冶而链金克木矣然木就斤而材木克土矣然土待耕犁而产禾稼相克乃转以相成殆有造化不言之妙用而非术数之所能尽也宋儒司马光着潜虚以五行为枢纽谓水有原委原为天一而委为地六火有荧焱荧为地二而焱为天七木有本末本为天三而末为地八金有卝刃卝为地四而刃为天九土有基冢基为天五而冢为地十于以推衍五行之体用亦足与蔡氏孔氏注疏相为发明至于求其大醇则断以尧夫氏濓溪氏河图八卦之説为明白无疵足以发圣经之蕴垂示万世而无穷也

　　书经
　　敬用五事
　　侍讲学士【臣】吴履防
　　程子曰聪明睿智皆自敬出
　　眞氏徳秀曰敬则五事皆得不敬则五事皆失【臣】谨按帝王之治莫要于敬虞书首言曰钦诗美文王缉熙敬止孔子告子路修己以敬所谓一言传心之要典也敬字彻上彻下该括内外而自一身至万事当然之则貌言视听思五者尽之自外而言之貌外于言自内而言之听内于视自貌言视听思言之则思为主于内周子通书谓思为圣功之本而思不可见操存之渐必自其可见者为之故持敬之功先在貌言次在视听终之以思五事各有攸主而总以敬用者敬又五事之主敬不存于中则形于貌者必轻且慢无由而能恭于言者必易以肆无由而能从视听蔽于物无由而明且聪思虑汨于多端无由而通于微惟敬而恭从明聪睿胥得焉居敬行简埀衣裳而天下治也从来雄才大略但于事为上理防而一念不敬百为皆堕古之人君师氏司朝仆臣正位太史奉讳工师诵诗御瞽防声巫史前后卜筮左右盖无一时一事之可纵弛也其一日之间虫飞而防盈朝退而路寝听政日出而考政夕而纠防天刑至于后妃御见有度应门击柝鼓人上堂女史授环彤管记过自朝至昃无非兢兢业业之小心由是正躬俨恪口无易言收视返听虑澄心钦明温恭之具于中光被重华之逹于外惟敬之道得也洪范于二畴即曰敬用五事此皇极之所由建而三徳五福咸系于此与

　　书经
　　二五事一曰貌二曰言三曰视四曰听五曰思貌曰恭言曰从视曰明听曰聪思曰睿恭作肃从作乂眀作哲聪作谋睿作圣
　　检讨【臣】赵徳昌
　　朱子曰五事以思为主盖不可见而行乎四者之间也然操存之渐必自其可见而为之
　　真徳秀曰貌言视听思各有所主而总以敬之一言何哉盖敬者五事之主也敬则五事皆得不敬则五事皆失
　　陈栎曰五事皆当以敬用之于外而可见者先致持守之功则百体各职其职于内而不可见者复致操存之力则百体于天君而从其令一敬之功内外夹持庶防其无渗漏乎
　　【臣】谨按五事配乎五行不可缺一故圣贤之学表里内外互致其功而纲领所在则不出于闲邪持敬二者虽先儒为说各有所主亦由五行之分司而互济固未尝有异同于其间也曩读洪范五事心窃疑之以为圣人之教顔子则以视听先乎言动及论君子之思亦先之以视思明听思聪而此独先列貌言与四勿九思殊不相合者何也迨观朱子思不可见而行乎四者之间操存之渐必自其可见而为之之论则洪范貌言视听俱列思前之义可晓然矣至于先貌言不先视听之故犹未之有及而真氏徳秀陈氏栎又皆以敬为宗眞氏则曰敬者五事之主敬则五事皆得不敬则五事皆失陈氏曰五事皆当以敬用之敬之功内外夹持庶防其无渗漏乎之二説者五事并重似与朱子稍异然以敬握貌言视听思之宰与朱子平素所云敬者圣学成始成终其説又未尝不同也独于其先貌言不先视听之故亦未有明论焉间尝思之闲邪之功则视听为要持敬之学则貌言为先持敬即以闲邪闲邪即以持敬洪范之叙次五事与圣人之言四勿九思先后虽有各殊而要归实无异致所以谈五行者语其生之序则曰水火木金土而语其行之序则又曰木火土金水也由是而会通其义纯粹其功以之为己固顺而祥以之为人自公而溥即以之为天下国家夫亦何所施而不当也哉

　　书经
　　思曰睿睿作圣
　　检讨【臣】万松龄
　　【臣】谨按人君之身主静立极之身万化所从出也而其要则系乎思思也者寓乎貌言视听之中而实超乎貌言视听之外充其量践形色而非难极其功合动静为一致观虞书之赞尧曰文思安安此徳性之美固由于自然者矣若皐陶之告禹曰愼厥身修思永以禹之圣岂犹有未至而臯陶必举以相儆则不能无借于思可知他如髙宗之思道成王之思艰未有不朝夕思之而能制治保邦者也盖天有五行人有五事五行之内土无所不寄犹五事之内思无所不通貌言有恭从之徳而不思则未必能恭从视听有明聪之徳而不思则未必能明聪何者诚有所未至而物为之蔽也惟思之徳曰睿睿则必通于微通于微则可以无所不通王肃云思虑苦其不深故必深思使通于微有是睿之徳而能尽其思之功则作圣之基于是乎在而其功要不外于主敬夫貌言视听环备于身以待吾之用而不持之以敬则为我用者皆得挠我而朋从憧扰失其何思何虑之本来此身之所以难诚也惟斋庄中正以直其内而戒谨不释于须臾整齐严肃以制其外而惰慢不设于肢体其无思也天机常动而灵明之本体未尝有所或窒及其思也本原常静而虚莹之妙用未尝有所或胶周子曰无思本也思通用也无思而无不通为圣人至圣人而睿之徳始全思之量始尽故五事而曰敬范之所以埀教者尤深切着明也天子父天母地而万物待育于一身思皇极之何以建而无一毫过不及之差思五事之何以合于五行而雨旸燠寒胥不愆其度思八政之何以符于五纪而天人上下胥不易其常思三徳之何以乂而刚柔尽归于正直思稽疑之何以衍忒思庶征之何以为休为咎思福极之何以在君在民则虽谓畴范之全文尽括于思之一言可也而思顾可忽哉然则未形之理非睿无以推究乎其极将形之象非睿无以研审乎其几惟圣人清明在躬志气如神寂然不动皆实理之充周感而遂通皆实理之发见故朱子云无思诚也思通神也所谓诚神几圣人也然而静则无思而睿之体已森然具足动而为思而睿之用乃灿然不淆礼曰毋不敬俨若思此该乎动静以为言也诗曰思无邪此専乎动而仍不离乎静合动静为一致故周子谓思者圣功之本也子产曰政如农功日夜思之此与史所记大禹之苦心焦思其意适合而魏征之告太宗以十思究其义胥不外乎貌言视听傥亦有得于洪范之防者乎

　　书经
　　五皇极皇建其有极敛时五福用敷锡厥庶民惟时厥庶民于汝极锡汝保极
　　给事中【臣】程钟彦
　　【臣】谨按箕子为周武王陈禹所有洪范之书条其事为九类别其説为九章谓之九畴考其次序则皇极居中盖九畴具天地人三才之理而人者天地之心也人成位乎中而天地之理得矣故五为皇极曰皇建其有极者极者至极之义标凖之名也建极云者谓五事皆止于至善也大防以为王者敬用五事止于至善而作君作师居天下之至极为天下之标准也敛者有之于己也锡者布之于民也盖王者顺五行以承天用五事以修身而敷八政以宜民至于皇极建则五事得而五行协八政修上契天心而福敛于一身下善民俗而福锡于天下矣在上既有以锡之在下必有以应之应之者观感而兴焉率教而化焉惟时庶民皆于汝乎取法则观感之深也皆与汝保守此法则率教之至也由是观之皇极者九畴之枢纽也而五事者所以致皇极之建者也五行则其所禀受八政则其所敷施也五纪则五行之布于四时者也三徳则八政之成乎民风者也于是参之稽疑以察其机验之庶征以观其应考之福极以究其归王者相天隂隲之意而协民居未有不本建极以福者也昔宋苏洵作洪范论驳正汉儒破碎支离之説以为禹之畴分之几五十矣诸儒为之传强合附防其条又将百焉宜人之畏其难而不行也今欲其行莫若归之易百归之五十五十归之九九归之三三者五行也五事也皇极也而又以皇极裁节五事五事得而五行从是三究归之一也是亦归本皇极之説也

　　书经
　　皇建其有极敛时五福用敷锡厥庶民惟时厥庶民于汝极锡汝保极
　　编修【臣】窦光鼐
