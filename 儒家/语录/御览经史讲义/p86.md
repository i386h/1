<!-- { "loadSidebar": true } -->
　　【臣】谨按箕子陈洪范九畴次八曰念用庶征所以明天人相与之际呼吸感通诚动几应枢机甚速而事效可凭也天地岁功之用不外于雨旸燠寒风五者迭秉化权相推相荡而万物生成变化于其中功至钜也然而寒暑不时则疾风雨不节则饥故必统计一岁之中五者更进互乗无一端之或缺又必分计一嵗之中五者应期合节无一之或愆然后有其休而无其咎备也叙也合而言之时也夫五者备而不失其叙岂无其效哉窃尝观于至治之世年谷顺成灾沴不作民气和乐品物咸亨宇宙含生之众融洽休畅而无有邪气奸其间者此四序均调五行顺轨自然之明验也今观箕子言庶征之应而继之以庶草蕃庑岂徒以为庶草云尔哉亦以推夫被润泽而大丰美其象至于此极而已矣虽然食其福者在天下而密其感者在一人盖人主一身穆处深宫而其气毎与天地相为感召初不待见之于文告政令而旋至立应其效甚神凡其小心昭事而致谨于貌言视听思者分言之则曰肃曰乂曰哲曰谋曰圣而统言之则曰敬是故敬者明徳馨香之本而天人相与之大原也惟其一于敬而无所于间是以时而遇五者之变则敬天之怒无敢戏豫敬天之渝无敢驰驱而倍致其严恭寅畏之意时而遇五者之常则昊天曰明及尔出王昊天曰旦及尔游衍而不驰其战兢惕厉之神盖其敬徳之精纯而黙召太和于无形无声之地者如此然则圣人在上而十雨五风休征协应夫岂幸而致之也哉

　　书经
　　曰休征曰肃时雨若曰乂时旸若曰哲时燠若曰谋时寒若曰圣时风若曰咎征曰狂恒雨若曰僭恒旸若曰豫恒燠若曰急恒寒若曰防恒风若
　　给事中【臣】邹一桂
　　蔡沈曰在天为五行在人为五事五事修则休征各以类应之五事失则咎征各以类应之自然之理也又曰天人之际未易言也必曰某事得则某休征应某事失则某咎征应则亦胶固不通而不足与语造化之妙矣
　　【臣】谨按蔡沈之説似乎两岐既云各以类应又云某事得则某休征应则胶固不通不知此正理合而能分之説也天行广大非屑屑于一事上印证而天道精微未尝不于物物内流通故洪范庶征汉儒以为防纬之本而一一求其符合验之于古则不经推之将来则不应此知其分而不知其合也宋臣王安石以若字当如字讲只作譬喻之词而谓于感应处全不相闗不消説得则所谓征者何征而省者何省乎朱子曰人君行事与天地相感通行有善恶则气各以类应但非谓行此一事即有此一应统言之一徳修则凡徳必修一气和则凡气必和分言之则徳各有方气各有象肃者雨之类乂者之类求其所以然之故固各有当也今试以其分者言之肃是恭敬敬自生和故时雨应之乂是整理物理则明故时旸应之哲是昭融融者气暖故时燠应之谋是蔵密密者凝敛故时寒应之圣是通明通则爽逹故时风应之狂者流而不节故恒雨僭者凟而不伦故恒旸豫者舒而不敛故恒燠急者敛而不舒故恒寒防者蔽而不开故恒风朱子亦谓古人意思精密只于五事上体察是有此理今人心麤胆大自见不到看不出耳至以其合者言之一事得则五事从休征无不应矣一事失则五事违咎征无不应矣譬如能敬者决无昏蔽而作狂者必至僭差鲧陻洪水水性失而五行为之汨陈即此理也总之天地隂阳之气一失其和即当以五事循环自省不可谓某事无缺于某征无闗而不自引咎亦不可谓某征告灾但修某事而不及其他也抑【臣】谓天地间理与数而已圣人在上玉烛调泰阶平百姓太和万物咸若此理之常也周末无寒岁则废弛之验秦亡无燠年为惨急之征衰乱之世灾害因之若夫尧有九年之水汤有七年之旱此数之变也理者圣贤之所守数非圣贤之所操然或然之数终不能胜必然之理也尧汤虽不无水旱而卒能消水旱之灾数不越理而理可回数圣人所以能挽天地之造化而成万物也则洪范省征之説其有闗乎治道者岂细故哉

　　书经
　　王省惟岁卿士惟月师尹惟日岁月日时无易百谷用成乂用明俊民用章家用平康
　　编修【臣】顾汝修
　　孔頴逹疏王之省职兼总羣吏如岁卿士如月师尹如日其如岁月日者皆无改易百谷用此而成岁丰稔也治用是而明世安泰也俊民用此而章在官位也国家用此而平安风俗和也此大陈君臣之象成皇极之事其道得则其美应如此非徒风雨寒燠而已
　　蔡沈集传王者之征以岁卿士以月师尹以日三者雨旸寒燠风不失其时则其效如此休征所感也
　　【臣】谨按上天之载无声无臭诚感而应防于影响徃往匹夫匹妇精専之至遂能见神人之同原通幽明为一道其偏端之贯彻者如此推而上之师尹可知矣卿士更可知矣至于王者父天母地其气与上下相流通抑又可知矣是故王者奉若天道端立于单心基命之微而敷施得官人行政之当用以表率廷臣各敬尔位其君齐庄中正垂裳而勅几其臣震动恪恭亮工而熙载积为大顺以召百祥非必如后世所称甘露醴泉神雀芝草之瑞也止此雨旸寒燠风五者均之调之无过不及而由是岁书大有人乐升平治道之光昌民情之茂美无不具见于此试取疏与集传之言观之其防互异以岁月日分配王者以下而谓五事之征尚微更陈皇极之得之应以至于年丰世防官理俗和此离雨旸寒燠风而二之孔頴逹之説也以岁月日为王及卿士师尹各就尊卑析言其征三者之征不爽而所感遂至如此之盛此由雨旸寒燠风而推之蔡沈之説也今由下文庶民惟星以观则如岁如月如日孔疏为长而蔡沈近于曲説然孔氏以五事之征为未足而必指百谷四者为大陈皇极之应则又不若集传沿休征以推衍之为是也今夫雨旸寒燠风天之所以布其令人之所以顺其化而君相之所调燮以尽其心者也五者协应中节无差自成隆平之休醇古之治此复何所不足而且休征本于五事原非偶然人君敬修其身至于肃乂哲谋圣无所不备岂其止足以致雨旸寒燠风之不失而年丰世防官理俗和犹有更进一觧之理又况乎貌言视听思己该身心之大全既由是以致此休征而又于休征以外大陈君臣之象成皇极之事则所云建其有极果于五事之余别有他道也哉总之圣帝明王所愼者身所敬者天身之内外交修天之隂阳効顺验诸风雨之无愆酿为朝野之胥洽而惟加意于貌言视听思以率乃百辟卿大夫于以征其应于天成其化于世此固不诬之理大美之业也欤
　　书经
　　曰王省惟岁卿士惟月师尹惟日
　　编修【臣】储晋观
　　蔡沈曰岁月日以尊卑为征也王者之失得其征以岁卿士之失得其征以月师尹之失得其征以日
　　【臣】谨按洪范庶征其言天人之故详矣王者代天理物而卿士师尹左右承弼尊者所理大而要卑者所理小而详故岁之统月月之统日犹君之统乎卿士卿士之统乎师尹也省岁省月省日者省乎时之休咎以考乎事之得失云尔非谓一事之得失即有一时之休咎以应之也夫泥气化于人事者汉儒五行灾异之论多以附会失之至王安石天变不足畏之言直谓气化无闗于人事则尤悍然罔上而显背乎禹箕之明训者矣盖天行之休咎不可必人事之得失则可防致谨乎人事之几以察乎天行之数震动恪恭无敢怠荒则徳脩而和气应之此其常也即休咎之或爽其应焉适可以为恐惧修省之资而固无损于清和咸理之治也且以尧汤之圣水旱不免此岂尽由人事哉然帝曰洚水儆予汤以六事自责葢防福而不有其功遇灾而若引为过圣帝明王之所以所天而永命者其道固如是也今夫谷实之登耗政治之臧否人才之通塞民生之苦乐此人事之大者肃乂哲谋之用施诸此四者而已王及卿士师尹之所共理先诸此四者而已朱子曰君秉君道臣行臣职君君臣臣犹嵗月日时之不易此省之之义也如是而休征协应亦第着其效于四者之间而非若后世之侈陈符瑞涉于禨祥防纬之説然则君臣间所克自尽者不诚有其要务欤易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也故实意感孚则天心昭格实政渐被则景福攸同人君无晏安逸豫之懐而精勤图治愼始以要终人臣无狥利近名之念而刻励奉公居位以称职上下交省人事常修穆穆明明克谨天戒惟崇乎实而思副乎其名也周礼大宰岁终受百官之防而诏王废置小宰月终受羣吏之要宰夫旬终正日成此与省岁省月省日之文相为表里虽不言天人之应而义亦在其中矣

　　书经
　　王省惟岁卿士惟月师尹惟日
　　编修【臣】叶酉
　　【臣】谨按此一节申明念用庶征之义而言王与卿士师尹当各尽其修省之实也葢天人之际止此一理相流通故在人者此理在天者即此理而气乃附理以行者也诚使敬用五事而于肃乂哲谋圣之理皆罔或忒焉则吾之气顺而天地之气无不顺此雨燠寒风之所以时若也王者代天理民必无一物之不得其所而其责始尽茍庶征或备或无固有不容不任其咎者三代以前无论已即如汉文帝唐太宗皆尝诏二三执政及百官悉思其过失而极言之所为王省惟岁之説也顾万几不可以一人治卿士师尹皆佐天子以理万物者也其可訑訑处堂行呼唱于内廷外衢而已乎故庶征之休咎有见于一月者则卿士省之有见于一日者则师尹省之葢尊者职要卑者职详其分固各有所当也周礼小宰月终受羣吏之要宰夫旬终正日成可与此义相证乃宋儒蔡沈注此节云王之失得其征以岁卿士之失得其征以月师尹之失得其征以日葢五者之休咎有系一岁之利害有系一月一日之利害各以其大小言之果如其説则岁月日特以休咎之大小而言王省其大者岂休咎之小者遂可不省卿尹省其小者岂休咎之大者反可不省乎【臣】谓卿士师尹之省月省日无非为王之省嵗计耳葢天灾流行尧汤不免惟先时而豫为之计则天不能灾而国自无捐瘠之患昔刘晏为转运使诸道置知院官毎旬月具州县雨雪丰歉之状白使司知院官始见不稔之端即申某时须如干蠲免某时须如干救助及期晏不俟州县申请即奏行之晏特唐之一转运使耳而所以能使民各安其居业而户口蕃息者以其应民之急未尝失时也故一日之休咎必使师尹省之逐日以上于卿士一月之休咎必使卿士省之逐月以上于王如是而四方年谷丰歉之状无复壅于上闻可知矣休咎不壅于上闻而王乃总其成而加之省忧天下之民犹有不得其所者未之前闻然其序必自王始者何也葢好谀恶直者人之情也王茍不乐闻灾则卿士师尹虽有灾而不告其省日省月凡有休咎必以告而不壅于上闻者由王之能省岁也王能省岁而卿士师尹有恝于视民而不惟日月之是省者王诛有所必加矣故岁统月日犹王统卿尹提纲挈领其要端在王者哉

　　书经
　　庶民惟星星有好风星有好雨日月之行则有冬有夏月之从星则以风雨
　　编修【臣】刘纶
　　蔡沈曰民之丽乎土犹星之丽乎天也星虽有好风好雨之异而日月之行则有冬有夏之常以月之常行而从星之异好以卿士师尹之常职而从民之异欲则其从民者非以徇民矣
