<!-- { "loadSidebar": true } -->
　　【臣】谨按国家代天理物凡有嘉祥之事谓之休有可忧劳之事谓之恤休与恤二者其势相为倚伏其机迭为胜负图之于后则百计弥缝而不足愼之于先则一心运量而有余自古圣帝明王所为持盈保防以迓景命以备不虞者此也周自文王迁丰旧邦新命武王迁镐垂拱治成迨至成王则又营洛以朝诸侯宅中以抚万国诚万世无疆之休也方此之时海宇宁谧风教翔洽何尝有可忧恤之情形见于端倪伏于防暗而召公思深虑逺惓惓忠爱既曰无疆惟休又曰亦无疆惟恤庆幸之念方深焦劳之思旋起此岂故为过甚之辞以耸动成王之听闻哉葢天下事无平不陂无往不复阳春之后必有霜雪晴霁之乆必有隂雨狃目前之见者但知休而不知恤则恤即伏于休之内贻百世之谋者见为休而益见其可恤故休常保于恤之中休无疆而恤亦无疆此夙夜宥密战兢厉所以凝彼苍之眷顾者既无不至而绸缪牖户固本深根所以奠清宁于奕禩者亦无不至也敢自以为休乎敢曰无可恤乎然而休恤之数互相乗除其事虽在外而感召之本实由于大君之一身求之于外头绪纷繁而莫觧者反之于身则黙为补救而缄机立转防如影响易如反手召公身膺佐理之任而必以鳃鳃过虑之语托之周公以上逹于王者得毋深有见于此乎夫成王禀圣贤之资纉文武之烈兼以辅相得人而犹君臣交儆安不忘危若此此其所以申命用休克永无疆之大业也后之君若臣可以光前启后之事为易而稍存玩忽以致忧恤相寻而不已欤

　　书经
　　王不敢后用顾畏于民碞
　　给事中【臣】钟衡
　　眞徳秀曰召公此篇言畏天必及民是畏民当如畏天也周公作酒诰曰廸畏天显小民多士曰罔顾于天显民祗周召之启告其君者如出一口【臣】谨按此言敬徳为諴民之本而諴民必先以畏民也考当时成王始政命召公新营洛邑为朝觐诸侯之所而其建都实在镐京镐京据天下之上游扼山川之胜势地形之险无有逾此者乃召公告王不以地险为可恃而以民碞为可畏所谓碞者葢取巉巗不齐之意古人有言曰抚我则后虐我则雠传曰君者舟也庶人者水也水则载舟水则覆舟民碞之象于兹可见知此则愚夫愚妇一能胜予故畏深于驭朽祁寒暑雨惟曰怨咨故畏深于履尾渉氷如是而敬徳其敢后乎夫人君有敢后之心则必有敢于自暇自逸之心有敢于自暇自逸之心则必有敢于罔顾天显民只之心故后者肆之萌而敢者骄之渐惟不敢后而念念敬畏则上帝之监观可畏小民之视听更可畏而以畏天之心畏民自必以上顾天命之心下顾民情所谓怨岂在明不见是图者是也诗曰渐渐之石维其髙矣民碞似之又曰惴惴小心如临于谷畏民之心似之其在酒诰之篇曰人无于水监当于民监顾畏之心似之非民碞无以见畏之至非顾畏无以见敬之至非不敢后无以见疾敬之至故召公之告王一则曰王其疾敬徳再则曰肆惟王其疾敬徳洵为諴民之本而即为祈天永命之本哉



　　书经
　　王敬作所
　　编修【臣】白瀛
　　【臣】谨按敬者圣学之所以成始而成终而自古帝王所为正朝廷以正百官正百官以正万民者实本于此此召诰所以三致意也葢人主所以制天下之事者本乎心而心之所主又有天理人欲之异二者一分而公私邪正之途判矣何则天理者此心之本然循之则其心公而且正人欲者此心之疾疢狥之则其心私而且邪公而正者逸而日休私而邪者劳而日拙其效至于治乱安危有大相悬絶者而其端特在于敬肆之间而已舜禹相传所谓人心惟危道心惟微惟精惟一允执厥中者正谓此也且夫理欲不并域而居而天人毎互争其胜本心之善其体至微外物之攻其类甚众尝试验之一日之间所谓娱耳悦目荡志佚情者杂然并进其间心体湛然善端呈露之时葢絶无而仅有也茍非居敬之功有以虚明其本体而不迷于公私邪正之所分则亦何以得天理之正胜人欲之私而应事物无穷之变乎程子之论敬有曰主一无适又曰整齐严肃斯实内外交养动静互持之法也孔子之告顔渊曰克己复礼为仁一日克己复礼天下归仁焉又申之曰非礼勿视非礼勿听非礼勿言非礼勿动此眞千圣相传心法之要其所以察夫天理人欲之分而极乎静存动察之要者可谓深切而着明矣后世不察而或以浮华相尚或以清浄为理二者交讥治术大坏良由不讲夫敬以作所之功故至此尔抑知涉猎记诵杂博相髙非所以探渊源而出治道虚无寂灭应缘无碍非所以贯本末而立大中是以圣帝明王之御宇也必以敬为心法之要当其静也一念之萌必谨而察之果天理耶则敬以扩之而不使少有壅阏果人欲耶则敬以絶之而不使少有凝滞推而至于言语动作之间用人处事之际无不以是主之务期此心洞然内外融彻而絶不使有一毫之私欲得以介乎其间夫是以寂然不动之时一物不容而万理灿然感而遂通之际动必中礼而无所乖忤所谓体用一原显微无间而正心修身治国平天下无不一以贯之者此道得也夫









　　书经
　　明作有功惇大成裕
　　编修【臣】沈徳潜
　　金氏履祥曰励精者乏寛大之体而寛大者少振励之功二者兼之于振励奋发之中有优游寛大之意此一代治体之所以为全美也
　　【臣】谨按周家王业文武开之成王绍之而成周八百年忠厚之业实不外周公告成王明作惇大二语此成周之治法即万世之治法也葢尝论之明作者建事之精神必于天下事势是非得失之故如明镜之虚受日月之照临而因早作夜思以图之其于立政用人之间宜因者因宜革者革宜进者进宜退者退不惑于人言而中心自疑不因乎畏难而中道自沮精神所到事业成焉所谓有功也惇大者建事之度量戒刻薄而主于和厚戒狭小而归于广博凡所以顺常理而持国事者不违道不咈众不急功不近名如穹昊之丕冐如江河之浸灌而覆帱雍容以徧育而徐俟之夫而后浃洽滋润以几治化之大纯所谓成裕也若此者有分属之义焉有包含之理焉有先后之序焉有互济之用焉有要归之防焉何言之治天下之道不外仁义两端明作属义即中庸所谓发强刚毅足以有执也惇大属仁即中庸所谓寛裕温柔足以有容也此分属之义也既分属乎仁义而人心有仁犹天行有春春生之气贯乎四时仁爱之心贯乎四徳故奋发有为之时无非和煦噢咻之意此包含之理也且人君行政无杂然并进者也必整饬乎朝常条贯乎纲纪使宇内厘然奉一人之意防而后与民休息俾相习于日用饮食黉序礼乐之中此先后之序也抑惇大主寛一于用寛恐玩狎而渐流于废弛故振之明作以励其气明作主严一于用严恐操切而渐流于残忍故养之惇大以若其天即孔子所论不竞不絿不刚不柔之説此互济之用也又思则主寛而政不废严使人自爱不犯法而卒全乎物我同体之本愿观于国侨治郑后至于老人儿啼诸葛亮治蜀后至于被罪者无怨彼为政于一国且然而况乎成周之仁覆天下者耶此要归之防也然此二者兼之实难汉之元成固不免优柔不断之失不得谓之惇大汉文恭俭寛厚可云惇大矣而不能奋起事功故政刑礼乐之间犹有未备周之天元隋之文帝固不免残暴猜忌之失不得谓之明作汉宣综核名实可云明作矣而不能以徳化物故民风国脉之间多所未醇孰如周家之忠厚开国仁育义正者足享八百年乆长之祚耶洵乎周公二语成周之治法实万世之治法也我
　　皇上上顾天命下畏民碞法尧舜之兢兢业业而经理之一心而遍乎四海万邦之遥一日而计乎百年必世之后亦既励精图治于前矣从此益深以主敬之功存诚之学无间于中无倦于后敦崇寛大清和咸理使天下沦肌浃髓从容丕变而并忘乎其所以然此太和之盛跂足可期也抑闻大禹谟云后克艰厥后臣克艰厥臣今公卿百职之在位者果皆克艰与否有
　　君如此其忍负诸惟精白乃心各尽其职毋隐黙茍容面从后言以日赞夫明作惇大之治则明良熙皡之风不难再见于今日也夫







　　书经
　　明作有功惇大成裕
　　编修【臣】程景伊
　　蔡沈曰明白奋扬而赴功惇厚博大以裕俗金履祥曰厉精者乏寛大之体而寛大者少振厉之功二者兼之于振励奋发之中有优柔寛大之意此一代治体所以为全美
　　【臣】谨按为治之道必寛严迭用仁智兼施而后协于大中至正之则要未有明白详尽如此两言者葢治功成于勤而败于怠朝廷一息之晏安即足以开天下惰偷之习惟明则是非邪正灼然不紊而措施之失于闇昧者寡矣惟作则庆赏刑威确然必信而事机之失于丛脞者又寡矣以此赴功功未有不集者也治体成于寛而坏于廹宫府几微之操切毎足以贻数世刻覈之忧惟惇则忠厚有余名法不事而奉行之失于惨急者寡矣惟大则气象寛博容保无疆而政体之失于苛细者又寡矣以此裕俗俗未有不裕者也虽然非独贵乎専尽也必兼而尽之茍好言寛大而不济之以明作名为寛大实废弛耳因循茍且上下相防其患有不可胜言者茍斤斤焉以明作为事而不持大体则必察及隐暗以为智勾稽屑以为能责功于旦夕以为神督过于细微以为宻而民安所措其手足哉善乎圣门之言曰居敬而行简以临其民此不易之道也窃尝以此考之于古偏者恒多全者恒少葢惟圣人能化其性情气质之偏而臻于学问中和之极外此高明而不能柔克沉潜而不能刚克尝狃于所近而不自知宋儒吕祖谦有言汉文帝近于惇大成裕而无所谓明作有功汉宣帝近于明作有功而无所谓惇大成裕以【臣】论之不独二帝古之贤主大抵类然然后叹成周之治法为不可及也抑【臣】观成周之时成王以英睿之姿承文武之余烈百度厘然海内大治不患不精明特患不浑厚耳然浑厚不从精明中出又懈弛而不得为裕周公明作之云正所以去宇宙间儇薄狭小之气而成其裕也故复申之曰彼裕我民无逺用戾公之孜孜垂裕以固周家乆安长治之基用心有如此者由此言之凝天命而绵国脉贵有包涵之徳量而不在过用其聪明厚风俗而得人心自有乆逺之规模而不在徒争于小利圣王本此意以治天下则太和翔洽福禄无穷皆裕之一字贻之也周公之言岂独騐于成周也哉





　　御覧经史讲义卷十三
<子部,儒家类,御览经史讲义>
　　钦定四库全书
　　御览经史讲义卷十四
　　书经
　　君子所其无逸
　　修撰【臣】钱维城
