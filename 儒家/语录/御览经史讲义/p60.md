<!-- { "loadSidebar": true } -->
　　【臣】谨按此帝既已命四岳九官十二牧而复申饬之辞也究其立言之防可以见朝廷设官分职之本焉可以见百尔夙夜靖共之实焉葢天降下民不能自治而以其事畀之君君亦不能独理而以其事分之庶司百执事是臣事无非君事而君事无非天事自后世视此为人为之私故天位天职且以为奔走斯人之具而应命而来者上仅志于功名次则惟图利禄抡材之典不明建官之义罔着致治之不古若厥有由己谨稽帝舜之命诸臣者曰时亮天工若不自有其爵赏之功而并不敢独擅其分厘之事者诚以伦天叙礼天秩服天命刑天讨即若予工若予上下草木鸟兽亦无非本天之所以范围而不过曲成而不遗者工虞水火举上帝所欲理之端惟人有以代之礼乐兵农举上帝所欲用之人惟帝有以使之帝之善于任人乎固帝之善于承天也至诸臣之所以时亮者更不一矣或治外或治内各异其途或总治或分治各殊其责而帝惟曰钦者何也钦则妄念消而自私自便之图举不足以汨其公忠之本体钦则神智生而为疑为撼之端举不足以扰其宁静之天懐故任无论大小统之以钦若之心则自无不称之职守才无分优劣摄之以钦翼之念则自无不通之智虑彼鲧之绩用弗成惟曰方命圮族是即不钦之由也而帝尧之光被四表帝舜之元徳升闻一则曰钦明允恭一则曰温恭允塞谓非能钦之騐乎是知古帝王之致治无一事不本于天无一人不原于敬君而知此义则本简在为去取罔敢以爵秩昵私人臣而守此义则本匪懈为献纳又宁敢以因循旷厥职与













　　书经
　　钦哉惟时亮天功
　　监察御史【臣】胡宝瑔
　　【臣】谨按帝王膺天命履天位必法天行健以体天心而尽天职则凡人君之事皆天事也兢业者率于上而靖共者承于下天以事授之君而君统治之君以事任之臣而臣分理之事君之事即事天之事天事者天功也此虞廷二十有二人统告之以惟时亮天功而必以钦哉共勉之者君以敬作所臣即以敬尽职也周官曰唐虞稽古建官惟百内有百揆四岳外有州牧侯伯百揆以统庶官四岳以统十二牧也有总治者有分治者各敬其职以时亮天功葢二十二人之功皆君之功而君之功皆天功也钦以立时亮之本时亮以大钦之用有明作之才而又将之以小心有振兴之气而复主之以严翼自不容不惕然于君命之对扬凛然于上天之降鉴而敬事以敬君敬君如敬天则亮采惠畴各宣其力鞠躬尽瘁不知其劳斯君有得人之庆臣无旷职之愆矣夫百揆四岳所以治内州牧侯伯所以治外君以一人统大权于臣工之上宵衣旰食日理万几本无逸之心以勑天之命而时几交儆不敢少懈凡为之臣者匪躬有经素餐有戒其为上为徳为下为民以熙庶绩而康庶事可不敬欤敬则诚诚则无欺无欺而心皆实心矣敬则公公则无私无私而政皆实政矣礼乐兵刑工虞水火虞廷之所以纲举目张内修外治灿然皆有成绩者上无负于君而即无负于天也君以钦而明臣以钦而亮君敬天而勤民臣敬事而后食而且儆戒无虞慎修思永君臣一徳上下一心庶政所以惟和万国所以咸宁也


　　书经
　　钦哉惟时亮天工
　　监察御史【臣】张日誉
　　【臣】谨按虞舜此言见官职之宜尽也人臣承君简命布列庶位非徒博荣名膺厚禄已也以君事为事即当以君心为心夫兢兢业业一日二日万几君已无微之不慎则臣所以靖共尔位无旷厥官亦不可有一念之或弛焉从来言臣职者国尔忘家公尔忘私以为君事不容缓也然非徒君之事实天之功焉典曰天叙见隂隲之有自也礼曰天秩见品节之有本也徳曰天命罪曰天讨见刑赏之无私也上帝原非轻付则责任不容旁贷臣可不自励乎然尽职之道在因时而因时之要在主敬机务孔多惟断斯集惟敏有功时之所乘即为事之所赴若姑待异日无论不能行也即行矣而当前之所弃已多且至异日安知事不迭起而尚暇为此乎因循茍且往往愈积而愈繁惟防之以时急于前者不缓于后励于朝者不留于夕五辰既抚庶绩自见其日凝焉独是黾勉之精神必由小心而出无谦抑之念毎遇事多疎少沉静之思亦随处易忽故圣王之告臣工不以他端相授而必以钦相朂者以为敬则能宻而心不失于粗浮敬则能勤而情不流于玩愒敬则能定而事不扰于纷更敬则能明而机不昧于权变古人之奋庸熙载其法不越此也虽然钦之为道所该者博尧典之辞以钦始益稷之谟以钦终敬修可愿惟钦可以迎天休慎尔祥刑惟钦可以恤民命凡修己治人之要无不胥括其中为治者可湏臾之或离乎哉



　　书经
　　钦哉惟时亮天功
　　监察御史【臣】永世
　　【臣】谨按古帝王极隆之轨至治之休其所以裕持盈保泰之基臻长治久安之盛者要皆持一心之敬以为勤政之本而已矣盖朝廷之治天治也寮寀之职天职也敬以图治严钦若而笃温恭干惕之念不懈于朝夕其孜孜而罔替者常砥砺于缉熙宥密之内敬以奉职懋励翼而効公忠恪慎之懐无间于终始其凛凛而无斁者尤黾勉于纯一不已之中是故未治而求其治未安而求其安者告戒之殷勤恒惕励于盛明之世而已治而益求其治已安而益求其安者悠久之化理自茂着夫豫大之图惟其主敬以立勤政之本斯大业光昭鸿猷赫弈其道胥由于此也夫一人宪天出治而分其任于羣工凡人臣之所以辅弼而赞襄奋庸而熙载者何莫非天之事欤顾忧勤所以保泰晏安易忘恪恭当府事修和之后人歌乐利俗尚敦厐而承流宣化者或以承平之可恃致兢业之偶弛其何以协寅恭而光谟烈有禆致治保邦之要道也哉盖久安长治之业在乎法之尽善而更在慎其守法之志在乎政之悉举而尤在凛其敷政之心天作之君而君不能以独理广君徳以迓天休惟在翼为明聼之司彰其化焉可曰瞬息之顷弗加兢惕欤钦之而辅佐爕理务协于中启沃匡襄务衷诸道本实意以尽弼亮之谊已治而益求其治俾成功之广被者灿然其弥着而钦承匪懈何时不凛有严有翼之心天生蒸民而民不能以自理恤民瘼以协天心惟在股肱心膂之寄宣其猷焉可曰造次之微弗深戒惧欤钦之而敎稼明伦务尽其职典礼掌乐务竭其忱敷实政以效寅亮之休已安而愈求其安俾丰功之美备者昭然其益显而钦若弗违何时不厪无怠无荒之念是知敬为制事之本而人事莫非天事一事之严恪可以贯诸万事则无隳人事者自无旷乎天工敬为持心之要而人心可证天心一日之戒慎必以矢诸百年则久孚人心者自久凝夫天命此主敬之功所以为致治保邦之要道欤










　　书经
　　三载考绩三考黜陟幽明庶绩咸熙
　　右中允【臣】朱良裘
　　【臣】谨按唐虞之世建官惟百而考课之制綦严其在尧典有曰平章百姓【孔氏传云百姓百官也】又曰允厘百工于以知当时之世其官一如工人之世其业皆期于专治而欲精之者也虞帝命官以奋庸熙载既咨二十有二人而朂以时亮天工矣而所以进退百执事者复定为三载考绩之制绩之为言积也其义莫着于治丝必铢积寸累有一息无间之功而后文理成就有昭然可见之迹故考其成者必迟之以月要嵗会而课其功者实廹之以早作夜思也盖人君予人一官必有一官所司之事而臣子食禄一日必有一日分所应为惟长吏倡率之有方而后庶司鼓舞于弗倦亦惟任小而无旷官之诮而后受大而有察吏之能此天下之通义也惟是其间有余不足之数未可以日月之计为凭故必候三载而后考其绩之有成与否又以才有短长时有利钝事有繁简任有重轻未可同年而语故必歴三考而后加以黜陟焉其不言能否而言幽明者正以绩之昭著彰彰在人耳目间而幽者一无表见判然如白黑之分此黜陟所以合乎天下之至公而羣力毕奋众功皆广也周礼冢宰之职嵗终则令百官府各正其治受其会聴其制事而诏王废置三载则大计羣吏之治而诛赏之代有先后故制有迟速要其所以考课之法莫之或易尔汉魏之君屡讲求考课之法而莫得其要汉京房奏考功课吏法未见施行而为小人所谮魏杜恕遂谓用不尽其人虽文具无益歴六代而考绩之法不着阅七圣而课试之要未立其法可粗依其详难备举于是考课竟不行盖考课之不便于世久矣自考课不行而后之用人者遂苦于无所据或以年劳或以流品或以采访或以保任任法任人皆不能有得无失可考而知也唐陆贽有言防擢以简贤能废置以绌不肖循资按格以处中材其论为平允然果不一考其歴官之绩则所谓贤不肖与中材又庸有定乎杜恕之言曰天下至大万几至众非一明所能徧照是则然矣顾使人君以一身而考庶司百执事之绩势固有所不能若使内外百寮之长各考其所属之绩固力所能为而责所不容谢者诚扩其爱憎之私袪其毁誉之蔽而实考其职分之所有事日有试焉月有省焉或勤或惰或优或绌必昭然不可掩者夫然后殿最有定评举劾有定论登庸者无躐等之嫌沉滞者无积薪之叹而茍且侥幸者无所容其觊觎之私人才日奋化理日隆于以佐亮功熙载之治其或有当与

　　书经
　　三载考绩三考黜陟幽明庶绩咸熙
　　修撰【臣】金徳瑛
　　蔡沈曰考核实也三考九载也九载则人之贤否事之得失可见于是陟其明而黜其幽赏罚明信人人力于事功此所以庶绩咸熙也
　　【臣】谨按考课者人君之大柄也功过明而后赏罚当赏罚当而后人心劝鼓舞之机端在于此为其太寛则人情易即于茍安太廹则或束于时日而不克自展其猷为惟以三载九载为期则贤能者得从容以奏其绩而中庸以下之材涖官任事既久亦可以渐自濯磨振防惰化而为勤闇化而为明无弃人亦无阙事矣况古所为陟者五章五服品秩之优崇非如后世之迁徙靡定稷契终身止守一官其责之也专其任之也久是以六府三事允治万世永頼也且人君劳于求贤而逸于得人唐虞稽古建官惟百外薄四海咸建五长虽为数未繁岂二十二人止哉而舜命官四岳九官十二牧之外无闻焉盖委任责成惟此二十二人论道经邦承流宣化固已振其纲而挈其领其余庶官百职事之贤否自各于其长而分其督励进退之权可推而知也然则三考以前遂无黜陟乎【臣】窃以为史臣所纪立法之大体耳其或偶有憸壬随时纠察固不可废也且夫用人之道与其严之于其后无宁审之于其先古者司马辨论官材论辨然后使之未有违材而用不学操刀而使之割也舜之诸臣有专命者有咨于四岳及俦众者凡水土兵农礼乐经纬彰著于平日在彼先自信而君上及同列之人咸信之故可确然一旦授以重任而不辞非有所勉强迁就不得已而举其人以备官也人之材质各有所长易其地而弗能为良虽大圣大贤犹不轻使况其下焉者哉夫如是故不待考绩之时而已逆料其人之必有成偶有失焉其所黜者盖至寡矣后世防闲道密拘于资格任法而不任人多为迁避以示公探筹而畀之需次而得之无非任而后学者能与不能当前不之知也及知之而考之黜之固已晚矣此所以审之于始存乎考绩黜陟之先尤正本澄源之道也









　　御览经史讲义卷九
<子部,儒家类,御览经史讲义>
　　钦定四库全书
　　御览经史讲义卷十
　　书经
　　后克艰厥后臣克艰厥臣政乃乂黎民敏徳
　　修撰【臣】于敏中
