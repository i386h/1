<!-- { "loadSidebar": true } -->
　　【臣】谨按君臣一徳夫行道而有得于心谓之徳则君臣之一徳正君臣之一心也一者诚也真实无妄纯一不杂之谓也君臣各有真实无妄纯一不杂之心以成其徳则君修其新徳之功臣効其新徳之助君臣相与之际一天心之相命而已矣此伊尹所以勗嗣王以用人之道并告以臣职之重而察之务欲其精任之务欲其专以明一徳者当如是云夫人君莫不欲日新其徳而有初鲜终者大约由于衡鉴之不精而君子与小人并用君子之势恒不敌夫小人始则并蓄而兼庸继则相倾而偏胜小人遂得操其逢迎阿谀之术以蛊惑夫君心于是君徳不间断于已者必间断于人以求其日新也难矣是故庶官左右均当重其选也夫庶官者后先奔奏之材也知从特达采自旁求试经盘错之地防起侪偶之中果贤且才也举而用之可也左右者公孤卿尹之选也正己足以率物忠谠足以格非訏谟足以定国是硕画足以建太平置诸凝丞保辅之班借以弥缝其阙托以股肱心膂之寄赖以匡救其灾果其人也委怀听之可也若是君徳固无间于臣矣而臣徳亦无间于君焉盖臣职虽分大小臣心总无他念言乎为上则随时纳诲因事效忠辅其徳而不阿其意之所好言乎为下或调爕于内或承宣于外利其民而不狥乎己之所安心之所主惟于二念洵乎为一徳之臣矣然此臣也正于君徳之纯杂卜去就焉是以未用之先量能而授论定而官进贤如不得已焉不以一节信其生平不以小掩其大徳毁誉务察其真焉其难其慎如此既用以后委心听顺形迹不存有相济无相疑也专意责成防间不入观厥始信厥终也惟和惟一又如此是君以一徳倡臣以一徳应于是君子向用小人退听资其为上为徳为下为民之心以尧舜吾君尧舜吾民而明良喜起如登尧舜之廷焉而后祖宗之基业可承生民之属望可慰上天之付托可膺则君臣之一徳非君臣之一心哉







　　书经
　　臣为上为徳为下为民
　　编修【臣】蒋元益
　　【臣】谨按帝舜之谓禹曰臣哉邻哉邻哉臣哉又曰予欲左右有民汝翼是则臣也者君之所借以为辅民之所待以为治者也自昔帝臣王佐丕绩嘉猷光昭宇宙综其大端要不外致君泽民二者而已请即伊尹所称为上为徳为下为民者进而绎其说焉夫事君之义无所逃于天地夙夜匪懈以事一人凡以为君也乃不曰为上为君而曰为上为徳者何欤盖惟皇建极惟辟奉天天所赋者谓之徳存之为仁义礼智措之为礼乐政刑极其用则被于四海九州原其端则肇于起居出入古之大臣左右厥辟明其道以明君之道以圣人之训为必当从而不敢为流俗因循之论以先王之治为必可法而不敢为曲学阿世之私其敷奏朝廷之上献替惟殷即从容闲燕之时启沃倍切臣之为上如此君之徳有不日新者哉君徳日新而君之道尽则臣之道亦尽矣至于天生民而立之君使司牧之是民所仰治者惟君君所赞治者惟臣君代天理物臣代君宣猷义相需也而古大臣之心则惟引为己责而不敢委为君之责不惟忧民之忧而并虑贻吾君之忧其勤勤恻恻之意惟恐民瘼之不上闻民隠之未易烛盖至胥天下而登之衽席而犹惧不足以对扬休命焉孟子曰禹思天下有溺者由己溺之也稷思天下有饥者由己饥之也伊尹甞自言一夫不获时予之辜盖必如是而后可云为民也非然者膺股肱心膂之寄而无康乂怀保之忱国家安頼有是臣而臣亦何以靖共尔位哉夫由臣而上之为君由臣而下之为民臣者上下之交责之所萃也使为臣者以伊尹之心为心致吾君于勲华跻斯世于仁夀一徳交孚上下胥頼岂不休哉















　　书经
　　臣为上为徳为下为民
　　监察御史【臣】沈廷芳
　　蔡沈曰人臣之职为上为徳左右厥辟也为下为民所以宅师也臣职所系其重如此
　　真徳秀曰为云者意有所主之名言人臣之心为上则为君成徳为下则为君牧民意之所主惟此二者二者之外不杂他念然后为一徳之臣【臣】谨按四为字有念兹在兹主一无适之意人臣之心舎致君泽民之外而别有所为则身家利禄之念切而忠荩笃棐之志衰必先精白乃心而后可以无忝厥职当量而后入之时欲自命为纯臣宜自审所为始特是稍有建白无不曰吾以为君偶有展布无不曰吾以为民而迂疎之学术何以上裨于宸聪浅隘之措施何以下惬乎民隠不足云为徳讵可云为上乎不足云为民讵可云为下乎书有之予弗克俾厥后惟尧舜其心愧耻若挞于市此伊尹之为上为徳也一夫不获时予之辜此伊尹之为下为民也然则才识逺不逮古人者将何以自效哉亦曰实尽其心而已夫茍不狥私不计利不邀名不市恵其心既别无所为矣则格心之启沃为霖雨为盐梅固曰为上为徳即刍荛之献替工瞽之箴规亦无非为上为徳也膺养恬之任惟勅懋和惟毕弃咎固曰为下为民即一方之保障一时之振育亦莫非为下为民也且夫为上为下亦岂有二道哉夙夜缉熙之学非浅近所能窥深宫懋勉之功非臣工所能赞惟是効官分职存心利物于民必有所济不徒托诸空言务有以见之实效故凡实心为上未有不为民者实心为民未有不为上者进豳风之颂陈无逸之谟绘监门之圗上千秋之鉴君徳日新万方乐业为民之至即所以为上为上之切乃所以为民分而言之若有二端合而言之其理则一贯者也惟有不二不杂之心斯建有猷有为之绩精神聚则识见因之而开志虑坚则才力因之而奋人臣致君泽民之道无他诚而已矣用人而曰其难其慎者无他诚与不诚必察之而已矣诚也者上祗有君下祗有民所谓念兹在兹主一无适者此也









　　御览经史讲义卷十一
<子部,儒家类,御览经史讲义>
　　钦定四库全书
　　御览经史讲义卷十二
　　书经
　　徳无常师主善为师善无常主协于克一
　　检讨【臣】陈兆仑
　　蔡沈曰徳者善之总称善者徳之实行一者其本原统防者也徳兼众善不主于善则无以得一本万殊之理善原于一不协于一则无以得万殊一本之妙谓之克一者能一之谓也博而求之于不一之善约而防之于至一之理此圣学始终条理之序与夫子所谓一贯者几矣
　　【臣】谨按此篇自咸有一徳克享天心以下凡言一之文六七见而此节乃推本于君心其词复而不厌其义引而弥深于以见人臣之忠爱其君如是其至也盖君心与气化相维自古圣帝明王有百年必世之心即不屑为旦夕茍且之计善者因事而形故曰主主以言乎舍此而从彼也一者先事而寓故曰协协以言乎用彼以证此也协于一犹孟子所谓逢其原也惟有所谓一者为主于内而后能用天下之善以协之协之之方至变而一不变审乎此而纯王之心见矣何谓一蔡氏以万殊一本之一当之似矣顾此特空举之辞而学者饫闻之语也臣愚以为一者仁义中正而已矣仁义中正又统于仁而已矣何以知为仁义中正而又统于仁也王者求端于天一元之运仁为善长故知一之不外是耳然而是一也非知之艰行之维艰亦非行之艰守之维艰何也人有少之所习至渉世而转自疑者家之所修至宦逹而不自坚者此无他故也观事变而阅情伪忽若向之所明非今之所便耳而况人君临御万方萦怀万世一日二日所理者非一事宫府内外所用者非一人事繁则不皆素定之事人众则不皆可信之人虽有慕古之心推诚之徳而时务之见起则渐开功利之门防奸之意多将参用机权之説凡此类者皆足迁思廻虑夺其所安故曰难也今夫尧舜之道固所称惟一者也明徳亲睦帝尧之仁也而天下化之克谐蒸乂帝舜之仁也而天下亦化之夫尧舜之为君亦犹是治天下之事与治天下之人而已矣洪水猛兽之不为害于世尧舜所不能必于天也巧言令色之不混迹于朝尧舜所不能必于人也然而雍动之朝已成勲华之业如昨何者大体正心术纯而终始一也且夫一者至约而可操亦至危而易夺凡为君者之所难非独尧舜之所易也且尧舜之所难即禹臯稷益有不尽知者也故曰尧兢兢舜业业以尧舜之资行仁义之道宜其从所欲而不逾矣而且兢兢业业如此者岂不以摇撼之易而允执之难乎惟伊尹上窥尧舜惟一之防而必欲其君之为尧舜故曰协于克一克者难之之辞谓实有其能而不可诬也诚能如是则万姓咸曰大哉王言又曰一哉王心所以明人心之不可欺而诚之不可掩也而因克绥先王之禄永底烝民之生所以明其非迂濶而不可行行之而必可久也此诚致治之良谟保治之至计也抑【臣】闻仲舒之策曰尊其所闻则髙明矣行其所知则光大矣髙明光大不在于他在乎加之意而已设诚于内而致行之则三王何异哉陆贽亦云人之所助在乎信信之所立由乎诚循诚于中然后俾众无惑存信于己可以教人不欺夫所闻所知善也而曰诚曰信一也二子之言其庶乎纯粹简要而可与书言相发明与




　　书经
　　徳无常师主善为师善无常主协于克一
　　监察御史【臣】马燝
　　【臣】谨按尧之命舜者曰允执其中而已至舜之命禹则益以三言曰人心惟危道心惟防惟精惟一诚以心之虚灵知觉则一而杂乎形气之私者为人心原乎性命之正者为道心二者则有公私之不同而其势不容以并立故必精以察之而使人心退聼一以守之而使道心常存然后危者安微者着而修徳行道无过不及之差矣此千古传心之要而道统治统胥出乎此也然而学之为道也非博则无以措之于事物非约则无以守之于一心先之以极博返之于至约其程功有次第而安勉无殊途伊尹之告其君也既朂之以主善而又勉之以克一明乎天下之善无穷必当诚诸身而备诸我天下之理则一又当握其要而防其通其即精一之微防而孔门之所谓一以贯之者乎今夫徳者善之总称善者徳之实行而一者则其本原统防者也本于一而散为万事事物物各有一善焉一本之所以为万殊散为万而仍归于一事事物物同此一善焉此万殊之所以为一本今使抱进徳之愿以求师法乎古人而心无所主不几乎欲适千里而不识其途将伥伥乎安所之哉顾师亦何常之有善即师耳见一善则迁之而弗已得一善则守之而弗失由一事之善而推之于事事由一时之善而推之于时时将见众善毕臻而徳成于己矣而由是由繁以归之于简由分而归之于合易曰天下殊途而同归一致而百虑向之广捜博采惟恐一善之或遗者今则统有宗而防有元众善总归于一理焉所谓放之则弥六合卷之则退藏于宻也所谓细之不遗名物象数之繁精之则祗此身心性命之理也至于协于克一而善何不备徳何不成乎总之一实万分则所以渉其流者不得不博惟博而后约乃不至于简陋自安是万为一则所以返其源者不得不约惟约而后博乃不至于汗漫无归伊尹之学其所以继虞廷而深契乎孔子者如此











　　书经
　　徳无常师主善为师善无常主协于克一
　　监察御史【臣】沈景澜
