<!-- { "loadSidebar": true } -->
　　【臣】谨按圣王之治天下也必有以摄天下之分职使天下之言与事无不昭灼于上而后布理而无难此其事非行奏试之典不可盖五服羣后散处寰区其间耳目不常接声灵不常亲即有迈等之勲殊尤之治而下不得达上不及闻将何以励人材而成政理乎此敷奏以言明试以功虞廷必于五载廵守之日为兢兢也上古之世结绳而治政简风淳无借于书契之烦文告之命未尝考言何所事于述职未尝询事何所事于功载至于有虞以天则当其中以际则逢其盛以百官万民则极于明察侯甸采衞之远近有不齐田地贡赋之上中下有不一山川之封濬九州之沿革布在羣后者其言亦至赜耳于此而置之则其言未免过轻于此而骤进之似其言过重而不得以既其实即其所长而试之更端之际因其已效而试之再事之余工虞水火易之地而见其殊才嵗月日时需以年而知其异等至是而所言之功可见矣考言与询事兼施明目与达聪并用岂以天子之圣神文武而必事委曲烦重之数哉凡以防不如统虚不如实闻不如见人材非此不励政理非此不成其难其慎惟和惟一舜之课绩正以是耳不然四岳九官十二牧当时之臯夔稷契成允成功固已如彼矣岂顾有疑焉而必加之意乎诚重之也

　　书经
　　钦哉钦哉惟刑之恤哉
　　监察御史【臣】廖必
　　朱子曰钦哉钦哉惟刑之恤夫岂一于轻而已哉大率是説刑者民之司命不可不谨如断者不可续乃矜恤之恤耳
　　陈雅言曰不钦则或失之于怠慢不恤则或失之于惨刻二者刑之所由不得其平也故必主之以钦而加之以恤此传所谓钦恤之心未始不行乎其间者也
　　【臣】谨按王樵引孔疏云敬之敬之惟此刑罚之事最宜忧念忧念此刑恐有滥失欲使得中也据此则圣人立法制刑之心大略可想矣圣人原人情之轻重然后用其常刑使君子不陷于非辜小人不至于茍免人将迁善远罪日趋于君子之域此则刑期无刑之谓也至若刑之不可已乃不得已而用之虽已得其情而犹必矜其不敎无知而抵冒至此也故于象刑流宥之外又有鞭扑赎罪之条于眚灾肆赦之余不废怙终贼刑之典其从重从轻者法中之法井然条理之各殊其由重即轻由轻即重者法外之意昭然权衡之不爽虽其轻重取舎阳舒隂惨之不同然钦恤之意未始不行乎其间此可以见圣人好生之心矣从来用刑之患非独在不明也而在于过用其明又非徒在不断也而在于过执其断何则矜察察之智者自以为情奸莫逃輙翘然其自喜此即所施皆当而毫无怜惜之意已伤天地之和持硁硁之见者自以为是非早定遂确乎不移此即片言可折而絶无哀矜之情已非长厚之道慎刑者于此情伪非不毕知而知其既然又伤其所以然一念慈祥之隐已寓于明启刑书之间轻重非不适当而既得其中又恐其或有不中百年刑措之风即基于得情勿喜之念盖敬畏中存原无在而不惕况聼断乃国典攸系何敢少即于忽疎如伤厪念亦无日而或遑矧刑狱尤民命所闗奚忍稍邻于苛细杨时有云古者司寇以狱之成告于王王命三公参聼之三公以狱之成告于王王三宥然后致刑夫宥之者天子之徳而刑之者有司之公天子以好生为徳有司以执法为公则刑不滥矣总之不离乎钦恤者近是长国家者得其意而行之则罔干予正頼弼敎之功不犯有司臻无刑之化又安在其治之不古若哉

　　书经
　　询于四岳辟四门明四目达四聪
　　监察御史【臣】邹一桂
　　蔡沈曰舜既告庙即位乃谋治于四岳之官开四方之门以来天下之贤俊广四方之视聼以决天下之壅闭
　　陈师凯曰辟四门有以天下为一家之气象焉明四目达四聪有以天下为一身之精神焉
　　【臣】谨按人君代天理化当法天之聪明天以民之视聼为视聼为君者亦当以天下之目为目以天下之耳为耳方能洞悉民情昭察吏治若恃一己之聪明则所及有限即倚一二人为耳目恐偏狥犹多故必广开言路大辟贤闗使吏治民情周知曲折痌瘝一体呼吸相通然后可以兴利除弊而措天下于磐石所谓惟天聪明惟圣时宪惟臣钦若惟民从乂也考舜之登庸也起于田间其歴试也慎典宅揆宾门纳麓摄位以后肇州封山廵方觐岳大纲小纪靡不毕举岂尚有蔽其聪明者而即位之初犹兢兢以明目达聪为务岂不以一登九五则君门万里居髙聼卑既不若三十载之耕夫可以周知民隐又不若二十八年之相业可以躬理赞襄穆处深宫端居黼座所接者无过岳牧数人安保昏垫方平民无阻饥之叹乎四凶虽殄朝无面从之人乎则明者或转而不明聪者或转而不聪势使然也询岳者非专任岳也欲四岳广其视聼以及于庶司百职而庶司百职各竭其聪明以上助天子特不能人人而诏之故以达明之事商之岳耳而视聼既周则贤奸立辨辟门之要亦不外此此舜之所以兢兢于即位之初为第一先务也后代守成之君长于青宫者多当其初政亦能革弊除奸虚怀博访久之则见闻日远锢蔽日深颂谀者多箴规者少涂饰容隐以为无事前之所斥者后或引而进之矣昔之所求者今或闻而厌之矣骄纵之念一开则祸乱之机潜伏歴代皆然史书可考也我
　　皇上惠懐万姓明作百寮一徳永终万几无逸固未尝蹈此而内外臣邻有能如虞廷岳牧効明目达聪之用者乎【臣】实望之【臣】实勉之

　　书经
　　咨十有二牧曰食哉惟时
　　编修【臣】于振
　　蔡沈曰牧养民之官十二牧十二州之牧也王政以食为首农事以时为先舜言足食之道唯在于不违农时也
　　【臣】谨按自古帝王之治天下未有不以养民为首务者也当虞之时生民之患剧矣司空未命谁平水土埀益未命谁作虞工伯夔未命谁典礼乐而辟门询岳之初一切不遑独先进十二牧而咨之曰食哉惟时以此知民事之重而自古帝王未有不以此为首务者也且夫二帝不易民而治三王不强民而化其事备于尚书而其详见于诗礼尝考礼月令所陈与诗豳风所载于农事为最周而于民时尤倍悉月令之篇曰孟春之月王命布农事相邱陵原隰土地所宜五谷所殖以敎导民即豳风所谓三之日于耜者也仲春之月耕者少舍毋作大事以妨农之事即豳风所谓四之日举趾者也季春之月毋伐桑柘鸣鸠拂其羽戴胜降于桑即诗所云春日载阳有鸣仓庚女执懿筐爰求柔桑之也至于孟夏则毋起土工毋发大众劳农劝民毋或失时仲夏则用盛乐祈谷实农乃登黍季夏则不兴土功不起大众以妨神农之事孟秋而登谷仲秋而收敛季秋而入室与豳风所陈四月秀葽五月鸣蜩六月食郁及薁七月烹葵及菽八月断壶九月叔苴虽物土异宜其于不夺农时一也至于孟冬之月盖藏富矣仲冬之月积聚盈矣季冬之月可以终嵗之劳博一日之逸矣又必曰专而农民毋有所使此与豳风亟其乘屋其始播百谷何以异哉为民牧者诚能以实心行实政仰司星辰以审其时俯察水泉以尽其利躬为劝导以重其事祈年报社以旌其功设农司以监之置田畯以董之黍稷茂则喜而加赏田不垦则怒而加罚野积逾冬夺者毋罪塲功过限窃者免刑则室无悬耜国无惰民而多黍多稌降福孔偕矣由是言之治民之事固非一端而爱民之仁惟时为大八蜡之祭迎猫为其食田防也迎虎为其食田豕也盛朝之举动无事不闗乎民类如此也甫田之诗曰曽孙来止以其妇子馌彼南亩田畯至喜所以有如茨如梁千仓万箱之庆也臣工之颂曰嗟嗟保介唯暮之春庤乃钱镈奄观铚艾所以有明昭上帝迄用康年之赐也后之牧民者如汉儿寛为左内史劝农桑开河渠广水利收租税时裁濶狭与民相假贷黄霸以贤良髙第为颍川务畊桑节用殖财种树蓄养米盐靡密初若碎而覇精力能推行之召信臣为南阳太守勤力有方略好为民兴利务在富之此数臣者皆讲求于牧民之道而以民食为兢兢者也【臣】故因绎经之次而类及之

　　书经
　　咨十有二牧曰食哉惟时
　　编修【臣】林令旭
　　金履祥曰每州以一诸侯之长专任牧民之事视年之上下而为之备视地之丰歉而为之通周知民之贫弱孤寡而为之恤不使民食之后时也【臣】谨按民惟邦本而食为民天此洪范八政以食居先而虞廷咨牧亦必首言食也夫食之所出视乎地力而食之所成因乎天时其耕作之功在民而其劝相之方则在上故长民者非特征发兴作勿夺其时而已必且有以时董率之道焉尝考周官大司徒所掌自遂师以及里宰莫不简稼器修稼政辨其种类趣其耕耨行其秩叙稽其功事移用以救其灾合耦以助其乏勤于农者则于三嵗之后兴之惰于农者则有屋粟之罚以警之法至详也故其时之民莫不震动恪恭于农毋敢失时耕九余三家给人足良由上之人所以董率之者得其道也然而天下之大其雨旸寒燠之候万有不齐而况广谷大川异制民生其间者异俗则又当有土会之法辨五地之物生以合其宜而布其利此宁可以臆定者哉必视乎为民司牧者久于其地习于其俗明于其利达于其患然后能相时之缓急而用之酌盈剂虚因势利导此其任端在州牧矣盖州牧者府县之表率也诚使直省大吏实能以易田畴足仓廪为本务而诚心求之弗执偏见诚心行之弗务虚名则由省而达于府由府而达于县自无不承望风防悉心筹画如黄霸颍川之治龚遂渤海之化何难复见即或天灾流行岁有凶祲而积储既豫抚字自优如富弼之于青州赵抃之于越州其成迹具在仿其意而以时变通之亦复何虑乎夫安民之本在乎重农而足食之方存乎州牧以故播时百谷帝尝以命后稷而食哉惟时一语必首咨十二牧诚见欲致民食之足非州牧无由也三代以下汉治最为近古文景之间力田劝农之诏屡以责二千石其即虞廷咨牧之意也夫

　　书经
　　咨十有二牧曰食哉惟时
　　编修【臣】徐景熹
　　蔡沈曰王政以食为首农事以时为先言足食之道惟在于不违农时也
　　陈大猷曰舜初摄位则觐岳牧初即位复询岳咨牧盖内外之要职莫先焉
