<!-- { "loadSidebar": true } -->
　　【臣】谨按此卦离火居上坤地居下离照文明坤道厚载隂以承阳丽天久照柔进上行昭融显烁如日之升曜采经天至明之象也故曰明焉然明无不照照无不徧者明之用也由微而着由晦而彰者明之渐也而出自地上则弃闇出幽向明继照炳耀万方光被四表有愈进愈明之势故其卦为晋而象为明出地上也君子观晋象而知徳之在我受之自人赋之自天天行至健法以自强人心至明进以自昭况明徳者虚灵不昧虚则能具众理灵则能应万事本无不明者也其有不明物欲蔽之耳本然之明固未尝息也故徳为君子固有之徳而明者亦君子之徳自有之明也自有此徳而自明之功不借于后起自有此明徳而自昭之迹非假于强合内蕴于方寸则仁义中正至足也外见于事为则五常百行非邪也彻吾蔽澄吾天内省于潜密惺于独人所不见而昭之也我自昭之而已人所及见而昭之也亦我自昭之而巳格致诚正昭明徳于己也修齐治平昭明徳于天下也尧之钦明文思克明峻徳舜之濬哲文明重华协帝汤之懋昭文之缉熙皆自昭其明徳也与巳之徳愈进愈明徳之明日呈日露如明之出地其徳有不于昭显懿于万古者哉

　　周易
　　上火下泽暌君子以同而异
　　庶子【臣】林蒲封
　　程子曰上火下泽二物之性违异所以为暌异之象君子观暌异之象于大同之中而知所当异也【臣】谨按火泽二物其为异易明然圣人取象于同而异者何也朱子释之曰二卦合体而性不同第就卦体刚柔相应而言之耳程子谓大同之中知所当异又曰圣贤之处世在人理之常莫不大同于世俗所同者则有时而独异亦惟泛论其理而于火泽之所以同而异者究未尝明言之项氏安世曰同象兑之説异象离之明夫以兑説为同则可而以离明为异则其説近乎凿矣尝考周子通书曰水隂根阳火阳根隂是火泽二物其本同也在卦离为中女兑为少女是火泽二物其类同也而一则炎上一则润下故其象为同而异也本卦彖传所谓二女同居其志不同行者此也若夫火炎上而居上泽润下而居下各得其位刚柔相应此其所以同为君子之同而异为君子之异与【臣】因推而论之人情莫不好同而恶异然而天下之事未有有同而无异者汉任延对光武帝曰忠臣不和和臣不忠上下雷同非国之福帝深服其言其意似以同为非而独有取于异者不知君子小人之分不在乎同异之迹而在乎公私义利之间而已葢小人之心存乎私私则惟利是图利之所共趋则同而利之所必争则异矣君子不然其所同者礼义防耻之防致君泽民之志至于立身行巳应事接物之间则惟义所适其心一出于至公往往独行其是而不顾故其同也无阿比党援之习其异也无分门争胜之嫌所谓和而不流羣而不党古之君子莫不由之如禹稷顔子道同而出处异伯夷栁下恵圣同而清和异孔子之于齐鲁同一去也而迟速异孟子之于兼金同一餽也而辞受异至若禹臯益契同在一堂而都俞吁咈益显其明良一徳之谟韩琦范仲淹同在政府议多不合而不害其公忠体国之实此皆所谓君子之同而异者也由是观之帝王之治天下也肃纪纲谨法度勤政爱民用贤纳谏其大要同也至于百官分职四民殊业文武并用徳威相反亦必有因时制宜而不能胶于一者夫惟象离之明照临于上如兑之泽普被于下而使百司执事共励其忠诚之节各尽其职分之宜以克臻于一道同风之盛斯为圣人用暌之极则与

　　周易
　　损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　监察御史【臣】陆尹耀
　　张氏清子曰当其可之谓时当损而损时也不当损而损则非时
　　【臣】谨按损益二义不能偏废损必济之以益益必济之以损损与益均为治世之权舆筹时之善术也顾益之为用自上施下湛恩汪濊泽被万方自可致民説于无疆而其道乃为大光若损下以益上损内以益外是取于民以奉其君虽急公奉上小民固分谊当然于义诚无可辞然意主于损则损所不当损而损违其时必致剥民以自富此慕义强仁者不为而况圣人为天子者哉乃复丁宁其义于此卦之彖辞者非欲其厉民以自养也亦曰諴孚于众志观化于无心随时消息善用其损善成其益耳葢损本拂情之举或廹于时之不得已而计出于此当使此心大白于天下如嵗丰则从而丰嵗俭即从而俭损民原以为民天下后世实共见其不得已之心是为损而有孚矣于是众志徯应国事以济是为元吉矣本非厉民何咎之有虽一时济变之权实万世救时之法不可贞乎不特可施于一方抑且可达于天下不利有攸往乎既以不得已而损之必以不得已而用之虽享帝享亲而以诚相格则苹蘩蕰藻亦可荐馨潢污行潦亦可昭敬此二簋可用享也享犹从俭则凡损过以就中损文以就质者举视此矣是一损而国用以充民财可阜不独取于民之谓损而裕其民亦谓之损也损之为用如是然或胶执其见専于用损非因时之制也享宜备物而二簋可用者特诎于时之不得不然耳由是以观卦画过刚则亢过柔则屈损刚之有余以益柔之不足刚自不致终亢柔亦不致终屈时然则然也由是以騐物理气盛而盈气竭而虚损盈之太过以益虚之不及盈不得不损与时而偕损益不得不益与时而偕益时然则然也损与益一出于理势之自然初非人力所能与斯可谓善用其损者矣乃知解衣推食小恵未徧益非其益也厚敛取盈民生日蹙损非所损也审乎损益之当然顺时而行人事与造化相维君心与民情相凖何损之非益善用其损正善成其益者哉

　　周易
　　益利有攸往利涉大川彖曰益损上益下民説无疆自上下下其道大光利有攸往中正有庆利涉大川木道乃行
　　监察御史【臣】陈大玠
　　【臣】谨按卦以益名而彖传以卦体释卦名义则有取于损上益下者何也葢为卦震居下巽居上损上卦干体初画之阳益下卦坤体初画之隂自上卦而下于下卦之下故为益夫上君也下民也君之于民饥由巳也溺由巳也解衣衣之推食食之平日制产授田而外如山林川泽之利损以予民一旦偶被灾防则蠲租免赋发仓廪开府库饥即赈以米寒即给以衣务使无冻无馁其道有以昭格天下而无外此民说之所以无疆而益道因之大光也由是观之益下下下是小民之益也民説道光是大君之益也记曰王中心无为也以守至正今益之九五君以中正而有孚恵心六二则臣以中正而永贞廸吉其无往不利而大有庆也宜矣抑又闻之君犹舟也民犹水也君能益民斯所由利涉与虽水患频仍而出斯民于沉溺以登诸袵席又何虑乎大川之险哉惟是上有有孚恵心之君必下有利用大作与有孚中行之臣能奉宣徳意与为屯膏宁为涣汗则有孚恵我徳上信以恵下下亦信以恵于上如九五之象曰恵我徳大得志也正谓此尔卦之二爻有曰王用享于帝吉民心之所爱戴即天命之所眷顾也民受益于君君受益于天禹曰惟动丕应徯志以昭受上帝天其申命用休理有固然也若乃百职庶司持筹握算只画国计之盈缩不图民生之安全较及锱铢吝于出纳是爱国而不知爱民也书曰民惟邦本本固邦宁有子曰百姓足君孰与不足圣贤之垂训均有得于损上益下民説无疆之防也夫周易
　　益损上益下民説无疆自上下下其道大光
　　侍读【臣】李清植
　　程子曰卦之为益以其损上益下也损于上而益下则民説之自上而降已以下下其道之大光显也
　　【臣】谨按理财之道莫善于损益二卦圣人以损上益下为益而损下益上为损者非徒虚论其理也揆以人事之实确是如此今且以农民论之夫田百亩则入亦百亩此常额也然种良者稼美粪多者田饶故均之百亩也上农耕之则所入必赢而贫农耕之则所入必耗损上益下之世农民优裕故耕者多赢合天下之农而皆赢所赢不可以数计矣岂非益乎若损下益上则农民乏资而耕者多耗合天下之农而皆耗所耗亦不可以数计矣岂非损乎推之工商无不皆然王者以天下为家凡民间之藏皆外府也是损上益下正所以藏富于民而裕不匮之源孟子曰圣人治天下使有菽粟如水火陆贽曰散小储以成大储皆此意也又曰自上下下其道大光者大廷推恩虽极汪濊然或见格于舆议或中饱于私囊或宣布之不时或奉行之无状则泽不下究而隔阂曚蔽之患生必使实恵均霑黎民徧徳始为自上下下而益道于是为大光也
　　益动而巽日进无疆天施地生其益无方凡益之道与时偕行
　　顾象徳曰既奋发又沈潜学所以日新天下施地上生化所以不已此皆时之自然者故曰凡益之道与时偕行
　　【臣】谨按益动而巽二句本图义以发圣学也后天图首震次巽震者奋也在人心则立志之鋭者是也又惕也在人心则持敬之密者是也巽者入也在人心则省察之精者是也又制也在人心则克治之勇者是也文王之徳之纯实于此图见之先儒之言学曰立志以端其本居敬以持其志又必省察以审其几克治以践其实其于图义若合符契此卦震巽合体故夫子发其蕴天施地生二句本天道以该王事也天以无心为施故文言传曰以美利利天下不言所利也王者之损己初无市徳于民之心是亦不言所利之谓也地以并育为生故庾信曰物受其生于天不谢也王民之受益实有帝力何有之象是亦于天不谢之类也此卦五爻之辞曰有孚恵心勿问元吉吕祖谦释之以为人君但诚心恵民不须问民之感然后元吉茍问民之感是计功利非诚心恵民者是也此其规模气象岂驩虞小补者所能比拟故曰其益无方也又曰凡益之道与时偕行者天行之健万古常运曾无一息之停所谓于穆不巳天之所以为天也圣人希天王者宪天故圣人之学无间断无休歇不以小成自安尧舜之惟时惟几禹之惜隂汤之日新文王之望道未见皆其义也若诸子之日月一至冉求之中道而画则其不行之时多矣王者之政治益求治安愈求安不以小康自足尧舜之兢兢业业禹之孜孜汤之栗栗文王之视民如伤皆其义也若齐桓公葵邱之后而有骄色唐太宗贞观之末而有弛志则其不行之时多矣大抵损益之机间不容发无中立之理一日不益则损者至矣故中庸一书其于全体大用灿然纯备而一言以蔽之曰至诚无息而已至诚无息则与于穆不巳者并运而同流圣人所以希天王者所以宪天岂复有加于此哉

　　周易
　　益损上益下民説无疆
　　监察御史【臣】沈廷芳
　　程子曰卦之为益以其损上益下也损于上而益下则民説之无疆为无穷极也
