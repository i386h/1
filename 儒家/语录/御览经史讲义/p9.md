<!-- { "loadSidebar": true } -->
　　【臣】谨按此言圣人乗泰之运保泰之方也天地为万物父母亶聪明作元后后为父母之冡子故当上承天地之徳而賛助之后又作民父母故当下抚斯民而奠安之天地之道本乎太极分隂分阳时行物生皆有自然之发育然造化流行不过浑浑尔穆穆尔圣人为之裁为片段而成就之如嵗功则分为春夏秋冬人伦则分为君臣父子兄弟夫妇朋友以至水火木金土之各分其性飞潜动植之各分其羣所谓裁成之也而因有制作以辅相之俾之春耕夏耘秋敛冬藏俾之君义臣共父慈子孝兄爱弟敬夫和妻柔朋友有信以至笵金合土伐木取火治水以致其利用若于上下草木鸟兽以广其生成所谓辅相之也葢天地以生物为功而所以成其能者天地不能自为頼圣人代为之裁成者立其大纲即辅相之始事辅相者尽其节目即裁成之终事其实原非两事道言其体之自然宜言其用之当然其实亦非两端总之所以左右民耳民之性本善圣人因其所能而扶翼之民之质多愚圣人济其所不能而开之上佐天地即下以佐民元后之道备矣而必系之泰卦者一则百物丰盈乃可施其裁成之用所谓乗泰之运也一则经纶尽制乃可以长治而久安所谓保泰之道也又泰之为卦内阳外隂内君子外小人上下气通君臣道合圣人之裁成辅相孰有外于此理哉我
　　皇上代天子民时当极治正所谓泰小往大来吉亨之也大纲小纪无不毕举深仁厚泽普被羣生保防之方至矣然易之为道屡迁隂阳相乗泰否迭运循环反覆间不容髪极泰之时否常伏焉故曰无平不陂无往不复又曰城复于隍圣人所以兢兢业业虽四海升平靡有怠忽而深宫独处干惕弥深时时恐庶政或有不平万民尚多失所而所以密其心思善其经纬者是圣人之自为裁成也所以防其逸欲致其清明者是圣人之自为辅相也天道下际故必谘询善道以访诸臣地道上行故必朝夕承弼以辅其上是又裁成辅相之所由出君左右民而臣复翼戴乎君以共相左右焉斯天地常交泰不复否矣抑中庸言賛化育参天地而必本于至诚则诚又裁成辅相之本欤臣敢广其义以为
　　圣天子献
　　奉
　　上谕易之为道泰否相循此气运之固然以人事而论不得谓既泰之后方至于否既否之后自至于泰也如人心一念纵逸即否之机已伏焉一念敬畏兢兢业业克自修省即泰之机已兆焉此其倚伏甚防转移亦甚防今尔谓正当泰小往大来吉亨之夫以此时为泰朕则何敢然兢业增修持盈保泰原不必因既泰之后方懐此念凡所以防其怠忽致其钦畏者我君臣固无时而不当存斯意也钦此







　　周易
　　君子以遏恶善顺天休命
　　监察御史【臣】张湄
　　程子曰万物众多则有善恶之殊君子享大有之盛当代天工治养庶类治众之道在遏恶善而已恶惩善劝所以顺天命而安羣生也
　　【臣】谨按有善无恶者人之性善善恶恶者人之情凡在人之所当然而不可易者即皆天理之所自然而不容己者也葢天之为道福善而祸淫其有祸福之所不及则寄其权于人主之赏罚以辅乎温肃之宜于是兼容并包之中亦复类族辨物而天之道乃愈显大有之象为火在天上是以无物不覆之天而加以无微不照之火则大有者既徳参乾坤且明并日月其于善恶之在人者岂复有几微之或混哉虽然善恶亦最难辨矣善恶本有定而好善恶恶者无定好善恶恶本至公而好其所善恶其所恶则至私以爱憎一人之私为进退众人之法将任贤弗贰而任者未必贤去邪弗疑而去者未必邪如是则善者或在所遏而恶者或在所赏不足劝罚不足惩谓之顺天可乎是故君子之观人也不将不迎虚中以应若明镜然妍者自妍丑者自丑皆因物造形而于已无与焉茍先以其人为妍则随吾所见无往而非妍矣先以其人为丑则随吾所见无往而非丑矣葢天无心成化王中心无为遏恶善者一念不与天相似即乖乎彰瘅之常一念稍以人相叅必拂乎鉴观之意故孔子曰惟仁者能好人能恶人谓仁者之心纯乎天理也古圣人五服五章以命有徳亦惟天所予则予之而未尝有一毫之喜五刑五用以讨有罪亦惟天所夺则夺之而未尝有一毫之怒是以在一人而天下之善者莫不兴遏在一人而天下之恶者莫不惧岂其智力足以胜亿兆之众哉诚服乎其心也服乎心即顺乎天顺乎天即无不顺乎人然则天不可得而知君子亦还问之众人而已矣抑又闻程子之言曰赏必当功罚必当罪此后世刻核之论也若尧舜之世则不然罪疑惟轻功疑惟重与其杀不辜宁失不经斯又以好生之徳上洽天心而非徒以不僣不滥为顺天已也其斯为忠厚长者之风享国长久之道与奉
　　上谕君子之善善恶恶皆物来顺应一无成见若先有好恶之念存于中则好恶必不得其平尔所论先以其人为妍则随吾所见无往而非妍先以其人为丑则随吾所见无往而非丑数语甚是至引程子之言谓赏必当功罚必当罪乃后世刻核之论尧舜之时则罪疑惟轻功疑惟重与其杀不辜宁失不经非徒不僣不滥而已此论错误夫尧舜之世所谓赏从重罚从轻者专为功罪之疑而未定者言之也若亦既确然无疑矣则信赏必罚惟其当耳而复故为轻重于其间岂圣人之心哉不辜固不可杀而不经者亦未尝少纵观四凶可诛则诛之此可与眚灾同肆赦者乎若使忘却疑字但谓尧舜之于人赏浮其功罚不蔽罪则圣人代天理物至公无私之心反为所掩矣不可以不辨也钦此










　　周易
　　日月得天而能久照四时变化而能久成圣人久于其道而天下化成
　　编修【臣】吴华孙
　　程传曰此极言常理日月隂阳之精气耳惟其顺天之道往来盈缩故能乆照而不已得天顺天理也四时隂阳之气耳往来变化生成万物亦以得天故常乆不已圣人以常乆之道行之有常而天下化之以成美俗也
　　朱子本义曰极言恒久之道
　　【臣】谨按天地圣人同一悠乆无疆有恒之道贯彻于亿万斯年矣夫天地之气化日新然其昼夜之推迁寒暑之往来皆有一定之常度此其所以能日新也圣人之治功极盛然其达之而不悖推之而皆凖皆有不敝之常法此其所以能极盛也恒久故也是以日月者隂阳之精四时者五气之布日月东西相从而不已五行四时十二月还相为本久照久成皆天之恒道为之圣人以仁育万物以义正万民而本之以诚行之以忠要之以不息天下成于变时雍之治皆圣人之恒道为之董子曰天不变道亦不变此之谓也且夫天地圣人所以能恒久者何哉夫天行健周天三百六十五度一昼夜而一周动而不已也惟其动而不已是以其光为日月其运为四时无一息之停圣人无逸作所一日二日万几兢兢业业无旷庶官亦动而不已也惟其动而不已是以民已安而犹如伤道已至而若未见无一息之间复卦曰复其见天地之心乎益卦曰益动而巽日进无疆然则至诚无息一言该之矣虽然行之有次序焉夫日月相推而昼夜分明之所以不疲于照四时递嬗而嵗功备物之所以无为而成王道无旦夕之功亦犹是耳其民日用饮食其道三纲五常其法礼乐刑政其文诗书易春秋如日月之丽乎天而剂之以寛猛摩之以嵗时仁义并施刚柔互济无偏无党黙运于上不识不知顺则于下民日迁善而不知谁之为者亦如百昌万彚之潜滋暗长于气化之所推移也所谓以纯王之心行纯王之政久于其道而天下化成王道之极盛也且夫天之于穆不可见日月四时以得天成变化之功王省惟嵗而卿士师尹庶民咸有賛防从欲之责至于六合同风九州共贯化成而久道之效乃臻也则圣人亦安有自暇逸之时哉诗曰如日之升如月之恒皇极经世书曰三皇之时如春五帝之时如夏悠久无疆夫固天地圣人同揆尔
　　奉
　　上谕尔所诠解天地圣人恒久之道至诚无息一言该之矣此语是但以天地圣人皆由于动而不已则不然太极之道动静互根干曰静专坤曰静翕先儒以为不专一则不能直遂不翕聚则不能发散圣人定之以中正仁义而主静立人极焉可见动未有不本于静者而非徒动而不已也且天日行三百六十五度天无心也天之静且不自知而况于动乎圣人亦非有所强勉而行之以忠要之以不息也圣人之静且不自知而况于动乎天道圣人莫非至诚之自然无息故曰于穆不已纯亦不已又曰动而无动静而无静盖诚者动静之所以一源而显防无间者也天地圣人之恒久亦何所容心于其间哉皆诚之所为也钦此






　　周易
　　水在火上既济君子以思患而豫防之
　　谕徳【臣】嵇璜
　　王申子曰既济虽非有患之时患毎生于既济之后君子思此而豫防之则可以保其初吉而无终乱之忧矣
　　【臣】谨按一切制治保邦之説古人论之綦详然【臣】以为最切者莫如既济之象辞何则人君当未济之世忧患方剧虽有侈心无自而生若当既济之时所见所闻皆太平富庶之象于此而必欲设一无形之忧患以为警惕岂不甚难即或臣进惕厉之説君下忧勤之诏久之亦相习为故事且君臣之间既自以为忧矣勤矣而何者当思其何者当防其流究未尝长虑而谨持之则亦与不忧不勤者等惟君子于此为能深之以思而备之以豫夫思者君子之真精神也豫者君子之大作用也气数所关萌芽未见而始终倚伏之数君子早已烛照数计而为之补救非徒恃其神明首出也干惕兢业之志其自一身以及天下未然而作已然之观始事而为既事之虑者不可胜数矣及其效或见于数千万里之外功或成于数十百年之后人始叹君子之防之者何其豫而不知人见以为豫者犹其可见者也其消于无形杜于无象者宵衣旰食时已不知几费精神矣所以唐虞三代其致治之迹可见其致治之心不可见惟孔子于既济之象辞有以特发之且以天下之大百官万民之众其可患者不一而足也而大要莫先于君身一人深宫静处凡声色舆马饮食衣服宫室之奉其显然可患者明主既去之矣至于喜怒动静之间一念不谨或贻四海之忧一日不谨或贻数世之害程子所谓患常生于忽防而志亦戒乎渐习者不思则不得也若夫听言用人张弛经纬之际寛则慢猛则残自用则小偏听则蔽大臣慕清净而畏事易至因循小臣好议论而喜事易至烦扰内重则事多扞格而胥吏操废置之权外重则事多专擅而岳牧启威福之渐行保举而党援奔竞或从此开重久任而怠隋懈弛或从此积欲兴利而不免劳民欲除弊而不免惊众其初见以为无患而其后遂为患之所丛生者比比皆是也救之于己着不若防之于将萌亦在思之而己传曰思则有备有备无患诚能思一身之患则正本清源而天下之患不生能思天下之患则持盈保泰而一身之患亦不生唐魏征十思十渐之疏宋司马光逺谋重微之规皆可与象辞相发明者也奉
