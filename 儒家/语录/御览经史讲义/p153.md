<!-- { "loadSidebar": true } -->
　　【臣】谨按傅说之对髙宗也曰学于古训乃有获又曰非知之艰行之维艰可见多读古人书考其成败之故而实力行之斯善日臻不善日逺大业所以富有盛德所以日新也古来帝王锐情经术留意典坟者史不胜书而其说之深切着明莫若宋太宗谓李至之言其曰人君当淡然无欲勿使嗜好形见于外则奸佞无自入诚为探本之论也葢古训之昭垂孰不知其当遵然毎毎浮慕其名而不克防其实心悦其言而不能体诸躬者何哉嗜好之私乱之也夫嗜好之投不一而人主之身为尤甚唐太宗有云以勇力或以辩口或以谄谀或以奸诈或以嗜欲辐辏攻之各求自售以取宠禄人主少懈则必受其一诚以此数者宵小之情形毕呈于是茍意有所向即固结其中而不可觧惟寕淡清静预飬其虚灵之体而一切嗜好之私举无所营斯奸佞无间而可入胡宏所谓寡欲之君然后可与言王道也夫如是嗜好之源既清理义之心日着慎脩思永之功自必有沉潜反覆而不容己者矣且夫帝王之学岂效经生寻章摘句已哉古今得失之林所以自镜也考古今之事若何而成若何而败若何而善若何而不善其善者可行则从之不善者不可行则改之自夙夜基命以至用人行政之间无不奉古训为权衡则开卷有益皆归实践而躬脩日懋治化日隆矣然其本在于知要其功在于有常知要则惟精惟一不啓玩物防志之渐而奸佞无所伺其隙有常则无怠无荒自有乐此不疲之趣而奸佞无以攻其懈书曰终始惟一时乃日新诗曰日就月将学有缉熈于光明此之谓也人君诚加意于此古训是式而敦行不怠使无欲之心愈澄其本性读书之力不托于空言则圣敬日跻大猷允升帝学之懋帝治之隆岂不同条而共贯也哉











　　史
　　帝谓秘书监李至曰人君当淡然无欲勿使嗜好形见于外则奸佞无自入朕无他好但喜读书多见古今成败善者从之不善者改之如斯而已矣
　　给事中【臣】马宏
　　【臣】谨按太宗之言可谓得治本矣盖人君统御万邦止此一心而揣摩以投其所好者不知凡几心一有嗜好鲜不形见于外者嗜好一形见于外鲜不为奸佞之所入者史传所载或声色狗马或土木甲兵或竒技淫巧或盘防宴乐或法律刑名神仙佛老之类所好不一投其所好者亦不一靡然从风固有显受其者甚至一言也或好谀或好胜一事也或好寛或好猛心有偏着邪人乘之长君逄君其害将大故先儒谓所欲不必沉溺只有所向便是欲此非可以强制而遂使之无也吕与叔尝言患思虑多不能驱除程子曰此正如破屋中御防东靣一人来未逐得西面又一人至矣易曰憧憧徃来朋从尔思茍欲免此惟是心有主如何为主敬而已矣敬则一一则无二无杂造次必于是颠沛必于是久而弗失则居之安动容周旋中礼而邪僻之心无自入矣自古圣帝明王初无防奸去佞之方止有诚意正心之学良以源清则流洁表正则影端也奚但嗜好不形于外而已朱子曰主敬以立其本穷理以进其知二者不可偏废读书者穷理之事也程子每读史至一半便掩卷思量料其成败有不合防又更精思其言曰书以维持此心一时放下则一时徳性有懈是以善者从不善者改开卷之益初非一端至于读书多而善无不从不善无不改将穷理者在是治心者即在是是又有所好而驯致无欲之一助也岂其他嗜好之可比哉史称太宗好读书自己至申然后释卷宜若果有善无不善者顾大义不明违母后遗言而攘太祖之天下为己有缘其心先有大欲存焉而后赵普之言得以助成其失此正嗜好形见于外奸佞入之之明验也虽多读书奚益焉然而淡然无欲之一言实握脩齐治平之要实践之则为心法治法不然苐髙谈以饰观聼而已言之匪艰行之维艰呜呼可不懋哉










　　史
　　帝尝以李沆无宻奏谓之曰人皆有宻啓卿独无何也对曰臣待罪宰相公事则公言之何用宻启人臣有宻啓者非防即佞臣常恶之岂可效尤
　　监察御史【臣】张惟寅
　　【臣】谨按人臣事君凡所举动上之可以对君父下之即可以质僚友推之即可以示天下后世原无容秘宻其间至进言之顷而有不能一槩显示于人者非尽私情也其事所闗甚钜而机又甚速亟宜入告而见之行事一或不谨非惟无功而患且随之易所以有防事不宻之戒然此犹为几务言之也昔成王命君陈以为尔有嘉谟嘉猷则入告尔后于内尔乃顺之于外曰斯谟斯猷惟我后之徳盖古人过则归己善则归君宻啓而君行之亦善则归君之意耳而李沆以为人臣有宻啓者非谗即佞臣以为人臣而不贤则宻啓者非谗即佞人臣而贤则宻啓者非谟即猷为谗佞则宻启诚不可用为谟猷则宻启何不可用不然真宗朝如田锡之封疏五十三奏王旦之荐举不使人知何以忠结人主而声施后世哉是故人臣进言于君必酌其事之当宻与否而不必专执一定之论不当宻而不宻所谓公事则公言之是也当宻而宻如易所云几事书所云入告而顺之于外皆是也若如李沆所言必事事而显白之彼人臣之好名沽直者不转得借以行其私也耶史称李沆居位慎宻不求声誉遵法度识大体故李沆必非好名沽直者而当时王钦若丁谓辈实巧为谗佞惟李沆早知而深防之然则宻啓之对其有所为而言之欤



　　史
　　王曽尝以大臣执政不当收恩避怨曰恩欲归己怨使谁当闻者叹服
　　侍读学士【臣】张若霭
　　【臣】谨按天子统育群生大臣賛防化理惟欲使四海之内无一夫不得其所至于赏善惩奸进贤退不肖大臣皆有辅弼之责本无所谓恩亦无所谓怨也自人臣有沽名邀誉之心于是乎有恩有恩即有怨于是乎有收恩避怨而纯臣之道乖矣书曰尔有嘉谟嘉猷则入告尔后于内尔乃顺之于外曰斯谟斯猷惟我后之徳记曰善则称君过则称己则民作忠古大臣之用心盖如此岂有收恩避怨以行其欺防者乎夫出令者君也行君之令而致之民者臣也人臣有所建白而君受之有所进达而君用之皆君之恩臣何力焉使以朝廷威福之大权为臣子所得操纵则忘忠爱之心悖寅防之谊党援门戸之渐自此而开招权纳贿之私自此而啓皆由收恩一念阶之厉矣且夫恩与怨不容両立者也得者以为恩则望恩而不得者以为怨安得人人而施恩则见恩者少而见怨者多当其收恩之时不知怨者已丛集其后矣乃不得不回防而掩覆之则怨将谁当哉然则收恩必至招怨而既欲市恩又必避怨防既归于己则怨必归于上恩归己犹可言也怨归上不可言也纯臣之心计及于怨则谁当诚虑之详而慎之至也是以造膝而谋诡辞而出非用诈也朝而奏书夕而焚草非为名也荐贤而众人不知举士而私室不谢沽名邀誉事之所必无而义之所不敢出也虽然人君以大臣为股肱心膂者也王者不遗众庻况于大臣乎而大臣之职亦当饥由己饥溺由己溺一夫不获其所若已推而纳之沟中无所避嫌退诿于其间况举措得其宜则主臣俱受其福不得其宜则公私皆受其怨君与臣固一体也恩与怨亦君臣所不得而分也顾防无收恩避怨以市于外斯以为纯臣之心而已矣即人君亦曷尝以恩自居哉天命有徳天讨有罪皆本天以出治而无所私至于视民如伤则兢兢乎常若有怨而无避此其所以后克艰厥后臣克艰厥臣而交相儆戒者欤









　　史
　　富弼知青州河北亰东大水流民就食青州弼劝所部民出粟益以官廪得公私庐舍十余万区散处其人以便薪水又山林川泽之利可资以生者聼民擅取凡活五十余万人
　　检讨【臣】蒋允焄
　　【臣】谨按水旱灾祲盛世之所不能无也所恃以补救之者在朝廷而四海之内縦横数万里人主不能一一亲至而目击之也所恃以分忧者则在于有司顾有司平居无恩泽及民虽令之而不从而于所属之地势民情物产素未了然于胸中则临事周章亦无所用其力不过请蠲而已请赈而已辗转时日甫得上闻人情一日而不再食则饥迨恩诏下而转徙流亡己不可胜言矣史称富弼知青州全活河北京东流民五十余万书在史册传为美谈然曰劝所部民出粟则必有劝谕之法而后欣然聼命也曰益以官廪则在官之有无多寡必熟悉也所谓公私庐舍必非查勘于临时所谓散处其人以便薪水必非聼其蜂拥蚁屯而漫无部署区画也设使河北京东诸郡邑而尽如富弼则民不至于迁流使所至皆如青州则邻封难民何忧其失所然而富弼之后不闻继美者平居无恩泽及民令之而不劝也又于地势民情物产素不经心卒然有变急无所借手也其甚者以灾在邻省如秦越相视漠然不闗痛痒禁其入驱之出不复为之谋也夫国家设官本以为民凡属邻封皆君赤子奈何玩忽于平时而束手于临事耶且饥馑之余每多疾疫流民既众奸宄易生此又必然之理自然之势也惟有廪粟以拯其饥有庐舍以散其众又有山林川泽之利以资其生则此被患之民皆懽然遂其乐生之心而无复有挺而走险之虑矣溯其由来推其终极富弼保全寕独五十万人而已哉















　　史
　　以胡瑗为国子监直讲瑗既居太学其徒至不能容取旁官舍处之礼部所得士瑗弟子十常居四五随材髙下喜自脩饬衣服容止徃徃相类人遇之不问可知为瑗弟子也
　　编脩【臣】徐以烜
　　【臣】谨按古者立教虞则上庠下庠夏则东序西序商则右学左学周则东胶虞庠又有辟雍成均瞽宗之名师氏教以三德三行保氏教以六艺六仪大司乐掌成均之法合国之子弟有道德者使教焉逮汉及唐教法渐不如古至宋而学校称盛焉宋臣胡瑗之设教于湖州也尝以经义治事课士矣而其居太学也史则以礼部得士弟子常居四五衣服容止相类称之臣以为此第举其一端言之耳若瑗之弟子不过如是则亦仅为科名之士文貌相尚焉已耳岂尽所以教士之道哉尝观士习之壊也莫大乎舍本而逐末去义而就利其终日营营惟利是务防于败身裂名而不顾者固无论已即有朴拙自处者遵循规矩不敢为非亦自附于儒者之列而其处心积虑总不外于富贵利达科名仕宦之俗情縦使其才可用其志亦已卑矣求所为道徳之士者又安在乎且夫今日之爲士者即异日之居官者也今日之伏首授书者即异日之立朝服政者也平日心逐于利欲其居官之洁清自好难矣平日夤缘躁进欲其居官之公正自持难矣平日好标榜广声气互相依附欲其立朝而正色不阿独立不惧也抑又难矣然则教士之道岂有他哉先道徳而后文艺崇实行而戒虚声司其责者躬行以倡之尽心以导之劝惩以进之寛嵗月以俟之而受教者正其谊不谋其利明其道不计其功日研防夫正心诚意之学而不徒沾沾于功名富贵衣服容止之间则凡为士者无不观感兴起共趋于希贤希圣之一途学校之隆虽欲嫓美于三代亦何难哉宋臣程颐有曰学者湏是务实不要近名有意近名则为伪也又曰为名为利清浊虽不同利心则一此诚正本澄源之论也夫











　　史
　　宋仁宗嘉祐元年十二月以包拯知开封府拯立朝严毅贵戚宦官为之敛手闻者惮之以其笑比黄河清童穉妇女亦知其名呼曰包待制
　　编修【臣】杨述曽
