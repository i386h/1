<!-- { "loadSidebar": true } -->
　　【臣】谨按人受天地之中无不善也无不全也无稍间隙而与生俱生也乃拘于气禀染于习俗遂不能无毗隂毗阳之异此南方含忍为强北方果敢为强易所谓仁者见仁知者见知百姓日用而不知者也圣人知其然为之建学立师阳以舒之隂以敛之柔克刚克以长养而造就之使矫其偏归于大中则范围曲成之道不茍矣蔡沈集传以臯陶列九徳之目故谓九者皆指其成徳之自然非以彼济此之谓而要其成徳伊始夫岂无所用力哉设无所用力而任其质之一偏往而不反则寛失之纵柔失之懦愿失之野乱失之过轻扰失之无断直失于不能容简失于多所畧刚失于上气而好争彊失于执己而不化质之美也适以益厥蔽矣其曷克成乃徳故朱子语类谓寛而栗柔而立便是教人变化气质处葢原始之论与集传殆互相发乎然是九徳备矣无偏倚矣而或作或辍犹未足以为吉也故君子之为学必期之以深造而国君之进贤必慎之以如不得已学记一年视离经辨志三年视敬业乐羣五年视博习亲师七年视论学取友九年知类通达强立而不反深造之谓也不反则有常矣王制命乡论秀士升之司徒司徒论选士之秀者而升之学大乐正论造士之秀者以告于王而升诸司马司马辨论官材论进士之贤者以告于王而定其论论定然后官之任官然后爵之位定然后禄之此迟之久而又久者何大不得已于斯也而人之縁情饰貌得以侥幸而进者亦己寡矣是故九徳知人之目而有常又知人之要也林氏之奇曰如霍光可谓有济乱才而其在帝左右小心谨徳未尝有过是其能乱而敬其出入殿门进止有常处郎仆射窃识视之不失尺寸者二十余年此其乱而敬之有常武帝以是知其可用卒能拥昭立宣不负社稷之寄彼于九徳之一能守有常其成效已如此然则九徳固不必求其备也但求其有常焉可耳唐虞三载考绩三考黜陟幽明葢九年以观其深矣若夫取之俄顷而不次擢之曰吾以御特达士此英主之雄略或然而非古也

　　书经
　　兢兢业业一日二日万几
　　编修【臣】杭世骏
　　【臣】谨按治道有汚隆王化有逺近皆决于王心之疎宻而已易云几者动之微枢机之所以发善恶之所以分吉凶之所以兆莫不循是以之乎彰显焉故云知逺之近知风之自知微之显可与入徳葢言几也后世言治者昧于其几而第言有万则万几二字宜若为有天下者之恒言而不知人君于此不可不明察其微而慎持其隙也葢几有万则其彰显者不止于万可知矣一日二日而有万几则期月旬朔之间不止于万几又可知矣一几之不慎则一事丛其一方受其害猝至杂投其忽不及谋者必众待其不及谋而思补救之何如先其未及发而豫筹之乎我
　　皇上秉神圣之资励精图治朝乾夕惕即以之希踪三代盛王岂有不及然【臣】窃观今日之治理其美者仅仅如汉之文景唐之贞观开元宋之淳化嘉祐而止甚且尚有不及焉者何也则以仁心仁闻能设诚而致行之者之难也夫有仁心仁闻而苦于设诚而致行之者之难此其间有几焉葢辨之不可不早辨也臣闻天之生圣人之材甚吝而人之值圣人之时甚难圣人以天地父母为心愚【臣】即以尧舜吾君为责伏愿
　　皇上于深居渊黙之时随事审其几微行政或恐未当于天心用人或恐未慊于众望谗夫女谒未必有内宠近侍恩泽或恐其逾制琼宫璇室未必盛岩居川观廵游或恐其过时穷边征戍宜时恤其饥寒闾巷惸嫠宜周知其疾苦有一夫不获若已纳隍之心有万方有罪罪在朕躬之念夫然后坐明堂而出治风动从欲之休不难再见于今日矣

　　书经
　　天工人其代之
　　检讨【臣】齐召南
　　孔安国曰人代天理官不可以天官私非其人王肃曰天不自下治之故人代天居之不可不得其人也
　　【臣】谨按自古帝王代天理物未有不奉若天道以为兢兢业业者也惟天聪明惟圣时宪凡天之事皆君之事特以事非一端君不能独理也于是立百官以司其职选众贤以任其官简之升之命之纠之告戒之董正之使人无旷官官无旷事以共收其功如天之积三十日而成月积三月而成时积四时十有二月而成嵗夫然后可以于天无负粤稽上古建云龙火鸟之名颛帝立重黎南北之正莫不直以四时之吏五行之佐目其羣臣此帝尧咨羲和以熙庶绩帝舜命二十二人以亮天工所为谆谆致意者也后世言天官者自垣阶将相左右丞辅以及中外布列皆直以人官上名星辰而史防所传如郎官上应列宿尚书为天北斗宰相取象三台亦皆实有其理而不可诬然则上古之世水官修而龙可以扰火官修而凤凰可以致极于五行顺序万物遂长人气和平风雨时节灾沴不作休祥凝集皆自然之騐必至之符岂虚语乎哉周官以隂阳归三公以天地春夏秋冬配六卿洪范以嵗月日分属之王及卿士师尹君者代天而总百工之臣者也臣者代天而分百工之事者也臣之爵禄虽诏于君而位曰天位职曰天职明位与职皆出于天非帝王之所得私故所用者必皆其足以代之之人所图者必皆其有以代之之实人非俊乂虽亲近不以授官人果贤才虽疎逺必以任职凡其为官择人以实朝廷以亲百姓至公至严至重至慎求不拂乎天之聪明而已臯陶告禹曰天工人代而先之以无旷庶官防哉言乎夫庶官之旷非官之不备其数也亦非庶官之尽纵欲败度置其职于不问也惟是人非六徳三徳之选徳非彰厥有常之吉容身持禄小大相师以趋承唯诺为协恭以引嫌推避为和衷官有人而如无人人在职而且废职此臯陶之所为深戒者也伊尹有言任官惟贤才左右惟其人傅説有言官不及私昵惟其能爵罔及恶徳惟其贤即无旷庶官之説也夫周公言三宅三俊之克宅克俊于有夏则曰吁俊尊上帝于成汤则曰陟丕厘上帝之耿命于文王武王则曰敬事上帝即天工人代之説也夫

　　书经
　　予决九川距四海濬畎浍距川
　　右中允【臣】任啓运
　　司马迁曰九川弱水黑水河汉江沇淮渭洛也蔡沈曰九川九州之川也
　　孔頴达曰川既入海然后浍得入川
　　林之奇曰自畎而之遂自遂而之沟自沟而之洫自洫而之浍自浍而之川自川而之海
　　申时行曰先川而后畎浍除天下之害先大而后小也
　　王樵曰畎浍田间水道旱则借其容水潦则欲其泄水畎浍以川为脉络川以海为都归旱而川不入潦而畎浍不出皆田之患而川不距海则有侵畎浍之分犯陵陆之位者矣
　　【臣】谨按振古以来治水之功莫髙于禹提治水之要亦莫该于禹禹言决九川距海濬畎浍距川莫细于畎浍莫钜于海畎浍以分而容之海以合而泄之此古今治水之大法贯大小而一之者也后人之治水止治川而已矣夫天下之大川九而荆扬莫大于江冀兖莫大于河荆扬本泽国支流之分散者多故屡朝之治水不治江而専治河今之河道虽与古异然自黄河决而南注而永定河合恒卫诸水犹古之北河也谋治河而不于海谋所以泄则河不治不于畎浍谋所以容则河亦不治今之谋所泄所容者亦有之矣或曰是当濬海口以为泄或又尼之曰吾尝视海口未尝不驶行也何待濬或曰是当择下地凿一渠以为容或又尼之曰所凿之地不过方一二十里何能容是数说者徒为道旁之筑而河臣又时去时来不能坚持一説以见其效之成【臣】以为此皆其任未専其见未确之故也而求其见之确又莫若任之専唐虞之治水不胜任则鲧殛焉胜任则禹兴焉其任専也禹之治水先以导山身歴其地使源流分合之故皆了然心目之间而后导川从之其见确也今考之禹贡冀兖接壤而冀之赋上上兖之赋下下若是悬殊者盖兖为河之下流海口之泄在此则多虚其地以与水故出赋者少冀为帝都之域畎浍之尽力皆在此故田治而民之出赋者多此所泄者广而所容者多之明騐也要其治水之法所为曲折而详备者则莫如濬畎浍距川之一言盖畎浍之必濬有定理而畎浍之因地无定形后儒泥古者不明地势画为沟洫之图整如碁局曰此古沟洫法也然天下必无千里正方之地是沟洫非特今不可行即古亦不可行矣徇今者曰今之北地土松易圮而沙晦易湮必不可为沟洫也审如是则冀州为唐虞夏殷王畿之地禹之尽力于沟洫莫备于此而曰不可沟洫岂古圣之书尽为妄説乎臣窃以为论水之所泄所受皆当量川之长短大小而为之谋川之所受者积数千里则非百里之口不足以泄所受者积数百里亦非数十里之口不足以泄今之海口果足以泄乎平居无事而往过之诚驶流也水潦骤至百川沸腾则不足泄而内溃矣知区区海口之不足以泄则凿一二十里之渠之不可容亦断可知矣古人畎浍之制大率略于南而详于北非略南也南为泽国无地不足以容故无大溃决即今江南之围田四周之外皆大川田本与水平农民筑土为之埂其址广五六丈其髙可六七尺小水至其埂足以御而年丰大水至其埂不足以御而破者或半非常大水驾髙于埂田乃尽没然犹有没田无溺民为其埂犹足以支吾不能一日尽破而迁于髙阜以相保也其最髙之地或数里数十里川泽之灌所不及民自以工力凿地为塘夫凿地为塘其粮歴年赔纳而民甘心为之且费财费力而为之者一亩之塘足以济五亩之稼亢旱有备而不至全荒则所赔者少而所救者多也今宜略仿此制募江南之精于农事者聴自为之而因以教人其地卑下者使仿围田法掘地以为沟渠所掘之土即以为四周之埂其地髙旱者使如开塘法凡所开之沟塘皆永捐其赋即其中有鱼蒲莲芡之利亦聴其自入而无所取焉凡沟洫之广狭连断埂围之大小髙庳皆聴民自为而不限以成法其所成之田畀为世业即后有倍入亦但如定赋而无所增加人见沟塘之利则从而效之者必渐多而南方治田之法渐及于北禹所谓濬畎浍距川者古人治川之法亦行于今矣如是则于国帑无大费其可行一也民之生计必日饶其可行二也川水永无溃决之害其可行三也此谋川之大计而亦谋国之大计也然非得实心为民为国不辞谤不避难歴时久而深知地理者不能总其纲此又存乎朝廷之専任不摄官不掣肘俾日歴其地与农夫野老反覆诹咨相度数千万里从横地势皆了然于心目而后举而措之百年必世之功可立成也

　　书经
　　禹曰都帝慎乃在位帝曰俞禹曰安汝止惟几惟康其弼直惟动丕应徯志以昭受上帝天其申命用休帝曰吁臣哉邻哉邻哉臣哉禹曰俞
　　给事中【臣】马宏琦
　　蔡沈注曰禹既叹美又特称帝以告之所以起其聴也慎乃在位者谨其在天子之位也天位惟艰一念不谨或以贻四海之忧一日不谨或以致千百年之患帝深然之而禹又推其所以谨在位之意如下文所云也止者心之所止也人心之灵事事物物莫不各有至善之所而不可迁者人惟私欲之念动揺其中始有昧于理而不得其所止者安之云者顺适乎道心之正而不陷于人欲之危动静云为各得其当而无有止而不得其止者惟几所以审其事之发惟康所以省其事之安至于左右辅弼之臣又皆尽其绳愆纠缪之职内外交修无有不至若是则是惟无作作则天下无不丕应固有先意而徯我者以是昭受于天天岂不重命而用休美乎帝深感禹弼直之语故曰吁臣哉邻哉邻哉臣哉反覆叹咏以见弼直之义如此其重而不可忽禹即俞而然之也
