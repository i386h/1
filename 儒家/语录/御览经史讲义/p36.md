<!-- { "loadSidebar": true } -->



　　周易
　　上九硕果不食君子得舆
　　监察御史【臣】沈懋华
　　王弼曰处卦之终独全不落故果至于硕而不见食也
　　厚斋冯氏曰阳为大故称硕果
　　【臣】谨按硕大也不食者不可得而食之也道大而莫能容材大而难为用斯不食之义与东汉中申屠蟠絶迹芒砀之间因树为屋自同佣人袁闳累征不应土室潜身十有八年两人可谓不食者已匪特此也郭林宗操人伦之鉴初以有道征不起迨其没也自华隂函谷闗以西河内汤隂以北二千里负笈荷担弥路柴车苇装塞葢有万数来赴殆所称君子徳舆者耶若夫张俭之为党魁也始列八及之首既以乡人朱并希中常侍侯览意告俭与同乡二十四人别相署号共为部党则俭又列八俊之首及夫刋章捕牒亡命所至连染殆数百家莫不重其名行破家相容此亦得舆之象矣党事解不应征辟建安初年八十余当涂之势已成起为卫尉不得已乃阖门悬车不豫世事当是时也无论侯览朱并诸人腐骨已朽即元礼孟博名在天壤而昔日之荡为洪波鼔为烈焰者俱已销归何有俭于兹时已非复党人面目廻视向之刻石立墠与小夫刑人争一日之命者不足当一吷巳盖汉魏之交岿然一老天殆留此硕果以终东汉节义之局其斯以为张俭耳矣蛊之上九曰不事王侯髙尚其事亦取象于艮止之义然武王兴周光武复汉上九一爻乃伯夷严光之所有事也又非张俭诸人之所敢望也夫



　　周易
　　反复其道七日来复利有攸往
　　监察御史【臣】沈懋华
　　节斋蔡氏曰阳自建午之月渐消渐剥至建子之月而为复在卦经七爻于时经七月故曰七日来复
　　郑氏刚中曰七者阳数日为阳故于阳长言日八者隂数月为隂临刚长以隂为戒故言月
　　【臣】谨按先儒解此卦皆云五月一隂生至十一月一阳生凡七月不言月欲见阳长须速故变文言日程朱说易皆然独郑注则曰阳气始剥尽至来复时凡七日王辅嗣宗之曰剥尽至来复经七日也若从五月言之何得云始尽乎郑注本于易纬稽览图言卦气起中孚离坎震兑各主一方其余六十卦一爻主一日每卦得六日七分从剥卦阳气之尽至复卦阳来中隔坤之一卦六日七分辅嗣举成数言故云凡经七日也康成以纬乱经其説谬悠而不可为训辅嗣宗之非矣夫七日者犹言七变也云尔以卦数之则自姤而遯而否而观而剥而坤而复为七卦以爻数之则自姤之一隂遯之二隂否之三隂观之四隂剥之五隂坤之六隂至复之一阳为七爻以月数之则自五月建午六月建未七月建申八月建酉九月建戌十月建亥至十一月建子为七月皆经七次变更阳气始复变月言日亦如豳诗所谓一之日二之日也云尔圣人于临卦则曰至于八月阳消而数月者幸其消之迟也所以抑隂也于复卦则曰七日来复阳长而数日者喜其长之速也所以扶阳也然则七日来复当自姤数而不当自剥数也明矣康成之説何据乎抑又论之经多言日罕言月复言日而姤不言月则姤之为月可知诗云一之日日者月也不称月者嫌于无阳也复则亟言日以主乎月犹坤之上六称龙也重阳而轻隂不称月而称日其义如此














　　周易
　　七日来复天行也利有攸往刚长也复其见天地之心乎
　　编修【臣】朱佩莲
　　【臣】谨按卦内震外坤一阳始生于五隂之下与姤卦相反复姤卦一隂生递生而上为遯为否为观为剥为坤穷乎上而反乎下歴七爻而一阳旋复故为七日来复夫姤卦五月也复卦十一月也相去七月诸儒遂有以七日为七月者抑思临卦言八月复卦言七日义各有当岂得援豳风一之日二之日谓可变月言日耶孔頴达疏亦以七日言但引易纬六日七分配一卦之说以为剥卦阳气尽于九月之末十月纯坤用事隔坤卦六日七分而复卦阳来则又未免牵合【臣】愚以为歴春夏秋冬而成一嵗歴晦朔望而成一月晦朔消息也望虚盈也消息盈虚天行也自朔而上自上而望自既望而下自下而晦大约积七日而一变故三月者一嵗小变之节七日者一月小变之人性本善逺而三月不违乎仁近而七日来复乎仁天人相应之节也且易亦尚有言七日者矣妇防其茀勿逐七日得固明言七日即蛊之先甲三日为辛后甲三日为丁自辛至丁凡七日巽之先庚三日为丁后庚三日为癸自丁至癸凡七日无初有终终则有始无在非七日来复之义利有攸往者刚徳方长自下而上为临为泰为大壮为夬为干君子道长往无不利故利有攸往也复以初爻为卦主不逺复即七日来复无祗悔元吉即利有攸往不已互相发明哉咸恒大壮皆言天地之情复独言天地之心天地之心以静而息以动而生一动一静互为其根先儒皆主静唯伊川主动其实圣人有见于剥反为复动含静中虽未生而已有生物之心所谓仁也动不离静故能生生不已人身一小天地也在一嵗则子月为复在一日则子时为复子月冬至之时闭闗安静君子所以斋戒掩身以待隂阳之所定也子时平旦之气好恶清明君子所以滋息培养常存仁义之良心也汤王昧爽丕显成王基命宥宻皆得此意我
　　皇上讲易见天心黙喻乎天命流行之始造化发育之初生生不已自有与天心相印者非【臣】管窥所能见及也







　　周易
　　复其见天地之心乎
　　编修【臣】吴兆雯
　　朱子本义积隂之下一阳复生天地生物之心几于灭息而至此乃复可见在人则为静极而动恶极而善本心几息而复见之端也
　　吴曰慎曰天地以生物为心所谓仁也复之一阳初动仁也
　　【臣】谨按天下有并立之名而无相悖之理隂阳其大者也阳生物而隂佐之阳之理鬯而隂之理益以全非形于两者之不悖惟贞于一者之最神也不二之谓一不变之谓贞运而莫测之谓神若徒见其春夏长育秋冬剥落遂谓隂阳相耦各为盛衰一气之中自为隔絶则阳之复又于何为其槖籥耶儒者推明盈虚消长之义有谓不翕聚则不发散不肃杀则不长养究之聚散杀养非二心也使有二心则天地万物相悖相害心之不仁也滋甚抑何以昭然蔼然共见于天地之间乎惟从至一者求之造化茫茫也枢纽存焉庶彚芸芸也根柢藏焉先天后天自为终始者只此心耳元气转运略无停待生生不息充满布濩阳之退即隂之生非阳外有隂也隂之盛正阳之蓄非隂见而阳絶也设阳外别有所谓隂必且锢闭衰落如槁木然此心寄于何所耶葢天地之于物独阳不生独隂不成春而发育阳之施也天地之心之好也夏而长养变化阳之极也天地之心之忧也既蓄其好生之具又厪其匮乏之忧天地安得不剥又安得不复复者仁也剥亦仁也所以云见也但人所见者为阳之阳所不见者为阳之隂而天地之心原无断续故阳自见隂亦自见也彼雷之能奋虫之能蠕鸟之能鸣至冬至而雷蛰矣虫墐矣鸟伏矣如谓无雷无虫无鸟也则后之砰訇者防蚑者嘤鸣者伊何物耶得天地之气者犹然况绵绵若存为天地根者乎且天地之心犹人心也人心寂然不动感而遂通寂然者隂象也奈何云通惟其举天地万物实有之理敛而为寂故湛然不动中触之輙应未感非本无既感非始有动而能诎静而善因均是心也至此则愈可见耳见于其所可见而天地之心在见于其所不可见而天地之心亦在也第复则见之不复何从而见哉且夫复亦难言矣隂之极也龙斯战焉然未有不战而能复者战非胜人也自胜焉耳克己复礼自胜之道也天下归仁心始见也于天地又何疑焉信乎贞于一者之最神非形于两者之不悖惟复故一惟一故见举凡摩荡絪緼于生生之际者惟圣人为能通乎盈虚消长之大原也


　　周易
　　复其见天地之心乎
　　编修【臣】储麟趾
　　【臣】谨按干之彖曰乾元统天坤之彖曰坤元承天元之为义于徳为仁于时为春元大也始也一元大始而四时枢纽以为消息庶彚根柢以为生成是天地固无心以成化而亦若有心焉可约略而见者此复之为卦所以有复见天地之心之説也易上下经六十四卦尽于乾坤姤复而四卦又以复为之主复卦又以初爻为主姤者坤之始也复者干之始也圣人于阳气根荄之初特重言之曰天地之心盖以其主宰谓之帝以其不测谓之神以其性情谓之干以其形气谓之天天包乎地天以大生地以广生此即其生生之意云尔夫剥尽为坤而十月谓之阳月阳无可尽之理方剥于上已胚胎于下积之一月而一阳之体始成故称复焉坤变为震震非干也而得干之初爻一阳动于五隂之下以顺上行嗣是为临为泰天地交而上下通皆于是乎始圣人贵阳故于其始而曰此天地之心诚以阳者万物之所从生而一者万物之所从始也元统四徳而常存春贯四时而常在证之邵子天根月窟闲来往三十六宫都是春之説不益信乎盖所谓复者在子之半推之也邵子又曰冬至子之半天心无改移惟其无改移故灼然可见尔六阳尽而一隂生为天风姤为夏至六隂尽而一阳生为地雷复为冬至姤复循环无端而元酒方淡太音正希之喻其尤可推騐者也即如律管隔八相生以黄钟生林钟为律取妻以林钟生太蔟为吕生子推之他律旋相为宫生生不已此月律黄钟所以独为万事之根本也故曰动静无端隂阳无始一日如是千嵗如是所谓天心无改移之説尤可信矣若夫复之与姤一也圣人于阳则内之故谓之复复反也刚徳方长而幸其有日进之势焉于隂则外之故谓之姤姤遇也本非所望而猝然值之之谓也此又可见天地之心任阳而不任隂乾元坤元总一生生不息之意充周于六十四卦之中而体干之圣人遵扶阳抑隂之义内君子而外小人养其几希之萌防其消长之渐其又乌容己乎哉









　　周易
　　复其见天地之心乎
　　检讨【臣】万松龄
