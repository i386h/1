<!-- { "loadSidebar": true } -->
　　本义水不外于地兵不外于民故能养民则可以得众矣
　　【臣】谨按三代之盛寓兵于农故周礼军旅之法属之司徒以井邑邱甸均其赋以比闾党族聨其情以伍两卒旅任其人而后司马因搜苗狝狩之时辨其旗鼓之用而教以歩伐之节是圣王之世戎事皆起于农功而兵制悉源于井田且夫兵犹水也不有以畜之将有溃溢之虞顾自齐威修内政鲁成作邱甲古法寖变嗣后军旅之政虽代有成规然召募之数日益广养兵之费日益繁以丁壮而坐食于一隅则启骄纵之端以冗闲而仰给于正赋则有虚糜之虑葢去古既逺于古人耕战之务缺焉而未讲也夫养兵所以卫民而以民养兵不若使兵之自养为可乆井田之旧不可复矣而屯田之法犹可稽焉自汉文帝募民耕塞下武帝屯车师渠黎而屯田之制以兴厥后如赵充国马援王霸之徒皆驻军耕牧以实边储省繁费此足食足兵之良式也诚使当国家承平之日酌古宜今益讲究于屯田之法择旷闲可耕之区使游手坐食之众受田力穑春夏课其耕耘农隙勤其校阅则人食其力可以节饷给之繁输粟于官可以广军储之备于以裕国计而饬戎行庶无失圣王寓兵于农之遗意也夫






　　周易
　　九五显比王用三驱失前禽邑人不诫吉
　　侍讲学士【臣】鹤年
　　【臣】谨按帝王君临天下固贵有宰制羣动之才尤贵有包荒四海之量惟其量之廓然有容如天无不覆地无不载不屑屑焉求一时之亲附而其究也天下卒莫不归之此所谓大顺大化不见其迹莫知其然之谓神非圣人不能与于斯者也若此者于比之九五见之矣比之九五一阳居尊刚健中正卦之羣阴皆来附己其心事则光明洞达曲尽其生养教诲之意而几微私曲有所不存其设施则正大发皇明示以荡平正直之途而一毫笼络有所不事显之至也顾其取喻于王用三驱失前禽邑人不诫者何也盖田猎之事合围则志在于必得而网罗有所必周三驱则无意于必得而去来任其自便夫志在于必得则不容有失矣无意于必得则不必其无失矣此天子不合围前禽之所以有时而失也虽然非失前禽不足以见王者之大今夫王者修德行仁声教四讫至于九州向化六合同风洋洋乎盛矣然而幽遐之地偶有所阻圣王初未尝有所容心于其间岂德威不足而惟以姑息从事哉三驱之道固然也开一面之网而不忍尽取于物者所为恩及于禽兽沛九有之泽而未尝强廹于人者所为仁覆于寰区推而至于邑中之人亦皆晓喻上意而不相警备以求必得焉此尧舜之时所以巍巍荡荡德配于天而其下不识不知以顺帝之则者也如是则王道得而王化成何吉如之大矣哉显比之道诚御世之隆规升平之极轨也而彖之所谓原筮元永贞无咎其义不出于此矣


　　周易
　　上天下泽履君子以辨上下定民志
　　右庶子【臣】林蒲封
　　程子曰天在上泽居下上下之正理也君子观履之象以辨上下之分以定其民志民志定然后可以言治
　　【臣】谨按天地分而乾坤定上下之象已昭然于两间矣至于泽则下之中更有下者焉此固为一定之理而不可易者也然上下之在天泽者有形象之自然则上下之在人者有等杀之宜辨故君子观于履之象而知安上治民之莫善于礼也尝观至治之世愚贱亦识尊亲草野咸敦敬让朝廷之制肃而明闾阎之风静而顺虽礼乐政刑百度具举其要不外于辨上下之分上下之分明而民志一矣朱子有言四海之广兆民至众人各有意欲行其私而善为治者乃能总摄而整齐之使之各循其理而莫敢不如吾意之所期者则以先有纪纲以持之于上而后有风俗以一之于下也何谓纪纲辨上下是也何谓风俗定民志是也傅说所谓奉若天道建邦设都树后王君公承以大夫师长不惟逸豫惟以乱民箕子所谓皇建其有极敛时五福用敷锡厥庶民董仲舒所谓正心以正朝廷正朝廷以正百官正百官以正万民正万民以正四方者正谓此也抑臣更有说焉在易上天下泽而为履继履者地天而为泰继泰者天地而为否继否者天火而为同人明乎君子之治莫要于法天至于上下辨民志定而泰交之道成泰极则易于致否故必如同人之干健离明类族辨物乃能通天下之志以长臻于大同之道也自古极治之时承平日乆生聚日繁竒巧毕呈丰亨豫大富贫相耀浮靡相髙睦婣任防之风渐微而凌竞邪僻之习易起如程子所言自庶士至于公卿日志于尊荣农工商贾日志于富侈亿兆之心交骛于利天下纷然势所必致是以等威虽别而冀于侥幸者愈多法令虽明而防于刑辟者日众此孔子于既庶既富而必曰教之又曰道之以德齐之以礼有耻且格管仲曰礼义廉耻国之四维然则欲正人心厚风俗振纲肃纪保泰持盈亦不外于辨上下定民志而已矣履之义不诚大哉









　　周易
　　上天下泽履君子以辨上下定民志
　　右中允【臣】钱维城
　　【臣】谨按礼之为履者礼主卑下故曰智崇礼卑礼者人所践履所行不由礼则必乖戾故曰履以和行天尊地卑而泽又卑之卑者君子观象知上下之分不可不辨故制礼以明之所谓天髙地下万物散殊而礼制行也夫礼顺人情本非强世而别嫌明微主乎辨异隆杀之凖法乎髙卑服物采章一天泽之所寄也故礼达而分定安上全下莫善于礼而为民情之坊也程子曰古之时公卿大夫而下位各称其德位未称德则君举而进之士修其学学至而君求之皆非有预于己也农工商贾勤其事而所享有限故皆有定志后世自庶士至于公卿日志于尊荣农工商贾日志于侈富亿兆之心交骛于利天下纷然如之何其可一也斯言尽矣夫怙侈灭义服美于人余风未殄康王以为深忧盖奢则必僭僭则干犯名义其害甚钜记曰管仲镂簋朱纮山节藻棁贤大夫也而难为上也况奢丽相煽辗转益深此沔水汤汤所为献规者矣若其余物力耗敝匮乏因之不特锦绣纂组害女红也记曰黄帝正名百物以明民共财汉书艺文志名家者流盖出于礼官古者名位不同礼亦异数名法名象虽流传失真亦礼之遗意故曰名者所以别同异明是非道义之门政教之凖也







　　周易
　　上天下泽履君子以辨上下定民志
　　洗马【臣】国柱
　　【臣】谨按周易一书凡称干皆曰天凡称兑皆曰泽至于履卦而干上兑下适符乎天泽之定位故其卦名为履履者礼也上下之正理人之所当践履也孔子观其象而系之以辞曰君子以辨上下定民志辨者如诏禄有隆杀奠食有多寡是也定者无逾越也夫民志不定天下不可得治而至无定者实莫如民志盖民莫不有血气心知之性饮食嗜好之欲随时而动逐物而迁未知为上势必至于僭上未知为下势必不安于下不有以服其心而静其气将有溃败不可收拾之虞僭乱之萌惟礼可以已之是故君子观天泽之象制为礼以辨上下之分自君臣朝廷尊卑贵贱之序下及黎庶车服宫室饮食丧祭嫁娶之经事有宜适物有节文凡在朝者位未称德则进之德不称位则退之使人人有度德之意而宠荣之见自絶所以定庶僚之志也凡在学者大成小成有德则升之移遂移郊不帅者绌之使人人有务学之实而功名之念自淡所以定庶士之志也至凡农工商贾亦皆经其田庐察其勤惰稽其术业第其饩廪使不得轻本务而游手逐末握竒赢而享用华侈所以定亿兆之志也自朝廷以及百官自百官以及万民政令使之恩威加之粟布取之力役征之莫不有辨也斯莫不有定也臣窃由是而伏思之礼之森严于耳目闻见之地者使民惕于志而知畏天泽所以定位也礼之浃洽于伦常日用之间者使民和于志而知安天泽所以通气也故系辞曰履以和行序卦又曰履而泰然后安礼之纲维世教蟠结人心者固非一切法制禁令之所可几盛王所以宰制羣动经纬万端驯至于大顺大化履帝位而光明者举由于此而要之履卦象中其蕴已包举靡遗此礼所以为天秩天叙万世率履之而不冺欤













　　周易
　　上天下泽履君子以辨上下定民志
　　侍读【臣】齐召南
　　【臣】谨按自古帝王为乆安长治之计欲使天下道一风同刑罚不用其本则莫大乎礼教矣礼者履也天下所共率履而不越者也履此则安不履此则危其效晓然易见是以古人制礼固亦明知其委曲繁重似不如脱略简易者之便于人情然必事事而异其等威物物而为之防制者大顺大化其积有渐朝庙之敬始于戸庭仪文之严始于士庶训诲之豫始于童孩邦国四海之协和始于比闾族党冠服以章之品式以范之庠序以教之官师以董之赏罚以励之务使人人各知爱亲敬长相率共履夫正直荡平之道路重为非而乐为善也在易履之大象曰上天下泽履君子以辨上下定民志防哉言乎凡民禀五常之性所谓好善恶不善岂有异哉良由习俗渐移名分不讲在家先不能事其父兄在国何能服于长上惟其志之冺然无所知觉也是以嚣然敢于为非何以定之亦以礼之辨上下者定之而已天髙地下其尊卑悬絶不可以数计也于地中峙而为山盖其稍髙者焉流而为水则已下矣若夫泽则钟水之区又其下之下者也名分之上下亦然由君至民尊卑悬絶何以异于上天下泽耶顾上下之势起于相积而逓相承古人制礼不惟使官与民有别也即士与民先有别就庶民中又使游惰之民不得与良民齿刑罪之民不得与凡民齿是故恶少不得以凌侮耆老奸猾不得以挟持缙绅富商大贾不得以奴乡闾市侩里魁不得以鱼肉隣曲舆台臧获不得以序列衣冠则羣黎百姓生而耳濡目染习与性成不期而化其桀骜勉为善良由礼教明而民志定也民志定而后伦纪敦伦纪敦而后廉耻重廉耻重而后风俗成天下之长治乆安岂有极乎哉贾谊有言礼者禁于将然之前法者禁于已然之后先王必曰礼云礼云者贵絶恶于未萌而起教于微使民日迁善逺辠而不自知也然则安上治民莫善于礼诚致治者之先务欤











　　周易
　　上天下泽履君子以辨上下定民志
　　编修【臣】窦光鼐
