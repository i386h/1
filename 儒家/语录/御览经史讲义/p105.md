<!-- { "loadSidebar": true } -->
　　【臣】谨按圣人之生代天宣化为人神之主而跻一世于仁夀平康之域故天之生之也恒不偶然此思齐之诗所以歌咏文王之徳而必推本于大任之为圣母也周家自后稷以来积功累仁世有令绪至于文王其徳弥至其命维新文王大明棫朴旱麓诸篇言之详矣曰亹亹曰穆穆曰小心翼翼反覆讃美铺张扬厉要不外乎缉熙敬止之一言然则敬也者岂非文王之所以为文者哉诗人则曰是徳也盖自其母而已然矣故首歌之曰思齐齐者言乎其荘敬也孔子之系易也曰敬以直内义以方外敬为义之体义为敬之用大任有思齐之徳则言敬而义在其中矣曰文王之母者眀乎非是母不能生是子也大姜为大王之妃助大王以兴岐周之业皇矣之诗所云天立厥配者也大任实能媚而爱之而称为京室之妇以庄敬而事其姑孝莫隆焉诗之歌大任也曰乃及王季维徳之行刘向以为端一诚荘是其徳也盖即思齐之意而推之也以荘敬而相其夫顺莫大焉及其娠文王也目不视非礼之色耳不聼非礼之声口不出非礼之言生文王而眀圣有由然矣刘向以为胎教是也要其致谨于视聼话言之间者秉持有素习惯自然非强于一时也特至是而尤加饬毖焉耳敎之以一而识百固文王之睿知夙成防大任之教抑可见矣荘敬以豫教其子慈莫笃焉是则大任之徳无善不备而总以荘敬为之本也文王之不显亦临无射亦保敬之至也不闻亦式不谏亦入敬而行之以义也此其生而知之安而行之者而岂非圣母思齐之徳有以毓之于载育之始而教之于降生之后者乎至当之徳既隆百顺之福斯备大姒嗣其徽音则端一诚荘又克继焉至徳薰蒸太和翔洽天锡纯嘏多夀遐龄而麟趾螽斯至于百男之众厥后子孙千亿宜君宜王绵奕世于无疆胥四海而仁夀信乎圣母圣子圣君圣后荘敬之徳积之深而发之逺也夫


　　诗经
　　雝雝在宫肃肃在庙不显亦临无射亦保
　　编修【臣】王居正
　　严粲曰此章言纯亦不已也文王之诚一也在宫则和在庙则敬随所寓而形见也不显之处人所不见而亦若有所临洋洋乎如在其上也无射之时践履已熟而亦自保守悠久无间也
　　【臣】谨按思齐一诗文王徳盛化神内圣外王之全体也首章推本圣徳之助而次即及其徳化之隆当是时神人胥协家邦同孚齐治之道于此焉着协和之风于此焉溥可不谓徳之盛而化之神欤顾圣人者神人之主而君徳者又其所以协神人和上下握建极绥猷之本于一心者也盖徳非可假显之在伦常日用之地徳不容间微之在暗室屋漏之中而思齐之三章若为文王曲传之曰在宫在庙槩其地也曰雝雝肃肃着其美也曰亦临亦保正不显之实功而无射之极致也随其地而得时中之妙纯乎天而无防微之间徳如是至矣尽矣蔑以加矣文王之所以徳协幽眀而化及家邦者其在斯乎抑尝闻之圣人之徳一而已一者诚也敬者又求诚之本而入圣之基也故大学中庸挈歴圣授受之心法而归于诚敬释明新之至善则以文王之缉熙敬止为宗论至诚之不息则以文王之纯亦不已为极可知缉熙敬止正文王纯亦不已之全体也而诗人乃以雝雝肃肃对举朱子又以和敬分属二者是岂诚之外又有一敬而敬之外又有一和乎盖一念不放自念念皆实敬则无不诚也道心常存自天君常泰敬则无不和也敬与诚殊途而同归和与敬异用而同体观中庸首章详言戒惧慎独而终之以致和至朱子又畅发其防曰自谨独而精之以至于应物之处无少差谬而无适不然则极其和而万物育可见和由敬而出非离敬以为和也且朱子既以和敬分属雝肃而又曰观文王雝雝在宫肃肃在庙不显亦临无射亦保便可见敬只是如此则和与敬之异用而同体不益信防然则人主建位育中和之极而思以嫓美乎二帝三王非敬其奚由防是故恩威刑赏之用其中而辨名定志别嫌眀微则礼逹分定而雝雝者不独在宫矣声色货利之絶其萌而敬天尊祖节用爱人则表正影直而肃肃者不仅在庙矣且也体钦眀之徳而谨小慎微凛无逸之训以持盈保泰宻其功于不覩不闻严其防于莫见莫显则临保深而显微一致无斁永久矣审若是是即尧之兢兢舜之业业禹之孜孜汤之日跻文王不已之意也易之干干书之精一诗之于穆记之不息之防也而天徳王道一以贯之矣关雎麟趾之化其不可坐而观成防

　　诗经
　　雝雝在宫肃肃在庙不显亦临无射亦保
　　监察御史【臣】朱鳯英
　　朱子曰言文王在闺门之内则极其和在宗庙之中则极其敬虽居幽隠亦常若有临之者虽无厌射亦常有所守焉其纯亦不已盖如是
　　【臣】谨按此章言文王之徳之纯一天道之自然不待勉而能者也维天于穆不已时行物生在在皆天而不见其运量之迹维圣纯于天道亦不已作止语黙在在皆性而浑忘于严翼之神配易简于知能而声色俱冺体生成于广大而上下同符圣心之合徳于天者一诚之相为无间而已矣今试即诗之咏文王者绎之天伦人纪本一体之条贯故恩眀谊美而至情生焉拟曰雝雝和之至也盖自寝门侍膳以至雎麟起化之原无一非纒绵笃挚之思矣上下神人本一理之昭假故忾闻僾见而眀信孚焉拟曰肃肃敬之至也盖自恵于宗公以至昭事上帝之典无一非严威俨慤之忱矣夫是敬与和也阳舒隂肃而礼乐备仁昭义立而天地官由是而端冕垂裳凝旒缀黈百为未起之初是不显也而上顾天命下视民嵒长若有所临焉而缉熙敬止之心益以宻矣由是而日昃弗遑康田恐后志气如神之始本无射也而不动而敬不言而信长思有所保焉而求宁观成之志益以切矣诗之賛文王者如此是知道莫贵于法天学莫先于知性性者万物一原天人一体贯古今而无殊极湏防而防间者也知性则知天而髙下散殊同流合化而合敬同爱之道得矣元徳统天干行不息而大中至正之模立矣而文王以法天之心存之为亹亹之令徳而实以尽性之学宻之为翼翼之小心故曰诚也诗之賛文王者屡本诸天以为言盖因其理之同而词遂不能独异也而推本于性则见天于文亦见文于天诗云上天之载无声无臭仪型文王万邦作孚此文王以尽性之学继天而立极也夫













　　诗经
　　不谏亦入
　　编修【臣】王居正
　　【臣】谨按傅説之告髙宗曰木从防则正后从谏则圣伊尹之美成汤亦曰从谏弗咈可知自古贤圣之君盖未有不以纳谏为孜孜者即以文王论缉熙敬止者其徳望道未见者其心兢兢业业未尝一念少自暇逸岂曰吾之动静语黙俱已优入圣域而无事臣工之賛襄防乃诗人之美文王则曰不谏亦入果何谓耶先儒谓文王之徳己底于至善不思不勉从容中道故虽无谏诤之者亦未尝不入于善传所谓性与天合是也窃以为文王之徳诚如是其纯也诗之所以美其先王者诚如是其不诬也而文王之心究不如是夫文王之心固惟恐己之不入且惟恐人之不谏耳不然舜禹亦大圣人也迩言则察昌言则拜喜起之朝时闻吁咈文固合徳于舜禹者而有弗先后同揆也防故曰此诗人之美其先徳而非文王之心也然而文王之心亦从可识矣今夫人主之一言一行动关天下之安危民生之休戚使必待谏而后入则夫谏所不及遂可任其戏渝耶且即从谏如流人君受聼言之美名而事之所不及谏与夫谏矣而不克匡救匡救矣而天下已受其损者又岂少防是故惟恐人之不谏而莫闻其失此文王虚受之心也人所易知惕于不谏之地而独致其慎此正文王不已之纯也人所难窥乐人之谏则可谏者自稀恐己之不入故不谏而亦入此文王之徳之所以光大而随地咸宜欤且夫师古者取法乎上进徳者立基于实存文王望道未见之心致文王不谏亦入之诚廓然大公物来顺应而上下之情通矣此谏而入者之所以圣也静存动察戒惧慎独而位育之基立矣此不谏而入者之圣之所以纯也通乎诗人之意而深体乎文王之所以为文者则知诗书之防各有所属而其有禆于圣学则固殊途而同归也欤













　　诗经
　　肆成人有徳小子有造古之人无斁誉髦斯士
　　编修【臣】陆嘉頴
　　【臣】谨按人材之盛与君心相感通者也当周文王之时多士聿兴教化翔洽大雅诸篇类皆咏歌圣徳而一则曰遐不作人再则曰遐不作人何其言之重辞之复也思齐之末章更进而切言之以推其潜移黙化之原先儒所谓修身齐家治国平天下之道备焉者信不诬矣盖尝取其词绎之曰成人曰小子尽乎人之类曰有徳曰有造尽乎作之方以棫朴之夀考参观之优裕中有严宻之义以旱麓之岂弟参观之乐易中有不息之强曰无斁者敬之谓也敬徳之本也不曰斯士誉髦而曰誉髦斯士眀乎敬之所积者厚则徳之所被者广诗何善言古之人若是夫是诗也成王时之诗也缉熙敬止之徳惟周公亲见之故能极言之虽其时官礼未备而上庠下庠之制有虞氏以来未之改也商末之世士气卑弱右学左学之分徒视为具文文王起而振兴之凡二十而冠入大学八嵗入小学其中节目之周详或徳成而上或艺成而下莫不乐就其范围所谓怙西土而光四方者孰大于此周公作雅诗以昭徳作周礼以立政其体则异其防则同大司徒之设亦犹行文王之志也要之贤才视乎国运教思唘于皇衷观我乃以观民成已即以成物吕祖谦曰圣人流泽万世者莫大于作人当成王时诗所言成人小子皆周之桢矣岂徒四友十乱为后世所指名而已防此又诗人览斯士之众多追古人之盛徳而流连慨想于无穷也



　　诗经
　　虡业维枞贲鼓维镛于论鼓钟于乐辟廱
　　给事中【臣】卫廷璞
　　【臣】谨按歴代学制莫备于周而其建学所自则于此诗见之古者教必兼养程子曰有歌以养其耳有干羽以养其血气有礼义以养其心如此则非僻之心无自而入是故自有虡之世司徒与典乐之官并设周礼春官既有大小司徒矣而于大司乐则又曰掌成均之法以治建国之学政乐之重也彰彰如是此诗虡业维枞二语吕祖谦虽曰文王之民乐文王有钟鼓之乐而实即辟廱所以为教也于论鼔钟朱子训论为伦即书无相夺伦之义乐有伦理斯聼者有以平其心焉故其教不肃而成也辟廱者贾逵以为周人本成均之旧式又云三代天子学总曰辟廱按董仲舒曰五帝名太学曰成均周以辟廱为太学则谓为本成均旧式是矣而以辟廱为三代天子学之总名则未有可据盖见于经者夏后氏太学为东序殷为右学皆不名为辟廱张子曰辟廱古无此名其制盖始于文王周有天下遂以名天子之学斯言足订贾氏之误矣他若项安世枝江学记所称天子之学谓之辟廱班朝布令则以为眀堂同律气则以为灵台混三者而一之此又沿蔡邕旧説不可为典要也至辟廱取名之义先儒笺注不一而尤可异者胡寅则直谓辟廱非学后人已详辩之兹不具论而求其训释之最精者惟朱子援振鹭之诗曰振鹭于飞于彼西雝谓雝泽也水旋邱如璧而其学即所谓泽宫也又据蘓轼引荘周言文王有辟廱之乐遂以辟廱亦为乐名而曰古人以乐教胄子乐以学而得名尤与此诗意合夫乐之为教优防涵养鼓舞动荡有以深入乎人心故此诗美辟廱以于乐也观此而周初所以成材者岂小补云乎















　　诗经
　　世徳作求永言配命成王之孚
　　监察御史【臣】周礼
