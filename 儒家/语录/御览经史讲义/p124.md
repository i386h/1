<!-- { "loadSidebar": true } -->
　　【臣】谨按大学之教也时教必有正业是以古之教者家有塾党有庠术有序国有学太学之制由来尚矣粤稽有虞氏太学为上庠小学为下庠夏后氏太学为东序小学为西序殷则有左学右学之分周则有东胶虞庠之别各代之命名不一而其承师问道之防总以崇孝弟之风鼓文明之化牖民成俗以为国家储有用之器夫礼乐诗书古先哲王本精一执中之义准隂阳二气之符为之提纲晰类以立不刋之典其在于人则无贵无贱咸有一日不可偏废者故夫诗以言志书以逹政礼乐以节性而陶情学者自离经辨志而后由小成以迄大成不能舍是而别就夫范围亦莫能越教而遽希夫躐等则乐正之所系不綦重哉夫是以就入德而言名曰四术就垂训而言着为四教而于造士之用谓之曰顺者其即春夏秋冬之序所为承天之道以育物者乎顾秋主敛而礼以立体春主防而乐以导和夏宜条畅而诗以灿其菁冬主严凝而书以核其实四术四教之配乎四时固有然者而文王世子不曰春诵夏乎于此见四者之并行不悖原无弃此习彼之説而立教者恐凌躐而无序且倚重而偏轻也故表而志之以为力学者示之的云【臣】尝考其制而论之周礼大司乐职掌夫成均大司成论説在东序保氏有六艺之教师氏有三德三行之司造士之法夐乎上矣降及后世良法代新而各重其典教之寄汉兴未遑庠序之事武帝立赵绾王臧首明儒学逮及太乙之校石渠建武之拜桓荣时论盛之至唐贞观初举太学设宏文馆崇文馆一时就学者及外裔之子弟迄龙朔开元之间休风未坠然典教者如瀛洲学士之选及马褚诸人相继而作其资格可不谓严乎至有宋若安定之经义治事汝南之昌明洛学新安之正心诚意百世而下奉为典则典教者之得人其所系为何如夫郅隆之世彬彬文物海宇向风万邦黎献胥挟防观光以遂其学古入官之志孰非诗书礼乐之化所感奋而兴起者而正恐学校之制相延日久渐至奔竞之风胜忠信之俗违徒为雕篆之文无复进修之志则皆典教者之失也夫善歌而后可以使人继声善教而后足以使人继志惟以司马三升之法即以定乐正课最之程则勤惰判而优劣分是非公而劝惩着将善人多而师道益立矣行见诗书礼乐之风渐被暨讫其所以绍唐虞三代之隆而驾乎汉唐宋之上者其在斯乎

　　礼记
　　乐正崇四术立四教顺先王诗书礼乐以造士春秋教以礼乐冬夏教以诗书
　　监察御史【臣】钟衡
　　郑康成曰乐正乐官之长掌国子之教崇髙也髙尚其术以作教也春夏阳也诗乐者声声亦阳也秋冬隂也书礼者事事亦隂也互言之者皆以其术相成
　　孔頴逹曰术者道路之名诗书礼乐是先王之道路谓之术郑以经言春秋教以礼乐则秋教礼春教乐冬夏教以诗书则冬教书夏教诗互言之者春教乐兼有礼秋教礼兼有乐夏教诗兼有书冬教书兼有诗故云皆以其术相成但遂其隂阳以为偏主耳
　　陈澔曰文王世子言春诵夏与此不同者古人之教虽曰四时各有所习其实亦未必截然弃彼而习此恐亦互言耳非春秋不可教诗书冬夏不可教礼乐也
　　【臣】谨按先王之世所以造就多士者有其人有其术有其时人者何乐正是也周礼大司乐掌成均之法以教国子自王子公卿大夫元士之适子国之俊选皆与焉书传适子十五入小学二十入大学余子十三入小学十八入大学乡人当与余子同其説备矣术者何诗书礼乐是也诗理性情书道政事礼谨节文乐备声歌四者缺一不可是人人共由之路所谓藏焉修焉息焉游焉者也时者何春秋冬夏是也凡习业各视其时之所宜春夏阳也阳气发舒春教乐乐为和平之音夏教诗诗有温厚之防均主于发舒也秋冬隂也隂气敛藏秋教礼礼为严凝之体冬教书书有骏肃之意均主于敛藏也文王世子篇云春夏学干戈秋冬学羽籥郑注干戈用动作之时学之羽籥用安静之时学之其义正与此同又春诵夏注云诵谓歌乐谓以声播诗阳用事则学之以声隂用事则学之以事四时分习其説一也先王立制必如此区分类别者业専则精功纷则杂也再按内则篇十三学乐诵诗二十学礼可见初学入德之始方按年之长幼以定学之次序岂有乐正教国子而不随时立教者哉或谓诗书执礼圣人雅言之教断无四时各习一经之理不知圣门弟子学业成就圣人犹必时时提撕者欲其学不厌耳总之四术兼习者大成之日四术分习者小学之年有其人有其术而又有其时斯造就有方而贤才出焉辨论官材之法备焉然则乐正之所以教士者其责不綦重哉



　　礼记
　　悉其聪明致其忠爱以尽之
　　监察御史【臣】孙灏
　　陈澔曰明视聪听而察之于辞色之间忠爱恻怛而体之于言意之表庶可以尽得其情也
　　【臣】谨按王制言听五刑之讼而曰悉其聪明即辞聴色聴之类是也致其忠爱即哀矜勿喜之意也自古明慎明刑之原无若此两言之曲而尽者诚以凡狱之成必有其情情之匿而难窥者可察之以知情之屈而自献者必感之以仁非聪明无以烛诈谖之变而击断之能不与焉非忠爱无以存恻隠之公而姑息之恩不与焉聪明者其明也忠爱则诚而已矣明则物无遁情而诚则可以动物如是而狱之情尽治狱之道亦尽矣抑是二者尤以忠爱为本乎明不出于诚则明非其明矣若夫诚则未有不明者也此以见忠信之长慈惠之师其决狱必神又以见诪张为幻终不能逞于仁人君子之前而俗吏不察顾操之以一切之法者谬也且夫狱必定于初情而法莫详于始谳彼其先不明不诚既已増辞饰非以成其罪后虽有明察寛恕之才其孰从而辨之汉景帝诏云狱疑者谳有司有司所不能决移廷尉谳夫谳于廷尉者特狱辞而已其析律不当用法不平固有察之于辞而得其疑者然必不能察之于无疑之辞而得其情茍察之于无疑之辞而不得其疑斯狱定矣然亦安知不有如路温舒之言捶楚之下何求不得也成錬者众文致之罪明也奏当之成虽臯陶聼之有余辜也此最足痛也天下嵗断狱千百廷平之官不过数辈而有司之贤不肖者纷然不齐也故夫悉其聪明致其忠爱云云者小大之吏宜何如尽心焉虞舜之命刑官曰钦哉钦哉惟刑之恤哉周书立政曰太史司冦苏公式敬尔由狱以长我王国兹式有慎以列用中罚曰钦恤曰敬慎而至诚恻怛之隠自流贯乎其中是又忠爱之本而聪明之用所从出也夫













　　礼记
　　有圭璧金璋不粥于市命服命车不粥于市宗庙之器不粥于市牺牲不粥于市戎器不粥于市用器不中度不粥于市兵车不中度不粥于市布帛精粗不中数幅广狭不中量不粥于市奸色乱正色不粥于市锦文珠玉成器不粥于市衣服饮食不粥于市五谷不时果实未熟不粥于市木不中伐不粥于市禽兽鱼鼈不中杀不粥于市
　　给事中【臣】吴元安
　　【臣】谨按周礼司市掌市之治教政令以通节财贿凡市伪饰之禁在民者十有二在商者十有二在贾者十有二在工者十有二始窃疑为繁琐委曲无当于治迄今思之而知其杜塞奢僭也防培养世风也厚维持教化也深使民日撙节爱养而不自知葢习俗之敦醇成于人心之朴素人心之朴素由于淫巧之不滋淫巧之不滋在乎务本而崇俭而其所以荡节俭之源开淫巧之渐凿朴素之心坏敦醇之化者其端一启于市且夫市之日趋于伪也亦其势不得不然何则五都之市百货纷陈有一弗备者弗售也有一弗精者弗售也备矣精矣有一弗异弗新者弗售也所以奸商蠧贾穷极其耳目心思争万物之先以为必售之技彼徒知利之所在故趋之遑恤其他哉圣王预烛夫流之所极故设为厉禁以坊之欲民之尚朴也故有金璧圭璋锦文珠玉之禁欲民之安分也故有戎器兵车之禁欲民之勿骛于邪也故有奸色乱正色之禁至于命服命车宗庙之器原非士庶之家所宜有其禁之也因当若夫布帛五谷果实林木禽兽鱼鼈之属此固民间日用之需耳其精粗长短大小广狭之故似可聼民之自便而必斤斤于中度中数中量中伐中杀者何哉圣王曰天地之生财有数诸生之攻取日烦使不严为之禁以防之吾恐滋斯人之嗜好以重敝天产也臣观圣王之世有一人必责以一人之事治一事始食一事之报故闾师之职曰凡民不畜者祭无牲不耕者祭无盛不蚕者不帛不绩者不衰皆以耻不勉也而闲民之以属游饮食于市孰非司虣之所禁者若以游手无业之民操赀入市即可以免于饥寒民亦何苦而不趋于逸乐哉此衣服饮食不粥之微意而即为谨民财之一端欤虽然此特其末焉尔董仲舒曰上之化下下之从上犹泥之在钧惟甄者之所为犹金之在镕惟冶者之所铸诚使人君躬行节俭以风厉天下焚雉头之裘却千里之骏惜中民十家之产不贵异物而贵用物不寳金玉而寳菽粟下逮三事大夫时凛素丝之节世家贵族恪遵由礼之风岂必待命市纳价而始知民之好恶无偏哉如是而竒丽之源不絶淫巧之风不熄奢僭之习不革朴素之俗不成者则【臣】未之敢信夫古者前朝而后市诚重其事也岂独王制为然耶













　　御览经史讲义卷二十一
<子部,儒家类,御览经史讲义>
　　钦定四库全书
　　御览经史讲义卷二十二
　　礼记
　　盛徳在木
　　编修【臣】陆嘉颖
　　孔頴达曰天以覆盖生民为徳春则为生天之生育盛徳在于木位
　　【臣】谨按造化之运行循环旋转惟春则在寅之月嵗之始天道发育之意于焉泄其机缄而五行之序有合于生物之心此月令于天子迎春之事有盛徳在木之説也今夫上天之徳广矣大矣天运四时总以生成万物为功者也生物之始曰元于时则为春生物之通曰亨于时则为夏生物之遂曰利于时则为秋生物之成曰贞于时则为冬四时之推移各自运行而无错杂而独春之为徳也与冬相交接贞下起元天地交而二气通于卦为泰自子至寅三阳生而三才之道咸备夫然后夏长秋收冬藏逓为乘除而万物生息于不穷是盖天有元亨利贞之四徳而元无不统因之有春夏秋冬之四序而春生之气无不统也其为盛徳固有然者若夫仁主春生东方木也易系辞曰万物出乎震公羊疏曰阳气施生爱利之道是则春者养生之首木于是乎畅茂焉甞以五行论之有以水火木金土言者行之序也有以木火土金水言者生之序也葢木生于河图天三之位専属阳而其行于春也亦为阳阳之发达于木有定质焉月令之言盛徳固取其相生以着春令之发生云尔且夫天运四时以生成万物君子法五常以教化于人上而朝廷百官下而农工商贾大而礼乐兵刑微而法令品式何一非顺时者方春之日其位居东取义于木尤为人事所肇始覆盖生民之徳于焉日新矣吕氏春秋曰太蔟之月阳气始生草木发动令农发土无或失时圣人仰观俯察敬授人时从此耕获菑畬筑场纳稼各以其羣生雍容万类咸若相与咏歌盛徳而为此春酒以介眉夀也夫












　　礼记
　　是月也天子乃以元日祈谷于上帝乃择元辰天子亲载耒耜措之于参保介之御间帅三公九卿诸侯大夫躬耕帝耤
　　监察御史【臣】马燝
　　郑注谓以上辛郊祭天也
　　春秋传曰夫郊祀后稷以祈农事是故启蛰而郊郊而后耕上帝太微之帝也元辰盖郊后吉辰也耒耜之上曲也保介车右也置耒于车右与御者之间明己劝农非农者也帝耤为天神借民力所治之田也
