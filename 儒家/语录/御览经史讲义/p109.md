<!-- { "loadSidebar": true } -->
　　【臣】谨按自古君臣合徳之朝乃有拜手飏言之盛工虞水火极都俞吁咈于命官之时元首股肱合喜起明良于歌之下此后世歌诗之所由作而君臣倡和之有明徴也若夫游观之事圣王不废岱宗衡华按方岳以周廵灵沼灵台与辟廱而并建推之省耕以勤补助田猎以选车徒无非上闗国典下切民依岂苐曰游目骋懐极视聴之娯而已哉迨夫登渉所至作为诗歌或志山川之灵秀或咏风物之恬熙或念嵗时之丰歉而忧喜互形或辨俗尚之贞淫而劝惩并着或忆丰功伟烈而深思缔造之艰难或悯暑雨祁寒而周知闾阎之疾苦一唱三叹莫非干惕深衷依永和声真觉神人协聴一时扈从之臣授简摛辞导扬盛美笃棐之心形于颂祷讽咏之下间以箴规如召康公卷阿之诗其大凡矣有卷者阿志地也飘风自南纪时也岂弟君子来游来歌以矢其音叙事也【臣】尝受其诗而读焉既以伴奂优游极游歌之乐即以弥性受命迓纯嘏之常先公百神交儆于宥宻圭璋闻望纲纪乎四方鳯翽梧生多吉人亦多吉士冯翼孝徳媚天子亦媚庶人岂弟君子不惮词复言重矢诗不多无事铺张扬厉因善歌继声之中寓随事纳诲之意故成王非盘游而康公非虚誉也不防与虞廷之歌比烈欤抑【臣】谓不特游观也即燕飨亦时有之传曰享以训恭俭燕以示慈恵鹿鸣皇华蓼萧湛露诸什君所以燕其臣而天保颂其九如既醉备夫五福又臣所以答其君善乎朱子之言曰君臣之分严朝廷之礼敬然一于严敬则情或不通故先王制为燕飨之礼以通上下之情盖平日分职课功无尺寸之地可寛而暂时酒醴笙簧俾堂亷之分不隔优其礼益以厉尔官常聨其情愈以生夫忠荩由是诗以言志歌以永言必且上如臯陶之载次亦如康公之遂歌于以鼓吹休明賛襄鸿烈耀当时而传后世诚盛事也他若子虚上林虽意归讽諌而究以藻绘为工词章之末无闗要典唐太宗谓汉书载之为过也宜哉

　　诗经
　　有卷者阿飘风自南岂弟君子来游来歌以矢其音
　　编修【臣】王居正
　　朱子曰此诗旧说亦召康公作疑公从成王游歌于卷阿之上因王之歌而作此以为戒
　　【臣】谨按古帝王继天立极而开一代有道之长培万年无疆之基者要惟是此心之兢业与百尔臣工共相砥砺于无逸而后君徳以端王猷克茂焉顾忧勤惕厉千圣同揆而守成之时恒严于创业盖开国之初规模未定纪纲方新承大统者方凛凛于天命之不易集人心之不易聚贤才之不易得而逺大之谋成于刻励此盛治之所以开其先也若夫太平无事之时以三光则得其明以四时则得其序以庶类则得其所祖宗之积累至此而发其光气运之培养至此而焕其采是诚可乐者乎然天地盈虚与时消息而治道之盛衰判于主志此古之圣王持盈保泰朝乾夕惕恒虑之于极盛之时而有虞所以有臯陶之赓歌有周所以有卷阿之矢音也窃尝取所矢之诗而绎之其大防要不外乎求贤以辅治而已思天眷之不易承也则首言夀考福禄之盛以着受命之有本思君徳之不易成也则次言颙卭闻望之美以见亲贤之有益思君臣一心明良一徳也则又言其相湏甚殷而相得益彰者以坚其侧席旁求之诚其防切其词婉言之者其有厚望欤独是成王之时果何时也耶考之竹书纪年成王三十三年游卷阿斯时三监已去顽民已靖洛邑已成一统太平故驻跸卷阿君臣赋诗以鸣国家之盛所谓太和在成周宇宙间此其时乎然当时佐命诸臣已多凋谢而周公亦致政归国是君心之敬肆人才之进退天下之安危治忽其机在此一时故召公作此以相规也诚以君心者万化之原贤才者国家之本君心不可一日不敬不以太平游衍之时而可忽也贤才不可一日不进不以多士师济之时而可缓也召公之随事効忠因时纳诲也如此其亦忧盛危明防防杜渐之意乎故曰虑之于极盛之时也抑又闻之范处义曰召公进戒曰求贤足矣必曰吉士吉人何也周公作立政以告成王亦曰其勿以憸人其惟吉士盖憸利之人常近于薄吉善之人常近于厚使人主于用人之际必求吉善之士而信任之虽其天资静重不求赫赫之名诚足以夀风俗之脉为国家之福也由斯言观之周召之所以効忠于君者从可知矣而其所谓贤者亦从可识矣且天之立君以为民也君之求贤亦以为民也故冯翼孝徳之士用以辅君徳则为良臣用以任民社则为良牧易曰养贤以及万民书曰臣为上为徳为下为民其与召公媚于天子媚于庶人之意互相发明乎夫成周之佐周召为最而七月之篇推王业之根本所以端其始卷阿之歌励君徳之无逸所以谨其终二臣之纳诲虽异而其致君于尧舜则一也此成王所以享宇宙太和之盛而为有周八百年之令主欤后之君天下者不忘乎民因以不忘乎人才之进退则贤才辅而善人多一徳成而天下治太和宇宙之盛庶防再见于今日哉

　　诗经
　　有卷者阿飘风自南岂弟君子来游来歌以矢其音
　　编修【臣】杨述曾
　　诗序曰卷阿召康公戒成王求贤用吉士也【臣】谨按郑氏诗谱大雅生民下及卷阿成王之时诗也先生民以尊祖次行苇以仁厚美则有既醉鳬鹥嘉乐戒则有公刘泂酌卷阿而求贤以自辅尤为致治之本故卷阿一诗三致意焉【臣】窃诵其辞而绎之卷阿屈曲有虚中之义喻求贤之心也飘风长养有育物之功明求贤之用也伴奂尔游际闲暇之时茀禄尔康享和平之福而归之于弥尔性推之于媚庶人盖人君之用贤也莫先于陶成徳性莫大于爱养万民古之圣王狥齐敦敏得于天者厚矣然必斋戒其心神明其徳奸声乱色不留聪明淫乐慝礼不接心术惰慢邪僻之气不设于身体犹恐出入之暇或有过差耳目所及或未周广于是敬礼老成弼亮之臣与之从容讲论慎选温良端正之彦使之布列左右既有以渐摩其徳义涵养其性情复有以防其闻见之非节其嗜欲之过故能习与性长化与心成否则居崇髙之位处丰豫之时百官奔走而惟恐或后万方崇奉而所欲必得则骄淫之渐逸欲之萌皆得乗其间而中之其为徳性之累夫岂少哉至于民惟邦本凡为上者未有不知爱养者也然所谓爱养者岂切切然今日降一诏明日行一事煦育之以为恩施济之以为泽哉得其人而理之则海宇乂安人民乐业不得其人而理之则或果于自用而措注非宜或頽堕委靡而奉行不力本欲以兴利而适滋其害本欲以除弊而益増其困纷纭丛脞既非治道所宜宣布施行徒饰聴观之美于民何頼焉説命曰惟后非贤不乂言君虽明圣不能独治也立政曰继自今立政其勿以憸人其惟吉士言惟吉善之人有以恵民也从来憸利之人以苛为察以刻为明矫饰外貌似是而非吉善之人天资静重悃愊无华日计不足月计有余诚使得吉善之人而任之则虽无赫赫之名殊异之绩而慈祥恺恻之恩忠厚长者之道自足以培福禄之基绵仁夀之脉其利頼岂止一时已哉君徳日充民气和乐土宇昄章极九州之广圭璋闻望为四方之纲昭受上帝申命用休由是礼明乐备则鳯凰之雝喈鸣国家之盛此文章之事也觐光扬烈则车马之庶闲任驰驱之用此克诘之备也求贤之用如此其广用贤之效如此其大召公所以矢诗告诫欤抑【臣】又闻之小雅南山有台乐得贤也其辞曰乐只君子家之基又曰乐只君子徳音是茂夫君子即冯翼孝徳之人所谓吉人吉士也得之以引翼乎一己则百神主焉弥尔性之谓也以引翼乎万民则四方则焉媚庶人之谓也徳音不已保艾尔后则与颙颙卬卬纯嘏尔常之説有互相发明者宋臣曾巩有云二雅之作劝帝者之功美昭法戒于将来圣人所以列之于经垂为世敎也王者循类取称本隐之显自足兴道致治垂诸无穷岂徒比其声音播之弦管而已哉

　　诗经
　　有冯有翼有孝有徳以引以翼岂弟君子四方为则
　　编修【臣】董邦逹
　　孔頴达曰言有善行可以为凭依者有艺能可以为辅翼者有至孝可以为感化者有大徳可以为轨训者王当以此长尊之以此恒敬之得此四等是乐易之君子可以四方为法则矣
　　【臣】谨按国家之用人臣子之事君以徳为本以才为末徳可以统才才不可以槩徳故周官司士功诏禄能诏事久奠食必首之以徳诏爵焉其在书曰翕受敷施九徳咸事则才在其中矣而大司徒以乡三物敎万民而賔兴之亦曰六徳六行六艺先以徳行不先以艺也夫行道而有得于心之谓徳古来纯臣致主未有不本诸躬行心得而惟以才华表见者今观诗言冯则倚仗之谓非徳何以为倚翼则辅助之谓非徳何以为辅孝则徳之本也百行之原也是冯翼孝徳分之异名合之实一徳耳孔頴达以有翼専属之艺能则偏而不该矣当斯时夀考作人之治化犹新镐京辟雝之钟鼓方盛而成王复基命宥宻缉熙单心以日就月将继序思皇于是人才軰出无不争自濯磨廸徳修行以储朝廷股肱心膂之用故后章所云圭璋闻望之美弥性之验也蔼吉雝喈之盛冯翼孝徳之材也明明在朝穆穆布列聚精防神相得益章从游矢诗盖纪实也维时朝无不饬之纪纲野无不同之风俗上下无间驩忻交通为法于天下可传于万世盖成周之极盛庶防乎赓歌喜起之风矣古大臣之颂扬其君其知本哉后世人臣宜何如其砥砺廉隅束身圭璧俾徳优于才才本于徳实体夫格物致知诚意正心之学足以为上为徳为下为民克副官材论辨之典始膺引翼之选而不媿也而学校之中所为陶冶而成之者尤当以徳行道艺树之标凖务使草野之内具有经纶康济之猷而不屑以辞华相尚则所谓有冯有翼有孝有徳者安在不如古哉亦可知上之所取乎人材者在此而不在彼而下之自励其行以为効用之地者本末轻重之间辨之不可不早也

　　诗经
　　有冯有翼有孝有徳以引以翼岂弟君子四方为则
　　编修【臣】张为仪
　　朱子曰言得贤以自辅如此则其徳日修而四方以为则矣
　　吕祖谦曰人主常与慈祥笃实之人处其所以兴起善端涵养徳性镇其躁而消其邪日改月化有不在言语之间者矣
