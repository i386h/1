<!-- { "loadSidebar": true } -->
　　正义曰惟君作福得专赏人也惟君作威得专罚人也惟君玉食得备珍食也为臣无得有作福作威玉食言政当一统权不可分也
　　【臣】谨按福威者人君御天下之大权玉食者人君享天下之大福也人君奉天命以命有徳五服五章而作福惟辟矣奉天讨以讨有罪五刑五用而作威惟辟矣富有四海而百里之内以共官千里之内以为御而玉食惟辟矣盖天子以一身居乎兆民之上临制四海之广所以整齐不紊者端在奉天之威福以施于天下如网之有纲如丝之有总诗曰勉勉我王纲纪四方言太阿之柄不可倒持也至于天下乂安人民和乐则虽享天下之奉而不以为泰也若夫臣子受君之爵食君之禄行君之令而致之民其不可作福作威玉食也明矣然而所谓无有者非但揽权朋比贪冐无忌惮之彰彰较著者也人臣不能不宣布徳泽而有一市恩近名之念则已为作福人臣不能不奉行法令而有一击防丈致之私则已为作威人臣不能不受重糈厚禄而隠防寤寐之间有一念之侈然自放则皆玉食之类也必并此而无之惟知有君不知有身任重则思报称之难位高愈懐盈满之戒谟猷惟我后之徳夙夜矢匪懈之心功名有所不居况于威福温饱有所不计况于玉食小心谨慎而后为纯臣也且夫人君亦曷尝有威福惟我玉食惟我之意哉礼曰爵人于朝与众共之刑人于市与众弃之大禹之菲食周文之日昃以一人劳天下不以天下奉一人也洪范以三者归之君曰惟辟有之所以明臣下之万万不可有也盖惟人君能好人而臣下孰敢作好人君能恶人而臣下孰敢作恶惟人君大烹以养圣贤而臣子孰敢封靡于尔邦此地道之所以辅君而赞化也夫奉
　　上谕尔所诠解洪范惟辟作福一节颇与朕意相合朕思人君固操予夺之权以驭天下然赏者天命罚者天讨何能自为威福也正惟不敢存作威作福之心而后爵赏刑威无不当天理而洽人情矣至于大官八珍之供亦不过以下奉上之名而大禹菲饮食周文不遑暇食可知圣帝明王宵旰焦劳克勤克俭之心无时释于寤寐何尝有惟辟玉食之一念耶且也人君而存一作福作威玉食之念则爵赏可以及佞臣诛戮可以加正士而酒池肉林将极其欲而无所底止矣盖洪范乃箕子陈于武王之书箕子臣也其言故应如是朕所论者君道也君尚不可以作福作威玉食孰谓人臣而可恣意作福作威玉食乎哉钦此

　　书经
　　君子所其无逸
　　给事中【臣】吴元安
　　王樵曰无逸者君子敬戒惕厉之心也所其无逸者君子所以为敬戒惕厉之密也置此身于天理之中动静食息将必有事焉使有时而操有时而放则怠荒有乗其隙之所矣所谓无逸者无时无处而不在于无逸焉则君子诚无可以自逸之所而君子之于无逸也乃恒其所者也是曰所其无逸
　　先知稼穑之艰难乃逸则知小人之依
　　张栻曰周自后稷以农事开国歴世相传相与咨嗟叹息服习于艰难而咏歌其劳苦此实王业之根本也周公之告成王诗有七月皆言农桑之书有无逸欲其知稼穑知小人之依帝王所传心法之要端在于此夫治常生于敬畏而乱常生于骄逸使为国者毎念稼穑之艰难而心不存焉者寡矣是心常存则骄矜逸豫何自而生岂非治之所由兴欤
　　【臣】谨按尧舜禹汤文武之君莫不以有位为忧未闻以位为乐也臯陶之告禹曰兢兢业业一日二日万几传説之告高宗曰不惟逸豫惟以乱民此圣帝明王贤君察相所以防微杜渐居安思危无穷之计也盖天下之劳逸系于人主之一心人主时自处于劳则天下受其逸人主时自处于逸则天下受其劳若以今日之劳而冀将来之逸则其劳也浮而易倦惟以天下之逸而仍厪一心之劳则其逸也久而弥逺周公知其然也故以所其无逸者建君心之极而即继以知稼穑之艰难知小人之依诚有见于君与民之相关而联四海为一家通天下为一体者举不外乎此故力田孝弟劝良民也赐半赐全振穷乏也珍禽竒兽不育于国知稼穑之维艰也水旱盗贼必以闻知民生之不易也是皆上有惕维厉之心下有震动恪恭之意堂防咨儆海宇盈宁民生之逸岂有涯乎且夫王事未有不始于勤劬而荒于逸乐者也盖心以暂而易持事以久而生怠必几康是勅无纎细之或弛明旦维严无罅隙之有间所谓彻上彻下无内无外而一以敬为主宰是主敬者胜逸之本也人君诚能修己以敬则安人安百姓一以贯之矣而夙夜宥密之心岂以天下已治已安而遂得稍萌其逸豫乎至召公之告成王亦曰王敬作所可见古大臣之所以忠爱其君者惟以执竞为惓惓而持盈保泰之思信可为万世则也夫
　　奉
　　上谕尔所奏发明无逸乃逸之义颇有见地无逸固是常存此心乃逸亦非因逸而即懈如知无逸之为美勉强持之旋复参以因劳得逸之私心是民未逸则无逸民已逸而遂可自逸矣始勤终怠岂所其无逸者乎况君之于民分位虽悬呼吸原自相通所以相通者惟在无逸之一念暑雨祁寒蚕桑沟洫心民之心者事民之事事民之事者劳民之劳往复循环无有防续至天下日享和平之福而人君常以丛脞为心所谓先天下之忧而忧者忧未能与民同乐也后天下之乐而乐者民乐终未足以解忧也朱子言天地位万物育则训以自戒惧而约之自谨独而精之可见戒惧慎独中自有位育气象而位育时依然一戒惧慎独之君子明乎此则得周公所陈无逸之实际矣钦此

　　书经
　　尔有嘉谋嘉猷则入告尔后于内尔乃顺之于外曰斯谋斯猷惟我后之徳
　　监察御史【臣】齐轼
　　葛氏曰成王殆失斯言矣欲其臣善则称君人臣之细行也然君既有是心至于有过则将使谁执哉禹闻善言则拜汤改过不吝端不为此言矣【臣】谨按善则归君过则归己人臣之义也夫圣明在上明目达聪有嘉谋嘉猷之臣君则用之有嘉谋嘉猷之告君则从之君臣原属一体谋猷何必己出自后之臣子暗于大义欲以諌诤显其直欲以君之听信显其荣惟欲立名罔思君徳毎遇事故先避嫌疑不知古之君臣一心一徳何嫌何疑君有善则曰赖吾臣之助臣有善则曰奉我后之徳皆出于至公之心而归于大义惟君陈非献谀之臣故能归其美于上惟成王非导谀之主故能収其美于下而皆非常情之所能测也观此一条正见其君臣相与之际相爱至深相责尤切葛氏以为成王之失言【臣】愚以为所见有偏未尽允协也
　　奉
　　上谕尔所进君陈篇尔有嘉谋嘉猷则入告尔后于内尔乃顺之于外一节昔葛氏谓禹闻善言则拜汤改过不吝乃成王欲其臣善则称君为失言今尔谓善则归君过则归己乃人臣大义而以葛氏所见为偏朕观尔所论亦尚未得其平盖归美于上出自臣子爱君之心则可若君以此导其臣则非取诸人以为善之义葛氏所见亦自有理要之为臣者当成君之徳而不沽己之名故入则尽所欲言出则不使人知而为君者则当纳臣之忠旌臣之直扬其善于众以昭廓然大公之量斯为上下交而志同义理两全而无弊耳又尝见人情品隲当世人物则罕所臧否以避嫌逺怨而尚论古人又往往过于搜求多为苛论殊非平恕之道此亦学者之通病不可不知因所论奏并及之钦此

　　诗经
　　百辟卿士媚于天子不解于位民之攸塈
　　监察御史【臣】丛洞
　　朱子曰人君能纲纪四方而臣下赖之以安则百辟卿士媚而爱之维欲其不解于位而为民所安息也
　　吕祖谦曰君燕其臣臣媚其君此上下交而为泰之时也泰之时所忧者怠荒而已此诗所以终于不解于位民之攸塈也方嘉之又规之者盖臯陶赓歌之意也
　　【臣】谨按圣人奉天出治思与大小臣工共奠不拔之基而使天下永享升平之福非徒欲其奔走承顺縁饰文貎而已也必各出其中心之诚曲将其爱戴之忱不自安于怠缓悦从之习而即以仰赞一人兢兢业业克艰厥后之美则治日进于熙明民日跻于康阜所以主臣道合庶绩咸理万年有道之长皆臣工忠爱之心有以防其成也如假乐之诗称愿嗣主既言其纲纪毕举燕及羣工而因推言夫百辟卿士之所以仰答其君者且畧其鞠躬尽瘁之迹而祗述其责难陈善之意谓其所为媚于天子者曰不懈于位民之攸塈盖人臣之爱君若祗侈陈功徳之隆道慈惠之盛此不过揄颂之文感激之情不可以为媚于天子也媚于天子者出于天性之不容已达于至情之不自知其所夙兴夜寐笃棐不忘者惟是我后之社稷如何而灵长我后之土宇如何而巩固我后之国祚如何而千秋万年绵引于无替计惟天下之民饮和食徳共享太平之乐则民不致有暑寒之咨而天子乃以适其泮奂优游之乐亦惟天子之心持盈保泰不开燕昵之隙则一人不忘咨警之懐而民乃以防其懐保底定之恩故必天子之精诚常周于穷檐蔀屋之内诚求保赤之真时时与之闗切念念与之维系察其饥寒恤其疾苦补其缺防均其乐利然后水旱不能灾而隂阳不能贼为之民者耕田而食凿井而饮含哺鼓腹以生以养皆圣天子怵惕维厉不自荒宁之心隠贻之利当世赖之后世传之以为有道之圣人太平之天子此百辟卿士之所为纒绵笃挚而不释于懐者也故曰媚也媚于天子者益深献纳于天子者益切成周太和之治固君徳之隆亦百辟卿士媚兹之心有以仰赞其盛与
　　奉
　　上谕尔所进经义遵照朱子之説君能纲纪四方而臣下赖之以安则百辟卿士媚而爱之维欲其不解于位而为民所安息也但以爱言媚不足以履臣道之实而补出维欲其三字以不解于位专属于君亦无以见君臣各尽之义以朕看来媚不得以爱言当作顺字看不解于位不专指君亦兼臣説葢谓君能尽道于纲纪以安其臣臣顺天子之休命以尽其职又且慎终如始君与臣各不解于其位此乃后克艰厥后臣克艰厥臣之指与为君难为臣不易之言同是君臣交警之意人君以此能全君道人臣以此能全臣道君臣道合庶绩熙明而民乃赖之以安息也朕意此经当作此解説钦此

　　史
　　正其谊不谋其利明其道不计其功
　　检讨【臣】阮学浩
