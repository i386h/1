<!-- { "loadSidebar": true } -->
　　朱子曰古者学校选举之法始于乡党而达于国都教之以徳行道艺而兴其贤者能者盖其所以居之者无异防所以官之者无异术所以取之者无异路是以士有定志而无外慕三代之教艺为最下然皆有实用而不可阙其为法制之密又足以为治心养气之助而进于道徳之归此古之为法所以能成人材而厚风俗济世务而兴太平也【臣】谨按古者学校之教其夲则五性其末则六艺其具则易象诗书其人则大司徒乡大夫州长党正族师闾胥比长是故一学校也人材出其中风俗出其中政理出其中选举出其中道统治统以此而尊国夲国势以此而立则学校之系乎天下国家为至大而要以一诚为根夲盖三物者原出于万民之性分所固有职分所当为六徳一实徳也六行一实行也六艺一实用也由乡而州而党而族而闾而比其属民读法也或以正月或以四时孟月或以每月朔日其书以待攷也或书其孝弟睦婣有学者或书其任恤者即一乡以及六乡六遂遍乎天下而放之而皆准所教之地有逺近人有众寡官有尊卑事有繁简法有详略而教无不备之物诚不肯以茍且待人也取无或遗之长又不欲以纯备苛人也圣天子重念此三物者天下人材非此不成天下风俗非此不厚天下世务非此不济天下太平非此不兴至诚恳挚以身教于上而大司徒乡大夫以下典教之官日赞赞日孜孜莫不各输其诚心以教所属之民如父教子如兄教弟勤勤恳恳惟恐徳行道艺之无所于成而在受教之民莫不相与感孚乎诚而各动于性情所不容己亹亹焉修其徳敦其行习其艺或徳成而上或艺成而下或行成而先或事成而后以待取于嵗终而待举于三年三年内既别勤惰得失以驭分教之官三年外乃别贤能髙下以奬受教之民是圣天子能操斯民义理之命以胜上天气数之命而使天下民生之气禀悉变化于教思学问上以诚为教下以诚为学合朝野上下而以一诚相灌输是以六徳皆实徳六行皆实行六艺皆实用而所为纲纪乎万民鼓舞以賔兴考校以三年而循环不已以兴太平于无穷者实根柢于圣天子敬教劝学至诚无息之一心也然则三物之教賔兴之典皆为治具而治夲则在一诚孟子谓徒法不能以自行程子谓必有关雎麟趾之意然后可行周官之法度荀卿谓有治人无治法是皆孔子所谓其人存则其政举之意也夫

　　周礼
　　遂人掌邦之野凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿
　　编修【臣】官献瑶
　　郑氏康成曰遂沟洫浍皆所以通水于川也遂广深各二尺沟倍之洫倍沟浍广二寻深二仭径畛涂道路皆所以通车徒于国都也径容牛马畛容大车涂容乗车一轨道容二轨路容三轨
　　稻人掌稼下地以潴畜水以防止水以沟荡水以遂均水以列舎水以浍写水以渉其芟作田
　　郑氏康成曰潴者畜流水之波也防潴旁隄也遂田首受水小沟也列田之畦防也浍田尾去水大沟也作犹治也开遂舎水于列中因渉之去前年所芟之草而治田种稻
　　【臣】谨按周官沟浍之法先王所为用人之力以尽地之利任土之宜而补救乎天时之偏者也而既有遂人职复有稻人职者遂人所掌旱田之法也稻人所掌水田之法也顾成周之时遂人之法最详其为利最溥彼稻人之职苐以佐遂人所不逮而已自周以后稻人之法浸偹其为利亦浸广而遂人之政竟辍而不讲此三代之民常有余而三代以后之民常不足其大端多由于此为治者不可不尽心乎此也何以明其然也周官职方所掌之州有九其地之宜稻者惟荆扬二州耳其余诸州皆宜黍稷菽麦者为多自遂人之政修而此宜黍稷菽麦之土旱常不至于干水常不至于溢地广而所入丰则耕三余一耕九余三势所必至彼稻人之所掌者惟区区下隰之地而已故曰苐以佐遂人所不逮而法最详利最溥者莫遂人若也秦汉以还阡陌兴井田废而五沟五涂之法亦从而废矣乃稻人职所谓蓄水之潴止水之防荡水之沟舎水之列写水之浍行于东南者则未尝废也岂惟不废而已方且渐详渐偹渐辟渐广而嵗之所入亦渐多曩之财赋盛于西北者今且转而之东南矣东南之水田既饶于是言水利者又将以东南之法行之于西北如班固沟洫志所载有郑国渠龙首渠白公渠其溉田或至五千顷或至万余顷皆古稻人之遗法也然同是法也有行之而利者有行之而利害半者有行之未获其利而但受其害者行之而利必其为可稼之下地而其土性又宜于秔稻也行之而利害半必其地势虽下而泉源之迁徙靡常或土性疏而不宜乎秔稻也行之未其利而但受其害必其土不宜乎秔稻且去水源逺其为防不因水势为沟又不因乎地势也夫南北异方髙下异势燥湿异性故旱田之不可为水犹水田之不可为旱也今必欲以荆扬之物产遍植之雍冀是苐知言水利而不知因地之利以为利也且果行遂人沟洫之法则西北旱田其利亦何减于东南何则西北诸州其地之广轮既数倍于东南且谷之种类繁多有宜五种者有宜四种者有宜三种者周原膴膴土脉厚而水源深其肥沃比东南之涂泥又奚啻倍焉所患者惟水与旱耳沟洫修而水旱有偹则西北诸州嵗之所入非徒不减于东南且什伯而无算矣或疑井田既废欲复遂人之法势有所不行是又不然夫善复古者亦师其意而已矣观周礼遂人之法原与稻人之法不同盖稻田不可一日无水故以潴畜之以防止之以遂均之矣又必以列舎之而后以浍写之焉旱田则潦之为患者十之六七旱之为患者十之二三故遂人五沟之大小不同其实皆沟也揆先王为沟洫之夲意苐欲使水多之年水行沟中而不泛水少之年又可畜沟中之水以滋田耳今苐相其地之下者以为行水之区又相其地之最下者以为畜水之所疎其节而濶其目不用尽复古沟洫之制而已获沟洫之利矣然此非可以旦夕期也又非一二人可以集事也其道在以治地之法责成有地治之官盖今之邑令州牧即古乡遂之吏也三年大比课其事之成否果有明效者大吏以闻或加秩或赐金而毋易其任其未效者亦且课督之以观其后果无状乃斥去之其工程尤大者官为民治之其小者则劝民自治如此则吏思効忠何患不可与图事民争骛利何患不可以虑始哉夫今之为吏者多置西北沟洫之政于不讲其讲沟洫者又苐知有稻人之法而不知有遂人之法【臣】故因周官而推论之如此云

　　周礼
　　凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿
　　编修【臣】赵青藜
　　郑康成注曰遂沟洫浍皆所以通水于川也遂广深各二尺沟倍之洫倍沟浍广二寻深二仭径畛涂道路皆所以通车徒于国都也径容牛马畛容大车涂容乗车一轨道容二轨路容三轨都之野涂与环涂同可也
　　【臣】谨按遂沟洫浍川圣人之所以备天时尽地利以奠民居而为功于万世者也画野经土肇自黄帝至成周最为详密周之兴在西北西北地多广平非若东南髙下相错故东南水利半由天造而西北尽闗人力沟洫之制不容以己也其后壊于鲁隳于秦亦非一日之积矣汉唐宋儒者每言复井田其论诚为难通然以井田之难而并置沟洫可乎夫沟洫之制不定属井田也郑康成注匠人曰此畿内之采地制井田异于乡遂及公邑朱子曰沟洫以十为数井田以九为数郑氏注分作两项却是是则乡遂之田不必画井而遂沟洫浍川既着于匠人又着于遂人者非以其制之尽善而无以复易欤匠人言沟洫有广深之寻尺而此但辨夫家之众寡别径路之大小意固谓路下即沟沟下即田惟导之流行而不必拘其深广且即其闲暇而相与脩除则以一夫治径遂力无不足积之合万夫以治路川又岂有不足者而苏洵谓非数百年之乆不能此皆狃已成之局而惮于作始之辞也惮于作始而沟洫不治则天时无由偹地利无由尽民居无由奠矣【臣】窃计天时之行以十嵗为率其间水旱不过一二年诚使旱有所蓄水有所泄则嵗得八九熟也乃以其耕余救其水旱而亦不为无偹是可嵗嵗熟也若夫地利之不尽岂惟荒芜之谓哉【臣】习见东南之田一畆所入其上者可得粟三四石最下亦不减一石西北田所入其上仅足当东南之下地利可谓尽欤夫荒芜而不治驱民力以垦之可耳治之而利未尽将终无尽时矣甚可惜也是以沟洫之制宜行于西北而其效之最著者于以定民之居以安所止而作息有常业俯仰多余乐出入相亲睦且以水佐耕者丰得以省挽运之劳以水助守者固有以限戎马之足昔人论之矣而【臣】以为河水之漫溢亦可因以无虞夫西北河患秋汛为大所以然者西北之雨多在夏秋其滂沱无所归必泛滥而并纳于河河不能容而隄将失固非特其天气使然也沟洫治而髙平之地皆成沃壤沃壤之区皆能容水即皆代河为消纳而汛可递减大禹自言其治水之功而曰濬畎浍距川者此尔然秦鲁之君卒壊圣人之制者何也盖其时徒知富国欲加赋于民而恶无由因以其所开之阡陌授之曰吾予尔田尔输吾赋民即有水旱而国固已独富也圣人不忍忘其民故寜弃其地以为沟洫而正供不妨其俭饱暖必欲其遂究之嵗不为灾而戸日以増民无失所而情日以结既富方谷礼让可兴和气致祥所得孰多【臣】故曰此万世之业也

　　周礼
　　仓人掌粟入之藏辨九谷之物以待邦用若谷不足则止余灋用有余则藏之以待凶而颁之
　　监察御史【臣】葛徳润
　　【臣】谨按君以养民为夲人君之所以储财积粟凡以为民而已故既有廪人以掌九谷之数又有仓人以辨九谷之物掌者司入辨者司出无非酌盈剂虚留有余以为民也夫九谷皆藏而曰掌粟入之藏者一嵗所收惟粟为多而又可乆故举粟以槩其余也谷之品各殊邦之用亦异辨其物以待用则精粗各有所宜而邦无不给之用矣其曰谷不足则止余灋用者盖灋式所用有虽不足不可以己者有待有余然后用者所谓止余灋用则是待有余而后用者此时皆可减省也其曰有余则藏之以待凶而颁之者丰年则敛之非敛之以为己利也收民之有余以备他日之不足凶年则散之非散之以为己惠也济民之不足而发前日之有余积而能散无非充裕民之仁政也【臣】于是知积贮者信天下之大命茍储蓄多而偹先预则何为而不成虽三代之制逺而难复而师其意以行之莫如常平之可乆苐古人所储凡以九谷而后世则或限以三四品是以敛之于民者専而聚之于官者恒不广夫江南止于一稻而江以北则有粟有麦有豆西北之地杂粮尤伙惟当丰收之年不拘何色米谷相其贱者广谋收籴而酌増其价以益农所收诸谷各贮一仓騐市所少而发之使人适足价平即止此外或借耔种或给官粮先其易腐者随地随时通融分散而留其米谷之耐乆者以为储蓄之偹此则收自优戸穰嵗之有余散于贫人凶年之不足不使富家大贾挟轻资蕴重积乗时所急十倍其利以侵夺于吾民斯则恊于大易裒多益寡称物平施之义符于遗人郷里委积恤民囏阨之法继取陈食农之羙而得月令振乏之宜岂非有偹无患裕民足食之常经哉若夫课农桑禁游惰兴陂池之利修疆里之功使民余一余三而自无不足之虑则又有在于积谷偹用之先者矣

　　周礼
　　大师教六诗曰风曰赋曰比曰兴曰雅曰颂
　　编修【臣】杨述曾
