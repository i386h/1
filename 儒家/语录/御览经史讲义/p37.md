<!-- { "loadSidebar": true } -->
　　【臣】谨按六十四卦彖传多言天地之情而复独言天地之心王辅嗣云复者反本之谓葢子为十二支之首黄钟为万事根本大化无穷皆权舆于此其説固为至善而其谓天地以本为心雷息地中乃天地之心见且谓动息则静静非对动者也孔疏因释之曰天地之动静为其本动为其末暂时而动止息则归于静是其説専重于静而先儒多主之以静为见天地之心然复之为卦内震外坤初九一爻为卦之主阳动于下而以顺上行隂翳消阳和黙转天地生生之机正在于动且彖传曰刚反曰刚长是复之为卦正以阳气始生而得名也而乃以寂然至无为复不与卦体有未合乎夫天地无心以生物为心朱子本义云积隂之下一阳复生天地生物之心几息而至此乃复可见此天命流行之初造化发育之始邵子所谓天心无改移正在于此而程子谓动之端乃天地之心非体道之深不足与乎此也葢天以动为体地以静为体地统于天故静不能该动天包乎地故动常足以该静而乾元坤元实统亨利贞三徳故当其静也生理中涵太和保合此时生物之心未尝无而兆隐于不可见及其动也声希味淡阳回子半生物之心亦非至是而后有而几动于有可窥过此以往则资始者渐以流形资生者日以光大则观察化源者直以为见其情之显露而不曰见其心矣推而言之天地有复人心亦有复分而言之众人有复贤人有复圣人亦有复众人之心复于善贤人之心善不能无间而其复之也不逺焉惟圣人之心纯亦不已无事于续若不可以复名然其一理浑然流行无滞至静之中寓至动之象则亦如天之行健固无时非复也故静则退藏于宻寂然不动犹天地之隂与静専静翕者一矣动则圆神莫测感而遂通犹天地之阳与动直动辟者一矣而其由静而之动则与贞元之交亥子之界相似而即可以见天地之心者见圣人之心抑又观伏羲大圆图干上坤下实居子午之中复次于坤而在下盖圣神功化之极未有不自下学立心始者而造化分于一中经纶起于心上易学之大所以为万世圣人之心法也与

　　周易
　　刚健笃实辉光日新其徳
　　编修【臣】钱琦
　　程子曰以卦之才徳而言也干体刚健艮体笃实人之才刚健笃实则所畜能大充实而有辉光畜之不已则其徳日新也
　　【臣】谨按天下无无本之学亦无蹴至之功自古圣贤所造或异要未有不自宻其闇修而克渐底于粹精之域者书之颂尧也曰钦明文思安安而必曰克明峻徳颂舜也曰重华协于帝而必曰濬哲文明温恭允塞禹则文命敷于四海矣而臯陶曰慎厥身修思永汤则徳日新矣而仲虺曰慎厥终惟其始亦可知学问之功积而愈有所以致其力者不可不精以専也大畜一卦内干而外艮干有天徳之刚自有天行之健艮有成始成终之敦厚自有时止时行之光明彖曰大畜刚健笃实辉光日新其徳其义可思矣今夫理欲之介非委靡所能决也知行之功非浮华所能尽也水畜则盛火宿则壮风积则厚故柔情巽志亦足自安而存理遏欲断必持之以果确而后徳可日进于无疆雄才大略亦足致用而去浮絶嚣断必出之以安敦而后徳可日臻于光大袭取者外强而中干浮慕者貌合而神失均于徳无补也然则畜徳之君子何如周易首干以其卦徳之刚健也其象曰天行健君子以自强不息则其所以畜之者亦体干以存心而已矣夏有连山其卦首艮以其卦徳之笃实辉光也其象曰敦艮之吉以厚终也则其所以畜之者亦体艮以制事而已矣体干以存心则不屈于人欲不间于己私而我之所以自为者有主体艮以制事则不涉于浮游不沦于虚妄而我之所以履道者有方将英资之振厉既奋发于先而素履之敦慤复体騐于后如彼为山积久而髙矣如彼掘井歴久而深矣如彼琢玉磨砻久而瑕疵浄英华外发矣如彼树木培植久而本根固枝叶日茂矣向之所有逾时而见为陈迹今之所得触处而尽属新机虽天道运行循环不息而进修无止机者亦积累无止境所谓日新之谓盛徳者此耳虽古尧舜禹汤之所以立极于千古者又岂有加于是也哉象之词曰君子多识前言往行以畜其徳葢其所以用才者诚不可不审矣

　　周易
　　刚健笃实辉光日新其徳
　　监察御史【臣】周祖荣
　　程子曰干体刚健艮体笃实人之才刚健笃实则所畜能大充实而有辉光畜之不已则其徳日新也
　　郑汝谐曰此蕴畜之大者
　　【臣】谨按尽性之学首在明徳徳赋于天为吾性之固有茍自修者薄则无以蕴之而徳不明矣圣人观干以大始艮以厚终终始相推而大畜之义着焉葢干之徳纯乎天体而无所挠是其刚周乎天行而无所息是其健圣人法刚健以存心则道心伸而人心退聴此自彊之学所以植性之体也艮之徳二隂内止而气不嚣是其笃实一阳外见而明不掩是其辉光圣人用笃实以修身涵辉光以应事则泰宇定而天光自发此安止之学所以达性之用也夫赋性之始其体未尝不宏其用未尝不裕然无学以继之则人事之私于以胜理物情之伪于以淆真未免心体渐狭措事失宜畜既不大徳何由新徳既不新性何由复今自刚健以进于笃实自笃实以进于辉光则精进之深嵗时不息积累之久新机自生如泉本清也有以濬之而其源益洁鉴本明也有以拭之而其光益自其进而有得者言之则谓之新自其新而不已者言之则谓之日新盖内外交养身心互用确乎其不防闇然而日章尽性之功莫备于此岂非蕴蓄之大者乎要之圣人之学初无二理夫子于乾卦文言尝发进修之防而文王系艮之彖于主静立极之义尤为亲切大畜之卦则兼干艮而备焉葢自下学立心之始以至达天知命之古圣人所以致功者固有先后同揆者也如大学之云缉熙敬止中庸之云纯亦不已笃恭不显其亦与大畜彖传之意有相为发明者与

　　周易
　　君子以多识前言往行以畜其徳
　　侍读【臣】周玉章
　　【臣】谨按易象小畜大畜俱以畜徳言懿文徳畜之小者也多识前言往行以畜其徳畜之大者也文徳者或指其一节之美或统举其槩而规模小就有斐然成章之意若畜之大者体无不备用无不周固非専长薄殖之可语也然必多识前言往行者何也古之修徳者曰存心养性曰迁善改过曰主敬存诚不可胜数而其理欲辨晰之介与工夫从入之门先圣先贤垂之明训以昭示来学且身体力行各有明效大騐此前言往行所以炳若日星也诗言先民是程大猷是经书言学于古训乃有获朱子曰要妙精微各有攸当惟古之圣人为能尽之其所言所行无不可为天下后世法又曰以圣贤之学观圣贤之书人以私意自去求理去圣贤之心尚逺然则欲畜其徳而不取资于前言往行是却行而求及前人也而识之又贵其多者性安执复之不一经权常变之各殊观其会而可得其通百其虑而仍一其致言之理无或遗而源流洞彻行之理无或遗而同异互参于以疏濬其灵明而扩充其诣力使吾徳不致有偏而不举与杂而不醇之处则其为畜也大矣曾子曰尊其所闻则髙明行其所知则光大所闻所知讵有外于前言往行哉尊之行之又非特博闻强识而已葢荟萃古圣贤之言行审端择术设诚而致行之以驯致于髙明光大之域而徳之畜也何如乎若夫天在山中无其事且无其理特取卦象以极言畜之大耳至多识以畜徳则固学问切要之功上自圣帝明王以及修身砥行之士皆当从事于此者也

　　周易
　　天地养万物圣人养贤以及万民
　　编修【臣】喻炜
　　【臣】谨按颐之义取乎养非苐养其一身巳也天地以无心而成化帝王以得人而奏功咸本此至公无私者旁敷下逮而民与物胥托命焉固有合三才而一致者矣夫自两仪定位覆载攸司物之负隂抱阳者万有不齐岂物之克自为养哉风雷动散六子效能寒暑往来五气顺布莫非为天地彰其化育之施所以在天成象在地成形刚柔安其性而灵蠢殊其施也本天亲上本地亲下洪纎随其质而髙下适其宜也资始资生不言而美利溥天地万物之功夫亦何所不至与虽然天地设位而圣人成能故天地之大人犹有憾而圣人之徳加于四海要其夙夜图维所为念兹不置者莫如养贤为先夫圣人在上三纲正九畴叙五礼修六乐备郊焉而格庙焉而享固已百姓太和万物咸若矣而必亟亟于养贤者其意果何为耶诚以四海至广也兆姓至众也博施则力有所穷独施则恵有未遍非得贤以共理虽复焦心劳思终不足语于光天之治且夫崇效卑法王者之所以奉若不违也温肃分其而仁育义正之兼施燥湿异其宜而辨物居方之各得天地之养万物实赖有为之承流而宣化者贤之于圣何以异是况贤者匡居图度其于康济小民之计无不预筹惟待之以诚推之以泽量才度徳而畀以治民之任则贤之大者自能调燮经理以亮天工贤之小者亦能分猷服采以熙庶绩将见其于民也养其身尤及其心而授田制产之有法重农积粟之有规建学明伦型仁讲让斯出作入息莫不击壤歌衢咸拜君王之赐也观之书曰野无遗贤万邦咸宁诗曰蔼蔼王多吉人维天子命媚于庶人周礼大司徒以保息六养万民可知古先帝王爱民之政不外简俊乂以官之此其所以久安而长治也与后世庸碌者流居官窃禄才惭负乗而覆餗贻讥朝廷以恤百姓为心而施恵者不无中饱之虑百姓以望恩为念而请命者或有内壅之忧所养非贤欲其养及万民也必无是事矣是以圣王在上慎修厥徳本至公至明之识以招贤士并畜兼收随才任使人以渐而用而出类之才则不以渐官以次而升而切要之职则不以次如是则事之所谓利民之所谓休将无所不举事之所谓病民之所谓戚将无所不除烝我髦士非即所以恵我嘉师也哉要之乾坤者万物之父母圣其合徳贤其秀也故圣为继述之宗子而贤为佐理之家相惟圣人体天施地生之心扩民胞物与之量自有以挽气化之愆而合撰于清宁九州之内六合之外一道而同风悉基诸此养贤之典特急其先务耳有平天下之责者诚能深悉乎颐之义而得养道之正则裁成辅相立贤无方而泽被苍生矣

　　周易
　　圣人养贤以及万民
　　编修【臣】储麟趾
