<!-- { "loadSidebar": true } -->
　　【臣】谨按人臣之事君也为上为徳为下为民其献可替否而不容委蛇者道主乎敬其协恭和衷而无所矫拂者心主乎爱敬非爱则矜或至于争而爱非敬则羣必流于党故媚之为言爱也人皆知之而朱子必训曰顺爱凡以情之无当于理者不得为顺顺爱云者盖本敬之道以行其爱之心者也以是言媚则媚于天子而上交不謟矣媚于庶人而下交不凟矣媚天子者爱君如爱父不独将顺为爱即有时匡救亦爱也媚庶人者爱民如爱子不独戒休为爱即有时董威亦爱也非然则妇寺之爱姑息之爱其为不敬莫大乎是岂冯翼孝徳之人所敢出此哉且夫君者民之心民者君之体而使吾君与吾民上下欢欣交通于无间者多士引翼之力也是故欲媚于天子未有不媚庶人而能媚庶人即所以媚天子其在书曰惟尹躬克左右厥辟宅师此以媚天子者媚庶人也其在诗曰柔逺能迩以定我王此以媚庶人者媚天子也然而媚天子者维君子使媚庶人者亦维君子命所谓奉扬仁风宣布徳意人臣之道不过如地之顺承乎天而已地顺承乎天乾坤所以成泰交臣共令乎君明良所以称一徳在昔虞廷赓喜起鳯凰来仪周室盈太和鸣鳯在郊志壹则动气观物类之感召而知卷阿之咏与箫韶之奏后先嫓美若出一辙者信乎其在君臣之际也

　　诗经
　　鳯凰鸣矣于彼髙冈梧桐生矣于彼朝阳菶菶萋萋雝雝喈喈
　　编修【臣】诸锦
　　毛苌传云梧桐柔木也山东曰朝阳梧桐不生山冈太平而后生朝阳臣竭其力则地极其化天下和洽则鳯凰乐徳
　　郑元笺云鳯凰鸣于山脊之上者居髙视下观可集止喻贤者待礼乃行翔而后集梧桐生者犹圣君出也生于朝阳者被温仁之气亦君徳也鳯凰之性非梧桐不栖非竹实不食菶菶萋萋喻君徳盛也雝雝喈喈喻民臣和协也
　　【臣】谨按雝雝喈喈纪一时之鳯鸣如此以为和也析言鳯凰为二统之则鳯凰一也王充必举礼记瑞应篇以相难雄者曰鳯雌曰凰雄鸣曰即即雌鸣曰足足此声异也声审则形不同使审同诗与礼异世传鳯凰之鸣故将疑焉然荀子又云鳯凰秋秋其翼若干其声若箫有鳯有凰乐帝之心矣是秋秋并鳯凰而言之也郑笺善矣王充所见殊细又此诗为召公所作与尚书君奭篇相表里周公曰耉造徳不降我则鸣鸟不闻矧曰其有能格又曰天休滋至惟时二人弗戡其汝克敬徳明我俊民在让后人于丕时是即下章车马招贤之意盖自虞廷来仪之后阅千有余年乃得有此天休实系非常之瑞得贤人以酿成太和之景运此老臣经国太平长久之深衷非徒为忻幸承奉之词也毛郑两家之外朱子未畅其防故发明之

　　诗经
　　询于刍荛
　　监察御史【臣】丛洞
　　【臣】谨按圣人经纶天地所以明察于伦物而贯彻乎天人者惟其神灵之哲烛照于无外亦惟其虚谦之懐谘访于不遗也盖恒人以一己之知识为知识圣人以天下之聪明为聪明极天下知能之理合而归诸圣人广大之天而谘诹谘谋至不遗于匹夫匹妇之防则圣人之所取者愈广而所通者愈防此先民所以有询于刍荛之言也稽古帝王明目达聪嘉言罔攸伏一时良弼硕辅以及百僚庶士济济賛襄各効忠欵裨益多矣即有时清问下民博采舆论或亦当世之隐人君子出其卓见敬抒一得以备集思广益之一助至于刍荛至防至陋不过牧竖樵夫者流耳其人非有特识也其所称道亦可意想而知也而且恳恳焉询于其人何也今夫防山不辞土壤故能成其髙河海不择细流故能成其深圣人不遗迩言故能成其大昔者禹拜昌言设钟鼓鼗铎以来四方之士衞武公髦而好学日求助于国人是以自古圣帝明王之廷虽瞽师工贾皆得脩其职事而纳其忠欵诚以天生蒸民均有恒性不识不知亦顺帝则刍荛虽贱亦秉彛之人耳其心未必遂无知觉也其日用饮食之质所得行而着习而察者未必其尽梦梦也夫天命之真无物不体浅近之迹至道所存刍荛者诚未堪以致其广大而尽其精防而一物之所利一事之所宜得于父老之传闻而成于技业之熟习意境亲切之致有时闻人达士所不到者或为山叟野老之所悉以为刍荛而忽之窃恐勤恳访道之心已有及有不及矣是以先民之询非必滞于刍荛也而自不遗乎刍荛盖天下理道之所寄以盛满之懐视之则无深之非浅以虚谦之懐取之又无浅之非深自刍荛而集之由刍荛而通之无贵贱无小大其闻见皆足以相益其心思皆足以相资大其心以体天下之道即虚其衷以求天下之言大舜执两用中而孜孜于迩言之察者此物此志也

　　诗经
　　訏谟定命逺犹辰告
　　监察御史【臣】髙景蕃
　　朱善曰谟之訏犹之逺自纲领上说所以立一代之规模者也命之定告之辰所以为一时之政事者也
　　【臣】谨按自昔圣帝明王之致治也必以可大可久者立一代之纪纲而后能聫四海为一家贞万年于一日而要其发号施令之际则又非茍焉而已盖二三非所以集事怠忽非所以图功惟人主徳行备于厥躬则精神直贯于事后念虑常烛于防先其措之政令间者既一成而不易亦当可之谓时而游移丛脞之习举不足以中之斯以成可大可久之业而无难也何则徳见为谟上自朝廷而下行草野类非一身一家之计也亿兆之生灵系焉徳见为猷肇自创始而迄于垂成更非一朝一夕之计也百世之丕基裕焉此岂犹夫近功浅效者可以茍且迁就于其间耶必也体父干母坤之义而为经世宰物之图本朝乾夕惕之衷而为必世百年之虑利所在与天下共兴之即为万世开太平害所在与天下共革之即为万世杜隐祸訏谟也逺犹也讵不足以立一代之纪纲哉顾三代以下非无英君察后规模宏逺亦自有孜孜求治之想而徳行未纯其始无审度之能其后有纷更之扰抑或倦勤中止无肫恳诚至之思以告诫于宫府内外间岂古圣王励精图治无逸艰难之意也哉夫所谋既大则号令自不得轻发一令而朝行夕改不能訏谟者也所谋既逺则丁寜不得不切令不时而坐失机宜不能逺犹者也其在书曰俾万姓咸曰大哉王言又曰一哉王心斯定命之谓也易曰随风巽君子以申命行事又非辰告之意也与衞武公以此自儆所由内自庭除之近外及蛮方之逺细而寝兴洒扫大而车马戎兵必至此而虑无不周备无不饬也庶防哉圣人不泄迩不忘逺之盛心矣

　　诗经
　　相在尔室尚不愧于屋漏
　　监察御史【臣】冯钤
　　【臣】谨按天下有可潜之形而必无可讳之心人心有自弛之境而断无自昧之良大廷广众天下属耳目也幽独隐防寸衷所黙喻也地则有分理无二致使岐而视之而心之縁以为敬肆邪正者又何可穷极哉众着之顷畏指摘独处之余无纠虔将易一境以防窥逾一时而递变向之俨然动罔不臧者静而证焉直有前后若出两人者矣是苐知检防于昭昭之节而未尝警惕于冥冥之脩共覩共闻之地文饰有余不覩不闻之防操持不足若此者纵能逃乎物议能无愧于屋漏耶性理观物内篇谓人之善恶形于言发于行人始得而知之但萌诸心发于虑神已得而知之矣又云人之神即天地之神人之自欺所以欺天地可不慎乎尔室之中正工夫吃之际故一举念必凛其念之所从来无论不善之念不可以告人不可以盟心为有愧也即本属善念或一时有为而为有激而然斯世即无从斥其隐而返观内省遽诩诩然自信其为善可乎由是思愧愧正多矣夫人非圣人亦安能浑然天理念虑之间有善无不善哉要其隐隐自持以矢诸旦明者不可不常存此愧心也故诗不曰无愧而曰尚不愧者诚以知所愧或庶防可以无愧茍不知所愧势且憧扰于中形役于外可愧之端日益积知愧之天日益漓久而汨其本真彼其独居尔室固未尝不俯仰泰然然而临之在上质之在旁试三复于诗词其又何以自安十目十手指视维严虎尾春冰箴防倍切古之人勲业隆天壤而衾影实凛四知大节在千秋而冰渊祗存方寸固有确见乎心之不可出入而理之断难寛假也书曰无载尔伪作徳心逸日休作伪心劳日拙易曰君子终日干干夕惕若礼曰执虚如执盈入虚如有人自昔圣贤收敛身心鞭辟入里特多方着为切之语垂诫后人言各有伦而有脊理固同条而共贯焉耳

　　御览经史讲义卷十八
<子部,儒家类,御览经史讲义>
　　钦定四库全书
　　御览经史讲义卷十九
　　诗经
　　于穆清庙肃雝显相济济多士秉文之德对越在天骏奔走在庙不显不承无斁于人斯
　　给事中【臣】倪国琏
　　朱子曰此周公旣成洛邑而朝诸侯因率之以祀文王之乐歌言于穆哉此清静之庙其助祭之公侯皆敬且和而其执事之人又无不执行文王之德旣对越其在天之神而又骏奔走其在庙之主如此则是文王之德岂不显乎岂不承乎信乎其无有厌斁于人也
　　【臣】谨按颂者所谓美盛德之形容以其成功告于神明者也天子之德光被四表格于上下无不覆帱无不持载于是和乐兴焉颂声乃作盖颂声由其时之君德洽于民显其祖父之功所以颂子孙也书大传曰周公升歌清庙茍在庙中尝见文王者愀然如复见文王焉此其升歌之辞也又书称烝祭文王而此祗颂文王之徳者卑统乎尊也事神之道尚洁故文王之庙曰清庙言其肃然而清静也文王雝雝在宫肃肃在庙今助祭之诸侯皆能肃雝是皆有显著之美能体文王之徳者济济多士即与祭执事之人宗祝有司之类中庸言序事所以辨贤是皆能执行文王之徳者文王往矣其神在天其主在庙而助祭之公侯及执事之人莫不蕴抱美徳极诚尽敬既能承顺其素如在生存又能奔走疾大敏以劝事而妥侑神灵岂不光明文徳而顺承其志意与此可见文王之盛徳至善沦肌浃髓没世自有不能忘者即庙中可以槩天下矣故曰无斁于人斯是时成王为祭主一时在位之人助祭及与祭者皆能敬且和诗曰相维辟公天子穆穆则成王穆然奉祭之气象又不言可见矣夫孝莫大乎宁亲宁亲莫大乎宁神宁神莫大乎合万国之欢心以事其先王成王夙夜基命宥密缉熙单心靖安天下其入庙而致飨也凛绍庭之义深继序之思光昭文武之令緖联合百官万姓之爱戴怀思以萃涣而格祖所谓盛德之至颂声之作岂虚美哉书曰七世之庙可以观德礼曰惟仁人爲能飨帝孝子爲能飨亲此之谓也然则颂文王之德正以颂成王前圣之深仁厚泽浃于人心而后王之丕承谟烈者又骏惠以笃厚之此所以绵福祚于无疆也与

　　诗经
　　无封靡于尔邦惟王其崇之
　　编修【臣】张映斗
　　毛苌曰封大也靡累也崇立也
　　郑康成曰崇厚也无大累于汝国谓侯治国无罪恶也王其厚之增其爵土也
　　朱子集传曰封专利以自封殖也靡汰侈也崇尊尚也言汝能无封靡于汝邦则王当尊汝
