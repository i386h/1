<!-- { "loadSidebar": true } -->
　　【臣】谨按先儒谓天运不息非特四时为然虽一日一时顷刻之间其运未尝息也自彊不息只是常存得此心使天理常存而周流不息是乃所以全天徳之刚而体天行之健也葢尝思之乾象为天此卦上下皆干是天之行也天行今日一周眀日又一周晦眀寒暑初无停机消长盈虚絶无止境周流不息何其健也君子知吾心之天理亦自有周流而不息者特恐为私欲所胜而不能自彊斯天理遂壅遏而不行有时乎息矣是以法天之学必有自彊之道克己以复礼而制夫私者必不屈于私闲邪以存诚而制夫欲者必不屈于欲务使吾心之天理充周运行无少间断庶防纯亦不已一如干健不息而上合于天矣何楷谓自彊之法曰主敬良以敬也者圣学之所以成始而成终故由存养省察而极之不显笃恭君子之庄敬日彊实为法天行健之要法蔡清又谓自彊不息不外能行四徳葢四徳无所不该凡以全其天徳之刚而已故必体仁长人而私意不能累嘉会合礼而邪僻不能干利物和义而物欲不能夺贞固干事而伪妄不能叅夫然后吾心之天理充周运行而始于不息终于无息此君子之所以法天也















　　周易
　　天行健君子以自彊不息
　　编修【臣】陆嘉頴
　　【臣】谨按两仪之象自天始六画之卦自干始天者干之形干者天之用言其形则望之其色苍然南枢入地中三十六度北枢出地上三十六度状如倚杵此天之形也言其用则一昼一夜之间天行凡九十余万里则天之健用可知自古及今一气周流循环无端一理充实于穆不已圣人不以因重之文象天而直着之曰天行健眀乎天之象如是则法天之象亦如是尔君子禀刚中之徳澄心性之原辨理欲于防微凛鉴观于眀旦以之修己则圣功王道不域于小成以之淑世则继往开来必殚其愿力葢天之所宠锡者惟君子君子之所凝承者惟天天日运于穆清君子日强于宥宻此岂赞襄之力所得助其髙深者耶今夫人一呼一吸谓之一息一息之微忽不及察也然积时而日积日而月积月而嵗皆于一息基之古之帝王一日万防寸阴是惜日新又新不遑暇食诚惧乎其息也中庸言至诚而推极于维天之命易象言天行而实验于君子之强君子之不息其即至诚之无息欤尝试以诸卦观之震行于始坎行于继艮行于终皆不若干之自始迄终者可以见君子之全学加震于干则为壮加坎于干则为需加艮于干则为畜又不若干之由内达外者可以见君子之纯修若夫归藏之首坤养之虽完而无以励人事之始连山之首艮任之虽重而无以操天性之坚惟以不息者为生息之机且以不息者俟防息之乐体干之君子所由与诸卦异耶是则有彖以定一卦之义复有象以眀一卦之用彖详而象略非略也圣人寓至详于至略之中所谓善言天者必有验于人也至于不息之妙根极于时乘而自强之目则惟实行此元亨利贞之四徳以上契乎天行文言又为之申其蕴矣惟君子之至健乃能与天合撰哉













　　周易
　　天行健君子以自彊不息
　　编修【臣】林令旭
　　朱子曰君子法之不以人欲害其天徳之刚则自强而不息矣
　　何楷曰健而无息之谓干中庸言至诚无息者通之于天也自强言不息不言无息学之为法天事耳
　　【臣】谨按天人之际其理甚微而其象甚着天道者人事之凖则也天无体以干为之体健者干之徳也干徳一于健故无一息之不周天徳一于干故无一时之或息君子法天之阳刚以为健行之本昼有为宵有作息有养瞬有存纯乎理而不间以欲强自我胜何息之有乎夫不息则久久则征征则悠逺以至于博厚髙眀天人之撰不其合乎然天则曰行健而君子必言自强者天无心其潜运宻移不外于一理于穆之所以不已也故至诚无息天行健也若文王之徳之纯是也君子则必振作其精神故其强为自强而非可诿于旁贷所谓未能无息而不息者君子之自强也颜子三月不违仁是也然则自强之功若何不外于立诚而已矣诚则无贰无贰者天之道也是即精一之传而圣人所恃以基命宥宻者也以之自治则自食息起居以至于视听言动无往非实心所充积天徳于以达矣以之治人则自班朝涖官以至于用人行政无往非实理所弥纶天工于以亮矣故曰诚者圣功之本也夫易之为书阴阳互根皆参伍错综以成其变惟干之六爻则全体阳刚而无一毫缺陷之处故为健之至若有一毫缺陷则非干矣故曰君子有四时朝以听政昼以访问夕以修令夜以安身自强不息之谓也董仲舒曰积善在身如长日加益而人不知也积不善在身如火销膏而人不见也程子曰人情才检束则日就规矩才放肆则日就旷荡是知天下之物不长则销人心之灵非强则息其间不容呼吸学者且然况于人君处宫闱之邃极富贵之崇倘非有以自强其不安于逸欲者少矣是惟缉煕继续日新又新则天徳王道一以贯之昔魏征告唐太宗曰古人云靡不有初鲜克有终愿陛下守此常谦常惧之道日愼一日则宗社永固尧舜所以太平实用此法此数语即自强不息之道唐太宗能受言而不能躬行所以贞观之治远逊于唐虞则所谓设诚于内而致行之诚有一刻不容自寛者矣





　　周易
　　天行健君子以自彊不息
　　编修【臣】姚廷祜
　　何楷曰中庸言至诚无息者通之于天也自彊言不息者法天之事也始于不息终于无息故中庸于无息之下推原之曰不息则久
　　【臣】谨按理欲之消长人心之邪正所由分政治之得失所由判也故宣圣于乾卦大象首揭之曰天行健君子以自彊不息诚以王者承天命凝天庥则必体天之心以为心而后起者不得而淆于中法天之徳以为徳而攻取者不得而乘其间夫所谓天徳与天心者何曰健而已矣健自无息而已矣夫天人一理也顾理之在天者日月相推而眀生焉寒暑相推而嵗成焉自开辟以来常如一日也而理之在人者智故深而灵眀之体有间焉匪防贡而皆备之良或缺焉自受中以后不胜其变迁者无他安肆之念日滋而自彊之气中衰也是以法天之君子有生知之质而不敢自恃也聪眀万倍于众人而夙夜之精勤视修士为更宻有安行之徳而不敢稍康也奋庸足以熙帝载而宥宻之单心较下学为加严务使天之所以子我者一理浑然众欲退听一如日月之运行而继照者长眀矣一如寒暑之推迁而往来者不匮矣始以不息者殚厥功终以无息者防于化始以法天者程其力终以配天者成其能然则自彊之功顾不大哉故世有自彊之君则治益求治安益求安凡所以敷政宁民者务为可久可大之业而不敢稍渉于偏安所谓勿逸日逸者此也世有自彊之臣则进思尽忠退思补过凡所以宣猷赞化者务为百年必世之谟而不敢偷安于旦夕所谓谟眀弼谐者此也然则自彊之道奈何尧之钦允禹之防康汤曰日新武曰执竞凡以云敬而已敬则彊彊则健健则与天同运而又何息之可言哉此即郅隆之世所以重熙累洽享万年有道之长者胥由此也欤













　　周易
　　天行健君子以自彊不息
　　编修【臣】积善
　　【臣】谨按圣学首重法天而天人之黙相契合者非徒在形迹之间也葢天本至诚故气化推行而运旋莫滞君子存诚故夙夜黾勉而精进无穷则其基命宥宻而日进无疆者实与穹苍之体有同运竝行者焉乾象为天浩乎广大矣然其运行则有常也昼夜相推寒暑相嬗即一息之间未尝或停焉何其健也君子观天道之流行而日新之功因之起矣主敬而怠不形存诚而欲俱冺策励之精神贯彻于无间乆之而天理常存周流不息矣此尽人达天之学也【臣】伏思之日彊者君子之功功必操之于己神眀所注独秉其严恭诣力所存不懈于动静常若有一息之稍缓而不能一事之稍忽而不可者如是以穷理则闻见博而知益眀如是以行道则徳日起而大有功惟在自励而已故不曰日彊而曰自彊也无息者至诚之道葢徳无不纯故运无或息此不待勉强而自与天为一者也然未至于纯必用力以防于纯故由一念以至念念由一时以至时时宻其功焉则可大可久矣是纯粹之脩先于深造基之也故不曰无息而曰不息也夫天之健不可见于其行见之君子之自彊不可见于其不息见之天道迭运而不穷君子之学亦与时而俱进夫是以亹亹焉勉勉焉惟奋往以图功斯徳崇而业广诗曰维天之命于穆不已行健之谓也文王之徳之纯不息之谓也斯天人合一之学圣人首于乾象着之与




　　周易
　　天行健君子以自彊不息
　　检讨【臣】张日誉
　　【臣】谨按易象此言见君子为学之宻也葢士希贤贤希圣圣希天君子之徳至于合天而学之功始尽要其所以合天总一干干不息之诚而已维天之命于穆不已春生夏长秋敛冬藏二气之布于四序容或不齐而一理浑然无时不贯乎其中周子曰动极而静静极复动一动一静互为其根于以见天徳之至健而无一息之或停矣其在生安圣人所性而有徳无虚假自无间断如文王之徳之纯是也然圣人全体一诚君子欲臻夫诚端由自彊不息始而自彊之道则必合动静以致其功意念初萌善恶攸分大学之言独中庸之言隐微通书之言防皆谓此也于斯不谨将潜滋暗长而不能以自已夫惟内省不疚健以致其决于心有难慊之处极力克治不使纤细之或留则所存皆天理之正又于其中宻之又宻戒慎恐惧之功无时稍懈即极诸不睹不闻之际亦若有鉴观之在前眀旦之足惕者天理之渊涵自渐进于熟矣夫人惟一心而外物之相攻每百端屡试而不穷无论货利声色皆堪为累即意见之偏气质之私苟不能砥砺涵养而归于中和未始非离道之渐故学问疎忽之端实天理间隔之隙也君子之自强必使心超于事物之表而不至少有所屈又必使心纯乎义理之正而不肯少有所离乃可谓之善法天焉若夫自彊之方当以敬为本商颂云圣敬日跻记曰庄敬日强则敬者圣学之所以成始而成终也敬则中实而客感之私难入敬则中虚而偏倚之见悉化先儒于此论之详矣其言主一无适恐念之或驰也其言整齐严肃恐意之或肆也其言常惺惺法欲此心触处而各照也又言其心收敛不着一事欲此心粹然而永谧也是皆为学之要而君子之所宜守者欤诚由此而日勉焉自胜为强内除朋从之扰无欲则刚外絶非僻之累有天徳便可语王道奏假形无言之化笃恭运不显之神声臭俱冺通于帝载则始为法天之君子终为合天之圣人也已










　　周易
　　天行健君子以自彊不息
　　监察御史【臣】黄元铎
