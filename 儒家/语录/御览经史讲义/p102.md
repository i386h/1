<!-- { "loadSidebar": true } -->
　　【臣】谨按则壤首详于禹贡地制大备于周官自古力农者必先治田而治田者必明水利疆理既定亩制复详使土効其官水归其壑润下之性克顺作甘之气乃升其所以为农田计者至周且密矣诗所云我疆我理者因地势以定井则分合不可以不辨所云南东其亩者因水势以治田则利害不可以不明疆以别乎其大也提封百井规模贵整肃矣本匠人之制起而疆之径外有畛畛外有涂涂外有道复有路虽一成之地不啻画域而分疆矣理以析乎其细也甫田九万节目易纷纭矣修遂人之法起而理之川中有浍浍中有洫洫中有沟复有遂虽千里之内无不有条而有理矣疆理定矣土不可以无水五行有相资之用水更不可以无土二者有互济之权于是更详其亩之制有如遂之水自西而东注于沟也不峻其亩于南则水不入沟而入田惟南其亩而遂之水不溢于田者田亦可时资其水于沟也举一南而凡纵横之尽变者准此矣有如遂之水自北而南注于沟也不障其亩于东则水在田而不在沟惟东其亩而遂之水归于沟者沟亦可时引其水于田也举一东而凡经纬之尽善者视此矣要之疆理者顺地势之所宜南东其亩者顺水势之所宜而沟洫不淆经界益正在昔大禹之濬九川距四海必濬畎浍距川小水治而大水并治是不惟河渠水利本相通而治水明农实一体也三代而下不必尽井其田而耕之诚能通沟洫之制因其髙下随地制宜使蓄泄有方旱潦有备则原隰垦辟黍稷翼与地无或遗之利歳皆大有之书疆理南东洵力田之要务欤
　　诗经
　　我疆我理南东其亩
　　监察御史【臣】马燝
　　朱子集传疆者为之大界也理者定其沟涂也其遂东入于沟则其畆南矣其遂南入于沟则其畆东矣
　　【臣】谨按帝王疆理天下物土之宜而布其利所以详为区画者盖以经界沟涂乃治地之良规实万世所永頼故其时不特耕者灌溉有资咸勤稼穑即公卿大夫亦莫不以农事为先务此信南山之诗所以追维禹甸而详言疆理也疆以治外为错壤之经千夫有浍浍上有道万夫有川川上有路此大势之宜正者也理以治内为平畴之纬一夫有遂遂上有径十夫有沟沟上有畛此节目之宜详者也由是而遂之自西而东入于沟者则南其亩遂之自北而南入于沟者则东其亩旱则受其输及涝而泄之亦无泛溢之忧矣考之周官营沟行水之制则职之匠人止水蓄水之令则职之稻人浚导之功潴积之事虽有旱涝犹可以人力补天时之所不及法至善也后世断不能遵循古制兴复井田而其讲求于平日以庶几水旱无虞者自可通古人之意而治之盖大川巨浸方略则寄之重臣疏濬亦自有专职至于田间水道缕析条分为灌输所恃者实牧令之责是以汉之循吏无不以此报最而唐宋以来经济之臣纪绩尤多诚使司民社者时留意于沟洫甽浍相其源流观其通塞督之以疏凿之方敎之以啓闭之节自不至一遇雨水愆期即听其荒芜而莫之救也且夫田非不广袤而水泉自有余也所患者听其自然积歳不为整治塞者任其塞通者不复通得雨则相庆逢旱斯束手耳夫民劳则思思则善心生若农时使之力穑而暇时又敎之勤治沟渠则习其劳而可以广生养之途者并可以杜游惰之渐也观于诗而疆理有经斯屡丰有庆故即继之曰益之以霡霂既优既渥又继之曰疆场翼翼黍稷彧彧此所以受天之祜而报以介福也朱子曰赈济无竒策不如讲水利是在良有司矣











　　诗经
　　倬彼甫田歳取十千我取其陈食我农人自古有年今适南亩或耘或耔黍稷薿薿攸介攸止烝我髦士
　　监察御史【臣】马燝
　　【臣】谨按此为公卿有田禄者力于农事以奉方社田祖之诗而周家以稼穑开基重农贵粟上行下效有以见井田之法焉有以见节用之道焉有以见用力之勤风俗之成焉其诗曰倬彼甫田歳取十千十千云者一成之田也地方十里为田九万亩而以其万亩为公田是十分而取其一自天子至公卿无异制焉则井田之法也用力既勤收获必广歳取十千则其所获者广矣虽然用之不可不合其宜亦不可不有其序设使当千仓万箱之际而遽啓侈靡之心以致费用无度变丰盈为匮乏固属不可即或心存节俭惟恐蹈骄盈矜夸之习而出入是吝升斗是惜视主伯亚旅之俦无一体相关之谊而农夫之不足者不知补不给者不知助则恐太仓之粟陈陈相因且有红腐而不可食者不且重物而轻人化有用为无用较之奢侈者得失相距亦岂甚远哉其诗曰我取其陈食我农人自古有年则新者既积而陈者不致于无用且食农人则用之合宜矣取其陈则用之有序矣夫非丰年不能歳取其陈然丰年之庆亦惟此食时用礼者为能致之耳所谓节用之道也传曰一夫不耕或受之饥又曰人情一日不再食则饥此言食之关于民生甚重而穑事之不可不勤也其诗曰今适南畆或耘或耔黍稷薿薿不可见其当屡丰之后而罔敢暇逸如是哉一亩三亩广尺深尺播种于其中稍耨垅草因壝其土以附苗根垅尽畎平则苖根深而能风与旱焉所谓用力之勤者此也古者士农商贾各执一业农之子恒为农其野处而不昵者秀民之能为士者也商贾不与焉其诗曰攸介攸止烝我髦士髦士即农民之秀出者耳夫公卿大夫力田奉祀亦止稼穑之常然而土物心臧既冨方谷机之相引固有自然而致者焉盖其平日承化于上沦浃既深耕耘馌饷之余父与父言慈子与子言孝箕箒诟谇之习日消则诗书礼乐之华渐啓所以曾孙来止得以进髦俊而考徳问业焉非风俗之成欤然则或耘或耔歳取十千者农夫之力也我取其陈食我农人者曾孙之庆也上庆有年下烝髦士者曾孙与农夫皆食力田之报也而要之务本崇俭爱民养士周先王所以涵煦覆育之者至深且远矣





　　诗经
　　我取其陈食我农人自古有年
　　编修【臣】冯祁
　　朱子集传言于此大田歳取万亩之入以为禄食及其积之久而有余则又存其新而散其旧以食农人补不足助不给也盖以自古有年是以陈陈相因所积如此然其用之之节又合宜而有序如此所以粟虽甚多而无红腐不可食之患也【臣】谨按此诗乃公卿有田禄者力于农事以奉祀之诗公卿田禄皆取之于农而此言取陈以食农者见公卿体天子惠养斯民之意施赈恤之仁即以劝耕耘之力所以家给人足而时和年丰也夫什一而赋谷之入私家者甚多奉公上者有限岂必待赈卹而始足顾惟百亩之田一歳之入供八口之用饔飱頼焉被服頼焉农防农具頼焉一切吉凶经费俱在其中虽遇丰年至来歳耕耘之时而所蓄已竭者比比也所蓄已竭无以为农本方且日谋口食之不给其为农也必不力而要非惰农之罪也所頼者在上有补助之法在周礼地官旅师云凡用粟春颁而秋敛之王制曰三年耕必有一年之食九年耕必有三年之食国家之蓄积皆以为民也民以奉上上以惠下上下相通和气交浃天地感应而雨旸时若三农之所以咸庆八蜡之所以常通诗之所谓自古有年者未必不由于此且夫有年不可以常恃也水旱灾荒虽盛世亦有之以自古有年之时尚不免于补助则偶逢歉歳其赈贷更当何如公家有限之粟岂能供此无穷之用是可见公卿大夫虽有田禄莫不崇节俭戒封靡存稼穑艰难之思无日不以敦本力农为重而又荐其馨香防祀方社以迓神庥其兢兢为民何如哉国家求民瘼而树之公卿大夫公卿大夫承主徳而布惠于民以广君惠至忠也以副民求至仁也以格神祗至顺也合君臣上下神人以懋厥农功而图其穑事自古有年不亦宜乎














　　诗经
　　曾孙来止以其妇子馌彼南亩田畯至喜攘其左右尝其防否禾易长亩终善且有曾孙不怒农夫克敏
　　给事中【臣】罗鳯彩
　　眞德秀曰当时农之所耕者自有之田也而上之人又从而崇奬劝励之故斯人亦以为生之乐而勤敏和悦之气浃于上下后世之农所耕者他人之田为有司者岂复有崇奬劝励之意故数米而炊并日而食者乃其常也田事既起丁夫之粮饷与牛之刍槀无所从给豫指收敛之入以为称贷之资粝饭藜羮犹不克饱敢望有盐酪之味乎晓霜未释忍饥扶犁冻皴不可忍则燎草火以自温此始耕之苦也燠气将炎晨兴以出伛偻如啄至夕乃休泥涂被体热烁湿蒸百亩告青而形容变化不可复识矣此立苗之苦也暑日流金田水若沸耘耔是力稂莠是除爬沙而指为之戾伛偻而腰为之折此耘苗之苦也迨垂颖而坚栗惧人畜之伤残防草田中以为守舍数尺容膝仅足蔽雨寒夜无眠风霜砭骨此守禾之苦也刈获而归妇子咸喜舂揄簸揉竞敏其事若可乐矣而一饱之懽曾无旬月谷入主家之廪利归质贷之人则室又垂罄矣自此之外惟采薪于茅贩鬻易粟以茍活而已岂不重可怜也哉
　　【臣】谨按国以民为本民以食为天自古圣王未有不周知稼穑之艰难与小人之依以为敬天勤民之本者也三代盛时有任土之法而天下无不耕之地有任民之法而天下无不耕之人盖朝廷所嘉惠者惟农官府所分作者亦农故颂之臣工君以是戒其臣也风之七月臣以是进其君也君民上下相勉以农有不啻父兄子弟者今读甫田之诗曰曾孙来止以其妇子馌彼南亩以君上之尊出入田亩而不为屈也田畯至喜攘其左右尝其防否以田畯之官相忘豆觞而不为耻也禾易长亩终善且有其力勤者其效必着也曾孙不怒农夫克敏其情亲者其功益力也夫曾孙之来为劝农来也田畯之至为劳农至也劝劳之道得而民有不习耒耜而服勤田亩者哉所以骏发尔私终三十里上之爱下有先私后公之心雨我公田遂及我私下之忠上有先公后私之意春耕秋敛补助时闻暑雨祁寒怨咨不作所为民气和乐而天心効顺也欤







　　诗经
　　大田多稼既种既戒既备乃事以我覃耜俶载南亩播厥百谷既庭且硕曾孙是若
　　检讨【臣】呉泰
　　朱公迁曰曾孙之所欲者丰年而已故用力致此黍稷以顺之
　　辅广曰既备乃事凡事豫则立也播厥百谷见其种之多也农夫以百谷庭硕为顺曾孙之欲则上之意孚于下而下之意顺乎上矣
