<!-- { "loadSidebar": true } -->
　　【臣】谨按任官举贤为治大要三事之职居其位者固不可以不贤有其德者尤不可以不备三宅之外复有三俊圣主之于贤臣其畜之广而求之豫有如此【臣】因是而思之考功绩以励行能者当几之哲也广勤求以备任使者先事之图也古来郅隆之治羣才争奋庶绩咸熙未有不于储养待用之士先加之意而能猝收其效者也天之生才不一良楛偏全成于质之所近长短大小惟其器之所呈储之之道务在爱育而成全之使归于有用而己诚使庙堂之上勤思树人至计豫令百尔臣工单心延访以备诏举则搜罗所及自足以供明廷之用况以人事君忠臣之义亦孰敢不尽心于求贤者哉夫临事而思择人每难称职当官始责实效未易见功试以已然者言之古之所谓与民最亲莫如牧令故必别择廉正愼简循良而三年计吏求其政声丕着绰绰乎如卓鲁其人者盖不数觏也以百里良吏尚如是其难则等而上之其为专城领率者视此倍之矣其为监司廵防者视此又倍之矣其为旬宣廉访者视此又倍之矣又况总一方略绥靖疆圉如古者方岳牧伯之任猝而求之岂易得其人哉故【臣】谓非储养待用不可也夫地方职务苟关至要或令选择调换或先以署事权摄必称量详审而后任用此诚为官择人之意然视事未几又以旷鳏去职若是者何也其人之器量或有所局而生平志力不可得而尽详也是故尝试之术只得其大槩责成之法仅举其一端以云克知灼见诚有未敢信其然者然此特论其不胜任者耳即其人材信美矣而得其性之所近者往往兼通之难此犹粤镈之不可为函轮人之不能为辀故有长于谋虑而词辨或拙优于干畧而文采术彰以从容讽谏则有余振刷纪纲则不足廉静寡欲则可风随机应变每多滞似此之类不一而足道在乎兼收而并蓄之而已昔宋臣司马光乞以十科取士始于行义节操下及听讼治赋皆欲分别科条以备选用良欲人主兼收多士之益则储之者不可不广也且夫今日之一德一心宣猷赞化为辅弼为藩翰皆前此所简拔倚赖之臣用能为德为民内宁外谧以巩无疆之祚则异日之后先济美者其原又将悉基于今日也苟不及今豫为储蓄其才之已成者固或虞其遗佚放弃而有待以成才者亦且委靡不振不能终收其用矣此又储之不可不豫也从来政之与人相湏而理今当法度修明纲举目张之后亦贵能行是政之人而巳茍非其人则视为一切文具其甚者或反因以刻急烦琐此岂宣上德逹下情之指哉【臣】窃谓其求详于政也不如求详于人昔汉武恐积行之士壅于上闻下诏议不举孝廉者罪董仲舒对策欲令诸侯吏二千石尽心求贤所贡不肖者有罚今则贪黩纵恣者有罪矣而未闻不举贤之罪也怠慢疎忽者有罚矣而未闻不求才之罚也是何其立政之详而取人之畧也殆非所以成就人才之意也【臣】之愚见莫若使台省大僚及地方大吏皆以求才储用为先务其已列班联者国家已有荐扬之典若铨叙未及器局已成则科目中未必无可储之才也稽古有获经纶素裕则庠序中未必无可储之才也至若奇材勇士或在草泽之中高识卓行远居岩谷之内此其生平抱负茍非生同方与官兹土者亦何从而知之采诸众评徴其实迹观察以得其情辨论以究其蕴非卓然可用则勿滥其选分晰科等列状上闻朝廷酌其优崇之法与其成就之方循名考实先防其尤余则俟其练习明逹而后进焉则其才之长短髙下各有所宜而举者之能否亦因以见将大小臣工益晓然于以人事君之义莫不留心物色于以随材器使必无不举之政矣况储养宏多羣才辐凑异日之宣力效忠者复可寄以知人得士之责茅防茹连转相汲引于以辅翊元化协赞隆平岂不足嫓商周盛烈哉书曰百僚师师百工惟时诗曰济济多士文王以宁此之谓也伏惟
　　圣明留意焉



　　书经
　　自古商人亦越我周文王立政立事牧夫凖人则克宅之克由绎之兹乃俾乂
　　编修【臣】呉履泰
　　陈氏雅言曰三宅之官百官之长克宅之以心相照克由绎以心相与谓之俾者言下之治由上之使也
　　吕氏祖谦曰克宅之则人与位称克由绎之则表与里符其审如是然后俾之为治
　　【臣】谨按为政在于得人尧舜首事命官诗四始皆求贤之为务故周公于立政拳拳以用人为言然惟圣人德性用事浑全不偏如传记人材杰然可观以道理观之只是偏材洪范念之受之锡之福随材造就也臯陶曰载采采翕受敷施尽用天下之才也此书上文递举古之知恤所谓宅乃事宅乃牧宅乃凖乃用三有宅克即宅克立兹常事司牧人亦既言之备矣此复云云者择之不审固不足以得贤才之用用之不至亦何以尽贤才之用故曰则克宅之又曰克由绎之兹乃俾乂由绎者由其外而绎其中由其才而绎其德由其发舒于一日而绎其迟久于异时世固有朴于外而惠其中者不矜其才而裕余于德者所居无赫赫名去后常令人思者皆非卒能尽也惟由绎之则彼得自展而无所掣肘惊疑而吾所以用之得宜于以收其功效亦甚多矣由是观之人君用人固有廸知忱恂于资格之外者始以知人之明终以待人之诚故无徼幸之功名则干进之途塞无滥叨之禄位则经歴之才练朝廷无用非其人之憾贤才无用违其才之阨俊乂在官庶绩其凝此周业之所由隆而治世者必尊而信之者也


　　书经
　　继自今立政其勿以憸人其惟吉士用劢相我国家
　　监察御史【臣】柴潮生
　　吕祖谦曰人之相去何啻千百等用之者大小亦各有方今统谓之吉士盖长短不齐必皆慈祥良善之人不容一惨刻倾险者投足其间此文武用人之大法所以立周家忠厚之治体也
　　蔡沈曰小人而谓之憸者形容其沾沾便防之状也
　　王纲振曰憸人非容悦小人孔传云憸利小人正言其才智机锋能耸发人主以为可与共功必可显世而究竟罔显也
　　王应麟曰臯陶曰彰厥有常吉哉周公曰庶常吉士召公曰吉士吉人帝王用人之法一言以蔽之曰吉舜所举曰元曰恺吉之实也所去曰凶吉之反也议论相传气脉相续在春秋谓之善人在西汉谓之长者惟吉则仁所谓元者善之长为天地立心者也
　　【臣】谨按周公所言诚治天下之要防而先儒别白吉士憸人之实亦详哉其言之矣然人君无智愚莫不求忠贤以自固而正者易疎邪者易亲此千古以来无可如何之事也苏轼云道可讲习而知德可勉强而能惟知人之明为不可学故汉元帝必不以石显为小人唐明皇必不以李林甫为小人德宗必不以卢裴延龄为小人方其一心相信虽髙宗之得傅说文王之遇吕望亦无以过之也今若立其主名曰若憸人若吉士则人皆可以为僞孰自处于不肖若谩无定见则邪正并用毁誉混淆及其久也君子疎于保位小人巧于固宠不必待人主之左右而消长之机决矣大抵人虽不易知若人君能正其身以率之虚其心以观之审其类以求之亦庶几有可知之理盖同一言也謇謇谔谔明辨是非者必君子訿訿模棱两可者必小人同一行也守正持重木讷无华者必君子防给趋走随时俯仰者必小人同一处心积虑也以义为主以生民为忧而畜其君之欲者必君子以利为主以身家为念而导其君之欲者必小人称此以求之即有近名僞行之士强托其间尚可以拔十而得五天下事犹重有赖焉伊尹曰有言逆于汝心必求诸道有言逊于汝志必求诸非道王十朋曰正直之人见君性之偏则以为忧又从而捄正之小人知君性之偏则以为喜又从而逢迎之朱子曰用人不求其可喜而求其可畏不求其能适吾志而求其能辅吾徳不忧其自任之不重而忧吾任用之未至不为燕私近习之计而为宗社生灵万世之计人主以至公之心操则哲之术叅观数说以求之亦可以晓然于吉士憸人之分而成劢相无疆之治者矣
　　书经
　　其惟吉士用劢相我国家
　　编修【臣】双庆
　　孔安国曰立政之臣惟其吉士用勉治我国家蔡沈曰其惟用有常吉士使勉力以辅相我国家也
　　【臣】谨按立政一篇周公敷陈用人之道详哉备矣而究归于吉士劢相国家诚制治保邦之要术也夫国家当承平之时纪纲法度灿然大备所恃以敷化理民而绵清泰之休者惟延揽人才为最急人才者难得而易失难聚而易散者也从来明作有为之士足备驱防者自不乏人然効一官任一职或轻率而喜事或躁进而多疎或纷更而滋扰汉诏所云听其言论则悦耳揆之阴阳则伤化者欲其同心协力以培国家之元气势必有所不能夫不曰才士能士而曰吉士殆必有浑厚深重平易和蔼之德不营营于荣利不汲汲于功名不忌人之美不妨人之贤以君心为己心视国事如家事者斯足以当之故又曰其惟克用常人即虞书所称彰厥有常而吉者也国家诚尽得吉士而用焉不必勲业炳着而后收其效也即此众正盈廷公正之道伸缙绅之途肃已焕然覩气象之光昌纵或有一二不类者厠于其间亦自觉其立心行事不可容于盛明之朝而洗心易虑以争自濯磨矣况师济成风则奋庸熙载所谓抚于五辰庶绩其凝者自可合羣策羣力以副天工人代之责而兵农礼乐无不修举股肱耳目无不率从遐迩无不乂安民物无不熙皥国家治平之福孰大于此此吉士之劢相为立政者所宜深致意也夫



　　书经
　　方行天下至于海表罔有不服以觐文王之耿光以扬武王之大烈
　　编修【臣】裘曰修
　　陈雅言曰治平无事之时乃祸患所自起茍安于逸乐惮于自强岂所以继志述事而承祖宗之托乎公推广勿误庶狱之旨而并及此固非后世导君以穷兵好大者比也
