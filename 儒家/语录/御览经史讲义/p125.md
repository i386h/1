<!-- { "loadSidebar": true } -->
　　【臣】谨按古圣王之敬天勤民也每以农事为兢兢故一嵗之中有祈有报有耕有藏莫不慎重周详垂为盛典诚以民之大事在农上帝之粢盛于是乎出而孟春建寅之月土膏初动尤农事之所肇兴此祈谷耕耤之礼所以次第举行必躬亲之用仰神庥而奠民命敬之至也臣甞考春秋鲁襄公七年夏四月三卜郊不从传以既耕而卜郊为非礼乃知启蛰而郊祀后稷以祈农事即孟春之祈谷于帝也郊而后耕即祈谷之继以耕耤也郑氏引此以见天者民之命而食者民之天其典至钜其事相因均无敢忽耳且夫耤田以供粢盛季秋藏帝耤之收于神仓只敬必饬古者祭祀必待亲耕之谷不以他谷为祀谷梁传曰天子亲耕王后亲蚕非无良农红女也以为他人之所尽事其祖祢不若己自亲者也而谓可不躬亲之为天下游手惰业弃本逐末者劝哉至于耤之为义应劭云天子耕耤田千亩耤者帝王典籍之常韦昭云耤借也借民力以治之以奉宗庙而劝农胡瓒云耤蹈借也以躬践为义非假借之称诸説不同要之躬耕为古今大典而借民力所治之田以躬亲之为天下先上以备粢盛下以兴农功皆圣王之盛举也是惟有敬天之心者乃克尽勤民之事有勤民之念者益以见敬天之诚故祈谷以为民也而必于帝则知致庆盈宁皆本佑助乎天噫嘻之章所以咏昭假也躬耕以承天也而名曰耤则知亲厯陇亩无非借资乎民载芟之什所以咏其耘也与凡日必用其吉辰必择其良不惮勤劳至周且悉茍非农事之厪念者甚深安能盛典之举行大备如是哉








　　礼记
　　聘名士礼贤者
　　编修【臣】任端书
　　【臣】谨按月令一篇或曰成于吕不韦后世儒者多疑之宋陈以为聘名士礼贤者随时可行不必正月而始举其事着以为令也臣甞详攷其防古者布政必顺乎天地之气而合其理是故刑威施于秋冬庆赏施于春夏此二者固庆赏之大端于方春而奉行之无疑也在易正月为三阳之卦泰卦也自此而同人自此而大壮天气下降地气上升君臣交而志通象以着焉是以王者法之而布为宪令则名士之聘与贤者之加礼孰有宜于此时者乎汉王充曰才士者朝廷之鸿寳贤人者国家之云雨鸿寳登则金玉聚而赀富不穷云雨盛则润泽多而被物斯广故圣王在上欲使天下治安社稷长乆未有不勤勤于此者也今夫贤士之伏于蓬茅犹珠玉之藏于山泽求珠者必于赤水之中采玉者必于昆山之内彼士之与贤抱道自重不求闻达箪瓢陋巷乐在其中蓬戸桑枢鸣琴在室其萧条寂莫之况行自甘焉初不计上之聘与礼否也故逸诗有曰绵绵之葛在于旷野良工得之以为絺纻良工不得枯槁于野夫使抱徳之人懐竒之彦含章不耀韫彩勿呈托泉石以深藏处山林而终老若是者圣王所甚念也于是春日始和命使者饰安蒲束帛加璧徃贲幽岩尺一赐书褒称素履彰虚己之羙节宏侧席之髙风聘以当官共斯天位加之崇尚用懋人伦方使朝廷得之以为荣四海闻之而景慕其在书曰野无遗贤又曰俊民用章用此道耳由是观之古之圣王思闻至论则企晤英人欲求共治则殷翘哲乂故虽朝已师师士皆济济而胥靡版筑尚惟肖以旁求渭水持竿命后车而共载人君欲为天下计治安社稷谋长乆其亦顺天地之气以行庆赏之政而可哉














　　礼记
　　命野虞毋伐桑柘鸣鸠拂其羽戴胜降于桑
　　监察御史【臣】胡寳瑔
　　【臣】谨按帝王体国经野物土之宜而布其利所以为小民裕衣食之源者至详且悉是以既务农功必兼理蚕事治田之法即有树桑之政书曰桑土既蚕言水土平而可就蚕桑也诗曰爰求柔桑又曰蚕月条桑豳风之言农事详矣而于蚕桑亦必备述其始末至卫文公营立宫室卜吉允藏亦曰降观于桑以其地势宜桑乃可以居民遂命倌人勤桑田之驾葢昔之圣君贤侯莫不于此加意焉而礼经遂着为令季春之月命野虞毋伐桑柘野虞者主田及山林之官桑为东方神木柘亦桑属皆蚕之所食当蚕将生之时司其事者先禁民戕伐恐其有妨蚕食而爱之重之也当是时鸣鸠则拂其羽戴胜则降于桑物之应而至者随耳目之所遇咸足以防其心力之勤其亦布谷催耕之意欤于此可以知天时焉可以审地利焉可以观物理焉皆所以劝人功也蚕事渐近而天时已至矣地利方兴矣望嘉植之向荣聼禽声之在树细推物理如告以女红之伊始焉一时井里之间胥勤勤于本务其淳朴之风太平之象不诚可绘哉夫一女不织或受之寒凡为政者孰不念桑柘之利与稼穑同功然知蚕之人南北各殊养蚕之地古今亦异岂其事之不可尽兴哉亦在亲民之官善于劝课而已考魏书食货志初受田者男夫一人给田二十亩种桑五十树宋史太祖建隆时诏所在长吏谕民有能广植桑枣者止输旧租伐桑枣为薪者有罪此即野虞毋伐之遗意所以广植桑之利也然南史罗研传又谓研为信安令故事置观农谒者围桑度田劳扰百姓研请除其惟善为化则民受其益而行之无实民亦苦其果得良有司以劝谕之使民自获其利而欣然乐从则天时可乗地利可资动植有咸若之休织纴无怠弃之业斯衣食之本裕而永享乎乐利矣













　　礼记
　　命野虞出行田原为天子劳农劝民毋或失时命司徒循行县鄙命农勉作毋休于都
　　给事中【臣】钟衡
　　【臣】谨按食者民之天农者食之本先王念农事之甚重既以元日祈谷于上帝矣又亲载耒耜帅公卿诸侯大夫躬耕帝耤矣又命田舍东郊以教道民矣迨至孟夏之月田功日盛民之趋于田畴者劳苦亦倍至天子于此岂不欲亲履畎亩进农夫而告之以时不可失率作之不可以怠训之以民生在勤勤则不匮然而田园县鄙之间势不能以遍及也于是外官则命野虞内官则命司徒野虞习知田事郊外田原之地所宜出行者也司徒职掌地官郊内县鄙之地所宜循行者也先是下令于民曰凡尔农夫各举尔趾各服尔耕土不备垦是谓弃地其有禁室有悬耜是谓废业其有禁而由是劳之以奨其劳劝之以趋其功勉之以作其勤戒其惰凡若此者非好为此劳劳也荀卿有曰迨时而作过时而止老弱之力可使尽起又曰得时之稼丰失时之稼约然则时其可失乎一夫不耕或受之饥故民无职事者出夫家之征然则可使暂休于都乎夫力田之事在下而董民之责在上考之周礼教稼穑则有遂人廵稼穑则有遂师简稼器修稼政则有遂大夫至合耦于耡与夫趣其稼事而诛赏之先王为农设官既详且尽若此乃月令之篇则有野虞司徒以崇奨劝励之宜其上下相亲日周旋于耰锄袯襫之间民用罔不震动恪恭于农也诗曰曾孙来止以其妇子馌彼南亩田畯至喜上下亲爱之意蔼然可见又曰嗟嗟保介维莫之春亦又何求如何新畬则命之以尽心劝课意更何如其肫挚也后世非无廵农之官而或视为具文或无以宣上徳意欲以兴田功而洽民情难矣然则廵行劝课使地无遗利民无遗力日相习于勤劳而几忘其督率者不在乎实意之流通也哉













　　礼记
　　命农勉作毋休于都
　　监察御史【臣】胡寳瑔
　　陈澔集説勉其兴作于田野之内禁其休息于都邑之间皆恐其失农时也
　　【臣】谨按道民之路在于务本惟本实既裕则民生日遂而稼穑为寳其自养之道不穷此民为邦本食为民天所以开蕃殖之始广阜育之源者诚莫大于农政矣夫农天下之本也炎帝兴耒耨之教轩辕肇画井之功唐虞之世播种树艺烝民乃粒而万世永赖焉至于无逸豳风诗书所载其言农事者甚悉三代圣王知兴化致治政在养民而养民之道必以服田力穑为先务故当耕作之时勤于劝相使之力诸原而勿休于邑其重农贵粟之意无有加于此者而礼经于孟夏之月遂着为令曰命农勉作劝服勤也曰毋休于都戒游惰也劝与戒交致农职于是乎益详故周官之制旅师省耕遂师廵野载师征惰民县正定赏罚司其事者日与小民相接于田野之间督率奨劝之方可谓备矣诚讲明而力行之以此为教民岂犹有自惜其力者乎汉时毎勅有司以农为务且置大司农丞十三人人部一州劝农课桑天下安乐戸口綦盛焉一时循吏如龚遂黄霸召信臣杜诗辈皆以劝课致民殷富唐择明识通方之臣持节劳徕宋亦有农师劝农使元则分布劝农官廵行郡邑皆古之遗风也葢天子躬耕帝耤既已率先天下至于遣谕计吏少府水衡各置农官而刺史之行部又复乡亭有劝载锄耒于轺轩亲芸获于陇亩下观而化民自知勤也使良有司能通此意而不视为具文勤宣上徳亲课其民其于农事岂仅小补而已哉且夫天时有生也地利有养也天时不能无愆伏而地利之髙下肥瘠亦互异故必人功尽而天地之泽可以资其有余并可以补其不足所谓治田勤谨则亩益三升不勤则损亦如之其増减之在人者不可以天时地利为辞惟贵于人之能尽其力耳经所为勉其兴作禁其休息欲民之务本也诚足为后世言农政者之所取法欤











　　礼记
　　仲夏之月律中蕤賔君子斋戒处必掩身毋躁止声色毋或进薄滋味毋致和节耆欲定心气百官静事毋刑以定晏隂之所成
　　侍讲学士【臣】任启运
　　髙诱曰隂气萎蕤在下如主人阳气尊重如賔客隂气始起于下阳气强葢其上故争争故必静以安之
　　郑康成曰节耆欲定心气微隂扶精不可散也晏安也隂称安
　　孔頴达曰君子谓人君以下至士齐戒所以敬萌隂也处不显露又不躁动恐干隂也歌乐华丽之事为助隂故止之既止声色故嫔房不得进御侍夕亦为微隂始动不可动于隂事也凡此清静止息之事皆以正定身中安隂之所成就
　　方慤曰止声色欲其视聼之专毋进御女以解缓之时虑摇其精也薄滋味毋致和恐昏愦其志意也耆发于外欲动乎内皆主乎心故节耆欲乃以定心气静事毋刑不欲动而有为也
　　徐师曾曰若此者正以天地之气顺则和和则致祥竞则逆逆则生咎故谨于内外皆以正定晏隂而至于成不使微隂侵身而生疾侵阳以致灾此顺时致和之道也
