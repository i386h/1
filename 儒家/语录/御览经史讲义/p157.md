<!-- { "loadSidebar": true } -->
　　【臣】谨按此言天人合一之致而父天母地者当修其养气尽性之功也体者官骸之会孰运行是性者神明之府孰主宰是夫鸢鱼之飞跃尚察化机水火之燥湿咸闗妙理而况人为天地之灵而知自贵于物其形生神发而谓与天地不相似焉必不然矣原夫太极之初冲漠无形无论飞扬升降之气坱然太虚之中即幽明妙应纯粹以精之理亦絪缊而未显神化而不可测也迨两仪奠而四象立阴阳健顺各出其藏以成物之性情形体其消息盈虚晦明寒暑固递嬗而不穷亦一定而不易此三才之道天地与人其理原非异也今试旷观宇宙之中上者岳峙下者渊澄动之为风雷润之为雨露明有日月幽有神并育并行者塞于两间也非天地之体乎又且静騐覆载之间干知大始坤作成物卑髙陈而贵贱位动静常而刚柔断方以类聚物以羣分福善祸淫者恢而不失也非天地之性乎是故天地有体而人即以天地之体为体也天地有性而人即以天地之性为性也气处于散散者必有以聚之耳目视听皆灵明之寓也手足持行皆机缄之运也即极而髪肤之微呼吸之细亦隠然见大冶之镕铸而又非一一而雕刻之也则塞者吾以为体理处于虚虚者必有以实之恻隠辞让一元亨之发见也羞恶是非一利贞之流露也即凡喜怒之形哀乐之故亦肫然见造物之范围而又非孜孜而矫揉之也则帅者吾以为性然则吾有体当知所以养此体者而耳目之官不得与天君相夺也集义而无害恭作肃从作乂明作哲聪作谋睿作圣五事与五行相配而敛福所谓践形之圣人者乎吾有性当知所以尽此性者而嗜欲之粗不得与天命相参也执中而勿倚君则仁臣则敬子则孝父则慈交则信五伦与五常归根而复命所谓持志之君子者乎夫天地之道至易至简虽有上下道器之分而要之继善成性总此阴阳为之翕辟一故神两故化合外内之道也而或者黜聪堕明欲遗体而见性啬精炼气遂执体以为心不亦悖乎诗云天生蒸民有物有则民之秉彛好是懿德朱子曰天以阴阳五行化生万物气以成形而理赋焉是体与性圣人与庸愚无以异也而清明在躬志气如神者惟圣者能之则以凡人为一人之人而圣人为千万世之人而不苐为一世之人也邵子曰圣人者谓其能以一心观万心一身观万身一物观万物一世观万世者焉能以心代天意口代天言手代天工身代天事者焉能以上识天时下尽地理中尽物情通照人事者焉能以弥纶天地出入造化进退古今表里人物者焉盖中和既致位育自神故以天地万物为一体不独善其身也必克己复礼天下归仁而后为体之充以太和为保合不独尽其性也必尽人物之性至于赞天地之化育而后为性之正致广大而尽精微极髙明而道中庸此配天地之业也宋元而后儒者侈言性命而经济之学缺然不讲是明明德而不亲民成已而不成物自小其体自狭其性与天地不相似岂所语于大人之事乎

　　性理
　　朱子曰士居平世处下位视天下之事意若无足为者及居大位遭事会便觉无下手处信乎义理之难穷而学问之不可已也
　　编修【臣】杨开鼎
　　【臣】谨按朱子尝云君子量而后入不入而后量此即学优则仕之意而漆雕氏之未信圣心有深契焉亦此防也夫臣子之义孰不欲趋事赴功哉乃汲汲以就功名而胸中义理未明学问未到居恒议论似乎侃侃凿凿可以见之设施而一旦身膺重寄坐而言者不能起而行泥乎古者用之今而未必当其可则信乎义理之难穷而学问之不可已也朱子尝谓今世文人才士开口便说国家利害把笔便述时政得失终济得甚事夫固有慨乎其言之宋儒黄榦亦云少而为学志趣卑鄙意思凡庸无可用之实壮而从宦营私背公惮烦习惰漫不知其所职至于决性命之情以饕富贵则左拿右攫东驰西骛无不用其力噫斯其人直以天下国家为尝试矣朱子平居惓惓无一念不在于国闻时政之阙失则戚然有不豫之色语及国势之当振则感慨以至于泣下其事君也不贬道以求售其爱民也不狥欲以茍安盖其居敬穷理确有见于天命之本原而务其远且大者所以决大疑定大业变化无穷泛应曲当又何至事会相乗而茫无措手哉大抵居官临事外有龃龉必内有窒碍内外相应毫髪不差此其深求乎义理尽力乎学问必非一朝一夕之故吕祖谦云折肱之余饱于谙歴惟培养本原使忠爱之心益厚则斟酌调剂羊肠蚁封间盖自有余地也防哉斯言其即朱子义理难穷而学问不已之谓乎尝考晋室之势独任一谢安张栻谓其非特方略之妙其所存忠义纯固负荷国事故能运用英豪克成勲业诚与才合故也唐宰相房善谋而杜善断其善谋也必其入理精深而非依违两可其善断也必其见义勇决而非子智自雄宋臣如文彦博韩琦范仲淹皆社稷之臣文处大事以严韩处大事以胆范处大事曲尽人情皆本一片忠诚为国之心着为事业何莫非义理精熟从学问中来者哉朱子曰古之君子居大臣之任者其于天下之事知有所未明力有所不足如救火追亡不容少缓上不敢慢其君下不敢鄙其民中不敢薄其士大夫屹然中立无一毫私情之累而惟知其职之所当为夫是以志足行道道足济时而于大臣之职可以无愧虽然其亦难言之矣臣愚以为其平时之侈然自满者其临事而漫无劈画者也其平时之欿然不足者其临事而确有裁断者也夫惟欿然不足而后义理日深学问日粹希荣竞进之心潜消于不觉而天良之忠爱油然而自生庶足以仰佐郅隆之治而自効于股肱耳目疏附后先耳至于义理难穷学问不已又宁有止境哉

　　性理
　　问临民曰使民各得输其情问御吏曰正己以格物
　　编修【臣】冯秉仁
　　【臣】谨按民者情之所由生也吏者理之所从出也民不得其情则风雨隠于茅檐矣吏不得其理则文弊丛于几案矣夫人臣出身加民其谓能体爱元元表率羣吏顾乃观民之化无闻正身之教不先其何以称厥职而无愧耶康诰之篇曰恫瘝乃身民情大可见小人难保其在周官自六卿率属以及闾胥族师靡不明其职业综其计课推斯义类殆有得夫临御之大防而为体国经野之端立之凖者程子深契夫是而于临民则曰使各得输其情于御吏则曰正己以格物是岂旦暮之效而文貌之可袭者哉盖民隠之难于上达自古为然矣水旱之频仍也灾沴之流行也盗贼之充斥也课赋之不给也其散处流离之状呼号望泽之形民情孔亟人臣承天子好生之德而休养抚循还定安集此固草野所廹相赴者若乃风土异宜好尚异质贫富贤愚异等曲直偏全异数纷纭委曲虽乡邻族党有不能悉其微贤司牧因心顺导直抉其腑肺之所欲陈一如相对于家人骨肉之前甚至哭泣将之歌咏随之者无他诚能动物故也是故均输则曰输言货物之流通也神输则曰输云众志之依归也而于民情亦以输称者可不谓视民如伤而休戚相通者欤若夫吏而曰御其权伸于统率而其要在于观型葢簿书之细俗吏出其中良吏亦出其中苐以其职在下曹而卑之过甚既无以鼔其才猷操之太严又转以生其趋避非但禁防不及有以生奸即禁防所及亦足以滋弊也惟一归之正己则表端影直自有不待教而为善不待惩而自耻为恶者史册所称如鲁恭之不敢欺卓茂之不忍欺亦可见格物之一端推之若王旦念切夫东南民力而承防者识真为宰相之言刘宏推诚于征发手书而奉檄者凛十部从事之喻其以身先之而物自化之虽在疎逺尚闻风格被况躬亲给事日相亲感有不蒸然率德者无是理矣善夫大学之教君子有诸己而后求诸人无诸己而后非诸人其于程子正己格物之意不互相表里乎要之民待泽于下吏受成于上而感通维系民与吏归本于一原功最于吏斯福归于民为人臣者诚能体此以率吏以临民将见政乂而化洽俗厚而风淳于以赞治朝廷嫓美唐虞庶几矣

　　性理
　　朝廷设官求贤故在上者不当以请托而荐人士人当有礼义亷耻故在下者不当自鬻而求荐
　　编修【臣】冯秉仁
　　【臣】谨按帝王御极法天勤民而外治莫大于用人是以股肱惟人良臣惟圣设官求贤其所系者綦重也依古以来建学校造士之法良矣明科举取士之端备矣严甄别选士之方善矣师师济济襄赞盈廷国家收得人之益受养士之报者数代相沿未之或易焉然而岩穴有旌邱园有贲十辟九举而后揽辔登朝慨然有志澄清者此又网罗之所未及资格之所难循汲引之权非大臣其孰任之崔沔贤良防云人茍擅英博之姿受明试之寄享厚禄居髙官而不能抚踠足于吴坂指潜璧于荆山致使有公辅之才而无许郭之鉴者斯则卿士之罪也此殆慨乎其言之欤夫天生一世之才自足需一世之用进退之权自上操之者维名与器用舍之机自下主之者先德于才礼义亷耻谓之四维四维者根本之地也士未有根本未立而能致君于尧舜者倘求贤之诏方书而奔竞之风已启白屋之荐未通而请托之縁渐炽则所谓举贤为国如狄门之桃李谁其信之朱子有见于用人之大而深重夫亷耻之养因以塞源防本之词昌夫正心诚意之学其以请托之私责之在上者言大臣之职贵知人也能举人也其以鬻之耻责之在下者言士人之守崇实学也善藏器也侃侃正论洵足以风千古矣窃尝究其绪而论之布衣韦带之士僻处偏隅业在名山而甘心肥遯此其意固将自谓为葑菲所不及采也其间有学究天人而数竒一第才优经济而制艺不工或抱其匡略或持其著述以俟知己者之一遇其将游贵显之门乎而奔竞之中必无佳士矣其将待蒲轮之及乎而蟠木之器根柢谁容矣况乎振淹滞防单寒内称不辟亲外举不避怨此必公忠体国得以人事君之义然后能之茍非然者退食自公深居敛息若恐臣门之如市遑言载刺之盈车凡夫属在草茅一望其丰采接其言论且不可得将何自而为鬻之资又何从而为请托之地也耶是以亷耻之养闗乎国体荐贤之责归之大臣大臣者上佐天子出政令以育万民下司人物之柄以方多士诚能于调元赞化之余广其延访使下士无壅蔽之虞精其鉴衡俾风尘无冒滥之弊更进而考其根源详其素行不得以风流文采之可观而遂许以远大之器行见药笼之参苓渐积而日富竒才异能亦日淬而益厉大者为栋梁小者为榱桷其所以应天子求贤之命而成作人之化者讵不伟欤夫周称多士着美风谣汉号得人垂芳竹帛荐贤推士者代不乏人而或援引成风卒成党与其流弊莫极者实在上无持正之学特达之识因以请托之门启干谒之渐耳诚取朱子之训身体而力行之则上行下效士气日伸士风日振都俞之盛且比美于唐虞其犹劳九重之上侧席旁求而廷臣无以应命者几希矣

　　性理
　　权衡设而不可欺以轻重者惟其平也绳墨设而不可欺以曲直者惟其正也
　　监察御史【臣】李敏第
