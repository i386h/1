<!-- { "loadSidebar": true } -->
　　【臣】谨按王应麟以为丹书敬义之训夫子于坤六二文言发之孟子以集义为本程子以居敬为先朱子谓敬义工夫不可偏废葢敬者圣学之所以成始而成终也义则心之制而事之宜也从古圣贤每对举而互言之者凡以敬之为敬必贯动静彻初终为一致然后可以言敬故曲礼括之以毋不敬尚书揭之以无逸作所诗称敬止而先之缉熙朱子释以继续其敬光明其敬而此节程传则谓君子主敬以直其内盖君子知敬为吾心之主宰一以敬存心内谨于心术念虑以防其奔驰放逸外谨于威仪动静以禁其侈肆怠惰终日干干则此心常存是非善恶不失其本然之正而内罔不直矣至于义之为义要当随地随时见得是处决定是恁地不是处决定不恁地无适无莫因应自然尽变尽神化裁各当方其未事初无将迎之扰及其既事更无留滞之心此义既精是非善恶皆中其当然之则而外罔不方矣夫敬立则内直既有以养乎外而外益方义形则外方又有以养乎内而内益直内外交养循环不已由是直纯乎直方纯乎方直方之德光辉盛大至于穷神知化而不自知所谓从心所欲从容中道自无滞碍于所行而利矣故曰不习无不利也然是敬也义也程子谓为合内外之道敬义夹持直上达天德自此朱子亦谓敬义只是一事大槩敬义二者相须而相成敬则寅畏中存而匪僻无自而入义则裁断合宜而私欲末由相挠敬以义辅则审慎而不流于畏葸义从敬出则裁制而不失之粗疎内以主敬立体外以精义致用举凡用人行政度务揆几胥得其当而孰有所疑乎此夫子敬义合一之微意也







　　周易
　　君子敬以直内义以方外敬义立而德不孤
　　给事中【臣】倪国琏
　　程子曰君子主敬以直其内守义以方其外敬立而内直义形而外方义形于外非在外也敬义既立其德盛矣不期大而大矣德不孤也
　　【臣】谨按上文言直方是已成之德此言由圣学功夫之全以养成此德也人之所以主持万物者此心而宰制万物者亦此心心之立体本直也而有时不直者以操存之功稍间则方寸或累于私耳君子知敬为胜私之要是以精神整肃念虑纯一致谨于心术志气之微以防其奔驰放逸而又深察于威仪动静之着以捡其纵肆怠惰日日维持时时存省此心邪曲之私自无所容留而归于本然之直矣心之应事本方也而有时不方者以研精之功未至则应物或乖其则耳君子知义为处事之宜是以是非截然可否厘然先事有精义之功随事随物审其当然而无一端之昧其理临事有集义之学因物付物处置各得而无一事之拂其宜大中至正无过不及凡物当然之则既无不曲中而外自形其方矣夫有敬而无义则见之于事或不免于差误有义而无敬则无本之学亦何以善化裁惟是敬义夹持内外交养其存于中者既无纎毫之私而彻上彻下表里如一是以敬持万物之枢也其形乎外者絶无偏邪之失即达权通变各顺其常是以义定万事之凖也敬义既立盛德日新涵养乎未发之中又省察乎中节之和由学问勉强之功而造于圣神功化之极不难矣德岂至于孤哉自昔敬义之训原本于丹书孔子于坤之六二发之所以立千古圣学之宗也孟子以集义为本程子以居敬为先张栻又谓功夫并进相须而相成此理益昭然矣然干九二言诚坤六二言敬诚敬者乾坤之别也干九二言仁坤六二言义仁义者阴阳之辨也要之敬而后能诚非敬无以为诚义即仁之有裁制处离仁亦做义不出诚与敬仁与义一以贯之所贵乎君子之善致其全功也











　　周易
　　君子敬以直内义以方外
　　编修【臣】张若需
　　程子曰敬以直内义以方外合内外之道也敬义夹持直上达天德自此
　　薛瑄曰敬以直内戒慎恐惧之事义以方外知言集义之事内外夹持用力之要莫切于此
　　【臣】谨按学问之功必期内外之交修斯本体有所持循而裁制之宜必因之而各得盖平时不深以涵养则齐庄中正之不存而惰慢得以乘之内先无以为存主之地而晰理未精所以剖别夫是非之介者未能灼然而无疑断然而不惑则由乎中而应乎外者又何以随所施而无不当乎是故执持于内者不可以不严而制外以养中必贵穷理以求其至当也君子法坤道之直方而合内外以致其功者惟在敬义夹持而不使几微之或懈故其湛然之中惺惺独觉而戒慎不覩恐惧不闻所以遏其人心而养其道心者惟恐不至则心体光明洞达无纤毫之委曲内何有不直乎至于事理之陈千端万绪而学以聚之问以辨之所以别其毫厘察其疑似者无有不尽则理道均齐画一遂时措而咸宜外何有不方乎乃知居敬存心既有以为穷理之本而又进以集义之功则不徒守其空虚之心而宰制有方临事自截然而不可易此敬义夹持之道所以不可偏废也诗曰昊天曰明及尔出王昊天曰旦及尔游衍又曰不显亦临无射亦保主敬之谓也书曰以义制事又曰虑善以动动惟厥时守义之谓也古圣王惟此之务而燕闲之必庄时几之必勅严屋漏于帝天而主敬以作所且好问而好察执两而用中时兢业于万几而精义以致用由是内无轶志外无遗理而适协于直方之道也干之文言言进德修业而坤言敬义者欲进干之德必本于坤之敬欲修干之业必制以坤之义洵乎敬义为学问之大要天德与王道一以贯之而靡遗矣













　　周易
　　君子敬以直内义以方外
　　给事中【臣】周祖荣
　　朱子语类曰敬以直内是持守功夫义以方外是讲学功夫直是直上直下胸中无纤毫委曲方是割截方正之意是处此事皆合宜截然不可得而移易之意
　　薛瑄曰敬以直内涵养未发之中义以方外省察中节之和
　　【臣】谨按敬以直内立其体也是平时存养之功义以方外达其用也是临时操持之法盖下学之始养心莫如敬惟主一无适则方寸之地廓然大公而无所蔽浑然至正而无少偏彻上彻下如鉴斯空所谓直内者此也制事莫如义惟精研入神则酬应之余裁处有条而不紊是非一定而不移左之右之如矩斯絜所谓方外者此也然敬与义虽有分功内与外非有两事方其致敬覩闻未交而湛然无欲形声方接而惺然有主吾心之全体不亏而外之方者有所本矣方其集义因时制宜而范围弗过随事顺应而斟酌咸宜吾心之大用以行而内之直者有所达矣所谓敬义夹持者此也朱子语类及薛氏之说发明最为亲切至先儒黄榦有云干言德业坤言敬义实相为经纬欲进干之德必本之以坤之敬欲修干之业必制之以坤之义此以干九三与坤六二参看立说其义亦精【臣】窃思圣人说易不外动静相资之理即一爻之义引伸触类无所不通如坤之六二不独可与干九三叅看亦可与干九二对看葢干二主于天道故言本体而必推之学问以天合人也坤二主于地道故言功夫而必约之敬义以地应天也由一爻以推求易理之精圣学之妙有令人研究之无尽者大哉易也斯其至矣
　　周易
　　君子敬以直内义以方外
　　监察御史【臣】李清芳
　　程传君子主敬以直其内守义以方其外敬立而内直义形而外方义形于外非在外也
　　本义直内方外程传备矣
　　【臣】谨按敬者主一无适之谓义者所行合宜之谓葢人之一心原其本体湛然虚明如鉴之空如衡之平寂然至静而万理咸备其随感而应也妍媸俯仰因物赋形正大光明流行不滞此上帝所降之衷生民所秉之彞本如是也惟为气禀所拘物欲所蔽不免有所昏昧错杂而无以全其所受之正于是君子有自修之功收敛放心不容一物无一毫私欲之蔽而惺惺常存敬之所以立也及其接物处事则准情度理称物平施权衡得中无少差谬义之所以行也直以心言心一而已喻如物之直而不曲一线而去也方以事言事有多端必四周俱到喻如物之方正四面如一也然敬义虽有内外之分体用之别而其实不相离也葢非敬则中无主宰事至然后安排则已缓而不及于事矣惟须平日有涵养之功临事方能洞彻非义则外多错履而邪动之辱反有以累乎内之所存矣惟须应事有详审之功而中之所存益固敬义夹持不容间断以至于熟则廓然大公物来顺应存于内者适得吾心之体发于外者不失吾心之常矣夫乾卦乃圣人之学坤卦乃贤人之学故干之九三言诚而坤之六二言敬程子曰诚则无不敬矣敬则可以至于诚矣然敬之理贯乎动静而不偏可以包乎义者也故敬者乃圣学之所以成始而成终而学者之功其必以敬为宗也欤


　　周易
　　君子敬以直内义以方外
　　监察御史【臣】周礼
　　【臣】谨按为学之道必合内外以交修内有涵养之功然后心纯理得而有以立其体外有省察之功然后谨几慎动而有以善其用此直内方外所以为天德王道之要而敬义之学不可不务也丹书之训曰敬胜怠者吉怠胜敬者灭义胜欲者从欲胜义者凶岂不以人心易纵应物多偏而制心制事不可无学乎盖人惟一心理欲互乘心有一息之稍怠则私欲羣起而引之投其所甘中其所溺声色货利佚游玩好之属纷纭憧扰于方寸而不宁即或一念清明思屏私欲以全其德而内无所据以胜之终不能以絶其萌不移时而非几之贡如故矣至于事之来也是非可否义本一定不容假易而人往往迁就以便其私私心既起则牵制不能决善宜从也或以有妨于佚乐而浮慕不亲慝宜去也或以便安之可娱而昵就难除由是依违犹豫制行无凖而动作云为不免于偏陂矣夫方寸之憧扰者内不直也制行之偏陂者外不方也何以直内厥惟敬何以方外厥惟义敬者德之聚尧舜以来相传之心法也人心之灵出入无时须以义理涵养之心与理相涵则常有精明严肃之意而无昏昧放逸之时理念卓然其常伸而不为私欲所屈故曰直也真德秀曰天下之理惟中为至正惟诚为至极然敬所以中不敬则无中也敬而后能诚非敬则无以为诚也气之决骤轶于奔驷敬则其衔辔也情之横放甚于溃川敬则其隄防也故周子主静之言程子主一之训皆其为人最切者而朱子又丁宁反覆之学者于是知勉焉戒于思虑之未萌谨于事物之既接无少间断则德全而欲冺矣其所以发明主敬之理不綦详与若夫方外之功非由袭取葢有精义之学焉有徙义之功焉精义之学在穷理辨析于公私之介而择其善则遇事而不淆也徙义之功在克己力去其形气之私而循夫理则制事无不当也久之义理日熟而遇事知宜是非可否皆有截然不易者而外不已方哉朱子云敬义不可偏废专务义而不知主敬者固有虚防急廹之病而所谓义者或非其义然专言主敬而不就日用念虑起处分别其公私义利之所在而决取舍之机焉则恐亦未免于昏愦杂扰而所谓敬者非其敬矣所谓集义正是要看破物欲之私却来认得天理之正事事物物无不如此体察触手便作两片则天理日见分明所谓物欲之诱亦不待痛加遏絶而自然破矣程子云敬义夹持直上达天德自此且夫敬义亦岂待外求哉敬即心之警省也义即心之裁制也彼敬而苦其矜持义而伤于矫拂者皆未尝于心实体验之耳心体该动静功夫亦兼动静动时顺义则无行可悔而无事时能静静时能敬则心理日洽而动时得力内外交养而德自底于光大矣












　　周易
　　象曰地中有水师君子以容民畜众
　　监察御史【臣】李敏第
