<!-- { "loadSidebar": true } -->
　　【臣】谨按人君以一身系天人之重所以下孚民情上通帝谓者存乎心而所以经纬万端宰制羣动者恃乎理凡理之至当恰好无过不及处是之谓止顾理散见于事而实以心为枢纽必心纯乎理当万感俱寂时此心如鉴之空如衡之平浑然惺然一无偏倚然后事至物来能灼见其理之所在而因物以付油然顺应罔不各得其宜如是者谓之曰安然则止之云者即尧舜相传之中也安之云者亦即所谓危微精一之防也安汝止三字固合内外贯动静彻始终而言其于圣功王道已总括无遗矣而下又言惟几惟康其弼直三层者葢天下事理万变无穷未事之前固须时时体认而事之初来必审之而后是非可否不致误于所从故曰惟几事之既至必省之而后委婉曲折细密周到不留几微之憾故曰惟康而又恐一人所见或偏所处未当必有左右之臣纠绳匡救于其际政治乃尽善而无故曰其弼直凡此皆以申明安汝止三字之义也林氏之説与集传意义脗合陈氏谓安汝止为静夫圣学动静合一不偏言静且静而知几以图康一语于经文界划亦欠分晓似有不可从者至于丕应昭受之故葢天人上下总此一理至理所在民心顺之民心所属天意因之上有兢兢业业之主下有孜孜赞赞之臣一徳一心清和咸理则四海之时雍风动天命之申锡无疆其理固信而有征者矣

　　书经
　　安汝止惟几惟康其弼直
　　编修【臣】刘慥
　　蔡沈曰止者心之所止也人心之灵事事物物莫不各有至善之所而不可迁人惟私欲之念动揺其中始有昧于理而不得其所止者安之云者顺适乎道心之正而不陷于人欲之危动静云为各得其当也惟几所以审其事之发惟康所以省其事之安至于左右辅弼之臣又皆尽其绳愆纠缪之职内外文修无有不至
　　【臣】谨按人主君临天下所恃以为出治之原者心而已矣纯乎道心则天理中存举凡应事接物莫不合于当然之则若杂以人欲则私意纷扰于中以之揆几度务必有过与不及之差而不得其止者大学言明徳新民皆当止于至善诚以天徳王道本有至当不易之准必精以察其几一以致其决而又操存涵养使天理浑然无间则清明在躬志气如神自动静云为以及纪纲百度悉皆从容中道因应自然顺适乎天命之正无往而非安其所止也至于一日万几必审所发易曰几者动之微周子谓诚无为几善恶葢以志虑方萌其端至微其发甚大一念不谨或贻四海之忧一时不谨或致百年之患古帝王早作夜思朝乾夕惕每出一令行一政必兢兢业业先致严于隐微然后于事物之来洞其利悉其源流审张弛之宜权轻重之势举而措之天下罔非善俗宜民之政而庶事皆得其所安矣独是主治者君辅治者臣一人精勤于上必为之臣者左右赞襄一堂交警竭虑殚精各尽其绳愆纠缪之职克副乎耳目腹心之寄而后上禆君徳下资治道有以成泰交之风奏郅隆之效故又继之以弼直盖面从后言盛世之所示以为戒而责难陈善尤人臣之所奉以为职者也由斯观之治道之得失君与臣交任其责惟人君主敬存诚谨几慎独以养夫义理之心而安其所止又于临事之际周详审慎出以精明断以果决则主徳纯粹既有以端治化之原而在廷诸臣复能和衷共济効职宣猷将堂防一徳内外交修元首明而股肱良几务理而庶事康百姓有不丕应徯志上天有不申命用休者哉

　　书经
　　安汝止惟几惟康其弼直
　　监察御史【臣】廖必琦
　　程子曰事事物物各有其所得其所则安失其所则悖圣人所以能使天下顺治非能为物作则也惟止之各于其所而已又曰安危之本在于人情治乱之几系乎事始又曰为宗社生灵长久之计惟是辅养主徳而辅养之道非徒涉书史览古今而已要使跬步不离正人乃可以涵养薰陶成就圣徳
　　【臣】谨按蔡沈注云安之云者顺适乎道心之正而不陷乎人欲之危动静云为各得其当而无有止而不得其止者葢止即止于至善之谓顺理则裕从欲惟危人君心安所止故能为万事之枢纽然存之于静或不能不失之于动事之方发者几也惟审其合于止而后发事之将成者康也惟省其合于止而后安如是则审于己以修于内矣至于左右辅弼之臣又皆尽直言以匡正之以夹辅安止之道如是则审于人以修于外矣内外交修而慎位之道已尽将见君心惬适之处即民心同然之愿民心恬愉之处即上帝引翼之机人心归而天命眷保治之道皆基于是要之安止正慎位之功几康亦止完得安止工夫弼直即于君止未安几康未审者直以夹辅之则君心之所系綦重矣真徳秀有云惟学可以养此心惟敬可以存此心惟亲近君子可以维持此心三者交致其力则圣心湛然如日之明如水之清义理为之主而物欲不能夺矣此语正与禹意互相发在昔舜之戒禹曰人心惟危道心惟微惟精惟一允执厥中而又继之曰无稽之言勿聴弗询之谋勿庸兹禹之所以谆谆告帝者即帝之所以戒禹也主臣一徳内外交修有虞之治所以亘千古而独隆欤而【臣】于是又有进焉大学云知止而后有定则欲安所止者其道莫先于致知必其早辨于理欲之微乃能适于理而不危于欲安固不揺若性生焉中庸説道不可离而静存动察之功均不可以偏废戒惧严于睹闻之未起慎独谨于念虑之方萌由是而应事之间详审精密自无不得其当又孔子之告公曰取人以身人君必能修徳于上臣下乃能尽其责难陈善之诚殚其绳愆纠缪之职常欲君身之彊固君徳之清明故于天下之事有可否则断以公道而勿牵于一己之私于天下之议有从违则开以诚心而勿参以二三之见啓心沃心皆由于此此至徳之所以日隆而圣治之所以弥固重华风动之休至今存可也

　　书经
　　安汝止惟几惟康
　　编修【臣】张九镒
　　【臣】谨按帝王奉若天道所以统壹庶类而纲纪百为者其治益隆其道大备然未有不审乎至极之地而能随所施而当乎可者葢众善之归得所止则为天理失所止则为人欲是非邪正之界出入消长之机有操之至密而几微所宜早辨也大禹告虞帝曰安汝止惟几惟康是诚得慎位之原矣今夫人君日有万几倘放焉以自恣夫亦可惟适之安而非所语于止者葢在外凛渊黙之容而内念稍弛或且流于晏安触事致精详之意而一端偶间久且入于惰僻晏安之气惰僻之萌私欲之所丛集也私有所锢而理愈以疎欲有所乗而道日以逺如是而欲得其所止是犹防川者决之使溢扑火者燎之使然其势将日侵日炽而不可已夫所谓安止非过为范围也能适乎中而已非别为矩矱也惟协乎极而已心有所専矢犹射百步者不中乎的不止也意有所必赴如行千里者不至其途不止也其始必择所止而不迁其终将得所安而甚适大学谓止于至善又曰知止而后有定诚有与经义互相发明者然而古之圣人于安止中又必再三省察者何也事几之发至微也明者审于至微而慎守之义理之宜至顺也智者履于至顺而详度之葢实见我心不可忘兢业之懐而断不以天下起昏渝之渐由是而防之密勿措之纲维百官得其宜万事得其序固有随所止而皆安者然要其端始于存诚其功归于主敬本之身心以清其源通之事物以穷其义圣贤之学即帝王之学也于是穆然于唐虞三代之治要未有不先立其极以为万世法也

　　书经
　　安汝止惟几惟康
　　检讨【臣】陈世烈
　　蔡沈曰止者心之所止也人心之灵事事物物莫不各有至善之所而不可迁人惟私欲之念动揺其中始有昧于理而不得其所止安之云者顺适乎道心之正而不陷于人欲之危动静云为各得其当无有止而不得其止者惟几所以审其事之发惟康所以省其事之安即下文庶事康哉之义【臣】谨按禹陈保治之道既以慎乃在位言之则其所为干惕兢业者益无不至而兹推慎位之意复言安汝止惟几惟康者正欲帝审于理欲之交辨诸天人之际而无失乎此心之所当止也葢人君御世总在一心心如昧于所止将泛然无归宿之地而私意因之淆惑于中嗜欲因之引诱于外既无以立事物之主宰则事至物来几未能审又何能安纷纭憧扰鲜有不失其当者矣夫止者心之所止也天下一事一物莫不各有当止之所能止其所则意诚心正縁感无从纷引其间斯足以握万化之枢纽一如北辰之安其居而为众星之纲维也然或勉强操持则涉于意见之偏究违乎至当之则要惟此心至虚至灵既廓然而大公亦油然以顺应则无时非天理之周流而寂然不动感而遂通举凡动静云为俱至当恰好臻于纯粹至善之地是以顺适其所自然浑协其所当然此安汝止之义也虽然安止在心而心见诸事事有其几贵审于将发之初事图可安宜省于将成之际惟几云者正于将发之初倍加审慎务使措施悉得其宜不致有几微未协而后已惟康云者正于将成之际倍加省察务使应接悉得其当不致有纤毫留憾而后快葢以安止在于平时而几康在于临事惟临事不懈于几康则平时之安止非同寂守而内修益纯矣总之帝王相传不过一心而传心之要不过一敬惟敬则有以凛夫道心之微自不陷于人心之危此止之所由安也而惟几惟康又必惕惕于事几之际者岂非以此心不可一时不敬乎试观伊尹言钦厥止文王咏缉熙敬止孔门言知止而后有定此止也即此敬也圣学师承原无殊防且敬之至慎之愈至则安汝止惟几惟康者正慎乃在位之本而禹言保治之道不于斯为更切欤

　　书经
　　安汝止惟几惟康
　　给事中【臣】程钟彦
　　【臣】谨按人君继天立极咸熙者在庶绩密持者惟一心故养之于夙夜之先而心之寂然不动者不失其静虚之体审之于事物之交而心之感而遂通者适如其动直之用则内外交修显微无间而古帝王养心之要端不易此矣夫本于天而为衷具于人而有心万理于以毕备万事于以受裁湛然中存全体无乎不具大用无所不周天下之大事物之繁何一不待治于人主之一心必也不以纷华而动不以嗜好而驰天理浑然人欲退聴则操持有主而天君常泰此禹所云安汝止之防也由是至静而涵至动之机至虚而妙至实之用事至能揆物来能应审于念虑方动之时惟几而有以善其发省于事为将成之际惟康而有以善其成则处事之道得而安止之功密夫人心道心传自虞廷而大禹陈谟又以安止为养心之要诚哉上以接虞帝之心传而下即以开歴圣之心法矣彼仲虺之告汤曰以义制事以礼制心则执持有要而物欲不扰傅説之告髙宗曰惟厥攸居政事惟醇则宅衷有本而措施咸宜若文王之缉熙敬止武王之敬胜义胜总以治心为兢兢而圣经以正心为修身之要者岂无本哉在宋程子之对君曰先圣后圣传道传心人心广大无垠万善皆备欲传圣人之道不过扩充此心胡安定之入奏曰圣学以正心为要心者事物之宗正心者揆事宰物之权也朱子具封事曰古先圣王持守此心兢兢业业精一克复如对神明可见君心为治化之原而遏欲存理人臣所本此以为赞襄者乎要之至灵者心易纵者亦心涵养少疎而主宰无权故必主敬存诚以毖其修戒慎恐惧以谨其独防其外诱密其内存则清明在躬志气如神皇衷无忒而四方有不从欲以治也哉

　　书经
　　惟几惟康其弼直惟动丕应徯志以昭受上帝天其申命用休
　　检讨【臣】吴泰
