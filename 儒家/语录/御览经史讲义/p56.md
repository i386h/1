<!-- { "loadSidebar": true } -->
　　【臣】谨按自古帝王未有不敬授人时以厘百工而熙庶绩也盖大挠初定而葭管飞灰以十二律定十二月之候寒暑往来不愆其序作讹成易各循其期此岁功所由成万化因是而彰也粤稽帝尧命羲和以置闰之法有曰以闰月定四时成岁夫每岁三百六十日者一岁之常数也顾天行至健一日绕地一周视日为过一度日之行亦绕地一周而比天退一度积三百六十五日有竒天与日复相会于初起之度则天运一周而为一朞朞之数较之一岁之常数多五日有竒是为气盈若夫月与日会每月之际不足三十日止二十九日半以一岁三百六十日常数较之又少五日有零是为朔虚合气盈朔虚计之每岁多十日余至三岁多三十余日使不置闰以归其余则岁之日不尽乎朞之日朞之余日又积为岁之余月何以定四时而成岁功乎故必以余日置为闰月三岁一闰五岁再闰十有九岁七闰使盈虚消息气朔分齐然后春夏秋冬四时之节候不差而岁功以成此古今置闰之法而厘定四时之大要也若乃圣天子当阳乗干体坤出震继离春则布徳和令夏则劳农劝民秋则选士厉兵冬则饮蜡报赛顺月令之经布四时之政阳不愆而阴不伏暑无怨而寒无咨圣人则因时制宜所谓仁为春温义为秋肃者此也雨旸或至愆期旱涝不无致警圣人则因时补救所谓裁成其有余辅相其不足者此也由是绘无逸于松轩图豳风于紫殿朝乾夕惕时凛钦若昊天之心旰食宵衣不忘抚辰凝绩之意天道顺于上则四序以正八风以平分至启闭铢黍不爽适符乎一闰再闰之期人事周于下则体元在君心调元敷万化刚柔喜怒张弛咸宜不爽乎二气五行之度如此则太和翔洽民康物阜时雍风动之休举积诸此矣岂惟是冯相之所司保章之所掌而已哉












　　书经
　　辑五瑞既月乃日觐四岳羣牧班瑞于羣后
　　修撰【臣】金甡
　　集传曰周礼天子报冒以朝诸侯郑注云名玉以冒以徳覆冒天下也诸侯始受命天子锡以圭圭头斜鋭其冒下斜刻小大长短广狭如之诸侯来朝天子以刻处冒其圭头有不同者则辨其伪也辑五瑞征五等之诸侯也既见之后审知非伪则又颁还其瑞也
　　【臣】谨按集传引周礼注自是后世制度于唐虞时事不合请先列执冒诸说参错之处因推唐虞不应有此制度之理然后断以本书前后可自相印证之文周礼大宗伯作六瑞王执镇圭典瑞王晋大圭执镇圭小行人成六瑞王用瑱圭并无执冒之文唯考工记玉人乃云天子执冒四寸以朝诸侯盖即周书上宗奉同瑁之瑁周制有之其始自唐虞未可知也玉人疏曰瑁方四寸邪刻之浚仪王氏曰以一瑁冒天下之圭则公侯伯之圭濶狭等也此瑁唯冒圭不冒璧夫圭之长短具见于大行人与玉人若其广狭之度则礼记杂记曰圭公九寸侯伯七寸子男五寸博三寸厚半寸剡上左右各寸半盖长短异而广狭同故王氏谓以一瑁冒之至子男亦云执圭似亦可同用一瑁顾他书并云子男执璧不云执圭当以执璧为是璧与圭异制圭长而璧圜欲为之冒势不得以斜刻者合之然斜刻之外无他说今书传图瑁下作偃月形似可冒璧反不可以冒圭与斜刻之说不合王氏知郑注所云不可以冒璧故谓此瑁惟冒圭不冒璧至于冒璧之制略无考证是圭有冒而璧无冒也岂执圭者必湏按騐执璧者无待稽覈耶集传于上宗奉同瑁乃直云邪刻之以冒诸侯之圭璧此说尤欠分晓盖瑁之出于周制者至汉已不得其详解经者乃等而上之以证唐虞之事其说固未可据也且夫尧舜之世亦安有设此制度者哉当时风气其善恶着见者非大神圣即大凶顽其余类皆敦厐纯朴未尝有机巧诈伪若后世私刻符篆之为者如谓受命于天子而忽焉毁失其守器聊作用之固无此理如谓争夺窃据事不上闻其人不负固而入朝乃以伪作之圭璧取败此尤事之所必无也即后世巧诈百出亦祗假符篆以暂售其奸宁有久假不归俨然莅官治事甚至敢于朝谒以图徼幸者乎圣人立法以防患于诸事固宜有节信以相稽考至诸侯朝见亦必騐圭璧以辨真伪则不特事有所不必而于理更有所不可夫诸侯之恭顺与否职事之修举与否应蚤在天子洞鉴中若待其来朝而始辨其真伪非所以示诸侯明也诸侯来朝正宜推诚礼接乃疑所不当有之事始朝则必騐之屡朝则必屡騐之非所以示诸侯信也彼不借此以作奸我先逆诈以相待实用之固不足以禁制名存之亦徒显其猜防非所以为天下后世法也此于周制亦未为尽善而谓尧舜之世必出于此乎然则书之本意如何曰此五瑞即下文五玉辑五瑞者即下文以五玉为贽也班瑞于羣后者礼受币不受玉故聘义曰已聘而还圭璋盖来朝则敛之朝毕则还之此固礼节出入之常其辑也非为呈騐而进之其班也非为騐毕而给之也下文言朝方岳而用圭璧此言朝京师而用圭璧文异而礼无异即下文柴望秩于山川亦与上节类于上帝望于山川同也防绎本文其义自显集传乃引执冒之制疏辨伪之义殊非圣人心事尤与唐虞时事不类是不可以不辨然则周固有冒其义如何曰刻其下端而虚其中是即冒之义也但应如郑注覆冒天下之説不必谓专以冒圭圭鋭上以仰承瑁诎下以俯纳主臣之义已具于此又何必取其脗合以为用哉














　　书经
　　敷奏以言明试以功车服以庸
　　编修【臣】何其睿
　　蔡沈曰敷陈奏进也周礼曰民功曰庸
　　程子本义曰使人各陈其为治之説言之善者则从而明考其功有功则赐车服以旌异之其言不善则亦有以告饬之也
　　【臣】谨按古者帝王治天下将举天下而使之皆安政无不兴而民无不乂则必任贤者而与之共之于是制百司之官定大小之职而又为之异其车服以荣之视其功能以畀之驭吏之权备防厉之方至矣盖天下至大天子不能自为也内而左右卿士之是资外而方州羣后之是借左右卿士所以佐王者宣职而布业方州羣后所以代人主理物而奏平于是欲得其人而用之尽当其才而无有所失此诚未易言者而要其所操之术有三曰有所以取之有所以任之有所以鼓舞激劝之使有所大服而共奋而已矣所谓取之之道者何也凡人之贤不肖其初未能辨也虽聪明神圣之主亦安能无所据而知之惟观其言而后能否有可审矣更为察其言之果善与否而后短长益以定矣吾即其言以取其贤且能者而去其不能者则贤能者将无所遗而不能者殆无自而进此取之之法之必严也且夫既已取之则诚将为可信而遂以用之虽然信之太鋭而委之遽专事不期于责成而效无所实覈则虽言取之而人皆将饰言以相欺更以官予之而安保其治官之无騐古者圣人知其弊之必至乎此而患之不可不防故于其所以取之者常寛而所以用之者尤至慎示其职事以命之又为之丁宁以告戒之又为之限年以课之立法度以考之虽予之官而诚未欲遽处之也试之以所守以观其亷试之于所利以观其正试之于所难以观其通试之于所不乐以观其久试之民以观其仁试之绩以观其备然后知其诚能矣诚贤矣则举之不嫌过骤而任之可以终身帝王所操以待天下使天下之贤者鼓舞而不倦其不肖者甘自引伏而不敢萌徼幸冐进之思者无他惟取舍当功咎昭与赏罚正而已夫圣王之世万无简贤弃能之事而但使爵命之重章服之荣贤不肖混淆而无以自别则天下方将不以为贵而后无所劝惟取其贤且能者授之官而尤必考而核之使有其实者乃得居其位而章其物与器然则何功之勿兴何治之勿致此唐虞之法之所以至善而不可易也




　　书经
　　敷奏以言明试以功车服以庸
　　编修【臣】王居正
　　程子曰敷奏以言者使各陈其为治之说言之善者则从而明考其功有功则赐车服以旌异之其言不善则亦有以告饬之也
　　【臣】谨按帝王之治天下也莫要于安民莫急于察吏夫察之则必思有以考之考之而得其名与实之真矣然后黜陟之典行而劝惩之法立使夫百尔臣工咸晓然知圣天子所加意而作兴者凡以为民也则将循乎其名以既乎其实举相勉于慈祥恺悌之循良而吏治民风乃日臻于淳古昔者舜有天下廵守之后继以述职躬桓蒲谷辑五瑞而来朝东西朔南周四年而报政当是时羣牧考羣后四岳考羣牧而天子坐明堂以聼之庆赏黜罚出自一人而四方羣后举帖然奉守其政令而莫之敢有异议猗欤盛哉典綦隆已虽然舜岂徒为是以耸动人心粉饰太平而已哉民生之苦乐不齐风俗之淳浇各殊四方情形茍一日不周于睿虑则上下之情遂隔而不通夫承天子命以抚我兆姓而悉其疾苦同其好恶者岳牧羣后也茍非使之尽其言而陈之何以考厥职而达下隐乎舜是以有敷奏之典聼其已行之政事审夫民功之修废而其言之善者则又察其功之及于民也孰小孰大孰虚孰实孰行之于目前而骤效孰要之以久远而后成不贵空言无补而必求言底可绩考之者不厌其详而得人乃真覈之者务穷其实而法立知劝盖至是而车服之旌不敢滥也亦不敢缓也无或吝也亦无或僭也始之以好问好察之虚心终之以黜幽陟明之实政考课有法而吏治澄清其斯以为有虞之治乎窃以为古今不易民而治帝王不易法而理今之督抚州县亦犹是古之岳牧羣侯也其三年大计八法卓异之条亦犹是古之三载考绩敷奏明试之典也乃上古政简而俗朴其察之也尚易后世事繁而情变其察之也较难于此而振纲提要则督抚表率之道不得不讲矣且夫为督抚者亦非敢徇请托通苞苴也而务安静者或过于姑息任意见者更或误于迎合巧佞之吏不能实心敎养而善应对工周旋甚似才能有余司道多喜为称赞督抚耳熟先入之言一见巧佞者之应对周旋遂以为真能员矣如是而举错之间能无误乎然则察吏之要其何道而可诗云岂弟君子民之父母可知爱民为循吏之本而督抚之所以定其贤否差其高下者要当以是为权衡焉是故其言之至吾前者有详有禀而察其注意所在果能曲体民瘼否耶其事之入吾耳者有兴有革而观其措置所本果能深得民心否耶从民起见则褒之荐之不以悃愊无文而薄其人不从民起见则饬之劾之不以小善可喜而奨其才且也城府不设于胸如水之清如鉴之空而揣摩迎合之渐无自而萌爱憎不假以私如衡之平如矢之直而登荐弹劾之举悉协于公审如是也庶几赏罚合宜而吏治以清守令得人而民事以理唐虞之治不可复见于今日哉










　　书经
　　敷奏以言明试以功
　　编修【臣】李友棠
