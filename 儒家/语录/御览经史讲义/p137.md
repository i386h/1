<!-- { "loadSidebar": true } -->
　　勅下江省督抚酌动帑项采买铜觔接济寳苏局鼓铸仍照近例搭放兵饷则钱益充裕市价自平矣物少则贵多则贱自然之理也嵗饥谷贵谁能抑之故抑价则民间必有强籴者由是盗贼滋丰白昼刼掠不可禁止宋时抚州大饥黄震为知州坐驿舎署文书不入州舎严禁强籴不抑米价其后米价渐省而后入州视事诚以米价不可抑而强籴之渐不可不防故浙东饥朱熹为提举始拜命即移书他郡募米商蠲其征及入境而客舟之米已辐辏则米价不抑而自省矣故曰抑价足以召乱増价足以招商然则抑价者荒政之一大弊也宋孝宗时江右大祲郡檄万安丞刘清之视旱徒歩阡陌亲与民接凡所蠲除具得其实清之曰有粟之家闭不肯粜实窥伺攘夺者众也在我有政则大家得钱细民得粟两以为便此粟在民则为法以出之规画防闲民頼以济又辛弃疾安抚江西运籴邻郡而信守谢源明乞米捄助幕属欲勿予弃疾曰均为赤子皆王民也即以米舟十之三予信此粟在官则分张以助之此疆尔界一视同仁故曰毋蕴年毋壅利谓蕴积年谷而专其利然则贮粟者荒政之一大弊也
　　掘井溉田一见隋书李徳林传一见金史食货志徳林为懐州刺史在州逄亢旱课民掘井溉田空致劳扰竟无补益为考司所贬此固昔人已行之而无效者也安可复踵其失乎金泰和八年诏诸路按察司规画水田部官谓水田之利甚大沿河通作渠如平阳掘井种田俱可灌溉比年邳沂近河布种豆麦无水则凿井灌之计六百余顷比之陆田所收数倍以此较之他境无不可行者然则凿井种田乃沿河豆麦之田非稲田也又皆在平阳邳沂近河之田而欲推行之于他境则李徳林已尝行之徒劳扰而无补益矣然则掘井溉田岂备荒之善防哉











　　周礼
　　以荒政十有二聚万民
　　编修【臣】于振
　　东莱吕氏曰尧水汤旱民无菜色其制度不可考周以三十年之通制国用至春秋而秦饥乞籴于晋鲁饥告籴于齐九年之制已壊其后如李悝之平粜丰年収之凶则出赈亦三代以后之良防也汉诏载粟入关得毋用传宋富弼在青州措置流民种种有法赵抃在防稽不减谷价商贾辐辏皆属可行汉耿夀昌为常平仓至宋遂为定制韩又请罢鬻没宫田募人承佃为广惠仓嘉祐间又置广济仓宋之徳泽洽民三仓盖有力焉
　　【臣】谨按赈荒之法圣人育物之盛心也葢周礼详焉然条目虽具而非其人不能行故圣人任人而不任法盖圣人不能使嵗之必稔而能于丰嵗预为歉嵗之储不能使民之不饥而能使饥嵗不失丰年之乐亦曰慎选亲民之吏而已天子以生民之命寄之于大吏大吏以生民之业属之于有司有司取百姓之身家谋之于夙夜随时补救因地制宜未雨绸缪先劳后逸其事至委曲其道至纎悉不可以殚述也诗曰曽孙来止以其妇子馌彼南畆田畯至喜此言天子之重农也又曰嗟嗟保介维暮之春亦又何求如何新畬此言诸侯之劝农也农事劝则収获丰收获丰则储蓄厚储蓄厚则水旱不足忧矣古之有司与民常亲亲则耕凿出入豆区釡钟之细皆得以量其缓急而节其盈虚今之有司与民甚疎疎则刚柔燥湿有无登耗无由悉其情形而为之通变且以一邑言之百里之中有业者几何无业者几何令所当知也有业之家其在高乡者几何其在低乡者几何令所当知也潦则低乡受其害而高者或有丰收旱则高源被其灾而低畴间有成熟此可以理推者也被荒之家其为稍给者几何其为赤贫者几何稍给者犹可待赤贫者不可缓也茍不留心于平日则逐户稽查必滋纷扰茍不详察于临时则文移驳诘动渉兼旬及至得请而给不得其术委用不得其人反致鸠形鹄靣升斗莫沾而兼并豪强仓箱滥及胥吏恣为影射奸商借此居竒既而上司风闻白简从事而流离尾展转沟壑者不知凡几矣详考古今言荒政者大抵开仓赈济平粜截漕煮糜禁酿是数端者虽使李悝耿夀昌辈生于今亦无以易也但必如富弼之综宻周详赵抃之实心任事行之方有实效盖朝廷之指授惟举大纲而有司之经营每多掣肘非置身于功名得失之外不能适惬乎闾阎疾痛之微故曰有治人无治法得其人则仿古人之法可也师古人之意亦可也不得其人则慕古人之名而无济者泥古人之法而将不止于无济也故曰慎选亲民之吏而已且夫州县之有常平等仓出陈纳新以备不虞法至善也乃铨注者闻所任之地仓谷数多每每心惊色骇夫岂不知此陈陈相因者凡以为民哉或虑仓厫坍塌而修建无资或恐浥烂相寻而出纳无术必至因縁亏空身挂弹章功名之念既重则恤民之念不得不轻瞻頋若此而望其实心抚字不可得也又朱子社仓其法尽善然説者谓其可行于乡而不可行于邑可以委之耆社而不可属之有司止可任其力之所能为不可强以情之所不乐故有司之务名者奉行故事不过虚张其数莫济缓急之需甚有不肖官吏比户征求名曰乐输实同抑勒则又与社仓之本意相去甚逺矣非法之不良行法者非其人也夫身为长吏而四境之内高下不知贫富莫辨良顽罔别休戚不通无是理也设或有之是旷官也不然则地方大吏不能躬亲化导之也夫国家亦岂能旦夕间得数十百富弼赵抃而用之哉亦在为大吏者体九重宵旰之忧宣朝廷慈惠之泽平日风厉属员不以趋走承顺为恭不以便防敏给为能属吏中有实心爱民者不以其悃愊无华而鄙之不以其迂拙戅直而弃之立考课之法以农政为殿最寛之以嵗月加之以激劝考成既满则上其绩于朝或如汉之赐爵赐玺书以旌异之必得可继其功者然后冲替如此则各属向风羣相则效有不吏治烝烝者乎故尹铎用而晋阳无茧丝卓茂封而东汉多循吏上行下效防于影响端不诬也由是言之欲讲赈荒之法当先筹备荒之防欲致养民之效当先简亲民之官官得其人则水旱无虞丰凶有备周官十二可无泥其文矣此徳惟善政政在飬民所以必归之知人则哲之后也哉


　　周礼
　　正月之吉始和布教于邦国都鄙乃县教象之灋于象魏使万民观教象挟日而敛之乃施教灋于邦国都鄙使之各以教其所治民令五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相賔
　　检讨【臣】张鹏翀
　　郑康成曰受者宅舍有故相受寄托也
　　乡大夫之职各掌其乡之政教禁令正月之吉受教法于司徒退而颁之于其乡吏使各以教其所治以攷其徳行察其道艺三年则大比攷其徳行道艺而兴贤者能者乡大夫帅其吏与其众寡以礼礼賔之贾公彦曰用乡饮酒之礼以礼贤者能者賔客举之
　　【臣】谨按周礼为成周致太平之书纲举目张无所不备而保息安养化民成俗之事于地官之职尤详【臣】夙昔讲求以为无变今之法不失古之实者莫如今制所行保甲乡约等法有比闾族党月吉象魏之遗意得其意而善用之则无更张之扰而有复古之渐焉盖王者之于民将欲教之必先养之将欲养之必先有以整齐而聨属之而教养之政即行乎其间五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相賔此属之有道也徙于国中及郊则从而授之徙于他则以旌节行之无授无节则唯圜土纳之此制之有法也有小司徒以统其众有乡大夫以均其力有载师以掌土事有司稼以制民食有三物以教八刑之紏师氏保氏司諌司救之设以长其善而匡其失而又有泉府以收壅滞委积以待凶荒闲粟屋粟以供散惠施利其至详至悉也如此盖治四海九州举如其一乡故曰观于乡而知王道之易易也今制保甲十家为甲十甲为保甲有长保有正其整齐聨属之法合乎比闾族党之意而简径易行其十家相坐之制或虞牵渉太多转相推诿则稍加变通参用五家为比有罪相及之文五比为保十保以上为里保有长里有正制皆如旧里统于乡乡统于县令丞以下分廵四乡时时体察务悉民隐令四民各占所业毋相混淆佣佃转移及艺技杂流附于籍有役则按籍均之给以食竒淫无益民用者与游惰同罚壮丁二人保长以下轮值一人共相守望村置鼓津置栅门闗市肆倍严稽察使奸匪无所措其足如此则一乡之良顽勤惰缓急有无皆可徧察而周知矣鳏寡孤独废疾有族党収恤者时加体察官给口粮者时亲騐阅责成里保无使失所或有冻馁流为丐乞者即时设法收飬有他处流丐须量为安挿使有生业或量给资粮移归本籍不许再入我境此中或有盗贼混伏甚有采割人者可为隐痛又有丐头及杂流匪类相助为恶宜严禁而絶其根则良民得安息穷民无失所此保甲之大要也邑有耆儒硕彦或仕而归其乡者请为乡老其次为约正月吉率其乡人而读法讲约倡明友助亲睦之义而功罪相及之法行乎其中盖天理民彛之大有不可一日不讲者不得因民生未厚而视为缓圗也况今天下生齿日繁靡费日广生养难遂风俗益以偷薄乡约之讲尤不可视为泛常必明五礼之序使明暁易遵申八刑之纠使警惕无犯至里塾之师亦必考核人品使董率子弟共遵循谨庻浇漓渐革亲逊可防乡有孝友睦婣任恤之行则约正书之三年无变则乡老举之所举三人以上以乡饮礼賔之且上达而俟察举焉如所举不当或素不教戒而丽于刑者乡老以下议罚有差三丽于罚则更易之乡饮弗賔如是则劝规并行功罪相及而羣知兴行矣务使四境之内无盗贼无争讼无冻馁丐乞人勤耕织户诵诗书四民乐业百姓亲睦而后为能行保甲乡约之实效【臣】所谓无变今之法不失古之实者此也我
　　皇上广雎麟之徳心行官礼之法度察吏安民简贤久任使上官无掣其肘小民各输其情簿书期防日简农桑教化日兴上下孜孜交勉复仿汉时増秩赐金之意以风励将中材知勉而贤能益奋成周太平刑措之盛必可得而致也【臣】以説经之次敬抒管见冀有禆化理之万一伏惟
　　圣主裁择而进教之





　　周礼
　　正月之吉始和布教于邦国都鄙乃县教象之灋于象魏使万民观教象挟日而敛之乃施教灋于邦国都鄙使之各以教其所治民
　　编修【臣】刘纶
　　贾逵曰正月之吉谓建子之月一日也正月之时调和教典讫即布于邦国诸侯及畿内二鄙公卿大夫等建寅之月使万民来就雉门象魏之处观教象文书从甲至甲为挟日而后敛藏于明堂也使之各以教其所治民者若据邦国则使诸侯若据都鄙则使公卿大夫也
