<!-- { "loadSidebar": true } -->
　　天家用贤之治理焉国家之政首在得人穆穆唐虞四岳五臣翼为明聴賔于四门都俞吁咈喜起臣邻殳斨伯与帝曰工倕百揆庶尹朱虎熊罴两阶率舞九成来仪孰典礼乐防龙伯夷禹拜昌言九歌勿壊地平天成万世永赖亦越成汤得师者王用人惟己立贤无方汝鸠汝房谊伯仲伯司空明居巫咸伊陟甘盘傅说武丁中兴圣惟从谏正则从绳岂无巨川惟贤楫之岂无酒醴惟贤糵之亦有盐梅而不和羮功用曷施鼎鼐焉成繄惟古训学则多闻允协成徳永绥兆民文武造邦谁赞厥功干城兎渭水非熊卷阿矢音凤鸣雝喈成周太和邦实荣懐吉甫作诵宣平聿昭烝民韩奕江汉崧髙洎乎春秋强弱诎伸晋文克伯三士上人管鲍髙国桓公以安卫多君子史蘧在焉展禽受命齐侯还师子产有辞诸侯赖之不贪为宝贤哉司城秦得奚余西陲式增倚相射父楚实有材宗国之桢新甫徂徕七雄并峙战国之问骏马市骨金台集贤神师出拜甲士争先报燕乐毅复齐田单干木藩魏却秦鲁连存鲁端木霸越计然包胥救楚子房为韩相如渑池赵璧既完乐羊箧满倚任中山彼区区者偏霸是屛得贤之効尚莫与京汉髙新丰萧曹魏丙南阳王业邓冯冦耿堂堂武乡抱膝隆中仁义之师儒者之宗唐之贤臣姚宋房杜开元之际九龄风度建中克复浑瑊马燧外惟李晟内实陆贽宪宗恢宇相臣裴度防昌复振亦有徳裕中间马周千载奇遇风云防合明良作覩庆歴以还文富范韩君实作相磐石之安连茹彚征张秦范刘珥笔编年着録千秋眉山轼辙庐陵敞攽长乐两陈南丰二曾追韩蹑欧包刘越嬴礼乐文章玉质金声濂洛以来文教大成
　　圣主在上逺过汉唐师臣者帝賔臣者王贤退而吁贤进而俞贤集而都贤乏而需于以董正扈民无淫于以典礼有林有壬于以经费民用不匮于以劳民民之攸塈献纳雨露奉常寅清平司廷尉仙集蓬瀛司冦诘宄播以祥刑兵革无虞水土既平凡此光荣惟贤是成其在髙辛八恺挺生齐圣广渊明允笃诚其在髙阳八元孔多忠肃共懿宣慈恵和麟之仪仪凤之师师芃芃黍苗湛湛露斯薄海来贺四方无侮九州攸同万邦无斁毋曰无式有冯有翼毋曰无职有孝有徳非贤不乂非后不食雉膏待斟井渫用汲承天之祐
　　一人有庆心无为也以守至正万邦咸宁羣黎百姓猗与万载保泰之盛臣不胜竦惧战栗之至









　　书经
　　嘉言罔攸伏
　　编修【臣】窦光鼐
　　【臣】谨按禹之只承于帝曰后克艰厥后臣克艰厥臣而舜之答禹首以嘉言罔攸伏为言此可以知帝王致治之本矣夫舜以濬哲温恭之徳广敷奏明试之治岂真有或伏之嘉言乎而犹谆谆于此者何也盖天下之理虽圣人亦有所不能尽而日用饮食之事虽愚夫可以与知今有十事于此我知其九而不知其一则一事废矣自一而积之至于十百千万其废者已不可胜计也而况所知之未至于九也人知其一而我用其一则一事举矣自一而积之至于十百千万其举者已不可胜计也而况所知之未必止于一也圣人知其然故常导之使言言善而人亦善则扬其言并举其人言善而人未必善虽弃其人不废其言明目达聪之朝宁有以言为讳者哉且夫古之所谓言者非如后世谏台有専官也唐虞建官惟百夏商官倍周官三百六十无不得以言至于天子之前者然犹恐不及也则又有进善之旌诽谤之木敢谏之鼓史书过失工诵箴谏士传民语御瞽几声之上下夫是以志同道通而嘉言不壅于上闻也中庸曰舜好问而好察迩言洪范曰汝则有大疑谋及乃心谋及卿士谋及庶人谋及卜筮诗曰询于刍荛此帝王之治所以精粹纯白无少瑕翳而其流风余烈犹可以为后世法也唐太宗贞观元年制谏官随宰相入阁议事论者以为贞观致治之本又尝谓萧瑀曰朕以弓矢定四方识之犹未能尽况天下之务乎乃命京官五品以上更宿中书内省数延见问民疾苦政事得失夫五品以上其人未未必皆贤即云贤矣其所见讵必有加于太宗哉而太宗孜孜求之若不及然故其时房杜王魏之徒绳愆纠谬辅赞政事虞褚姚欧之属更日入直商确古今至于治成道洽史书大有二十余年几致刑措君子不以多诸臣辅治之力而以美太宗聴言之功夫非其明效大騐耶陆贽曰君人者以众智为智以众心为心恒恐一夫不尽其心一事不得其理魏征曰君虽圣哲犹当虚己以受人故智者献其谋勇者竭其力由是言之兼聴则明偏聴则暗尽下则兴矜己则败史册所传其已事可观也然则舜阐克艰之防而谆谆以嘉言罔攸伏为言真万世之金鉴也夫






　　书经
　　儆戒无虞
　　侍读学士【臣】金相
　　林之奇曰舜之盛徳于淫佚怠荒诸事虽不至此然而儆戒之意实未尝敢忘此益之所以拳拳为舜告也
　　【臣】谨按自古帝王运际艰难经营缔造不遑宁处有虑必获有为必成惟常懐忧危之念故能烛照于未形弥缝于未着往往可忧之事自此而消若夫太平有象朝野清宁常自以为无足深忧往往可忧之机已隐伏乎其中而莫之觉由此观之有虞而知儆也易无虞而知儆也难无虞而知儆者道徳之君也有虞而知儆者英明之主也无教逸欲有邦尧舜之无虞知儆也魏征若在不使朕有是行唐太宗之有虞知儆也若夫有虞而并不知儆者斯又其次焉者也夫有虞知儆非材识明敏者不能悔悟深切然俟事至而方为之备患至而始为之防则仓皇急廹已有杌陧难安之势曷若国家闲暇及是时明其政刑之为愈乎临渴掘井劳而无成未两绸缪民谁敢侮惟彼圣哲知觉独先深谋逺虑无处弗周盛明而念及艰危一日而计及百世何其爱民之深忧民之切至于如此其极也汉唐以下贤君类皆茍可以安而止夫茍可以安而止则未可安而必不止可知也是以得失参半纯疵相兼治不古若其以此哉明徳如舜怠荒佚乐宁或有此而禹陈克艰之谟益申儆戒之防其言罔失法度罔游于逸罔淫于乐者修之身者也任贤勿贰去邪勿疑疑谋勿成百志惟熙者修之朝者也罔违道以干百姓之誉罔咈百姓以从已之欲者施之天下者也而贯彻乎始终检束乎内外者则一以必儆必戒之心植其体而握其机焉在泰之上六曰城复于隍言不知所儆则泰即转而为否也否之上九曰先否后喜言知所儆则否可转而为泰也盛衰因乎时补救存乎人主治出乎君翼赞恃乎臣使君曰无虞而臣亦曰无虞君曰可虞而臣反曰无虞其不至君日骄而臣日谄者几希矣然则无虞加儆岂独君道为然凡属股肱孰不宜共体此心以分任其责哉










　　书经
　　任贤勿贰去邪勿疑
　　编修【臣】秦葸田
　　蔡沈曰任贤以小人间之谓之贰去邪不能果断谓之疑
　　【臣】谨按平天下之道首重用人人品不同贤与邪二者而已用舍有定任与去二者而已其始贵有鉴别之识灼然而不淆其继加以刚健之力毅然而不夺盖贤邪之判在心术而心术之辨在公私心术而果出于公欤其气象必有光明磊落之槩其行事必有公平正直之体难进易退爵禄非所恋也矫枉从正时议所弗徇也洁已独立而不借声援竭忠尽愚而不避艰险在大僚则以责难陈善为恭而不以趋走承顺为敬在下位则以恪勤匪懈为职而不以营求干谒为心隐微幽独之中但知有爱君奉国故曰公也如心术而或出于私其情状必有掩饰闭藏之态其行己専以便僻侧媚为能始而患得终而患失脂韦谐俗而惟取模棱因循缄黙而但求保位其幸而循资歴俸以至大僚则容悦固宠而全无建白倘或淹滞下位则逢迎希冀而不惮卑汚处心积虑第知有身家爵禄故曰私也公与私之辨彰彰如是而任之去之往往有未当者则贰与疑之过也夫贤者之事君也议事则据理而不涉揣摩奉职则秉法而不容假借如事属可行纵破成例而不顾如不可行虽违成命而不辞处唯唯诺诺之中独有謇謇谔谔之概而奸邪之人恶其不便已也遂委曲隐约以中伤之不曰沽名则曰卖直不曰归过则曰揽权日浸月润渐就疎逺而不觉甚且有不原其大节而微疵小过指摘交加吏议亦随其后者此从来善人君子每不能久安于朝廷之上而展其素志皆贰之故也彼邪人之保位者反以是为戒茍同随俗务为弥缝非之无非刺之无刺当利害得失之交全不以民生国计为念其所辗转踌躇者不曰拂上意则曰碍人情调停之外无他长承顺之外无他术日复一日年复一年贪营系恋而不去虽人主穆清之中时多鉴察然以其小心寡过也则寛大以容之矣以其备位年久也则姑且以留之矣而不知职事已为之渐废人心已为之渐靡风俗已为之渐偷纪纲已为之渐弛而其人享有禄位宴然自以为得计此则疑之説也然则如之何而后可亦惟曰诚而已矣刚而已矣诚则不贰刚则不疑果能确知其贤而任之开诚布公推心置腹与之断大事而不疑其擅与之图宻计而不患其私与之进退人才而不嫌其党与之赏罚事权而不虑其専有所言而裁之以理无弗聴也有所行而规之以成无弗从也有所忤而曲谅其心无弗恕也有所荐而明试以功无弗容也光明洞达表里如一则真意交孚融洽胶固虽欲少自退诿而情有所不安稍为欺隐而心有所不忍矣夫然后利有举而必兴害有除而必去朝廷之上宁复有委靡观望之习待人主之焦心劳思别求挽回转移之法哉至于隂邪之辈一有觉察则立加罢斥虽无大过亦勒令退居不使幸位以妨贤路如此则贤安有不任邪安有不去天下安有不治者是以诚为体以刚为用之效也夫以大舜之徳有虞之治其存心岂复有不诚其立政岂复有不刚而益顾以是谆谆进戒者实有见于诚之难尽而刚之未易足也诚者真实无妄而无一念之私刚者不可屈挠而无一毫之惑诚为刚之体必此心纯粹中正全乎义理之公其烛物也如鉴之空而妍媸必当其处物也如衡之平而锱铢不差内不偏于喜怒好恶之情外屏絶乎笼络驾驭之术乃能有所任而必果有所去而必决刚之用于是乎行此所以尧舜禹授受止此执中之防而兢兢业业总不外人心道心之间盖以为勿贰勿疑之根柢也今观二典所载自分命羲和至二十二人惟以任贤为事则庶几不贰而尧在位日久当畴咨若采则驩兠共工转相推荐尧知其静言庸违而终未去四岳荐鲧尧知其方命圮族而终未去则尧之朝四防犹在侧也亦可以见勿疑之难矣是以大学释平天下首重用人而论用人则申言见贤不能举举而不能先之命见不善而不能退退而不能逺之过即勿贰勿疑之説也而归本于慎徳然则欲任贤去邪以平天下舍诚意正心将何从哉




　　书经
　　徳惟善政政在养民水火金木土谷惟修正徳利用厚生惟和
　　编修【臣】王居正
　　王炎曰政之大要莫切于养民六府养民之具也正徳所以养其心利用厚生所以养其身沟浍之导潴之蓄井之汲水之修也钻燧有变焚莱有禁火之修也产于地取之有时镕范而成之金之修也植于山林斩之有时抡材而取之木之修也辨肥瘠相髙下以植百物土之修也播种有宜耨获有节谷之修也水以制火火以炼金金以治木木以垦土土以生谷此六府之序六府修然后可以正民徳先富而后教也织袵而衣耒耜而耕釡甑而防资六府以利用也老有奉幼有长鳏寡废疾皆有养资六府以厚生也六府出于天地而修之在人三事行于天下而和之在人
