<!-- { "loadSidebar": true } -->
　　【臣】谨按王者祈天永命之道在于爱养生民而爱养生民之实在于使天下衣食之丰足惟因民之所利而利之而不専其利上不専其利而有以子下则下防其福而被其泽人情和乐奉之为元后爱之如父母召康公之所谓王位在徳元用供王能祈天永命者道不越此是其説通于周易之彖传有云益损上益下民説无疆【臣】请得而敷陈之益之卦体震下巽上巽震二卦皆由下变而成阳变而为隂者损也隂变而为阳者益也损上益下所以为益【臣】详绎其义是葢为人君行庆施恵于民而言之耳夫上之取下有常经下之奉上有定分禹贡六府孔修庶土交正底慎财赋咸则三壤成赋中邦周礼太宰以九赋敛财贿毛诗倬彼甫田嵗取十千凡此皆经久之法以备军国禄食之需不容过取而正不可不取者也过取乎民则难乎为民而有损乎下不取乎民则难乎为国而有损乎上是故君天下者代天以理民视天下之垦田定天下之赋税嵗有正供家有常数额外无苛征豪吏无溢取民之受益已自无穷何敢冀格外浩荡之恩乎是则益下之道固不必尽由于损上也乃易传之损上益下民説无疆者【臣】谓为人君行庆施恵于民而言之者何居盖君民一体宜以一人劳天下不宜以天下奉一人务鸠敛而厚帑藏之积者匹夫之富也务散恵而收兆庶之心者天子之富也三代盛时思艰图易省耕敛以行补助其徳恵虽史书不详其事葢亦毎尝行之汉文帝在位休养恬熙民情乐附故讴歌讼徳不衰豳之诗曰万夀无疆雅之诗曰羣黎百姓徧为尔徳汉书赞曰海内殷富兴于礼让断狱数百几致刑措岂非损上益下之明效大騐哉葢损上之时一以损己为念原不问民心之感然因民之所利而利之尽物之愿则至诚有益于天下天下之人亦无不至诚爱戴以君之至诚之徳泽为恩恵矣此九五一爻所以又有有孚恵心勿问元吉有孚恵我徳之辞也虽然国家之用皆出于民能节则薄取而有余过侈则尽取而不足慎乃俭徳惟懐永图时令有司计国储之多寡因嵗事之登耗屡苏农民之困则损上益下正所以结人心凝天命而培千万年不防之基矣




　　周易
　　益动而巽日进无疆天施地生其益无方凡益之道与时偕行
　　谕徳【臣】觉罗苏岱
　　孔頴达曰益动而巽日进无疆者自此已下广明益义若动而骄盈则被损无已若动而卑巽则进益无疆故曰益动而巽日进无疆天施地生其益无方者此就天地广明益之大义也天施气于地地受气而化生亦是损上益下义也其施化之益无有方所故曰天施地生其益无方虽施益无方不可恒用当应时行之故曰凡益之道与时偕行也
　　【臣】谨按彖传极言益道之大于卦徳而见圣学之益焉葢功不可缺序不可紊震动巽入是既奋发而有为又沉潜而深入精神日奋其得日深优游日久其养日纯故徳崇业广日日增益而不可限量矣于卦体又见造化之益焉干之一阳自上而下天之施也而物于是乎资始坤之一隂自下而上地之生也而物于是乎成形一施一生合同而运万物通焉是天之施也而不言其施之之恩地之生也而不言其生之之徳万物之育也而不自知其施生之故是生生化化之益无以加矣宁有方之可测乎凡此皆益即皆道也皆道即皆时也故人事之穷而通失而得造化之虚而盈消而长咸与时而偕行时当益者无不益也是以圣人体自然之理神道设教必因时以厚民生制器尚象必随时以利民用则天下莫不受其益造化运自然之理洪纎髙下皆因时而不偏飞潜动植皆随时而不失则万物莫不受其益圣人天地同一至公至仁之心天即圣人也圣人即天也此益道之所以为大也

　　周易
　　益动而巽日进无疆天施地生其益无方凡益之道与时偕行
　　编修【臣】冯秉仁
　　程子曰卦才下动上巽动而巽也为益之道其动巽顺于理则其益日进广大无有疆限也动而不顺于理岂能成大益也以天地之功言益道之大圣人体之以益天下也天道资始地道生物天施地生化育万物各正性命其益可谓无方矣方所也有方所则有限量无方谓广大无穷极也天地之益万物岂有穷际乎天地之益无穷者理而已矣圣人利益天下之道应时顺理与天地合与时偕行也
　　顾象徳曰既奋发又沉潜学所以日新故日进无疆天下施地上行化所以不已故其益无方此皆时之自然者故曰凡益之道与时偕行
　　【臣】谨按圣人崇效天卑法地内而修徳于一身外而施利于天下无非体造化自然之理而已此其道莫着于益卦卦才下动上巽动则鼓奋发有为之气巽则密沉潜观理之思修徳者震动恪恭敦行不怠而又从容涵养深造自得则日新又新有层累而日上者汤之圣敬日跻成王之日就月将学有缉熙于光明皆此意也【臣】又谓震得干之初爻有自强不息之义巽得坤之初爻有柔顺利贞之义则动巽皆所以法天地故其益日进无疆无疆者天地之词也坤之彖曰徳合无疆中庸曰悠久无疆圣人法天地以为功则亦与天地同一无疆益在一身者如是益在天下者亦然天地生万物圣人养万民其道一也天道髙而下济地道卑而上行干则资始坤则成物一施一生而品物流形各正性命其益万物也诚无限量矣然而春生夏长秋敛冬藏天地之益万物惟其时而已假令氷坚木落之时而有甲拆勾萌之象岂得谓隂阳和而万物生乎圣人法天地之益亦正法天地之时书曰惟学逊志务时敏厥修乃来干之九三曰君子进徳修业欲及时也益在学问者必有取乎时之义而况恩敷四海利济苍生有不与时偕行者哉尝考月令所载凡行庆施恵等事皆乗时布令无凌节无滥施此时之大槩也而其道有当及时者有当顺时者值水旱而蠲赈因流离而安集稍一后时民不聊生如天地之降时雨泽枯槁而成丰穰此及时之益也若夫政以时修事以时举循作讹成易之序垂耕桑畜牧之经休养生息食徳饮和未尝有格外之恩膏而斯民受福无穷此如戴天而忘其髙履地而忘其厚是顺时之益也总之尽性以尽人物之性赞化育位三才皆有与天地合徳者观于益道而知之矣

　　周易
　　益动而巽日进无疆天施地主其益无方凡益之道与时偕行
　　给事中【臣】朱凤英
　　宋儒朱子曰动巽二卦之徳干下施坤上生亦上文卦体之义又以此极言赞益之大
　　【臣】谨按此节乃言圣人体益之道以益天下凖诸人事天道而无不然者而因以着时中之用也葢物我同体天人一原朝野上下间原无彼此之隔而应感施受之情几立于此诚騐于彼往来迭用而不穷者莫不有当然之节主乎其中夫亦曰时而已矣夫时者天地之枢机黙运而常隐于不言圣心之因应无方而恒征于有象试以益之在徳业言之动以励进修之志而健行者自强巽以深研悦之功而缉熙者不已动以开巽巽以善动而日新之机愈引而不自知更以益之在造化言之天道下济乾元开资始之功地道上行坤元广资生之用施因生而不穷生以施而不匮而品彚之盛普遍而不可极大哉时乎准诸天人而无或异者乎然就其一时各至者以观一动一巽互为其根一施一生旋相为质而时固万变而难拘就其一时合至者以观即动即巽逊敏交致即施即生易简同符而时又一定而不易则天下孰非时哉凡益之道可类推矣盈虚消长之故圣人辨之为最精故极深研几而迭运者在神明不在迹象化裁通变之宜圣人协之为至一故因心作矩而推迁者在宥宻即在流行与时偕行而圣人体益之道全矣【臣】尝思之圣人视天下如一家中国如一人而动巽相资敬胜与缉熙并懋施生互用恺泽与爱戴胥忘由是酌盈济虚裒多益寡胥天下而无不被其益者正其益之广大均平与天地合其徳者也然则时也者圣心一中之准所以统天人上下而无间者哉















　　周易
　　益动而巽日进无疆
　　编修【臣】秦勇均
　　本义曰动巽二卦之徳
　　程传曰以二体言卦才下动而上巽动而巽也为益之道其动巽顺于理则其益日进广大无有疆限也
　　【臣】谨按圣贤之学所以能日新不已而造乎广大髙明之域者初非因任自然而可坐收成效也亦非勉强从事而以助长为功也其振作有为常足以迅赴其几而其从容不廹又有以宻循其理夫是以毕生无止境而功之所诣为独隆观于大易下动上巽之卦名之曰益益也者以莫不增之谓也进之道也然非动则无以鼓进之机非巽则无以得进之序譬之行逺焉裹足而不前固自画其进矣幸而奋其步武以为计程可至然不循其序欲一蹴而至之如蹶者趋者不过崇朝而废耳甚且防径以窘步骛广以自荒其不至扞格多阻者几希故学之日进无疆断非动而巽不可葢精神以奋发为先而理义非沉潜不入奋发则怠气无自乗常以迈往而致其决所谓强有力者能胜果而确焉无难也沉潜则轻心不敢肆常以详审而得所安所谓优而柔之使自得之餍而饫之使自趋之也刚克柔克日复一日説命所云厥修乃来徳修罔觉者其效皆由于此今观于雷风相薄之象迅击起于下而草木甲拆者雷之功也其宣幽达滞披拂荡涤于天地间使物情莫不畅遂者则风之力也雷动而风巽清宁之宇景象赖以常新即卦象以验卦徳而日进无疆之义更晓然矣是以学易之君子无因循之失亦无凌躐之虞有淬砺之功复有安详之度积累不疎于一息孰测其端倪功修罔替以终身孰穷其究竟无他动而巽故也而动巽以日进其大要不外于迁善改过而已葢动于善之当迁而非巽以为循途之赴究不能精义以入神动于过之当改而非巽以为敦复之基亦何能洗心而藏宻惟其奋迅激昂之用即寓于优游涵泳之中斯迁善而自融其迹改过而不觉其难希贤希圣希天将有不知其然而然者其为益也岂不大哉抑【臣】更进推之人君秉刚中之徳以法天行之健所云自强不息者固主乎动而言诗言单厥心书言疾敬徳春秋之义树徳莫如滋礼记之文庄敬则日强此固皆以动为益者也然朝夕之干惕维殷而徳性之充养有素如尧之安安舜之温恭汤之寛仁文之徽懿则又皆以巽为益者也葢动则运四海于一心巽则洽众心于一巳日新而化理俱新无疆而皇图永固则天徳王道一以贯之矣益之时义大矣哉

　　周易
　　益动而巽日进无疆
　　监察御史【臣】吴文焕
