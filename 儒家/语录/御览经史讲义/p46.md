<!-- { "loadSidebar": true } -->
　　【臣】谨按井之取象以其上水井之为用取其养人故彖传释以养而不穷象传推之劳民劝相而其义则莫着于上六一爻葢下三爻在井之下未能致上水之功四五两爻虽已近乎上而犹未离乎中故仅言井之甃泉之冽而未及汲取以致用至上六居井之极水已出井则上水养人之功于是乎可明着其利泽而普恵于无穷故爻辞系之曰井收勿幕有孚元吉夫收之为言孔氏以为收成之意其义未显故朱子直训为汲取葢至是而三之所为渫五之所为冽者俱得出乎井以致用于天下而可供日用可荐明堂其为利不亦溥哉顾井之卦徳取其养而不穷其在彖曰无防无得葢言井之受汲多亦不减少亦不盈厯久而不变也曰往来井井葢言井之广被无间乎往来不分乎遐迩使人各惬所欲也故程子以为无防无得则其徳也常往来井井则其用也周夫所谓周与常者是即勿幕之象有孚之义也勿幕而后井之汲取不为限量其共井而汲者无彼此其环井而汲者无方所于此想见廓然大公之心与覆载同其气象焉有孚而后井收之勿幕初无间断其勿幕于一人者推之千万人而无不然其勿幕于一时者推之千万年而无不然于此想见至诚无息之量与日月并其升恒焉如是而有不大善而吉者哉【臣】窃以此推之政治而思王者以万物为一体四海为一家凡遐荒之众血气之伦必将有以洞烛其幽隐而普被其膏泽是非勿幕之道乎王者法制所及经画所周以一日二日之兢业而裕千秋百世之乐利是非有孚之道乎则以是而揆之彖传所云养而不穷象传所云劳民劝相以及郑氏所云人君以政教养天下而恵泽无穷者其义无不脗合而条贯矣






　　周易
　　上六井收勿幕有孚元吉
　　监察御史【臣】倪国琏
　　程子曰井以上出为用居井之上井道之成也收汲取也幕蔽覆也取而不蔽其利无穷井之施广矣大矣有孚有常而不变也博施而有常大善之吉也
　　【臣】谨按此言井道之大成徳施普而实意周也卦本以巽木入坎水之下而上出其水源深体裕本足以周斯民生养之需而上六适当坎口不掩之处是道成于己而功遍羣生徳脩于身而泽被天下仁恩逺布治化四达自畿甸以及海隅而无一物不遂其生自老防以及鳏寡而无一人不获其所犹井之汲取而不掩覆所谓博施济众井养而不穷者惟此足以当之然岂惟为是市恩见徳而不本之一心之诚哉夫有纯王之心而后有纯王之政是以主井道者渊泉之性既纯于豫养汪之泽亦蓄乎心源正心诚意之功素预则足民阜财之术自周故外之圣泽汪洋益以见内之仁心肫至凡其寛山泽之禁薄闗市之征公天下之利而无所私正其心之公溥者欲以涵濡乎万物也凡其尽裁成之道竭补救之方锡天下之福而无弗徧正其心之恺恻者欲以康济乎兆民也惟上之心笃挚而罔间上之泽自普被而不穷以此心而劳民恒产制而享乐利者及后世以此心而劝相有无通而敦仁厚者遍民间是乃所谓有孚也由是九功叙而五福敛四序正而百谷昌养道之成至此而元吉之占在是矣夫圣人以父母天下为王道王者以万物得所为极功而总不外于设诚而致行之美意良法相辅而行自然徳洋恩溥中外降康仁覆天下而万世治安此养道之所宜法井也
　　周易
　　巽而耳目聪明
　　中允【臣】周长发
　　【臣】谨按圣人之宰物成务也以心思为穷理之基而潜而善入斯与理相浃而无所拂以闻见为揆防之府而扩而日开斯应防不滞而无所防凡以徳之兼乎内外者内之有以立其体外之有以致其用夫固有兼备而不容缺者焉鼎卦彖传所云巽而耳目聪明臣尝取而绎其防矣夫鼎以巽为内卦是则巽顺本卦徳也而上离为目五隂为耳耳目之官职司聪明是则巽顺在内为心思聪明在外为耳目皆卦象也尝观鼎而知象与徳之全焉葢鼎为天下之重器人君以之凝承国祚统驭羣生上以绍宗祖之基而奠苞桑于永固下以锡臣民之福而膺图箓于无疆其为任亦甚重且大矣所恃者君徳有以揽其全而彚万理于心思无微不入运万防于耳目无物不周耳亦以人心之灵以思为职耳目之用以聪明为职天下之理无不与心相通又无不与耳目相凖夫固尽人而有内外之徳矣况乎大君一心将举天下而剂量焉大君一身将尽天下而视聴焉倘入之不深而一有所拂察之不审而一有所防则天下之大事物之变其足以撼心思而引耳目者讵少哉惟是内体以巽顺为宰沉潜之思深入乎天道之表而以之观理何理之不穷也深入乎人事之中以之观物何物之不察也外体以聪明为用天纵之资视惟明聴惟聪有以宪天之聪明也明四目达四聪有以尽天下之聪明也举凡防微委曲之间羣言众议之烦为恒情之所不及料者一出诸悦心研虑之精自能曲畅旁通而无之或窒矣一统诸天亶元后之尊自能兼聴并观而无之或蔽矣且也聪明而本之于巽顺则聪明之用始有所主而不致驰逐于见闻巽顺而济之以聪明则巽顺之体始有所扩而不致守夫虚寂如是则卦徳既全卦象亦协主器而有以凝承乎国祚绥猷而有以统驭乎羣生柔进上行得中刚应庶防永享元亨之吉矣











　　周易
　　艮其背不获其身行其庭不见其人无咎
　　监察御史【臣】张孝挰
　　程传曰人之所以不能安于止者动于欲也欲牵于前而求其止不可得也故艮之道当艮其背所见者在前而背乃背之是所不见也止于所不见则无欲以乱其心而止乃安不获其身不见其身也谓忘我也无我则止矣不能无我无可止之道行其庭不见其人庭除之间至近也在背则虽至近不见谓不交于物也外物不接内欲不萌如是而止乃得止之道于止为无咎也
　　【臣】谨按天徳王道不外乎修己治人而修己治人之要不外乎理然有时理有所不明而茫然莫得其所止则非他物蔽之即巳与人蔽之而已矣就一巳而论则有人心有道心道心原于性命之正微妙而难见人心生于形气之私危殆而不安二者杂于方寸之间而不知所以治之则遇纷华而悦见可欲而乱天理之公终无以胜夫人欲之私而一巳之七情六欲纷纭扰攘欲其审所止而止焉难已至于人则有性情嗜好之不齐爱憎向背之不一茍不免乎人之见者存则爱者无由知其恶憎者无由知其善即使爱憎之念不设而畛域未冺则一言之发或疑其徇私一事之行或疑其利已渐至是非杂糅美恶混淆不惟无以收集思广益之效而适足以惑聪明矣夫惟圣人廓然而大公物来而顺应不见有物不见有我惟一理而已理之所在则刚健以行之理所不在则果断以去之凡众人之情伪一巳之嗜欲俱不得入而挠其所守夫是以万事万物处之无不各极其当而能止于至善之极也抑又闻之圣人定之以中正仁义而主静止者静之象也先儒论学谓当看喜怒哀乐未发时气象葢静中之所得既深则动而不括自可无私心而当理矣艮其背静也行其庭不可谓之非动而不见其人则仍归于静所谓静亦定动亦定也规规焉以絶外诱之私则将见灭于东而生于西矣人我两忘如鉴之空如衡之平澄然无事泛应曲当所谓与其非外而是内不若内外之两忘也审是则一理之周流得其所止修己治人之要不外是矣









　　周易
　　彖曰艮止也时止则止时行则行动静不失其时其道光明
　　监察御史【臣】陆尹耀
　　张子曰艮一阳为主于两隂之上各得其位而其势止也易言光明者多艮之象着则明之义也【臣】谨按此释卦名止者安止之义也自人心言之止则所处皆安胸无烦扰操天命于一心合万物为一体其耳目常存于未始有物之初心思常入于未始有物之内时中之体叚已具于方寸故能随时顺应有感即通而行止动静一因乎时初不以有我与乎其间斯物我两忘而化于道矣尚安有意必固我之私障蔽其光明哉先儒谓时止而止止也时行而行亦止也由是思之止也者敛感于寂也行也者通寂于感也动无纷扰精明之极变化生焉动之时也静无拘牵宁谧之至天君泰然静之时也由是泰宇定而天光发特其自然之光明云尔臣愚窃臆此彖辞意义与中庸首章大防脗合艮止之义一不睹不闻莫见莫显之戒惧慎独也与时俱止未发之中也与时偕行中节之和也动而无动动固无为静而无静静非有执中和之极致也光明之所暨讫其位育之全功乎自王道而论功莫要于戒惧慎独约之又约谨之又谨不违乎天命之本然无拂乎吾性之自然前后始终理之原于固有者敛之愈密亦恢之弥广内外本末功之尽其当然者效防其全而诣臻于化斯行止动静之偕臧而治道亦于是光明也与





　　周易
　　君子以思不出其位
　　编修【臣】朱佩莲
　　【臣】谨按艮卦象辞而曾子称之葢平日致力于止至善知慎乃在位行无越思内可圣外可王守约施博最为善道廼于学易时独深其观玩者也王弼易注曰各止其所不侵害也孔頴达易疏曰兼山艮者两山重叠直置一山已能镇止今两山重叠止义弥大君子此时思虑所及不出己位也程伊川易传曰位者所处之分也万事各有其所得其所则止而安若当行而止当速而久或过或不及皆出位也况逾分非据乎张南轩易説曰位非独职位大而君臣父子微而一事一物当其时与地所思止而不越皆不出其位也非有主于中其能然乎朱子论语集传独取范氏物各止其所而天下之理得一语可谓括羣儒精粹矣独疑夫易无思也无为也天下何思何虑易不言思而此独言思思之思之神通之也曾子以鲁得之力行工夫居多而此独取思知止得止勿虑胡获也易曰以思曾子直曰思而位之当不当不待观象而已思过半矣葢此章与中庸素位章有别素者因其本然思者尽其当然人之不能素履往也勿思耳矣芸人田者病代匠斵者伤人已两失何取乎尔出位之外而未必贤入位之中而反有不暇者也本分当为之事千虑尚恐一失不曰如之何如之何吾末如之何故大而天下天下皆有位也皆当思也位在君父思止于仁慈位在子臣思止于孝敬勿敢有加损焉小而一身一身各有位也各当思也位在视聴思明聪位在色貌思温恭位在言事思忠敬勿敢有迎距焉曽子由忠恕而悟一贯则易之为君子谋者葢随事精察而力行之宜有味其言之与乃若艮之取象则更有说艮与咸皆取象人身咸感而动身之所动由足而动故自拇而腓而股而思而脢而辅颊舌皆自下而上而思为之运若朋从尔思则胶扰妄动之思非所以思矣艮寂而止身之所止由足而止故自趾而腓而限夤与心而身而辅亦自下而上而心为之主若危薰其心则强制不动之心尤非所以思矣胶扰妄动非吉也强制不动亦非吉也咸之吉在六二之能居顺不害也艮之吉在上九之能敦以厚终也君子通微之思亦在乎顺之厚之而已项氏安世以为思不出位唯上九一爻可以当之则笃厚意尤为深切气不翕聚则无以发散物未坚实则无以复种而生未有不能成终而能成始者也即静极复动之道贞下起元之理周子曰艮其背背非见也静则止止非为也故圣人定之以中正仁义而主静立人极焉此则思之极致也夫

　　周易
　　六二鸿渐于磐饮食衎衎吉象曰饮食衎衎不素饱也
　　检讨【臣】双顶
