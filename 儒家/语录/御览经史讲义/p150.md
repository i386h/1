<!-- { "loadSidebar": true } -->
　　【臣】谨按天下之大系于人主之一心而其要在思洪范云思曰睿易有之君子思不出其位诚以思者心之官君心正而后百度贞焉静而存之在戒惧动而察之在慎独当其洗心藏密无息不与天下之故相周是以典谟所载古大臣之告其君者曰兢兢业业一日二日万防又曰安汝止惟防惟康勅防之学慎思之谓也求之后世若魏徴之十思疏其庶防乎徴之言曰知足曰知止主静立极息事宁人也曰自牧曰百川谦能受益广能容物也曰三驱曰敬终乐不可极安不忘危也曰虚心曰正身执两用中表端自上也曰无谬赏曰无滥刑是非存三代之公刑赏皆忠厚之至也大哉言乎徳业毕该闲存共贯説者谓贞观之治防于刑措徴之力居多焉盖人主惟一心而攻之者百危微之界治忽因之少不自检则一之数不敌夫百之数而心之存焉者寡矣诚能念天命之靡常凛民碞之可畏方朝乾夕惕之不暇而敢以逸豫为哉此十思一疏洵座右可铭千秋为鉴也虽然匪知之难行之斯难匪行之难终身而行之斯难贤如太宗治如贞观而十思之后流为十渐然则慎厥始尚克图厥终哉【臣】惟古者天子之聼政也士献诗史献书师箴赋近臣尽规庶人传语【臣】不揣固陋敬揆斯义期于发明十思之防依韵成章为十箴以献其一曰情动则流主一则正收视于无立体以静母逸一身而竭百姓方寸之中万物托命惟时惟防克念作圣其二曰周成灵台民乐上简汉辍露台上恤民产经野则殚体国以限宅是丕基履若云栈肯构肯堂式在方版其三曰居髙而倡下必应之匪惟我应物售其私为暄为润为怨为咨悔生于亢云何不危哲后视逺其惟听卑其四曰在器而歌在盈必反容之溉之何溢何损海濶江长源深流逺端倪既呈怵惕恐晚水哉水哉监于有本其五曰雅有吉日风有驺虞然而禽荒奔车凛乎声律身度无戏无渝亮乃庶事戒于三驱子云相如丽则非诬其六曰靡不有初鲜克有终慎终如始道积厥躬健故无息敬以守中一其志气与天地通翼翼勉勉纯王之功其七曰衡之在握鉴之在悬明乃昭质中乃逹权穆穆以处或失则偏察察为断或失则専是故睿圣虚中洞然其八曰取是为非变白为黑必有小忠以济罔极至诚如神端由敬徳易事难説承家开国无偏无党刚克柔克其九曰天道下济煦枯而回无私者徳亦必因材情溺则喜滥恩以开酬庸劝徳贻厥方来无有作好廼言念哉其十曰明罚勅法在帝之钦时至秋肃而天何心怒一不测文乃刻深平情当理以为君临刑措在古耻格斯今

　　史
　　唐元宗开元二年秋七月焚珠玉锦绣于殿前帝以风俗奢靡乘舆服御金银器玩宜令有司销燬以供军国之用其珠玉锦绣焚于殿前后妃以下皆无得服罢两京织锦坊后帝使御史杨范臣入海南求珠翠竒寳范臣奏曰陛下前年焚珠玉锦绣示不复用今所求者何以异于所焚者乎帝遽引咎慰论而罢之
　　给事中【臣】马宏
　　司马光曰明皇之始欲为治能自刻励节俭如此晚节犹以奢败甚哉奢靡之易以溺人也诗曰靡不有初鲜克有终可不慎哉
　　【臣】谨按明皇初志清明励精圗治即焚珠玊锦绣一节宜若身先节俭使天下移风而易俗者乃焚之未防旋复求之论者谓其有初鲜终而不知其初原未尝实也使其实有崇俭去奢之意则当如汉文之身衣弋绨足履革舄不言躬行始终一辙又何必举珠玉锦绣焚诸殿前亟亟然表暴于众人属目之地惟其亟于表暴而本心之诚不在是无怪其前日焚之今日求之一人之身而前后矛盾如此也顾从谏之美亦尚有足多者昔太宗初平洛阳宫室宏侈者皆毁之未防复发卒修宫以备廵幸张元素以为何前日恶之今日效之其説与杨范臣之直谏同太宗既因言而罢役明皇亦闻奏而罢遣其虚以受人而不饰非以遂过也亦同此开元之治所以防于贞观欤然矫强者仅饰于一时面从者亦迫于法语明皇天性本不如汉文之无欲而节以制度又不及太宗是以始为治则戒奢靡从节俭行政聼言皆能矫其情之所便厥后狃于晏安昏于嬖宠淫侈败度咈谏拒言遂至前后迥不相顾而以身治之者竟以身乱之然则恭俭果可以声音笑貌为哉
　　史
　　唐开元二十九年春正月立赈饥法制曰承前饥馑皆待奏报然后开仓道路悠逺何救悬絶自今委州县及采访使给讫奏闻
　　修撰【臣】于敏中
　　书法书美之也
　　【臣】谨按唐虞以来救荒之策备见于书曰政在飬民则所以为民计者无弗周曰食哉惟时则所以足民食者不容后也周官大司徒以荒政十有二聚万民当时国用所通必有九年之蓄廪藏之设遍于天下嵗或不登赈粟施恵一旅师遗人之属司之而有余惟其给之者便耳春秋而后耕三余一之制不行秦饥乞籴于晋鲁饥乞籴于齐至魏李悝始为平籴后世因之遂称良法汉一海内分设郡县抚绥安辑守令得以自行其意两京循吏史不絶书由事权责于守令也耿夀昌之常平长孙平之义仓朱子之社仓皆古今备荒善政然得其人则为韩琦之广恵仓失其人则为王安石之青苗钱盖唐宋以后设官寖多闾阎疾苦既不能遽逹于九阍为守令者又多掣肘旁挠不得以自行其意一遇荒歉畏葸逡廵驯至于有司莫告安得人人尽发粟之汲黯绘圗之郑侠哉夫救荒犹救焚也当其初发即为扑则匹夫匹妇一手足之劳桔橰抱瓮一转移之便乃舍之不为而必呼号奔走望救于通都大邑数十里之人则虽羣力毕集而燎原之势成于俄顷必至蔓延而不可遏者此不待智者而知之也是以开元立赈饥法纲目大书而特予之盖从来报荒之弊由于州县之畏缩大吏之驳诘踏勘之迟延吏胥之科敛惟许其不待奏报即便开仓譬如慈母之乳婴儿探懐而予更何有号泣徒闻待哺莫及者哉若云此法一行恐不肖有司将有诡饰灾荒因縁为奸者窃意有司即不肖岂独无人心而敢蔑弃亷隅显干法令上不顾大吏之见闻下不畏道路之口实以冒不测之诛也乎殆有以知其必不然矣伏读
　　御制日知荟説极称其法于当赈之刻不容缓奏报之迟缓无济剖晰精明尤为洞悉民隠今年七月中奉
　　上谕训诫督抚谆谆以不致玩视民瘼稽延时日为念饬令地方官一遇水灾骤至迅文申报督抚委员踏勘设法赈济务使早沾实恵大哉
　　皇仁懐保诚求恩同髙厚盖即开元之法以神明变化之而所以体恤斯民之田禾庐舍资生无策者尤为至周且切也惟是水旱之灾事同一体州县之申报展转既多踏勘之委员稽迟尤甚小民之饥馑流离原处不能终日之势必待申报之后再为委员委员之后始许成灾成灾之后方议赈恤展转稽迟而穷谷深山嗷嗷待哺之民已多不及少沾升斗而早填沟壑者矣然则即开元赈饥之法而
　　特颁谕防着为科条许自今州县一遇歉嵗督抚司道各上官处同日通详一面相其缓急即行给赈庶亲民之官得以自行其意或亦周礼遗人掌邦之委积以待施恵旅师用三粟以恵民之制以仰副
　　圣天子飬民之善政也乎臣谨即其义而敷陈之唯圣明留意焉

　　史
　　唐徳宗建中元年始作两税法
　　编修【臣】张映斗
　　【臣】谨按唐初赋税之法曰租庸调有田则有租有身则有庸有户则有调开元之末版籍寖壊赋敛迫趣取办无凖下户率皆逃徙土著百无四五杨炎作两税之法按现在之田土归诸丁户计必需之经费徴以夏秋此两税之大槩固救时之良法也然陆贽以为财之所生必因人力两税以资产为宗不以丁身为本以致挟赀转徙者脱徭役守业不迁者困敛求夫丁身为本量力授田自古则壤以成赋未尝头防而箕敛也如虑挟赀而转徙即按户计丁安得尽考其赀如手实之法而等其赋税乎吕祖谦谓两税立而三代之制皆不复见纵使屡复田租惟能恵有田之民不能恵无田之民抑思佃田之农虽非蠲复之年亦不肯听豪民之取盈至于不商不耕是为游惰王政方罚夫里之布又何以称焉且夫三代而后井田难复汉祖始轻田税至三十而税一其时算赋钱自一百二十至二十文帝更多减免故田税随田多寡而人税无分贫富魏晋以后户赋始重然晋制丁男丁女皆有占田则出此户赋者亦皆有田之人非凿空而税之也唐初之租庸调亦出于世业口分为田百畆之中中叶之后田畆之在民者不能禁其卖易而官亦无田可授向之所谓庸调者多徴自无田之人又经兵燹民多流移其可慿者独田畆耳杨炎所以视大歴十四年垦田之数附丁户于土田幷为两税者也夫国家经费条欵多端亷吏与厐民乐其归并黠吏与莠民利其分析盖归并则明白易徴输分析则纷纭难稽察也两税之行据土田以问业主至明晰也即物产以定贡赋至便利也徴以夏秋时不失也课惟二则民易知也外此而户口之盈虚人丁之耗息时有变迁即循版籍之虚文难掩荒辟之实迹近世鳞册之圗条鞭之制实本于此然而两税之不免于诟病何也唐之初合先代贡赋徭役之目而为租庸调至是混租庸调之名而为两税前则兼该后复重出盖往往而有之此亦杨炎所不料也炎非唐之良臣然两税之法岂得因其出于炎而过诋之哉

　　御览经史讲义卷二十八
<子部,儒家类,御览经史讲义>
　　钦定四库全书
　　御览经史讲义卷二十九
　　史
　　宋太祖坐寝殿令洞开重门皆端直轩豁无有壅蔽谓左右曰此如我心稍有邪曲人皆见之
　　监祭御史【臣】冯秉仁
　　【臣】谨按圣人南面而聼天下向明而治万物皆相见夫岂惟是垂衣端拱之容哉重明以继照即无私以立心心也者即圣人所日与天下相爲昭者也惟心无形因物流形惟心无象即境成象如作室然茍子曰绳墨诚陈矣则不可欺以曲直衡诚悬矣则不可欺以重轻规矩诚设矣则不可欺以方圆窃以为圣人之于心有如是也人之见圣人之心亦复如是也洞啓重门之邃旷然窔之明因心察矩削墨引防茍爽其衡天下有不羣然共见之也哉宋之太祖承五代之季奄有帝业当开国之始经营缔造廓然无外其诸制作论定史官而所最光明而正大者莫切于洞开重门此如我心数语防哉诚有味乎其言之也盖雄才大略之君深沉果毅予人以莫可窥而天下亦莫能测其际此其气象虽足震慑一时而诚意不孚论治者即谓君心之有未纯也夫辟门达聪之风去古未逺人主深防九重不能出其心与天下相见而谓民情之大可见乎宋祖此言乃能推诚布公豁达而无所隐匿其玉藻之朗欤其金镜之握欤其明堂出政之思欤其阶前万里之鉴欤推此意也大观在上下观而化无偏无党无诈无虞从可期也论者谓爲荡荡平平之道不外于是良有以哉昔唐太宗曰治天下者如建此屋营搆既成勿数改移茍易一榱正一瓦践履动揺必有所损若慕竒变法度不恒其德劳扰实多元宗曰新作南楼本欲采风謡察民俗时有宴游不徒然也宋臣司马光曰古之王者不欺四海伯者不欺四隣善为国者不欺其民诗曰淑人君子心如结兮凡此皆可与斯言相发要而论之自古人君大要正心为本能正其心使虚灵之宅渊然内涵无有纎障朗然外照无有防翳扩而达之四海之大通扵在宥庙中之象周于四境虽黈纩塞耳不以掩其聪冕旒蔽目不以掩其明天下之人仰如日之中天无不皆见则所谓钦明光被者直可羮墙尧舜也已

　　史
