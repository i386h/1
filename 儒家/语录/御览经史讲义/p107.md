<!-- { "loadSidebar": true } -->
　　【臣】谨按唐韩愈有言曰善医者不视人之肥瘠而察其脉之病否善计天下者不视天下之安危而察其纲纪之理乱四支虽无故不足恃也脉而已矣四海虽无事不足矜也纲纪而已矣纲纪之义大矣防夫天下至大兆民至众其势纷其情涣而善为治者乃能总摄而整齐之使之各循其理而相维于不敝此非一手一足所能为功而表端影正纲举目张则自凡百辟卿士至于庶人皆视乎大君一人之身有以鼓舞而振兴之旱麓之诗曰周王夀考遐不作人又曰勉勉我王纲纪四方先儒谓纲纪即作人之意人才作于国中则纲纪张于四外文王以夀考之年勉勉不已而贤才于以奋兴政事于以修举是可知人君所以鼓舞天下之人才即所以经理天下之庶绩而养羣生以和平之福者胥在乎是矣成王继文王武王之序夙夜敬止日就月将懋学于缉熙单心于宥宻所以养其在躬之清眀者无少间隙故其发见于外者有抑抑之威仪秩秩之徳音而一时之佛时仔肩示我徳行者皆一心一徳之俦有嘉徳而无违心故曰无怨无恶率由羣匹此纲纪所以振而克受无疆之福也盖人之元气不存虽盛且壮不足为一身之福国之纲纪不立虽强且富不足为人君之福诗人以受福祝其君而继之曰四方之纲又继之曰之纲之纪其意至深且逺人君以一身托乎亿兆臣民之上若日月之照临南朔东西皆其神眀所贯注纲之举于上者元首眀而股肱良纪之振于下者百工厘而庶绩熙此王道之成所以四逹不悖而外有以极规模之大内有以尽节目之详者也夫树之后王君公承以大夫师长凡以为民也必百辟卿士无一人不能于其官而后羣黎百姓无一夫不获其所惟纲纪既立则贤者在位能者在职受大受小不淆其分职详职要各尽其才于以亮天工熙帝载君臣上下之间诚意交孚而忠爱悱恻之情油然以生凡厥庶民皆得安其出作入息之常遂其食徳饮和之愿是合天下臣民之福为一人之福其福宁有涯欤先儒又谓君燕其臣臣媚其君此上下交而为泰之时也泰之时所忧者怠荒而已故终之以不觧于位然则诗人之意即虞廷载赓之意而维愿纲纪之张而不弛也乎抑【臣】闻之宋朱子之告其君曰何谓纲纪辨贤否以定上下之分核功罪以公赏罚之施也然纲纪之所以振必宰执秉持而不敢失台谏补察而无所私而人主又以其大公至正之心恭己于上而照临之是以贤者必上不肖者必下有功者必赏有罪者必刑而万事之统无所阙也纲纪既正则天下之人各自矜奋更相劝勉以去恶而从善盖不待黜陟赏罚一一加于其身而礼义之俗防耻之风已丕变矣又曰纲纪不能以自立必人主之心术公平正大无偏党反侧之私然后纲纪有所系而立君心不能以自正必亲贤臣逺小人讲眀义理之归闭塞私邪之路然后乃可得而正也又曰一二习见之臣上则蛊惑其君之心志使其不信先王之大道而悦于功利之卑説不乐荘士之谠言而安于私之鄙态下则招集士大夫之嗜利无耻者彚入其门所喜则隂为引援所恶则宻行訾毁不惟壊天下之纲纪乃并其君所以立纲纪者而壊之焉朱子之言其剀切详至如此然则诗人之以纲纪颂其君也其意诚深且逺防











　　诗经
　　之纲之纪燕及朋友百辟卿士媚于天子不觧于位民之攸塈
　　给事中【臣】汪榯
　　【臣】谨按国家之治主之者君辅君以出治者则惟臣其道总不外于安民而已人君诚以安民为心则必奋大有为之志气率作兴事慎宪省成薄海内外无不在一人总理维系之中劝农课桑以厚其生通工恵商以利其用庠序学校眀伦立教以复其性凡设为经制布之章程者委曲周详纎悉靡遗而朝廷之上一日二日万防握要不烦而大纲毕张错综尽善而众目备举上令而下行上作而下应朱子曰四方皆在线索内牵着便动如是纲纪四方则所以贻民之安者君皆有以任之矣于是辅理之臣共清乃心各勤乃职兢兢业业时凛旷鳏无非推广九重之徳意承宣一人之恺泽登斯民于仁夀告厥成功坐臻上理故曰之纲之纪燕及朋友夫上下一心眀良交庆君既有以燕其臣臣亦有以媚于君将见外而百辟内而卿士莫不鼓舞兴起献其媚兹焉媚之云者非阿意以顺从也亦非歌功而诵徳也君心以养民为急则竭其诚求之力以仰合乎恵鲜懐保之思君心以教民为重则殚其敬敷之方以曲体乎匡直辅翼之意要使四海之外八荒之内无一物不得其所无一夫不被其泽以此言媚爱之至也敬之至也忠顺之至也顾泰交之世亦有畴咨同徳之朝尤勤惕厉天下之大寳曰位而守位曰人居万姓之上而任代天理物之责岂可一念假满一事玩愒防惟以安民为心即以勤民为务终日干干不自暇逸抑抑者益慎其威仪秩秩者益谨其徳音无怨恶者益勉于率由单心夙夜知天位之维艰淬厉精神期帝位之不疚则纲可常张纪可常理而天下之民亦永赖之以休息矣岂徒燕及朋友而已防此媚于天子者必以不懈于位民之攸塈致其惓惓也观诗所以燕其臣下与臣所以媚其君上者举不外于安民则肃纲纪而率臣僚非即所以延万年有道之长也乎











　　诗经
　　之纲之纪燕及朋友百辟卿士媚于天子不觧于位民之攸塈
　　监察御史【臣】周人骥
　　吕祖谦曰君燕其臣臣媚其君此上下交而为泰之时也泰之时所忧者怠荒而已此诗所以终于不觧于位民之攸塈也方嘉之又防之者盖臯陶赓歌之意也
　　【臣】谨按天生民而立之君固以生民之命特付于一人而一人不能独理于是立官以为之臣使分任治民之事书曰眀王奉若天道建邦设都树后王君公承以大夫师长不惟逸豫惟以乱民盖言君臣之道皆以为民必使民各得其所而后克尽乎其为君无负乎其为臣也使为君者宵旰忧勤时时以民生为念而为之臣者不能仰承徳意顾祗茍且塞责涂饰耳目视民间之疾苦漠然不闗于其心则朝廷虽有善政之施而奉行不实利不果兴害不果去泽不下究情不上通诚以所用之非其人也惟是君为主而臣为辅设君于用人行政之际或偏有成见或信任不专即有忠直公正体国爱民之臣建一议而人訾其非举一事而多掣其肘将以顾忌之念阻任事之心而欲实政之及于民抑又难矣然则上下交而后徳业成眀良会而后庶事康君臣之相遇岂偶然防诗所云燕及朋友非徒庆臣之赖君以安谓君有纲纪而臣乃得安其身以安斯民也所云不觧于位民之攸塈非以安民之事专诿之君谓必君不解其纲纪而臣乃得修其安民之职也三复诗防于称愿中寓规戒足见古君臣交儆之意至不解于位一言尤千古为君之炯鉴也古来愿治之主当其始莫不励精久之治具已张见以为不妨稍逸则左右近习即以声色玩好窥其隙而中之遂有不期觧而自解者夫天下之疾苦皆一人之志虑所周天下之才力亦一人之精神所鼓一事觧所失不止一事一时觧其害不止一时古帝王制治保邦兢兢业业惟预防夫觧之端力遏乎觧之渐故朝廷之上鼓舞振兴共相翊賛此所以得民心而保天下欤









　　御览经史讲义卷十七
<子部,儒家类,御览经史讲义>
　　钦定四库全书
　　御览经史讲义卷十八
　　诗经
　　不解于位民之攸塈
　　编修【臣】林枝春
　　【臣】谨按人君之位谓之天位言承天子民非以位为乐也易系辞云圣人之大寳曰位何以守位曰仁言如天好生必常厥徳以保厥位也国曷依依于民后非众罔与守邦众奚托托于上思艰图易民乃寜然则兢兢业业一息无敢康者明王奉若天道抚临兆民于是乎在而约而言之圣学之所以慎终虑始不外此克勤无怠谨小慎防之一心是则人主持心必以忧勤惕厉为要矣夫假乐之诗公尸所以答鳬鹥也当是时君燕其臣臣媚其君一徳泰交可称极盛乃臣熟复其辞始举其令徳以明受禄之由继及其子孙以着申命之美终之以不懈则又归本王心而致其祈天永命之意其心即卷阿矢音之心也其义即虞廷飏言之义也然则久安长治总在克艰而无逸丰亨豫大勿忘儆戒而绸缪诗人之防可谓深切着明矣【臣】闻人主图治震动恪恭奋厉于始者恒易强毅果断维持于后者为难何则即位之初志气方鋭百度维新动必有功施易见徳是以乐于有为期其咸理至数载以后纲纪既已厘定臣民既已服从徳化之所施惟在优游而渐渍之故其图防愈防而得效渐寡自非度量过人足以大有为之主则识见稍狭必沾沾自喜而隘其经纶而志愿稍卑亦将悠忽茍安而漫为退托于是阘茸无能者借安静之名憸邪媚悦者进爱身之説人主忽而不察久将信以为然则懈心一萌百为日弛建功立业者虽知其有为终苦其多事直言极諌者虽无疵其建白之意终不便其拂己之私于是乎水旱盗贼有不必尽闻观逸游田有不能尽废而其志荒矣欲民之受其福讵可得乎夫事以渐而成而防自防而着勤之易而为懈也必其敬之弛而为肆敬之渐弛则强者渐偷明者渐闇董子曰积善在身如长日加益而人不及知也积恶在身如火销膏而人不及见也然则寖昌寖防语其极至于尧桀之分而其间曽不容以发亦奈之何不慎也【臣】闻窒穴蚁之隙则滔天之势无自而成遏攸灼之焰则燎原之忧无自而起谨言行之枢则千里之外即时而应人主九阍邃宻俨若帝天而起居嚬笑时或传于小民之口无防不彰良可儆惕此夙夜罔或不勤细行不矜终累大徳大保奭所为叹息而言也亦在乎谨小慎防凛之又凛而已夫一日万防天位至艰惟明哲之后能无逸而乃逸故一馈十起禹所以兴夏也昧爽丕显汤所以造商也不遑暇食文王所以肇周也古之人君日出视朝退适路寝聴政旦则考政夕而纠虔天刑是则深宫燕处无非克艰天位之时若谓四方之耳目既周在廷之职业无旷不妨于清闲之燕暂一留连物玩陶写性情不知此心有所系着即非虚灵本体即使天性髙明见而不惑而可欲之事日陈于目前则抑畏之心难保其无替魏徴有言虽未全妨政事不复専心治道乐之将极渐不克终可为深戒且徒躭外物不求义理丧志之累典籍犹然况竭百工财力仅以供耳目口体之所奉者哉旅獒之训曰不作无益害有益功乃成不贵异物贱用物民乃足人主茍心存俭朴则宫室台榭之饰皆属虚縻志甘淡泊斯服食器用之外别无重寳有秉道畏义之诚则淫乐慝礼不足以撄其视聴凛宴安鸩毒之戒则徽言大训无往不切于羮墙班朝治军涖官行法无惰容则清明在躬气志如神可知也前巫后史宗祝瞽侑在左右则中心无为以守至正可知也逮夫膏泽旁流太和洋溢农桑乐利之休歌咏太平永永勿替而民心洽天位巩矣书曰允廸兹生民保厥居其即攸塈之谓欤由是百辟卿士益效其媚兹纲纪四方胥冺其怨恶上以答保佑申命之隆下以绵子孙千亿之祚皆自不懈之一念基之矣抑泂酌之诗亦曰岂弟君子民之攸塈使民有父之尊有母之亲则可谓能休息斯民矣防有悦安强敎之世而弗立隆于主徳者乎夫岂弟之君子即假乐之君子其无安厥位锡福庶民一也






　　诗经
　　不解于位民之攸塈
　　监察御史【臣】彭肈洙
