<!-- { "loadSidebar": true } -->
　　【臣】谨按君子与小人势不并立何也君子者天地之心国家之干祖宗之所培养山川之所孕毓而朝野之所归望者也彼小人以其委蛇之才容悦之情险巇忍刻猜嫌疑忌之心妨贤妬能贪权固宠之术其不能与君子共处也逐之必先其位之卑者而渐而及夫有事任者焉又渐而及夫中处者渐而及夫近君者以至众所归望之君子皆逐之不遗余力则其剥阳以为世道累其祸不可胜言矣惟君子循理顺应不涉以私而亦不参以成见不恶而严而卒不致受怨而触祸彼虽出于险巇而我仍归于和平君子之待小人如是而已若夫五阳一隂则隂消阳长君子众小人独矣然一隂未去犹足为君子之忧刚之决柔所不容已也顾其势虽足以去小人而其心未尝不存夫矜惜惟汲引善类以充乎其位同心协力不尚威以取胜而小人自无所托足于其间所以然者君子之决小人其心同而其力不尽同也或愤激位卑而势不相敌或才短力绌而因人以成事或义形于色不协众力而反防其害要无论其位之崇卑力之大小果其心与吾同则皆引而进之集思广益相为赞理协恭和衷而不仁自逺斯为刚决柔之道也与若夫为兼容之説者以为君子小人不妨并用夫邪正不两立自古未有小人在位而君子能立于朝者也书曰勿以憸人其惟吉士诗曰无纵诡随以谨无良小人之不可不去也如此君子所以当隂消阳长之时而戒谨恐惧之念无时而不存也

　　周易
　　彖曰萃聚也顺以説刚中而应故聚也
　　检讨【臣】唐进贤
　　程子曰萃之义聚也上説而下顺为上以説道使民而顺于人心下説上之政令而顺从于上既上下顺説又阳刚处中正之位而下有应助如此故能聚也
　　【臣】谨按君民之分上下悬殊而君顺以令民民説以从君则分虽殊而情实亲君臣之位尊卑遥隔而君刚中以待下臣虚懐以应上则位虽隔而志潜通于此可以想见圣明之世朝野一体主臣一心太和洋溢气象顺之实何如人主代天子民凡立纲陈纪无非为天地立心为生民立命如休养生息是民之所好也君则顺其所好而体恤之无不周饥寒困苦是民之所恶也君则顺其所恶而拯救之无不至又如修六礼以节民性齐八政以防民淫有不率则移左移右再不变则移郊移遂亦若大不顺乎民而究不害其为顺葢所谓顺者协乎天理之当然合乎民心所不言而同然非可曲徇人情违道以干誉也是以朝廷出一令则手舞足蹈而传诵之不衰行一事则巷祝衢歌而感激之不置惟正之供未尝不用其财而输将恐后公旬有役未尝不劳其力而子来趋事以此思说説可知矣刚中之实何如人主出震乗干惟刚则全乎天徳而克肩夫重任惟中则止于至善而不即于偏倚且刚以立中之体而事至观理物来揆则又不失于优柔中以制刚之过而能断大事能决大疑又不致于壮往夫极建于上斯效征于下葢君之于臣如天君之令百体如乾坤之统六子而刚中之主尤足发人生成之感而动人则效之思其明作有功也所以应励精图治之心其偏党不形也所以应荡平正直之化斯固动以天而不自知根于性而不容巳不特为利禄而来者难及其忠爱之诚即切功名之志者亦无与于泰交之盛以此言应应斯诚矣夫顺以説则民聚于野尽天地之覆载日月之照临凡食王之粟践王之土者莫不尊之为元后亲之为父母所谓民为邦本本固邦宁者此也刚中而应则臣聚于朝三公论道以经邦六卿分职以率属下至疏附后先奔走御侮之伦亦莫不师师而济济所谓天地交而万物通上下交而其志同者此也究之顺自有以致民之説而上初无心于市恩刚中自有以致臣之应而上并不以此责报此纯王之治所以异于霸者驩虞之政权术之为也哉

　　周易
　　象曰地中生木升君子以顺徳积小以髙大
　　给事中【臣】陆尹耀
　　胡氏炳文曰木之生也一日不长则枯徳之进也一息不慎则退必念念谨审事事谨审其徳积小髙大当如木之升矣
　　【臣】谨按卦体坤土居上巽木居下木性上腾得土而达虽尚在地中未遽畅遂而苞蘖既具有渐次増长之势升象也君子观此知徳修于身犹木附于地其蓄之未醇懋则质弱而难坚其持之不审固则根浮而易拔渐致若勾萌而轻弃成卤莽虽得犹勿得也故事有取乎积而道则从其慎焉慎之云者非特葆厥已然也有加勉于未然者矣亦非仅希其适然也有实计其必然者矣尝观嘉植之遂其生也得泉土之润沃而起借雨露之滋息而成当其始苞必晅以日鼔以雷而后机勃发于恶可已洎乎方穉必疏其畦厚其粪而后气完固而不可挠由是得寸则寸也得尺则尺也至于寻丈之势具而天人之交致已非一日矣一木之不终枯萎其不容有所摧折掩抑犹如此何况徳之在人尤为难率从善如登从恶如崩往往有阅终身之层累而卒亏于一日之頽隳者茍非格物致知先有以明其指诚意正心预有以立其闲统瞬息为存养以大扩其不疚无恶之天合隠微为省察以密持于暗长潜滋之地当无由自微之着由勉防安奋刚毅以任重道逺本笃实为辉光日新也此积小髙大必权舆于一慎而胡氏所由推而极之念念事事间以为无不宜然者乎特是慎徳固作圣之基而千古之言王道者未尝不本诸圣功易为君子谋虽不専责之王者而六爻之位遇五为君则此象之辞在人主玩之亦自至关切要惟慎之之法微有不同所谓夙夜基命宥密是也诚能専力乎此则矩在一心为至小絜之天下为甚大由是天人交属人土财用无待计较而罔不毕致其崇髙之象又何异榛楛棫朴之济济芃芃与

　　周易
　　彖曰巽乎水而上水井井养而不穷也
　　检讨【臣】韩彦曾
　　郑康成曰坎水巽木桔橰也桔橰引瓶下入泉口汲水而出井之象也
　　程子曰木承水而上之乃器汲水而出井之象君子观井之象法井之徳以劳徕其民而劝勉以相助之道也
　　【臣】谨按井养不穷之义可供凿饮之用并可助耕食之资葢三代井田沟洫咸备八尺四尺具有成法所以蓄泄有赖旱潦无虞至井田废而沟洫湮沟洫湮而穿渠之利起而穿渠之利则有及有不及焉非若沟洫之无不及也后世井田不可行沟洫不可复而旱潦不可以不备窃于井养之义而思补救之方惟井中之水每为川泽之伏流不汲不见其盈日汲不见其损故穿渠之益所以通天时雨泽之穷而凿井之益又以通河渠灌溉之穷者也惟有以通其穷而井养于是乎不穷矣然则井之为利固尽天下而可行乎非也尝考史记河渠书及汉书沟洫志皆言凿井深者四十余丈往往为井井下相通行水井渠之生自此始夫关中地势最髙掘地数仭而不及泉者有之若夫冀之河间则地势渐平青之厯下乃济水伏流出没之处竟有掘地尺许而得水者诚得良有司廵行阡陌因地制宜开其端而示其法由是舆情踊跃督课无烦田主或愿出其财佃民或愿出其力将见一井之水上者可溉田十数亩下者可溉田四五亩丰嵗可望倍收歉嵗亦可望薄收以此类推其益亦无算葢施之土髙水深之处则难为力施之平衍疎旷之处则易为功此势所固然者也且夫流之伏者不免有骤发之虑果其多为浚井壅者开之蔵者出之则水之伏而为害者转收之而为利费省而功倍所谓以君养民使民相养者胥于是乎在劳民劝相之道得井养不穷之义着此井之上六所以云井收勿幕有孚元吉也昔黄帝见百物始穿井而黄帝之井田亦画井字之形但中一区开井外八区为田非井九百亩中为公田也浚井溉田之説岂自后世始哉

　　周易
　　木上有水井君子以劳民劝相
　　侍读【臣】林蒲封
　　朱子曰木上有水津润上行井之象也劳民者以君养民劝相者使民相养皆取井养之义
　　【臣】谨按此释井之大象取井养之义以示人君养民之法则也卦体防下坎上坎为水防为木郑氏康成曰坎水也防木桔橰也桔橰引瓶入井汲水而出为井之象此以桔橰为木器而释木上有水之説也朱子语类云木上有水井説者以为木是汲器则后面却有瓶瓶自是瓦器不若只説水之津润上行至木之杪便是井水上行之象又云草木之生津润皆上行直至树末便是木上有水之义是又専取水之上行以释井义与郑説虽似小异而意实相同也程传曰木承水而上之乃器汲水而出井之象君子观井之象法井之徳以劳徕其民而劝勉以相助之道李氏心传曰劝相即相友相助相扶持之意与程子劳徕劝勉之説正相发明以见人君之养民者不穷亦犹井之养民者不穷也夫以四海之大兆民之众莫不待养于君使必尽人而筹之分财而给之其势必有所不能古之圣王所以上规天时下尽地利制田里教树畜使之出入相友守望相助睦婣任防有无相通以民之手足谋民之室家以民之盈虚济民之缓急因所利而利之上不费而下易行至于乐利成风化行俗厚而教即寓于养之中矣此劳民劝相王道所为易易也虽然井固所以养人然以一井而养天下则不足以天下之井而养天下则有余亦犹四海之大兆民之众不能不借于分猷宣力之人凡牧民之吏皆有养民之责者也使为吏者观法于井志在养民不以簿书期会为急不以趋承巧进为能惟务政平讼理与民休息复以暇日周厯田间劝课农桑察其勤惰筹其缓急而劳徕劝勉之不惟其文而惟其实则慈恵之师人被其泽民气和乐康阜日登于以庶防循良之绩而成煕皥之风者不外于劳民劝相而得之井养之义不诚大哉

　　周易
　　上六井收勿幕有孚元吉
　　侍读【臣】彭树葵
　　朱子本义曰收汲取也幕覆蔽也有孚谓其出有源而不穷也井以上出为功而坎口不掩故其象如此
　　程氏传曰井以上出为用居井之上井道之成也取而不蔽其利无穷井之施广矣大矣有孚有常而不变也博施而有常大善之吉也
　　郑康成曰井以汲人水无空竭犹人君以政教养天下恵泽无穷也
