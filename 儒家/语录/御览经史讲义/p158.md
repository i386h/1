<!-- { "loadSidebar": true } -->
　　【臣】谨按人主身临天下国家之上庶绩之治忽系焉兆姓之安危系焉君子小人之进退消长系焉自非执简居要以待天下之无穷则日不暇给即有首物之才髙世之略亦不免逐物求胜之烦而聪明之用因之以不广夫物质不能相齐差之毫厘揣测者莫能致其详介在锱黍审顾者莫能辨其真其故何哉不示以一定之衡故人得有所挟以相竞不悬以不违之则故人且有所饰以相则惟平者物之所不能争正者物之所不能逾也人主以一心理万几之繁周庶类之赜欲见微知著而肆应各当也其道宁有异于是唯是诚精故明理贵先觉而物来顺应原出无心盖人君操赏罚黜陟之柄以御天下智者挟其谋勇者挟其力呈材献技于一人之前者踵至叠出或以衒其术而售其诈使未能因应于无心则将迎之念起于事先拟议之私萦于事后岂所语于坐照之神先几之哲哉夫鉴非有意于镜物妍媸美恶乍投而立见其形既去而不留其迹因物付物而无扰也烛非有心于照物幽隠晦防分之一物而克被其光即统之众物而毕彻其隠以人治人而不劳也然则圣人建极御宇将欲揆是非之归严邪正之辨惟以持平表正者示天下以一定之衡不违之则而事物未来养此心如明镜止水以预澄其泛应之源则清明在躬气志如神于以类族辨物而无难矣虞书所称帝尧之钦明帝舜之濬哲胥是道也夫

　　性理
　　杨氏时曰人臣事君岂可佐以刑名之说使人主失其仁心人主无仁心则不足以得人故人臣能使其君视民如伤而王道行矣
　　编修【臣】周正思
　　【臣】谨按制治无他术仁而已矣抚民无他念爱而已矣人主不爱民失仁心即失民心也人臣不能使其君爱民贼其民并贼其君也孟子曰三代之得天下也以仁其失天下也以不仁又曰以不忍人之心行不忍人之政治天下可运之掌上岂虚语哉自申韩之学起羣相率而入刑名之说汉郅都严延年唐吉温罗希奭軰类多以周内文致为巧煆炼罗织为能惨刻凶残草菅民命故苍鹰屠伯吉网罗钳犯其锋者无生路触其怒者有余辜道路以目黔黎重足其祸不至于大肆杀戮不止如是而欲得人乌乎可夫得人端頼仁心仁心存则仁言之宣其利溥仁政之被其泽周仁教之敷四讫仁风之播无穷仁之时义大矣哉故人主一念之恺恻慈祥即国家养豫大丰亨之福一念之和平乐易即海宇享升平宁谧之庥上可以感苍穹下可以孚庶类一切刑名之说自无由而入为臣者以康济抚绥之术进以撙节爱养之道闻闾阎之疾苦日达于宸聪稼穑之艰难时陈于黼座使主志精纯仁恩浩荡好生之德洽民心太和之气溢宇内矣不此之务而崇尚刑名文网密矣恩膏未逮也刑书铸矣抚字无闻也驱斯民于桁杨狴犴之中未必非刀笔吏弄文墨误之也寛厚之主几何不流为刻薄耶昔程明道作县凡坐处皆书视民如伤曰某常愧此四字后世封疆大吏以及郡县有司能体此意则凡重农桑广积储薄征徭兴水利恤贫救灾诸大政次第举行他如审谳之精明办理之敏錬不以报最其有蠧政之害民者除之酷吏之虐民者去之民隠之壅于上闻者达之主泽之屯于下逮者请之臣职尽民情协君德纯而王道可行又何必杂以刑名之说哉夫刑亦王政所不废苐有良法美意行乎其闻耳臯陶之刑期无刑君陈之辟以止辟成汤四面解网周礼五声求情汉代恤刑之诏唐家録囚之典盛吉之丹笔泣罪刘寛之蒲鞭示辱立法与施仁并行而不悖非専治刑名家所可同日语者矣

　　性理
　　陆九渊曰人主不亲细事故臯陶赓歌致丛脞之戒周公作立政称文王罔攸兼于庶言庶狱庶慎唐德宗亲择吏宰畿邑柳浑曰陛下当择臣軰以辅圣德臣当择京兆尹以承大化尹当求令长以亲细事代尹择令非陛下所宜此言诚得臯陶周公之防今天下米盐靡密之务往往皆上累宸听虽得臯陶周公亦何暇与之论道经邦哉荀卿曰主好要则百事详主好详则百事荒
　　监察御史【臣】程盛修
　　【臣】谨按程子曰论治便须识体后王君公大夫师长君臣相正官职相序莫不有体焉得体则股肱良庶事康不得体则股肱惰万事堕臯陶谟曰一日二日万几而继之曰无旷庶官文王自朝至于日中昃不遑暇食而庶狱庶慎则罔敢知于兹夫万几至繁也日昃不遑食至勤也而皆不外于总纲纪任贤才则衡石量书卫士传餐劳而无益从可知矣且丙吉以汉相不问鬬争陈平以钱谷自有主者大臣之体不亲细事况天下之主乎人主髙拱穆清之上而化行裨海之外当使其心如明镜如止水则廓然大公物来顺应是非邪正不能混淆而于万事根本每事切要处复与贤士大夫反覆而辨论之务聪明之实不求聪明之名所谓识其大者远者而小者近者直一以贯之也若狃于事为之末琐屑之端无论耳目有所弗及而方寸之内憧扰不宁铢铢而称之至石必谬寸寸而广之至丈必差剔弊防私展转滋甚虽有上智日亦不足矣然又有说焉居大臣之任者于天下之事知之不惑任之有余见义勇为无所避忌即知有未明力有不逮咨访以扩其知汲引以助其力庶司百职人各尽心大吏不以伺察为能小吏不以掩蔽为巧开诚布公荡平正直朝廷之上神明黙运操纵在心执简御烦与民休息倘不然者阘冗贻讥迂疎致诮张弛无节寛猛失中而大君以宗庙社稷之重四海蒸民之生祖宗创垂之艰子孙长久之计势不能不兼综博揽殚智竭情臣逸而君劳臣愚而主圣臣实为之伊谁之咎哉故曰论治以得体为要而得体以任贤才为本

　　近思録
　　性犹太极也心犹阴阳也太极只在阴阳之中非能离阴阳也然太极自是太极阴阳自是阴阳惟性与心亦然一而二二而一
　　编修【臣】白瀛
　　【臣】谨按天以阴阳陶铸万物而即以太极之理畀于人真与精妙合而凝心具而性亦赋焉心者性之郛郭性者心之主宰犹月之有魄谷之有神也故离性不可以言心离心不可以言性舍存心别无养性之功舍养性别无存心之学二者固相需不容偏执者也书曰惟皇上帝降衷于下民若有恒性是性固不外于心也又曰人心惟危道心惟微惟精惟一允执厥中是存心即所以养性也大学言正心而极于诚意致知格物吾性之体已具非遗性而偏言心也中庸言率性而致于中和位育吾心之用亦该非遗心而专言性也至于孟子尽心知性一章发明心性合一之防尤为切要又何必泥对待之名而过存区别之见乎然则欲从事于心性之学者亦惟存其心以养其性而已性不可见而其端皆呈于心故养性之功无可用力而其工夫皆在于存心盖养之为义如鸡抱子其妙在勿忘勿助之间其用在不疾不徐之际而又非可以悬想而强合也人生而静感物而动动者心之机而性之窍也动而驰则心亡亡则为失养动而操则心存存则为得养夫存心而必曰操抑岂把捉矜持之谓哉心本神明周流六虚放于千里非存也局于方所亦非存也譬之操舟维楫在手故能穷河海而进退泳游无不如意不然则舟胶矣诚能屏嗜欲之心以守秉彛之心使一物不容而万理森具将日应事而不扰于心日接物而不滞于物气质之性由是而约天地之性即由是而复矣然则心性之不可得而分犹太极阴阳之不可得而离也岂不信哉彼虚寂之徒率倡为明心见性之说既不知心性为何物而耳食者流又不察习之相远猥云心术性术之判若枘凿也其亦深思朱子之言而自得之否耶

　　性理
　　宇宙内事乃己分内事
　　监察御史【臣】钱琦
　　【臣】谨按国家之事误于躁妄尤误于因循重大之肩隳于轻浮尤隳于茍且昔陆九渊有言曰宇宙内事乃己分内事此作圣之实功也【臣】谓即致治之要道也何则天下事莫不成于勤而荒于怠古今虽远不外一理天下虽大不外一情故切而言之已为宇宙之已而功不容缓推而广之宇宙为己之宇宙而责不容辞顾歴观史册开创之君未有不励精图治者迨承平日久逸豫渐开或图旦夕之晏安或顾目前之毁誉或以无事博静镇之名或恃升平为久长之计避难趋易勤始怠终遂令识者议其担荷之无能臣下效其茍安之积习是已实负宇宙也其何以亮天工而熙庶绩欤昔大禹治水天下有溺者思由己溺后稷教稼天下有饥者思由己饥彼如是其急者非喜功也人主以一身建极于上宇宙之事环而相待一日不宵旰则万几之丛脞因之一人不奋兴则众情之委靡积之夫祖宗之基业多得之艰难忍荒之以逸乐乎利弊之兴革当乘乎时势忍图之以便安乎夫惟凖乎理协乎情持以志鼔以气自强不息明作有功惟日孜孜无敢逸豫不置已于宇宙之外亦不置宇宙于己之外斯痌瘝一体天下事无不迎刃而解【臣】故谓九渊之言作圣之实功即致治之要道也【臣】敬集经语仿古座右铭一则其词曰干为天坤为地惟皇作极向明而治开物成务率作兴事一日二日万几思其艰以图其易古我先王乃圣乃神行险而顺业广维勤励乃锋刃其克有勲勉勉我王无怠无荒无教逸欲有邦无傲从康慎厥初惟厥终其克绍先王之烈以台正于四方

　　御览经史讲义卷三十
