<!-- { "loadSidebar": true } -->
　　【臣】谨按王者之御天下莫不以敬天法祖为大端而总本于至诚无息之一心人君能存此心而不放斯有以尽敬天法祖之实而至徳所孚天下颙颙焉托命于上无思不服而久安长治之规成焉固非縁饰之术驩虞之功所可同也若诗之称武王足法已周自太王王季文王以来世有圣哲积功累仁施及百姓其眀圣显懿之徳深仁厚泽之施久已上洽乎天心而下孚乎民望武王以执竞之徳承之继志述事集大命于厥躬使三后之世徳永观厥成此丕承之烈所以传美于百世也今由诗言绎之其曰世徳作求非法祖之谓乎一代之兴其创业垂统在于祖宗其绍闻衣徳在于孙子在祖宗艰难缔造积徳以佑启后人亦望世世守之以益笃乃祜而后嗣防克纉承荒坠先泽祖宗以殷忧而开之子孙以逸豫而失之若夏商之季可太息也武王以恪共之心敦继绪之事夙夜孜孜不敢荒宁且所求者惟世徳而不徒在法制禁令之迹宜其成配京之大烈与夫世徳与天命无二理也世徳皆实心所形着而天命一实理之流行故法祖即所以敬天求世徳与配命无二事也特恐暂合而遽离暂得而遽失以一出一入之心而为或作或辍之事斯无以成王者之大信耳若永言配命则终始惟一也钜细防间也体上帝监观求莫之心而经久弗渝凡所以存心而行政者无不协乎天理之正而合乎人心之公则王者之徳着于下而天下之心应乎上孰不天地尊之而父母亲之也防其成王之孚有以也盖于穆不已者上天之命而至诚无息者圣人之心心易放而难存者也兢业一息之稍弛即以隳全体之纯粹而无以孚天下之心故书曰慎厥身修思永良以干惕贵其有恒而精勤期于无斁尔武王惟以作求者配命而至徳纯于无间故以成孚者配京而丕基奠于万年然则敬天法祖设诚于内而致行之洵万邦作孚之本也欤











　　诗经
　　昭兹来许防其祖武于万斯年受天之祜
　　修撰【臣】于敏中
　　朱子集传言武王之道昭明如此来世能继其迹则久荷天禄而不替矣
　　【臣】谨按一代兴王之业必有世徳之相承基之于前圣徳之凝命成之于后用能享国长久臻致太平要未有不以法祖敬天为勤勤者周之王业肇于后稷艰难缔造忠厚开基家法相传孝思弗替形于雅颂者可考也正雅诸篇大抵受厘陈戒之辞往往推原天命上述祖徳纒绵恳摰称颂再三猗欤休哉此其所以为盛徳之隆乎迄今取其诗而读之文王棫朴旱麓灵台皆咏歌文王之徳皇矣大眀则美文王而推本王季之笃庆文王有声则美文王而兼及武王之诒谋于绵则述太王肇基王迹之原于笃公刘则陈公刘建国君民之始于生民则更详履武发祥受天眀命有邰家室之初而下武一篇则専言武王纉绪垂统上继积徳累仁之业下开卜年卜世之长周家一代之规模实于是乎备焉其首章曰世有哲王三后在天言先绪之所从来已久而三后之精神上与天合也二章曰世徳作求永言配命言武王所求者皆先世之徳故能长配天命有天下而传无穷也三章曰永言孝思孝思维则言武王心纯乎孝而民信之亦莫不兴起于孝所谓徳教加于百姓刑于四海也四章曰永言孝思昭防嗣服言武王永念孝思而不忘昭昭然能嗣其先世之事也至五章曰昭兹来许则又言武王之大信大孝极于光眀足以福及后世故即承之以绳其祖武绳之为言继也欲来许之继续而不已也武王本善继善述之孝又有常永无间之诚上合天理下孚人心故后世之法之者亦当以武王之心为心以武王之政为政施之于外无一事之不合焉无一物之不周焉存之于中无一时之或懈焉无一念之或忘焉兢兢业业日慎一日夫是之谓能继也夫是之谓能防其祖武也乃极之以于万斯年受天之祜斯言也岂惟是善颂善祷已防盖自帝省其山作邦作对以来天之笃周者厚矣至武王大勲既集天眷式凭白鱼赤乌之祥再见叠至眀乎武王之徳一天之徳故法武王即所以法天而天祐武王因并佑法武王者万年受祜理固不爽有以知徳在是福亦在是也惟其受天之祜因以四方来贺不遐有佐终焉为此诗者又何其徴于天验于人而反覆咏叹之也【臣】由是而知有周君臣之殷勤劝勉者初不必逺稽唐虞上引夏商苐敷扬本朝之世徳举而归之于天如既醉言孝子不匮申之以君子万年景命有仆假乐言干禄百福终之以不愆不忘率由旧章亦足与此诗相发眀矣至于功成治定美盛徳之形容告于神眀颂声乃作颂也者显祖业因以美当时也其编次亦与雅诗相类是故自清庙以至我将类多尊崇文武而天作则兼溯太王思文则逺追后稷又附以时迈诸诗于是乎敬天法祖勤民一以贯之而治道大备若夫祭以受福而必曰曽孙笃之曰子孙保之曰仪式型文王之典曰继序思不忘其于防武之意益深切着眀矣宜其丕基永奠受福无疆继继防防声施烂然而流誉天下万世也防







　　诗经
　　假乐君子显显令徳宜民宜人受禄于天保右命之自天申之干禄百福子孙千亿穆穆皇皇宜君宜王不愆不忘率由旧章威仪抑抑徳音秩秩无怨无恶率由羣匹受福无疆四方之纲之纲之纪燕及朋友百辟卿士媚于天子不觧于位民之攸塈
　　编修【臣】王峻
　　诗序假乐嘉成王也
　　朱子曰疑此即公尸之所以答鳬鹥者也
　　刘瑾曰首章之言乃一诗之大防二章之不愆不忘三章之威仪徳音所以为显显令徳也三章四方之纲四章之纲之纪而民之攸塈所以宜民也三章之无怨无恶率由羣匹四章燕及朋友媚于天子所以宜人也至于二章之干禄百福子孙千亿三章之受福无疆又皆所谓受禄于天而自天申之也
　　【臣】谨按成周之世太和翔洽正君臣交泰之时此诗所言皆保泰之道令徳为致治之本必秉聪眀首出之资具仁义礼智之徳然后足以统臣民而为元后以是徳而治民则能教养兼施以是徳而用人则能举措各当民人咸宜则万姓以安百官以治和气充积于上下斯福禄之受于天者亦无穷天人相因理固如此子孙蕃衍而多贤可以永保天命所谓福禄莫大焉法祖为人君继治之首务不愆则无聪眀乱旧章之失不忘则常有继志述事之心书曰监于先王成宪其永无愆孟子亦曰遵先王之法而过者未之有也徳之在身为威仪发于外为言语抑抑则谨宻无失动容周旋防不中礼秩秩则审定有常教诫号令各当其时犹抑之诗所云敬慎威仪维民之则訏谟定命逺犹辰告二者乃令徳之着见下文纲纪之根本也宻于修己又必公于用人一有私怨恶存于心则虚眀之鉴先有所累安能烛贤奸而不淆无怨无恶此心廓然而大公由是因羣臣之才品各循其类而衡量之大成大小成小所谓建官惟贤位事惟能者此也君徳既盛贤才众多皇极建于上政教行于下自然受福无疆而有以为四方之纲天下虽大总在统摄之中矣大曰纲小曰纪于政治之大体既已总之而无遗即节目之小者亦必理之而不紊纲纪既立则大权归一臣下得以各尽其职而无纷更丛脞之虞所谓安者非宴安之谓盖和衷协恭心志皆定也在外之百辟在内之卿士皆赖君而得其安自必各懐忠荩咸知爱戴于上上言无怨无恶君推诚以待下此言媚于天子臣尽诚以事君君臣之间心孚志同如此岂非天地交泰之时乎然泰之时人情习于久安易生偷惰自古帝王于极盛之时每以怠荒为戒惟持之以敬操之以勤则纲常张而不弛君无逸而民乃逸所谓不觧者又安不忘危保治之要道欤【臣】又按此篇之诗与虞书臯陶谟相类臯陶曰允廸厥徳犹此诗言显显令徳也臯陶曰在知人在安民而下文敷陈九徳皆详述知人之事盖非知人不足以安民此诗首言宜民宜人而率由羣匹燕及朋友亦详言宜人盖宜人正所以宜民乃智以成仁之事至于臯谟之戒逸欲崇兢业懋政事敬有土则皆不觧于位之义也又大雅棫朴之篇曰勉勉我王纲纪四方此诗曰四方之纲继之曰之纲之纪唐韩愈言天下之安危视乎纪纲之理乱宋朱子谓辨贤否以定上下之分核功罪以公赏罚之施秉之宰执察以台谏人主以大公至正之心恭己于上而照临之斯纪纲自正可见人君为治之道在立纪纲立纪纲在任贤才贤才布于庶位纲纪张于四方天下国家永享升平之福其即此诗之防也防
　　诗经
　　不愆不忘率由旧章
　　监察御史【臣】陈其凝
　　谢枋得曰不愆则无作聪眀乱旧章之过不忘则常有继志述事之心
　　彭执中曰旧章盖成王周公制礼作乐秩然成章传之万世可以遵守
　　【臣】谨按典章者治天下之法也一代之兴必有一代之法先王立法通天下而计之当轻当重宜缓宜急知之无不眀处之无不当故其法之行也合乎天理当乎民心天下奉之而无失奕世遵之而不谬此旧章之所以为贵而书之垂戒乱旧章者至切也乃世易而不能无偏而后之欲补其偏者每用其心思以增其所不必増时移而不能无弊而后之欲救其弊者每出其智虑以易其所不可易自以补偏救弊之政超于前人制作之上及屡变而屡有所不便而犹以为变之未善也夫岂变之未善防先王之旧章不可变耳诗之颂宜君宜王而归之曰率由旧章推其率由之本则曰不愆不忘夫不愆者深知先王之法非后人心思之所能及而敬以承之不敢忽旧章为不可遵而改易辙以失先王制作之精意不忘者深信先王之法非后人智虑之所能周而恪以守之不敢疑旧章为有所遗而举一废百以失先王贻谋之令典如是则知所循而不致过用其心思而无当于理有所据而不致怠忽其智虑而有遗于事书之言无作聪眀乱旧章者必本于率自中其是之谓欤孔子之告鲁公谓文武之政布在方策人存则政举人亡则政息是知先王之旧章未尝不可率由而后人之愆忘有以失之也语曰有治人无治法非谓先王之法不可以为治也无人以举之则良法美意总无益于民生得人以行之则故典遗章皆有禆于国计然则先王之制作虽可以为万世之遵守而非善继善述之后人亦不克率由典常而有以彰其耿光大烈也董仲舒曰道者万世无弊者道之失也先王之创为典章斟酌损益有改制之名无变道之实及其也道之失耳率而由之则礼眀乐备纲举目张而天下无难理矣不然先王通天下而计之后人就一节而改之徒失乎制作之意而自蹈于愆忘之咎岂所谓示民有常者耶







　　诗经
　　威仪抑抑徳音秩秩无怨无恶率由羣匹受福无疆四方之纲之纲之纪燕及朋友百辟卿士媚于天子不觧于位民之攸塈
　　右中允【臣】朱良裘
　　序假乐嘉成王也集传言有威仪声誉之美又能无私怨恶以任众贤是以能受无疆之福为四方之纲又言人君能纲纪四方而臣下頼之以安则百辟卿士媚而爱之维欲不觧于位以为民所安息也
