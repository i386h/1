<!-- { "loadSidebar": true } -->
　　【臣】谨按时乘六龙以御天言圣人兼有此六龙之德而时措之宜也曰御天者圣人所行合于天理虽圣人之所为莫非天之所为也故曰御天体是道以纲维乎宇宙则礼乐刑政之施有以覆露乎万物鼓舞乎羣动天下之仰沫承流者莫不各有以遂其生复其性遐迩一体中外禔福四海之内清和咸理亦如天之云行雨施而甲拆勾萌无不共沐恩膏也然圣人乘龙而平天下独九五之飞龙应之耳余爻皆非其地而兼言六龙何也盖圣人之德居天子之位固是九五飞龙而细分之则如天下事有其时未至其兆未彰固宜且隐而不宣即是初九潜龙有其事渐可行当宣示天下施命以诰四方便是九二见龙有天时人事偶逢艰难当兢兢业业恐惧修省便是九三干惕有施为之中姑试其可待人情既安事势既顺而后施行便是九四或跃惟夫理得事顺朝发殿陛而夕敷于天下方是飞龙在天有其势已穷其时已过或当止而不为或当改而更张穷则变变则通通则久便是上九亢龙不至于亢要之圣人体干之全德张弛互用阖辟兼施法天之行代天之工奉明命以周旋述天理而时措动静云为发号施令莫不因时而动此其所以跻斯世于治平纳生民于仁寿无一物而不归于甄陶煦育之中也欤


　　周易
　　云行雨施天下平也
　　编修【臣】何其睿
　　【臣】谨按此言圣人体天致治之极功也帝王之道与天地凖天地不外乎阴阳阴凝上结则合以成云阳散下流则注而为雨雨从云以布化云慿气以交合河图帝通纪曰云者天地之本雨者天地之施施行不爽其时斯髙下各适其性品物亨嵗时成所为普美利于不言者此也是故云行一精之所运雨施两大之所崇行则不息不息则无间施则不匮不匮则无遗无此厚而彼薄无此少而彼多无此饶而彼乏刚柔燥湿之不一有以平其方大小贵贱之不伦有以平其族菀枯培覆之各受有以平其材葢泽之浅者易竟而深者难穷惠之出于费者有分而出于道者斯合也黄帝以云纪官髙宗命作霖雨穆然深见责成之意公羊传称泰山之云雨不崇朝而徧乎天下尔雅称甘雨时降万民以嘉谓之醴泉是皆以其广博而周宻优渥而霑足也为观天命之流行即以得王政之所出其裁成辅相奉若不违以养人而理物者惟其时而已是故天下之大俯仰上下无偏与也明堂之上礼乐刑赏无小利也生之长之而物不见其徳一化工之浑然无迹也成之收之而已不有其名一大造之淡而若忘也以言其业则广大以言其术则精微畛域于焉胥化险阻于焉皆平性命于焉各正日用于焉不知信夫阴阳无私泽惟夭惟乔羣然各遂其生帝王无私恩贲若草木兆民允殖其性也夫岂有殊量欤天之行惟健故日新不已万物归丕冐之中圣人之行曰敏故明作有功天下沐膏雨之沃一积气而运于虚无心而成化一积理而征于实有心而无为天德也王道也一以贯之矣
　　周易
　　云行雨施天下平也
　　监察御史【臣】赵青藜
　　【臣】谨按天之于人本同一理而人往往不能如其在天者天无私而人有欲也惟圣人之心纯乎理而不参以私则其措施因应张弛开阖之用遂若以天合天而不知其所以然故人之感通于圣人者亦若其感通于天而人之不能仰望于天者或转而仰望于圣人盖有心而无为与无心而成化同一致也夫云行雨施品物流形天工也圣人效天法天未有敢以天自处者然龙兴而云布云布而雨作此固理之自然者圣人时乘六龙既有其变化不测之方则夫云行雨施天固不得独擅其名矣夫需之为象也言云不言雨然而云上于天则雨固将继之矣解之为卦也言雨不言云然天地解而雷雨作则云又已先之矣是故萋萋者云也祁祁者雨也触石而出肤寸而合不崇朝而徧天下者唯云雨之力为然吾观夫圣人者礼乐未彰冲漠之精神已洽政刑未设隐微之意气已通函葢者无垠联合者无间是即云行雨施之弥纶氤氲也不疾而速无上下隐显之殊不介而孚无逺近髙深之阻所过者化所存者神是即云行雨施之驰骤奋迅也渐仁摩义民生自复其性体信达顺异类亦若其天浃于肌肤沦于骨髓是即云行雨施之贯注流通也出作入息百姓日用不知凿井耕田帝力何有于我与之者不言恩受之者不知报是即云行雨施之滋培长养也如是而天下其有不平者乎葢昊天以生物为心故云行雨施而百物皆化圣人以爱人为心故行庆施惠而九有皆同此其间有自然之理焉缓之固违其则急之反窒其机惟圣人处于穆清之表而油然沛然无往不顺鼓舞徧于万方德教溢于四海其平也非天下自平也平于圣人之云行雨施而天下自平也然则圣人之于天下亦因其自然行所无事而已何所勉强于其间哉夫元亨利贞天之德也而文言以属之君子天人同一体也云行雨施天之功也而文言以属之圣人天人同一用也究其要则一乾元足以尽之矣体干以建极则体自我立体元以布化则用自我行全体大用一以贯之而天德王道无余蕴矣








　　周易
　　君子学以聚之问以辨之寛以居之仁以行之
　　监察御史【臣】毛旭旦
　　【臣】谨按乾卦九二一爻以阳刚之体得时位之中孔子申象传之义谓其信言谨行闲邪存诚善足以葢世而不矜道足以周遍而化物君子之德既克底于成矣然纯粹之诣非可骤几倘侈言上达而不原其致功之自与得力之由则君子成德之功不彰且于文周立卦之意犹未尽也将何以阐先圣之心传开后世之学术乎宜文言又歴举成德之由以竟其说也今夫事物之理虽具于人心而实散见于迹象茍非务学何由会而有之已君子则格物致知而表里精粗之悉达多闻博识而前言往行之无遗于是未学之先见此理为散着于事物杂陈于简册者既学之后乃觉显微巨细之故咸宗统于一心其学以聚之有如此者既聚矣茍非有先知先觉之人与为析疑与为解惑则是非得失之分途将混淆而莫辨君子则好问好察内而父兄之训廸外而师友之切磋微而瞽史之箴规刍荛之一得莫不访求而听受焉于焉判决其疑似究极其指归分析于毫芒探讨于赜隐其问以辨之有如此者既问辨矣非寛以居之则无以藏蓄其所得君子广其度量扩其心胸以涵泳乎所已知沉潜乎所已得渐濡既久自觉心与理相依而理以心为宅焉孟子所谓深造自得朱子所谓黙识心融葢与寛居之防有相发明者也既寛居矣可以见之施行矣而君子行之则在乎仁廓然大公不留一私于念虑之际粹然至善允蹈帝载于动止之间举凡应事接物无非顺适乎天理之正而从心不逾万理浑化于无迹焉所谓安而行之不勉而中盛德之至也要之为学之道必始之以学聚而后闻见广继之以问辨而后知识精又继之以寛居而后涵养熟终之以仁行而后践履纯四者之序相因而不可紊四者之用相济而不可阙惟修德之君子笃挚以践其实优游以俟其成不躐等而趋不半途而废此所以驯致夫圣神功化之盛而兼总乎天德王道之全也而干之九二实体此义焉此九二所以为龙德也夫










　　周易
　　直其正也方其义也君子敬以直内义以方外敬义立而德不孤直方大不习无不利则不疑其所行也
　　少詹事【臣】张鹏翀
　　程传直言其正也方言其义也君子主敬以直其内守义以方其外敬立而内直义形而外方义形于外非在外也敬义既立其德盛矣不期大而大矣德不孤也无所用而不周无所施而不利孰为疑乎
　　【臣】谨按程子言敬以直内义以方外敬义夹持直上达天德自此朱子言最是下得夹持两字好敬主乎中义防乎外二者夹持要放下霎时也不得只得直上去故便达天德臣窃谓敬义夹持是学者精进之功然至于圣修之极不外乎此朱子谓敬是持守功夫义是讲学功夫直是直上直下胸中无纤毫委曲方是割截方正截然不可移易之意但知持敬而不能集义则于应事接物不能无毫厘之差但思集义而不以主敬为之本则心无主宰且不知所以为义矣故二者之功顷刻不可相离亦朱子所谓如车两轮如鸟两翼内外夹持以成圣功者也文言于干之九三坤之六二皆言圣贤之学干言德业坤言敬义健顺之道各就本卦似有不同而其理实相经纬欲进干之德必本以坤之敬欲修干之业必制以坤之义非敬则内不直德何由进非义则外不方业何由修君子之干惕以进修舍敬义亦无所用其力而德之日新业之富有即敬义立而德不孤葢以卦德爻位而言则义各有当以学问德业而言其理固互相发明非儒先之强合也【臣】窃谓进德修业统为学之全功而敬义夹持尤为提纲挈要之语尝反覆诸儒先论学次第及近思録语类诸书得是两言以为宝符知从事圣贤更无他道始谓用力可至乆而益觉其难一由于积习因循不能自振频复频悔终不免私意憧扰一由于见理未彻谓小事无妨不知积小积微为害甚钜葢当身騐其得失而益知敬义夹持为圣学之要领无疑也诚能以敬为主宰则天君泰定义理日见清明而又以集义为之辅择义既精于持敬益为有力敬以直内涵养未发之中义以方外省察中节之和中和既致则位育之效自臻乾坤合撰以成参赞之能必如是而后为圣修之极所为敬义夹持直上达天德者此也【臣】尝诵乐记云奸声乱色不留聪明淫乐慝礼不接心术惰慢邪僻之气不设于身体使耳目鼻口心知百体皆由顺正以行其义其庶几敬义夹持而为天德王道原于慎独之功所自致乎



　　周易
　　直其正也方其义也君子敬以直内义以方外敬义立而德不孤直方大不习无不利则不疑其所行也
　　编修【臣】呉履泰
　　朱子曰此以学言之也正谓本体义谓裁制敬则本体之守也
　　程子曰直言其正也方言其义也君子主敬以直其内守义以方其外敬立而内直义形而外方义形于外非在外也敬义既立其德盛矣不期大而大矣德不孤也无所用而不周无所施而不利孰为疑乎
