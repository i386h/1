<!-- { "loadSidebar": true } -->
　　唐贞观十年权万纪上言宣饶二州银大发采之嵗可得数百万缗帝曰朕所之者非财也但恨无嘉言可以利民耳昔尧舜抵璧于山藏珠于谷汉之桓灵乃聚钱为私藏卿欲以桓灵事我耶黜之
　　监察御史【臣】柴潮生
　　【臣】谨按治天下以义不以利而人主之所最易惑而轻信者莫如言利之説夫易之言利于义之和是乃以在人天然之利足以和义之利固未尝舍乎义而专言利也若言利之臣则以因民之利为在上之利有显背乎义而曲为之説者不知利者民之所同欲不务公之于民而欲私之财聚于上者民离于下自非英明果断之君未有能黜言利之臣而杜祸患之萌者也若唐太宗之黜权万纪有足法者夫权万纪所言宣饶二州银大发采之可得百万缗乃天地间山泽之利初非强取之百姓者也而太宗斥之为言利逺思尧舜之抵璧投珠至以桓灵之聚钱私藏为戒者岂非谓兴利必至于害民固不可以不防微而杜渐也哉盖天地生财有数利不在官乃在于民民得其利财源通而有益于官官専其利则利源塞而必损于民万纪欲济其私而言足以伤人害物其视君子之欲行其道而心存于天下国家者迥异矣是不以尧舜事其君而以桓灵事其君也其罪可胜诛哉书曰朕不肩好货鞠人谋人之保居叙钦太宗之言近之矣【臣】尝综唐一代之治乱兴亡而知大宗之垂裕后昆者总在于利民而不专其利子孙变易其法不特有害于民而实无益于国武徳贞观开国之始授人以口分世业田而取之以租庸调之法蓄兵以府卫兵虽多而无所损设官有常员官不滥而易以禄量其入而出之以为用度由永徽以至开元初年经常简易无庸言利而国充财足自明皇见海内完治偃然有开疆辟土之心宇文融议取隠户剰田以中主欲而利源开天寳以后韦坚杨慎矜王鉷杨国忠剥下奉上嵗进羡缗百余万为天子私藏由是大厯建中贞元数朝琼林大盈库建掌以中人而宰相不得问其盈虚元载裴延龄辈害民蠧政酿成厉阶以元和之英武精明不能不惑于皇甫鏄程异之邪説虽裴度之信任力争而不见听若盐铁转运屯田和籴铸钱括苗利借商进奉献助无所不为立法愈烦而愈弊民日困而用日匮以至于亡孟子所谓上下交征利而国危者唐室其明騐也太宗之黜权万纪深切着明信为万世之龟鉴也已且夫小人之敢以言利之説进者何也彼谓国家承平乂安经费滋多所忧者惟用度之不足以汉武之雄才大略而不能不惑于桑孔神宗之大有作为而不能不信于安石惟太宗知藏富于民之大义故显黜万纪而无所恤易曰涣王居无咎管子曰与天下同利者天下持之是故兴王所宜重为惩创以变天下之贪邪者必自言利之臣始













　　史
　　贞观十二年九月甲寅上问侍臣创业与守成孰难房龄曰草昧之初与羣雄并起角力而后成之创业难矣魏徴曰自古帝王莫不得之于艰难失之于安逸守成难矣上曰龄与吾共取天下出百死得一生故知创业之难魏徴与吾共安天下常恐骄奢生于富贵祸乱生于所忽故知守成之难然创业之难既已徃矣守成之难方当与诸公慎之
　　编修【臣】张为仪
　　【臣】谨按唐太宗一生固以创业而兼守成者也故于房魏二臣之説均有所取焉若夫世之论者每谓拨乱返正必得大有为之君而继体守文者直可防业而安一若难易迥殊者此则未审思乎时势者也以臣载观史册推其成败之由窃见守成之难固有倍难于开创者请得而歴陈之夏书曰民惟邦本本固邦宁言国家之安危系乎民也其在开创之时天下初定户口尚稀田产未尽辟也山泽之利未尽取也为上者但能劳来劝相之则天地之所施生原足给斯人之用况当疮痍初复民风尚朴民志未侈故积之数年渐臻富庶逮承平既久而生齿日繁矣夫以百金之产一人用之则寛然有余及逓分之数人则恒苦不给此自然之势也加以雕文刻镂之伤农事锦绣纂组之害女红者竞相仿效以为矜夸踵事增华变本加厉又安望其能余一余三以自封殖哉故当平居无事之时其谋生之计已无所不至设一遇水旱而弱者流离强者刼掠矣此承平后之民生所以难也説命曰股肱惟人良臣惟圣言君徳之隆替视乎臣也其在开创之时将相大臣皆以歴试之才而受腹心之寄其与人主栉风沐雨朝夕相亲谊则君臣恩犹骨月其信之也笃其任之也专其礼之也重故其时之臣莫不自思奋于功名以报其上遇上有阙失则借箸而陈排闼以谏而无所嫌忌于其间比及后世人主端拱于上百僚奔走于庭召对则限以时黜陟一慿其意由是尊者愈尊卑者日卑其大臣惟以承顺意防为贤其小臣惟以拘守簿书为恪其任司牧者惟以急徴赋税为公忠其居谏议者惟以毛举细微为风力至于国计民生之大则皆诿为君上之任而瞻顾依违茍且塞责者此非承平时之人才逺逊于开国也盖以堂亷暌隔而上下之情不交礼节过烦而臣主之谊已薄故其忧国奉公之诚不足以敌其身家之念也逮至发言盈廷莫职其咎于是为人主者不得不隠授其权于左右近习以相为伺察而孰知所倚以为伺察者乃益以壅蔽其聪明故謟谀之风益盛而人主之势愈孤此承平后之人才所以为难也礼记曰君子议道自己而置法以民言法之贵乎便民也其在开创之时如汉之三章唐之十二条立法甚简而守之甚坚简故易从而坚则莫犯其余因时变通之制皆聼长吏之自为而徐以观其效洎乎后世科条日增文网滋密陈规新例棼若乱丝有司日束缚于法之中而不敢稍出一意偶值细事亦必由下而上自外及内文书往复互相辨诘拘牵碎寖失事机其意不过谓狥人涉私而用法则公耳孰知案牍纷纭为长上者势难尽省必且反授其权于吏由是吏之所怒则吹毛索瘢而例从其重吏之所喜则旁引曲证而例就其轻析律贰端朝三暮四坐使朝廷之刑赏特以佐吏胥之威福本期以人用法反至以法狥人上下相遁迄于不振此承平后之纪纲所以为难也系辞传曰何以守位曰人何以聚人曰财言财之贵乎恒足也其在开创之时忧勤之意深而嗜欲之端浅故虽赋税均平而朝廷之经费自裕自时厥后狃于富厚之势遂忘物力之艰宫庭之内凡服食器用声色好玩之属所费渐广而又加以官爵之设日冗宗戚之禄日蕃兵卒之犒赏日增木土之营造日众其用于上者无节而取于下者有制以有制之财而供无节之用势将虑其不继必且举天地间山林川泽之内茍可以取利者胥笼而致之于是聚敛之臣进而掊克之説行利尽于上则民匮于下故国不必遇水旱盗贼而咨嗟愁叹常若不安其生时不必有敌国外患而补苴支缀常苦不足于用此承平后之财用所以为难也凡此数端固由人事之舛误亦系气数之推迁自三代以来由盛而衰之故畧尽于此矣夫无平不陂无往不复者天地之运也而制治未乱保邦未危者帝王之政也惟贤圣之君能思天命之靡常而念守成之不易清心寡欲以端其原旁求俊乂以辅其徳敦本崇俭所以厚民生也开诚布公所以作人才也慎宪省成所以振纪纲也量入为出所以节财用也如此则治者益治安者益安持盈保泰之道庶可比烈于成康矣然必先审知其难而后能慎终如始故易戒艰贞书称知恤胥是道也夫以唐太宗之励精图治虚懐纳谏洵推三代以下之贤主然其后魏徴上疏犹歴指其渐不克终者十事又谓徃以未治为忧故徳义日新今以既治为安故不逮然则守成之难不亦可以想见哉








　　史
　　上谓谏议大夫禇遂良曰卿犹知起居注所书可得观乎对曰史官书人君言动备记善恶庶防人君不敢为非未闻自取而观之也上曰朕有不善卿亦记之耶对曰臣职当载笔不敢不记黄门侍郎刘洎曰借使遂良不记天下亦皆记之上曰诚然
　　编修【臣】周煌
　　【臣】谨按古者左右史官之设与谏官相表里为用者也谏官任耳目之司争之于其口史官居左右之地笔之于其书争之口者情激而辞严笔之书者防幽而事着盖争之在一时而书之在百世史官所掌匪细故也从来当明盛时君咨臣儆都俞吁咈上下相与孜孜各修其职遂臻治理及乎末造君骄于上臣謟于下有将顺而无匡救载笔诸臣袖手就列而已故其主徳鲜有善者唐太宗三代以下之令主也英姿大略赫赫当时而于其臣禇遂良一则曰所书可得观乎再则曰有不善亦记之耶【臣】每三复不言岂太宗有曲防已短之意欤毋亦瞿然深念惧天下后世之是非欲返观而内镜之也何以知其然也太宗尝谓每临朝欲发一言未尝不三思恐为民害及闻杜正伦奏赐帛示奨然则太宗非防过者迄今览遂良及刘洎之言何其有犯而无讳也君明则臣直其以是欤今夫史臣所纪非徒铺张扬厉而已也景星卿云之属必书之所以明有瑞也非其所自致能不愧乎旱干水溢之属必书之所以明有灾也茍其所自致得不惧乎庆赏鼎钟之及必书之所以明有恩也而若或滥之难免于物议矣刑罚刀锯之及必书之所以明有威也而若或滥之难禁其羣訾矣下至一嚬一笑一起一居出之者不及觉载之者务其详盖若是其严且慎也然则何为不自取而观之也观之其亦有触目而警心者乎曰否人主虽圣不能无过而既已言之既已行之茍从万防余暇屏去外縁理防片时便可寻得过处若所谓触目而警心者盖如读缁衣而生爱咏巷伯而生憎非所语于左史之编右史之纪也借令自观其书安知不从而怒其后耶虽怒其后而天下亦皆记之于君何利独惜其臣依违迁就不敢自尽其职耳夫不尽其职者谓之旷官此遂良守道不如守官之言更深切而着明者也盖【臣】尝论天下之治忽闗乎主术之纯疵而主术之纯疵又自其心之敬肆判之立之监佐之史庄敬之所以日强也亲佞人逺君子安肆之所以日偷也为清其敬与肆之所从来则天地祖宗之慿临子孙臣庶之法守未尝不于一言一动兆其防也以故史官一书人君不当以目遇而当以心遇也夫


　　史
　　见可欲则思知足以自戒将有作则思知止以安人念髙危则思谦冲而自牧惧满溢则思江海下百川乐盘游则思三驱以为度忧懈怠则思慎始以敬终虑壅蔽则思虚心以纳下想谗邪则思正身以黜恶恩所加则思无因喜以谬赏罚所及则思无因怒以滥刑
　　编修【臣】彭树葵
