<!-- { "loadSidebar": true } -->
　　圣聪也万几之余间
　　赐流览【臣】不胜悚惕战惧之至
　　劝农诏
　　汉文帝诏曰农天下之大本也民所恃以生也而民或不务本而逐末故生不遂朕今亲帅羣臣农以劝之
　　质尔人民稼穑是资玉不衣寒珠不食饥假哉令主宵旰畴咨奇技淫巧民不之饱逐末居奇民事以扰杏花菖叶秉耒其蚤乃亦有秋旣坚且好于时汉始疮痍乍起克殚田功徧锡尔祉绍此渊怀后之君子
　　罢露台
　　汉文帝尝欲作露台召匠计之直百金上曰百金中人十家之产也吾奉先帝宫室常恐羞之何以台爲伊惟太古茨茅阶土代越而浇宇峻墙雕有璇其室有钜其桥宏我汉京露台以营计直百金而胡弗成帝心惟约爰诹爰度中人十家得此孔乐台榭陂池毋于我作
　　衣弋绨
　　汉文帝身衣弋绨帷帐无文绣以示敦朴爲天下先汝明作会藻火宗彛维厥燕居匪此之宜曷澣曷否色惟其缁弋绨率下六宫爲化衣不曳地侈靡尽谢树亦缯国益之贫鉴兹罔佚俗厚风淳焚雉裘
　　晋世祖时太医司马程据献雉头裘帝以奇技异服典礼所禁焚之于殿前
　　孟冬之月天子始裘取狐于貉曷爲雉头雉头之献日事淫巧帝曰斥之无使滋扰羊车竹叶令德鲜终惟此焚裘典礼攸崇九章法服罔或不衷藏农具
　　宋髙祖命藏微时农具以示子孙文帝至故宫见有惭色近侍或进曰大舜躬耕歴山伯禹亲事水土陛下不覩遗物安知先帝之至德稼穑之艰难乎维宋之祖天授厥武起自农家耰耡爲伍诏留故物不忘勤苦孙子其贤珍之内府孙子其愚对之意忤葛灯麻拂诋侮前王嗟哉宋纲其曷以长不观先世贻谋克臧庤乃钱镈职思其康
　　碎介导
　　齐髙帝清俭不御精细之物敕中书舍人桓景眞曰主衣中似有玉介导留此置主衣正是兴长疾源可卽时打碎
　　侈淫成过机不在大象箸先之玉杯从之先民有作顾而嗟咨爰有介导精莹朗耀烂然盈目駴鸡鉴貌命彼主衣碎而屑飞弃雕斥镂用以防微由此十年金土同价理若近诬事亦可借以俭率民民无不化
　　吞飞蝗
　　唐太宗入大苑中见有蝗数枚祝之曰民以谷爲命而汝食之耶遂吞之是岁蝗不爲灾
　　礼有猫虎俗有豚蹄何来螟螣繁衍青畦厥有贤王掬而吞之宣之云汉汤之桑林吁天天应雨玉雨金唐祚三百此绵其脉如疾之忧民胡不瘳像耕织
　　周世宗留心农事尝刻木爲耕夫蚕妇置之殿庭时値五季耕桑赤地有周世宗殷然动意瞻乃殿东谁之爲容懿筐一妇荷笠一翁时时蚕月念念豳风似此君心何用不宁鱼龙角觝曼延一庭菽粟不辨彼则何人
　　止烧羊
　　宋仁宗尝曰朕昨不寐思食烧羊恐遂爲例故忍一夕之饥尝有献蛤蜊二十八枚枚値钱千上曰下一箸费二十八千吾不堪也
　　惟王玉食醯醢胥饬礼着其隆欲戒其极索以非时非时必供杂以异味惟令是从假云果腹岂曰非酷忍此须臾作邦之福
　　观刈麦
　　宋仁宗御宝岐殿观刈麦谓辅臣曰朕作此殿不欲植花卉而岁以种麦庶知稼穑之艰难也
　　在昔离宫骇绿纷红宝岐在宋塍港交通髙低偃仰麦浪摇风亦有内臣腰防以往露积委栖天怀用爽何彼后王不此之防艮岳经营东南花石曷不法祖来咨来茹不耕何获不菑何畬奄观铚艾君子乐胥
　　书经
　　又曰天不可信我道惟宁王德延天不庸释于文王受命
　　监察御史【臣】李防
　　蔡沈集注曰上文言天命不易天难谌此又申言天固不可信然在我之道惟以延长武王之德使天不容舍文王所受之命也
　　【臣】谨按天人之相去匪遥而感通甚微责在于人功本于道而其原亦惟以法祖之诚致敬天之实君以是任之臣以是辅之上下交儆凝命之道其在是矣昔周公之告君奭者曰天不可信若以天心诚难必矣又曰我道惟宁王德延天不庸释于文王受命若又以无不可必者何也盖天命靡常归于有德德者君极之所由修废亦天命之所由去留也彼周之命受于文王而实受于怙冒之一心延于武王而实延于徂定之一念文武以是尽君道即以是凝天命亦即以是裕后昆周公以是修臣职即以是佐君德亦即以是朂同僚【臣】以爲稽其凝承之由考其垂裕之实溯其君臣率循之原绎其左右交惕之志是可以得天人相与之微焉天无私覆恒眷顾于求莫之主命实难谌惟简畀于式敎之后彼后之东封西祀祈天永命者非计也可以得祖宗贻谋之道焉盛衰难期而爲之自己者则可必贤否难强而善之画一者自可师彼后之拓土开疆侈言善后者非计也笃棐之忠莫如元圣而夙夜之凛凛者一则曰世德作求再则曰敷时绎思是知臣工之引君当道有其本焉彼后之变乱旧章与托名绍述者俱非也同朝之谊义同共济故劝勉之殷殷者进则曰共佐圣明退则曰有负先王是知百尔之同寅协恭有其道焉彼后之势位相轧与各植私人者俱非也然则圣世之君臣一言一动无不曲当其爲万世之烱鉴者抑又深远矣

　　书经
　　天不可信我道惟宁王德延天不庸释于文王受命
　　监察御史【臣】薛澂
　　【臣】谨按人主抚有天下所以久安长治而奠社稷于磐石措国祚于苞桑者不惟有高世之才过人之识而实恃宜民宜人之至德有以当天心而凝天命盖厥心惟危者厥位惟安而无疆惟恤者自无疆惟休也书曰天不可信所谓天难谌斯不易惟王也曰我道惟宁王德延天不庸释于文王受命所谓首出庶物万国咸宁也仰观天道俯察人事熟思夫鉴观求莫感格昭受之原而知天人相与之际甚可畏也盖治乱有循环之数泰否有倚伏之机而制治保泰总非德不爲功惟聪明睿智之君顾念防防者天也昭昭者亦天防防故难测昭昭故易格于焉以敬胜怠以义胜欲亦临亦保之精神有以绍先圣日就月将之学问足以启后昆由是本德以爲养而养爲善养本德以爲教而教爲善教将见至德翔洽治化洋溢阴阳和风雨时宪宪令德旣足以克配彼天自足以受天百禄而且执竞惟人者亦自强不息则德日进而命亦日新德有常而命亦不已燕及皇天克昌厥后子子孙孙勿替引之盖君之畏天若严父而不敢防则天之爱君若赤子而不忍释然则惟德动天惟天眷德聿修厥德长发其祥事有必至理有固然不可易者唐臣魏征有言思国之安者必积其德义诚与书言相发明而万世君人者之所当念兹在兹者与

　　书经
　　愼厥丽乃劝厥民刑用劝
　　侍读【臣】鄂容安
　　蔡沈曰汤深谨其所依以劝勉其民故民皆仪刑而用劝勉也人君之于天下仁而已矣仁者君之所依也君仁则莫不仁矣
　　【臣】谨按日月丽乎天百谷草木丽乎土民生丽乎衣食君道丽乎仁人君之仁天下其厚民生非能家赐而人益之也其正民德亦非能家至而日见之也惟以仁爲中心之所底丽一民饥曰予饥之一民寒曰予寒之一夫不获曰时予之辜自出谋发虑之微嚬笑起居之节逮于庆赏刑威之用井牧学校军国朝祭之务无不一本于此心之慈祥恺悌肫诚固结以爲之根柢若饥渴饮食之不可去而涵濡变化于仁人之宇者亦如草木之饮和于雨露日加长焉而不自知民之于上固惟所陶镕耳君仁莫不仁诚至动物其理有固然者昔史臣之颂尧曰其仁如天文王之为人君曰止于仁虞书所载以亲九族九族旣睦平章百姓百姓昭明至于协和万邦黎民于变时雍是其验也周公无逸所陈自朝至于日中昃不遑暇食用咸和万民而刑寡妻至兄弟以御于家邦又其验也以视成汤之克寛克仁民服厥命罔有不悦所谓劝民而民用劝先圣后圣不诚有若合符节者欤抑防绎书旨更有味乎愼之一言焉以尧之仁也曰钦明以汤之仁也曰圣敬以文之仁也曰缉熙是则帝王之治同归于仁蔑不从愼中来也汉臣董仲舒言正心以正朝廷正朝廷以正百官正百官以正万民正万民以正四方又言尽小者大愼微者着积善之在身犹长日之加益盖以君心爲万化之权舆而主敬实圣学之枢纽与书言有足发明者信乎愼之一言尤好仁之主所宜深思而力体之者哉

　　书经
　　克用三宅三俊
　　编修【臣】林枝春
　　蔡沈曰三宅谓居常伯常任凖人之任者三俊谓有常伯常任凖人之才者三俊说者谓他日次补三宅者详宅以位言俊以德言意其储养待用或如说者所云也
