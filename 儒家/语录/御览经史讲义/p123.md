<!-- { "loadSidebar": true } -->
　　【臣】谨按天子不言有无诸侯不言多寡人君富有四海岂无贿之患然聚人理财易着其训则知理财云者理其在民之财而已欲理民财必使生财国有游民耗财之大者也周礼冢宰以九职任万民其九曰闲民无常职转移执事夫以转移为事则职在转移非谓先王之世风俗淳厚犹有闲居无事之民也若近世游民则不然华衣美食乃逸乃谚是国家一大蠧也即衣食不必华美而日用所需计不得不饥而食寒而衣也夫以农夫红女竭终嵗之力尚不足于供而安坐耗费之者且将数倍日侵月削其不交尽而俱困者希矣故曰国有游民耗财之大者当峻其禁防者也抑又有説焉承平既久生齿益繁所以资生者利亦稍诎计农工商贾自食其力之外势不能人益之田宅戸给以资本彼愚防无能坐受穷困虽迹等偷安而情非得已则夫筹及纎悉导其窽要俾得所自养而不至于游又有存乎禁制之先者矣今国家幅陨既广休养日隆直省内外分置司牧抚绥可谓有要然谷食财贿之数大抵合一省而较其出入至于郡邑之中风气逈殊情形各别因其势而利导之使彼此不相谋而相合则未闻随地分析而灼见其利病之源者夫大吏统辖或千里数千里地逺而势难周若藩臬为钱谷刑名之总汇又不能躬歴田野则夫相土地之肥硗审民力之勤惰酌风俗之奢俭权物产之赢绌固守牧之责也诚使各谕守牧咨访民依而委邑令専其任凡邑几乡几里田几等谷几种宜桑与否薮泽林麓凡几处渔畋畜牧之利有几麻枲果实之利有几其比闾习尚何事女红织作何等其懋迁于外者什之几他邑来取给者什之几悉躬亲而目覩之勿猥勿遗书之于册守牧简稽虚实酌缓急轻重之序别为宜行宜罢论列于简端每一郡州为一册逹于司农司农上之朝廷凡册籍必精详而简要原委了然便于省览如此则贫富之等赢绌之差可按籍以求而徐议其经画之方矣自古迄今民情土俗之不齐数十里而异数百里而大异非区分而界别之何以洞其精防而握其要领惟要领既得则经画易施王制修其教不易其俗齐其政不易其宜简便易行之道惟使民得所养而他无滋扰焉夫守牧之吏知所上册籍皆朝廷所欲讲求而施行也皆将尽心以求民瘼而无敢茍且以从事知上所考课不外乎册中论列之数事也必且率县令以实力劝劳而不敢饰诈以求名数年之内就其政绩而殿最之而察吏之法亦备焉古之圣王垂拱岩廊虑周蔀屋如周礼职方所掌辨其人民财用九谷六畜之数要周知其利害使同贯利胥是道也窃尝思之守令者亲民之吏守令与民不亲则民隠不逹人主不与守令亲则无以宣上意而施实徳于民如果定为章程凡守令所涖之土有利得以闻有设施得以告斯情意相通膏泽下究而游惰失业者寡矣大吏操表率之权司牧奏循良之绩上有实政则下有淳风此旋至立应之效也若慆淫匪彛舍其本业而坐耗民财者刑必及之劝惩并行驱率有道然后财用日足礼教可兴矣

　　礼记
　　司徒脩六礼以节民性明七教以兴民徳齐八政以防淫一道德以同俗
　　给事中【臣】邹一桂
　　陈澔曰此乡学教民之法而大司徒则总其政令者也六礼七教八政皆道徳之用道德则其体也体既一则风俗无不同矣篇末详六礼冠昏丧祭乡相见七教父子兄弟夫妇君臣长幼朋友宾客八政饮食衣服事为异别度量数制也
　　【臣】谨按六礼即五礼也冠昏为嘉礼丧为凶礼祭为吉礼乡者乡饮乡射乡举诸事相见如士相见皆宾礼不言军者有发则徴于乡司徒教之以车甲则军礼固在乡之中矣七教即五教长幼者兄弟之推宾客者朋友之类也八政即礼教中之等级隆杀虞帝时同律度量衡修五礼如五器者大略相似事为者百工之技艺有正有邪异别者五方之械器有同有异度量有长短大小数制有多寡广狭齐之不使有僭拟诡异之端也葢帝王御世必期于道一风同而风俗之同由于道徳之一道德之一由于教民之法之详而且切也五方风气虽曰异宜习俗渐靡虽曰异染茍教之得其人而有其法未有不从欲而治者周礼大司徒掌邦教而九州六服则责之乡大夫乡大夫之下则有州长党正族师闾胥比长各掌其教治政令三年而大比之拔其尤者而选造焉道德一风俗同贤才出故观于乡而知王道之易易也今之州县犹古之乡大夫也而能教民者谁欤民间之自为教也童防就塾即读四子书而洒扫应对之事不习稍长学举子业而孝友睦婣之事不讲庠序之内月吉读法孟月纠戒之令缺无闻焉今之所谓教官者大率寒防愦髦尚不能月课其弟子而学政一官亦仅以嵗科文字相校即偶有训诲亦不能及于百姓又安望其能化民也汉诏曰与我共此民者其良二千石乎夫亲民之官衣食于是乎赖礼义于是乎兴其不能教者必其不能养者也但教之法不可不详泛然而教之曰尔为善民不知其何以善也曰尔无奢民不知其何以俭也大约民生日用相同者不过数大端冠昏丧祭乡相见是也其伦类相处不外父子兄弟夫妇君臣长幼朋友宾客而日用之最切者莫如饮食衣服而事为异别度量数制各有贵贱之不同故六礼不修则民性流而不节七教不明则民徳乖而不兴八政不齐则僭忒而入于淫乱而凡所以修之明之齐之者皆以一其道徳而同其风俗也防之为礼教政合之为道徳精言之曰道德广言之则为风俗道德体也礼教政用也风俗效也其归一而已矣后世生齿日繁财用日乏而风俗日竞奢靡即如冠昏丧祭富者以财相夸贫者无财坐废有能合乎礼者少矣且民之贫者衣食不足无所事为百工技艺好尚竒淫度量广狭数制僭差牧民者过而不问见之若无覩也其视民风之厚薄若越人视秦人之肥瘠漠然无所动于其心以至嚣凌诟谇骨月相戕干分犯上之事往往而作是谁之责哉王制一篇虽汉儒所作而歴举三代之制可谓后世法与周礼六官尚书周官相发明即其教民一节若仿而行之至治可期且以为三年考绩之据不亦信而可徴也欤

　　礼记
　　命乡论秀士升之司徒曰选士司徒论选士之秀者而升之学曰俊士升于司徒者不征于乡升于学者不征于司徒曰造士
　　乐正崇四术立四教顺先王诗书礼乐以造士春秋教以礼乐冬夏教以诗书
　　大乐正论造士之秀者以告于王而升诸司马曰进士司马辨论官材论进士之贤者以告于王而定其论论定然后官之任官然后爵之位定然后禄之
　　检讨【臣】张鹏翀
　　【臣】谨按王制所举即周礼司徒三物宾兴司马论秀书升之法其自乡里举选以迄于论官授爵无不该备此成周得士之盛所为旷古独隆也葢治天下以得人为先得人以养士为本士习者民风之倡也教化者廉耻之原也士必有耻而后可用则人才所从出必视乎教化之既深而亷耻之素厉矣今天下学校林立教士之官选士之法视古綦备而士习有不古若者文具繁而臻效寡声华盛而行实疏也科举之学昔人尝议其陋欲去之而复乡举里选然【臣】窃意乡举里选之人未必果优于科目也古之人材皆兴于学校其品节次第之详渐摩化导之法如王制所举自选造以至授官皆有定论而无可侥幸故浮华矫饰之士不敢托足乎其间德行文学之美皆灼然见诸平素而不待乎一日之考核一人之察举也汉唐以来不务其本而求其末或取诸选举或取诸制科虽德行才杰之士未尝不出乎其中而谓可灼然有得而无失者举未可信也无他教养不素豫而论士于一日之优绌取士于一人之察举故也然谓考核察举之未可信而欲求之乡举里选则草野悠悠之论遂足胜于明廷之荐剡抡才之钜典乎浮华矫饰随声附和且不胜其矣故曰乡举里选未必优于科目古今之势异也然则养士于学校而取士于科举固一定不可易之制而士习有不古若者特教养之未尽其实耳王制升于司徒者不征于乡升于学者不征于司徒葢免其繇役而养之学论秀而升无多人也今学校之士多者数百岂能尽养然补之廪膳固已养于乡学矣贡入成均则已养于国学矣余当察其甚贫者稍振业之如学田学防之类有者量増无者酌给亦不致大损经费也稍有产业者别为衿戸免其杂泛差役毋令有司折辱养其亷耻之原又择其秀者养之书院饩之义塾毋使或滥则养之有素而教可施矣教士之官古所最重今或视同吏隠无所短长或老迈龙钟莫能倡率揆其所自良亦有由古人四十强仕五十服官今廪生贡约三十年又十余年始得教职虽有强力已就衰矣任职十余年始得俸满亦未即得陞荣进之望既賖桑榆之景又廹能不视防媮息者几人用违其时殊可悯也似宜量减出贡受职之年俾无及耄令学臣时加体察年老不任职者荣以章服才德出众者即为荐扬则人知自奋而教职修矣昔人有言学校非爱老怜贫之地教官是正己率物之身诸生是世道民生之赖诚能一洗积习大宏教育之规明经学正彛伦与书院义学之长交相引掖而学臣提挈其纲薫陶既久学业渐醇试以文艺必不为浮游无实之词察以行能必不为空疎无用之学可以膺选举可以光制科奚患无实学真才供国家公卿岳牧之用乎且制科之中未尝不备选举之法也苐积久而渐失其实耳今自应童子试以上例取廪生保结两隣甘结五童互结近复设五生互结其结也曰身家并无违碍并无刑丧过犯无违碍无过犯而后得与于试则行检不修乡里指摘之人其不得与于试也明矣如果乡党有公议学校有公评违犯教条罪及保结孰敢不濯磨砥砺自进于功名之路乎至于试士条例先以经书欲其根柢实学次以表判防问欲其通逹古今核实学以辨真才原可万世无科举之非法也文具而或失其实也保结虽具徒縻纸墨而已题问虽多所重不过二三余皆得备拟抄袭如春秋一经备题满百已无遗漏此为经义何易如之诚能一洗拘挛之习而务求其实寛以养士严以程材庶几实学奋兴真才辈出矣至
　　殿试对防乃人臣进身之始前代多以直言为尚近来泥于成格限于字数共习为对偶软熟之调臣窃陋之宜复汉唐对防体制勿拘长短对偶字数多寡及字画工拙俾直抒素蕴进呈
　　睿览亲定甲乙以宏忠谠之风是即虞廷敷奏以言周
　　官论辨官材之实也我
　　朝重熙累洽正当人文极盛之会拔茅连茹朝野同庆臣窃谓风会当极盛之际不可不防其流则科举学校之规必务加振刷以杜侥幸之门登明选公庶可万世无养贤之效即致治之实也【臣】谨以説经之次究极言之伏冀
　　圣明俯赐裁择

　　礼记
　　乐正崇四术立四教顺先王诗书礼乐以造士春秋教以礼乐冬夏教以诗书
　　编修【臣】冯秉仁
