<!-- { "loadSidebar": true } -->
　　【臣】谨按郑子产有言唯有德者能以寛服民其次莫如猛孔子闻而善之曰政寛则民慢慢则紏之以猛猛则民残残则施之以寛寛以济猛猛以济寛政是以和宋仁宗防俭仁恕史称其四十二年间吏治若媮惰而任事蔑残刻之人刑法似纵弛而决狱多平允之士其时君臣上下恻怛之心忠厚之政所以培壅国基者大都寛仁为务而拯独以峭直之姿刚果之性其操履特耿介其治绩尚严厉宜众望有所弗属乃当日知开封府事若杜衍范仲淹欧阳修类皆名臣政事亦多可称述而民间槩置勿道所家诵戸祝至乆而弗替者独惟一拯其故何哉臣尝综拯之生平与仁宗所以为治者而知非拯之严不能体仁宗之寛非仁宗之寛亦不能全拯之严也欧阳修论拯曰少有孝行闻于乡里晚有直节着在朝廷而史亦称其恶吏苛刻务为敦厚与人未尝不恕然则拯之居官岂武徤严酷者可比惟是与人不为茍合而人自不敢干以私故其知开封也未尝以钩伏摘隐击防为威亦未尝以缘饰沽激喜事为能而特以请谒不行豪猾屏迹者饬纪纲而防废壊是拯体仁宗之寛大正以其能严耳曽巩颂仁宗曰在位日久明于群臣之贤不肖忠邪委任责成兼聼并观任事者亦皆警惧否輙罢免是仁宗在位何尝有頺隳废弛之事顾其时胥吏或至喧哗辇官或多悖慢甚防军卒诟詈三司而仁宗则不专任刑诛亦不申严法禁唯得一絶私书杜闗节之拯坐而镇之而辇毂之下自肃然而不敢犯方拯在台时自至中书诟责宰相劾罢张方平宋祁遂代三司使之任欧阳修至论以蹊田夺牛不得无过整冠纳履当避可疑而拯曾不自以为嫌借非仁宗寛厚曲谅而保全之拯亦岂得自安是仁宗之寛所以全拯者又多矣盖仁宗外浑厚而内英明拯外刚严而内平恕本有相合者故仁宗任拯而不疑拯亦克展其才而无不尽一时之民莫不惮拯之严而乐帝之寛乆且因帝之寛而忘拯之严此儿童妇女所以称颂之弗置也抑臣闻之董安于问政于蹇老蹇老曰忠于主信于民敢于不善人夫敢即猛之谓也敢而先之忠信则政又有在寛猛之外者宋之开封比汉京兆汉亰兆尹首称赵广汉张敞其敢皆似蹇老之所云拯精能似广汉经术似不及敞然广汉亷明强力终以刼持致败敞润饰儒雅以防媠被讥拯则始终一节蔚然为宋名臣此无他广汉与敞但为其所敢而拯则本之于忠信也元祐初蔡亰知开封司马光方更役法他路多不如期京独五日而办此其才岂遂出广汉敞下乃在元祐则几于君子在绍圣则流为小人何前后逈殊哉忠信之不先而邪正之趋异也

　　史
　　仁宗嘉祐二年以翰林学士欧阳修知贡举
　　编修【臣】沈德潜
　　马端临曰时进士相习为竒僻险怪钩章棘句寖失浑厚欧阳修知贡举痛裁抑之仍严禁挟书者既试榜出时所推举皆不在选浇薄之士群聚诋斥之然自是文风遂变
　　【臣】谨按古来文章所以明道也而明道必以理胜周秦汉亰以后至六朝唐代而递降矣昌黎韩愈防出贞元元和间挽时趋而力追乎古此变而能上者也后梁以下政治不纲文亦頺敝宋初相沿余习所称太学体一名杨刘体者以窒塞昬昧之辞文其浅陋而前之正者复变而日壊此张方平叹为驱扇浮薄虽下诏揭示而士习不改者也当此之时茍非道足于中而不惛不挠鲜有能挽回积习者矣欧阳修崛起于澜倒波頺之余慨焉力救其失知贡举时黜刘几天地轧万物茁之语而苏轼曾巩之徒得隽焉始虽群聚讙噪终则靡然从风何其有定识有定力也自时厥后学者共知尊欧阳氏文以上窥韩愈以溯源周秦汉京文章于是复归于正此无他道足于中也夫道足于中者以理胜者也嘉祐以来取士之制代有变通而理胜为主本原则一明代取士以四子书为制义由洪永以至于今厥分二体有学者之文有才人之文学者之文防通训诂宗仰程朱则有如王唐瞿薛以下诸人才人之文掉鞅百家抽思灵府则有如归胡金陈以下诸人要之二者亦非判然分途也规矩之至变化自生真学者未有不发防乎才者也神明之极自原根柢真才人未有不沈浸乎学者也惟失其真而为伪则貌为学者衣冠土偶而先正之法荡焉貌为才人覂驾跅弛而史汉八家之神失焉则文之传世行逺亦求其眞以祛其伪云尔无如文人之好异者一倡百和强求新竒辞不必典意不必达竞为可觧不可觧之语以相夸尚凖之杨刘后先合辙彼之意原以惩夫庸陋之也不知理不胜而强言适为庸陋之至而已然则何以挽之亦惟曰道足于中也夫道足者理胜也理胜者穷经之谓也惟在上者矫其空疎崇尚经学仿朱子分年读书之法使之次第治经而司文柄之人得如欧阳修之中操朗鉴凡遇刘杨轧茁陋习痛加裁抑而不使徼幸于其间彼见诡怪者之无与于网罗也于是翻然悔悟以并进于华实兼茂之途将正学兴真士出而文治益进于光昌矣

　　史
　　宋孝宗言难得办事之臣右文殿修撰张栻对曰陛下当求晓事之臣不当求办事之臣若但求办事之臣则他日败陛下事者未必非此人也
　　监察御史【臣】熊学鹏
　　【臣】谨按张栻立言之心非不甚善而其所谓不当求办事之臣数语则未能无过也天下有欲办事而不晓事者固足以啓纷扰之患天下有虽晓事而不办事者尤足以贻废弛之忧盖人臣敬事后食见事欲其明而任事更欲其勇明而不勇则是任事时先无敬事之心又安望其事之有济且以奏厥成效哉况敬事二字有正有伪不可不于办事求之也在老成慎重通达治体之人其于一事之是非曲直前后左右无不筹画万全而后举而行之官民胥受其福朝廷因頼其功以为晓事是诚无愧于晓事之名矣若夫自负才智睥睨一世者当其未得进用亦尝举在廷之事业而权其防重酌其是非每谓异日必当奋然有为一旦身任其责未几而观望之念生未几而因循之念起茍且迁就漫无措置彼非不知事中之可否而或有所惮而不敢发或有所碍而不肯行于是托晓事之说以自便其身家而巧为支饰是人也用之爲小臣在一邑则一邑之事因之而懈弛在一郡则一郡之事因之而阘茸効奔走则不能必其勇徃而直前司案牍则不能必其综核而悉当至用之爲大臣而其流更不可胜言矣夫大臣者膺朝廷股肱心膂之寄所当毅然以天下事为己责与人君一德一心以成防交之盛者也如不得实心办事之人而但以敷衍塞责者外示安静以为晓事国家亦乌頼有是人爲哉且以是人而当重任其相与附和者必取疲懦软熟平日再不敢直言正色之軰而后引为同类谬为荐扬久而相习成风率皆顽钝无耻而士气因以扫地矣所以易曰王臣蹇蹇匪躬之故诗曰夙夜匪懈以事一人夫为王臣而至以匪躬自励事一人而必以夙夜自警是岂徒晓事而不办事者所得与哉要之事不外乎理不审乎理之所当然而妄逞意见以事纷更者乃生事之臣究非办事之臣也所谓办事者以其能办是事而不愧则非不晓事之臣明矣臣愚以为张栻恐宋孝宗误以生事之臣为办事之臣只当对曰陛下固欲求办事之臣更于办事之臣中而求晓事之臣则心足以晓事而身足以办事心与身皆为国用于以共勷致治庶乎其得人矣

　　史
　　冬十二月下朱熹社仓法于诸路
　　监察御史【臣】刘方蔼
　　朱子言乾道四年民艰食请于府得常平米六百石赈贷夏受粟于仓冬则加息计米以偿自后随年敛散歉蠲其息之半大歉则尽蠲之凡十四年以元数六百石还府见储米三千一百石以为社仓不复收息每石止收耗米三升虽遇歉年民不缺食其法以十家为甲甲推一人为首五十家则推一人通晓者为社首其逃军及无行之士与有税粮衣食不缺者并不得入甲其应入甲者又问其愿与不愿愿者开具一家大小口若干大口一石小口五斗五嵗以下不预置籍以贷之其以湿恶不实还者有罚
　　【臣】谨按朱子社仓之法其意本之周礼遗人所掌乡里之委积以恤民之囏阨兼参用隋臣长孙平所奏义仓之法而斟酌尽善者也长孙平义仓法每秋家出粟麦由一石以下贫富为差储之当社委社司检校以备凶年朱子社仓则以常平米赈贷俾民加息以偿是以令民出谷之处其法不详后世行朱子社仓者大率用长孙平义仓法每秋令民计家出谷而出之多寡以贫富为差此则长孙之法之可取者至于编甲编社汰逃军屏无行别温足务归应贷之人无滥给也其应贷者则视口之大小而増减收息则视年之歉剧而酌蠲责偿则惩人之奸伪而致罚此皆社仓之法之尽善而为长孙平义仓之法所不及也盖社仓与常平仓相为表里而社仓尤为民便特患行之不力名存而实亡尔常平之出入在官社仓之出入在民在官则平粜赈贷文移徃返輙需时日至在民之赈贷并无阻隔其取携可以立致常平之积贮在城社仓之积贮在乡在城则平粜赈贷城内与近城之民易就霑溉而逺乡势难遍及至在乡之积贮斯随地得以近取而可以均霑此社仓所以尤便于民而有以济常平所不及也社仓足以济常平则养民之政安得不以社仓为务而课吏之法安可不以社仓为重诚使为州县官者其于社仓之设劝输必尽其心滋息必力其事管辖必慎其人敛散必核其实务俾民受其益等常平凡大吏之保举以及大计保荐必将州县官经理社仓实迹详列册籍方准保荐其未能实力行社仓者他政虽勤亦不准其保荐斯为州县官者自顾考成莫不殚心于社仓而备荒之储不患其有名无实斯常平仓得以益借其辅助而朱子社仓之法不为徒法州县社仓之行不为具文其有益于吏治民生为不浅也

　　史
　　宋眞德秀奏议云惟学可以明此心惟敬可以存此心惟亲君子可以维持此心
　　监察御史【臣】钱
　　【臣】谨按心爲天君天君防而百体从令亦犹人君立极于上而天下四方咸奉为法守也唐虞十六字传心之法尽矣顾必有实致其功者真徳秀对理宗有言曰惟学可以明此心惟敬可以存此心惟亲君子可以维持此心是亦求端用力之要欤顾此非以儒生之事责之帝王也盖人心止此方寸耳用之则灵淆之则蔽古昔圣王慎修思永未有不孜孜于学者又况用人行政兴利除其间成败利钝治乱得失史册彰彰了如指掌见闻广而神智生考究精而权衡当唐太宗所谓以古为鉴可知兴替者是也至于功患其不实心又患其不虚人君以一身处上下之交天鉴甚迩民视非遥无论惰志矜情足以损徳即喜功好大亦足淫心书云检身若不及魏徴云见可欲则思知足将兴缮则思知止处髙危则思谦降履满盈则思抑损遇逸乐则思撙节在宴安则思后患防壅蔽则思延纳疾谗邪则思正己行爵赏则思因喜而僣施刑罚则思因怒而滥此皆敬之实功至于端冕凝旒以及燕闲私防必刻刻谨慎小心又无论已虽然又虑其久而生怠也惟君子平日之学问渊博既可以广见多闻立朝之风骨崚嶒又足以防防杜渐髙宗之于傅说也曰啓乃心沃朕心汉武之于汲黯也不冠则不见人君尽得如若人者立之左右随时随事当必有匡正而无失者又奚患心之出入欤夫大学之道首重明徳明德之要莫先正心人君诚能黙体乎精一危防之防而以徳秀所云为致力之处庶几内圣外王之学全矣哉【臣】谨集经语拟古箴三则其词曰
　　圣谟洋洋布在方策学以聚之俾尔多益唯明明后自强不息如农服田不遑暇食知防知彰有典有则永肩一心以畜其徳
