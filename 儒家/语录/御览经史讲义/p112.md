<!-- { "loadSidebar": true } -->
　　【臣】谨按诗序烈文成王卽政诸侯助祭也当其时姬宗旣奠百辟来廷成王因其助祭而训诫之固当切示以侯度之当谨与天位之无私则不专利不汰侈固其要矣古者六德而爲诸侯胙之山川封之茅社代天子出治保乂万方虽或焦陈蓟祝仍先代之封防晋应韩笃本支之谊要惟稽古崇德象贤德足以称之而后授之岂惟不大累民遂使茍居藩服也毛郑之说不及朱子之说明矣夫列邦各君其国各子其民自天子视之犹一家也专利则曲防遏籴友邦如秦越矣分疆赐履食税衣租天子借以加惠斯民也汰侈则竭泽朘膏小民如鱼肉矣惟封与靡蠧民之尤王制所不容天讨所必及岂但不崇以位而已哉且夫无封靡者非仅怀清守洁谨身寡过已也羣侯能救灾防邻笃亲念旧本此以导民卽睦婣任防之型立而民俗以淳能屏絶竒衺袪除僭滥推此以坊民卽耗斁物力之源塞而民生以遂民俗淳民生遂是卽侯绩之克张矣其崇之也固宜天之仁爱斯民也眷命天子以治民又生羣才以佐天子使之同民欲防民财教民相生相养之道凡以爲民也诗书所载稷契周召诸臣皆其勤劳爲民者也于己何利焉天之生贤圣也不数身有其具卽有其责无所逃于天地之间分定故也贤臣简在帝心承流宣化惟切遗艰投大之忧岂容荣身肥家之念卽龙光燕誉拜手扬休亦惟自幸遭逢怀才表见于天下不仅仅戴德感恩以爲己利故足述也若夫计爵秩之崇卑较赋禄之厚薄心劳日拙器小易盈国家安頼有是臣哉

　　诗经
　　天作高山太王荒之彼作矣文王康之
　　右中允【臣】齐召南
　　朱子曰此祭太王之诗言天作岐山而太王始治之太王旣治而文王又安之
　　【臣】谨按自古国祚之绵长以世德浅深爲准大都积之愈厚则流泽愈光发之愈迟则垂庆愈远三代享国最久首推有周周之先起自后稷振于公刘与商之先起自司徒振于相土无以异也而武王代商与成汤代夏则稍有殊何则汤及身奋兴未闻有贤如太王圣如文王之开其先也周则太王肇基文王新命其功德已盛于代商以前而天之眷顾有周亦若寸积铢累故爲迟迟以展其势而宏其规其自邰而豳也旣似断而复续其自豳而岐也乃因弱以爲强至于走马胥宇率归市之众而木防道通鸣鳯呈祥懋作述之传而燕天昌后由是而程而丰而镐而洛遂全抚九州六服以衍卜世三十卜年八百之灵长是则前代邰豳之绪非岐山何以承后时程丰镐洛之休非岐山何以啓帝迁明德与之宅而省其山帝怀明德笃周祜而对天下岂偶然也哉兴王大业始于翦商成于修和有夏盖不待戎衣牧野已知天命在周此大雅绵及皇矣二诗所爲道其详周颂天作高山一诗所爲揭其要也夫雅颂之作讵徒以咏歌先德云尔哉陈创业垂统者之缔造艰难所以诏圣子神孙守成缵緖者继继承承于千万年敬戒而不怠也周自宅镐卜洛以还重熙累洽一道同风致治之隆于古罕觏若爲溯厥原本则扩陶复陶穴之俗而立室家殚康功田功之勤而受方国世德深厚原爲自古所无易象言王用享左传言成大搜无亦周家故事世防祀事讲军实于岐山以励其念祖聿修之思乎流览川原肃瞻宫庙臯门应门规制具在洽阳渭涘形胜长存想栉风沐雨之苦辛考拓土开疆之次第见城邑则曰是我太王时爰始爰谋筑室于兹我文王时伊淢伊匹聿追来孝者耶见井野则曰是我太王时廼宣廼亩自西徂东我文王时树谷树桑助而不税者耶见民人繁盛则曰是我太王时成聚成都文王时让路让畔者耶见贤才众多则曰是我太王时始立司徒司空文王时遂备疏附后先奔奏御侮者耶见版图恢廓车马修整则曰是我太王时扫除荆棘所谓柞棫防而行道兑者耶我文王时赫怒整旅所谓四方以无侮无拂者耶思荒之康之之甚难自思保之之不易旣治而图长治旣安而求久安宜何如廪廪也大雅曰绳其祖武于万斯年受天之祐此卽子孙保之之义也夫

　　诗经
　　昊天有成命二后受之成王不敢康夙夜基命宥密于缉熙单厥心肆其靖之
　　侍讲【臣】张映辰
　　朱子曰此诗多道成王之德疑祀成王之诗也言天祚周以天下旣有定命而文武受之矣成王继之又能不敢康宁而其夙夜积德以承借天命者又宏深而静密是能继续光明文武之业而尽其心故今能安静天下而保其所受之命也
　　【臣】谨按天德王道一以贯之而其要总在于敬歴观自古帝王尧曰钦明舜曰温恭禹曰只承汤曰圣敬文曰敬止武曰执竞心法之渊源卽治法之统宗也成王以不敢康宁之心成宏深静密之德以宏深静密之德成继续光明之业命之基基于其不敢康也心之单单于其不敢康也观其念切绍庭不忘继序时勤访落重赖仔肩而且无逸以念民依立政以戒卿士盛德大业诗书所载尤详而深探原本则不敢康之一言括之是知富有日新皆无时豫怠之念所积累而生也抑【臣】更有论者二后开基之主也而诗曰成命成王守成之主也而诗曰基命盖守成之主丕承先志佑啓后人不惟已定之规模固自此要其成而无疆之鸿业实自此基其始周之王也肇自后稷歴千余年而大命始集此二后成命之效也迨其后卜年卜世国祚灵长而推命之所由基则明文昭定武烈戡定厥功以遗后人休者非成王有以致之欤尚书召诰曰自贻哲命曰祈天永命卽基命之说也曰疾敬厥德曰王敬作所卽不敢康之说也后之继体守文如成王者念日监之在兹笃前人之成烈万几待理宵旰不遑虽治已进于郅隆而心益深其惕厉于以克绍前徽而奉答天命有不自不敢康之一念基之者哉
　　诗经
　　昊天有成命二后受之成王不敢康夙夜基命宥密于缉熙单厥心肆其靖之
　　洗马【臣】佟　保
　　晋叔向曰昊天有成命颂盛德也其诗曰昊天有成命二后受之成王不敢康夙夜基命宥密于缉熙单厥心肆其靖之是道成王之德也成王能明文昭定武烈者也夫道成命而称昊天翼其上也二后受之让于德也成王不敢康敬百姓也夙夜恭也基始也命信也宥寛也密宁也缉明也熙广也单厚也肆固靖和也其始也翼上德让而敬百姓其中也恭俭信寛以归于宁其终也广厚其心以固和之始于德让中于信寛终于固和故曰成【臣】谨按古今来有天下者当祖宗缔造时往往艰难拮据以成带砺之基迨后嗣席丰履盛蒙业而安而敬天勤民之志荒焉皆康之一念误之也周之成王者千古守成之令主也彼其弱龄践阼戡定三监上缵十五王之传下垂八百年之緖者功何伟哉要其所以基之者则惟此诗不敢康之一语尽之盖康则其气盈盈则不宥矣康则其志浮浮则不密矣康则物得而间之间之则不缉矣康则私得而蔽之蔽之则不熙矣又安望王心之克单而四海之绥靖也哉成王之心不敢也成王之心二后之心也昊天之心也昊天命之之心也卽二后受之之心也闵予小子则不敢康者在一身遭家多难则不敢康者在一家暑雨祈寒则不敢康者在下土多方多士则不敢康者在万邦赫赫明明昊天有命文王有大德而勲未集武王有大功而治未成成王毅然自夙夜基之但见其心之宏且深也何其宥也静且严也何其密也于哉其心之缉也诚一绵亹亹焉无少间断也于哉其心之熙也光明洞达昭昭焉毫无掩饰也盖其所以笃二后之庥者此心所以凝上天之眷者亦此心休哉成王圣子神孙垂裕未艾卜年卜世反侧潜消肆其靖之夫非此不敢康之心有以致之哉是心何心陟降左右主敬之心也所其无逸克勤之心也要其觐文光扬武烈者一一皆仁人孝子之心也则成王之不敢康者正所以爲子孙千亿宜君宜王者垂其康于无旣也后世守成之主尚以成王爲前事之师哉

　　诗经
　　昊天有成命二后受之成王不敢康夙夜基命宥密于缉熙单厥心肆其靖之
　　编修【臣】李龙官
　　【臣】谨按此言祖宗受天成命而继之者能懋厥德以安靖四方而保其所受之命也上天之载无声无臭其心固以生民爲命者也彼其监观四方求民之莫无日不爰究爰度以耆致之至于眷顾而得其笃祜对天者则其心亦由是而少慰何则雝雝在宫肃肃在庙不显亦临无斁亦保缉熙敬止之德作孚万邦者固已于昭于天由是陟降左右虽命之不易而亦克凝于勿替人见其保佑受命若此其观成而配京也而抑知其小心翼翼畏天威而时保者久已取四方而日靖之岂或有几微戏渝驰驱之念哉虽然天造草昧经纶于云雷之际祖宗之功也日就月将绍庭于判涣之间子孙之业也祖宗积功累仁艰难开创几年而得之子孙优游逸豫视下民爲无足念天命靡常凝于尔躬者亦将遏于尔躬矣且夫天下大器也崇于上者必固其基于下是故基命不在于显而在于密我求懿德肆于时夏丕显之功也敷时绎思我徂维求定夙夜之心也然而养心之道亦难言矣孔子曰操则存舎则亡出入无时莫知其乡言心之神明不测而操之宜密也故心一也而所以间而荧之者且不可胜计卑之或进以声色犬马之娱高之或耸以封禅甲兵之盛或歆之以土木或动之以货利在外者百出以相诱在内者四应以交酬心之存焉者寡矣古之人所以祈天永命而增其式廓者岂有他焉亦曰缉熙单厥心而已矣心之运不息而有一念之或间则勿缉心之体无私而有一念之或杂则勿熙圣人知其然兢兢业业持守此心虽在纷华波荡之中幽独宴闲之地而所以精之一之克之复之如对神明如临渊谷凡饮食酒浆衣服次舎器用财贿与夫宦官宫妾之政莫不制于一定之法故其事皆足与天下共见而其心之惕然于屋漏者惟神之堪质斯民日受教养之泽锡福而不自知而圣人之所以钦崇天道者至此爲无憾也夫民犹水也水所以载舟亦所以覆舟是故民性易动动则思有以靖之自昔有国家者其所爲深谋远虑岂不亦致饰于礼乐严肃其政刑而究之不克明作而大有功者则以其心非缉熙之心而藏于密者固与昊天之成命抵牾而不相受故也夫周之积仁累善至成王之时爲最盛而于郊祀天地凛然述祖德而严惩毖盖履极盛之时而深之以戒惧明之至诚之尽也【臣】窃以爲成王者其万世继体守文之君之极则欤

　　诗经
　　成王不敢康夙夜基命宥密于缉熙单厥心肆其靖之
　　编修【臣】王居正
