<!-- { "loadSidebar": true } -->
　　监察御史【臣】陈髙翔
　　王氏安石曰作砺使成器舟楫使济难霖雨使泽民
　　蔡氏沈曰髙宗托物以喻望説纳诲之切虽若一意然一节深一节也
　　【臣】谨按若金用汝作砺喻修身也金之为质纯粹以精故周易以象乾道之刚卫风以比武公之徳然必淬而磨之斯渣滓消而光辉着矣人性皆善亦纯粹以精者也物蔽气拘而后渐失其本故欲修身者必加以克治之功然所以克而治之者不能无借于匡救赞襄之益如仲山甫之补衮汲黯之拾遗魏征之諌诤皆所以弼成主徳而建皇极作砺之谓也若济巨川用汝作舟楫喻任事也大廷敷政治忽所关取譬巨川明其为遗大投艰也舟楫之任载犹臣僚之任事故巨川至广必舟楫坚牢斯济之而不难政务至繁必臣僚举职斯理之而无旷茍非辅弼疑丞之选输诚竭智各殚其翼为明聼之才如同舟者之共济则有弛而不张之处而庶绩不能以咸熙矣诗所谓靖共尔位罗从彦所谓爱君如爱父爱国如爱家吕祖谦所谓处官事如家事皆所以仔肩国是而济时务作舟楫之谓也若嵗大旱用汝作霖雨喻泽民也民之戴君也如戴天其望君也如望嵗然天泽之布必云雷为之効灵而后万物有咸享之象易曰雷雨作而百果草木皆甲拆是也君泽之布必臣僚为之承流而后万民有均沾之庆诗曰芃芃黍苖隂雨膏之四国有王郇伯劳之是也若有司懐出纳之吝羣吏有中饱之虞则无异于屯之屯膏小畜之宻云不雨矣安得使含生之类无不饮和食徳以游于圣人之宇哉易称自上下下其道大光书称安民则惠黎民怀之皆所以诞敷闿泽而固邦本作霖雨之谓也髙宗设此三喻以命傅説其于天徳王道灿然备矣更即其意而推广之则知凡为人臣之道必以责难为心以陈善闭邪为事庶有合于作砺之説若承顺意防以为恭称颂徳羙以为敬斯与作砺之意异矣必当官以瘝旷为忧食禄以尸素为媿庶有合于舟楫之説若志在偷安而常存局外之视以与众浮沉巧于规避而常持两可之议以与时俯仰斯与作舟楫之意异矣必仰体君心而一物失所以为忧奉扬徳意而一夫不获以为耻庶有合于霖雨之説若不明于本末之内外而挟畛域之见以稽沛泽之汪洋不辨乎义利之后先而假节啬之名以阻鸿波之浩荡斯与作霖雨之意异矣

　　书经
　　惟暨乃僚防不同心以匡乃辟
　　监察御史【臣】彭肇洙
　　【臣】谨按人臣立朝正君徳莫先于一臣心臣心不一君徳不可得而正故兼听并观虚一心以纳羣下者人君之度也端已率属集众心以事一君者大臣之责也何者朝廷之上自卿尹以逮于百职事位益卑去君益逺非若大臣左右天子一言一动可随时规正己也而政治或有未当君心或有未纯小臣纵有感激奋发之私恒苦于势隔而莫由上逹惟恃大臣开诚布公俾人人得以自靖而后衮职之阙乃可得而补伊训曰臣下不匡其刑墨春秋传曰同官为僚匡君者臣子之职而同心则大臣暨乃僚以共成弼谐之休者也然而古来为大臣者或天资深刻惟恐后来骤进往徃借君无过举之説预杜羣寮靖献之口而専权固宠者则又树党营私或阳博接引之名而隂以行其朋比之术同心固难同心而匡乃辟尤难虽然人臣之所事者君耳君父之念重猜忌之见必消忠爱之情深异同之迹自化禹臯圣人也君明臣良其相与儆戒之词犹曰同寅协恭和衷哉又曰不自满假惟汝贤盖兢兢乎惟恐嘉言之攸伏也周召夹辅王室下至虎贲侍御之士亦得旦夕承弼厥辟故其诗曰济济辟王左右趋之又曰无怨无恶率由羣匹是以朝臣协于下君徳昭于上也且夫小臣之不得与大臣同者禄耳秩耳至其爱君许国靖共匪懈之心非有间也公孤无进逼之嫌则嘉谟日至于当宁执政宏开济之谊则谠论不缺于黻庭言茍切于君身即论议失当亦必委曲以原其隐事若关乎国计纵意气过激尤当推奬以尽其才况大臣不忘启沃小臣复得因事効忠弥缝其阙而救正其失一堂之上济济相师庶尹允谐何患君不若尧舜治不若唐虞哉要非大臣奉公体国端一己以为僚属倡不至此由是言之君虽明圣尚必借规諌之勤臣非协恭无以尽弼直之义不然髙宗圣君也傅説贤相也犹以同心匡辟为命则可知大臣公忠之难而人君之纳诲诚不可以或缓矣若夫借党援为声气引宵小为腹心祸首及于正人而害且贻于家国此人臣朋党之弊为人君者不可不知也

　　书经
　　説复于王曰惟木从绳则正后从谏则圣后克圣臣不命其承畴敢不祗若王之休命
　　监察御史【臣】徐以升
　　汉书文帝本纪诏曰古之治天下朝有进善之旌诽谤之木所以通治道而来諌者也今法有诽谤訞言之罪是使众臣不敢尽情而上无由闻过失也将何以来逺方之贤良其除之
　　蔡沈曰木从绳喻后从諌明諌之决不可不受也然髙宗当求受言于己不必责进言于臣君果从諌臣虽不命犹且承之况命之如此谁敢不敬顺其羙命乎
　　【臣】谨按傅説之言见人君不可不受諌也天下虽有本直之木然断无不假绳墨而正者古来虽有睿智之君然断无不受諌戒而圣者圣之名人君所甚慕茍非口无过言身无过行亦未易副其名也而究其实则以从諌当之盖天下惟圣人大公无我舍己从人观其真能从諌则知其有圣人之徳矣故下文不复云从谏而曰后克圣者以见从諌之即为圣也至于三代以后惟汉文帝实能求谏止辇受疏开言路者至矣乃复下诏除诽谤訞言之罪欲使臣下尽情主上闻过求谏之切如此则情岂有不尽而过岂有不闻哉下无匿情上无过举治道宁有不日盛哉盖求谏之道必先去其所畏有所顾忌则虽贤者或不敢以尽言无所诛责则虽中材亦皆可以激发故除诽谤訞言之罪乃求谏第一要着此文帝所以为三代后守文令主也然【臣】愚以为凡人臣之进言不必论其言之当否宜先辨其心之公私夫无所为而为者谓之天理有所为而为者谓之人欲古今之进言其出于天良之本然者固有其人而或汲汲于功名或戚戚于富贵希冀一言之合以邀人主不次之用者亦复不少然或遇不克纳谏之主而能言人之所不敢言或具先几之见而能言人之所不及言或审治乱之要而适当乎时与势之不可不言虽其举念之初未必无所为然所言者非系君身即关国是人主亦未尝不収进言之益乃若明知大度之主不加谴责或逞其一偏之见矫饰以为言或窃取已往之陈事纷更以为言或影响其事张皇其説傅防以为言沽直名而希荣遇其心术已不可问更何论其言之当否哉唐太宗神采英毅羣臣进见举止失措太宗知之每奏事輙假以顔色冀闻其过此亦求谏之盛心也然观其怒魏征之直而有防须杀此田舍翁之语则知其犹有不能自克之意潜伏于隐微幽独而非诚能乐受者矣窃以为人臣爱君无过于谏而古来因谏获罪者不少此岂尽为君者恶闻逆耳之谈以规为瑱哉毋亦有爱君之心而所以为諌之法有未善也天下后世徒加主以咈谏之名而不知臣已分其过矣若夫明知其説之过也而姑容之明知其中之诈也而姑恕之明知其事之难行也而姑酌之不使杜进言之口惟欲作敢言之气如天地之无不容如江海之无不纳是即古帝王好问好察闻善则拜之盛心非仅商髙汉文之可同年而语也抑【臣】更有进者臣之事君犹子之事父父母有过人子几谏起敬起孝居常则视于无形听于无声惟臣之事君亦然折槛牵裾不过谏法之一端圣人之教在不欺不数所贵以忠爱孚以诚敬格谋猷之入告使细旃广厦黙喻潜移从善如转圜而视聼形声之胥冺甚且因一言而定大疑决大患天下百世赖之虽秉国钧者不是过也斯为无忝言职者矣故宋臣欧阳修曰諌官虽卑与宰相等其言良有以哉

　　书经
　　后从谏则圣
　　检讨【臣】李金台
　　【臣】谨按傅説之告君曰惟木从绳则正后从諌则圣夫以髙宗恭黙思道之主审象旁求之殷舟楫盐梅之喻其求諌之心亦已至矣而説以是为言者盖有见于作圣之难也抑有见于非作圣之难而从諌之难也粤考自昔人主有始而从諌如流继而十渐不终者唐之太宗是也有明知其善优柔不断者汉之元帝是也有刚愎自用虽有善而不纳者唐之徳宗是也有恶其言之戅直而渐疎斥不用者汉武之于汲黯明皇之于九龄是也有坚信一人不采众説以至成法纷更者宋之神宗是也有臣下立言之体不善人主遂厌其激聒一切章奏留中不报者明之神宗是也从谏之难得固如此哉善夫舜之责禹曰予违汝弼汝无面从退有后言求言之心何其切也益之告舜曰儆戒无虞防失法度舜决无是事而益言及此何其思深而虑逺也以大舜为法以汉唐诸君为戒则作圣不难矣且夫殷商之时王畿不过千里风俗犹存浑厚似其时之治平犹易而傅説已殷殷劝戒如此后世疆宇日拓中外一家则腹里边外之情形海疆防河之事势数倍于昔时又且一命之士授自铨部一尺之土守以王官则内外文武臣僚又数倍于昔时四方水旱疾疫之灾仰给于天府官俸役食兵饷之费仰给于司农则防计出入之烦又数倍于昔时加以一嵗之断狱动盈千百一事之辗转輙经数年则裁决办理之难又数倍于昔时人主虽宵衣旰食日不暇给窃恐四目之明犹有遗照四聪之逹犹有遗闻则广开言路集思益以禆髙深当有较髙宗之旁求启沃而更加勤者矣抑犹有进焉者蔡襄之言曰任谏非难用諌为难知无不言言无不尽者臣之分也谏无不聼聼无不行者君之明也羣臣中有缄黙保位间或摭拾浮辞琐屑卑陋凟圣听以塞责者此其人原无心于国家虽罢斥之不为过若有关治体而意见稍殊议论不一者人主惟有兼容并纳执两用中择其言之尤善者而见之于实事务使有裨于国计有益于民生可传于天下后世则用諌之利溥及无疆矣至于作圣之根原则又在深宫宻勿人臣章奏不及之地庶有合于古人不闻亦式不諌亦入之道也

　　书经
　　惟天聪明惟圣时宪惟臣钦若惟民从乂
　　右庶子【臣】陈浩
　　孔安国曰圣王法天以立教于下无不闻见除其所恶纳之于善其所施为未尝不法天也
　　吕祖谦曰髙宗已造明哲之地若火然泉逹故傅説欲扩充髙宗之明哲必宪天之聪明而后已也蔡沈曰天之聪明无所不闻无所不见无他公而已矣人君法天之聪明一出于公则臣敬顺而民亦从治矣
