<!-- { "loadSidebar": true } -->
　　【臣】谨按天地间弥纶磅礴者一善气之流行也切而求之存乎人综而贯之存乎心不渉之于至博则无以得一本万殊之理不返之于至约则无以逹万殊一本之妙此取人为善之大凡欤蔡沈集注曰徳者善之总称善者徳之实行一者其本原统防夫一言之合乎道一事之合乎道皆善也惟恃至虚至灵之心随所在而取资焉是善无涯而取善之心与为无涯广捜博采可无得此遗彼之失审乎此而神明之内常悬一善以为之鹄譬若日月孰不照临万物森然感而得之裕如耳夫鸡司晨犬警夜虽尧舜之圣犹不能废茍弃小善而勿録则学术治功未有能臻其极者虞廷之明四目逹四聪好问好察虽刍荛未之或遗其千古主善之极则乎夫师之无常盖由善之无定在也而善之所在必有定理故主善又贵乎协一圣人之学必以一为归宿之地方寸之中纯然而不杂融防而贯通譬之撡权衡以制轻重持规矩以裁方圆凡有形者皆勿能违以之治一身则律度明而禔躬淑以之治天下则风俗羙而教化成其殽列者资诸人其粹精者准诸已至赜而无所遗至散而有所统天下之理万有不齐圣人之学由博返约始终条理之序有如是者诚可与帝廷精一执中数言相表里也夫






　　书经
　　俾万姓咸曰大哉王言又曰一哉王心克绥先王之禄永底烝民之生
　　检讨【臣】鹤年
　　蔡沈集传曰人君惟其心之一故其发诸言也大万姓见其言之大故能知其心之一感应之理自然而然天禄安民生厚一徳之效騐也
　　【臣】谨按商书此篇前后皆陈一徳而此一节盖言徳至日新之后所行悉主于善则众心感通仰政教之昭宣騐君心之纯一而天庥滋至民俗丰寜皆一徳之征也夫所谓一者何也诚也诚则无妄诚则不息当夙夜宥密之时左右近御莫能仰覩其渊微师保疑丞莫能上窥其蕴蓄敛此心于兢业之中即推此心于敷布之际易传有云言出乎身加乎民礼记云王言如丝其出如纶王言如纶其出如綍举凡涣汗所颁皆有至诚不贰之心载之以出而礼乐刑政已无不包举于其中天下之大万姓之繁上感下应呼吸相通莫不奉王言之大而仰见王心之一即所谓彰信兆民信以此懋昭大徳昭以此也且王者又何尝明掲此心与万民共见哉其政令实有禆于国是而匪以干誉其恩纶实有济于生民而匪属具文其为奬劝也实有以廸善良而着为恒经其为惩诫也实有以维风俗而可垂永久如日月之运行咸被其光如四时之顺序胥霑其化而王者纯一之心自灼然共见而颂声作由是玉食万方梯航逺集先王所守之天禄安以受矣由是九有敉宁丰年屡庆先王所授之烝民康以乐矣孰非一徳之所致哉然王心之持此一徳者愈勉勉也省察克治无间于功修休戚恫瘝常切于睿念发号施令则酌定画一之条而无所纷更用贤任能则崇信端一之彦而树之标准凡属百尔臣工共承君徳之盛以赞襄郅治之隆上孚天眷下协民心于以膺福禄于万年跻斯民于熙皥皆必至之效也夫














　　书经
　　汝分猷念以相从各设中于乃心
　　侍读【臣】黄孙懋
　　蔡沈曰分猷者分君之所图而共图之分念者分君之所念而共念之相从相与也中者极至之理谓各以极至之理存于心也
　　【臣】谨按中者一心之权衡万事之标准自古圣帝明王曰执中曰建中运之神明逹诸政事舍此更无他道不独君道然也为臣之道亦然何则臣之猷即君之猷臣之念即君之念臣特分君之猷念以为猷念也分君之念以为念无一毫自私自利之心则此心为不欺其君可以质幽独分君之猷以为猷无一毫自私自利之事则此事为不负乎君可以对大廷自公孤至于百司同心同徳虚意硏求必期于至当不易而后已所谓各设中于乃心也天下国家未有不就于理者然防其不中之故其弊有四一曰无学二曰无识三曰固执四曰观望夫无学无识平日讲明涵养之未至固执观望则积习之为害居多其固执者意见为主所谓刚恶也其观望者祗便身圗不恤国事所谓柔恶也事之当为不当为各有一定之衡不易之准意见用事者恣睢之态显然易见若夫狡诈自私巧于趋避者当其始持禄养交窃位希宠而已宠位既固偏党遂生偏党既生威福乃作故始而圆熟巽软者即其终之坚愎恣肆者也外而闪烁狡狯者必其内而倾侧险忌者也如宋元祐间役法一事司马光主差役章惇主雇役蔡京以一人前后观望反覆贤如司马光暴如章惇皆足以欺之小人诚叵测也独不思己有何猷己之猷即君之猷已有何念己之念即君之念而甘为此哉而忍为此哉【臣】读书至盘庚三篇见其时巨室世族百官庶尹狃于便安昩于逺圗致使其君谆谆恳恳丁宁吁告如此窃思观望之于固执其弊相等而观望之害尤隐伏难知不可不辨之于早防之于微也盘庚一时诫勉之言足为千古为臣者训













　　书经
　　鞠人谋人之保居叙钦
　　监察御史【臣】胡宝瑔
　　【臣】谨按天生烝民树后王君公承以大夫师长固欲共体仁爱之心而筹其生养计其安全使亿兆人民无不各得其所也惟天地万物父母而以鞠谋之权授之元后元后作民父母而以鞠谋之事分任于羣有司则叙钦之人可不慎其选欤鞠者如父母之拊育其子善为养也因民之所利而利之斯能鞠人者矣谋者如父母之顾复其子善为计也取民之身家而代为圗之斯能谋人者矣鞠之谋之思其艰也圗其易也故曰思其艰以圗其易民乃宁然则民之宁也其保居之谓乎能保居者真能鞠谋者也必如此之人始叙而用之钦而礼之则书之所以任贤保民者胥得其道矣夫善鞠谋者贵于审时酌古今之宜视风土之便明缓急之数推利弊之源求其实有益于民者而力行之则因时调剂得人以经理而民生自无不遂太公望曰春道生万物荣夏道长万物成秋道敛万物盈冬道藏万物静圣人配之以为天地经纪故天下治易曰后以财成天地之道辅相天地之宜以左右民盖生长敛藏者天之时而补偏救弊者人之事欲言保居在于鞠谋欲言鞠谋在于叙钦贾谊曰君以知贤为明吏以爱民为忠诚使守令皆能鞠谋则保其民而奠厥居即万年太平之基也三代盛王所以叙而用之钦而礼之者为民用之为民礼之也汉时重吏治循良最盛黄霸卓茂爵至通侯即书之所谓叙也玺书勉励增秩赐金即书之所谓钦也而其道在于久任宣帝云吏数变易则下不安业民知其将久不可欺罔乃服从其教化是吏之宜于久任洵前人不易之论也然则鞠谋保居皆由叙钦之得人茍以此为课吏之常法利民之良规斯盈宁乐利之休不且骎骎上理哉














　　书经
　　无总于货宝生生自庸
　　侍讲【臣】介福
　　蔡沈注曰总聚也庸民功也此则直戒其所不可为勉其所当为也
　　式敷民徳永肩一心
　　蔡沈注曰式敬也敬布为民之徳永任一心欲其久而不替也
　　【臣】谨按天生民而立之君使司牧之而君又难以独治也爰立公卿大夫百执事以分猷宣化凡以为民而已使臣而不能惠鲜怀保跻斯民于安全之地则亦何取乎有是臣哉然臣之所以不能为民者大都皆身家之一念中之既惟利之是殉则其视小民之痌瘝如秦越人之肥瘠虽欲其鞠谋保居而以恭生生为念也岂可得乎此盘庚三篇所以谆谆然勉之以生生自庸而必以总货宝为戒者良有以也盖天下之财止有此数不过相流转于天地之中惟散之于民则一人之财足以供一人之用推而至于四海之广皆家给人足仰有以事而俯有以育此万物之所以得其所也若在上之人务为蓄积则财聚而不散于是闾阎之下始有饥不得食寒不得衣而民之不遂其生者众矣故为政之心莫先于抚字而励臣之道莫切于止贪诚使为臣者不以货宝为心则其于民也必不至掊民之财以适己之欲虽不见有经天纬地之才而民自有欣欣向荣之意者惟上不甚有余故民亦不甚不足盖均无贫此理势之必然也且所谓无总于货宝者非特掊克之宜戒而已即瞻徇之弊餽遗之私乃人情所不能免者而返之公尔忘私之义则于此尤不可不慎陆防有云利于小必害于大易于始必悔于终贿道一开展转滋甚此固掲人臣贪墨之害至深切而着明也昔公仪休相鲁见织帛而出其妻食于舍而茹葵愠而防之曰吾已食禄又夺园夫红女利乎盖居君子之位即不宜为庶人之行况不止与民争利而以掊克为事乎【臣】尝论之可散而不可聚者财也故大学平天下一章于悖入悖出之际不啻三致意焉盘庚商之贤君也以身发财之事可决其必无而犹虑其臣之或不然也故于迁殷之始即以是戒之其即周官六计以防为本之意乎至所谓永肩一心者则又恐其勉强于一时或不能不改撡于异日故以始终如一期之庶几民徳敷而民生遂然则盘庚之所以诰诫其臣者诚万世臣道之极也夫




　　书经
　　若金用汝作砺若济巨川用汝作舟楫若嵗大旱用汝作霖雨启乃心沃朕心
　　侍讲学士【臣】熊晖吉
　　【臣】谨按元首之尊运以手足明堂之构承以栋梁天子置公卿辅弼大臣夫固将有所用之也而大臣之效用于君与夫君之所以用大臣盖交相待矣夫师保之隆非一职之选也调燮之能非簿书之治也自夫主徳之醇疵社稷之至计天下生民之利害皆于一身毕萃假而曰非我责也将修常习故如仲长统所称汉世三公仅以清慤勤慎自名而缓急曷頼焉若夫人主之用大臣殷殷托寄更非徒备位之云也茍以为能则用之而己以为不能则舍之而已用舍固无成心也然而国家安可一日无大臣也一姓之中必有宗老一介之士必有密友托之也重则遇之也不轻若乃号之为钧衡实縻之以虗位当此之时大臣浮沉逊避离事自全而腹心耳目遂不得不别有所属于是左右之人投间抵隙借以隂售其私驯至离朱眯目贸易黒白而人主之心益茫茫乎无所恃矣中庸谓敬大臣则不良有以也髙宗之相傅説也择之未用之先信之既用之后惓惓然以作砺作舟楫作霖雨期之天下后世卒不谓髙宗之果于用説而傅説钦承只若亦洵不负王之所用也乃其言启乃心沃朕心何也则又以究纳诲辅徳之实也易曰上下交而志同君与臣之相得也惟心与心之相契也夫忠诚不积则献替徒虚献替防闻则忠诚曷効古大臣之爱君忧国也自乎天性焉真如火之必热水之必寒也故其端亮贞纯无所矫饰光明洞逹无所回隐知之无不言言之无不尽务使优游渐渍举君心怡然涣然而动于不自知感于不容己夫是之谓沃心沃心者格心也孟子曰人不足适政不足间惟大人能格君心亦谓先其根本后其节目其潜移黙化之机神速焉耳非必绳愆纠缪之果可尽废也而茍随时俯仰顺防雷同以妄托大人不足适间之意则夫张禹孔光几疑深静得体而唐虞之朝禹臯陈谟动色相戒不反觉多事耶是故将顺不乏匡救吁咈多于都俞大臣以道事君固当以傅説为法而如髙宗者求言若渇亦真悬鼗设铎之盛轨也哉大抵君人命相才而忠直者上也而舟楫霖雨之才每间世而一遇独启沃之道随人所得自致焉【臣】愚以为将求舟楫霖雨之才亦必于启沃见之盖未有阿防取容尚可与建立功业亦未有法家拂士不足以尊主庇民此又帝王鉴别贤否斟酌用舍之权衡所歴歴不爽者也


　　书经
　　若金用汝作砺若济巨川用汝作舟楫若嵗大旱用汝作霖雨啓乃心沃朕心
