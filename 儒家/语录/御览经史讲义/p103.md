<!-- { "loadSidebar": true } -->
　　【臣】谨按国以民为本民以食为天故善政莫大于养民养民莫先于重农洪范三八政一曰食周礼太宰以九职任万民一曰三农生九谷诚以谷之为物生之者天成之者地作之者人而因天乗地嗣尔股肱以克有秋者则非人能自为也大田之诗所由咏曾孙欤曾孙者何重农之令主也盖曾孙之心欲其地无遗利也欲其人无遗力也欲其时和年丰而家给人足也且夫曾孙之爱我农人甚矣其为食我农人虑者周矣孟春则祈谷于上帝季春则为麦祈实矣孟夏则命野虞劳农劝民无或失时矣季秋则举五谷之要矣季冬则令民出五种修耒耜具田器矣计一歳之中无时不以农为念举四海九州之遥亿人兆人霑体涂足之苦筑塲纳稼之勤崇墉比栉之乐妇子盈宁之休皆宛然心目之间是以其时之农夫作为诗歌以志其感激之情忠爱之意而不遽颂曾孙也为之咏绣壤之相错曰大田为之庆公私之咸足曰多稼为之纪其种之无不良器之无不具曰既种既戒所以图于未事之先者如此其豫也而又必为之形容其东作之方兴曰以我覃耜俶载南亩播厥百谷而又必为之摹冩其西成之在望曰既庭且硕以为是帝命之率育也是曾孙之锡福以谷我士女也夫乃颂美之曰曾孙是若亦似惟此乃可以慰曾孙之心可以快曾孙之欲岂非其感之者深爱之者切并忘其胼胝之勤苦而但有君上之宵旰时往来于寤寐也哉粤稽自古帝王未有不以农事为先务者尧典首羲和之命虞书载咨弃之辞夏勤畎浍之濬商授七十之产周则康功田功用咸和万民非惟其君然也即其臣且作无逸以陈小人之依作豳风以示稼穑之艰至于周官之设为农事经画者居其半焉非惟二帝三王然也汉之文景唐之太宗宋之仁宗劝农贵粟之诏时下蠲租赐复之典频颁亦能以天下为一家中国为一人谓之有道之曾孙谁曰不宜然则治天下者扩已饥之怀行保民之政将见主伯亚旅服本业于南亩之上稻粱黍稷报介福于多稼之秋百谷用成歳取十千天下之肥也是谓大顺久安而长治者其以此也夫

　　诗经
　　大田多稼既种既戒既备乃事
　　监察御史【臣】马燝
　　朱子曰种择其种也戒饬其具也
　　【臣】谨按盛王之世必以重农贵粟为首务而事不可以不勤尤不可以不豫夫上之人率作兴事既勤且豫矣则在下者亦必沐膏泽咏勤苦于欢欣颂祝之中而寓震动恪恭之意今观大田之诗先儒以为农夫颂美其上而作而自叙今歳之冬戒来歳之事必先择其种焉饬其具焉盖田大则种必备稼多而事以烦也窃尝考之诗歌所载多有道田家作苦稼穑艰难之什而先时而图者一则见于豳风亟其乗屋之一言一则如此诗既种既戒之两言曰亟其乘屋者恐以他事妨之曰既种既戒既备乃事者则于先事豫之也今就此诗绎之月令季冬令告民出五种即既种之谓也命农计耦耕事修耒耜具田器即既戒之谓也曰既备即周官所谓修稼政也曰乃事即周官所谓趣稼事也上以歳取十千之咏祝农人以或耘或耔下乃以大田多稼之歌报曾孙以既庭且硕所由农事既毕歳晩务闲犹兢兢不自暇逸如此而其民俗之勤民风之厚往往于言外见之朱子以楚茨以下四诗为豳雅谓其与七月载芟良耜等篇相类洵非无説也抑论者谓周以农事开国故言稼穑之事独详于前代此其説似矣而不尽尔也夫耒耨之利以敎天下自神农氏已然上之人诚留心于重农贵粟即小民亦安有舍本业以嬉而不为先事之图者详周官之典而修月令之政上以勤导下下以勤报上岂独周民善于颂祷也哉

　　诗经
　　有渰萋萋兴雨祁祁雨我公田遂及我私彼有不获穉此有不敛穧彼有遗秉此有滞穗伊寡妇之利
　　编修【臣】王锦
　　辅氏广曰雨我公田尊君之义也伊寡妇之利及众之仁也
　　陈氏栎曰欲雨公田不至知有已而不知有君利及寡妇不至知有已而不知有人忠厚若此其豳风之气象乎
　　【臣】谨按国以民为本民以食为天诞降嘉种隂阳和而风雨时者天之道也重农贵粟正井疆而咨保介者君之事也务本力田谋盖藏而通有无者民之情也周自后稷以穑事开基圣圣相承豳风七月之章称极盛焉周礼龡豳雅以乐田畯先儒以楚茨甫田大田当之朱子谓大田为农夫之词以颂美其上若以答甫田归美农夫之意而就此章言之田事修饬稂莠既除虫蝗不害所望者雨泽耳而必先公后私者盖三代盛时君之爱民无所不用其极民之爱君亦无所不用其极虽瞻云望雨之下惟愿公田霑足而后波及私田迨雨泽既敷丰年遂兆而穉有不获穧有不敛遗秉滞穗留有余不尽之利以养鳏寡始之以尊君亲上之心终之以恤贫赈乏之意谢枋得谓上好仁而下好义于此诗见之至所云公田者考汉书食货志建歩立亩六尺为歩歩百为亩亩百为夫夫三为屋屋三为井井方一里是为九夫八家共之各受私田百亩公田十亩余二十亩为庐舍孟子曰乡田同井出入相友守望相助疾病相扶持则百姓亲睦此衣食足而风俗醇也后世井田既废冨者连阡陌贫者无立锥储备之计疎偷薄之风恣然而古今异宜井田之制断难复行汉唐以后限田均田法似近古乃卒不见其利而民受其病此井田不可复之明騐也总之法制不必师古而君之爱民民之爱君则万世如一者也人主轸念民依思艰图易凡所以为闾阎计者至周且备而斯民沐浴膏泽感戴王仁尊之如天亲之如父母纒绵固结而不可解易曰有孚惠心言君之实心利民也又曰有孚惠我徳言民以实心戴君之徳也君民一体感召天和雨旸时若大有频书菽粟如水火而民焉有不仁者此急公奉上之义与睦隣敦族之谊一时并摰者也宁特课晴问雨上念公家遗秉滞穗旁及寡妇哉

　　御览经史讲义卷十六
<子部,儒家类,御览经史讲义>
　　钦定四库全书
　　御览经史讲义卷十七
　　诗经
　　倬彼云汉为章于天周王夀考遐不作人
　　检讨【臣】出科聨
　　【臣】谨按此咏歌文王之徳而指圣徳之及人也夫人之知愚贤否万有不齐安能一一唘廸其聪明变移其心志耶然而圣人不以一身之徳为徳而必使天下之人材得所成就则三徳六徳合之皆足以见圣徳此作人之所以歌文徳也今夫天上有云汉积气在箕斗二星之间而天文以昭圣人享祚绵久积徳于缉熙敬止之内而人文以萃其致一也顾考文王当日三分天下才有其二风声则仁暴杂施习俗则淑慝异路窃疑其教化之多扞格然而文王以亹亹之徳薰蒸浸灌故一时疏附先后奔走御侮无不各得其人虽肃肃皆干城好仇况乎以圣人之徳履九五之位其作人之盛不与在天云汉彰彰明防尝因是求之天下未尝无才也惟人主有以作之槃圆则水圆盂方则水方作之以观感也洗金必以咸刻玉必以酥作之以造就也马之蹄齧者必善走其不善者必驯作之在驾驭也贞观之朝励精图治当时君明臣良而裴矩之佞于隋者亦忠于唐祥符之世崇信邪説当时一倡百和即王旦之謇谔于前者旋且依阿于后宋臣杨时有言战国之士务竒谋而不循正道西汉之士喜功名而不务竒节东汉之士贵节义而不通时变东晋之士乐恬旷而不孚实用岂独其时使然防亦上所以作之者异耳夫作之之道非一朝一夕之故必需以歳月渐以教化然后耳濡目染咸鼓舞于不自知其在天也金水之精积而云汉为章圣人之久道化成以甄陶一世之人才亦若是而已思齐之咏文王也曰成人有徳小子有造此文王作人之实也清庙之诗又曰秉文之徳夫多士自修其徳而反曰文徳不可见圣徳之及人者深而作人之雅化足以立极千古也防

　　诗经
　　追琢其章金玉其相勉勉我王纲纪四方
　　检讨【臣】张鹏翀
　　朱子曰追雕也金曰雕玉曰琢相质也勉勉犹言不已也凡网罟张之为纲理之为纪追之琢之则所以美其文者至矣金之玉之则所以美其质者至矣勉勉我王则所以纲纪乎四方者至矣言文王之徳有以振作纲纪天下之人而人自归之又语録云四方皆在他线索内故牵着便动也【臣】谨按朱子云文王性与天合乃生知之大圣又言文王之圣与尧舜一般固所谓不思不勉从容中道者已乃诗之咏文王者曰亹亹曰翼翼而此诗又言勉勉若不容有一息之或间者何与臣尝诵而绎之以为追琢金玉者圣徳之纯也纲纪四方者王道之备也而勉勉不已者一敬之贯彻乎始终表里而为天徳王道之总防者也盖人心之危而道心之微虽上哲不能无人心故书有惟狂克念作圣惟圣防念作狂之言且人主一心而引之者百端无论声色嗜好即意念之萌稍有所向则投间抵隙不自知其浸淫而入矣故以文王之圣而勉勉不已未尝有瞬息之或间是以缉煕敬止而为万世法也诗所谓无畔援无歆羡不显亦临无斁亦保不闻亦式不谏亦入者尽之矣臣尝推论文王之圣所以极乎追琢金玉之美而为纲纪四方之本者不独徳极其盛遇亦旷古独隆王季作于前武周述于后而复有思齐之圣母嗣音之圣后为之养成賛助于其内故自雝宫肃庙以逹于邦国之逺皆其盛徳之积厚而流虽不敢盘游不遑暇食而未尝无灵台灵沼之乐琴瑟钟鼓之娱内而樛木螽斯宫闱化洽外而薪槱棫朴多士景从鳯鸟和鸣驺虞叶应其徳遇之盛感被之深若此而皆自勉勉之一心操之宜乎四方之懐徳畏威无不就其纲纪也至其纲纪四方之实政虽不可悉考如书所称眀徳慎罚恵鲜懐保孟子所称发政施仁必先茕独制田树畜善养老者足以该之而视民如伤望道未见尤其心法之纯统乎天徳王道之全者也【臣】窃谓为治之不可无纲纪也微独三古即汉唐以来亦未有舍此而可以治天下者朱子谓汉大纲正唐万目张宋大纲正万目亦不尽张盖纲纪虽具而为治之本不能如圣人之纯亦不已则必有偏而不举之处而天下之弊即乘之尚寛者必流为姑息尚严者必入于苛急盖寛者为政之大体而姑息非寛适足以壊寛法制禁令不得不严而施之过当操之过急徒足以滋扰而无益其弊皆由于纲纪之不肃民无定志以至寛猛杂施慢残交困而文武之道所为一张一弛者不如是也我
　　皇上徳盛遇隆洵可嫓美成周而薄海内外声教四讫视岐丰之化行一隅固宜不足为比然【臣】窃仰见我
　　皇上圣不自圣之心安益求安之治则所谓追琢金玉勉勉不已之功固必期至于尧舜而后止而所谓纲纪四方者尤愿日加之意焉当今宪章完具而奉行不免懈弛徳泽日加而寛厚或误为姑息游惰众而生养益难狱讼繁而盗贼滋炽诚使纪纲法度截然而不可犯则幸免者息心偷惰者涤虑寛大之意自流于恪恭震动之中重农桑以殖衣食除奸宄以安善良大端不越数事每嵗责成大吏核实考课不过一二条必求实效母取具文数年之内纪纲备举黜陟严眀渐摩既久自然沦浃纯王之治不难比隆若但随时补苴逐事匡救纵有良法美意杂然并行奉行文书徒挂墙壁朝更暮改徒滋怠玩必致互相蒙蔽政以贿成恐非所以纲纪四方之道也然则先儒所谓有天徳乃可行王道如文王之勉勉不已则四方虽逺日在运量之中正朱子所谓牵着便动者宁有偏而不举寛猛杂施之弊乎【臣】更有进焉者天徳王道要在慎独天理人欲同行异情崇髙富贵之难处有甚于贫贱忧戚者此尧舜所以战战栗栗日慎一日惕然于人心道心之危微而以一敬为之枢要也

　　诗经
