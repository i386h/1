<!-- { "loadSidebar": true } -->
　　【臣】窃惟以上四条皆圣王承天立极之心法牖世觉民之治统其道则君师兼备其事则教养并隆故天生圣人必畀以聪明独絶神灵首出之资者非使独为圣哲而已惟能悉聪明之用以范围天地曲成万物然后圣人之性尽而天地万物之性亦尽至于天人赋畀之际自天而言则为降衷为隂隲自人而言则为恒性为秉彛要之天下之民其性得以永绥欲得以有主灵得以不昧伦得以罔斁者无不仰赖于聪明天亶之圣人盖天地无心而成化百姓日用而不知古昔圣贤推原天道责成人事异世同揆如出一口意固如此且夫生民者天也乂民者君也天以施生之徳布恵于民而以乂安之任责难于君则天事易君事难矣况尧汤水旱本属天行顽嚚间生亦由天性然使灾患未弭人心未格在君皆不得以天数而诿谢之故曰为君难然则其难其慎所其无逸为天地立心为生民立命固歴圣之所同万世之所准也欤书经
　　惟皇上帝降衷于下民若有恒性克绥厥猷惟后
　　侍读【臣】周玉章
　　【臣】谨按中庸天命之谓性盖原本降衷恒性之説也性者理也有所以主是理而命之人者尊之为帝易曰帝出乎震是化生万物者帝也而隂隲下民者亦帝也自天而付之人则为降衷所谓继之者善也自人而受之天则为恒性所谓成之者性也真徳秀曰深味降衷一言真若天之与人交相付受明命赫然不离心目之间可不敬哉朱子谓书言降衷诗言秉彛道理则一而名字位分有不同者夫恒性之与秉彛初无异解惟是有物有则指形质附丽而言如五事则有恭从明聪睿五伦则有亲义序别信一物各具一则若中为天下之大本万理之所从出在天为太极之真宰降之于民则浑然一中并仁义礼智信之名亦未甞区而分之刘子所谓民受天地之中以生者由是而之焉或见吾性中之仁或见吾性中之义或见吾性中之礼智信顺其自然而率性之道出焉即所谓猷也特是禀气受质之先既不无清浊纯杂之殊形生神发之后又难免知诱物化之累于是圣人定之仁义中正以立人极而克绥厥猷惟后矣盖天生民而立之君使司牧之勿使失性则所以化道而安全之者其事盖详其责綦重洪范曰皇建其有极敛时五福用敷锡厥庶民是协居与降衷同出于天而建极与绥猷功归于后固可以互相发明者且夫中者古圣人所以传心而传道也执中之防肇自唐虞然危防精一虽包乎性命之理而未甞明言之惟汤懋昭大徳建中于民直推原上天生民生物之心重念作君作师之任而以降衷者见所性之同复以绥猷者立为治之本此所以上接唐虞执中之传而下开万世言性之始欤书经
　　惟皇上帝降衷于下民若有恒性
　　监察御史【臣】柴潮生
　　【臣】谨按汤诰此言揭造化之机缄而为理学之权舆也盖天之降命而具仁义礼智信之理无所偏倚所谓衷也人之禀命而得仁义礼智信之理与心俱生所谓性也有气质之性有理义之性理义者纯乎天气质者防以人者也然天下非理义之性无以宰气非气质之性无以受理宰之者理固必无偏全受之者质亦仅分清浊此所谓恒性也孔子之言性曰相近兼理与气而言包括殆无遗蕴矣盖天命之初混然一理然二五之凝成终有不同者存焉自此指不明于天下而性之説莫知所宗杞栁湍水孟子辞而辟之性善之论深切着明直破诸子异同之论然或疑程子之言与孟子不合程子曰善固谓性恶亦不可谓非性毋乃有二指乎不知孟子之言举本然之性程子之言举所禀之性本然之性天命之正理不以圣智而有余不以愚不肖而不足所禀之性刚柔之异质迟速之异有生而钟其纯粹之最者亦有偏驳者其最纯者固存其本然之常性不待复而诚者也若其偏驳者其为不善必先就其所偏而发此固可得而反也故程子谓夫子之言性相近者指所禀之性孟子之言性善者指本然之性均与降衷恒性之防相为脗合焉张子曰气质之性君子有弗性者焉杨时曰气质之性君子不谓之性盖欲因其所禀而返之本然则人皆可为尧舜此孔孟所以阐降衷之阃奥而程氏所以有合于孔孟也程子曰论性不论气不备论气不论性不明朱子谓性即理也在心谓之性在事谓之理又谓在天地言则善在先性在后在人言则性在先善在后合观诸説大义防言孟子本诸孔子至程张朱子而互相发明荀扬董贾韩之説纷纭淆乱罔知折中寜有当于惟皇降衷之防也哉

　　书经
　　立爱惟亲立敬惟长始于家邦终于四海
　　侍读【臣】赫瞻
　　祭义曰立爱自亲始教民睦也立敬自长始教民顺也
　　陈雅言曰孝悌之道达诸天下而谓之立者尽吾爱亲之道于此天下之爱其亲者莫不视以为法尽吾敬长之道于此天下之敬其长者莫不视以为准爱敬之道既立于此则必形于彼始而一家继而一国终而四海之人莫不观感兴起孝悌之心油然而生则各亲其亲各长其长而天下平矣孔頴达曰王者之驭天下抚兆人惟爱敬二事而已
　　【臣】谨按君人之徳固统家国天下而共象者也盖家国天下其势虽殊而爱亲敬长其心则一惟顺徳立于九重而仪型表于万国其理不诬其机不爽有如伊训之所述是已其曰立爱惟亲立敬惟长始于家邦终于四海盖诚谆谆于嗣徳谨始之道也厥徳维何则爱敬是嗣徳维何则立爱立敬是顾孝子悌弟之良虽具于人心而不能不漓于世教寖防之日抑事亲从兄之诚无间于圣主亦未甞不具有发迩见逺之机苐爱敬之理民与君同而爱敬之用君与民异如曰执孺慕以为爱徐行以为敬犹未尽乎王者爱敬之义必极之不愆不忘善继善述信任老成推崇耆徳此皆立爱立敬之至善而为人主之所不可不亟讲者也夫能立爱敬之道于一人即成爱敬之化于一世始刑于家邦终洽于四海不自薄其亲天下亦谁趋于薄不自慢其长天下亦谁习于慢仁让于以渐兴兵刑于以不用所谓徳教加于百姓刑于四海者此也所谓家齐国治而天下平者亦此也而要非立爱立敬不至此嗣徳谨始之道庶乎其克尽矣书经
　　无轻民事惟难无安厥位惟危
　　监察御史【臣】熊学鹏
　　【臣】谨按人主以一身履天位而抚兆民兢兢业业固无一息所当自逸者也盖天位不可恃所恃者兆民尔兆民不易治所治者民事尔仰观苍昊以大寳畀之圣人岂仅欲其撡生杀擅予夺作威福以震耀此羣黎百姓哉亦以林林总总其类至繁其情至涣有圣人出以元后之尊而统率之能养其欲能给其求能使天下百姓饮和食徳而共乐此升平而后好生之心为克慰也故人主诞膺天命天未有不欲其国祚绵长而享福悠久惟视其所以及民者何如因以定其在位时安危何如尔伊尹当日见太甲既已悔过自新处仁迁义又恐其乆而生变于是以民事惕之复以安危警之盖诚有见于天命靡常民碞可畏而守成固若是其不易也然所以重民事者维何亦曰诚而已矣遐稽往代非甚无道之主其即位以后大抵奋发有为者多然欲厚民生而闾阎每不免于扰累欲正民徳而风俗每不免于浇漓者其故何哉上泽阙于下逮下情壅于上闻实事不必知知事不必实君民相与之间诚意不足以感召也夫五方之风土不齐羣生之疾苦不一人主尊居九重所有祁寒暑雨之咨既不能赴深宫而直诉而人主又不可以私心臆度于是设官分职以经理之无如经理偶非其人则兴一利而利不必均沾除一弊而弊未曽尽剔甚至积玩生奸遂为隠饰民情不以实告实告亦不尽情在君上宵衣旰食非不勤求民瘼也而臣下实意不将但事敷衍则上下相隔徳意不通欲生人之不至于流离困苦慆淫匪彛势必不能是故圣人于此将使君民聨为一体必先使君臣合为一心知国家之败由于官邪于是慎以选之务在清其登庸之路知官之失徳由宠赂章于是礼以进之务在维其亷耻之风自公孤卿尹下逮百司庶职一以诚意交孚共勷郅治其有玩视民依阻遏民隠者罚无赦则君不疑于其臣臣不惑于其君上下交而志同于以悉心经画诚求保赤之方各尽克艰之道庶几下情无不上达而上徳无不下宣矣至所以安厥位者维何亦曰敬而已矣人主之敬亦不外于勤民然而民事之废弛多萌于人主自安之一念当夫海宇丰登四方寜谧天下大势亦似已治已安而盛衰消长相为倚伏人主席此尊崇之位觉其安则危觉其危则安觉其安则肆志日长而丛脞之至驯致于不可支持觉其危则寅畏常存而昭格之诚即足以迓夫休美况祸患所萌治于防则用力少而功多治于显则用力多而功少人主于其未然而常见弃忽无怪乎及其已然而猝难复振也昔唐太宗曰朕每出一言行一事必上畏皇天下惧羣臣魏征曰愿陛下守此常谦常惧之道日慎一日则宗社永固无倾覆矣夫唐代英主太宗称最贞观治道史册推美当日宗社岂遂至于倾覆而魏徴即以此説进者要知人主临御兆民凛乎若朽索之驭六马制治必于未乱而保邦必于未危也为人主者知宴安怠惰肇荒淫之基则当朝乾夕惕不使厌倦之得乗知竒技淫巧启奢泰之渐则当崇雅黜浮不使华靡之日盛知利口足以乱徳则便佞之人不当使得侍于侧知加赋所以害民则聚敛之説不当使日陈于前恐惧修省无往而非一敬庶几天命可保而天位可守矣总之守位如同乎守身欲守身者务使元气之常充欲守位者务使民气之无损民之气与君之气呼吸相应凡民间气偶或乖皆赖人主黙为调剂遇事而培养之此民事所以惟难而厥位所以惟危也人主于此因其难而怀保靡寜常思所以图其易知其危而战兢自矢常思所以求其安则本固而邦寜邦寜而一人有庆天下万世有不永臻此仁夀之域也哉

　　书经
　　有言逆于汝心必求诸道有言逊于汝志必求诸非道
　　编修【臣】叶酉
