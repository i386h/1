<!-- { "loadSidebar": true } -->
　　【臣】谨按两间生成之机统于造化而万古经纶之本起于人心人徒见清宁之景物咸熙郅隆之朝几康就理以为气化人事之适际其盛而不知健顺匀调明良会合其感通之故殊非偶也今夫天地高卑异位也阴阳异气也而且职覆职载之殊其权也使其判然而不交则号物之数有万将何以神其发育哉惟夫干一之气下行于坤两之中而资生之功上符乎资始之用由是絪缊化醇自勾萌而甲拆洁齐而相见形形色色莫非此静专动直静翕动辟者为之鼓荡其机是天地形不交而气交于物之通而见其泰也至若上下天泽之辨本于彛伦冠履之严行为典礼分之相隔甚悬絶矣情之所交则畴咨若采几忘势位论秀书升不拘形迹要其所以重汲引而隆交赞者惟厪民生于在念懋庶绩于咸熙故飏拜赓歌固彰同徳同心之雅即予违汝弼亦见无贰无疑之忱是大业崇为富有盛徳畜于日新总此上下之志同者为之也所以泰也葢天地上下理本相通而气则一贯者也试观升平聿启景运鸿开冲和之气钟为灵秀圣继出而贤笃生天地方为上下而隆其作合行若翼而思若启上下且赖天地而神其志气况乎元首明而股肱良雍穆之致无在不昭其响应故郊焉而天神降景庆且贡其休征而何止于百昌之畅遂社焉而地只出河岳且为之効灵宁苐见庶类之咸亨是天地上下亦相交而为泰也泰之义固无穷哉释经者取以配合为正月之卦诚见夫三才之道美善悉备而中和位育之景象从可识矣

　　周易
　　则是天地交而万物通也上下交而其志同也
　　监察御史【臣】富徳
　　【臣】谨按资始统天谓之干干君道也顺承天施谓之坤坤臣道也乾坤合徳谓之泰泰者运会休隆之象也故极两间位育之征显仁必由于藏用千古明良之会大业亦本于盛徳葢在天在人无不交相契合则由体达用以成宇内之极功者道出同原理无二致也惟是天地者万物之父母而化生万物者也高明之体立于上博厚之体立于下当其日至之时气机伊始声臭无闻而大生广生之徳发微而不可见及其交而成泰也而天施地生之益自充周而不可穷是以天以一阳之气交乎坤地以一阴之气交乎干由是云以之行也雨以之施也品物以之咸亨也即极之昆虫草木皆得见盛世之休祥葢此日之气化宇宙清宁庶类畅遂其徳大其功盛也然交在天地则无心而成化而代天工以出治者则在上下之同志而成能也人君继天立极神化之权操于上而致治保邦赞襄之功本于下所谓都俞吁咈一徳一心足彰喜起之休风者亦惟其交而已矣独是上下交会之际又各有其道矣自古为君难为臣不易圣帝明王之抚御天下也以聪明睿智之徳致经纶参赞之功犹体道而不居见善如不及当其夙夜宥密心自强而不息万几所以待理也诣纯粹而至精万物所以待命也刚健中正而嗜欲悉蠲高深易简所以合符也由是上有圣智之君下必有贤明之臣非徒事飏言拜手之仪文也葢人臣之事君公正者其心无私者其学抒精诚吐情愫忠爱发于至性靖献本于实心体此意以莅官则竭力尽能而诚慤可以上达体此意以任事则嘉谟入告而志意可以上孚是以主圣臣良而元首之康股肱之佐交相契合而无间者一天道之变化而各正保合也其理岂有二哉观之尧舜禹汤文武之君获稷契臯陶伊尹吕望之臣明明在朝穆穆布列聚精会神相得益彰其即上下交之明验也欤

　　周易
　　则是天地交而万物通也上下交而其志同也
　　监察御史【臣】马丙
　　伊川程子传曰天地阴阳之气相交而万物得遂其通泰也在人则上下之情交通而其志意同也【臣】谨按天尊地卑而乾坤之位以定上天下泽而君臣之分以昭尊卑上下之间截然而不容紊也曷可以言交哉然天地之形不可交而以气交上下之分不可交而以情交泰宁之象啓于造化成于人事自古迄今莫之或易焉尔泰之吉亨试先征之天地今夫天地间号物有万其芸然各得而有畅遂之机者物之通也适以形其泰也而要其所以为通者则必本于天地之交天处乎上地处乎下清宁之位岂容无辨哉然而天道下济地道上行若或相交焉由是天地絪缊万物化醇自甲拆以至勾萌自洁齐以至相见无一物不见其通焉此天地开一世之运以征泰象者如此至于郅隆之运非徒气化之豫顺也朝廷之上更有一徳之隆焉间尝溯之唐虞考之三代见夫君都臣俞之世主圣臣良之朝上也略朝宁之威严下而与庶司卿尹讲友生之谊下也忘草茅之疎贱上而与元后父母笃賔朋之好书思对命君乐羣贤之彚征访范亲师臣欣一人之有道一堂之精神不隔而内外之情形会而成豫顺是亦天地之交也九阍之情意旣通而草野之好恶亦得以上达是亦万物之通也上下交而志同有足信者然后知气数当成平之日天地固为君臣兆其休而气运际熙盛之时君臣亦为天地大其化隂阳和而万物以顺明良盛而喜起以歌民安物阜适以征太平之景象一徳一心适以昭和恒之治理天人相济以成其泰者不信而可征也哉

　　周易
　　天地交而万物通也上下交而其志同也
　　监察御史【臣】周祖荣
　　【臣】谨按天地者万物之父母上下者天泽之等威有天地然后有万物有君臣然后有上下其秩然而不可逾者分之殊也其蔼然而不容间者理之一也惟其分之殊斯防维于以攸别惟其理之一斯气谊于以相资自古以来天人迭为经纬以成世运而清宁之合令共之休固悠然其可想也夫天地列而乾坤以定卑高陈而贵贱以位两大之所以立三才之所以成要皆相助为理而相得益彰故夫天地犹是也上下犹是也而至治之世清和雍睦俯仰皆寛莫不乐化日之舒而庆遭逢之盛此其所以为泰也泰以交而见而交之理实托始于天地大造和同贞元所以会合也健顺有常絪缊所以化醇也自是而屯防辟矣自是而族类滋矣本乎天者亲上本乎地者亲下其间刚柔强弱不同于质灵蠢偏全不同于性温凉寒燠不同于气方圆巨细不同于形而当夫云行雨施品物流形之际则固有一通而无不通者试观金木水火土谷之繁以及动植飞潜变化之赜孰一非气机之鼓舞哉天地如此而上下可知矣上下之统属在势位上下之聨合在精神患其异也所贵惟同然而同于貌不同于心同于欲不同于道同于比昵不同于寅恭皆不可以言同也此其间有志焉志同则情同情同则举措施为无不同政教之颁犹其末焉者也堂廉之上不异家人父子而政教之本已立礼乐之设犹其外焉者也主臣之际直如元首股肱而礼乐之原已通葢上下之交犹之天地之交也诚哉其为休明之象熙皥之风矣抑尝思之天地上下之交有天运焉有人事焉天地交而上下从之此其主持在造化上下交而天地从之此其权衡在君相从来世运之升降固随气数为转移而人力之匡扶能以中和为位育是故有同心之美则必有太和之应有一徳之协则必有纯佑之休有明良喜起之君臣则必有光华复旦之天地人定胜天此其理也虽然乾元资始坤道顺承濬哲知人庶明励翼天地之交由天之下于地上下之交由君之下于臣故曰天道下济而光明地道卑而上行又曰自上下下其道大光义可思矣然则泰运之成盖所系尤在君徳哉

　　周易
　　上下交而其志同也
　　监察御史【臣】葛峻起
　　【臣】谨按中天之世明良喜起赓歌一堂窃叹当日君臣何以略分言情若此也及深考夫致治之由其时之平成在两间修和在庶政歌叙在兆民而其所以相须有成者实原于明堂交儆之一心乃知君劳于上臣勉于下用臻泰运之隆固有与造化同功者矣是可即泰彖所云小往大来者得其意焉夫自乾坤既定而卑高以陈贵贱以位上下者所以继天地而成泰者也然而堂高廉远等级分明在上者咫尺具见天威在下者毫髪不容自肆固未易厥孚交如而称同心同徳矣若乃忘势分之悬殊而不啻家人父子置仪文之末节而引为元首股肱则载咏鹿鸣驩然嘉賔之相接式歌燕笑蔼乎誉处之堪亲上交不謟下交不凟岂非泰之所由配天地乎且夫虎啸而风生龙兴而云合所投者素也不徧窥望而视已明不殚倾耳而听已聪所感者微也今者上下之间气志之地有孚嘉而无暌隔有聨合而无乖离则臣也而邻之皇心时通于百尔尊也而亲之下情毕达于九重矣斯时也明明在朝穆穆布列聚精会神相得益章猗欤休哉非君臣一徳乌能合志同道如此哉由是朝廷清而万几咸理羣枉黜而众正日升于以感召天和嘉祥毕至窃谓卷阿何必矢其音天保不足扬其盛也要之泰阶既平则保泰者当愈至上勿以日赞有人而忘宵旰之兢业下勿以主知有素而弛夙夜之靖共故为都为俞同也曰吁曰咈亦同也惟其然而明良喜起之风直嫓美于中天矣泰运之隆交酿于上下之间而即洋溢于天地之际夫岂易致者哉

　　周易
　　内君子而外小人君子道长小人道消也
　　监察御史【臣】陈仁
