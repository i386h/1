<!-- { "loadSidebar": true } -->
　　朱子曰记曰私惠不归德君子不自留焉盖其所望于羣臣嘉宾者唯在示我以大道则必不以私惠爲德而自留矣此其所以和乐而不滛也欤【臣】谨按礼记缁衣曰私惠不归德君子不自留焉诗曰人之好我示我周行陈澔曰言人有私惠于我而不合于德义之公君子决不肯自留处也朱子説诗引此以互相发明其用意深逺而推其义足以明鉴戒也盖上下交接之间自献亨礼仪以至一话一言之末皆必合于德义之公而后出之者爲可加当之者爲可受茍文物可观词采足尚而揆诸大道未见其有当焉君子既概以爲私惠而不可以自留处者也夫朝廷礼尚严敬情或未通有燕享歌乐以导其和即止叙君臣相悦之意未始非一时盛事于道义固无歉也然乡里小民被前圣之遗风而常有深思逺计犹且当燕乐而厪职思况自古明良相遇责难交儆拜手飏言必有不止于铺张嘉会以鸣太平之盛者使当日爲嘉宾者唯是懐感激致颂扬于臣子之心诚不容已而不能因事尽规敷陈大道以称塞主上之意明主特以是爲私惠而无当于德义之公皆在所不取者矣然则天保之答其君也亦岂以冈陵之高大日月之升恒泛举爲祝颂云尔哉四章之孝享义取乎敬承宗庙继序不忘而非徒引爲徂赉之词也五章之徧德义取乎惠飬黎元还淳返朴而非徒美其从欲之治也此亦如卷阿之歆动以福禄之盛而申告以致此之由盖寓规劝于颂美中而后有合于示我周行之义斯人主乐闻之而以是爲可受耳因是推之凡臣所进于君者稍有不合于德义之公而君即有所不取则君所加厚于臣者茍不以德义相望而惟以欢洽爲期在明主固所不举也惟恐开私昵之端也在良臣亦所不安也不愿有私恩之被也其或公私之介析理未精皆可即朱子之论而惕然知戒者也鹿鸣当燕享之时鼓瑟承筐既已极欢欣和悦之致矣而终冀望夫好我之人周行之示爲此诗者有虚懐延伫集思广益之心焉闻此歌者有醉酒饱德愿献刍荛之意焉樽爼雍容几筵肃穆以是爲和乐而不淫也记曰以道制欲则乐而不乱以欲忘道则惑而不乐今所望者皆德义之公而无取乎私爱则所乐者固乐得其道而自不越乎礼节之坊矣且夫朝廷之礼主乎敬燕享之礼尚其和和乐而不淫和也而无失乎敬之意又以见和敬之相资而礼乐之情不偏于一也此朱子之説其取义至深且逺也

　　诗经
　　载驰载驱周爰咨诹
　　编修【臣】栢谦
　　【臣】谨按周官小行人之职掌使适四方达天下之六节而皇华之诗慎重勅遣以宣德音以达民隠采风俗之淳浇省闾阎之劳逸核吏治之能否察狱讼之屈伸广天聴而弥遐俾物情之无壅简书是畏负荷匪轻此固不徒恃智畧之逺而必资采访之周也审矣夫王者建侯以治国民社之任责之有司宜无不尽心于所事而得失相间治忽攸殊何也蔽常生于所近情每狃于所安多沿于所积而事尤抑于所制也牧民者惟有专责则意皆乐于报绩而惮于任过其能者善弥缝而补救其不肖者多讳疾而忌医国家水旱盗贼之虞民间仳离失所之叹其得达于朝廷者不过什之二三耳况乎岭海之外数千里及万里之遥小民延领跂足不得见天子而言情者何限则夫輶轩之使不爲无补而采访之诚尤未容疎忽矣夫兴一利而一弊旋生除一弊而一弊又伏重以风气之不齐好尚之殊致古今之异宜自非旁捜博采至详且悉何以副靡及之懐而尽使者之责哉然则咨诹如何勤于访则无遁情密爲访则无饰説广爲访则无偏狥故曰周也后三章曰周爰咨谋周爰咨度周爰咨询盖重叠言之以广咨诹之所未尽则使臣之责信乎未可茍也春秋重出使之才以不能专对爲耻自汉以还奉辞絶域乗传遐方或招谕反侧或镇抚危疑皆以宣布皇灵折冲万里而如诗所云则念切民瘼专以循行宣抚爲汲汲是亦使于四方不辱君命之大者也夫识资闻见而广材由歴练而成既以经营四方周知情僞则干济之雄材经国之大畧亦于是乎出又岂徒著绩贤劳无忝使职而已哉
　　诗经
　　天保定尔亦孔之固俾尔单厚何福不除俾尔多益以莫不庶
　　民之质矣日用饮食羣黎百姓徧爲尔德
　　洗马【臣】赵大鲸
　　朱公迁曰无时而不受福则积之也极厚故以单厚言无事而不受福则得之也极多故以多益言神降多福不惟福一身而已必使民德归厚而爲人君之大福也
　　【臣】谨按古者君臣之际上下交而情文洽君之礼其下者既无不周而臣之懽欣鼓舞以报其上者亦绸缪而不能自已然其归美颂祷之中往往于斯民三致意焉天保之诗极陈宇内休嘉美盛之观以抒其忠爱之意而其言君福也必归本于羣黎百姓则所谓以小民受天永命者其义盖深切而着明也夫人君爲神民之主既受福于天则必爲百神之所呵防而其所以福之者要惟见于斯民而已盖民之熙熙皥皥于天壤间者莫不有本然之性使以巧僞凿之法令之则淳风逺而厚德漓使限于颛防而安于固陋则不亲不逊而俗亦未良也惟上有多福之君则民受多福之庇所以飬其身者既耕田凿井自安于出作入息之恒而相忘于化日之舒长而所以淑其心者复优游于党庠术序之中相率爲迁善逺罪而渐磨于至治之泽则其潜孚黙率而使之自若其天者太平之象日昭著于宇宙之中而人不知也人君惟端拱垂裳以治之虽有宵衣旰食之勤而愈以成其累洽重熙之盛福孰有大焉者哉要之治民之道大要不外乎重农与劝孝使井里无游惰之夫家庭多豫顺之子则自有以召协和之风而消兵刑之气唐虞三代至治之极莫不由此爲人君者诚于此加之意焉则已操乎锡福之原而其受福于天亦必有如天保诗人之所颂者矣

　　诗经
　　罄无不宜受天百禄降尔遐福维日不足
　　修撰【臣】于敏中
　　朱子集传曰言天人之际交相与也书所谓昭受上帝天其申命用休语意正如此
　　【臣】谨按德者福之本天人感应之理防于影响惟君有专一纯厚之德以爲受福之基斯天之福君靡有涯量尝读诗至天保而叹美夫当日之臣所以颂祷其君者忠爱恳至反覆形容其于修德凝命之端隠然言外一篇之中三致意焉今取其辞而绎之天保云者以君之职位本乎天君之福禄亦出于天称天以致其尊敬之意即言保以朂其明盛之思若曰天心仁爱人君无所不至欲君仰答天庥以永保此福禄云尔故曰单厚曰多益曰戬谷曰莫不庶莫不兴莫不增无非推陈获福之由以归本于进德而至于罄无不宜受天百禄其言感召之故益深切而着明惟人君躬至德之厚备律度之和凡所以统御臣民总理万几者无不合宜故天命佑之百禄申之不宁惟是而且降尔遐福维日不足夫曰遐福亦既极悠逺之义矣又必继之以维日不足者何哉盖人君行健以法天体谦以受益懋昭大德日新又新已治而益进于治已安而益底于安皇皇焉惟恐德之所修或有不足于是天眷有德申锡无疆驯致于诸福毕备炽昌未艾亦若不足以酬君德之万一夫是之谓维日不足也自其德之积累根深基固而不可防则山阜崇高之势也自其德之渊深茹纳容受而不可穷则川流増长之机也自其德之光明悠乆往来继续而不可止息则日月常新之象松栢迭盛之形也诗人之比喻或取诸此于是而宜于神故祖考是享而祭则受福以是而宜于人故羣黎徧德而俗致雍熙则信乎其无不宜矣大有之上九曰自天祐之吉无不利解之者云履信思顺满而不溢故其占如此不足与此诗相发明哉顾説诗者以鹿鸣五章君赐其臣天保一篇臣答其君苐言诗人之善颂善祷后世至取爲祝嘏之辞不知其颂不忘规固言婉而意切自非然者何以见盛世君臣矢扬赓遂之美且必列之正雅用之燕享乎善夫明儒季本之言曰虽称颂而归于有德则责难之意寓焉与朱子引书昭受之防相爲表里【臣】因引伸其义以明德爲福之本云

　　诗经
　　罄无不宜受天百禄
　　检讨【臣】张汉
　　郑康成笺曰天保下报上也君能下下以成其政臣能归美以报其上焉
　　朱子曰人君以鹿鸣以下五诗燕其臣臣受赐者歌此诗以答其君
　　【臣】谨按人臣之于君颂祷爲忠爱之至颂不忘规尤爲忠爱之至窃观成周之世君臣交儆相与有成尝喟然叹兴而不能已也彼其时君燕臣以示慈惠耳而以其善望之臣言尤恳至爲歌鹿鸣示民不恌冀忠信可以学礼也爲歌四牡将毋来谂冀笃亲可以兴仁也爲歌皇华咨诹咨询冀善道可以广智也爲歌棠棣俾知从兄弟之大义爲歌伐木俾知朋友之有信也臣之于君醉酒而且饱德矣臣之颂君徒曰铺张扬厉献媚贡谀而即以爲忠爱乎以故天保诗人颂祷之词详于天授而必继之曰戬谷曰罄宜欲天于君思啓而行翼之俾成君德以爲受禄之地如彼玉瓒黄流斯在如是其不假易也虽然罄无不宜亦良独难矣尝考诸诗宜君宜王宜兄宜弟宜民宜人宜其家室宜其家邦是凡人君出于身而加于民发于迩而见于逺必无几微之不合于道乃曰受禄之不诬是以天禄取数之多极之于百而无少靳也九如之颂拟诸形容又不可以数计矣臣愚以爲九如之颂由百禄广之罄无不宜之义当以九如之箴广之今夫山之爲性宣气产物愿君如之德洽好生也大陆曰阜既高且厚愿君如之治致隆平也山脊曰冈是爲山纲愿君如之四方爲纲也大阜曰陵峻极于天愿君如之履髙益慎也融而爲川济下流谦愿君如之与道爲体而不息也月哉生明上就盈愿君如之持满有道也旭日始旦出地就明愿君如之日进无疆也信彼南山亿万斯年愿君如之仁夀以其静也受命于地松栢独正愿君如之树徳莫如滋也彼君人者实有可以受禄之地其于禄也天顾不取诸其懐而予之乎易曰视履考详其旋元吉履旋即吉祥也书曰向用五福曰攸好德德即福也君人者修五事以立皇极之体勤八政以成三德之功一以贯之乃胥天下而锡之福哉

　　诗经
　　吉蠲爲饎是用孝享禴祠烝尝于公先王君曰卜尔万夀无疆
　　编修【臣】诸锦
　　毛苌传曰吉善蠲絜也饎酒食也春曰祠夏曰禴秋曰尝冬曰烝公事也君先君也卜予也
　　郑康成笺曰公先公君曰卜尔嘏主人传神辞朱子注吉言诹日择士之善蠲言齐戒涤濯之絜卜犹期也
