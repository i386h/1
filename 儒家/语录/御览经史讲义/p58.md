<!-- { "loadSidebar": true } -->
　　【臣】谨按帝王爱民如子无一时或去诸懐故有他务未遑毕举而挈其大纲总其要领首以牧民为本图盖爱养百姓子惠元元之至意早萦结于宵旰之间故即盈庭在列将共防以职业之修而引端发始注想勤勤直若痌瘝切于乃身而不禁其矢口即及焉今夫食生人之大命系焉今夫时农事之本务在焉治国家者必先以此底蒸民之生然后展布其所欲为而纪纲法度粲然昭著凡政术之颁刑敎之设工器之资神人之格礼乐之兴俱得次第以观其成当日者师师济济拜手飏言曰禹曰契曰稷曰臯陶曰埀曰益曰伯夷曰夔龙俱恪恭殿陛俟乎纶綍之颁而帝命所宣乃以民食农时为亟亟于以见操天下之源流相治功之缓急而政在养民劳心治人者为尤切也且所谓养民之道至无穷矣三时不失其务三农各肆其力又必视年之上下而为之备视地之丰耗而为之通知民之贫困孤寡者而为之恤凡所谓民食计者至周至详故忧勤惕厉不独于农时见之并非仅不违农时尽之也水旱未形先时之绸缪必至灾眚偶见后时之区画更勤本一人精神心力与举世之丰啬盈虚相为调剂则庙堂之上焦思极虑不敢视为泛图又岂敢置为后务哉顾説者曰当日文明黼黻纬地经天以及水火工虞各有攸司如下章所命九官孰非致治之大者而民牧之咨或史臣编载之文因其序耳不知命伯禹命伯夷咨四岳而命者也命埀命益顺分职之次递咨而命者也命夔命龙因人之让不咨而命者也命稷契臯陶苐因其旧职亦不咨而申命者也独于十有二牧慎重以咨且即继于询四岳之后而诰诫不遑岂非实有见于民为邦本食为民天非可以旦夕缓哉抑所谓时者天之时也则凡九官所掌无非顺时以襄天治而百揆为代天之职敎为佐天之令刑为宣天之威礼乐为同天地之节和要莫切于六府之修乃所谓因天以治民则咨牧为先诚大圣人奠安民生万年有道之计与

　　书经
　　帝曰契百姓不亲五品不逊汝作司徒敬敷五敎在寛
　　右中允【臣】官保
　　马明衡曰敬敷者端其本以先之不敢茍也在寛者和其心以待之不可亟也
　　【臣】谨按秉彝之良虽人所同具而习染之汚亦时所不免圣帝明王知正人心厚风俗之本专頼乎敎是以敷敎之官必慎选而敎民之道必详明官不得其人则轻忽者易起慢视之心敎不得其法则急迫者必有难成之势敬寛之命实千古敎民之良法也敬者端己正人之谓也修实行而敷实理则观感深而转移自速夫子修己以敬之言亦本于此寛者循序渐进之谓也日有就而月有将则渐摩久而顽钝悉化夫子循循善诱之妙亦得乎此况五敎出于天命之本然人心之不容己因天命之本然敬谨施行之以致其察识因人心之不容己优游阐明之以尽其推行民焉有不亲不逊者乎舜承尧之后万邦协和矣司徒得人矣而舜之心犹恐有不亲不逊者命官敷敎复示以敬寛之训圣人之忧民如此时雍风动不亦宜乎

　　书经
　　敬敷五敎在寛
　　编修【臣】孙人龙
　　朱子曰五敎父子有亲君臣有义夫妇有别长幼有序朋友有信以五者当然之理而为敎令也敬敬其事也圣贤之于事虽无所不敬而此又事之大者故特以敬言之寛裕以待之也盖五者之理出于人心之本然非有强而后能者自其拘于气质之偏溺于物欲之蔽始有昧于其理而不相亲爱不相逊顺者于是申命司徒敬以敷敎而又寛裕以待之使之优柔浸渍以渐而入则其天性之真自然呈露不能自已矣
　　【臣】谨按先儒谓此实万世敎民所自始而其所以为敎者不过人伦而已盖人莫不有是伦而不能皆有以尽其道是以圣人命官掌敎必宣而布之宣则详为阐明布则力为颁行敷字内兼此二义俾天下之人皆能亲爱逊顺而蔼然有恩以相浃秩然有义以相维是乃设敎之至意也然其所以立敎之本则必在于敬与寛敬以持夫己则整齐严肃既不患其失于纵弛寛以施诸人则涵泳从容更不患其失于廹切史臣称帝舜慎徽五典慎固有敬之意焉徽亦有寛之意焉敬与寛理则互济事则并行是即孟子所引放勲言劳之来之匡之直之辅之翼之使自得之又从而振徳之之防而为千万世掌敎者所不能易也周官亦言司徒掌邦敎敷五典扰兆民所谓扰者在因其本然之理以着为当然之则使天下是法是效而调摄其不平之气融化其不顺之情勿求效于浅近之功毋徒恃乎督责之力咸驯致于亲逊成风而后已此成周所云扰犹之有虞所云寛固无二道也惟如是故凡人之有是伦者悉因其心所不容昧而有以致其察识亦顺其性所不容己而有以尽其推行将见有亲有义有别有序有信莫不服习于道徳齐礼之中而百姓亲五品逊共归于太和翔洽之盛治矣

　　书经
　　敬敷五敎在寛
　　编修【臣】张九镒
　　【臣】谨按天之爱民人也甚矣惧其相生相长而无以自别于羣物也于是赋之以本然之理而聨之以不容己之情圣人承天以治民非能离其本然与不容己者而别为敎也人伦日用切而示之使之从容浸渍皆知有人道之乐而凌竞浇漓之习渐消夫是故敎化行而风俗美焉今夫惟民生厚因物有迁厚者之可迁而为薄亦知薄者之可迁而为厚也此其转移之机在上而不在民矣民日事于君臣父子长幼夫妇朋友之伦而莫晓然于亲义序别信之故岂尽无良则拘于气质之偏而溺于物欲之蔽者然也气偏而彛常多任情之失欲蔽而外累实锢性之端始犹血气心知之未漓继且力胜则相角知胜则相戕善败迷贸诈伪交萌甘为荡检逾闲之举而习为顽钝无耻之行是固大君所日夕深忧也故舜命契之敷五敎曰敬曰在寛其即放勲之劳来匡直辅翼自得又从而振徳之之意欤【臣】闻民犹水也水性趋下不以敎化隄防之不能止也帝王知防之必周而敎之必真且切夫敬之一言固无时无事而不当存而立敎则尤其所切要者记曰司徒修六礼以节民性明七敎以兴民徳齐八政以防淫虽就五者推广之而敷陈往复其大防已统于此抑何其重也且夫敎民者又岂法制禁令惟是苛责之无已哉苛责则民日习焉而觉其烦苦仁义礼乐视为束身之机械非避事以求安即背驰而不顾是所谓却行以求前也贾谊曰道之以徳敎者徳敎洽而民气乐寛正所以善其徳敎之用也渐之摩之优而柔之使民之从敎也欣欣焉如渴之欲饮馁之欲食也其违敎也凛凛焉如负鍼芒而蹈茨棘也薰陶格被民日迁善远罪而不自知而本然之理与不容己之情皆时时呈露于不可遏吁抑何其醇且备也【臣】尝观国之本在民民之善恶在风俗敎化者风俗之原也敎行则民生日迁于厚民生厚而大君方释其忧一转移间而熙然蔼然共乐太和是诚在良有司本敬之心行寛之术朝夕宣化而非徒视为具文也则几矣

　　书经
　　夙夜惟寅直哉惟清
　　给事中【臣】邵锦焘
　　蔡沈曰夙早寅敬畏也直者心无私曲之谓人能敬以直内不使少有私曲则其心洁清而无物欲之汚可以交于神明矣
　　王樵曰人心之直者其正也而敬则直不敬则邪人心之体清者其常也而直则清不直则杂匪直而清事神则难矣故夙夜之间无曰不显莫予云觏当不显亦临常如对越之敬
　　【臣】谨按此虞帝命伯夷典礼而以敬为事神之本也盖敬者圣学之所以成始而成终人能收敛此心使不放失则其心自无私曲既无私曲则其心湛然虚明自无物欲而徳合神明可主祀典以通防漠矣然【臣】谓主敬之功果能宻而又宻不独可以典三礼而千古人臣事君之则有不外乎此者今夫直者人之所以为生干之道以动直为徳坤之道以直方大为徳人得天地之理以为生其心本无不直者唯心不存乎敬则始而纵佚渐而邪曲有浮游回惑而不献其诚者矣而清者人心本明之体如止水之不受泥滓如明镜之不防纤翳如太虚之不着一防其心本无不清者唯心不存乎敬以渐违乎直则欲乱于中利交于外有言清行浊而自营其私者矣唯合夙夜而常存寅畏之心时无动静事无大小遇无常变而一以戒慎恐惧将之屋漏之地如接神明梦寐之中亦形斋肃礼所谓无不敬者此也夫无不敬则无不直坤之文言曰敬以直内唐孔氏疏云内谓心也用此敬以直乎内心也朱子曰直者直上直下胸中无纤毫委曲也既以心存寅畏而犹即于邪曲者未之前闻且夫敬而能直有不期其清而自清者也存诸中者无制防之偶疎自接诸外者无物欲之可引宁静专一之中志气清明不以利欲累其心岂非居敬直内之至也哉而要必期于夙夜者何也葢夙夜者所以与神明相交者也礼记有曰致斋于内散斋于外斋三日乃见其所为斋者又曰敬尽然后可以事神明故夙夜之间陟降通焉对越严焉所以交神之道实本乎此然【臣】谓不独可以典三礼即千古事君之则莫有外于此者诗曰夙夜匪懈以事一人敬君之谓也人臣敬以事君则靖共尔位好是正直自无偏曲之心抑且志洁行芳清操自励更无私欲之累矣惟直且清而悉统之于敬洵乎夙兴夜寐当无忘寅恭之念也哉

　　书经
　　夙夜惟寅直哉惟清
　　监察御史【臣】齐轼
　　蔡沈曰夙早寅敬畏也直者心无私曲之谓人能敬以直内不使少有私曲则其心洁清而无物欲之汚可以交于神明矣
　　【臣】谨按夙夜惟寅直哉惟清二句不但交神明之道尽于此即心学之要亦尽于此矣夫清者心体也澄澈无际清若太虚清则无私与天地合徳清则无蔽与日月合明清则有节制与四时合序清则有分辨与神合吉防则清之为义大矣人心所以不清者由于不直心多私曲故也人心所以不直者由于不寅心多怠缓故也所以帝舜告秩宗先之以寅也寅也者敬也孟子曰平旦之气平旦者寅也人能夙夜之间常若平旦则无时不寅无时不敬也君子敬以直内直则清明在躬志气如神而心体其纯全矣如是始可以交于神明也夫帝舜无时而不交于神明故心学之要因命秩宗以发之矣

　　书经
　　帝曰防命汝典乐敎胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和
　　检讨【臣】徳保
