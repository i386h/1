<!-- { "loadSidebar": true } -->
　　【臣】谨按傅説告髙宗以宪天聪明此则约其要于君心乃宪天出治之本而天徳王道一以贯之者也夫人君以一心为万化之本大而为政小而为事四海之休戚万年之利弊胥系乎此而杂霸之施与纯王之道逈乎不同者醇与不醇之分也即心慕乎纯王之道欲仿而行之而或求治之心过于鋭初无寛和优裕之意以行乎其间则张弛毎因以失宜或圗治之文失于繁初无诚恳笃实之思以维乎其内则措施自不能各当此政事之不醇皆由于心之不醇而心之不醇实由于居之不安也原夫人心之体至虚至灵义理本其所固有自物欲日侵义理渐失而心役役而不宁扰扰而不静求所以涵养此心者仍非义理不为功盖义胜者从循理则安此一定之理也诚知存理而由义矣而察之未精行之未熟则心与义理犹不免有迎距离合之迹欲求如尧之安安禹之所谓安汝止岂可得乎惟厥攸居者心依于理理融于心居之以凝一而散者自聚也居之以简约而纷者自靖也浑然中藏粹然内蕴其养之也至裕其用之也不穷由是举而措之一心即万化之枢一理即万事之准时中之极有以立于化裁之先斯用中之道自有以协于精一之则举所谓厐杂之治纷更之端何自而生而宁有纎毫之不醇者哉而宪天之道乃可得而言矣天无心而成化圣有心而无为天无心而太极之理涵乎六虚推而行之而万物于以各正也圣有心而皇极之建浑然一元行而宜之而万国于以咸宁也夫圣人敛其聪明于宁谧一如天之于穆之难窥运其聪明于酬酢一如天之变化而莫测攸居则其静也専惟醇则其动也直而宪天之全体大用悉该于是矣汉儒董仲舒有言曰正君心以正朝廷正朝廷以正百官正百官以正万民正万民以正四方此探乎政事之所从出也又曰设诚于内而致行之则居之未安而所以求至于安者可以知其功矣宋儒朱子有言曰人君为治之本在乎正心术以立纪纲纪纲不能以自立必人主之心术公平正大无偏党反侧之私然后纪纲有所系而立其要在讲明义理之归闭塞私邪之路是皆可与惟厥攸居之防相叅而互证者欤

　　书经
　　惟厥攸居政事惟醇
　　编修【臣】汪士锽
　　蔡沈曰居止而安之义安于义理之所止也义理出于勉强则犹二也义理安于自然则一矣一故政事醇而不杂也
　　【臣】谨按傅说以宪天出治告君即备举其事而推本于一心曰惟厥攸居居者以心之所宅而言蔡沈释为止而安者即虞书所谓安汝止也汉儒董仲舒有言正心以正朝廷正朝廷以正百官正百官以正万民一心所系其重如此茍非养之有素从容中道者不可以语居之安也惟圣主殚心宥宻缉熙光明夙夜寅畏时几敕命其涵养也礼陶而乐淑其纯粹也仁熟而义精故徳性坚定方寸澄湛如明镜止水纎翳不染无少混淆廓然虗公物来顺应由是大纲举施之于政而协万目张见之于事而当在上者南面恭己而成化在下者日用饮食而徧徳朝无丛脞之烦野无竒衺之扰以纯王之心布纯王之政彰为至治醇而不杂是故备举其宪天之事则发号施令防有不臧诘戎除暴防有不济命徳而赏不僭讨罪而刑不滥用人则贤能在列度务则时措咸宜善盖一世而处之以谦功髙千古而守之以让保泰持盈斯防维之具备逺佞寡过亦嚬笑之必严凡人已内外之间变化云为经纬裁制行乎自然无所勉强盖心安于正则心之所发者无不正如是而政事修明犹有岐于纷杂者未之前闻此一心所以为万化之原而期其政事之醇者必以攸居为宪天出治之本也

　　书经
　　惟厥攸居政事惟醇
　　监察御史【臣】孙灏
　　蔡沈曰居止而安之义安于义理之所止也义理出于勉强则犹二也义理安于自然则一矣一故政事醇而不杂也
　　【臣】谨按傅説告髙宗以宪天聪明之事如上文云云可谓详矣此节复深探原本而曰惟厥攸居政事惟醇者盖天下之理散于万事而筦于一心以事役心则逐事以分给而施之不胜其劳以心宰事则因心以赴防而操之不竭其用古之圣王其能聪无不闻明无不见者不于其聪明所被之途侈泛应之能而必于其聪明所从出之处裕存神之妙则人主之一心是也夫心何以云居也居之为义止而安者也理得其所止则至善之极不迁道得其所安则应务之神自暇夫然故廓然而大公物来而顺应大之为政则勿二勿三而偏倚有所不恃焉小之为事虽至纎至悉而纷扰有所不生焉惟其心一故也一故醇醇故不杂是之谓以天徳行王道也尧舜之惟危惟微所以谨此心而垂裳之治准此矣禹之不矜不伐所以持此心而文命之敷本此矣汤之不迩不殖所以清此心而九围之式万邦之怀基此矣髙宗继尧舜禹汤之后傅説辅以宪天聪明而复推本厥居以为政事之根柢斯纯王之心法也董仲舒有言正心以正朝廷正朝廷以正百官正百官以正万民其知本之论也夫

　　书经
　　惟厥攸居政事惟醇
　　监察御史【臣】沈廷芳
　　蔡沈曰居止而安之义安于义理之所止也义理出于勉强则犹二也义理安于自然则一矣一故政事醇而不杂也
　　林之竒曰自此以上所以为髙宗谋者无所不至故又总结之盖言如上之所云当谨者其本则在人主先正其心术而已居者有所主于中也中有所主则政事不驳杂此其本也
　　【臣】谨按人君首出庶物以理万防其政治之得失俱系于一心之纯疵故心一正而朝廷百官万民胥归于正矣茍其所居安于义理而循自然则敷政宁人之道安有不醇者哉此傅説之所以拳拳告髙宗也臣尝防绎其义考郑注谓其所居行皆如所言则王之政事醇精其説将居行混而为一又皆如所言説既与上文不相聨贯又于居行无所发明集传易之是也据易之艮象曰艮其止又云时止则止时行则行动静不失其时其道光明虞书益稷谟禹曰安汝止惟几惟康大学曰在止于至善知止而后有定定而后能静静而后能安安而后能虑虑而后能得其所谓止与安者居之谓也止且安矣而必合之动静推之几康极之能虑能得则居之地政事因之此内圣外王一以贯之之道也先儒以政为大纲事为细目易系辞曰万物化醇醇者精也前汉书云黎民醇厚醇者厚也説命醇同纯盖不杂之意然三义必相叅而其义乃备焉醇必视其所居而居之所自来不外説命下篇学古有获及逊志时敏道积厥躬诸説而得之此人主心术之大防即精一执中之传无有逾于此者故能聪明时宪作则万邦恭黙之思协于成徳有不待启沃而休命自扬者然善无常主而安安能迁则安止之中又必精益求精以复其万物皆备之天而后义理之宰无一理之不纯物诱之防无一私之或杂天徳全而王道备兆民殖而庶绩康太平之治将永永无极矣

　　书经
　　非知之艰行之维艰
　　侍读【臣】林令旭
　　张栻曰髙宗盖知之者説故告以虽己知之此非艰也贵于身亲实履之耳此为己知者言也【臣】谨按傅説因髙宗维服之言而更进之曰非知之艰行之维艰蔡沈传以为得于耳者非难行于身者为难是盖有见于天下之事万物之理必贵乎躬行实践而不徒在乎口耳之敷陈而聼受也朱子曰知与行工夫须着并到二者不可偏废如大学言道学即言自修中庸言学问思辨即言笃行然知行两途其先后之序轻重之伦则固有断然不可诬者致知者力行之本非知之何以行之也是论先后则知先而行后而力行又致知之实知之欲以行之也是论轻重则行重而知轻而其间难易之故亦可以明白而无疑焉人主临驭万方并观兼聼凡耳目之所接简册之所陈工瞽刍荛之所献皆足以广聪益明发迩见逺而其理之是非可否与夫利害得失之数如黑白之不相防如水火之不相入则未尝不改容动色以致敬重之意如齐宣王于孟子一则曰大哉言矣再则曰善哉言乎是非不知孟子之言为可行也然无躬行之心故其所病不在于不知此知之所以易也如其行之其任重其道逺兢兢业业不敢荒宁矻矻孳孳毋少暇逸知天之难谌则当承以敬畏知命之不易则当凛夫时防知创业之艰难则当躬行节俭以率下知事防之丛脞则当力圗明作以赴功知旁求俊乂之当殷则必尽其昩爽丕显之实知声色货利之为害则必清其不迩不殖之源先儒所谓有是心即有是政者是也此行之所以难也然行之难自不行者而言则见为难茍能一日用力而行之毋旁挠毋疑贰毋中于功利之邪説毋惑于近习之浮言思其艰以圗其易亦复何难之有董仲舒云尊其所闻则髙明矣行其所知则光大矣髙明光大不在乎他在乎加之意而已夫设诚于中然后能致行于外天下之逹道五逹徳三而所以行之者惟一一者何诚是也一有不诚则是三者皆为虚器故曰诚者圣功之本而知行合一之原也臣尝读易于咸得以虚受人之义此致知之事欤于干得自强不息之义此力行之事欤抑臣犹有説焉圣皇统御寰区勤求治理禀天亶之聪明圗郅隆之至治其所知所行宁犹有未尽者惟是四海之大万民之众为一人之所能知有非一人之所能行者故承流宣化必有一心一徳之人而后奉行尽善治化始昭此非殚忠竭力无以着勲猷也非公正纯白无以服羣情也非精敏勤劳无以兴庶务也非小心敬慎无以善始终也而或者上下相防茍且成习委蛇将顺之意多弥缝掩防之术巧上有徳意而视为具文上布明纶而等诸故事此则知之而难必其行之者责尤有所归而弊尤不可以不察是又当因傅説维艰之説而尽克艰之义者欤

　　书经
　　説拜稽首曰非知之艰行之惟艰
　　监察御史【臣】刘方蔼
　　蔡沈集传言髙宗方味説之所言而説以为得于耳者非难行于身者为难
　　【臣】谨按惟精惟一发于虞书知之行之详于説命其功一也程子曰学之道必先明诸心知所徃然后力行以求至所谓自明而诚也诚之之道在乎信道笃信道笃则行之果行之果则守之固仁义忠信不离乎心朱子曰知与行常相须如目无足不行足无目不见论先后知为先论轻重行为重是皆言知以启行行以实知而与説之言相发也盖徳业之所赖乎知者原为必欲行而求知也顾知犹可以人为启行不可以人为助知犹可以虚而积行不可以虚而成一念之所明操之数年而不足终身行之不尽者一日知之而有余则非艰惟艰之故説固深为己知未行之髙宗勉而亦见其进修得力之有在矣惟天聪明惟圣时宪者王道之渊源惟厥攸居政事惟醇者王道之体要行中之条理多端总以宪天而攸居者为归也若知而不行则亦何所不艰哉明知起羞起戎之失在笥省躬之义而一或不凛则惟口甲胄衣裳干戈之中即滋愆尤而四戒之行难明知天下之治乱在庶官而或徇所爱而官私昵误为用而爵恶徳则行于用人而任贤勿贰也难明知动当善时当审而或疎于虑过于动不能不失乎中正则行之在研虑慎动者难明知丧善丧功之为失而或不能化其有与矜之念则谦逊之行难明知有备无患之为得而或事事不尽出于周详则备预之行难明知纳侮作非之败徳而或溺于私而启宠防所失而耻过则窒欲迁善之行难要其所以难者总由立志不坚立志坚而于明诸心者力求其至行之必果守之必固则凡宪天以作臣民之则攸居以措政事于醇者庶能如目之定体足之歩目而所谓非艰维艰者无不如其志之所定而成王道之易易徳业隆于世精一绍其传以继尧舜之心法治法岂不盛哉

