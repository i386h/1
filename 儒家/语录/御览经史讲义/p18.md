<!-- { "loadSidebar": true } -->
　　朱子本义曰立其诚见于事者无一言之不实也【臣】谨按君子之道必其存主于中者有以确然自信而不惑而后可以眀其教于天下此立言之要所以必本于立心也葢言以足志文以足言则辞之不可以已也然君子之言必循循然本乎义理而不敢为非常可喜之论以欺世而俗是故浩乎不知其津涯而非虚也茫乎不知其畔岸而非逺也则惟其至诚者为能自信以信天下而已矣夫古人之辞非茍以涂餙耳目已也禹臯之谟伊尹之训周公召公之诰凡治天下之大经大法条理灿然埀之万世而终无以易乎其説者何也则惟其诚也夫子删定六经以明天道而述王事而春秋一书志存褒贬炳若日星天下之文章莫有大乎此者此诚之至也至于异端曲学如老庄周列御寇之徒其言洸洋恣肆而不本于理荀卿扬雄择焉而不精语焉而不详识者非之此皆不诚之故也不诚则有口道先王语称仁义而考其素行多显然自悖于名教者即其辞郁郁炳炳又乌足与语立诚之道乎体干之君子则不然本之以不欺先之以慎独呐呐乎如不出诸其口也恳恳乎无不本诸其心也由是发之为话言书之为简册眀白坦易确乎如五谷之可以疗饥药石之可以治病其言为愚夫愚妇之所共知而其理为圣贤之所不能外也葢不以辞为寄情笔墨之资而以为阐眀理奥之要不以辞为驰骋才华之事而以为根极性命之原则所谓徳音秩秩者此也所谓嘉言孔彰者此也昔人有言读令伯陈情表可以见孝子之至读孔眀出师表可以见忠臣之至忠孝者诚也辞至于诚则言满天下而可以无过矣古今来作者虽多惟六经为文辞之祖六经者圣贤之心也韩愈曰文者贯道之器周子曰文所以载道也轮辕餙而人弗庸徒餙也况虚车乎又曰文辞艺也道徳实也笃其实而艺者书之美则爱爱则传焉是理本易简词尚体要文之所以为文也禀经酌雅凖古宜今立言之所以与立徳立功不朽也后之修辞者安可不本诸性情而求诸经术哉







　　御览经史讲义卷一
<子部,儒家类,御览经史讲义>
　　钦定四库全书
　　御览经史讲义卷二
　　周易
　　乾元用九乃见天则
　　检讨【臣】何德新
　　【臣】谨按人主为天心所系属在天有阴阳消长盛衰之不齐在人亦有潜见惕跃飞亢之各异是天心即君心而天则乃君则也何以明之干乃阳德故六爻皆分属乎阳而以龙为喻亦犹坤之言牝马也葢阳爻百九十二皆用九而不用七亦犹坤之用六而不用八也故干之六爻或论人事或论天时无往非阳亦犹坤之六爻皆分属乎阴也今即以天时之凖则言之如初九之阳气潜藏一阳初萌于下愈养则愈厚不敢轻用发泄乃象仲冬之子月九二之天下文明阳气在田龙德见于地上其势虽未盛其机不可遏乃象季冬之丑月九三之与时偕行三阳用事有生物不息之功乃建寅之象也九四之乾道乃革万物当发防之际离下位而升上位下干既终上干伊始乃二月雷动风行之象也九五之飞龙在天阳居中正照临广大万物当畅茂条达之会乃建辰之象也上六之亢龙有悔阳气盛满一阴将萌乃夏至之象也六阳数极一阴潜伏于下盈虚消息与时偕行六龙之变化屈伸未尝轻露其首惟圣人知天道之消长有一定之节而人事之动静一以凖诸其则而不过焉如潜见惕跃飞亢之六龙圣人当潜则潜当见则见宜惕则惕宜跃则跃应飞则飞应亢则亢未尝专执一德犹孔子为圣之时仕止久速无可无不可故云天德不可为首也九为阳数之极圣人法天行健于干之六爻皆用九非只在上九一爻也天以运行为则周而复始递嬗因循刚柔得中无太过不及之圣人之用九也亦然故不曰干爻用九而曰乾元用九葢统六爻而归之元也乾道变化而春夏秋冬各有其限圣人则之而仁义礼智各有其节阴阳本自合德者乃交易之几其因动而益显者乃变易之用圣人体干则用九法坤则用六此亦阴阳互根健顺有常之意与











　　周易
　　干始能以美利利天下不言所利大矣哉
　　编修【臣】赵青藜
　　程子易传曰干始之道能使庶类生成天下防其美利而不言所利者盖无所不利非可指名也故赞其利之大曰大矣哉
　　朱子本义曰始者元而亨也利天下者利也不言所利者贞也
　　【臣】谨按干始者元之统乎天不言所利者贞之保于和也惟有以保于和而统天之元乃生生而不已故易卦首干而于复尤三致意焉曰复其见天地之心斯心也谓贞元迭运统乎天而不言所利者也孔子曰天何言哉四时行焉百物生焉以其心普入万物而无心而美利之源精微纯粹于是为极矣程传以非可指名释不言是川流之盛也本义以不言所利为贞是敦化之妙也要之敦即敦其所流流即流其所敦二子之论无殊防而穆清之化神于一也宜乎言其生则曰大生言其德则曰大德言其始则曰大始而干始之能遂为造化之枢纽品彚之根柢故鼓之以雷霆润之以风雨暄之以日月推之以寒暑混兮辟兮其无穷兮受者无不惬其愿而施者犹不胜其予洋洋乎其物物利之者其无物言之者也肫肫乎其时时利之者其无时言之者也鸢鱼飞跃上下察矣糟粕煨烬至教彰矣语对待之用显藏各成其能论交际之间阴阳互为其宅则谓万物之始资于元即谓天下之动一于贞焉可也是以法天之君子廓然大公油然顺应无纤毫自私自利之念而常存吾胞吾与之怀基之于心体之于身举而措之天下国家上下同流犹且勅命惟几慎乃宪于率作朝乾夕惕严对越于神明功在天下而不与泽及万世而不居因其固然行所无事道弥大焉量弥虚焉其不言所利者皆其利物之义积而益深长人之仁出之愈粹者也夫仁包四端而智乃以藏仁元始万物而贞即以起元故曰察造化之机在乎动握王道之要慎其独命之不已德之惟纯一而已中庸深明此防所以首章始自戒慎以及天地位万物育只完得不睹不闻本然之量而末章复盛述夫民劝民威天下平而推至于帝载之无声无臭则君子亦立其极于为已而至健以行此四德者不独在造化矣







　　周易
　　干始能以美利利天下不言所利大矣哉
　　监察御史【臣】黄元铎
　　【臣】谨按天道流行祗是一元而元统四德又不过是一团生意顾生意不息而包罗万有浑浑沦沦莫测其端无处可见天之心然既有生意则好生之德包含徧覆其推行也顺而达公而普者非即干始之谓乎易言干始能以美利利天下非有见于元德之大乎独是美利自在天下非可有所増益也无所增益而曰惟干始能之惟干始能以之一若举天下万有不齐之数悉听命焉而为之主一若凡天下错综不一之端胥担荷焉而无所遗者其以干始为万事万物之根基便自有统贯一世之权挟持在我之具乎然则当其太极无端寂然不动万物莫露其端倪天心自形其静正无声无臭之表无所利而苞符已裕不竭之藏及夫一阳初复朕兆潜萌贞下又起元藏处即为长旋生旋发之机不言利而敷施已妙无穷之用此曷尝计天下之所利而利之哉四时行百物生天未预设一煦育万彚之意而近不遗而逺莫御者全体无半防渣滓天下又曷敢幸邀天之所利以为利哉栽者培倾者覆物未尝有冀望于天之心而被之泽而润之膏者推行皆平常实理此乾元为万物资始而拟之以统天非实有见于元徳之所以大哉顾【臣】愚以为天道然也君之道亦何莫不然盖君之心天心也天以一元为万物所托始君即以一仁为宇宙所托命元为善之长仁体事而皆在天下一家中国一人纒绵恻怛动于不容己此仁心为质也而即干始之谓也由是而有以遂民之生复民之性涵濡薰陶沦肌浃髓乐乐利利被润泽而大丰美太和洽焉德业隆焉击壤而歌帝力鼓腹而乐嬉游以为美美之至矣以为利利孰大焉而君之心亦祗行其所无事而已是非即上天生物之心一团生意流行于不息哉君德之大与天道之大又宁有异哉而要之唐虞事业皆从戒惧慎独中做出天地位万物育其实归于闇然为己卦之九二曰闲邪存其诚是工夫全在存诚也天道之元皆实理所布濩君道之仁皆实心所流贯均无非诚也诚至则明通公溥功用直可以参赞化育故曰王道必本于诚意云








　　周易
　　大哉干乎刚健中正纯粹精也
　　监察御史【臣】周祖荣
　　【臣】谨按干者天之性情纯乎理者也而气亦行乎其中气有阴阳刚柔之殊而理惟一致理之统会惟干故干之美有非一端所能尽者状其性情综以体要其惟刚健中正乎言其刚则无欲以全其真万物莫之能屈所谓自胜者强也其立体有如此者言其健则百年如其一息运行无有穷期所谓日新又新也其致用有如此者有所倚不可谓中不渉方隅会归胥要于极求其过不及之差焉无有也有所偏不可谓正卓然端凝动静不逾其矩求其偏陂之迹焉无有也刚健中正干之美尽是乎然而刚健者常患有不刚不健者以相杂一于天不参以人则无复毫发之可间是则其纯也中正者常恐有不中不正者以相防一于理不累以欲无复一善之有遗是则其粹也夫至于纯粹焉止矣由其纯粹而究极言之则谓之精精非有加于纯粹之外也而言纯粹者必极于精而后已言刚健中正者必极于纯粹以精而后己是乃所谓干也是故元亨利贞干之德一皆刚健中正纯粹之德六爻发挥干之用一皆刚健中正纯粹之用博观之潜见惕跃飞亢之间干之变动一皆刚健中正纯粹之变动干之德不洵乎其大哉抑尝思之刚健中正此天德之自然固非有假于人为然而人未尝不可以希天也与天地合其德与日月合其明与四时合其序与神合其吉凶此配天之圣人也体仁足以长人嘉会足以合礼利物足以和义贞固足以干事此法天之君子也要其归则一而已矣故性与反无殊途天与人无二理孔子赞干之义而特示人以自彊不息之一言其防深哉
　　周易
　　时乘六龙以御天也云行雨施天下平也
　　编修【臣】李清芳
　　程传乘六爻之时以当天运则天之功用着矣故见云行雨施阴阳溥畅天下和平之道也
　　朱子曰言圣人时乘六龙以御天则如天之云行雨施而天下平也
