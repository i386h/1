<!-- { "loadSidebar": true } -->
　　【臣】谨按两间之气运开之自天地而普之自大君此三极并尊万物所由以咸若也盖隤确之神虽以妙合而成化然所统不过元气元形而已借非有统乎元功者调其有余不足之数则出入亦不灵定其无过不及之衡则施生亦未显何由使羣黎之称机缄如奉律令而不违兆庶之被生成若就钧陶而莫爽乎故知一施一济各无阂隔以基此泰者两大之心也或节或宣递相经纬以宏此泰者一人之责也裁成辅相诚断断乎其不可诿矣特是天地之道皆天地之神所结天地之宜即天地之气所呈此亦何尝不居其至不适于时者茍泛焉执继起之弥纶拟先机之发育意不精切则恐涉于肤浮局不宏深则虑伤于浅率求其能酌天地之量尤在善成天地之终所谓虚者实之微者彰之因其自然之精理着为当然之实事而已如气机流行浑沦无迹后则为之纪以日月星辰统以作讹成易而后春夏秋冬之节具山川坟衍广邈无端后则为之辨以疆理戎索制以井牧师田而后东西南朔之限明此所谓裁成其道也春生夏长秋敛冬藏为天之宜唯后因之爰以有作成之要开塞之程而须臾旦晩皆得与大造符其运高黍下稻燥瘠湿腴为地之宜唯后仍之爰以有变易之方向背之法而尺寸毫厘均克为下土订其经此所谓辅相其宜也他如因时立政度地居民制节谨度而使不过乎则宣幽出滞而俾毋壅于机若大若小或缓或急有变有常时行时止事非一端而总归于乗权履位者之能凡以以理运者理至而势已无加以事伸者事在而责难旁贷发防亨屯以登一世于諴和唯一人当究厥图耳凡此皆以为民也盖民之智能虽足以通天地而每诎于权民之手足虽可以应天地而或闇于法唯裁成辅相立于无可増损之地斯蹙者可舒塞者可通安食饮于不识不知沐光华于大顺大化而无一人之不若其天矣洵乎泰运之成非后不为功然茍非中和之立极先有以懋其全能终无由赞化育而参天地意者尽性至命尤凡为元后者所宜亟求欤




　　周易
　　天地交泰后以财成天地之道辅相天地之宜以左右民
　　监察御史【臣】刘永泰
　　朱子曰裁成是裁叚辅相是佐助
　　王申子曰天地交而阴阳和万物遂所以为泰人君象之裁成其道辅相其宜此天地之间所以无一物之不泰也
　　【臣】谨按泰治之隆天地与圣人实共参焉然天地之事俟诸圣人而遂谢其柄圣人之事善承天地而莫辞其任故运际休嘉之会人知天地予圣人以甚逸也而不知圣人则代天地以甚劳惟圣人不敢存一自恃之心萌一图安之念其于天地所不能为与不及为者无不经纬之咸周而区画之悉当而奠三才以阜兆姓遂独归之亶聪作后之一人盖元后也者固天地所笃生焉以为斯民之共主者也秉神明之资履君师之位具仰观俯察之能尽人官物曲之制天地有自然之道民不知所以节之而见为过者后于是为之裁成焉天地有当然之宜民不知所以用之而见为不及者后于是为之辅相焉如春夏秋冬之分其序也南朔东西之别其方也耕耘收获之随其也黍稷稻粱之因其性也举凡所为厚民生利民用正民徳者皆使之截然有条秩然就理而天地之所欲致于民民之所有求于天地者乃无几微之余憾矣当是时宇宙着其光昌亿兆游于熙皥仁风翔洽太和洋溢人莫不曰泰治之隆何若斯之盛也而抑知其裁成辅相以左右民者皆我后之功也哉即以易书言之龙马负图不过自一至十之数耳惟伏羲圣人画阴阳之卦文周圣人系彖爻之辞然后民之观变而玩占者志由此通业由此定靡不推行以尽利而鼔舞以尽神斯亦赞化牖民之大端也















　　周易
　　天地交泰后以财成天地之道辅相天地之宜以左右民
　　监察御史【臣】史积琦
　　【臣】谨按一代之治运开于造化之相成而一世之治功本乎帝王之经纬葢圣人首出身当运会之隆常有不敢自恃之心其于天地所不能为与不及为者初无可谢之责固知统三才以立极非主治者不为功也易于内干外坤之卦而名之曰泰斯时也天道下济地道上行宇宙着太和之象堂廉有一徳之风羣贤类聚正道光昌多士彚征人才蔚起民生其间可不谓和乐矣乎顾有天地即有天地自然之化则为道有天地即有天地当然之节则为宜此其功不在天地而在参赞化育作民父母之元后也夫后非必有加于天地也人为未起而清宁奠位天地未尝求助于至人然天地固不可以无后也气化虽盛而经纶待兴一人实能为功于造物故其财成天地之道也定四时之序经九野之分建五常之极执中以运而覆载不虑其偏其辅相天地之宜也敬授以趋时辨方以尽利鼓舞以成能调爕有权而生成不留其憾若此者过有所制而各得其道不及有所益而适协其宜以利民用则用无不周以厚民生则生无不遂以正民徳则徳无不复后之所以左右斯民不甚详且远乎要之天地何道民之所以为道即其道天地何宜民之所以为宜即其宜惟天地万物父母相亿兆之众而作之君惟皇建其有极而崇效卑法广施生之益以及之民此其所以开泰于一时而平成底绩保泰于万世而乐利防休也元后之功顾不伟哉


　　周易
　　后以财成天地之道辅相天地之宜以左右民
　　编修【臣】陈顾防
　　【臣】谨按古今郅隆之治其端开自两间其利受于万姓而其间参三才而立极者非圣人不为功盖天地为民而启运会不得不归其权于圣人圣人为民而大勲猷又何敢诿其责于天地也是故泰交之时絪缊者其气感通者其神下济而上行者其道阳徳方亨羣生毕达窃意天地于此既取物类而化生之何难取斯民而经理之不知万物化醇之气两仪实因任乎自然节宣宰制之权二气亦有借于参赞自非亶聪明而作元后者出焉又恶能酌天地之中而立生民之命也乎盖化育虽昭不能为万方详其经画崇卑虽定不能为亿兆遂其生成是道之有时而过宜之有时而不及者亦天地所无如何也惟后则有以财成而辅相之明天道于上使往来之不愆察地道于下使疆域之有别参差不齐之数悉受王者之化裁而无所或过焉奉天而钦若五行悉协于时奠地而平成四海毕尽其利开辟未有之奇皆待圣人之补救而无或不及焉若此者圣人岂徒骛乎调爕阴阳而思乎参天两地也哉亦以使斯民者上之识风雨露雷之故下之辨刚柔燥湿之殊夏葛而冬裘渇饮而饥食孝友睦婣以厚人伦休养生息以登仁夀斯民所不能得之天地者有以遂其生天地所不能及之斯民者有以冺其憾以左右民而已矣然则造化之隆不可谓不由人事也人苐见圣王御宇阴阳和会民物恬熙美利普于不言大化成于有象以为民何幸而躬际太平之盛也庸讵知其承天而育物者固有如是之范围不过曲成不遗者乎则洵乎功参两大而泽被羣生端在乗时出治之后哉
　　周易
　　后以财成天地之道辅相天地之宜以左右民
　　监察御史【臣】戴章甫
　　【臣】谨按兆民之众天地能生之不能使之各惬其分愿而养欲给求遂黙寄其权于代天理物之一人然圣人之于民亦未尝违乎造物之自然而所以体元立制而使之适得其平者初不外乗天因地与斯民共安于顺则之常而薄海内外已共享升平之福焉泰之象辞有曰后以裁成天地之道辅相天地之宜以左右民斯诚体天地之泰而协之政治使人人各遂其生养欤今夫化机之相续流行不息非有以节宣之而二气何以均调广舆之交错形势各殊非有以区画之而四方何以克一则有待于裁成者如此而且东作西成气自有一定高黍下稌燥湿不无异宜非有以经理之而行生何以顺布则有待于辅相者又如此王者为之作讹成易以定分至为之辨方正位以一版图为之布令乗时以兴嵗功为之度土揆宜以顺物性由是五行布四时和六府修三事治所谓裁成以制其过辅相以补其不及而教率辅翼以左右民使人人共享其乐利则天地间宁犹有一物之不泰乎盖阴阳和而万物遂气化之所以舒也法制备而民气乐治功之所以懋也书陈洪范诗咏豳风礼载王制月令其调燮者不一端经纬者非一事敬天勤民抚辰凝绩庶政惟和万国咸宁则自尧舜禹汤文武以来所以成泰运之隆不诚有先后同揆者欤





　　周易
　　后以财成天地之道辅相天地之宜
　　编修【臣】王觉莲
　　程子曰裁成谓体天地交泰之道而裁制成其施为之方也辅相天地之宜天地通泰则万物茂遂人君体之而为法制使民用天时因地利辅助化育之功成其丰美之利也
　　【臣】谨按自乾坤至履阳三十画阴三十画阴阳之数相等然后为三阴三阳之泰时至于泰则上下清明人物恬熙岂复有过与不及之患哉顾开一时之泰而无过不及者天地也保万世之泰而常使之无过不及者圣人也则所以赞化育而参天地者端有赖于亶聪明之元后矣何也天地有自然之道有当然之宜所谓自然者天地虽秩然分之而未始非浑然运之也所谓当然者天地虽有其理而不必有其事也即如四时之循环无端四方之广远无际非有以裁成之则阴阳不能定其序刚柔不能定其位而天地之道或至于过万事各有所宜万物各有所适非有以辅相之则寒燠不能顺其性燥湿不能顺其情而天地之宜或至于不及所以古之哲后崇效卑法俯察仰观定春夏秋冬之节而气不至参差而不齐辨东西南北之区而疆域不至混同而无别也因天之时而耕耘收获顺乎长养收藏之机乗地之利而黍稷稻粱协乎坟壤泥涂之性也推之而君尊臣卑父坐子立定秩叙之常经礼乐象阳刑罚象阴符舒惨之妙用夏葛冬裘饥食渇饮因人性之当然服牛乗马网罟佃渔随物性之宜然何一非元后之裁成辅相为功于天地者乎信乎开泰者天地保泰者圣人而凡有君天下之责者当尽裁成辅相之功使天下后世无一物之不泰也

　　周易
　　辅相天地之宜
　　给事中【臣】倪国琏
　　程子曰天地通泰则万物茂遂人君体之而为法制使民用天时因地利辅助化育之功成其丰美之利也
