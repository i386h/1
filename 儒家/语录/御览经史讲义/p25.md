<!-- { "loadSidebar": true } -->
　　【臣】谨按君子小人之分自古辨之详矣然能灼见其为君子小人而用舍不淆者盖戞戞乎其难哉何者君子指小人为邪小人亦指君子为邪且有迹似君子而心实小人者有言似君子而行实小人者人主辨之亦在知其术而已夫薰莸不同器而芳禾莠不同垅而茂二者其心不相入其势亦不可以两存盖君子如苍松古柏挺然独立植之甚难去之甚易小人如藤萝蔓草必多倚附不种而生除之复蕃故易以阳为君子以阴为小人凡阳必刚刚则不挠凡阴必柔柔则难测磊磊落落如青天白日无纎芥可疑者君子也闪倐狡狯如蜮狐蛊不可方物者小人也不私其身而慨然以天下百姓为心者君子也但知利己而不顾君国之安危者小人也志在于行道进以礼而退以义者君子也志在于谋利利在而相亲利尽而相戕者小人也庄言正论逆耳拂意狥国而不狥君者君子也委婉逊顺切切然伺上意于眉目顔色之间者小人也隠恶扬善恶讦以为直者君子也妬人之善幸人之恶掩其长而暴其短者小人也然而君子为国而国恒疎之小人病国而国恒亲之何也忠义之士识高而见明虑远而忧大世方无虞若可以少安矣而为痛哭流涕以发天下大难之端乗舆无甚失徳犹可以为安也而尽言极谏甚者有幽厉桓灵之比百官効职亦无大奸邪未去也而深惧指鹿之祸发于朝夕嘉祥美瑞人主所罕见而奇焉者也则视以为不足信至于一日月之食一雨旸之愆则从而尤之曰此疵政之招也射猎廵幸歌舞之娱似未病于治则禁而抑之其在岩廊之上天子为之踧然而有所畏士大夫不敢安肆怠惰于其间虽未必遽就孤危而其日见陵替也决矣若奸臣则不然小忠小信既足以固结人主之心逢君长君又有以顺适人主之意方其未得志也或以谄进或以利合或比周近习以起誉言或阿谀权要以博欢心卑猥鄙贱无所不至及其得君也弥缝左右愚弄上下使人主欢爱悦怿阴授以国而不知而公卿大夫庶司百职莫不奔走归命争为之腹心于是内外盘结而在盲之疾药之不能达附咽之瘿近而不可割也今夫君子者未有不公而恕者也小人者未有不私而刻者也昔蜀汉之兴也葛蒋诸贤辐辏于朝同心戮力以扶王室而李平魏延之徒杂处其间虽寸功片能无弗录也虽小过微瑕无弗容也盖君子存心仁厚必不肯以不肖待之即或彼纵欲败度君子亦不过摈斥之而已未尝絶其自新之路也而章惇之在宋也自知其负天下之怨而诸贤之莫吾赦也于是假绍述之名思有以报复之然斥其一而众君子尚存犹未足以泄已之忿欲尽其类而君子谨身寡过无隙可乗惟是国之有党最世主所大忌故须此説方可倾之而又恐其黜而复用也于是编管穷裔置之死地而后安虽然天下岂尽皆君子哉则亦岂尽皆小人哉使朝廷之上股肱心膂之寄得二三君子以任之上格君心下型百僚则小人者将为吾用之不暇又何奸之萌乎其究也亦莫不勉为君子矣且夫小人之才亦非不足用也特其心惴惴焉患其得复患其失故一切惟上意是奉而不遑为国忠谋其始本为固宠援引丑类表里交煽而不觉养成祸胎然则用舍之际人主其可不慎欤夫贤臣进者治之表也邪臣进者乱之机也如使贤奸并立于交防之内而世可长治则古之圣王亦何为以天下之大而不能容二三宵人哉虽知人则哲尧舜其难听言观行孔子所戒有天下者诚能清心寡欲兼听并观则邪正虽曰难辨而亦岂得而逃哉茍持不断之意处贤于欲亲欲疎之间而处邪于欲退欲不退之际则邪者常得以计胜而贤臣不得阐其忠天下不可一日为理是故人主又贵有以断之

　　周易
　　天地交泰后以财成天地之道辅相天地之宜以左右民
　　编修【臣】甄
　　朱子曰财成以制其过辅相以补其不及
　　【臣】谨按造化之与人事相为感通而斯民者生成于天地教养于元后者也天地仁爱之心初无须臾之偶息而时当其泰则阳气方滋阳徳方亨上行下济物生尤盛卦之所谓小往大来也顾开泰者天地致泰者君臣君臣之间一心一徳相与有成而其权悉操于元后盖元后父天母地而子万民故乗时以尽道而本道以宜时其精神所聚直贯乎元会运世之全而纪纲法度又足相维于不敝是泰之在天地者气运尚有推迁而泰之在元后者固百年如一日也窃就财成辅相之説而广其义焉盖化之自然者曰道因其道而裁制之如明四时定八方垂五教也道之当然者曰宜因其宜而赞助之如四仲调而三农必辨疆里分而土宜必协纲常立而训诫必周也此财成辅相之大经大法百王莫易者也而推其本详其末人事多端要不外元后之一心耳盖从来圣帝明王学问渊深笃恭不显而旦明呼吸动与天地相流通至其以心而行政也本乎覆载无私之量而运以精明刚断之徳吏治何以澄清民风何以淳朴庆赏刑威蠲除兴作之事何以有利无有得无失莫不以道体为权衡随时宜而补救化其过不及之偏而一归于大中至正焉则四海九州莫非被徳之区而实无藏奸之薮由是善气流行休征恊应天地太和而斯民受福于无穷矣汉儒董仲舒曰为人君者正一心以正朝廷正朝廷以正百官正百官以正万民逺近四方无敢不出于正而无有邪气奸其间者是以阴阳和而风雨时羣生遂而万民殖此可见财成辅相之实而泰之所为吉亨者诚非无故也且夫泰者渐积而趋于盛亦极盛而戒其盈故泰之初爻幸贤类之同升泰之二爻见中行之可尚而后则于平陂往复之理申言示警焉人君体交泰之象深保泰之思进君子退小人扶阳抑阴以健驭顺则主徳清明百为振举自足以赞化育参天地为生民立命为万世垂休而泰运长新矣

　　周易
　　天地交泰后以财成天地之道辅相天地之宜以左右民
　　编修【臣】曹经
　　【臣】谨按善言治者莫不求其端于天天之道统于一元而为气之始天之运首于一春而为时之始王者上奉天时下勤民事政教号令之施必始于正月皆所以本天而正天下云尔审是而易泰卦之象可取而释也盖天地交而阴阳和履端于始而分至启闭之以递而推焉寒暑往来之序以渐而积焉月令云立春之日天子命布徳和令行庆施惠下及兆民是天道运于上而时序昭人事兴于下而圣化彰相应而至者也何以明其为财成也后体天地交泰之道凡畸乎阴阳者限于时数之偏而以政导之畸乎刚柔者阻于风土之异而以礼平之朱子所谓制其过者此也蔡氏渊云气化流行分春夏秋冬之节地形广邈分东西南北之限而财成之义从可识矣至于辅相者继财成而有事者也朱子云辅相以补其不及程子云使民用天时因地利辅助化育之功成其丰美之利也如时运有温肃当春而耕当秋而敛以及于盖藏卒嵗之必谨地势有高下燥者种黍湿者种稻以暨于樗葵枣之咸周此则圣人之辅相也又曰以左右民者其道不外于财成辅相之大要而实本于我后钦若敬授之深衷盖天地以生物为心圣人即以天地之心为心家为富之人为夀之此治之布于大经大法者也兢业持之时几勅之此徳之裕于不覩不闻者也天道行而万物顺圣徳修而万民化其道不有同揆者乎由卦象而推之干阳也君道也坤阴也臣道也象独言后而略于臣者君为臣纲犹阳之可以统阴也圣人首出于上奉若天道膏泽频敷犹儆无逸下而公卿大夫以及百执事当励夙夜在公之勤敬君之事即以代天之工共保乎丰亨豫大之治则载赓明良者即占协乎泰交也而治法隆矣

　　周易
　　天地交泰后以财成天地之道辅相天地之宜以左古民
　　检讨【臣】韩彦曽
　　蔡渊曰气化流行儱侗相续圣人为之裁制以分春夏秋冬之节地形广邈经纬交错圣人为之裁制以分东西南北之限此财成天地之道也春生秋肃此时运之自然高黍下稻亦地势之所宜圣人则辅相之使当春而耕当秋而敛高者种黍下者种稻此辅相天地之宜也
　　【臣】谨按干称父坤称母人君父天母地而子万民故诗云乐只君子民之父母书曰元后作民父母凡以天地之化育不能无过不及之处赖圣人维持补救于其间为之范围不过曲成不遗参天地而赞化育俾斯民相生相养于天地之中而实相生相养于圣人一心之中盖世运之方隆天地先圣人而开其始治功之独盛圣人后天地而成其能是以为天地之宗子克胜父母斯民之任而有余也夫天地不外阴与阳而已一阳生而为复复者天地之心而非天地之交一阴生而为姤姤者天地之遇而非天地之交惟三阳下济而天交乎地三阴上行而地交乎天斯为天地之交而泰于是乎启矣泰者通也天地交而二气通正月之卦也此天气下降地气上腾天地和同草木萌动月令所记所以属之孟春也人君效天法地如立四气以分天时划四方以定地利此财成之説也因天之时而教之春耕夏耘因地之利而教之高黍下稻此辅相之説也然天地之气化有余于彼即不足于此帝王之经纶于彼损其有余即于此益其不足故有财成即统乎辅相而辅相即寓于财成者如人才为天地所生而建官惟贤位事惟能此即用人中之财成辅相也货财亦天地所产而取之有度用之有节此即理财中之财成辅相也立教以造士而春秋礼乐冬夏诗书此即立教中之财成辅相也明刑以弼教而宥过无大刑故无小此即明刑中之财成辅相也至于积贮以备缺乏而不使谷贵伤民谷贱伤农沟洫以正疆界而务使旱则可蓄水则可泄何莫非一事而兼乎财成辅相者哉故朱子云天人所为各自有分财成辅相须是人做而又云财成者所以辅相也虽然主泰之运者君也翼泰之运者臣也人君以天地之心为心人臣即当以君之心为心盖所谓泰者乃地交于天而成其泰也此天地交而万物通也亦下交于上而成其泰也此上下交而其志同也明良一徳庶绩咸熙唐虞三代之朝所以成泰交之治也夫

　　周易
　　象曰天地交泰后以财成天地之道辅相天地之宜以左右民
　　监察御史【臣】陆尹耀
　　王氏申子曰天地交而阴阳和万物遂所以为泰人君象之裁成其道辅相其宜此天地之间所以无一物之不泰也
