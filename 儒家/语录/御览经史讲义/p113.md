<!-- { "loadSidebar": true } -->
　　【臣】谨按圣人而爲天下君以承天眷则帝心之所鉴观也以缵先烈则王业之所式凭也以厚邦本则民情之所瞻依也是故言君德者必曰敬天曰尊祖曰勤民而要其贯彻于三者之中歴初终而无或渝惟视乎人主之一心而已盖君心正然后君德修而帝命之隆祖緖之昌天下之治且安端必由乎此顾开创之主缔造维艰往往知天命之难忱民心之难得而竞兢焉若乃王业旣成太平有象则丰亨豫大之形日狃于目而戒谨恐惧之意渐弛于心此守成之难同于创业而三代令主所以首推成王欤周颂昊天之诗解者不一朱子以爲多道成王之德今考其词曰成王不敢康夙夜基命宥密于缉熙单厥心肆其靖之其卽书所谓祗勤于德夙夜不怠嗣守文武大训无敢昏逾之意乎则其爲成王之诗无疑独是言不敢康矣又曰夙夜基命宥密其义何居朱子曰宥宏深也密静密也辅氏广曰不宏则体不尽不深则见不彻不静则不能到冲漠无眹处不密则不能到万象森具处宏深阳之德也静密隂之德也窃尝由二说而推论之人君一天也体天之心以爲心卽法天之德以爲德是故在天德爲元亨利贞而在君德则爲仁义礼智仁不足则立体不宏义不足则致用不深能宏而寛裕温柔足以有容者在是矣能深而发强刚毅足以有执者在是矣此与天之元亨合撰所谓阳之德也且礼不足则神莫能静智不足则识莫能密能静而齐庄中正足以有敬者在是矣能密而文理密察足以有别者在是矣此与天之利贞合撰所谓隂之德也具是德也而基之以不敢怠康之心加之以夙夜无间之学则成王所以集昊天西眷之明命续二后贻谋之显烈而克尽君道深培元气以成有周八百年王业之隆者其在是乎独是缉熙光明基命宥密成王之德也而所以成其德者周公则有无逸之训召公则有卷阿之歌反覆其意不过始终望成王以不敢康而已故曰君心者君德之基而敬天尊祖勤民之本端必由之也不然者畧主德而言治术则是无闗雎麟趾之意即可以行周官周礼之政也不亦失其本哉昔司马光言王安石有三不足之说盖以天变爲不足惧人言爲不足恤祖法爲不足守是直与诗之所言显爲悖戾故宋神宗具大有爲之志而不获身致太平伊谁之咎欤然则人主欲效唐虞三代之治而人臣欲致君于尧舜其当以诗言爲龟鉴乎

　　诗经
　　夙夜基命宥密于缉熙单厥心
　　检讨【臣】叶一栋
　　朱子曰言成王能夙夜积德以承借乎天命者又宏深而静密是能继续光明文武之业而尽其心朱善曰不敢康以心言宥密以德言以不敢康之心成宏深静密之德以宏深静密之德成继续光明之业则所以基上天之命者在是所以继先王之业者在是而皆不外乎此心故又以单厥心终焉
　　【臣】谨按天下之治治于人君之一身实治于人君忧勤惕厉之一心君心不自逸而天下乃长享其逸君心不自安而天下乃长享其安所以圣王哲后必夕惕朝乾极深研几殚精毕虑以承上天之休命以光前王之伟业因以竭其兢兢业业继继承承之心于无憾昊天之诗其颂成王之基命者可绎矣曰夙夜言无间断也曰宥密言无虚假也曰于缉熙言继序不忘绵大业于富有昭盛德于日新也凡以尽其不敢康之心奉答乎天命也故申之曰单厥心夫成王当日者以文子文孙立政立事文武之谟烈未远周召之左右维勤固已乐备礼明化行俗美乃犹夙兴夜寐植命丕基既宵旰之不遑复隐微之交毖扩其基之之体使并包无外精其基之之识使旁烛无遗躁不足以入德则守之以静踈不足以凝道则藏之以密而且绍庭上下日就月将至治馨香觐光扬烈如是其有严有翼不敢自逸自安者岂非以所受之成命无疆惟休亦无疆惟恤也哉且夫成王所受之命即二后所受之命也成王所单之心即二后所单之心也小心翼翼昭事上帝文之所以单心新命也我其夙夜畏天之威武之所以单心集命也成欲基命敢不心文武之心欤然不特成王心文武之心即在廷诸臣莫不心成王之心以共心文武之心周公尝告王曰君子所其无逸召公亦曰王敬作所不可不敬德史佚又尝对王曰如临深渊如履薄氷一时君若臣又相与严恭寅畏敬戒不怠以祈天而永乎命也此所以缵丕显丕承之绪嗣敬止敬胜之徽学底于光明业臻于久大绵奕世和平之福享万年有道之长治化之隆守成之盛独懋千古者举基诸此矣【臣】故曰天下之治治于人君忧勤惕厉之一心

　　诗经
　　夙夜基命宥密
　　编修【臣】路斯道
　　国语夙夜恭也毛传云基始命信宥寛密宁也郑笺云早夜始顺天命不敢解倦行寛仁安静之政以定天下
　　朱子集传基积累于下以承借乎上者也宥宏深也密静密也
　　辅广曰宏深阳之德也静密隂之德也合是二德则能承借乎天之命我者矣夙夜者无间断也【臣】谨按天人之际其防微矣盖天之仁爱人君也常冺声色于不见不闻之中而人君之承借天命也惟勅几康于亦临亦保之内是以易着干惕书首钦若诗戒驰驱礼言主敬无非本昭事之小心以凛夙夜之明威而只承天庥垂统奕防而已第天道远人事迩善言天者必有征于人谓于穆之命杳茫而难知修省之德切实而可据故不求之于高高在上而常求之于旦明之间是以一心原本太极静而爲五常动而爲五事而休咎之征恒必由之则天之与人又若呼吸可以相通而不啻谆谆告诫耳爲提而面爲命者故曰日监在兹也然则圣人之法天法以心也格天格以心也而其所以承借天命者亦基之以心而早夜之间卽暗室屋漏之义敬存于中而万理具足何其宏也湛然太虚何其深也敬要于久而一私不扰静之至矣浑然无间密之至矣卽守约施博之道而先儒以事功当之谓寛仁所以止苛刻安静所以息暴乱犹浅之乎言诗者也故朱子不从康成之说或者谓王者得天以实不以虚徒存敬畏之意未若验之于政发乎迩见乎远出乎身加乎民者之爲深切着明也然圣王之治体用一源有主敬存诚之功必有因心作则之事而民胞物与翕然纳羣生于在宥则有如阳德之并包而知周道济曲成不遗矣有经天纬地之业必有斋戒神明之德而黜聪蔽明凛然藏万有于至密则有如隂德之静涵而保合各正黄裳元吉矣是知帝德与王功初无二致人事与天道非有岐途传注有云一人之心正则天地之心亦正则一人心天地之心以爲心也心正则气亦顺故又云一人之气顺则天地之气亦顺则一人体天地之体以爲体也推而极之隂阳和而风雨时约而言之天君泰而百体喻由此而茀禄康宁保佑申命孰非此夙夜之间有以基之而宏深静密也哉

　　诗经
　　夙夜基命宥密
　　编修【臣】欧阳正焕
　　【臣】谨按圣人首出抚图膺运以受丕基其业在绍祖其道在承天而其原则在懋德德具于心廓一心之全量以宅万理则体备用宏休嘉上应而皇天之所眷佑卽祖宗之所式凭故万世无疆之业总托于一息无间之诚也姬周之业文王开之武王成之文王之诗所谓其命维新武之诗所谓嗣武受之是也至于世德作求永言配命则成王实居之矣今夫百年必世之规模一夙夜之积也寰宇之广几务之繁民物之殷且富一宥密之所约而载也爲人上者虽欲自康其可得哉天祐下民作之君作之师挈神器而畀之惟皇建极之一人书曰奄有四海爲天下君盖言天命之也顾其业广矣大矣其理复散着于动静语黙之际流行于礼乐刑政之中苟非要此心于宥密则所受未广而所遗者已多夫受之不广则偏倚之见生所遗者多则渗漏之端啓精于迩也而远或遗之张于勤也而暇或弛之是故必兢兢于夙夜而后全体悉该也且夫天人相与之际微矣董仲舒有言爲治者必求其端于天夫天未始有言也于命审之命不可得而见也于心卜之人主之精神气志独超万物之表故息息与天载相通其始也严恭寅畏人主之于天敬之而不敢懈其旣也笃挚纒绵天之于人主亦眷之而不忍释如植木然根深则枝叶日茂如构堂然址固则楹棁相承此则基之之说也臣观成王之事天揆之二后非有二致也本朝乾夕惕之衷成日就月将之学以觐耿光则令闻不已依然缉熙之矩以扬大烈则无竞维烈依然敬胜之模如是斯可谓宥密矣惟宥也故宏深之量众理渊涵而物不能究惟密也故宁谧之衷万象森然而私不能淆盛德大业富有日新下可以答黎庶卽可以上对祖宗而无惭明可以顺人情卽可以幽赞天道而不忒皇自敬德帝命不违若成王者诚善承天眷也欤

　　诗经
　　我将我享维羊维牛维天其右之仪式刑文王之典日靖四方伊嘏文王旣右飨之我其夙夜畏天之威于时保之
　　编修【臣】朱佩莲
　　【臣】谨按周颂三十一篇多周公所定郊祀后稷以配天则歌思文宗祀文王于明堂以配上帝则歌我将成万物者上帝成王业者文王有同功遂同祀故郊者古礼明堂者周制也奉昊天上帝之主居其中迎文王主配焉凡听朔以特牲告至季秋乃大享之以报其成功其诗曰我将我享维羊维牛毛传云将大也谓大享也大享之礼帝牛一文王骍牛一养兽之官择其毛而卜之吉帝牛必在涤三月文王之牛惟具不及于羊此先以羊者羊人共羊牲以衅积柴也曰维天其右之郑笺以右爲助谓牛羊得天气之助朱传以右爲尊谓天降在牛羊之右按仪礼少牢馈食之礼右之凡三见皆以席东面近南爲右以便食也则此句爲布陈神坐以俟天之降鉴耳天冲穆无朕文王纪纲爲宪欲克享天心莫如仪刑文王文王之典布在方防不善法之必谓文王以文治不以武功多士多方廸屡不靖亦有难歆其祀者仪式刑善用法也善用法文王勤施四方或以文令或以武竞期于绥靖而后已伊我锡福之文王厥旣在右而坐飨之如将见之夫如是孰不谓宗庙飨之子孙保之者然于天则曰其右之盖不敢必飨也于文王则曰旣右飨之盖能必飨于文终不敢必飨于天也未必尽飨之又安必尽保之然则爲之奈何曰是诚在我我惟知皇天无亲神无常飨福不幸邀威则可畏夙兴夜寐小心翼翼文王陟降在帝左右庶几黙爲呵防以能保我子孙乎祈天永命之道不外于此祭义曰惟仁人爲能飨帝孝子爲能飨亲飨者鄕也鄕之然后能飨焉是故配后稷于郊尊尊也配文王于明堂亲亲也尊尊亲亲皆本于一己畏心之存大哉畏乎万变生于无所畏万福集于有所畏君臣所当共勉君以天爲天则畏天之威以夙夜图治而已臣以君爲天则畏君之威以夙夜尽职而已此周公心法史迁作鲁世家记公北面就臣位匔匔如畏然可谓得周公制作之本矣

　　诗经
　　我其夙夜畏天之威于时保之
　　编修【臣】秦蕙田
