<!-- { "loadSidebar": true } -->
　　林之竒曰世之人徒以舜之为君恭己正南面而己不知舜之君臣其都俞赓歌于一堂之上自一话一言未尝不以克艰为戒惟君臣不忘于克艰兹所以享无为之治也
　　王樵曰政乂民化正见其不可不克艰也盖政自君臣出而民则观上而兴者也得于观感风动神速故曰敏徳
　　【臣】谨按太平之世海宇乂安民生熙皥论治者莫不叹美夫风化之隆抑知其君若臣平日之兢兢业业居安思危图所以敷政宁人者盖无不自艰难惕厉中来也典谟所载有虞之时地平天成六府修三事治庶绩咸熙可谓盛矣乃大禹之陈谟必曰后克艰厥后臣克艰厥臣者何哉盖大舜克艰之心惟禹知之为最深而大舜克艰之政惟禹见之为最切故君臣交儆念及于政乂民敏必推本于克艰亦曰鉴于已然防于未然忧其所当忧并忧其所不必忧戒其所当戒并戒其所不及戒而已不然岂以舜之大知而犹待禹之谆谆乎【臣】因是而思天下无不可化之民亦无不可行之政特一念之寛假久或流于废弛一事之因循势必难于整顿故曰艰也然而为臣子者各分一猷各任一职朝夕黾勉幸而无废厥事其为职业也易副其为艰钜也易胜若夫九州之大万几之赜纷然萃于一人戴黄屋而不有其尊履宸居而不有其贵求衣待旦早作夜思运天下于一心而无一时一事之不劳其智虑极言其艰并非股肱心膂所能代左右近侍所能窥即至于已治已安犹必持盈保泰之是凛用以巩苞桑而固磐石则后之克艰岂易竟哉进而论之天生民而立之君君代天而任之臣君体天道臣亮天工无不当以敬天为心者也夫天命不易奉若无违君之敬天以克艰厥位不待言矣至如为臣之道亦岂惟夙夜匪懈以事一人哉善夫罗从彦之言曰立朝之士当爱君如爱父爱国如爱家爱民如爱子盖平居既存忠爱之心临事自无瞻顾之念至性所发可以对天地而质神明即至于鞠躬尽瘁犹恐此心有所未尽以负臣道而旷天工是之谓克艰是之谓敬天大禹陈谟朂君兼以自朂如此更读益稷至勅天之命惟时惟几数言愈可知有虞君臣虽赓歌飏拜时其交相劝勉者无非克艰之意终始不倦此无为之治所以称极盛欤


　　书经
　　曰后克艰厥后臣克艰厥臣政乃乂黎民敏徳
　　监察御史【臣】刘方蔼
　　蔡沈曰曰以下即禹只承于帝之言也艰难也孔子曰为君难为臣不易即此意也乃者难辞也敏速也禹言为君而不敢易其为君之道臣而不敢易其为臣之职夙夜只惧各务尽其所当为者则其政事乃能修治而无邪慝下民自然观感速化于善而有不容己者矣
　　【臣】谨按天下之大庶政极繁兆民极众一切待理于主治之后辅治之臣求其政无不乂民无不徳厥惟艰哉然艰在事克艰在心艰不尽在事克艰仍在心克者能也克者胜也励精于始以能为克坚守于终以胜为克道心所发克则必能人心所发克则必胜曰艰厥后艰厥臣是厥后厥臣各有分内无穷之艰难永肩于身惕厉于心刻不少寛毫不相贷务在殚心竭力必能胜之而有余始不负投艰之责后克艰者无轻民事惟难无安厥位惟危慎终于始之心也臣克艰者为上为徳为下为民其难其慎之心也后以克艰明臣以克艰良政以克艰善民以克艰化则克艰要哉即唐虞之君臣以观天必钦若时必敬授命官必钦亮功必钦恤刑必钦兴事必钦省成必钦未尝怠于心而儆戒无怠未尝荒于事而儆戒无荒各竭其股肱耳目之才而思日赞赞各尽其翼为明聴之职而思日孜孜元首明矣犹虑丛脞股肱良矣犹虑其惰庶事康矣犹虑其堕后则朝夕干惕臣则夙夜匪懈以此勤政而政理则府修事治功叙而庶绩其凝以此勤民而民化则劳来匡直辅翼振徳而于变风动自能不疾而速矣夫乂不易得诸政也敏徳不易得诸民也必克艰厥后克艰厥臣其政其民乃庶几其乂且敏徳也则克艰要哉然在圣后贤臣不敢谓政已乂也民敏徳也而或萌一易心也无时不以克艰之心各自凛也无时不以克艰之事交相儆也抑又思唐虞时政简民淳后与臣尚且克艰于无尽况中天以后政则日繁民则日漓欲其又且敏徳尤艰于古则君臣之克艰尤甚于古思绍唐虞之治而君臣之所当思艰者其有尽乎哉









　　书经
　　后克艰厥后臣克艰厥臣
　　编修【臣】刘慥
　　蔡沈曰禹言为君而不敢易其为君之道臣而不敢易其为臣之职夙夜只惧各务尽其所当为者林之竒曰世之人徒以舜之为君恭己正南面而己不知舜之君臣其都俞赓歌于一堂之上自一话一言未尝不以克艰为戒惟君臣不忘于克艰兹所以享无为之治也
　　吕祖谦曰禹言君臣之道蔽以克艰一言可谓至矣葢以为难则存敬畏之心以为易则啓骄逸之志此治乱安危所自分
　　【臣】谨按自古君臣之徳业无穷而事功亦无尽其所以立体达用原始要终以贯彻乎徳业事功之内者总不外克艰之一心盖万方至大庶类甚纷天以其权付之后后以其任分之臣其间安危所系得失所关后与臣负荷仔肩真无旁贷无寛假只可以自喻而不可以告诸人者以为艰洵莫艰于此矣然艰匪徒知之已也人非庸材孰不氷兢自矢而私或间之欲或分之常则忽之终则易之求其克艰者往往而鲜是必后与臣以徳业为事功持此克艰之志久而弗懈其始也精以察其几一以致其决而于天人之介确然不移则凡怠荒逸佚固早已絶其萌矣由是经理万端宰制羣动上顾天命下畏民碞欲兴利也惟恐利未兴而害即随之欲除也惟恐未除而害且益甚夙夜战兢常以不副厥后不副厥臣之心时凛于寤寐则克艰之中更觉其艰也是故创业之艰似倍于守成【臣】独谓守成之艰实倍于创业何者创业之初斯民久在水火一旦革故鼎新时至事起后若臣殚精竭力开太平之基而四方已定人无不乐其更生者惟是守成之后天下溺于晏安闾阎习于奢靡萌孽恐其窃发也而防闲艰仓廪恐其虚耗也而储蓄艰水旱恐其时遇也而赈恤艰嚣凌恐其渐长也而惩治艰虞诈恐其日盛也而化导艰章程恐其渐弛也而振作艰防耻恐其日冺也而维持艰所以制治未乱保邦未危过严则猛而过寛则慢真有什伯千万倍之艰者惟后勿敢易其为后臣勿敢易其为臣正心诚意交儆一堂未事而预谋当几而详审不竞不絿无偏无党神游千万里之遥虑周千百世之逺説命曰惟事事乃其有备有备无患为君臣者欲事事有备无患则克艰之心讵敢须臾少释耶昔孔子引人言为君难为臣不易夫难与不易原分重轻然亦就主治辅治别其责之大小耳试观臯防伊旦无不以国事为己事其克艰之心未尝减于君禹故统之曰克艰也但世不乏明主而每患少良臣三代以前君臣一徳喜起赓歌夐乎尚矣即汉之文帝唐之太宗其时若申屠嘉魏征辈亦能相与有成者盖一人既以天下之心为心诸臣即当以一人之心为心则以实心行实政同心交辅上下克艰徳业成而事功着斯政乃乂黎民敏徳何虑治不古若耶【臣】闻志不惕则神不凛古之人盘盂有铭刀剑有铭户牖有铭所以触目而警心也【臣】不揣固陋敬为万世御座铭其辞曰天生蒸民作之君师动静语黙日监在兹遥遥寰宇一人是主惟命靡常有徳斯祜于皇念哉惺惺灵台敬胜义胜厥修乃来夙夜战兢深宫干惕一夫失所已饥已溺惟明乃断惟虚乃公刚克柔克允执厥中安不忘危治不忘乱文徳武功有备无患一日二日端在谨几渐不可长显由于微理财有经知人则哲明慎用刑黎民徧徳清心寡欲去佞任贤乾纲独揽国本乃坚从谏如流赏罚不忒持满戒盈温恭允塞堂防咨儆上下交修礼陶乐淑永绥大猷钦哉元首承先啓后祖考式凭克艰厥后又为万世臣陛铭其辞曰尧舜君民引为己任布化宣猷期于克称夙夜匪懈端在勿欺天威咫尺岂但四知工曰天工位曰天位受禄膺封何以无愧是惟尽职讵论尊卑各循已分知无不为敬则生明勤则生敏赴事图几怠荒悉冺公尔忘私国尔忘家殚忠竭智砥砺有加匪徇而情匪植而党同寅协恭善类斯广芸芸兆姓原吾同胞推心置腹转达恩膏立纲陈纪有条有理善则归君过则归己防微杜渐勿旷庶官功崇业广永图治安守经达权慎终如始道有当然敦行不已为上为徳为下为民钦哉圣训克艰厥臣




　　书经
　　后克艰厥后臣克艰厥臣
　　编修【臣】钱琦
　　吕祖谦曰克艰者厥后厥臣各止其所之意君克艰君之事臣克艰臣之事思不出其位也
　　【臣】谨按古今治乱安危之机常相倚伏未有不自上下交儆乃克致于上下交泰者一日不宵旰则万几之丛脞因之一事不奋勤则百事之因循积之其几甚微而所关为最大无他勤苦之至造物亦鉴其衷怠玩之萌匪僻即乗其隙事有必至理有固然也今有寻常士庶之家其所治不过数人耳其所经理一日不过数事耳顾其父肯堂其子肯构必有相济之美而后可以振厥家声而况所治与所经理更有万万倍于此者且夫守成之后尤与创业异何则王者受命而兴将欲垂统于无穷必不暇作晏安之想且其时天下甫定即凡一切事宜但得规模大备已足观矣若而后风会日新文明大启其间因革损益与时变通欲承先王之徳而褒大其功则其所为大备者当必进于美善焉而又承平日久玩志易生庶务日繁倦心易起昔匡衡有言曰聪明疏通者戒于太察寡闻少见者戒于壅蔽勇猛刚强者戒于太暴仁爱温良者戒于无断湛静安舒者戒于后时广心浩大者戒于遗忘必审己之所当戒而齐之以义然后中和之化应然则持盈保泰之思较之拨乱反正之意洵当有深马者若夫无旷庶官天工人其代之则后之艰即皆臣之艰也其大臣则职在调和燮理其小臣亦当効力宣猷其在外者则职在布化承流其在内者亦有官守言责然而为上或致于损下师古或易于泥今喜功者好言振作而未免纷更避事者托言镇静而多致废弛纵圣明寛大亦或舍短而録长而此中未慊寤寐能自安乎然则如何説者谓后与臣总莫若以实心行实政【臣】愚独谓政患其不实心患其不虚试观三代以后不乏励精图治之君臣顾往往欲兴一利而即随之甫除一而又中之揆其故大约信心太过恃其意之无他而愈以增其偏执胶固之害虚则公公则明明则诚诚则自无不实故下文即曰稽于众舍己从人盖言心不可不虚也抑【臣】更有説焉天下事众劳不能独安众勤不能独逸世未有举朝尽臯防稷契之臣而不能致君于尧舜者也慕笙簧之乐而委蛇自得虽赓歌之盛无补朝纲挟夙夜之诚而尽瘁鞠躬即吁咈之中无惭一徳商书亦曰为上为徳为下为民盖臣责之所系若是之重且大则知人则哲人君用人之际是尤所当谨慎者欤


　　书经
　　帝曰俞允若兹嘉言罔攸伏野无遗贤万邦咸宁
　　编修【臣】诸锦
　　孔安国传云攸所也善言无所伏言必用如此则贤才在位天下安宁
　　蔡沈集传云舜然禹之言以为信能如此则必有以广延众论悉致羣贤而天下之民咸被其泽无不得其所矣
　　【臣】谨按经义而知治天下莫大于用人用人惟其贤而贤之可见者先征于言此舜禹孜孜相询者急亲贤也用以四言推广其义蕴而比次敷陈之以备
