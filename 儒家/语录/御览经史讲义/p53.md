<!-- { "loadSidebar": true } -->
　　易有太极是生两仪
　　监察御史【臣】张汉
　　晋王弼曰夫有必始于无故太极生两仪也太极者无称之称不可得而名取有之所极况之太极者也
　　朱子本义曰一每生二自然之理也易者隂阳之变太极者理也
　　【臣】谨按太极只是一实理贯而通之一言蔽之矣理本无名字之曰太极太之为言甚也此理至中至正至精至粹至神至妙无可复加无可得而形容故强名之曰太极然则无穷尽无方体者太极也万物尽天地老超然独存再造天地万物者亦太极也伏羲文王未尝言太极孔子创言之邵子所谓画前之易其即此乎由画前之易推之两仪四象八卦胥出其中矣大传曰一隂一阳之谓道一隂一阳即易也所以一隂而一阳者道体之所为也语道体之极至则谓之太极语太极之流行则谓之道虽有二名实无两体太极不杂于隂阳而亦不离于隂阳太极生隂生阳是为积理生气隂阳既生太极即隂阳而在是理即生于气中万物一太极也物物一太极也月印万川处处皆员及倾水银于地颗颗皆员之喻最为得之老子曰有物混成先天地而生即指太极而言乎若夫汉志所谓太极函三为一则是以天地人三者为形气已具而浑沦未判之物庄子所谓道在太极之先亦是指两仪未判为浑沦之物道又别是一空悬之物已分道与太极而为二不知道即太极也邵子谓道为太极以流行言之心为太极以统会言之则二而一之矣虽然太极之理中庸备之大本与敦化太极之全体达道与川流太极之流行推之至诚之不贰不测止至善之止仁止敬止孝慈信皆是通书云诚者圣人之本诚即太极善恶即隂阳之义故曰圣人太极之全体也至周子谓无极而太极则是谓无形而有理犹曰无形而至形无方而有方曰无极者非有驾空凿虚之见也曰无极而太极亦岂有叠床架屋之説哉葢夫子之言有者赞易则主易易无方体是以曰有周子之言无者作太极图则主太极太极有朕兆是以曰无诗曰上天之载无声无臭孔子曰天何言哉无极之妙周公孔子已引而不发矣易其至矣乎







　　周易
　　河出图洛出书圣人则之
　　编修【臣】沈荣仁
　　朱子曰圣人制作所由初非一端然其法象必有最亲切处鸿荒之世有象未尝有数至此而后隂阳竒偶可得而言
　　朱震曰河图洛书象数也则者彼有物而此则之也
　　【臣】谨按图书之义自汉迄唐説易者罕详其説经籍所载括地志稽命曜等篇皆加以河图洛书之名而方圆之象九十之数先儒皆未之及也至宋陈抟始言先天古易河图洛书之学数传而至邵尧夫谓圆者河图之数方者洛书之文羲文因之而造易禹箕叙之而作范而其学始大显朱子答袁枢书谓河图与易之天一至地十者合而载天地五十有五之数则固易之所自出也洛书与洪范之初一至次九者合而具九畴之数则固洪范之所自出也又因读大戴礼明堂篇而得一证谓汉人以九为洛书是十图九书其説固不可易也惟宋刘牧作易数钩隐图则云河图四十五数洛书五十五数是邵所谓图乃刘所谓书也邵所谓书乃刘所谓图也又引大传以为二者皆出于伏羲之世先儒谓其并无明验固不足信要而论之太虚之中至理流行物生而有象有象而数因之起有数而理以愈彰宋蔡元定云天下之万象不出于一方一圆天下之万数不出于一奇一偶天下之万理不出于一动一静【臣】愚以为圣人之心无所不通无所不徧其则之者但因其方圆奇偶之象数以成文而动静之理借此益着耳故夫子言河图洛书而不分其孰为九孰为十言圣人则之而不明其孰属羲孰属禹也尚书论语虽言河图亦未细陈其数也至朱子启防之剖晰其辞发挥其蕴者正以前人之纷纭轇葛迄无定论故承邵子之学不惮烦言折衷于至当使学者得因数以明理朱子之立教又有不得不然者矣况乎八卦之水火木金实不外洪范之五行洛书之四方四隅实不外河图之八卦圣人所以神明其徳而开物成务以弥纶天地化育之功者先后同揆古今一致岂有所区别于其间乎汉刘歆云河图洛书相为经纬八卦九章相为表里朱子启防引之盖以其深得贯通之妙也易为万世文字之祖而图书更在其先果得其义而为学之功庶几有所从入乎





　　周易
　　河出图洛出书
　　给事中【臣】卢秉纯
　　【臣】谨按伏羲本河图以画卦大禹因洛书以演畴其説出之汉孔安国刘氏歆所从来葢甚逺也宋欧阳修及明归有光皆非之以为九畴不系于洛书臣亦尝疑系辞所云河出图洛出书圣人则之是洛书亦为易用非以演畴也岂图书并出于伏羲之世与抑夏有连山易乃则洛书以成之与又岂文王拘幽时图书并列而参考以为周易与孔子系易固非若纬书之类可以置而不论也然而今之经学皆折衷于朱子朱子启防取孔刘之説则亦以河图属易洛书属洪范而已修与有光文章之士不必信而【臣】所疑圣人则之之言或以图书一例而孔子连类及之也夫宋刘牧之两易其名以图为书书为图何也洪范之一水二火三木四金五土与河图之天一生水地二生火天三生木地四生金天五生土相符易之太极八卦与洛书之九宫不异故沿误耳图书之精微要非泥一端所能尽而关子明所云河图之文七前六后八左九右洛书之文九前一后三左七右四前左二前右八后左六后右为不可易矣河图之可以画卦洛书之可以演畴何也卦不过隂阳奇偶河图一生一成隂阳奇偶之义中五太极也隂阳两仪也外分四方四象也错其生成之数八卦备矣故河图可以画卦也洛书有九数洪范亦九数数始于一配以五行天下莫先于五行也数终乎五配以皇极君道莫外于皇极也余者环布各有其序故洛书可以演畴也河图洛书之分体用何也河图生成同位以言其本然故为体洛书九数错综以言其运动故为用也分而言之河图非无用洛书非无体也河图洛书之有同异何也河图之生数与洛书五行之序同也而洛书不言成数异也河图之下一左三中五与洛书同也七九则两异其位异也河图有十洛书无十异也而洛书之对宫皆十寓十于其中也同也河图之中十夹五洛书之中只有五异也而洛书之横竪斜正皆以十包五也同也洛书右下之六即河图下六之错而右洛书左下之八即河图左八之错而下也洛书左上之四右上之二即河图上二右四之易位而交错也七九既易位故二四亦易位也异而同也洛书之一九二八三七四六相对而成十河图则下之一与右之九右之四与下之六上之二与左之八左之三与上之七相交而成十异而同也河图之竒偶同居五位自相互也洛书之竒正偶偏九宫共相间也异而同也河图四位方布而为四十之数洛书八宫还布而为四十之数异而同也河图之分五行依五方之正位洛书之分五行亦依五方之正位而东北西南同中土东南同东木西北同西金九宫不外乎五行亦异而同也其同者理为之其不同者数为之皆天地之自然不可强也若其尽异则天地有二理若其尽同则龟龙无庸两出矣【臣】更有臆説焉河图之一三五与洛书同而七九易位者河图主互洛书主对也河图下右之一与九四与六互为十者金水相生也上左之二与八三与七互为十者木火相生也火金不互者相克也水木不互者以嵗功言之春与夏连秋与冬连冬春则易嵗也洛书一与九对一在下冬日之伏藏数至少也九在上夏日之发泄数至多也三与七对三居左春气之尚穉由一而渐多也七居右秋气之方敛由九而渐少也二四居上之左右以上之九数为多配以偶数之少也八六居下之左右以下之一数为少配以偶数之多也合之二四配九四八配三八六配一六二配七皆成十五何其均而密也河图具五行而卦不及五行洛书备八宫而九畴不及八卦葢伏羲心有全易触河图而为卦不必先禹而预为范也大禹心有洪范触洛书而为畴不必继羲而再为易也龟龙者天地之神物卦畴者圣心之妙用神物蕴乎灵异妙用合乎自然得其意而旁通超乎象数八卦之于易五行之于范言之固显而五行之于八卦八卦之于九畴不言亦非隐也后人能于河图洛书略其迹之异而会其理之同则龟龙同兆卦畴合观无烦呶呶致辨矣






　　周易
　　化而裁之存乎变推而行之存乎通神而明之存乎其人黙而成之不言而信存乎徳行
　　监察御史【臣】柴潮生
　　【臣】谨按易非圣人不能作卦爻具而防兴亦非圣人不能用也盖圣人之于易妙合而凝故用易之际复能浑然无间化裁之在易者易中先有化裁之理而因其自然之化从而裁之以定老少动静之象则存乎圣人化裁之变推行之在易者易中先有可以推行之理而因变之所示推而行之于动作之间以得夫事为之凖则存乎圣人推行之通夫变通者因化裁推行而有者也化裁推行者因变通而施者也不假观玩之文而融贯夫化裁推行之理不袭口耳之迹而神会夫变通之机则存乎神而明之之人必也徳裕于心洽化裁之理行利于身善推行之用敛其机于渊黙而自然浑成于中运其神于一心而自然孚契于外则非有得于易简之理而徳行素裕者不能也葢徳行者道之归也道之在天地者易中已呈其象而道之在圣人者一身直揭其全上文言化裁推行是泛论天地之理故曰谓之变谓之通则圣人作易之本体此言化裁推行是易中所自具故曰存乎变存乎通则圣人卜易之妙用上文言变通而归之事业者推易道于民也故设卦以尽言立象以尽意此言变通而归之徳行者存易道于己也故得意而忘言得言而忘象夫易之变通在爻象变通之神在人人之所以能神则在徳行得于心而见之行事以人心之神契合乎易之神充周流行若合一体则所谓神而明之也黙而成之正言其所以能神而明之也不言而信又以申言黙成之妙也总之方揲之时有以尽其变既揲之后有以得其通圣人之徳行固与易道相为妙合者也故曰易非圣人不能作亦非圣人不能用也















　　周易
　　天下之动贞夫一者也
　　编修【臣】吴兆雯
　　朱子本义天下之动其变无穷然顺理则吉逆理则凶则其所正而常者亦一理而已矣
