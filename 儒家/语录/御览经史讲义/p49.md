<!-- { "loadSidebar": true } -->
　　【臣】谨按制数度议徳行帝王节天下之要道也诸儒皆谓数度之制因其在人徳行之议修其在巳独孔颖达谓徳行为议人之徳行以任用辨材论官似于议字较切且寓慎重名器爱惜爵禄之意尤合节之本防况君子乃以圣人在天子之位而议礼制度以节天下者自非徒一身之事故制数度以政事而言谓尊卑礼命之轻重议徳行以人才而言谓大小贤能之优绌审其自然权其当然节也者人才政事之大防也数以为度度辨于数如一命再命三命之类是也制之而凡舆服宫室立为科条莫不有多寡之等使贱者不得以逾贵卑者不得以逾尊所以防其僭拟凌逼之渐徳以为行行轨于徳如书所谓亦行有九徳亦言其人有徳乃言曰载采采是也议之而凡名器禄秩设为品级莫不有黜陟之典使徳之大者居上徳之小者处下所以防其玷混滥冒之端上下辨而民志定贤才辅则天下治君子节天下之道所以执要不烦也然而上行下效捷于影响凡王政之推行而尽利鼓舞而尽神者皆其由巳以及人者也故节之道行乎天下而节之本在乎君身数度徳行不本君身言则其理终不备五服五章在人之数度式玉式金君身自具数度焉叙贤叙能在人之徳行拟言议动君身实倡徳行焉帝王首出必先举制之议之者端其本于身所谓皇建其有极也而后以制之议之者达其用于人所谓会其有极归其有极也节之所以能通而且清心寡欲之主在上则清明在躬志气如神以之制数度而制乃尽善以之议徳行而议乃咸宜尤节之所以无弊君子之体节者至矣

　　周易
　　彖曰中孚柔在内而刚得中説而巽孚乃化邦也
　　检讨【臣】万松龄
　　程子曰二柔在内中虚为诚之象二刚得上下体之中中实为孚之象
　　【臣】谨按易之为书广大悉备性命精微之防具载于中而六十四卦独不言诚者何也在天成象在地成形在人成性无非此真实之理所弥纶而贯注故元亨为诚之通利贞为诚之复六十四卦之不言诚正无一卦之不言诚也顾其理之尤为亲切着明者莫过于无妄中孚无妄者纯乎天而不杂乎人者也中孚者尽乎人以复乎天者也夫隂阳之道不过刚柔而吾心之理不过虚实朱子云一念之间中无私主谓之虚万理俱备谓之实中孚之三四以柔在内是为中虚惟其中虚所以受信也中孚之二五以刚得中是为中实惟其中实所以为信也实理充乎其内而外邪不得以入之则中孚之体于是乎立矣外邪既不能入而虚明之本常惺不昧无思无为而物来顺应则中孚之用于是乎行矣惟至虚乃为天下之至柔惟至实乃为天下之至刚虽有作用视聴言动其实无我我意犹无安得有伪是谓中孚孚在中也故老子亦曰真精之中其中有信也而又曰説而巽者何也卦体上巽下兑兑悦巽逊悦则和顺而易从巽则渐渍而不廹葢于穆不已人同得此以为心原无一毫伪妄得以叅于其内惟杂以有我之私则间隔矫强之形生矣中孚无我则和悦自生和悦既生则矫伪不作上至诚以顺巽于下下有孚以説从其上故不期孚而自孚无往不孚则无往不化虽万邦之逺如堂陛然葢万物之性其天俱不容伪是以圣人在上鸟兽草木咸若何者其天同也物得其天未有不熙然而游快然而育者虽豚鱼亦且感格而于化邦乎何有诚以孚乃亿兆人之本心有感之而无不应也然天下有一人未孚即孚有一毫未到至孚乃化邦此即夫子所谓修己以安百姓皆性体之扩充非直事功之效騐也惟尧舜之主始足以语此岂汉唐之杂霸所可防哉夫合天下之理而归之于心合天下之心而归之于孚而毫无意必固我之私反之于天命之初殆无少亏缺此尽人以复乎天始克全其无妄之真体而天人相契之防微矣故下曰中孚以利贞乃应乎天也然则中孚之道一诚而已矣干之九三曰君子终日干干夕惕若厉无咎而夫子系之以辞曰忠信所以进徳修辞立其诚所以居业忠信也诚也皆孚在中也则所以密致其功者亦唯是朝乾夕惕健行而不息则徳益日进而业益日修矣

　　周易
　　君子以思患而豫防之
　　监察御史【臣】陈仁
　　【臣】谨按天下之患每生于所易忽而发于所不测故贤圣之君博观今古穷极事理而是非较然夫天命靡常有治则有乱有安则有危然乱不生于乱而常生于治之时危亦不起于危而常起于安之日惟人主恃其久安而狃于常治不思所以豫防之于是乱生而危至矣自古天下治安而致祸乱者不可胜数姑不具论论其最著者汉元帝遭世承平四夷向风然优游不断务为姑息知萧周之贤善善而不能用知恭显之奸恶恶而不能去赏罚倒置百度废弛自永光以来受制羣小贼害忠良西汉之衰决于此矣隋炀帝坐承富强之业志骄气盈慨然慕秦皇汉武之为人穷奢极欲兵连四夷政烦赋重盗贼蜂起而犹廵游不息恶闻直言天下怨叛遂以灭亡唐明皇既平内乱励精图治开元之际防致太平何其盛也及侈心一动怠于政事殚耳目之玩穷声色之巧奸臣执权艳妃乱政南诏之败然不知至于宠用聚敛之臣竭天下以自奉致使禄山専以货寳交结左右防养奸慝其后乗舆播迁唐祚不絶如线元顺帝当熙洽之余忽盈成之戒荒于逸乐朝政日紊是时羣雄割据四海鼎沸而帝犹不悟迎西畨僧行运气之术教宫女作天魔之舞又于内苑造龙船俱五采金装日于后宫海子内游戏荒淫如此安得不亡由是观之治极则乱安极则危忧乱者其国常治恃安者其国常危此理之必然者也向使四君者于其全盛之时皆能逆探其未然之患而豫防之则至今可以不废惟其履盛满而不知戒或戒之而必待其着故祸发而不可救古之有天下者非以得位为乐也日出而朝而惕然以思曰毋役耳目与毋殖货利与毋拒忠谠与日中而聴而凛然以思曰毋邪臣进而正士消与毋弋猎勤而游幸多与毋宫室崇谗夫昌女谒盛与日入而息而悚然以思曰毋屑越于舞女酣歌与毋耗志于蓬莱方丈与毋刑法太密而诏令太繁与乂进庶人而问之曰毋饥寒切于肌肤而吏莫之省乎则怨我者乎进士而问之曰毋化不下究而积行之君子壅于上闻乎则谤我者乎进诸大夫而问之曰毋尊卑濶絶而上下之情不通乎进诸将而问之曰毋烽举燧驰多垒于郊而棨防不宁者乎凡此者非以为茍劳也葢恐一物之失理故事事而思之一事之失宜故时时而虑之虑之于无事之日而寻其端绪之所自起究其流之所必至以曲尽其防闲之术使不至于患也易曰安不忘危存不忘亡书曰制治于未乱保邦于未危此物此志也茍为不然骄纵淫佚徒取一时之快而不为异日之图一旦驯致于覆败祸乱无可奈何之地虽有圣人亦无能为矣是故君子之为国也欲祈天而永命必思艰以图易

　　周易
　　六四繻有衣袽终日戒
　　监察御史【臣】甄之璜
　　程子曰当既济之时以防患虑变为急繻当作濡谓渗漏也舟有罅漏则塞以衣袽有衣袽以备濡漏又终日戒惧不怠虑患当如是也
　　胡炳文曰乗舟者不可以无繻而忘衣袽亦不可谓衣袽已备遂恝然不知戒水浸至而不知则虽有衣袽不及施矣
　　【臣】谨按此周公欲占者处既济之时宜预备而戒惧以为保邦之计也夫时当既济丰功赫奕至徳昭宣兆姓享乐利之休万国集玉帛之防人莫不谓巳治巳安而可无烦筹度矣乃公系四爻之辞丁宁示警既曰繻有衣袽又曰终日戒岂故为是鳃鳃过计哉葢统莅众则间端易萌承平久而逸志或起须知有备无患王道之良图思患预防君子之逺虑故弥后患者当裕之于先事抚大业者贵持之以小心使繻漏已形而始谋御患之具则仓猝求之其势必无及矣抑衣袽有备而恃为无恐之资则悠忽将之其失仍不免矣惟时虽无患常恐患之或生而所为图之务周储之务早者预备既不忽于寻常变虽有备犹恐备之不密而所为察之务谨防之务严者戒惧复不忘于顷刻夫而后攸往有利涉之功临深无胥溺之害也四值既济之时而为坎体居近位其象固如是耳公意以为居安思危保至治于万年者君与臣均有责焉故绸缪未雨既托为鸟音以告其君而繻有衣袽又系为爻辞以朂其臣君臣交勉儆戒无虞周之所以传世三十绵祚八百者其有赖于此义也夫

　　御览经史讲义卷七
<子部,儒家类,御览经史讲义>
　　钦定四库全书
　　御览经史讲义卷八
　　周易
　　天尊地卑乾坤定矣卑髙以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣
　　检讨【臣】陈兆仑
　　孔頴达正义略曰此明天地之体论天地之性因广包万物之情也
　　朱子本义略曰此言圣人作易因隂阳之实体为卦爻之法象庄周所谓易以道隂阳是也
　　【臣】谨按孔疏以此传为泛论天地万物于理亦属可通要不若朱子以每叚上句属隂阳下句属卦爻之为分明切当也葢六经莫竒于易圣人虑学者之诧为险怪疑为幽渺以为古圣因心独造之书而无关于日用行习之要故于系传发端先推明所以作易之意使知自开辟以来即有是隂阳之实体古圣人特就天地间之所自有而阐发之耳有如一俯一仰即见天尊地卑此天地自然之易也而易中乾坤之卦即此定矣由是每卦分乾坤之画列上下之爻上为贵下为贱贵贱所由位一准乎卑髙也由是每爻以奇耦之数状隂阳之性阳至刚隂至柔刚柔所由断一凖乎动静也以位言之曰尊卑以徳言之曰动静惟天动而地静而受生于天地者亦各为动静曰类聚曰羣分如本天亲上本地亲下之属有异同则有趋避而易于是生吉凶之占也惟天动而地静而附丽于天地者亦互有动静曰成象曰成形如日月经天江河行地之属有推移则有新故而易于是着变化之策也合而言之自一画以至六十四卦皆本于天地间之所自有而非圣人之强设则读其书者皆可引而归之身心騐之日用随地可以见易随时可以学易而观象玩占之君子可以兴矣是故尊君亲上只父恭兄所以明贵贱也不侮矜寡不畏彊御所以法刚柔也择善而从去恶若凂所以审吉凶也履盛思谦居安虑危所以持变化也此学易之大略也

　　周易
　　干知大始坤作成物干以易知坤以简能
　　监察御史【臣】严源焘
