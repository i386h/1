<!-- { "loadSidebar": true } -->
　　【臣】谨按人君继天立极知临九五之尊首出庶物之上顺以宅心如尧舜之温恭克让文王之徽柔懿恭尤本乎巽以制事葢巽者徳之制也以类天下之情以通万物之理所以因时而制宜也顾顺巽皆自其一身言之天徳也自一身以达诸庶政百度兴而徯志应纪纲饬而号令明本大中至正之道以为协中归正之基所以为观于人者也王道也至盥而不荐有孚颙若则以専一之精神发而为颙卭之容止即建其有极之意也不动而敬不言而信下观而化者即归其有极之意也若夫妙不可测之谓圣圣不可知之谓神则上天之载无声无臭而日月运行一寒一暑四时代谢于其中亘古亘今无稍差忒其寂然不动感而遂通往来不穷变化不居天何言而四时行也此天之神道也圣人者居天位备天徳心与天合道与天契凡敕几感物无非体天之妙用故曰圣人以神道设教岂若后世谬为防纬禨祥之説托为荒逺无稽之谈且假河图洛书以实其说曰此圣人之神道设教也哉是以圣人端拱于穆清之上荡荡乎化而裁之推而行之神而明之黙而成之者莫可形容斯天下之人涵泳其徳而不知其功鼓舞其化而莫测其用忘帝力于何有日迁善而不知所谓诚于此动于彼存者神过者化也然则圣人之神道非神奇也即民彛物则日用寻常大中至正之道也是以大观在上而天下服也

　　周易
　　有孚颙若下观而化也
　　监察御史【臣】马丙
　　宋徐氏几曰下观而化以四隂观二阳言谓上有精洁诚敬之徳颙然可仰则天下有所观感而化如舜恭已正南面而天下自治文王不大声以色而万邦作孚自然之感固如此也
　　【臣】谨按君民之际通乎性情感应之机防于影响上有显示之模斯下有潜移之效自古迄今未之有易也盖君天下者首庶物而作覩垂衣裳而御宇志气神明咸与百姓之心思相贯衣冠瞻视常与万民之耳目相周风化之原实由于此是故诚敬积于一心而徳辉畅于四体勿虞勿诈内之不参以伪妄之端如圭如璋外之自形其穆皇之象渊黙之衷彰于王度颙卬之望着于明堂思虑固所不存而縁饰亦所不事矜持固所不作而镇静亦所不知由是自朝廷以至百官自百官以至万民聚而覩焉既共凛乎天顔环而象之因以成为风俗不待申命悬书而瞻圣主之清光自潜消其积习之染无烦令行禁止而对明王之徳宇自隐动其乐善之思其观而化也非上之有孚颙若者足以感之曷克臻此乎故徐氏举舜与文王以发明之者葢帝舜以温恭允塞之精心垂旒搢珽施于山龙藻火之华而时雍风动之休因之以作海隅苍生罔不钦承帝徳此其征也文王以徽柔懿恭之至意端拱深居发为临保肃雝之盛而乔木甘棠之化因之而成小懐大畏罔不乐顺王风此亦其征也是知深宫之作则非欲要结于斯人而黙召之神势难遏焉虽在愚民能不闻风而向道闾里之会归非欲求媚于天子而观感之深心难已焉编氓虽陋能不革面而回心故上之所示下斯应之其事有必至其几有必然也帝王表正万邦之道其理岂外是哉

　　周易
　　六四观国之光利用賔于王
　　监察御史【臣】倪国琏
　　程子曰圣明在上则懐抱才徳之人皆愿进于朝廷辅戴之以匡济天下四既观见人君之徳国家之治光华盛美所宜賔于王朝效其智力上辅于君以施泽天下故云利用賔于王也
　　【臣】谨按此言观道之极盛也五以中正之徳大观在上而最近者莫如六四一爻所以观之最切盖斯时在上之本身以出政者谟烈显承炳为邦治文章礼乐蔚为国华其盛徳之光辉不特见之一身而且着之于天下惟四得以仰瞻日月躬覩休明有如唐虞之时叙为典礼敷为文徳播为干羽国光之发越甚隆而禹稷臯防诸佐皆得就日而瞻云又如成周之时显为懿徳传为令闻者为雅颂国光之宣昭甚逺而周召毕散诸臣皆得觐光而烈夫明良相遇之日自古为难而声明文物之朝代不数觏占斯爻者所以奋然而兴幸际盛明愿依末光以景郅治也然此有才有徳之士原由朝廷数十百年之培植而成盈廷师济所以志美于书棫朴菁莪所以兴歌于雅国家于朝觐之臣则賔而礼之于草茅之士则賔而兴之是以旗章衮舄锡之以礼者敷湛露之深恩而修其方物以其介圭用以对越天威焉则燕笑誉处之余煌煌乎观恺乐之龙光也且承筐鼓瑟防之以乐者举鹿鸣之盛典而进于司徒升于司马用以委贽彤庭焉则书思对命之际奕奕乎观令徳之休光也用賔于王者其利如是上下交而其志同防力献而其政举大观之主在上岂独六四一爻之幸乎诗曰凤凰鸣矣于彼髙冈梧桐生矣于彼朝阳菶菶萋萋雝雝喈喈惟有菶萋之嘉防而因以致雝喈之和鸣则四之观光而得与于賔礼也究由五之中正足以为观于上而令下观而化耳

　　周易
　　观乎人文以化成天下
　　编修【臣】窦光鼐
　　【臣】谨按贲之彖辞曰文明以止人文也朱子本义曰以卦徳言之止谓各得其分吕温曰文者言错综庶绩藻绘人情如成文焉以致其理然则易所谓文犹曰万物各得其理云尔何以明其然也人之生也离居不相待则穷羣而无分则争二者天下之大患也是故君臣父子之间兄弟夫妇之际文之所由起也君君臣臣父父子子兄兄弟弟夫夫妇妇文之所由成也若然则文在天下亦人自为正之具耳而曰观乎人文以化成天下何也道率于性而修于教也荀卿曰圣也者尽伦者也王也者尽制者也古之圣王观乎人之有君臣而明其朝觐燕飨以止于义也观乎人之有父子而明其寝膳问省以止于亲也观乎人之有兄弟而明其奉几执醤以止于序也观乎人之有夫妇而明其亲迎合以止于别也以为是足以厌天下之心而观吾化之成矣既而犹虑其未足以厌天下之心而观吾化之成也则又为之雕琢刻镂黼黻文章以饰其目为之疏房檖越席牀第以饰其体为之钟鼓管磬羽籥干戚以饰其乐为之寝兕持虎蛟韅弥龙以饰其威为之笾豆樽俎毛炰胾羮以饰其爱敬之情为之賔主介绍筐篚玉帛以饰其交会之节使天下之人得其养而好其别安其身而深思其意至于步骤驰骋方皇周浃鼓舞之而不倦日用之而不知也故曰欲观圣王之迹则于其粲然者矣苏辙曰歴观唐虞至于商周未尝一日而不趋于文也由今考之明俊徳亲九族平章百姓协和万邦陶唐氏之文也徽五典叙百揆賔四门命九官有虞氏之文也六府孔修庶土交正只台徳先不距朕行夏后氏之文也率民事神先罚后赏商之文也尊礼尚施赏罚用爵列周之文也孔子曰周监于二代郁郁乎文哉盖亦以为王道之盛其文理当极于是焉耳至于后世文久而息节奏久而絶而议者乃以为用文之弊夫使古圣王而不用文也则万物之不得其理久矣且以贲卦论之六五为贲之主以敦本而终吉上九居贲之极以返本而无咎此乃所谓文明以止之人文也后人不思饰质以为文而灭质以为文至或盛威仪以求至理骛繁缛而待太平及其用之不效而乃归过于文不亦惑乎易曰物不可以茍合故受之以贲致饰然后亨则尽矣故受之以剥真善言文者哉

　　周易
　　观乎人文以化成天下
　　编修【臣】钱琦
　　【臣】谨按一代之文章一代之气运为之亦一代之学问主之也虞夏之书浑浑商书灏灏周书噩噩唯时际其盛亦徳极其隆故文遂炳炳麟麟自词采日炽道义始蚀华藻胜而理义之防微芜陋滋而尔雅之辞鲜此匪独文章之病抑亦世道人心之惧也易之贲曰观乎人文以化成天下盖言风气之所成皆教化之所致然则所以障学海之狂澜作世教之砥柱者不可不讲矣臣摠其略大约人文之易犯者六而所以化成之者其要亦有六一则艶词逞辨穷极瑰丽摭拾以快聪明典而不确寻讨以矜渊博丽而不经是为夸一则抉隐宗元过为诡诞竞今摈古旁引不经如李长吉之呕心子云之集字是为怪一则钻研蠧穴墨守园芜秽而不切于情拘牵而不达于事土羮尘饭糟粕唾余是为腐一则纎佻乏骨涂泽无神但求属对之工不嫌傅会弥竭琢镂之巧终失大方是为凿一则瘠义肥辞繁杂失统连篇累幅神气不联未免支离或致重复是为冗一则心孤情惧貌瘁神伤辞不克以达心兴殊落落才不足以称体幅亦寥寥是为枯夫言以旌心文原载道经史之防荟萃百家孔孟之书包涵万象不必别求竒也是故贵正本也夫本固则叶盛源逺则流长古之作者胸罗星斗笥富缥缃以故濡毫则珠玑并集着纸亦风雨争飞非枵腹所能办也是故贵储学也夫井蛙不可语海拘于墟也夏虫不可语氷笃于时也学者少所见则多所怪矣上下千年纵横万里而后著书匪自成一家之言立説非强作解事之论也是故贵广识也夫水畜则盛火宿则壮风积则厚气飬则充沛若江河之决屈曲皆流响如宫羽之调短长悉协非一朝一夕之故也是故贵养气也廼若议论之词不可施于纪事草野之语不可上于明堂非明辨以晳是犹慕规之圆而规珪之方既无当于体裁泥古之言而违时之制必有乖于事理是故贵辨体也至若食古宜化下笔有神奥义可以自抒心裁务期独出不然仅工獭祭或见于优孟之衣冠即解虫镌且有类于东施之颦笑是故贵神解也夫本正则俗説不淆学博则考证有据识广则无固陋之失气充则无浅薄之虞文有体裁则靡巧之弊革学能神解则模拟之习除由是离离蔚蔚矞矞皇皇人文日盛气运日隆直与唐虞三代比美矣夫非在上者有以化成之奚以臻此此则圣人用贲之道与

　　周易
　　观乎人文以化成天下
　　监察御史【臣】王显绪
　　【臣】谨按贲之为卦离下艮上离本卦彖辞曰重明以丽乎正乃化成天下艮本卦彖辞曰动静不失其时其道光明是离自离而艮自艮也至贲以离处于下火之性炎上而莫遏艮居于上山之体峙立而不迁约离于艮而光辉愈见凝聚饰艮于离而行藏悉寓中庸离得至善其明不流于浮艮得至明所止不囿于陋甚矣贲道之大也其文之在人不可取而观乎夫天下一人文之区也举凡伦常之大纲纪之繁以及礼乐文章之细悬之象魏之际而无所易达之山海之遥而无所违声溢八荒光被四表歴古圣帝明王所以张弛损益者治美当时功垂后世人文之盛亦各成其化矣而孰不由贲之文明以止者致之哉是故观贲之明以经纶天下而典礼敦庸皆焕然不容揜观贲之止以节文天下而等威度数皆确然不可越典礼敦庸之所布天下渐被于熙熙皥皥之风等威度数之所齐天下甄陶于荡荡平平之治则化成于恩明谊美者贲之离明之徳之所致化成于道一风同者贲之艮止之徳之所致也在王者乗时出治且未有不法天者天文人文一而二二而一天文之温肃寒暑日风雷雨其各有节次者与人文之各有条理无以异其各有气者与人文之各有分量无以异王者之化动与天文相合即极之日月合璧五星联珠卿云见甘露降又未始不可以人文化成为感召孔氏颖达曰文明离也以止艮也胡氏允曰粲然有礼以相接者文之明也截然有分以相守者文之止也何氏楷曰一文之一止之而文成此三说小有异同其于离徳明艮徳止合明与止以成人文之化者则皆发明精切程传曰人文人理之伦序观人文以教化天下天下成其礼俗乃圣人用贲之道也是贲之为贲既为圣人推化之则复为圣人兴化之騐贲之所成讵不大乎哉

