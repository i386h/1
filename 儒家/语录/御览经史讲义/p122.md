<!-- { "loadSidebar": true } -->
　　【臣】谨按民为邦本而食为民天古有云终嵗不制衣则寒一日不再食则饥饥寒交廹于身而尚能无为非者盖寡孟子曰无恒产而有恒心者惟士为能故王者诚欲惠安元元必先天下之忧而忧后天下之乐而乐则非有以经治其所重不可夫自古人君亦何尝不以民食为重而汲汲于足民苐不深察乎民足之所自来而徒为一时之补救若汉武移江南下巴蜀之粟以救江陵唐西都不稔乃幸东都虽于目前不无少济然蠲赈不继旋见溃败则孰若三十年之通先有以预使民足之为计得哉尝考金穰木饥天行自有定数然古者虽有不为灾诚以政之为豫备者至详且悉也周礼以九职任万民三农生九谷其首重也他若百工饬八材商贾通货贿嫔妇治丝枲臣妾敛疏材闲民转移执事盖如是则生财之道廼备而又可无坐耗之虞若夫祭祀賔客羞服以及匪颁好用则又定以九式虽曰惟王不会而要统于太宰有不如式太宰得以均节之毋或有滥费也而犹恐九职之民或不勤于职故国语曰社而赋事烝而献功男女効绩愆则有辟而犹恐其或侈于用故上下异服老少异粮五十始衣帛七十始食肉诗曰采荼薪樗食我农夫言老者则食以甘防也又曰为此春酒以介眉寿书曰厥父母庆洗腆用酒故羣饮有诛当其时内外男女各修其职各安其分珠玉锦绣不粥于市衣服饮食不粥于市民生不见靡丽之可悦而左道乱政者杀无妖淫邪诞之説鼔惑其间以故太和洋溢戾疾不作自无水旱间有水旱而荒政十有二条不过散利薄征弛力舍禁去几礼杀哀蕃乐多昏索鬼神除盗贼而已初何尝有岌然不终日之虑而孜孜焉议蠲议赈为哉故余三余九诚根本之至计而足民之善道也夫后代之天下犹古之天下后代之地利犹古之地利然一遇歉嵗民或不聊生者何欤晁错云地有遗利民有余力生谷之土未尽垦山泽之利未尽出其在汉时有然抑或不仅汉时有然欤冀之北土唐虞夏殷之都也邠岐丰镐周之所兴关中乃所称天府之国而古之雍冀多富农今之山陜多富贾其名为农者耕耘收获之法大抵卤莽灭裂曾不若江南之惰农其妇女都无事事故耕桑沃壤半弃为石田矣【臣】愚尝以为西北之民宜先使尽地利古沟洫经纬之法诚不易复但劝民自为沟塘其所开地即除田赋改塘赋大约塘方一亩可济禾十亩得利多而相效者众则沟渠备而水旱无虞水旱无虞则田事日兴而逐末者将渐返而归农又其余荒弃之地聼民辟垦树艺不收其赋则民更无不踊跃而趋赴者然后简其善农者若古力田之科优其给使教耕耨有成效则畀之官若古田畯之职记曰山林薮泽民有能取蔬食者野虞教道之是可仿而行也至若江以南地利未尝不尽农事未尝不精然一防之费动逾钱十千乡里妇女必曵罗绮以为容或一婚而费百金者有之或一葬而费百余者有之十室之里嵗必梨园演剧名为酬神罄一夫力作之入而不偿也舁一土木神像周走阡陌闾巷旌旗防服绵亘数十舍谓之香会罄十夫力作之入而不偿也遇有疾病则师巫起而蛊之牲牢酒醴之费更或积数嵗之获而不偿也又安能尚有余蓄哉故凡冠昏丧祭服食器用经制宜定而邪説淫祀尤所宜禁止者也大学言生众食寡为疾用舒葢生财之道不外于开其源而节其流孟子言易田畴薄税敛又言食以时用以礼意亦与大学无异【臣】故反覆推求余三余九之所自来而知古今无异民则古今亦断无异治且即制国用之一端而王政之大全固已櫽括于其中非徒以夸诩盛世丰亨悦豫之象已也不然一出入之节一赢余之数凡彼悉心会计者绰乎能之而胡为以冢宰与持筹之事且以为天子忧乐之所系哉忧以天下乃能乐以天下而圣人之忧民有不沾沾于目前者葢如此










　　礼记
　　三年耕必有一年之食九年耕必有三年之食以三十年之通虽有凶旱水溢民无菜色然后天子食日举以乐
　　编修【臣】蔡新
　　【臣】谨按国以民为本民以食为天自古帝王未有不以民食为先者然使必解衣推食家给而人赐之虽尧舜犹病是故顺天之道因地之利导民之力三代以来未之有改也考之周礼如散利薄征振穷恤民诸政非不尽善然其取于不匮之府藏于不涸之源者则莫如余一余三之可恃也或谓三代以前民无甚贫亦无甚富终嵗勤动仅足供一家之食亦焉得人人而有余一余三之积乎【臣】谨稽之古制按之当今之则约畧计之而知其不诬也周制六尺为歩歩百为亩一夫受田百亩程子以为当宋之四十余亩若以周尺计之为今之二十余亩嵗可得谷五六十石此其入数也周礼民食月自二鬴以至四鬴今以八口之家计之日食米不过四升计嵗食米为今之十有四石四斗谷数倍之为二十八石有竒此其食数也以所食之数准所入之数仅居其半而其时民俗俭朴布帛取之树桑蔬菜取之园圃鸡豚取之孕畜冠昏丧祭宾朋燕飨各有限制嵗费不过十石计可余谷三之一积至三年适敷一年之食此臣所谓以今凖古约略计之而知其必有者也或又谓三代之世地广人稀后世田不加辟而戸口日增势必不能【臣】又窃以为不然夫天地之所产自足以供天下之食以人数之渐多而疑天地之不给未可为定论也况自尧舜以至成周千有余年圣君代作休养生息虽夏商之季亦不闻有杀戮攻战之事文武成康继之分田制产食时用礼男女以正婚姻以时不宜民数之尚少战国以后秦项三国六朝五季经数兵革不宜民数之较多也【臣】谨按王制方百里者为方十里者百为田九十亿亩山陵林麓川泽沟渎城郭宫室涂巷三分去一其余六十亿亩是大国地方百里为田万井去三之一为六千三百井实五万四百户次国半之为二万五千余户小国又半之为一万二千余户成周盛时千七百余国戸不下三四千万虽有上地中地下地之殊一易不易再易之分未必地各为井井各八家然概从减数大率亦不下三千万此其可考者也两汉极盛民数不过千六百七万余戸唐天寳十三载亦仅九百六万九千余戸即使隠匿逃亡诡寄脱漏概从增数亦不及二千万由此观之西周之世民数固不减于汉唐而自汉武拓地开疆以来土田又实浮于古也亦何人满之足患哉诚使仁圣之君念稼穑之艰难思民生之不易力图邦本深计治安游惰何以复业贫富何以相通田野辟矣而谷何以不加裕年嵗登矣而户何以少葢藏沟渠畎浍之不修沃壤亦等于石田也吉凶賔嘉之无等多藏可至于立匮也官吏知催科而忘抚字则胥役皆耕耘之扰也小民轻菽粟而重金钱则膏腴亦别种是图也其当寛以示教者则如月吉布令正嵗读法而不为迂其当严以示罚者则如宅不毛者有里布民无职事者出夫征而不为刻因地制宜随方立政而又清心节用正本澄源使旱潦无灾百谷顺成以一人而养天下斯以天下而奉一人玉食万方日举以乐岂不休哉





　　礼记
　　无旷土无游民食节事时民咸安其居乐事劝功尊君亲上然后兴学
　　左谕德【臣】嵇璜
　　徐师曾曰度地居民则既无虚旷之土每夫受田故亦无游惰之民为之难故食之有节为之疾故事以其时
　　【臣】谨按孟子谕制民之产必使俯仰无忧丰凶咸足然后驱而之善故民之从之也轻戴记此条实相发明葢王者建国君民固以教学为先然民生未遂则教化不可得而施是以虞书三事先正徳而利用厚生次之者从其重也洪范八政先食货而宾师次之者循其序也地邑民居必参相得特先定其规模耳至土之所以无旷民之所以无游则有劳农劝相之实政焉是故孟春则命田舍东郊自是而后命司空修利隄防命野虞出行田原命司徒循行县鄙其所以劝之者如此其勤也惰游之服垂緌五寸周礼以圜土聚教罢民其所以惩之者如此其至也岂度地受田遂以毕吾事而无游旷之患乎食之有节也二鬴三鬴上为之定其制事之及时也毋作大事毋起土功上为之一其力凡民之所以得安其居秋毫皆上之赐也恻怛之爱忠利之教盖已油然洽于民心乐事劝功尊君亲上有非可以作而致之者夫然后因其机而利导之本恒性而绥厥猷学之兴也易矣不然则孟子所谓奚暇治礼义者学校虽设师儒虽置亦为文具而已安能致易俗移风之效哉【臣】又惟古今异宜南北异势财成辅相之方有不可概施而例视者如每夫受田古之良法也井牧废而此法已不可行劝惩之法如月令及周礼所载宜若可仿而行也然使冠盖之使四出而圜土之逮系日众又不免为闾阎之扰畎浍距川古人所为农事之先资也今东南之水利不无湮淤若西北之地安能使复禹旧迹乎食时用礼古人所为恒足之至计也今西北之俗虽富而尤尚纎啬东南之俗虽贫而仍事华靡示俭示礼岂可无适中之制以行之乎然则欲求民之安居乐业也诚莫先于足食足食诚莫先于劝农而劝农之道莫如责成郡县欲责成郡县必先寛其力而重其权使无困于簿书期会之繁至佐贰以下皆得各举其职以佐长吏之不逮夫然后劝惩之法可得而施而家给人足比戸可封有以驯致而无难矣






　　礼记
　　无游民
　　编修【臣】林枝春
　　朱子大学生财节注引吕氏语曰国无游民则生之者众矣
