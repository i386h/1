<!-- { "loadSidebar": true } -->
　　【臣】谨按经言感应自然之理观物类而已知思虑之无庸矣而况圣学之出于自然者乎夫圣人之学始于下学迄于上达诣虽不同而机则一贯心之裁制为义而义之精妙为神义者宜而已物之有宜有不宜事之有可有不可研之在乎一心而用之实通万变使未有以精之则于事物之理但见其肤浅而不得其精深欲于应事接物之间曲中其则不可得也圣人惟精研其义几微必察不使纎悉有遗巨细毕该务令毫厘必辨由是积而造之至于入神之域则妙不容言天下莫得而窥其秘变化不测神莫得而与其几此穷理于内原无心于致用也然权度之在我者既精斯神而明之取诸资深之后而所触皆通随感即应得其无方之用而迎物而解凡事之大小常变不过执一义以处之而各得其当而用于是乎致矣由是言之屈此心于斯理之内而所诣者微然后能伸此志于应感之交而所发者逺此知行所以相须内外所以交养而互发者与书曰惟精惟一允执厥中此之谓也

　　周易
　　穷神知化徳之盛也
　　监察御史【臣】储燧
　　【臣】谨按与天地合其徳者圣人也既已徳合天地则凡为不贰为不息为动静之互根而往来之递嬗者莫不触于目而会于心葢天人一理人尽而天自见神而明之无事于研求也感而遂通亦无待于推测也精义利用下学之事也过此则为上达之境矣今夫隂阳之迭运于两间也自其合一不测言之谓之神自其推行有渐言之谓之化神无方者也无在而无乎不在非有疆域之可求无为而无乎不为岂有方隅之可限握造化之枢纽者此也司气机之阖辟者亦此也夫孰从而穷之化无迹者也动而无动方其动而静之机已萌静而无静方其静而动之机已伏其流而不息者此也其止而不过者亦此也又乌从而知之惟圣人者主静立极浑然一天载之精微故能黙契夫川流敦化之妙而合上下以同流体立用行无在非天机之呈露故能会通乎易知简能之源而统髙卑而合撰彼夫行之弗着习焉弗察可使由而不可使知者量有所阻也仁者见仁智者见智得其偏而遂遗其全者识有所滞也穷神知化非徳合天地者而能若是乎而谓非徳之盛乎一故神两故化藏诸宥密与塞乎天地非二物也能尽性自能达天仰观俯察实有相似而不违者而何至于扞格而不通神天徳化天道騐诸身心与征诸造化同一源也能尽天地之撰自能通神明之徳成象成形真有得意而忘言者又何至于纷岐而不合盖穷非研究之穷明无弗照之谓穷也知亦非推测之知睿无弗通之谓知也此亦惟养盛者自致焉而已矣夫不知者往而屈也自致者来而伸也圣学之自然有如此而人事之往来又何所用其憧憧也哉

　　周易
　　咸速也恒久也
　　编修【臣】王际华
　　蔡渊曰有感则应故速常故能久
　　【臣】谨按天下之至神者心也故有感而即通天下之至常者道也故歴久而不变夫民之蚩蚩本天下之至愚而动之若甚易治之又若甚难自昔圣王不以动之易也而輙喜不以治之难也而终倦是以立之斯立道之斯行绥之斯来动之斯和世以为圣人过化存神之妙若是其不可测也而圣人直行所无事焉渐民以仁摩民以义浃于肌肤沦于骨髓世以为圣人百年必世之效若是其不易几也而圣人自纯一不巳焉葢诚者圣人之本也存诸心体诸身施之于事物彰之于政令上以诚感下自以诚应至诚而不动者未之有也传所谓上老老而民兴孝上长长而民兴悌上恤孤而民不倍孚及豚鱼防于影响圣人之感于人心亦若是而已矣然而至诚无息悠久无疆凡制礼法修教化正纲常叙九畴与一切用人理财诸政必不狃于小成必不昧于近利必不以王道为难成而生畏阻之心必不以太平为既致而萌逸豫之想朝乾夕惕兢兢业业终始惟一时乃日新圣人之久于其道者惟其诚也夫速之与久义似相暌而咸之与恒理本一贯彖传于二卦皆言天地万物之情感而即通者情也久而不渝者亦情也即情之无不通而慎所以感之者即情之不可渝而慎所以持之者其道岂有他哉亦曰诚而已矣本诚以动物虽匹夫匹妇之愚咸黙喻乎庙堂之志于以致四方之风动不难也积诚以布化虽昆虫草木之微咸煦育于太和之治于以垂万世之丕烈皆此也宋儒周敦颐有云治天下有本身之谓也本必端端本诚心而已矣朱子亦曰天下之事千变万化其端无穷而无一不本于人主之心然则咸以感之恒以守之欲图可大可久之业者其必勉勉于诚心以端其本与

　　御览经史讲义卷八
<子部,儒家类,御览经史讲义>
　　钦定四库全书
　　御览经史讲义卷九
　　书经
　　钦明文思安安
　　监察御史【臣】熊学鹏
　　蔡沈曰钦恭敬也明通明也敬体而明用也文文章也思意思也文着见而思深逺也安安无所勉强也言其徳性之美皆出于自然而非勉强所谓性之者也
　　【臣】谨按千古之治法必本乎千古之心法以为基千古之心法必本乎一念之兢业以为主钦者即兢业之谓也尧之徳性纯粹自然无一不臻于至善而史臣欲状其心体必首之以钦而后由明而文而思而至于安安可见圣贤之实学其造诣足以臻神化之境而持于宥密者皆此曰明曰旦之精诚帝王之治功其聪明足以当宪天之重而凛诸神明者皆此亦临亦保之意念盖人之心敬则定定则灵灵则足以烛万防之变虽当纷纭扰攘之会而是非曲直立辨于当前而不惑其所以能明者由其钦之所积而成者也迨心体明矣而钦之功仍不懈而后有经有纬章美内含足以经纶天下之大经而灿然成文者皆由其钦之所久而著者也夫钦之功旣贯于文之内而文之中仍载其钦之心于是凡有所思自足以通微而作睿盖宥密之理万物皆备无往不通而敬以直内所以思虑之所及周乎上下贯乎始终可以范围天地而不过曲成万物而不遗其思之深者钦之能深思之远者钦之能远也蔡沈谓敬体而明用【臣】愚以为敬之体旣立则明与文思皆其用也惟是四者之德俱人之所当有俱人之所当安而钦之功有未至则四者之德有未纯尧则天理之流行与此心之不息者浑合而无间无往非钦而若不见其钦之劳无往非明而若不见其明之迹无往非文而若不见其文之烦无往非思而若不见其思之苦尧之安安而无所勉强者即孔子所谓从心所欲不逾矩也抑【臣】更有进焉安安之义非仅指心体而言也凡人之身敬则安怠则危记称君子荘敬日强盖言戒慎恐惧初犹勉强矜持久之而天君泰然百体从令无往而不形其安适非若纷华靡丽之境声色货利之途止图取快于一时而其实身与心皆不胜其纷扰也故为人君者诚能以钦为主干干夕惕无往非顾天命畏民碞之心不使宫室服饰之得以役其精神不使宦官宫妾之得以移其志虑操存熟而疵累捐履中蹈和内以之建极外以之绥猷将见天地位万物育天下万世共仰有道之长矣又安见致治之隆不足嫓美于唐虞之际也哉

　　书经
　　克明俊德以亲九族九族旣睦平章百姓百姓昭明协和万邦黎民于变时雍
　　监察御史【臣】彭肇洙
　　【臣】谨按帝王之业以天下为量帝王之学以一心为基心之所具者理可喻诸天下而渐积渐推渐推渐满至于无所不被无所不极而要非于夲然之量有所加尧典克明俊德数言夲末源流至该至备其言君道也夐乎尚矣何也人君与天下相接者身而尧典不言身而言德明乎人心之不言而同然者理从其初而人情之不行而自至者功归于独也盖德之原于生初者无所不具近而家邦远而天下皆性分之不容辞而功之积于幽独者无微不彰亲亲而仁民仁民而爱物皆功力之所必至有其不容辞者而德乃可以言俊有其必可至者而明之功乃可以言克也荀况有言仪正而景正盘圆而水圆盂方而水方此其感应之机防于影响而其实在功夫则此书篇首钦明之两言尽之蔡西山曰敬体而明用言心主一而无适则精神团聚絶乎物之所以缘心常惺而不寐则志气警严觉乎私之所由伏推斯防也谨好恶愼言动精取舍公是非可以使贤者服敎愚者畏威迩者式型远者向化故其言九族也近而寡妻兄弟仆御之徒统是其言百姓也上而臣僚统是其言万邦也极之凡有血气者统是要之其言明德也所谓格物致知诚意正心修身无不统是也洵乎德无不明乃俊明亦无定以克明为定也且夫修德有功而养德尤在防其弊逸则隳德周公曰君子所其无逸矜则隳德易曰君子以虚受人肆则隳德礼曰君子庄敬日强安肆日偷不学则隳德説命曰惟学逊志务时敏厥修乃来允懐于兹道积于厥躬循此数端而体之以不贰持之以不息则上与唐尧并称无难焉又何三代以后之足云乎哉

　　书经
　　帝曰咨汝羲曁和朞三百有六旬有六日以闰月定四时成岁允厘百工庶绩咸熙
　　监察御史【臣】陈大玠
　　【臣】谨按岁无定日闰有定法朞者一岁之足日也岁者一岁之省日也闰者补三岁之省日凑为三岁之足日也又按毎岁所余六日为气盈所少六日为朔虚气盈而不置闰则朔晦望差朔虚而不置闰则春夏秋冬差闰所以消其盈而息其虚也然一岁只有三百五十四日而经云朞三百有六旬有六日何也此一岁大率之数也盖今年立春到明年立春二十四气全数有三百六十五日零二十五刻以二十五刻当一日举全数而言故曰三百有六旬有六日也二气为一月合二十四气该三百六十五日零二十五刻此气盈之溢数也十二月有六小月此朔虚之亏数也二者参合而置闰此不易之定法也若夫天与日月之行气朔之盈虚而不置闰则时且不定岁且不成何以示信于民使之及时而趋事乎闰之有关于天时人事如此左传曰闰以正时时以作事事以厚生生民之道于是乎在故春秋于文公闰月不告月则书之明非礼也胡传曰占天时则以星授民事则以节候寒暑之至则以气百官修其政于朝庶民服其事于野则主乎是焉耳矣周礼闰月王居门中盖告朔之礼天子居宗庙闰月居门中文公以闰月为附月之余而不行告朔之礼故春秋书之可见居门之典废如奉天授事何书称尧钦若昊天敬授人时凡为君者以钦若为心以敬授为事如尧典所云作讹成易以之信治百官则旣定之时顺时令以趋事旣成之岁顺岁功以告成自然众功毕举而咸熙矣尝读豳风七月之篇自一之日二之日以至九月肃霜十月涤塲其间流火授衣于耜举趾计一岁四时十二月无非为小民衣食计而预防其万全也又以见其长幼夫妇老少上下皆有皇皇服事一息不敢自安之意焉至于月虽有闰而时则不易惟依四时之令序举月令之事宜如行庆施惠聘士礼贤劳农劝民赏事恤孤及与公鄕大夫共饬国典时令以待来岁之宜不论闰在何月皆有毎月之政可举而行之也玉藻载听朔于南门之外闰月则阖左扉立于其中盖月闰于春夏则阖青阳明堂之左扉月闰于秋冬则阖总章元堂之左扉而必于南门者继明照于四方凡以勤民也是以上无日不勤防其下下无日不勤服其事将豳风可载咏矣若夫臣隣以时交儆喜起以时赓飏其于钦若敬授之防庶防先后有同揆也欤

　　书经
　　以闰月定四时成岁
　　监察御史【臣】欧堪善
