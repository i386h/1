<!-- { "loadSidebar": true } -->
　　宋太祖开宝三年徴处士王昭素为国子博士昭素酸枣人有学行宋主召见便殿年已七十余问以治世养身之术对曰治世莫若爱民养身莫若寡欲宋主爱其言书于屏几
　　监察御史【臣】舒赫徳
　　【臣】谨按寡欲之一言非独借以养身实则治天下之本不出乎此盖欲者人所必有而未能必得惟君临天下者在崇髙之地擅威福之权茍有所好将奉以天下之力而无不可致故于饮食宫室声色货利一切之事非必惑溺其中但意之所向偶偏而环伺而争应之者已有风靡景从不自知其然者矣迨至日受容悦锢蔽已深縦有忠诚骨鲠之臣直言切谏而欲挽回于一旦其势甚逆而为力甚难故臣以爲寡欲之説自人主言之非特飬身而实为治天下之本者此也其在于昔舜曰人心惟危易言窒欲孔子言克己孟子言寡欲无非深明欲之足以为累若王昭素所谓飬身在乎寡欲者虽似常谈而义实有合于此宜乎宋主书之屏几思以触目而警于心也抑【臣】闻之宋周子有云寡焉以至于无则诚立明通然则有天下者诚能体干刚健寡之又寡以至于无则中心无为以守至正天徳王道粹然无疵而飬身愈有不足言者矣【臣】一无学识因前言而并及之愿以为献纳之一助焉







　　史
　　宋太平兴国二年赐吕蒙正等及第
　　侍读学士【臣】于振
　　分注太宗思振淹滞谓侍臣曰朕欲博求俊彦于科塲中非敢望防十得五止得一二亦可为致治之具矣及亲试举人阅其十举至十五举者百三十人并进士吕蒙正以下一百九人诸科二百七人并赐及第又诏礼部阅其十五举以上进士及诸科一百八十四人并赐出身又九经七人不中格帝怜其老特赐同三传出身凡五百余人皆赐緑袍鞾笏赐宴于开宝寺自为诗章赐之
　　又云初太祖幸洛张齐贤以布衣献策条陈十事内四説称防齐贤坚执以为皆善太祖还语帝曰我幸西都惟得一张齐贤耳他日可使为相也至是齐贤亦在选中有司失于抡择寘之下第帝不悦故一榜尽赐及第
　　泾阳顾宪成曰人君之用人不可以一格限也以一格限天下士而士始有遗于所用之外矣何也士生世间有优于德行者有优于才艺者有优于文章者善求士者徳以德用才以才用文以文用无衡尺之限正谓天下之士有其攵者未必有其实而竒才硕徳之士往往潜乎愿慤无文之中弗可弗察也由是观之攵章果足以尽士耶科目果足以得士耶以攵章为足以尽士是周孔不如徐庾矣参之鲁回之愚不及防夏之说辞矣以科第爲足以得士则张禹岂不明经而甘为淟涊之行刘蕡岂不忠直而卒贻下第之耻何说也太宗用贤而卒以科目限岂不深可惜哉
　　【臣】谨按泾阳顾氏谓太宗以科目限人其说未尽当也自古帝王致治莫不以用人为先务太宗汲汲求才故五百余人尽赐及第可谓极盛矣而泾阳顾氏乃惜之何耶马端临有言曰古之用人德行为首才能次之虞朝咨采亦有九德周家賔兴一曰六德两汉以来刺史守相专辟召之权魏晋而后九品中正司人物之柄自以科目取人而操觚之士得以阶荣进之路矣然此法歴数百年而不可复更一防更之则荡无法度而浇滥者愈不可澄汰善哉马氏之言得经国之体也【臣】窃谓科目者取人之一途耳诚有潜徳幽光茂才异等固不妨安车徴辟以昭立贤无方之意若中人以下则非科目无由进用一定之理也葢乡举里选既莫能行于后世而九品中正行之既乆必有上品无寒门下品无世族之不若科目所收虽未必防十得五而犹可十得二三也乃以科目限人爲太宗惜顾氏之言不亦过乎且其以周孔例徐庾辨则辨矣而未当也何则周孔之圣固不可几顔曽之贤亦不数见得徐庾之才而用之而因文见道循名责实培飬之砥砺之亦在盛世之陶甄耳天下有顔曽而不必徐庾者矣未见徐庾之必不可顔曽也国家取士收之以徐庾何尝不期之以顔曽茍能勉自树立则皆圣人之徒也至张禹明经而阿权势是禹之负科目非科目之负禹也刘蕡虽下第而同列争白其屈是蕡之下第较荣于豋科矣何耻之有哉观于裴休李郃之言曰刘蕡下第我辈登科能无顔厚请回所授以旌蕡直可见一时去取虽有失当而忠直之气隂服乎人心是科目之有禆于风教也大矣所可议者太宗亲试举人既阅其十举十五举者及诸科俱赐及第矣又诏礼部阅其十五举以上者并赐出身夫抡才大典自当较其优劣以为去取今乃不问其能否不分其工拙惟以公车数上久困塲屋一切赐以荣阶且九经七人既不中格矣又怜其老而赐以出身鞾笏盈廷緑袍满席是不近于滥哉虽曰优恤士子圣主之用心然慎惜名器似不当尔也至张齐贤才华卓絶而有司失于抡选此自有司之过因是而滥与者五百余人是谓以其所爱及其所不爱用恩之过则有之而谓其以科目限人误矣况其时五百余人虽不复可考即如张齐贤吕蒙正二人功名事业辉映后先谓非科目所取之士得乎厥后韩范富欧等相继而起皆太宗博求俊彦之遗谋也又可以科目限人訾之乎迨真宗景徳中令礼部糊名考校又制誊録院以杜营私而科举之法始大备是非寛于始而严于终也大凡法立生全在随时补救寛严亘济务得其平以共成登明选公之治此致理之苦心进贤之大法也是故圣帝明王求才之意不得不广取士之法不得不严侥幸之途絶而淳朴之士始显奸伪之源塞而后自好之士始彰易曰进以正可以正邦也始进之不慎后虽小有树立亦犹无基之墙无根之木其为摧败也必矣士生尧舜之世固宜谨饬自爱以成家脩廷献之风而凡有进贤之责者益当矢慎矢公共防辟门吁俊之盛如此则不必防十得五而十得二三亦可为致治之具诚如太宗之所谕矣泾阳之论不亦固哉












　　翰林院侍读学士【臣】于振谨
　　奏乾隆十年正月二十四日奉
　　防前日于振所进经史内有家脩廷献四字此四字出于何书着写来钦此【臣】谨按宋史王禹偁传古者乡举里选爲官择人士君子行脩于家然后荐之朝廷礼表记事君先资其言拜自献其身以成其信又此四字制艺中恒用之【臣】学殖荒落记诵无多故一时引用连属成词伏乞
　　皇上天恩俯赐训诲【臣】不胜战栗惶悚之至谨
　　奏






　　史
　　宋太宗太平兴国二年春二月赐礼部进士吕蒙正等及第
　　监察御史【臣】孙灏
　　【臣】谨按策试进士宋之旧典太平兴国二年赐吕蒙正等及第曷以书美得人也若夫分注载张齐贤之事说者以为太祖既知其贤曷不柄任而顾需之以待后人迨齐贤举进士非太宗一榜之赐几失之有司【臣】愚窃以为不然夫齐贤一布衣耳上书言事汲汲乎有功名自喜之心此与王通之献太平十二策者同科其才固当世之所需而其道非君子之所贵也且王述有言人非圣贤安能毎事尽善齐贤既四说称防斯亦不可谓不遇矣而复坚执其余以为皆善毋乃气近于矜而学犹未粹乎太祖有见于此而属之太宗若曰吾将老其才以大其用耳岂既已知之而复置之哉太宗嗣位之初求贤孔亟以有司失于抡择而收之下第之中甚盛典也顾以齐贤之故而创为一榜尽赐之举则事之盛羙而反失其美者也夫抡才必先覈实使齐贤而非贤固不当赐之第矣使齐贤而诚贤虽特赐一第其谁曰不宜今也以一人之见遗举众人而尽赐之而齐贤因以得杂其中则是以众人为齐贤导阶荣之路而齐贤者直为众人辟滥进之门而已矣且既赐及一榜则使齐贤而为众人亦在得举之列而齐贤之贤何以别焉窥太宗之心以为如是则公不如是则私不知天下之才为天下用之坦然大公之事而反牵于避私之深是避私即其私也不已惜哉纲目书吕蒙正及第葢深美之齐贤之弃而复收尤重美之特一榜尽赐所以处美者未尽也而要之太祖储才之意太宗擢士之明是则后先济美者矣

　　史
　　宋太宗观灯于乾元楼语近臣曰五代之际生灵凋丧当时谓无复太平之日朕躬覧庶政万事粗理每念上天之贶致此繁盛乃知理乱在人吕蒙正避席曰乘舆所在士庻走集故繁盛如此臣尝见都城外不数里饥寒而死者甚众愿陛下亲近以及逺苍生之幸也
　　监察御史【臣】陈仁
　　【臣】谨按自古君臣相饬不特班朝涖政爲然虽游豫之时亦莫不以民艰为念而动色交儆由太宗言之则以治日少乱日多其乱也由人其治也亦由人葢有保世靖民之意由蒙正言之则以繁盛者其聚也流亡者其散也乐其聚而不知其散国之大患也何则人主深居九重闾阎疾苦无由上达而在廷之臣或以言为讳则阙门之外人主皆不得而知矣岂上天生民与朝廷设官之意哉然惟蒙正有忠君爱国之心故能因其所见而愓之以所未见设以丁谓王钦若处此则必曰陛下圣神文武有不世之天姿仁孝恭俭有君人之大徳宜其家给人足百嘉畅遂凡在天地之内含气之属皆裕如也至于秉性柔懦者虽不为阿谀之言然清问不及或持禄而不肯言防避辜而不敢言谁能直陈无隐哉然而蒙正亦非以此邀誉也盖欲太宗恍然警悟而孜孜勤民惟言是求则四海之广兆民之众得失利病了如指掌由是涵煦生飬蕃息齐民而天下国家永无危亡之患矣夫王畿首善以及通邑大都冠葢之所徃来商贾之所辐辏即有饿殍官吏刻期掩蔵且于众人属目之地多方粉饰以彰太平岂容鸠形鹄靣僵卧街衢令人泚颡哉故但见其庶而不见其亡也惟旷野之地村简人稀生者尚且不保死者谁为埋累累道傍所必然也君人者若徒恃一方之聚集而诩爲已治已安吾恐郊闗近所饥寒而死者且不见不闻矣况穷乡僻壌哉太宗知治乱之在人其不肯恝然置之度外也明矣虽骤闻蒙正之言若有不豫色然能屈己以受而不以罪名加之亦可谓希世之贤君也使以其言为不祥防阳聼而隂忌则蒙正之祸其可测耶然则非太宗不能成蒙正之贤非防正不能补太宗之阙天地合而四时行君臣合而万化理相需相济之道自古及今莫有外焉者乎







　　史
　　宋太平兴国八年上谓吕蒙正曰古所谓君臣道合者情无间耳凡士未达见当世之务戾于理者则怏怏于心及列于位得以献可替否当尽其所蕴言虽未必尽中亦当佥议而更之俾协于道朕固不以崇髙自恃使人不敢言也
　　检讨【臣】胡定
