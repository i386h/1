<!-- { "loadSidebar": true } -->
　　【臣】谨按君子为学必期于进徳而非主之以敬则泛泛为功亦无实地可据故此二语切指敬肆得失之机以明其要也日强日偷俱主心志而言心之果确奋发处便为强心之牵制防溺处便为偷二者相为倚伏如水火然此盛则彼衰也盖荘者所以持身也敬者所以养心也身心异用似有各致之功然敬为徳之聚可以合内外彻上下故天下未有敬而不形为荘者威仪丕着聿昭其定命之符寅畏时深早裕乎作肃之本如是则制外以养中因志以帅气尊所闻而髙明行所知而光大由希贤希圣以逹于天无悠忽之情而有逊敏之效也此而欲其不日强也得乎至于惰慢之气设于身体而毫不知检是之谓安天下亦未有安而不出于肆者鉴本朗也翳之则昏玉本洁也玷之则汚以有用之心置诸无用之地则茫昧之衷锢而不开嗜欲攻取之端必且环伺其有瑕可指之隙而迭起以为扰衔辔疎而气之决骤溢于奔驷隄防失而情之横放甚于溃川势固然矣世之人徒以为安肆便已而不知其既尝此味则相煽相引寖深寖溺志气之浮靡神思之流荡有潜滋暗长而不觉者或者欲去其偷而不悟乎所以荘敬而日强之道乃妄从事于擎跽曲拳正坐拱黙之类遂谓可以息朋从之扰而安一心之宅也譬之履彼周行而故岐其径以窘歩误不已甚哉臣尝伏而思之天人有互胜之形善恶无中立之界虽为君子果荘敬则强或安肆则偷诚有如周谞所云者然【臣】以为不独君子之进徳然也人主之澡身浴徳必先有其纲维之具而后能握乎宰制之原朱子曰尧是初头出治第一个圣人尚书尧典说尧之徳钦是第一个字钦即敬也而所谓允恭者非庄而何元德如舜岂复有当戒之事而当日一廷之上有虑其或即于安者益之戒怠荒皐之戒逸欲是也有虑其或入于肆者禹之戒傲虐是也可见人心惟危自昔所畏虽上圣不敢忘操存之功大臣不敢废箴儆之益岂非以有强而无偷乃君徳之克明耶【臣】愚谓欲崇荘敬在守之以恒而欲杜安肆当防之于渐人主斧藻深宫而有上顾天命下畏民碞之思则必整肃其容体齐戒其神明以主于一而不渝其闲又况耳之于乐目之于礼左右起居盘盂几杖悉仿古人所以警心之具而动息皆有所养焉将见清明在躬而盛徳大业之恢皇驰骤乎帝王而莫之能御所谓进于勤而恒乆不已也至若安肆之渐固贵乎始有以防之涓涓之滴流为江河合抱之木生于萌蘖况乎人主一心而诱之者甚众惟预察其端而严为屏之匪第奸声淫色珍货美利之杂陈而毋撄其虑也宫庭屋漏之中皆体程子防欲未萌之言而涤其原弥其隙一念之微方且干干夕惕之不遑又何至薄于怠而燕嬉娱乐之是务哉夫强与偷判于俄顷而必系之以日者【臣】闻惟日周天惟圣宪天圣敬日跻而有进进无已之意缉熙光明而有亹亹无穷之功此汤文之所以圣而益圣也使非法天行之健而渐染人欲浸淫之乆天理冺亡不日进则日退焉而已可不慎欤【臣】智识迂疎敢就庄敬安肆之旨推衍其说以见夫人主徳业之消长治理之汚隆其本胥于是乎在伏惟
　　圣明究心焉

　　礼记
　　君子庄敬日强
　　监察御史【臣】孙宗溥
　　【臣】谨按易象传曰天行健君子以自强不息盖人君继天以出治必当体天以立极天之为道也寒暑昼夜未尝有一息之或停故其体常健人君之法天也动静云为不可有一端之少懈故其用宜强强者非猝致之效盖有积渐之功亦非自然而能之有存乎强勉者焉要使存诸心而措诸躬者皆能合乎天徳之刚以肖乎天行之健是非荘敬不为功今夫吾身进徳之始要不可无严惮之意以摄之故外貌斯须不荘不敬则慢易之心入之矣其何以能强立而不返乎况夫身之所接尤有易即于偷者奸声乱色所以其耳目者有之纷华靡丽所以惑其心志者有之宴安耽乐所以惰其四肢者有之日用周旋之地稍有未检则精明强固之意少而頺墯委靡之气生欲其徳之日起而大有功也不綦难哉然而君子之所谓荘敬者又非仅致饰于外以从事乎观瞻之末也夫人君一身百官象之万民仰之左右近习从而窥伺之原自有不容不致谨者特以为见闻之所属而始矫而持焉则其所操者亦已疎矣惟君子不徒慎乎班朝莅官之时而独严于尔室屋漏之地是故戏豫之念无介乎容仪宴私之情不形乎动静其心之凛凛乎不敢自暇逸者殆无一息之间断也由是精神以振刷而益生愿力以操持而愈固要使吾心中无刻而非天命之流行则道心为主人心从而退聼所谓中立而不倚者此也斯真强也盖根心生色而自然睟面盎背者成德之騐也制外养中而后能顺正行义者进徳之渐也惟庄敬也歴乆而不衰则其强也亦日新而不已方其始也举措动作若以为拘苦而难安乆之习与性成渐近自然转以忘乎服习之劳而形其从容之乐此所以厥德修罔觉欤且即其义思之荘敬则操履不违守乎礼矣日强则战胜有权近乎仁矣君子之道日进无疆本直内方外之功以克尽己私纯乎天理即以协刚健中正之徳而无难是故日强之学即法天之学也

　　礼记
　　子言之事君先资其言拜自献其身以成其信
　　给事中【臣】刘方蔼
　　程子曰君子之事君也尽其诚以感发其志而已古人事君克行其道者以己诚上逹而其君信之之笃耳
　　朱子曰今之仕宦不能尽心尽职者是无那先其事而后其食底心
　　【臣】谨按舜典称敷奏以言明试以功禹曰敷纳以言明庶以功又曰乃言底可绩说命曰说乃言惟服礼曰以徳进以事举以言扬汉取士以防唐以诗赋宋元以防论明则兼而用之是唐虞三代以来凡以父母之身出而事君无有不以其言为先资者顾先之以其言而实其言则以其身举其言与其身而一之则以其信信也者出之性命成之学问天地神以矢其心日星河岳以昌其气笃棐笃弼以尽其才敬事敬官以既其用者也盖君之所取于臣者以言为端而难必其信于言以身为质而难必其信于身是君能用其言而不可得而用其出言之心君能用其身而不可得而用其致身之心若始之不予其心于先资继之不予其心于拜献而其言安得不虚而其身安得不伪即侥幸而不至以虚且伪者败而其隐微不信之心君且以天地容之而卒不能逃天下后世之诛要之成信者非为君之见信而然也先资不信自欺其言拜献不信自欺其身欺其言与身即负莫大之罪于臣子而又何能诚动而取信于君君而不知其自欺而优礼之适以优礼者增益其罪君而深知其自欺而曲全之更以曲全者戮辱其心斯尚可以腼顔事君乎且信成于事君之后要必立于事君之前信立而言不肯虚始能立言信立而身不肯伪始能立身然后以其言为事君之先资则信成于言以其身为事君之拜献则信成于身以其信为事君之所以成始而成终方可称其言为诚然先资称其身为诚然拜自献也古大臣如臯夔稷契与伊尹之咸有一德傅说之啓心沃心周公之作周孚先诸葛亮之鞠躬尽瘁以及唐陆贽宋范仲淹司马光李纲之属皆能以先资拜献成其信于自者也否则小亷曲谨不知靖献之大猷不逹为政之大体不明忠君之大义虽成其信于事君亦不过小信而已矣宁有当于圣人所谓事君之信也哉

　　礼记
　　事君大言入则望大利小言入则望小利
　　监察御史【臣】邹一桂
　　郑康成以利为君之禄赏大利小利即下文所云大禄小禄吕大临则以为利非利己之利利及天下泽及万世大利也进一介之善治一官之事小利也谏行言听利斯从之矣如谓言之入而遂望其禄赏则主于为利而已小人之道非所以事君也
　　【臣】谨按此节利字乃义之利也义大则其利自大义小则其利自小望合君民朝野而言以为人臣望禄则非进言之道矣吕说极明盖政无大小其因革创建皆有一定之是非即有量时度地随机变通者一衷于天理人情之至当方为无憾为臣者自宜虚衷度务精白一心为靖献之地不宜预设成心曲为趋避以为希荣借宠之计也近见内外臣工遇有陈奏事件必窥探意指揣度局势惟恐不合时宜有忤
　　圣意即当请者缓置勿请当行者议格不行此皆利害之私蔑其是非之公身家重而君国轻也天下是非所在局外者易知当局者亦未尝不喻特转念起而趋避随之即不至以非为是以是为非而规模彷佛迎合希冀之心即不可以对君父况揣摩得当者言或可行而心实不可问揣摩不当者竟以必不可行之事为有合时局妄为陈奏此则趋避之中又有明昧之不同要皆非以诚事君者也夫公私义利之分差之毫厘谬以千里儒者读书辨志时即当讲之于素彼揣摩之人借急公之义以求遂其贪利之私自谓识时之豪杰而不知己归于狥谀之小人则皆望利之一念基之也易曰不耕获不菑畬则利有攸往言其无所为于前无所望于后也孟子曰必有事焉而勿正是行义而为责效之心且不可况求利乎【臣】请
　　皇上严饬内外臣工凡有敷陈必洗心涤虑屏除旧习各矢精白之心共効公忠之谊则是非出而从违可定忠荩竭而谋猷可嘉且于
　　睿览之下见其事出己见毫无依傍者欤虽言之未当亦其识有不足而此心无他弃其言而取其心可也见其所言之事有所规为摹仿是即巧于观望有意逢迎者虽言之可采亦取其言而诛其心可也【臣】伏见
　　圣主万几之下事事诚求而诸臣章奏之中多以意揣
　　是以罔知顾忌直抒愚悃惟
　　圣明熟察之

　　礼记
　　子曰迩臣守和宰正百官大臣虑四方
　　监察御史【臣】张湄
　　严陵方逢辰曰守和者过于和则流而为同不及于和则乖而为异故在于能守守则适中而无过与不及之患矣
