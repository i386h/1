<!-- { "loadSidebar": true } -->
　　朱子曰夙夜畏天之威然后天命可以长保矣【臣】谨按圣贤学问之道多端一言以蔽之曰畏天而已矣何则天之道诚也诚者不欺之谓也夫欺之名人所不乐受顾往往蹈之而不知者由其心之无所畏也故必使其心知有所畏而后能直其心而无敢欺则可畏而不可欺者莫有如天矣小人不知畏天故自欺欺人其究至于披猖溃败而不可问君子惟知畏天故戒欺求慊谨几愼独而无一时一事之茍且第欲畏之必先知之朱子曰儒者以穷理爲先理者天理也天者自然而然不假勉强不差毫髪有几微谬戾是违天也有几微造作是背天也有几微踈忽放纵是慢天防天而弃天也故儒者之于理必极深研几至于一旦豁然而后已者亦唯曰知天而已知之故畏之也夫旣曰畏之则非徒明其理也其威之灵显赫奕而若有凭者尤彰著而不可掩程子曰上天之载无声无臭其体则谓之易其理则谓之道其用则谓之神故说神如在其上如在其左右而只曰诚之不可揜如此夫彻上彻下不过如此诗曰陟降厥士日鉴在兹又曰神之格思不可度思矧可射思孔子曰吾谁欺欺天乎夫以古之神圣贤人其性情之纯粹学问之渊深必且什百于众人而于处心积虑发谋行事之际卽于欺者或寡矣然观其夙夜之间动色相戒兢兢焉业业焉恐惧悚息而不敢忽者岂非天之昭假降鉴诚有不得不畏者乎且夫威之可畏其感应实有通于呼吸者易曰积善之家必有余庆书曰皇天无亲惟德是辅盖天非特苍苍在上之谓其自九天而上九地而下自吾之皮毛骨髓以及六合内外无非天也是以动一善念而天知之动一不善念而天知之善则应之以祥不善则应之以殃无他自感自应也自感自应所以爲诚也所以爲天也然则学者之畏天也宜如何曰毋自欺而已毋自欺则愼独而已矣夫隐微之地一念初起其善也孰知之其不善也孰知之然人不知而己独知且最眞最切至见至显无过于此者是乃所谓天也于此而能愼则去僞存眞不欺其天也只不欺其独也不愼则私欲横肆天理微灭欺其独也实欺其天也儒者之学所爲舜蹠之关人禽之辨喻义喻利之别爲己爲人之分宜莫切于此也是以古圣王严防寅畏天命自度自宫寝燕游及班朝涖政总将之以敬畏之心而临之在上质之在旁黙黙感孚于无间故隂阳和而风雨时五谷成而万民顺长保天命其以此欤而儒生所以立身行己以事上者尤莫切于不欺诚于屋漏衾影人所不见之地刻刻以畏天爲事朴诚自矢而缘饰不萌则庶几有以自主而不入于小人之途于以求圣贤之道不远矣














　　诗经
　　嗟嗟臣工敬尔在公王厘尔成来咨来茹
　　编修【臣】沈昌宇
　　朱子曰此戒农官之诗先言王有成法以赐女女当来咨度也
　　辅广曰命他官皆无诗而特命农官则有诗者周人以农事开国故成王周公特作诗以戒勅之以重其事也
　　【臣】谨按农者衣食之本圣人深知生民之仁起于菽粟故农事尝首天下之政戒农官而统饬臣工者国之重务在农臣下皆有兼责也周自后稷以来以农事开国树艺之法讲求备矣顾稼穑之艰难非一日之积其相天之时因地之利自浸种而始苗自苗而穟自穟而实自实而熟有其节次皆頼人力以相助之是生民之诗所谓有相之道而来咨来茹不可不敬以将之也【臣】尝考周官大司徒以下不必以农名官而渉于农事者几半焉制其沟洫经其涂畛经界正而旱涝有备矣而畜水止水均水之法复见于稻人不易一易再易既别之于上中下地矣而土化之法复见于草人十有二壤之物辨其土宜矣而穜稑之种周知其名与其所宜地以爲法县于邑闾则司稼之掌也歳时之合耦既有以治稼穑矣而简稼器修稼政则遂大夫之掌也年之有上下则廵野以观之耕之有勤惰则兴甿以劝之其任之也非一职其理之也非一人法之防于上者纎悉偹具而所设之官亦朝夕与民相亲民间种植收获之宜日得之于目见耳闻而悬其法式时其消息以教导之君臣上下之间以此爲先务之急由来旧矣诗人述其戒农官之词而必重叹而深勅之欲其震动恪防以率时农夫其成法之赐于上者讲求审度而后行而不可卤莾焉以幸其成也当是时风俗敦厐务本者众农未有不习于耕者也上之人复修明其法命官以左右之其因天乘地物土之宜而布其利虑无不详且尽矣而力于农事者又爲之崇奬劝励故斯民从事其间勤敏和悦之气浃于上下而忘其服田力穑之劳主伯亚旅各勤其事迨其稼之成也崇墉比栉百室盈而妇子宁是则圣人所爲导利而布之下者诚莫有大于斯矣









　　诗经
　　宣哲维人文武维后燕及皇天克昌厥后
　　侍读【臣】吕炽
　　朱子曰此美文王之德宣哲则尽人之道文武则备君之德故能安人以及于天而克昌其后嗣也辅广曰人爲万物之灵惟通与知所以尽人之道文武之德所该者广尧之德广运亦曰乃武乃文而已人道立则天道成故能安人则燕及于天也天之祐君者莫大于予以贤子孙是以能燕及于天则能昌我后嗣也
　　【臣】谨按从来言君德者必曰聪明睿知故诗颂文德首以宣哲爲言盖人君身居九五必有以晰事理之微尽物情之变明无不烛幽无不通而后举而措之天下无非所性之德故言智而仁义礼信皆在其中矣所以能尽人道也宣哲言其心文武言其政文非徒粉饰治平而已本乎心之灿然有章者而见于事之秩然有理盖礼乐其大端而凡张弛措置之间有经有纬者皆文也武非徒奋扬威烈而已本其心之确乎不防者而见于事之毅然有爲盖兵刑其大端而凡政敎号令之间能断能持者皆武也此惟宣哲者能之文之能文人皆知之文之能武所谓一怒而安天下之民者诗人兼言之以见君德之备也三代以后若汉之文帝专务以德化民可谓仁厚之主然而匃奴宼边则欲自将出征法纪所在未尝过纵所以爲汉之令辟而得不竞不絿不刚不柔之道者也夫天之视听卽民之视听文武德备而民安则隂阳和风雨时宇内清宁灾沴不作所谓天地位也燕及皇天治之可大者如此由是贻谋式谷谟烈显承延及子孙丕基永固文武之道永永勿替矣克昌厥后治之可久者如此秉聪明睿智之资而裕经邦定乱之略至治之馨香格于天德泽之涵濡裕于后非大圣孰能当此者乎















　　诗经
　　敬之敬之天维显思命不易哉无曰高高在上陟降厥士日监在兹
　　侍讲【臣】双庆
　　朱子曰成王受羣臣之戒而述其言曰敬之哉敬之哉天道甚明其命不易保也无谓其高而不吾察当知其聪明明畏常若陟降于吾之所爲而无日不临监于此者不可以不敬也
　　【臣】谨按成王述羣臣之言以作歌深得君道之要当其时国家重熙累洽而兢兢业业交修于庙堂之上者惟是求端于天以无负乎对越之义此所以克臻守成之盛而爲后世致治者法也夫敬者天德王道之本也人君抚驭万方其位至高其任至重自公孤卿尹以下逮于百官众职无不禀承意防奔走赞襄之不遑而临之在上者则天也且夫人主之敬天岂必求之苍穹之表而徒饰夫升降祼献之文哉雨旸寒燠征之一身风霆流形通之一念是举动皆天也天叙天秩惟君操之天命天讨惟君奉之是政事皆天也故敬天之道不外君身而得之一言之微一行之细无愧于心则无愧于天矣一贤否之黜陟一赏罚之荣辱不愧于人则亦不愧于天矣尝观周书召诰洛诰诸篇一时明良交儆反覆于天人之际者深切着明与此诗足相表里宋儒眞德秀纂辑大学衍义于崇敬畏一条歴引古帝王敬天修己之事以证之盖实有见于天人一理通逹无间故备述之以动黼座之省览也抑成王之诗爲君言也孔子谓事君敬其事则臣道之要又岂外于一敬哉诚使君以敬天者率其臣臣以敬君者对于天斯君臣一德而国家收久安长治之效矣


　　诗经
　　敬之敬之天维显思命不易哉无曰高高在上陟降厥士日监在兹
　　编修【臣】刘慥
　　朱子曰成王受羣臣之戒而述其言曰敬之哉敬之哉天道甚明其命不易保也无谓其高而不吾察当知其聪明明畏常若陟降于吾之所爲而无日不临监于此者不可以不敬也
　　【臣】谨按人君受天命爲天子则天与君息息相关之际其临监倍严而昭视倍显自非敬何以善承天心也哉盖天以万方臣庶寄于一人则天下之人皆待命于一人天爱天下之人必重爱一人爱之重则责之甚周察之甚密匪第曰天高听卑己也自呼吸语黙以及周旋百度眞无时无地无事不与一人相维系其感通昭鉴防于影响又隐以予夺之权得失之机深爲儆惕则一人之所以畏天法天其敬可容稍懈耶朱子释敬曰主一无适又曰心有主则自治严人君惟常存此心寅恭俨恪久而弥纯斯可与天脗合于无间然自古帝王非不刻励于前而每多怠荒于后者无亦以心之不克有主而因以敬之不克有终乎昔唐太宗谓近臣曰人主惟有一心而攻之者甚众或以勇力或以辩口或以謟谀或以奸诈或以嗜欲辐辏攻之各求自售以取宠禄人主少懈而受其一则危亡随之此其所以难也观太宗斯言知敬之在人主尤易失而亦易怠夫转瞬之失百行莫补片念之怠终身莫赎虽积从前之兢业且尽隳于一旦而天命之去留卽隐系于此者人主返观内照可弗思所以坚厥志欤夫君道乾道也惟体干之刚健以持敬则时无久暂地无远迩事无钜细俱常凛一陟降厥士日监在兹之心刻刻戒惧凡一动一静憬然有觉久则内念不起外念不生而非几之贡无自萌矣由是用人行政皆体天位天职之意与爲经纶而或举或措必协其宜爲张爲弛必求其当勿拘一己之见勿狥一念之偏勿率意而茍且权宜勿随时而因仍迁就则私欲尽净天理流行此心廓然大公物来顺应用人而朝皆善类行政而野无浇风斯天命其永保矣乎无曰高高在上者盖人君视天爲远则妄念必乘不知念之所由乘卽几之所毕露匪特纷纭憧扰大拂乎天卽过任聪明予智自圣亦皆弃天防天之渐萌所以匹夫胜予欿然不足虽御左右燕闲斯湏无时不有钦承上帝者惕于其侧易曰敬以直内惟内直则偏倚邪慝于以悉冺将清明在躬治化咸理五行不相沴四时若其序卽景物山川皆可以征敬德之洋溢也且天心仁爱人君董仲舒尝言之矣国家偶有灾患或亦气数适然然人君不得诿之气数也天旣明以象告则所以致此者必有其端因而倍加修省益深干惕斯灾消患释转危爲安由是以思则天道之显不更昭然如揭耶夫成王接文武之心传敬止敬胜家法可师且宥密基命其至德渊微有非臣下所能窥者若乃羣臣之戒亦属恒言而并转述其词弥切谨凛盖其无念不敬卽偶有所触尽皆箴铭不敢以习见熟闻忽而不察此亦犹夫厪昭事拜丹书之心所以绍庭陟降缉熙光明君德成而圣治备周道于以永昌也







　　诗经
　　敬之敬之天维显思命不易哉无曰高高在上陟降厥士日监在兹
　　编修【臣】赵青藜
　　朱子集传曰显明也思语辞也士事也
