<!-- { "loadSidebar": true } -->
　　监察御史【臣】万年茂
　　【臣】谨按周易卦序上经首干言天地定位也下经首咸言山泽通气也物必理而后和情以萃而不乱故乾象天徳咸象人心焉然而心非一人之心理非一隅之理也心役于物则心无所主而不足以妙感物之原物隘于心则心为有我而不足以善应物之用孔子曰天下何思何虑天下同归而殊涂一致而百虑夫不察其所以同归一致者而妄为应焉吾之心宜其岐而不能合也且夫巍然而崇者山也渊然而卑者泽也山崇而泽上之泽感山也而山不损其髙泽卑而山有之山应泽也而泽不病其溢夫山泽无情者也君子与人则犹是有情者也合天下人以为心而合天下心以为理其不可以有我与也亦明矣窃以卦位推之四为咸主辞曰贞吉又曰朋从盖九四阳徳而居心位阳则未有不正者也而心则未有无朋者也故三阳居中三与上应四与初应五与二应其应者皆其隂也阳惟隂之是应而未有以通于所应之外则阳之感亦惟应之是感而未有以神于众感之中夫阳既与隂应而不能神于众感矣而为所应者又皆阳之所统其分不能以相及而徳不足以相抗于是隐微之地翘然自负其刚明而私忽之中狎焉日狃于近习固其势也圣人知其然故着其义于虚而明其感于受曰虚则无憧憧之扰矣曰受则不从于其思矣曰人则不蔽于其朋矣夫初曰咸拇外驰而纷也二曰咸腓妄动而害也三曰咸股随人而诡也不然而枯寂之躭五之脢也絶物以为无也不然而口説之腾土之辅也逐物以为有也君子之心以无心为心君子之受无受而无不受无受故不滞于实无不受故亦不沦于虚实以养虚有为皆应迹也虚以含实明觉皆自然也故彖曰利贞心宰徳也象曰虚受徳宅心也感之道以天不以人受感之道以徳不以伪孟子曰所过者化所存者神虚而神焉受而化焉盛徳大业至矣哉

　　周易
　　君子以虚受人
　　修撰【臣】钱维城
　　程子曰君子观山泽通气之象而虚其中以受于人虚中者无我也
　　【臣】谨按自士君子学问之功以及人君宰天下之道莫不大乎能受而贵乎能虚虚则如空谷如止水有响斯应无滞响也遇物成影无留影也为卦山上有泽以虚而通泽性润下土性受润故有以虚而受之象然不取象于山下有泽之损而独取于咸者【臣】愚以为山髙泽下似不相通乃屈而止于下以资其润如圣人徳业已成而能不废集思广益之助人君尊隆已极而能不废悬鼗悬铎之招尤为感通之极非至虚者不能亦犹地中有山之为谦也舜禹大圣人也舜明四目达四聪虽迩言必察禹闻善言则拜而益之赞禹犹以满招损谦受益为谆谆夫圣人之知宜无不至矣人之自献于圣人者宜无有过于圣人之知者矣然圣人且多方以求之降心以礼之如此诗云先民有言询于蒭荛书云皇帝清问下民圣人之视天下无可以为愚而忽之者故虽匹夫匹妇不敢不竭其千虑之一得以为髙深之助泰山不让土壤洪海不择细流惟圣不自圣圣之所以益圣也国语曰天子聴政使公卿至于列士献诗瞽献典史献书师箴赋蒙诵百工谏庶人传语近臣尽规亲戚补察瞽史教诲耆艾修之而后王斟酌焉夫以一人之身前后左右争献其知以受而成焉是一人之聪明即天下人之聪明也四海虽大何必下堂阶而灼见哉不然雷霆之震万钧之压无不震慑摧折望风疑畏安所效其献纳哉此虚与不虚之效也臣观三代以下能受言者莫如唐太宗然初则恐人不谏导之使言中则悦而从之继且勉强从之而犹有难色矣岂非治安己成功业已盛其量渐满哉此程子所谓以量而容之择合而受之者非圣人有感必通之道也葢凡境有量而虚则无量虚即随物之所到以为量者也无量故无满受天下之益而不见其盈圣人之心浑然一天地之太虚故曰大而化也由是言之虚则受不虚则不能受受则为咸不受则失其所以为咸中孚以虚而信及豚鱼故有鹤鸣子和之应夬四以刚自决故闻言不信而有聪不明之咎书曰好问则裕自用则小魏征曰兼聴则明偏信则暗岂虚语哉

　　周易
　　君子以虚受人
　　编修【臣】周玉章
　　程子曰君子观山泽通气之象而虚其中以受于人夫人中虚则能受实则不能入矣虚中者无我也中无私主则无感不通以量而容之择合而受之非圣人有感必通之道也
　　吴慎曰虚者咸之贞也天地之常以其心普万物而无心圣人之常以其情顺万事而无情者虚而已君子之学廓然大公物来顺应所谓以虚受人也
　　【臣】谨按圣贤学问必虚中以受人之益然后日进无疆故泰山不让土壤以成其髙河海不择细流以就其深君子观山泽通气之象而知能感由于能受能受在于能虚虚受者廓然大公物来顺应若一有偏私扰其静正之体先儒陈琛所谓先入者为主而感应之机窒虽有所受未必其所当受而所当受者反以为不合而不之受矣书云有言逆于汝心必求诸道有言逊于汝志必求诸非道岂必有合于心而始受之即所受者果当于理而其他遗弃者必多又程子所谓择合而受之非圣人有感必通之道也且夫君子一身圣徳王功交有责焉者也徳无不懋而陈善纳诲益有以增宥宻之修功无不备而嘉谋嘉猷更有以广协恭之治惟虚中善受则刍荛工瞽皆得至于其前而嘉言罔伏矣特是人之来感者情伪不齐是非互见并有合天理顺人情之事而或古今异宜经权异势者于此拒之不可而輙受之则转以滋累然君子惟虚故明此心如鉴之空如衡之平有感即应而其中是非可否灼然不淆则集思广益既有以来天下之善而无稽勿聴弗询勿庸自不得轻为尝试由是以受之于人者施之于人而徳洋恩溥天下并受其福大舜之好问好察执两用中即此意也抑【臣】谓虚者诚而已矣诚则无欲无欲则静虚动直因以得夫明通公溥不自有其心乃能合万物之心不自有其情乃能达万事之情天地心普万物圣人情顺万事无一不在天地覆载之内即无一不在圣人胞与之中以虚受之实以诚感之耳易之中孚言诚咸卦言虚中孚曰说而巽孚乃化邦也咸曰圣人感人心而天下和平程子释之谓圣人至诚以感亿兆之心而天下和平然则虚受之心与中孚之化皆一诚之所积而通也夫

　　周易
　　君子以虚受人
　　监察御史【臣】张孝挰
　　程传君子观山泽通气之象常虚其中以受于人夫人中虚则能受实则不能入矣虚中者无我也中无私主则无感不通以量而容之择合而受之非圣人有感必通之道也
　　【臣】谨按天下之理惟虚故能受惟受故能感惟感故能通上蟠下际四达而不悖焉若不能虚则必不能受不能受则必不能感而物我之情窒矣然所谓虚者非心无所主之谓而无私之谓也方寸之间一有私意以蔽之则先入之见巳实其中虽有所受未必其所当受而所当受者或反以为不合而不之受矣是故仁义中正者所以主宰乎吾心皆实理也而空灵不昧仍属至虚意必固我者所以障塞乎吾心皆虚气也而没溺蔽锢则为至实守仁义中正之道则中虚虚故物莫不受而凡理义之悦心懿徳之同好皆觉其怡然顺应触乎外而动乎中存意必固我之私则中实实故物莫能入而凡嗜欲之纷扰朋从之往来反觉其与心相习徇乎外物而忘乎在己是则能受之道在于能虚能虚之道在于无私为君子者亦廓然而大公物来而顺应斯巳矣凡人莫不有性性莫不发而为情情之最易见者莫如喜怒两端君子之喜因其人之可喜而喜之无私徳焉君子之怒因其人之可怒而怒之无私憾焉如鉴之空妍媸毕照妍者自得其为妍媸者自得其为媸而鉴不与焉如衡之平轻重悉称轻者自得其为轻重者自得其为重而衡不与焉设使鉴而有意为妍媸衡而有意为轻重则必失其妍媸轻重之本然而鉴与衡俱归于无用矣是以君子静则存动则察瞬有存息有养一念之偏私必絶一端之奇衺必拒清明在躬常觉此中湛然无丝毫之防蔽于是乎无所不虚即无所不受如覆载之包容如江河之茹纳故曰天地之常以其心普万物而无心圣人之常以其情顺万物而无情天地以虚而感物圣人以虚而感人心极而言之三才之道尽于是矣而岂拘拘焉以量而容之择合而受之者哉

　　周易
　　恒亨无咎利贞久于其道也天地之道恒久而不已也
　　侍读学士【臣】世臣
　　程子曰恒之道可致亨而无过咎但所恒宜得其正失正则非可恒之道也故曰久于其道其道可恒之正道也不恒其徳与恒于不正皆不能亨而无咎也天地之所以不已葢有恒久之道人能恒于可恒之道则合天地之理也
　　【臣】谨按圣贤之学以久而成帝王之功以久而备故汤之日新文之缉熙学进于无疆也尧之协和时雍周之太和宇宙业由于积累也自古明徳新民未有不要于久而能有成者此恒之所以致亨而无咎也然人一生之中亦有情好之偏私欲之蔽终身由乎其途而莫改者矣而不得为恒者以失其正故也失其正则不得谓之道既不得其道又安得谓之恒哉且夫天位乎上地位乎下其间温肃之用生养消长之机莫不各有当然之理自然之则惟天地无心而顺布其当然之理潜率其自然之则故前有千古后有万年鼓舞运量常如一日圣人知其然以至明者决择乎是非而以至健者力持乎终始自身心意知之地以及于礼乐刑政之施不敢以轻心出之惧其浮而易辍也不敢以慢心间之惧其倦而中阻也不敢以骄心乗之惧其盈而终弛也自一日以至百年由一事以及万事酌乎义理彰厥有常恒有可恒之道而无始勤终怠之虞则学日进于髙明治日跻于隆盛心通造化而撰合乾坤胥由是也夫

　　周易
　　天地之道恒久而不已也
　　监察御史【臣】陆秩
　　【臣】谨按正大者天地之情贞观者天地之道而天地之道之见于恒者即可由久于其道推之据本义云天地之道所以常久亦以正而已矣程传云其道可恒之道也又云天地之所以不已葢有恒久之道人能恒于可恒之道则合天地之理也又朱子云所谓不易者须有变通乃能不穷又徐氏几云有不易之恒有不巳之恒利贞者不易之恒也利有攸往者不巳之恒也林氏希元云惟其不易所以不已其説如此夫天地之化运于自然彖传言正而推极于天地者盖自观化者就五行二气中见其道之所以不易而因推本于正言之如寒暑之有往来也流峙之有髙深也往不一于往而又济之以来髙不一于髙而又间之以深而往来髙深之象则仍可于至不一之中而得其至一之道至不一者朱子所谓变通不穷也至一者卦之所谓恒亦彖之所谓贞也则论恒之由于正者又何不可于天地之道见之哉卦象风雷在天者也山泽在地者也而水火则天地并有之者也恒象雷风本义以为理之常盖第就恒之所以名者言之究之山泽水火亦孰有外于理之常者至于山泽通气雷风相薄水火不相射则恒也而又正矣程传言天地而又及于人之合天地者盖正者人与天地所以同原恒者人与天地所以并夀立天之道曰隂与阳立地之道曰柔与刚立人之道曰仁与义则仁与义者所以效天法地克体隂阳刚柔之全而成参赞位育之功者也仁以长人义以利物长人以仁则饮和食徳之众生生而不穷利物以义则因时制宜之模永永而无极天地之道即圣人久道化成之道矣传由天地而推极于圣人宜哉

　　周易
