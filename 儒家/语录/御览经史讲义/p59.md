<!-- { "loadSidebar": true } -->
　　【臣】谨按乐者和也性之未发者中也发为情而中节者和也古帝王寓政敎于声乐之中以之感天地则阳而不散隂而不宻以之感人心则刚气不怒柔气不慑葢建中和之极以为乐之原也备情文之盛以为乐之敎也养徳行育人材事神祗格上下乐之功效大矣哉夫胄子者有天下国家之责者也其情欲不能无纷华靡丽之扰气质不能无髙明沉潜之别故反情以和其志广乐以成其敎直者敎之温而不偏于直寛者敎之栗而不偏于寛是以乐为辅翼之敎也刚者敎之使不可虐简者敎之使不可傲是以乐为戒禁之敎也于是胄子之徳悉底于中和矣第乐音之起必生于心人心之动必形于言具于性而为徳发于志而为诗由诗而为歌长短节奏所以永其言也由歌而为声髙下疾徐所谓声依永也协于声者必调于律三分损益隔八相生所谓律和声也在天则有八风在乐则有八音八音克谐无相夺伦者所谓小大相成终始相生倡和清浊迭相为经也由是而荐之郊庙斯神无不和由是而奏之朝廷斯人无不和则乐行而伦清以着夫天人交感之庥非即大司乐所谓大合乐以致神祗以和邦国以谐万民以安宾客以説远人之騐乎然生民之道乐为大焉自古帝王修身而后作乐乐者奋至徳之光动四气之和着万物之理为圣人内外交修之要齐治均平之本以尽天下之故以端万化之原是圣人之乐固非一日之积也岂独敎胄子而用之哉昔帝舜挥弦歌风而命防典乐凡作乐之性情致乐之功用不数语该括靡遗后之言乐者莫出其范围矣














　　书经
　　诗言志歌永言声依永律和声
　　监察御史【臣】丁廷让
　　蔡沈集传云心之所之谓之志心有所之必形于言故曰诗言志既形于言必有长短之节故曰歌永言既有长短必有髙下清浊之殊故曰声依永声者宫商角征羽所谓声依永也既有长短清浊则必以十二律和之乃能成文而不乱所谓律和声也
　　【臣】谨按乐者天地之和也凡音者由人心生者也即其生于人心者通于人声而乐之道全敎之事即寓葢自天地有气数生人有性情性发为情而中和之理着气准乎数而节宣之防微固可次第以騐者而要必自志始人有所志必形于言故曰诗言志风謡所及婉而多思也讴吟所传微而善入也人声于是乎托始矣然而犹未为乐也迨流连咏叹而歌从生焉歌非以永言乎君子聼之而知宜风宜雅斯为志之引伸者耶然而犹未为乐也抑扬往复而声从出焉声非以依永乎君子聼之而知中商中齐斯为歌之比类相成者耶自是而人声之用无不毕宣矣然犹未必其声之和也则以律和之即器审音而尽其变则翕纯皦绎而声不相乱比音从律而尽其神则优柔平中而声不相奸葢声者宫商角征羽原有长短清浊之殊大抵长而浊者为宫以渐而清且短则为商为角为征为羽如黄钟为宫太蔟为商姑洗为角林钟为征南吕为羽摠以上生下生三分损益隔八相生势如破竹矣天地大数始于一而终于十黄钟以九为法若通用其全则变化不行用九之法正圣心之妙算也唯以天地自然之数合于人声自然之节庶几声无不和而作乐之道其本诸此乎孔子曰兴于诗成于乐葢所以荡涤邪秽消融渣滓动荡血脉流通精神养其中和之徳也乐记云小大相成终始相生礼运云五声六律十二管旋相为宫即所谓律和声也是律也者正天地自然之数人心自然之声也歌咏从律而不乖则心志和平此直者寛者所以闻之而温且栗也声气本隂阳之律则志气清明此刚者简者所以闻之而无虐无傲也葢以志为始故能协刚柔之用而全其材以律为归故能移气质之偏而养其徳敎胄子者端有頼于乐如此







　　书经
　　命汝作纳言夙夜出纳朕命惟允
　　给事中【臣】杨二酉
　　蔡沈曰纳言官名命令政敎必使审之既允而后出则谗説不得行而矫伪无所托矣敷奏覆逆必使审之既允而后入则邪僻无自进而功绪有所稽矣
　　陈师凯曰自孔安国注出纳朕命以为聼下言纳于上受上言宣于下蔡传又分命令政敎敷奏覆逆以配出纳然终于朕命二字欠通窃意欲其审君命之当否当者出之否者纳之惟至于允当而止如后世批审覆之官庶于出纳朕命文义明顺也
　　【臣】谨按人君膺图御宇万几日陈于前诚有所未至明有所未周差之毫厘谬以千里所頼有人焉陈善闭邪俾嘉言美政日达于朝野上下之间而谗説殄行皆不得起而乘之则纳言之职綦要矣夫纳言之难也司审覆之任而有封驳之责朱子谓如汉侍中宋给事中其入告出宣亦得绳愆纠谬职与谏官等司马光论谏官曰以天下之政四海之众得失利病萃于一官使言之居是官者当志其大舍其细先其急后其缓专利国家而不为身谋纳言者亦然欧阳修又谓谏官虽卑与宰相等盖曰与天子相可否者宰相也与天子争是非者谏官也宰相定天下之机谏官言天下之务所谓纳言者审天下之理决天下之议可者陈之否者斥之是者宣之非者诤之功岂在宰相下哉非公明正直其孰能与于斯舜之命龙也于敎养兼隆礼乐明备之后以为羣贤虽盛治功虽成茍谗间得行则贤者不安而前功遂废故命作纳言以防谗间卫羣贤以成其终夫大知如舜而防微杜渐以为治忽之机在此一命则舜之所以信龙必能出纳惟允与龙之所以为龙必能不负帝命俱从可知已后世非无纳言之官而公明正直未必如龙徒有出纳之责而鲜封驳之事遂致邪説横陈国事多舛岂纳言之本意哉昔唐太宗能信用魏征而成贞观之治徳宗不终用陆贽而后复几至于乱谗説之能中人主其可畏矣乎观此可鉴舜所以命龙之意重在远谗而陈师凯拘于朕命二字之义谓欲其审君命之当否以为出纳殊于上文塈谗説殄行语义不甚聨洽固不若孔蔡二注之详且尽也






　　书经
　　夙夜出纳朕命惟允
　　给事中【臣】鹿迈祖
　　蔡沈曰命令政敎必使审之既允而后出则谗説不得行而矫伪无所托矣既允而后入则邪僻无自进而功绪有所稽矣周之内史汉之尚书魏晋以来所谓中书门下者皆此职也
　　【臣】谨按天无言王者代天而有言是大君之命即天命也天以万物为心故乾元资始无私普造物之大君以覆载为量故圣谟广运有觉征王心之一人君于此将欲使万方训之四国顺之则司天喉舌者其事顾不重哉夫大君有命显之庆赏刑威之大政深之予夺进退之微权用以觉世牖民宣示来兹夫固有几经睿虑犹不胜其郑重之思者而出纳之际顾以慢易将之可乎自庶顽谗説或借上防而出以揺国是或假公论而入以惑主聪而智巧便佞之徒得以售其术即不然犹是上之命令而抑扬轻重之间稍失其本防即毫厘千里之差深闗乎治体出纳之不谨而谗説之害治者多矣是故义利公私之分介辨之宜早而夙夜出纳之间防之必严其出也既允而后出其出于宸与将无有小人夤縁其间与其果出于宸也然后出布四方而徳意以宣其入也既允而后入其出于舆情与将无有小人依托其间与其果出于舆情也然后入纳明廷而羣情以协夫是故矫伪无所施邪佞无自进宸聪罔蔽国是用昭由是君之明命一天之命而谗説之害治无虑矣独思中天之世喜起同心九官十二牧师师济济固巳野无遗贤万国咸宁岂复有顽谗之足虑乃必以出纳惟允慇慇诰诫至与明五刑敷五敎典礼典乐诸人并重此以见圣帝谨始虑终防维若是其至与孔子郑声佞人之戒隔代有同揆也书经
　　帝曰咨汝二十有二人钦哉惟时亮天功
　　编修【臣】蒋麟昌
　　【臣】谨按帝王代天理物一日万几无非天事而其立乎万几之先周乎万几之后者一以敬为主虞书首之以钦若昊天终之以勑天之命首之以钦明终之以钦哉帝王统系相承不外乎是用能以敬天之心行法天之政而治道亘千古而独隆虽然人主能以一心运天下之几不能以一身周天下之务百僚庶职所以分一人之任也君奉天而臣奉君奉天则宜以天之心为心奉君即宜以人君奉天之心为心唐虞草昧初开人心醇朴君臣动色相儆必反覆言天葢天人感应之理确有可凭而非付之或然或不然之数故二十二人所分之功统系于天【臣】闻治丝者聚千万缕而理而分之不可淆应事者积千万事而杂而投之不可紊亮工之义即臯陶谟所谓庶明励翼也夫天事日运而不息人事日起而有功时之为义亦大矣虽上治无迹而堂亷中有震动恪恭之象则海内之气清和咸理舜故重为惕之当时纲纪初张平成未奏二十二人左右厥辟卒致太平钦哉一命用意良深矣【臣】尝绎而思之人臣不知谨独之学在位乃多粉饰之文相习成风遂多丛脞其何以振天下之志气而化天下之朋党哉大抵聪明材力日用则日见有余日弛则日见不足要亦视其志气何如耳志气清明动罔不吉其或委靡瞻狥遇一事而迁延以诿曰俟异日又阅时而曰俟后人即或鋭志以往鲜克有终虽有初图亦为文具矣然则庄敬者日强之本也顾荩臣之尽职以靖共尔位夙夜匪懈为敬则其敬公具臣之循分以奉行故事幸求免过为敬则其敬私诚令天下晓然于公私之介就天理流行处时时悚惕此心渐至徳性坚定则自私自利之説自不足入其懐来无欲而虚有主而静驯致于泛应曲当功崇而业广则敬诚率作兴事之本而志气所由振也朋党之兴动关国是朝廷官非一职位非一人然必以数十百人之心分之合之皆所以为国然后君得以受其事之成古来门户一开竞不相下大率由于恩怨分明人各自为之故果其幽独皎然不欺若帝天之式凭若神之昭鉴方蹇蹇匪躬之不暇而又何党焉且人臣事君亦事以心而已其心以敬事为心则慎重名器无所引援而非远嫌也即爱惜人材不忘吐握而非干誉也茍利于国茍利于民虽众论纷纭不妨借箸而陈也理有未安情有未顺虽盈廷唯诺不妨补牍而进也然则唐虞之同寅协恭以共济都俞吁咈以相成亦良可懐矣【臣】更进原其时舜之徳曰温恭舜之政曰慎徽是其敬畏之心昭然如揭而益之言曰罔游于逸罔滛于乐臯陶之言曰天聪明自我民聪明天明畏自我民明威古君臣告戒之意固显以一人之敬为之倡矣虞廷十六字心传特重危微设以为未危而安之则声色臭味易投其隙以为甚微而忽之则喜怒哀乐将决其防舜惟持精一之防开臣邻之先用能昭受上帝申命用休而其臣亦思日赞襄以熙帝载则时亮天功非即天人相与之明騐哉








　　书经
　　帝曰咨汝二十有二人钦哉惟时亮天功
　　监察御史【臣】李防
　　陈大猷曰皆当敬以趋时以辅相显明天之功二十二人职虽不同其为天下之事则一故提其纲而总戒之
