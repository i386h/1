<!-- { "loadSidebar": true } -->
　　【臣】谨按洪范之次庶征也既以省岁省月省日分系之王与卿士师尹矣其于民则但系以星而不复言省者明养欲给求之柄原非百姓所自操星非日月无以从其好民非卿尹无以从其欲也其于从星则但系以日月而不复言岁者明承流布化之权本属庶僚所共効日月有常行以纪岁功卿尹有常职以宣主徳也葢卿尹奉为上为徳之心行为下为民之事其典司也有定而翊賛也无方虞书所称浚明亮采以抚五辰是即卿尹之有冬有夏矣月令所称行庆恤孤以逹四气是即卿尹之以雨以风矣乃孔頴逹正义之言曰月行虽有常道而时或离道以从星夫以从星之故而至于离道则似以雨以风之好非即本于有冬有夏之行岂为卿尹者亦能于陈纪立纲数大端以外别求所谓便宜一切之务欤今按朱子云二十八宿环绕日月行道之侧月行必经歴之故星非实有好但气类相感月非实有从但躔度相次又按集传云日有中道月有九行月行东北入于箕则多风月行西南入于毕则多雨由斯以推郑康成尝言南宫好旸月南行亦当以旸从北宫好燠月北行亦当以燠从中宫四季好寒月中行亦当以寒从惟其善循乎一定之行自能兼协乎无定之好大圣人朝乾夕惕于上贤百执事岁防月要于下而饥者以食寒者以衣鳏寡惸独废疾者以养诚用此道也然则卿尹之从民也必何如而可夫欲自副其从民之职惟共协其从民之心欲共协其从民之心惟各化其从己之见其在周官之文曰六卿分职各率其属以倡九牧阜成兆民是为内臣者若网之有纲为外臣者如臂之使指内外相维而从之之机顺矣其在周礼之文曰六官之治其属六十大事则从其长小事则専逹是为大臣者无掣肘之政为小臣者无越爼之谋大小相统而从之之力均矣故夫日月之行有冬有夏者言卿尹典司有定惟自尽其所当为即所谓罔违道以干百姓之誉也月之从星则以风雨者言卿尹翊赞无方宜共谋其所各足即所谓罔咈百姓以从己之欲也至于上从民民愈防于从上卿月普得天之照民星符拱极之归则又大禹谟之所谓从欲以治而説命之所谓惟民从乂也

　　书经
　　庶民惟星星有好风星有好雨日月之行则有冬有夏月之从星则以风雨
　　监察御史【臣】陈大玠
　　【臣】谨按王者分至尊犹岁之无不统也卿士师尹分职率属以阜成兆民犹日月之统于岁也至若庶民丽于上譬如星之丽于天箕星丽巽方居东北为木为风是以有风之好毕星丽兑方居西南为金为泽是以有雨之好日行黄道极南至于牵牛为冬至极北至于东井为夏至月行九道行入于箕则风行入于毕则雨此月从星则风雨之説也葢月为水之精离于毕故多雨又水生木故次于箕遂多风理固然也更以七政按之即日之从星其于风雨也亦然如夏日行毕前后多雨冬日行箕前后多风夏暑雨冬祈寒其明征也汉志言日象人君之行不可指而知以正行言之冬则南夏则北日之所行月之所随也故民之安否省之于星星之风雨本之于日月乃雨旸寒燠风既征于貌言视听思又以所职大小省之于岁月日于以见皇极之君视履考祥如此之周旋而不敢忽也夫民之戴君也如戴天然其望君也如望岁然然天道之运行必日月昭其度而君泽之沾被必臣僚承其流若有司懐出纳之吝羣吏多中饱之虞甚者稽汪洋之徳恵而挟畛域之私心阻浩荡之恩波以沽节省之虚誉将泽不能下逮而逺施欲使雨旸时若凡游圣人之宇者莫不食徳而饮和也难矣诚使卿士师尹共矢公忠各思靖献知无不言言无不尽以殚其啓沃之诚而且推广皇仁宣扬徳意不为屯膏而为涣汗不为宻云不雨而为云行雨施则休征应于天五日一风十日一雨凡厥庶民有不遂其箕风毕雨之好哉

　　书经
　　不作无益害有益功乃成不贵异物贱用物民乃足
　　监察御史【臣】书昌
　　【臣】谨按自古明王抚御寰宇未有不欲化行俗美物阜时丰跻斯世于仁寿之域者也而殚力经营鲜能毕如其愿欲岂其材之尽不逮欤顾以海内乂安烽警无闻政几之暇遂尔闲情莫遏无益之作日増而不自觉其失珍异之物日陈而不自知其防宅心侈大容或有焉初何尝荒治理玩民瘼而漫不加之意也然而聪明智虑一之可以应万事而有余分之欲精一事而不足不急之务牵引既众设施之际疎紊必多况一人之志念既纷则百尔之精神因以不笃草率奉行迄无实效此乃上下感应之神有非法制禁令所能及者虽不见有显然妨害之迹而治定之功不能底于大成者实此无益之作害之也若夫风化之行不系于下而独系于上一时无心之好尚散而为四方难挽之风俗虽典章具在小民至愚且竞从意而不从令夸竒闘胜互相尤效必将视布帛菽粟为泛常大启奢靡之渐居竒射利者因得以施其兼并之伎俩而闾阎之生计日益困矣治忽之几防如转环如是而失不如是则得所可恃者不在金汤而在干惕之一念旅獒之篇所以有不作无益害有益功乃成不贵异物贱用物民乃足之训也武王圣人贡细事召公犹谆谆告诫如此后之君若臣其随事纳言交相惕励为更当何如耶然无益之事非一珍异之物多端要皆足以妨治功而戕生计茍非充类至义之尽则去此増彼害正相等惟在君人者不自寛假极体察之周详施干刚之独断而已


　　书经
　　夙夜罔或不勤不矜细行终累大徳
　　侍读【臣】鄂容安
　　蔡沈曰或犹言万一也此即谨徳工夫或之一字最有意味一暂止息则非谨徳矣矜矜持之矜【臣】谨按自古帝王未有不勤而能愼徳以图终者也以钦若之主在位七十载其时已百有余岁而曰耄期倦勤则七十载之前所谓钦若昊天敬授人时者其勤可知也臯陶之陈谟于舜曰兢兢业业一日二日万几无旷庶官天工人其代之至于喜起赓歌必先之以勅天之命惟时惟几其勤又可知也禹乘四载手胼足胝设鼗悬铎嘉言罔伏饭一馈而七起不重尺璧而爱寸隂斯亦勤之至矣周公作无逸悉举商周享国长乆者皆自忧勤中来而文王自朝至于日中昃不遑暇食尤夙夜罔或不勤之明征也汉唐以还号称贤主者皆躬习勤劳以亲政事近代如明太祖亦能勤于政治尝谕侍臣曰朕即位有年常勤励自勉临朝待旦晡时还宫夜卧不能安席輙披衣起或仰观天象见一星失次即为忧惕或量度民事有当速行者即次第笔记待晓发遣其夙夜不敢康又何如也人之言曰为君难其难也斯其所以勤欤故夙则尚未及晨平旦清明一日精神所由振也不勤则即于废弛夜则不止于旰向晦入息一日视聼所由静也不勤则即于怠荒罔或云者万有一危之心也无大无细皆本之以上畏天命下顾民碞之念嚬笑不以假人御罔非正士则细行谨而大徳无虞葢尽小者大愼微者着积善在身犹长日加益而人不知也细行或亏其不为大徳之累者鲜矣夫旅一受岂足以累武王盛徳而召康公虑其不勤忧其终累如此此以见人臣之爱其君若斯其至也唐魏征上疏太宗始之十思继以十渐殆亦得此意者欤















　　书经
　　若保赤子惟民其康乂
　　侍读学士【臣】裘曰修
　　【臣】谨按自古言保民者多矣赤子一喻实发于此此图治之本源而平天下之要道也顾【臣】窃尝论之收人心于草创之时似易惬民志于承平之后较难何也锋镝扰攘之间方惴惴不能保其朝夕闻一二寛卹之典已稽首庆更生矣至于安乐日乆志愿日益奢则其望泽于上也日益厚如骄子索所欲于父母以必得而后快然为之父母者亦断不以此改其爱子之常则是抚摩鞠育终无已时【臣】以为此非可家给而户为赐也其道在于司牧之吏吏之病民者有数端而肆为不善者弗与焉抱空文于簿书循故事于形迹其意在于自便其身而已民之休戚固漠然听之也较公费之赢绌计私家之有无其意在于茍肥其室而已民之休戚又漠然听之也视上官之嗜好揣大吏之情形其意在于逢迎幸进而已民之休戚又漠然听之也是其平日本无一毫诚意之周流足以感孚而生其爱戴矣猝遇水旱之事请赈之外别无一策也又或请不以时赈不以实则饥者呼寒者号而争夺之患起然又不能善为区画也则相激而莫觧至于相激而莫觧则戮之既虑夫伤仁纵之又恐其坏法在上者虽甚爱吾民而碍难措置矣今夫受人之直为之哺其孩提而漫不加防惜焉人未有不艴且怒者食君之禄而漠视其民何以异此夫朝廷设官分职荣其章服廪其室家使之坐堂隍而临莅之者何为也哉不仰识此意而但漠然听之是不独负吾民亦且负吾君夫其负吾民乃所以负吾君也彼方欲弥缝其夙昔掩盖其过愆则谓民愚不可以徳感夫民愚果不可以徳感乎召父杜母何以得此于民也今世称守令者亦曰父母官矣父母之谓何顾名思义则安得身为其父母而不自子其子也视民如子子则未有不爱其父母者大学言絜矩而引乐只君子一诗谓民之所好好之民之所恶恶之此则保赤子之实也











　　书经
　　惟曰欲至于万年惟王子子孙孙永保民
　　监察御史【臣】陶正靖
　　【臣】谨按诗之言天子万年天子万寿者不一而足葢虽出于颂祝之词而皆本于忠爱之意是以圣人录而存之若夫推本于先王之明徳而下及于民依固未有如此之恳切着明者也夫周自后稷始基靖民积累深厚本有享国长乆之理至成王时郏鄏之鼎已定卜世卜年不为不乆矣而周召诸臣所惓惓致望者如此岂诚有私天下之心哉一姓相承僭窃不作兵革不兴使民皆安乐寿考无天札疵疠之患斯宗子家相之责克尽而无媿耳然则其所谓欲者非徒抱此虚愿为必将有绸缪式固之事焉是故先王之成宪不可不遵书所谓无作聪明乱旧章者是也唐府兵之制坏于张説明开中之制壊于徐漙二人号为名臣而轻变旧法贻害无穷其他狥私废法之徒不足论矣末俗之弊政不可不革易所谓通其变使民不倦者是也东晋陈頵之议格于王导而不能从韩范天章阁之对仁宗用之而弗克竟江左是以偏安而宋室卒于不振其他因循茍且之弊抑亦不胜数矣至于百年之计树人则人才其先务秦誓所谓保我子孙黎民者也【臣】尝妄论三代以前人才半成于教化三代以后人才全系乎气运气运隆则人才与俱隆焉及其耗也文恬武熙诡随容悦以窃禄而已甚至背公植党角立争胜虽有愿治之主而国事靡所与属葢观于唐宋明之季可谓长太息者矣惟圣人于方隆之防修教正俗使士皆敦本实厉名检通经学古则朝野之间常有所倚重以弭其隙而折其萌其为益匪细也三者皆欲至万年之大要也三者皆得则虽有小疵不足以累大体固可以防业而安故説者谓三代之君能守其祖宗之法虽至今存可也葢非虚言也















　　书经
　　无疆惟休亦无疆惟恤
　　监察御史【臣】书昌
