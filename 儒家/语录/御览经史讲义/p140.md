<!-- { "loadSidebar": true } -->
　　郑康成曰风言圣贤治道之遗化赋之言铺铺陈政教比取比类以言之兴取善事以喻劝之雅正也言正者以为后世法颂之言诵也容也诵徳广以羙之
　　朱子曰风雅颂者声乐部分之名也赋比兴所以制作风雅颂之体也众作虽多而声音之节制作之体不外乎此故大师之教国子以是六者三经而三纬之
　　【臣】谨按虞书诗言志歌永言诗序诗者志之所之在心为志发言为诗【臣】窃彚其义而绎之人生而静天之性也感于物而动性之欲也情动于中而哀乐之心感言形于外而歌咏之声发诗之所由作也诗既作矣声音之节不同制作之体亦不一于是风雅颂以经之声之所以成文也赋比兴以纬之文之所以成章也且夫诗之为道其理本乎天地其用管乎人情雷之动风之偃皆诗之象而体未着蒉之桴土之鼔皆诗之用而文未彰自唐虞始肇其端至成周乃极其盛观风问俗上有采诗之官论徳陈功下有颂声之作羙刺讽喻有其文琴瑟壎箎有其噐诗之用于是备矣乃六诗之教则掌于成均其故何哉盖诗之感人最深其为教柔而易入故成均之法先之中和只庸孝友以端其夲继之兴道讽诵言语以习其辞由是肄之以风雅颂导之以赋比兴使之抑扬咏叹以尽其情优游渐渍以求其趣乆之而感发惩创之心油然而自生鼔舞动荡之机从容而自得其功非旦夕之所奏其效非法禁之可几此虞廷教胄所以领于典乐之官周代成均所以掌于司乐之职其揆一也后世诗之教不明诗之学亦寖失经师学生溺于章句训诂以言诗而兴观群怨之防晦文人才士托于风云月露以名诗而温柔敦厚之道衰其或闻浅识之徒则以诗有别才非由学问抑或泥古拘墟之士又以诗可不为无关理道是二说者将使空踈者敢于逞辞弇陋者假之藏拙岂知汉魏以来扬风扢雅之作断非不学之所能程朱大儒玩物适情之咏何尝非至道之所寓哉善乎孔頴达之言曰诗理之先同乎开辟诗迹所用随运而移今之诗不必皆古之诗古之教无不可通于今之教关雎鹿鸣文王清庙此昆岷之导源乐府歌行古诗近体此江河之别欲溯其源先循其委唐宋之体裁皆可为篇章之法式乃帖括之家丹铅卒业不觧风骚操觚之士南北殊音莫谐竞病夫诗夲性情亦兼声律声律既乖性情亦不可见【臣】窃以为学诗者当先严其声律则五七言为之宗欲自理其性情则三百篇为之夲故曰今之诗不必皆古之诗也古者十三诵诗豫于小学之时乐正夏教以诗习于大成之日虞周以诗教士而董之乐官唐宋以诗取士而行之大比仿虞周之意以通于唐宋之制则学校之试不妨参用诗篇经艺之余亦可兼观音韵故曰古之教无不可通于今之教也抑【臣】闻之诗者所以导扬盛羙兴起教化虞之君臣际明良而作歌周之成王致太平而兴颂方今和气翔洽文徳诞敷诚使子衿之列乐志弦歌占毕之儒别裁风雅将见润色鸿业鼔吹休明彬彬乎嫓羙虞周岂不盛哉






　　周礼
　　籥章掌土鼓豳籥中春昼击土鼓龡豳诗以逆暑中秋夜迎寒亦如之凡国祈年于田祖龡豳雅击土鼔以乐田畯国祭蜡则龡豳颂击土鼔以息老物
　　监察御史【臣】赵青藜
　　【臣】谨按郑康成觧豳诗即豳风七月篇朱子已然其说觧豳雅豳颂亦即七月一篇而三分其说以当之朱子以为无是理也因疑楚茨信南山甫田大田四篇为豳雅思文臣工成王丰年载芟良耜六篇为豳颂其说见于大田良耜篇末集传而意与郑氏异夫七月一诗仰观星辰俯察时物用逆寒暑义固昭已若豳雅豳颂古无明文而夫子删订又未尝明掲其防郑氏虽去古未逺欲以经文之所谓风者即指之为雅为颂义诚难安今观楚茨信南山诸篇其中如以御田祖以祈甘雨馌彼南畆田畯至喜洵与祈年之文相应思文臣工诸篇其中如烝畀祖妣以洽百礼有飶其香有椒其馨亦与息老之文相符而其余则不必尽合故朱子亦疑之谓未知其是否也兼采众说着之集传者一谓夲有是诗而阙之一谓但以七月全篇随事而变其音节以为风雅颂究乃自伸其说曰雅颂之中凡为农事而作者皆可冠以豳号此诚深有得于周公制礼之夲而凡周之所以立国以期于上下交勉君民相亲继继绳绳重熈累洽者胥于此而窥其全矣夫周自有邰以农事开国至公刘而迁于豳后之人遡王业所自始以为卜世卜年之基必推夲于此而歌咏者固以后稷建邦启土而公刘克笃前烈也故朝夕所陈不出农桑衣食而总以写其俗之忠爱春祈秋赛不外祭祀燕乐而总以道其君之忧勤祖宗之足法也臣下之力夲也在公之必敬也以臣事君而累世之法守必借此以入告以君饬臣而来茹之职业悉自是而厘成上以诚逮下下以忠利上于斯备矣周公之制礼也于逆暑迎寒祈年祭蜡必龡此以歌其盛其殆击鼓龡豳君民咸在而尊祖敬宗尊君亲上之风不可不随时而加督也且夫周人以豳地发祥而亦以豳风裕后盖自后稷公刘以蚕绩耕稼之事教民而民之饮和食徳者遂不觉风俗之何以厚而礼教之何以明周公欲以是式化于天下也故于一嵗之中三致意焉厥后讽诵既乆渐摩独异成康之朝海内刑措阅世三十歴年八百而国祚之绵逺较之定鼎所卜之数而实过之此以知衣食者礼让之原而民气之和乐神保之所为灵长也上帝胡以降福丰年焉耳时夏胡以陈常率育焉耳是以圣王务先成民好稼穑力夲业简其游惰导之俭勤土物臧而人心淳人心淳而习尚朴合耦相助也移用相恤也机械之巧不作诟詈之事无闻隂阳和矣百昌蕃遂矣曽孙若而夀考万年矣由是咏歌勤苦曲道情思风人之致固即七月之义焉而状其丰俭正其礼俗何必非雅志其盈寜告厥成功何必非颂故惟朱子之义为契其源窥其全而纷纷之说俱可以不论云












　　周礼
　　籥章掌土鼓豳籥中春昼击土鼓龡豳诗以逆暑中秋夜迎寒亦如之凡国祈年于田祖龡豳雅击土鼔以乐田畯国祭蜡则龡豳颂击土鼓以息老物
　　编修【臣】王际华
　　【臣】谨按国以民为夲民以食为天农田者天下之大计也自古言农事之详者莫如周考司徒之属于任土任民之法亦既备矣而春官复有籥章一职盖周自公刘居豳修行后稷之教其民好稼穑务夲业实为王政之基周公辅成王追维祖宗积累之勤咏歌树艺田功之烈上陈于黼座下播于民间因以祀神而吹之此籥章一官所为设也夫农霑体涂足其事至劳晁错言农人之苦春不得避风尘夏不得避暑热秋不得避隂雨冬不得避寒冻故在上者固宜董劝之尤宜鼓舞而休息之周公用是谱田间之事于声歌其词称昔日之羙示之知所法其乐用先代之噐令不忘其初迎暑于昼以求诸阳迎寒于夜以求诸隂祈年以开农事之始祭蜡以报嵗功之成所吹之诗郑氏谓各歌其类若豳诗固七月之章矣至豳雅豳颂郑注亦以为七月朱子曰一诗不宜分为风雅颂先儒或以生民诸篇当雅思文噫嘻丰年载芟当颂其皆名豳者以周王业起豳故总繋之豳也盖一嵗四举既以节宣天地之气昭扬先世之徳即以踊跃氓庶之情风示忠爱之义俾国中之民闻人主之勤劳稼穑先民不倦如此其挚也丰年之家给人足风醇俗厚如此其可乐也斯竞勉于东作西成而惟土物之是爱矣则籥章一官正王者劳民劝相之精神周浃于袯襫耒耜之中而激昻振厉之倍至所以諴万民而动天鍳屡致降康之庆也要之王者敬天即在勤民成周之盛调和时令鼓舞人情祈年报蜡息老劳农凡以尽人事而代天工自然民和而神降之福况物土诏种之得宜川渠灌溉之有法与夫惩游惰轻徭赋更非一朝一夕之故民生其时极终嵗之勤而忘其劳苦尊君亲上妇子恬熙四宇从风人人各得其所观所咏雨我公田遂及我私二语忠顺之意油然见诸言表此岂无所致而然哉然则盛王之世上辛有祈谷之典吉亥有耕耤之礼与夫书无逸于御屏绘豳风于内殿何莫非此意也欤








　　论语
　　子曰足食足兵民信之矣
　　侍讲学士【臣】任启运
　　饶鲁曰古者寓兵于农无事则并于司徒有事则于司马大率古以五夫养一卒足食即以足兵也民信之信其有养有教使我勇且知方可以敌王所忾也虽曰三者实只是一事未有食足而兵不足食足兵足而民不信者也
