<!-- { "loadSidebar": true } -->
　　【臣】谨按人君继天出治所以率乎臣而安乎民者必以奉若天道为先天聪明而圣宪之则天人合而王道备也圣宪天而臣民训行之则上下交而治功成也孔安国以立教之除恶纳善为法天吕祖谦以为扩充髙宗之明哲必至于法天之聪明而后已俱于经义有所发明蔡沈于无不闻见推出公字以为上天聪明之实其説益精义蕴几无余矣臣愚以为惟主之以敬而本乎诚然后能聪明一出于至公而宪乎天也今夫天髙髙在上未尝视也而无不见未尝聴也而无不闻斯为天之聪明也而非天之所以为天中庸曰维天之命于穆不已盖曰天之所以为天也又曰上天之载无声无臭至矣天惟以于穆不已者运于无声无臭之表故无所视而无不见无所聴而无不闻人君法天行之健以自强不息虽不覩不闻而戒慎恐惧之心无或弛虽出王游衍而曰明曰旦之念无少渝则诚敬积而视听之际自无偏私矣宪天之聪明端在是哉不然而堕聪黜明者异学之杳冥恍惚既非正道所尚而伺察以为明偏听以为聪者成见一入于心而公理顿失又岂能宪天以尽聪明之用乎臣故曰宪天之聪明在视听之出于至公而视听之所以能公者惟在一之于诚敬也至于为臣与民者共戴一君即共戴一天虽其分相悬而诚敬之理初未尝或异使不仰体吾君宪天之心而各以诚敬自効则庙堂无协恭笃棐之实心而臣职忝草野昩遵道遵路之大义而民俗偷所谓钦若而从乂者果安在乎唐虞三代之治所以庶绩咸熙百昌时若和气协而嘉祥毕至者惟此诚敬之心贯彻流通上感而下应之以蒸为治象也故堂廉一徳而后泰交成海宇同风而后至治洽夫是之谓钦若夫是之谓从乂夫是之谓宪天之效而非一切近功小补之可托哉






　　书经
　　惟天聪明惟圣时宪惟臣钦若惟民从乂
　　给事中【臣】陈履平
　　蔡沈曰天之聪明无所不闻无所不见无他公而已矣人君法天之聪明一出于公则臣敬顺而民亦从治矣
　　【臣】谨按虞书曰天聪明自我民聪明周书曰亶聪明作元后元后作民父母是聪明者出治之原而宪天则又聪明之本也歴观古才智之主综核庶政耳目有时而蔽见闻有时而穷非聪明之不可用也而用之不出于至公则偏倚生而耳目窒矣惟天之聪明冲漠无朕而吁呼者防不闻照临者无不察栽培倾覆各因其自然而无不得其当无他公而已矣人君继天出治处亿兆之上握化理之枢臣也天敕之民也天佑之聪明也天亶之乌可不体天心以建极奉天道以宣猷而一出于至公无我之治哉殷髙宗以睿知之质继贤圣之烈而傅説首告以宪天之学大哉言乎万世人君聪明之用不易此矣抑【臣】更有进者惟公生明是公为聪明所自出非用其聪明以求合于公也耳目之渉歴有限天下之事理无穷以有限之耳目应无穷之事理欲其泛应而曲当也难矣故天以无私成化而一诚感乎万类王者以大公驭世而万理融于一心然其所以致此者必先之以主敬继之以穷理慎独以审其几克己以去其私而后心与道合道与天合此逊志时敏之学所以继宪天而敷陈也欤





　　书经
　　惟天聪明惟圣时宪惟臣钦若惟民从乂
　　监察御史【臣】朱续经
　　陈栎曰宪天聪明则君与天一臣民之心均此天理自有不容违者
　　林之竒曰天之聪明即民之聪明君能公其心以宪天而率其臣以钦若则自合乎民之心矣民之从乂盖得天下之所同然非勉强而从之也姚舜牧曰圣人与天为一要与天为一必时时遵奉为成宪而后可又曰圣人不徇己之耳目以天下之耳目为耳目则至聪至明与天合徳矣【臣】谨按惟天生民有欲欲者聪明之蔽也民蔽于欲不克自乂矣惟天生聪明时乂故曰惟天下至圣聪明睿知足以有临也虽然君与民不相及也行君之令而致之民厥有臣焉故书称汝明汝听也要其所谓汝明汝听者亦祗分一人之聪明以逹之天下而止则是聪明者圣所独也圣者臣所法也民可使由不可使知者也而圣人顾不自有其聪明何也天所赋者命也人所受者性也性命之理自天而之人万物之一源非有我之所得私也臯陶谟曰天聪明自我民聪明泰誓曰天视自我民视天聼自我民聼民者可明而不可愚也人君之视聼得天下所同然则天且弗违矣而况承流于下者乎出一己之私智则人各有心矣安问监观在上者乎是故塞聪蔽明而具曰予圣常人所以被聪明之累也兼聼并观而与天合徳圣人所以极聪明之用也然谓圣人舍一心而外求之则又不可圣人天聪明之尽者耳以己之聪明不失知天之聪明有在以其所见察乎众人所不及见而实为天下所共见以其所闻通乎众人所不及闻而实为天下所共闻百官之治治以此万民之察察以此此所谓天与人一以贯之者也顾傅説言奉天而必曰时宪者何也天命流行帝则必察无物不有无时不然纯亦不已之圣人耳目之用与天为一自强不息之君子视聼所属以天为准故郊坛对越者事天之礼也屋漏修省者敬天之诚也而视逺惟明听徳惟聪者宪天之实也念念而察之事事而体之日日而新之天监常凛帝谓时通岂复有逸豫介于其间哉天子无逸豫而臣有敢为逸豫者乎君臣皆无逸豫而民有不并化于无逸豫者乎天以民为心君以天为心臣以君为心民以君与臣之顺天者为心事有必至理有固然也此奉天治民之要道也与





　　书经
　　惟天聪明惟圣时宪惟臣钦若惟民从乂
　　监察御史【臣】黄登贤
　　【臣】谨按自古圣王恭己垂裳而庙堂之上四海之遥靡不景徳向风从欲以治非有竒智异术也其所存者天之心所行者天之事而已天者何理也理大公而无私记有之奉三无私以劳天下盖言王者能奉天之无私也故曰髙明配天又曰浩浩其天而宪天之説特见于傅説之告髙宗其奉三无私之义欤今夫天非有政教号令之施也维天之命于穆不已上天之载无声无臭然人有善天必佑之人有恶天必弃之天之聪明何其无不闻无不照如是哉其无不闻无不照者惟无私也圣人以其无私聼者法天之聪则亦无不闻矣以其无私视者法天之明则亦无不照矣以无所不闻之聪聼天下以无所不照之明视天下而天下之臣民犹有不恪共以奉职鼓舞而向化者乎君与天一徳则臣与民一心其效有旋至立应者抑【臣】又按宋臣吕祖谦之説谓髙宗已造明哲之地傅説欲扩而充之必宪天之聪明而后已盖有明哲之资者已裕作圣之基而进以法天之学则庄敬日强纯一不已俾庶明励翼悉凛王章万姓諴和胥归王路而后宪天之道无余蕴焉此即傅説所以尽纳诲之职而吕祖谦发之其所以资君徳者诚匪细也夫







　　书经
　　惟天聪明惟圣时宪
　　编修【臣】孙人龙
　　孔安国曰圣王法天以立教于下无不闻见除其所恶纳之于善其所施为未尝不法天也
　　【臣】谨按傅説既言圣王奉若天道而此申以宪天之聪明者盖以天髙髙在上虽若无所聼而实无所不闻虽若无所视而实无所不见惟圣王法天之聪明以治其臣民乃所以为奉若天道也诗称上天之载无声无臭而其实一元资始品物流形凡主宰乎羣防之上者初不待于呼吁而声情毕达昭然帝谓之可通烛照乎羣生之上者初无事于表着而幽隐毕彰灼然帝鉴之有赫此无他维天之命于穆不已故易简而理得正大而情见诚通复于一原神絪缊于万化皆由阴隲之至公而宇宙咸浑涵于聪明中也若夫圣王法天行健而自强不息孔安国以立教于下除其所恶纳之于善阐发时宪之义良以天生民而立之君兴化致治莫不欲其同归于善故惟宸衷端虚灵之宰斯声入能通而一心所融贯者常超乎万彚之先是所以宪天之聪也睿虑澄昭灼之本斯物来能照而一心所洞彻者常周乎万里之外是所以宪天之明也由是奉若天道而干符克协泰运弥昌庶绩咸熙品彚时若臣必钦若民亦从乂咸仰继天立极之圣人而成万世太平之郅治矣







　　书经
　　惟天聪明惟圣时宪
　　监察御史【臣】鹿迈祖
　　蔡沈曰天之聪明无所不闻无所不见无他公而已矣人君法天之聪明一出于公则臣敬顺而民亦从治矣
　　【臣】谨按万物之所共戴者惟天兆民之所共尊者惟圣天即理圣即天也体天之德行天之道然后三极以立而上下同流惟天鉴观有赫至聪至明其所以无不见闻者无私故也无私则无所蔽而物无遁情故曰天无私覆地无私载日月无私照圣人继天出治凡惇庸命讨皆出于天而寄于君者天临之君主之臣行之与庶民共之防微疑似之间稍渉于偏即开天下以畸重畸轻之渐而与天心有间焉易曰寂然不动感而遂通天下之故诗曰不显亦临无射亦保惟此心惺惺终日干干俾存诸中者淡然无欲以养其清明之体澄然有主以善其权度之宜使聪明之用内不蔽于己外不蔽于人迩不遗而逺不御斯与天合徳而王道于以四达而不悖盖太虚无为而万物各止其所者天之所以为天也明睿所照而羣生共献其诚者圣之所以为圣也是故饱暖安佚犹毕雨箕风之各有其好礼乐兵刑犹春夏秋冬之各一其时而明通公溥称物平施以照临万方者直如太和元气之流行于四时百物中也且夫宪天者当以天之心为心然而天之心寄于民天之聪明初未尝以目视而耳聼也天聪明自我民聪明天以万方之民命付之君民心即天心也民之心至私合天下之私而公出焉民之心至愚合天下之愚而明生焉辟四门明四目达四聪天下之聪明莫大乎是昔洪范次敬用之畴曰视曰明聼曰聪又曰思曰睿睿作圣盖思者聪明之本作圣之原而必统之以敬一敬而天人之理一以贯之矣















　　书经
　　惟圣时宪
　　编修【臣】王检
　　【臣】谨按书之言圣治也典曰天叙礼曰天秩章服曰天命刑用曰天讨凡其政教之所被无一不推本于天焉非但以建极绥猷致其钦崇之词也亶聪明作元后圣天子本天锡之姿以临天下而又必以其睿智之徳兢兢焉奉若而不违则凡其耳目之所及无非帝命之鉴观而以人道治之实以天道治之矣今夫天道之成化无心也其视聼之所寄非有形声之可求也然而日鉴在兹无形也而有形者莫能遁处髙聼卑无声也而有声者皆可通则天道之照临是即君道之极则也故説命曰惟天聪明而继之曰惟圣时宪夫圣人者本天道以治天下者也书曰敕天之命惟时惟防言其敬天之诚无一时一事之少间也敬之至斯宪之精矣诗曰夙夜基命宥宻言其夙夜积徳以承天命者至深至宻是宸衷之渊微念念皆与天心相契也宪之者内惕其钦承外隆其昭事显以致上律之功隐以尽崇效之实凛凛乎旦明干惕之怀一私不杂而万象咸周所谓清明在躬志气如神也天下虽大万物虽众以一心运焉而可以一日而数周矣书曰光被四表格于上下惟时宪之圣人能之是以一代之礼乐典章人仰圣人之制作而实皆天文之炳焕也一代之庆赏刑威人仰圣人之举错而实皆天道之昭垂也天以髙则明圣以公则溥极斯世情伪之故万有不齐而聼以天聪视以天明则凡处于覆帱之中者固无不仰被其升闻之化而宁有情暌势隔阻于照临者乎易曰大人者与天地合其徳夫惟宪之斯能合之也孔子曰奉三无私以劳天下奉天者宪天者也陈氏栎曰宪天聪明则君与天一而汉儒董仲舒亦谓圣人法天而立道然则圣人之至徳固即天道之至教也夫




