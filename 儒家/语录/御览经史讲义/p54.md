<!-- { "loadSidebar": true } -->
　　【臣】谨按造化之与人事皆有当然之理以纲维乎其中而不可易夫人事之兴初若杂然而难齐也而不知从违顺逆之见于人皆其所必然者因其所必然之势而示之以当然之理理在而变通不穷盛徳大业亹亹可几矣盖天下之理一而已矣由乾元亨利贞之意而究之天地之大徳曰生所谓元也即仁也始者必亨亨者嘉会合礼大宝聚人皆是也利即义也而要之不出乎贞非贞无以起元故曰一也以非有二本故也即天覆地载而知贞正得一以为观也即日照月临而知贞正得一以为明也不即可以知天下之动之贞夫一乎顾天下吉凶悔吝皆生乎动至不一矣动也者自易理言之则刚柔之相推变通之趣时皆动象也自人言之则显而立言行事微而积虑处心皆动机也然而爻象之动于易与吉凶之动于人皆必然之势也其势虽棼然莫测而人之顺理则裕从欲则危有同揆也恵廸则吉从逆则凶无二致也一如天示人以易地示人以简而贞观之理自若也一如日明于昼月明于夜而贞明之理自若也圣人以理之正而常者为胜寂然不动游心于何思何虑之天动罔不臧置身于不竞不絿之地能尽乎会通之变而不累于吉凶悔吝之间其动也非妄也动生于静而常出之以无为其一也非可执也一散于万而常行其所无事惟圣人贞夫一而万一各正则吉无不利静固静也动亦静也舍贞之外更无他术非一而何哉是知圣人者权足以枢万化政足以柄四时言脱于口而和可以翔海甸意起于心而精可以通神明行成于身而效可以格象纬其始也礼乐刑政操之乎我其既也弥纶调燮借之乎我其终也宇宙造化生之乎我以一刚一柔者为之本至易至简者为之用贞者贞乎此者也一者时虽变而贞则不变也情虽动而贞则常静也虽天地日月皆不能外焉元吉在上知几其神又何疑夫天下之动非可以一御乎然则虞舜之所谓精一孔子之所谓一贯者皆贞一之説也老子曰王侯得一以为天下贞盖惟贞夫一则可以为平治天下之本万变虽殊一以贯之中和位育皆归度内矣天下不重赖有圣人哉





　　周易
　　天地之大徳曰生圣人之大宝曰位何以守位曰仁何以聚人曰财理财正辞禁民为非曰义
　　中允【臣】任启运
　　张子曰将陈理财养物于下故先叙天地生物朱震曰天地之大徳曰生仁也圣人成位乎两间者仁而巳不仁不足以参天地义所以为仁非二本也故曰立人之道曰仁与义
　　项安世曰圣人之仁即天地之生大宝曰位即崇髙莫大乎富贵也下以庖牺神农黄帝尧舜实之理财所谓水火金木土谷惟修所以利之也正辞谓殊贵贱使有度明取予使有义辨名实使有信利之所在不可不导之使知义也禁民为非谓宪禁令致刑罚以齐其不可导者也盖养之教之而后齐之圣人之政尽于此三者矣其徳意之所发主于仁民义者仁之见于条理者也
　　【臣】谨按天地之徳仁而已矣圣人之心亦仁而已矣易曰立人之道曰仁与义非二物也仁即义之统体义即仁之散殊仁则周徧浑沦义则随物各当故亲亲仁民爱物皆仁而于亲用其亲民用其仁物用其爱即义也即仁民之中老无不安少无不懐者仁而于老用其安少用其懐即义也故义者仁之大用也由仁民而上之则爱亲者不敢恶于人敬亲者不敢慢于人仁民原亲亲之心所自流焉耳由仁民而下之则数罟不入斧斤以时墙桑之树鸡豚狗彘之畜凡于物用其爱者亦仁民之政所必及焉耳其自流而必及者一仁之贯注故一仁而天下之治统之矣董子曰仁者正其谊不谋其利孟子言何必曰利亦有仁义而已矣而文王系易首言元亨利贞孔子文言言利者义之和又言利物足以和义非特言利且合利于义何哉盖天生百物皆以养民故干始能以美利利天下始者仁也美利利天下者义也天地之大利即天地之大义而即天地之大仁也非利物而何以和义非和义而何以为仁哉故理财者圣人之所为利物圣人之所为义以成仁也夫后世之天下犹古圣之天下天地之生物未尝息也然而古常有余后常不足此无异故惟理财之不讲也理财之不讲则以正辞与禁民为非之不讲也大学曰生财有大道生之者众食之者寡为之者疾用之者舒夫生众为疾道之所为开其源也食寡用舒道之所为节其流也以【臣】统观天下之大势大约西北之财之不理在不能开其源东南之财之不理在不能节其流夫雍州之域禹贡所谓厥田上上也冀州之域禹贡所谓厥赋上上也虞夏殷周之疆理在焉古称沃野千里支粟十年则以经理备而蓄积多耳降及后世问所谓沟洫畎浍尚有存焉者乎蓄泄无资灌溉无术其民但知畜牧之利不知稼穑之利逐末者日多务农者日少其名为农者亦不习于耕耘种殖之蕴奥大抵皆疎略而不精此【臣】所谓源之有未开也东南之民于耕稼之术工矣山泽之利皆尽争之几于搜山而采竭泽而渔矣其所入每不足供所出其一曰好奢一曰尚如江宁之俗非百金不能吴下之俗非百金不能娶家无儋石而出必美其服鲜其履若服粗布之衣即忸怩而不敢出且有一小防会而费中人之产者矣一有疾病则巫师簧鼔之谓某神为祟醮酬祈禳小则数十金大则百金有因一疾病而饱暖之家荡于一朝者矣当其无事则又有预酬预保之説如春戏青苗戏无一村无之费輙数十金也一人勤勤终嵗所入不过十金而衣饰相耀耗之酒食相矜耗之虚文僭制耗之祈禳祷祀妖诞之説又耗之如此而财力不屈者未之有也此【臣】所谓流之有不节者也要其补救之术则易所谓正辞禁民为非者尽之正辞者示之以所当行重本业劝农桑定昏防之制严贵贱之等使知勤之可慕而民乐于勤俭之为美而民安于俭禁民为非者示以逐末之不如务农奢华之不如朴实严禁簧鼓之妖邪及歌舞之游食而倡之皆自贵者始则因天地自然之利而为之辅相为之裁成此利物之所以和义以其大义行其至仁使物物各得之宜浑沦周徧则圣人之仁一天地之徳也







　　周易
　　通其变使民不倦神而化之使民宜之
　　编修【臣】邵齐焘
　　吴氏澄曰风气渐开不可如朴略之世此穷而当变也变之则通而不穷矣其能使民喜乐不倦者以其通之之道神妙不测变而不见其迹便于民而民皆宜利之故尔
　　蔡氏清曰神而化即其变通之妙于无为也【臣】谨按易系辞传言圣人制器尚象之事而于黄帝尧舜氏则曰通其变使民不倦神而化之使民宜之盖天地之道有盈虚消息相乗之机帝王之治有弛张损益不穷之妙此物理之自然而王道之大用也夫帝王之于天下也有不可变有不可不变其不可变者彛伦之大本心性之大原如日月之位隂阳山川之奠髙下亘古莫能易者也其不可不变者刚柔寛猛之迭用文章制度之日新如春变而夏夏变而秋秋变而冬冬变而春循环错行而不可执一者也所以然者何也民之受治于圣人犹物之受命于天万物盈天地之间其生也成也消也长也非物所能自为也有主张之者矣有推行之者矣向使生者一任其生而莫为之成消者一任其消而莫为之长此造物者之所不能也圣人之于民犹是己民之所未厌圣人不强去民之所未安圣人不强行处当变之时而神其变之之道不变则穷而变则通矣独于黄帝尧舜言之者神农以前风气朴略民用亦未滋也黄帝尧舜时民欲渐开人文渐启天地万物之气运五行百产之精华旁薄鬱积以待圣人之调剂将欲仍安其朴略而有所不能故中天之运至此而开洪荒之俗至此而改变而通之之道自黄帝尧舜始也夫当未可变之时而多所纷更则民必劳苦厌倦而不能循当将欲变之时而狃于故常则民又将因循怠倦而不可振惟变乎其所不得不变有以鼓舞其心思而警动其耳目则天下之人油油然趋之而不能已矣是岂圣人之喜新而恶旧强用其智虑作为以驱天下而从我哉因其自然之变而以自然之理处之所谓宜也变而合其宜然后谓之通通者无所窒碍之名也无所勉强之意也王者无为而成化百姓日用而不知如川之决焉流而不穷如风之动焉行而无迹因民之所利而利之而天下各得其所矣葢圣人因其变以适其宜而民则但见其宜而莫见其变也此圣人之妙于变也神之至化之至也以不变者建天下之极而以神于变者制天下之宜斯圣人无为之治也夫



　　周易
　　上古结绳而治后世圣人易之以书契百官以治万民以察盖取诸夬
　　检讨【臣】韩彦曾
　　吴氏澄曰十三卦之制作自画卦而始至书契而终盖万世文字之祖肇于画卦而备于书契也【臣】谨按上古民淳事简事系于己惟结绳以记之事关于人惟结绳以验之不必过为防虑而天下已治后世民伪事烦非结绳所能理矣圣人易之以书契言不能记者文书以识之事不能信者约契以验之由是百官之功罪可稽而事以治万民之情伪可核而情以察若是乎上古略而后世详也上古质而后世文也夫圣人岂厌乎略而好乎详厌乎质而好乎文哉诚以生民既众不得不多为设官以察之设官既多又不得不思所以治其官者茍官之功过不记民之诚伪不知何以统百官而率万民乎于是易而为书契夫亦有所大不得已于其间也世传苍颉造字使义理必归文字文字必归六书而遂因之以为书契所谓天雨粟之説近于诞而不足为据而要之千古之治法基此矣唐虞之际风动时雍三代以来礼明乐备未必非书契有以助之盖道者所以立本也法者所以适变也圣人自有通其变使民不倦神而化之使民宜之者存乎其间岂沾沾焉执书契以为衡而遂成至治哉至于春秋郑铸刑书晋铸刑鼎莫不自以为救世而宜民其任书契者至矣而専务令行禁止之图反开弄法舞文之习説者谓圣人制有书契原以治百官而察万民而其乃至于如此何如一任其结绳之为愈乎是即剖斗折衡而民不争之説而不知圣人为治之苦衷者也圣人之为治也于其意而巳意至而法即随焉法行而意即寓焉自结绳之时而视乎书契则后世也更自其后者观之则易书契之圣人犹上古也一事之善垂之金石而不朽一事之恶示之奕禩而不磨此其治且察者固不惟其法而惟其意而已矣若夫夬者决也刚决柔也取诸夬者明乎书契之了然明白可以决去小人之隐也百官岂无功过书契则兼功过而示之而圣人之意则欲存其功而决去其过万民岂无诚伪书契则兼诚伪而着之而圣人之意则欲存其诚而决去其伪此其用意何深也要之书契之作显可见圣人用法之精明而微可窥圣人用意之忠厚至于酌古斟今补偏救弊使百官得其宜万民得其所以继唐虞三代之盛则在乎神明变化者之移黙运焉尔




　　周易
　　精义入神以致用也
　　监察御史【臣】倪国琏
　　俞琰曰精研义理无毫厘之差而深造于神妙所以致之于用也
