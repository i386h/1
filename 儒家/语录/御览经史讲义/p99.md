<!-- { "loadSidebar": true } -->
　　【臣】谨按诗天保第四章经曰吉蠲爲饎是用孝享者吉蠲传约言之朱注吉言诹日择士诹日如吉日维戊吉日庚午之类择士如奉璋峨峨髦士攸宜之类蠲言齐戒涤濯齐戒如有来雍雍至止肃肃是也涤濯如自羊徂牛鼐鼎及鼒是也传云饎酒食稽之周颂思文之篇贻我来牟帝命率育郑笺云火流爲乌五至以谷俱来云谷以纪后稷之德诗以言此明粒食之报即生民诗所云其香始升上帝居歆后稷肇祀庶无罪悔以迄于今之家法也云禴祠烝尝于公先王者凡礼有五祭属吉礼大宗伯之职以吉礼事邦国之神祗昊天上帝日月星辰司中司命飌师雨师社稷五祀五岳山林川泽四方百物各有祭典惟以祠春享先王以禴夏享先王以尝秋享先王以烝冬享先王经言时祭以该禘祫言先王以该上下神祗传据周礼先王而言故训公爲事笺据中庸上祀先公追王之文而言故以公爲先公也公自后稷以至祖绀祖绀即笺所谓诸也云君曰卜尔万夀无疆者传云卜予也朱子曰卜犹期也二义相通礼运祝以孝告嘏以慈告嘏传神意辞万夀无疆非臆説也帝锡武王以九龄天命成周之八百德之至者福不能违理之至者数不能违言锡言命即予也期也之谓也至如大雅既醉之诗所云君子万年介尔景福嘉乐之诗所云保右命之自天申之则又祭毕而燕而绎九族黄耉公尸之有答者也君上之尊同于帝天无对臣下斥言尔者本天本先王福君而言此嘏之质词也合天保一诗本末而推言之诗序下报上也而朱子亦云人君以鹿鸣以下五诗燕其臣臣受赐者歌此诗以答其君言天之安定我君使之获福如此也原臣子之于君父理当宣力効忠即上不下施爲臣者亦应竭其耳目股肱之能以尊元首之戴初不可以施报论但此诗颂美成周以忠厚开基如彼而世德作求如此而又于嘉宾使臣兄弟朋友故旧之间将之以和乐忠信则福禄之应即在陟降呼吸之际如拱手操劵皇天相付曰单厚曰多益曰戬谷曰遐福于何征之征之如山如阜如冈如陵如川也上有五诗以逮其臣即有山阜冈陵川五如以相报笺言福禄之委积髙大而万物之收皆增多也犹之敬服用情各以其类休徴五纪各以其时不必定爲何福是何诗之应也然天保诗人以爲此非臣之敢于夸词福君也君盖自以孝德致此福禄尔王者宗庙吉蠲孝享如此致慤则着七世之庙可以观德万夫之长可以观政神至民质福之积政之成也夫偏党结则机械生机械生则罪罟密求其相与饮食宴乐弗可得已经言日用饮食盖德一而俗恬政醇而民厐礼达而分定正朝廷以正百官正百官以正万民康衢所谓日出而作皇矣所谓顺帝之则在是礼乐征伐自天子出由是羣黎庶民百官族姓徧爲尔德正如下篇采薇以遣征伐出车以策功力枤杜以説师众鱼丽以守法度南陔以敦孝友白华以厉廉耻华黍以丰蓄积由庚以顺隂阳南有嘉鱼以安贤者崇邱以遂万物南山有台以基爲国由仪以理万物蓼萧以均恩泽湛露以萃万国彤弓以右诸夏菁菁者峩以隆礼仪此正小雅一十六篇即皆助德之明征也坤道顺而有常有常则可乆乾道健而不息愈进则高明南山之夀斯干诗注所云南山深逺君子攸芋攸跻攸宁者也今神祗飨德措正施行君臣交防继继承承贯四时而不改柯易叶如松栢相承然于周爲儗如元公之后有伯禽召公之后有召虎尚父之后有吕伋松栢正世臣之喻而注疏所未及发明者也此诗虽居小雅之一篇实爲治内之枢纽生民清庙之本皆肇是焉抑天之福君更有出于常人之意计者或以殷忧啓圣或以多难兴邦唐虞之所以敷治四方之所以风动者罔不由之此又天保诗人言外之意也

　　御览经史讲义卷十五
<子部,儒家类,御览经史讲义>
　　钦定四库全书
　　御览经史讲义卷十六
　　诗经
　　民之质矣日用饮食羣黎百姓徧爲尔德
　　编修【臣】徐文煜
　　朱子曰质实也言其质实无伪日用饮食而已为尔徳者则而象之犹助尔而为徳也
　　【臣】谨按易曰云上于天需君子以饮食宴乐又记曰明七敎以兴民徳又曰一道徳以同俗盖天生蒸民有物有则官骸具而养欲无穷赋畀全而礼义咸裕徳者生民之至性也饮食日用者生民之大欲也王者体天出治一身荷君师之任既为民谋其身家复为民全其性命敎养二者固并重而不容偏废者也然而养以备敎之具敎以继养之成其事虽有两端其理无非一贯总以顺其饮食日用而已夫成周继夏商忠质之遗羣圣代作统绪相承于上有文武之君下有周召之臣一徳一心堂亷济美寿考作人之雅化数世相维于不替而渐摩既久观感自生自王朝以达邦国由卿大夫以逮士庶人无不亲逊成风而声敎四讫此关雎麟趾诸什沨沨可诵也斯即尧之所谓时雍于变舜之所谓四方风动禹之文命敷于四海汤之帝命式于九围者固先后同揆古今一辙也猗欤休哉何其盛也而诗苐曰日用饮食而已是岂王者之世仅使斯民饮食不乏日用有资可以备水旱裕盖藏而举凡所谓五礼六乐七敎五刑以及选贤与能讲信修睦诸大政遂可置为缓图已乎非也饮食有经日用有则徳不囿于饮食日用之中不越诸饮食日用之外记曰污尊而抔饮蒉桴而土鼓犹若可以致其敬于神书曰嗣尔股肱纯其艺黍稷奔走事厥考厥长肇牵车牛远服贾用孝养厥父母盖天经地义之精不外朝夕起居之内饮食日用器也而道存焉此韩愈所谓其民士农工商其位君臣父子师友賔主昆弟夫妇其服麻丝其居宫室其食粟米果蔬鱼肉其为道易明而其为敎易行二帝三王行之万世而无弊者也茍舍是而别求性命之原髙谈精微之蕴则徳其所徳非吾所谓徳清净寂灭之説惑其耳目锢其心思渐入于异端岐趋而不返而身心性命之防转至行之而不着习之而不察无惑乎人人日游于徳之中犹自人人日轶乎徳之外也抑知民之秉彞好是懿徳仁敬孝慈之良本在率履持行之内衣食既裕礼义自生百室盈而妇子宁剥枣烹葵子弟笃爱敬之节吹豳饮蜡闾闬敦婣睦之风推之黄为公子之裳朋酒献君王之寿可知大道之行也不独亲其亲不独子其子老有所终壮有所用幼有所长熙熙然户尽可封之俗人无失徳之愆一道同风之盛早即于日用饮食之间裕之矣盖日用饮食所以遂生即所以复性以之为养则因天之时察地之利用人之力开其源节其流固不能于饮食日用之外别有所谋以之为敎则正君臣笃父子定上下序长幼别嫌明微制节谨度亦未尝于饮食日用之外更有所施盖徳惟善政政在养民六府三事理本一贯也而要之民以君为心君以民为体上有迪徳之君而后下有敏徳之民书曰皇建其有极又曰敛时五福用敷锡厥庶民夫福即归之于民而徳则端之于君者盖福民即所以福君而徳者福之本君者徳之准为人君者诚宜修徳以敛福也欤

　　诗经
　　民之质矣日用饮食羣黎百姓徧爲尔徳
　　编修【臣】罗源汉
　　朱子曰质实也言其质实无伪日用饮食而已为尔徳者则而象之犹助尔而为徳也
　　【臣】谨按徳字乃此诗全篇之根柢夫诗人颂神之贻福而必祝君之徳者此古人归美之中必寓责难之防故夫假乐则颂显显卷阿则美圭璋率皆此意倘全篇但言福祉是亦容悦之词耳岂古君臣相与之义耶且夫民之秉彜好是懿徳徳固君与民所共有者也古者家有塾党有庠术有序国有学而又经以渐摩之泽感人切而入人深故其时民皆率徳而翕然从欲以治即至汉唐以来去古寖远然而上有恭俭仁惠省躬迪徳之主而民亦有亲逊雍睦和平岂乐之风其转移化导之机恒若响应此可见民有自具之徳而诗人颂君所为必以民之率徳为騐也其曰质者何也或疑周道尚文兹兢兢焉以质为愿所以防其流而救其失其实不然孔子曰民可使由之不可使知之孟子曰王者之民皥皥如也而尧衢击壤之歌亦云出作入息凿井耕田忘帝力于何有其气象之浑朴大率类此今试与观乎豳风豳雅豳颂诸诗所载民风綦详然而三农九谷而外无他业也鸡犬桑麻而外无长物也烹葵剥枣而外无珍味也社方祈御而外无繁文也若夫妇依士媚联其情通力合作齐其众履亩尝防作其力称觥献寿达其忱夫亦何在非日用饮食之事而为其所最质者欤至于民气既淳民俗益厚亲亲长长咸本徳让以相将遵道遵路皆体徳意以俱化有不徧为尔徳也乎盖三代盛时君无一事不关乎民民无一事不视乎君乃至徳化既成风同道一斯民风所在即主徳所征故不曰民之徳而曰为尔徳者正与诗所谓莫匪尔极之防同而洪范所云凡厥庶民于汝极锡汝保极亦即此意耳顾【臣】谓徧徳者民也而慎徳者仍在君徧为尔徳者民也而懋敬厥徳者先在君夫君徳岂易言哉臯陶谟曰思日赞赞襄哉説命曰朝夕纳诲以辅台徳诚以日新又新之学撡自皇衷而以引以翼之功事存啓沃公孤卿尹辅理于上庶司百职赞勷于下同寅协恭大小一徳明良喜起之风见于朝廷正徳厚生之泽溥于百姓纯嘏之锡莫大于是瞻圣治者所由熙游于太和之宇宙欤

　　诗经
　　民之质矣日用饮食
　　修撰【臣】金甡
　　【臣】谨按天保一诗所以颂君福者不一而足而其平易切实广大深远则莫如民之质矣日用饮食之云也夫民以质称疑若椎鲁憃愚未足有光治象岂遂臻郅隆之盛而为集福之本哉不知风俗之淳漓化理之升降系焉即气运之休咎系焉盖机智日开而民之诈伪滋胜惟不安于日用饮食之常而敎令遂有所弗率刑法遂有所难齐此固非吉祥善事也尝读康衢之谣曰不识不知顺帝之则击壤之歌曰凿井而饮耕田而食民自适其耕凿之安而并泯夫知识之见故尧得成其协和之治而长享其冨寿之祥诗人之意其犹是欤夫民之由质实而趋文巧由文巧而长嚣凌亦势有固然积习殆难更化惟圣人人情以为田有所以利导之柔服之使之去其伪而返其眞率其常而安其朴士恒为士农恒为农食旧徳而服先畴者皆惟本业之务无异物之迁故其时俗尚敦厐闾阎和乐狱讼衰息兵革不兴上下皆有嘉徳而无违心此诚至治之馨香可以感于神明者矣礼曰福者备也备者百顺之名也无所不顺者之谓备而所谓大顺者则莫如风俗之同试思气象则熙熙皥皥道路则荡荡平平百姓日用而不知圣人无为而成化即国家受天之祜申锡无疆莫大于此奚俟麟鳯在郊龟龙畜沼而后为盛世之嘉祥也哉夫民之斵雕为朴实君徳有以感化之非必听命于冥漠不可知之神也特其靡然向风不疾而速从欲以治浑乎自然若有非人力所能为者则以为非神之力不及此而原其所以得此于神者惟诚孝感格而后黙相者有肸蠁之灵徯应者还淳古之俗则所谓神之福者仍本乎君之徳而已矣

　　诗经
　　民之质矣日用饮食
　　编修【臣】徐玮
