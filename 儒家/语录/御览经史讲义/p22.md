<!-- { "loadSidebar": true } -->
　　【臣】谨按履卦干上兑下干为天兑为泽上下之正理也人之所履当如是故取其象而为履履者礼也安上治民莫善于礼故君子观履之象而以辨上下定民志也尝考诸儒之说莫备于程传传曰古之时公卿大夫而下位各称其德终身居之得其分也士修其学学至而君求之非有预于已也农工商贾勤其事而所享有限故皆有定志而天下之心可一后世自庶士至于公卿日志于尊荣农工商贾日志于富侈亿兆之心交骛于利天下纷然如之何其可一也防哉斯言其知治民之本矣何以明其然也天之生人也不能无羣羣而无分不能无争是故两贵不相事两贱不相使人情之常也无他彼其心固以为吾侪焉耳不见其异于吾焉耳荀卿曰势位齐而欲恶同物不能赡则必争夫物常不赡于欲而欲常必穷乎物则天下之相率而为厉者且无已时也此程子所以有纷然骛利之患也夫利者不学俱欲之物也天之所生地之所养袛有此数也以欲狥物则人人有不可盈之愿即人人有不能安之心天下不可得而治矣君子知其然故观象于履而为辨上下以示之以贵治贱以尊治卑以贤治不肖君君臣臣勿相凌也父父子子勿相离也兄兄弟弟勿相瘉也夫夫妇妇勿相凟也士士农农工工商商无相易也其爵地有等其职事有方其宫室车舆有度其饮食衣服有章其人徒有数其械用有常其嵗时聚会有节其吉凶哀乐有经使百姓晓然皆知夫上之为上下之为下若天泽之不可相越也而僣侈之志不生矣皆知夫上之使下下之事上若天泽之不可相无也而忠顺之志不忘矣夫是之谓志定志定则耳目无所惊而手足有所措其为欲易养其为物易给也虽有悍强之人亦有以相安而不至于乱记曰夫礼禁乱之所由生犹坊止水之所自来也又曰礼之教化也微其止邪也于未形使人日徙善逺罪而不自知也是以先王隆之也其即此志也夫

　　周易
　　上天下泽履君子以辨上下定民志
　　编修【臣】庄有信
　　【臣】谨按天髙地下万物散殊而礼制行焉礼之理原于造化而礼之性实具于人心顾圣人缘人性以制礼旋反而治人之心者何也盖礼者理也言理则无规矩可循言礼则有秩序可守故圣人制礼所以正天下之履也礼以正履则言礼足矣而画卦则曰履何也言礼则人之践礼者属于虚言履则礼之当行者体于实象曰上天下泽履言人之所履当如是也夫人而履于礼则礼达分定而天下可一矣然自圣人制礼以来尊卑有分贵贱有等非不灿然于天壤而公卿大夫往往不能尽职农工商贾往往不肯安其业者何也志不定也夫志亦何厌之有当其艰苦则志于安全及其安全则又志于富贵若是而利欲之心纷然不靖惟不知有上下之分也君子观天泽之象而知治民之道矣不于民之履求之而必先于民之志定之夫下堂拜上或一时加恩之名而即此遂为上权下替之渐赐禘锡悬亦一朝飨酬之厚而即此遂开名器假人之端由辨之不早辨也古者明一代之礼以德之大小为拜爵之崇卑伊尹曰三公者通于天道者也九卿者通于地理者也大夫者通于人事者也列士者明于法度者也故一时朝廷之上必位各称德位未称德则君举而进之士修其学学至而君求之民无分外之求君无分外之举是故人有十等而民不以悬絶为嫌国有六卿而民各以服习为乐君在斯为臣父在斯为子兄在斯为弟君止仁臣止敬父止慈子止孝交止信天不变道亦不变夫民亦驯习于自然而羣奉为天经地义之不可易此无他心之所之既深识乎上下之分则身之所履自共守其上下之常也君子名器不假黜陟必严使上下之分灿然着明于天下故民志有定民志定则官守其职民安其业而无干名犯分之履矣此君子所以善用天泽之象也

　　周易
　　上天下泽履君子以辨上下定民志
　　监察御史【臣】赵青藜
　　【臣】谨按三代以上治天下以礼故其分肃而其风淳三代以下治天下以法故其令繁而其俗靡斯亦已然之明效矣然而竞相趋于法者过信夫礼乐百年后兴之说虽贤如文帝且谦让未遑而三代盛治坐是不复岂不惜哉夫礼圣人制之非圣人之意之也上天下泽着其象矣圣人观其秩然而知上与下有不易之则察其蔼然而知上与下有必属之情不聨之情即无所以维其则不示之则更无所以范其情于是本仁天下之心出而定天下之志辨之葢不容以己也辨之于朝则公卿大夫各定其阶而车服度数不以恩私而或假焉辨之于野则士农工商各定其业而少习乆安弗使见异而或迁焉外以静其耳目内以摄其心志而一时之托处宇下者官举其职士修其行农工商贾各食其力知分之不可易也终身由之莫敢逾越而纲纪正等威立朝廷尊矣自非然者无所辨于任使之际而大官显秩若为尽人可致则侥幸之想愈炽也无所辨于弦诵之地而三征九聘且谓防径可图则奔竞之风难息也无所辨于食力之勤而嬉游征逐不惮轻去其乡则失业之徒踵相接而未有己也上无以厌服乎下下日以傲慢乎上嚣然之志将百出而不靖不得已而思以政刑道齐之法立而奸生令下而诈起质朴渐消恩谊寖薄微特无益且加甚焉然后知民志克定非旦夕之近功而安上全下实宏且逺也自古礼文明备莫如周自古享祚永久亦莫如周周之盛也君臣契合堂陛森严朝觐享献罔不畏怀民用和睦无有灾害囹圄空虚刑措四十余年而不用即夫德教衰微政化怠弛而先王所命太史所掌称道一二犹足以辑强侯而威荒裔非其志之素定曷以致此汉髙帝马上得天下羣臣争功至防剑击柱及叔孙通定礼仪以正君臣之位竟朝置酒皆俯首抑伏无敢让哗失礼者髙帝说而叹曰吾乃今日知为天子之贵也夫叔孙通所定不过为緜蕞与诸生野外习之度髙帝所能行者耳非有关雎麟趾之意与夫圣人制作相去逺矣盖圣人制作固即人心自具之节而礼定民志初不以束缚之拘苦之也故有子曰礼之用和为贵如使去其拜跪登降揖让周旋賔主介绍之文而曰吾以用吾情其心必有所不安其体必有所不适受其节于礼而心之安体之适可不谓大顺欤万物各得其礼而后和夫是以礼行而乐作也彼叔孙通收其残阙杂以秦仪尚效补苴于汉代而谓官天地管人情辨自君子者独迂逺而不足致用乎哉至若礼之卑效地也泽尤地之卑者则礼之极其恭者然矣是又君子居安乐玩辨上下之本所不敢须臾稍忽也夫

　　周易
　　君子以辨上下定民志
　　编修【臣】周玉章
　　【臣】谨按六经之道同归而礼乐之用为急在易书豫卦言乐履卦言礼言乐者主于和言礼者主于辨上天下泽尊卑之位定君子观其象而辨之而礼由是生焉坊记礼者所以章疑别微以为民坊者也荀子曰礼者养也君子既得其养又好其别贵贱有等长防有差贫富轻重皆有称均所谓辨上下也盖人生有欲则不能无求求而无度量分限则不能不争秩之以尊卑贵贱之等始帖然各安其分而不敢有侈心故礼以节民性正所以定民志也程子曰古之时公卿大夫位各称其德农工商贾勤其事而所享有限故皆有定志后世自庶士至于公卿日志于尊荣农工商贾日志于富侈亿兆之心交骛于利由上下无定志也此言深切着明矣夫朝廷爵有功而禄有德非可幸邀也庶民之家自食其力无敢奢愿也而宫室舆马衣服器用毫忽不容假借极声名文物之盛具有别嫌明微之义不然者朱纮镂簋曲县繁缨不失之靡即失之僭有位者既不免矣甚而至如贾谊鼂错所云庶人屋壁得为帝服倡优下贱得为后饰富商大贾乘坚防肥履丝曵缟因其富厚交通王侯夫然而风俗凋敝狱讼繁兴天下又安可得而治夫子产治郑尚曰取我衣冠而褚之而况圣人治天下有不明辨等威致使骄淫僭侈纷然莫定其志哉夫天叙有典五典五惇天秩有礼五礼有庸其间恩义并至情文相生要必有其不可混淆者而度数彰焉故曰礼以辨异也先王之定礼也上自朝廷达乎州里闾巷以细及帏房袵席之间莫不事为之制曲为之防虽隆杀损益代异其宜而上下之辨天泽定位则夫教化大行民用和睦万世之致太平者未有不由夫礼者也

　　周易
　　君子以辨上下定民志
　　编修【臣】王际华
　　程子曰上下之分明然后民志有定民志定然后可以言治后世庶士以上日志于尊荣农工商贾日志于富侈此由上下无定志也君子观履之象而分别上下各当其分以定民志也
　　【臣】谨按天下之大兆民之众纷然待理于一人自古圣王设为公卿大夫士以及农贾工商尊卑贵贱各有等差人非不知髙位之荣而非其德不敢希也非不知纷华之悦而守其分无敢肆也考周官司徒辨五地之物生以施十二教授之以井地故有常产者有常心聨之以比闾族党则不敢舍业而杂处于是三物以兴其贤能八刑以纠其邪慝四海之内进德修业勤事而不暇讵敢淫心舍力觊觎非分以害休功者乎后代幅员日广生齿益繁法度非不甚详而一切民事皆聼民自为以故弃本务末朝迁暮改观于贾谊陈政事疏贡禹言风俗书民间诸弊自汉已然此由无定分定志而上下之辨不严故也夫生民之源莫大于衣食而平天下者不以一人养天下令天下人人自养故既分别四民而什九驱之于农世业相承衣食易给虽无甚富亦不忧贫自定制不立而贫富不均邑有人君之尊里有公侯之富人求其所以尊富之故则或以游惰或以经营共相欣羡转为效慕贫不自安者既思他途以求遇即稍可自给者亦怀奢志而改图其中炫名干进之流以及游幕吏胥仆从实繁有徒咸聚居都会之间侥幸名利于万一此皆民之蠧也盖一人耕之十人聚而食之欲天下无饥不可得也乃游民亿万不耕不织而咸思丰于衣食以故农民重困嵗遇丰盈犹无盖藏间遭水旱不免流离虽仁厚之主在上赐赈广蠲动不惜金粟数十万而民仍无起色者平日蠧民者之多也诚本履卦之象仿周官九职之法以定民分名器不予以妄干游手不听其妄托自京师达于郡县系民于故土之产清民以保甲之法凡平时徙业无故逺游者有禁则进无非分之望退有本业之乐而民志定矣且夫民气不可动尤不可骄往往治平既乆官司以因循无事为福一二不法之民转以挟制长官动辄鼓众生事为大吏者正宜分别首从按法尽惩不得稍存姑息之心则上下之分愈明而民志益定庶乎尊卑有等行习有恒心以分安身以土著士相与言仁谊于闲宴工相与议技巧于官府商相与论财利于市井农相与谋稼穑于田壄用以家给人足愈固国家亿万年之基矣

　　御览经史讲义卷二
<子部,儒家类,御览经史讲义>
　　钦定四库全书
　　御览经史讲义卷三
　　周易
　　泰小往大来吉亨
　　监察御史【臣】张孝挰
　　程传小谓阴大谓阳往往之于外也来来之于内也阳气下降阴气上交也阴阳和畅则万物生遂天地之泰也以人事言之大则君上小则臣下君推诚以任下臣尽诚以事君上下之志通朝廷之泰也阳为君子阴为小人君子来处于内小人往处于外是君子得位小人在下天下之泰也泰之道吉而且亨也
