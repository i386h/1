<!-- { "loadSidebar": true } -->
　　【臣】谨按洛书九数而五居中洪范九畴而皇极居五皇极者九畴之统会也自孔氏作传训皇极为大中诸儒多祖其説朱子独取苏氏书传至而无余之语又自为説曰皇者君之称也极者至极之义标准之名常在物之中央而四方望之以取正者也又曰极有凑会之义所谓三十辐共一毂也由是言之人君以一身居天下之中而上天下地并待裁成辅相之功四方万民皆有辐辏拱环之势譬若北辰之在天脊栋之在屋也故夫皇者天地人之心也皇为天地人立心非天下之至徳不足与于斯故九数以五居中而九畴以皇极为本其曰皇建其有极何也陈氏曰有极当借无极对观自至理之妙而无形者言之曰无极自至理之实有言之曰有极为人君者诚能敬用五事则貌必恭恭作肃言必从从作乂视必明明作哲听必聪聪作谋思必睿睿作圣如此则五行得其性而八政五纪由此举三徳由此推稽疑庶征福极皆由此验矣此理之实而可按者也故曰建其有极也顾不曰敬用五事而曰敛时五福何也极者实有而必求其征以事之克敬而气之成象者言之故曰五福五者散处而莫能并至以事之皆敬而类之总应者言之故曰敛时五福盖第九畴之本基于此矣其继之曰用敷锡厥庶民何也人君不以一身为福而以天下为福天下有一民不登于仁寿者圣人之大戚也説命曰一夫不获则曰时予之辜此之谓也其继之曰惟时厥庶民于汝极锡汝保极何也传曰言从化也蔡氏集传曰民皆于君之极与之保守不敢失坠也盖民虽自若其性天而不能自为其风气则疑王实锡之云尔经于下文复申言之曰防其有极归其有极正谓此也而朱子则又谓民复以此福锡其君使之长为至善之标准则又何也葢君不自有其福而公之民民亦不自有其福而复归之君上下相与之际理有固然经不云乎凡厥庶民极之敷言是训是行以近天子之光曰天子作民父母以为天下王正谓此也兼此二説而锡保之义始备矣要而言之保者保其所锡也锡者锡其所建也前四畴皇极所以立也后四畴皇极所以行也立其体以逹其用则九畴仍归于一而已矣故曰皇极者九畴之统会也




　　书经
　　敛时五福用敷锡厥庶民
　　监察御史【臣】刘方蔼
　　朱子言人君能建其极则为五福之所聚而又有以使民观感而化焉则是又能布此福而与其民也
　　【臣】谨按五福者人君与庶民共之者也欲膺多福而永享其全君民之心皆若此顾民欲得福而及民在君能福君之民必以君之自聚其福为始基能福民之君实以民之咸受其福为全量其敛福也非为己也正所以为锡之之地也其锡福也非无本也乃所以为敛之之用也盖气数一本乎理理顺则气无从逆而数不能乖建极斯理顺而从理生之气自无所不顺理顺而从理定之数亦无所不顺故五福具在极中实随人事之感召以效所得之多寡浅深是以即建极为敛福如秋收之必归乎春耕有土之必得夫成赋五福之萃而聚也并不必言天锡而直以为敛云尔夫统庶民于极中自能统庶民于福中庶民以君所建之极为极亦即以君所敛之福为福是以悠乆成物能使民不夭札而多歴年所之庆溢乎四海也重农薄敛能使富藏天下而厚生利用之乐浃于寰区也用康保民能使引养引恬之休遍及苍生也从厥攸好能使徧为尔徳而通天下之志也令终有俶能使顺受其正而得全归之道也敷锡若此而协极之庶民有不与君并受五福者哉唐虞三代之时民欲寿而君生之民欲富而君足之民欲宁而君保之民迁善而君导之民保终而君全之降福穰穰降福简简一人有庆兆民頼之猗欤盛哉



　　书经
　　皇极之敷言是彝是训于帝其训
　　监察御史【臣】廖必
　　陈雅言曰圣人在上既建极而以身教于天下复敷言而以言教于天下盖身教者示以躬行践履之实言教者使其歌诵吟咏而得二者不可偏废也天下惟理为至常惟理为至大皇极之敷言纯乎一理故谓之常理故谓之大训是理也本之于天惟皇上帝降衷之理也言而不异于降衷之理是岂可以君之训视之哉乃天之训也天者其不言之圣人圣人者其能言之天一而二二而一者也
　　【臣】谨按苏轼曰天锡禹九畴不能如是谆谆也粗有象数而已禹与箕子推而广之至皇极尤详曰帝以象数告而我敷广其言为彝训与帝言无异故曰于帝其训人君以至极之理而敷之为言王义王道王路既示人以防极之趋荡荡平平正直又示人以归极之凖即是言而玩之皆理也理岂髙逺而难行哉易知简能切臣民之日用是天下之常理也本是理而演之皆训也训岂浅露而易穷哉言近指逺为臣民之范围是天下之大训也然理曰常理训曰大训则虽曰君之言而实天之言矣天者理之所从出也今皇极之敷言既纯乎理则亦纯乎天矣是训也非帝之训而何敷言同天之妙如此天于防防之中不能自显于言而寄其权于皇裁成辅相日起有功以补造化之不逮行见羣黎徧徳共由大道于提撕警觉之余皇于元元之众不容或已于言而契其理于天民彝物则祗率吾性以树亿兆之仪型直与天载无私同宣至教于时行物生之表在上天神道以设教其理妙于无言在人君代天以有言其言纯乎至理所以鼓舞万民者即隂隲之化工所以教治百官者即相协之深意故皇之极敷之为言抑扬反覆皆足以创其邪思而发其善性而皇之言即天之训广大光明无非折衷于至理洞逹于大原本天命人心之正切彝伦日用之常推之四海而皆凖俟诸后圣而不惑是彝也非隐怪之端是训也乃正大之轨彝训之所在即帝训之所在而皇不与天为一哉









　　书经
　　六三徳一曰正直二曰刚克三曰柔克平康正直彊弗友刚克燮友柔克沈潜刚克髙明柔克
　　监察御史【臣】万年茂
　　【臣】谨按洪范之数一为九始五为九枢以二继一五行为五事之原以六继五三徳为建极之实夫三徳列于右下与五行为邻而五纪列于左上与三徳为对三徳既乂则五纪以协三徳之承皇极犹中气之和岁防也五阳先天气交于大寒之前五隂后天气交于大寒之后气不能无过不及也故为中气以和之五运六气互相克制而隂阳无有差忒焉隂阳之气行于岁时而中和协其运刚柔之情殽于政事而正直善其施刚柔偏胜谓之不正刚柔互挠谓之不直皇极有言曰无反无侧王道正直正直皇极之事而以为徳之又用何也王心无为以守至正自一至九环而应者皆为建极之用而所以善其建用者惟徳为尤要故皇极言其治象而三徳详其实功也夫正直刚柔均为乂用则体一而用三矣刚克柔克合之正直则用五为克四矣是故平康之乂取诸稼穑弗友之乂取诸从革燮友之乂取诸曲直沈潜之乂取诸炎上髙明之乂取诸润下乂之为道正直一而刚柔二克一而所以克者二一而三之是参天也二而倍之是两地也物之质丽于地而气行于天四克者圣人之下学而上逹也生人之动卜不习吉而凶咎悔吝常有数端复礼之学克惟一已而视听言动亦有四目窃以五事征之沈潜主貌貌无刚克则惰慢乗之和而易流非徳隅之饬也髙明主言言无柔克则鄙倍近之嚣而易竞非辞辑之防也燮友主视视无柔克则骄亢以滋潜伏虽昭而不显之临尠矣彊弗友主听听无刚克则谗慝以生鸣鹤有闻而不谏之八微矣先王正己以正物直己而直人因是广之以为八政八政之用黄寄四克食与司徒居于东方以治木徳喜气萃之货与司寇居于西方以治金徳怒气萃之祀与司空居于北方以治水徳哀气萃之賔与司马居于南方以治火徳乐气萃之喜怒哀乐悉本未之中而礼乐刑政形为四气之和故曰天子建中和之极言天子能以正直之理济刚柔之用也抑【臣】窃观文王卦序本于洛书后天干居西北而洛书之三徳实宅干位盖易之太极犹畴之皇极也太极虚中以干为八卦之君皇极居中三徳为九畴之要圣人谓干为天为君干者天之徳也而元亨利贞备焉正直君之徳也而刚柔四克合焉行四徳者是名曰干乂四克者是曰正直故燮友宜于体仁弗友宜于和义髙明宜于合礼沈潜宜于贞固四者皆克之用也克故正正故直直故乂正直以乂五纪咸协是以政事有经而庶征稽疑向威之用无所处而不当乂四克者人也正直者天也尽人合天而皇极以得所以为建用也易曰大哉干乎刚健中正纯粹精也其即三徳之义也夫













　　书经
　　是之谓大同身其康彊子孙其逢吉
　　编修【臣】何其睿
　　【臣】谨按此合天人壹志气参理数以为治也王者义不辟逺仁不辞难其发之也果而守之也确既不格于因循之论亦不闻有暌涣之时究之长驾逺驭昭治几于未然算成功于将兆以一身系四海之心而一日诒数世之福固知断疑推隐早悔吝之不生治幽理明在天人之协应也今夫天之于人主也有所厚望其身与其子孙即于防漠之中黙寄其辅相于鬼神鬼神体天之命亦遂先人以效其承宣而兆其吉所谓兴神物以前民用也若夫心徳一而若启若翼视听通而是则是效则又其显焉者矣自古开物成务建功立业当其始事之经纶即其会归之皇极无他应乎天而顺乎人也夫天之所棐人不得抗焉人之所归天亦不能违焉董仲舒云诸福之物可致之祥莫不毕至诚有验于此矣而由是淑慎以保其躬至易也优游以弥其性至顺也而且创之埀之以笃其祜而且燕之诒之以延其绪颂曰天子万年又曰本支百世此或圣明之主所不敢觊之休征而其实谋之逺者报亦长扶舆清淑之贡世祚冈陵之衍皆其莫之致而致之者耳且夫天下事亦有不可知者矣运会迭乘而埀象于天者难测也情伪杂起而积习于民者难变也然数虽流于偶偏而理原信其无过君子处上下之交而极和防之致夫非别有事天之功与得人之术也不过五行五事敬用与燮理攸闗八政五纪人事与天时并协三徳乂而平康奏庶征备而时若孚五福以敛六极以消所谓建其有极体立而用行是以动罔不臧人和而天应即理即数即微即显所以定天下之吉凶而成天下之亹亹者于是求之而已矣
　　书经
　　八庶征曰雨曰旸曰燠曰寒曰风曰时五者来备各以其叙庶草蕃庑
　　编修【臣】程景伊
　　蔡沈曰征验也所征者不一故谓之庶征雨旸燠寒风各以时至故曰时也备者无缺少也叙者应节也五者备而不失其叙庶草且蕃庑矣则其他可知也
