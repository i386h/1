<!-- { "loadSidebar": true } -->
　　郭雍曰系辞曰祐者助也天之所助者顺也人之所助者信也履信思乎顺又以尚贤也六五之君实尽此而言于上九者葢言大有之吉以此终也【臣】谨按大有上九得系辞而其义大明葢主六五言之也六五厥孚交如履信也居尊用柔思顺也上九在上尚贤也是以自天祐之吉无不利葢人君以文明之徳处崇髙之位而际丰盛之时盈则易溢满则招损圣帝明王恒兢兢乎慎之惟是履和而至谦尊而光有孚惠心而本反身威如之吉以虚受人而致上下交泰之亨则中道得矣夫钦明文思允恭克让者尧也濬哲文明温恭允塞者舜也不自满假而所寳惟贤光天之下至于海隅苍生万邦黎献共惟帝臣则人心翕应而天意从之矣天人祐助中外禔福不亦康乎记曰体信以达顺又曰天不爱其道地不爱其寳人不爱其情诗曰假乐君子显显令徳宜民宜人受禄于天保佑命之自天申之夫天道逺而人道迩善言天者必有验于人其要先基于宥宻缉熙之学而其为务不外乎向明出治用人行政之方即所谓履信思顺尚贤之实也且周成王之时大有之象也而诗人之颂美者无他説焉祈天永命之理易诗亦有同符矣抑尚贤之义有二大畜之上九有阳刚之徳而为六五所尚其道大行故爻辞曰何天之衢大有之六五明体而虚中能尚上九之贤故象传曰大有上吉立义虽稍异要皆以六五之尚为主葢五君位也尊莫加焉王弼谓易卦中四爻有位而初上无位初上者体之始终事之先后也凡卦以上爻终五爻之义者甚多如师之大君有命离之王用出征皆然大有上九亦犹是尔言五之徳宜膺是福于终可徴也彖传曰柔得尊位大中而上下应之曰大有其防尽矣














　　周易
　　谦【艮下坤上】
　　监察御史【臣】李敏第
　　【臣】谨按序卦传曰有大者不可以盈故受之以谦有大而能谦必豫是谦者百善之始基统括乎圣功王道之大全自天地之化育神之屈伸以及人事之从违得失无不准诸此者孔頴达正义曰屈躬下物先人后己则所在皆通多者得谦而更裒聚故云裒多即谦尊而光也寡者得谦而更进益故云益寡即卑而不可逾也称物之多寡均平而施之使多寡各得其宜故曰称物平施谦之为道兼备众美此卦之所以六爻皆吉也义理遥深管蠡之见无能窥其涯涘谨按爻象引而伸之比类属辞推衍成篇庶以效古者瞽史诵献之义凡六章章十二句
　　初六谦谦君子用渉大川吉象曰谦谦君子卑以自牧也
　　检身惟约称物则平约以内饬平以外衡厥惟谦谦众徳是成虚舟不忤欹器无倾居易履坦时靡有争大川用渉君子攸行
　　六二鸣谦贞吉象曰鸣谦贞吉中心得也
　　淑问孔扬芬流颊齿匪曰謏闻徴厥素履季路令名闻过而喜昌言载拜繄崇伯子惟诚则形守正无诡以虚受人邈焉髙轨
　　九三劳谦君子有终吉象曰劳谦君子万民服也履位当阳羣黎是畀惟叙惟歌成劳匪易庶几夙夜慎终如始曰予一人罔敢即戏持泰戒盈永言劼毖无施无伐万邦攸暨
　　六四无不利防谦象曰无不利防谦不违则也缉熙敬止克修厥身蹈和履度矩矱是陈云胡不臧训典式遵动为世法惟徳之纯流其晖吉无竞维人祥风载扇鸟兽孔驯
　　六五不富以其邻利用侵伐无不利象曰利用侵伐征不服也
　　居谦履顺建极区夏暨彼埏纮归我陶冶载道无贫备徳无寡邻哉臣哉光天之下包匦菁茅孰不庭者干羽在御无劳戎马
　　上六鸣谦利用行师征邑国象曰鸣谦志未得也可用行师征邑国也
　　日严祗敬穆穆皇皇以永终誉至徳之光自南自北我理我疆琛贽载见用谨无将神武不杀荘敬斯彊止戈懐逺莫不来王






　　周易
　　谦亨君子有终
　　编修【臣】玉锦
　　【臣】谨按易卦无六爻皆吉者以干之纯健坤之纯顺且有亢龙之悔龙战之伤推之他卦可知矣惟谦下三爻皆吉而无凶上三爻皆利而无害则谦之为道无往不宜者也彖传天道亏盈而益谦地道变盈而流谦人道恶盈而好谦神害盈而福谦合天地人神无不尚谦如是岂非盈满之不可为而虚冲之诚足贵哉书曰满招损谦受益谦之所以亨也又云汝惟不矜天下莫与汝争能汝惟不伐天下莫与汝争功夫不矜不伐者谦也莫与争能莫与争功则亨矣然必有能而不矜有功而不伐所谓劳而不伐有功而不徳厚之至也书与易不可以互相发明乎葢谦之成卦在九三一爻故曰劳谦君子有终吉爻辞与卦辞相合然三爻之君子有终指三而言也卦辞之君子有终则不第指三而言也自初至六皆有君子之道总以谦之一字无论在上在下皆当以此自持功名如是学问亦如是故曰谦尊而光卑而不可逾通上下而言之也朱子谓君子有终为先屈而后伸程子谓君子达理故乐天而不竞内充故退让而不矜安履乎谦终身不易在小人则有欲必竞有徳必伐虽使勉慕于谦亦不能安行而固守不能有终也【臣】谓程子之言尤为警切使厚貌深情伪为谦恭以矫饰一时者不得假托于其间程子又谓劳谦君子有终古之人有当之者周公是也【臣】愚以为岂独周公哉自古圣帝明王如尧舜禹汤文武功徳垂于天下万世而典谟誓诰皆有兢业弗遑虚衷若谷之意葢徳盛礼恭以善全功名者人臣之谦也圣不自圣上畏天命下顾民碞而朝乾夕惕集思广益以垂万世无疆之休者人主之谦也不然丰亨豫大之时易启志气盈满之渐奚以见君子之有终耶孔子曰有大而能谦必豫则夫治益求治安益求安以持盈而保泰者其有得夫谦之道与












　　周易
　　谦亨天道下济而光明地道卑而上行
　　给事中【臣】邹一桂
　　程传云济当作际此明谦而能亨之义天之道以其气下际故能化育万物其道光明下际下交也地之道以其处卑所以其气上行交于天皆以卑降而亨也
　　【臣】谨按谦卦之体坤上艮下九三一爻以干健而居下卦是为天之下际坤徳柔势卑而升上卦是为地之上行即天地交而万物通之义也故亨卦之名义以其卑下故曰谦天不自髙而下际故日月星辰灿然昭著而光明地惟顺承而居卑故风云雷雨相率而上行下际天亨于地也上行地亨于天也天地亨则隂阳和而万物生谦亨之义亦大矣或曰九三以阳居下谦也而坤卦以柔居上似非谦义而正不然地之道惟卑故能上行亦惟上行故能尽其卑之道设使地而不安于卑则震动崩裂而厚徳不载何以能行既不能行则风云雷雨之发于地者必凝滞胶澁而资生不广是但有下际之施而无上行之承非地道也是以明良之世君体干于上而行政施惠以及兆民下际也臣卑法于下而谋猷入告疾苦以闻上行也衰乱之世君徳暗而屯膏不下臣职旷而民隐不闻下謟上骄骄者非谦而謟者亦非谦也若夫图治之主宵旰靡宁而人臣泄泄防防窃禄茍安是君下际而臣不上行也臣不上行则卑道已失凡其所为将顺无过者皆惰慢之气耳以为是谦其可乎是道也不独廷陛之间也百姓有疾而不能告诸司牧司牧有累而不能申诸督抚督抚有闻而不能达诸九重皆不能上行者也我
　　皇上至仁育物痛切民瘼一方灾沴百万赈施然而民气未舒天时亢旱阳盛而隂愆此曷故哉夫亦为臣子者所当清夜思之而不能自安者也【臣】偶读谦卦而有感于君臣上下之道不觉其言之过直唯
　　圣主垂察之












　　周易
　　天道下济而光明地道卑而上行
　　监察御史【臣】包祚永
　　朱子曰言谦之必亨
　　【臣】谨按此以卦体释卦之辞也夫谦之为卦惟九三一爻属阳而为卦之主居下卦之上是天道下济之义也坤为地地处卑下今居上卦是卑而上行之义也夫以天道之髙明而有下济之功地道之卑下而有上行之美皆谦所致也若以人事言之则天道下济者即人君以刚健中正之徳居九五之尊下而求助于臣隣之义也地道上行者即人臣以无成代终之职合在廷之賛勷上而辅弼乎一人之义也是天地之道固可推之于君臣而君臣之道固亦可言下济上行矣然卦言天道不但言下济而又必兼言光明者何也説者曰光明者为卦之有艮言之也观于艮之象曰其道光明是也此其説似矣而未足以尽天道之义也葢所谓天道者必以下济然后见其光明耳从来圣君哲后聪明睿智首出庶物凡天下臣民已莫不瞻之如云仰之如日是俨然一天道之鍳观在上矣然其翼为明听必取资于羣工亮采惠畴亦恒需乎多士故能成其时雍风动之郅治而收下济之实功此君道之所以昭明于万世也迨后世英君谊辟代不乏人亦莫不以明悟之姿兼果毅之畧神明内朗精彩外着抑亦俨然天道之明无不照矣及其建功立业谟谋庙堂要皆博访羣下以尽同异之情霁色和顔以收观听之益其下济也乃适足以形其君道之光明而已矣至若其时在廷诸臣有本忠荩之诚发为嘉谋嘉猷者固上契乎天心而其有静言庸违者亦难逃乎洞鍳此尤见其光明之出于寻常万万也岂非君道天道体用合一者与是则谦之为卦在天地则为防交之庥徴在君臣则为明良之盛事传所谓有天地然后有君臣者其斯之谓乎














　　周易
　　天道亏盈而益谦地道变盈而流谦神害盈而福谦人道恶盈而好谦谦尊而光卑而不可逾
　　监察御史【臣】金溶
　　【臣】谨按一人建极上以承天地之鍳观下以为臣民之仰赖发而为言立天下之仪型见而为行为子孙之法守况处丰亨豫大之时当重熙累洽之际而骄泰之机每不觉隠隠欲动者则知谦也者圣功之要而为君之极难也彼从古帝王孰有不以谦为贵者哉尧之克让舜之温恭唐虞之谦也禹之不矜不伐汤之检身不及文武之缉熙执竞三代之谦也夫以贵为天子富有四海而自朝至昃兢兢业业如履虎尾如蹈春冰总不敢有少自满假之意岂过为致谨哉诚以满招损谦受益满则无处而不凶谦则无往而不吉天道之亏益地道之变流神之害福人道之好恶举不外乎此自卑而尊自晦而光圣人序卦于大有之后而继以谦而谦卦之六爻皆吉者其意葢有在也抑又有説焉先儒之训谦者曰有而不居之义夫知其有而不居与并不敢自信其有者其义大有间矣义理之精防能疑似之必辨乎功业之广大能措置之咸宜乎始终之异致能慎终之如始乎细行不矜终累大徳履霜不戒驯致坚冰故虽道隆化洽物阜民康尤必其心常虚其神常敛栗栗危惧时有匹夫匹妇胜予之思而复何所居乎又何敢自信其有乎易于谦之彖辞反覆推详义诚深哉






　　周易
　　九三劳谦君子有终吉
　　监察御史【臣】周祖荣
　　王弼曰处下体之极履得其位众阴所宗尊莫先焉上承下接劳谦匪懈是以吉也
　　胡炳文曰干之三以君子称坤之三以有终言谦之三兼乾坤之占辞葢所谓劳者即干之终日干干而谦则又坤之含章也
