<!-- { "loadSidebar": true } -->
　　【臣】谨按临之取义以爻之隂阳言则为刚临柔以象之地泽言则为上临下皆以己临人之义也君道也卦之六五居大君之位主坤之顺致兑之説是宜为君而无不吉矣顾必下应九二刚中之臣乃始称知临而为大君之所宜而吉者何哉盖人主以一身居乎巍巍之上以一心运乎茫茫之中其于天下之事与人固皆有相临之分惟是道济天下必先知周万物而知周万物者如徒恃一己之知以周之未必果周之而不遗也中庸言至圣聪明睿智足以有临者非谓役吾耳目运吾心思以求尽天下之无穷也亦惟不自用其聪而能用天下之耳以为聪则其聪无不闻不自用其明而能用天下之目以为明则其明无不见不自用其睿智而能用天下之心思以为睿智则其睿无不通而其智无不知书称知人则哲能官人又曰股肱惟人艮臣惟圣诗言蔼蔼王多吉士维君子使又曰佛时仔肩示我显徳行凡皆不自用而任人之道也知之事也是以自古圣帝哲王莫不劳于求贤而逸于任人三代以前若尧之得舜舜之得禹臯陶成汤武丁之得伊傅文武之得周召望散固皆用贤勿贰而致堂防一徳之休三代以后如汉之得萧曹丙魏昭烈之得诸葛唐世之得房杜姚宋宋世之得文范富韩欧阳司马诸贤亦皆知人善任而收宫府一体之效此其为大君之宜临下之吉尤其彰明较著者也尝考程子之说曰君贵明不贵察臣贵正不贵权今按临之刚中如九二是臣道之正者也柔中如六五是君道之明者也五惟以君之明任臣之正故能上下交孚而徳合于中象曰大君之宜行中之谓谓其能以知行中也夫惟中之所在而知及之因倚任之则君臣道合矣君臣道合以之临百官而百官以治以之临万民而万民以察由是教思无穷天下鼓舞其化而莫测其用容保无疆天下涵濡其徳而莫名其功岂非亶聪之隆规元后之伟绩与抑参诸他卦自临而进则为泰泰之六五其占曰以祉元吉盖亦取下应九二任贤而成交泰之功是知取人为大自用则小明良喜起千古为昭要惟在我之权度精切不差夫然后收公聴并观之益无偏信専任之私此又存乎任人之先者矣

　　周易
　　六五知临大君之宜吉
　　监察御史【臣】张孝挰
　　程传曰五以柔中顺体居尊位而下应于二刚中之臣是能倚任于二不劳而治以知临下者也夫以一人之身临乎天下之广若区区自任岂能周于万事故自任其知者适足为不知惟能取天下之善任天下之聪明则无所不周是不自任其知则其知大矣五顺应于九二刚中之贤任之以临下乃己以明知临天下大君之所宜也其吉可知【臣】谨按仲虺告汤曰好问则裕自用则小夫子称舜为大知以其不自用而取诸人也盖天下之理资于人则不劳而取诸己则有限诚以一人之耳目心思断不能周乎万事万物之广故虽明如离娄必有所不能见聪如师旷必有所不能闻心思如尧舜必有所不能及茍自恃以为无所不见无所不闻无所不及则举其一而废其百察于迩而遗于逺万事万物之广所失有不可胜言者矣大抵人君之道有二或端拱无为以希穆清之化而所任非人则政必丛脞而不举或励精自治以任天下之重而不复任人则势必劳苦而无功然而慕无为者中材之主而不轻任人者每多出于英明贤哲之后盖其聪明神武本乎天纵其于天下之贤才每多否而少可而又其措置之力恢恢有余是以不难毅然以自任而不甚责成于其臣子然大君终日焦劳于上而其下至于熟视而不敢有所为甚者积习既久恬嬉成风乃至庸懦而不能有所为则人主又何利于此是故君者职要者也臣者职详者也职要则莫要于任人昔文王罔攸兼于庶言庶狱庶慎而务克知三有宅心灼见三有俊心诚以天职修而上有所承体统立而下有所寄非任人不可也若秦始皇之衡石程书隋文帝之衞士传餐处万乗之尊躬庶司之务劳而日拙何足尚乎夫惟合天下之聪明以为聪明则视聴博而靡遗合天下之心思以为心思则计虑周而鲜忒大权独揽于上羣材奔走于下求贤劳者其任人逸以仁育者必以知临舜有五人武有十乱唐虞三代之隆未有不本乎此者也

　　周易
　　六五知临大君之宜吉
　　监察御史【臣】陈髙翔
　　程子曰五以柔中顺体居尊位而下应于九二刚中之臣是能倚任于二不劳而治以知临下大君之所宜也其吉可知
　　朱子曰以柔居中下应九二不自用而任人乃知之事而大君之宜吉之道也
　　【臣】谨按居上临下谓之临而六五以中徳居尊位所谓聪明睿知足以有临者也故有取于知临之象夫以天下之大万民之众必欲事事而理之物物而察之其势有所不能故所谓知者不在于徧物而在于亲贤亲贤斯能徧物矣唐虞之世府修事和揆其所以致此者曰辟四门明四目达四聪夫明四目达四聪则天下之聪明睿知皆一己之聪明睿知斯其足以有临也虽然自古人君孰不欲任人而任得其人者往往而少盖人不易知知人原不易或行与言违或心与迹异初终殊辙常变改观趋走承顺有似于恭逡廵畏缩有似于谨依违两可有似于和阿谀逢迎有似于忠诸如此类难以悉数此知人则哲尧舜其难也细观此爻柔顺虚中具有知人之徳而其所应者乃刚中之九二表里如一守正不渝以责难为恭以匪懈为谨以不同为和以无私为忠五知而善任之正如尧之知舜舜之知禹臯陶也其吉宜矣故人君欲任人必先知人而知人又非逆亿而伺察之谓也清心寡欲则此中虚明洞达如鉴之照物妍媸毕现先儒所谓居敬者尤知人任使之本与

　　周易
　　大君之宜行中之谓也
　　监察御史【臣】沈世枫
　　程传曰君臣道合盖以气类相求五有中徳故能倚任刚中之贤得大君之宜成知临之功盖由行其中徳也人君之于贤才非道同徳合岂能用也【臣】谨按周公爻辞以知临为大君之宜而孔子象传则以为行中之谓者非知之外别有一中乃欲以中而成其知也夫以舜之大知犹问察隐以归于用中是可知非中不足以言知也盖人之知者或任其聪明而轶夫轨范或务为精宻而转至迟疑则因知而失中岂惟任人鲜当哉凡发政施令亦恐无以善其天亶之用矣夫中无定体随时而在惟视乎君心之操舍凡众着于殿廷之间者共见而共闻而慎持于宥宻之内者独知而独觉必于深宫黙处之地节嗜欲谨情好无胶于成见无惑乎旁挠鉴空衡平以审夫至善之所在然后任人而权衡悉当制事而偏倚悉冺其所行乃无乎不宜也即如临民之务不外教思容保二大端乃教而必深之以思者不徒守条教之陈规也保而必恢之以容者非以博施济之鸿名也其间因地制宜随时变法斟酌尽善咸协于中而后知临之用一时防其利万世享其福矣夫知为贞固中贵允执中固贯彻于知之内而有以相济然非诚无以守之坚而要诸久此文王着临卦之义必以利贞为训而立诚以致中本中以行知信乎为大君之宜而天下咸仰亶聪之后已

　　周易
　　观盥而不荐有孚颙若彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣
　　少詹事【臣】福十宝
　　朱子曰观者有以中正示人而为人所仰也盥将祭而洁手也荐奉酒食以祭也颙然尊敬之貌言致其洁清而不轻自用则其孚信在中而颙然可仰也四时不忒天之所以为观也神道设教圣人之所以为观也
　　【臣】谨按人主一身天下之观瞻系焉云为动静不可以不慎也茍君极不立则君道不尊而天下失所仰矣岂大观之谓乎故必有顺巽之徳内焉于理无所乖外焉于事无所拂自一身以达庶政无事制度文为之末一皆大中至正之规夫而后端拱九五之上一人垂裳而万邦作式有不期然而然者矣然此岂徒崇尚淡漠无为之治也哉观之卦辞取义于祭系之曰盥而不荐有孚颙若是以存诚主敬为大观之本矣人君果能事事如盥而未荐之时诚意浑全敬心纯洁以精一凝固之神立臣庶兆民之上此时虽有设施不见经营措置之劳虽有变通不见纷更粉饰之迹将所存者既神所过者自化天下之人潜移黙运顺帝之则于不知此其感应之防夫宁有端倪之可寻乎传曰视之而弗见聴之而弗闻体物而不可遗言天之神道也诗曰不显惟徳百辟其刑之言圣人之设教也大观物化即谓圣人以神道设教也亦宜昔虞舜恭巳正南面而天下自治文王不大声以色而万邦作孚胥此物此志也夫

　　周易
　　有孚颙若
　　监察御史【臣】倪国琏
　　朱子曰颙然尊敬之貌言致其洁清而不轻自用则其孚信在中而颙然可仰也
　　【臣】谨按此承上文言为观之道如祭者盥而未荐之时精诚専一凝而不散孚信之念存于中颙然之容见于外葢总不外一主敬之学也夫观徳虽在于民而为观则在于己若居大观之位而欲立为观之本非徒致谨乎号令文章已也必也惟精惟一守之以中而不敢有一毫怠荒之意无思无为持之以正而不敢有一毫轻率之事就如承祭者盥而未荐其心纯是一团诚敬聚斋戒之精神于一日而致爱致慤积于馨香未达之先通万心之仁孝于一心而僾见忾闻凝于祼献未将之始此时精意潜孚诚心黙契对越感通之微莫过于此所谓有孚也由是理积而气流孚遂并着之于象第觉威仪容止之间无不示人以可尊可敬上足以格如在之神而充满昭著无不歆享下足以慑骏奔之众而精微恻怆罔不只承其颙然可仰者正惟此未涣未散之诚有以凝于内而征于外也夫存此意于庙中则不显笃恭为昭格神明之本形此意于民物则临朝渊穆即蟠固天下之原程子所谓上下一于恭敬则天地自位万物自育气无不和而四灵毕至矣大哉观乎实徳在中则有感必应此下观而化所以莫不动其敬顺之心以共仰其建中表正之盛治与

　　周易
　　大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣
　　编修【臣】观保
　　程子曰五居尊位以阳刚中正之徳为下所观其徳甚大故曰大观在上下坤而上巽是能顺而巽也五居中正以巽顺中正之徳为观于天下也为观之道严敬如始盥之时则下民至诚瞻仰而从化也天道至神故曰神道观天之运行四时无有差忒则见其神妙圣人见天道之神体神道以设教故天下莫不服也
