<!-- { "loadSidebar": true } -->
　　【臣】谨按自古称君臣者皆云君仁臣忠而臣之忠未有不頼夫君之仁者尝考宋之吕蒙正以正道自持遇事敢言毎遇时政有未允者必固称不可帝嘉其无隐窃以为蒙正之无隐亦太宗之不以崇髙自恃有以致之耳昔魏徴对唐太宗云陛下臣使言所以敢然若不受臣敢数批逆鳞哉此固譲善于君之义要亦非虚语也天下惟刚方正直者当可言之时自能侃然正论之不屈若夫谨愿之士当草茅颂读亦愿効忠于上一旦身登仕籍每多所顾忌或以缄黙自安或以承顺自容如公孙之曲学阿世胡广之中庸蘓味道之摸棱其卑琐不足道矣至如晋之何曽亦称一代宗臣而当晋武骄怠徒私语其子孙而不能直諌如宋之王旦真宗亦惮其持正而天书之诈徒以赏赐隐忍从王钦若之言为之賛成此其故何也贾山有言人主之威非特雷霆也势重非特万钧也开道而求谏和顔色而受之用其言而顕其身士犹恐惧而不敢尽夫有所恐惧而不敢尽上负天子下负所学固不足齿于人臣之列然而恒情大抵然也刘垍云以至愚而对至圣以极卑而对极尊徒思自强不可得也况动神机纵天辩欲令凡庶何阶应答此臣下所以多所畏而不敢尽其底蕴也夫世道之汚隆生民之利病其有待于随时补救者岂浅鲜哉所贵忠谠日陈有以弥缝其阙而匡救其灾也则所以广开言路者必有道矣陆贽之言曰人君临下当以诚信为本諌者虽辞情鄙拙亦当优容又曰好胜人耻闻过骋辩给聡明厉威严恣彊愎此六者君上之也诚去此六而复予以优容是君之仁也君仁则臣忠矣说命曰后克圣臣不命其承天下如吕蒙正之遇事敢言者岂少哉以是知善旌之悬諌鼓之设舜禹之所以巍巍也总街之聼灵台之复汤武之所以赫赫也止辇受疏霁威从諌汉文帝唐太宗之所以治美庥明也若宋太宗之不以崇髙自恃使人不敢言也亦帝王之盛莭也已






　　史
　　宋太宗雍熙元年春正月求遗书时三馆所贮遗帙尚多乃诏募中外有以书来上及三百卷当议甄録酬奨余第卷帙之数等级优赐不愿送官者借其本写之由是四方之书间出矣
　　右庶子【臣】彭啓丰
　　【臣】谨按帝王御宇将以探天地之奥类万物之情参酌古今整齐风化未有不潜心典籍博采遐稽而能启文眀之治者也盖自西汉崇尚儒术表章六经置写字之官建藏书之防更遣陈农求遗书于天下刘向父子校集群书彚为七略是则当灰烬之余其君若臣相与右文稽古蔚然称盛魏晋以降百家竞起著述益繁唐始分为四类曰经史子集其着録者五万三千九百一十五卷而唐之学者自爲之书又二万八千四百六十九卷蔵书之盛可谓至矣然窃怪汉儒以一经授受多号专门而数传而后其湮没缺传者何可胜道即按唐书艺文志亦谓有其名而无其书者十盖五六也宋承五代废学之后太祖于开国之后即求遗书至太宗时崇文院贮书已八万卷复求遗书而论者交美之于太祖则曰千数百年仅克一见于太宗则谓其垂情古典而好学之心笃诚以物莫不聚于所好人主既学于古训惟日孳孳斯见闻日以广志气日以清而凡闭戸著书之儒者亦得自显其著述于一时宜乎诏令一颁増光史策而迨其后濓洛关闽诸儒接孔孟之真传为斯文之宗主未必非建隆雍熈以来右文典学之所致也夫周秦以前其书以六经为主至汉唐以后其书以五子为宗盖五子之书阐明六经之蕴奥如日月之经天江河之纬地而凡潜心理学与宋儒性理诸书相发明者其于世道人心禆益非浅伏念我
　　国家教思广被文治光昭内府所蔵经史子集已无不具即朱子全书性理精义亦已颁行海内然自宋儒以来元则有若呉澄许衡等明则有若薛瑄髙攀龙顾宪成胡居仁等我
　　朝则有若汤斌陆陇其等类皆潜心理学其文集亦皆可采夫儒林之著述即天地之菁华蔵之名山或亦终归散失登之秘阁未必无补
　　髙深请
　　勅谕礼部凡宋元明诸儒其集有表章六经阐明性理未经搜辑者令直省督抚学臣留心采访刋刻传播以时进
　　呈备
　　乙夜之覧观统四方之趋向庶文教覃敷度越汉唐宋
　　以来而集千古之大成矣



　　史
　　夏四月江南饥遣使赈之
　　编脩【臣】王觉莲
　　周礼曰古者三年耕必有一年之蓄九年耕必有三年之蓄故民无菜色国以富饶纲目不书其地而槩曰江南则是江南诸郡皆饥者也民之憔悴益甚矣然帝能遣使赈之亦可谓遇灾而惧勤恤民隐之心着焉较之恝然不顾者岂可同日而语哉
　　【臣】谨按天灾流行国家代有而所以赈救而抚恤之则存乎人自昔圣王宵旰勤民合经权常变而计其通一时之民安居乐业虽偶遇饥馑而晏然安堵既无防盗之扰复无离散之忧盖偹之者豫而恤之者周也考之周官大司徒以荒政十有二聚万民遗人掌县都之委积以待凶荒廪人掌九谷之数以治年之丰凶夫平日既有委积之蓄临时复有拯救之制故其时有荒政而无荒民三代以后生齿日繁民鲜余赀大都随时补救之方为多而行之者则有善有不善汉武帝时仰巴蜀之粟于江陵且移民于江南唐自髙祖迄明皇闗中之粟不足则驾幸东都隋文帝见民食豆屑杂糠虽爲之流涕而止令百姓就食山东夫欲赈既苦于乏粟积粟又苦于惜民生其间何恃以无饥哉宋之为治凡赈贫恤患视前代为尤切诸州嵗歉必发常平民诸仓粟平粜贷赈太宗恤民之政史不胜书厥后仁宗英宗一遇灾变则避殿变服撤乐损膳恐惧恻怛形于诏令皆太宗之贻谋也【臣】更进而考之赈者荒政之大端若规万全而图之要在因时制宜合古人之良法以善其用焉周礼荒政四曰弛力然宋熈寕间诏修农田水利工役募夫数及其直使饥民有所得食而不至思散是则古制不必拘也汉汲黯以便宜持节发河内仓粟以赈贫民请归节伏矫制罪武帝贤而释之是成例不必遵也宋仁宗时诏凢税务俱从蠲免鬻牛者免筭蒲鱼果蓏免税闗津无责渡钱是则赋税可暂寛也宋沈义伦请以军储贷民有司恐以来嵗不稔贻咎而义伦坚请太祖卒从之是则后患不必虑也他若富弼之知青州滕甫之知郓州赵抃之知越州或散布村落以抚辑流亡或部署森严而老弱得所或増价粜谷而商贾辐辏皆于救荒之策为善云顾其尤要者则在于救之贵早又之俾各相救且使民之有余力以自救夫救荒如救水火今有人溺于水爇于火而救之者尚可缓湏臾乎朱子尝称苏轼之言曰熙寕荒政之费多而无益以救之迟故也其言深切可为后来之鍳所谓救之贵早者此也国家每遇歉嵗蠲额赋发仓廪减金钱钜万费粟米亿万而富人大贾或居竒操赢多蔵厚蓄以觊什倍之利曽不思朝廷所寛正供被泽者富人为多耳彼贫无立锥者初不得过而问焉奈何幸天灾负国恩虐困穷以为利乎于此而宣上德意晓以睦婣任恤之谊人孰无良未有不翻然悔悟而同忧共患以相赒给者所谓之俾各相救者此也民之被灾者不下数万戸计口而给之积日累月以有尽之粟而供坐食之民其势必不继万一不继而流亡者踵其后矣可不为深思而预筹乎曽巩救灾议曰爲今之策赐之以钱五十万贯贷之以粟百万石令被灾州郡每戸得钱以完其居得粟以给其食则农得脩其畎亩商得治其货贿工得利其器用一切得复其业而不失其常生之计所谓使民之有余力以自救者此也抑宋臣司马光有言为此之要在于得人上有爱民之君所患封疆大吏及州县有司毎以嵗事荒歉百姓失所为讳或互相欺隐或表里为奸或安居简出委其权于吏胥而百弊丛生总之官阶重则民命轻忌讳深则抚字缓如此而不致上干天和以醸为灾祲也得乎且夫丰稔之嵗农夫终嵗勤动仅足仰事俯育以自给耳一遇饥馑虽极意抚恤而所救者仅十之七八耳否则十之五六耳若复有所隐匿民瘼与民命有不忍言者矣夫视民如伤遇灾而惧者圣主之仁也振贫起瘠痌瘝乃身者有司之任也世际升平职司民牧曷不顾名思义以効循良之绩哉







　　史
　　帝谓秘书监李至曰人君当淡然无欲勿使嗜好形见于外则奸佞无自入朕无他好但喜读书多见古今成败善者从之不善者改之如斯而已矣
　　赞善【臣】宋楠
　　【臣】谨按帝王之所以运世者心也而所以治心者学也政不本乎心则纪纲法度皆为粗迹而无以立应事之基心不由乎学则出入起居将与物迁而无以廓清明之体故学也者为治之先务也然帝王之学与儒生不同帝王之学识其大者而已考兴亡防治乱别贤否明是非法其所当法戒其所不可不戒斯鍳于成宪以之应务而有余【臣】窃观宋太宗时旁求俊乂众正盈朝宏翕受之风作敢言之气骎骎乎与汉唐之令主比隆巳乃其与近臣所言一则曰淡然无欲继则曰但好读书是其心思所注既恐为嗜欲所牵而稽古之功又能以前车为鉴岂徒规规于寻章摘句之末务夸多鬭靡而以爲能哉夫人主一心所以攻之者甚众偶有所向则群下靡然从之昔者赵文王喜劔而夹门之士至燕昭王市骏而千里之马来汉武帝好神仙而燕齐迂怪之说行唐宪宗好聚敛而皇甫鏄程异之徒进其因利乘便以中人主之欲人主方以爲忠爱而日亲之而生心害政其有不可胜言者矣明臣方孝孺有言圣王之为学必先治心如操六辔以驭悍马奉盘水而行乎堂阶之上惟恐其放逸而不可制一覆而不易收者诚有见于从欲之易从理之难也圣人知其然故一摄其心于学亲正人闻正论勤正事读正书视聼言动防不一于正而无有邪僻干其间由是以精一之心行纯王之政则寛而不弛严而不刻明而不察仁而不柔智而不私一日之计而筹及数世以后堂阶之上而虑周薄海而遥所谓本学以治心本心以出治者此也后世学术治功始分为二于是巵而为辨论溢而爲辞章其言浩博无涯而扵大本大原之所在防略而不讲取其末而遗其本得其粗而遗其精其究也士皆习为浮华而不适于用晋人之清言六朝之绮丽其失均也是以有国家者必谨持其流弊而力防之而以古为鉴以心为衡盖必有圣敬日跻之心而后可以成日新不已之学也必有日监在兹之心而后可以成缉熙光明之学也眀徳新民不且一以贯之也哉宋之太宗治虽未及于古而其言则有与圣学相为发明者臣故敬録之以仰賛
　　髙深于万一焉




　　史
　　帝谓秘书监李至曰人君当淡然无欲勿使嗜好形见于外则奸佞无自入朕无他好但喜读书多见古今成败善者从之不善者改之如斯而已矣
　　检讨【臣】周孔从
