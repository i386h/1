<!-- { "loadSidebar": true } -->
　　【臣】谨按蕤賔之义是时纯干阳徳方盛微隂始生似阳为主而隂为客而先儒皆谓隂主而阳客者葢隂既生而在内则在内者主而在外者客有必然之势矣国语曰安静神人献酬交酢也葢隂之性柔而善下能顺能悦阳见其柔顺可亲欢然酬酢似相得之晚而不知由此以前自复而临而防然后大壮大之壮也如是其难即至于夬而犹孚号有厉即至纯干而犹终日干干夕若厉若是乎其难也乃甫一姤而易已言女壮矣隂之壮也如是其易故古语曰从善如登从恶如坠吾心理欲之几贤奸进退之界国家治乱兴衰之故皆隠于至微迁于不觉甚可危也甚可惧也君子以一心之中和位天地育万物要不外于斋戒两字尽之斋也者湛然虚明无一物之得撄吾宁也戒也者惕然儆惧无一刻之敢或戏渝也月令于仲冬仲夏两言齐戒仲冬阳之始也所谓于复见天地之心也仲夏隂之始也所谓于姤见柔之遇刚也君子戒慎不睹恐惧不闻何时不齐戒何地不齐戒而于此两言之者隂阳之始善恶之几也中庸言莫见乎隠莫显乎微故君子必慎其独此之谓也而于仲冬言去声色禁耆欲于仲夏言止声色节耆欲似于不必尽去之禁之者非寛之也葢是时干徳全盛阳徳方隆焉日中则昃而此未见其昃也月盈则食而此未见其食也骤而语之以声色必去耆欲必禁似非人情然而曰止曰节已若怵乎为戒者其词若寛而意深切矣葢天地之道有阳不能无隂而此耳目口鼻之欲亦人所不能无也然天命之理藏于心而耳目口鼻之欲乗乎气合心与气以为身心者气之帅气者身之充而身者天下国家之本也心足以帅气则足以检身而理天下国家之本立矣故定吾心乃所以定吾气也定吾气乃所以安吾身也今夫心万物之鉴万事之衡也鉴空而后物无不照焉微尘集之而鉴已不空矣衡虚而后事无不平焉燥湿移之而衡已不虚矣声色耆欲滋味皆所以尘吾鉴而移吾衡也偶一即之曰是何伤诚无伤也偶一快意曰是何害诚无害也譬之洪罏而防雪焉岂虑其灭譬之巨木而加一斧焉岂惧其拨然而不可不惧也姤者微隂之始也而易曰女壮矣坤之初六曰履霜坚氷隂始凝也甚危乎其始凝也诗曰相彼雨雪先集维霰甚惧乎其先集也浸假而声之悦吾耳者防而来浸假而色之悦吾目者踵而至浸假而滋味之适吾口者纷而集我于此能不留乎能不逐物而化于物乎故曰止之危乎其不复能止也曰节之危乎其不能复节也又况声之来必有进是声者色之来必有进是色者滋味之来必有供是滋味者必争曰是何伤是何害且必曰非如是不足以怡情适性而爱养其身非如是爱养其身安得精神以理家国天下之繁任天下国家之重所谓其言大甘其中大苦者不可不察也葢隂之性善下若最有礼者莫如之其用以柔若最适吾意者莫如之然始而窥其欲继而中其欲又继而逢其欲而耆欲遂无能复节矣又况隂得其志且假阳之势窃阳之权骎骎乎坚氷之至哉君子之齐戒也于声色之来怵然若惊曰此伐性之斧斤乎于滋味之至惕然若惧曰此晏安之酖毒乎常以道心为吾身之主而人心之动于气者皆退聴焉则隂阳不至于争而生理常存而命自我立矣至于百官亦戒以静事而毋刑葢天下多一事不如少一事易曰吉凶悔吝生乎动诗曰不愆不忘率由旧章书曰率乃祖攸行葢阳主动隂主静阳动而妄则隂慝乗之而作故凡国家之多故未有不由于喜事者也其曰毋刑者阳为徳隂为刑董子言阳常居大夏而以生育长养为功隂常居大冬而积于空虚不用之处此以见天之任徳不任刑也如是则养吾身之太和并养天下于太和而隂之生者不惟不足以害阳而反足以助阳君子之所以致中和而位天地育万物其道应不外此如此则干徳统天隂虽浸长而隂止足以为阳之助不敢为阳之敌丰之彖曰王假之勿忧宜日中子曰王假之尚大也言王者尚阳之大则阳常为主也勿忧宜日中宜照天下也言王心无欲常如日之中则中天之治且万世无疆矣
　　礼记
　　君子齐戒处必掩身毋躁止声色毋或进薄滋味毋致和节耆欲定心气百官静事无刑以定晏隂之所成
　　检讨【臣】程恂
　　郑康成注微隂扶精不可散也晏安也隂称安孔頴达疏齐戒所以敬萌隂也自齐戒至无刑皆是清净止息之事以正定身中安隂之所成就【臣】谨按【臣】闻天有六气而隂阳为之本春作夏长阳也阳极午中一隂廼生十二辟卦以姤当夏至六日七分董仲舒言阳得隂之助以成功使隂入伏于下而时出佐阳则自夏至六日七分始也以天地之气验之春则和煦在外而地中尚温夏则炎燠在外而地中始寒然必隂生于中然后阳极于外故夏至十五日而温风至又十日而土润溽暑传曰夏无伏隂言隂气上搏斯阳气毕达也今夫人身一天地也冬则中实其胍石夏则中虚其洪中虚者隂生于中之象也隂之性静而其始生也柔静则可以扶阳之精而植其根荄柔则不胜夫耆欲之攻而趣归销散故使隂时出佐阳而有功必先亷固节啬以保此萌隂使日即于翕聚充实而后有以合乎阳而为之助是以月令仲夏之月条君子齐戒之事视仲冬不啻加详焉【臣】绎郑注之意微精之生以扶阳精故不可使散也隂称安犹阳称壮也又绎孔疏释经之意居处不显露又不躁动恐干隂也歌舞华丽之事为助隂静故止之也女御不进微隂始动不可动于隂事也自齐戒至无刑皆清静止息之事所以正定身中安隂之所成而已隂之所成谓阳也元臣吴澄亦曰内而掩身外而静事皆是顺时保养以安定初生微隂使渐至完成而无所亏伤是也陈澔主扶阳抑隂之説谓夏至之隂犹微隂微则盛阳未至至于甚伤故但言节耆欲冬至之隂犹盛隂盛则微阳当在于善保故直言禁耆欲其説似凿又曰夏至举隂事则是助隂抑阳也故止静不行以备隂疾是谓隂生虽微总不当助非礼意矣夫月令之意正谓夏至微隂初萌感阳而生者得隂而成圣人于此敬萌隂使正定于中以辅阳而成功非助隂抑阳也助隂所以助阳也知仲冬之月齐戒掩身诸事皆为安养微阳则仲夏之月齐戒以下略无异文其为敬萌隂又无疑也所以然者隂阳之精互藏其宅隂阳之气循环迭至以人身而论血隂而气阳交滋互养则谐畅而多夀非有畸轻畸重之分也又如六腑属阳而五藏属隂隂性易于亏损难于充盈尤以滋养生息为贵岂可以助隂抑阳訾之哉更如姤之彖辞以勿用取女明示抑隂之意而圣人论卦之体则曰天地相遇品物咸章究非助隂而抑阳也月令仲冬仲夏皆曰隂阳争亦曰隂方盛而阳欲起阳方盛而隂欲起云尔阳极隂生亦即品物咸章之义此与履霜之惕金柅之戒同归而殊涂当求之法象之自然而得之也夫食味别声被色圣人之同乎人也顺其时中其节圣人之应乎天也然则齐戒以神明其徳者圣人事天之全功而月令独于二至着其文正以隂阳萌动之初当正定以安养之耳【臣】熟复诸儒义疏窃以郑孔吴澄之説为得礼意云








　　礼记
　　天子乃与公卿太夫共饬国典论时令以待来嵗之宜
　　编修【臣】罗暹春
　　【臣】谨按月令一书王者因天之制也于季冬之月谆谆于国典时令者葢事必筹于未事之先政必谋于立政之始其因时而制宜者乃其所以体天而出治者也夫日徃月来天之健行而不已者原有日新之势圣人则之生者因之以生成者因之以成有一时则有一时之政虽其政已行而先事图维又何甞不兢兢焉以求其后此之宜乎季冬之月嵗将更始其经营于一嵗之中者固已告厥成功而来嵗或有不同者不可不于季冬审之经之所谓国典者即周礼之所谓六典是也治典者冢宰之职教典者司徒之职礼典者宗伯之职政典者司马之职刑典者司寇之职事典者司空之职其经国之大纲致治之条目无不备具所赖一人垂裳握其枢以运之也而民事不齐其间之或烦而或简者必调和而饬正之则来嵗之所颁乃推行而各当此人事之不同者也其所谓时令者天体左旋一日一周而过一度日行少迟月行尤迟其间之参差而不一者固嵗嵗皆然由积累而致之也而季冬之月必有以论之者葢来嵗之时令各殊则来嵗之寒燠亦异寒燠既异而农功之先后以及政令之缓急又宜详察而审定焉此又因天时之不同而斟酌以待之者也然则寒暑推迁者天道生物之功自强不息者圣人法天之用当四序既成之日犹与公卿大夫详求焉思所以待之则天时运于上人事推于下来嵗之所以经邦国理万民者固已纲举目张而政无不立治无不成合上下同流而无毫发未尽之憾矣臣故曰月令一书王者因天之制也
　　礼记
　　圣人参于天地并于鬼神以治政也处其所存礼之序也玩其所乐民之治也故天生时而地生财人其父生而师教之四者君以正用之故君者立于无过之地也
　　监察御史【臣】周祖荣
　　陈澔曰此承上章言政之事
　　【臣】谨按鬼神者天地之功用而造化之迹王者父天母地而子万民鬼神为之凭依焉气机之黙孚根于性命而礼乐富教其显焉者也上章言政本于天即董子道之大原出于天之意此章言天徳与王道本同条而共贯天与地偶其益无方降于民厥有恒性圣人允执厥中以为尽性至命之本由是尽人物之性致人物之命于以成位乎中并列而为三焉其敷而为政凡仁义兴作制度亦极变化而不可测矣而皆由祖庙山川五祀而推之易曰成变化而行鬼神又曰知变化之道者其知神之所为乎以是观之圣人儗并鬼神正所以参赞天地此葢持乎政之原善乎政之用而使之纲纪灿陈以克协宗子之任隂阳之司也天子建中和之极必以礼乐为首务葢天地鬼神之所存上下设其象幽明鼔其机其弥纶而不可遗者一经礼之三百也其散见而不可象者一曲礼之三千也圣人明以处之则所过者化而别等明恩秩然其不淆矣天地鬼神之所乐交泰协其功合莫契其化其洋溢而显诸仁者一万民之遂生也其保合而藏诸用者一万民之复性也圣人黙以玩之则所存者神而绥来动和畅然其毕达矣此富教之任所由起而其要葢自有本焉彼四时运化天所生也百货流行地所生也人亦资始于天资生于地而父实生之人亦宜效乎天宜法乎地而师实教之惟君人者承天覆地载之任父乎天下之赤子师乎万世之屯防稍有偏私治道以歉故王道以正为主政者正也诚得其正而用之则吾之心正而天地之心亦正吾之心正而气顺而天地之气亦顺由是以正朝廷正百官正万民所为裁成辅相以左右民养生送死而教学明伦者皆为鬼神之所黙契又何一之不臻其极哉虽然过中者必失正近功速效皆过而失中非纯王之上理也是以王道大中而至正中者无过不及之名凡处事之得其正必由于不偏不倚能用其中乃立于无过之地而克建乎皇极耳非苐谨身寡过之谓也中庸之言中其义详矣至王天下有三重归于建诸天地而不悖质诸鬼神而无疑干九五之刚健中正大人之学也孔子称其与天地合其徳与鬼神合其吉凶以是知议礼制度考文即此治政而处所存玩所乐之意也干九五之中正即此以正用而立于无过之意也合而观之庶见王道之极则欤















　　礼记
　　动则左史书之言则右史书之
　　侍讲【臣】彭启丰
　　延平周谞曰天子之于事则无为而其所有为者言动而已
