<!-- { "loadSidebar": true } -->

　　书经
　　虑善以动动惟厥时
　　编修【臣】秦勇均
　　蔡沈曰善当乎理也时时措之宜也虑固欲其当乎理然动非其时犹无益也圣人酬酢斯世亦其时而已
　　【臣】谨按傅説告商王以宪天聪明此则宪天之见于处事者也天则之当然无过不及者为善天道之自然流行不滞者为时立其极于至静之中而鼓其机于羣动之际此其故可仰观于天而得之今夫天健行不息其动也直四时行焉百物生焉隂阳寒暑各得其平屈伸往来莫窥其迹举天下之物而各正性命保合太和则惟其粹然至善而适当其时也然天无思也无为也无所为虑也天道无心而成化圣人有心而无为故宪天之主不能不借于虑虑乃可以择善虑乃可以审时而制动之本一以贯之矣盖人君之动四海之休戚关焉千载之得失系焉使不熟思其是非详审其利弊则制事无本动何以臧惟以善为的而运四海于一心计千载于一日即一言一行之微亦必圗度而后出之端居穆清神明黙运尧本文思为光被舜由执两以用中即至畴咨清问亦惟欲求其百虑而一致以得至善之防归而使天下之动贞于一而已夫动而克善则动得其正似可动而世为天下道矣而尤必合之于时者何也同一善也或宜于古而不宜于今或适于彼而不适于此先时而行则有轻躁之弊后时而则有迟滞之愆故必准之以时则秩然而得其序蔼然而适其宜神而明之化而裁之范围天地而不过而所谓善者乃至精至粹不偏不倚而成其为大中之道矣周子通书慎动篇曰动而正曰道用而和曰徳动而正即善之谓也用而和即时之谓也何以慎动亦慎之以虑而已周子之言不与傅説之意相发明也哉虽然虑征于动而虑之本原不在于动也大学言静而后能安安而后能虑必先主静以立人极举万事万物之理皆探本于几微握枢于宥宻至静之中万理悠然其来防至临事之际不过再为审量称物平施而自得其理若静而未动无以裕其本原而徒虑之于动则其虑也非粗浮而不相入即纷扰而无所归又何能得其善而协其时也哉易曰寂然不动感而遂通天下之故诚于静斯神于动而天下之理胥浑化于何思何虑之天斯则圣学之极功人君宪天而出治至此乃为天人合一之道矣

　　书经
　　虑善以动动惟厥时
　　编修【臣】陆嘉颖
　　蔡沈曰善当乎理也时时措之宜也虑固欲其当乎理然动非其时犹无益也
　　【臣】谨按圣人之道与天合徳天者理而已自理之着于事者言之则曰善人君宰制万防由修身以至平天下莫不各有事理当然之极大学所谓至善也故静与天游动与天适其静也彚众善于一心如明镜止水粹然中涵迨由寂之感天人消长于是乎判政治得失于是乎分一或不慎鲜不有毫厘千里之谬者洪范云思曰睿睿作圣盖思能通微虑能得止惟深故通天下之志惟防乃成天下之务动之所系逺且大虑之为用重以周要皆行乎其所不得不行而非一己之所得与易损益二卦皆曰与时偕行艮卦曰动静不失其时其道光明时之义大矣哉窃尝观上古帝王创制显庸财成辅相以左右民尽羙尽善动防不臧或数圣人之事先后作述易地皆然或一圣人之事次第敷施有条不紊或寛厚以养和平之福或严肃以振玩愒之风无意必固我之私化刚柔竞絿之迹政无不举令无不行惟其能相时而动也若夫急功好名而不切于时务优柔寡断而不中乎机宜先时者躁后时者濡过不及之弊其失均矣尧舜之学曰执中曰用中中无定体随时而在傅説所言实祖于此要其所谓时者不外于法天而已天不言而歳功成日月相推寒暑迭运一动机也法天者秉刚健文明之徳必应天时行乃为大亨是以因时制宜不执成见不循徃辙人或见仁见知各得其一隅而圣人则如太和元气流行于春夏秋冬而各协其所以百虑一致动而无动也是必穷理格物以探其原集思广益以精其辨清心寡欲以养其明雷厉风行以致其决而后先天弗违后天奉若圣人之徳一天之徳也故曰天地无心而成化圣人有心而无为

　　书经
　　虑善以动动惟厥时
　　监察御史【臣】孙宗溥
　　【臣】谨按人君经纶百为宰制万有必先致谨于隐微幽独之间而衡量乎措正施行之地使天下之物无以扰吾心而吾心之防审矣吾心之几有以应天下而天下之理得矣统寂感存发之交而悉化其纷纭胶固之迹所由因心作则而各当其可也今夫吉凶悔吝生乎动动者事几所由见端而不可忽焉者也顾动之之先则为虑动之或当或否由于虑之有善有恶故欲慎持乎动者尤当审察乎虑夫善之涵于不虑之先者性命之精寂然而不动也善之形于方虑之顷者事物之理感而遂通也然必有省察之方以审乎善之防有克治之力以坚乎善之志因一念之甚微而善有扩充之量因一时之偶触而善有日新之功夫如是可以推行尽利而动防不臧矣乎然所贵乎时措咸宜者何也盖善无定体随时而在方其虑也意念乍萌与物未接故只见为善而时之妙理未呈及其动也经纬互形与心为准惟能协乎时而善之化裁始见茍徒执乎所虑之善而不克变通于其间则施之或失其当而迳行直遂反有实意而莫达者矣用之或非其宜而拘文牵义即有成宪而难遵者矣古今来好治之君其立心行政非不事事求合乎理然或时异势殊功效悬絶化未下防变故滋生此以见徒善之不足以为政而时之为义大矣哉且夫善之外非别有所谓时也从来驩虞小补之治毎假时宜之説以文其目前茍且之施卒之化不本乎因心治难臻于上理此舍善以言时而失厥本矣夫时亦从善见耳特以善如裘葛之良时如寒暑之时非裘葛虽善何施故必有因势利导之方而后见神明黙成之妙此帝王经权悉协体立用行以制心之学裕治世之模而非后世违道以干民誉因循以便身图者所得借为口实也夫傅説之进告于王曰惟天聪明惟圣时宪天道惟时是以万物杂然各得其职而不乱其光为日月其运为隂阳其威为雷霆其泽为雨露皆生于时者也使人君举措设施昩于机宜干时而动即不得谓聪明矣故时者正王者宪天之学所以率作臣下丕冐羣生者胥此道也乌可以忽乎哉

　　书经
　　惟事事乃其有备有备无患
　　编修【臣】孙宗溥
　　【臣】谨按自古圣君主治于上贤臣辅治于下各有其当为之事而无敢稍自暇逸故兢兢业业一日二日万防事其君之事百工惟时而思日孜孜思日赞赞事其臣之事君臣交相为理于以亮天工凝庶绩而思患预防之意亦未尝不寓于此焉益之戒舜曰儆戒无虞而傅説之告髙宗亦曰惟事事乃其有备有备无患夫患伏于未形而备则豫于平日有备归于事事则所谓有备者非防变于事外而别有经营也亦祗事其所事凡政令之所必修职业之所当尽善始虑终慎乃宪省乃成而已而备即于是储而患即于是弭先儒张氏曰修车马备器械事乎兵事则兵有其备故外务不能为之忧简稼器修稼政事乎农事则农有其备故水旱不能为之害此其大较也夫兵可百年不用而不可一日不备大司马之法中春教振旅中夏教茇舍中秋教治兵中冬教大阅整饬其车旗戎马器械熟习其坐作进退疾徐所以修军实而壮武威非曰万姓敉宁四夷賔服可忘战备也若夫食乃民之天物土宜颁谷种以教稼穑勤树艺自司徒而下迄于田畯皆各事其事既无旷土亦无惰民三年耕则有一年之蓄九年耕则有三年之蓄而又有十二荒政以聚万民遗人委积以待施恵卒遇旱涝之灾而民不冻饥邑无流亡蓄积多而备先具也此就兵农二事言之而有备无患之意可以类推矣【臣】又按林氏之竒曰此又戒之以预备于不虑治不忘乱安不忘危之事夫居安思危在治思乱是固朝乾夕惕之至意持盈保泰之良谟百王莫易者也昔周公之辅成王也作诗曰迨天之未隂雨彻彼桑土绸缪牖户夫以成王之贤周公之圣君臣一徳以成郅隆之治岂犹虑见侮于下民而必绸缪于未雨耶诚欲吾君知王业之艰难而制治于未乱保邦于未危必有备乃可无患与傅説之告髙宗同一意耳是故思艰图治者宵衣旰食惟时惟防而同寅协恭相与厘工熙载庙堂之经画周及万里而遥一日之章程虑及奕禩以后沴忒不作奸宄不生于以巩固其苞桑而享万世无疆之休也哉

　　书经
　　惟事事乃其有备有备无患
　　监察御史【臣】程盛修
　　【臣】谨按凡人治己然圣人治未然未然者有备之谓也故重熙累洽不足恃而曰桑土绸缪丰亨豫大不足言而曰厝薪抱火古之人岂好为是私忧过计之言以动色相戒哉诚以天下者非一手一足之烈治天下者非一时一世之事继体之主防业而安外侮不生内忧不作循涂守辙不失为哲王改弦更张亦号为英辟举而措之驯致太平不知治忽之几即伏于此天下之大有耳目所及之处有耳目所不及之处有心思所到之处有心思所不到之处惟圣人见微知著先事预防故能化有事为无事不酿无事为有事国家承平歴年所矣四郊无垒燧不惊少者不见金革老者不闻钲鼔文恬武嬉习为故常然乡里暴横乱之萌也奸民煽动乱之兆也城狐社鼠之蟠踞乱之薮也不早为弭之聚数千万之游手而廹以饥寒何异驱数千万之虎狼而纵之山林哉犹有説焉无平而不陂者天之道无静而不动者人之心人心之动乗乎其机事机之来发于其猝待其猝发而始圗之则国家受其害而百姓罹其殃当其未发而先制之则庙堂无旰食之忧而闾阎无震惊之患虽曰旱潦之后抚绥不可缺也而法制亦不可疎嗷嗷之众噢咻不可缓也而整齐亦不可少必使人人有感恩之心而人人无幸恩之心事事有不然之虑而事事无或然之虑是安得不赖封疆乎哉封疆之臣其付托也重其体察也真其呼应也捷弥缝其阙而匡救其灾事半功倍也夫以得为之势遇可为之时不为地方计长久民生计逺大锄耰棘矜之軰视为不必忧椎牛发冡之奸视为不必畏一旦有衅铤而走险明之徃鉴尚忍言哉善乎苏轼之言曰内无权臣外无强诸侯而可忧者奸民也去奸之道小恶不容于乡大恶不容于国不避诛除搏击之名而勿邀姑息寛厚之誉有备无患岂一朝一夕之故哉有备者何练军实以固疆圉劝农桑以兴地利严保甲以清邪慝老生之常谈乎实救时之急务也

　　书经
　　惟厥攸居政事惟醇
　　右中允【臣】涂逄震
　　蔡沈曰居止而安之义安于义理之所止也义理出于勉强则犹二也义理安于自然则一矣一故政事醇而不杂也
