<!-- { "loadSidebar": true } -->
　　【臣】谨按天人治乱之机其微矣哉欲治而不乱者天心之仁爱也不能有治而无乱者气数之乗除也惧其乱而保其治者人事之所以维气数而体天心也自盈虚消息言之则天心有时不能胜气数之权以制治保邦言之则人事亦有时而符天心之凖谓数不可逃六月云汉之诗何以光复旧物谓时有可恃元狩天寳之治何以不克令终明此意者于泰之三爻见之矣夫泰极盛之时也三亦犹是阳长之也圣人于否至四而后有喜祠于泰当三而即多戒惧虑患之意深矣盖天下之乱也不于其乱而生于极治之时何也开创之始国势方兴人心未固君若臣早夜孜孜无非为天下谋治安为子孙措磐石其精神之所周贯天人实系赖之履泰以后上恬下嬉渐忘其旧君以声色逸豫为无害民生臣以持禄养交为安享太平进谏者谓之沽直远虑者谓之狂愚其上下之精神谋画莫不狃目前之安而图一己之利夫图一己之利者未有不贻天下之害者也狃目前之安者未有不来后日之悔者也则堂陛之玩愒其一也开国之初简节疎目网漏吞舟之鱼而吏治烝烝不恃法也承平以后巧伪渐滋则文网愈密以繁文缛节为足以黼黻太平以科条律例为足以厘剔奸蠧由是百里之命可寄而颗粒铢两之出入不敢专焉钧衡之司可秉而是非轻重之权宜不敢问焉使其君子无所恃以大设施之猷其小人有所援以售奸诈之术行之既久人人但以簿书期会为尽职而立法之初心设官之本意茫然莫辨矣则政令之烦琐其一也国以民为命民以食为天当泰之时民物滋丰而民之游惰耗之俗之侈靡耗之朝廷之征敛愈密经费日増耗之古者以庶而致富后世则以庶而愈贫古者论贫富于民间后世则计赢绌于内府古者制国用量入以为出后世筹度支则因出而经入由是虽有恤民之令而民未见益徒有足国之计而用不加饶则物力之匮竭其一也人才者国家之元气拨乱之世尚功致治之初尚文皆有经世之远猷泰运既开承平日久朝廷不闻谠论士大夫不言名节拘牵文义以为学熟习圆通以为才卑顺柔脆以为徳靡曼繁缛以为文俗以此为尚家以此为教莫不渐染成风揣摩干进夫贵之所向贱之所趋也幼之所学壮之所行也在朝无骨鲠之臣工则草野之诵读皆市心矣居乡无廉隅之砥砺则仕路之功名皆茍且矣是人才之委靡其一也风俗者盛衰之本源当泰之初其室家妇子里党闾巷多有敦厐安集之思厥后生齿繁则家庭之诟谇日起生计廹则里巷之任防渐衰商贾之豪奢逾仕宦狙狯之险健欺善良朝廷敦寛大之政然法行于愚戆而疎于奸民是长其桀骜之气也吏治博安静之名而蠧胥之弊窦日启雀角之案牍常悬是酿其刁悍之习也则风俗之浇漓又其一也此数者或由矫枉之过正或因时势之递迁皆人事与气数相因而至者也圣人知其然故于泰之三爻即戒以无平不陂无往不复霜虽未氷月已几望诚甚惧乎其孚也然可谓之气数人事而不可谓之天心盖天心之仁爱甚矣自古虽当衰乱之运其君臣能恪谨天戒侧身修行则天犹未有不予之以治者况其为未雨之绸缪乎诚使为人君者凛兢业之小心存无虞之儆戒念六月云汉之诗鉴元狩天寳之治庙堂之上恪恭震动百尔臣工惟懐永图防敢玩愒以迓天休然后崇简易敦大体重责成戒丛脞则政令不烦矣省浮费戒屯膏修地利薄征税则财用不匮矣审好尚公赏罚奬忠直黜浮靡则人才咸奋矣敦孝弟重农桑严豪猾清狱讼则风俗还淳矣保大定功和众丰财有苞桑之固无复隍之忧岂不亦于食有福哉而必自君心之无玩愒始则欲尽人事以体天心而维气数者诚不外艰贞之训欤








　　御览经史讲义卷三
<子部,儒家类,御览经史讲义>
　　钦定四库全书
　　御览经史讲义卷四
　　周易
　　同人于野亨利渉大川利君子贞
　　监察御史【臣】周祖荣
　　孔頴达曰同人谓和同于人野喻其旷逺言和同于人必须寛广无所不同用心无私乃得亨通故云同人于野亨与人同心足以渉难故曰利渉大川与人和同易入邪僻故利君子贞也
　　胡炳文曰同人于野其同也大利君子贞其同也正【臣】谨按天下之人可以身相接可以心相通而必不可以私相结葢情之所合非理则不正也羲皇设天火之卦命曰同人意良深哉夫天之所以为大者以物皆仰其覆也火之所以为明者以物皆被其光也若是者同故也圣人之于人亦若是而已矣尝见其道偹中和心涵胞与天下一家也中国一人也出户庭而知天地之大观万象而知心理之同其旷之胸廓然无我犹之广漠之野浩乎无垠同人如是其度量逺矣故有亨道曰利渉大川即亨可济险之义也彼夫千寻之溪壮夫弗能游者舟楫具则履之如平地焉艰钜之任豪士弗能胜者人力齐则试之无盘错焉同人之益如此不诚有益而无乎然尝观往古叔季之世仕于朝者或内臣而倚屏藩之力或外臣而结近习之援或大臣而邀吏民之誉门户分其害遂流于家国处于下者或异学而聚徒与之盛或名流而髙标榜之风或英雄而缔豪侠之侣朋党立其习遂中于人心此小人之所为茍同而非君子之大同也若君子之同则必出于正圣人系辞终曰利君子贞言乎亨固致利而贞乃为利也夫贞者以义制事以礼制心学问文章淡然于形气之外是非邪正灼然于闻见之间所树者道义之交而比匪不能犯所作者公忠之气而侠烈非其伦此君子之贞而同人所以为利乎所谓和而不流羣而不党即此义也至于圣人序同人于否之后又有深意焉葢否以乱羣为戒故系之曰不利君子贞惧君子之茍同而失其贞也同人以出门为义故系之曰利君子贞惧同之悖贞而冒为君子也细绎其防干离合而成体中有阳明之象所以同必归之君子地水变而定位犹有柔险之嫌所以君子必本诸贞是成卦之初其精蕴已具反覆玩味之下益见易学之渊微无尽也






　　周易
　　同人于野
　　编修【臣】徐以烜
　　程子曰同人者以天下大同之道则圣贤大公之心也常人之同者以其私意所合乃昵比之情耳故必于野谓不以昵近情之所私而于郊野旷逺之地既不系所私乃至公大同之道无逺不同也【臣】谨按天下事持之以正则情无不通守之以中则道无不洽天下之人不同而志则同天下之志不同而理则同惟君子为能通天下之志通以大中至正之理也同人一卦惟二爻一隂而上下五阳皆同与之故曰同人玩其爻辞则曰同人于门矣又曰同人于宗矣夫同人而曰于门近之至也就其一隅局于所见其狭隘固不足论已至于宗则较诸门为稍逺矣然苐昵其情之相亲而形骸不隔縁其习之相近而畛域不分其所谓同者亦犹隘而不广也岂若同人于野之旷逺无私可与天下共见者哉葢同人之道无他所分在公私之间而已如其公也则特立固非鸣髙即从众亦非便已光明磊落之懐天下得而共见之如其私也则和光混俗固尽出于诡随负气矜情亦或过于激烈茍存意见则门户自此而开稍近声名则标榜从兹而起揆诸圣贤大公之道又安在乎是故其同也有以同为同者有以不同为同者其或事无岐趋理惟一是顺而行之不立异以为髙不矫情以干誉此则以同为同者也若夫临大事决大疑定大业当议论纷纭之际而揆度其事宜无所依回亦无所瞻顾总期合乎天理之公人心之正是以人所谓可而有否焉则折其否以成其可人所谓否而有可焉则持其可以去其否正晏子所谓如五味之相济而非以水济水之不能食也如五声之相和而非琴瑟之専壹而不能聼也此则以不同为同者也以此律己即所谓和而不同矣以此处世即所谓羣而不党矣以此立朝即所谓同寅恊恭和衷矣茍不明乎此义而惟交结是尚则如汉之三君顾及唐之牛李宋之洛蜀明之东林其人未始不均为正类而党援之习至于固结而不可解所辨甚防所闗乃甚钜也暌之象有曰君子以同而异其殆与同人于野之义互相发明者欤








　　周易
　　文明以健中正而应君子正也唯君子为能通天下之志
　　编修【臣】夏廷芝
　　【臣】谨按同人一卦以离遇干火上同于天离者文明之象也干者刚健之体也有文明之徳以裕于内则明辨以晳而光昭普徧由内以达外自近以讫逺也本刚健之徳以持其体则纯粹以精而运量周通无一念之或贰无一时之或息也葢文明则能烛理故能明大同之义刚健则能持已故能尽大同之道此所以致同人于野之亨而非若同人于宗之吝也又卦惟六二一爻位处中正而上应九五中则无偏正则无私君子以无偏者持已而物来顺应可以化将迎逆亿之心君子以无私者接物而鉴空衡平可以消伐异党同之见故夫天下虽大山陬海澨虽逺羣黎百姓之心虽甚纷纭不一叅错不齐而圣人首出即能视天下如一家统中国如一人者此岂智取术驭刑驱势廹云尔哉葢智术能弭于耳目之所及而不能周于耳目之所不及刑威能禁于事之所已然而不能消于事之所未然唯能通天下之志则民之出作入息无不欲遂其生也圣人即给求养欲予之以俱生民之视履周旋无不欲复其性也圣人即乐淑礼陶予之以各尽葢既视亿兆之心为一心自能联亿兆之体为一体而要非文明以健中正而应者亦安能致此于民耶抑又思之君子通天下之志非尽混同而无别也天下之理惟审其异者乃可以致其同故大象曰天与火同人君子以类族辨物葢于不同之中得大同之道而后所同者为正合非阿比也由斯以推学者必特立独行而后有声应气求之美人臣必嫉邪秉道而后有同寅恊恭之休圣人治天下凡其所以遏恶扬善顺天休命者必其明刑弼教有厘然不可紊之章程而后一道同风有日迁善而不自知之风化也此所以能通天下之志者天下亦无不以志相应而感孚之机防于影响荡平之治遍及寰区也












　　周易
　　唯君子为能通天下之志
　　编修【臣】沈文镐
