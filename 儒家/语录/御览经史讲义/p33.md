<!-- { "loadSidebar": true } -->
　　监察御史【臣】金溶
　　本义曰二者皆临下之事教之无穷者兑也容之无疆者坤也
　　【臣】谨按人主之君临天下统御寰区非徒拥崇髙之位擅威福之柄也其精神智虑常关注于匹夫匹妇之隐而协其性情谋其家室其念之诚也有加无已其量之宏也无逺弗周故读易至兑下坤上之卦而叹圣帝明王之所以为民计者至深且逺也葢天下之至愚者民也天不忍其终于愚昧于是生先觉之圣人以作之师而教立焉天下之至涣者民也天不忍其少有颠连于是有继天之元后以作之君而养兴焉而易卦之临具此义矣且泽取乎润物有渍渐不已之意故教而深之以思地取乎载物有含蓄无尽之意故保而深之以容固不徒沾沾于教养之虚名而洵有与泽俱深与地俱永之实际也但从来上之所施于民民之厚期于上举不外此教养二事而二事之中又有先后之分缓急之异不可不察也书曰资富能训孟子曰圣人治天下使有菽粟如水火菽粟如水火而民焉有不仁者乎是谋生之不及则虽有党庠术序能驯其耳目究不能洽其心思何也志有分也民生有蕃衍之势固不能无所资而立天地有自然之利亦不能无所待而开一夫不耕或受之饥一女不织或受之寒而复有山川之限隔时世之变迁地势之广狭风俗之厚薄气运之盛衰极纷纭不齐之致欲使天下之疲癃残疾惸独鳏寡无一不在包含徧覆之中而获长养生全之庆此亦事之最难区画经营者也而圣人于此若有不敢畏其难者汲汲皇皇肫肫恳恳有其法不徒恃其法而法外复有运用有其泽不徒恃其泽而泽外更有恩勤竭其心思神其经纬务使地无遗利人无遗力不计目前不规小利被润泽而大丰美所谓体仁长人乐天者保天下者此也由是比户封而亲逊自裕俯仰足而揖让皆兴物畜然后有礼将有相因而渐至者矣是故论教于养之先者王道之成论养于教之先者王道之始养之为势难而急教之为数易而缓观临之象而致治之能事毕矣

　　周易
　　君子以教思无穷容保民无疆
　　侍读【臣】周玉章
　　【臣】谨按天生民而立之君戴之为元后亲之为父母必将合天下之身心而陶淑之萃亿兆之室家而康乂之乃克称临民之任葢临者非第以贵驭贱以卑承尊之谓谓其有以教之也谓其有以保之也唐虞之世九功惟叙九叙惟歌敷教在寛安民则恵其所以嘉恵元元者深矣三代以来法制大备修六礼以节民性明七教以兴民徳齐八政以防淫一道徳以同俗养耆老以致孝防孤独以逮不足自司徒司空而下以至乐正党正比长族师皆司教民之官也载师闾师遂人均人皆分保民之职也以故风民醇茂狱讼衰息衣食饶足菑害不生熙熙然太平之盛治与然教不恃乎术之多而贵有此诲人不倦之心保固期乎泽之渥而尤重此怙冒无外之量读临卦之象辞而可见矣胡氏炳文曰不徒曰教而曰教思其意思如兑泽之深不徒曰保民而曰容保民其度量如坤土之大盖崇四术立四教党庠术序有其地诗书礼乐有其文兴贤举能示之劝觵挞郊遂示之惩教民之道尽矣而君子懃懃恳恳之心无时或已惟愿家皆孝弟户尽醇良与吾民日渐月摩沦肌浃髓教思无穷程子所谓至诚无斁也任九职定九赋农桑畜牧殖其本山林川泽取其材比闾族党奠其居兵甲车乗捍其患保民之制详矣而君子民胞物与之量扩之弥宏真觉天下一家中国一人必使一夫无不获之辜海隅无未徧之泽容保无疆程子所谓广大无限也夫教人以善谓之忠若临天下者之曲成万物将昆虫草木且被其光华而属在含生负性者可知一命之士留心利物必有所济若临天下者之覆冒苍生虽奕禩万年犹享其乐利而当时之饮和食徳者更将何如甚矣其无穷也甚矣其无疆也兑之象曰君子以朋友讲习坤之象曰君子以厚徳载物至兑与坤合而以上临下之象呈焉君子观其象法兑泽之义孚化于羣黎体坤厚之徳锡福于兆庶尧舜禹汤文武之临民率由此道也

　　周易
　　君子以教思无穷容保民无疆
　　编修【臣】孙人龙
　　朱子曰二者皆临下之事教之无穷者兑也容之无疆者坤也
　　蔡清曰劳之来之匡之直之辅之翼之使自得之又从而振徳之此可见君子之教思无穷民吾同胞以至鳏寡孤独皆吾兄弟之颠连而无告必使皆乐其乐而利其利此可见君子之容保民无疆也
　　【臣】谨按先儒谓泽上有地其象为临临下之道不外教与养两端而泽以沦浃至深为义故有教导人之意不徒曰教而曰教思者其意念必如兑泽之深而真诚罔斁焉地以渐被甚广为义故有容受人之意不徒曰容民而曰容保民者其度量必如坤地之大而博厚无遗焉此君子之善体乎临卦之义者也盖尝念之百姓者朝廷之赤子也故唐刘蕡谓宜令慈仁者亲之育之如保傅焉如乳哺焉如师之训导焉而后民之于上也敬之如神明爱之如父母宋欧阳修亦云唐虞三代之为法其虑民之意甚精治民之具甚备防民之术甚周诱民之道甚笃行之以勤而被于物者洽浸之以渐而入于人者深故民之生也不用力于南亩则从事于礼乐之际不在其家则在乎庠序耳闻目见无非仁义道徳而趋之不知其倦是则临天下者立教兴养固惟至诚无息以贯彻于一日万几之中而若地方有民社之责者尤必仰承徳意辅化宣猷凡制田里薄赋敛设学校立师儒匪第曰奉行故事而已也务在本实心为实政而开衣食之源兴礼让之化渐渍涵濡所以复民性者初终靡倦广博深厚所以遂民生者遐迩咸周夫然后风俗羙而教化行乃克奏太平盛治于亿万年矣周易
　　君子以教思无穷容保民无疆
　　监察御史【臣】李清芳
　　朱子注曰地临于泽上临下也二者皆临下之事教之无穷者兑也容之无疆者坤也
　　【臣】谨按此章地泽之象而圣人系之以辞则以人君之所以教养斯民者为言可以见人君代天理物必其有以使覆载之中无一物不得其所以遂其生以复其性而跻一世于荡平正直之休然后可以参三才而立极也何也泽之深而无间浸灌滋润其被于物也无不发荣焉地之广而无外溥博深厚其及于物也无不咸亨焉君子体于泽而为教思则渐民以仁摩民以义节民以礼使皆有以全其性分之所固有职分之所当为而圣人之心乃安焉体于地而为容保则养之以保息安之以本俗聚之以荒政使其器用之利而财求之阜百室之盈而妇子之宁而圣人之心乃快焉然论其序则养先于教既富方谷衣食足而后知礼义论其极则教深于养民可使由不可使知自新必推以新民故敷锡庶民之义必以会极归极为至焉而容保之实事则惟曰制其田里教之树畜周官颁十有二职于万民使各尽其力之所极无旷土无游民食节事时民咸安其居教思之实事则惟曰设大学以教国立庠序以化邑五礼教之中六乐教之和六徳六行六艺三物以賔兴之而已矣夫自谋衣食岂其一一仰给于上惟民生厚岂在上者之相为赐然而其职皆在于君者盖以天生民而立之君聪明睿智足以有临则光天之下至于海隅苍生莫不托命此圣人所以引为己责而惓惓不已之意如泽之深浑浑无涯之化如地之大也裁成辅相参赞化育于以君临万邦岂不盛哉
　　周易
　　六五知临大君之宜吉象曰大君之宜行中之谓也
　　检讨【臣】吕炽
　　程子曰五以柔中顺体居尊位而下应于二刚中之臣是能倚任于二不劳而治以知临下者也夫以一人之身临乎天下之广若区区自任岂能周于万事故自任其知者适足为不知唯能取天下之善任天下之聪明则无所不周是不自任其知则其知大矣五顺应于九二刚中之贤任之以临下乃已以明知临天下大君之所宜也其吉可知又曰君臣道合以气类相求五有中徳故能倚任刚中之贤得大君之宜成知临之功盖由行其中徳也
　　朱子曰以柔居中下应九二不自用而任人乃知之事而大君之宜吉之道也
　　【臣】谨按卦之爻辞及小象俱未明言任人之义而注易者推求其义则五与二为正应为能虚中以聴故皆以不自用而任人言之正与中庸舜其大知也与一章意义相合盖人君之临天下所莅者大一人之耳目不敌众人之闻见唯广询博采翕受敷施则合天下之聪明皆一己之聪明其为知也大矣此即舜之好问好察迩言隐恶而善也传又归之于行中臣以为此有二义一者君能行中则宅心处事无偏倚之私故能任贤勿贰以成其知一者人君聴受天下之言其中过与不及亦甚参差不齐唯斟酌其至当不易者见诸施行则稽于众者断于独其权衡仍在君而不在臣夫然后理无不得而庶绩咸熙此即舜之执其两端用其中于民也程子于后一説似尚未及要而论之临天下者莫贵于知故周书曰亶聪明作元后元后作民父母商书则曰视逺惟明聴徳惟聪虞书则曰明四目达四聪此皆与知临之説相发明者也而知莫贵于行中虞书言惟精惟一允执厥中商书言建中于民周书言率自中无作聪明乱旧章此皆与行中之説相发明者也盖临上卦为坤故取藏知之义五爻居中故取行中之义循是而勿替焉即谓上六之敦临谓其敦厚于临故吉而无咎岂非存此大知用中之徳加以至诚不息之功故能跻天下于郅隆之治者哉

　　周易
　　六五知临大君之宜吉象曰大君之宜行中之谓也
　　监察御史【臣】周祖荣
　　程子曰五有中徳能倚任刚中之贤得大君之宜成知临之功盖由行其中徳也
　　【臣】谨按人臣之知居于一偏以明不明为量故负一长者皆可见功于国人君之知期于得中以宜不宜为量故不徧物者自足取用于人古之称大知者莫如舜而惟不自用而取诸人遂成执两用中之治临卦之六五其犹是乎柔中居尊有六四以为之相能守正而亲贤有九二以为之应能竭诚以事上于是合天下之知以成一人之知而即以一人之知运用乎天下之知岂非聪明睿智足以有临者乎顾所谓宜者何也人君立一政而不能行于天下不可谓宜人君行一政而不能允协于中亦不可谓宜象以行中为大君之宜谓能行中则必虚己任人集众善以成一是故曰宜也夫君道莫先于养民而劝农课桑待人而治莫重于教民而议礼正乐得人而兴惟知临之主明于简贤方其政之未行也有咨询之诚有论辨之典操之于衡鉴者见择中之精焉及其政之将行也有股肱之寄有心膂之托措之于委任者见执中之一焉以此临天下所谓教思无穷容保民无疆者不劳而自致此诚神灵首出左右咸宜者与要之中而曰行言其用也如论其体其必系于君心乎基命宥密能观乎万化之源清明在躬克建乎维皇之极大君为天下得人而天工以亮庶绩以熙凡厥庶民无弗协于中者非在我之权度精切不差何以与此也故曰为政在人取人以身也

　　周易
　　六五知临大君之宜吉
　　给事中【臣】宫焕文
　　朱子曰以柔居中下应九二不自用而任人乃知之事而大君之宜吉之道也
　　程子曰五以柔中顺体居尊位而下应于二刚中之臣是能倚任于二不劳而治以知临下大君之所宜也其吉可知
