<!-- { "loadSidebar": true } -->
　　傅氏元初曰知人安民千古致治尽此四字【臣】谨按君之所治者民也所与共治此民者臣也治民之道为养为教甚多端矣而必以安之一言为要领有如厚民之生则因其所利而利之而不以科禁繁多者妨闾阎之作息此所以耕田凿井而忘帝力也又如正民之徳则率其所性而导之而不以文法峻宻者啓官吏之苛绳此所以不识不知而顺帝则也若后世均输和买诸法以及一切之钩覈约束其初意本欲以便民也而适以扰民则与安民之意异矣其在诗曰谁能亨鱼溉之釜鬵谁将西归懐之好音説之者曰凡烹物者水火既调则不欲多以匕箸动之而鱼为甚为其脆疏而易散也故老子曰治大国如烹小鲜西周之治盖如此是以诗人懐之厥后如汉之文帝宋之仁宗大抵皆载其清浄民以宁一殆得安民之遗意者欤虽然安民之政必得其人而后行茍奉行不善纵有良法美意而民不被其泽此臯陶所以必先惓惓于知人也夫人不易知知人亦不易然考臯陶之言曰亦行有九徳亦言其人有徳乃言曰载采采盖谓人必有徳然后可试之于事以騐其才也由此言之则知徳为本而才为末古人所以有宁徳胜才毋才胜徳之论也今夫竹有本性也然后虽燬而不改其节玉有本质也然后虽碎而不易其洁物犹如此而况于人乎是故脊梁不竪者必不足与任重也脚跟不牢者必不足与行逺也然则论人者若不先原其居心察其行已而惟据其办事以为衡必且以趋承防给为佳士以矜嚣武断为干员以用智揣摩为达识以舞文迁就为通材风气所驱遂使人人以圆通为活法以软欵为时宜此人才所由以寖衰风俗所由以日下也【臣】尝防绎臯陶之两言窃谓安民之道固必以知人者先之而后其政行而知人之道尤必以安民者核之而后其人得何者天地之大徳曰生圣主之大徳曰仁本天之生行君之仁而致之民者则臣也故程子以视民如伤为司牧之要诀王旦以民力既竭为救时之名言陆贽以散小储成大储为经国之至计诸葛亮以一夫失所皆亮之罪为鞠躬之荩谋彼数子者皆三代以下之英也而以能存此意卓然为一时之名臣然则衡人者当知所重矣是故有能以固邦本为己忧以培国脉为己责而才猷又足以副之者其上也即使才猷虽短而仁心为质正道为坊者犹其次也其或旅进旅退而以曲谨自将以小谨自效抑又其次也若乃心存朘削利析锱铢而不顾大体不思逺猷必非俊乂之选矣夫唐虞之际其官牧皆圣贤之侣而百僚师师百工惟时是以康衢之謡击壤之歌熙熙皥皥可谓民安之至矣而臯陶陈谟犹谆谆以此为説者良以人存则政举朝廷正则天下治为国之道舍此宜无大焉者也

　　书经
　　在知人在安民
　　监察御史【臣】王兴吾
　　疏人君在于知人善恶择善而信任之在于能安下民为政以安定之也
　　【臣】谨按臯陶之言乃古今治道之要而在知人在安民又一篇之要也盖树后王君公承以大夫师长原所以治民故安民为立政之本而安民之政必待人以行故知人又为安民之本及禹闻言而叹其事之难美其言之当故臯陶下复言九徳以为求贤之准以为必得如此之人而后可以行安民之政也夫自陶唐以来贤明之君歴代恒有其治功赫濯可传后世者莫不由于用人之当而人才不同或以徳闻或以才着顾人主所用何如而治功因之亦异【臣】窃考前事大抵仁主之用人先徳而后才英主之用人先才而后徳先徳而后才如汉文帝之以厚重少文为主而不喜更张喜事之人宋仁宗之裁抑侥幸而朝多善类然其或至安静有余振兴不足故贾谊有可为叹息之言包拯有无肯出身任事之语先才而后徳如武帝之以非常之功必待非常之人而其则急功利而后仁义以至四海驿骚民生不安者有之惟圣主之用人则重徳而必佐之以才取才而必本之以徳务使相需以成而不使有所偏重夫是以得人而成三代之盛也然知人则哲惟帝其难上以实求下以名应茍非实有以考騐之而欲其真实无伪也难矣故臯陶不曰用人而直曰知人也【臣】以为安民之要在于举贤任能而知人之法则在于精详考核试观于书尧之询事考言舜之敷奏以言明试以功禹之乃言底可绩臯之乃言载采采此即上古之考核也汤之徳懋懋官功懋懋赏武之建官惟贤位事惟能书虽不言商汤考核之法而周制司马论官辨材论定然后官之任官然后爵之位定然后禄之则其考辨之严可知也至三代而下雄才大略之主以信赏必罚驱策羣才以成大业者史不絶书然亦莫不考其实得其真而后用之其中如唐之太宗宋之太祖身致太平人材辈出史称太宗之谓魏征用人弥须慎择宋祖之于州郡司牧以下咸躬自引对则其于人亦甚审察矣而明之洪武则垂于宝训曰任以职试以事而其人之贤否自见是舍核实之法而欲知人其道无由也然大臣之与小臣其地异而其职亦异小臣智効一官能効一职其官理其职修则其能也其官旷其职废则其不能也此可以职事核之者也大臣则董羣有司以宣布徳意者也有表率之责有举劾之权则当以察吏为职举能其官惟尔之能举非其人惟尔不任故大臣之贤否当自其所举考之也况乎吏有能而不举则良吏无由激劝或所举而非贤则不肖得以幸进是大臣举劾之当否乃贤才进退之所系而贤才进退又治功隆替之所系也可不重欤是以知人必先考核而考核必先于大臣之举劾始也

　　书经
　　知人则哲能官人安民则恵黎民懐之
　　编修【臣】曹秀先
　　孔安国曰哲智也无所不知故能官人恵爱也爱则民归之
　　【臣】谨按帝王之用心以天下为命者也立于亿兆臣民之上而政教布焉赏罚施焉恩威济焉必有仁智合一之徳而后其权以肃其泽以逮而其治以彰知人安民所由尚矣大禹之云知人则哲能官人者盖人固不易知知人亦自不易也人类至繁而人性皆善然而善恶有异习始终有殊趋内外有二致如下文臯陶所云九徳之目其形迹易防而真性难掩者皆是也于此而不知则多偏聴独任之私于此而灼知则广明目达聪之用此所谓日月出而物无遗照权衡审而物无遗算也何其哲也由是岳牧卿贰任之而称其职用之而尽其材虽门第有所不拘虽资格有所不限而官得其人矣反是而惩责及之而贬斥随之而无匪人者即无幸位至若地势疎逺爵秩卑微或亦不能自达但择所知之人其荐剡而纠罚者知之而宁有私意于其间哉大禹之云安民则恵黎民懐之者岂不以民罔常懐懐于有仁乎天子作民父母四海之苍生皆大君之赤子也一人之心受其劳则万人之身享其逸也夫帝天之命主于民心如下文臯陶所云聪明明畏之防可思矣人君奉天以子民一夫不获时予之辜凡如家人妇子日用饮食以至疾痛疴痒忧喜悲愉之故悉与圣明懐抱息息相关而固结而不可解则所以求尽乎安民之事者不一而足在臣工有不能尽喻之渊衷在百姓有出于望外之恩泽而如伤者弥殷而痌瘝者愈切彼民也尊亲同志极之含哺鼓腹戴髙履厚而不能一日去诸懐者几至欲歌欲泣也恵之时义大矣哉粤若陶唐之后其仁如天其智如神于哲恵乎何难禹以为惟帝其难之者论其心也非论其事也论其事则亦已至矣孟子曰尧舜之知而不徧物急先务也尧舜之仁不徧爱人急亲贤也千古帝王之治法洵仁智合一而异世同揆者欤

　　书经
　　安民则恵黎民懐之
　　检讨【臣】郭肇鐄
　　【臣】谨按国家久安长治克成磐石之宗者固恃乎天心之眷佑祖徳之灵长而尤恃乎人心之蟠结圣王知其然也六合为家一物兴念兢兢焉务使匹夫匹妇无不各得其所而后即安是以恩从祥风翺徳与和气游光天之下至于海隅苍生咸喁然而致其尊亲之戴此邦基之所以巩固而洪化之所以郅隆也今夫人情莫不欲安也审矣丰穰聴之于天衍沃凭之于地和甘俟之于时至若召好而去恶图易而思艰则唯属之于君是知君人者天下依以托命者也于此而求所以安之或暑雨祁寒之不无怨咨也或金穰木饥之不无偏值也彼氓庶之延颈举踵者方不胜防逺堂髙之虑而圣人已切切计之其大焉者则财成天地之道辅相天地之宜以左右民次之则兴井牧慎封圻阜财求利器用凡自发号施令以及分职任官擘画经营莫不与小民之身家隐然关注求之极其诚施之得其当行之欲其永逺而可遵洎乎闿泽防濡人有充然之乐而圣人之求宁求莫者尚殷殷而不去于懐也以此言恵恵莫大矣若是者葢仰体乎上天生民立君之意以副作民父母之心使之免于阽危而登诸袵席非谓其望恩幸泽者可以干誉而市名也然民之身被而生其感者又奚烦召致哉沐浴膏泽咏歌勤苦则百世之仁也化溢四表横被无穷则覆露之徳也万物熙熙懐而慕思则颂声之所以作也其在礼记缁衣之篇曰君民者子以爱之则民亲之易卦益之九五有孚恵心勿问元吉有孚恵我徳象曰有孚恵心勿问之矣恵我徳大得志也上下感应之机其不然乎其不然乎由此观之羣黎不难徧徳体仁斯以长人是以圣王之在上也勤恤民隐顾畏民碞登以春台而荷以帡幪迨至仁洽道丰六合殷昌自别声被色之伦以及跂行喙息之属罔不涵濡圣泽而优游太平一时之蹈徳咏仁者方且采入风诗而被之琴管岂非大化之极轨也哉然则禹之所云安民则恵黎民懐之者亦可以识致治之枢纽矣

　　书经
　　寛而栗柔而立愿而恭乱而敬扰而毅直而温简而防刚而塞彊而义彰厥有常吉哉
　　监察御史【臣】赵青藜
