<!-- { "loadSidebar": true } -->
　　【臣】谨按周官有左右史记其言事葢今起居之本汉武帝有禁中起居后汉撰明帝起居注自魏至晋则著作掌之唐六典有起居郎二人上掌天子之动作法度以修记事之史属门下省又有起居舍人二人上掌天子之制诰徳音以修纪言之史属中书省宋沿唐制起居郎与舍人皆不典本省事而典职者自号修起居注凡二人朝会对立于香案前常日则更畨逓直于崇政迩英殿明初起居注为专官隆万以后乃归之史官至今因之夫人君动为世道言为世法当其防己南面中心无为以守至正本无待监史箴规而后心存警惕然自盘铭言日新丹书陈敬胜盛则为卷阿之矢音衰则有祈招之进谏伺厥起居编诸简牍非徒夸记载之详备而已唐臣杜正伦云臣职当修起居注不敢不尽其愚直若一言乖于道理则千载累于圣徳非直当今损于百姓也由是思之自动作燕闲以至班朝莅官既恐以怠忽偶萌者淆宥密之原又虑有非礼勿籍者为盛徳之累此则古来设监佐史之微意也昔贞观注记称为毕备太宗欲观记录何事褚遂良不与君明臣直于此可鉴自唐宋以来慎重兹选所谓当用第一流者岂徒备员而已哉密迩徳音陪侍经幄常愿圣心湛然终始如一王猷允塞日盛月新凡有言动之媺懿炳然与星日为昭而足垂千秋之彛训则载笔之光荣即遭逢之至幸也内返臣心惟以夙夜匪懈者积诚感动因事敷陈庶如古者兼知谏院之职并効拾遗补阙之忠而不徒存撰述之空名矣礼记
　　动则左史书之言则右史书之
　　编修【臣】程景伊
　　【臣】谨按礼仪三百皆垂范于躬修而玉藻一篇尤致严于言动凡以尊居人上视效攸闗位在徳元聼瞻所系必纎毫之不忒乃闻望之兼隆然而崇髙实多自便之虞而圣哲亦有无心之过或容仪偶失而一嚬一笑播于四方或风防微愆而如綍如纶传之千里鹤鸣闻野既有实以毕彰草偃从风亦其机之甚速惟尊崇之莫抗故瑕纇之常滋与其贻悔于方来不若设防于未事聿稽徃牒特置専官分左右而各畀乃司合言动而并书于简相沿勿替振古如兹载考经文非无深意葢因人以戒乎已则法宫之抑戒必深制外以养其中而圣性之中和益懋凡属难施于载笔自将弗蹈于云为诚所以消过于无形而塞违于未兆者也较之风声既着乃为白简之争形迹已成始效彤廷之谏其为事有后先之别而用力有顺逆之殊洵黼扆之良规实古今之善制【臣】敬诵其辞深思其防窃惟制动之道在于未动戒惧于不覩不闻之顷则敬以直内而动之源清矣慎言之道在于未言斋绂于无声无臭之中则志能御气而言之本端矣是其操存涵养之方虽不必尽资于臣职而检制防闲之力实足以大助于宸修其大端可约举而知而要义必推详而见昔宋臣范祖禹有言人主一言一动如临之在上质之在旁则可以常享天下之奉盖爱君之笃毎忧明圣之偶亏而献日之愚不觉刍荛之甚陋敬仿盘盂之诫恭陈左右之铭极知抒末照于前编爝光有限袛以矢微忱于小草葵向无穷铭曰穆穆皇躬下土之式端冕垂裳臣民仰极颙颙卬卬四方为则慎乃起居防有不饬凡动之道贵惟厥时几微稍纵咎即随之缅彼哲王兢业自持立之左史记载是司毋曰予圣动无不吉在昔有言一人三失毋曰予贵动輙随心居髙可畏履薄临深邃宇深沉重扃奥穾圣人居之俨如廊庙杜彼非几谨兹宴笑大廷赫奕前殿尊严圣人履之常抱防谦正其袺襘尊乃视瞻玉翠华入跸出警茍非其时弗驱以骋星旗云防析羽垂旄茍非其事弗游以遨允克若时动容中礼如玉如金可法可纪是惟勿书书则盛美敬为此铭敢告左史【以上左铭】
　　洋洋圣谟纶綍以宣民聼匪遥逺迩争传禁其躁妄廼保静专非礼非法舍曰无然出好兴戎罔不惟口易诫昭彰括囊无咎宣圣有训言无所茍繄古哲王载言在右宁尚其简勿尚其多惟多则败虽悔如何宁尚其质勿尚其缛惟缛则支召愆莫赎细防广厦宣谕臣僚庶尹咸在屏息而朝慎乃出话徳音孔昭凤诏鸾书播告寰宇万国承流式歌且舞敬兹涣汗声教用普寛严互廸防贵得中勿因喜怒而紊厥前后敷陈义宜画一勿以烦多而岐所出慎此以徃钦哉训辞十行一札靡不可思传诸奕禩典诰同垂右史识之葑菲无遗【以上右铭】

　　礼记
　　知类通达强立而不反谓之大成夫然后足以化民易俗近者説服而逺者懐之
　　编修【臣】邱柱
　　【臣】谨按天下有人材而后有治功有学术而后有人材朝廷日求贤以敷治而士毎不足副其所求葢学术疎而其所挟持者无具也是在教之得其道而已古圣王所以教士者周礼王制载之备矣学记复序其节次而要之于大成曰知类通达强立而不反甚哉其言之切也今夫百家九流偏长曲艺皆必习之专攻之乆而后可以成其业而况为治者礼乐兵刑田戸赋役之类其事至繁而所闗甚钜是岂可以素所不习之人而甞试之欤圣门如子羔夫子犹患其未学诚慎之也曽巩甞言古之人天地事物之变古今治乱之理至于损益废置先后始终之要无所不知其在堂戸之上而四海之业万世之防皆得乃所谓知类通达者乎虽然天下乂有能言之士一旦身当其任迟疑顾虑而一筹莫展者矣朱子曰有所爱而不肯为者私也有所畏而不敢为者亦私也古之君子其于天下之事知之不惑任之有余则汲汲乎其时而勇为之葢强立不反而后得乎知类通达之用也故曰大成也由是升之于朝授之以职遇一事则心知其理出一令则吏服其明我之施于民者有批郤窽之能民之感于我者有响应景从之乐故曰化民易俗而近説逺懐此事之还至而立有效者也三代以后教士之术渐疎而为学者犹能切于当时之务故两汉唐宋之世处则为通儒出则为名臣者代不乏人传之史册迨士习益卑相率而趋于文艺而学术不堪问矣诗书礼乐仅袭其糟粕之空言钱谷簿书羣笑为风尘之俗务及其获一第授一官也刑名案牍触目茫然即间有才识之异于众者亦惟奉行成法茍无大过足矣安望其化民易俗乎哉马端临曰所教非所用所用非所教葢儒术敝而吏治未有能善者自然之理也夫三代以后教士之善者莫如宋胡瑗之经义治事经义斋择疏通有器局者居之治事斋人各治一事又兼一事二者即知类通达之遗意也然行其法者无取乎名而务求其实诚使始于国学达之乡校慎择其师长严定其科条按时而稽考之即以是为登进焉将见四海向风争自砺其学术以为世用何患人材之不广而治功之不登于上理乎

　　礼记
　　大学始教皮弁祭菜示敬道也宵雅肄三官其始也入学鼔箧孙其业也
　　检讨【臣】李金台
　　【臣】谨按王者南面而治天下莫不以教化为大务设庠序以教于郡邑立大学以教于国中诚以师道立则善人多而渐民以仁摩民以义人材成而风俗羙也是故学校者贤士之所闗王政之本原圣王兴大学以养天下之士所为尊崇道艺而鼓励心志者已端于进学之初学记有曰皮弁祭菜示敬道也祭用菜者欧阳修谓为弟子见师之贽窃意菜即苹藻之属义取其洁示学者当明洁其心志云尔至宵雅肄三官其始者旧注谓以居官受任之羙诱喻其初志或疑初学之时不当诱以功利之説不知诱喻云者朱子谓圣人教人合下便要他用入学之始便教他为忠臣孝子嘉賔贤臣故以此三诗使之抑扬反覆玩其音趣以兴起其劝勉效法之思而又虑夫亢厉之气不可以从事于学因于入学时鼔以发箧中之篇籍葢鼓声讙讙以动众又能消人髙亢之心使有防以入之之志説命所称惟学孙志者也夫先王立学重之于始事而鼔舞之多方凡以纳之轨物泽之风雅俾登之于朝而授之以事者罔不各尽其分是以人材成就而公卿大夫列士之选无不得其人焉此学校为政事之本道徳之归而不可以一日废焉者也善乎吕祖谦之言曰学校之设非为士之贫而养之也又非羣其类而习为文辞也事亲事君当以何者为法希贤希圣当自何门而入道徳性命之防当如何而明治乱兴衰之故当何由而达考之古以为得失之鉴騐之今以为因革之宜此士之所当用心者也昔汉崇尚儒术而贾董匡刘诸人皆以经学湛深为儒臣之冠余如文翁之学见于成都延夀之学见于颍川俱能以经术饰吏治者其后伏处之士若王烈受经于仲弓郭泰翘材于太学或以徳行化其乡人或以风节厉其侪俗亦不失为经明行修之彦然则人材之成风俗之羙固劝学造士之明效大騐而唐虞教胄成周辟雍之化俱可于此焉进求之矣

　　礼记
　　大学之法禁于未发之谓豫当其可之谓时不陵节而施之谓孙相观而善之谓摩此四者教之所由兴也
　　编修【臣】宋邦绥
　　孔頴达曰此一节论教得理则教兴也
　　【臣】谨按圣王在上将欲尽天下之士而陶成其徳艺以兴其行其意至无穷而道葢有在也取其秀民加之造就立辟廱于国中而下逮党庠术序无非学者是以一时人才茂兴而朝廷获收其用然而学既设矣至其教之之法又不可不讲之详而制之备必备且详而后教者有所施学者有所循及其成功彬彬然郁郁然莫不材具而器通易曰先王以教思无穷董仲舒曰设庠序以教于邑设太学以教于国而钟鼔管弦之声四达者此物此志也至论其教之之法最为详且备者莫如学记之文矣其辞有曰禁于未发之谓豫当其可之谓时不陵节而施之谓孙相观而善之谓摩防哉説乎葢人性皆善而气质不能不偏偏者所发徃徃戾于道而拂于性故必及其未发而禁之而为之制防易所谓豮豕之牙杨雄所谓巩童牛之角必皆于其始而制之使有所不敢是以驯焉伏焉乆而遂安则习与性成而即圣人防以养正闲邪存诚之本也凡物莫不有时而学者功有精粗浅深之不齐时不至茍欲语之深而不可也即欲语之精而不知也传曰圣人不先时不后时管子曰时不至不可强成今夫耕者以春耘者以夏假使冬而耕之春而耘之虽后稷之神明不能以成稼穑故时不可不讲而教者于学者尤必以其时也学者之患又每在志欲速成而天下固无速成之学也书曰若升髙必自下若陟遐必自迩记曰不学操缦不能安弦不学博依不能安诗不学杂服不能安礼言进必有序也使失其序则节必乖节乖而学之功紊功紊而欲学之有成难矣在易之巽曰微而善入説命曰惟学逊志务时敏则不陵节而施之谓孙也易曰丽泽兑君子以朋友讲习诗曰他山之石可以攻玉其所谓相观而善者葢于此有取焉尔管子之论编栈也曰以直木曲木则直者无所施矣以曲木传直木则曲者亦无所施矣夫物两相规益之谓摩葢人必相观而后善不善见焉必相摩而后可去其不善以至于善焉凡此四者教人之法已备是以古者人材皆出于太学而国之收其用者常多诚使推而行之自国子之学以及四方州县之学宫凡教士者一以是为准将见材全徳备而济济有成菁莪棫朴之盛遍于天下矣

　　御览经史讲义卷二十二
<子部,儒家类,御览经史讲义>
　　钦定四库全书
　　御览经史讲义卷二十三
　　礼记
　　大乐与天地同和大礼与天地同节
　　检讨【臣】吴泰
　　孔頴达曰天地气和而生万物大乐之体顺阴阳律吕生养万物是天地同和也天地之形有髙下大小之限大礼别尊卑贵贱与天地相似是天地同节也
