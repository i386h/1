<!-- { "loadSidebar": true } -->
　　【臣】谨按治化感应之説先儒论之最详窃以为咸卦所称圣人感人心而天下和平实为古圣王致治之根本夫感应之理原不在事功上见然帝王本心出治又当合体用以观而感通之效愈见其大其在深宫寂处之时一物未接而天命民碞不敢稍放服食起居宦官宫妾一以正心诚意之学与为质对则天下之性命身心百姓之喜怒哀乐俱于至静之中一齐摄起隂阳之患血气之隔皆在潜移黙夺之中直如元气之运合宇宙为呼吸所谓予懐明徳不大声以色此感人心之存于无形者也其在班朝莅官之时行一政用一人人心秉彞之良如出一辙在朝则有大小臣工在外则有愚夫愚妇莫不惴惴焉以为如是则得如是则失不如是则可如是则否乃未几而君令之下不特人人皆如其意之所出而且圣人之委曲周挚者更能取斯人天良所不到之处而使之愉快于是潜消缺陷之心但存荡平之象所谓天下有道则庶人不议此感人心之征于功用者也盖天下多故之由皆起于臣民之心与君上之心彼此不相浃洽为君上者非不欲出其心与天下相见而无如性情之刚柔好恶之偏倚不能克治以使之纯粹则一言一动自以为至当不易而天下已有以窥其浅深三代以下非无刑赏严明之主而和平之化逺逊于古者不能感人以心也三代以上未必一夫之皆获而和平之化超轶于后者能感人以心也窃以为礼乐刑政皆圣人精神以后之事农桑教养皆圣人性情衍设之文人主果能于精神性情上做到至诚恻怛地位则虽法令所着偶有疎虞而天下万世俱能谅其无过至和平二字尤宜推详有时过喜而不和有时盛怒而反和性之得其平也有时赏人而人不感有时刑人而人反感法之得其平也天地之感物也以气圣人之感物也以心缇室之灰遇阳而动丰山之钟霜降则鸣此以气相感者也刑期无刑四方风动明慎敬狱海内刑措此以心相感者也总而言之将欲治天下之心使之感我此必不得之事也邪正善恶造化无补救之权而况于人乎将欲治一己之心以感天下此必得之事也匹夫慕义乡曲有歌泣之节而况于君乎汉儒曰敬天以实不以文勤民以徳不以名又曰为治不在多言顾力行何如耳此感应之本也诸葛亮治蜀凡所废黜僚吏俱无怨心陆贽为徳宗草制凡骄将悍卒莫不流涕此感应之效也夫以一事之当一言之善足感人心而况于圣人之应天顺人乎人主以圣人为法则和平之化即见于今日矣














　　周易
　　圣人感人心而天下和平
　　编修【臣】林蒲卦
　　程子曰圣人至诚以感亿兆之心而天下和平天下之心所以和平由圣人感之也
　　【臣】谨按咸卦柔上而刚下即泰之内阳外隂上下交而志同之象也艮止而兑説即大传所谓寂然不动感而遂通之义也其感通之理甚神惟圣人之感人心足以当之感通之效甚大必天下和平乃足以尽之此彖传所以推言天地万物之感而复极其量于圣人然则圣人之所以感人心者果何如哉以天下之人之众也比闾族党羣聚而相与其心至不齐也利足以相竞力足以相胜其聪明智巧足以相欺固日处于必争之势矣虽赏以劝之法以齐之权以制之术以驭之犹嚣然而难靖而欲其悉底于和平之域此非可强致于天下也明矣夫圣人之治天下也有人治有天治以人治者法制禁令以辅天下之所不及者也以天治者因天地之自然顺民心之固有而通乎天下之志者也一人之心千万人之心也千万人之心圣人之心也人心原无不同圣人因其同然者以感之寛平正直以协民之中无作好恶以遵王之路朝廷之意指常与草野相闗不必见诸告诚限以章程而所欲与聚所恶勿施早已黙孚天下之隐感应之机防于影响盖惟相动以天者无容强也至于天下和平则上下之心交相沦洽至治之气蒸为太和隂阳正而风雨时怨诽消而咏歌作四海之广被润泽而大丰美万类之众欣作覩而乐生成书曰黎民于变时雍又曰无党无偏王道平平此之谓也是知王道必本乎人情人情者圣王之田也胶于迹而不能感以心者不芸苗者也徇人欲而感以有心者助苗长者也圣人则不然当其未感也浑涵之量廓然而大公及其方感也无我之衷物来而顺应至于既感而虚明之体依然鉴空而衡平所谓心普万物而无心情顺万事而无情初非简弃一切姑托于清静无为之说又非私恩小恵仅流于驩虞小补之归也所以程子于圣人之感而申其説曰至诚葢诚则明明则通也诚则公公则溥也明通公溥之用运乎千世万世而无穷推诸南海北海而皆凖天下之感感以心也圣人之感感以诚也至诚而不动者未之有也故曰诚者圣人之本






　　周易
　　圣人感人心而天下和平
　　编修【臣】路斯道
　　来知徳曰感者感而应也无应不为感矣又曰无心以感之者寂也有心以感之者私也惟感之至公无所容心于其间则无所不感矣又曰和者无乖戾平者无反侧圣人以徳感天下而无不通也【臣】谨按人为万物之灵而圣人者天地之心心之全体曰性赋于有生之初心之大用曰情动于有生之后体用原于至一而物我无间者也世之言性者纷纷矣子思子以天命言性孟子主性善之説又曰乃若其情可以为善而以恻隐羞恶恭敬是非当之谓之四端盖主其不杂乎形气者而为言是为义理之性然其感而遂通者则知觉运动之心为之发而为喜怒哀乐之情于是气质之性寓乎其中而人心道心判然矣此其感发之际与接为搆间不容发而危微以分故能中节者圣人等而下之为上智为大贤为善人为贤者其过不及者为智愚贤不肖而悖乎此者为无忌惮为下愚皆凡民也盖人心主气常足以充体道心主理常不足以帅气是以小人常多而君子常少惟圣人辨之明守之定而执中以立人极常以静御动以理率气而人心退聴焉即志壹之动气也惟中故能和惟和故能平约之在一心达之在天下圣人先得乎人心之所同然推而放之无不凖也徳备于一身知周乎万物其感之也以徳而莫能名其感之之迹故去其心而咸以名咸也者无心之感也又咸皆也圣人首出而万物咸宁咸之时义大矣哉然圣人髙居九五而念切闾阎袚濯深宫而丕冒海隅未尝矜言淡漠崇尚无为谓之无心或未必尔葢其金锡圭璧之质而出身以加民忧勤惕厉之衷而整躬以率物非有心以要结乎天下而应之者无不翕然从风又不得以有心名故取象于泽山而为咸也观于诗之二南可见矣上有闗雎麟趾之徳下有鹊巢驺虞之化皆自然而致至究其所以感通之故微乎微乎是知人同此心心同此理上以此感下即以此应举凡天下万有不齐之伦胥纳之于荡平正直之中而会极归极者又何有偏陂反侧之可言乎故合亿兆而为一太和和之至也厯万世而期以太平平之至也而其感之也则由于圣人之以徳化民而人情胥悦故感而遂通天下之故溥万物而无心也






　　周易
　　象曰山上有泽咸君子以虚受人
　　编修【臣】孙灏
　　朱子曰山上有泽以虚而通也
　　程子曰泽性润下土性受润泽在山上而其渐润通彻是二物之气相感通也君子观山泽通气之象而虚其中以受于人夫人中虚则能受实则不能入矣虚中者无我也中无私主则无感不通以量而容之择合而受之非圣人有感必通之道也【臣】谨按咸之义主于感泽居下而其气上升于山泽之感山也山居髙而其气下通于泽山之受泽之感也山外实而中虚气之所感至神而无迹惟虚故能受惟受故能感也君子居万物之上而得相感之机体咸之感则亦以虚受人之感也葢山上有泽者泽非上于山而山之能受泽也以虚受人者人非有加于君子而君子之能受人也夫其所谓虚受者何也寂然不动者所以澄其原感而遂通者所以妙其用廓然大公者所以立其宰物来顺应者所以善其施皆虚也虚则无私无私故足以尽万物之理虚则无我无我故足以通天下之情葢人之心虚则量无不包而实则物无自入河海之大百川趋之其所受者有地也器之贮物空其中则能容有物焉以实之则内先自窒也其何加焉夫天下之理不胜穷也事不胜纪也守理之是而两是相参则同是者必有其至是矣度事之可而众可并较则仅可者或犹有所未可矣咸之君子不以己为断而以人为衡虚之至也虚故无不受也虽然虚无不受则未知受之者之尽出于可乎否乎而要无虑此惟虚则未有不明而烛物者精矣惟虚则未有不静而揆几者审矣其所受皆其所当受者也其无不受则亦必有权衡于受之之余者矣虞舜之好问察虚也及其执两端而用中则虚之运量神焉而岂徒受之己乎抑又思之山泽通气泽感而山受之似泽之为功于山也然泽之气上通而山之气复下济则其蒸而为云沛而为雨者泽复被之而非泽所能自为矣山之于泽以受始而不以受止故二气之应相循于无穷此感通之极致也以虚受人则圣人之感人心而天下和平者何以异是哉









　　周易
　　象曰山上有泽咸君子以虚受人
　　检讨【臣】万松龄
　　【臣】谨按孚贵中实咸贵中虚惟其实也所性之体万理毕周惟其虚也寸心之内一私不起万理毕周而实者非胶于形迹一私不起而虚者非涉于杳是以君子之学必以咸为贵也咸之为卦艮为山而止于泽之下兑为泽而在乎山之上泽之气足以下润山之气足以上腾山泽之间二气相感则为中虚之象君子观其象而知其然也虚中以受其未至者未尝有所将迎其已过者未尝有所留滞而寂然不动之体乃可以感而遂通夫虚者道之源也目惟虚是以无所不睹耳惟虚是以无所不闻心惟虚是以无所不受无所不受则天下之善可以择之极其精而用之极其当使稍有一毫之私先拒于内则本然之虚者为之窒而匪灵匪莹矣我不能不与物接聴其自往感亦因应也物不能不与我接顺其自来受亦感通也虚故止随感随受故悦此其象所以为咸也故虚非守寂之谓思何可废而思至朋从则己扰乎虚之体志何可无而志在随人则己亏乎虚之量惟渊然莫测之中而尝有澄然各足之象如水之止而万类无不毕照也如鉴之悬而众形不能自匿也居静以运动而静而无静动而无动故必待感而后应而应亦如其无感常虚者所以能无所不受而不见其盈乎盖虚则无可囿无可囿则无所受以为量而非有量以为限也虚则无可间无可间则即所受以见体而非离体以为用也入焉而即化探之而不穷由是着之为业则富有而无一毫之亏缺业何大也由是蕴之为徳则日新而无一息之断续徳何盛也藏而愈有则显而愈新显藏迭用而内外一源咸之时义大矣哉是则所以感者心也无心者不能感故咸而彖释之曰感咸必加心而后为感然有心于感者亦不能感故山上有泽而为咸感必去心而后为咸无心而沦于空寂则虚即为心之累而虚巳入于岐途有心而滞于当几则心更为虚之累而虚乃失其本始故有心不可言虚也无心亦不可言虚也心主于理而不逐于物即日感日应而仍虚也心系于物而不主于理即未感未应而已非虚也惟万理之毕周则虚者未尝不实而一私不起则实者又无时不虚君子之学廓然而大公物来而顺应所谓以虚受人也然则虚中者无我也无我则虚有主则实实者虚之根虚者实之因虚而实实而虚者感之门也天地之心普万物而无心圣人之情应万事而无情惟虚而已


　　周易
　　象曰山上有泽咸君子以虚受人
