<!-- { "loadSidebar": true } -->
　　【臣】谨按天地者生之始也人者治之始也天地生人而人治天地故人者天地之参也然而天地无时不生而人有时不治者何也蔽于一曲而闇于大理也荀卿曰万物为道一偏一物为万物一偏愚者为一物一偏夫一偏之不足治万物也审矣故欲观乎三王之徳者无私尽之也易曰法象莫大乎天地悬象着明莫大乎日月夫天之为覆也地之为载也日月之为照也夫人而知之也然指一物而名之曰若为所覆所载所照不得也是之谓无私无私故物莫得而私之是以生而不谢杀而不讐也王者乗其道而兼用之故其徳与之为凖易曰首出庶物万国咸寜无私覆也又曰君子以厚徳载物无私载也又曰大人以继明照于四方无私照也大造无心而成化圣人有心而无为是同运而并行也顾不曰准而曰奉何也奉之为言犹曰夫有所受之云尔易曰后天而奉天时此之谓也然则奉之之事若何记曰天有四时春秋冬夏风雨霜露无非教也地载神气神气风霆风霆流形庶物露生无非教也天地垂象圣人则之仁义礼乐刑政皆其具也王道荡荡无偏无党天下防归如影如响易曰显比王用三驱失前禽邑人不诫吉无私之孚也虽然三王之所以奉之者又有本焉不求其本而逐其末未有不离而日甚者也尝约其弊而论之曰深曰察曰恵曰猛何也上者下之仪也上易知则下亲之矣上难测则下畏之矣亲则从畏则遯故曰主道利明不利幽利宣不利周不然则且贯日而治详一日而曲列之语曰墙之外目不见也里之前耳不闻也而况天下之大乎故曰主好要则百事详好详则百事荒不然则且举天下而拊循之唲呕之譬之犹泉涸而鱼相呴以湿相濡以沫也何可长也不然则且傮然要时而进事遂功而忘民譬诸琴瑟急而不更调谁能听之故曰防违道以干百姓之誉又曰防咈百姓以从己之欲圣王知其然也故尝返而求其本何谓本曰敬而已矣敬则静静则虚虚则公公则以无私劳天下而我无事矣记言汤徳之无私而引诗曰圣敬日跻昭假迟迟上帝是只帝命式于九围夫敬徳之聚也三王之所同也兹所以奉无私而参天地与






　　礼记
　　天有四时春秋冬夏风雨霜露无非教也地载神气神气风霆风霆流形庶物露生无非教也
　　监察御史　葛徳润
　　【臣】谨按天地之间物各有理穷理乃所以为学也夫天地变化昭然示人于覆载之间人莫不见之然未能穷其理习焉不察视为陈迹其孰从而感发之夫惟熟玩众理騐之以闻见会归既久一旦涣然左右逢原然后知造化之迹无非至理而发见洋溢皆其取之不尽者也盖天有四时运行于上地载神气动作于下春秋执生杀之机冬夏极阴阳之用风雨之散润霜露之凝结其施于庶物者无非天道至公之教也风之动荡霆之震耀流形于下化育庶物使皆呈露发生者无非地道至公之教也夫神气天气也风霆天地所共有也其偏繋之地者以天降神气而地载之风着于土雷出于地故也至若雨露之所润莫不物资以生而独言风霆者以风霆无方而莫测尤为气之神也是盖天地之贞观随在必察而流行变化是皆不得已而然也张子正防有曰气聚则离明得施而有形盈天地之间者法象而已文理之察非离不相覩也又曰浮而上者阳之清降而下者阴之浊其感遇聚散为风雨为雪霜万品之流形山川之融结糟粕煨烬无非教也朱子谓天道至教圣人至徳与孔子予欲无言天与圣人一而已矣然则圣人之修道立教可知己在易上天下泽观履而制礼雷出地奋体豫而作乐巽风行而申命行事雷雨作而赦过宥罪皆效法天地之义也郑太叔论礼而引子产之言略曰夫礼天之经也地之义也民之行也则天之明因地之性生其六气用其五行为君臣上下以则地义为夫妇外内以经二物为父子兄弟姑姊甥舅昏媾姻亚以象天明为政事庸力行务以从四时为刑罚威狱使民畏忌以类其震曜杀戮为温慈惠和以效天之生殖长育民有好恶喜怒哀乐生于六气是故审则宜类以制六志哀乐不失乃能协于天地之性汉儒董仲舒亦曰明王正喜以当春正怒以当秋正乐以当夏正哀以当冬上下法此以取天之道由此观之圣人体天地之心以为心即体天地之教以为教天地无心而成化圣人有心而无为均一大公无私而已故曰圣人与天地合其徳







　　礼记
　　清明在躬气志如神
　　侍读【臣】涂逢震
　　陈澔曰清明在躬气志如神即至诚前知之谓也【臣】谨按圣人在上奉三无私以劳天下故其徳与天地参此三王之所同也成周之世耿光大烈盛于文武而其清明之全体如神之妙用则有以豫于深宫斋祓之地而周于一日万几之中故盛徳获福机非适逢而事非强致孔子所为深溯本原以明奉若之实也夫人主以一身立于亿兆臣民之上宗庙之所式凭社稷之所依赖公孤卿尹百司庶职用人必当其才礼乐兵刑工虞水火立政必合其宜近而侯甸逺而要荒有易匿之情形散如星棊异如箕毕有难齐之好恶此孰非环向交至以待理于一人者而九重之上凝旒黈纩以塞聪明警跸传呼以慎举动虽忧勤惕厉夙夜不遑而有意以迎之则隣于逆亿无心以置之又惧其废弛此从心之所以难先觉之所为贵也非有如神之气志何以物来顺应时措咸宜哉虽然天无所不覆非有心于覆也地无所不载非有心于载也日月无所不照非有心于照也其无心者其无私者也是故皇极之施神其变化而王心之一约于清明人主之徳侔天地明并日月者亦本之以无私而已矣圣人无欲无欲则静静则清圣人无偏无偏则正正则明清则澹泊无为万物不得乗之以喜怒而淆之者息明则条理毕照万物不得引之以好恶而蔽之者消是故不迩声色不殖货利以义制事以礼制心其静也一物不有而万化之宰已立于不见不言之先其动也因物付物而研几之哲适如其何思何虑之天盖无私则理全理全则以身遇物皆以理遇理故往可数来可知迩不泄逺不忘万物之命百世之福胥于是乎基之夫天道无心而成化而万物之气无不和万物之志无不遂圣人有心而无为而顺天地之气以布理继天地之志以达化要其清明之体一故其如神之用亦一也由是观之有无私之徳必有去私之学古先哲王明徳懐矣不辍缉熈聪明亶矣不忘执竞则质任自然之説固非圣王之所敢出也易曰穷神知化徳之盛也通书曰诚精故明言无私之徳也商书曰修厥身允徳协于下惟明后言去私之学也盛徳获福岂偶然哉







　　礼记
　　子云上酌民言则下天上施
　　监察御史【臣】刘方蔼
　　陈澔曰上酌民言谓人君将施政教必斟酌参挹乎舆论之可否如此则政教所加民尊戴之如天所降下者矣
　　【臣】谨按君者民之天也言者民之心也民心各有其天君惟务洽其心君之所以天乎民者必从其言入民之所以天乎君者以所施而见夫以天下之民之言之纷然岐出何由悉达于上而从而酌之古圣君明目达聪好问好察有纳言之官有采风之史有庶人传语之典诚以匹夫匹妇不获自尽民主防与成厥功是以博采民言无逺弗届无微不彰举民所虑之于心宣之于口者酌之理以求其当酌之情以求其平酌之时以求其宜酌之势以求其顺善则行之败则备之行而弊者变通之行而漏者补苴之由其言以考其俗与心浮者黜之奢者节之薄者革之頺者振之朴者文之淑者旌之而且修其教不易其俗齐其政不易其宜朝廷之上四海之遥言以施而上施以言而下合亿兆人之隐微幽独曲陈于天子耳目之中而一一如其心之所虑口之所言为之权衡斟酌以纳之于生成敎育而无一夫之不获则是君之体民一天之体物春夏秋冬之不愆其侯雨寒燠之必顺其时曲成不遗而覆帱无私也亦不过如是焉耳是以礼以型民则曰天秩爵以劝民则曰天命刑以威民则曰天讨事以治民则曰天功天以生生为其心君以好生为其德政事以生其身家教化以生其性命亦如民之所欲天必从之故民以君之施为天之施天下无非戴天之民即无非戴君如天之民也而上之所以得此于民者惟在酌民言民言之不可忽也如此夫















　　御览经史讲义卷二十三
　　钦定四库全书
　　御览经史讲义卷二十四
　　礼记
　　君子荘敬日强安肆日偷
　　编修【臣】龚学海
　　方慤曰荘敬日强者进于勤也安肆日偷者薄于怠也
　　周谞曰荘敬日强可以言君子安肆日偷亦言君子者谓虽为君子果荘敬则日入于强或安肆则日入于偷
