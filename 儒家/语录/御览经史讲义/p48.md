<!-- { "loadSidebar": true } -->
　　【臣】谨按人君法天出治有怙冒天下之量即有鼓舞天下之权薄海之广兆人之众所以一其心思牖其耳目俾相安于礼乐政刑之内而罔有拂戾者固由于沐浴陶淑之甚深实则命令之颁感人为独切而率民以易从也是故虞廷命官不废畴咨之义成周布政式垂象魏之文帝王致治固在躬行然亦何尝薄诰谕为虚文而顾崇清浄无为之化乎夫法教百端令行为上所谓坚如金石信如四时无私如天地者凡以示其事之必可行而先为丁宁告戒之也小民至愚难于虑始国家兴大利除大害将举一世而转移之使不为之反覆开陈坚明约束将利于千万世者或不利于目前利于千万人者或不利于数人必且多方以相挠展转以相遁使徳意终格而不行此巽命之申所以必在未行之先有以袪其蔽而安其隐也然或诏令所布未尝不恺恻周详耸人观聴而无良法善政继其后则徳音之播防为纸上之空言而无逮下之实事其于民生国计鲜所禆益又明矣君子观于重巽之义而知申命者所以致其戒于行事之先而喻之以可从行事者所以践其言于申命之后而示之以必信言行君子之枢机而立纲陈纪之间尤大彰明较著者也且夫巽之为义取象于风风感物而易入命顺民而不违其理一也人君无一息不为小民图安全谋衣食富教兼施经纶大备举穷檐蔀屋之隐毕筹之宵衣旰食之中然后沛然布之下其令如流水在上既无咈民从欲之举斯下自昭丕应徯志之实传曰民之所好好之民之所恶恶之上顺下也书曰是训是行以近天子之光天子作民父母以为天下王下顺上也上下交相顺而政无不立法无不行天子垂衣端拱精神周四海之遥小民乐事劝功尊亲切一人之戴寰宇之内靡然向风而蒸蒸丕变所谓大顺大化不见其迹莫知其然者圣徳之神不且浑然与天同运也哉

　　周易
　　象曰随风巽君子以申命行事
　　编修【臣】徐景熹
　　【臣】谨按圣王治天下政事务在必行而政事之行贵乎号令之相继必使百官以及万民朝宁以及四海莫不知圣王敷治意防之所在而后庶绩以理百务以成也如天之雨寒燠各着其时唯风以兆之亦唯风以散之其象取乎频相加其性取乎顺以入而相继者无或息则无物而不被其嘘植矣国家之行事必先以申命者其亦有随风之象焉今夫随者相继之义也以巽之二体相成协应无已而生机所触有以萌发乎品彚之朕兆故河图帝通纪曰风者天地之使是风即天之号令万物得以育生而知所仰者以其号令之频施耳而况礼乐刑政发于朝扆堂陛之上以之涣号于天下而罔或有违者独无逡廵之开示乎是以圣王之设施其敷政之美意必有以深洽于民心布化之良规必有以深切于民隠乃体巽之君子则不遽求之民也明彞训以示寰区虽反覆而不为劳虽勤宣而罔或懈委曲开导中复深寓乎爱惜忧勤之意既劳来以使之乐从又提撕以令其感悟朝夕劝勉再四丁宁忠厚悱恻之深情不觉纒绵于靡已此所以发号施令脗合民愿而凡事之欲行者无不奉命惟谨以视风之养物成功变化成道入微以相喻唯恐其不周奏声而相宣复恐其或骤者有以异乎无以异乎且巽之施命其有闗于文教风化不独一卦为然如小畜之懿文徳则风行天上者也蛊之振民育徳则山下有风者也观之省方设教则风行地上者也姤之施命诰四方则天下有风者也即渐之居徳善俗鼎之正位凝命要皆不离乎巽以取象者也古圣人出身加民天下皆知其意之所向而积渐以共明之则顺而易入矣故申者申其意而非申以法命者命以安而非命以强申命者所以诰诫于行事之先预酌乎人情之顺不啻三令五申至详至悉而后见之施行民乃即事而深喻其意也已且行事即以践其所申之命者也茍行事而不申命则民无所信从而大业未易举或申命而不行事则民亦无所向风而宏猷仍未易集葢以实效之不可不渐臻耳书曰星有好风传曰君子之徳风风之时义大矣哉要期乎渐以图之顺以成之而号令必有以相继也圣王建极万国咸宁庶事之康端在是与

　　周易
　　六四涣其羣元吉
　　中允【臣】彭启丰
　　胡瑗曰天下之涣起于众心乖离人自为羣六四上承九五当济涣之任而居隂得正下无私应是大臣秉大公之道使天下之党尽散则天下之心不至于乖散而兼得以萃聚故得尽善元大之吉也
　　【臣】谨按涣卦自六三以上皆因涣以拯涣者六三隂柔而不中正居无位之地止于其身无悔不能及人六四上承九五为大臣之象居隂得正絶去党援以柔顺辅刚中可以拯天下之涣而无难程传言天下涣散而能使之羣聚可谓大善之吉朱子谓程传文义是羣其涣非涣其羣也苏洵有云羣者圣人所欲涣以混一天下此可补程传所不及葢物以类聚之谓羣周而不比之谓涣人心之所以暌由于各挟其私不能混一惟散一已之党即散天下之各立为党者合之使天下臣邻聚为一心联若股肱以効忠荩于一人所谓散小羣以成大羣也夫朝廷之上是非可以力争可否期于共济不但依附功名阿结党援之念不可稍存即事闗国计民生之大而偶涉意见之偏不知通变以宜民即不能实心以为国其本在于廓然大公和衷交赞而已昔欧阳修作朋党论谓君子有朋小人无朋而引汉唐之事以为鉴苏轼作续朋党论谓君子如嘉禾封殖之甚难小人如恶草不种而自生夫小人以势利相结纳终必至于相倾轧即负名教之尊而党同伐异亦不可为君子故欧苏之説俱未得其正也且夫涣岂中立调停漫无区别之谓哉其识足以辨贤奸而惟以人事君其权可以进贤退不肖而惟君命为重靖共尔位正直是与王臣之蹇蹇匪躬相臣之休休有容皆于涣其羣端其本矣大君虚已以建极无作恶无作好早以离去偏私为联属人心之本用资六四巽顺之徳成九五刚中之功宜乎涣汗大号而幽滞皆宣也

　　周易
　　天地节而四时成节以制度不伤财不害民
　　监察御史【臣】陆尹耀
　　孔氏頴达曰天地以气序为节使寒暑往来各以其序则四时功成也王者以制度为节使用之有道役之有时则不伤财不害民也
　　【臣】谨按节者限而止之之义也此卦兑下坎上坎水之流无穷兑泽之容有限以有限蓄无穷有过溢之虞故利用节非节省之谓节乃节制之为节也卦体隂阳各分其半均而不偏二五阳爻居中得位限而不过体此义以措施于政事是操节制之权而法天象地因时制宜变化从心权度在握制节谨度约己省躬费出有经用财不滥无无艺之求无横征之税斯不致伤财而害民矣彖辞大意如此臣愚窃臆一时有一时之节一事有一事之节与其既溢而思所以节之不如未溢而先有以节之也试观天地之运隂极阳生阳极隂生刻刻相生时时相节故能寒暑代嬗气序不忒而嵗功于是乎成焉然天地者不言而化无为而成者也若圣人而为天子者中处天地之内凡天地之顺布者固当推行而尽利即气化之不齐者亦必裁成辅相以合其宜于是法天地之节而制为度数尊卑有等轻重有伦上下有辨文质有宜皆所以为节也即如制用一端国家之嵗入有数以其所入供其所出过丰过俭皆过也是以斟酌损益制为常典祭祀有常品匪颁有常式燕飨有常仪锡予有常物葢布帛丝粟即闾阎生计所聚龟贝泉刀实斯民命脉攸关茍无常经多方以耗之将必多方以取之安保其不伤财害民者哉故卦辞既戒以苦节之不可贞矣而此彖复申其义谓当法天地之节而节以制度者葢欲其随时随事而豫为节之庶多寡隆杀各中其节焉而后万化之原以裕万姓之命以安也彖辞之言节也可谓深切着明矣

　　周易
　　节以制度不伤财不害民
　　检讨【臣】熊郢宣
　　邱富国曰圣人体节之义则立为制度量入为出无过取无泛用有损己益人之实而无剥下奉上之事故不伤财则不害民矣
　　【臣】谨按天生五材民并用之八政之条首惟食货是财者生民之大命天下不可一日无者也有财用而后民事兴君职即于是乎在焉夫民不能自为治治之以君君不能自为养养之以民原以一人利天下非以天下奉一人即其取诸人者还以致之人耳惟酌剂之有经斯国无匮乏之虞下有丰裕之休矣此圣人因天时之有节推其道于理财安民诚为有国者之要务也凡物必有所限始能节而制尚矣物必有所准始能节而度昭矣制则守不易之章程而无或过也度则循一定之规画而无不及也过为奢奢不可崇也不及为陋陋不可训也节之以此所以防微杜渐者不亦深且逺哉人情之易纵也处约则敛抑是务恒存歉然不足之懐处乐则志满气溢遂有不能自持之意况人君拥四海之富居九重之尊何所求而不得何所欲而不遂乎茍不致审于天人理欲之界以别其途则一念之敬肆即为生灵之休戚所系国家之治乱所基使发而为道心也自检束于义礼之中谨性情节嗜好严恭于朝夕者其必量入为出而经费有常也其必谨小慎微而洁巳厚下也则侈泰之私何自而乗乎否则人心炽矣声色货利之投无在非驰情荡志之具宫室之居必欲其美服饰之奉必求其华器用之供必致其巧耳目之靡丽何穷府库之金钱有尽所谓积之百年而不足用之一旦而无余将度支既竭税敛转増势所必至矣只此节与不节之故始于方寸者甚微及于国计民生者甚巨得则咸足失则交困利害之相因若此能不遏其机于将萌而防其患于未着哉葢君心为万化之源君身为百度之表但使宫寝之上一兴作而思物力之艰难一服食而知闾阎之疾苦不敢暴有限之财物以从欲不忍朘小民之膏脂以自便惟是省约宅衷初终弗异则乗舆服御之有定制也宴飨锡予之有常典也土木营缮之不事珍奇玩好之不至于前也嵗入之贡赋无耗蠧以时之蠲赈有储蓄敦厐朴素之风酿为丰稔蒸为太和遂以养苍生无穷之厚福培国家无疆之丕绪也孰非此能节之所致哉昔尧之茅茨土阶而黎民于变禹卑宫室而绩底平成即汉之文景弛供御以便民贱珠玉而重农桑防致刑措之休者亦节之之效也书曰慎乃俭徳惟懐永图孔子曰节用而爱人亦此意与

　　周易
　　君子以制数度议徳行
　　庶子【臣】周资陈
　　孔颖达曰数度谓尊卑礼命之多少徳行谓人才堪任之优劣君子象节以制其礼数等差皆使有度议人之徳行任用皆使得宜
