<!-- { "loadSidebar": true } -->
　　日月得天而能久照四时变化而能久成圣人久于其道而天下化成观其所恒而天地万物之情可见矣
　　检讨【臣】万松龄
　　【臣】谨按道无二致圣人之治功与天地之化功同其恒久而不已也于穆不已不已者恒也天之道也至诚无息无息者恒也圣人之道也顾恒之体主于常而恒之用每适于变日往月来日月相推未始常也而不失其照之常寒往暑来寒暑相推未始常也而不失其嵗之常日月得天循其自然之理也四时变化亦循其自然之理也人苐见日月之照四时之成终古如斯而不知其所以能久照能久成者固有恒久不已之道存焉耳圣人继天立极与日月合其明四时合其序化民成俗之心无懈于宵衣旰食之顷然必运之有本而不遽期其效推之有序而不急计其功朝乾夕惕日新又新不敢有一息之间以杂夫天命之原由观刑而慎五典賔四门由关雎而桃夭化麟趾应自家而国而天下渐之以仁摩之以义而天下之人心于是乎化家敦礼乐户説诗书而天下之风俗于是乎成五帝三王之世所以风动时雍而比户可封刑措不用也自是而降如汉之文帝十年而外吏修其职民乐其业禁罔疎濶几于刑措唐之太宗初御宇内连嵗荒旱勤而抚之三年之后天下大稔狱讼稀息仁义之效较然可覩而况以性功为治功久道化成之效自非三代以下所可几乎然八卦之中惟雷风之为象宜乎可暂不可以常而独以恒名者何与苏轼有云雷风非天地之常用而天地之化所以能常者以有此也若胶固不移则恒而失其正非所以为恒矣岂足以语夫天道哉圣人之治体夫雷风为恒之象酬酢万变妙用无方而其不易之体固无时而或易久照久成天地无心而成化也天下化成圣人有心而无为也圣人之恒一心如一日天地之恒万古如一日道之在圣人与在天地宁有异哉然则天地万物总不外乎恒乆之道顾性不可见而可见者惟情子朱子云性只是个物事情却多般或起或伏然头面却只一般盖性者道之体情者道之用体隐而难窥用显而可见见其情而性亦于是可尽惟其用之变乃所以为体之常也夫天髙地下万物散殊气有参差而其徳性功用亘万古而不易善观天地万物之情者舍恒奚以哉是则天人无二理治功化功无二道惟圣敬之日跻以进于无息由身心意知之微以达于家国天下之广人心日益正风俗日益淳臻于风动时雍之盛不难矣又何驩虞小补之足云

　　周易
　　圣人久于其道而天下化成
　　侍读【臣】林蒲封
　　程子曰圣人以常久之道行之有常而天下化之以成美俗也
　　【臣】谨按天地生人生物而裁成辅相之功必赖于圣人葢圣人者体天立极而道济天下者也其显仁藏用既足以通乎易简之原而纯亦不已又有以合乎于穆之运是以当动而动当静而静而动静不失其常当弛而弛当张而张而弛张克贞乎一不慕于小利不急于近功不惑于纷更不揺于浮説举一事而必求众情之协立一法而必图万世之宜神而明之优游而渐渍之胥天下含生负性之伦皆归于范围曲成之内莫不有以作其维新之化而成其荡平之风此道之所为可大而可久也程子所谓行之有常者非圣人其孰能之然考之易传言化成天下者凡三见其在离卦则曰重明以丽乎正乃化成天下其在贲卦则曰观乎人文以化成天下而此独言久于其道者何也盖离之明而得其正则能照临乎四方而万物作覩贲之文明而止则能辨上下定民志而众庶同风皆有可以化成天下之道然非贞之以久则其化亦未易至于成要之其久也非执一而不变之谓也亦非因循而不振之谓也圣人一诚而已矣诚则无偏无偏则无而百年必世莫能易其规诚则无妄无妄则无息而四海九州可以通其志犹之日月之运行四时之逓嬗夜往昼来者即圣人之静専而动直也春温秋肃者即圣人之仁育而义正也雷动风行者即圣人之令行而禁止也云行雨施者即圣人之徳洋而恩溥也元亨者圣人诚之通利贞者圣人诚之复也圣人之道即天地之道也圣人之久于其道即天地之恒久不已也圣人亦一天地而已矣















　　周易
　　圣人久于其道而天下化成
　　编修【臣】吴嗣富
　　【臣】谨按孔子释恒卦之义而推之日月照临四时代嬗固已极天地之大矣而恒之为义必騐之人事而后详因举而归之圣人葢圣人御极欲使大化翔洽则必寛为之使得从容以竟其业初未尝急遽以期旦夕之成昔者尧禅舜舜禅禹圣圣相承抚中天之景运万邦协和从欲以治其所为优而柔之餍而饫之者悉皆浃于肌肤沦于骨髓此唐虞之治所以独隆于千古也迨及成周文武成康之君耿光大烈继继承承仁渐义摩重熙累洽是以周书毕命之篇有曰既歴三纪世变风移四方无虞一人以宁由是言之则化之要于久也审矣何则人主之治天下不外乎兴利与革然当其兴革之始虽有所甚爱于天下而天下或转以为不便故曰非常之原黎民惧焉及其相沿既久耳濡目染习为固然夫固有潜移黙夺而不知者矣且夫纪纲法度之立亦未有猝而布之者也其施之也有次第其入之也有浅深茍刻期以程效则必不能委曲以尽其理故曰欲速则不达夫布治者既不可以骤而定而受治者亦不可骤而效则化之要于久也不益较然哉然臣以为政之有恒尤在心之不息后世人主非无奋发有为毅然以三代为必可复然其始也励精图治纲举目张乃不克居之以无倦则敏皇之念久而或渝振奋之气又鋭而易退如是以为治虽使皇皇法尧舜一一师文王亦何益之有哉此无他图始则易而要终则难也夫惟圣人以至诚无息之心行悠久无疆之政始之清心寡欲者久之犹然不迩声色不殖货利也此天徳之恒也始之明作有功者久之犹然自朝至昃不遑暇食也此王道之恒也本天徳以行王道而总要于恒此所谓久于其道者也由是而渐摩之至举凡五礼以节之六乐以和之八政以防之八刑以纠之者使天下安之如出入之常守之如髙曾之矩服而习之如饥食渴饮之不可暂去言乎道徳而道徳一也言乎风俗而风俗同也语曰礼乐百年而后兴即此之谓也










　　周易
　　圣人久于其道而天下化成
　　监察御史【臣】侯嗣达
　　朱子本义曰极言恒久之道
　　程子传曰圣人以常久之道行之有常而天下化之以成美俗也
　　【臣】谨按此言圣人得恒之道而致恒之效也圣人继天立极以一心合撰于清宁而使心之清者常清无一时之混淆宁者常宁无一事之扰累由是以欲通天下之欲以情类万物之情优游渐渍无事不当其序无物不顺其则以至政行俗美成其化于天下而无难而其道必持之以久久则变而不失其常动而不失其静存之中者存存而不息推之外者亹亹而不穷礼乐刑政协于度饮食教诲发其良固未有久而不得其效者譬之日月往来错行其照临万古如新也譬如四时春秋代嬗气万古常正也圣人凖此以化导天下故其机亦不在旦夕之间葢人君承天理物所以教养斯民者本非茍且补苴之术则自无嵗月防奏之功凡其所运量虽未尝不化裁推行与民变通而治原必要于克一迄今上遡中天之治放勲之后继以重华乃始得臻于协和从欲三代之治盛于成康其先则文王始之武王继之涵濡百年而后有以洋溢乎天下自古帝王未有能舍久道以成化者臯陶曰彰厥有常伊尹曰始终惟一莫非恒久之谓也后世论治或専言法不知致治在道而法以辅之法因时为转移而道则亘古而不易惟以法为用而本道以为质凡所为劝课农桑兴立学校不操切以期速效搜剔贤才整饬吏治不烦扰以致纷更一日二日即可必世百年四海九州不异宫阙左右信乎得恒之道乃有以致恒之效也抑恒久之道不独人君为然凡朝廷任官分职亦必要之以久而后可考其成功故唐虞三载考绩三考乃行黜陟汉之盛也为吏或长子孙葢化民成俗之事贵行之以専而需之以久所谓日计不足嵗计有余若法方立而輙课其成事有端而不竟其绪守令数易则视官如传舍大僚屡更则下不知所从始焉择之贵精既焉任之宜久此亦久道化成之义也臣敢推广其説以效刍荛之献焉









　　周易
　　圣人久于其道而天下化成
　　监察御史【臣】杨勲
　　【臣】谨按王道本于天徳圣人宪天出治以不息之心着为可大之业其精神运量于无穷斯徳泽涵濡于莫外自非近功小效所得而并也今夫天地之道恒久而不已则圣人之化成天下其道当何如哉夫论治而至于化成亦未易言矣民生必期其遂何以使之老有所终幼有所长民性必期其复何以使之道徳以一风俗以同乃观圣人在上仁周六宇至治之弥纶臻一世于丰亨豫大运际重熙徳教之洋溢洽斯民于心术性情举饮和食徳之众皥皥然顺帝则于不知直不解圣人果何道以致此也而抑知圣人岂责效于旦夕间哉葢大化不可浅求而至治无庸骤几故农桑树畜因民之利必几为经营区画而民生始厚礼乐诗书兴民之行必几为劳来匡直而民徳始正优游渐渍有以浃其肌肤而沦其骨髓而后从欲以治四方风动游圣人之宇者莫不快化日之舒长也在昔成周之时文王积功累仁于前武王缵绪丕承于后至于成王礼明乐备然后教化大行万邦咸休非久于其道而能然乎是知天地惟一元之运周而不息故资始资生性命各正而化成万物圣人惟一心之诚纯亦不已故引养引恬于变时雍而化成天下观于久道化成则信乎政贵有恒而王道必本于天徳也






　　周易
　　雷风恒君子以立不易方
　　监察御史【臣】周祖荣
　　程子曰君子观雷风相与成恒之象自立于大中常久之道不变易其方所
　　【臣】谨按易之为书有交易之义有变易之义而要以不易者为之宗故其言人事也虽抱通变之才游万变之地而必有不易者以定其极所谓止于其所也观于雷风相与虽变而不失其常可知日用事物之间应接纷繁莫不各有当然之则如为君而仁为臣而敬为父而慈为子而孝所处之时不必尽同所操之理断然不易譬之工之有矩木之从绳随其所向归于一定故曰方也然而不能自立则亦有难言者或中无定识遇一事而利害之见足以夺是非之明则游移而失所向或外无定力为一事而成败之势足以淆邪正之趋则辗转而莫能安此非方之有所拘抑亦心之无所主也惟君子择至是之方以为之据执至正之方以为之归操之于己有道义而无私曲此植体之所以不易也措之于世有中平而无偏陂此致用之所以不易也葢其智勇深沉退藏于一物未交之始而言行相顾全徳于百折不回之时固有神明于交易变易之义而守夫不易之经者岂硁硁拘执之学所可同日语哉昔明道程子与横渠张子论定性之学有曰动亦定静亦定无将迎无内外此发明立不易方之防为下学者指其功也伊川程子又曰恒非一定之谓一定则不能恒矣惟随时变易乃常道也此由不易之理而会通于交易变易之用为上达者宣其蕴也二説相须而卦象立言之义无不悉备可互叅而见恒道之妙矣


　　周易
　　明出地上晋君子以自昭明徳
　　给事中【臣】陆尹耀
　　俞氏琰曰知所以自明则本然之明如日之出地而其昭著初无增损也大学所谓明明徳所谓自明与此同防
