<!-- { "loadSidebar": true } -->
　　彭朂曰大臣以己事君不若以天下之贤事君一相得其人则天下之贤兼收并蓄庶位皆得其人【臣】谨按古大臣身秉国钧以尧舜君民为己任必其才可以驭天下之务必其识可以决天下之防又必其量可以容天下之善而后多士奋兴以襄庶绩登上理而无难傅説言髙宗之徳茍至于无愆则説用能敬承其意旁招俊乂列于庶位盖进贤虽大臣之责然君徳未至则欲进贤有不可得者责在君也虽然业自逊志典学以监先王成宪君徳其既盛矣乎君徳修而相职可举矣乃或者訑訑之象见于顔面附己者则从而致之抗己者则从而斥之不以国是为念而但慿一己之好恶为去取外虽托进贤之名势至贤人逺去君子道消国家何赖有是臣哉且夫全才之难也有才者不必有徳而有徳者恒不见才况名贤不世出必欲人皆伊旦士尽臯夔势必有所不能惟在知人善任量能器使则君子固収得人之效小人亦罄一得之长此贞观能用魏征等诸臣而兴王卫灵能用王孙贾诸臣而保国用不违其才也是知非庶位不得其人之为患而辅相能得其人之为难故尧以不得舜为己忧舜以不得禹臯陶为己忧果能休休有容好善如自己出则天下之贤皆争为之用争为之用即争为天下用也而君复能信之笃任之専俾得大其设施而不疑为权柄下移则君臣一徳庶绩咸熈其可嫓羙于唐虞三代之盛矣

　　御览经史讲义卷十二
<子部,儒家类,御览经史讲义>
　　钦定四库全书
　　御覧经史讲义卷十三
　　书经
　　惟天地万物父母惟人万物之灵亶聪明作元后元后作民父母
　　给事中【臣】刘方蔼
　　朱子曰天地之大无不生育固为万物之父母矣人于其间又独得其气之正而能保其性之全故为万物之灵若元后者则于人类之中又独得其正气之盛而能保其性命之尤者是以能极天下之聪明而出乎人类之上以覆冒而子畜之是则所谓作民父母者也
　　吕祖谦曰此乃六经之统摄百王之标准
　　【臣】谨按帝王有天地父母之责圣贤有天地父母之心以圣贤之心任帝王之责父天母地而为宗子天地之帅吾其性天地之塞吾其体民吾胞物吾与然后能尽元后父母之道而以天下为一家中国为一人上下与天地同流顾父母万物者有天地则所以子畜乎人物者宜无所不至而复有待于作元后者之作民父母何也葢以天地无心而成化覆载固极之于无私而覆载生成之偏以及寒暑灾祥不尽得其正而犹不免于生成之憾者其范围曲成裁成辅相之道一惟元后是頼是元后之作民父母所以立天地之心体天地之撰又为生灵继起之天地也所以然者惟天地以太极为根柢二五为枢纽气煦形妪化生万物万物莫不戴髙履厚而父母乎天地万物各有知觉运动而人在万物中则能具天地之徳隂阳之交鬼神之防五行之秀气而足以为天地之心是以形既生神发智惟人为万物之灵所谓天聪明自我民聪明也人灵乎物而于生灵之中尤笃生神灵首出之一人天独畀之以父母天下之任以为生灵之君师惟天聪明惟圣时宪实能以天地父母之心为心以天地父母之道为道而务尽乎子民之责天时地利之所生为之修其府事以给之天时地利之所穷为之备其荒政以救之春夏秋冬风雨霜露则本天之教以教之神气风霆风霆流形则本地之教以教之所好好之以求赤子之所安所恶恶之以去赤子之危忧民忧以为赤子之啼饥号寒也乐民乐以为赤子之饮和食徳也恫瘝乃身以为毛里之疾痛一夫不获以为骨肉之向隅未呼未吁而切诚求所以爱防者每思患而预防已安已治而视如伤所以保恤者笃恩勤于罔极如此而后可曰作元后盖体乾元坤元以仁民乃所以家天下也如此而后可曰作民父母盖继干父坤母以子民所谓以恩掩义也夫天地有一息之不诚则无以为天地而父母乎万物万物不可一息无天地安可一息无父母惟不可一息无父母故作民父母之心不可以一息间作民父母之政不可以一息荒元后之所以作无时可息于其民民父母之所以作无时可息于其子而本天地以作之之心其至大矣哉其至难矣哉

　　书经
　　天乃锡禹洪范九畴彝伦攸叙
　　监察御史【臣】包祚永
　　蔡沈曰洪范九畴原出于天禹顺水之性地平天成故天出书于洛禹别之以为洪范九畴此彝伦之所以叙也彝伦之叙即九畴之所叙者也【臣】谨按天之所锡者洛书也洪范九畴则禹之所作而叙也然则箕子曷言乎天锡禹洪范九畴也曰洛书之数戴九履一左三右七二四为肩六八为足中五为腹其数有九禹观象而得理由粗以识精因形下之器而悟形上之道也故叙为九畴凡天地之性万物之纪生民隂隲之恒五行五事之理维皇之所以建极天人之所以感应大经大法纯粹以精无不触处洞然条分而缕晰之遂亦若禹之圣天有以佑启之畴之叙天有以黙示之故曰锡也汉志曰禹治洪水锡洛书法而陈之是为洪范此之谓也其曰锡者如书所言汤之天锡智勇诗之言帝谓文王孔子之天纵将圣之类是也盖圣人之心与天同体其寂然不动也万理浑涵于中其感而遂通也全体毕露于外彼伏羲之画卦得于河图之出也而其实造化生生之理隂阳动静之端刚柔老少之用已先具于伏羲之一心而适有河图之象呈于其前故画为八卦后圣爻象继起摩荡发挥而理乃无遗蕴读易者但见其理之广大精防以为圣人作易皆得之于河图之象而要岂其然哉九畴之叙夫亦犹是说者又谓河图洛书乃圣人神道设教耳非实有龙马神龟之事也而正不然今观以五生数统五成数而同处其方者图也以四竒数统四偶数而各居其所者书也此其数之天生地成载在简册者固彰明较着不可诬也古圣人制作开天皆取师于万物下至佃渔臼杵莫不皆然河图洛书又何疑乎鲧惟不深识此理故于治水而陻之于五行而汨陈之帝之不畀九畴非不畀也即当鲧之时有神龟负书之祥鲧亦不能知而叙为九畴也此开天明道之圣父不能得之于子天岂有私意于其间乎易曰天生神物圣人则之又曰河出图洛出书圣人则之此之谓也此圣人所以先天弗违后天奉若与天地合其徳而立彝伦之极也夫

　　书经
　　初一曰五行次二曰敬用五事次三曰农用八政次四曰协用五纪次五曰建用皇极次六曰又用三徳次七曰明用稽疑次八曰念用庶徴次九曰向用五福威用六极
　　编修【臣】蔡新
　　蔡沈曰此九畴之纲也在天为五行在人为五事以五事参五行天人合矣八政者人之所以因乎天五纪者天之所以示乎人皇极者君之所以建极也三徳者治之所以应变也稽疑者以人而听于天也庶徴者推天而验之人也福极者人感而天应也
　　【臣】谨按九畴之文原本洛书之数所谓戴九履一左三右七二四为肩六八为足者也五居其中谓之皇极其本末有序其先后有伦先儒论之详矣而对待之义鲜有及者【臣】尝绎之其法以君心为本上下四旁备列天人以监观省察互成其用君天下之大法精而且备矣何则五行者天道之始也福极者人事之终也天以健顺五常化生万物向之者福背之者威王者向明而治赏以春夏刑以秋冬其协乎极者则爵赏所加也而福寿康宁必及之其罹于咎者则刑罚所施也而忧贫疾弱必及之是圣人之与天共治也故一与九对而五行福极位焉五事者修身之要人事之本也庶徴者感应之几天道之着也人君一念之敬必形于身则凡正身以正朝廷正朝廷以正百官万民者相因而至和气之所以致祥也一念之肆亦必形于外则凡作于其心害于其政发于其政害于其事者亦相因而致乖气之所以至异也乃范约言之但曰肃乂哲谋圣则为时为若者应焉曰狂僣豫急防则极备极无者应焉所以深着其应感之防征召之速甚防而可畏也自古明圣之君必于此而念之是圣人之以天自治也故二与八对而五事庶征位焉八政者治世之大端布于人也稽疑者神道所设教谋之天也盖王道之原明则有礼乐而幽则有鬼神惟明有礼乐故圣人不敢矜无为之治而食货賔师命官分职之事从斯而起所谓建诸天地而不悖者也惟幽有神故圣人不敢恃睿思之智而蓍龟卜筮三兆五占之法从斯而立所谓质诸神而无疑者也是圣人之本天以前民也故三与七对而八政稽疑位焉五纪者钦若之意后天奉天也三徳者君师之任以人治人也万物幽郁沉滞之气生于隂阳之愆伏而黙化于岁防之中和人心偏陂颇侧之端起于刚柔之互胜而无不可偕于正直之大道故五纪布而岁功成则风雨露雷无非教也而岁月日时星辰象莫不顺序矣三徳敷而万民化则斧弓旌无非教也而沉潜髙明彊弗燮友胥受裁成矣是圣人之与天同功也故四与六对而三徳五纪位焉总之皆建极也故皇极一章言皇建其有极即申之以锡极保极协极作极会极归极而不言建极之义者八用总归一建也以五事修身以八政理物以三徳立中和之纪以威福持赏罚之公天子行之则为道义庶民遵之则为道路由是经之以五行故材不匮也叶之以五纪故序不愆也参之以稽疑故民听不惑也验之以庶徴故事行有考也易大传曰河出图洛出书圣人则之其以此欤然则河图虚太极于八卦之外而洛书独列皇极于九畴之中者又何也盖太极天道也惟不杂乎隂阳故能为万化之枢纽皇极王道也惟不离乎事物故能为四海之会归此亦犹中庸九经之政原本于君身而修身之数并列于九经以见天人系属之故有相继而不相离者范之深意也抑又考之皇极一章不汲汲于庶民之淫朋比徳而独于凡厥正人三致意焉俊民何与于庶征而言庶征则以用章为平康之本秉彝无闗于五福而语五福亦以好徳居考终之先此又皇降之衷隂隲之意所最先者故其丁宁垂训如此大学平天下之道在于用人锡福之君所宜深念焉

　　书经
　　一五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑
　　编修【臣】储麟趾
