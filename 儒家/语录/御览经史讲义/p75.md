<!-- { "loadSidebar": true } -->
　　【臣】谨按此二语乃千古为人君者听言之法也人情莫不好谀而恶直有顺吾志者虽其言未必是鲜不闻之而欣然矣有逆吾意者虽其言未必非鲜不闻之而艴然矣使不以道揆之而是非莫辨则忠言不闻而谗謟之説日陈于前其弊有不可胜言者此伊尹之所为惓惓与昔唐太宗甞止树下爱之宇文士及从而誉之不已太宗正色曰魏徴甞劝我逺佞人我不知佞人为谁意疑是汝今果不谬夫士及所誉者树耳于事固无所害也而太宗即严斥之者诚以人臣而存一迎合之私即可以无所不至君或务为优容即相率而以因循为事君或务为整饬即相率而以苛刻为能君或用一人即明知其人之不可用也且称其善良以附之君或舎一人即明知其人之不可舎也且索其瑕垢以排之惟求诸非道则佞臣无所容其奸防謟之説不闻而忠言必日陈于前矣太宗惟不为佞臣所惑故于犯顔极諌者虽时有所拂至欲杀此田舎翁以为快而一闻君明臣直之言辄翻然易虑降心相从此贞观之治所以几及乎唐虞三代之盛也岂偶然哉臣甞读宋臣苏轼文集窃叹其有合于古大臣之用心也当仁宗时惟以茍且宴安为戒及上书神宗则于纪纲风俗三致意焉盖仁宗寛厚之主患在不能有为神宗毅然有为矣患在求治太急各视其病之所在而鍼砭之未甞顺意求合其无面从之失可知惜乎时君不之用耳且夫人君之尊犹帝天其威雷霆也人虽至愚岂有敢侮帝天而犯雷霆者哉其敢于逆上防而为痛哭流涕之谈者其人必有爱君之心者也是故明君于言之逆于心者虽刍荛无可采而亦谅其中之无他于言之逊于志者虽利害无所闗而必防其流之所底其是非悉准之于道而不以言莫予违为乐焉如是而君徳不日新而国家之务犹有不即于理者未之前闻

　　书经
　　臣罔以宠利居成功
　　监察御史【臣】李清芳
　　注成功非宠利之所可居者
　　【臣】谨按注意谓人臣当成功之后便当退处山林以逺乎宠利之荣细玩语气恐非经文本防意此句亦是泛论为臣之道当如此而功成名遂之时尤宜深察乎此而加之意也盖宠利二字最易惑人一入其中则公忠体国之意少而私便其身圗之心炽凡为臣者皆当深戒乎是而成功之臣其所居之位与其所处之时尤易陷溺于其中何也夫成功之臣必其居位崇髙荷服休之寄而列九卿之职则优游以固其宠利其势甚易且形偪势亲处疑惧之地纳约之诚有未易以径情直行者茍笃棐之忱不胜其爵禄身家之谋则莫若委蛇迁就于其间可以无意外之虞也逢迎脂韦于其际可以无不测之患也是宠利之心之最易萌动者莫如成功时也若此者岂独大臣哉虽小臣亦在所深戒如为国家宣力而着有防劳亦必精白乃心无宠辱之惊然后能不亏素履而无有初鲜终之悔盖以君臣之义无所逃于天地之间岂以洁身为髙哉若如注言必逺别退休则如汉之诸葛亮鞠躬尽瘁以终其身宋韩琦每遇大事不顾身命虽退居田野闻王安石变一善政易一良法輙涕泣终日不食懃懃恳恳不敢稍安其处心积虑皆以国为体者也不特无宠利之见在其意中是岂有湏防忘国恤耶此又何以称焉伊尹此言所以明人臣之道当国尔忘家公尔忘私利不茍就害不茍去始终惟一确乎不防不可因成功而稍萌宠利之念则邦其永孚于休也必如注觧则下句接上未见亲切

　　书经
　　终始惟一时乃日新
　　侍读学士【臣】吕炽
　　朱子曰这个道理湏是常接续不已方是日新才有间断便不可
　　真徳秀曰易以日新为盛徳先儒谓人之学不日进则日退故徳不可不日新不日新者不一害之也始敬终怠以一出一入之心为或作或辍之事徳何自而新乎
　　【臣】谨按伊尹初告君以慎终于始谓必善其始而后能善其终也今又诫以终始惟一时乃日新谓必谨其终而后能全其始也盖人君当始政之时畏敬之心内存逸豫之情未起类能战兢自持勤于庶政及其乆也海宇寜谧宗社乂安赞颂之词日闻于耳怠逸之念潜动于中故往往有始俭而终奢始勤而终懈者若汉之武帝初能表章六经尊用儒术终于喜功好大土木甲兵神仙祈祷之事杂然并兴海内虚耗岂非侈心一萌故不克终乎唐太宗为三代以后令主贞观之初厉精圗治寰宇升平几致刑措迨其后虽未至大戾然观魏徴十渐之疏亦可见其渐不及初矣凡此者【臣】愚以为一则由于识量之未广故不能已治而益求其治己安而益求其安一则由于徳性之不坚故能持之于一日而不能守之以百年诗曰靡不有初鲜克有终易曰安而不忘危治而不忘乱故身安而国家可保也是以纯修之主慎守一心以中天之盛而虑及四海之困穷以大舜之徳而犹凛凛于时几勅命大禹平地成天而不自满假成汤式于九围而圣敬日跻文王遹骏有声而不敢般于游畋皆惟一日新之功也故善为政者继祖宗之绪聨而属之不啻一身不善为政者或一身而前后判若两人又何以能一乎曰是不可无学问之功焉盖敬肆之几伏于至防人不及见于其几而慎之常使敬胜怠义胜欲所谓夙夜基命宥宻于缉熙单厥心也及其既发而持之则用力已难矣故人主圗治必常存敬畏罔敢怠荒遏人欲于将萌而不使其潜滋暗长兢兢业业百年恒如一日则清明在躬志气如神不二不杂日新不已又何至有初鲜终前功尽弃也哉此日新之功尤在慎独慎独者天徳王道一以贯之者也

　　书经
　　终始惟一时乃日新
　　修撰【臣】于敏中
　　蔡沈集传新徳之要在于有常而已终始有常而无间断是乃所以日新也
　　朱子曰终始惟一时乃日新这个道理湏是常接续不已方是日新才有间断便不可
　　真徳秀曰易以日新为盛徳先儒谓人之学不日进则日退故徳不可不日新若始敬终肆以一出一入之心为或作或辍之事徳何日而新乎【臣】谨按人君之为学未有不以法天为极诣者也易曰天行健君子以自彊不息盖行健不已天之所以日新也自彊不息人君之所以日新也法天行之健以为修徳之本故天之运一翕一辟无始无终人君之徳日新又新慎终如始蔡子所谓有常朱子所谓接续其理一也顾【臣】以为接续有常之本则西山真氏所云敬字尽之敬者圣学之所以成始成终自格致诚正以至修齐治平一以贯之矣盖主敬则心不外驰兢兢业业一日二日万几所以代天工而熙庶绩也主敬则心无间断日就月将学有缉熙于光明所以清明在躬而志气如神也冕旒蔽目不自用其明而九州之逺无遁形焉敬之所以能视逺惟明也黈纩塞耳不自用其聪而万里之外无遁情焉敬之所以能听徳惟聪也明矣而不敢自恃其明聪矣而不敢自恃其聪虚衷延访公听并观无一念之懈弛一事之怠忽然后合天下之聪明以为一人之聪明皆一心之敬为之推暨而不穷日新之功必至是而始备三代以下诵主徳之纯者莫如汉文而贾谊危言抗论于中外乂安之日厪积薪厝火之忧古今论者不以为怪彼诚见夫大业之难终而久安长治必基于朝夕干惕之中也唐之太宗励精圗治克致升平甞谓侍臣曰人言天子至尊无所畏惮朕则不然上畏皇天之鉴临下惮羣臣之瞻仰犹恐不合天意未孚人望魏徴对曰此诚致治之要愿陛下谨终如始则善矣魏徴此言与书之所称终始惟一时乃日新者可以发明矣又马周上言陛下欲为长久之计不必逺求上古但如贞观之初则天下幸甚此亦慎始敬终之一证也盖徳本于心心要于一日新则日进于髙明光大之域而被四表格上下莫不本于是焉至于日新之防始见于盘铭再见于仲虺之诰一则取以自警一则进以勗君而终始惟一一语后之言圣学者不能外此而别有敷陈洵乎为人主法天行健日进无疆功用之最切近者欤

　　书经
　　任官惟贤才左右惟其人臣为上为徳为下为民其难其慎惟和惟一
　　监察御史【臣】郭石渠
　　蔡氏沈曰左右者辅弼大臣非贤才之称可尽故曰惟其人夫人臣之职为上为徳左右厥辟也为下为民所以宅师也不曰君而曰徳者兼君道而言也臣职所系其重如此是必其难其慎难者难于任用慎者慎于听察所以防小人也惟和惟一和者可否相济一者终始如一所以任君子也【臣】谨按为治之道莫大于用人而用人之当莫要于明断详玩经文四惟字二其字此中大有明断二字意在何者明则君子小人炯然判若苍素断则进君子逺小人决然一定不移否则臧否莫分忠佞罔辨明不足也见贤而不能举见不善而不能退断不足也惟夫清明在躬而刚断果决故能知人善任而徳协明良孰为贤也使之在位孰为才也使之在职孰为其人也使之在左右以左右视庶官则左右为上诚使为上皆其人而所以为徳者自能格心弼过俾圣徳日新所谓使是君为尧舜之君也以庶官视左右则庶官为下诚使为下皆贤才而所以为民者自能敷教劝农俾遂生复性所谓使是民为尧舜之民也凡此孰非君徳之明断有以区别之详而任使之当哉故当其未用也则其难其慎其难者大权若吝名器不假是本吾心之明断有以择之务真而惟恐悮用也其慎者询事考言毁誉必察是本吾心之明断有以处之务当而各尽所长也明足以烛贤奸断足以定赏罚而人不得以幸进矣及其既用也则惟和惟一惟和者俞咈交咨可否相济若八音之克诣五味之调适焉惟其廸知是以忱恂明断而后和也惟一者上下泰交终始无间若元首之聨股肱百体之奉天君焉惟非谋面是以同心明断而后一也明则猜忌无自而生断则谗谤无隙而入而君子咸得以自显矣然而明者断之体断者明之用明而不断泾渭犹自了然断而不明是非一任倒置是则用人之际明尤其最要矣以故称尧之徳者首曰钦明此百工所以允厘也称舜之徳者首曰濬哲此幽明所以黜陟也称禹之徳者首曰明明我祖此九徳所以咸事俊乂所以在官也称汤之徳者首曰天锡勇智此三宅三俊之所以即宅即俊而徳懋功懋之所以懋官懋赏也至于称文武之徳者首曰宣哲维人曰世有哲王又曰克知三有宅心灼见三有俊心此庶狱庶慎之所以罔攸兼而罔敢知而义徳容徳之所以不敢替而惟谋从也是皆言明而断在其中矣夫以二帝三王之世所称得人之最盛者而要皆本于知人之明且断有如此则用人之必要于明断也此非其明验大证哉盖明则如寳镜之照物而妍媸立见断则如钢刀之削铁而沾滞不形由是羣小屏迹众正盈廷君徳奚患其不新治道奚患其不隆乎

　　书经
　　任官惟贤才左右惟其人臣为上为徳为下为民其难其慎惟和惟一
　　监察御史【臣】陆尹耀
　　张氏九成曰尹欲尧舜其君则为上为徳可知欲尧舜其民则为下为民可知
