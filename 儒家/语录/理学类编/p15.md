<!-- { "loadSidebar": true } -->
　　欧阳公曰自古有道无仙而后世之士知有道而不得其道不知无仙而妄学仙此我之所哀也道者自然之理也生而不死亦自然之理也以自然之道养自然之生不自戕贼夭阏而尽其天年此古圣贤之所同也后世贪生之徒为养生之术者无所不至至茹草木服金石吸日月之精光又有以谓此物不足恃而反求诸内于是息虑绝欲链精气勤吐纳専于内守以养其神其术虽本于贪生及其至也尚或可以全形而却疾犹愈于肆欲纵情以害其生者是谓养内之术故上智任之自然其次养内以却疾最下妄意而贪生
　　致堂胡氏曰夫道则以天下共由而得名犹道路然得道而尽惟尧舜文王周公孔子耳老聃之言独善其身不可与天下共由也而名之曰道自汉以来失之矣其后乃有飞仙变化之术丹药符箓之技祷祠醮祭之法沉沦鬼狱之论杂然并兴皆归于道家者流岂不逺哉
　　问神仙飞升之说有诸程子曰若谓白日飞升之类则无若言居山林间保形链气以延年益夀则有之譬如一炉火置之风中则易过置之宻室则难过有此理也又问子言圣人不师仙厥术异也圣人能为此事否曰此是天地间一贼若非窃造化之机岂能延年使圣人肯为周孔为之矣
　　人有语导气者问程子曰君亦有术乎曰吾常夏葛而冬裘饥食而渇饮节嗜欲定心气如斯而已矣
　　朱子曰气久必散人说神仙一代说一项汉世说安期生其后不复说唐以来说钟吕今又不复说看得来他亦只是养得分外夀考终久亦不能不散
　　朱子感兴诗曰飘飘学仙侣遗世在云山盗启元命秘窃当生死关金鼎蟠龙虎三年藏神丹刀圭一入口白日生羽翰我欲往从之脱屣谅非难但恐逆天道偷生讵能安　山潘氏曰此言神仙之流凭生怖死盗窃天机强阳消隂以为长生不死之计也夫人之生世有生有死乃理之常吾儒之道生顺死安或夀或夭修身以俟之何必苦欲偷生于天地间邪
　　真氏曰神仙之说自战国始燕齐之君甞求之不验矣而秦皇复求之秦皇求之不验矣而汉武复求之以汉武之髙明英杰而长生不死之欲一动乎中遂为方士之所愚惑犹玩婴儿于股掌之上岂不异哉
　　真氏曰使仙而可求则汉武得之矣佛而可求则梁武得之矣以二君而无得焉则知其不可求也明矣纵求而得之裔戎荒幻之教不可以治华夏山林枯槁之行不可以治国家况不可求邪汉武贪仙而终致虚耗之祸梁武佞佛而卒召乱亡之厄则贪佞之无补也又明矣
　　鹤林罗氏曰道家之教宗老庄其后乃有神仙形解飞升之说方士炼丹保形之术然老子云吾有大患为吾有身吾既无身而有何患庄子云吾恶乎知悦生之非惑邪予恶乎知恶死之非弱防而不知归者邪丽之姬艾封人之子也晋国之始得之也涕泣沾襟及其至于王所与王同匡牀食刍豢而后悔其泣也予恶乎知夫死者不悔其始之蕲生乎又髑髅谓庄子曰子欲闻死之说乎死无君于上无臣于下亦无四时之事从然以天地为春秋虽南面王乐不能过也庄子曰吾使司命复生子形为子骨肉肌肤反子父母妻子闾里知识子欲之乎髑髅深矉蹙頞曰吾安能弃南面王乐而复为人间之劳乎是老庄之意以身为赘以生为苦以死为乐也今神仙方士乃欲长生不死正与老庄之说背驰矣佛家所谓生灭灭已寂灭为乐乃老庄之意也欧阳公云道家乃贪生之论佛家乃畏死之论此盖未甞深考二家之要指也老庄何甞贪生瞿昙何甞畏死贪生畏死之说仅足以排方士而已韩文公欧阳公皆不曽深看佛书故但能攻其皮毛唯朱文公早年洞究释氏之防故其言曰佛说尽出老庄今道家有老庄书不看尽为释氏窃而用之却去仿效释氏作经教之属譬如巨室子弟所有珍寳悉为人盗去却去收人家破罋破釜此论窥见其骨髄矣唐傅奕亦曰佛入中国孅儿幻夫摸拟庄老以文饰之则古人亦甞有是言矣右论佛老神仙　愚按异端之说首见于论语曰攻乎异端斯害也己先儒释之曰异端非圣人之道而别为一端如杨墨是也谓之如则非止杨墨二氏而已盖自夫子没而微言絶七十子丧而大义乖邪说横流异端并起孟子止辟杨墨为其惑世之甚也由孟子之言而杨墨之道息韩子推其功不在禹下为是故也自秦汉以来至于今佛老之说日新月盛亦屡有攻之者矣然攻之暂破而复兴扑之未灭而愈炽何也以其死生祸福之说足以惑人也故是编独详于佛老神仙而于杨墨诸子略焉
　　顔氏家训曰隂阳说云辰为水墓又为土墓故不得哭王充论衡云辰日不哭哭则重防今无教者辰日有丧不问轻重举家清谧不敢发声以辞吊客道书又曰晦歌朔哭皆当有罪天夺之算丧家朔望哀感弥深寜当惜夀又不哭也
　　顔氏曰偏傍之书死有归杀子孙逃窜莫肯在家画尾书符作诸厌胜丧出之日门前然火户外列灰祓送家鬼章断汪连凡如此彼不近有情乃儒雅之罪人弹议所当加也
　　唐太宗以近世隂阳杂书讹伪尤多命太常博士吕才刋定才皆为之序质以经史其序宅经曰近世巫觋妄分五姓如张王为商武庾为羽似取谐韵至于以栁为宫以赵为角又复不类或同出一姓分属宫商或复姓数字莫辨征羽此则事不稽古义理乖僻者也其序禄命曰禄命之书多言或中人乃信之然长平坑卒未闻共犯三刑南阳贵族何必俱当六合今亦有同年同禄而贵贱悬殊共命共胎而夭夀更异此皆禄命不验之着明者也其序葬书曰古者卜葬盖以朝市迁变泉石交侵不可前知故谋之筮近代或选年月或相墓田以为穷达夀夭皆因卜葬所致按礼天子诸侯大夫葬皆有月数是古人不择年月也春秋九月丁巳葬定公雨不克葬戊午日下昃乃克葬是不择日也郑葬简公司墓之室当路毁之则朝而窆不毁则日中而窆子产不毁是不择时也古之葬者皆于国都之北兆域有常处是不择地也今以妖巫妄言遂于擗踊之际择地选时以希富贵或者云辰日不可哭泣遂莞尔而对吊客或云同属忌于临圹遂吉服不送其亲伤教败礼莫斯为甚
　　程子曰卜其宅兆卜其地之美恶也非隂阳家所谓祸福者也地之美则神灵安其子孙盛若培防其根而枝叶茂理固然矣地之恶者则反是然则曷谓地之美者土色之光润草木之茂盛乃其验也父祖子孙同气彼安则此安彼危则此危亦其理也而拘忌者惑以择地之方位决日之吉凶不亦泥乎甚者不以奉先为计而専以利后为虑尤非孝子安厝之用心也
　　司马公曰古者天子七月诸侯五月大夫三月士逾月而葬今五服年月勅王公以下皆三月而葬然世俗信葬师之说既择年月日时又择山水形势以为子孙贫富贵贱贤愚夀夭尽系于此而其术又多不同争论纷纭无时可决至有终身不葬或累世不葬子孙衰替忘失处所遂弃捐不葬者乃使殡葬实能致人祸福为子孙者亦岂忍使其亲臭腐暴露而自求其利也悖礼伤义无过于此
　　罗氏曰古人建都邑立室家未有不择地者如诗所谓望楚与堂降观于桑度其隰原观其流泉书所谓达观于新邑营卜瀍涧之东西盖自三代时已然矣余行天下凡通都会府山水固皆翕聚至于百家之邑十室之市亦必倚山帯溪气象囘合若风气亏疏山水飞走则必无人烟之聚此诚不可不择也乃若葬者藏也藏者欲入之不得见也古人之所谓卜其宅兆者乃孝子慈孙之心谨重亲之遗体使异日不为城邑道路沟渠耳借曰精择亦不过欲其山水回合草木茂盛使亲之遗体得安耳岂借此以求子孙富贵乎郭璞谓本骸乘气遗体受防此说殊未通夫铜山西崩灵钟东应木生于山栗芽于室此乃活气相感也今枯骨朽腐不知痛痒积日累月化为朽壤矣岂能与生者相感以致祸福乎此决无之理也世之人惑璞之说有贪求吉地未能惬意至数十年不葬其亲者有既葬以为不吉一掘未巳至再至三者有因买地致讼棺未入土而家已萧条者有兄弟数人惑于各房风水之说至于骨肉化为仇讐者凡此皆璞之书为之也且人之生贫富贵贱贤愚夀夭禀赋已定谓之天命不可改也岂冢中枯骨所能转移乎若如璞之说则上天之命反制于一抔之土矣杨诚斋甞言郭璞精于风水宜妙选吉地以福其身利其子孙然璞身不免于刑戮子孙卒以衰微则其说已不验于其身矣而后世方且诵其遗书而尊信之不已惑乎
　　沈顔曰古者国家将有事乎戎祀必先择时日以定其期是用备物于有司习仪于礼寺俾臻其虑而戒其诚非所以定吉凶决胜负也后之惑者不详其故推考时日妄生穿凿斯风不革拘忌益深致使凡庻之家将欲开一沟隍折一葭苇必待择日而后为之构一衡宇薙一榛芜必审方位而后为之且吉凶由人焉系时日故吉人凶其吉凶人吉其凶一之于天之所为而已矣惑者不知其在人也有一不吉则归罪于时日矣且以不谋之将不练之士有能以日时胜者乎不耕之土不实之谷有能以日时种者乎是皆不能也则时日于人何有哉
　　右论隂阳家之说　愚按隂阳家之说自太史公以来有之矣其言曰隂阳之术太详而众忌讳使人拘而多所畏然其序四时之太顺不可失也褚先生曰臣为郎时与太卜待诏为郎者同署言曰孝武帝时聚防占家问之某日可取妇乎五行家曰可堪舆家曰不可建除家曰不吉丛辰家曰大凶歴家曰小凶天人家曰小吉太乙家曰大吉辨讼不决以状闻制曰避诸死忌以五行为主人取于五行者也由是言之则隂阳之术其来久矣诸家所说吉凶不同自古如此又况数千百载之下其说愈多其吉凶愈舛又可得而尽信之乎
　　荀子曰相古之人无有也学者不道也古者有姑布子卿今之世梁有唐举相人形状顔色而知其吉凶妖祥世俗称之古之人无有也学者不道也故相形不如论心论心不如择术形不胜心心不胜术术正而心顺之则形相虽恶而心术善无害为君子也形相虽善而心术恶无害为小人也君子谓之吉小人谓之凶故长短小大善恶形相非吉凶也古之人无有也学者不道也
　　皮日休曰今之相工言人相者必曰某相类龙某相类凤某相类牛马某至公侯某至卿相类禽兽者则富贵也意立形于天地分性于隂阳其贵者不过人耳焉有真人形而贫贱类禽兽而富贵哉又曰圣人之相人也不差忽微不失絫黍言其善必善言其恶必恶言其胜任必胜任今之人不以是术行其心而区区求子卿唐举之术居其穷处其困不思以道达不能以徳进言其有位必翻然自负坐白屋有公侯之恣食藜藿有卿相之色盖不能自相其心也或有士居穷处困望一金之助已有没齿之难有妄诞之人自称精子卿唐举之术取其金易于反掌有能以圣贤之道自相其心哉
　　东莱吕氏曰孔子以前相术固己概见于世矣若周叔服相公孙敖之二子一言其必食子一言其必收子是以相而预言人之福也子文及叔向母见越椒伯石之始生一言其必灭若敖氏一言其必丧羊舌氏是以相而预言人之祸也数十年之后福焉而福祸焉而祸无一不合盖曲伎小术岂无或验乃若吾夫子之门自有相法非卜祝所诵之相书也申申夭夭即孔门相容貌之术訚訚侃侃即孔门相言语之术躩如翼如即孔门相步趋之术勃如怡如即孔门相顔色之术一部一伍一占一毫厘不差季咸唐举许负之术至是皆败矣
　　右论相人之术　愚按相者视人之状貌而知其吉凶贵贱者也而妄诞者多以此惑世人故荀子作非相之篇以论之而东莱吕氏乃谓彼挟相术以茍衣食者卑冗凡贱而荀卿乃亲屈儒者之重以与之辨何其不自重也因附着其说于此
