<!-- { "loadSidebar": true } -->
　　或问北辰朱子曰北辰是天之枢纽中间些子不动处缘人要取此为极不可无个记认所以就其傍取一小星谓之极星天之枢纽如门簨子相似又似个轮藏心藏在外面动心却不动又问极星动不动曰极星也动只是他近那辰故虽动而不觉如射糖盘子様北辰便是中心桩子极星便是近桩底防子虽是也随盘转缘近桩子便转得不觉向来人説北极便是北辰皆只説北极不动至本朝人方推得是北极只在北辰边头而极星依旧动
　　朱子曰史记载北极有五星太一常居中是极星也辰非星只是中间界分也其极星亦微动惟辰不动乃天之中犹磨之心也　今按史记天官书中宫天极星其一明者太一常居也注云北极其星五在紫防中
　　或问上蔡谓北极天之枢也以其居中故谓之北极以其周建于十二辰之舍故谓之北辰是否朱子曰以其居中不动众星环向为天枢轴天形如鸡子旋转极如一物横亘在中两头抨定一头在北上为北极一头在南下为南极问太一曰太一是帝座即北极也以星辰之位言之谓之太一以其所居之处言之谓之北极太一如人主北极如帝都
　　又曰帝座惟在紫微者据北极七十二度常见不隐之中故有北辰之号而常居其所盖天形运转昼夜不息而此为之枢如轮之毂如硙之脐虽欲动而不可得非有意于不动也
　　朱子一日论黄赤道日月躔度潘子善曰嵩山本不当天之中为是天形敧侧遂当其中耳朱子曰嵩山不是天之中乃是地之中黄道赤道皆在嵩山之北南极北极天之枢纽只此处不动如磨心然此是天之中至极处如人之脐带也
　　缘督赵氏曰古人仰视天象遂知夜乆而星移斗转渐渐不同昏暮东出者晓则西坠昏暮不见者晓则东升北天之星虽然旋转未尝入地四时皆见其彻夜在天然其旋转有甚窄者以衡管窥之众星无有不转但有一星旋转最密循环不出于管中名曰纽星者是也古人以旋磨比天则磨脐比为天之不动处此即纽星旋转之所名曰北极亦犹车轮之中轴瓜瓣之攒顶也复观南天虽无彻夜见者但比东西星宿旋转则不甚逺由是而推乃是南北俱各有极北极在地平之上南极在地平之下今比北极为瓜之联蔓处南极为瓜之有花处东西旋转最广之所比乎瓜之腰围北极边傍虽然旋转常在于天南极则近虽然旋转不出于地如是则知地在天内天如鸡子地如中黄然鸡子形不正圆古人非以天形相肖而比之但喻天包地外而已以此观之天如蹴毬内盛半毬之水水上浮一木板比似人间地平板上杂置防细之物比如万类蹴毬虽圆转不已板上之物俱不觉知谓天体旋转者天非可见其体因众星出没于东西管辖于两极有常度无停机遂即星所附丽拟以为天之体耳
　　右论南北极为天之枢纽　愚按先儒之説天形至圆如虚毬地隔其中人物生于地上地形正方如博骰日月星辰旋绕其外自左而上自上而右自右而下自下而复左天形如劲风之旋其两端不动处曰极上顶不动处谓之北极下脐不动处谓之南极南北二极相去之中天之腰也谓之赤道日所行之道谓之黄道春秋二分黄道正与赤道相直故其出没正与地之卯酉相当是以昼夜均平春分以后行赤道北夏至则去北极最近故曰日北至而其出入与地之寅戌相当是以景短而晷长昼刻多而夜刻少夏至以后又移而南至秋分又与赤道相直秋分以后行赤道南冬至则去南极最近故曰日南至而其出没与地之辰申相当是以景长而晷短昼刻少而夜刻多冬至以后又移而北至春分又与赤道相直日极于南而复北则为冬至上年冬至至下年日道极南复北之时三百六十五日余三时不满故天度一周之时三百六十五日四分日之一而有余日道一周之时三百六十五日四分日之一而不足天度有余日道不足故六十余年之后冬至所直天度率差一度是谓嵗差【按尧典尧时冬至日在虚七度至月令时该一千九百余年冬至日在斗一十二度至元朝初又该一千七百余年冬至日在斗初度由元初至今又百余年而冬至日在箕八度矣以此推之则嵗差之説信然】

　　理学类编卷一
　　钦定四库全书
　　理学类编卷二　　　　　明　张九韶　撰
　　天文【上】
　　屈子天问天何所沓十二焉分日月安属列星安陈朱子曰沓合也此问天与地合防于何所十二辰谁所分别乎陈列也言日月众星安所系属谁陈列乎今答之曰天周地外非沓乎地之上也十二云者自子至亥十二辰也左传曰日月所防是谓辰注云一歳日月十二会所防为辰十一月辰在星纪十二月辰在枵之类是也然此特在天之位耳若以地而言之则南面而立其前后左右亦有四方十二辰之位焉但在地之位一定不易而在天之象运转不停惟天之鹑火加于地之午位乃为地合而得天运之正耳葢周天三百六十五度四分度之一周布二十八宿以着天体而定四方之位以天绕地则一昼一夜适周一匝而又超一度日月五星亦随天以绕地而惟日之行一日一周无余无欠其余则各有迟速之差焉然其悬也固非缀属而居其运也亦非推挽而行但当其气之盛处精神光耀自然发越而又各有次第耳列子曰天积气耳日月星辰亦积气中之有光耀者张衡曰星也者体生于地精成于天列居错峙各有攸属此言皆得之矣
　　又问出自汤谷次于防汜自明及晦所行几里　朱子曰汤一作晹次舍也汜水涯也书云宅嵎夷曰旸谷即汤谷也尔雅云西至日所入为大防即防汜也此问一日之间日行几里乎答之曰旸谷防汜固无其所然日月出水乃升于天及其西下又入于水故其出入似有处所而所行里数歴家以为周天赤道一百七万四千里日一昼夜而一周春秋二分昼夜各行其半而夏长冬短一进一退又各以其十之一焉
　　又问夜光何得死则又育厥利维何而顾兔在腹　朱子曰夜光月也死其晦也育生也此问月有何德乃能死而复生月有何利而顾望之兔常居其腹乎答曰歴家旧説月朔则去日渐逺故魄死而明生既望则去日渐近故魄生而明死至晦而朔则又逺日而明复生所谓死而复育者也此説误矣若果如此则未望之前西近东逺而始生之明当在月东既望之后东近西逺而未死之明却在月西矣安得未望载魄于西既望终魄于东而遡日以为明乎故惟近世沈括之説乃为得之括之言曰月本无光犹一银丸日耀之乃光耳光之初生日在其傍故光侧而所见才如钩日渐逺则斜照而光稍满大抵如一弹丸以粉涂其半侧视之则粉处如钩对视之则正圆也近歳王普又申其説日月生明之夕但见其一钩至日月相望而人处其中方得见其全明必有神人能凌倒景旁日月而往参其间则虽晦之时亦得见其全明而与望夕无异耳以此观之则知月光常满但自人所立处视之有偏有正故见其光有盈有亏非既死而复生死若顾兔在腹之问则世俗桂树蟾兔之传其惑乆矣或者以为日月在天如两镜相照而地居其中四傍皆空水也故月中微黑之处乃镜中大地之影畧有形似而非真有是物也斯言有理足破千古之疑矣
　　又问何阖而晦何开而明角宿未旦曜灵安藏　朱子曰阖闭户也开辟户也隂阖而晦阳开而明角宿东方星旦明也曜灵日也此问何所开阖而为晦明且东方未明之时日安所藏其精光乎答曰晦明之问前屡发之其实亦隂阳消息之所为耳阳息而辟则日出而明隂消而阖则日入而暗又何疑乎角宿固为东方之宿然随天运转不常在东古经之言多假借也日之所出乃地之东方未旦则固已行于地中特未出地面之上耳
　　程子曰日月隂阳之精气也
　　程子曰天地日月一也月受日光而日不为之亏然月之光乃日之光也
　　问月有定魄而日逺于月月受日光以人所见为有盈亏然否程子曰日月一也岂有日髙于月之理月若无盈亏何以成歳葢月一分光则是魄亏一分也
　　张子曰地纯隂凝聚于中天浮阳旋转于外此天地之常体也常星不动纯系于天与浮阳运旋而不穷者也日月五星逆天而行并包乎地者也地在气中虽顺天左旋其所系辰象随之稍迟则反从而右耳间有缓急不齐者七政之性殊也月隂精反乎阳者也故其右行最速日为阳精然其质本隂故其右行虽缓亦不纯系乎天如常星不动金水附日前后进退而行者其理精深存乎物感可知已填星地类然根本五行虽其行最缓亦不纯系乎地也火者亦隂质为阳萃焉然其气比日而微故其迟倍日惟木乃嵗一盛衰故嵗歴一辰辰者日月一交之次有嵗之象也　朱子曰正防中此一段説日月五星甚密
　　张子曰天左旋处其中者顺之少迟则反右矣　朱子曰横渠説日月顺天左旋此説最好又曰天左旋之説如以大轮在外以小轮载日月在内大轮转急小轮转慢虽都是左转则有急有慢便觉日月似右转了
　　张子曰地有升降日有脩短地虽凝聚不散之物然二气升降其问相从而不已也阳日上地日降而下者虚也阳日降地日进而上者盈也此一歳寒暑之也至于一昼一夜之盈虚升降则以海潮汐验之为信然间有小大之差则系乎日月朔望其精可感
　　张子曰天体北髙而南下地体平着乎其中日近北则去地逺而出早入迟故昼长日近南则去地近而出迟入早故昼短
　　邵子曰日行阳度则盈行隂度则缩宾主之道也月逺日则明生而迟近日则魄生而疾君臣之义也　观物张氏曰日自冬至以后行阳度而渐长夏至以后行隂度而渐短虽以阳临隂为客之礼亦不敢自肆也诸歴家説月一日至四日行最疾日夜行十四度余五日至八日行次疾日夜行十三度余自九日至十九日其行迟日夜行十二度余二十日至二十三日行又小疾日夜行十三度余二十四日至晦行又太疾日夜行十四度余以一月均之则日得十三度十九分度之七也逺日则明生而行迟近日则魄生而行疾有君臣之义焉
　　邵子曰阳消则生隂故日下而月西出也隂盛则敌阳故日朢而月东出也天为父日为子故天左旋日右行日为夫月为妇故日东出月西生也　观物张氏曰初三日日将入时月在庚上哉生明见西方八日为上日初入时月在丁上十五日为朢日初入时月在甲上盛于东方十六日日将出时月在辛上哉死魄见平旦二十三日为下日将出时月在丙上三十日为晦月与日合在乙上月本无光借日以为光及其盛也遂与阳敌为人君者可不慎哉天左旋日右行日东出月西生父子夫妇之道隂阳之义也月朢亦东出者敌阳也非常道也　朱子曰三日第一节之中月生明之时也盖始受一阳之光昏见于西方庚地八日第二节之中月上之时受二阳之光昏见于南方丁地十五日第三节之终月既朢之时全受日光昏见于东方甲地是为干体十六日第四节之始也始受下一隂为巽而成魄以平旦没于西方辛地二十三日第五节之中复生中一隂为艮而下以平旦没于南方丙地三十日第六节之终全变三阳而光尽体伏于东北一月六节既尽而禅于后月复生震卦云　真氏曰震一兑二干三巽四艮五坤六每五日为一节朔旦震始用事为日月隂阳交感之初道家象此以为修养之法此参同契注也因附于此　今按易卦纳甲之法其源葢起于此故虞翻曰日月悬天成八卦象三日暮震象月出庚八日兑象月见丁十五日象干月盈甲壬十六日旦巽象月退辛二十三日艮象月消丙三十日坤象月灭乙晦夕朔旦则坎象水流戊日中则离象火就已成戊戊已土位象见于中
