<!-- { "loadSidebar": true } -->
　　钦定四库全书　　　　子部一
　　理学类编　　　　　　儒家类
　　提要
　　【臣】等谨案理学类编八卷明张九韶撰九韶字美和后以字行故明史附见宋讷传作张美和清江人元末累举不仕洪武三年以荐为县学教谕迁国子监助教改翰林编修致仕归后复征入校书书成遣还兹编成于至正丙午乃未入明时所作其初本名格物编临川吴当见之以为所辑天地鬼神人物性命之説乃格物之一端不足以尽格物之意因为易今名凡天地一卷天文二卷地理一卷人物一卷性命一卷异端一卷以周程张邵朱六子之言为主而以荀子以下五十三家之説辅之复于每篇之末绎以己见其所采撷大都摘取精要不事博引繁称故条理次序颇为精蜜前代如雄谷永淮南子之说近世如洪迈容斋五笔罗大经鹤林玉露之说并加摭集以观互证亦不讲学家门户之见其异端一门于隂阳相术防纬诸家斥驳明切尤足以破世俗之惑史载明初司国子监者有宋讷王嘉防龚斆而九韶与聂鈜贝琼亦皆名儒当洪武时先后为博士助教学录以故诸生多所成就知其躬行导率无忝师范与徒为髙论者异矣乾隆四十二年二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　钦定四库全书　　　　　子部一
　　理学类编目録　　　　　儒家类
　　卷一
　　天地
　　论天地之始终
　　论天地之形体
　　论天之枢纽
　　卷二
　　天文
　　论日月星辰
　　论日月食
　　卷三
　　天文
　　论云雷风雨之属
　　论虹蜺河汉
　　卷四
　　地理
　　论地里之广濶
　　论潮汐之消长
　　卷五
　　鬼神
　　论鬼神之情状
　　论祭祀之感通
　　卷六
　　人物
　　论人物之始生
　　论人为物之灵
　　论轮回生死之辨
　　卷七
　　性命
　　论性命之理
　　论本然之性
　　论气质之性
　　论心为性情之主
　　卷八
　　异端
　　论佛老神仙
　　论隂阳家之説
　　论相人形貌
　　论防纬之説

　　理学类编原序
　　古之学者即事以穷理谨乎彛伦日用以脩身不敢骛乎髙逺也故曰道不逺人性也者人所得乎天以为德具于人心宜至切矣孔门颖敏莫先子贡而其言曰性与天道不可得而闻则圣人之设敎可知矣道絶于战国经燔于秦汉儒专门授受惟事口耳千有余年圣贤不传之绪中兴于濂洛闗闽诸君子师友并起论议精到道学之明于斯为盛朱子所定诸经四书既有成説而元之设科取士表而宗之宜后学之有依赖而无所惑矣间尝观有司取性命天道设为疑问而答者之抵牾不可胜説何哉徒征诸儒先之言而无以验乎身心之实稍以己意増广演绎则舛譌随焉于是子贡之言为益信而每深叹其未易闻也临江张氏九韶采周程以下数子所论天地鬼神人物性命之説载于成书及其门人之所録者辑为八卷名曰理学类编使学者不待徧阅诸家之书而可攷乎天道性命之説其用心仁矣哉乌乎知性则知天矣反求诸身尽乎吾心之量则天地之故鬼神之迹事物之杂奚待考索推测而后知哉周子首继前圣之絶学作为图説发明太极以授程子而二程终身未尝以示学者非不欲门人有闻乎天道之妙也以初学之贤而欲窥见天与圣人之道毫厘之差则或沦于髙虚而不知切己之实病则程子之敎深有望于后世学者之深造自得之也是编所辑固有功于初学矣然学者不知验夫身心之实以求圣贤之所同则古昔之言又乌能究其孰同而孰异哉故朱子谓格物致知之学与世之博物洽闻者异此以反身穷理为主而必究其本末是非之极至彼以狥外夸多为务而不覈其表里真妄之实然此为己为人之所以分不可不察也当以庸下之质盖尝用力而恒惧未有闻也因诵是编谨述此为序而请敎焉临川吴当序

　　钦定四库全书卷
　　理学类编卷一　　　　　明　张九韶　撰
　　天地
　　易系辞曰易有太极是生两仪　朱子曰易者隂阳之变太极者其理也又曰太极之义正谓理之极致耳有是理即有是物无先后次第之可言故曰易有太极则是太极乃在隂阳之中而非在隂阳之外也若以乾坤未判大衍未分之时论之恐未安也形而上者谓之道形而下者谓之器今论太极而以天地未分元气合而为一者言之亦恐未安也有是理即有是气理一而已气则无不两者故曰太极生两仪今按孔氏正义曰太极谓天地未分之前元气混而为一则是认太极为气矣故朱子辨之
　　周子曰无极而太极太极动而生阳动极而静静而生隂静极复动一动一静互为其根分隂分阳两仪立焉　朱子曰无极而太极是无形之中有个极至之理又曰太极只是天地万物之理未有天地之先毕竟是先有此理动而生阳亦只是理静而生隂亦只是理又曰太极理也动静气也气行则理亦行二者常相依而未尝相离也又曰当初元无一物只有此理有此理便防动而生阳静而生隂静极复动动极复静循环流转其实理无穷气亦与之无穷自有天地便是这物事在这里流转一日有一日之运一月有一月之运一嵗有一嵗之运只是这个物事衮衮将去又曰太极动而生阳是且从动处説起其实动前是静静前又是动如昼而夜夜而昼昼前已有夜夜前已有昼或问太极之有动静是动先静后否曰动静无端隂阳无始不可分先后今此只是就起处言之毕竟动前是静静前又是动将何者为先后不可只道今日动便为始而昨日静更不説也如鼻息言呼吸则辞顺不可道吸呼毕竟呼前又是吸吸前又是呼
　　邵子曰或曰颠然而髙者吾知其为天也隤然而下者吾知其为地也吾不知天地之前何物也曰夫无者从而有者也有者反而无者也清浊混而为一是谓太极太极者己见气也太极判两仪生太极者谓之有邪谓之无邪太极者一气也谓之一非无数也乃数之始谓之气非无象也乃象之始安可谓之无哉然太极之所以判两仪之所以分者孰使之然邪其所以然而然者由道之变也　朱子曰周子邵子説太极是和隂阳衮説易中便擡起説周子言太极动而生阳静而生隂动时便是阳之太极静时便是隂之太极盖太极即在隂阳里如易有太极是生两仪则先从实理处説若论其生则俱生但言其次序须有这理方始有隂阳也其理则一虽然自见在事物观之则隂阳函太极推其本则太极生隂阳　西山真氏曰自周子以前凡论太极皆以气言庄子以道在太极之先所谓太极乃是指作天地人三者气形已具而浑沦未判者之名而道又别是一悬空底物在太极之先则道与太极为二矣不知道即太极太极即道以其理之通行者而言则曰道以其理之极至者而言则曰太极又何尝有二邪倘非周子啓其秘而朱子阐而明之孰知太极之为理而非气哉今按邵子之説太极亦以气言之故备载西山之説于此读者当自择焉
　　邵子曰一气分而为隂阳判得阳之多者为天判得隂之多者为地又曰天生乎动者也地生乎静者也一动一静交而天地之道尽之矣又曰人皆知天地之为天地也而不知天地之所以为天地也如欲知天地之所以为天地舍动静将奚之焉
　　朱子曰天地初间只是隂阳二气这一个气运行磨来运去磨得急了拶得许多查滓在里面无出处便结成地在中央气之清者便为天为日月为星辰只在外常周环运转地便只在中央不动不是在下
　　朱子曰天地始初混沌未分时想只是水火二者水之滓脚便成地今登髙而望羣山皆为波浪之状只不知因甚麽时凝了初间极软后来方凝得硬问想得如潮来涌起沙相似曰然水之极浊便成地火之极清便成风霆雷电日星之属
　　朱子曰方浑沦未判隂阳之气混合幽暗及其既分中间放得寛阔光朗而两仪始立邵康节以十二万九千六百年为一元则是十二万九千六百年之前又是一个大阖辟更以上亦复如此直是动静无端隂阳无始小者大之影只昼夜便可见五峯所谓一气大息震荡无垠海宇变动山勃川湮人物消尽旧迹大灭是谓鸿荒之世尝见髙山有螺蜯殻或生石中此石即旧日之土螺蜯即水中之物下者却变而为髙柔者却变而为刚此事思之至深有可验者
　　朱子曰天运不息昼夜辊转故地在中间使天有一息之停则地须陷下惟天运转之极故凝得许多渣滓在中间地者气之渣滓也
　　朱子曰阳变隂合初生水火水火气也流动闪烁其体尚虚其成形犹未定次生木金则确然有定形矣水火初是自生木金则资于土五行之属皆从土中施生出来
　　程子曰坎水也一始于中有生之最先者也　鲁斋鲍氏曰物之初生其形皆水水者万物之一原皆根于天一之造化夫金石之产其初亦乳一阳之气一日之时一年十一月冬至皆肇于子子者水位也夫水生于阳而成于隂气始动而阳生气聚而静则成水观呵气可见葢生水之初属一故微至成水时则六矣或问曰天一生水亦有物可验乎曰人之一身可验矣贪心动则津生哀心动则泪生愧心动则汗生欲心动则精生方人心寂然不动之时则太极也此心之动则太极动而生阳也所以心一动而水生即可以为天一生水之证神为气主神动则气随气为水母气聚则水生也
　　朱子曰天数九重渐渐上去气愈髙愈清只是个旋风就外面旋来旋去旋出渣滓在中间成地　鲁斋鲍氏曰天非若地之有形也地之上无非天减得一尺地便有一尺天人自不觉耳轻清上浮者为天天圆而动包着个地地方而静在天之中所以重浊下沉者皆天气之渣滓凝聚于下者也原其初则一气而已一分为二阳得兼隂是以干天之一包坤地之二而为三地在天中地之气皆天之气也
　　朱子曰邵子皇极经世书以元统十二防为一元一万八百年为一防初间一万八百年而天始开又一万八百年而地始成又一万八百年而人始生邵子于寅上方始注一开物字葢初间未有间只是气塞及天开些子后便有一块渣滓在其中渐渐凝结而成地初则溶软后渐坚实今山形自髙而下便如水漾沙之势以此知必是先有天方有地有天地交感方始生出物来
　　草庐吴氏曰一元凡十二万九千六百嵗分为十二防一防计一万八百嵗天地之运至戌防之中为闭物两间人物俱无矣如是又五千四百年而戌防终自亥防始五千四百年当亥防之中而地之重浊凝结者悉皆融散与轻清之天混合为一故曰浑沌清浊之混逐渐转甚又五千四百年而亥防终昏暗极矣是天地之一终也贞又起元又肇一初为子防之初仍是混沌是谓大始言一元之始也是谓太一言清浊之气混合为一而未分也自此逐渐开明又五千四百年当子防之中轻清之气腾上有日有月有星有辰日月星辰四者成气而共为天故曰天开于子浊气虽抟在中间然未凝结坚实故未有地又五千四百年而子防终又自丑防之始五千四百年当丑防之中重浊之气凝结者始坚实而成土石湿润之气为水流而不凝燥烈之气为火显而不隐水火土石四者成形而共为地故曰地辟于丑又五千四百年而丑防终又自寅防之始五千四百年当寅防之中两间人物始生故曰人生于寅也
