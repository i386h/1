<!-- { "loadSidebar": true } -->
　　问动物有知植物无知何也朱子曰动物有血气故能知植物虽不可言知然一般生意亦可见若戕贼之便枯悴不悦怿亦似有知者
　　朱子曰冬间花难谢如水仙至脆弱亦耐久如梅花蜡梅皆然至春花则易谢若夏间花则尤甚矣如葵防荷花只开得一两日必竟冬时其气贞固故难得谢若春夏间才发便发尽了故不能久又云大凡花头大者易谢果实亦然如梨树极易得衰谢将死时须猛结一年实了便死此亦得气将脱也
　　朱子曰古者伏羲观鸟兽之文与地之宜想圣人心细虽鸟兽羽毛之微也尽察得有隂阳今人心粗如何察得因言凡草木禽兽无不有隂阳鲤鱼背上有三十六鳞隂数也龙脊上有八十一鳞阳数也龟背上文中间五段者五行也两边各有四段者八卦也周围二十四段者二十四气也个个如此又如草木之有雌雄银花桐楮牝牡麻竹之类皆然又树木向阳处则坚实背隂处必虚软男生必伏女生必偃盖男阳气在背女阳气在腹故也
　　程子因见卖者曰圣人见河图洛书而画八卦然何必图书只有此亦可作八卦数便在中可起古之圣人只取神物之至著者耳只如树木亦可见数何以无尾只为是隂物大抵阳物尾长阳盛者尾尤长如雉是盛阳之物故尾极长又其身文明今之行军者多植雉尾车上以雨晴天将雨则先垂向下才晴便直上
　　程子曰动植之分有得天气多者有得地气多者本乎天者亲上本乎地者亲下然要之木植亦兼有五行之性在其中只是偏得土之气故重浊也　朱子曰本乎天者亲上凡动物首向上是亲乎上人类是也本乎地者亲下凡植物首向下是亲乎下草木是也禽兽首多横生所以无智此本康节说
　　程子曰近取诸身一身之内百理具备背在上故为阳胸在下故为隂至如男女之生已有此象天有五行人有五藏心火也着些天地间热气乘之则便须发燥肝木也着些天地间风气乘之则便须发怒推之五藏皆然孟子将四端便为四体仁便是个木气象恻隠之心便是个生物春底气象羞恶之心便是个秋底气象推之四端皆然此个道理虽牛马血气之类亦然都恁具备只是流行不同各随形气后便昏了他气如子爱其母母爱其子亦有木底气象又人皆有羞恶之心如避害就利别所爱恶一一理完更如猕猴尤似人故于兽中最为智巧童昏之人见解不及者多矣然而惟人气最清可以辅相裁成立乎天地之间所以为三才
　　问理是人物同得于天者如物之无情者亦有理否朱子曰固有是理如舟只可行之于水车只可行之于陆
　　北溪陈氏曰人物之生不出乎隂阳五行之气本只是一气分来有隂阳隂阳又分来为五行二与五则管分合运行便有参差不齐有清有浊有厚有薄且以人物合论同是一气但人得气之正物得气之偏人得气之通物得气之塞且如人形骸却与天地相应头圆居上象天足方居下象地北极为天中央却在北故人百会穴在顶心却向后日月徃来只在天之南故人之两眼皆在前海咸水所归在南之下故人之小便亦在前下此所以为得气之正物则禽兽头横植物头向下枝叶却在上此皆得气之偏处人气通明物气壅塞人得五行之秀故为万物之灵物气塞而不通所以义理皆不通
　　鲁斋鲍氏曰人头圆顶天足方履地面南背北左东右西耳聪目明手举足履无不通正君臣父子五典之伦仁义礼智五常之性根于心而着于外得其气之清者为圣为贤得其气之浊者为愚为不肖至于近东者多仁而柔近西者多义而刚亦气禀之异不得不然夷狄亦人类悍暴无礼义者以其得地偏故禀气亦偏气使然也非性也人直生禽兽横生草木倒生横生者得气尤偏故首西向背天足地于其偏之中亦有仁义存焉得东者仁得西者义所以当夘酉之位禽虽横而首昻与兽微异亦得东方之气者仁得西方之气者义鳞甲毛蜾之类又气之渐入于地者也倒生者得入地之气得西北者刚得东南者柔天下之类尽之矣龙得正东虎得正西故东有苍龙西有白虎说文麒麟东方仁兽驺虞西方仁兽凡得东气皆角得西气皆齿角者常仁其不及者亦柔而易驯如牛羊之类是也其太过者必刚而多贼如狼犬豕之类是也西方兽皆宵行东方兽宵多暝惟龙不丽此数神故也禽横而首昻以气离地以上渐近乎天故首昻而能飞然东南者自下而升首短尾长羽多文其将飞必腾而上西北者自上而降首长尾短羽多缟其将飞必坠于下亦有仁义存焉升之小者为鸡雉飞不离地大者为鸾凤飞冲天降之小者为鸽为鹤飞近天极为鳬鸭飞抢地至于入水东南夜暝西北夜飞自戌至酉渐入地自寅至夘渐出地故西方为甲虫蜾虫常多蛰气渐入故也东方为鳞虫羽虫常多生气渐出故也故龟鼋之类善伏息鱼蛇之类善变化隂阳变化升降使然也草得入地之气故皆倒生与人正相反盖气有逆顺不容不然生于东者柔秋落春夏荣生于西者刚春落秋冬荣枝叶向隂枝不离地故兽宿之且食其叶木实向阳木参乎天故禽栖之且食其实各从其类也
　　北溪陈氏曰若就人品上论则上天所赋皆一般而人随其所值又各有清浊厚薄之不齐惟圣人得气至清赋质至粹如尧舜于清粹之中又得气之髙厚所以贵为天子富有四海至享国皆百余嵗是又得气之最长者如夫子亦得至清至粹然禀得不髙厚止栖栖为一旅人而所得之气又不甚长止得七十余嵗自圣人以下各有分数顔子亦清明纯粹亚于圣人只缘气不长所以夭死大抵得气之清者不隔蔽理义便呈露昭著如银盏中满贮清水自透见盏底银花子甚分明若未甞有水然贤人得清气多而浊气少清中虽有些渣滓未能昏蔽他所以聪明也易开发自大贤以下或清浊相半或清少浊多昏蔽得厚了如盏底银花子防不见欲见得须十分加澄治之功若能力学也解变化气质转昏为明有一般人禀气清明于义理上尽防得出而行为不笃多般诡谲是又赋质不粹此如井泉甚清贮在银盏里面亦透底清彻但泉脉从淤土恶木根中穿过来味不纯甘以之煮白米则成赤饭烹茶则酸澁是有恶味夹杂了又有一般人生下来于世味一切简淡所为甚纯正但与说到道理处全发不来是又赋质纯粹而禀气不清此如井泉脉味纯甘絶佳而有泥土混浊了终不透莹又有一般人甚好说道理只是执拗自立一家意见是禀气清中被一条戾气来冲拗了如泉出来甚清却被一条别水横冲破了及遭巉岩石头横截冲激不帖顺去反成险恶之流防来人生气禀有多少般様或相倍蓰或相什百或相千万不可一律齐毕竟清明纯粹恰好底极为难得所以圣贤少而愚不肖者多
　　右论人物之始生　愚按论人物始生于天地肇判之初则由气化而后有形化张子所谓天地之气生之是也论人物始生于结胎受形之初则由精气之聚而后有是物朱子所谓隂精阳气聚而成物是也由是言之则人也物也气也形也孰有出于隂阳之外哉又按淮南子精神训言精神者所受于天也而形体者所禀于地也万物背隂而抱阳冲气以为和故一月而膏二月而胅三月而胎四月而肌五月而筋六月而骨七月而成八月而动九月而躁十月而生形体以成五藏乃形而医书之说亦然因附见于此
　　孔子曰天地之性人为贵　龟山杨氏曰人禀五行之秀气而灵于万物者也故曰天地之性人为贵然人之下愚卒至于同乎物者岂赋予之异哉失其性而自贼之过也
　　荀子曰水火有气而无生草木有生而无知禽兽有知而无义人有气有生有知亦且有义故最为天下之贵也
　　董子曰人受命于天固超然异于羣生入有父子兄弟之亲出有君臣上下之谊防聚相遇则有耆老长幼之施粲然有文以相接驩然有恩以相爱此人之所以贵也生五谷以食之桑麻以衣之六畜以养之服牛乘马圏豹槛虎是其得天之灵贵于物也
　　周子曰惟人也得其秀而最灵　朱子曰人物之生莫不有太极之道焉然隂阳五行气质交运而人之所禀独得其秀故其心为最灵而有以不失其性之全所谓天地之心而人之极也
　　邵子曰飞者食木走者食草人则兼之而又食飞走也故最贵于万物也
　　朱子曰得天地之中气为人而四方之气无不具故人为天地之贵万物之灵也
　　朱子曰性者人之所得于天之理也生者人之所得于天之气也性形而上者也气形而下者也人物之生莫不有是性亦莫不有是气然以气言之则知觉运动人与物若不异也以理言之则仁义礼智之禀岂物之所得而全之哉此人之性所以无不善而为万物之灵也
　　朱子曰天之生物有血气知觉者禽兽是也无血气知觉而但有生气者草木是也生气已絶而但有形质臭味者枯槁是也是虽其分之殊而其理则未甞不同也但其分之殊则其理之在是者不能不异故为人最灵备有五常之性禽兽则昏而不能备草木枯槁则并与其知觉者而亡焉但其所以为是物之理则未甞不具耳
　　右论人为物之灵　愚按人与万物并生于天地之间当知自贵于物知自贵于物则天以是理赋于我而我受之以为性者可不自尽其道哉茍不能尽其道而甘自弃于殄絶之域则是生与禽兽同行死与草木同腐吁可哀也已
　　程子曰近取诸身百理皆具屈伸往来之义只于鼻息之间见之屈伸徃来只是理不必将既屈之气复为方伸之气生生之理自然不息如复卦言七日来复其间元不断续阳以复生物极必返其理须如此有生便有死有始便有终　朱子曰此段为横渠形溃反原之说而发　按张子甞曰形聚为物物溃反原反原者其游魂为变乎故程子辨其非　果斋李氏曰屈伸往来者气也其所以屈伸往来者理也往而屈者其气已散来而伸者其气方生生生之理自然不穷若以既屈之气复为方伸之气则是天地间只有许多气来来去去造化之理不几于穷乎释氏不明乎此所以有轮回之说
　　程子曰凡物之散其气遂尽无复归本原之理天地之化自然生生不穷更何资既返之气以为造化哉况既返之气已散岂有复在天地之间造化又焉用此既散之气其造化者自有生气至如海水潮因阳盛而涸及隂盛而生亦不是将已涸之水来生水自然能生往来屈伸只是理也
　　张子曰浮图明鬼谓有识之死受生循环遂厌苦求免可谓知鬼乎惑者指游魂为变为轮回未之思也今浮图剧论要归必论死生流转非得道不免谓之悟道可乎
　　鲍若雨问轮回之说凡为善者死则复生为善人为恶者死则变为禽兽之类切恐有此理何则凡禀冲气以生者未始不同圣人先得人之所同者而践履之故能保合太和至死其气防防于冲和之气造化之中自然有复生为人之理恶者平居作恶而冲气已防至死其气则防于谬戾之所造化之中自然有为禽兽之理如何程子答曰未知生焉知死知生则知死矣知原始则能要终矣　今按程子此言引而不发盖欲学者深思而自得之能原其始之所以生而要其终之所以死则轮回之说不辨自明矣
