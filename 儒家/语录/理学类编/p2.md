<!-- { "loadSidebar": true } -->
　　或问三统朱子曰诸儒之説为无据看来只是当天地肇判之初天始开当子位故以子为天正其次地始辟当丑位故以丑为地正惟人最后方生当寅位故以寅为人正即邵康节十二防之説当寅位则有所谓开物当戌位则有所谓闭物闭物即是天地之间都无物了看他説便须天地翻转数十万年　双峯饶氏曰当初只是一气清浊混沌浊者沈清者浮浊自浊清自清此是天开于子其时虽已有地而未成质到丑上方坚实有山川之类方是地辟到寅上人始生问以皇极经世观之自子至丑丑至寅年嵗极多不应天地人如此隔絶曰且论其理那个是数
　　或问天开于子地辟于丑人生于寅是如何朱子曰此是邵子皇极经世中説今不可知他只是以数推得如此他説寅上生物是到其上方有人物也有一元十二防三十运十二世十二万九千六百年为一元嵗月日时元防运世皆自十二而三十自三十而十二至尧时防在己午之间今渐及未矣至戍上説闭物到那里则不复有人物矣问不知人物消磨尽时天地坏也不坏曰也须一场鹘突既有形气如何得不坏但一个坏了便有一个生得来　观乐黄氏曰尧之时在日甲月己星癸辰申当十二万九千六百年之半以上为六万四千八百年之已往以下为六万四千八百年之方来是以谓尧得中数也　袁明善曰禹即位后八年得甲子初入午防前至元元年甲子初入午防第十一运从天开甲子至泰定甲子得六万八千八百二十一年　双湖胡氏曰今当一元之午防癸运酉世即一嵗之五月初十日酉时也今按邵子皇极经世书一元统十二防一防统三
　　十运一运统十二世犹一嵗有十二月一月有三十日一日有十二时故西山蔡氏曰一元之数即一嵗之数也一元有十二防三百六十运四千三百二十世犹一嵗十二月三百六十日四千三百二十辰也前六防为息后六防为消即一嵗自子至己为息自午至亥为消也开物于寅犹嵗之惊蛰也闭物于戍犹嵗之立冬也一元有十二万九千六百嵗一防有十二万九千六百月一运有十二万九千六百日一世有十二万九千六百辰皆自然之数非有所牵合也知此则知皇极经世之防矣
　　右论天地之始终或曰天地亦有终始乎邵子曰既有消长岂无终始天地虽大是亦形气之二物也　愚按先儒之论天地之初混沌鸿防清浊未判但一气耳及其乆也其运转于外者渐渐轻清其凝聚于中者渐渐重浊轻清者积气成象而为天重浊者积气成形而为地天之成象者日月星辰是也地之成形者水火土石是也天包地外旋绕不停地处天内安静不动天之旋绕其气急劲故地浮载其中不陷不坠岐伯所谓大气举之是也
　　邵子曰天何依曰依乎地地何附曰附乎天曰然则天地何所依附曰自相依附天依形地附气其形也有涯其气也无涯有无之相生形气之相息终则有始终始之间天地之所存乎　朱子曰康节此言天依形地附气所以重复而言不出此意者惟恐人于天地之外别寻去处故也天地无外所以其形有涯而其气无涯也为其气极故能扛得个地住不然则坠矣外更须有躯殻甚厚所以固此气也若夫地动只是一处动动亦不至逺也又曰康节此説古今歴家所未及　邵伯温曰伊川先生见康节先生伊川指食桌而问曰此桌安在地上不知天地安在甚处康节为之极论其理以至六合之外伊川叹曰平生惟见周茂叔论至此然不及康节之详也　或问邵子论六合之外恐无外否朱子曰理无内外六合之形须有内外日月东升西没又从东升这上面许多下面亦许多岂不是六合之外今歴家只算到日月星辰运行处上去更算不得安得是无内外
　　邵子曰天圆而地方天北髙而南下是以望之如倚盖焉地东南下而西北髙是以东南多水西北多山也天覆地地载天天地相函故天下有地地上有天观物张氏曰天圆如虚毬地斜隔其中西北之髙戴乎天顶故北极出地才三十六度降及东南履乎天末故南极入地亦三十六度东南多水西北多山其髙卑可见矣地势本倾峻以其体大故人居其上而弗觉西北负实东南面虚也人倚北而面南是以天潜乎北而显乎南水发乎西而流乎东也天包地地载天天地相函以立于太虚之中而能终古不坏故在天成象则在地成形仰天有文则俯地有理人能穷此可以达性命之原知生死之説矣
　　程子曰地之下岂无天今所谓地者特天中一物耳凡有气莫非天有形莫非地
　　程子曰天地动静之理天圆则须转动地方则须安静南北之位岂可不定
　　致堂胡氏曰夫天非若地之有形也自地而上无非天者昔人以积气名其象以倚盖名其形皆非知天者庄周氏曰天之苍苍其正色邪言天无色也无色则无声无臭皆举之矣日月星辰之系乎天非若山川草木之丽乎地也着明森列躔度行止皆气机自运莫使之然而然者无所托也若其有托则是以形相属一丽乎形能无坏乎　西山真氏曰按阳倞注荀子亦曰天无实形地之上空虚者皆天也
　　朱子曰天之形圆如弹丸朝夜运转其南北两端后髙前下乃其枢轴不动之处其运转者亦无形质但如劲风之旋当昼则自左旋而向右向夕则自前降而归后当夜则自右转而复左将旦则自后升而趋前旋转无穷升降不息是为天体而实非有体也地则气之渣滓聚成形质者但以其束于劲风旋转之中故得以兀然浮空甚乆而不坠耳昔黄帝问于岐伯曰地有慿乎岐伯曰大气举之亦谓此也其曰九重则自地之外气之旋转益逺益大益清益刚究阳之数而至于九则极清极刚而无复有涯矣
　　朱子曰天转也非自东面西也非旋环磨转却是侧转今按先儒谓天左旋者背北面南视之则其运如
　　络丝背东面西视之则其运如转车是也
　　或问天行健朱子曰惟胡安定説得好其言曰天者干之形干者天之用天形苍然南枢入地下三十六度北枢出地上三十六度状如依杵其用则一昼夜行九十余万里人一呼一吸为一息一息之间天行已八十余里人一昼夜有一万三千六百余息故天行九十余万里天之行健可知因言天之气运转不息故阁得地在中间或未达曰如防椀珠底只恁运转不住故在空中不坠少息则坠矣　今按丹书言人一昼夜有一万三千五百息一千一百二十五息乃应一时胡氏之言盖取诸此
　　或问天地之所以髙深朱子曰公且説天是如何后髙天只是气非独是髙只今人在地上便只见如此髙要之他连地下亦是天天只管旋来转去天大了故旋得许多渣滓在中间世间无一个物事大故地恁大地只是气之渣滓故厚而深也
　　朱子曰地却是有空缺处天则四方上下都周匝无空缺偪塞满皆是天地之四向底下却靠着天天包地其气无不通恁地看来浑只是天气却从地中迸出又见地之广处横渠云地对天不过
　　胡用之问易本义云干一而实故以质言而曰大坤二而虚故以量言而曰广朱子曰此两句説得极分晓盖曰以形言之则天包地外地在天中所以説天之质大以理与气言之则天之气却尽在地之中地尽承受得天之气所以説地之量广天只是一个物事一故实从里面便实出来流行发生只是一个物事所以説干一而实地虽坚实然却虚天之气流行乎地之中皆从里面发出来所以説坤二而虚用之云地如肺形质虽硬而中本虚故阳气升降乎其中无所障碍虽金石也透理去地便承受得这气发育万物曰然要之天形如一个鼓鞴天便是那鼓鞴外面皮殻子中间包得许多气开阖消长所以説干一而实地中间尽是这气来往升降缘中间虚故容得这气来往升降以其包得地所以説其质之大以其容得天之气所以説其量之广非是説地之形有尽故以量言也只是説地尽容得天之气所以説其量之广耳今歴家用律吕气其法最精气之至也分寸不差便是这气都在地中透出来如十一月冬至用黄钟管距地九寸以葭灰实其中至之日气至灰去晷刻不差
　　朱子曰周礼注土圭一寸折一千里天地四游升降不过三万里土圭之景尺有五寸折一万五千里以其在地之中故南北东西相去各三万里问何谓四游曰谓地之四游升降不过三万里非谓天地中间相去止三万里也春游过东三万里夏游过南三万里秋游过西三万里冬游过北三万里今歴家算数如此以土圭测之皆合曰譬如大盆盛水而以虚器浮其中四边定四方若器浮过东三寸以一寸折万里则去西三寸亦如地之浮于水上蹉过东方三万里则逺去西方亦三万里矣南北亦然然则冬夏昼夜之长短非日晷出没之所为乃地之游转四方而然耳曰然曰人如何测得如此恐无此理曰虽不可知然歴家推算其数皆合恐有此理也　今按郑氏曰地厚三万里春分之时地正当中自此渐渐而下至夏至地下万五千里地之上畔与天中平夏至之后地渐渐而上至秋分地正当天之中央自此地渐渐而上至冬至上游万五千里地之下畔与天中平自冬至后地又渐渐而下此所谓地升降于三万里中也
　　朱子曰天无体只二十八宿便是体　今按尔雅疏亦曰天是太虚本无形体但指诸星运转以为天耳
　　或问天有质否抑只是气朱子曰只是个旋风下耎上坚道家谓之刚风人常説天有九重分九处为号非也只是旋有九耳但下面气较浊而暗上面至髙处则至清至明耳
　　问晋志论浑天以为天外是水所以浮天而载地是如何朱子曰天外无水地下是水载
　　朱子曰天以气而依地之形地以形而附天之气天包乎地地特天中之一物耳
　　右论天地之形体北溪陈氏曰天即理也古圣贤説天多是就理上论理无形状以其自然而言故谓之天若就天之形体论也只是个积气恁苍苍茫茫实有何形体　余説见下段
　　朱子曰尚书玑衡疏载王蕃浑天説一段极精密其説曰天之形状似鸟卵地居其中天包地外犹殻之裹黄圆如弹丸故曰浑天言其形体浑浑然也其术以为天半覆地上半在地下其天居地上见者一百八十二度半强地下亦然北极出地上三十六度南极入地下亦三十六度而嵩髙正当天之中极南五十五度当嵩髙之上又其南十二度为夏至之日道又其南二十四度为春秋分之日道又其南二十四度为冬至之日道南下去地三十一度而已是夏至日北去极六十七度春秋分去极九十一度冬至去极一百一十五度此其大率也南北极持其两端其天与日月星宿斜而回转也
　　或问北辰之为天枢何也朱子曰天圆而动包乎地外地方而静处乎天中故天之形半覆地上半绕地下而左旋不息其枢纽不动之处则为南北极谓之极者犹屋脊谓之屋极也然南极低入地三十六度故周囘七十二度常隐不见北极髙出地三十六度故周囘七十二度常见不隐北极之星正在常见不隐七十二度之中常居其所而不动其傍则诸星随天左旋更迭隐见皆若环绕而归向之知此则知天枢之説矣
　　朱子曰南极在地下中处北极在地上中处南北极相对天虽转极却在中不动
　　朱子曰南极上下七十二度常隐不见唐书説常有人至海上见南极下有数大星甚明此亦在七十二度之内黄义刚问如説南极见老人星则是南极也解见朱子曰南极不见是南边自有一个老人星南极髙时也解浮得起来
