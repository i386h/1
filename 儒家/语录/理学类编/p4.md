<!-- { "loadSidebar": true } -->
　　邵子曰日随天而转月随日而行星随月而见故星法月月法日日法天
　　邵子曰月体本黑受日之光而白
　　或问天道左旋自西如东日月右行则如何朱子曰横渠説日月皆是左旋葢天行甚健一日一夜周三百六十五度四分度之一又进过一度日行速健次于天一日一夜周三百六十五度四分度之一正恰好被天进一度则日为退一度二日天进二度则日为退二度积至三百六十五日四分日之一则天所进过之度又恰周得本数而日所退之度亦恰退尽本数遂与天防而成一年是谓一年一周天月行迟一日一夜于三百六十五度四分度之一行不尽比天为退了十三度有竒至二十九日半强恰与天相值正恰好处是谓一月一周天进数为顺天而左退数为逆天而右歴家以进数难算只以退数算之故谓之右行且云日行迟月行速　惧斋陈氏曰天绕地左旋东出西没一日一周而少过之日者天之精与天左旋日适一周以天之过也而为少不及焉天日进而日日退也日非退也以天之进而见其退耳积三百六十五日四分日之一而天与日复相遇于初进初退之地而为一年月行迟常以二十七日千一十六分日之三百二十七而与天防二十九日九百四十分日之四百九十九而与日防一月一周天者以与日防言也其实二十七日有竒而周天又二日有竒而与日防朱子以为月二十九日有竒而周天又遂及于日而与日防盖未详也
　　九峯蔡氏曰天体至圆周围三百六十五度四分度之一绕地左旋常一日一周而过一度日丽天而少迟故日行一日亦绕地一周在天为不及一度积三百六十五日九百四十分日之二百三十五而与天防是一歳日行之数也月丽天而尤迟一日常不及天十三度十九分度之七积二十九日九百四十分日之四百九十九而与日防十二防得全日三百四十八余分之积五千九百八十八如日法九百四十而一得六不尽三百四十八通计得日三百五十四九百四十分日之三百四十八是一歳月行之数也嵗有十二月月有三十日三百六十者一歳之常数也故日与天防而多五日九百四十分日之二百三十五者为气盈月与日防而少五日九百四十分日之五百九十二者为朔虚合气盈朔虚而闰生焉故一嵗闰率则十日九百四十分日之八百二十七三嵗一闰则三十二日九百四十分日之六百一五嵗再闰则五十四日九百四十分日之三百七十五十九嵗七闰则气朔分齐是为一章也　定宇陈氏曰四分度之一者周天全度外其零度有一度四分中之一也以对周嵗全日外其零日亦有一日四分中之一分所谓四分日之一也九百四十分为一日其二百三十五分即四分中之一分九百四十分日之二百二十五即四分日之一也月一日不及天十三度有竒是不及日十二度有竒也积二十九日零四百九十九分而月与日防四百九十九分是六时零三刻弱也二十九日零六时三刻实为一月十二防得全日三百四十八乃十二个二十九日余分之积以日法算之其五千六百四十分该六日零者尚有三百四十八分三百四十八日加六日一歳通得三百五十四日此一岁小岁之数也十九年闰余通得二百单六日须置七闰月所以每十九年或二十年必气朔同日者一番也然一岁只有三百五十四日而经云朞三百有六旬有六日何也此一歳大歳之数也葢今年立春到明年立春二十四气全数并有三百六十五日零二十五刻二十五刻即四分日之一以二十五刻当一日举全数而言故曰三百六旬有六日也二气为一月必有三十日零五时二刻始交然月节气合二十四气该三百六十五日零二十五刻此气盈之溢数也十一月有六小尽者此朔虚之亏数也一朔无三十日全非朔虚而何二气必三十日零五时二刻非气盈而何节气之有余与小尽之不足二者并行而不相悖因此有余不足而置闰于其间三者参合而交相成兹为万世不能易之妙法欤
　　九峯蔡氏曰日有中道月有九行中道者黄道也北至东井去极近南至牵牛去极逺东至角西至娄去极中是也九行者黒道二出黄道北朱道二出黄道南白道二出黄道西青道二出黄道东并黄道为九行也日极南至于牵牛则为冬至极北至于东井则为夏至南北中东至角西至娄则为春秋分月立春春分从青道立夏夏至从朱道立秋秋分从白道立冬冬至从黒道所谓日月之行则有冬有夏也月行东北入于箕则多风月行西南入于毕则多雨所谓月之从星则以风雨也　沈氏曰歴家天有黄道赤道月有九道此皆强名而已非实有也亦犹天之有三百六十五度天何尝有度以日行三百六十五日而一朞强谓之度以步日月五星行次而已日之所由谓之黄道南北极之最均处谓之赤道月行黄道之南谓之朱道黄道之北谓之黒道黄道之东谓之青道黄道之西谓之白道黄道内外各四并黄道为九行也日月之行有迟有速难可以一术御也故因其合散分为数段每段各以一色名之欲以别算位而已歴家不知其意遂以为实有九道甚可嗤也　惧斋陈氏曰天本无度以与日进退而成其每日之进退既有常则故一日之进退遂为一度三百六十五日四分日之一进退一周而周天之度遂为三百六十五度四分度之一而星辰逺近之相去月与五星之行皆以其度为度焉　今按日之行道不逾寅卯辰申酉戌之间卯酉相对为赤道去两极各九十一度强黄道斜络于赤道而七曜循环焉日之行半在赤道之内半在赤道之外冬至黄道在斗出赤道南二十四度出辰入申日亦出辰入申又渐退而北行及于春分在奎正黄赤道之交出卯入酉日亦出卯入酉进而至夏至黄道在井出赤道北二十四度出寅入戌日亦出寅入戌至秋分在角复当黄赤道之交出卯入酉日亦出卯入酉而月之行道与日相近交通而过半在日道之里半在日道之表其当交处出入黄道不过六度遇朔则与日防此日月行道之大率也
　　或问日是阳如何反行得迟如月朱子曰正是月迟又问日一日行一度月行十三度有竒如何却是月迟曰歴家是将他退底度数算天行健故日常少及他一度月又迟故不及天十三度有竒且如月生于西一夜一夜渐渐向东便可见月迟
　　朱子曰明之生时大尽则初二小尽则初三月受日之光常全人望在下却在侧边了故见其盈亏不同或云月形如饼非也笔谈云月形如弹丸其受光如粉涂一半月去日近则光露一眉渐逺则光渐大且如月在午日在酉则是近一逺三谓之至日月相望则去日十矣故谓之望日在西月在东人在下面得以望见其光之全自十六日生魄之后其光之逺近如前之谓之下至晦则月与日相叠月在日下光尽体伏矣　真氏曰月太隂也本有质而无光其盈亏也以受日光之多少月之朔也始与日合越三日而明生八日而上其光半十五日而望其光满此所谓三五而盈也既望而渐亏二十三日而下其亏半三十日而晦其光尽此所谓三五而阙也方其晦也是谓纯隂故魄存而光灭至日月合朔而明复生焉　鲁斋鲍氏曰前辈有云日月防于晦朔之间初一晚最好看起日才西坠微茫之月亦随以坠至初二便相隔微濶初三生明以后相去渐逺直至十五日月对望则是日行速进而逺至半天月行不及日而退亦逺半天矣自十六至月晦日行全逺尽一天月行全不及亦尽一天则日进尽本数月退尽本数而复相防
　　朱子曰月受日光其质常圆不曾缺如圆毬只有一面受日光望夕日在酉月在卯正相对受光为盛天积气上面劲只中间空为日月往来地在天中不甚大四边空有时月在天中央日在地中央则光从四傍上受于月其中昏陷便是地影望以后月与日行便差背向一半相去渐渐逺其受光面不正至朔行又相遇月与日正系相合月便纯无光月或从上过或从下过亦不受光又曰月之中有影者盖天包地外地形小日在地下则月在天中日光甚大从地四面冲上其影则地影也地碍日之光所谓山河大地影是也如星亦受日光凡天地之光皆日光也问人言月中黒影为地影是否曰前辈有此説理或有之然非地影乃是地形到去遮了他光耳
　　草庐吴氏曰天与七政八者皆动今人只将天做硬盘却以七政之动在天盘上行古来歴家非不知七政亦左行在顺行难算只得将其逆退与天度相直处算之因此遂谓日月五星逆行也譬如两船使风皆趋北其一船行缓者见前船之快但觉自己之船如倒退南行然其实只是行缓赶前船不着故也今当以太虚中作一空盘却以八者之行较其迟速天行最速一日过了太虚空盘一度镇星之行比天稍迟于太虚盘中虽畧过了些子而不及于天积二十八个月则不及天三十度歳星之行比镇星犹迟其不及于天积十二个月与天争差三十度荧惑之行比嵗星更迟其不及于天积六十日争差三十度太阳之行比荧惑又迟但在太虚之盘中一日行一周匝无余无欠比天之行一日不及天一度积一月则不及天三十度太白之行稍迟于太阳但有疾时迟疾相凖则与太阳同辰星之行又稍迟于太白但有疾时迟疾相凖则与太白同太隂之行最迟一日所行比天为差十二三四度其行迟故退数最多今人不晓以为逆行则谓太隂之行最疾也今次其行之疾迟天一土二木三火四日五金六水七月八天土木火其行之速过于日金水月其行之迟又不及日此其大率也
　　缘督赵氏曰日月两曜悬虚运转本不附着于天各有所行之道五纬亦然月因日而有晦朔望其迟疾却不因日五星则因日而迟留伏逆近日则疾逺日则迟迟甚而留留乆而退初迟退渐疾退退最疾而复迟退如初遂止而留留乆而顺行却从最迟以至于最疾最疾则与太阳同躔矣又曰若谓七曜不附天而空转则右转者亦皆是左旋留者是一日绕地一周而与天同过一度行疾者反是迟行迟者反是疾退者反是疾之甚顺行而迟疾皆是一日绕地一周而以不及天行之数为所行度退行者却是一日绕地一周而多过天行之数退迟者先天不甚多退疾则逾多矣
　　深山董氏曰日月丽乎天宜皆随天而行也而曰天左旋日月五星右转何哉大要天最健而行速日月五星不相及耳故自地面而观其运行则皆东升西没绕地而左旋自天度而考其次舍则日月五星独以渐而东为逆天而右转盖由其行不及天而次舍日以退然舍虽退而行未尝不进也退虽逆而进未尝不顺也于天虽逆而右转于地则未尝不顺而左旋也
　　夹漈郑氏曰日为太阳之精循黄道而行行西陆谓之春行南陆谓之夏行东陆谓之秋行北陆谓之冬所以成隂阳寒暑之节月者太隂之精其形圆其质清日光照之则见其明日光所不照则谓之魄故月望之日日月相望人居其间尽覩其明故形圆也二之夕日照其侧人观其傍故半魄也晦朔之时日照其表人在其里故不见也月行之道斜带黄道十三日有竒在黄道表又十三日有竒在黄道里表里极速者去黄道六度二十七日有竒隂阳一终
　　张衡曰文曜丽乎天其动者有七日月五星是也日者阳精之宗月者隂精之宗五星五行之精众星列布体生于地精成于天列居错峙各有攸属在野象物在朝象官在人象事一居中央谓之北斗四布于方为二十八宿五纬经次用告祸福
　　张子曰五纬五行之精气也　今按汉天文志嵗星曰东方春木荧惑曰南方夏火太白曰西方秋金辰星曰北方冬水填星曰中央季夏土是也
