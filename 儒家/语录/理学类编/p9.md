<!-- { "loadSidebar": true } -->
　　北溪陈氏曰自天地言之天属阳神也地属隂鬼也就四时言之春夏气之伸属神秋冬气之屈属鬼又自昼夜分之昼属神夜属鬼就日月言之日属神月属鬼又如鼓之以雷霆润之以风雨是气之伸属神及至收敛后帖然无踪迹是气之归属鬼以一日言之则旦起日方升属神午以后渐退属鬼如草木生枝生叶时属神衰落时属鬼如潮之来属神潮之退属鬼凡气之伸者皆为阳属神凡气之屈者皆为隂属鬼古人论鬼神大槩如此更在人自体究又曰就人身上细论大概隂阳二气会在吾身之中为鬼神以寤寐言则寤属阳寐属隂以语黙言则语属阳黙属隂动静进退行止皆有隂阳凡属阳者皆为神为魂凡属隂者皆为魄为鬼人自孩提至于壮是气之伸属神中年以后渐渐衰老是气之屈属鬼以生死论则生者气之伸死者气之屈就死上论则魂之升者为神魄之降者为鬼魂气本乎天故腾上体魄本乎地故降下书言帝乃徂落徂是魂之升上落是魄之降下者也
　　勉斋黄氏曰鬼神之说其别有三在天之鬼神隂阳造化是也在人之鬼神人死为鬼是也祭祀之鬼神神示祖考是也三者虽异其所以为鬼神者则同知其异又知其同斯可以语鬼神之道矣
　　鲁斋鲍氏曰隂阳二气散在两间触目无非鬼神者不随他地头去分别则混为一区幽明惑乱而人道不立矣故在天为日月星辰风雨霜露四时寒暑必有鬼神行乎其间显然可见书所谓禋于六宗是也自当作一类防在地则五岳四渎山君川后能出兴云雨以助化工不可谓无武成所谓所过名山大川是也自当作一类防有功徳在民载在祀典如韩子所谓勾龙后稷以功孔子以徳为圣为贤歴万世而不可磨灭者自当作一类防如人死曰鬼气已散了子孙精诚聚处则祖考来格论语所谓祭如在祭神如神在不特士祭其先为然自天子至于庻人皆有等级分际不可逾越自当作一类防下而至于山防土羵水罔木妖或悬箕附颖或生霆起鹤天地间自有此等游魂鬼术足以惑人不可谓无但非正理亦当自作一类防
　　右论鬼神之情状　愚按鬼神之说先儒论之详矣盖天地之间隂阳之气流动充满莫非鬼神即天地之大言之日月雷电风云雨露皆鬼神也春夏秋冬晦明昼夜皆鬼神也即人身之微言之动止语黙寤寐嘘吸皆鬼神也生长老死精气魂魄皆鬼神也以至山川之融结潮汐之消长皆鬼神也草木之荣枯华实之开落皆鬼神也不此之论而指土木偶人以为神魑魅魍魉以为鬼是皆愚民无知之论曽可以此论正大之鬼神哉
　　子曰非其鬼而祭之谄也　朱子曰非其鬼谓非所当祭之鬼谄求媚也　南轩张氏曰祀典自天子至于庶人各有其分而不可逾盖天理也有是理则有是鬼神若于非所当祭而祭焉既无其理何享之有
　　祭如在祭神如神在　程子曰祭祭先祖也祭神祭外神也祭先主于孝祭神主于敬　范氏曰君子之祭七日戒三日斋必见所祭者诚之至也是故有其诚则有其神无其诚则无其神可不谨乎吾不与祭如不祭诚为实礼为虚也
　　或问名山大川能兴云致雨何也程子曰是气蒸成耳又问既有气莫须有神否曰只气便是神也今人不知此理才有水旱便去庙中祈祷不知雨露是甚物从何处出却于庙中求邪名山大川能兴云致雨却都不说着只于土木人身上求之土木人身上有雨露邪世人只因祈祷有雨遂指为灵岂知适然
　　问先王祭享鬼神则甚谢氏曰是他意思别三日齐五日戒求诸隂阳四方上下盖是要集自家精神所以王假有庙必于涣与萃言之虽然如是以为有亦不可以为无亦不可这里有妙理于若有若无间断制得去始得曰如此却是鹘突也曰不是鹘突自家要有便有要无便无始得鬼神在虚空中辟塞满触目皆是为他是天地间妙用祖考精神便是自家精神或问上蔡说鬼神云道有便有道无便无与范氏说有其诚则有其神无其诚则无其神同否朱子曰有其诚则有其神无其诚则无其神便是合有底我若诚则有之不诚则无之合有底当有合无底当无上蔡说得麄了只合当道有底从而有之则有合无底自是无了便从而无之今却只说道有便有道无便无则不可
　　问性即是理不可以聚散言聚而生散而死者气也所谓精神魂魄有知有觉者气也故聚则有散则无若理则亘古今常存不复有聚散消长朱子曰只是这个天地隂阳之气人与物皆得之气聚则为人散则为鬼然其气虽已散这个隂阳天地之理生生不穷祖考之精神魂魄虽已散子孙之精神魂魄自相属故祭祀之礼尽其诚敬便可以致得祖考之魂魄这个自是难说防既散后一似都无了然能尽其诚敬便有感格亦缘是理常只在这里也
　　问人之死也不知魂魄便散否朱子曰固是散又问子孙之祭祀却有感格者如何曰毕竟子孙是祖先之气他气虽散他根却在这里尽其诚敬则亦能感召得他气聚在此如水波后水非前水后波非前波然却通只是一水波子孙之气与祖考之气亦是如此他那气当下自散了然他根却在这里根既在此又却能引聚得他那气在此此事难说要自人防得
　　朱子曰古人到祭祀处便招呼得来问祖先已死以何而来曰只是以我之祭承接其气便有来底道理又曰人死虽是魂魄各散要之魄又较定须是招魂来复这魄要他相合圣人教人子孙常常祭祀是要聚得他
　　问人之祷天地山川是以我之有感彼之有子孙之祭先祖是以我之有感彼之无朱子曰神只之气常屈伸而不已人鬼之气则消散而无余然其消散亦有久速之异祭祀之感格或求之隂或求之阳各从其类求则俱来然非有一物积于虚空之中以待子孙之求也但主祭者既是他一气之流则尽其诚敬感格之时此气固寓此也又问祖考精神便是自家精神故齐戒祭祀则可以来格若旁亲外亲之属则其精神非我之精神矣岂于此但以理感之而不以气乎曰但所祭者其精神魂魄无不感通盖本从一源中流出初无间断虽天地山川鬼神亦然也
　　问祭天地山川而用牲币酒醴者只是表吾心之诚邪抑有其气来格也朱子曰若道无神来享时自家祭甚底肃然在上令人奉承敬畏是甚物若谓其有云车风马拥从而来则又诞矣
　　问鬼神中有谓祖宗是天地间一个总气因子孙祭享而聚散朱子曰他这说便是上蔡说道要有时便有道要无时便无是皆由乎人矣鬼神是合有底物事祖宗亦是同此一气但有个总脑处子孙这身上祖宗之气便在此他是有个血脉贯通所以神不歆非类民不祀非族只为这气不相关如天子祭天地诸侯祭山川大夫祭五祀虽不是我祖宗然天子者天地之主诸侯者山川之主大夫者五祀之主我主得他他气便总统在我身上便是个相关处问祭古圣贤如何曰圣贤道在万物功在万世今行圣贤之道圣贤之心便是负荷这物事此气便与相通如释奠列许多笾豆设许多礼仪不是为此姑谩为之耳
　　问先生所答廖子晦书有云死气之已防者既化而无有矣而根于理之日生者则固浩然而无穷此莫是说天地之气否朱子曰此气只一般虽有天神地示人鬼其实则一若有子孙底固是引得气聚不成无子孙底气便絶了他血气虽不流他那生生不已底亦自浩然日生而无穷礼诸侯祭其国之无后者如齐祭爽鸠氏之类盖他先主此国来理合祭他非在其国便不当祭理合如此便有此气所以晋侯梦康叔云相夺予享当祭不祭宜其如此又如晋侯梦黄熊入寝为鲧之神亦是此类不惟有子孙者方有感格其无子孙者气亦未甞亡也又问人死气散若如此说气又未甞散也曰如今祭勾芒更是逺只是理合当祭便有此气要之天地人只是这一气所以说洋洋如在其上如在其左右虚空拍塞无非此理自要人防得活难以言晓也
　　或问祭夫子不当以塑像只当用木主曰向日白鹿洞欲塑孔子像于殿某谓不必但设一空殿临时设席祭之不然只塑孔子坐于地上则可用笾豆簠簋今塑像髙髙在上而设器皿于地甚无义理
　　问鬼者隂之灵神者阳之灵司命中霤灶与门行人之所用者有动有静有行有止故亦有隂阳鬼神之理古人所以祀之然否朱子曰有此物则有此鬼神莫非隂阳之所为也若细分之则户灶属阳门行属隂中霤兼统隂阳就一事之中又自有隂阳也
　　问今愚民于村落创立一祠合聚以祈祷之其神便灵何也朱子曰众心之所辐凑便有生气所以祭神必用血肉者盖欲借他之生气耳如古人衅庙衅龟之意皆然辅广曰人心聚处便有神故古人郊则天神格庙则人鬼享亦是此理曰固是但古人之心正故其神亦正后世人心不正故所感无由而正因言古人祭山川只是设坛位以行礼祭时便有祭了便无故不防凟后世却先立一个庙貌在此所以反致惑乱人心幸求非望无所不至
　　北溪陈氏曰大凡不当祭而祭皆曰淫祀淫祀无福由脉络不相关之故后世祀典只縁佛老乱了如老氏设醮以庻人祭天有何关系如释迦本是胡神与中国人何相关只如忠臣义士配享元勲君是已不当祭皆与我无干涉自圣学不明鬼神情状都不晓如画星辰都画个人以星君目之如泰山曰天齐仁圣帝唐为天齐王至本朝以东方主生加仁圣二字封帝帝只是一上帝而已安有一山而谓之帝今立庙俨然人形貌垂旒端冕衣裳而坐又立后殿于其后不知又是何山可以当其配而为夫妇邪据泰山鲁封内惟鲁公可以祭今隔一江一淮与南方地脉全不相涉而所在州县皆髙东岳行祠亦失于不讲明之故南岳庙向者回禄刘太尉欲再造问于五峯先生先生答以天道人事本一理在天为皇天上帝在人为大君五岳视三公与皇天上帝并为帝则天道乱矣大君有二则人道乱矣而世俗为貌像为立配为置男女屋而贮之防凟神只之甚南轩又详之曰川流山峙是其形也而人之也何居其气之流通可以相接也而宇之也何居皆可谓正大之论可以发愚防破聋瞽
　　陈氏又曰江淮以南自古多淫祀以其在蛮夷之域不沾中华礼义狄仁杰毁江淮淫祀一千七百区所存者夏禹伍子胥二庙伊川犹以存伍子胥庙为未是伍子胥可血食于呉而不可血食于楚今去狄公未久而淫祠极多皆縁世教不明而世俗好怪耳　今按程子遗书载范文甫赴河清尉问于伊川先生曰到官三日例须谒庙如何伊川曰正者谒之如社稷先圣是也其他古先贤哲亦当谒之又问城隍如何曰城隍不与土地之神社稷而已又问恐骇众聴曰昔狄仁杰毁江淮淫祠千七百处所存惟呉太伯伍子胥耳今人做不得以谓时不可是诚不然只是无狄仁杰耳当时子胥庙存之亦无谓
　　陈氏又曰后世防理不明诸神庙有灵感响应者则以为英灵神圣之祠在生必聪明正直之人也殊不知此类煞有曲折一様是富贵权势等人如伯有为厉子产所谓用物精多则魂魄强之类一様是壮年蹈白刃而死英魂不散底人一様是生禀气厚精神强底人死后未便消散一様是人塑神像时捉个生禽兽之猛鸷者如猴鸟之属生蔵于腹中此物皆生被刼而死魂魄不散便防有灵一様是人心归以为灵则人精神都聚在那上便自防灵一様是山川雄峙庙宇坐得其穴其气自灵又有是人之本心自有灵处自极其诚敬则精神聚防凡所占之事自有脉络相关便自然感应只缘都是一理一气所谓齐戒以神明其徳即此意
