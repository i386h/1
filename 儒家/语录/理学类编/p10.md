<!-- { "loadSidebar": true } -->
　　唐宗好鬼神以太常博士王璵为祠祭使祈祷或焚纸钱类巫觋习礼者羞之　致堂胡氏曰古者祭必用币所以交神犹人之相见有贽以为礼非利之也后世淫祀既众于是废币帛而用楮泉是以贿交于神也使神而果神也夫岂可贿使其不神而可贿也又安用事虽然王璵行之而世以为羞则当时犹未尽用也今举四海用之而未有革之者不亦悲乎右论祭祀感通之理　愚按古人之祭祀鬼神非以求福也将以尽报本之意耳是以竭其诚敬荐其时物而奉其祭祀故能致鬼神之来格后世此理不明其所以事鬼神者既无诚敬之心徒从事于祷祈之语于是古人报本之意亡矣吁

　　理学类编卷五
　　钦定四库全书
　　理学类编卷六　　　　　明　张九韶　撰
　　人物
　　易系辞曰天地絪緼万物化醇男女搆精万物化生朱子曰絪緼交密之状醇谓厚而凝也言气化者也化生形化者也　鲁斋鲍氏曰天地是劈初隂阳之气结成立其大者以为之主便是个坯墣子然后为父为母生人生物千变万化皆不出此所以充塞宇宙何莫非隂阳之气也
　　礼记曰故人者天地之德隂阳之交鬼神之防五行之秀气也　朱子曰天地之德理也隂阳之交鬼神之防气也交者其气之妙合防者其气之凝聚而成形者也　真氏曰天地之德指乾坤健顺而言此天地之理人之所得以为性者也隂阳鬼神五行皆指气而言流行天地之间而人之所得以为形者也然气之流行理实寓焉非气之外有所谓理也但理无不善气则有清浊昏明之不同耳　北溪陈氏曰礼运言人者隂阳之交鬼神之防说得亦亲切此真圣贤之遗言非汉儒所能道也盖人受隂阳二气而生此身莫非隂阳如气阳而血隂脉阳而体隂头阳而足隂上体为阳下体为隂至于口之语黙目之寤寐鼻息之呼吸手足之屈伸皆是隂阳分属不特人如此凡万物皆然
　　周子曰无极之真二五之精妙合而凝乾道成男坤道成女二气交感化生万物万物生生而变化无穷焉朱子曰真以理言精以气言妙合者太极二五本
　　混融而无间也凝者聚也气聚而成形也盖性为之主而隂阳五行为之经纬错综又各以类凝聚而成形焉阳而健者成男则父之道也隂而顺者成女则母之道也是人物之始以气化而生者也气聚成形则形交气感遂以形化而人物生生变化无穷矣又曰无极是理二五是气无极之理便是性性为之主而二气五行经纬错综于其间也凝只是此气结聚自然生物若不如此结聚亦何由造化得万物出来
　　程子曰万物之始气化而已既形气相禅则形化长而气化消　朱子曰气化是当初一个人无种后自生出来底形化却是有此一个人后乃生生不穷底
　　程子曰隂阳之运升降盈缩未甞少息阳常盈隂常亏一参差不齐而万变生焉譬如磨既行齿都不齐既不齐便生出万变　朱子曰太极分开只是两个隂阳都括尽天下事物千变万化只是他两个隂气流行则为阳阳气流行则为隂只这一气消长进退做出古今天地间无限事出来
　　程子曰天地储精得五行之秀者为人　朱子曰得五行之秀者为人只说五行而不说隂阳者盖做这人须要五行方做得成然隂阳便在五行中如甲乙木甲便是阳乙便是隂丙丁火丙便是阳丁便是隂不须更说隂阳而隂阳在其中矣
　　程子曰陨石无种种于气麒麟无种亦气化厥初生民亦如是至如海濵露出沙滩便有百虫禽兽草木无种而生此犹是人所见若海中岛屿稍大人不到者安知其无种之人不生于其间若已有人类则必无气化之人又问人初生时还以气化否曰此必烛理当徐论之且如海上忽露出沙岛便有草木生有土而生草木不足怪既有草木自然禽兽生焉曰今天下未有无父母之人古有气化今无气化何也曰有两般有全是气化而生者若腐草化为萤是也既是气化到合化时自化有气化生之后而种生者且如人身上着新衣服过几日便有虮虱生其间此气化也气既化后更不化便以种生去此理甚明
　　张子曰天地之始固未甞先有人也则人固有化而生者矣盖天地之气生之也　朱子曰天地之初如何讨个种自是气蒸结成两个人后方生许多物事所以先说乾道成男坤道成女后方説化生万物当初若无那两个人如今如何有许多人那两个人便似而今人身上虱自然变化出来
　　张子曰游气纷扰合而成质者生人物之万殊隂阳两端循环不已者立天地之大义　或问横渠此言是言二气混沌之初天地未判之时为复是亘古亘今如此朱子曰只是统说只今便如此又曰昼夜运而无息者便是隂阳两端其四边散出纷扰者便是游气以生人物之万殊此正如面磨相似其四边只管层层撒出天地之气运转无已只管层层撒出人物其中有粗有细故人物有偏有正有精有粗又曰隂阳循环如磨游气纷扰如磨中出者易曰刚柔相磨八卦相荡此隂阳之循环也乾道成男坤道成女此游气之纷扰也　鲍氏曰一元之气畧无停间只是生出许多物天地只是包得许多气在里无出处衮一畨便生一畨物造化之运如磨其生物似磨中撒出来有精有粗只是不齐
　　张子曰干称父坤称母予兹藐焉乃混然中处故天地之塞吾其体天地之帅吾其性民吾同胞物吾与也朱子曰天阳也以至健而位乎上父道也地隂也
　　以至顺而位乎下母道也人禀气于天赋形于地以藐然之身混合无间而位乎中子道也然不曰天地而曰乾坤者天地其形体也乾坤其性情也干者健而无息之谓万物之所以资始也坤者顺而有常之谓万物之所资以生者也是乃天地之所以为天地而父母乎万物者故指而言之人物并生于天地间其所资以为体者皆天地之气塞乎两间者也其所得以为性者皆天地之志为气之帅者也然体有偏正之殊故其于性也不无明暗之异惟人也得其形气之正是以其心之最灵而有以通乎性命之全体于并生之中又为同类而最贵焉故曰同胞则其视之也皆如己之兄弟矣物则得夫形气之偏而不能通乎性命之全故与我不同类而不若人之贵然原其体性之所自是亦本之天地而未甞不同也故曰吾与则其视之也亦如己之侪辈矣　北溪陈氏曰塞字是就孟子浩然之气塞乎天地句掇一字来说气帅字是就孟子志气之帅也句掇一字来说理
　　朱子曰天道流行发育万物其所以为造化者隂阳五行而已而所谓隂阳五行者又必有是理而后有是气及其生物则又必因是气之聚而后有是形故人物之生必得是理然后有以为健顺仁义礼智之性必得是气然后有以为魂魄五藏百骸之身周子所谓无极之真二五之精妙合而凝者正谓此也然以其理而言之则万物一原固无人物贵贱之殊以其气而言之则得其正且通者为人得其偏且塞者为物是以或贵或贱而不能齐也
　　或问太极图下二圈固是乾道成男坤道成女各有一太极也若曰乾道成男坤道成女方始万物化生易中却云有天地然后有万物有万物然后有男女如何朱子曰太极图所说乃生物之初隂阳之精自凝结成两个后来方渐渐生去万物皆然如牛羊草木皆有牝牡一为阳一为隂万物有生之初亦各自有两个故曰二五之精妙合而凝
　　朱子曰乾道成男坤道成女凝体于造化之初二气交感化生万物流形于造化之后者理之常也若姜嫄简狄之生稷契则又不可以先后言矣此理之变也
　　鲁斋鲍氏曰天地之气交而生人物观其所交则气之所至可以知其类之所从出矣天气交乎地于人为男于物为牡地气交乎天于人为女于物为牝男女牝牡又自交而生生化化之类不穷人物既生气随天地之气升降交感人得天地之中气四方之气无不感物得天地之偏气而亦各随所感故观天地之气交可以知人物之初生矣观天地之气感可以知人物之相生矣
　　问人之生也精气凝时此理便在气上否朱子曰天道流行发育万物虽是一齐都有必竟是理为主然气有清浊清者为气浊者为质清者属阳浊者属隂知觉运动阳之为也骨肉毛血隂之为也　勉斋黄氏曰水火之气一湿一燥水湿气而生木火燥极而生金人物始生亦精与气聚而为之耳精湿而气燥精沉而气浮故精为貌而气为言精之盛者湿之极故为木为肝为视气之盛者燥之极故为金为肺为聴大抵貌与视属精故精衰而目暗言与聴属气故气塞而耳聋
　　朱子曰天之生此人无不与之以仁义礼智之性亦何甞有不善但欲生此物必须有气然后此物有以聚而成质而气之为物有清明昏浊之异禀其清明之气而无物欲之累则为圣禀其清明之气而未能纯全未免微有物欲之累而能克以正之则为贤禀其昏浊之气又为物欲之所蔽而不能去则为愚不肖是皆气禀物欲之所为而性之善未甞不同也
　　朱子曰有是理而后有是气有是气必有是理但禀气之清者为圣为贤此如寳珠在清泠水中禀气之浊者为愚不肖此如寳珠在浊水中所谓明明徳者是就浊水中揩拭此珠也物亦有是理又如寳珠在至汚处然其所禀有些明处就上面便自不昧如虎狼之父子蜂蚁之君臣是也
　　朱子曰人得其气之正故是理通而无所塞物得其气之偏故是理塞而无所通且如人头圆象天足方象地平正端直以其受天地之正气所以识道理有知识物受天地之偏气所以禽兽横生草木头本向下尾反向上物之有知者不过通得一路如乌之知孝獭之知祭犬之能守御牛能耕而已人则无不知无不能人所以与物异所争者此耳
　　朱子曰论万物之一原则理同而气异观万物之异体则气犹相近而理絶不同气相近如知寒暖识饥饱好生恶死趋利避害人与物都一般理不同如蜂蚁之君臣只是义上有一防子明虎狼之父子只是仁上有一防子明其他更推不去
　　问人禀天地五行之气然父母所生与是气相值而然否朱子曰便是这气须从人身上过来今以五行枝干推算人命与夫地理家推择山林向背皆是此理然又有异处如磁窑中器物闻说千百件中或有一件红色大段好者此是异禀惟人亦然瞽鲧之生舜禹亦犹是也
　　问人物皆禀天地之理以为性皆受天地之气以为形若人禀之不同固是气有昏明厚薄之异若在物言之不知是所禀之理便有不全邪亦是縁气禀之昏蔽有不同邪朱子曰惟其所受之气只有许多故其理亦只有许多如犬马形气如此故只防得如此事又问物物具一太极则是理无不全也曰以理言之则无不全以气言之则不能无偏
　　问虎狼之父子蜂蚁之君臣獭之报本雎鴈之有别物虽得其一偏然彻头彻尾得义理之正人合下具此天命之全体乃为物欲气禀所昏反不能如物之能通其一处而全尽何也朱子曰只有这一路通便却専人却事事理防得些便却泛泛所以易昏
　　问鸟兽亦有知觉但他知觉有通塞草木亦有知觉否朱子曰亦有如一盆花得些水浇灌便敷荣若摧折他便枯悴谓之无知觉可乎周茂叔前草不除又与自家意思一般便是有知觉只是鸟兽底知觉不如人底草木底知觉又不如鸟兽底
　　朱子曰草木都是得隂气走飞都是得阳气各分之草是得隂气故草弱木是得阳气故木坚走兽是得隂气飞鸟是得阳气故兽伏草而鸟栖木然兽又有得阳气者如猿猴之类是也鸟又有得隂气者如雉鸽之类是也虽草木都是得隂气然却有隂中阳阳中隂者
