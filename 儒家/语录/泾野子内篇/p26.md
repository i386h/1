<!-- { "loadSidebar": true } -->
　　象先问圣人无我人便有我者何故先生曰只是不仁不仁故有我人一有我则人便得与我为敌虽近日兄弟朋友数人中间亦便许多町畦藩篱隔断了是以西铭言乾坤便是吾父母物便是吾与他把己身放在天地万物中作一样防故曰仁者以天地万物为一体问顔子能几于无我何以于夫子犹有高坚前后之叹乎曰顔子三月之后未免有一息夫子便无息譬之天然其为物不二故今日是晴的来日之阴便不可知其生成品彚人便不可得而测又曰此便是夫子之髙坚前后处此顔子所以犹用仰钻瞻忽工夫
　　先生谓诸生昨防仰钻瞻忽亦有得否诸生未及应一生遽问逝者如斯先生曰防来汝还未曾仰钻瞻忽也一生又黙然不应先生曰道体本是个不息的此处心不存亦便是息了与这逝水不相似顷之又问程子云天徳王道而归其要于慎独与王道若不相及也先生曰舜之治起于沩汭文之化始于刑于后世只从外面做将来所以纵做得好只是个杂霸是故王道在慎独久之自强不息久之纯亦不已发之事业便是纯王之治程子把慎独王道打做一片説此语甚切
　　象先问抑戒賔筵诸侯之诗何以不居国风豳风王业根本所系也何以不入雅先生曰抑戒宾筵武公入于王朝时为是诗以讽厉王豳风周公遭流言居东而作者也然则抑賔筵何以为雅之变豳何为居变风之终曰抑戒賔筵刺厉王之词君臣相刺其能正乎文中子又不云变而克正危而克扶始终不失其正其惟周公乎系之豳逺矣哉
　　先生曰夫子在乡党而恂恂原他谦谦之志自是如此非是矫饰取容悦的至于宗庙朝廷也须便便不然或至害事病民此处可见夫子爱兄敬长之心为国为民之念故观圣人之言貌当先观圣人之心术才得象先问疏食菜羮祭只恐作字亦无害先生曰然诗云疆埸有瓜故亦有瓜祭的又曰圣人存心不茍只在这小节上愈加敬见得如着件絺绤他便欲表出不见体如个席不正亦便不坐食饐而餲亦便不食皆是礼节之细而中庸天下国家之九经夏商周之因革损益亦是此物故乡党一篇多是饮食衣服言动之微而天下万世之大经大法皆自此出故每谓此篇是夫子行之一贯
　　有一生丧其室情不能自制来见请教先生曰汝父母何如对曰幸康泰汝兄弟何如对曰能成立先生笑曰父母俱存兄弟无故此是最乐的夫何忧又云但妻颇贤故情有不能自克尔先生曰有子乎对曰有三子先生曰子存即妻存矣若为妻如此万一手足有变当何如万一怙恃有变又当何如夫妻贤是汝刑于之功至于死生寿殀有命存焉汝不得而与也生又云适见一先生示教云此处只好为学如何先生曰我才所言非是学耶其生时亦有悟








　　泾野子内篇卷二十
　　钦定四库全书
　　泾野子内篇卷二十一
　　明　吕柟　撰
　　太常南所语
　　乙未正月二十八日先生至太常南所曰诸友今日聚讲而不懈者必意气之相孚也如有疑处俱当吐露无隠我尝谓孔门诸贤真得唐虞精一之学如子路不悦又曰子之迂也宛然唐虞都俞吁咈之遗看来唐虞圣贤尚相辩难吾人万不及前圣如何隠而不露蓄疑不发问寡尤寡悔何以谓禄在其中先生曰欲贵者人之同心也禄在其中者人人有贵于已也然则何以谓多闻多见曰多闻如稽之典籍询之父老多见如论古人之行事观今人之善迹是也杨应诏曰焉得尽天下之闻见乎曰有好问好察之心则于闻见也惟忧其不多应诏又云如天下之兵戎边务必须读天下之书识天下之险阨如何而为要塞如何而为处置得宜然后履斯任而不差若未先明诸心徒恃居官専资于人恐不可也先生笑曰予尝谓舜有四个耳目禹有九个手足盖舜以四海之耳目为耳目禹以九州之手足为手足也舜禹以至公至仁为本是故察迩言拜昌言自能天下风动允殖并不在于多闻见也邦彦云如边务当先有闻见于已此固是至于中间人情之未安土俗之未便必须询诸父老度诸时势然后举措克成其事若徒持一己之见执一定之法而应天下之变不防败乃公事乎一生说舜闻善言见善行若决江河其心只是虚以受人应诏未俟其言之毕而又问先生曰一人之闻见邦彦尚弗能取而欲取天下之闻见信乎难矣看来心还要虚如心一虚则虽天下之闻见不见其有余如或弗虚则虽一人之闻见亦秪见其足矣吾辈今日聚讲亦不可徒多闻见而心不求其虚也
　　问夫子尝云放郑声何以又诗存郑卫之风而不删先生曰夫子之放郑声者非放郑卫之诗也盖言成文谓之声郑人生于沙土之上声音婉媚甚荡人心志故特曰放之若今郑诗纪一国致乱之由为后世兴亡之戒尽目之淫乱之诗可乎后来唐之杜甫鲍照诸人或愤忠而咏或伤时而发虽不足以继三百篇然人诵之其世之衰乱俗之薄恶皆得知之此亦不可忽也
　　应诏问礼乐不可斯须去身如应诏近来独处静坐或对众人未免乐于放肆而恶于检束心欲严整而终不能如之何先生曰还是不敬心一于敬则自庄肃矣应诏曰诏心非不欲庄肃特无下手工夫先生笑曰敬外又岂有工夫耶惟熟于心则自不难耳王材起曰杨邦彦通为诗文纒缚故有是说先生曰子卿可谓邦彦之直友矣但人有聪眀切不可错用我敝省有一先生天资甚髙笔力甚健每作文陋韩苏而驾马班赋诗卑李杜而迈汉魏真可谓一时之才士矣我尝谓使斯人而在孔门好学不已则何顔曽思孟之不可为特其所见未破故终身滞于此耳邦彦果能先立乎其大者由是文必法六经诗必法三百则凡措诸言词者一皆胸中流出有何不可
　　邓廷选问人而不仁如礼乐何先生曰仁还是礼乐之本夫子序此章于八佾歌雍之后者盖言季氏之不仁也故曰是可忍也孰不可忍也忍即是不仁先儒尝以公言仁又以爱言仁爱字最説得好如人深有爱君亲上之心则自不敢越礼僣乐矣又问序和与仁何以别先生曰譬如事官长处僚友今日之相聚长少次立便是序中间从容揖逊便是和若皆出于真诚恻怛此便谓之仁然必仁为之主则自然无不和无不序又问林放问礼之本夫子何不告之以此而止云俭戚先生曰俭戚岂就为礼之本哉盖礼贵得中如人家行吉礼一般専事奢侈固过也若一于俭而无敬则又不及矣至于有亲之丧専事繁文固过也若一于哀戚而凡附于身附于棺者通不着意岂得为礼之中乎故谓俭戚为礼之本则不可也谓俭戚近礼之本可也观一宁字自见
　　王材问韶之尽美与武未尽善固在于揖逊征伐而谓性之反之何以见也先生曰舜之由仁义行得于性之者武之盘盂几杖有铭丹扆有箴实由于反之故发于音容上皆可见也应诏曰先儒谓治定制礼功成作乐在三代则有大夏大武在汉唐亦有七徳九功之舞我太祖之定天下有陶凯宋濂王祎牛谅博学诸贤乃于礼乐二书不定今礼有大明集礼至于乐则阙然是岂乐之难制乎抑乐之难究其音而不制之乎先生曰如邦彦之论似乎乐之难以予论乐似乎乐之易我尝说贾谊每劝文帝改正朔兴礼乐文帝谦让曰方今天下疮痍万民失所我于礼乐未遑也后人云使文帝能用贾谊不知如何其制作也我说文帝不暇于制作之文而真有制作之实恭修黙示敦朴为天下先斯时吏安其官民乐其业闾阎餍梁肉海内讴歌虽谓非文帝之礼乐不可也至武帝以李延年为协律郎以公孙卿壶遂而改正朔定厯数斯时海内虚耗百姓疲敝起为盗贼人甚以亡秦之续讥之虽谓武帝之能礼乐不可也国初之事岂非汉文之意乎哉吾辈今日相聚正要学术讲得眀白后有州牧公卿之责务要求礼乐之实先以爱民之心为本始得切不可今日更一法度眀日更一礼乐以致天下哀怨也独不观宋之王安石学问何尝不博亦只为欲变礼乐壊尽天下苍生至今人不屑齿者不急其本也邦彦所谓作乐其亦知所先后乎众愕然曰此先生端本之论也
　　应诏问敬以行简与居简之简同乎曰敬是行简之本如居简则一于茍而不能临民者也应诏起曰敬以行简固然如簿书钱谷之繁军戎祭祀之事皆国用所不能无者若徒执一行简亦可乎先生曰此正见行简有其要也彼诸葛孔明每事必周勤后来便食少事繁此盖不知其要矣应诏又问然则要在用人乎曰要在于敬能敬以自治而无纎毫私滞于其中则自然防用人自然防理财事事有绪而不乱矣如自家无敬之本惟事茍简吾见一身且弗治安望其能临民看来今日之讲不难于简而难于敬贤辈他日居位涖政切不可忽此敬字
　　问不迁不贰如何先生曰不迁怒发而中节之和不贰过防于喜怒哀乐未发之中顔子逐日在这性情上用功怎麽不谓之好学又问何以见得性情曰七情之中惟怒为甚怒而不迁则凡七情皆得其正矣人性至善本无过失过而不贰则驯致于至善矣应诏问做不贰工夫有甚下手先生曰不贰中要一个勇字能勇则改过不吝不迁如何曰凡人之有怒必先有私心系累故程子谓忘怒而观理之是非然欲到忘处必须于私心一刀斩断方才做得非勇亦不能邦彦若欲下手盍先从勇上用功讲毕又曰致广大而尽精微始可语夫不迁怒极髙眀而道中庸始可语夫不贰过
　　先生讲古有三疾谓诸生曰天下人病痛甚多夫子独叹三件者何谢顾曰狂者是过的一边矜者类乎狷是不及一边愚则不能狂又不能狷天下只是三等人故夫子叹乎曰诚然但古人之疾犹是实心今人虽三疾亦不似古盖习俗之染甚可恶也问夫子言性相近习相逺矣又言唯上智与下愚不移者何言人性相近其本元无不善但习染后始相逺也除是上智下愚者则不能移耳盖言人性之善也如尧舜桀纣顔回越椒数百年之内亿万人之中始有一人焉看来天下可移者还多而不可移者甚少可见还是性之本善也一生曰此兼气质之性乎曰天命之性非气质何处求如何分得恶亦不可不谓之性如之何曰嘑蹴之食乞人不屑此亦可见然终不如孟子曰人无有不善水无有不下合观之更觉亲切至于韩子性有三品之说似有两可之疑误看了上智下愚也
　　问鄙夫何以不能事其君先生曰鄙如边鄙鄙陋之鄙非王都之内一般人惟鄙陋则心小阿谀为容逢迎为悦终日患得患失更有甚念头到君上也
　　先生曰论语只学而与孝弟两章便可尽为学之道学个甚麽也只是个仁然学仁从那里起只于孝弟上起孝弟则九族惇睦以此百姓昭眀以此于变时雍鸟兽鱼鳖之咸若者以此孝弟便是个根因而仁民爱物之枝叶花萼油然而生不能已也如西铭便具为仁的道理象先问然则西铭可以尽仁乎曰程子谓西铭言仁之道为仁之方也而孝弟则所以行仁之本也是故君子务本不可専靠西铭不然则墙屋上贴的仁与身体上贴的仁岂能相干邪
