<!-- { "loadSidebar": true } -->
　　霄问通鉴帝魏纲目帝蜀史约则主汉而平书征伐云者何先生曰凡一统则称帝帝魏自中原而言帝蜀自接汉而言皆偏辞也平书其实乎犹战国之例赧王殁虽东周君不得称帝也曰王莾已一统不存新纪者何曰建武元年帝孺子始弑于临泾又何新纪之先存言问郑子产及申屠嘉同师伯昏瞀人子产耻嘉之兀也每出入不与并嘉遂以形骸之外耻子产嘉其徳充欤先生曰嘉其徳充则弗兀矣夫子产不耻其同门而耻其出入是舍门而出入也师其何如哉是嘉非子产之友瞀人非子产之师兹庄周之诞乎
　　先生谓舜谟曰君子正其体而后观衣裳之章奠其室而后观山藻之饰志不足而荣华其言难以适治矣王仲淹谓陆机文予不信也不然何父子兄弟皆不保乎呜呼道不足而攻文者可以戒矣
　　东林书院语
　　用问镇守之害使人不能聊生何也先生曰此非知制勅者之过邪故不为作欺人勅则朝廷奚遣故不为作欺人勅则镇守奚害彼镇守者又何足道哉
　　伊问书终于秦誓者何先生曰秦誓其可以作圣乎夫人不患于有过患于有过不知悔而改也悔而改之虽秦穆也尧舜皆可爲矣故书以二典始以秦誓终先生谓子言曰诗有三教风言乎其俗也雅言乎其政也颂言乎其德也故读风而知俗之美恶取舍之教立矣读雅而知政之正变兴废之教立矣读颂而知徳之浅深几微之教立矣故贤而后能知风圣而后能知雅神而后能知颂故徳以善政政以善俗
　　李继祖问吏而登仕劳而进官王仲淹以为秦之余酷者何先生曰选材而仕犹或偾事度徳而官犹或病国材徳不据而以吏与劳焉多见其弃民也三代间宁有是乎
　　叔用曰尹彦明程门之高弟也为母而诵金刚者则何居先生曰斯其母平日之所嗜也然亦夫子学仁之误乎过此则舜之顺亲矣
　　胡子有其友死访哭道焉先生曰夫子不云乎哭诸寝门之外曰为位乎曰为位曰奠乎曰奠曰礼乎曰礼不可以莫之实也夫奠其实哭乎
　　先生谓叔用曰师友之功诚大也渭南薛公之学某以为所自得也尝遇于长安僧舍而叩焉公曰敬之以兰州周蕙为师陜州陈云逵为友夫周有朱寿昌之行陈有程正叔之志乃然后知薛子之学矣择师选友其可易乎
　　先生谓介曰予闻诸思庵薛子曰介庵李锦闗西之豪杰也甘贫守道好学至死不倦今亾矣夫夫薛子其亦见介庵而兴起者乎
　　介问程门之髙弟先生曰其尹彦明乎曰不有游杨乎曰游杨粗曰游杨之精近于禅曰此其所以粗也曰尹在朱门当何贤曰虽朱元晦且让焉况其门人乎尹在孔门则何若曰其学颜子而未大者乎
　　客有言滇南之田浮于水上者可盗而移也马子谿田曰其犹学之无本有浮名而为物诱者乎先生曰此谓致知在格物
　　先生谓薛生曰河津薛徳温先生直内方外果敢自取可谓得鲁斋许子之传矣蒲州衞述先生学于河津先生忠信无诡可透金石可谓不愧乃师矣予闻诸蒲州王绅先生云
　　门人问避祸先生曰徙义问谋生曰安命又问焉曰非义之祸君子不避非命之生君子不谋
　　官问友三益者何先生曰友多闻不如友谅友谅不如友直故夫子以友直为首
　　杨明乆之妻死其子之服未祥也其继妻又欲死有为杨子谋者欲为其子先娶也杨子惑而问焉先生曰此大伦也使汝子无知则可如其有知也不归怨于子乎君子宅身一曰义二曰命祸福不与焉尝闻教子以义方子是之举亦为纳之于邪矣
　　权用问文之不明者何先生曰行之不笃也久矣何谓也曰学之不讲也久矣安得讲学之人与之论行乎安得笃行之人与之论文乎
　　三过而不改者是为玩过三祸而不惧者是为乐祸斯其人终不可与入尧舜之道也
　　先生谓马子谿田曰外曾祖宋公之徳某未之今见也某闻诸长老曰公之为书生也采薪养亲面无戚容教授沈府沈王语黙禀度焉曰真吾师也及其垂殁也墓位当絶穴子弟请易之公曰玉兄弟四人当谁易也卒定焉此与曾子易箦亦近哉马子曰理闻王太师端毅公评西安人物矣比宋公于汉毛苌伏生
　　霄问曰尧视天下重于己子然乎先生曰然昔尧以天下之故捐二女于虞舜若试之而不登庸焉二女为虚归矣及舜既可用也又废乎丹朱当是时也视天下重视二女九男轻然则孟子何以言幼吾幼以及人之幼曰推恩之仁笃近而及逺博爱之仁舍小而谋大李立卿曰陈白沙几乎崇效天薛文清几乎卑法地矣先生曰智崇亦由礼卑礼卑亦由智崇易曰一隂一阳之谓道夫二子之道某未之能习也然而尝闻其大节矣白沙狂而未足文清狷而有余由孔子言之皆可以入道始学者如趋焉文清其正矣

　　泾野子内篇卷二
　　钦定四库全书
　　泾野子内篇卷三
　　明　吕柟　撰
　　东林书屋语
　　郑子訚问礼庶子为所生母练冠麻衣縓缘为父后者无服父死始为其母缌今亦斩衰何先生曰由父视之有妻妾也由子视之知其母不敢知其妾也生身之恩莫大焉而不三年非所以存其子也故孟子曰虽加一日愈于己且继母慈母养母皆三年生母而不三年何居父命他妾养己者比于父之他妾生己者不既轻矣乎生母无服虽圣人之制亦可改也继母者何曰子夏曰其配父与因母同孝子不敢殊也慈母者何曰子夏曰贵父之命也贵父之命即同母不亦重乎且孔子又何以非鲁昭公之练冠也曰孔子又不云乎子生三年然后免于父母之怀夫慈母固有三年之怀矣不然不生不然不长不然不知有父也养母者何曰吾母不以其子为子也吾斯出养母不以其子为子也吾斯入吾母既不三年养母又不三年天下岂有无母之子哉先生谓祖学曰君子之事君也格其心不耀其宠时其谏弗谋其身请闻焉曰昔者蘧伯玉谓顔阖曰形莫若就心莫若和就不欲入和不欲出形就而入为颠为灭为崩为蹶心和而出为声为名为妖为孽其知此夫鸾问乾元者始而亨者也以下者何先生曰言四德一理也是故或别而言之以尽其用或合而言之以着其体是故乾元始亨言亨即元也其利贞即乾元之性情也故干始即能以美利利天下则亨利贞者非乾元之外又有物也故刚健中正纯粹精之七言以赞此也六爻以明此也故圣人乗六龙以御天通其变使民不倦云之比亶其然乎
　　先生谓周官曰先君子临丧必能图其终临祭必能格其神临讼必能辩其疑临谮必能知其故临患必能图其安予当事不能酬必责予曰汝所读书奚在邪故马谿田谓先君子不言而躬行
　　珫问文先生曰治左氏周官问文曰治尚书原勲问文曰治孟子权用曰何谓也曰珫俚而不则官易而不典勲博而不畅
　　子訚问父卒嫡孙为祖父母祖卒为曾髙祖父母斩衰者何先生曰父祖子孙一体也祖丧其子则孙丧其父也故祖卒曾祖曾孙犹父子也曾祖卒髙祖孙犹父子也
　　伊问秦鞅何以开阡陌也先生曰垦弃地以尽地利听买卖以尽人力定永业以絶归授耳曰可乎曰废先王之法恶乎可也然则始皇又何以令黔首自实田也曰井田既废民多兼并故舍田税人地数未盈其税又备曰可乎曰是逐民也或耕豪民之田见税十五者何输田主也曰可乎曰里有公侯之贵此之谓也
　　霄问仲止之冠也渭阳公不为主以应賔而子代之者何先生曰吾父告诸庙使某习礼于君子敢不执其劳古者筮日于庙所卦者执卦以示主人今以大统厯选日何曰制也帷房设洗陈服皆如礼矣乃不用爵弁服皮弁而儒弁襴衫丝弁皂衫者何曰亦由夫制也古可因者则从古古可革者则从今古冠者见于母母拜之今四拜于母母坐受者何曰子虽黄耉台背不可无亲也母而拜子古之不可从者也
　　达问勾践之事吴也用大夫种之谋以己女女吴王大夫女女吴大夫士女女吴士复纳美女于太宰嚭抚越十四年而遂灭吴董子所谓先诈力而后仁义者也孟子比诸太王不亦过乎先生曰勾践固非太王之俦矣然其愤檇李之败而栖会稽也葬死问伤养生吊忧送徃迎来去恶补不足免者医病者救怨旷者有罚国人三请战而后兴师可谓知辱自愤近于智矣当是时也有如此君者乎故秦穆公五霸之亚也孔子以其悔过可以入圣也录其书以终尧舜越勾践诸侯之末也孟子以其知耻足以入智也取其志以并汤文圣贤乐善弃过之心如此夫
　　刘子曰晚宋羣臣遇难皆避去太后下诏切责至以无顔见先帝于地下为言及论守节而独称李复侍郎一人然则宋人材何以寡乎先生曰死难之士安石辈皆逐之于前矣避难之士皆至矣又何以责其不死乎故张敬夫曰仗节死义之士当于直言敢谏中求之官问婚有六礼今用纳币请期亲迎者何先生曰纳吉纳征纳采实未尝亡也但行之茍简耳问纳币曰昔文中子谓婚娶论财之非道今天下皆论财欲兴桃天肃雝之化不亦难乎无惑乎治日之少也
　　先生谓九川子曰汝帖不若绛帖之尔眞也夫书入木石即失厥初得三遗七取形去神者皆汝帖也夫书存意尚可考迹在世亦可辩故三代之书圣世之书也其文典两汉之书治世之书也其文朴秦始渝古变国之书也其文竒魏始通元茍国之书也其文浅晋宋齐梁陈隋乱国之书也其文冶而捷后魏北齐后周诸代盗国之书也其文粗而厉唐衰矣其文淫于晋宋虚矣其文芜于元九川子曰果哉唐虽篆亦俗汉虽亦古世变趋下如此夫
　　官问程子曰露者星月之气所为故夜隂则无露先生曰不然亦地气耳夫当春夏之时地气之升也重则为云为不重则不为云而为露当秋冬之时地气之升也重则为云为雪不重则不为云雪而为霜其究则亦天之气感之耳如以为星月之气而为露也冬夜岂无星月乎奚不露夫天之露霜犹人之语黙也子亦求之己而己矣
　　官问孔子奚不论日月雹先生曰昔在子路问事神夫子且不对曰未能事人夫圣人论人如此其亟也人犹舍而求之渺茫如圣人而论日月雹也后之流弊不可胜言矣然其言人即言天也言天即言人也故春秋纪日蚀雹水旱霜雪皆为言乎人
　　洙问外想难絶先生曰心无主则客邪交侮矣又曰以其可想换其不可想何以有主也曰礼义浸灌耳比其乆也心与理一虽有客邪不能入矣今有言读书非力行者以予言之背过四书六经真力行之士也盖非心好义理则六经四书不能入胸中矣洙无独谈而不苦学
　　官问扬子云曰通天地人之理谓之学先生曰子云焉知学何谓也曰苍苍者岂天理茫茫者岂地理哉恶乎学曰通人则通天地
　　有督粮防政法严而令刻过泾野草堂先生谓之曰昔者粮额之初定也西安南有沣涝□潏北有郑白二渠其地称陆海焉故其额甚重也今官设而职废渠存而水涸然而有司者犹以额征焉如之何民不逃且盗也于是有何副使道亨者闻而奏于朝以修丰润王御史诸渠比水行而远近强弱之用又弗平先生曰果哉兴利不如用人勲问王仲淹谓杜如晦若逢明王于万民其犹天乎则何如先生曰如晦且不能正太宗之闺门况其他乎父子君臣各止其所岂小之乎哉仲淹亦过誉矣
　　官问君子不教子周公则挞伯禽孔子则训伯鱼周公孔子非欤先生曰此孟子因责善之事而说之激也古之圣人自胎姙及食食能言已教之矣子之不教是愈疎不慈也故教则可责善则不可责善非教欤曰教有养之之道责善有服之之道若周公之挞伯禽则为成王也

　　泾野子内篇卷三
　　钦定四库全书
