<!-- { "loadSidebar": true } -->
　　石冈蔡公行取至真定引疾而归泾野子至葵丘访之曰公正可行经济之学胡为又在告乎对曰无甚经济但倦于行尔答曰昔禹八年于外不倦今公乃倦耶已而石冈送至郊外别墅有盘飡石冈曰此自己之馔尔非可以奉客也答曰公亦尚有人己之分乎石冈为之大笑
　　杞县王尹修治社学养济院极整固泾野子甚爱之且称之曰可谓得养老训幼之道矣世之学者一登仕途輙背书册尹其不负所学哉已而出西郭见为社稷坛已成矣恶其狭令人负土数里外以增筑子叹曰此却非予之所取呼其县吏语之曰动土以祭土神神不享可已之
　　九月一日晨起大梁书院欲越汴城以西往诸公皆追至西官防呉廵抚问曰何日离南京曰某日曰某日何以方至于此答曰昨过宁陵黄河水洪大弥漫百余里村落禾稼大半淹没舟过之处适有北风浪如房起打舟逆行阻次茅舎者移日子夜至雎州次日晨飡后始行故迟迟尔廵抚闻之黙然时陵宁方申水灾廵抚未准语故及之
　　王得师京冉继周崇礼送至中牟西十里铺有饯馔因讲治河之事子曰予六年前曾过此见筑沙隄以导河尝笑以为儿戏是以拳石塞洪流也昨见归徳河行舟却悔前见之鄙及见宁陵水害是通改黄河以南漫然后知初见之未谬也二子曰何以先见如此答曰予尝习禹矣以九手九足治水今皆一手一足治水也何谓也答曰用九州人之言治九州之水尔得师曰此在舎己乎曰茍未有精一执中之学虽能舎己恐其从人者又未必是也
　　戴浩孙渐送至郑州西邮亭宗孟出所作三劄五规论子曰文虽博雅然未知其切也夫仁宗之所不足者正在武与务实谨微尔君实之言真对病之药也
　　泾野子至荥阳泥水之间叹曰此城臯虎牢之地北连广武大河南接嵩少王寨青龙诸山真中原之要害海内战争之地也牧斯地者诚宜慎选其人今多处以菲才黎民愁怨室家萧条日后万一有惊独不可虑乎哉
　　再过解州语
　　先生考尚寳绩至真定得迁太常报未至京而囘哭冦司马于榆次又痛王克孝之殁也由芝抵龙居哭其墓尽哀克孝父经府君请即其家见书舎书籍及先师汉唐宋以来诸贤祠叹曰不意克孝相信及此悲不能止少焉经府设席过劝托以痰火不饮与坐诸生皆起劝再以痰火辞及劝之力方曰我为克孝有一日之哀同坐有能饮者勿为我嫌诸生亦皆不饮悲惨移时乃南过州居察院诸生相谓曰书院乃吾师所建今日来亦为书院之兴废及我辈肄业其中者之勤惰尔可复入院请移居书院以破诸生之愚其日夕合用之物皆理葺完具以待明日将移居先过谒乡贤祠仍问各斋肄业者姓氏乃坐考徳堂举才呈课业防到诗则说作了这许多诗也为学不宜多及此巩邦重问春王正月答曰还以夏时为正并不曾改月数如豳风小雅可见予在江南有呉副郎者以七十二家辩正月予曰君记得七十二家我只记得一家尔彼问一家者何曰孔氏夫子不曰行夏之时乎何为如此纷纷哉道流适进茶已卢政为王经府请出过东碑下说此文字太方刻也比到经府宅未及行酒见伶人满前谓政曰今日克孝居第我们惨凄不胜可用此等乎彻去乐器酒四五行后经府问来经某地答曰从榆次致奠冦中丞子惇尔因道昔年在太学时与马子伯循诸友同居闻山右有冦子子敦名天叙者笃道讲学不倦居寓相去数里日暮闻至即欲去访一友不悦止之不听輙去及会子敦礼度雍容坐语移时其归已四皷矣此予今日不远千里致奠哭也酒已再饭捧盘童子相阻难行经府君以房室窄小言先生复举冦公之居室以抑经府曰冦子敦之子主事名阳随予致奠乃翁毕邀过其家家之房舎甚隘难于献酬借其叔父之屋以设席渠因道先人薄宦所得廪防仅能置田一顷至于房屋仍先祖之旧未暇新一椽一瓦也予曰尔先人所以为人之不可及者正在此尔其敬承之哉予在江南时有一人言禹大圣人也菲饮食恶衣服卑宫室恐不足续尧舜之传危微精一之妙不在此粗迹也予曰孔子尝说禹吾无间然子今乃云尔无亦愈于孔子乎不知天理不在人事之外外人事而求天理空焉尔矣尔先人之见此也尔其敬承之哉经府深然之
　　一生问周勃左袒先儒尝说假饶军中有一人右袒彼将奈何先生曰勃素服其士心晓得军中无他意故敢出此令非一时偶然尔盖欲借此以翕人心而倡义举也明日州守同学师来揖先生时闻孙学正迁尹阳曲孙以阳曲多奔走意欲辞却不去先生乃就其言以折之曰幸勿以奔走为非我本分事也且人以奔走为奔走尔以政事为奔走方是个真奔走夫何辞孙前谢教始决意入阳曲
　　甲午诸生设宴于仰山堂有吉州张生忠言旧学书院时告归同举才请赐一言以教乃为写屏山精舎四大字兼贻一絶云薰风十里会龙居归马停鞍久待予此去锦屏山下学臯防肻忘古虞初张生拜谢乃行坐间有数生列坐西廊者日昃返照乃令门胥擡两屏风背遮浑如堂室西廊生过谢告以尔等莫谢我自后有事类此者要防得见却又要勿忘能体此则所以谢我者多矣不可只空虚过去
　　解人送先生至静林寺州守石溪虞公酌于寺之潮海殿诸生亦就其地献酒仍歌鹿鸣四牡皇华诸诗材之兄举善亦列歌行时年已逾三十也先生曰此生教之歌诗时年方弱冠尔因感今昔之殊少长之异而怜其心之不改也为之流涕且谓举善年已长大勇出高歌与少者同列不以为嫌当其所造虽古浴沂之子不可及乎
　　先生西行诣王官谷乡约诸生后从适临晋焦尹逺迎至土乐庄庄有薛生良佐门人也献饭已出庄外命乡约皆囘乡约人在道左百叩首不肻起先生悲感不能言只以作善二字勉之诸生从至王官谒表圣像焦尹宴于聚仙堂时有蒲坂苍谷刘公一中者素识先生焦尹请过陪苍谷因说阳明之学先生曰予在江南时有一举人师阳明者过予讲学因饭彼说五经是糟粕不消防只去致吾良知便了是时予饭未了而彼已释筯予说且不要逺比只礼记里说主人未辩客不虚口你若不去防他就差了却从何处致良知又说他这学把行说在知前甚错了若不先知便行个甚甘泉湛子与他正一正说知行如车之两轮并进予说若一轮壊了就把一轮扯住岂能行得还是晓得车轨是知了把车在上靣辊去方是行苍谷深以为然又说在鹫峰东所与诸生坐讲一生问饮食知味方问间僧人送茶彼不知坐间长幼把一钟茶就送与年幼秀才年幼者却便转送于年长的我说只此就是知味苍谷深叹以为易简之学先生寝白云洞旦日风交加阻行焦尹尤恳留仍坐聚仙堂命吏持纸书二絶赠焦尹云犹忆昔年作记时乱山深处漫鑴碑十年三晋逢焦尹重防云亭总未知又曾将鱼鴈到泾河过此真闻老穉歌旧是王官仙释地妙更书院大开科因问焦尹徳政果何所长而致然薛良佐以四时令民居业对先生叹曰焦尹此令其有见于潘郎中之育子乎南京有潘郎中者擢守某府予就其馆贺潘以涖政所当急者问适乃子读书于楼予曰子之育郡民亦如今之育尔子则政无难矣焦尹请敬服膺
　　先生西过蒲坂诸生送至大河东岸诸生乞留教先生曰六月当会于陜州尔等其勉力哉其勉力哉遂把棹再揖而去诸生临流瞻望舟过河西登岸乃退然多有泣下者无异往日初离解之时也

　　泾野子内篇卷十九
<子部,儒家类,泾野子内篇>
　　钦定四库全书
　　泾野子内篇卷二十
　　明　吕柟　撰
　　太常南所语
　　大器问一贯忠恕忠是一恕是贯先生曰此殊支离曾子平日教门人唯在忠恕上用功故因门人之问则言所谓一贯即我前说的忠恕便是一时间就指出防化门人这处便见曾子已得了一贯了
　　象先问一友云于事上学恐劳攘如何先生曰心事不相离事上亦所以习心也友又云须要养得心好遇事便不错一了百了也曰事未至时固当涵养至于临事时亦须要一验不然若只是静便感而遂通除非是浑然的圣人故一于定静而恶与物接恐又堕于禅佛夫子不云执事敬
　　顾问子在齐闻韶三月不知肉味一友云恐溺于好了先生曰何不教这友亦如此溺于好也防夫子此个好正如才所谓乐在其中一般岂易得的象先问史记于子在句下有学之二字不知夫子于何处学曰亦只在器数上学而性与天道在其中矣今只观季札观乐一篇韶乐当时是甚麽感得人的孔子见当时列国抢攘诸侯大夫尚战力复观揖逊之容文明之徳如亲见的一般且又与他平日祖述的相契合了故不觉感叹之深至如后世亦有闻乐降自西王母者此却异于孔子之闻韶矣
　　象先问曾子临终而啓手足见得他平日未尝失手失足于人若止是形体则世之得保首领以没者亦多矣先生曰然曾子一出言未尝忘父母一举足而不敢忘孝自云战战兢兢不知用了多少工夫来故孟子谓守身事亲今之为宦者无见于此而伤人害物无所不至故人至痛詈有伤及祖父者皆是辱亲不孝之大者故孝子必敬其身者惧辱亲也问任重何以要道远何以要毅先生曰天下之老皆为吾老天下之幼皆为吾幼心胸何等大着故程子谓西铭言之道心便如此了而私意少有间息便是不毅观曾子临终他人救死不暇心中不安虽一箦之微亦必易之防他是何等毅仁以为己任死而后已此曾子所以能践形惟肖乎象先问圣人仁天下之心无穷而何不使民知也先生曰只一县之地数百里尔人人能使之知乎问广设乡校如何曰只一学中为师之教同也而士子亦便有知有不知者况凡民乎故只好肃条敎而使之率由斯可尔问如此则圣人仁天下之心何以遂乎曰无君子莫治野人只是广举贤才布列在位导之而生养遂教之而伦理明强无凌弱众无暴寡智无诈愚圣人之仁心亦庶几乎少遂谓必使人人皆知得圣人之心虽尧舜亦或以为病矣
　　洲问有天下者之乐所奏者何音所舞者何容先生曰只求之声容亦末矣问何谓本曰予不尝说贾谊请文帝兴礼乐文帝谦让未遑世皆以为过殊不知文帝曾遣人口受尚书于伏生故他曾防过二典来如天下水土未平便举禹敷治黎民阻饥便举弃躬稼穑民未知教便举契明伦民情不齐便举臯陶明刑弼教民用不利便举工虞至于一草一木亦必使之得所然后礼乐可兴故然后命伯夷典礼防典乐不然只一防安能致鳯凰来仪百兽率舞哉后之有天下者非不作乐闾阎之问困苦咨嗟闻其钟鼔之声见干翟之舞莫不疾首蹙额相告者矣此亦谓之能乐乎问乐作本之人心矣而得人心何所始乎曰在得贤故野无遗贤则万邦咸寕以是知尚书是为治根本有天下者要思得之不然舎此别寻个路蹊只是个小康只是个杂霸
　　象先问近日为学之弊用心太过则伤于急廹不及又堕于悠悠如何先生曰有要焉只在勿忘勿助
　　象先问君子人不知而不愠岂由有所见乎谢顾曰亦由有所养先生曰他当初为学只是为巳无心于人知与不知故不愠若为人而学则人不知时不胜其怨且尤矣惟孔子是此学观其言曰不怨天不尤人下学而上逹知我者其天乎故学只在不求人知如诸生应试或有中不中的胸中果能无芥蔕否不然只求人知不求天知不得谓之君子之学吾近日过解王克孝之父言克孝夜半苦学尝劝止之曰汝旣不应科第读此书当谁知耶克孝应之曰岂有读书之人要人知耶亦近此
