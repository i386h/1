<!-- { "loadSidebar": true } -->
　　应诏问立乐局使人习乐如何先生言君相能使人衣食足而颂声自作乐局虽不立可也故人而不仁如乐何意思甚广大不然纵能尽习得咸英韶濩来亦不济事
　　应诏问英气还当有否曰无者不可不有有者不可不无
　　池州徐宗鲁问圣人何思何虑与佛氏寂灭何以异先生曰何思何虑是寂然不动感而遂通的意思佛氏寂灭是死其心矣自是不同也
　　乙未邵伯舟中语
　　先生北迁太学过广陵时诸生十余人同舟共送至湾头遇髙邮守门人邓诰迎于舟中设酒先生称巡盐徐芝南好学一生曰他尝言人惟格物便可平治天下何用许多条目先生曰信如子说则当时曽子只说物格而后天下平可也何必许多诚正修齐工夫邪夫格物是知必须意诚心正然后见之躬行不是一格物便能了尽天下事且如子华未仕时亦只是讲明此道而已岂能预知一郡人民土俗乎至于今日到髙邮身亲经歴便有许多政事条理焉能一举而了尽一州之政乎如芝南之说皆今时顿悟之学者不可不察
　　葛涧问季文子三思而后行以愚观之似有可取朱子解三则私意起而反惑恐非先生曰朱子之言是也阎傅说周公思兼三王坐以待旦思不止于三孟子取之而季文子之思孔子非之何也先生曰周公之思与季文子之思不同周公之思但就其一事或酌古或准今或宜土俗或合人情必待周知尽善而后行此思之可贵也故曰不曰如之何如之何须熟思审处亦无妨也文子之思不在一事上如聘晋而思遭丧之礼则所思者皆私意正犯了勿参以三之条非周公之公思也葛涧说李空同为海内人物髙相曰使空同在必不下拜涧复称其文似秦汉诗似三谢二陆用心刻苦文集可观先生曰欲看空同文集当先观其奏疏如上治正徳二疏甚有忠君爱国之心气节可取如诗文模仿魏晋却差用心使移此心为大学中庸则为曽子子思矣
　　邓诰问白沙之时有太虚相友何如先生曰白沙之友太虚犹东坡之友佛印退之之友太颠也惟其友太虚是以白沙之学被引入禅至于孟子之时不闻有此人也周程张朱之时不闻有此人也诰复曰白沙果禅学乎先生曰然
　　子实嘱子华治髙邮当去淫祠以立近代之贤应熊曰是求贤于庙矣先生曰夣卿之言是也但圣贤与老佛不同不必立祠然佛老亦巢许之流髙蹈山林不恤生民休戚国家安危自讨独乐便宜使人人为佛老为巢许则国家谁与之理社稷谁与之安此孔孟之必不忍为也若白沙之学其亦巢许之流乎因语诰曰子今为政也当存孔孟救民之心而絶巢许髙旷之望庶防髙邮之民得尽受其膏泽盖因子华巢许之诗而发

　　泾野子内篇卷二十二
　　钦定四库全书
　　泾野子内篇卷二十三
　　明　吕柟　撰
　　太学语
　　宗师曰读经者不可不读十三经注疏其书皆汉儒所作其源流皆自孔门授将来学得其真所宜参考以求其义
　　监中诸生之有过者宗师痛惩其罪压拨或至三次及其改也则又甚恕与之更始待之如初压拨者又皆与刋除诸生拨歴拜辞宗师命之曰汝往歴事与进士观政一般有钱谷者习钱谷有刑名者习刑名然必以忠孝信让为本不可忘吾语也
　　一生以侍直为劳不得读书求三日一入班宗师曰汝在此侍直行亦是学立亦是学非必在号读书然后为学也
　　一生言同房友病甚不食宗师为叹惋即遣知医礼生问其疾复出廪米以周之
　　七月中编刻仪礼图解书成八月中编次诗乐图谱书成轶拜而言曰尝闻礼乐不可斯须去身宗师以此为教编成礼乐二书兴亡继絶有功于圣门有大造于学者轶自下土来初入太学闻弦歌之声雍容和鸣又见行冠射诸礼从容揖逊恍若身游于凤仪兽舞之世窃思古昔帝王以礼乐治天下以今所闻见推之亦可以想见三代当时之盛矣
　　有一监生丁忧具告而无戚容宗师曰尔非丁忧者也对曰生新闻父丧见有某生知证宗师曰丁忧监生而请人知证可知尔之心与貌矣夫当丧不戚吾何吊为乃命典簿罢其赙仪本班师友亦勿吊
　　先生与某先生至一寺中幽僻某曰行到此寺方知此寺模様可见行在知前先生曰若非知有此寺何得行到此寺知不在行前乎某遂不能对
　　先生谓诸门人曰读书无他只要克去自己病处如好博洽如好文字如好货财如好名之类皆是一偏之病各自其好而克之即是学矣
　　先生谓徐定国公曰圣天子下即是一人可谓贵矣家积万钟可谓富矣富贵皆汝所有此人爵也所少者只是个道义天爵也汝毋以为与头巾秀才在一处习学为耻盖汝即管事千万人皆在汝掌握中举动应酬非学焉能自此习礼公侯咸集先生必人人亲教之于是膏粱纨绮之人不能话谈者亦有识得庸学鲁论之义者矣
　　先生开五经馆于彛伦堂东一日与诸生讲论有歴事数十生咸来聴讲揖先生暨诸堂师乃又揖在监诸生先生止之曰礼见同等不起此不当揖是后每讲而外士至者俱不揖诸生
　　有光禄四差诸生告者二三十人先生命侍直四生各收其状在手每生手中取一纸出则定其差后更有告者先生曰吾亦不知其为谁是后诸生知先生每事至公亦不告也
　　有报讣八缺数公卿皆有书柬欲求与亲故先生俱不从乃择善行贫而地逺如钱嘉猷辈拨之曰将以抑奔竞也是后诸生奔竞者遂絶
　　先生恶诸监生称父母疾并称已疾者有一生告改南称父发疟疾先生曰疟亦时疾也汝数千里之外何得知之遂责其人而褫其状又一生告假云已有疾先生一见容貌知其伪也曰疾不可妄称好学人无疾只是不好学人有疾
　　先生在五经明道堂方讲诗一生问曰书尧典中命四官有以异乎先生哂曰非所问而问焉汝不读记中长者不及毋儳言乎教毕而竟告其疑
　　先生与定国公讲论语子夏曰事父母能竭其力事君能致其身言竭力除是力所不能去处方止如尽性修身显之类皆竭力也致身只是不私其身家如死生变故不渝之类汝学问为人全在此二句了此将相之道得矣鹤问曰如下堂伤足于竭力何如曰无往不通先生讲经毕鹤侍侧夫子曰汝省得吾言乎鹤对曰鹤虽至愚昼夜思慕师训曰汝思则得之然更要行也先生与定国讲论语礼之用章曰凡人看礼字只做道字看了殊不知礼字正是举这道字的器具如谓父子有亲君臣有义其用昏定晨省等礼是举亲之道其朝觐等礼便是举义之道和字只是个自然从容便是故礼必由中心自然形见出来方是和
　　先生曰子贡谓孔子温良恭俭让盖温和平易谦让的人人方亲近得若骄傲棱角粗慢的人人怎生肯去亲近他俭如着好衣服的人人难亲近若着寻常衣服的人易亲此等处夫子最近人情人将圣人看太髙逺了反失之矣
　　岁贡生百人咸至先生即命年长者报名事未毕吏呈部取参表缺七八人先生即命聴防年长者过来诸生莫知其意犹有退缩在后者先生冒指年长七八人遂定其差其又有欲去者皆是退在后面的人皆不许先生曰此即是数也诸生皆云夫子之无我如此报名中有一生急遽而过先生呼之曰这秀才还未读定性书乎
　　先生将升监有班生告云监生蒲阳生病故矣先生闻而变色即徒行往吊至号前见其尸寝地服破衣失声悲痛刘东防见先生哭之恸恐伤也两手扶持先生归厢房犹曰苦哉此生也言未毕一生又告云监生刘橰病故矣先生益哀戚遂免升监止乐三日往吊哭之如蒲阳生之丧前周万翼贾伦之故夫子恸之亦如蒲刘其阳生与万翼则甚贫闻先生之意而兴起助丧者百余人其赙礼约有二三十金故先生与诸生曰我欲不举善行周蒲等生安得全躯归乡乎我举善行汝等何不实体我心行乎
　　有堂长受贿事觉者先生既责之矣其人谢罪二三次俱瞷无侍侧礼生方云谢罪先生曰我以公责汝汝何待无人而私谢我乎即此行就是受贿之真也其人再三强辩先生曰汝读何经乎对曰春秋曰汝知诛意之法乎其人不敢复答
　　丘生既拨歴来见于明诚堂曰一向思念老师只是在歴上不暇今専来谒教言毕袖中取出补状一纸云支膳钞先生哂曰秀才说话差了理欲不可并行
　　先生无往非敬无行非义凡遇上位赐笋梅等鲜必稽首拜而受之使人持归献诸先人或送墨帖数叶先生方展而观之内有太祖心箴数张即速起捧读然非诚敬纯一者何能遽然行得出来【梓释曰只是心常在】
　　习礼公侯来学先生命一生先讲经义使聴之既毕方自言其防既毕又使友伴举人与详说其故复讲之日始问之且谓诸生曰皇祖圣主之意为此辈欲知书闻道其意不浅浅也
　　先生以礼乐乆荒慨然以兴起为己任爰命卢尧文等考订仪礼卫良相等编次乐章俾谐之音律仍令礼生演习冠射聘燕士相见等仪于时圜桥门观聴者如归市率相叹曰乃今获覩三代威仪每晨夕升监之先必奏乐咏歌和律洋洋盈耳诸生用是多退让恭逊之风先生于彛伦堂讲书后仍择礼生颇通经业者考问讨论亲自临决于眀道堂亹亹不倦又立考经校史礼生统命之曰凡读书必须看大头脑直与身心相切意思自别其考经从那十三经注疏上看那先儒所说的话去古未逺渊源授多从圣门来者则识见自是广大校史者必向温公资治通鉴左传纲目等书参验符合议论是非闗系政体方可
　　一日诸生有告依亲者复欲改南改南者复欲留监先生喟然叹曰这个都是志不定惟志不定所以有此过失因进厢房诸生谓曰学者全要立志使志能有立焉得有许多纷更扰乱之事夫子所以说个三十而立夫以夫子之圣尚说三十而立则立也亦自不易学者必须能立方可谓之学诸生因问何以谓之立志曰中心见得明执得住外物从他不能摇动便是声色也不能动他货利也不能动他就卓然立得住了今之学者且莫说耳顺从心地位只是能立得定便是好学者了不要说三十而立便是五六十岁七八十岁能立得也好了不然便有活得百岁的亦不过倒东倒西与草木同腐朽而已如今人但晓得七八十岁百岁之夀不晓得由百岁而上有四五百岁夀的如古人有勋业文章于世者是也有千岁万岁夀的如孔子道徳垂于不朽者是也自古六十岁以至百千万岁惟人所为当自立志始
　　先生因举人为贫泣以告差曰如此无力为贫所困了且尔不观顔子之处贫乎箪瓢陋巷不改其乐我尝说欲知顔子乐处当观常人忧处人须要克得这忧去才见得那乐来
　　有监生数十辈争纳监规有失次叙先生咈然曰全无逊让之礼何至如此仍进后纳者奬之书名纪善簿先令之出其争先者顾抑之使到绳愆防纪过且告之曰欲先者反居后退后者反得先可见谦受益满招损汝等今后当痛改此等气习
　　先生一日闲居厢房验诸生诵史颇解记遂喜而笑曰尔等皆解记忆邪今日在此不可虚过了日子必须朋友互相讲习有些益处方好且尝观程子语録乎其说话虽觉粗些然意思却明白易晓我尝有程子抄释第取观之亦自好若便览五经四书圣人精蕴所发难遽通晓先从那程子粗粗说话体贴将去则五经四书方有进步处
