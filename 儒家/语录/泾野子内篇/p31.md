<!-- { "loadSidebar": true } -->
　　一监生因买好扇被人骂打来禀宗师斥之曰汝为秀才而好淫巧妄费又不能守身非吾徒也诸监生闻之皆惕厉
　　河南一监生改廵歴作正歴曰愿乆防监中请教宗师曰不可谓无人遂出曾子子思同道题考之考毕宗师防曰汝从何人读书曰昔游王科先生门下曰此人在陜西作县时躬行丈量田地守正不阿后取在科以言去官汝河南何栢斋之后有此人耳久慕其人而未得今见其徒矣因谓诸生曰此意若实虽曾子子思可到但恐不实所累反多
　　有二举人争告拨歴偶因礼生引礼不由正道而由捷径者即谓之曰行不由径迹其行自可知其心此皆是私心与争拨歴者奚异
　　有一给事其弟监生来禀事恃其兄势词貌急遽宗师责之曰汝奚不立志读书如汝兄乎不然人只称你监生而已且顔孟汝地所产也奚不学之
　　沈监生哭告父母年老宗师曰准汝依亲又哭告焉曰准汝养病寛假如何又哭告求许短差方已宗师谓诸生曰此即是计利人也果有思亲真意飘然而往何消论监中日月哉卒不与短差
　　习礼侯伯复讲日新章宗师因谓之曰今日见汝们复讲聪明渐开义理渐通自此以后用功常如所讲自能日新不已不然则便茅塞汝之心也
　　宗师勉礼生曰今日与汝们做礼生多是气象可观志意向上中间也有荐举者凡往来厢房中有好的足以为法有不好的足以为戒即此便是学问若徒望我省伱走班减伱课业则是我反薄你们也
　　监生除教官来拜辞宗师曰勿忘监中所讲意思秀才有善行所当劝有不善者所当惩文艺次之须牢记见之于行方不枉监中一游也
　　有十数监生放利被人骗来禀宗师斥之曰此皆是利心所使传所谓利未得而害已随之者此也告我以义者来告我以利者去
　　西厢礼生来销名宗师曰西厢不到你们即不来东厢若我不到东厢礼生亦不去西厢耶这般便有彼此殊非道理须是君子无终食之间违仁造次颠沛必于是诸生感而曰谢教曰这是口边头说话行得后来谢方算
　　有监生数告病假宗师曰无病诈有病是志为气所使则真病矣有病强无病是气为志所帅则无病矣诸生皆曰医百病无出此言
　　宗师谓六堂先生曰监生皆我们弟子须要同寅协恭尽其职业固不负所学亦不孤所托又昭示曰如某位勤某位清不可不取法于是六堂先生日加振励宗师举监中有善行者劝之当其时人情汹汹一日尊官显宦皆曰不可恐有欺也曰虽然亦有不尽然者大抵宁使人之欺予无使予见善不举以欺人且如举善者众不善之徒自相勉而为善欺之者逺矣外此而教人抑末耳闻之者曰此乃已欲立而立人已欲达而达人者之心故曰君子莫大乎与人为善
　　或人云善行有买堂友长报上者宗师曰堂友长择上榜者为之受买事虽或有之未必皆然且予亦不专靠堂友长必亲见其为人审之六堂官断之已心自无所逃矣因谓大器曰易云火在天上大有君子以遏恶善此固非是细事也
　　宗师谓诸生曰昔在太学时与马伯循六七友于寳卭寺习礼人皆哗曰用心于无用之地殊不知今日之所教正昔日之所习也今日教诸生习礼亦为后日计耳不然他日有一命之寄则手足无所措
　　宗师谓善士曰今日诸生登善行榜者甚难得盖太学天下人才所萃之地一季只取汝辈数十人或一行之善或一事之美茍于此勇猛前进因一行而至百行因一事而至万事是集义所生者养浩然之气充天地之道不过是也信能如此固不负他们所举亦不忝汝辈所生不然倒惹得人作笑话也
　　或曰宗师奏请皇上行养老之礼于国学行大射之礼于泽宫何也曰此宗师作用妙处且行此礼三公九卿穆穆皇皇有揖让之风如唐虞之时观者自乐举天下之好无以尚之所以基太平者此也而其他游观皆可免矣
　　宗师命监生每月习礼二次每日歌诗一次鼔舞作兴监生升监者自然心清气和身际于唐虞三代之时虽四方来观者无不以为美
　　或问宗师拨歴如何带拨嵗贡一二名亦有私乎曰此至公也尝闻宗师云嵗贡贫且老例贡富且壮嵗贡今日带拨一二人虽私亦公也何曽聴人情私拨一人乎梓原籍有一书洞请名焉先生曰尔云何梓曰洞据绛城中髙冈南望汾水未知可名以望汾否先生易望为睇曰睇下视也遂大书三字梓归以语邦治邦治曰初意如何曰文中子薛敬轩二先生尝讲道于此深慕之故有是名先生以睇易望其必有说矣邦治曰先生其定汝之志乎梓恍然曰乃所愿则学孔子河汾之支流居其下矣虽然道以孔子为至而进道未必不由二先生始也
　　先生书甘贫改过字方毕梓欲请青天白日四字汝勤亦欲为梓请皆未及言先生复赐光风霁月四字比出与汝勤语汝勤亦道已意因问梓何以不卒请也梓曰先生方书甘贫改过即书光风霁月言光风霁月由甘贫改过而得也先生固已赐青天白日矣而又何请也以此知求先生之书不可不防先生之意遵先生之教不可不体先生之心
　　先生为毕汝勤书力行近仁四字大器曰力字太长先生曰力字要长不然则自画也
　　先生曰眀道动容极可爱看来只是学仁
　　珰归请教先生曰无他与诸生前日所讲甘贫改过而已某平生无过人处只守拙不改
　　问读书精神不足何如先生曰只是心不存未有心存而精神有不足者
　　问精神倦时亦可休息否先生曰天地有隂阳昼夜君子以向晦宴息时可休息如何不休息若时不可休息而休息宰予昼寝是也
　　问心才动一正念复又动一杂念把持不定何如先生曰此不知止也若知止则心自定矣
　　问我欲仁斯仁至何如先生曰看欲字至字若一念欲仁一念之仁至矣念念欲仁念念之仁至矣一日欲仁一日之仁至矣一月欲仁一月之仁至矣三月欲仁三月之仁至矣这便可防于顔子过此则圣人矣
　　问回也其心三月不违仁何如先生曰只是心熟与仁为一了若心生一日不违仁也难何能三月不违仁夫仁亦在乎熟之而已若要熟须日新而不已始得问仁以为己任不亦重乎何如先生曰仁任最重尧仁如天舜欲并生哉才担当得起孔子尝曰若圣与仁则吾岂敢信乎仁道至大而为任最重也能克己认得为己始能胸襟阔大与物为体而无间吕与叔诗云剖破籓篱即大家有见之言也欲任仁须以曾子论孝意思推将去孝即仁也事君不忠非仁也交友不信非仁也居处不庄非仁也战阵无勇非仁也知其非仁则所行皆仁日日新之而不已则量无不物无不容真如天之无所不覆地之无所不载其任不亦重乎
　　问读书何以能长进先生曰须日日有新的意思才见得长进若不见有新的意思终是不长进
　　问论语凡论心论政不一何如先生曰圣人论心未尝不与政通论政未尝不与心通圣人随处发见学者逐章体认便见心政合一之道
　　问一身多病何以为治病之方先生曰二程抄释对病良方也手此一卷不释身体之则病自愈矣
　　问孝先生曰父母生身使身而为有道之身是爱其身也爱其身是爱其亲也是孝也使身而不有道焉是辱其身也辱其身是辱其亲也非孝也孝莫大于爱身而为有道之身不孝莫大于辱身而为无道之身
　　问道业举业何如先生曰一道也心纯则理纯理纯则文纯蕴之而为徳行措之而为事业道相贯也岂有二乎哉俗学岐而为二者非也
　　问泄栁何如先生曰古之狷者也今寡其俦矣或曰不近于固而非中庸之道乎先生曰始学而遽欲学中庸鲜不失之胡广
　　问乐何如先生曰乐在心不在器昔予与张允荐弹梅花三弄时损一弦余六弦允荐弹之而声和可聴问曰何谓也允荐曰不徒六弦虽一亦能弹之而声和可聴由是观之可见乐在心不在器也孔子曰乐云乐云钟鼔云乎哉求真乐当求之心不当求之器也予为儿时戏击瓦砾吹葱筩以为乐悠然有自得之趣此真乐也追思唐虞之时康衢之歌击壤之谣谓之真乐信然汉贾谊请兴乐文帝辞以未遑可谓识真乐者矣盖真乐必物理而后作心和而后谐特假器以宣之耳不然何武帝今日作天马芝房之歌明日协寳鼎赤雁之律民不之乐而海内益耗者乎孟子论乐必归之与民同乐其达真乐者哉
　　问子夏子张论交何如先生曰皆是也惜未防其全耳子夏有以见圣人之始而无以见圣人之大子张有以见圣人之大而无以见圣人之成
　　问损友固当逺亦当容否先生曰若始学直当峻絶逺如蝎蛇岂可茍且以相容若不逺而容终为彼壊岂能成立譬之直木终日为藤萝纒绕未免于曲岂能条达若脱去纒绕则自成干霄之木矣若学成后即与涵容彼终自化岂能凂我耶何不可容之有夫逺之者子夏之见也圣人始学之教也容之者子张之见也圣人成学之教也随其学与时而逺之容之可也岂可固于必逺亦岂可固于必容哉
　　问神主壊宜修否先生曰人住居壊便欲补缉何况神主可不补缉乎主壊前人求木之不慎也前人既失之于其始后人可不救之于其后
　　梓辈侍先生侧适有遣胥吏擡食盒晋礼者先生曰胥吏头上有个巾帽他日有个官做当待之以礼岂可使执此贱役之事乎吾不忍也遂给扇与钱以优待之问诸子之书多矣何独于四子抄释先生曰尧舜禹汤文武之道赖周孔而发眀周孔之道赖顔曽思孟而发眀顔曽思孟之道赖周程张朱而发眀此予所以独留心于四子而抄释之也
　　梓辈侍坐见公子来起先生曰非礼也独不闻礼曰侍于所尊见平等不起恐夺侍尊者之敬也
　　先生曰天下之血脉皆吾干父坤母之血脉也昔予与一太守作序文有曰一人有数子女焉有丑者有瞎者有跛者为丑者多备装奁为瞎者使学算为跛者使学艺各得其所能如此人爱子女之心以爱天下之民则天下之血脉通矣何万物不得其所乎此始可谓为孝子为仁人矣易曰体仁足以长人程子以手足痿痹为不仁其知此乎

　　泾野子内篇卷二十四
　　钦定四库全书
　　泾野子内篇卷二十五
　　明　吕柟　撰
　　春官外署语
　　文桂问安南不征为上防甚不得已征之莫若起两广土兵始与安南相攻伐且粮草又便熟知道路然后可以奏功其活百姓亦多矣先生叹曰此等处置亦得宜王材曰西北邉上粮草每每告乏何也曰邉上粮草仰赖陜西地方小民肩担驴防谓之穵运某先人亦尝亲上邉粟近来变而纳银是以无粮草不能济急于一时故古人贵储粟且古人立下法子不可轻易改他的此二件事乃今日南北之急务尔们对防时须发挥出来方是有用之学
　　曽王二生问曰自承至教后兴起意常常见之但不能发于事业尔先生曰兴起意便是善念只要勿忘昔尝谓某人见道于驴某人见道于舟舟驴外无所不见何患无事业乎
　　问今之守令亦有急急为民者未见甚效何也先生曰那个守令多是急急身上做的或奉承上司或刻罚下民或办理簿书而已使其真有为民的心岂无效验故程子曰茍存心于爱物于人必有所济昔黄霸诚心在民身上便知某处猪可以作祭祀某处木可以作棺椁如家事实实干去是以当时皆富庶也求效验不难求守令如黄霸这样极难
　　先生谓大器曰汝今户部歴事见司官与同事举人要礼节有常不谄不傲为他们起敬便道在其中
