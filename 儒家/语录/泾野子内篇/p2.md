<!-- { "loadSidebar": true } -->
　　颛问孟子屡期齐梁之君之王则司马氏疑孟李氏常语郑氏折衷讥孟子忍心防周无君臣之义者果然乎哉且孟子尝卑管仲晏婴彼管晏又何尝废周也先生曰不然凡孟子之所谓王主救民而言如其救民也王自归之三氏所谓王主簒位而言如其簒位也民亦叛之又安有所谓王乎且管晏之时楚独称王天下犹诸侯也故管晏以其君覇孟子之时韩赵魏大夫也已为王况诸侯乎故孟子以其君王管晏时可尊王而不尊孟子时当兴王而不能故孟子卑管晏而称文王格天存乎信建功存乎仁使力存乎度敬上存乎忠慈下存乎公
　　孙宪副用尝谓言官曰诸公未得百寮之实辄因毁誉以劾人何也言官曰若缄黙人则以为旷职耳孙子曰朝廷作养人材官至二司亦难矣未实而逐之去以为尽职也去者不亦冤乎以告先生曰盍语之曰所言之是非大小闗在已之得失髙下彼将知惧而不肯计恩讐矣
　　先生谓介曰非尽性不足以事亲尽性所以至命也非执礼不足以事君执礼所以从义也介曰何曰昔者仲尼谓叶公子高曰天下有大戒二命也义也子之爱亲命也不可解于心臣之事君义也无适而非君也无所逃于天地之间故事亲者不择地而安之孝之至也事君者不择事而安之忠之盛也
　　先生谓韩退之有美才焉惜乎未见大道故其文尔难也薛生曰王仲淹何如曰其在韩子之上乎又何比拟之多邪若曰所居而变所言而通其董仲舒诸葛孔明程伯淳乎三子者求予之所不逮也
　　雷问明先生曰穷理而已矣问公曰循理而已矣故由理则为君子不由理则为小人何谓也曰形也者气也气也者理也不能于理即不能于气
　　求安莫如治病求善莫如治过病去则体安过去则行善今之中庸之论皆乡愿之徒之为也是以君子深嫉焉为其假圣言以妨贤而病国也
　　玺问君子之所乐如何先生曰君子有五乐皆三乐之绪也一曰方正自遂为国作纪二曰履经奉典为国作士三曰亷淑别慝为国作官四曰教行政安为国作民五曰垂勲昭亲为国作风
　　文王之后视民如伤者其惟我太祖乎进善如不及惩恶如去毒
　　诗问诗先生曰诗之亾久矣三代之诗或感于物或缘于政或有懐而兴其辞典可教也其情迩可咏也后汉以来设题目苦思虑葢其所短侈其所长悦人耳目迷人心志诗终不可以咏不可以教诗之亾乆矣必不得已其民间之歌谣乎犹有风乎尔
　　先生谓霄曰吾未见甘贫者也居翰林而见何子粹夫焉一布袍六七年
　　霄问周茂叔先生曰有徳人也方黄叔度则又有言矣问程伯淳曰如其师问正叔曰伯淳之弟也问朱元晦曰博学笃志切问近思而已矣问张子厚曰方伯淳则不足方元晦则有余伯淳已近乎化元晦亦几于大张子之化十三其大十九问陆子静曰斯其人聪明远见若浮于元晦但其力行实未至耳
　　先生曰罪莫大于妨贤恶莫极于非圣陈诏曰不有不忠之罪大乎不有不孝之恶极乎曰惟其妨贤而后天下之为不忠者众惟其非圣而后天下之为不孝者广故罪恶止于身者小及于天下者大
　　蜀人朱季连言鸨贼猖獗四年矣不如立其酋长令自抚之也先生曰果若此后有效者如唐田承嗣宋李继迁畴克御之乎曰既立之后复诛之奚为不可曰今且不能诛况于倒太阿而授之柄乎
　　先生谓秦子曰始亷而终汚者其亷亦谓之汚利也始公而终私者其公亦谓之私名也始刚而终懦者其刚亦谓之懦血气也不为利驱不为名动不为血气使终始其道动与天合者君子也
　　继祖问宋齐梁陈之不振者何先生曰鲍谢江孔徐庾沈谢为之也曰数子诗且文曰兹其所以不振也其志与道可悲矣使天下随风而靡者其谁乎且其反君事讐正与后世冯道等又何足与论诗与文哉

　　泾野子内篇卷一
　　钦定四库全书
　　泾野子内篇卷二
　　明　吕柟　撰
　　云槐精舍语
　　先生游云槐谓髙玺曰学者有三多有四寡玺曰何谓也曰寡言则行力寡动则静深寡交则业专寡欲则理明是谓四寡多学则徳积多思则几研多就人则为善也易是谓三多
　　先生曰晚唐之文浮于靡晚宋之文浮于俚以修圣人之道皆难也子言曰初唐初宋之文可以入圣乎曰子未习魏征乎导君如盂水子未习程颢乎待士如扣钟然则程子何以讥魏子之事讐乎曰功过不相掩西里子曰子贡货殖夫子以为不受命顔子箪瓢夫子贤之师夫子者必皆不食以死乎陈子曰岂以子贡既足而又求富耶先生曰亦观其心耳若子贡货殖以给父母妻子之养而非猗顿计然之意虽炎帝神农不禁也若颜子箪瓢少动其心而改其乐虽饿且死孔子弗贤也
　　刘子论建文永乐之人材而称解缙杨士竒之为杰也先生曰夫人材论于太平之时则贵文论于御侮之际则贵武论于狱讼钱谷则贵亷论于危国亾世则贵节夫建文永乐之间西安之张紞泰和之周是修真宁之景淸贵池之许观其杰乎解杨其愧诸曰齐泰李迪黄子澄方孝孺之死甚烈此亦非杰邪曰致建文之亾则可罪死建文之难则可录
　　先生曰端居暗室终年而不外想者斯其人可以入市朝
　　渭川周子问异端先生曰古之异端犹可辟也今之异端不可辟也古之异端犹异类也今之异端则同类也挟术数者世称才儒闲诗赋者世称雅儒记杂丑者世称博儒趋时而竞势者世称通儒谈者世称髙儒临事含糊淹滞者世称老儒蹈袭性命之言者世称理儒斯非皆为孔子之书者乎然误天下苍生者皆此异端也老佛其细诸
　　诗问山巨源进贤不言死而后天子出其奏于朝王仲淹与其密不与其仁者何先生曰出处君子之大节也巨源初与嵇康称魏七贤其志壮矣比晋取魏反面事之位至吏部虽放达者亦丧斯叔夜之絶交也奚其仁先生曰今之戏谐者皆好名嗜利之徒也何子栢斋曰奚至是乎曰既欲谄乎俗又欲献其敏献敏则欲有闻谄俗则思固位误天下苍生者皆此夫也
　　先生曰君子修存小人修亾君子修寿小人修夭介问唐蕃将代汉将如何先生曰此明皇之惑于太真也故禄山肆行无忌耳诗刺幽王之致其乱曰艶妻煽方处
　　先生曰陈寿之志范之春秋皆思过半矣故王仲淹取其志陈诏曰王充张衡之文何如曰不足称也其志则微夫
　　庚午之冬戚党百戸魏荣自京过泾野言东方之盗今大猖獗称王矣徃年各边如荣辈请袭替于司马门者数百人若给以戎马畧示赏罚今当荡定乆矣乃用京兵京兵素役于宦寺而不知简是委羊虎口耳寻见其滋蔓也先生甚壮之越二年盗贼徧天下始征边师而民力殚先生曰呜呼以大司马之见不及一士卒宜数年天下之未定也
　　先生曰孟轲董仲舒之后得道之深者其惟隋王通乎若在孔门当雍商之间矣介曰续诗续书人咎其僭经中说人咎其拟论语者何曰诗书不续何以见后世之衰为来告邪若中说多发前人之奥其行则王子之志也其文则薛收姚义之笔也可尽议乎
　　大仁废勇大义废利大礼废文大智废谋大信废盟大化废教大徳废言大孝废命大忠废谏九废者圣人之所以异于人也
　　介问魏相白去副封可以防奸乎先生曰惜乎未探其本也并封事而去之则三代矣曰其如世变之难何曰髙帝文景之世虽有对防尚未封事也距此方数十年耳去之则何有且相因许史而白去副封宜乎其不知本也然其论兵论灾异则犹有皇矣康诰之风焉又曰自汉以后封事亦不可无
　　介问学孔子自何人始先生曰自颜子始学颜子自何人始曰自程伯淳始学伯淳自何人始曰自尹彦明始故知孔子者莫如颜子知程子者莫如尹子
　　先生曰林虑马敬臣某之畏友也而正益之以信斯可与穷理温而恭益之以义斯可与尽性明而审益之以果斯可与知命
　　秦子西涧曰为政专治豪强则贫弱安矣先生曰有意为此亦非政体诗云王道如砥其直如矢康子对山曰至公之言也
　　子实问寺人之害柰何先生曰洪武之世如周文武其寺人皆庶常吉士矣故莫闻其名也永乐之世如汉文武其寺人皆贤良方正矣故莫称其事也正统以后有蟒衣自王振始也成化以后有玉带自汪直始也王振内窃丝纶之命汪直外操抚按之权是三杨陈王辈之罪也
　　先生谓伯需曰某少事周垣曲其洒扫应对之节可得而闻矣童事樊河隂其勤励俭约之风可得而闻矣弱事髙龙湾和获嘉其温恭慈祥之懿仁厚无为之度可得而闻矣壮事孙大行其严毅持正之矩博大英锐之范可得而闻矣然今皆未能有一存焉如之何其勿思也
　　先生曰孔庙从祀之舛亦由仕路乎薛生曰何也曰汲黯丙吉苏武黄宪陈寔郭泰诸葛亮宋璟韩休尹焞而不祀马融雄而祀何也曰数子无著述曰七十子之祀者亦有不知其名者著述安存乎夫祀也纪徳则人务实纪言则人务名世之治乱所系也其可茍乎先生曰志在荣身者未必能荣其身志在荣名者未必能荣其名故君子以正心为本务实为要
　　仁者可亲义者可畏可亲则为善者众可畏则为恶者孤
　　世其问朱子一封事数万言何其已富乎先生曰必若此焉老师宿儒读之亦欠伸思睡矣况幼冲之主哉然则道之不行亦在我者之过乎
　　诗问格物者何先生曰其亦程子主一之说乎何谓也曰如目有视面视膝视足及滛视勿视之不同也格而知之以必行耳言动诸物皆然也故大学旧本以修身知本为知至也朱子所补格物之章非欤曰未尝亾也又何补之有且如其补为所谓当世不能究其辞累世不能殚其用也然则朱子必以格致诚正告君者何曰此邵尧夫所谓生姜树上结也道之所以不行乎夫不审其宜而骤语之虽耆儒犹或病焉于幼冲之主难矣哉易有纳牖遇巷孟子有好货色之对其亦未之格邪崔子洹野曰今有拟经为言者人皆讥其非先生曰拟经而言必拟经而行矣如其行之戾经也人之讥也宜矣且今为诗者拟李杜为文者拟韩柳人不以为非也拟经而讥何哉易不云乎拟议以成其变化
　　欲蔽仁利蔽义何以去欲无物何以去利无我无我然后能正物无物然后能正我故仁义者君子之所以参天地也
　　先生见竹林七贤图叹曰在国无君在家无亲在前无魏在后无晋在朝无政在乡无俗者七子也
　　董仲舒汉之醇儒也其初有功于孔子之道者乎孟轲之后邪说又息孔子之道大明于世自董子始
　　先生谓桑子曰古之圣人说礼乐者莫如孔子故曰人而不仁如礼乐何又曰礼云乐云玉帛钟鼓云乎哉然则玉帛钟鼓亦有废之而用者有用之而废者故世治矣无此不足为损世乱矣有此不足为益故君子探其本
　　忠信哉斯司焉君实也兼之以张子厚之礼而王道备矣西里子曰吾阅人众矣多言术诈可以笼民而获上谓忠信者无用之本也而子独言之何先生曰嗟乎兹世之所以可忧也夫忠信之行有三一曰寂然不动感而遂通二曰知礼必为三曰朴实无闻一焉者圣也二焉者贤也三焉者愚也不愚不圣又弗贤焉某不知之矣
　　霄问史约之始伏羲者何先生曰圣人之好古者莫如孔子然系易则自伏羲以下删诗书则自唐虞以下其上莫言也故伏羲之前不得而详伏羲之后不得而畧先生谓陈诏曰唐诗不废天下不治汉文不兴天下不平诏曰何谓也曰汉文质而简措之则易行唐诗虚而靡有之则奚用故兴汉文则人敦行谁不周勃汲黯哉贵唐诗则人滋邪谁不吕温元稹哉
