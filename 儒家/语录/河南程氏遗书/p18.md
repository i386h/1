<!-- { "loadSidebar": true } -->
　　子贡曰：「夫子之文章，可得而闻也，夫子之言性与天道，不可得而闻也。」子贡盖于是始有所得而叹之。以子贡之才，从夫子如此之久，方叹「不可得而闻」，亦可谓之钝矣。观其孔子没，筑室于场，六年然后归，则子贡之志亦可见矣。他人如子贡之才，六年中待作多少事，岂肯如此？
　　「生生之谓易，天地设位而易行乎其中．乾坤毁则无以见易，易不可见，乾坤或几乎息矣。」易毕竟是甚？又指而言曰：「圣人以此洗心退藏于密」，圣人示人之意至此深且明矣，终无人理会。易也，此也，密也，是甚物？人能至此深思，当自得之。
　　「喜怒哀乐之未发，谓之中；发而皆中节，谓之和。中也者，天下之大本也；和也者，天下之达道也。致中和，天地位焉，万物育焉。」致与位字，非圣人不能言，子思盖特传之耳。
　　颜子曰：「仰之弥高，钻之弥坚」，则是深知道之无穷也；「瞻之在前，忽焉在后」，他人见孔子甚远，颜子瞻之，只在前后，但只未在中间尔。若孔子，乃在其中焉，此未达一间者也。
　　「成性存存」，便是「道义之门」。
　　凡人才学，便须知着力处；既学，便须知得力处。
河南程氏遗书卷第十三
　明道先生语三
　　亥八月见先生于洛所闻
　刘绚质夫录
　　「公族有罪，磬于甸人，如其伦之丧，无服」，明无罪者有服也。
　　杨、墨之害，甚于申、韩；佛、老一无老字。之害，甚于杨、墨。杨氏为我，疑于仁。墨氏兼爱，疑于义。申、韩则浅陋易见。故孟子只辟杨、墨，为其惑世之甚也。佛、老一作氏字。其言近理，又非杨、墨之比，此所以害尤甚。杨、墨之害，亦经孟子辟之，所以廓如也。
　　礼云「惟祭天地社稷为越绋而行事」，似亦太早。虽不以卑废尊，若既葬而行之，宜亦可也。盖未葬时，哀戚方甚，人有所不能祭尔。
　　「艮其止，止其所也。」八元有善而举之，四凶有罪而诛之，各止其所也。释氏只曰止，安知止乎？（罗本罪作恶，诛作去。）
　　释氏无实。
　　释氏说道，譬之以管窥天，只务直上去，惟见一偏，不见四旁，故皆不能处事。圣人之道，则如在平野之中，四方莫不见也。
　　释氏本怖死生，为利岂是公道？唯务上达而无下学，然则其上达处，岂有是也？元不相连属，但有间断，非道也。孟子曰：「尽其心者，知其性也。」彼所谓「识心见性」是也。若「存心养性」一段事则无矣。彼固曰出家独善，便于道体自不足。一作已非矣。或曰：「释氏地狱之类，皆是为下根之人设此，怖令为善。」先生曰：「至诚贯天地，人尚有不化，岂有立伪教而人可化乎？」
　　曾子易箦之意，心是理，理是心，声为律，身为度也。
　　洒埽应对便是形而上者，理无大小故也。故君子只在慎独。
　　知之明，信之笃，行之果，知仁勇也。若孔子所谓成人，亦不出此三者。臧武仲知也，孟公绰仁也，卞庄子勇也。
河南程氏遗书卷第十四
　明道先生语四
　　亥九月过汝所闻
　刘绚质夫录
　　绚问：「先生相别，求所以教。」曰：「人之相爱者，相告戒，必曰凡事当善处。然只在仗忠信，只不忠信，便是不善处也。」
　　有人治园圃役知力甚劳。先生曰：「蛊之象，『君子以振民育德』。君子之事，惟有此二者，余无他为。二者，为己为人之道也。」（为己为人，罗本作治己治人。）
　　「博学而笃志，切问而近思」，何以言「仁在其中矣？」学者要思得之，了此，便是彻上彻下之道。
　　曾子曰：「士不可以不弘毅，任重而道远。」先生曰：「弘而不毅，则难立；毅而不弘，则无以居之。」西铭言弘之道。
　　读书要玩味。
　　中庸始言一理，中散为万事，末复合为一理。
　　中庸曰：「大哉圣人之道！洋洋乎，发育万物，峻极于天。优优大哉！礼仪三百，威仪三千，待其人而后行。故曰：茍不至德，至道不凝焉。」皆是一贯。
　　持国曰：「若有人便明得了者，伯淳信乎？」曰：「若有人，则岂不信？盖必有生知者，然未之见也。凡云为学者，皆为此以下论。孟子曰：『尽其心者知其性也，知性则知天矣；存其心，养其性，所以事天。』便是至言。」
　　佛氏不识阴阳昼夜死生古今，安得谓形而上者与圣人同乎？
　　佛言前后际断，纯亦不已是也，彼安知此哉？子在川上，曰：「逝者如斯夫！不舍昼夜。」自汉以来儒者，皆不识此义，此见圣人之心纯亦不已也。诗曰：「维天之命，于穆不已。」盖曰天之所以为天也。「于乎不显，文王之德之纯」，盖曰文王之所以为文也。纯亦不已，此乃天德也。有天德便可语王道，其要只在慎独。
　　学要在敬也、诚也，中间便一作更。有个仁，「博学而笃志，切问而近思，仁在其中矣。」之意。敬主事。
　　人之学不进，只是不勇。
　　或问：「系辞自天道言，中庸自人事言，似不同。」曰：「同。系辞虽始从天地阴阳鬼神言之，然卒曰：『默而成之，不言而信，存乎德行。』中庸亦曰：『鬼神之为德，其盛矣乎！视之而不见，听之而不闻，体物而不可遗，使天下之人齐明盛服以承祭祀。洋洋乎如在其上，如在其左右。诗曰：「神之格思，不可度思，矧可射思。」夫微之显，诚之不可揜，如此夫！』是岂不同？」
　　人多言广心浩大，然未见其人也。
　　「乐则行之，忧则违之」，乐与忧皆道也，非己之私也。
　　圣人致公，心尽天地万物之理，各当其分。佛氏总为一己之私，是安得同乎？圣人循理，故平直而易行。异端造作，大小大费力，非自然也，故失之远。
　　易中只是言反复往来上下。
　　伊尹曰：「天之生斯民也，使先知觉后知，使先觉觉后觉。予天民之先觉者也，予将以斯道觉斯民也。」释氏之云觉，甚底是觉斯道？甚底是觉斯民？
河南程氏遗书卷第十五
　伊川先生语一
　　入关语录或云明道先生语。
　　志，气之帅，不可小观。
　　知知，仁守，勇决。
　　涵养吾一。
　　主一无适，敬以直内，便有浩然之气。浩然须要实识得他刚大直，不习无不利。
　　敬即便是礼，无己可克。
　　大而化，则己与理一，一则一无此字。无己。
　　致知则有知，有知则能择。
　　安有识得易后，不知退藏于密？密是甚？
　　六经之言，在涵畜中默识心通。精义为本。
　　道无精粗，言无高下。
　　物则一作即。事也，凡事上穷极其理，则无不通。
　　有主则虚，无主则实，必有所事。
　　知不专为藏往，易言知来藏往，主着卦而言。
　　物形便有大小精粗，神则无精粗。神则是神，不必言作用。三十辐共一毂，则为车。若无毂辐，何以见车之用？
　　人患事系累，思虑蔽固，只是不得其要。要在明善，明善在乎格物穷理。穷至于物理，则渐久后天下之物皆能穷，只是一理。
　　人多思虑不能自宁，只是做他心主不定。要作得心主定，惟是止于事，为人君止于仁之类。如舜之诛四凶，四凶已一作他。作恶，舜从而诛之，舜何与焉？人不止于事，只是揽他事，不能使物各付物。物各付物，则是役物。为物所役，则是役于物。有物必有则，须是止于事。
　　视听言动，非理不为，即是礼，礼即是理也。不是天理，便是私欲。人虽有意于为善，亦是非礼。无人欲即皆天理。
　　公则一，私则万殊。至当归一，精义无二。人心不同如面，只是私心。
　　人不能祛思虑，只是吝，吝故无浩然之气。
　　「所过者化」，身之所经历处；「所存者神」，存主处便是神。如「立之斯立，道之斯行，绥之斯来，动之斯和」，固非小补，伯者是小补而已。
　　孔子教人常俯就，不俯就则门人不亲。孟子教人常高致，不高致则门人一作道。不尊。
　　古之学者，优柔厌饫，有先后次序。今之学者，却只做一场话说，务高而已。常爱杜元凯语：「若江海之浸，膏泽之润，涣然冰释，怡然理顺。」然后为得也。今之学者，往往以游、夏为小，不足学。然游、夏一言一事，却总是实。如子路、公西赤言志如此，圣人许之，亦以此自是实事。后之学者好高，如人游心于千里之外，然自身却只在此。
　　人皆称柳下惠为圣人，只是因循前人之语，非自见。假如人言孔子为圣人，也须直待己实见圣处，方可信。
　　合而听之则圣，公则自同。若有私心便不同，同即是天心。
　　曾子传圣人学，其德后来不可测，安知其不至圣人？如言「吾得正而毙」，且休理会文字，只看他气象极好，被他所见处大。后人虽有好言语，只被气象卑，终不类道。
　　闻之知之，得之有之。耳剽臆度。
　　「养心莫善于寡欲」，不欲则不惑。所欲不必沈溺，只有所向便是欲。
　　人恶多事，或人悯一作欲简。之。世事虽多，尽是人事。人事不教人做，更责谁何？
　　要息思虑，便是不息思虑。
　　圣人尽道，以其身所行率天下，是欲天下皆至于圣人。佛以其所贱者教天下，是误天下也。人愈才明，往往所陷溺愈深。
　　「小德川流，大德敦化」，只是言孔子川流是日用处，大德是存主处。「敦」如俗言敦礼义敦本之意。
