<!-- { "loadSidebar": true } -->
　　四端不言信者，既有诚心为四端，则信在其中矣。
　　充实而有光辉，所谓修身见于世也。
　　昏礼执鴈者，取其不再偶尔，非随阳之物。
　　亚夫夜半军扰，直至帐下，坚守不动，安在其持重也。
　　圣人无优劣，有则非圣人也。
　　主一者谓之敬。一者谓之诚。主则有意在。
　　荀氏八龙，岂尽贤者？但得一二贤子弟相熏习皆然耳。
　　犬吠屠人，世传有物随之，非也，此正如海上鸥尔。
河南程氏遗书卷第二十五
伊川先生语十一
　　畅潜道录胡氏注云：「识者疑其闲多非先生语。」
　　大学曰：「物有本末，事有终始，知所先后，则近道矣。」人之学莫大于知本末终始。致知在格物，则所谓本也，始也；治天下国家，则所谓末也，终也。治天下国家，必本诸身，其身不正而能治天下国家者无之。格犹穷也，物犹理也，犹曰穷其理而已也。穷其理，然后足以致之，不穷则不能致也。格物者适道之始，欲思格物，则固已近道矣。是何也？以收其心而不放也。
　　知者吾之所固有，然不致则不能得之，而致知必有道，故曰「致知在格物」。
　　大学论意诚以下，皆穷其意而明之，独格物则曰「物格而后知至」，盖可以意得而不可以言传也。自格物而充之，然后可以至圣人，不知格物而先欲意诚心正身修者，未有能中于理者。
　　「致知在格物」，非由外铄我也，我固有之也。因物有迁，迷而不知，则天理灭矣，故圣人欲格之。
　　随事观理，而天下之理得矣。天下之理得，然后可以至于圣人。君子之学，将以反躬而已矣。反躬在致知，致知在格物。
　　学莫贵于自得，得非外也，故曰自得。
　　学莫大于平心，平莫大于正，正莫大于诚。
　　君子之学，在于意必固我既亡之后，而复于喜怒哀乐未发之前，则学之至也。
　　心至重，鸡犬至轻。鸡犬放则知求之，心放则不知求，岂爱其至轻而忘至其重哉？弗思而已矣。今世之人，乐其所不当乐，不乐其所当乐；慕其所不当慕，不慕其所当慕，皆由不思轻重之分也。
　　颜渊叹孔子曰：「仰之弥高，钻之弥坚，瞻之在前，忽焉在后，夫子循循然善诱人，博我以文，约我以礼，欲罢不能，既竭吾才，如有所立卓尔，虽欲从之，末由也已。」此颜子所以善学孔子而深知孔子者也。
　　有学不至而言至者，循其言亦可以入道。苟子曰：「真积力久则入。」杜预曰：「优而柔之，使自求之；厌而饫之，使自趋之。」管子曰：「思之思之，又重思之，思之而不通，鬼神将通之，非鬼神之力也，精神之极也。」此三者，循其言皆可以入道，而苟子、管子、杜预初不能及此。
　　自其外者学之，而得于内者，谓之明。自其内者得之，而兼于外者，谓之诚。诚与明一也。
　　闻见之知，非德性之知。物交物则知之，非内也，今之所谓博物多能者是也。德性之知，不假闻见。
　　君子不以天下为重而身为轻，亦不以身为重而天下为轻。凡尽其所当为者，如「可以仕则仕」，「入则孝」之类是也，此孔子之道也。蔽焉而有执者，杨、墨之道也。
　　能尽饮食言语之道，则可以尽去就之道；能尽去就之道，则可以尽死生之道。饮食言语，去就死生，小大之势一也。故君子之学，自微而显，自小而章。易曰：「闲邪存其诚。」闲邪则诚自存，而闲其邪者，乃在于言语饮食进退与人交接之际而已矣。
　　人皆可以至圣人，而君子之学必至于圣人而后已。不至于圣人而后已者，皆自弃也。孝其所当孝，弟其所当弟，自是而推之，则亦圣人而已矣。
　　多权者害诚，好功者害义，取名者贼心。
　　君贵明，不贵察；臣贵正，不贵权。
　　称性之善谓之道，道与性一也。以性之善如此，故谓之性善。性之本谓之命，性之自然者谓之天，自性之有形者谓之心，自性之有动者谓之情，凡此数者皆一也。圣人因事以制名，故不同若此。而后之学者，随文析义，求奇异之说，而去圣人之意远矣。
　　自性而行，皆善也。圣人因其善也，则为仁义礼智信以名之；以其施之不同也，故为五者以别之。合而言之皆道，别而言之亦皆道也。舍此而行，是悖其性也，是悖其道也。而世人皆言性也，道也，与五者异，其亦弗学欤！其亦未体其性也欤！其亦不知道之所存欤！
　　道孰为大？性为大。千里之远，数数千岁之日，其所动静起居，随若亡矣。然时而思之，则千里之远在于目前，数千岁之久无异日之近，人之性则亦大矣。噫！人之自小者，亦可哀也已。人之性一也，而世之人皆曰吾何能为圣人，是不自信也。其亦不察乎！
　　自得者所守固，而自信者所行不疑。
　　学贵信，信在诚。诚则信矣，信则诚矣。不信不立，不诚不行。或问：「周公勋业，人不可为也已。」曰：「不然。圣人之所为，人所当为也。尽其所当为，则吾之勋业，亦周公之勋业也。凡人之弗能为者，圣人弗为。」
　　君子之学，要其所归而已矣。
　　民可明也，不可愚也；民可教也，不可威也；民可顺也，不可强也；民可使也，不可欺也。
　　孔子曰：「枨也欲，焉得刚？」甚矣欲之害人也。人之为不善，欲诱之也。诱之而弗知，则至于天理灭而不知反。故目则欲色，耳则欲声，以至鼻则欲香，口则欲味，体则欲安，此皆有以使之也。然则何以窒其欲？曰思而已矣。学莫贵于思，唯思为能窒欲。曾子之三省，窒欲之道也。
　　好胜者灭理，肆欲者乱常。
　　可以仕则仕，可以止则止，可以久则久，可以速则速，此皆时也，未尝不合中，故曰「君子而时中」。
　　「喜怒哀乐之未发谓之中。」中也者，言寂然不动者也。故曰「天下之大本」。「发而皆中节谓之和。」和也者，言感而遂通者也，故曰「天下之达道」。
　　学也者，使人求于内也。不求于内而求于外，非圣人之学也。何谓不求于内而求于外？以文为主者是也。学也者，使人求于本也。不求于本而求于末，非圣人之学也。何谓不求于本而求于末？考详略，采同异者是也。是二者皆无益于身，君子弗学。
　　墨子之德至矣，而君子弗学也，以其舍正道而之他也。相如、太史迁之才至矣，而君子弗贵也，以所谓学者非学也。
　　庄子，叛圣人者也，而世之人皆曰矫时之弊。矫时之弊，固若是乎？伯夷、柳下惠，矫时之弊者也，其有异于圣人乎？抑无异乎？庄周、老聃，其与伯夷、柳下惠类乎？不类乎？子夏曰：「虽小道，必有可观者焉，致远恐泥。」子曰：「攻乎异端，斯害也已。」此言异端有可取，而非道之正也。
　　君子以识为本，行次之。今有人焉，力能行之，而识不足以知之，则有异端者出，彼将流宕而不知反。内不知好恶，外不知是非，虽有尾生之信，曾参之孝，吾弗贵矣。
　　学莫贵于知言，道莫贵于识时，事莫贵于知要。所闻者所见者外也，不可以动吾心。
　　孟子曰:「其为气也，至大至刚，以直养而无害。」此盖言浩然之气至大至刚且直也，能养之则无害矣。
　　伊尹之耕于有莘，傅说之筑于傅岩，天下之事，非一一而学之，天下之贤才，非一一而知之，明其在己而已矣。
　　君子不欲才过德，不欲名过实，不欲名过质。才过德者不祥，名过实者有殃，文过质者莫之与长。
　　或问：「颜子在陋巷而不改其乐，与贫贱而在陋巷者，何以异乎？」曰：「贫贱而在陋巷者，处富贵则失乎本心。颜子在陋巷犹是，处富贵犹是。」
　　通乎昼夜之道，而知昼夜，死生之道也。
　　知生之道，则知死之道；尽事人之道，则尽事鬼之道。死生人鬼，一而二，二而一者也。
　　孔子曰：「有德者必有言。」何也？和顺积于中，英华发于外也。故言则成文，动则成章。
　　学不贵博，贵于正而已矣。言不贵多，贵于当而已矣。政不贵详，贵于顺而已矣。
　　意必固我既亡之后，必有事焉，此学者所宜尽心也。夜气之所存者良知也，良能也，苟扩而充之，化旦昼之所害为夜气之所存，然后可以至于圣人。
　　孟子曰：「尽其心者知其性也，知其性则知天矣。」心也，性也，天也，非有异也。
　　人皆有是道，唯君子为能体而用之。不能体而用之者，皆自弃也。故孟子曰：「苟能充之，足以保四海；苟不充之，不足以事父母。」夫充与不充，皆在我而已。
　　德盛者，物不能扰而形不能病。形不能病，以物不能扰也。故善学者，临死生而色不变，疾痛惨切而心不动，由养之有素也，非一朝一夕之力也。
　　心之躁者，不热而烦，不寒而栗，无所恶而怒，无所悦而喜，无所取而起。君子莫大于正其气，欲正其气，莫若正其志。其志既正，则虽热不烦，虽寒不栗，无所怒，无所喜，无所取，去就犹是，死生犹是，夫是之谓不动心。
　　志顺者气不逆，气顺志将自正。志顺而气正，浩然之气也。然则养浩然之气也，乃在于持其志无暴其气耳。
　　中庸曰：「道不可须臾离也，可离非道也。」又曰：「道不远人。」此持圣人为始学者言之耳。论其极，岂有可离与不可离而远与近之说哉？
　　学为易，知之为难。知之非难也，体而得之为难。
　　「致曲」者，就其曲而致之也。
　　人人有贵于己者，此其所以人皆可以为尧、舜。
　　学者当以论语、孟子为本。论语、孟子既治，则六经可不治而明矣。读书者，当观圣人所以作经之意，与圣人所以用心，与圣人所以至圣人，而吾知所以未至者，所以未得者，句句而求之，昼诵而味之，中夜而思之，平其心，易其气，阙其疑，则圣人之意见矣。
　　人之生也，小则好驰骋弋猎，大则好建立功名，此皆血气之盛使之然耳。故其衰也，则有不足之色；其病也，则有可怜之言。夫人之性至大矣，而为形气之所役使而不自知，哀哉！
　　吾未见啬于财而能为善者也，吾未见不诚而能为善者也。
　　君子之学也，「使先之觉后知，使先觉觉后觉」，而老子以为「非以明民，将以愚之」，其亦自贼其性欤〔一〕！
　　有求为圣人之志，然后可与共学；学而善思，然后可与适道；思而有所得，则可与立；立而化之，则可与权。
　　「非礼勿视，非礼勿听，非礼勿言，非礼勿动」，视听言动一于礼之谓仁，仁之与礼非有异也。孔子告仲弓曰：「出门如见大宾，使民如承大祭，己所不欲，勿施于人。」夫君子能如是用心，能如是存心，则恶有不仁者乎？而其本可以一言而蔽之曰「思无邪」。
　　无好学之志，则虽有圣人复出，亦无益矣。然圣人在上而民多善者，以涵泳其教化深且远也，习闻之久也。
