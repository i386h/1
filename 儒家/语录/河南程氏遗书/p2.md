<!-- { "loadSidebar": true } -->
　　吁问：「每常遇事，即能知操存之意，无事时，如何存养得熟？」曰：「古之人，耳之于乐，目之于礼，左右起居，盘盂几杖，有铭有戒，动息皆有所养。今皆废此，独有理义之养心耳。但存此涵养意，久则自熟矣。敬以直内是涵养意。言不庄不敬，则鄙诈之心生矣；貌不庄不敬，则怠慢之心生矣。」
　　汉国如毛苌、董仲舒，最得圣贤之意，然见道不甚分明。下此，即至杨雄，规模窄狭。道即性也。言性已错，更何所得？
　　汉策贤良，犹是人举之。如公孙弘者，犹强起之，乃就对。至如后世贤良，乃自求举耳。若果有曰「我心只望廷对，欲直言天下事」，则亦可尚矣。若志在富贵，则得志便骄纵，失志则便放矌与悲愁而已。
　　周官医以十全为上，非为十人皆愈为上。若十人不幸皆死病，则奈何？但知可治不可治者十人皆中，即为上。
　　有人劳正叔先生曰：「先生谨于礼四五十年，应甚劳苦。」先生曰：「吾日履安地，何劳何苦？佗人日践危地，此乃劳苦也。」
　　忧子弟之轻俊者，只教以经学念书，不得令作文字。
　　子弟凡百玩好皆夺志。至于书札，于儒者事最近，然一向好着，亦自丧志。如王、虞、颜、柳辈，诚为好人则有之。曾见有善书者知道否？平生精力一用于此，非惟徒废时日，于道便有妨处，足知丧志也。
　　王弼注易，元不见道，但却以老、庄之意解说而已。
　　吕与叔尝言，患思虑多，不能驱除。曰：「此正如破屋中御寇，东面一人来未遂得，西面又一人至矣，左右前后，驱遂不暇。盖其四面空疏，盗固易入，无缘作得主定。又如虚器入水，水自然入。若以一器实之以水，置之水中，水何能入来？盖中有主则实，实则外患不能入，自然无事。」
　　孔子曰：「其如示诸斯乎。」指其掌。中庸便曰：「明乎郊社之礼、禘尝之义，治国其如示诸掌乎！」盖人有疑孔子之语，中庸又直指郊禘之义以发之。曾子曰：「夫子之道，忠恕而已矣。」中庸以曾子之言虽是如此，又恐人尚疑忠恕未可便为道，故曰：「忠恕违道不远，施诸己而不愿，亦勿施于人。」此又掠下教人。
　　尧夫尝言：「能物物，则我为物之人也；不能物物，则我为物之物也。」亦不消如此。人自人，物自物，道理甚分明。
　　伯淳近与●师礼谈介甫之学错处，谓师礼曰：「为我尽达诸介甫，我亦未敢自以为是。如有说，愿往复。此天下公理，无彼我。果能明办，不有益于介甫，则必有益于我。」
　　人以料事为明，便骎骎入逆诈亿不信去也。
　　射中鹄，舞中节，御中度，皆诚也。古人教人以射御象勺，所养之意如此。
　　凡物之名字，自与音义气理相通，除其它有体质可以指论而得名者之外，如天之所以为天，天未名时，本亦无名，只是苍苍然也，何以便有此名？盖出自然之理，音声发于其象，遂有此名此字。如今之听声之精者，便知人性，善卜者知人姓名，理由此也。
　　吁言：「赵泽尝云：『临政是事〔一〕不合着心，惟恕上合着心』，是否？」曰：「彼谓着心勉而行恕则可，谓着心求恕则不可。盖恕，自有之理，举斯心加诸彼而已，不待求而后得。然此人之论，有心为恕，终必恕矣。」
　　诚者合内外之道，不诚无物。
　　持国曰：「凡人志能使气者，能定其志，则气为吾使，志壹则动气矣。」先生曰：「诚然矣，志壹则动气。然亦不可不思气壹则动志。非独趋蹶，药也，酒也，亦是也。然志动气者多，气动志者少。虽气亦能动志，然亦在持其志而已。」
　　持国曰：「道家有三住，心住则气住，气住则神住，此所谓存三守一。」伯淳先生曰：「此三者，人终食之顷未有不离者，其要只在收放心。」
　　持国常患在下者多欺。伯淳先生曰：「欺有三：有为利而欺。则固可罪；有畏罪而欺者，在所恕；事有类欺者，在所察。」
　　人于外物奉身者，事事要好，只有自家一个身与心，却不要好。苟得外面物好时，却不知道自家身与心却已先不好了也。
　　先生曰：「范景仁论性曰：『岂有生为此，死又却为彼』，尽似见得，后却云『自有鬼神』，又却迷也。」
　　少年时见物大，食物美。后不能然者，物自尔也，乃人与气有盛衰尔。
　　「生之谓性」，性即气，气即性，生之谓也。人生气禀，理有善恶，然不是性中元有此两物相对而生也。有自幼而善，有自幼而恶，后稷之克岐克嶷，子越椒始生，人知其必灭若敖氏之类。是气禀有然也。，善固性也，然恶亦不可不谓之性也。盖「生之谓性」、「人生而静」以上不容说，才说性时，便已不是性也。凡人说性，只是说「继之者善」也，孟子言人性善是也。夫所谓「继之者善」也者，犹水流而就下也。皆水也。有流而至海，终无所污，此何烦人力之为也？有流而未远，固已渐浊；有出而甚远，方有所浊。有浊之多者，有浊之少者。清浊虽不同，然不可以浊者不为水也。如此，则人不可以不加澄治之功。故用力敏勇则疾清，用力缓怠则迟清，及其清也，则却只是元初水也。亦不是将清来换却浊，亦不是取出浊来置在一隅也。水之清，则性善之谓也。故不是善与恶在性中为两物相对。各自出来。此理，天命也。顺而循之，则道也。循此而修之，各得其分，则教也。自天命以至于教，我无加损焉，此舜有天下而不与焉者也。
　　邢和叔言：「吾曹常须爱养精力，精力稍不足则倦，所以临事皆勉强而无诚意。」接宾客语言尚可见，况临大事乎？
　　尝与赵汝霖论为政，切忌临事着心。曰：「此诚是也，然唯恕上合着心。」
拾遗
　　浩然之气，天地之正气，大则无所不在，刚则无所屈，以直道顺理而养，则充塞于天地之间。「配义与道」，气皆主于义而无不在道，一置私意则馁矣。「是集义所生」，事事有理而在义也，非自外袭而取之也。告子外之者，盖不知义也。杨遵道所录伊川语中，辨此一段非明道语。
　　壹与一字同。一动气则动志，一动志则动气，为养气者而言也。若成德者，志已坚定，则气不能动志。
　　北官黝之勇，在于必为；孟施舍之勇，能于无惧。子夏，笃志力行者也；曾子，明理守约者也。
　　「必有事」者，主养气而言，故必主于敬。「勿正」，勿作为也。「心勿忘」，必有事也。「助长」，乃正也。
　　「北方之强」，血气也；「南方之强」，乃理强，故圣人贵之。
　　人患乎慑怯者，盖气不充，不素养故也。
　　忿懥，怒也。治怒为难，治惧亦难。克己可以治怒，明理可以治惧。
　　侯世与云：「某年十五六时，明道先生与某讲孟子，至『勿正心，勿忘勿助长』处，云：『二哥以必有事焉而勿正为一句，心勿忘勿助长为一句，亦得。』因举禅语为况云：『事则不无，拟心则差。』某当时言下有省。」
河南程氏遗书卷第二上
　二先生语二上
　　元丰己未吕与叔东见二先生语古不必验，今之所患，止患不得为，不患不能为。正
　　「居处恭，执事敬，与人忠」，此是彻上彻下语，圣人元无二语。明
　　一人之心即天地之心，心一作体。一物之理即万物之理，一日之运即一岁之运。正
　　志道恳切，固是诚意；若迫切不中理，则反为不诚。盖实理中自有缓急，不容如是之迫，观天地之化乃可知。正
　　圣人用意深处，全在系辞，诗、书乃格言。明
　　古之学者，皆有传授。如圣人作经，本欲明道。今人若不先明义理，不可治经，盖不得传授之意云尔。如系辞本欲明易，若不先求卦义，则看系辞不得。
　　观易须看时，然后观逐爻之才。一爻之闲，常包涵数意，圣人常取其重者为之辞。亦有易中言之已多，取其未尝言者，亦不必重事。又有且言其时，不及其爻之才，皆临时参考。须先看卦，乃看得系辞。
　　有德者，得天理而用之，既有诸己，所用莫非中理。知巧之士，虽不自得，然才知稍高，亦能窥测见其一二，得而用之，乃自谓泄天机。若平心用之，亦莫不中理，但不有诸己，须用知巧，亦有元本无有字。反失之，如苏、张之类。
　　教人之术，若童牛之牿，当其未能触时，已先制之，善之大者。其次，则豮豕之牙。豕之有牙，既已难制，以百方制之，终不能使之改，惟豮其势，则性自调伏，虽有牙亦不能为害。如有不率教之人，却须置其槚楚，别以道格其心，则不须槚楚，将自化矣。
　　事君须体纳约自牖之意。人君有过，以理开谕之，既不肯听，虽当救止，于此终不能回，却须求人君开纳处进说。牖乃开明处。如汉祖欲废太子，叔孙通言嫡庶根本，彼皆知之，既不肯听矣，纵使能言，无以易此。惟张良知四皓素为汉祖所敬，招之使事太子，汉祖知人心归太子，乃无废立意。及左师触龙事，亦相类。
　　天下善恶皆天理，谓之恶者非本恶，但或过或不及便如此，如杨、墨之类。明
　　仁、义、礼、智、信五者，性也。仁者，全体；四者，四支。仁，体也。义，宜也。礼，别也。智，知也。信，实也。
　　学者全体此心，学虽未尽，若事物之来，不可不应，但随分限应之，虽不中，不远矣。
　　学者须敬守此心，不可急迫，当栽培深厚，涵泳于其间，然后可以自得。但急迫求之，只是私己，终不足以达道。
　　学者全要识时。若不识时，不足以言学。颜子陋巷自乐，以有孔子在焉。若孟子之时，世既无人，安可不以道自任？
　　订顽一篇，意极完备，乃仁之体也。学者其体此意，令有诸己，其地位已高。到此地位，自别有见处，不可穷高极远，恐于道无补也。明
　　医书言手足痿痹为不仁，此言最善名状。仁者，以天地万物为一体，莫非己也。认得为己，何所不至？若不有诸己，自不与己相干。如手足不仁，气已不贯，皆不属己。故「博施济众」，乃圣〔一〕之功用。仁至难言，故止曰「己欲立而立人，己欲达而达人，能近取譬，可谓仁之方也已。」欲令如是观仁，可以得仁之体。明
　　「博施济众」，云「必也圣乎」者，非谓仁不足以及此，言「博施济众」者乃功用也。明
　　尝喻以心知天，犹居京师往长安，但知出西门便可到长安。此犹是言作两处。若要诚实，只在京师，便是到长安，更不可别求长安。只心便是天，尽之便知性，知性便知天，一作性便是天。当处便认取，更不可外求。
　　「穷理尽性以至于命」，三事一时并了，元无次序，不可将穷理作知之事。若实穷得理，即性命亦可了。明
　　学者识得仁体，实有诸己，只要义理栽培。如求经义，皆栽培之意。
