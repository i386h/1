<!-- { "loadSidebar": true } -->
　　吕汲公以百缣遗子，子辞之。时子族兄子公孙在旁，谓子曰：「勿为已甚，姑受之。」子曰：「公之所以遗某者，以某贫也。公位宰相，能进天下之贤，随才而任之，则天下受其赐也。何独某贫也？天下贫者亦众矣，公帛固多，恐公不能周也。」
　　殿帅苗公问程子曰：「朝廷处先生，如何则可？」程子对曰：「且如山陵事。苟得专处，虽永安尉可也。」
　　程子曰：「古之学者易，今之学者难。古人自八岁人小学，十五入大学，有文采以养其目，声音以养其耳，威仪以养其四体，歌舞以养其血气，义理以养其心。今则俱亡矣，惟义理以养其心尔，可不勉哉！」范公尧夫摄帅成都，程子将告归，别焉。公曰：「愿少留，某将别。」子曰：「既别矣，何必复劳舆车？」遂行。公使人要于路曰：「愿一见也。」既见，曰：「先生何以教我？」子曰：「公尝言为将帅当使士卒视己如父母，然后可用，然乎？」公曰：「如何？」子曰：「公言是也。然公为政不若是，何也？」公曰：「可得闻欤？」子曰：「旧帅新亡，而公张乐大飨将校于府门，是教之视帅如父母乎？」曰：「亦疑其不可，故使属官摄主之也。」子曰：「是尤不可也。公与旧帅同僚也，失同僚之义，其过小；属官于主帅，其义重。」曰：「废响而颁之酒食，如何？」曰：「无颁也。武夫视酒食食为重事，弗颁，则必思其所以而知事帅之义，乃因事而教也。」公曰：「若从先生言而不来，则不闻此矣。」其喜闻义如此。程子在讲筵，执政有欲用之为谏官者。子闻，以书谢曰：「公知射乎？有人执弓于此，发而多中，人皆以为善射也。一日，使羿立于其傍，道之以彀率之法。不从，羿且怒而去矣。从之，则戾其故习而失多中之功。一作巧。故不若处羿于无事之地，则羿得尽其言，而用舍羿不恤也。某才非羿也，然闻羿之道矣，虑其害公之多中也。」谢湜自蜀之京师，过洛而见程子。子曰：「尔将何之？」曰：「将试教官。」子弗答。湜曰：「如何？」子曰：「吾尝买婢，欲试之，其母怒而弗许，曰：『吾女非可试者也。』今尔求为人师而试之，必为此媪笑也。」湜遂不行。一本云：湜不能用。又云：谢湜求见者三，不许，因陈经正以请，先生曰：「闻其来问易，遂为说以献贵人。」注云：献祭卞，如用说桎梏之类。
　　谢愔见程子，子留语，因请曰：「今日将沐。」子曰：「岂无他日」曰：「今日吉也。」子曰：「岂为士而惑此也邪？」曰：「愔固无疑矣。在己庸何恤？第云不利父母。」子曰：有人呼于巿者曰：『毁瓦画墁则利父母也，否则不利于父母。』子亦将毁瓦画墁乎？」曰：「此狂人之言也，何可信？」「然则子所信者，亦狂言尔。」先生谓绎曰：「吾受气甚薄，三十而浸盛，四十五十而后完。今生七十二矣，校其筋骨，于盛年无损也。」又曰：「人待老而求保生，是犹贫而后蓄积，虽勤亦无补矣。」绎曰：「先生岂以受气之薄而后为保生邪？」夫子默然曰：「吾以忘生徇欲为深耻。」
　　程子与客语为政。程子曰：「甚矣，小人之无行也！牛壮食其力，老则屠之。」客曰：「不得不然也。牛老不可用，屠之犹得半牛之价，复称贷以买壮者，不尔则废耕矣。且安得刍粟养无用之牛乎？」子曰：「尔之言，知计利而不知义者也。为政之本，莫大于使民兴行，民俗善而衣食不足者，未之有也。水旱螟虫之灾，皆不善之致也。」
　　邵尧夫谓程子曰：「子虽聪明，然天下之事亦众矣，子能尽知邪？」子曰：「天下之事，某所不知者固多。然尧夫所谓不知者何事？」是时适雷起，尧夫曰：「子知雷起处乎？」子曰：「某知之，尧夫不知也。」尧夫愕然曰：「何谓也？」子曰：「既知之，安用数推也？以其不知，故待推而后知。」尧夫曰：「子以为起于何处？」子曰：「起于起处。」尧夫瞿然称善。张子厚罢太常礼院归关中，过洛而见程子。子曰：「比太常礼院所议，可得闻乎？」子厚曰：「大事皆为礼房检正所夺，所议惟小事尔。」子曰：「小事谓何？」子厚曰：「如定谥及龙女衣冠。」子曰：「龙女衣冠如何？」子厚曰：「当依夫人品秩，盖龙女本封善济夫人。」子曰：「某则不然。既曰龙，则不当被人衣冠。矧大河之塞，本上天降佑，宗庙之灵，朝廷之德，而吏士之劳也。龙何功之有？又闻龙有五十三庙，皆曰三娘子，一龙邪？五十三龙邪？一龙则不当有五十三庙，五十三龙则不应尽为三娘子也。」子厚默然。
　　韩持国帅许，程子往见，谓公曰：「适巿中聚浮图，何也？」公曰：「为民祈福也。」子曰：「福斯民者，不在公乎？」
　　韩公持国使掾为亭，成而莲已生其前，盖掾盆植而置之。公甚喜。程子曰：「斯可恶也。使之为亭，而更为此以说公，非端人也。」公曰：「奈何人见之则喜！」
　　韩公持国与范公彝叟、程子为泛舟之游。典谒白有士人坚欲见公。程子曰：「是必有故，亟见之。顷之，遽还。程子曰：「客何为者？」曰：「上书。」子曰：「言何事？」曰：「求荐尔。」子曰：「如斯人者，公缺一字。无荐，夫为国荐贤，自当求人，岂可使人求也？」公曰：「子不亦甚乎？」范公亦以子为不通。子曰：「大扺今之大臣，好人求己，故人求之。如不好，人岂欲求怒邪？」韩公遂以为然。韩持国罢门下侍郎，出帅南阳，已出国门，程子往见之。子时在讲筵，公惊曰：「子来见我乎？子亦危矣。」程子曰：「只知履安地，不知其危。」坐顷之，公不言。子曰：「公有不豫色，何也？」公曰：「在维固无足道，所虑者贻兄姊之忧耳。」子曰：「领帅南阳，兄姊何所忧？」公悟曰：「正为定力不固耳。」
　　谢公师直与程子论易，程子未之许也。公曰：「昔与伯淳，亦谓景温于春秋则可，易则未也。」程子曰：「以某观之，二公皆深于易者也。」公曰：「何谓也？」子曰：「以监司论学，而主薄敢以为非，为监司者不怒，为主薄者敢言，非深于易而何？」
　　张闳中以书问易传不传，及曰「易之义本起于数」。程子答曰：「易传未传，自量精力未衰，尚冀有少进尔。然亦不必直侍身后，觉老耄则传矣。书虽未出，学未尝不传也。第患无受之者尔。来书云：『易之义本起于数』谓义起于数则非也。有理而后有象，有象而后有数。易因象以明理，由象以知数，得其义则象数在其中矣。必欲穷象之隐微，尽数之毫忽，乃寻流逐末，术家之所尚，非儒者之所务也，管辂、郭璞之学是也。」又曰：「理无形也，故因象以明理。理见乎辞矣，则可由辞以观象。故曰：『得其义则象数在其中矣。』
　　子言范公尧夫之宽大也，「昔余过成都，公时摄帅，有言公于朝者，朝廷遗中使降香峨眉，实察之也。公一日访予并语，子问曰：『闻中使在此，公何暇也？』公曰：『不尔则拘束。』已而中使果怒，以鞭伤传言者耳。属官喜谓公曰：『此一事足以塞其谤，请闻于朝。』公既不折言者之为非，又不奏中使之过也。其有量如此。」
　　程子过成都，时转运判官韩宗道议减役，至三大户亦减一人焉。子曰：「只闻有三大户，不闻两也。」宗道曰：「三亦可，两亦可，三之名不从天降地出也。古者朝有三公，国有三老，『三人占则从二人之言』，『三人行，则必得我师焉』。若止两大户，则一人以为是，一人以为非，何从而决？三则从二人之言矣。虽然，近年诸县有使之分治者，亦失此意也。」
　　绎曰：「邹浩以极谏得罪，世疑其卖直也。」先生曰：「君子之于人也，当于有过中求无过，不当于无过中求过。」
　　程子之盩厔，时枢密赵公瞻持丧居邑中，杜门谢客，使侯骘语子以释氏之学。子曰：「祸莫大于无类。释氏使人无类，可乎？」骘以告赵公。公曰：「天下知道者少，不知道者众，自相生养，何患乎无类也？若天下尽为君子，则君子将谁使？」侯子以告。程子曰：「岂不欲人人尽为君子哉？病不能耳，非利其为使也。若然，则人类之存，不赖于圣贤，而赖于下愚也。」赵公闻之，笑曰：「程子未知佛道弘大耳。」程子曰：「释氏之道诚弘大，吾闻传者以佛逃父入山，终能成佛，若儒者之道，则当逃父时已诛之矣，岂能俟其成佛也？」韩公持国与程子语，叹曰：「今日又暮矣。」程子对曰：「此常理从来如是，何叹为？」公曰：「老者行去矣。」曰：「公勿去可也。」公曰：「如何能勿去？」子曰：「不能则去可也。」

河南程氏遗书卷第二十一下
　伊川先生语七下
附师说后
　　幽王失道，始则万物不得其性，而后恩衰于诸侯以及其九族，其甚也，至于视民如禽兽。鱼藻之什，其序如此。
　　孔子之时，诸侯甚强大，然皆周所封建也。周之典礼虽甚废坏，然未泯绝也。故齐、晋之霸，非挟尊王之义，则不能自立。至孟子时则异矣。天下之大国七，非周所命者四，先王之政绝而泽竭矣。夫王者，天下之义主也。民以为王，则谓之天王天子；民不以为王，则独夫而已矣。二周之君，虽无大恶见绝于天下，然独夫也。故孟子勉齐、梁以王者，与孔子之所以告诸侯不同。君子之救世，时行而已矣。
　　不动心有二，有造道而不动者，有以义制心而不动者。此义也，此不义也，义吾所当取，不义吾所当舍，此以义制心者也。义在我，由而行之，从容自中，非有所制也，此不动之异。
　　凡有血气之类，皆具五常，但不知充而已矣。勇者所以敌彼者也，苟为造道而心不动焉，则所以敌物者，不赖勇而裕如矣。理也，性也，命也，三者未尝有异。穷理则尽性，尽性则知天命矣。天命犹天道也，以其用而言之则谓之命，命者造化之谓也。
　　吴书言天序，天秩。天有是理，圣人循而行之，所谓道也。圣人本天，释氏本心。
　　忠者，无妄之谓也。忠，天道也。恕，人事也。忠为体，恕为用。「忠恕违道不远」，非一以贯之之忠恕也。
　　真近诚，诚者无妄之谓。
　　气有善不善，性则无不善也。人之所以不知善者，气昏而塞之耳。孟子所以养气者，养之至则清明纯全，而昏塞之患去矣。或曰养心，或曰养气，何也？曰：「养心则勿害而已，养气则在有所帅也。」
　　贱妾得进御于君，是其僭恣可行，而分限得踰之时也。乃能谨于「抱衾与裯」，而知「命之不犹」，则教化至矣。
　　心生道也，有是心，斯具是形以生。恻隐之心，人之生道也，虽桀、跖不能无是以生，但戕贼之以灭天耳。始则不知爱物，俄而至于忍，安之以至于杀，充之以至于好杀，岂人理也哉？
