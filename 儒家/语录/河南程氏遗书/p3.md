<!-- { "loadSidebar": true } -->
　　世闲有鬼神冯依言语者，盖屡见之。未可全不信，此亦有理。「莫见乎隐，莫显乎微」而已。尝以所求语刘绚，其后以其思索相示，但言与不是，元未尝告之。近来求得稍亲。
　　昔受学于周茂叔，每令寻颜子、仲尼乐处，所乐何事。
　　真知与常知异。常见一田夫，曾被虎伤，有人说虎伤人，众莫不惊，独田夫色动异于众。若虎能伤人，虽三尺童子莫不知之，然未尝真知。真知须如田夫乃是。故人知不善而犹为不善，是亦未尝真知。若真知，决不为矣。
　　蒲人要盟事，知者所不为，况圣人乎？果要之，止不之卫可也。盟而背之，若再遇蒲人，其将何辞以对？
　　尝言郑戬作县，定民陈氏为里正。既暮，有姓陈人乞分居，戬立笞之，曰：「安有朝定里正，而夕乞分居？」既而察之，乞分居者，非定里正也。今夫赤子未能言，其志意嗜欲人所未知，其母必不能知之，然不至误认其意者，何也？诚心爱敬而已。若使爱敬其民如其赤子，何错缪之有？故心诚求之，虽不中，不远矣。
　　欲知得与不得，于心气上验之。思虑有得，中心悦豫。沛然有裕者，实得也。思虑有得，心气劳耗者，实未得也，强揣度耳。尝有人言「比因学道，思虑心虚」。曰：「人之血气，固有虚实，疾病之来，圣贤」所不免，然未闻自古圣贤因学而致心疾者。
　　学者须先识仁。仁者，浑然与物同体。义、礼、知、信皆仁也。识得此理，以诚敬存之而已，不须防检，不须穷索。若心懈则有防，心茍不懈，何防之有？理有未得，故须穷索。存久自明，安待穷索？此道与物无对，大不足以名之，天地之用皆我之用。孟子言「万物皆备于我」，须反身而诚，乃为大乐。若反身未诚，则犹是二物有对，以己合彼，终未有之，一本下更有「未有之」三字。又安得乐？订顽意思，乃备言此体。以此意存之，更有何事？「必有事焉而勿正，心勿忘，勿助长」，未尝致纤毫之力，此其存之之道。若存得，便合有得。盖良知良能元不丧失，以昔日习心未除，却须存习此心，久则可夺旧习。此理至约，惟患不能守。既能体之而乐，亦不患不能守也。明
　　事有善有恶，皆天理也。天理中物，须有美恶，盖物之不齐，物之情也。但当察之，不可自入于恶，流于一物。明
　　昔见上称介甫之学，对曰：「王安石之学不是。」上愕然问曰：「何故？」对曰：「臣不敢远引，止以近事明之。臣尝读诗，言周公之德云：『公孙硕肤，赤舄几几。』周公盛德，形容如是之盛。如王安石，其身犹不能自治，何足以及此！」明○一本此下云：「又尝称介甫，颢对曰：『王安石博学多闻则有之，守约则未也。』」
　　圣人即天地也。天地中何物不有？天地岂尝有心拣别善恶，一切涵容覆载，但处之有道尔。若善者亲之，不善者远之，则物不与者多矣，安得为天地？故圣人之志，止欲「老者安之，朋友信之，少者怀之」。
　　死生存亡皆知所从来，胸中莹然无疑，止此理尔。孔子言「未知生，焉知死」，盖略言之。死之事即生是也，更无别理。明
　　言体天地之化，已剩一体字，只此便是天地之化，不可对此个别有天地。明
　　胡安定在湖州置治道斋，学者有欲明治道者，讲之于中。如治兵、治民、水利、算数之类。尝言刘彝善治水利，后累〔一〕为政，皆兴水利有功。
　　「睟面盎背」，皆积盛致然；「四体不言而喻」，惟有德者能之。
　　大学乃孔氏遗书，须从此学则不差。明
　　孔子之列国，答聘而已，若有用我者则从之。
　　居今之时，不安今之法令，非义也。若论为治，不为则已，如复为之，须于今之法度内处得其当，方为合义。若须更改而后为，则何义之有？
　　孟子言「养心莫善于寡欲」，欲寡则心自诚。荀子言「养心莫善于诚」，既诚矣，又何养？此已不识诚，又不知所以养。
　　贤者惟知义而已，命在其中。中人以下，乃以命处义。如言「求之有道，得之有命」，是求无益于得，知命之不可求，故自处以不求。若贤者则求之以道，得之以义，不必言命。
　　克己则私心去，自然能复礼，虽不学文，而礼意已得。明
　　今之监司，多不与州县一体。监司专欲伺察，州县专欲掩蔽。不若推诚心与之共治，有所不逮，可教者教之，可督者督之，至于不听，择其甚者去一二，使足以警众可也。
　　诗、书载道之文，春秋圣人之用。一本此下云：「五经之有春秋，犹法律之有断例也。律令惟言其法，至于断例则始见其法之用也。」诗、书如药方，春秋如用药治疾，圣人之用全在此书，所谓「不如载之行事深切着明」者也。有重迭言者，如征伐盟会之类。盖欲成书，势须如此，不可事事各求异义。但一字有异，或上下文异，则义须别。
　　君实修资治通鉴，至唐事。正叔问曰：「敢与太宗、肃宗正篡名乎？」曰：「然。」又曰：「敢辩魏征之罪乎？」曰：「何罪？」「魏征事皇太子，太子死，遂忘戴天之雠而反事之，此王法所当诛。后世特以其后来立朝风节而掩其罪。有善有恶，安得相掩？」曰：「管仲不死子纠之难而事桓公，孔子称其能不死，曰：『岂若匹夫匹妇之为谅也，自经于沟渎而莫之知也！』与征何异？」曰：「管仲之事与征异。齐侯死，公子皆出。小白长而当立，子纠少亦欲立。管仲奉子纠奔鲁，小白入齐，既立，仲纳子纠以抗小白。以少犯长，又所不当立，义已不顺。既而小白杀子纠，管仲以所事言之则可死，以义言之则未可死。故春秋书『齐小白入于齐』，以国系齐，明当立也；又书『公伐齐纳纠』，二传无子字。纠去子，明不当立也；至『齐人取子纠杀之』，此复系子者，罪齐大夫既盟而杀之也。与征之事全异。」
　　知、仁、勇三者，天下之达德，所以行之者一。一则诚也。止是诚实此三者，三者之外，更别无诚。
　　孟子才高，学之无可依据。学者当学颜子入圣人为近，有用力处。明「若季氏则吾不能，以季、孟之闲待之。」季氏强臣，君待之之礼极隆，然非所以待孔子。季、孟之闲，则待之之礼为至矣。然复曰「吾老矣，不能用也」，此孔子不系待之轻重，特以不用而去。
　　谈经论道则有之，少有及治体者。「如有用我者」，正心以正身，正身以正家，正家以正朝廷百官，至于天下，此其序也。其闲则又系用之浅深，临时裁酌而应之，难执一意。
　　天地之道，常垂象以示人，故曰「贞观」；日月常明而不息，故曰「贞明」。
　　学者不必远求，近取诸身，只明人理，敬而已矣，便是约处。易之干卦言圣人之事，坤卦言贤人之学，惟言「敬以直内，义以方外，敬义立而德不孤」。至于圣人，亦止如是，更无别途。穿凿系累，自非道理。故有道有理，天人一也，更不分别。浩然之气，乃吾气也，养而不害，则塞乎天地；一为私心所蔽，则欿然而馁，却甚小也。「思无邪」，「无不敬」，只此二句，循而行之，安得有差？有差者，皆由不敬不正也。明
　　良能良知，皆无所由，乃出于天，不系于人。
　　德性谓天赋天资，才之美者也。
　　凡立言欲涵蓄意思，不使知德者厌，无德者惑。
　　且省外事，但明乎善，惟进诚心，其文章虽不中不远矣。所守不约，泛滥无功。明
　　学者须学文，知道者进德而已。有德则「不习无不利」，「未有学养子而后嫁」，盖先得是道矣。学文之功，学得一事是一事，二事是二事，触类至于百千，至于穷尽，亦只是学，不是德。有德者不如是。故此言可为知道者言，不可为学者言。如心得之，则「施于四体，四体不言而喻」。譬如学者，若未得者，须心手相须而学；茍得矣，下笔便能书，不必积学。
　　有有德之言，有造道之言，有述事之言。有德者，止言己分事。造道之言，如颜子言孔子，孟子言尧、舜。止是造道之深，所见如是。
　　所见所期，不可不远且大，然行之亦须量力有渐。志大心劳，力小任重，恐终败事。
　　某接人多矣，不杂者三人：张子厚、邵尧夫、司马君实。
　　圣不可知，谓圣之至妙，人所不能测。
　　立宗非朝廷之所禁，但患人自不能行之。
　　立清虚一大为万物之源，恐未安，须兼清浊虚实乃可言神。道体物不遗，不应有方所。
　　教人未见意趣，必不乐学。欲且教之歌舞，如古诗三百篇，皆古人作之。如关雎之类，正家之始，故用之乡人，用之邦国，日使人闻之。此等诗，其言简奥，今人未易晓。别欲作诗，略言教童子洒扫应对事长之节，令朝夕歌之，似当有助。
　　「致知在格物」。格，至也，穷理而至于物，则物理尽。
　　今之学者，惟有义理以养其心。若威仪辞让以养其体，文章物釆以养其目，声音以养其耳，舞蹈以养其血脉，皆所未备。
　　孟子之于道，若温淳渊懿，未有如颜子者，于圣人几矣，后世谓之亚圣，容有取焉。如「盍各言尔志」，子路、颜子、孔子皆一意，但有小大之差，皆与物共者也。颜子不自私己，故无伐善；知同于人，故无施劳。若圣人，则如天地，如「老者安之」之类。孟字疑误。
　　大学「在明明德」，先明此道；「在新民」者，使人用此道以自新；「在止于至善」者，见知所止。
　　得而后动，与虑而后动异。得在己，如自使手举物，无不从。虑则未在己，如手中持物以取物，知其不利。
　　圣人于文章，不讲而学。盖讲者有可否之疑，须问辨而后明。学者有所不知，问而知之，则可否自决，不待讲论。如孔子之盛德，惟官名礼文有所未知，故问于郯子、老子，既知则遂行而已，更不须讲。
　　正叔言：「不当以体会为非心，以体会为非心，故有心小性大之说。圣人之神，与天一有地字。为一，安得有二？至于不勉而中，不思而得，莫不在此。此心即与天地无异，不可小了佗，不可一作若或。将心滞在知识上，故反以心为小。」时本注云：「横渠云：『心御见闻，不弘于性。』」
　　鼓舞万物，不与圣人同忧，此天与人异处。圣人有不能为天之所为处。
　　行礼不可全泥古，须当视时之风气自不同，故所处不得不与古异。如今人面貌，自与古人不同。若全用古物，亦不相称。虽圣人作，须有损益。
　　交神明之意，当在事生之后，则可以尽孝爱而得其飨。全用古事，恐神不享。
　　订顽之言，极纯无杂，秦、汉以来学者所未到。
　　君与夫人当异庙，故自无配。明
　　禘，王者之大祭；祫，诸侯之大祭。明
　　伯淳言：「学者须守下学上达之语，乃学之要。」
