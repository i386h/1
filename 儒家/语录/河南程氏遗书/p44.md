<!-- { "loadSidebar": true } -->
　　问：「横渠言『由明以至诚，由诚以至明』，此言恐过当。」曰：「『由明以至诚』，此句却是。『由诚以至明』，则不然，诚即明也。孟子曰：『我知言，我善养吾浩然之气。』只『我知言』一句已尽。横渠之言不能无失，类若此。若西铭一篇，谁说得到此？今以管窥天，固是见北斗，别处虽不得见，然见北斗，不可谓不是也。」
　　问：「孔子对冉求曰：『其事也，非政。』政与事何异？」曰：「闵子骞不肯为大夫，曾皙不肯为陪臣，皆知得此道理。若季路、冉求，未能知此。夫政出于国君。冉求为季氏家臣，只是家事，安得为政？当时季氏专政，孔子因以明之。」或问：「季路、冉求稍明圣人之道，何不知此？」曰：「当时陪臣执国命，目见耳闻，习熟为常，都不知有君，此言不足怪。季氏问季路、冉求，可谓大臣与？孔子曰：『所谓大臣者，以道事君，不可则止。今由与求也，可谓具臣矣。』『然则从之者与？』曰：『弒父与君，亦不从也。』除却弒父与君，皆为之。」
　　「期月而已，三年有成」，何也？曰：「公孙弘谓『三年有成，臣切迟之。』唐文宗时，李石责以宰相之职，谓『臣犹以为太速』。二者皆不是。须是知得迟速之理。昔尝对哲宗说此事曰：『陆下若问如何措置，三年有成，臣即陈三年有成之事；若问如何措置，期月而已，臣即陈期月之事。当时朝廷无一人问着，只李邦直但云称职称职，亦不曾问着一句。」春秋书陨石陨霜，何故不言石陨霜陨？此便见得天人一处。昔尝对晢宗说：「天人之闲甚可畏，作善则千里之外应之，作恶则千里之外违之。昔子陵与汉光武同寝，太史奏客星侵帝座甚急。子陵匹夫，天应如此，况一人之尊，举措用心，可不戒慎！」
　　「暴其民甚，则身弒国亡；不甚，则身危国削，名之曰幽、厉，虽孝慈孙，百世不能改也。」汉之君，都为美谥，何似休因问：「桀、纣是谥否？」曰：「不是。天下自谓之桀、纣。」
　　「王天下有三重」，三重即三王之礼。三王虽随时损益，各立一个大本，无过不及，此与春秋正相合。
　　先生前日教某思「君子和而不同」。某思之数日，便觉胸次广阔，其意味有不可以言述。窃有一喻，愿留严听。今有人焉，久寓远方，一日归故乡，至中途，适遇族兄者，俱抵旅舍，异居而食，相视如途人。彼岂知为族弟，此亦岂知为族之兄邪？或告曰：彼之子，公之族兄某人也；彼之子，公之族弟某人也。既而欢然相从，无有二心。向之心与今之心，岂或异哉？知与不知而已。今学者苟知大本，则视天下犹一家，亦自然之理之也。先生曰：「此乃善喻也。」
　　先生教某思孝弟为仁之本。某窃谓：人之初生，受天地之中，得五行之秀，方其禀受之初，仁固已存乎其中。及其既生也，幼而无不知爱其亲，长而无不知敬其兄，而仁之用于是见乎外。当是时，唯知爱敬而已，固未始有事物之累。及夫情欲窦于中，事物诱于外，事物之心日厚，爱敬之心日薄，本心失而仁随丧矣。故圣人教之曰：「君子务本，本立而道生。孝弟也者，其为仁之本与！」盖谓修为其仁者，必本于孝弟故也。先生曰：「能如此寻究，甚好。夫子曰：『敬亲者不敢慢于人，爱亲者不敢恶于人。』不敢慢于人，不敢恶于人，便是孝弟。尽得仁，斯尽得孝弟，尽得孝弟，便是仁。」又问：「为仁先从爱物上推来，如何？」曰：「不敬其亲而敬他人者，谓之悖礼，不爱其亲而爱他人者，谓之悖德，故君子『亲亲而仁民，仁民而爱物』。能亲亲，岂不仁民？能仁民，岂不爱物？若以爱物之心推而亲亲，却是墨子也。」因问：「舜与曾子之孝，优劣如何？」曰：「家语载耘瓜事，虽不可信，却有义理。曾子耘瓜，误斩其根。曾皙建大杖以击其背，曾子仆地，不知人事，良久而苏，欣然起，进曰：『大人用力教参，得无疾乎？』乃退，援琴而歌，使知体康。孔子闻而怒。曾子至孝如此，亦有这些失处。若是舜，百事从父母，只杀他不得。」又问：「如申生待烹之事，如何？」曰：「此只是恭也。若舜，须逃也。」
　　问：「先生曰：『尽其道谓之孝弟。』夫以一身推之，则身者资父母血气以生者也。尽其道者则能敬其身，敬其身者则能敬其父母矣。不尽其道则不敬其身，不敬其身则不敬父母，其斯之谓欤？」曰：「今士大夫受职于君，尚期尽其职事，又况亲受身于父母，安可不尽其道？」
　　夫民，合而听之则圣，散而听之则愚。合而听之，则大同之中，有个秉彝在前，是是非非，无不当理，故圣。散而听之，则各任私意，是非颠倒，故愚。盖公义在，私欲必不能胜也。

河南程氏遗书卷第二十四
伊川先生语十
　　邹德久本
　　「天下雷行，物与无妄」，先天后天皆合于天理者也，人欲则伪矣。
　　修身，当学大学之序。大学，圣人之完书也，其闲先后失序者，已正之矣。
　　诗言后妃之德，非指人而言，或谓太姒，大失之矣。周公作乐章，欲一作歌之。以感化天下，其后继以文王诗者，言古之人有行之者，文王是也。周南天子之事，故系之周。周，王室也。召南诸侯之事，故系之召。召，诸侯长也。曰公者，后人误加之也。夫妇道一，关睢虽后妃之事，亦可歌于下。至若鹿鸣以下，则各主其事，皇华遣使臣之类是也。颂有二：或美盛德，则燕飨通用之，或告成功，则祭祀专用之。
　　「诗有六义：曰风者，谓风动之也；曰赋者，谓铺陈其事也；曰比者，直比之，「温其如玉」之类是也；曰兴者，因物而兴起，「关关睢鸠」、「瞻彼淇、澳」之类是也；曰雅者，雅言正道，「天生蒸民，有物有则」之类是也；曰颂者，称颂德美，「有匪君子，终不可谖兮」之类是也。」
　　国风、大、小雅、三颂，诗之名也。六义，诗之义也。篇之中有备六义者，有数义者。一本章首云「能治乱丝者，可以治诗。」
　　四始，犹四端也。
　　十五国风，各有次序，看诗可见。
　　诗大序，孔子所为，其文似系辞，其义非子夏所能言也。小序，国史所为，非后世所能知也。
　　人心私欲，故危殆。道心天理，故精微。灭私欲则天理明矣。
　　太誓书曰：「一月。」曰：「商历已绝，周历未建，故用人正，今之正月也。不书商历，以见纣自绝于天矣。圣人一言一动，无不合于天理如此。」
　　看书，须要见二帝、三王之道。如二典，即求尧所以治民，舜所以事君。
　　「五年须暇」者，圣人讨伐，必不太早，自当缓之，非再驾之谓也。此周公所知，无显过可推也。
　　犬、牛、人，知所去就，其性本同，但限以形，故不可更。如隙中日光，方圆不移，其光一也。惟所禀各异，故生之谓性，告子以为一，孟子以为非也。
　　庾公之斯遇子濯孺子，虚发四矢，甚无谓也。国之安危在此举，则杀之可也；舍之而无害于国，权轻重可也。何用虚发四矢乎？
　　「尧、舜性之」，生知也。「汤、武身之」，学而知之也。
　　「仁之于父子，至知之于贤者」，谓之命者，以其禀受有厚薄清浊故也。然其性善，可学而尽，故谓之性焉。盖气有清浊，故其材质有厚薄。禀于天谓性，感为情，动为心，质干为才。
　　「生之谓性」与「天命之谓性」，同乎？性字不可一概论。「生之谓性」，止训所禀受也。「天命之谓性」，此言性之理也。今人言天性柔缓，天性刚急，俗言天成，皆生来如此，此训所禀受也。若性之理也则无不善，曰天者，自然之理也。
　　「天下言性，则故而已」者，言性当推其元本，推其元本，无伤其性也。
　　伊尹受汤委寄，必期天下安治而已。太甲如不终惠，可废也。孟子言贵戚之卿与此同。然则始何不择贤？盖外丙二岁，仲壬四岁，惟太甲长耳。使太甲有下愚之质，初不立也。苟无三人，必得于宗室；宗室无人，必择于汤之近戚；近戚无人，必择于天下之贤者而与之，伊尹不自为也。刘备托孔明以嗣子，「不可，使自为之」，非权数之言，其利害昭然也。立者非其人，则刘氏必为曹氏屠戮，宁使孔明为之也。霍光废昌邑，不待放，知其下愚不移也，始之不择，则光之罪大矣。若伊尹与光是太甲、昌邑所用之臣，而不受先王之委寄，谏不用，去之可也，放废之事，不可为也，义理自昭然。
　　先生始看史传，及半，则掩卷而深思之，度其后之成败，为之规画，然后复取观焉。然成败有幸不幸，不可以一概看。
　　看史必观治乱之由，及圣贤修己处事之美。
　　孔明有王佐之心，道则未尽。王者如天地之无私心焉，行一不义而得天下不为。孔明必求有成，而取刘璋。圣人宁无成耳，此不可为也。若刘表子琮，将为曹公所并，取而兴刘氏可也。
　　孔明不死，三年可以取魏，且宣王有英气，久不得伸，必沮死不久也。
　　孔明庶几礼乐。
　　孔明营五丈原，宣王言「无能为」，此伪言安一军耳，兵自高地来可胜。先生尝自观五丈原，非非，一作日言。此地不可据，英雄欺人，不可尽信。
　　荀爽从董卓辟，逊琮避祸，君子亦有之，然圣人明哲保身，亦不至转身不得处。如杨子投阁，失之也。荀爽自度其材，能兴汉室乎，起而图之可也。知不足而强图之，非也。
　　西汉儒者有风度，惟董仲舒、毛苌、杨雄。苌解经虽未必皆当，然味其言，大概然耳。
　　东汉赵苞为边郡守，虏夺其母，招以城降，苞遽战而杀其母，非也。以君城降而求生其母，固不可。然亦当求所以生母之方，奈何遽战乎？不得已，身降之可也。王陵母在楚，而使楚质以招陵，陵降可也。徐庶得之矣。
　　义训宜，礼训别，智训知，仁当何训？说者谓训觉，训人，皆非也。常合孔、孟言仁处，大概研穷之，二三岁得之，未晚也。
　　先生云：「吾四十岁以前读诵，五十以前研究其义，六十以前反复紬绎，六十以后着书。」着书不得已。
　　人思如涌泉，浚之愈新。
　　释道所见偏，非不穷深极微也，至穷神知化，则不得与矣。
　　先生在经筵时，上服药，即日就医官问动止。天子方幼，建言选宫人四十以上者侍左右，所以远纷华、养心性。
　　尽己为忠，尽物为信。极言之，则尽己者尽己之性也，尽物者尽物之性也。信者，无伪而已，于天性有所损益，则为伪矣。易无妄曰：「天下雷行，物与无妄」，动以天理故也。其大略如此，更须研究之，则自有得处。
　　韩文不可漫观，晚年所见尤高。
　　在天曰命，在人曰性。贵贱寿夭命也，仁义礼智亦命也。
　　动物有知，植物无知，其性自异，但赋形于天地，其理则一。
