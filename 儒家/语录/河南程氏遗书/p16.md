<!-- { "loadSidebar": true } -->
　　孟子曰：「仁也者人也，合而言之道也。」中庸所谓「率性之谓道」是也。仁者，人此者也。「敬以直内，义以方外」，仁也。若以敬直内，则便不直矣。行仁义岂有直乎？「必有事焉而勿正」则直也。夫能「敬以直内，义以方外」，则与物同矣。故曰：「敬义立而德不孤。」是以仁者无对，放之东海而准，放之西海而准，放之南海而准，放之北海而准。医家言四体不仁，最能体仁之名也。一本医字下，别为一章。
　　「天地之大德曰生」，「天地絪缊，万物化醇」，「生之谓性」，告子此言是，而谓犬之性犹牛之性，牛之性犹人之性，则非也。万物之生意最可观，此元者善之长也，斯所谓仁也。人与天地一物也，而人特自小之，何耶？
　　人贤不肖，国家治乱，不可以言命。
　　至诚可以赞化育者，可以回造化。
　　「惟神也，故不疾而速，不行而至。」神无速，亦无至，须如此言者，不如是不足以形容故也。
　　天地万物之理，无独必有对，皆自然而然，非有安排也。每中夜以思，不知手之舞之，足之蹈之也。
　　老子之言，窃弄阖辟者也。
　　冬寒夏暑，阴阳也；所以运动变化者，神也。神无方，故易无体。若如或者别立一天，谓人不可以包天，则有方矣，是二本也。
　　「穷神知化」，化之妙者神也。
　　「穷理尽性以至于命」，一物也。
　　天地只是设位，易行乎其中者神也。
　　气外无神，神外无气。或者谓清者神，则浊者非神乎？
　　大抵学不言而自得者，乃自得也，有安排布置者，皆非自得也。
　　言有无，则多有字；言无无，则多无字。有无与动静同。如冬至之前天地闭，可谓静矣；而日月星辰亦自运行而不息，谓之无动可乎？但人不识有无动静尔。
　　正名，声气名理，形名理。名实相须，一事茍，则其余皆茍矣。
　　忠信者以人言之，要之则实理也。
　　「天下雷行，物与无妄」，天下雷行，付与无妄，天性岂有妄耶？圣人「以茂对时育万物」，各使得其性也。无妄则一毫不可加，安可往也，往则妄矣。无妄，震下干上，动以天，安有妄乎？动以人，则有妄矣。
　　「犯而不校」，校则私，非乐天者也。犯有当报者，则是循理而已。
　　「意」者任意，「必」者必行，「固」者固执，「我」者私己。
　　「绥之斯来，动之斯和」，圣人之神化，上下与天地同流者也。
　　礼云：「后世虽有作者，虞帝弗可及已。」如凤凰来仪、百兽率舞之事，三代以降无此也。
　　泰誓、武成称一月者，商正已绝，周正未建，故只言一月。
　　中之理至矣。独阴不生，独阳不生，偏则为禽兽，为夷狄，中则为人。中则不偏，当则不易，惟中不足以尽之，故曰中庸。
　　阴阳盈缩不齐，不能无差，故历家有岁差法。
　　日月薄蚀而旋复者，不能夺其常也。
　　古今异宜，不惟人有所不便，至于风气亦自别也。日月星辰皆气也，亦自别。
　　时者圣人所不能违，然人之智愚，世之治乱，圣人必示可易之道，岂徒为教哉？盖亦有其理故也。
　　学要在自得。古人教人，唯指其非，故曰：「举一隅不以三隅反，则不复也。」言三隅，举其近。若夫「告诸往而知来者」，则其知已远矣。佛氏言印证者，岂自得也？其自得者，虽甚人言，亦不动。待人之言为是，何自得之有？
　　「行夏之时，乘殷之辂，服周之冕」，与从周之文不悖。从先进则为时之弊言之，彼各有当也。
　　「臧武仲之知，公绰之不欲，卞庄子之勇，冉求之艺」，备此数者，而「文之以礼乐，亦可以为成人矣」。又曰：「今之成人者何必然？见利思义，见危授命，久要不忘平生之言，亦可以为成人矣」者，只是言忠信也。忠信者实也，礼乐者文也。语成人之名，自非圣人，谁能当之？孟子曰：「唯圣人然后可以践形。」如此，方足以称成人之名。
　　「诗曰：『天生蒸民，有物有则，民之秉彝，好是懿德。』故有物必有则，民之秉彝也，故好是懿德。」万物皆有理，顺之则易，逆之则难，各循其理，何劳于己力哉？
　　人心莫不有知，惟蔽于人欲，则亡天德一作理也。
　　皆实理也，人知而信者为难。孔子曰：「朝闻道，夕死可矣。」死生亦大矣，非诚知道，则岂以夕死为可乎？
　　万物莫不有对，一阴一阳，一善一恶，阳长则阴消，善增则恶减。斯理也，推之其远乎？人只要知此耳。
　　「言寡尤，行寡悔，禄在其中矣」，此孔子所以告子张者也。若颜、闵则无此问，孔子告之亦不如此。或疑如此亦有不得禄者。孔子盖曰：「耕也，馁在其中矣。」唯理可为者，为之而已矣。
　　孔子闻卫乱，曰：「柴也其来乎！由也其死矣。」二者盖皆适于义。孔悝受命立辄，若纳蒯聩则失职，与辄拒父则不义；如辄避位，则拒蒯聩可也；如辄拒父，则奉身而退可也。故子路欲劝孔悝无与于此，忠于所事也。而孔悝既被胁矣，此子路不得不死耳。然燔台之事，则过于勇暴也。公子郢志可嘉，然当立而不立，以致卫乱，亦圣人所当罪也，而春秋不书，事可疑耳。
　　「事君数，斯辱矣。朋友数，斯疏矣。」数者，烦数也。
　　以己及物，仁也。推己及物，恕也。违道不远是也。忠恕一以贯之。忠者天理，恕者人道。忠者无妄，恕者所以行乎忠也。忠者体，恕者用，大本达道也。此与「违道不远」异者，动以天尔。
　　「必有事焉而勿正，事者事事之事。心勿忘勿助长」，养气之道当如此。
　　志动气者十九，气动志者十一。
　　「祖考来格」者，惟至诚为有感必通。
　　「动容周旋中礼」者，盛德之至，「君子行法以俟命」，「朝闻道夕死」之意也。
　　大凡出义则入利，出利则入义。天下之事，惟义利而已。
　　汤、武反之身之者，学而复者也。
　　「视其所以，以，用也，所为也。观其所由，由，所从之道也。察其所安。」志意所安也，所存也。
　　北宫黝要之以必为，孟施舍推之以不惧，北宫黝或未能无惧。故黝不如施舍之守约也。子夏信道，曾子明理，故二子各有所似。
　　公孙丑谓夫子加齐之卿相，得行道焉，如此则能无畏惧而动心乎？故孟子曰：「否，我四十不动心。」
　　人心不得有所系。
　　「刚」者强而不屈，「毅」者有所发，「木」者质朴，「讷」者迟钝。
　　礼者，理也，文也。理者，实也，本也。文者，华也，末也。理是一物，文是一物。文过则奢，实过则俭。奢自文所生，俭自实所出。故林放问礼之本，子曰：「礼，与其奢也宁俭。」言俭近本也。此与形影类矣。推此理，则甚有事也。
　　以物待物，不以己待物，则无我也。圣人制行不以己，言则是矣，而理似未尽于此言。夫天之生物也，有长有短，有大有小。君子得其大矣，一作者。安可使小者亦大乎？天理如此，岂可逆哉？以天下之大，万物之多，用一心而处之，必得其要，斯可矣。然则古人处事，岂不优乎！
　　志可克气，气胜一有志字。则愦乱矣。今之人以恐惧而胜气者多矣，而以义理胜气者鲜也。
　　「乐天知命」，通上下之言也。圣人乐天，则不须言知命。知命者，知有命而信之者尔，「不知命无以为君子」是矣。命者所以辅义，一循于义，则何庸断之以命哉？若夫圣人之知天命，则异于此。
　　「仁者不忧」，乐天者也。
　　「孝弟也者，其为仁之本与！」言为仁之本，非仁之本也。
　　「仁者不忧，知者不惑，勇者不惧」，德之序也。「知者不惑，仁者不忧，勇者不惧」，学之序也。知以知之，仁以守之，勇以行之。
　　言天之自然者，谓之天道。言天之付与万物者，谓之天命。
　　「德性」者，言性之可贵，与言性善，其实一也。「性之德」者，言性之所有；如卦之德，乃卦之韫也。
　　「肫肫其仁」，盖言厚也。
　　自明而诚，虽多由致曲，然亦有自大体中便诚者，虽亦是自明而诚，谓之致曲则不可。
　　「体群臣」者，体察也，心诚求之，则无不察矣，忠厚之至也。故曰：「忠信重禄，所以劝士。」言尽其忠信而厚其禄食，此所以劝士也。
　　「敬鬼神而远之」，所以不黩也，知之事也。「先难后获」，先事后得之义也，仁之事也。若「知者利仁」，乃先得后事之义也。
　　「人心惟危」，人欲也。「道心惟微」，天理也。「惟精惟一」，所以至之。「允执厥中」，所以行之。用也。
　　「仁者其言也讱」，难其出也。
　　治道在于立志，责任求贤。
　　知仁勇三者天下之达德，学之要也。
　　操约者，敬而已矣。
　　颜子不动声气，孟子则动声气矣。
　　无妄，震下干上。圣人之动以天，贤人之动以人。若颜子之有不善，岂如众人哉？惟只在于此间尔，盖犹有己焉。至于无我，则圣人也。颜子切于圣人，未达一息尔。「不迁怒，不贰过，无伐善，无施劳」，「三月不违仁」者，此意也。
　　子曰：「语之而不惰者，其回也与！」颜子之不惰者，敬也。
　　诚者天之道，敬者人事之本。敬者用也。敬则诚。
　　「敬以直内」，则「义以方外」。「义以为质」，则「礼以行之，孙以出之，信以成之」。孙，顺也，不止于言。
　　圣人言忠信者多矣，人道只在忠信。不诚则无物，且「出入无时，莫知其乡」者，人心也。若无忠信，岂复有物乎？
　　「和顺于道德而理于义」者，体用也。
　　学者须识圣贤之体。圣人，化工也。贤人，巧也。
　　有有德之言，有造道之言。孟子言己志者，有德之言也；言圣人之事，造道之言也。
　　学至于乐则成矣。笃信好学，未知自得之为乐。造道者也。好之者，如游佗人园圃；乐之者，则己物尔。然人只能信道，亦是人之难能也。
　　三代之治，顺理者也。两汉以下，皆把持天下者也。
　　服牛乘马，皆因其性而为之。胡不乘牛而服马乎？理之所不可。
　　祭者所以尽诚。或者以礼为一事，人器与鬼器等，则非所以尽诚而失其本矣。
　　礼者因人情者也，人情之所宜则义也。三年之服，礼之至，义之尽也。
　　致知养气。
　　克己最难。中庸曰：「天下国家可均也，爵禄可辞也，白刃可蹈也，中庸不可能也。」
　　「生生之谓易」，生生之用则神也。
　　子贡之知，亚于颜子，知至而未至之也。
　　「先甲三日」，以穷其所以然而处其事；「后甲三日」，以究其将然而为之防。甲者，事之始也。庚者，有所革也。自甲乙至于戊己，春夏生物之气已备。庚者，秋冬成物之气也，故有所革。别一般气。
