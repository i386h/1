<!-- { "loadSidebar": true } -->
　　孙氏志祖，字颐谷。仁和人。进士，官御史。
　　惠氏栋，字定宇。侍读子。
　　凤氏韶，字德隆。江阴人。岁贡生。
　　朱氏泽沄，字止泉。宝应人。
　　钱徵士大昭，字晦之。嘉定人。嘉庆初举孝廉方正。
　　梁氏玉绳，字曜北。钱塘人。
　　汪明经中，字容甫。江都人。
　　刘学博台拱，字端临。宝应人。
　　庄大令述祖，字葆琛。阳湖人。进士。
　　庄氏绶甲，字卿珊。大令子。
　　钱学博塘，字岳源。嘉定人。进士。
　　洪氏亮吉，字稚存。阳湖人。官编修。
　　桂氏馥，字未谷。曲阜人。进士，官知县。
　　孙兵备星衍，字渊如。阳湖人。进士及第。
　　凌氏廷堪，字次仲。歙人。进士，官教授。
　　雷氏学淇，字介庵。直隶通州人。进士。
　　张大令云璈，字仲雅。钱塘人。举人。
　　陈同知斌，字白云。德清人。进士。
　　程方伯含章，字月川。景南人。举人，巡抚，左迁布政使。
　　刘氏逢禄，字申受。武进人。进士，官礼部主事。
　　陆学博珣，字子劭。嘉定人。
　　管氏同，字异之。上元人。举人。
　　沈明经宇，字启大。嘉定人。
　　刘明经开，字孟涂。桐城人。
　　严氏如煜，字乐园。溆浦人。孝廉方正，官按察使。
　　沈学博钦韩，字文起。举人。吴县人。
　　阮阁部元，字伯元。仪徵人。今官协办大学士，云贵总督。
　　陶宫保澍，字云汀。安化人。进士，今官兵部尚书，两江总督。
　　方东树，字植之。桐城人。
　　姚大令莹，字石甫。桐城人。进士，今官江苏知县。
　　周济，字保绪。荆溪人。进士，今官教授。
　　魏源，字默深。邵阳人。举人，今官内阁中书。
　　张生洲，字渊甫。吴江人。举人，今官教谕。
　　谢占壬，字◎◎。宁波人。
　　施彦士，字朴斋。崇明人。举人，今官知县。
　　徐璈，字六襄。桐城人。进士，今官知县。
　　左暄，字春谷。经县人。
　　道光十四年五月嘉定后学黄汝城叙录
　　序
　　邹福保
　　亭林先生忠孝大儒，不专以著作传，而著作亦为振古以来所未有。所辑《日知录》，孤怀闳识，殚见洽闻，国史本传称之为“精诣之书”。然止云三十卷。潘稼堂所刊三十二卷已溢出原数之外，此四卷又溢出于稼堂所刻之外，其故何欤？余维自古磊落奇伟之士，其绪论足以扶世翼教者，虽残编断简，至一句一字之微，後之人往往掖拾而珍惜之。惮流传至于千百祀之久，况乎道德文学经济气节岿然推昭代儒林之冠，而觥觥乎为经师、人师如先生者耶！“高山仰止，景行行止”，宜乎人之甄采遗佚，而不忍使其磨灭于尘蠢中也。
　　余尝谓先生之学卓然成大家，足与前代之郑渔仲、王伯厚、魏鹤山、马贵与诸公相颉颃。厥故有二：一多读人间有用书，一多交海内益友。凡群经诸史、金石图篆、文编说部有关于历代掌故、国家典制、天文舆地、河漕兵农之属，咸悉心研撢，穷极根底，因原竟委，考正得失。生平自少至老，无一刻离书，出行挟以自随，有疑则发箧对勘。此所以洞烛今古，本本原原也。加以足迹半天下，所交皆巨人长德，虚怀若谷，广益集思，其学究天人，如王阐熟精《三礼》，如张尔歧旁参互证，如阎若璩博闻强记，如吴任臣读尽有字之书，如朱彝尊专精六书之业，如张绍能包他人之所有，并能拓他人之所无，又与傅山，李容，归庄、七宏撰诸君子或辨析道义，或切刺名理，往复商榷，取法者精，是以所诣愈峻，敛华就实，经世淑身，而不为虚憍诡异之说，是足多已。嗟乎！时至今日，儒术衰微，卮言纷纷遍华夏，几不知正学为何事。有心世道者，侧身环顾，愀然有忧思焉，以为当世不见先生，亦不复知有先生矣。犹赖圣明在上，表章潜德，诏举先生从祀文庙两院，凡薄海内外贤士大夫之闻风者，私相庆慰，俱憬然于斯道垂绝，尚有一线留贻，奉先正之典型，挽狂澜于既倒，不可谓非吾党之幸也已！
　　此编余于家藏旧书中检得，原板已亡，士林罕见，重写授梓，以广其传，世之瓣香《日知录》者，得此益窥全豹，岂不快哉！岂不快哉！
　　按先生著述，若《天下郡国利病书》、《音学五书》、《杂著十种》及诗文集等，至今风行字内，家有其书。并闻《利病书》之原稿，曾经先生于简眉册尾手自细注者，尚存昆山祠堂中，可得披览。此外未刊之《肇域志》稿，或云藏洪琴西观察家，然未及睹。又《区言》五十卷，皆述治天下之要，昔何义门曾于东海相国所偶见一帙，而世无传本，存否难知。又《皇明修文备史》四十帙，中间所辑书七十五种，皆有明一代之事，盖先生当时有志于明史，而未暇成书者。乾隆时，武进赵亿孙曾得抄本，今亦不知何往。呜呼！吾吴不乏劬书耆学之君子，有注意于乡邦文献、搜遗订坠者乎？采访雕镌，匪异人任，能令先生未经传播之书，一一长留于天地间，区区之心，不胜大愿。
　　抑犹有说焉，先生乃我苏之乡贤也，郡城中应有专祠供奉栗主，以行春、秋之祭祀，以为邦人士之师资。余怀之二十年矣，而力不足以倡之，窃自愧恨；桑梓馨香之报，其安能无望于後之来者乎！
　　宣统二年庚戌秋七月乡後学元和邹福保谨序
　　
　　卷一
　　书法
　　晋卫恒《四体书势》序曰：“昔在黄帝，创制造物，有沮诵、仓颉者，始作书契，以代结绳，盖观鸟迹以兴思也。因而遂滋，则谓之字。有六义焉：一曰指事，‘上’‘下’是也；二曰象形，‘日’‘月’是也；三曰形声，‘江’‘河’是也；四曰会意，‘武’‘信’是也；五曰转注，‘老’‘考’是也；六曰假借，‘令’‘长’是也。夫指事者，在上为‘上’，在下为‘下’也。象形者，‘日’满‘月’亏，效其形也。形声者，以类为形，配以声也。会意者，止戈为‘武’，人言为‘信’也。转注者，以‘老’为‘考’也。假借者，数言同字，其声虽异，其意一也，自黄帝至三代，其文不改。及秦用篆书，焚烧先典，而古文绝矣，汉武帝时，鲁共王坏孔子宅，得《尚书》、《春秋》、《论语》、《孝经》，时人已不复知有古文，谓之‘科斗书’。汉世秘藏，希得见之。魏初，传古文者，出于邯郸淳。恒祖敬侯，写淳《尚书》，後以示淳，而淳不别。至正始中，立三字石经，转失淳法，因科斗之名，遂效其形。太康元年，汲县人盗发魏襄王冢，得策书十余万言。案敬侯所书，犹有仿佛。古书亦有数种，其一卷论楚事者，最为工妙，恒窃说之，故竭愚思以赞其美，愧不足厕前贤之作，冀以存古人之象焉。……昔周宣王时，史籀始著大篆十五篇，或与古同，或与古异，世谓之籀书者也。及平王东迁，诸侯立政，家殊国异，而文字乖形，秦始皇帝初兼天下，丞相李斯乃奏益之，罢不合秦文者，斯乃作《苍颉篇》，中车府令赵高作《爱历篇》，太史令胡毋敬作《博学篇》，皆取史籀大篆，或颇省改，所谓小篆者。……自秦坏古文，有八体：一曰大篆，二曰小篆，三曰刻符，四曰虫书，五曰摹印，六曰署书，七曰殳文，八曰隶书。王莽时，使司徒甄丰校文字部，改定古文，复有六书：一曰古文，孔氏壁中书也；二曰奇字，即古文而异者也；三曰篆书，秦篆书也；四曰佐书，即隶书也；五曰缪篆，所以摹印也；六曰鸟书，所以书幡信也。及许慎撰《说文》，用篆书为正，以为体例，最可得而论也。秦时李斯，号为二篆，诸山及铜人铭皆斯书也。汉建初中，扶风曹喜少异于斯，而亦称善。邯郸淳师焉，略究其妙。韦诞师淳，而不及也，太和中，诞为武都太守，以能书留补侍中，魏氏宝器铭题皆涎书也。汉末，又有蔡邕，采斯、喜之法，为古今杂形，然精密简理不如淳也。……秦既用篆，奏事繁多，篆字难成，即令隶人佐书，曰隶字。汉因行之，独符印玺、幡信题署用篆。隶书者，篆之捷也。上谷王次仲始作楷法。至灵帝，好书。时多能者，而师宜官为最，大则一字径丈，小则方寸千言，甚矜其能。或时不持钱诣酒家饮，因壁书，过观者以酒雠，计钱足而火之。每书辄削，而焚其札。梁鹄乃益为判而饮之酒，候其醉而窃其札，鹊卒以书至选部尚书。宜官，鹄宜为大字，邯郸淳宜为小字。鹄谓淳得次仲法，然鹄之用笔尽其势矣。汉末，有左子邑，小与淳、鹄不同，然亦有名。魏初有钟、胡二家，为行书法，俱学之于刘德升。而钟氏少异，然亦各有巧，今大行于世。……汉兴而有草书，不知作者姓名。至章帝时，齐相杜度号善作篇。後有崔瑗、崔寔，亦皆称工。杜氏杀字甚安，而书体微瘦。崔氏甚得笔势，而结字小疏。弘农张伯英者，因而转精甚巧，凡家之布帛必书而後练之，临池学书，他水尽黑，下笔必为楷，则号‘匆匆不暇草书’，寸纸不见遗，至今犹宝其书，韦仲将谓之“草圣”。伯英弟文舒者，次伯英。又有姜盂颍、梁孔达、田彦和及韦仲将之徒，皆伯英弟子，有名于世，然殊不及文舒也。罗叔景，赵元嗣者，与伯英并时，见称于西州，而矜巧自异，众颇惑之。故英自称‘上比崔、杜不足，下方罗、赵有馀’。河间张超亦有名，然虽与崔氏同州，不如伯英之得其法也。”
　　汉时策书，其制二尺，短者半之，篆书，起年月，称皇帝以名，诸侯王三公其罪免亦赐策。其异者隶书，用尺一木，两行而已。
　　隶书
