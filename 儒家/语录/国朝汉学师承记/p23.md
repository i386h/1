<!-- { "loadSidebar": true } -->
　　顾炎武本名绛乙酉改名炎武字宁人学者称为亭林先生顾氏为江东望族五代时由吴郡徙徐州南宋时迁海门已而复归吴下遂为昆山人其先世在明正德间有工科给事中广东按察使司佥事凑溱之弟济刑科给事中济生兵部侍郎广志侍郎生左赞善绍芳及国子生绍芾绍芳生官荫生同应同应之仲子即炎武也绍芾生同吉早卒聘王氏未婚守节以炎武为之后炎武生而双瞳子中白边黑见者异之读书一目十行性耿介绝不与世人交独与里中归庄善同游复社相传有归奇顾怪之目母王养炎武于襁褓中抚育守节事姑孝会断指疗姑疾崇祯九年直指王一鹗请旌于朝报可乙酉之夏母王年六十避兵常熟谓炎武曰我虽妇人然受国恩矣设有大故必死是时炎武方应昆山令杨永言之辟与嘉定诸生吴其沆归庄共起兵奉故郧抚王永祚以从夏文忠公于吴江东授炎武兵部司务事不克永言遁去其沆死之炎武与庄脱走母王氏不食卒遗言后人勿事二姓次年闽中使至以职方郎召炎武念母氏未葬辞不赴次年几豫吴胜兆之祸葬事毕将之海上道梗不前庚寅有怨家欲陷之伪作商贾由嘉禾窜京口遂之金陵谒孝陵变姓名为蒋山佣甲午侨居神烈山下遍游沿江一带以观山川之胜有三世仆陆恩见炎武久不归投身里豪家炎武四谒孝陵回持之甚急恩欲告炎武通海乃亟禽之数其罪沈之水恩之婿某复投里豪谋报怨以千金贿太守告炎武通海不系之讼曹而击之奴家甚危急有为求救于钱谦益谦益欲炎武自称门下而后许之其人知不可而恐失事机乃私书一刺与之炎武闻之急索刺还不得列揭文于通衢以自白谦益闻之曰宁人何其卞也时有路舍人泽溥者故相文贞公振飞之子寓洞庭东山识兵备使者为之愬冤其事遂解乃五谒孝陵遂北行垦田于章邱长白山下戊戌遍游北都谒长陵以下图而记之次年再谒十三陵而念江南山水有未游者复归六谒孝陵东游至会稽次年复北谒思陵攒宫由太原大同以入关又北走至榆林康熙甲辰与李因笃同谒攒宫为文以祭往代州垦田每言马伏波田畴皆从塞上立业欲居代北曰使吾泽中有牛羊千则江南不足怀矣然又苦其地寒但经其始使门人掌之丁未之淮上次年取道山东入京师莱黄培之奴姜元衔告其主诗词悖逆案多株连又以吴人陈济生所辑忠节录指为炎武作炎武闻之驰赴山左自请系勘李因笃为告急于有力者亲往历下解之狱释复入京师五谒思陵从此策马往来河北诸边塞者十余年丁巳六谒思陵后始卜居华阴尝谓人曰徧观四方惟秦人慕经学重处士持清议而华阴绾毂关河之口虽足不出户而能见天下之人闻天下之事一旦有警入山守险不十里之遥若志在四方一出关门亦有建瓴之势乃定居焉王征君山史筑斋延之炎武置田五十亩于华下供晨夕又饵沙苑蒺藜而甘之曰啖此久不肉不茗可也盖以蒺藜苗佐餐以子待茗故有此语朝廷开明史馆大学士孝感熊公赐履主馆事以书招炎武答曰愿以一死谢公戊午词科诏下诸公争欲致之炎武作书与门人之在京师者曰刀绳具在无速我死次年大修明史诸公又欲荐之乃贻书叶学士讱庵请以身殉得免或曰先生盍亦听人一荐荐而不出其名愈高矣笑曰此所谓钓名者也今夫妇人之失所天也从一而终之死靡慝其心岂欲见知于人若曰盍亦令人强委禽焉而力拒之以明吾节则吾未之闻矣昆山相国元文弟兄炎武之甥也尚书干学未遇时炎武振其困乏至是一门鼎贵以书迎之南归为买田置宅拒而不往或叩之答曰昔岁孤生飘摇风雨今兹亲串崛起云霄思归尼父之辕恐近伯鸾之灶且犹吾大夫未见君子徘徊渭川以毕余年足矣庚申其妻没于家寄诗挽之而已次年卒于华阴年六十有九无子自立从子衍生为后门人奉丧归葬高弟子吴江潘耒收其遗书序而传之撰述之书有左传杜解补正三卷音论三卷诗本音十卷易音三卷唐韵正廿卷古音表二卷吴韵补正一卷营平二州地名记一卷求古录一卷金石文字记六卷石经考一卷日知录三十卷天下郡国利病书及肇域志二书未成炎武留心经世之术游历所至以二马二骡载书自随至西北厄塞东南海陬必呼老兵退卒询其曲折与平日所闻不合即发书检勘其所著天下郡国利病书聚天下图经历朝史籍以及小说笔记明十三朝实录公移邸报之类有关于朝政民生者酌古通今旁推互证不为空谈期于致用肇域志则专论山川要厄边防战守之事盖炎武周流西北垂三十年边塞亭障皆经目击故能言之了了也晚年笃志六经精研深究居华阴有请讲学者谢曰近日二曲以讲学得名遂招逼迫几致凶死虽曰威武不屈然而名之为累则已甚矣况东林覆辙有进于此者乎有求文者告之曰文不关于经术政事者不足为也韩文公起八代之衰若但作原道谏佛骨表平淮西碑张中丞传后叙而一切谀墓之文不作岂不诚山斗乎在关中论学曰诸君关学之余也横渠蓝田之教以礼为先孔子尝言博我以文约之以礼而刘康公亦云民受天地之中以生所谓命也是以有动作礼义威仪之则以定命然则君子为学舍礼何由近来讲学之师专以聚徒立帜为心而其教不肃方将赋茅鸱之不暇何问其余哉炎武生性兀傲不谐于世身本南人好居北土尝谓人曰性不能舟行食稻而喜餐麦跨鞍又谓北方之人饱食终日无所用心南方之人群居终日言不及义好行小慧时人谓其评论切中南北学者之病尝至京师东海两学士延之夜饮怒曰古人饮酒卜昼不卜夜世间惟淫奔纳贿二者皆夜行之岂有正人君子而夜行者乎其狷介嫉俗如此于同时诸君子虽以苦节推百泉二曲以经世之学推梨洲至于论经评史亦不苟同也
　　节甫曰记成之后客有问于予曰有明一代囿于性理汨于制义无一人知读古经注疏者自梨洲起而振其颓波亭林继之于是承学之士知习古经义矣所以阎百诗胡胐明诸君子皆推挹南雷昆山今子不为之传岂非数典而忘其祖欤予曰黎洲乃蕺山之学矫良知之弊以实践为主亭林乃文清之裔辨陆王之非以朱子为宗故两家之学皆深入宋儒之室但以汉学为不可废耳多骑墙之见依违之言岂真知灼见者哉客曰二君以瑰异之质负经世之才思见用于当世垂勋名于来叶读书论道重在大端疏于末节岂若抱残守缺之俗儒寻章摘句之世士也哉然黄氏辟图书之谬知尚书古文之伪顾氏审古韵之微补左传杜注之遗能为举世不为之时谓非豪杰之士耶国朝诸儒究六经奥旨与两汉同风二君实启之菜瓜祭饮食之人芹藻释瞽宗之奠乃木本水源之意也况若璩四书释地曲护紫阳胐明洪范正论直讥刘向于此则从宽假之条于彼则严逾闲之辨非有心轩轾者乎予曰甲申乙酉之变二君策名于波浪砺滩之上窜身于榛莽穷谷之中不顺天命强挽人心发蛙黾之怒奋螳螂之臂以乌合之众当王者之师未有不败者矣逮夫故土焦原横流毒浪之后尚自负东林之党人犹效西台之恸哭虽前朝之遗老实周室之顽民当名编熏胥之条岂能入儒林之传哉客曰固哉子之说也我祖宗参化育之功体生成之德不但不加以诛戮抑且招之使来所以突围猛兽得以遁迹山林漏网长鲸亦复呴濡江海此伊古以来未有之宽仁厚泽也我高宗纯皇帝御批通鉴辑览乙酉一年不黜留都位号唐桂二主并为窃据续编即钦定明史亦仿宋史甲戌乙亥之例大书而特书矣是以祁彪佳熊开元皆有列传核二君事迹祁熊之流也今子不尊圣人至公之心而为拘牵之论何所见之不广耶予曰噫吾过矣退而辑二君事实为书一卷附于册后
　　
　　经师经义目录
　　易
　　鲁商瞿子木受易于孔子五传至齐田何子庄子庄之后有施孟梁邱之学施施雔也孟孟喜也梁邱梁邱贺也又有京氏学京氏京房也从梁人焦延寿学易延寿尝从孟喜问易喜死房以延寿易即孟氏学翟牧白生不肯皆曰非也然则京生之学实出于焦赣长于灾异非孟氏易明矣又有费氏易费氏名直本以古字号古文易无章句徒以象象系辞文言解说上下经成帝时刘向典校书考易以为诸家说皆祖田何大义略同惟京氏为异又以中古文易经校施孟梁邱之易经或脱去无咎悔亡惟费氏经与古文同京兆陈元扶风马融河南郑众北海郑元颍川荀爽并传费氏易沛人高相治易与费氏同时其易亦无章句专说阴阳灾异自言出丁将军传至相丁将军丁宽也受田何易是为高氏易汉初立易杨氏博士杨氏字叔元田何之弟子也宣帝后立施孟梁邱之易元帝又立京氏易费高二易民间传之后汉费氏兴而高氏微矣永嘉以来郑元王弼二注列于国学至南齐易用郑义隋唐始专主王粥至汉晋诸儒之注皆亡惟唐李鼎祚周易集解博采诸家之说如孟喜京房马融郑元荀爽刘表宋衷虞翻陆绩略存一二于是卦气六日七分游归飞伏爻辰交互消息升降纳甲之变半见等例藉此可以推寻无如王韩清谈程朱理学固结人心或诋为穿凿或斥为邪说先儒古义弃如土梗矣夫易为卜筮之书秦火未燔商瞿受易以来传授不绝则汉儒之说以商瞿为祖商瞿之说孔子之言也嗟乎孔子之言可以谓之穿凿谓之邪说哉盖易自王辅嗣韩康伯之书行二千余年无人发明汉时师说及东吴惠氏起而导其源疏其流于是三圣之易昌明于世岂非千秋复旦哉国初老儒亦有攻王弼之注击陈抟之图者如黄宗羲之易学象数论虽辟陈抟康节之学而以纳甲动爻为伪象又称王辅嗣注简当无浮义黄宗炎之周易象辞图书辨惑亦力辟宋人图书之说可谓不遗余力矣然不宗汉学皆非笃信之士也惟毛奇龄仲氏易推易始末春秋占筮书易小帖四书颇宗旧旨不杂芜词但以变易交易为伏羲之易反易对易之外又增移易为文王周公之易牵合附会不顾义理务求词胜而已凡此诸书不登兹录
　　易图明辨十卷[胡渭撰]易说六卷[惠士奇撰]周易述二十三卷易汉学八卷易例二卷周易本义辨证五卷[惠定宇撰]易述赞二卷[洪榜撰]周易虞氏义九卷虞氏消息二卷[张惠言撰]易音三卷[顾炎武撰]
　　尚书
