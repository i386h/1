<!-- { "loadSidebar": true } -->
　　先生讳声本字涛后改叔澐其先世居休宁之梅田后迁苏州又迁无锡复归吴下遂为吴县人少与兄震沧孝廉同学不事帖括读尚书怪古文与今文不类又怪孔传庸劣且甚支离安国所为不应若此年三十五师事同郡通儒惠松崖征君得读所著古文尚书考及阎若璩古文疏证乃知古文及孔传皆晋时人伪作于是集汉儒之说以注二十九篇汉注不备则旁考他书精研古训成尚书集注音疏十二卷附补谊九条识伪字一条尚书集注音疏前后述外编一卷尚书经师系表也经文注疏皆以古篆书之疑伪古文者始于宋之吴才老朱子以后吴草庐郝京山梅鷟皆不能得其要领至本朝阎惠两征君所著之书乃能发其作伪之迹剿窃之原若刊正经文疏明古注则皆未之及也先生出而集大成岂非伏孔马郑之功臣乎其辨泰誓曰泰誓今文古文皆有之汉儒皆诵习之马郑皆为之注自东晋伪古文出则有泰誓三篇世无具巨眼人遂翕然信奉以为孔壁古文因目此为今文且反疑其伪以故寖微而至于亡顾其遗文记火流谷至之事且无诸传记所引之语故马融虽为之注不能无疑今姑备录马说而辩之马融书叙曰泰誓后得案其文似若浅露又云八百诸侯不召自来不期同时不谋同词及火复于上至于王屋流为雕五至以谷俱来举火神怪得毋在子所不语中乎又春秋引泰誓曰民之所欲天必从之国语引泰誓曰朕梦协朕卜袭于休祥戎商必克孟子引泰誓曰我武惟扬侵于之疆则取于残杀伐用张于汤有光孙卿引泰誓曰独夫纣礼记引泰誓曰予克纣非予武惟朕文考无罪纣克予非朕文考有罪惟予小子无良今之泰誓皆无此语吾见书传多矣所引泰誓而不在泰誓者甚多弗复悉记略举五事以明之亦可知矣马此说具正义辨之曰案融之意以泰誓非伏生所传故疑之尔融独不见伏生之尚书大传乎泰誓维四月太子发上祭于毕云云大传既引其文矣其所以不传者盖生年老容有遗忘自所得二十八篇之外不能记忆其全故尔大传引九共曰予辨下土使民平平使民无敖引帝告曰施章乃服明上下能录其词组而不传其全文是其不能记忆之明验也然则泰誓虽不出于伏生不得谓非秦火已前伏生所藏之旧文矣且汉书艺文志云尚书古文经四十六卷为五十七篇计伏生书二十八篇三分盘庚则为三十加孔氏多出之二十四篇才五十四加泰誓三篇适五十七无泰誓则不符其数又李颙集注尚书于此泰誓辄引孔安国曰则孔氏古文亦有此篇安国且作传矣而两汉诸儒备见今文古文者未尝疑泰誓有今古文之异然则今文泰誓同乎古文又可知矣融独以其后得而疑之则五十四篇恶在其可信邪若其所称八百诸侯不期而会则娄敬说高帝尝言之矣司马子长亦录其文于本纪矣不既信而有征乎又若火流为雕以谷俱来斯乃符命之应犹龟书马图之属也孔子系易曰河出图洛出书圣人则之论语记孔子之言曰凤鸟不至河不出图吾已矣夫然则符瑞之征圣人且觊幸遇之而乃以火流谷至为神怪谓为子所不语岂通论乎且思文之诗不云乎贻我来麰帝命率育即此以谷俱来之谓融亦将斥诗为诞乎不然诗则信之书则疑之进退皆无据矣融又以书传所引泰誓甚多而疑此泰誓皆无有又案汤誓篇传自伏生既又出诸孔壁今文古文若合符节而予小子履敢用玄牡云云载于墨子兼爱篇而汤誓未有其文故孔安国注论语尧曰篇不敢质言汤誓之文而云墨子引汤誓其词若此又墨子尚贤篇引泰誓曰聿求元圣与之戮力同心以治天下而汤誓中亦无之然而谓汤誓有逸文可也谓汤誓为伪书则不可以此相况泰誓亦犹是耳夫复奚疑哉不独此也大传引盘庚曰若德明哉汤任父言卑应言引无逸曰厥兆天子爵今盘庚无逸具在而皆无是言经与传具出于伏生不应传录其文经反遗其语然则伏生既传之后欧阳夏侯递有师承犹不能无阙逸况泰誓经灰烬之余百年而出反怪其有遗逸邪且夫传记诸书夫人而见之矣苟欲伪造必不敢张空弮以自吐其胸臆并不敢出神奇以骇人之观听将摭拾典籍以供补缀依据谊理以为干城以求售其欺于后世如彼伪孔氏之所为矣安肯故留此闲隙以滋后人之议哉盖惟当时实有其事史官据事直书而无所顾忌故有火流谷至之文逮其后遗文残阙传之者仅守残编而不敢补缉故无诸传记所引之语斯何足怪乎季长之说吾不谓然故为此辨此又阎惠二君之所未及也先生精于小学以许叔重说文解字为宗说文所无之字必求假借之字以代之生平不作楷书即与人往来笔札皆作古篆见者讶以为天书符箓俗儒往往非笑之而先生不顾也尝着六书说一首自书勒石其说转注以五百四十部为建类一首以凡某之属皆从某为同意相受实前人所未发又恒星说一卷文不录喜为北宋人小词亦以篆书书之先生性耿介不慕荣利交游如王光禄鸣盛王侍郎兰泉先生毕制军沅皆重其品藻而先生未尝以私事干之所以当事益重其人嘉庆元年诏开孝廉方正科江苏巡抚费公淳首举先生赐六品顶带卒年七十有八晚年因性不谐俗动与时违取周易艮背之义自号艮庭学者称为艮庭先生云藩少从古农先生学先生没后藩泛滥诸子百家如涉大海茫无涯涘先生教之读七经三史及许氏说文乃从先生受惠氏易读书有疑义质之先生指画口授每至漏四下犹讲论不已可谓诲人不倦者矣子镠字贡庭名诸生孙沅字铁君优贡生世传其学弟子数十人元和顾广圻长洲徐颋最知名广圻字千里号薲邑诸生天资过人无书不读经史小学天文历算舆地之学靡不贯通又能为诗古文词骈体文字当今海内学者莫之或先也颋字述卿嘉庆甲子举人乙丑以第二人及第今官翰林院编修先生老友中来往亲密者钱宫詹大昕褚部郎寅亮宫詹别有传
　　褚寅亮
　　褚寅亮字搢升号鹤侣一字宗郑长洲人也乾隆十六年召试举人授内阁中书官至刑部员外郎与钱宫詹大昕为同年友深于经学从事礼经几三十年尝谓宋人说经好为新说弃古注如土苴惟仪礼一书为朴学空谈义理者不能措辞而晦庵勉斋信斋又崇信之故郑氏之学未为异义所汩至元吴兴敖继公譔集说虽云采先儒之言其实自注疏而外皆自逞私意专攻郑氏学者苦注疏之难读而喜其平易乃盛行于世盖君善之意不在解经而有意与康成立异特其巧于立言含而不露若无意于排击者是以入其玄中而不悟至于说有不通甚且改窜经文曲就其义不几于无所忌惮乎着仪礼管见四卷其说之最精者如乡饮酒记北面者东上敖改东为西驳之曰注明言统于门门在东则不得以西为上也乡射记胜者之弟子洗觯升酌南面坐奠于丰上降袒执弓反位敖以袒执弓句为衍驳之曰胜者之弟子即射宾中年少者以是胜党故袒执弓非衍文也燕礼胜觚于宾敖改觚为觯驳之曰凡献以爵者酬以觯燕礼宰夫主献既不以爵则酬亦不以觯矣安可破觚为觯乎大射仪以耦在还上射于左敖依乡射改为于右驳之曰上射位在北下射位在南乡射大射所同但乡射位在楅西从楅向西则北为右大射次在楅东从楅向东则北为左敖比而同之昧于东西之别矣丧服记公子为其妻縓冠敖改縓为练驳之曰练冠之纰亦饰以縓故闲传云练冠縓缘就其质言之曰练冠就其纰言之曰縓冠母重故言其质妻轻故言其纰非有二也士虞礼明齐醙酒敖以醙酒为衍文驳之曰注明言有酒无醴据下文普荐醙酒亦专言酒不及醴岂得妄解明齐为醴辄删经文乎特牲馈食礼三拜众宾众宾答再拜敖改再为一驳之曰乡饮酒众宾答一拜者大夫为主人也有司彻之答一拜者大夫为祭主也此士礼安得以彼相例乎寅亮精天文历算之术尤长于句股和较相求诸法作句股广问三卷钱少詹着三统术衍寅亮校正刊本误字如月相求六扐之数句六扐当作七扐推闰余所在加十得一句加十当作加七少詹服其精审早年为公羊何休之学撰公羊释例三十篇谓三传惟公羊为汉学孔子作春秋本为后王制作訾议公羊者实违经旨又因何邵公言礼有殷制有时王之制与周礼不同作周礼公羊异义二卷又着十三经笔记十卷诸史笔记八卷诸子笔记二卷名家文集笔记七卷藏于家乾隆四十年以病告归五十五年卒
　　
　　国朝汉学师承记卷三
　　王鸣盛[金日追]
　　王鸣盛字凤喈一字礼堂别字西庄嘉定人生而敏慧四岁随王父读书丹徒学署日识数百字县令冯咏以神童目之年十二为四书文才气浩瀚已有名家风度年十七补诸生屡试第一乡试中副榜才名藉甚江苏巡抚陈文肃公大受招入苏州紫阳书院院长归安吴大绶常熟王峻皆赏其才乾隆十二年乡试以五经中式会试不第客游苏州时沈文悫公德潜以礼部侍郎致仕海内英隽之士皆出其门下与王侍郎兰泉先生钱少詹大昕吴内翰企晋及曹仁虎赵文哲黄文莲相倡和文悫以为不下嘉靖七子又与惠松崖征君讲经义知诂训必以汉儒为宗精研尚书久之乃信东晋之古文固伪而马郑所注实孔壁之古文也东晋所献之泰誓固伪而唐人所斥为伪泰誓者实非伪也古文之真伪辨而尚书二十九篇粲然具在知所从事矣十九年庄培因榜以第二人及第授编修公卿争以礼致之刑部侍郎秦蕙田修五礼通考属以分修尤见重于掌院学士蒋文恪公溥二十三年天子亲试翰詹诸臣特置一等一名擢侍讲学士充日讲起居注官明年充福建正考官未蒇事即有内阁学土兼礼部侍郎之命还京有御史论其驰驿滥用驿马挂吏议左迁光禄寺卿寻丁内艰归遂不复出卜居苏州闾门外不与当事通亦不与朝贵接家本寒素卖文谀墓以自给余则一介不取也闭户读书日夕探讨尝谓汉儒说经必守家法亦云师法自唐贞观撰诸经义疏而家法亡宋元丰以新义取士而汉学殆绝今好古之士皆知崇注疏矣然经注惟诗三礼及公羊传犹是汉人家法余经则出于魏晋未为醇备故所譔尚书后案以郑马为主不得已闲采伪孔王肃而唐宋诸儒之说概不取焉又撰十七史商榷一百卷主于校勘本文补正讹脱审事迹之虚实辨纪传之异同最详于舆地职官典章制度独不喜褒贬人物以为空言无益也又有蛾术编一百卷其目有十说录说字说地说制说人说物说集说刻说通说系其书辨博详明与洪容斋王深宁不相上下诗宗盛唐中年出入于香山东坡晚年独爱玉溪生谓少陵以后一人手定诗集二十四卷古文若干卷老年因读书穷日夜不辍目遂瞽有吴兴医针之而愈著书如常乃自号西沚卒年七十有八
　　藩十六岁时着尔雅正字光禄在艮庭先生家见此书嘱艮庭先生招藩往谒奖赏不去口尝谓藩曰予门下士以金子璞园为第一予近日得见好学深思之士惟子及李子赓芸费子士玑三人而已璞园名日追嘉定诸生闭门校书不求闻达十三经皆有校本而仪礼尤精着有仪礼正讹十七卷行于世士玑吴江人嘉庆戊午科举人治汉易李赓芸号许齐嘉定人深于小学乾隆庚戌成进士今官浙江嘉兴府知府
　　钱大昕[钱塘　钱坫]
