<!-- { "loadSidebar": true } -->
　　同时有李南涧者名文藻字素伯一字茝晚先世自枣强迁益都遂为益都人文藻天资俊朗年十三从父远游曹家亭作记一篇仿赤壁赋见者以为神童二十一补邑庠生乾隆己卯中式本省举人明年成进士久之谒选广东恩平县知县三年俸满擢桂林府同知未及一年卒居官有政绩粤人至今称之性好博览不为世俗之学聚书数万卷手自仇校丹铅不去手又好碑版文字游历所至学宫寺观岩崖石壁必停骖搜讨有仆刘福者善椎拓携纸墨以从有所得尽拓之又有一仆忘其名因拓摩崖刻石失足堕崖死文藻哭之恸生平乐道人善表章潜德如济阳张处士稷若元和惠征君定宇婺源江君慎修访其遗书刊行之名曰贷园丛书德州梁鸿翥穷老笃学月必诵九经一过乡里目为痴人文藻一见奇之为之延誉遂知名于世
　　
　　曲阜桂馥字未谷亦深小学乾隆己酉科举人庚戌成进士选教授保举知县补云南永平县知县卒于官工篆刻世人重其技拟之文三桥云所著有许氏说文解字义证五十卷札朴十卷
　　
　　近日山左学者以郝君懿行为巨擘焉懿行字恂九栖霞人嘉庆己未进士官主事着有山海经注乃实事求是之学若近世摽窃肤浅者岂可同日而语哉栖霞又有牟廷相字默人覃溪学士为藩言之后晤莱阳赵君曾始知其治今文尚书赵君字北岚乾隆己酉举人分发江苏以知县用性好古钱及金石文字治经为今文尚书三礼左氏春秋之学亦山左之翘楚也又有济宁进士许君鸿盘字渐逵者安徽候补同知深于舆地之学亡友凌君次仲亟称之后见所著雪帆杂着一册皆辨驳地理之说不在胐明祖禹之下其论内地及外裔山川了如指掌盖四方经纬洞彻胸中故不为皮傅之言也在京师与戴君金溪谈其雪帆杂着金溪曰许君曾官指挥当时以俗吏目之失许君矣又有胶州王夏字蜀子号大村邑诸生喜为诗与高密诗人李少鹤兄弟友善好学笃古尤邃于经其持论多发前人所未发所有著述秘不示人于赵君北岚处见其所作释稷一篇穿穴经传义明词达可谓通人矣
　　
　　
　　
　　国朝汉学师承记卷七
　　
　　陈厚耀
　　
　　陈厚耀字泗源泰州人康熙四十五年丙戌进士学问淹通从梅征君鼎受历算遂通中西之术李相国光地荐厚耀通历学召见试以三角形令求中线又问弧背尺寸厚耀具札进呈称旨旋以省亲乞归里戊子特命来京己丑五月驾幸热河至密云命写笔算式进呈少顷出御书笔算问知此法否对曰皇上此法精妙简便臣法不可用上谕曰朕将教汝汝其细心贯想以待朕问次日又问曰汝能测北极出地高下否对曰若将仪器测景长短用检八线表可得高度此乃二分所测之法若余节气又有加减之法然亦不准以地上有朦气差以人目视之有卑高映小为大之异故也又问地周三百六十度依周尺每度二百五十里今尺二百里地周几何地径几何奏云依周尺地周九万里今尺七万二千里以围三径一推之地径二万四千以密率推之当得地径二万二千九百一十八里有奇上复问地圜出何书对以髀算经曾言之问何以见其圜也对曰职方外纪西人言绕地过一周四匝皆生齿所居故知其为圜且东西测景有时差南北测星有地差皆与圜形相合故益知其为圜
　　
　　时厚耀以母年高不忍离乃就教职得苏州府教授未逾年召入南书房上问测景是何法厚耀求指示上曰此法甚精不必用八线表即以西洋定位法开方法虚拟法写示又命至座旁随意作两点于纸上厚耀随点之上用规尺画图即得两点相去几何之法上从容谕之曰尧典敬授人时乃帝王大事奈何勿讲尝召入至渊鉴斋问难反复并及天象乐律山川形势得徧观御前陈列仪器召至西暖阁询问家世甚详从至热河命赋泉源石壁诗授中书科中书传旨曰上道汝学问好授汝京官使汝老母喜也又谕厚耀曰汝尝言梅瑴成算学甚深今命来京与汝同修算法瑴成至上问曰汝知陈厚耀否他算法近日精进向曾受教于汝祖今汝祖若在尚将就正于彼矣乃命厚耀瑴成并修书于蒙养斋赐算法原本算法纂要同文算指嘉量算指几何原本周易折中字典西洋仪器金扇松花石砚及瓜果等克什癸巳书成特授翰林院编修甲午丁内艰命赐帑银着江苏织造经纪其丧服阕晋国子监司业擢左谕德兼翰林院修撰充戊戌会试同考官己亥告病以原官致仕
　　
　　所著书有春秋战国异辞五十六卷孔子家语注左传分类礼记分类十七史正讹及天文历算诸书又有春秋长历十卷乃左传分类中一门为补杜预长历而作其凡有四一曰历证备引汉晋隋唐宋元诸史志及朱戴堉历书诸说以证推步之异又引春秋属辞杜预论日月差谬一条为注疏所无大衍历议春秋历考一条亦唐志所未录尤足以资考证二曰古历古以十九年为一章一章之首推合周历正月朔旦冬至前列算法后以春秋十二公纪年横列为四章纵列十二公积而成表以求历元三曰历编举春秋二百四十二年一一推其朔闰及月之大小而以经传干支为证佐皆述杜预之说而考辨之四曰历存以古术推隐公元年正月庚戌朔杜预长历则为辛巳朔乃古术所推之上年十二月朔谓元年之前失一闰以经传干支排次知之厚耀则谓如预之说元年至七年中书日者虽多不失而与二年八月之庚辰三年十二月之庚戌四年二月之戊申又不能合且隐公三年二月己巳朔日食桓公三年七月壬辰朔日食亦皆失之盖隐公元年以前非失一闰乃多一闰因退一月就之定隐公元年正月为庚辰朔较长历实退两月推至僖公五年止以下朔闰一一与杜历相符故不复续载焉盖厚耀精于历法视预为密于考证之学尤为有裨治春秋者不可少此编矣又有春秋世族谱一卷亦左传分类之一门也卒年七十有五
　　
　　程晋芳
　　
　　程晋芳字鱼门一字蕺园江都人家山阳饶于赀喜读书蓄书五万卷丹黄皆遍性又好客延揽四方名流与袁大令枚赵观察翼蒋编修士铨为诗歌唱和无虚日由此名日高而家日替矣累试南北闱不售乾隆二十七年高宗纯皇帝南巡召试授中书后十年始成进士改主事旋授吏部员外郎与修四库全书钦命改翰林院编修君生而颀长美须髯酒酣耳热纵论时事则掀髯大笑少所容贷至于奖掖后进则有誉无否也不善治生家事皆委之仆人坐此贫不能供饘粥以至责户剥啄之声不绝于耳而君伏案著书若无事者然后乞假游西安卒于巡抚毕沅署中君始为古文词及官京师与笥河师戴君东原游乃治经究心训诂着有周易知旨尚书今文释义左传翼疏礼记集释勉行斋文集十卷蕺园诗集三十卷
　　
　　贾田祖
　　
　　贾田祖字稻孙号礼耕高邮州人廪膳生乾隆四十二年试于泰州病经宿而卒藩亡友汪明经中志其墓称田祖好学多所瞻涉喜左氏春秋未尝去手旁行斜上朱墨烂然善为诗所作三千余篇性明达于释老神怪阴阳拘忌及宋儒道学无所惑伯兄有锢疾喜怒失中君事之曲得其欲与阳湖洪稚存同里李惇王念孙友善矜立名节猛志疾邪云云盖力行笃学之士也藩未识其人亦未读其所著书墓志云旁行斜上者岂田祖为春秋之表学欤然明经不轻许人其言可信也
　　
　　李惇
　　
　　李惇字成裕一字孝臣高邮州人祖兼五父佩玉皆有笃行君治经通敏尤深于诗及春秋三传之学晚好历算得宣城梅氏书尽通其术与同郡刘君台拱王君念孙汪君中友善力倡古学君内性淳笃恂恂退让不与人较然遇友朋患难则尚义有为至死不变久困诸生以高第将贡于国学试之前夕执友贾田祖死君不入试亲为棺敛送归其家容甫称其勇于为义有过贲育非虚语也乾隆四十四年己亥中式举人明年成进士注选如县幞被南归不能家食时谢侍郎墉督学江苏延之主暨阳书院君口不雌黄人物与世无忤然忌其学者于侍郎前日贡萋斐之言侍郎轻信谗言竟下逐客之令君尝谓人曰容甫恃才傲物宜为时所嫉予一生谨厚亦为世人所忌岂命宫坐箕宿耶后得末疾终于家年五十一
　　
　　忆昔年君往江阴留宿藩家与君然烛豪饮议论史事君朗诵史文往往达旦明日藩取史文核之一字不误也藩获交于君时年少好诋诃古人君从容谓藩曰王子雍有过人之资若不作圣证论攻康成岂非淳儒哉少顷又曰若夫佛氏轮回因果之说浅人援儒入墨之论不可不辨子车氏所谓正人心息邪说苟不力辟之是无是非之心矣呜呼自君谢世之后二十余年藩坎坷日甚而情性益戾不闻规过之言徒增放诞之行可悲也夫君所著有卜筮论尚书古文说金縢大诰康诰三篇毛诗三条辨大功章烂简文明堂考辨考工车制考历代官制考左传通释杜氏长历补说文引书字异考浑天图说群经识小录碎金诗文集藏于家
　　
　　江德量
　　
　　江德量字成嘉一字秋史仪征人父恂字于九号蔗畦拔贡生官至安庆府知府有政声伯父昱字宾谷号松泉江都诸生读书好古为声音训诂之学又好碑版文字考核精详长于诗着有潇湘听雨录二卷韵岐五卷松泉集六卷德量少承家学励志肄经既长与同郡汪明经容甫为文字交其学益进乾隆丁酉选拔贡生己亥举人庚子汪如洋榜第二人及第授编修改御史历掌浙江江西道德量精于小学收藏碑版法书名画古钱着有泉志三十卷又撰广雅疏未成而卒
　　
　　汪中
　　
　　汪中字容甫先世居歙之古唐里曾祖镐京始迁剔州遂为江都人父一元邑增生君生七岁而孤家夙贫母邹缉屦以继饔餐冬夜藉薪而卧旦供爨给以养亲力不能就外傅读母氏授以小学四子书及长鬻书于市与书贾处得借阅经史百家于是博综典籍谙究儒墨经耳无遗触目成诵遂为通人焉年二十李侍郎因培督学江苏试射雁赋第一入学为附生时杭太史世骏主安定书院见君制述深加礼异所作诗文必属君视草君侨寓真州沈按察廷芳主乐仪讲席闻君议论叹曰吾弗逮也年三十客游于外代州冯观察廷丞同郡沈太守业富朱学使笥河先生皆招至幕中礼为上客同时郑赞善虎文王侍郎兰泉先生钱少詹竹汀卢学士绍弓并为延誉然母老家贫中年乏嗣戚戚少欢叹世人之不知悼赋命之不偶着吊黄祖文狐父之盗颂以写怀自伤而俗子以为讥刺当世矣乾隆四十二年丁酉谢侍郎墉督学江苏选拔贡生每试别置一榜署名诸生前谓所取士曰若能受学于容甫学当益进也又曰予之先容甫以爵也以学则北面事之矣容甫以劳心故病怔忡闻更鼓鸡犬声心怦怦动夜不成寐是以不与朝考绝意仕进乾隆五十一年丙午朱文正以侍郎典试江南思得君为选首不知君不与试也君感知遇之恩上书侍郎请执弟子礼侍郎旋奉命督学浙江君往谒时为述扬州割据之迹死节之人作广陵对三千余言博征载籍贯串史事天地闲有数之文也文多不载后毕尚书沅开府湖北君往投之命作琴台铭甫脱稿好事者争写传诵其文章为人所重如此
　　
