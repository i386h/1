<!-- { "loadSidebar": true } -->
　　文曰洪榜顿首笥河先生阁下前者具状戴先生行实俾其遗孤中立稽首阁下之门求志其墓石顷承面谕以状中所载答彭进士书可不必载性与天道不可得闻何图更于程朱之外复有论说乎戴氏所可传者不在此榜闻命唯唯惕于尊重不敢有辞退念阁下今为学者宗非漫云尔者其指大略有三其一谓程朱大贤立身制行卓绝其所立说不得复有异同疑于缘隙奋笔加以酿嘲夺彼与此其一谓经生贵有家法汉学自汉宋学自宋今既详度数精训故乃不可复涉及性命之旨反述所短以掩所长其一或谓儒生可勉而为圣贤不可学而至以彼矻矻稽古守残谓是渊渊闻道知德曾无溢美必有过辞盖阁下之旨出是三者仰见阁下论学之严制辞之慎然恐阁下尚未尽察戴氏所以论述之心与榜所以表章戴氏之意使榜且得罪不可以终无辞夫戴氏与彭进士书非难程朱也正陆王之失耳非正陆王也辟老释之邪说耳非辟老释也辟夫后之学者实为老释而阳为儒书援周孔之言入老释之教以老释之似乱周孔之真而皆附于程朱之学阁下谓程朱大贤立身制行卓绝岂独程朱大贤立身制行卓绝陆王亦大贤立身制行卓绝即老释亦大贤立身制行卓绝也唯其如是使后儒小生闭口不敢道宁疑周孔不敢疑程朱而其才智少过人者则又附援程朱以入老释彼老释者幸汉唐之儒抵而排之矣今论者乃谓先儒所抵排者特老释之粗而其精者虽周孔之微旨不是过也诚使老释之精者虽周孔不是过则何以生于其心发于其事缪戾如彼哉况周孔之书具在苟得其解皆不可以强通使程朱而闻后学者之言如此知必急急然正之也然则戴氏之书非故为异同非缘隙酿嘲非欲夺彼与此昭昭甚明矣至谓治经之士宜有家法非为宋学即为汉学心性之说贾马服郑所不详今为贾马服郑之学者亦不得详夫言性言心亦不自宋以后兴也周末诸子及秦汉闲著书立说者多及之其辞虽殊其意究无大异凡以劝学立教而已惟老聃庄周之书乃有冲虚之说真宰之名不寄于事不由于学谓之返其性情而复其初魏晋之闲此学盛兴而诸佛书流入中土亦适于此时为盛其书本浅妄无足道译者杂以老庄之旨缘饰其说大畅玄风唐傅奕曾言其事矣然而未敢以入儒书也至乎昌黎韩氏力辟佛老作为原道等书使学者昭然知二氏之非而其时佛氏之说入人既深则又有柳子厚之徒谓韩氏所罪者其迹也忿其外而遗其中譬之知石而不知韫玉彼其不可斥者往往与易论语合不与孔子异道也此说一出后之学者往往执是说以求之易论语而所谓易论语者则又专用魏王氏之注与何氏之集解其人本深于老释其说亦杂于二家此则宜其有合也历唐之末逮宋之初此论纷纭固结而不可解于是读易论语书者或往往先从事于二氏因即以其有得于二氏之精者以说易论语之书是以眉山苏氏作六一居士集序曰新学以佛老之似乱周孔之真识者忧之也宋熙宁以后此弊日深至于姚江王氏之学行则直以佛书释论孟矣彼贾马服郑当时盖无是弊而今学者束发受书言理言道言心言性所谓理道心性之云则皆六经孔孟之辞而其所以为理道心性之说者往往杂乎老释之旨使其说之果是则将从而发明之矣如其说之果非则治经者固不可以默而已也如使贾马服郑生于是时则亦不可以默而已也前之二说阁下苟详察之亦知戴氏之非私于其学而榜之非私于戴氏矣至于闻道之名不可轻以许人犹圣贤之不可学而至如阁下以此为虑此其犹存乎后儒之见也孟子谓圣人人伦之至首阳之义孔子称曰古之贤人夫圣贤不可至盖在是矣虽然安可以自弃乎哉若夫高谈深远者谓之知道不言而躬行者谓之未闻道及夫治经训者谓之儒林明性道者谓之道学此固戴氏所不道而榜所望于阁下表扬之者亦不在是也夫戴氏论性道莫备于其论孟子之书而所以名其书者曰孟子字义疏证焉耳然则非言性命之旨也训故而已矣度数而已矣要之戴氏之学其有功于六经孔孟之言甚大使后之学者无驰心于高妙而明察于人伦庶物之闲必自戴氏始也惟阁下裁察焉
　　
　　榜弟梧字桐生乾隆庚子召试中书庚戌成进士授庶吉士散馆授编修官至沂州府知府博古通今兼工词翰榜同邑有汪莱者字孝婴沈之密友也优贡生大学士禄康荐修国史天文志议叙以教官用选石埭县训导深于经学十三经注疏皆背能诵如流水而又能心通其义人有以疑义问者触类旁通略无窒碍尤善历算通中西之术着有衡斋算学刊行于世与元和李尚之锐论开方题解及秦九韶立天元一法不合遂如寇仇终身不相见噫过矣然今之学者大江以南惟顾君千里与孝婴二人而已乌可多得哉孝婴之友有歙人罗子信者名永符丁卯举于乡辛未成进士选庶吉士善读书通经达史工诗古文亦瑰奇之士也洪莹字宾华甲子举人己巳恩科第一人及第授修撰淹通经史五经皆有撰述亦歙人也
　　
　　汪元亮
　　
　　汪元亮字明之一字竹香元和人为诸生时有文誉与同郡余古农师薛香闻师结诗社于城东睥睨余子不可一世乾隆壬午与戴君东原同举于乡相亲善乃究心经义及六书之学平生论学则推东原及程君易畴论诗文则推古农师屡上公交车不第以教授生徒自给从游者多掇科第去而君以孝廉终命也夫少时得狂疾忽已忽作作时不省人事日夕叫骂缠绵几二十年所有著述于疾作时皆投诸火仅存诗古文而已
　　
　　孔广森[李文藻　桂馥]
　　
　　孔广森字众仲一字撝约又字巽轩曲阜人年十七中乾隆戊子科举人辛卯成进士官检讨旋丁内艰服阕补官淡于世情陈情归养忽遭家难为讼所累扶病奔走江淮河洛闲卒卒无欢悰未几居大母与父丧竟以哀毁卒卒年三十有五
　　
　　少受经于东原氏为三礼及公羊春秋之学能作篆隶书入能品尤工骈体文汪明经中孙观察星衍亟称之其序戴氏遗书曰
　　
　　缅惟乐游讲艺访太傅于石渠元日谈经坐侍中于重席时则玉羊既远金虎初开着学官者凡十四家说稽古者成数万字至若五是六沴之征定君阳武三科七缺之法弊狱淮南士苟通经皆能致用盖原其授受本属参商叙其世年未暌昌阙是以祖之前师沿之后叶北方戎马不能屏视月之儒南国浮屠不能改经天之义夫学有优劣者时也经有显晦者数也五君晚出非汉博士之传千祀相仍废郑司农之注纵横异说别创先天颠倒圣文悉更后定特以腐儒炫视易谬骊黄末士明经原求青紫但遵甲令粗知帖括之词畴克庚言绍彼先民之作敏而好学信而好古惟于戴君见之已君以梅姚售伪孔蔡谬悠妄云壁下之书猥有航头之字古文一卷只出西州小序百篇旧名北斗正谟摄诰历黄序而仅存月采丰刑遘赤眉而已烬乃或误援伊训滋元年正月之疑强执周官推五服一朝之解譬之争年郑市本自两非议瓜骊山良无一是是用翦除假托折衷群淆步骤五三目录四七为尚书义考未成成尧典一卷又以要闻五际尚论四家毛传孤行是觞源于牟妙郑笺破字每毫采于辕婴莫不假声注文以意逆志诚古训之所式多识之所资也虽其篇冠以叙择焉不精或云托诸西河或云造诸东海然嗣衿贻玖何必欲色之音交扈罗鸳实为陈古之刺为毛郑诗考正四卷别为诗补传未成成周南召南二卷君之入书局也西京客史夙善徐生东观中文遂分淹礼乃取忠甫识误德证释文殚求豕亥之差期复鸿都之旧互相参检颇有整齐削康成长衍之条退丧服厕经之传为仪礼正误一卷郑斤粤镈之篇备遗事职穹盖星弓之教首列巾车九经九纬营国有方五沟五涂奠水有则寻筵既度遂知洛邑之朝圭未悬孰辨营邱之夕以至肆悬舞甬五等琮璜槐里樽空椎成剑没大夫嫁女之器未必皆真单于贿汉之铭何尝尽伪谌镒之所画缋梁聂之所更厘不有参稽将无竞爽为考工记图二卷古者冕服以祭弁服以朝祭则衣纯朝则衣布芾形连带制异于直方屦色从裳次分于缋绣周坛飨帝大裘降繁露之华鲁禘嫌王旒璪饰丹鸡之祝等威昭焉文质备焉道学起而儒林衰性理兴而曲台绝齐秦委武莫识称名殷夏圜章焉能考据溯增冰于积水示祭海于先河为学礼篇一卷冠其文集十卷之首且夫一阴一阳之为道见仁见知之为性通于六籍之为学辨于万事之为理谓理具灵台则师智者得谓学遗象罔则悟寂者先岂有略窥语录便诩知天解斥阳明即称希圣信洛党之尽善疑孟氏之未醇其说空空其见小小盖绎郑君生质之训诵周雅教木之笺所谓受中自天秉彝攸好孔提可案汉学非讹为原善一卷孟子字义疏证三卷大学中庸补注各一卷君之学术此其大端欤景纯有云尔雅者九流之津涉六艺之钤键虎闱小学未束发而知书豹鼠奇编不下席而观古故辨言之乐对于三朝首基之文问于五始至于殊方别语绝代离词皆转注之指归亦凡将之坠绪为尔雅文字考十卷方言考证十三卷书教有六最伙谐声叔重无双惟传解字若乃部分平仄母别见溪官家恨狭羊戎之所自为天子圣哲梁武之所不信古人韵缓止属椎轮后世音繁实精引墨君审其清浊导以源流旁通反纽发周沈之旧闻上协诗骚采顾江之新义为声韵考四卷声类表十卷于是辨韵之余留观百氏研音之下雅爱三闾以为娀台访女近窈窕之遗声湘水搴芳续榛苓之逸响叔师注而未详辨招附而不可核之汉志名从主人为屈原赋注四卷自畴人分散邹大失居九章中落昧商高积矩之言八线西来窃师氏旁要之算而耳听下士穴见小儒不知五五之开方辄薄九九之贱技哨壶斗五律管径三元晦以之存疑季通以之强说未知纪步何能读宅柳之经未晓倨句何能治上舆之记为九章补图一卷原象一卷古历考二卷历问二卷昔赵商难礼先求五服之方景伯受诗即涉七州之地君山川能说郡县成图郦元故籍证其繇褫昆渤今流条其脉络为戴氏水经注四十卷水地记一卷直隶河渠书六十四卷呜呼君之著书可谓博矣君之见道可谓深矣向使寿之以年行其所志下安轮于都尉授梯几于鸿胪雍宫未建命曹褒以定仪大予将成诏宋登而持节虽复辨卿讼阙公羊未必能明子骏移书逸礼难其置立而太山郡将北面称师上蔡通侯西行受业则何汤既贵辎车方赐于五更君上从游录牒庶多于万计岂谓阴堂告祲圆石镌名一经之写定无年三岁之琼瑰已梦清明卷佚长封下马之陵通德人亡不待嗟蛇之岁然而太玄覆瓿终遇桓谭都养陈谟弥尊伏胜郑乡绝学倘千百载而重兴戴氏遗书于十三经其有补悲怀逝者延伫将来
　　
　　广森深于戴氏之学故能义探其原言则于古也世人徒赏其文词之工抑亦未矣着有大戴礼记注十三卷仪郑堂文集二卷
　　
　　继涵字荭谷乾隆庚辰科举人辛巳成进士官至户部郎中其子广栻东原之婿继涵深于三礼校刊微波榭丛书广森之叔也
　　
