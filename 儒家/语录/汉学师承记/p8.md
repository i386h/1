<!-- { "loadSidebar": true } -->
　　论春秋曰孟子言孔子成春秋而乱臣贼子惧愚尝疑之将谓当时之乱贼惧乎则赵盾崔杼之伦史臣固已直笔书之不待春秋也将谓后代之乱贼惧乎则春秋以后乱贼仍不绝于史册吾未见其能惧也孟氏之言毋乃大而夸乎然孟子固言春秋者天子之事也述王道以为后王法防其未然非刺其已然也太史公曰拨乱世反之正莫近乎春秋又曰有国家者不可以不知春秋前有谗而弗见后有贼而不知为人臣子者不可以不知春秋守经事而不知其宜遭变事而不知其权春秋之法行而乱臣贼子无所容其身故曰惧也凡篡弒之事必有其渐圣人随事为之杜其渐隐之弒也于翚帅师戒之子般之杀也于公子庆父帅师伐于余邱戒之此大夫不得专兵柄之义也尹氏立王子朝在昭公之世而书尹氏卒于隐之策崔杼弒君在襄公之世而书崔氏奔卫于宣之策此卿不得世之义也齐侯使其弟年来聘再见于春秋为无知之杀君张本也母弟虽亲不可使逾其分也赵穿弒君而以赵盾主恶名穿之弒由于盾也胥甲父与穿同罪盾于甲父则放之于穿不惟不放且使之帅师侵崇盾尚得辞其罪乎侵崇小事不必书而书之所以正盾之罪且不使穿得漏网也郑公子宋弒君而以归生主恶名归生正卿且尝帅师败华元矣力足以制宋而从宋之逆较之赵盾又有甚焉不得托于本无逆谋也楚公子比之弒君弃疾成之而比独主恶名者奸君位也而弃疾之恶终不可掩故以相杀为文着其罪同然比与弃疾皆楚灵之弟灵逐比而任弃疾卒死于二人之手先书比奔晋又书弃疾帅师围蔡明君之晜弟不可以爱憎为予夺也卫孙宁出其君而以出奔为文衎有失国之道也贬衎则嫌于奖剽故先书公孙剽来聘以见义公孙而干正统其罪不可掩也楚商臣蔡般之弒子不子父亦不父也许止不尝药非大恶而特书弒以明孝子之义非由君有失德故楚蔡之君不书葬而许独书葬所以责楚蔡二君之不能正家也楚成之事与晋献略同子孝则为申生子不孝则为商臣而晋亦寻有奚齐与卓之弒未有家不齐而国治者也故晋献之卒亦不书葬也书阍弒吴子余祭戒人君之近刑人也书盗弒蔡侯申戒人君之疏大臣而近小人也栾盈之入曲沃赵鞅之入晋阳书之以戒大都耦国之渐人臣不可专其私邑也楚子虔弒于干溪书其地着役之久也君亲出师久而不归祸之不旋踵宜矣楚之强莫强于虔伐吴执庆封灭赖灭陈灭蔡史不绝书而无救于弒者无德而有功天所恶也宋襄公用鄫子楚灵王用蔡世子皆特书之恶其不仁也且以征二君之强死非不幸也宋公与夷齐侯光楚子虔以好战而弒晋侯州蒲以诛戮大臣而弒经皆先文以见义所以为有国家者戒至深切矣左氏传曰凡弒君称君君无道也称臣臣之罪也后儒多以斯语为诟病愚谓君诚有道何至于弒遇弒者皆无道之君也其贼之有主名者书名以着臣之罪其微者不书不足书也无主名者亦阙而不书史之慎也非恕臣之罪也圣人修春秋述王道以戒后世俾其君为有道之君正心修身齐家治国各得其所又何乱臣贼子之有若夫篡弒已成据事而书之良史之职耳非所谓其义则窃取之者也秦汉以后乱贼不绝于史由上之人无以春秋之义见诸行事故尔故曰惟孟子能知春秋
　　
　　论妇人七出之说曰七出之文先王所以扶阳抑阴而家道所以不至于穷而乖也夫父子兄弟以天合者也夫妇以人合者也以天合者无所逃于天地之间而以人合者可制以去就之义尧舜之道不外乎孝弟而孝弟之衰自各私其妻始妻之于夫其初固路人也以室家之恩联之其情易亲至于夫之父母夫之兄弟姊妹夫之兄弟之妻皆路人也非有一日之恩第推夫之亲以亲之其情固已不相属矣况妇人之性贪而吝柔而狠而筑里姑姊之伦亦妇人也同居而志不相得往往有之其真能安于义命者十不得一也先王设为可去之义义合则留不合则去俾能执妇道者可守从一之贞否则宁割伉俪之爱勿伤骨肉之恩故嫁曰归出亦曰归以此坊民恐其孝衰于妻子也然则圣人于女子抑之不已甚乎曰去妇之义非徒以全丈夫亦所以保匹妇后世闾里之妇失爱于舅姑谗闲于叔妹抑郁而死者有之或其夫淫酗凶悍宠溺嬖媵凌迫而死者有之准之古礼固有可去之义亦何必束缚之禁锢之置之必死之地以为快乎先儒戒寡妇之再嫁以谓饿死事小失节事大予谓全一女子之名其事小得罪于父母兄弟其事大故父母兄弟不可乖而妻则可去去而更嫁不谓之失节使其过在妇欤不合而嫁嫁而仍穷自作之孽不可逭也使其过不在妇欤出而嫁于乡里犹不失为善妇不必强而留之使夫妇之道苦也自七出之法不行而牝鸡之司晨日炽夫之制于妇者隐忍而不能去甚至于破家绝嗣而有司之断斯狱者犹欲合之知女子不可事二夫而不知失妇道者虽事一夫未可以言烈也知臣之不可事二君而不知失臣节者虽事一君未可以言忠也此未谕先王制礼之意也
　　
　　论性与天道之说曰经典言天道者皆以吉凶祸福言易天道亏盈而益谦春秋传天道多在西北天道远人道迩吾非瞽史焉知天道古文尚书满招损谦受益时乃天道天道福善祸淫史记天道无亲常与善人皆此道也郑康成注论语曰天道七政变通之占与易春秋义正同孟子云圣人之于天道也亦谓吉凶阴阳之道圣人有所不知故曰命也否则性与天道又何别焉一说性与天道犹言性与天合也后汉书冯异传臣伏自思惟以诏敕战攻每辄如意时以私心断决未尝不有悔国家独见之明久而益远乃知性与天道不可得而闻也管辂列传苟非性与天道何由背爻象而任心胸晋书纪瞻传陛下性与天道犹复役机神于史籍此亦汉儒相承之说而何平叔俱不取
　　
　　论孟子决汝汉排淮泗而注之江先儒以为记者之误曰汉儒赵邠卿注孟子于此文未尝致疑宋以后儒乃疑之予谓孟子长于诗书岂不知读禹贡且生于邹峄淮泗之下流近在数百里之闲何至有误盖天下之水莫大于海而江即次之故老子以江海为百谷王南条之水皆先入江后入海世徒知毗陵为江入海之口不知朐山以南余姚以北之海皆江之委也汉水入江二千余里而尚有北江之名淮口距江口仅五百里其为江之下流何疑禹贡云沿于江海达于淮泗此即淮泗注江之证注江者会江以注海与导水之文初不相悖也说文云江水至会稽山阴为浙江浙江者渐江也渐江与江水不同源而得名江者源异而委同也国语吴之与越三江环之韦昭以为吴松江钱塘江浦阳江也钱塘江即浙江吴松浦阳亦注江而后注海故皆有江之名汉儒去古未远其言江之下流不专指毗陵一处如知会稽山阴亦为江水所至则无疑乎淮泗注江之文矣
　　
　　此先生说经之大略也至于辨文字之诂训考古今之音韵以及天文舆地草木虫鱼散见于文集十驾斋养新录者不下数万言文多不载尝谓自惠戴之学盛行于世天下学者但治古经略涉三史三史以下茫然不知得谓之通儒乎所著二十二史考异盖有为而作也又谓史之芜陋未有甚于元史者顾宁人谓食货选举二志皆案牍之文朱锡鬯谓列传既有速不台矣而又有雪不台既有完者都矣而又有完者拔都既有石抹也先矣而又有石抹阿辛阿塔赤忽剌出两人既附书于杭忽思直脱儿之传矣而又别为立传皆乖谬之甚者金华乌伤二公本非史才所选史官又皆草泽迂生不谙掌故于蒙古语言文字素所未习所以动笔即讹即假以时日犹不免秽史之讥况成书之期又不及一岁乎如太祖功臣首推四杰而赤老温之传独缺世尚公主者鲁昌赵郓最着而郓国之传亦缺塔察儿和礼霍孙至元之良臣旭迈杰倒剌沙泰定之元辅而史皆失其传礼乐兵刑诸志皆缺顺帝一朝之事地理志载顺帝事仅二条余亦缺漏列传之重复者如昂吉儿已附于也蒲甘卜传而又别有昂吉儿传重喜已附于塔不已儿传而又别有重喜传阿术鲁已附于怀都传而又别有阿术鲁传谭澄已附其父资荣传而又别有谭澄传此又朱氏所未及纠者也其它事迹舛误如仁宗庄懿皇后卒于仁宗朝未尝尊为皇太后吾也而围益都从木华黎之弟带孙非从木华黎张子良来归元帅察罕非因阿术段直为深州长官在太祖朝非世祖朝此皆谬戾之显然因搜罗元人诗文集小说笔记金石碑版重修元史后恐有违功令改为元诗纪事
　　
　　生平著述传于世者潜研堂文集五十卷诗集廿卷二十二史考异一百卷潜研堂金石文跋尾元集六卷亨集七卷利集六卷贞集六卷十驾斋养新录二十卷养新余录三卷日记钞四卷补元史氏族表三卷元诗纪事补元史艺文志六卷先生不专治一经而无经不通不专攻一艺而无艺不精经史之外如唐宋元明诗文集小说笔记自秦汉及宋元金石文字皇朝典章制度满洲蒙古氏族皆研精究理不习尽工古人云经目而讽于口过耳而谙于心先生有焉戴编修震尝谓人曰当代学者吾以晓征为第二人盖东原毅然以第一人自居然东原之学以肄经为宗不读汉以后书若先生学究天人博综群籍自开国以来蔚然一代儒宗也以汉儒拟之在高密之下即贾逵服虔亦瞠乎后矣况不及贾服者哉
　　
　　先生之弟大昭从子塘坫东垣绎侗子东壁东塾一门群从皆治古学能文章可谓东南之望矣大昭字晦之一字竹庐淹贯经史著书满家刊行者惟后汉书补表八卷而已嘉庆元年应孝廉方正科赐六品顶戴东垣举人绎侗东壁东塾皆诸生
　　
　　塘字学渊一字禹美为诸生时与诸殿沦汪糹羽青王鹤溪王耿仲相倡和为古今体诗为王光禄西庄王侍郎兰泉先生所激赏塘慊然不足不欲以诗名及选拔入成均试归肆力于经史之学乾隆四十四年举江南乡试明年汪如洋榜成进士需次当得知县自以不习吏事就教职选授江宁府学教授公务多暇专志撰述于声音文字律吕推步之学尤有神解着律吕考文六卷又着史记三书释疑于律历天官家言皆究其原本而以他书疏通证明之律书上九商八羽七角六宫五征九数语注家皆不能晓小司马疑其数错塘据淮南子太玄经证之始信其确不可易又以淮南天文训一篇多周官冯相保章遗法高氏注阙略罕所证明作补注三卷以阐其旨晚年读春秋左氏经传精心有得作古义若干卷以补杜氏之阙且纠其谬其所作古文曰述古编四卷皆行于世卒年五十有六
　　
