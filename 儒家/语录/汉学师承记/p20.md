<!-- { "loadSidebar": true } -->
　　宗羲之学出于蕺山虽姚江之派然以慎独为宗实践为主不恣言心性堕入禅门乃姚江之诤子也又以南宋以后讲学家空谈性命不论训诂教学者说经则宗汉儒立身则宗宋学又谓昔贤辟佛不检佛书但肆谩骂譬如用兵不深入其险不能剿绝鲸鲲也乃阅佛藏深明其说所以力排佛氏皆能中其窾要国难时遗老以衣钵晦迹者久之或嗣法上堂宗羲曰是不甘为异姓之臣反为异氏之子弟宗会晚年好佛为之反复辨论极言其不可盖于异端之说虽有托而逃者亦不容少宽假焉
　　
　　宗羲性耿直于友朋中多不少可周囊云一人之外皆有微辞在南都时见归德侯朝宗每宴以妓侑酒宗羲曰朝宗之尊人尚在狱中而放诞如此乎吾辈不言是损友也或曰侯生性不耐寂寞曰夫人而不耐寂寞则亦何所不至耶时人皆叹为至论及选明文或谓当黜方域文宗羲曰姚孝锡尝仕金元遗山终置之南冠之列不以为金人者原其心也夫朝宗亦若是矣乃知其论人严亦未尝不恕也
　　
　　平生勤于著述年逾八十尚矻矻不休所著有明儒学案六十二卷宋儒学案元儒学案易学象数论六卷辨河洛方位图说之非授书随笔一卷则阎若璩问尚书而答之者春秋日食历一卷律吕新义二卷少时取余姚竹管肉孔匀者截为管而吹之知十二律之四清声乃着是书孟子师说四卷因蕺山有论语大学中庸诸解独无孟子以旧闻于蕺山之说集为一书故名师说明史案二百四十四卷弘光纪年一卷隆武纪年一卷永历纪年一卷鲁纪年一卷赣州失事纪一卷绍武事纪一卷四明山寨纪一卷海外痛哭记一卷日本乞师记一卷舟山兴废一卷沙定洲记乱一卷赐姓本末一卷汰存录一卷纠夏考功幸存录也授时历故一卷大统历推一卷授时历假如一卷公历假如一卷回历假如一卷气运算法勾股图说开方命算测圆要诸书又有今水经四明山志台岩纪游匡庐游录病榻随笔明文海四百八十二卷与十五朝国史可互相参正续宋文鉴元文抄以补吕苏二家之缺思旧录姚江琐事姚江文略姚江逸诗自着年谱明夷待访录二卷南雷文案十卷外集一卷吾悔集四卷撰杖集四卷蜀山集四卷诗历四卷又分为南雷文定南雷文约合之得四十卷明夷留书一卷言王佐之略昆山顾绛见而叹曰三代之治可复也又欲修宋史而未成仅存丛目补遗三卷宗羲以古文自命有志于明史虽未预修史而史局遇有大事疑事必咨之其论古文曰唐以前句短唐以后句长唐以前字华唐以后字质唐以前如高山深谷唐以后如平原旷野自唐以后为文之一大变然而文章之美恶不与焉其所变者词而已所不可变者虽千古如一日也此论足以扫近人规橅字句之陋习矣晚年爱谢皋羽晞发集注冬青树引西台恸哭记盖悲皋羽之身世苍凉亦以自伤欤
　　
　　康熙戊辰冬营生圹于忠端墓侧中置石床不用棺椁子弟疑之作葬制或问一篇援赵邠卿之例毋得违命自以身遭国难期于速朽不欲显言也卒之日遗命一被一褥即以所服角巾深衣敛遂不棺而葬卒年八十有六门生私谥曰文孝学者称为南雷先生云
　　
　　顾炎武
　　
　　顾炎武本名绛乙酉改名炎武字宁人学者称为亭林先生顾氏为江东望族五代时由吴郡徙徐州南宋时迁海门已而复归吴下遂为昆山人其先世在明正德间有工科给事中广东按察使司佥事凑溱之弟济刑科给事中济生兵部侍郎广志侍郎生左赞善绍芳及国子生绍芾绍芳生官荫生同应同应之仲子即炎武也绍芾生同吉早卒聘王氏未婚守节以炎武为之后炎武生而双瞳子中白边黑见者异之读书一目十行性耿介绝不与世人交独与里中归庄善同游复社相传有归奇顾怪之目母王养炎武于襁褓中抚育守节事姑孝会断指疗姑疾崇祯九年直指王一鹗请旌于朝报可乙酉之夏母王年六十避兵常熟谓炎武曰我虽妇人然受国恩矣设有大故必死是时炎武方应昆山令杨永言之辟与嘉定诸生吴其沆归庄共起兵奉故郧抚王永祚以从夏文忠公于吴江东授炎武兵部司务事不克永言遁去其沆死之炎武与庄脱走母王氏不食卒遗言后人勿事二姓次年闽中使至以职方郎召炎武念母氏未葬辞不赴次年几豫吴胜兆之祸葬事毕将之海上道梗不前庚寅有怨家欲陷之伪作商贾由嘉禾窜京口遂之金陵谒孝陵变姓名为蒋山佣甲午侨居神烈山下遍游沿江一带以观山川之胜有三世仆陆恩见炎武久不归投身里豪家炎武四谒孝陵回持之甚急恩欲告炎武通海乃亟禽之数其罪沈之水恩之婿某复投里豪谋报怨以千金贿太守告炎武通海不系之讼曹而击之奴家甚危急有为求救于钱谦益谦益欲炎武自称门下而后许之其人知不可而恐失事机乃私书一刺与之炎武闻之急索刺还不得列揭文于通衢以自白谦益闻之曰宁人何其卞也时有路舍人泽溥者故相文贞公振飞之子寓洞庭东山识兵备使者为之愬冤其事遂解乃五谒孝陵遂北行垦田于章邱长白山下戊戌遍游北都谒长陵以下图而记之次年再谒十三陵而念江南山水有未游者复归六谒孝陵东游至会稽次年复北谒思陵攒宫由太原大同以入关又北走至榆林康熙甲辰与李因笃同谒攒宫为文以祭往代州垦田每言马伏波田畴皆从塞上立业欲居代北曰使吾泽中有牛羊千则江南不足怀矣然又苦其地寒但经其始使门人掌之丁未之淮上次年取道山东入京师莱黄培之奴姜元衔告其主诗词悖逆案多株连又以吴人陈济生所辑忠节录指为炎武作炎武闻之驰赴山左自请系勘李因笃为告急于有力者亲往历下解之狱释复入京师五谒思陵从此策马往来河北诸边塞者十余年丁巳六谒思陵后始卜居华阴尝谓人曰徧观四方惟秦人慕经学重处士持清议而华阴绾毂关河之口虽足不出户而能见天下之人闻天下之事一旦有警入山守险不十里之遥若志在四方一出关门亦有建瓴之势乃定居焉王征君山史筑斋延之炎武置田五十亩于华下供晨夕又饵沙苑蒺藜而甘之曰啖此久不肉不茗可也盖以蒺藜苗佐餐以子待茗故有此语朝廷开明史馆大学士孝感熊公赐履主馆事以书招炎武答曰愿以一死谢公戊午词科诏下诸公争欲致之炎武作书与门人之在京师者曰刀绳具在无速我死次年大修明史诸公又欲荐之乃贻书叶学士讱庵请以身殉得免或曰先生盍亦听人一荐荐而不出其名愈高矣笑曰此所谓钓名者也今夫妇人之失所天也从一而终之死靡慝其心岂欲见知于人若曰盍亦令人强委禽焉而力拒之以明吾节则吾未之闻矣昆山相国元文弟兄炎武之甥也尚书干学未遇时炎武振其困乏至是一门鼎贵以书迎之南归为买田置宅拒而不往或叩之答曰昔岁孤生飘摇风雨今兹亲串崛起云霄思归尼父之辕恐近伯鸾之灶且犹吾大夫未见君子徘徊渭川以毕余年足矣庚申其妻没于家寄诗挽之而已次年卒于华阴年六十有九无子自立从子衍生为后门人奉丧归葬高弟子吴江潘耒收其遗书序而传之
　　
　　撰述之书有左传杜解补正三卷音论三卷诗本音十卷易音三卷唐韵正廿卷古音表二卷吴韵补正一卷营平二州地名记一卷求古录一卷金石文字记六卷石经考一卷日知录三十卷天下郡国利病书及肇域志二书未成炎武留心经世之术游历所至以二马二骡载书自随至西北厄塞东南海陬必呼老兵退卒询其曲折与平日所闻不合即发书检勘其所著天下郡国利病书聚天下图经历朝史籍以及小说笔记明十三朝实录公移邸报之类有关于朝政民生者酌古通今旁推互证不为空谈期于致用肇域志则专论山川要厄边防战守之事盖炎武周流西北垂三十年边塞亭障皆经目击故能言之了了也
　　
　　晚年笃志六经精研深究居华阴有请讲学者谢曰近日二曲以讲学得名遂招逼迫几致凶死虽曰威武不屈然而名之为累则已甚矣况东林覆辙有进于此者乎有求文者告之曰文不关于经术政事者不足为也韩文公起八代之衰若但作原道谏佛骨表平淮西碑张中丞传后叙而一切谀墓之文不作岂不诚山斗乎在关中论学曰诸君关学之余也横渠蓝田之教以礼为先孔子尝言博我以文约之以礼而刘康公亦云民受天地之中以生所谓命也是以有动作礼义威仪之则以定命然则君子为学舍礼何由近来讲学之师专以聚徒立帜为心而其教不肃方将赋茅鸱之不暇何问其余哉
　　
　　炎武生性兀傲不谐于世身本南人好居北土尝谓人曰性不能舟行食稻而喜餐麦跨鞍又谓北方之人饱食终日无所用心南方之人群居终日言不及义好行小慧时人谓其评论切中南北学者之病尝至京师东海两学士延之夜饮怒曰古人饮酒卜昼不卜夜世间惟淫奔纳贿二者皆夜行之岂有正人君子而夜行者乎其狷介嫉俗如此于同时诸君子虽以苦节推百泉二曲以经世之学推梨洲至于论经评史亦不苟同也
　　
　　节甫曰记成之后客有问于予曰有明一代囿于性理汨于制义无一人知读古经注疏者自梨洲起而振其颓波亭林继之于是承学之士知习古经义矣所以阎百诗胡胐明诸君子皆推挹南雷昆山今子不为之传岂非数典而忘其祖欤予曰黎洲乃蕺山之学矫良知之弊以实践为主亭林乃文清之裔辨陆王之非以朱子为宗故两家之学皆深入宋儒之室但以汉学为不可废耳多骑墙之见依违之言岂真知灼见者哉客曰二君以瑰异之质负经世之才思见用于当世垂勋名于来叶读书论道重在大端疏于末节岂若抱残守缺之俗儒寻章摘句之世士也哉然黄氏辟图书之谬知尚书古文之伪顾氏审古韵之微补左传杜注之遗能为举世不为之时谓非豪杰之士耶国朝诸儒究六经奥旨与两汉同风二君实启之菜瓜祭饮食之人芹藻释瞽宗之奠乃木本水源之意也况若璩四书释地曲护紫阳胐明洪范正论直讥刘向于此则从宽假之条于彼则严逾闲之辨非有心轩轾者乎予曰甲申乙酉之变二君策名于波浪砺滩之上窜身于榛莽穷谷之中不顺天命强挽人心发蛙黾之怒奋螳螂之臂以乌合之众当王者之师未有不败者矣逮夫故土焦原横流毒浪之后尚自负东林之党人犹效西台之恸哭虽前朝之遗老实周室之顽民当名编熏胥之条岂能入儒林之传哉客曰固哉子之说也我祖宗参化育之功体生成之德不但不加以诛戮抑且招之使来所以突围猛兽得以遁迹山林漏网长鲸亦复呴濡江海此伊古以来未有之宽仁厚泽也我高宗纯皇帝御批通鉴辑览乙酉一年不黜留都位号唐桂二主并为窃据续编即钦定明史亦仿宋史甲戌乙亥之例大书而特书矣是以祁彪佳熊开元皆有列传核二君事迹祁熊之流也今子不尊圣人至公之心而为拘牵之论何所见之不广耶予曰噫吾过矣退而辑二君事实为书一卷附于册后
　　
　　经师经义目录
　　
　　易
　　
