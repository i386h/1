<!-- { "loadSidebar": true } -->
　　附三礼总义礼说十四卷[惠士奇撰]礼经纲目八十五卷[江永撰]礼笺十卷[金榜撰]
　　
　　春秋孔子作春秋为之传者左邱明公羊高谷梁赤及邹氏夹氏邹氏无师夹氏有录无书皆不显于世传于世者左氏公谷三家邱明作传以授曾申申传吴起起传其子期期传铎椒椒传虞卿卿传荀况况传张苍苍传贾谊谊传至其孙嘉嘉传贯公贯公传少子长卿长卿传张敞及张禹禹传尹更始更始传其子咸及翟方进胡常常授贾护护授陈钦刘歆从尹咸及翟方进受左氏歆授贾徽徼传子逵逵受诏列公羊谷梁不如左氏四十事奏之又作左氏训诂于是郑众马融服虔皆为左氏学至和帝元兴十一年郑兴父子奏上左氏乃立于学官遂盛行江左中兴用服氏注后专用杜氏而诸家之注废矣传公羊者胡母生董仲舒仲舒传褚大嬴公段仲温吕步舒嬴公授孟卿及眭宏宏授严彭祖颜安乐由是公羊有严颜之学数传至孙宝后汉何休为之注传谷梁者瑕邱江公受于鲁申公其学寝微惟荣广浩星公二人受焉蔡千秋周庆丁姓皆从广受谷梁千秋又事浩星公为学最笃宣帝即位闻卫太子好谷梁乃诏千秋与公羊家并说上善谷梁说后又选郎十人从千秋受会千秋病死征江公孙为博士诏刘向受谷梁欲令助之江博士复死乃征周庆丁姓待诏使卒授十人十余岁皆明习乃召五经名儒太子太傅萧望之等大议殿中平公羊谷梁同异望之等多从谷梁由是大盛又有尹更始事千秋传其学又授左氏传为章句十五卷继之者唐固縻信至隋时谷梁用范宁注是时左氏学大行二家鲜习之者至唐赵匡啖助陆淳始废传谈经而三传束置高阁春秋之一大厄也有宋诸儒之说春秋皆啖赵之子孙而已国朝为左氏之学者吴江朱氏无锡顾氏而鹤龄杂取邵宝王樵之说而不采贾服震沧之大事表虽精然实以宛斯之书为蓝本且不知著书之体有不必表者亦表之甚至如江湖术士之书以七言为歌括不值一噱矣兹不著录宋以后贵文章治左氏公谷竟为绝学阮君伯元云孔君广森深于公羊之学然未见其书不敢著录余仿此左传杜解补正三卷[顾炎武撰]左传事纬十二卷附录八卷[马骕撰]春秋长历十卷春秋世族谱一卷[陈厚耀撰]左传补注六卷[惠定宇撰]春秋左传小疏一卷[沈彤撰]春秋地理考实四卷[江永撰]
　　
　　附三传总义春秋说十五卷[惠士奇撰]
　　
　　论语
　　
　　论语者孔子应答弟子及时人所言或弟子相与言而接闻夫子之语也郑康成云仲弓子夏等所撰定汉兴传者鲁论语齐论语古论语三家传鲁论者龚奋夏侯胜韦贤贤弟元成扶卿夏侯建萧望之齐论语则有问王知道二篇凡二十二篇其二十篇中章句颇多于鲁论传之者王吉王卿贡禹五鹿充宗胶东庸生古论语出孔壁中二十一篇有两子张篇次与齐鲁不同孔安国为传马融亦注之张禹受鲁论于夏侯建又从庸生王吉受齐论择善而从号曰张侯论包咸周氏并为章句郑元就鲁论张包周之篇章考之齐古为之注焉魏何晏又为集解梁陈郑何并立于学官唐则专用何注而郑注亡矣至南宋朱子始以论语孟子及礼记中之中庸大学二篇合为四书盛行于世凡四书类及经总义类皆附于此四书释地一卷四书释地续一卷四书释地又续二卷四书释地三续二卷四书释地余论一卷[阎若璩撰]乡党图考十卷[江永撰]孟子字义疏证三卷[戴震撰]论语后录五卷[钱坫撰]论语骈枝一卷[刘台拱撰]
　　
　　附经总义九经误字一卷[顾炎武撰]九经古义十六卷[惠定宇撰]羣经补义五卷[江永撰]经义杂记三十卷[臧琳撰]古经解钩沈三十卷[余古农撰]经读考异义证口口卷[武亿撰]经传小记三卷[刘台拱撰]
　　
　　尔雅
　　
　　尔雅一书张揖云释诂一篇周公作释言以下或言仲尼所增子夏所足叔孙通所益梁文所补汉儒为此学者犍为舍人刘歆樊光李巡孙炎后用郭璞注而各家之注俱亡凡方言释名小学诸书皆附于后尔雅正义二十卷[邵晋涵撰]方言疏证十三卷[戴震撰]释名疏证八卷释名补遗一卷续释名一卷[江艮庭撰]小学钩沈二十卷字林考逸八卷[任大椿撰]说文解字义证五十卷[桂馥撰]别雅五卷[吴玉搢撰]
　　
　　附音韵音论三卷唐韵正二十卷古音表二卷韵补正一卷[顾炎武撰]古韵标准四卷四声切韵表四卷音学辨微一卷[江永撰]声韵考四卷声类表五卷[戴震撰]四声均和表五卷示儿切语一卷[洪榜撰]
　　
　　乐
　　
　　古者六籍五经礼乐并重周衰礼坏乐微迨秦燔书而乐之遗籍扫地尽矣汉兴制氏以雅乐声律世为乐官能记其铿锵鼓舞而不能言其义其后乐人窦公献乐章武帝时河间献王作乐记与制氏不相远内史丞王定传之以授常山王禹成帝时禹为谒者献记二十四卷刘向校书得乐记二十三篇与禹不同其道寝微魏晋以后典章废弃即班志所载二十三篇已不复得于是遂为绝学国朝诸儒蔚起搜讨旧闻虽乐制云亡而论音律者求周尺汉尺之遗寻审律审音之旨俾二千余年之坠绪彰明宇宙不诚继往开来之伟业哉若斯之类不可泯灭因别立一类以附卷末律吕新论二卷律吕阐微十卷[江永撰]律吕考文六卷[钱塘撰]燕乐考原六卷[凌廷堪撰]
　　
　　家大人既为汉学师承记之后复以传中所载诸家撰述有不尽关经传者有虽关经术而不醇者乃取其专论经术而一本汉学之书仿唐陆元朗经典释文传注姓氏之例作经师经义目录一卷附于记后俾治实学者得所取资寻其宗旨庶不致混莠于苗以砆为玉也著录之意大凡有四一言不关乎经义小学意不纯乎汉儒古训者固不著录已一书虽存其名而实未成者不著录一书已行于世而未及见者不著录一其人尚存著述仅附见于前人传后者不著录凡在此例不欲滥登固非以意为弃取也决列既承命钧缮录因不揣梼昧着其义例于末嘉庆辛未良月既望男钧谨识
　　
　　跋一
　　
　　古者国家有巡守封禅朝聘燕飨明堂宗庙辟雍之仪天子广集众儒讲议典礼损益古今之宜推所学以合于世用根底六经宪章四代先王制作之精义可考而知焉自后儒以读书为玩物丧志义理典章区而为二度数文为弃若弁髦笺传注疏束之高阁又其甚者肆其创获之见着为一家之言缀王肃之卮词弃郑君之奥论末学肤受后世滋惑经学浸微盖七百年矣国朝汉学昌明超轶前古阎百诗驳伪孔梅定九定历算胡朏明辨易图惠定宇述汉易戴东原集诸儒之大成裒然著述显于当代颛门之学于斯为盛至若经史词章金石之学贯穿勃穴靡不通擅则顾宁人导之于前钱晓征及先君子继之于后可谓千古一时也若夫矫诬之学震惊耳目举世沿习罔识其非如汪钝翁私造典故其它古文词支离抵牾体例破坏方灵皐以时文为古文三礼之学等之自郐以下毛西河肆意讥弹譬如秦楚之无道王白田根据汉宋比诸春秋之调人恶莠乱苗似是而非自非大儒孰有能辨之者吾乡江先生博览羣籍通知作者之意闻见日广义据斯严汇论经生授受之旨辑为汉学师承记一书异时采之柱下传之其人先生名山之业固当附此不朽或如司马子长史记班孟坚汉书之例撰次叙传一篇列于卷后亦足屏后儒拟议规测之见尤可与顾宁人钱晓征及先君子后先辉映者也喜孙奉手受教服膺有年被命跋尾不获固辞谨以所闻质诸座右未识先生以为知言不也
　　
　　嘉庆十有七年五月七日后学汪喜孙识
　　
　　跋二
　　
　　右国朝汉学师承记八卷附录国朝经师经义目录一卷国朝江藩撰洪惟昭代经学修明定鼎之初顾亭林胡朏明阎百诗诸先生崛起远绍两汉诸儒之坠绪笃实淳懿恪守师法承先启后私淑有人实宋元明以来所未有郑堂特着此书国朝经师学行出处着撰绪论搜括靡遗洵盛业也阮文达定香亭笔谈称元和惠征君定宇经学冠天下郑堂于惠氏弟子余君仲林尽得其传洪北江诗话亦称其学有师法珠湖草堂笔记则称是书极有史家体裁郑堂久在阮文达幕府文达撰国史儒林传稿第一次顾亭林居首第二次黄棃洲居首而是书以两先生编于卷末以纯宗汉学也亦可见其体例之严然如王兰泉侍郎传记及其以五七言诗章立门户讥其太邱道广一事洪北江诗诂称侍郎所选诗一以声调格律为准其病在于以己律人而不能各随人之所长亦颇有微词亦何至如郑堂所云也又北江传记及其出示所作古文指摘其用事舛讹断断强辨一事北江诗话则称郑堂过毕弇山宫保墓道诗曰公本爱才勤说项我因自好未依刘亦隐然自具身分惜其为饥寒所迫学不能进也则宛然报复之师矣昔司马子长撰郦生传不言其说高祖封六国后完人之美俾成佳传也又于子房传见之者纪其实也此等事纵匪凿空亦当记之说部等书胪载本传无论有乖史例亦适征其所养之不醇然究为上下二百年一大著作谈汉学者决不可少之书读者略其小疵可耳咸丰甲寅夏五朔日南海伍崇曜谨跋
　　
　　
