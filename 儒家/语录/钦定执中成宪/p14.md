<!-- { "loadSidebar": true } -->
　　又曰不求无益之物不蓄难得之货节华丽之饰退利进之路则民俗清矣放邪説去淫智抑百家崇圣典则道义定矣去浮华举功实絶末技同本务则事业修矣
　　又曰君子之所以动天地应神明正万物而成王治者必本乎真实而已故在上者审则仪类以定好恶善恶要于功罪毁誉效于凖验听言责事举名察实无或虚伪以荡众心故善无不显恶无不彰俗无奸怪民无淫风百姓上下睹利害之存乎己也故肃恭其心慎修其行内不忒惑外无异望无罪过不忧惧请谒无所听财赂无所用则民志平矣是谓正俗又曰荣辱者赏罚之精华也故礼教荣辱以加君子化其情也桎梏鞭扑以加小人治其形也君子不犯辱况于刑乎小人不忌刑况于辱乎若夫中人之伦则刑礼兼焉教化之废推中人而坠于小人之域教化之行引中人而纳于君子之是谓章化
　　又曰人主不妄赏非徒爱其财也赏妄行则善不劝矣不妄罚非徒矜其人也罚妄行则恶不惩矣赏不劝谓之止善罚不惩谓之纵恶在上者能不止下为善不纵下为恶则国法立矣
　　又曰天子朝以听政昼以访问夕以修令夜以安身尊有师傅卑有近臣大则讲业小则咨询不拒直辞不耻下问
　　又曰君臣亲而有礼百僚和而不同让而不争勤而不怨此治国之风也
　　又曰违上顺道谓之忠臣违道顺上谓之谀臣忠所以为上也谀所以自为也忠臣安于心谀臣安于身故在上者必察于违顺审乎所为慎乎所安
　　又曰心诚则神明应之况于万民乎志正则天地顺之况于万物乎
　　前汉纪荀悦曰徳必核其实然后授位能必核其实然后授事功必核其实然后授赏罪必核其实然后授刑行必核其实然后贵之言必核其实然后信之物必核其实然后用之事必核其实然后修之一物不称则荣辱赏罚从而绳之故众正积于上万事实于下
　　中论徐干曰人君之所务者其在大道逺数乎大道逺数者仁足以覆帱羣生恵足以抚养百姓明足以照见四方知足以统理万物权足以变应无端义足以阜生财用威足以禁遏奸非武足以平定祸乱详于听受而审于官人逹于兴废之原通于安危之分如此则君道备矣
　　又曰大臣者君之股肱耳目也所以视听也所以行事也先王知其如是故博求聪明哲君子措诸上位执邦之政令焉则其事举其事举则百僚任其职百僚任其职则庶事莫不致其治庶事致其治则九牧之民莫不得其所故书曰元首明哉股肱良哉庶事康哉大臣者治万邦之重器也不可以众誉着也人主所宜亲察也众誉者可以闻斯人而已故尧之闻舜也以众誉及其任之也则以心之所自见又曰当赏者不赏则为善者失本望而疑其所行当罚者不罚则为恶者轻国法而怙其所守故司马法曰赏罚不逾时欲使民速见善恶之报也逾时且犹不可而况废之者乎
　　三国
　　心书诸葛亮曰知人之性最难美恶既殊情貌不一有温良而为诈者有外恭而内欺者有外勇而内怯者有尽力而不忠者不可不察
　　又曰勿以身贵而贱人勿以独见而违众勿以巧佞而为忠信
　　又曰为将之道军井未汲将不言渇军米未炊将不言饥军火未然将不言寒军幕未施将不言困又曰知人之道间之以是非而观其志穷之以辞辩而观其变咨之以计谋而观其识告之以艰难而观其勇临之以利而观其亷期之以事而观其信又曰用人之道尊之以爵赡之以财则士无不奋矣接之以礼励之以信则士无不忠矣恩意不倦法若画一则士无不服矣先之以身后之以人则士无不勇矣小善必録小功必赏则士无不劝矣
　　忠武集诸葛亮曰忠益者莫大于进人进人者各务其所尚
　　又曰君子之行静以修身俭以养徳非澹泊无以明志非宁静无以致逺夫学须静也才须学也非学无以广才非静无以成学
　　蜀书诸葛亮曰宫中府中俱为一体赏罚臧否不宜异同
　　又曰威之以法法行则知恩限之以爵爵加则知荣荣恩并济上下有节为治之要于斯而着
　　张裔曰赏不遗逺罚不阿近爵不可以无功取刑不可以贵势免此贤愚之所以佥忘其身者也
　　魏文曹植曰天地协气而万物生君臣合徳而庶政成
　　又曰论徳而授官者成功之君也量能而受爵者敬事之臣也故君不可虚授臣不可虚受
　　王粲曰八政之于民也以食为首故仰伺星辰以审其时俯耕耤田以率其力封祀农稷以神其事祈谷报年以宠其功设农师以监之置田畯以董之黍稷茂则受赏田不垦则加罚农地益辟则吏受大赏农损地荒则吏受重罚也
　　魏书杜恕曰帝王之道莫尚乎安民安民之术在于丰财丰财者务本而节用也
　　魏志陈羣曰臣下雷同是非相蔽国之大患也若不和睦则有雠党毁誉无端真伪失实不可不深防备有以絶其源流

　　钦定执中成宪卷六
<子部,儒家类,钦定执中成宪>
　　钦定四库全书
　　钦定执中成宪卷七
　　晋
　　书羊祜曰适道之论皆未应权故谋之虽多而决之欲独
　　晋文杜预曰圣王之政循乎自然虚已委诚而信顺之道应神感心通而天下之理得
　　蜀志陈夀曰诸葛亮之为相国也开诚心布公道尽忠益时者虽讐必赏犯法怠慢者虽亲必罚服罪输情者虽重必释游辞巧饰者虽轻必戮善无微而不赏恶无纎而不贬循名责实虚伪不容邦域之内畏而爱之刑政虽峻而无怨者以其用心平而劝戒眀也
　　晋书荀朂曰事留则政稽政稽则功废处位者孜孜不怠奉职司者夙夜不懈则虽在挈缾而守不假器矣【左传虽有挈缾之智守不假器杜预注挈缾汲者喻小智为人守器尚知不以借人】简文案
　　畧细苛令之所施必使人易视聴愿之如阳春畏之如雷霆勿使防文烦扰为百吏所黩二三之命为百姓所餍则吏竭其诚下悦上命矣设官分职委事责成君子心竞而不力争【言心能自强于善而不以力争胜也】量能受任思不出位则官无异业政典不奸矣凡此皆省事之本也
　　又曰发号施令典而当则安凡职所临履先精其得失使忠信之官明察之长各裁其中条上言之然后斟酌大体详省所宜则令下必行不可揺动
　　傅咸曰谷帛难生而用之不节无縁不匮故先王之化天下食肉衣帛皆有其制奢侈之费甚于天灾又曰兴化之要在于官人才非一流职有不同譬诸林木洪纎枉直各有攸司内外之任措置随宜温峤曰使命愈逺益宜得才宣王化延誉四方宜重其选
　　陶侃曰大禹圣人乃惜寸隂至于众人当惜分隂郑黙曰劝稼务农为国之基选人得材济世之道居官乆职政事之宜明慎黜陟劝戒之道崇尚朴素化之本
　　阮种曰王道之本经国之务必先之以礼义而致人于亷耻礼义立则君子轨道而让于善亷耻立则小人谨行而不淫于制度故上有克让之风则下有不争之俗朝有矜节之士则野无贪冐之人
　　又曰贤臣之于主进则忠国爱人退则砥节洁志营职不干私义出心必由公涂明度量以程其能审经制以效其功
　　纪瞻曰政因时以兴机随物而动故圣王究穷通之原审始终之理适时之宜期于济世
　　虞预曰天道贵信地道贵诚诚信者葢二仪所以生植万物人君所以保乂黎庶是以宣威拟于震电推恩象于云雨刑罚在于必信庆赏贵于平均
　　潘尼曰崇徳莫大乎安身安身莫尚乎存正存正莫重乎无私无私莫要于寡欲
　　袁宏曰古之眀君知视听之属不能不关于物也知一已之眀不能不滞于情也求忠信之人而置之左右故好恶是非之情未尝宣于外而爱憎毁誉之言无由而至矣
　　又曰经纶之方在乎设官分职因万物之所能统体之道在乎至公无私与天下均其欲
　　抱朴子葛洪曰尧舜有为人主之勤无为人主之欲故天下各得济其欲
　　又曰怒不越法以加虐喜不逾宪以厚遗割情于所爱而有犯者无赦采善于所憎而有劳者不遗掩细瑕而录大用忘近过而念逺功
　　又曰人臣勲不则耻俸禄之日厚也绩不茂则羞爵命之妄髙也
　　南北朝
　　魏书甄琛曰王者济时拯物为民父母乾坤所惠天子顺之山川秘利天子通之月令称山林薮泽有能取蔬食禽兽者野虞敎导之相侵夺者罪之周礼有川泽之禁正所以防其残尽必令取之有时障防虽在官实为民守之耳
　　韩麒麟曰哲王经国立治积储九稔谓之太平故躬借千畆以励百姓入粟者与斩敌同爵力田者与孝弟均赏实为治之先务也
　　髙允曰古人云方一里则为田三顷七十畆百里则为田三万七千顷若勤之则畆益三升不勤则畆损三升方百里损益之率为粟二百二十万斛况以天下之广乎
　　李彪曰尚俭者开福之源好奢者起贫之兆
　　周书黎景熙曰天地极其髙厚故万物仰容养焉四时着其寒暑故庶类资忠信焉帝王者寛大象天地忠信则四时
　　苏绰曰天地之性惟人为贵然性无常守随化而迁化于敦朴则质直化于浇伪则浮薄凡诸牧守令长贵能扇之以淳风浸之以太和被之以道徳示之以朴素使百姓亹亹日迁于善而不知其所以然此之谓化也
　　又曰衣食所以足者由于地利尽地利所以尽者由于劝课有方主此教者在乎牧守令长而已每至歳首戒勅部人皆令就田垦发以时勿失其所单劣之户及无牛之家劝令有无相通使得兼济三农之隙及隂雨之暇又令种桑植果艺其蔬菜修其园圃畜育鸡豚以备生生之资以供养老之具夫为政不欲过碎碎则人烦劝课不容太简简则人怠善为政者必消息时宜而适烦简之中
　　又曰凡所求材艺者为其可以理人也有材艺而本于正直必循分以効绩若有材艺而习于奸伪必蠧法以行私故求材艺必先择志行志行善则举之志行不善则去之然善官人者必先省其官官省则善人易充善人充则事无不理
　　又曰察狱之官精心悉意推究根源先之以五听【周官小司寇职一曰辞听二曰色听三曰气听四曰耳听五曰目听】参之以证验慎测情状穷鉴隠伏使奸无所容罪人必得然后随事加刑轻重皆当舍过矜愚得情勿喜又能消息情理斟酌礼律无不曲尽人心而逺眀大教此善之上也率至公之心去阿枉之志听察以理必穷所见考讯以法不苛不暴随事断理狱无停滞此亦其次也
　　又曰征税之法宜令平均平均者不舎豪强而徴贫弱不纵奸巧而困愚拙也然财货之生其均不易必湏劝课使预营理先时而备至时而输故王赋获供下人无困
　　又曰为国之道当爱人如慈父训人如慈师
　　隋
　　隋书房彦谦曰赏以劝善刑以惩恶故疎贱之人有善必赏尊贵之戚犯恶必刑未有罚则避亲赏则遗逺者也
　　文中子王通曰无赦之国其政必平多敛之国其财必削【民贫则赋少】
　　又曰推之以诚则不言而信镇之以静则不行而谨惟有道者能之
　　又曰闻谤而怒者谗之由也见誉而喜者佞之媒也又曰帝者之制恢恢乎无所不容其上湛然其下恬然天下之危与天下安之天下之失与天下正之千变万化吾常守中焉其卓然不可动乎其感而无不通乎
　　唐
