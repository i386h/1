<!-- { "loadSidebar": true } -->
　　富弼曰人主好恶不可令人窥测可窥测则奸人得以傅防当如天之鉴人善恶皆所自取然后诛赏随之则功罪皆得其实矣
　　包拯曰帝王行事但顾理道如何固不计其言之先入后陈也必若主先入者以为是则奸罔之人逞其敏防或巧中人或隂图事惟恐居其后矣
　　又曰凡臣僚上言利害如可为经乆之制方许颁行或小有异同非蠧政害民者不可数有更易如此则法存画一民有定志
　　张方平曰古者合兵农而议政通文武以命官故苟有制胜之术何必击刺之利乃为武茍有经邦之道何必章句之学乃为文
　　蔡襄曰箴阙失献眀谟擿回邪击权幸谏官之职也邪人恶之必曰好名以彰君过夫忠臣务尽其心事有必需切直者则极论之人主从而行之适以见从谏之美所谓好名以彰君过则巧佞者所为耳于事之难言者喑而不言择其所无忤者言之就令不行不复再议退而曰其事我尝言之矣此之谓好名也且事有缺失谏官最为近密如不尽言人主何从知而改之传之天下后世终以为过此正所谓彰君过也惟眀君能察忠臣巧佞之分则聪眀广而利害悉矣
　　苏舜钦曰四海至逺民有隠情不可以徧照故博采愚贱之言而择用之万几至烦事有习弊不可以独览故详察众多之议以更张之然后朝无遗政物无遁情
　　又曰惟诚可以应上天惟实可以安下民
　　滕甫曰君子无党辟之草木绸缪相附者必蔓草非松栢也朝廷无党虽中主可以济不然虽上圣亦难之
　　程子曰欲当大任湏是笃实
　　又曰善言治者必以成就人材为急务人材不足虽有良法孰与行之
　　又曰天下之事湏才与至诚合一方有济
　　司马光曰人君之大徳有三曰仁曰眀曰武仁非姑息之谓修政治养百姓利万物此人君之仁也眀非伺察之谓知道义识安危别贤愚辨是非此人君之眀也武非彊亢之谓惟道所在断之不疑奸不能惑佞不能移此人君之武也
　　又曰水未至而虚为之防水虽不至亦无所害谓水不足忧而不为之防一旦水至则防无所及矣故君子贵于思患而豫防之也
　　又曰王者以天下为家无有逺迩当视之如一不可使恻隐之心止于目前而已
　　又曰人君不行无功之赏则羣下劝人臣不受非分之赐则廉耻立
　　又曰国家必先实而后文安国家利百姓仁之实也保基绪传子孙孝之实也辨贵贱立纲纪礼之实也和上下亲逺迩乐之实也决是非眀好恶政之实也诘奸邪禁暴乱刑之实也察言行试政事求贤之实也量材能课功状审官之实也询安危访治乱纳谏之实也选勇果习战鬭治兵之实也实之不存虽文之盛美无益也故必拨去浮文悉敦本实选任良吏以子惠庶民深谋逺虑以保安宗庙张布纲纪使下无觎心和厚风俗使人无离怨别白是非使万事得正诛锄奸恶使威令必行取有益罢无用使野无遗贤进有功退不职使朝无旷官察谠言考得失使谋无不尽择智将练勇士使征无不服则国家安若泰山又何贵文采之饰哉
　　又曰人之材性各有短长人君当量能授官人臣当陈力就列如此则事无旷废上下得宜
　　又曰古者谏无官自公卿大夫至于工商无不得谏者汉兴以来始置官夫以天下之大四海之众得失利病萃于一官使言之其为任亦重矣居是官者当志其大舍其细先其急后其缓专利国家而不为身谋彼汲汲于名者犹汲汲于利也其间相去何逺哉又曰爵禄者天下之爵禄非以厚所喜也刑罚者天下之刑罚非以快所怒也是故古者爵人必与士共之刑人必与众弃之眀不敢以已之私心葢天下之公议也
　　又曰圣帝眀王闻人之言则能识其是非故谓之聪观人之行则能察其邪正故谓之眀取是而舍非诛邪而用正确然无所疑故谓之断诛一不善而天下不善者皆惧故谓之威赏一有功而天下有功者皆喜故谓之福
　　又曰右人有言曰谋之在多断之在独谋之多故可以观利害之极致断之独故可以定天下之是非又曰驭下之道恩过则骄骄则不可不戢之以威威过则怨怨则不可不施之以恩恩威之道圣人所以制世御俗犹天地之有隂阳损之益之不失中和以生成万物者也恩虽至厚而人不敢妬者何也众人之所与也罚虽至重而人无所怨者何也众人之所恶也
　　又曰王者抚有四海君临亿兆若事无巨细皆以身亲之则所得至寡所失至多矣古语有之曰察目者不能见百歩察百歩者亦不能见目非不欲兼之势不可也是以眀王总其大体执其枢要精选贤能任以百职有功者赏有罪者诛故处躬不劳而收功甚大
　　又曰人臣之进言者舍其急而议其缓则言益繁而用益寡矣人君之纳听者忽其大而谨其细则心益劳而功益浅矣
　　又曰采名而不责实则天下饰名以希功按法而不求情则天下巧文以避罪
　　又曰为人君者洒濯其心至公至正审察善恶眀辨是非忠信者虽有怨雠而必用奸回者虽有私恩而必诛是以羣臣晓然各知所守一心同徳以事其上又曰为政有体治事有要以一人之智力兼天下之众务欲物物而知之日亦不给矣是故尊者治众卑者治寡治众者事不得不约治寡者事不得不详约则举其大详则尽其细此自然之势也
　　又曰眀主之不妄赏赐非吝之也诚以赐一无功则天下无功之人皆有邀觊之心有功之人皆懐怨望惟无功者不能得然后有功者劝
　　又曰夫水之微也捧土可塞及其盛也漂木石没邱陵火之微也勺水可灭及其盛也焦都邑燔山林故治之于微则用力寡而功多治之于盛则用力多而功寡圣帝眀王皆销恶于未弭祸于未形是以天下隂被其泽而莫知所以然也顾未然之言尝见弃忽及其已然又无所及夫宴安怠惰肇荒淫之基竒巧珍玩发奢侈之端甘言卑词启侥幸之涂附耳屏语开谗贼之门不惜名器导僭偪之源假借威福授凌夺之柄凡此六者其初甚微朝夕狎玩未尝甚害日滋月益遂至深固比知而革之则用力百倍矣又曰眀君之于听纳无彼无我无亲无疎无先无后惟其是而已矣若重我所有而轻彼所陈信其所亲而疑其所贱主先入之言而拒后来之议则虽有是者亦不可得而见矣
　　范镇曰人臣言事当论其是非不当问其难易吕公着曰人主延见羣臣论及人物之臧否尤宜谨宻茍有未至则人臣悼后害之及念失身之戒而不敢尽其所言矣
　　苏洵曰法不足以制天下以法制天下法之所不及天下斯欺之矣故先王本之以至诚使天下所以不吾欺者未必皆吾法之所能禁亦其中有所不忍而已
　　苏轼曰事慎重则必成轻发则多败慎重者始若怯终必勇轻发者始若勇终必怯
　　又曰救灾恤患尤当在早若灾伤之民救之于未饥则用物约而所及广不过寛减上供粜卖常平官无大失而人人受赐若救之于已饥则用物博而所及微虽大发仓库亏损课利官为之困而已饥之民终多死亡
　　又曰以寛得爱爱止于一时以严得畏畏止于力之所及故寛而见畏严而见爱皆圣贤之难事
　　苏辙曰薄赋敛散蓄聚若以致贫而民安其生盗贼不作县官食租衣税廪有余粟帑有余帛乆而不胜其富也厚赋敛夺民利若以致富而民所入有限所害无穷乆而不胜其贫也
　　又曰帝王之治必先正风俗风俗既正中人以下皆自勉以为善风俗既败中人以下皆自弃而为恶中人自勉于善则人主耳目众多易与为治中人自弃于恶则臣下朋党比附易以为非
　　又曰天下之患常伏于其所偏重故内重则为内忧外重则为外患

　　钦定执中成宪卷七
　　钦定四库全书
　　钦定执中成宪卷八
　　宋
　　范纯仁曰博览羣防通逹下情使四方利病必闻羣下之能否皆见然后可以布顺民之政恢太平之风又曰道逺者理当驯政事大者不可速成人才不可以急求积弊不可以顿革道不驯致则有揠苖之患事欲速成则有不逹之忧人急求则才佞进而巧伪生弊顿革则人情扰而怨愤作
　　程子曰养民者以爱其力为本民力足则生养遂然后教化可行风俗可美是故善为政者必重民力又曰圣人为戒必于方盛之时方盛虑衰则可以防其满极而图其永乆至于既衰而后戒则无及矣又曰王者奉若天道动无非天者命则天命也讨则天讨也尽天道者王道也
　　又曰任人之道以慎择为本择之慎故信之笃信之
　　笃故任之专择之慎则必得其贤信之笃则人致其诚任之专则得尽其才
　　又曰虽公天下事若用私意为之便是私
　　又曰天地之生万物之成合而后遂天下国家至于事为之末所以不遂者由不合也所以不合者由有间也故间隔者天下之大害圣王之必去也
　　又曰以含容之量施刚果之用乃圣贤之为也又曰朝廷之上推贤援能者登进之蔽贤自任者疎逺之自然天下向风以荐逹为急务搜拔既广则士益贵而守益坚亷耻格而风俗厚矣
　　又曰王道如砥本乎人情出乎礼义若履大路而行无复回曲
　　又曰凡避嫌者皆内有不足处所为诚公矣何嫌之足避乎
　　又曰事以急而败者十常七八
　　又曰事君者知人主不当自圣则不为谄谀之言知人臣义无私交则不为阿党之计
　　又曰人臣之义位愈髙而思所以报国者当愈勤张子曰以责人之心责已则尽道以爱已之心爱人则尽仁
　　又曰心既虚则公平公平则是非较然易见当为不当为之事自知
　　又曰当为而为之虽杀人皆义也有心为之虽善皆私也
　　刘挚曰小人之才非不足用特心之所向不在乎义故希赏之志每在事先奉公之心每在私后
　　范祖禹曰当食则思天下有饥而不得食者当衣则思天下有寒而不得衣者于凡事莫不皆然推至诚以召和气庻几皇天报应降丰年之祥使百姓皆家给人足矣
　　又曰古之贤君闻有灾害惟责人之不言其救灾惟恐不及于事不徒专信守臣奏报恐言者之小其事以缓君心之忧也
　　又曰凡事言于未然则诚为过及其己然则又无所及人君宁受未然之言勿遗无及之悔
　　彭汝砺曰凡国之政教刑禁之要宜以时布于州县乡保使有司读谕而教之其言如是则其法如是其罪如是则其刑如是使天下之民知天子所以教爱之如此而得有所避也刑可得而省矣
　　王居正曰论节损者当知随时以省事不在随事以省费虽一切减半计其实未尝不重费也惟计百事之实而论定之茍非御寇备敌赈恤百姓皆从姑置则费省而国裕矣
　　吕中曰任用大臣必择徳望与才智兼备者有才智而无徳望以镇之则未足以服天下之心有徳望而无才智以充之则未足以济天下之事
　　李新曰天下之事莫尚于宻圣人之功无易于勤尚宻则无败事贵勤则无弃功
　　李纲曰人臣之言不激切不足以动主聴而激切则有过当之患人主之聴不广大不足以尽人言而广大则有纷扰之患故辞顺理直而匪讦者言之善也博询精考而不惑者聴之公也
　　又曰孝子之于亲岂必待其爱而后孝忠臣之于君岂必待其信而后忠哉亦自尽其诚而已
　　又曰凡所施为勿太遽以致骚扰勿太缓以失机防则事得其序不扰而办天下无不可为之事亦无不可为之时惟失其时则患之小者日益大事之易者日益难又曰兴衰拨乱之主非英哲不足以当之英则用心刚足以涖大事而不为小故之所揺哲则见善明足以任君子而不为小人之所间
