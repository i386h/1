<!-- { "loadSidebar": true } -->
　　又曰尔有善朕弗敢蔽罪当朕躬弗敢自赦惟简在上帝之心其尔万方有罪在予一人予一人有罪无以尔万方
　　仲虺曰惟王不迩声色不殖货利徳懋懋官功懋懋赏用人惟已改过不吝克寛克仁彰信兆民
　　又曰王懋昭大徳建中于民以义制事以礼制心垂裕后昆
　　伊尹曰先王肈修人纪从谏弗咈先民时若居上克眀为下克忠与人不求备检身若不及
　　又曰敷求哲人俾辅于尔后嗣
　　傅说曰监于先王成宪其永无愆
　　诗不竞不絿不刚不柔敷政优优百禄是遒
　　大学汤之盘铭曰苟日新日日新又日新
　　孟子汤执中立贤无方
　　史记汤出见野张网四面祝曰自天下四方皆入吾网汤曰嘻尽之矣乃去其三面祝曰欲左左欲右右不用命乃入吾网诸侯闻之曰汤徳至矣及禽兽
　　御制论
　　成汤解网三面史记以为诸侯恱服称其徳及禽兽由斯而言则是圣人当日设为解网之事以笼络人心耸动观听类于权术之为非圣人之心也且既有解网之仁则当其放桀南巢何为不解网而释之乎以此诘问将不免于后人之疑矣朕谓圣人之心至公无私庆赏刑威皆因物付物而已所执之法如网张于一面而三面皆虚左右之间皆人人可生之地乃人或不肯由三面以自全而甘心蹈一面之网则圣人亦无如之何矣若夏桀者自蹈于一面之网者也书曰天讨有罪圣人奉若天道而已何所容心于其间哉
　　汤曰人视水见形视民知治不
　　商王太甲
　　书王曰天作孽犹可违自作孽不可逭
　　御制论
　　天以仁爱为心必无作孽于人之理此皆由人之自取也其云天作孽者乃人有过失天降灾异以示儆而人能恐惧修省自可潜为转移故曰犹可违也若有过愆而上天垂训仍无忌惮不知畏惧故曰自作孽也其能逭乎
　　商王盘庚
　　书王曰若网在纲有条而不紊若农服田力穑乃亦有秋【蔡沈曰纲举则目张喻下从上也力于田则有秋成之望喻勤有功也】
　　御制论
　　为政之道大纲举而后众目张所谓大纲者莫有过于农事田功也是以圣人知服田力穑之为纲而所其无逸惟念小民之依则乃亦有秋者即网之有条而不紊也由是而家给人足时和年丰百度之修眀万邦之作乂莫不于农事统之矣
　　又曰汝分猷念以相从各设中于乃心【蔡沈曰分猷者分君之所图而共圗之分念者分君之所念而共念之相从相与也中者极至之理谓各以极至之理存于心也】
　　御制论
　　分猷分念人臣之职也但事有至当之理不及不可过亦不可所谓中也若能得中则所分之猷所分之念皆有益于国计民生苟不得中则虽有佐理之才何能获賛襄之益乎而此大中之理又不待外求也人性皆善返之此心而自得故曰各设中于乃心
　　商王武丁
　　书说命曰朝夕纳诲以辅台徳若金用汝作砺若济巨川用汝作舟楫若嵗大旱用汝作霖雨啓乃心沃朕心若药弗瞑厥疾弗瘳若跣弗视地厥足用伤【蔡沈曰啓乃心者开其心而无隠沃朕心者溉我心而厌饫也弗瞑喻臣之言不苦口也弗视地喻我之行无所见也】
　　又曰股肱惟人良臣惟圣
　　御制论
　　股肱之道左右元首与庶司百职承流宣化者不同故必得其人乃可以翊賛君上康济兆民若居股肱之任而不能尽股肱之道则非其人矣是即伊尹所称任官惟贤才左右惟其人之义也至于才全徳备尽啓沃寅亮之功而为良臣者此乃禹臯稷契伊尹周公之流立臣道之极所谓圣人者也故曰良臣惟圣若云良臣辅而君圣何以良臣如箕子比干而不能辅导君徳于万一乎此専为臣道而发者况辞意显然甚易眀晓后人因圣字不敢居遂勉强诠解大失本旨矣
　　又曰惟后非贤不乂【乂治也】惟贤非后不食【食食禄也】其尔克绍乃辟于先王永绥民
　　御制论
　　惟贤非后不食旧说贤人待食于君斯亦浅之乎言贤矣朕谓贤非后不食者乃圣贤之心必欲得君以行其道否则忧国忧民寝食为之不宁又或如易井渫不食礼记获而弗食之义言贤者抱道而不遇主譬犹清泉嘉谷而不得为人所食也
　　诗天命降监下民有严不僣不滥不敢怠遑命于下国封建厥福【朱子曰言天命降监不在乎他皆在民之视听则下民亦有严矣惟赏不僣刑不滥而不敢怠遑则天命之以天下而大建其国此商宗所以受命而中兴也】
　　周文王
　　书武王曰文王克眀徳慎罸不敢侮鳏寡庸庸祗祗威威显民【蔡沈曰用其所当用敬其所当敬威其所当威一听于理而已无与焉故徳着于民】周公曰文王卑服即康功田功【蔡沈曰卑服即禹所谓恶衣服也康功安民之功田功养民之功】徽柔懿恭懐保小民恵鲜鳏寡自朝至于日中昃不遑暇食用咸和万民
　　诗维此文王小心翼翼昭事上帝聿懐多福厥徳不回以受方国
　　雝雝在宫肃肃在庙【朱子曰在闺门之中则极其和在宗庙之中则极其敬】不显亦临无射亦保【朱子曰虽幽隠亦若有临之者虽无厌斁亦若有所守】不闻亦式不諌亦入【朱子曰无所前闻自合于法虽无諌诤亦入于善】肆成人有徳小子有造古之人无斁誉髦斯士【朱子曰言文王之徳纯亦不已故令斯士皆有誉于天下而成其俊乂之美】
　　大学诗云穆穆文王于缉熙敬止为人君止于仁为人臣止于敬为人子止于孝为人父止于慈与国人交止于信
　　孟子诗云王赫斯怒爰整其旅以遏徂莒以笃周祜以对于天下此文王之勇也文王一怒而安天下之民
　　文王视民如伤望道而未之见
　　御制论
　　常人不能见道而自妄以为闻道者无足论矣若夫文王乃生安之圣身在道中动容周旋自然中道从心所欲皆合天理浑然与道为一孟子曰望道而未之见者此正言文王圣不自圣惟恐或离于中道即无斁亦保之义也
　　礼记诗曰眀发不寐有懐二人文王之诗也祭之眀日飨而致之又从而思之
　　逸周书文王召太子发曰我所保与所守之子孙吾厚徳而广恵不为骄侈不为泰靡童牛不服童马不驰【童牛犊也童马驹也不服不驰所以长养之也】士不失其宜万物不失其性天下不失时以成万材万材已成牧以为人【即孟子所谓斧斤以时入山林材木不可胜用之意】天下利之而勿徳是为大仁
　　周武王
　　书王曰惟天地万物父母惟人万物之灵亶聪眀作元后元后作民父母
　　御制论
　　臯陶曰天聪眀自我民聪眀武王曰天视自我民视天听自我民听是天不自聪眀而以百姓之视听为聪眀聪眀而以百姓之视听为聪眀为人主者必能眀四目达四聪以天下人之耳目为耳目方能理无不烛物无不照谓之亶聪眀而克尽元后父母之道其自恃为神灵天纵者非亶聪眀之道也
　　又曰我闻吉人为善惟日不足
　　又曰天视自我民视天听自我民听百姓有过在予一人
　　又曰天畏棐忱【蔡沈曰天命不常虽甚可畏然诚则辅之】民情大可见小人难保往尽乃心无康好逸豫乃其乂民我闻曰怨不在大亦不在小恵不恵懋不懋【蔡沈曰恵者顺于理懋者勉于行言民之怨不在事之大小惟视在上之能顺与不能顺能勉与不能勉耳】
　　御制论
　　圣人以仁民爱物为心自无敛怨之理以大公至正为道亦无避怨之方敛怨者咈百姓以从已之欲者也避怨者违道以干百姓之誉者也夫己之欲必不可从而百姓之誉亦不可干何也天下之人心不同则含怨之情亦异善者之所不怨者必恶者之所怨恶者之所不怨者必善者之所怨是以为人君者不在乎辨怨端之大小而为之去就不在乎统怨端之大小而为之趋避惟问我之所行恵与不恵懋与不懋而已吾果恵而顺于理即任怨之意果懋而勤于事即任劳之意则在己者信无可怨兆庶之广即中有怨之之人而无可怨之实则虽怨犹不怨也不能如是则不怨犹怨也实心爱民之君臣常任怨任劳而有所不恤不辞即如子产古之贤臣也为政之初百姓怨之迨及三年百姓颂之同一子产也同一民情也同一子产之政也而先后之间民情迥异如此然则为政者惟凖于理而已何所用其取舎哉又曰人有小罪非眚【眚谓过误】乃惟终自作不典【谓其固为乱常之事】式尔【谓用意如此】有厥罪小乃不可不杀乃有大罪非终乃惟眚灾适尔【谓偶尔如此】既道极厥辜【谓尽输其情】时乃不可杀
　　又曰人无于水监当于民监【水监能见人之妍丑民监则其得失可知】论语谨权量审法度修废官四方之政行焉兴灭国继絶世举逸民天下之民归心焉
　　中庸武王善继人之志善述人之事
　　孟子书曰天降下民作之君作之师惟曰其助上帝宠之四方有罪无罪惟我在天下曷敢有越厥志一人衡行于天下武王耻之此武王之勇也而武王亦一怒而安天下之民
　　御制论
　　君师之道非有两端君师之责亦非分属为君者敎养并施正徳利用厚生缺一不可其理自兼为师是师道即在君道之中未有为君而不兼师者也为师者以先知觉后知以先觉觉后觉而君道亦寓孔子为万世师表其所垂之道法人人尊奉率由实如臣服且千古帝王无不奉令而承教则君道即在师道中矣君师之任有不可岐视者
　　武王不泄迩不忘逺
　　大戴礼武王践阼召师尚父而问焉曰黄帝颛顼之道存乎师尚父曰在丹书书之言曰敬胜怠者吉怠胜敬者灭义胜欲者从欲胜义者凶王闻书之言若恐惧退而为戒书席铭曰安乐必敬无行可悔一反一侧亦不可以忘【席所以为安故因为戒】鉴铭曰见尔前虑尔后【鉴所以为眀故因为戒】带铭曰慎戒必恭恭则夀【带所以为礼故因为戒】屦履之铭曰慎之劳劳则富【屦履所以为行故因为戒】牖铭曰随天之时以地之财敬祀皇天敬以先时【牖所以受天眀故因为戒】剑铭曰带之以为服动必行徳行徳则兴【剑所以为佩故因为戒】
　　周成王
