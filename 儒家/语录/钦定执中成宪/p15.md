<!-- { "loadSidebar": true } -->
　　唐文张蕴古大寳箴曰今来古徃俯察仰观唯辟作福为君实难主普天之下处王公之上任土贡其所有具寮和其所倡是故恐惧之心日弛邪僻之情转放岂知事起于所忽祸生于无妄固以圣人受命拯溺亨屯归罪于已因心于民大眀无偏照至公无私亲故以一人治天下不以天下奉一人礼以禁其奢乐以防其佚左言而右事出警而入跸四时调其惨舒三光同其得失故身为之度而声为之律勿谓无知居髙听卑勿谓何害积小成大乐不可极极乐生哀欲不可纵纵欲成灾壮九重于内所居不过容膝彼昏不知瑶其台而琼其室罗八珍于前所食不过适口惟狂罔念邱其糟而池其酒勿内荒于色勿外荒于禽勿贵难得之货勿听亡国之音内荒伐人性外荒荡人心难得之货侈亡国之音淫勿谓我尊而傲贤慢士勿谓我智而拒谏矜已闻之夏后据馈频起亦有魏帝牵不止安彼反侧如春阳秋露巍巍荡荡恢汉髙大度抚兹庻事如履薄临深战战栗栗用周文小心诗曰不识不知书曰无偏无党一彼此于胸臆捐好恶于心想众弃而后加刑众悦而后命赏弱其强而治其乱伸其屈而直其枉故曰如衡如石不定物以数物之悬者轻重自见如水如镜不示物以形物之鉴者妍媸自生勿浑浑而浊勿皎皎而清勿汶汶而闇勿察察而眀虽冕旒蔽目而视于未形虽黈纩塞耳而听于无声纵心于湛然之域游神于至道之精扣之者应洪纎而效响酌之者随深浅而皆盈故曰天之清地之寜王之贞四时不言而代序万物无为而受成岂知帝有其力而天下和平吾王拨乱戡以智力民惧其威未懐其徳我皇抚运扇以淳风民懐其始未保其终爰述金镜穷理尽性使人以心应言以行包括治体抑词令天下为公一人有庆开罗起祝援琴命诗一日二日念兹在兹惟人所召自天祐之诤臣司直敢告前疑
　　旧唐书魏徴曰臣闻求木之长者必固其根本欲流之逺者必浚其泉源思国之安者必积其徳义源不浚而望流之逺根不固而求木之长徳不厚而思国之安臣虽下愚知其不可而况于眀哲乎人君当神器之重居域中之大不念居安思危戒奢以俭斯亦伐根以求木茂塞源而欲流长也凡昔元首承天景命善始者实繁克终者葢寡岂取之易守之难乎葢在殷忧必竭诚以待下既得志则纵情以傲物竭诚则胡越为一体傲物则骨肉为行路虽董之以严刑振之以威怒终茍免而不懐仁貌恭而不心服怨不在大可畏惟人载舟覆舟所宜深慎诚能见可欲则思知足以自戒将有为则思知止以安人念髙危则思谦冲而自牧惧满盈则思江海下百川乐盘游则思三驱以为度忧懈怠则思慎始而敬终虑壅蔽则思虚心以纳下惧谗邪则思正身以黜恶恩所加则思无因喜而谬赏罚所及则思无以怒而滥刑总此十思兹九徳简能而任之择善而从之则智者尽其谋勇者竭其力仁者播其惠信者効其忠文武并用垂拱而治何必劳神苦思代百司之职役哉
　　又曰省畋游之娱息靡丽之作罢不急之务慎偏听之怒近忠厚逺便佞杜悦耳之邪説听苦口之忠言去易进之人贱难得之货采尧舜之诽谤追禹汤之罪已惜十家之产顺百姓之心近取诸身恕以待物思劳谦以受益不自满以招损有动则庶类以和出言而千里斯应超上徳于前载树风声于后昆此圣哲之宏规帝王之盛业能事斯毕在于慎守而已又曰君能尽礼臣能纳忠必在于内外无私上下相信上不信则无以使下下不信则无以事上信之为义大矣哉故自天祐之吉无不利
　　岑文本曰览古今之事察安危之机上以社稷为重下以亿兆在念眀选举慎赏罚进贤才退不肖闻过即改从谏如流为善在于不疑出令期于必信颐神养性省畋游之娱去奢崇俭省工役之费务静方内而不求辟土载弓矢而无忘武备凡此数者思之而不倦行之而不怠则至道之美与三五比隆亿载之祚随天地长乆
　　又曰创拨乱之业其功既难守已成之基其道不易故居安思危所以定其业也有始有卒所以隆其基也
　　刘仁轨曰屋漏在上知之者在下愚夫之计择之者圣人是以周王询于刍荛殷后谋于版筑故得享国长乆传祚无疆功宣清庙庆流后叶
　　姚班曰忠臣事君有犯而无隠眀主驭下纳谏以进徳故书云有言逆于志必求诸道有言顺于志必求诸非道
　　卢藏用曰刑狱不滥则人夀赋敛蠲省则人富法令有常则国静赏罚得中则兵强
　　马周曰临天下者以人为本欲令百姓安乐惟在刺史县令县令既众不必皆贤若每州得良刺史则合境苏息
　　资治通鉴陈子昻曰尚徳行者必无凶险之类务公正者必无邪佞之朋保廉节者必憎贪冒之党有信义者必訾茍且之徒此天地之性物类之情其理自然不可改易
　　吴兢曰以一人之意综万方之政明有所难烛智有所难周上心未喻于下下情未逹于上惟以虚受人博览兼听使深者不隠逺者不塞所谓明四目逹四聪也
　　李绛曰人臣进言于上岂易哉君有雷霆之威彼昼度夜思始欲存十事俄而去五六及将以闻则又惮而削其半故上逹者止十之二耳虽开纳奨励尚恐不至若谴诃之使直士杜口非社稷利也
　　唐文陆贽曰君天下者必以天下之心为心而不私其心以天下之耳目为耳目而不私其耳目故能通天下之志尽天下之情夫以天下之心为心则我之好恶乃天下之好恶也是以恶者无谬好者不邪以天下之耳目为耳目则天下之聪明皆我之聪眀也是以眀无不鉴聪无不闻
　　又曰君人之道子育为心虽深居九重而虑周四表虽恒处安乐而忧及困穷近取诸身如一体之于四支其疾病无不恤也逺取诸物如两曜之于万类其鉴照无不均也故时有丰凶而人无流亡恃天听之必闻知上泽之将至也
　　又曰总天下之智以助聪明顺天下之心以施教令则君臣同志何有不从逺迩归心无思不服
　　又曰人之所助在乎信信之所立由乎诚守诚于中然后俾众无惑存信于已可以教人不欺
　　又曰天之视听皆因乎人天降菑祥皆考其徳非于人事之外别有天命也人事着于下而天命降于上天人之间影响相凖
　　又曰圣人制事必度物宜尊者领其要卑者任其详是以人主择辅臣辅臣择庶长庶长择佐僚所任愈崇故所择愈少进不失伦选不失类以类则详知实行有伦则杜絶徼求是故选自卑逺始升于朝者各委长吏任举之则下无遗贤矣寘于周行既任以事者乃使宰臣序进之则朝无旷职矣才徳兼茂歴试不渝者然后人主倚任之则海内无遗士矣
　　又曰覈才驭吏有三术焉一曰防擢以旌其异能二曰黜罢以纠其失职三曰序进以谨其守常如此则髙课者骤升无庸者亟退其余绩非出类守不败官则循以常资约以定限故得殊才不滞庻品有伦又曰君人者以众智为智以众心为心恒恐一夫不尽其情一事不得其理孜孜访纳惟善是求
　　又曰仲尼谓人情者圣王之田言道理所由生也万化所系必因人情情有通塞故否泰生情有厚薄故损益生通天下之情者莫智于圣人尽圣人之心者莫深于易象干下坤上则曰泰坤下干上则曰否损上益下则曰益损下益上则曰损葢气不交则庻物不育情不交则万邦不和天气下降地气上腾然后歳功成君泽下流臣诚上逹然后理道立损益之义亦由是焉
　　又曰圣人之于爱才不惟侧席求思而已乃复引进以崇其术业歴试以发其器能旌善以重其言优禄以全其操歳月积乆声实并丰列之于朝则王室尊分之于土则藩镇重葢人皆含灵惟所诱致如玉之在璞抵掷则瓦石追琢则圭璋如水之发源壅阏则汚泥疏濬则川沼
　　又曰求善若不及用之惧不周如梓人之任材曲直当分如沧海之归水洪涓必容不抉瑕不求备不以人废举不以已格人闻其才必试以事能其事乃进以班自无不用之材亦无不实之举
　　又曰接下之道待之以礼煦之以和虚心以尽其言端意以详其理不形好恶以招謟不大声色以示威如权衡之悬不作其轻重故轻重自辨无从而诈也如水镜之设无意于妍媸而妍媸自彰莫得而怨也又曰求才贵广考课贵精求广在于各举所知贵精在于按名责实
　　又曰推诚之道在彰信在任人彰信不在于尽言贵出言则可复任人不可以无择贵已择则不疑言而必诚然后可求人之听命任而勿贰然后可责人以成功
　　又曰以能改其过为善以得闻其过为眀故谏者多表我之能好谏者直示我之能贤谏者狂诬眀我之能恕谏者漏泄彰我之能从有一于斯皆为盛徳是则人君之与谏者交相益之道也
　　又曰言或乖宜可引过以改其言而不可茍任或乖当可求贤以代其任而不可疑
　　又曰王者爵人必于朝刑人必于市言与众共之奨而不言其善斯谓曲贷罚而不书其恶斯谓中伤曲贷则授受不眀而私幸之门启中伤则枉直无辨而谗间之道行可不慎哉
　　白居易曰圣人之为治岂尽得贤而用之乎岂尽知不肖而去之乎将在乎秉其枢操其要刬邪为正变觚为圆能使善之必迁不谓善之尽有能使恶之必改不谓恶之尽无成此功者非他惩劝之所致也刘蕡曰刺史之任治乱之根本系焉朝廷之法制在焉权可以御豪彊恩可以惠孤寡强可以御奸宼政可以移风俗茍无治人之术者不当任此官
　　李徳裕曰致理之要在于辨羣臣之邪正夫邪正二者势不相合正人指邪人为邪邪人亦指正人为邪人主辨之甚难
　　又曰人君拒谏有二一曰生于爱名二曰不能去欲唯英主能从谏何者自知功徳及人逺矣虽有小过不讳人言也
　　宋
　　王昭素曰治世莫若爱民飬身莫若寡欲
　　钱若水曰髙尚之士不以名位为光宠忠正之士不以穷逹易志操其以爵禄位遇之故而效忠于上中人以下者之所为也
　　田锡曰谋虑者断之始勇敢者断之用若谋虑未精成败未尽见情伪未洞知而不忍小忿小耻卒然奋发自谓决断斯乃刚愎而趋败也安得谓之断哉葢谋熟而后断则大功随之而兴智浅而言断则大患亦随之而起故智与断在乎兼备也
　　张咏曰事君者廉不言贫勤不言苦忠不言已效功不言已能可以事君矣
　　王曽曰人臣章奏不可择利近名湏纯意于国事又曰用贤人主之事荐人而使之知是徇私市恩也杜衍曰歳有丰凶谷有贵贱豪商大贾乘时收贱水旱之歳则闭籴髙价以图厚利故常平之法必量户口众寡出纳无壅増损有宜且严赏罚课官吏禁借以规利者然后民受其益
　　范仲淹曰朝廷清要之位觊觎者众必审贤以与之贤杰之材谗疾者众必先时以辨之圣主眀王常精意于求贤不劳虑于临事精意求贤则聪眀自广劳心临事则丛脞自困精而求之熟而观之然后寘之要地使竭力殚心则政成于下而柄归于上始可以言无为矣
　　又曰歳饥修城郭仓廒吏舍祠寺兼倡富民兴筑塘堰可发有余之财以惠贫民工技食力之人食于官府私家者日数千百人并以赡其老弱救荒之政莫大于此
　　又曰士当先天下之忧而忧后天下之乐而乐又曰善养身者在康寜之时不谓终无疾病于是有节宣方药之备焉善安国者当太平之时不谓终无危乱于是有教化经畧之备焉
　　又曰帝王爵以尚徳禄以报功未有赏其空言者又曰凡密陈得失未可尽以为实当深究其宜韩琦曰凡进言于君事不眀辨则忽而不听论或过当则激而不信当顾体酌宜主于理胜而以至诚将之
　　又曰处事不可有心有心则扰
