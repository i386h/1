<!-- { "loadSidebar": true } -->
　　一、录中惟各章首段书“先生曰”三字，余不赘，以是编专属先生言行也。先生日谱亦载他人言行，善者兹亦偶有摘录，然必冠其姓字，庶几披览了然。　
　　一、是编挨日谱摘录，门类未分，然亦列为章数者，亦窃取鲁论学而等章之义。　
　　一、仆学极谫陋，不足传述先生之学、德，言行之录，谨志遗泽于不坠耳。傥仁人君子赐之裁订，得以传世行远，不惟仆感且不朽，即先生在天之灵，亦攸尔称快也。
　　习斋先生叙略
　　先生讳元，字浑然，号习斋，博野人。父昹，幼过嗣于蠡县刘村朱翁，因姓朱，为蠡人。先生生于明崇祯八年乙亥三月十一日，生时，居上有气如麟、忽如凤，望之者皆惊异，啼声甚壮，七日，能翻身。年四岁，东兵至，父遂随入辽东。朱翁有母丧，先生著丧服冠立椅上，劝饮馔如成人，吊客咸异之。六岁值生日，家人设桌，杂陈诸器物，视所取，先生携笔题如字者数十。是为崇祯十三年，岁大凶，人相食，朱翁买侧室杨氏。后生子晃，稍疏先生，晃后更谗害。八岁就外傅，朱翁给钱令买饼食，先生尽易纸笔。十岁为国朝顺治元年，十二岁能干师门内难，委曲周全，读书二三过辄不忘。十九岁遭讼事，先生被逮，而文倍佳，塾师异曰：“是子患难不能乱，岂常人乎？”未几入庠，而狱事平。因思父，悲不自胜，志欲东寻，以厌于朱翁，不果，作望东赋，每朔望节令必东北乡遥拜父，四时继以哭。　

　　二十一岁得纲鉴而阅之，至忘寝食，遂废八股业，绝意青紫。二十三岁见兵书悦之，遂学兵法，究战守事宜，尝彻夜不寐，技击亦学焉。二十四岁始开家塾，教子弟，名其斋曰思古，自号思古人。尊陆、王，学程、朱，屹然以道自任，谓圣人必可学，期于主敬存诚，日静坐八九次，谤毁交集，尝敝衣敝冠出，人望而笑之，不恤也。二十八岁为康熙元年，以应岁考，入文社。立社仪，每会日早集，社长焚香同拜孔子四拜。讫，分班，长东幼西，北上相再拜。列坐，各据所知，劝善规过，商质经史疑案，毕，乃拈题为文。二十九岁不得于朱翁，尽以田让晃，意谓仿伯、札故事耳，不知己非朱氏子也。　

　　三十四岁遭恩祖母大故，遵文公家礼居丧，尺寸不敢违，毁几殆，朱氏一老翁怜而语之，乃知己非朱姓。朱翁卒，乃归颜。初居丧，觉家礼有拂性情者，校以古礼非是。因悟尧、舜、周、孔之道，在六府、三事、三物、四教。静坐，禅宗也，训诂语录，空言也。奋志习行，改其斋曰习斋，著存性、存学、存治、存人四编，率门弟子力行孝弟，存忠信，分日习礼、习乐、习射、习书数，迸去浮文，专务实行。　

　　五十岁，自恨曰：“吾初志寻父，以事恩祖不遂，及归宗又思为父母立一血嗣乃出，今不及待矣。”遂决计寻亲，与家人诀，誓不见父不返。东出关外，历二年，一日陷翻浆泥中，大雪没膝，而匍匐不停，濒死者数。至诚动神，异母妹感梦相见，与言父讳、瘢痣、年庚、岁月俱合，已卒，葬于红岭。念禁关难以旋榇，乃招魂题主而归。蠡令、博令亲临吊奠，先生为父税服，粥食，不菜果，不酒肉，独居朴室，不入内，不偶坐，不侣行，朝夕哭，朔望奠，哀至则哭，三月不怠，期悲哀，三年忧，泣血骨立，室前槐叶为之枯黄，丧复常，乃更荣。督学李公、巡抚于公俱旌扬表闾。　

　　五十七岁南游洛中，与诸儒辨道不在章句，学不在诵读，必如孔门博文约礼，实学之，实习之，一时翕然悦服。六十岁肥乡郝公函来问学，且请主漳南书院教事，先生辞不就，既以聘币三往返，乃携錂等以行。既至，教以读讲作文应时之外，习礼、习射、习书数，峰石超距、技击歌舞，堡人不以为非，问学者方踵至，圣道可望复明矣，不半载竟为水阻，虽规制甚宏，未得一一见诸施行，可胜惜哉！归里，年七十而卒。　

　　噫！先生生而灵异，长而历试多艰，而神智日生，而奋励益笃，其所谓“动心忍性，曾益不能”者耶！先生尝自言：“私淑孙征君，又所父事者五人：曰张石卿、曰刁蒙吉、曰王介祺、曰李晦夫、曰张公仪。兄事者二人：曰王五修，曰吕文辅。友交者三人：曰郭敬公、曰王法干、曰赵太若。”皆有以修先生。先生言可为经，行可为法，盖不第为一时一世，而百世千古人也。嗟乎！先生殁矣，音容不可复睹矣，而诵其言行，不童亲承提命也！是以不揣固陋，荟萃成书，谨叙其始末于简端云。　　乾隆二年，岁次丁巳季秋谷旦受业门人钟錂顿首拜识。
　　颜习斋先生言行录卷上
　　常仪功第一　
　　每日清晨，必躬扫祠堂、宅院。神、亲前各一揖，出告、反面同。经宿再拜，旬日以后四拜，朔望、节令四拜。昏定、晨省，为亲取送溺器，捧盥、授巾、进膳必亲必敬，应对、承使必柔声下气。此在蠡事恩祖父母仪也。归博无亲，去此仪矣。写字、看书，随时闲忙，不使一刻暇逸，以负光阴。操存、省察、涵养、克治，务相济如环。改过、迁善，欲刚而速，不片刻踌躇。处处箴铭，见之即拱手起敬，如承师训。非衣冠端坐不看书，非农事不去礼衣。出外过墓则式，骑则两手据鞍而拱，乘则凭箱而立。恶墓不式；过祠则下，淫祠不下，不知者式之；见所恻、所敬皆式。所恻如见瞽者、残疾、丧家齐衰之类，所敬如见耄耋及老而劳力、城仓圮、河决、忠臣、孝子、节妇遗迹，圣贤人庐里类。非正勿言，非正勿行，非正勿思；有过，即于圣位前自罚跪伏罪。　

　　按：先生常仪功至老不解，病笃犹必衣冠，真“仁为己任，死而后已”者也！
　　理欲第二　
　　先生曰：“理欲”之界若一毫不清，则“明德”一义先失；“刑于”之际若妻子未化，则“亲民”一义先失，又何以“止于至善”乎！努力做去，定要在此处求“自谦”，乃是学者。　

　　“天行健”，干干不息，天之诚也；人能长思敦其敬而无怠惰之念，则几于诚，而同乎天矣。　
　　为人子者，不可因亲之怒即不近前，必愈加言笑，致亲之悦然后已。若曾子之耘瓜，薛包之洒扫不废晨夕，岂人所不能哉？　
　　人若外面多一番发露，里面便少一番著实，见人如不识字人方好。　
　　凡读书即如古人面命，何书不当以敬对之！若不衣冠端坐看书，即是侮慢古人，须深戒之。　
　　善恶要知，更要断，知一善则断然为之，知一恶则断然去之，庶乎善日积而恶日远也。　
　　恶人之心无过，常人之心知过，贤人之心改过，圣人之心寡过；寡过故无过，改过故不贰过，仅知过故终有其过，常无过故怙终而不改其过。　
　　世俗非类相从，止知斥辱女子之失身，不知律以守身之道，男子之失身，更宜斥辱也。　
　　学必求益。凡举步，觉无益就莫行；凡启口，觉无益就莫言；凡起念，觉无益就莫思。　
　　怠惰之容不设于身，淫肆之言不出于口，放僻之念不生于心，君子人与？君子人也。　
　　友人陈印尼苦为命困。先生曰：“‘知命乐天’四字相连，知之则乐之矣。”曰：“　
　　非不知之，殊觉忧苦。”先生曰：“是知不真耳。君子之事天，如孝子之事亲，爱之喜而不忘，恶之劳而不怨，岂有孝子真知亲心而犹怨者乎？岂有君子真知天命而犹不乐者乎？”　
　　阳刚阴柔而天下定，阳下阴上而天下和；反而求之，家也，身也，心也，无不同也。今夫心天理，阳念也，常令刚；人欲，阴念也，常令柔，吾心有不定乎！天理虽为主，而常合乎人情，阳下也；人欲虽无能绝，而常循乎天理，阴上也，吾心有不和乎！至于父兄惟其刚，子弟惟其柔，而又刚柔相得焉，其家无不定且和者矣。　

　　读书无他道，只须在“行”字著力。如读“学而时习”便要勉力时习，读“其为人孝弟”便要勉力孝弟，如此而已。錂尝教弟子曰：“凡书不可徒读，必一一在自己身心上体认。如书言善，必审自己有是善否？必求有是善乃已；书言不善，必审自己有是不善否，必求无是不善乃已。果能如此，不惟学问进益，且不患不到圣贤地位也。”　

　　或问：“祸福皆命中造定，信乎？”先生曰：“不然。地中生苗或可五斗，或可一石，是犹人生之命也，从而粪壤培之，雨露润之，五斗者亦可一石；若不惟无所培润，又从而蟊贼之，摧折牧放之，一石者幸而五斗，甚则一粒莫获矣。生命亦何定之有！夫所谓命一定者，不恶不善之中人，顺气数而终身者耳；大善大恶固非命可囿也，在乎人耳。”或大悦。　

　　恩祖母老而重听，先生大不怿曰：“人子不早自尽，至此虽欲柔声下气，尚可得乎？若不及时勉力，他日悔恨，更有不可胜言者矣！”　
　　人之治家，家众若多，必使之各举其职，则人愈多家长愈乐；否则多一人，即多一累矣。　
　　一日心中不乐，忽慨然曰：“心不虚则不乐，所谓‘心体上不可加一物’也。虽然，玩物而乐，离物则不乐，固非能乐者也，无物而乐，有物则不乐，亦非能乐者也。颜子箪瓢陋巷乐，不箪瓠陋巷亦乐，是何如乐，正宜理会。”　

　　学莫先于敬身，乐莫大于孝亲。愿言思之，前惟古人，近惟孙子。高阳人。自识有云：“无亲非富，有母非贫。呜乎大乐，孰如事亲！”　
　　学者与圣贤不同。圣人忘其为圣，贤人不敢恃其为贤。学者要常见我为正人君子，不然，恐随流逐污而不自觉矣。　
　　学者自欺之患，莫大于以能言者为已得。錂亦谓：“　口头说出，笔下写出，不如身上做出，乃是不自欺，乃为实有得。”　
　　人心中具有仁义、位育，但得活理养之，则学成具全体大用，否则血肉腐朽而已矣。如鸡卵中具有羽肉冠距，但得暖气养之，则化成而飞鸣走食，否则青黄死水而已矣。　
　　吾用力农事，不遑食寝，邪妄之念，亦自不起。若用十分心力，时时往天理上做，则人欲何自生哉？信乎“力行近乎仁”也。　
　　彭好古问实学。曰：“学者学为人子，学为人弟，学为人臣也。”又问，曰：“学自六艺为要。”好古曰：“算何与于学？”曰：“噫！小子未之思也。人而不能数，事父兄而无以承命，事君长而无以尽职，天不知其度也，地不知其量也，事物不知其分合也。试观公西子之礼乐，冉子之艺能，当知夫子之所以教，与三千人之所以学矣。但七十子或备，或精耳。”　

　　幼者拜长者，向上可也，勿与长者推逊，嫌序齿也。　
　　学贵远其志而短其节；志远则不息，节短则易竟而乐。　
　　人子事亲，但致亲怒便是过，并不问有过与否；若怀嗔意者，是不自见其过，非孝也。　
