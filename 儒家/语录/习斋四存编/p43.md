<!-- { "loadSidebar": true } -->
　　正月朔，祭显祖考，望祭恩祖妣，因限饮三盏，改齐戒款云：“饮酒不至三盏。”凡恩祖生日，父生日，己生日，俱同朔望仪。凡扫祠及恩祖室，自东而西，从容挨次，转则面向尊，而身自移，却扫至门除出。夏则先洒，每晨一次，非重故疾病，不令人代。室人不用命，之跪，至二鼓，谢过，乃命起。　与人曰：“穷苦至极，愈当清亮以寻生机，不可徒为所困。”　同会人如曲阜，遇风，次日大风，吟云：“谷风懔懔逆行人，继日尘霾日倍昏，山左扬鞭游孔墓，不堪回首望燕云。”二月三日至曲阜，齐戒具牲，五日祭孔子庙及墓，思圣人之道，若或临之。九日祭泰山，赋诗云：“志欲小天下，宁须登泰山，聊以寄吾意，身陟碧云天。”　旋里至杨村，过祖茔下拜，入里门下，出里门乘，后为常。　思吾身、口及心，何尝有“从容”二字？须学之。　与王法干习祭礼，法干曰：“劳矣，可令子弟习观之。”先生不可，曰：“所贵于学礼者，周旋跪拜以养身心，徒观何益？”乃同习。　四月，五日朱翁卒，先生哭尽哀，是日三不食，次日辰始食。与王法干议律，异姓不许过嗣，即同姓而其养父有子者，许归宗。今若以孙礼服期，是二本矣。可义服大功，既葬，练，复内，复常食。若葬缓，从俗以五七日可也。　越五日，以遭变中之变，不能朝夕会哭，定哀至北向跪哭。　先生本族叔父羽洙来呼归宗，先生求俟毕葬终丧，羽洙又促之。先生曰：“葬秋以为期，倘逾时即归。”羽洙语以“危行言孙”，谨慎保身。　五月，九日练，惟朔望往哭殡宫，不与燕乐，不歌，复常功，如：习书，数类，仍废常仪，如：朔望拜类，晨谒告面生祠不废。　十四日，买食豆腐，怆然流涕。盖先生养恩祖、祖母十一年，未尝特食一腐，今伤腐之入口也！　投呈于县转申学院，求定服丧毕归宗，批许归宗，服以期。乃将让产后凡存朱氏物尽还之，令养子讱言亦归宗，曰：“吾不忍讱言之徒父予也！”给以物。　六月，至杨村，携叔父之子至，名曰亨，教之读书。　闻刘村孝子朱莪贫，馈以钱。　论明政四失：设僧道职衔，信异端也；立宦官衙门，宠近幸也；以貌招选驸马、王妃，非养廉耻也；问罪充军，以武为罪徒也，谁复敌忾！　七月，思无事之时，朔望前一日必齐戒。迨遭三年丧，则无日不哀，亦无日不齐且戒矣，故朔望节令哭奠，皆不云斋戒。若期、功以下，既葬则饮酒食肉，非常戒，哀不及重丧之纯，亦不得言常齐；凡朔望前一日，仍当齐戒。遇横逆不校，然郁郁。思君子有终身之忧，无一朝之患，愧悔久之。　一日觉气浮，思气不自持，其灾乎，已而伤手。　十一月十五日，哭奠恩祖考、妣墓，以出馆博野杨村告；又哭招亡子赴考之魂，令从而西。盖杨村族人公议挽先生还家教子弟也。时朱晃复谋吞先生随东产，起衅，先生不校，且使人解之，不肯与绝往来也。十九日，杨村颜氏族人，来迎先生归，复为颜氏。告父祠，奉生主升车，随之西归。朱族及刘村、随东各乡诸亲友饯送，或村首，或至蠡城，或及杨村，皆哭泣不忍别！刘焕章赠圜榼一，内果，曰：“外无圭角，美在其中。”先生受之。谢曰：“敢不佩教！”至杨村、次日夙兴，易吉服，告新宅五祀之神毕，反丧服，宅本其祖居，先生复之者也。边之藩、颜士俊、士佶、士钧，士侯、士镇、士锐、夏希舜、王久成从游。　王法干述焕章规先生之言曰：“对宾言长，不能尽人之意；偏向，不及遍人之欢。”先生谢之。　十二月，朔望拜哭朱翁于野所。　

　　甲寅（一六七四）四十岁
　　正月朔，哭祭朱翁于南学，五日，大功服阕，以学宪批期，定内除。　常仪俱复，祭先与神吉服，余服素，终期乃之蠡，哭奠朱翁墓，告大功阕，期服内除。　以大明会典品官祀四世，庶人祀二世，立显祖考讳子科、祖妣某氏神主，旁书“孝孙昹奉祀，”及“显考讳发神主”，以先生殇子赴考祔食。春祀祖，以考配享，秋祀祢，不及祖。盖仿佛程伊川所撰礼，而谓分时专祀一主，齐心乃一，乃能聚涣。又祭尊得以援卑，祭卑不可援尊也。后以为误，改之。　三月，率家人行忌祭礼于恩祖母墓，并哭恩祖！　阖族供清明祭于墓，先生奉族长命立族约：约孝，约弟，约行冠、昏、丧、祭诸礼，约周卹，约勿盗，赌、奸欺，详载家谱。　四月，五日期服阕，率家人舁供入蠡，祭恩祖考、妣于墓，告以归宗。易吉服。延朱晃及朱氏族长贤者共馂，遍拜辞。　先生既归宗，谋东出寻父，值三藩变，塞外骚动，辽左戒严，不可往，日夜凄怆。　思向谓有心作欺之害大，无心为欺之害小；今知有心作欺之害浅，无心为欺之害深。　或劝先生献策，曰：“张齐贤不以此出乎？”先生笑曰：“王文中何以不出？人隐见命耳，天之用吾也，深隐而人求焉，故刘穆之困卧无袴，一朝而相宋；天之废吾也，插标自市，而终不售，韩昌黎三上宰相书，何益哉？”　魏帝臣来访，先生待以脱粟。帝臣欣然曰：“君以君子待我矣。”帝臣名弼直，博野县庠生，善容仪周旋，喜宾客，谭论款款然，终日无倦。施目疾药，远来者辄延款下榻，尝仆马居数月，疾逾乃去。与妻宋氏相敬如宾，每外退必入宋榻。宋氏尝请之副室，或已至副室，宋氏辄来，副趋出垂手迎，搴帘肃入，夫妻坐谭，久副侍，不命不坐也。及宋氏卒，副祝氏以哭病亦死。帝臣晚年，闻先生学，甚重之，致敬尽礼焉。　士钧问：“孔子称管仲为仁，而孟子不许，何也？”曰：“孔、孟因时立论，所谓时中也。春秋周室卑，荆楚逼，不有管仲，孰有尊攘？至七雄之世，功利夸诈之习成，发政施仁之道息，孟子自不得傍孔子口吻也。后之讲学则不然，虎豹已鞟矣，犹云宁质；邢、卫已亡矣，犹云羞管；虚言已蠹世矣，犹云讲读纂修，而生民之祸烈矣！　九月，修家谱，其目十七：曰姓氏源流，曰世系派衍，曰迁移离合，曰别嫌明微，曰庄居宅第，曰坟茔图像，曰祭田树株，曰馂宴仪注，曰家礼仪注，曰家法劝戒，曰人才列传，曰嘉言善行，曰先人遗影，曰珍器文章，曰简书诰命，曰妇女甥婿，曰拾遗杂记。　买田氏女为婢。　王法干为子加冠，宿先生为宾，行如礼。　王法干谓先生曰：“凡食，祭先代造食之人，敌客，客先自祭；降等之客，主人先祭导客，客从之。臣侍君食，则君祭而己不祭，若君以客礼待之，命之祭，乃祭。大兄凡食自祭，非礼也。”先生曰：“此礼久废，故吾独行以为人倡，承教，敢不如礼。”　自勘有美言伤信之过。　或言：“天下多事，盍济诸？”曰：“仆久有四方之志，但年既四十，血嗣未立，未敢以此身公之天下耳。”因怆然！　

　　乙卯（一六七五）四十一岁
