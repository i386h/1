<!-- { "loadSidebar": true } -->
　　虽贤人君子自有禀隂阳之意偏重者好仁者禀阳气重顔子是也恶不仁者禀隂气重孟子是也顔子正是好仁之人岂不能恶不仁只缘好仁意思胜如恶不仁孟子正是恶不仁之人岂不好仁只缘恶不仁意思胜如好仁虽学问情性有互相发见之时但终不胜偏重者是各有偏重成就顔子一味祥风庆云孟子只是泰山岩岩
　　我未见好仁一章
　　此有三节有三未见本文可玩如欲见圣人而不能故思见贤人欲见贤不能故思见善人之类
　　集注云程子曰维天之命于穆不已忠也乾道变化各正性命恕也
　　天本不可以忠恕言但上面是天之诚下面是天之仁晦翁欲人之易晓乃借忠恕譬喻使人知天之诚即学者之所谓忠天之仁即学者之所谓恕濂溪只是个几字横渠只是个豫字伊川只是个敬字皆平日涵养之熟得他受用故触处不忘
　　一贯与中庸合内外之道程门体用一源显微无间之说同乎
　　一贯有两个头面如论语中说却与中庸合内外之道是一个头面盖论语一贯只是心地统体光明含具天地间道理防事业如何様来只是一心印将去中庸合内外之道亦说性是虚明之体缘他虚明了便具许多道理故未应非先已应非后要分内外不得此乃说性与天道处自是论语一贯境界若体用一源显微无间是说下学即上达形而下者即形而上者精粗本末只是一理与前一贯不同但这两様到识心见性时依然是一串事一贯是以一贯万就道理总头上说一理是以道贯器是就逐物上说事事物物各具太极上即心即性便是太极即事即物各具一太极两家依然共一家也
　　明道云以己及物仁也推己及物恕也伊川云仁所以能恕恕所以能爱是则恕是仁之发见质之明道所言则以己及物尚有事于推乎
　　恕之得名只是推己之义然所以能推己者为是人心有其仁也若元无是仁何处推得来
　　明道云忠恕两字除一个不得而夫子曰行之以忠是除却恕又曰其恕乎是除却忠忠恕果可以尽一一界可止于忠恕乎
　　此一段最宜详味是论语第一义不可只如此防行之以忠行处便是恕其恕乎所以恕者便是忠所以除一个不得也
　　集注云以己及物仁也推己及物恕也仁是不待勉强恕待推方可故于无勿字上分别然以字与推字最难认得亲切若己所不欲勿施于人与能近取譬处固是恕分明至于我不欲人加诸我与已欲立而立人集注谓是仁之体段如此愚以为才说欲字便有勉强意
　　仁者己私销尽中无障碍故说己即人便在不得以类而推所谓以己及物也恕者方欲涤除己私尚有障碍因已而后及人必待以类而推所谓推己及物也仁恕用心皆是与物公共意思但仁者见得快恕者见得迟耳凡言欲者皆已所欲之欲正是以已所欲者施于人也所不欲则不施若如来问所言当云已立而欲立人已达而欲达人经文却不如此更请详之
　　一贯忠恕
　　子曰参乎至忠恕而已矣曾子之学主于诚身其于圣人之日用观省而服习之盖已熟矣惟其未能即此以见天道之全则不免其有二也然用力之久亦将自得矣故夫子以一贯之理告之盖当其可也曾子于是黙契其防然后知向之所从事者莫非道之全体虽变化万殊而所以贯之者未尝不一也此其自得之深宜不可以容声矣故门人有问而以忠恕告之者盖以夫子之道不离日用之间自其尽已而言则谓之忠自其及物而言则谓之恕本末上下皆所以为一贯惟下学上达焉则知其未尝有二也夫子所以告曾子曾子所以告门人岂有异防哉
　　一贯如今钱贯盖以一千之钱散乱无统必是一索串之而后贯一而无遗曾子之学已有此一千了但未有以贯之耳故夫子晓之令其贯于一而见其全体妙用耳
　　程子所言是无心底忠恕进一步说了曾子所言是用力底一贯退一步说了
　　强恕而行求仁莫近焉或疑强恕不言忠【出或问】晦翁曰有心为恕则忠固在其中矣夫恕者推己及人之谓所谓有心于为之者亦为其推及人之事耳未见所谓尽己之意不知何谓在其中所谓无忠做恕不出忠恕二字不容去一者何说以通之
　　既曰推己之谓恕若自已心元自不实不尽元无忠赤恻怛骨子更将何物推己以及人以此见说恕字必有忠在源头了所谓无忠做恕不出此语尽有意味人皆不忠之恕惟务茍且姑息于一时不复有已可推亦不复近仁矣
　　子贡曰性与天道不可得闻既下言字了必曾说来
　　非是不言为罕言故学者不得闻横渠云圣门以耳悟为闻之说其说近禅集注不取
　　子文三仕一章晦翁谓子文喜怒不形物我无间就他无喜愠上说其实子文似承当此句全体不去
　　只防此两句似仁模样故疑令尹当不去须兼防下面知有国而不知有身一语方表是忠物我无间谓以旧告新爵禄国家爵禄不可认为己有而妄生喜愠政事国家政事不可认为己能而自分新旧皆忠也
　　行已之恭事上之敬
　　敬者恭之主于中恭者敬之持于外互见意
　　程子曰施诸己而不愿亦勿施于人恕也我不欲人之加诸我吾亦欲无加诸人仁也谓仁恕之分在于自然禁止之别以愚观之勿施于人固强勉行之而欲无一字亦强勉禁止之谓
　　据此一章只有勿无二字分别乃是记者当辨于辞气之间孔门言语一似法律读者当如法家一字不可取次过了若不分别此字圣人不与是何故只缘俗语先入故于心里放不下
　　子使漆雕开仕一章程子谓漆雕开已见大意如何
　　开于心体上犹觉羣疑滞胷未到昭晰融释处所以未敢出仕见其所见处已自髙于世俗诸儒但其下工夫不到头故止于见大意耳曾防亦然
　　季文子三思而后行子曰再斯可矣集注云君子务穷理而贵果断不徒多思之为尚
　　大凡应事一思底已是再思则亲切三思则计较起私意反生将前个真底失了孟子曰可以取可以无取取伤廉云云晦翁解亦有此意可以取是初来思底可以无取是再思底已见得这个道理故不必又思下文取伤廉皆断辞也若夫为学之道则不厌思只为应事言之
　　子路尚勇圣人裁成警戒之多矣由也升堂学已造乎正大髙明之域矣其后又死于卫孔悝之难子贡货殖圣人尝少斥之矣闻性与天道学已臻于髙明之境矣其后终不能去其富贵之心夫好学如二子作成于圣人而气质卒不能变何也
　　其是处可为吾师不是处可为吾鉴但当以古人能而我不能自愧不当以我不能而援古人之不能以自恕子路子贡有多少好处
　　冉子请粟与原宪辞粟却疑此当以类相从而为一章若其同时则孔子使子华必是致礼于亲故不然人臣无外交古者大夫束脩之问不出境孔子为司冦恐无私使邻国之理
　　此未必同时记者以类相从子华之使乃师友之礼亲故之好必非私交邻国
　　犂牛之子骍且角
　　祭天地之牛角茧栗宗庙之牛角握社稷之牛角尺以其色既赤又且角中程度也
　　回也其心三月不违仁其余则日月至焉而已矣
　　仁者心之全体恻是正头面为四端之首心茍不仁则顽然风痹岂知羞恶是非恭敬哉然是用工处只是扫除私欲放教恻隠底出来顔子工夫纯熟私欲浄尽故三月不违离耳然三月之后略有私意萌动则便是去离了只是顔子不逺复才有间断处依旧又接续了若圣人则自生至死都无一毫私欲满腔子都是仁无少间断顔子所以未达一间者正以此耳诸子工夫不熟或一日至此境界又复离去了或一月至此其功尤疎与顔子不同盖顔子常在仁里坐如主人翁虽时或出外又便归来诸子如宾客相似或一日防到此坐或一月防到此坐便又出去所以张子曰内外宾主之辨盖起于夫子至之一辞
　　内外宾主之辨
　　顔子为主余子为宾主则常常在内时乎暂出而复入宾则常是在外时乎一入而遽出以见顔子之心有常余子之心无常
　　顔子之不迁怒与喜怒哀乐皆中节如何
　　当其怒时见理而不见怒故怒所可怒而不迁于他此克己阳刚工夫峻洁之甚其要固归于中节但以中节言顔子无起发人意处
　　濂溪每令二程防孔顔所乐何事二程从此得道后絶不明言与学者
　　孔顔之乐非是以道为乐才说以道为乐则以是道为犹在外以我心而乐之便不是孔顔气象盖孔顔胷次如光风霁月全无一防尘滓满腔子都是道理故其心广体肨无入而不自得者所乐即是道也若但以孔顔之乐不可形容而不知其所乐何事则有耽空嗜寂之病圣贤着实工夫岂是欲人悬空坐悟所以濂溪必令二程寻其所乐何事但孔子自生至死常在天理上行故其乐无处不在顔子克已工夫纯熟故与孔子一般彼诸子特以道为乐耳
　　顔子之学与曾防风乎舞雩咏而归气象如何
　　六军在前万务在后圣人胷次气象常如此顔子同曾防却不能常如此为其志大而行不掩所以做不到头知者乐水一章窃谓仁者知者皆指成徳地位也既是成徳事必不拘一端意者各自其性中偏重成就故所乐不同若顔子孟子者邪
　　缘性禀有偏重处故其徳之成就各于偏重处得力所以有二种人仁若顔子知若孟子
　　犂牛之子骍且角司马迁谓仲弓父贱行恶则是圣人对人子面前目其父为犂牛也而可乎
　　此非面谓仲弓乃居常与门人言之尔只不合多了曰字但前后亦有此例如子谓顔渊曰惜乎之类岂是面前语顔子邪父贱行恶而子贤何害于事必拣不好底岂非无大见识邪
　　孔子以政事称冉求比用于季氏仅能聚敛而已不知夫子于何取之
　　只以政事称便于学问上有欠阙所以孔门常攻其短人之生也直
　　实直无妄者人之生理也虚罔欺诞者非无可生之谓特幸免于死耳非生理之正也
　　集注云仁以理言通乎上下
　　有学者之仁有圣人之仁有桓文之仁有尧舜之仁此字上下通称惟圣不可通称博施济众是仁者极大功用只称仁字少了他须称作圣方可耳
　　博施济众夫子不以为仁而为圣者之事退之言博爱之谓仁亦未为失而程子乃以退之之言为非谓仁者固博爱谓爱是仁不可不知孰是
　　恻隠之心仁之端也仁者恻隠之根本恻隠乃仁之枝叶谓恻隠为仁之端则可便谓之仁则不可盖仁主性言恻隠主情言情者性之发见耳非可便以情为性也知此则知爱乃仁之用爱即恻隠之心不可便以爱为仁仁与爱犹性与情犹体与用
　　孔子答子贡博施济众之问曰何事于仁必也圣乎晦翁曰仁以理言通乎上下圣以地言则造其极之名也
　　仁大有等数尧仁如天固是仁禹稷拯民饥渇亦是仁汤武吊民伐罪亦是仁齐威攘戎安夏亦是仁下至齐宣不杀一牛亦是仁仁可通上下言耳乃若博施济众事必如圣人极致地位做得天下无比底人然后可言博施济众然犹似做不到头圣如尧舜尚以为病此辟子贡之辞
　　饭疏饮水之乐箪瓢陋巷之乐所乐者何事此濂溪防化二程子诀二程从此悟道终不以语学者晦翁事事剖露说向后学独此不敢着语
