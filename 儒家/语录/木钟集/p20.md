<!-- { "loadSidebar": true } -->
　　此章言道体流行于天地事物之间充塞太虚弥满六合无一物而不有无一事而不周其用之广如此故曰费然其所以然之故则隐于事事物物之间元不离乎事物而不可便指事物以为言此太极之理也故又谓之隠是以圣人言其费用之广自其明白坦荡者言之则虽夫妇之愚不肖皆可得而知可得而行自其纎悉极至者言之虽圣人有所不能尽知不能尽行如夫子之问礼问官名是不能尽知如尧舜以博济安百姓为病是不能尽行然又岂特圣人耶天能覆而不能载地能载而不能覆或雨旸寒燠之失其时或崩竭震荡之不得其正是天地之大亦有所不能尽故人犹有憾焉夫自愚不肖之能知能行极而至扵圣人天地之所不能尽而是道乃无乎不在其用可谓广矣是以君子语其大而天下莫能载者是指天而言也盖至大而无外者天也天下果何物可以载之是言其大之极也语其小而天下莫能破者是指毫髪而言也盖至小而无内者毫髪也天下又孰得而析破之是言其小之极也大极于天小极于毫髪而道无不在焉【是吾道中三大四至也】凡此只是说道之费处其体之隠则在其中矣故不言隠非扵费之外别有所谓隠也使别有隠可见有隠可言则非体用一源显微无间已不足为道矣子思犹惧人之不明也复举鸢飞鱼跃事以实之谓鸢飞戾天是道之见扵鸢也使鱼戾于天则非道矣鱼跃于渊是道之见扵鱼也使鸢跃于渊则非道矣万物之生各一其性上下之间如此昭著其用岂不甚广邪今世儒不察却谓圣人不能知不能行天下大小之道莫能载莫能破是道之至者是道之隠者至至妙更着人力不得凡可知可行可载可破皆非道之极至此妙空寂之谈非吾儒所谓道也夫有道必有物无物则无道鸢之飞即鸢之道鱼之跃即鱼之道物各具一太极物各具一性所谓信手拈来头头是道瓦砾有瓦砾之道稊稗有稊稗之道莫非太极之流行发见者又岂别有所谓至隠之道防凡舍物而言圣道之隠者便不是道也
　　喜怒哀乐之未发谓之中则中在何处既发谓之和则和内有中否
　　既是未发即浑然一理更有甚处才发便向落一边去虽中也只唤作和此问甚有理是一件大事不可孟浪说
　　既发之和莫便是时中否
　　谓之时中亦可今且认取和字
　　发时有中节不中节之分未发时还有分否
　　既是未发更有何物可分但有浑然之理在中不曽倚着耳此为有学问人言若无学问人未发时昏昏底耳中亦何有
　　未发之中则中在中已发之中则中在事物不知此只是一中还亦有二义否
　　不倚不偏是说未发之中无过不及是中之在事物者所谓时中也中无二个但有既发与未发耳
　　明徳新民之为物知止能得之为事其义如何
　　物犹人物之物事乃从事之事就大学之书以类求之如曰物曰知曰意曰心曰身曰家国天下皆物也如曰格曰诚曰正曰脩曰齐治平皆事也
　　不睹不闻乃此心不动之境既是不动却又下戒谨恐惧工夫莫是太着力否太着力则恐反动其心何以谓之未发之中
　　此处猛着力不得才着力便是动了虽不着力然必有事焉方可前辈谓敬贯动静正谓此也戒谨恐惧却常惺惺法不尔便白地倒了否则空空死灰矣此处如道家炉火养丹法火冷则灰死火炎则药死
　　中庸十四章言素其位而无愿乎其外晦翁以张子无天下国家皆非之理尤为切至意亦与天下无不是底父母相似虽处贫贱夷狄皆有当为底道理亦不可怨天尤人底意思未知然否
　　张子此语为正己不求于人言之素其位而行虽同章而意别父母无不是天下国家不能皆是语正相反天下国家可均也谓管晏亦可做愚恐管晏人物当不得一个均字去
　　一匡天下紏合诸侯正是一切强力均天下国家事君子之道四丘未能一焉晦翁援此证圣人所不能之说夫四者乃圣人切身事如前所援尧舜病博施之类则圣人有不能处若此四者岂真有所不能耶
　　只此四者才处得不恰好皆未能尽道前章说圣人不能即谓此类见成印证不待逺求如博施济众岂真不能耶或百中遗一或千中遗十亦圣人所病也岂是都做不得如是认则错矣
　　忠恕违道不逺至勿施于人一段是忠恕之事未到仁者地位横渠先生曰以爱己之心爱人则尽仁夫谓忠恕为近仁则可谓之尽仁可乎若曰以爱己之心爱人乃是人己合一不待推广故可谓之尽仁然与此地头又自别
　　此因恕而言仁耳恕是求仁之事推爱己之心以爱人恕者之事也以爱己之心爱人仁者之事也忠恕违仁不逺转一过即仁矣故横渠以仁言
　　惟天下至圣言溥博如天渊泉如渊惟天下至诚言渊渊其渊浩浩其天何以异
　　如天如渊犹是二物其天其渊即圣人便是天渊中庸说到此处至矣尽矣向上无去处了一节深一节不必分圣与诚
　　君子居易俟命与大易乐天知命相似否
　　居易俟命学者事乐天知命圣人事
　　宫为君商为臣角为民徴为事羽为物此固是定清浊而叙尊卑然古人由是而观政焉则其嘿相感通处必有其义若只以清浊尊卑相当则亦粗矣
　　五声含此象必尔方调得律吕不然即有臣陵君子过母而谓之夺伦矣此却不比汉儒附防効法之言实有此事毫髪不可差也设或乐声夺伦即其国君臣民物必有不尽分事如州鸠师矌皆能以此知彼正是乐与政通
　　宫为君商为臣角为民徴为事羽为物如何
　　国语曰古之神瞽攷中声而量之以制度律均钟言以声定律以律均钟而五声之本生于黄钟之律黄钟上生者三分益一下生者三分去一十二律黄钟最尊管长九寸九九八十一分为宫下生去一得五十四为徴又三分徴数上生加一得七十二为商又三分商数下生去一得四十八为羽又三分羽数上生益一得六十四为角此五声相生之次也五声惟宫最尊宫属土最多用八十一丝有君之象故宫为君商属金以其浊次于宫用七十二丝如臣能次于君之象故商为臣角属木以其清浊中用六十四丝半清半浊居宫羽之中有民之象故角为民徴属火用五十四丝其声清有事之象有民而后有事事劣于民故徴次角羽属水用四十八丝其声最清有物之象有事而后有物物劣于事故羽次徴此五声大小之次也五声大小之相次固本扵黄钟为宫若五声旋相为宫则十二律皆可为宫非特黄钟为宫而已如应钟为宫则大吕为商姑洗为角甤賔为徴南吕为羽无不皆然然当髙者或下当下者或高而有夺伦之患故立此五象以调之宫必为君而不可下扵臣商必为臣而不可上扵君若民若事若物皆当以次降杀所以律中有以半声相应者盖以其臣或过君民或过臣事或过民物或过事故不用正声而用半声以应之此八者所以克谐而不相夺伦也
　　角声六十四下生变宫四十二余九分之六又三分益一上生变徴五十六余九分之八夫宫商角徴羽取象于君臣民事物者取其清浊高下以次降杀而得其伦也今变宫用四十二丝而变徴却用五十六丝清浊不伦徴反重于宫如何
　　古来只用五声在旋宫则为六十声后世以古乐声太浊不恱人聴遂添二变声【见囯语】间在正声之中变宫四十二丝有竒居羽之下变徴五十六丝有竒居角之下增二变声在旋宫则为八十四调【汉唐乐皆用之】庶得两清声相间故乐可聴
　　礼运言礼义以为纪继于大道既隠之后不知大道之世于礼义如何
　　礼家谓太上之世贵徳其次方务施报于人往来之说故言大道为公之时不规规于礼义礼义乃道徳之衰忠信之薄大约出于庄老之遗言非先圣之格言也祭义曰祭之日乐与哀半表记曰祭极敬不继之以倦如何
　　乐与哀半之乐乃乐其亲之来享非在外之乐表记之乐则间其敬心矣
　　春夏产万物而假大之也而月令孟夏之月曰靡草死秋冬敛万物而退藏之也而月令仲冬之月曰芸草生
　　四时荣枯虽有大分然一物自为荣枯乃物性不齐在大化中亦使各正其性命所以谓之大化若物物而齐之则化工小矣
　　地载神气神气风霆风霆流形庶物露生
　　神气即二气之神灵不测者风霆是也风霆流形于太空之中所以鼓舞万物者也故万物自之而露生风霆即土地山川之气为之故属地
　　王制谓衣服饮食不粥于市盖衣服饮食日用不可阙岂可不懋迁于市
　　古人制市此物岂宜取之扵市市亦无粥之者考工记曰粤之无镈也夫人而能为镈也正此意
　　律吕旋相为宫五声分君臣民事物是如何
　　自黄钟至应钟总谓十二律而半为阳律半为隂吕此律吕之分也宫为君商为臣角为民徴为事羽为物此五声之序也初有五声耳自十二律旋相为宫于是有六十声矣初有五声之正声自宫之有増变宫徴之有増变徴于是有八十四调矣律吕隔八生子上生者三分益一如林钟生太蔟自六寸上生为八寸也下生者三分去一如黄钟生林钟自九寸下生为六寸也古史谓阳必下生隂必上生若拘此法则十二月之律无比次降杀之序以之候气则气不应矣以之制乐则乐不和矣故郑康成有重上生法自黄钟生至蕤賔则阳反生上隂反生下六五而终矣其比次降杀之序可用以候气可用以制乐乃天然之法非巧筭所能为者且五声之本生于黄钟丝最多而声最浊则黄钟固为宫矣若五声旋相为宫则十二律皆可为宫也如大吕为宫则夹钟为商仲吕为角夷则为徴无射为羽黄钟为变徴矣十二律之囬旋固生生而不穷若徒以正法相生依正声而用则五音夺伦君弱臣强矣民尊臣卑矣若事物一切夺伦而无统矣故杜佑旋宫法于是有正声焉有子声焉正声用其全子声用其半庶几五声协比无相夺伦也如黄钟为宫下六律以正声应凡五惟变徴用子声耳以见黄钟为诸律之母有大君之象若他律为宫则下六律各不用正声应卒用子声减半法相应以见不敢正敌黄钟有隆杀之义焉然黄钟至尊或反见役扵他律者盖诸律当权用事则黄钟虽尊亦当降下以相从但不用正律耳盖正律非他律所可役使止可役使子律耳以见君有常尊也然旋宫之法正律亦用减半以应者盖宫常为君商常为臣角常为民徴常为事羽常为物子无过母之法臣无高君之理必用减半法以折之则清浊高下以次相比无夺伦之患所谓金声玉振终始条理也先儒不知此法故律声不谐古乐遂废要之郑康成之重上生杜佑之减半法真圆机之士非纸上之空言也
　　十二律上下相生法何谓夫妻子母
