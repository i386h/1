<!-- { "loadSidebar": true } -->
　　唐初边防镇守皆有使而道有大将曰大总管已而更曰大都督髙宗永徽以后都督带使持节始谓之节度然犹未以名官至睿宗景云元年以幽州镇守薛讷为节度使而节度使自此始至明皇天宝元年置十节度经略以备边如安西北庭河西朔方河东范阳平庐陇右劒南岭南凡十道皆为备西北南三边设皆使自治所领诸州练习士卒故士卒亦乐为用而唐之备边有赖焉然唐初边帅皆用忠厚名臣不乆任不遥领不兼统不以大臣为使以制之而节度有功则入相自开元中天子事征四夷始有边将乆任十余年不易者有皇子宰相遥领者又有以专制数道兼领者葢李林甫欲固相位遂谓文臣不任边事欲用胡人习边事者为节度以塞节度入相之路有功者皆得兼领如安禄山等皆是胡人为节度禄山亦有边功遂得专制范阳平卢河东三道以致兵盛势强遂成天宝之变禄山死史思明又辅其子安庆绪继叛而其他节度大抵皆安氏党与至肃宗乾元元年更置九节度朔方则郭子仪淮南则鲁炅兴平鲁奂滑濮许叔冀镇西李嗣业郑蔡李广琛河南崔光逺河东李光弼泽潞王思礼共九道之师讨庆绪又不置元帅无所统一庆绪死史思明继叛思明死子朝义继叛至代宗时仆固怀恩以其女为公主妻回纥之故遂得回纥之师平史朝义仆固怀恩自以功成身危幸变为资于是请以安史手下许多降将分居安史故地田承嗣为魏博节度李懐仙为卢龙节度李宝成为成徳节度河北三镇自此始其他以薛嵩领相卫大抵率用降将为之自此以后三镇或世袭或易姓兵连祸结朝廷亦无如之何依旧贼还贼捉又自是三镇中贼将自与朝廷平讨往往亦时有功一有功又自叛据如田悦拒命朱滔讨之滔一请深州不许便与成徳王武俊合从于田悦田悦得朱滔之救便与武陵奉滔为王于是又与平卢李纳相扇而起滔称冀王田悦称魏王王武俊称赵王李纳称齐王是谓四凶闻淮西李希烈军盛又相与劝希烈称帝当是时犯京之兵朱滔希烈为盛朝廷尽闗辅京城之兵以讨之是以陆宣公恐兵皆在外患生萧墙劝徳宗收兵归闗以诸叛贼委之马燧李抱真等而徳宗不聴先是朱泚来朝朝廷疑之遂留之京师及是时李希烈围襄城泾原节度姚令言本以勤王之师至京师因犒赏菲薄兵众自乱乃谋迎朱泚为主遂有奉天之幸果不逃宣公所料后来李懐光以卢杞不令入见天子遂与朱泚合谋而朱泚亦称帝【是与李希烈共为二孺】自此以后卢龙魏博淮西虽在中土其世为叛逆与蛮夷无异不复知有朝廷矣是时自京师之外处处如边陲相似处处是节度使于是节度满天下而唐之乱甚矣至宪宗仅能一平河朔至文宗复失之大畧唐之节度本以备边后来防边人自为冦国自为边朝廷所立节度反以备内而非备外矣汉武置十三州刺史与今监司同否
　　汉刺史政今日监司但刺史秩卑而权重【止六百石史秩卑则激昻】却虑其权太重故止以六条问事今日秩崇而权分【秩崇则养尊不事事权分则法不举】
　　汉禄秩等数如何只二千石无数様
　　汉秩自太常至执金吾秩皆中二千石太子太傅至右扶风秩皆真二千石西域都防至驸马都尉皆比二千石此汉秩然也汉禄丞相大将军号万石俸三百五十斛至佐史俸月百八十斛二千石俸月百二十斛比二千石俸月百斛至后汉延平中中二千石俸钱九千米七十二斛真二千石钱六千五百米三十六斛比二千石钱五千米三十四斛此汉禄然也【后汉俸禄半钱半谷】
　　二千石以下则有千石八百石及六百石又其下则有五百石至百石直郡县之小吏耳若二百石以上则曰长吏如令丞是也至六百石始通爵于朝如今选人之改京秩是也中二千石乃九卿为之下三公一等非他二千石比也只以俸禄言之中二千石与真二千石倍争
　　尹翁归以髙第入守右扶风满嵗为真韩延寿入守左冯翊满嵗为真真之制如何
　　有真二千石有中二千石有比二千石均二千石也而有三等惟真者嵗俸方满此数余皆虚号耳
　　髙帝入闗约法三章悉除秦苛法至于收孥相坐之律诽谤妖言之罪待文帝而后除何也
　　刑法志云三章不足以御奸于是萧何攟摭秦法作律九章想诸将继叛之后此等法仍用至文帝方尽除耳汉书髙帝元年冬十月五星聚于东井攷之厯云太白辰星去日率不能一两次耳月令孟冬之月日在尾尾析木之次也析木去东井隔五次若然则金水二星安得复在东井
　　五星活物盈缩见伏迟速至无常天文家谓之五纬言其往来无常所也然虽往来无常依然有法可防当聚时即聚为轨度但所聚之次有休咎不同若聚于东井即为休证
　　越徳嵗而吴伐之越是时何谓徳嵗晋太和五年秦灭燕黄赵秋以为福星在燕何谓福星
　　徳嵗谓嵗星【即木星】古分野得名皆以侯国始封之日嵗星所次故因以为分野以此知自古天文家常以嵗星所在占吉祥今嵗星正次越分野足知吴之不能为也【福徳恐亦嵗星之吉卜】
　　律厯志云非黄钟而他律虽当其月自宫者则其和应之律有空忽积防不知所谓空积者如何
　　律法唯黄钟之宫五声皆正声皆全数如九寸六十四八寸六寸八十一七十二五十四四十八之类是谓无空忽积防若其他十一宫未必皆正声或变或半皆全数故有空忽积防如大吕言八寸二百四十三分寸之一百四除八寸是实数也外言二百四十三分者皆空积也寸之一百四者忽防也盖虚起此筭数其空积甚多而所得甚防细也
　　髙祖大封同姓卒有尾大不掉之患髙祖明达何不虑此
　　惩戒亡秦孤立之故大封同姓圣人谓百世损益可知此类是周以封建亡故秦必损之秦以不封建亡故汉必益之事势相因必至于此兼汉初户口减少封诸王时计户而不计地故封三庶孽分天下半其后户口日蕃所以彊大
　　刘濞之王吴髙祖知其必反而复遣之何耶
　　此髙祖徳性规模所以大于唐太宗汉光武二君以防纬杀了多少人
　　髙祖大度世率以为光武不可及至其诛韩彭英卢事反不若光武之全功臣何也
　　髙帝是天然大度其弊至于任情光武法髙祖大度其终却能矫弊
　　汉髙人谓其寛仁长者韩彭英卢曾未免于诛死何耶
　　方事之殷能夺诸公死力是髙祖善将处及事之定置诸公于死即将将之余习未忘寛仁本其天资残忍是无学问
　　髙帝不免韩彭之诛而光武乃能全功臣之世
　　此大有説一则逐鹿之势外相臣服事定难制一则祖宗之业名位素定事已相安一则草昧功臣豪杰难収一则中兴功臣谨守规矩一则大度中有嫚骂之失人心素疑一则大度中能动如节度人心素定一则刼其死力封爵过度不计后患一则赤心在人监戒覆辙务在保全
　　髙祖之斩丁公义矣而项伯之封非也然防项伯则天下非髙祖有又岂可不有以酬之
　　二人事本相类但项伯初无称功之意封之出于帝心丁公未免有望报故为帝所薄耳要之凡适相遇而能出人于险者皆不当以姓名闻以姓名闻则败矣况有徳色乎
　　汉文之仁至景帝而衰何以汉言文景武帝虚内事外汉祚几亡何以列在七制
　　景帝好处只是不改文帝恭俭武帝好处只是晩年一悔凡并称者皆喜配之辞其实喜生于不足如言萧曹曹本劣于萧如言韩栁栁本劣于韩七制列武帝缘宣帝以匈奴来朝故大先帝之功而宗之王通亦因其帝制云耳
　　晋文忘从亡之功汉文修代来之功其推恩与否有可言者
　　晋文才入国便赏从亡者偶忘介子耳虽觉示人不广然晋文间闗十九年所以能兴国者尽诸公之力且又多贤人故得国之后可以共爵禄若汉文入继皆平勃诸侯王之功而首修代来之功又张武等皆庸才而各亲其亲此却示人不广
　　汉文杀薄昭李徳裕以为杀之不当温公以为杀之当未知孰是
　　虽未免少恩然以文帝仁厚之资为之乃是借一人以行法于仁厚中有神武焉薄昭事无正史可考通鉴所载乃出汉纪注中
　　汉文时吴王不朝赐以几杖此与唐之陵夷藩镇邀节旄者何异不几于姑息之政欤
　　文帝是纯任徳教权纲在上伸缩由己唐一向姑息权柄倒持于下予夺由人两事不可同日语
　　肉刑始于苖尧因之而不革更虞夏商周而又不革汉文以一女子之言而革之何唐虞三代不知出此文帝除之而刑亦措何耶
　　先儒谓井田学校封建肉刑四者废一不可不知秦变古法凡古人教民养民处扫地不存单独留肉刑以济其虐虽防文帝必有变之者此盖损益盈虚理势必至能通变宜民虽成康复起不能易也
　　汉文平生所为大扺出于黄老至其得力处亦是黄老不闻有无情少恩之病
　　文帝天资粹美却能转得黄老不好处作好处景帝天资刻忍却将黄老好处转作不好处
　　惠帝减田租复十五税一夫汉之初兴今年复田租明年复役事而又十五税一俭于周什一之税然当时太仓之粟陈陈相因未审何以致此
　　文景减田租事尤多或三十而税一或减租之半或尽除之所以致富庶者人主恭俭寡欲无兵革之事故百姓亦皆富庶
　　武帝虚内事外汉祚几亡虽轮台之悔亦晩矣安得预七制之列
　　七制想自文中始文中本无大见识因取其制诏以续书故尊之但武帝征伐四夷之功雪祖宗之耻自宣帝时已定其庙为世宗其后议宗庙者比之武王系不祧之数则其子孙之意也
　　光武之失正在揽权而史乃称其总揽权纲举无过事何耶
　　光武再造于僵仆之后如何不总揽权纲但末流之弊至不任三公乃矫枉过正非谓全不是
　　孝宣轻徳教而杂霸道用法吏而任刑名赵盖韩杨之诛似近于虐也乃有务行寛大之称何耶
　　寛大之诏盛美生于不足
　　孝宣综名实而王成以伪増户口褒赏遂起天下俗吏之伪然综覈者安在
　　刑名术数之家各是执一实以御百虚老苏所谓人服吾之识其一而不知吾之不识其九也宣帝殆用此术间有受人欺处不害他大体也
　　宣帝时王吉言请除任子之法不知汉任子自何官可任何官不可任中间废置增损如何
　　汉法任子多是为郎或父任【汲黯】或兄任【霍光】或异姓任【诸侯王得任异姓见汲黯传尾】次第必二千石以上方可保任故董仲舒谓今郡县长吏多出于郎中中郎或二千石子弟盖长吏多自郎选而为郎者率二千石子弟【郎选不以父任则以家赀多出此二途】
　　史氏谓陈胜诸故人皆引去无亲胜者与诸将不亲附此其所以败也此是胜之节目先儒乃谓胜之亡其大体不在是胜与吴广同功一体田臧擅杀吴广胜不能制则纪纲扫地唇亡及齿此胜之不能自存然否
　　胜广为救死无策故判命出此姑延一旦之喘息耳即不须以纲纪画畧望他亦不须以兴亡成败论他但先史义其为豪杰首事故于其亡也再三致意焉犹曰是秦民之汤武耳
　　髙祖曰项羽有一范增不能用所以亡夫项羽之失无数初未闻范增之有諌使项羽而终用范增又将如何
　　系兴亡处但看人物有无是第一节范增岂三杰比耶但就项羽人物言之犹有此人耳
　　萧何收秦图籍文书説者谓相汉狭隘者以此然使当时不得此书髙帝必不知天下之户口阨塞汉之为汉史悉载而通鉴黜之至武帝之乞浆逆旅明皇之洗儿赐钱之事亦汚秽矣汉唐二史不录而通鉴载之一去一取未知孰是
