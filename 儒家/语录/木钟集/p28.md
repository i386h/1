<!-- { "loadSidebar": true } -->
　　良之谋以子刼父崇之策以臣要君皆不可以为训故温公不取武帝防行自同匹夫明皇宣淫见愚降虏皆天夺魄可为后监故温公备录
　　丙魏优劣如何
　　以相业言之则魏优于丙以徳性言之则丙优于魏河南守吴公治平为天下第一班固何不录之循吏传又言吴公学李斯刑名安能为天下第一
　　文帝恭黙躬行不好刑名故一时人物皆笃实务内所以史无可书之事其学果为刑名与否则不可知然汉人物皆屈头担重担却不论他学术文帝本好刑名不害为仁
　　东汉黄宪或谓其资禀似顔子使其得圣人为之依归还如何
　　东汉人物大率尚名髙崇气节宪独冲然退然所以见者服其深逺恐亦是天资如此所谓得圣门学问未知其如何
　　贾谊请文帝兴礼乐易服色以其无周之文也仲舒请武帝损周之文致用夏之忠二子之言孰切时务
　　二子之言皆是欲时君反秦正朔建汉正朔其后当武帝太初元年始改用夏正建汉正用二子之言也昨观后汉赵苞守辽西遣使迎母而鲜卑入冦苞母见刼载以击郡当此之时忠孝两难将追战欤则疾视其母之死将就母欤则有亏事君之义如何
　　艮其背不获其身行其庭不见其人有时身在面前不曾见有时人在面前不曾见只为道理各有所止耳当赵苞之时见君而不见母诚秉此心有时邂逅可免葢致死则敌犹有所畏汉髙祖是但艮止之义不当如此计较耳
　　巫蛊之祸虽江充之譛亦戾太子矫制有以滋后来之变否
　　武帝求长生故猜疑太子太子通宾客故不受父命看史当寻脉理不可只据目下説
　　张释之为廷尉天下无寃民于定国为廷尉民自以为不寃若赵盖韩杨之死谓之不寃可乎或者説宣帝时廷尉不独一于定国虽不独在定国而定国坐视四子之死亦不能效张释之之守法如何
　　汉公卿有罪未必悉下廷尉自有诏狱多丞相御史大夫治之或下中二千石杂议廷尉所谓平者非必皆寛纵之谓刚不吐柔不茹者平也赵盖韩杨之死今作文人但浪説耳
　　天下之患莫大于本小末大周之内轻外重宜若难乆而卒绵逺汉之内重外轻宜若足以相制而犹有七国之祸何耶
　　周虽诸侯彊大犹能支吾数百年先史喻为百足虫所以难死者扶之者多也汉七国之祸亦自外重自此以后日轻矣
　　春秋之义不以家事废王事以汉丁鸿之就封为是伯夷不受国为非
　　伯夷处人伦之变当如此自处若无故之让则伯夷之罪人丁鸿所以得正也
　　汉髙祖为义帝发丧与曹操挟天子以令天下未审如何
　　为义帝发丧因人之短而执之挟天子以令天下负己之有而挟之虽皆诡之为名但一则豪杰起事举动光明一则奸雄不轨踪迹暗昧为义帝发丧无君之罪在项羽挟天子以令诸侯无君之责在曹操
　　义帝已立纵使羽不杀之下来汉髙将如何区处
　　要之天运在汉所以项羽自杀了义帝小人枉了做小人汉髙因之为资缟素发丧君子赢得做君子
　　阻三面而守之以一面东制诸侯此闗中之形势然汉髙道南阳过郦析以叩武闗而闗中无击柝之限既而从山东之师稍益以闗中之士固守谨闗而项羽围入之及其领汉蜀之封地形少痿矣乃由故道以定三秦之壤夫以天险不可升之势而楚汉分争之始或自东南而入武闗或自西南而扺陈仓或自东方而越殽函何耶
　　自古入闗有三道一自河北入为正道【项羽汉光武安禄山】一自河南入为间道【汉髙祖温檀道济刘裕】一自蜀入为险道【汉髙祖闗中由中道入巴蜀为汉王已而又从此路出定闗中诸葛亮亦从此出师】闗中虽号天险岂无可入之道苐不比他战场可长驱而进耳
　　巴蜀四塞非进取之地惟一江陵然诸葛亮不劝先主都之及闗公之危又不闻救之何也
　　江陵属荆州武侯首陈取荆州之策先主不能用其后争之于吴而不得吴止分数郡以与之至闗公之败并数郡而失之况得而都之邪况荆襄为南北咽喉在三国为必争之地乃戎马之场非帝之都也
　　蜀先主以国委孔明无言不聼伐吴之役先主诚失计也而孔明曽不以为非及其既败乃曰灋孝直若在必能制主上东行何孔明不能谏于知己之主而犹有待于孝直也
　　只缘孔明规模在据荆益方成伯业以荆州为必争之地争而不得后方悔耳
　　诸葛亮在三国时盖人才之巨擘也观其治国行师屡以无粮退岂其粮储赍备之不多耶岂其漕运之不继耶
　　蜀以失荆州欲出闗洛无路不免崎岖子午谷大散诸闗阨中运粮最难卒以此困
　　唐太宗规模不及汉髙祖何以见之
　　汉髙事事不能只有一个帝王器度本不拟到此地位自是天人推出来所以规模比三代太宗事事了得本是唐之第一君为其必欲做帝王不待天人自安排所以只做得魏晋规模只看建成元吉事
　　唐太宗恭俭不若孝文而功烈过之【范唐鉴】
　　三代而下英主无出文帝太宗止做得创业功臣君徳上可议处甚多不止恭俭文帝不是无功但当守文时故不以征伐显耳太宗只是削平荡定之功而徳在人心处少
　　唐太宗诛髙徳儒之谄谀薄宇文士及之不忠岂不知奸邪谗谄之士不可厠文墨议论之臣而定十八学士之选而许敬宗之奸独录而不弃何耶
　　知人甚难太宗不但失于许敬宗以李勣可任大事此失之尤者
　　范唐鉴讥太宗曰陷父之罪胁以起兵古人行一不义而得天下弗为也太宗终守臣节可也愚厯观唐史隋炀帝既遣江都之使唐髙祖不宜坐处夷灭况大业之末生民涂炭太宗茍不为此必无以济苍生之困范氏正大之説果可用否使圣贤处此当守臣节乎将权以济事乎
　　孤隋之暴何止桀纣若欲行汤武之事但当正名吊伐不当自陷于盗贼之地而胁以起兵以斯举事是以乱易乱也大桀小桀也惜乎太宗有济世之志伤于欲速迫切反以堂堂礼义之师自陷于乱臣贼子之伦乃是将官盐作私盐卖了世上有理明义直之事只为学术不正举动不明便坏了事体
　　唐明皇开元天宝之治何始之不克终耶
　　开元之世乃无妄之时虽四夷时有不靖乃无妄之疾缘小人以边功动之致令边衅一开生出万端病痛乃无病服药之故
　　晋殷浩谢安少有重名方其隠而未用也人皆以公辅期之或曰深源不起如苍生何或曰谢安不起当如苍生何及其既用也谢安却苻秦安晋室功业亦可无负而殷浩举兵北伐师徒屡败桓温因朝野之怨而废之如弃草芥夫人之拟二子则同而二子事业何其相逺
　　东晋诸贤大抵务养名节不务实用幸而成功则为谢安如其无成则为殷浩然安能矫情镇物浩则遇事周章较是输他一着也
　　桓温伐秦至灞上伐燕至枋头父老皆有复见汉官威仪之叹而温志在鸿鹄遂以失之其后刘裕既入秦亦有南顾心遂为赫连所夺其罪与温一也虽然自古南北分争若隋若我宋皆以北而并南未能以南而并北方者也岂亦事势使然固不可尽罪二人乎
　　邵康节云天下有道地气自北而南天下无道地气自南而北南方非不可用但多非文明之时耳
　　商君初变法秦民不悦言不便者以千数令行之后秦道不拾遗乡邑大治秦民后来言令便请问其故
　　始言不便犹是三代直道之民终复言便则战国刑戮之民矣不下毒手如何得他合口当看商鞅行法始末秦谪戍法先发吏有谪籍及赘壻贾人又父母有市籍者所以重困商贾何故
　　秦自商君立法欲民务农力战故重耕战之赏以商贾务末不能耕战故重为谪罚以抑之所以立致富强秦焚书坑儒如何却犹有三老以掌教化而二世犹召博士诸生问状耶
　　秦虽无道人心道理自不可泯虽纵作横作灭不得许多道理圣人所以言继周之后百世可知
　　汉史上自天文地理下至沟洫刑法皆为立志而选士之法最为近古何乃不为立志
　　汉书缺处典兵无志选举无志为太史公未作得此二书故孟坚因陋就简
　　太史公作史记上自唐虞而八书之作止言汉事班孟坚作汉史合纪汉一代事而乃作古今人表
　　八书未必皆言汉事独平准书专言武帝其赞却説古今汉志虽为一代作然皆自古初述起独古今人表专説古而不説今自悖其名先辈尝讥之中间科等分别人物又煞有可议此却班史之赞画蛇添足
　　太史公之号或以为武帝所置或以为东方朔尊美其书从而加之或以为迁尊其父其説孰是
　　太史公是掌律厯之官本传谓典天官而迁亦谓文史星厯近乎卜祝是太史掌汉律厯可知居史官之太史令迁尝为之位在公卿之上虽未可知但自来厯官居卿以上底令虽非卿而位比于卿其他不足论公特其子尊之耳
　　史记云孔子堕三都攷之经传堕郈堕费固有之矣而围成则不克成功未尝堕也况成出于鲁定自围非孔子也兼左氏亦曰将堕三都未实其言史记果何所据而言耶
　　尝闻之晦翁云斯至是始觉遂不肯堕成使齐不归女乐则成亦堕矣
　　贾谊陈治安策论民俗奢侈盗贼乘时而发夫文帝躬修黙移风易俗以谊言观之所谓移风易俗者安在
　　谊煞有疎密太过处唯文帝能受尽言史臣谓谊之言亦畧施行文帝风俗好处谊不为无助
　　良平汉之功臣也十八侯之次良平何以不与髙后四年差次功臣其位愈下何欤
　　汉封功臣其盟誓之辞曰非军功不侯于军功中又三事最重一曰从起丰沛二曰从入闗中破秦三曰从定三秦十八侯位次全论此三事良平皆后附【良虽从沛公但其时自有故君韩氏】所以不在此数又良平皆帷幄谋议而不履行阵所以诸军功者率在先
　　黄老清净无为之学也申韩之学出于黄老流入于刑名惨刻前辈谓无情之极至于无恩然否
　　才无情便无恩意脉如此
　　髙帝只因请苑事便疑萧何欲置之辟光武于冯异或譛其威权太重百娾归心而帝信之愈笃何髙帝之介介于其小而光武乃释然于其大
　　髙帝因诸将而疑元臣光武鉴往事而全功臣
　　汉有中朝不知昉于何时孟康于刘辅注曰大司马左右前后将军侍中常侍散骑诸吏为中朝【堂上推云】皆加官于正官衔上带此之谓加官然则辅系狱中朝官上书论救而光禄勲太中大夫皆预及谨咸拜光禄大夫给事中翟方进奏咸【云云】不当防方正举备内朝官则又孟所注有不同者
　　中朝想古燕朝【谓之内朝】中间官职谓之中朝皆给事于中者也光禄大夫给事中皆加官出入内朝之燕私者也汉时犹以士夫为之至唐则全用宦官矣【可看百官表】萧何未央之营前殿建北阙周匝二十重九十五步街道周回七十里台殿四十三所宫门闼凡九十五壮丽如此宜高帝之所以怒温公讥其非元城乃以为萧何坚汉高都长安之深意当从何説为正
　　高帝都闗中之意犹豫未决盖嫌残破故也何大建宫室以转其机至其自夸壮丽今人皆知其无识不知何不欲以据形势定根本正言于高帝恐费分疎姑假世俗之言以顺适其意【与买田宅自汚意同】
　　高帝为义帝发丧
