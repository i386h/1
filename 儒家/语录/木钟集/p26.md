<!-- { "loadSidebar": true } -->
　　汉史上而天文地理有志次而礼乐刑法有志又次而食货沟洫有志选举大事也而史独无志焉意者科举未立流品不分取士之路广禁网疎阔故史无得而志焉今考之纪传侯王将相有辟举若给事舎人之类郡国有察举即孝廉是也朝廷有特举若贤良方正茂才异等之类而又有举于太常受业者为博士弟子即明经是也其他任子杂流不与焉夫汉自文帝十三年始有选士之诏当是时或家贫无行不得推择为吏或万家之县犹不能举一人以应令是时乡里之公议犹明士犹知自重难进朝廷选士犹未有成法也至武帝元光元年因董仲舒建议始令郡国举孝廉嵗各一人于是立为定法限以人数然当时犹有阖郡不荐一人者至勤诏书督促【元朔元年】由是不举孝有论不察廉有责可见士安于乡闾无求举覔举之事大抵察举一科惟施于郡县吏汉以文吏立国故士皆从于郡县小吏进才经部刺史二千石察举则以次迁为令长又次迁为守相骎骎公卿显官皆从此途出往往养廉逺耻之意多而偷合茍得之行少虽不通于儒术而亦不失为节义有守之士所以文景武宣之世人物皆有实用之才往往多从察举出若夫太学明经之士其不逮察举逺矣自武帝立五经博士于太学置弟子员五十人使士咸得诣太常受业一嵗一课通一艺者授文学掌故不能通艺者即行罢黜其后公孙起自儒生始为其徒开升进之路遂以为补文学掌故者厌薄流滞不足以兴起士风于是大而九卿之卒史小而郡县之卒史自明经选者皆得补而为之夫卒史文法小吏耳由明经入仕而反使为文吏若小贬矣然汉法贱经生而贵文吏故自文吏出者皆荣进之路是以终汉之世利禄之门开奔竞之徒盛而公卿宰相彬彬多文学之士若张禹孔光之徒皆持禄保位患得患失之士要其蛊坏儒生之心术多矣吾故曰汉选举之法虽无其志而得士为最多者莫盛于郡国察孝廉一路若太学明经之选则又其次也
　　汉职官志皆袭秦旧如三公尚书皆秦官三公自立国之初已置而尚书特始于武帝之时尔三公号无不统事皆决于三公而三公之秩万石也宣帝时张安世以车骑将军霍光为大将军领尚书事则知尚书乃典职枢机与三公等后汉和帝时邓彪领尚书事位在三公上以此言之尚书当与三公同其贵而秩直二千石耳若曰职轻权重则是尚未能与二千石比秩而反在三公之上何耶
　　尚书乃内庭之臣与尚衣尚方尚符玺等同流所职乃郡国防计图籍等书或内外奏疏本是猥屑之职在人主左右供顾故属于少府多是外戚及子弟浊流为之然以其亲近至尊为人主私臣号为职典枢机故自武帝后其权寖重往往诸将军领之故凡以大将军大司马领尚书事则权重于三公而丞相始为具官矣尚书如何敢比三公但以大司马大将军之名则始为重矣尚书在文景以前不多见是时内庭之权未重自武宣以来其权始重率以外戚【霍光诸人】及列侯子弟为之【张安世】士大夫鲜有出此者至元成以后始用儒生故博士选三科其髙第者为尚书始有正员由是张禹孔光皆以师儒入典枢机多者至十余年养成王氏之祸其狼狈甚于云山恭显成帝建始四年罢中书宦官初置尚书员五人注云常侍尚书主丞相御史事二千石尚书主刺史二千石事户曹尚书主庶人上书事主客尚书主外官事此汉旧制是为四曹成帝增三公曹主断狱事是为五人
　　汉鬻爵之法
　　汉初卖爵入粟不入钱卖爵不卖官在文景时可攷至武帝不卖旧爵别立武功爵此乃前术穷而更新一法到此时入缗钱矣爵与官俱卖矣此五大夫有为吏先除之法岂不是连官卖了一夫之爵直钱若干今不可攷其级爵止卖十一级千夫爵是第七级得除吏第九级则免徭役未知是否又云茂陵书只载十一级其余不见【十九级是闗内侯二十级是通侯】
　　考儒林传公孙新学法
　　初太常制法其制有四置博士弟子则择民间议状之端正者补之其郡国县官有可取者取之受业亦如子弟至于一嵗攷课能通一艺者补文学掌故而髙者则为郎中且掌故之职不一有太常掌故有治礼掌故有太史掌故有文学掌故要之皆属于太常也而又有州郡文学掌故之为官其职之留滞甚多其阶之迁转甚缓通经之士得由郎中而进者皆是右职得为掌故者皆是滞选葢汉世士大夫除军功外多从刀笔吏出而儒生率郁滞不得进于是公孙有优掌故之请焉太常中治礼文学掌故凡其秩之比二百石及吏百石之能通经者补左右内史大行卒史秩之比百石以下者补为太守之卒史太行卒史即九卿之官卒史犹今堂部令史也太守卒史犹今日孔目官是也至于人众而额少不足以容之又就文学掌故中选其优者攒上一等补九卿郎中二千石待阙椽属其次补郡椽属卒史椽属虽非清选却是仕途捷径自是公卿大夫彬彬多文学之士矣而儒生之心术亦自此而坏班固以为利禄之涂开者盖自公孙始
　　汉武帝命唐都洛下闳推算星厯以为合于夏正改用太初厯按自黄帝以前调厯有上元太初等厯今以合夏正而用太初厯然则夏亦用太初厯乎否也【前厯太初既在四千六百十七嵗之前是洪荒时节】
　　厯家推上元太初谓四千六百十七嵗已尽都无丝髪余重新起厯是时定十一月甲子朔旦夜半冬至定日月如合璧五星如连珠乃新厯之第一日故谓之厯元汉元封七年适当其时故改秦厯用汉厯改秦正用夏正非谓夏亦然也
　　云台二十八将凡有功佐汉者咸取焉马援以椒房不与何谓也而来歙有平隗嚣之功何独不预
　　麒麟功臣史谓以黄霸于定国夏侯胜诸名卿犹不与可以知其选矣此语有味安得人人而及之但马援以椒房之亲不得与此却有意于公未为适义理之正霍光不害为麒麟之首
　　汉宣帝之麒麟阁明帝之云台二十八将及唐太宗之十八学士凌烟阁皆所以图画功臣也惟观汉之人主务实不务名唐之太宗务名而无实以许敬宗之奸佞而与十八学士之选以侯君集之小人而与凌烟之数皆失实也不然汉唐之皆有得失否
　　此未免以成败论所可论处者亦多却不只在二子二子不足为轻重唐学士之选即淮南王安之招致宾客羽翼既多便有相轧之势凌烟虽祖麒麟云台然汉时却有教化之意寓其间如以苏武而预麒麟以马援而不与云台此殆有深意唐则无之
　　唐百官志宰相之名学士之职如何
　　唐世宰相名甚不正汉有相国丞相之名唐不设宰相之名其意本以重宰相不轻授人遂以三省长官中书令侍中尚书令【唐太宗甞为尚书令后改其名为仆射】为之其后中书令侍中尚书令不除遂有他官假有参议参【阙】　　　为宰相者如杜淹以吏部尚书参议朝政魏【阙】
　　参预朝政于是宰相无一官不可为在太宗时【阙】宰相者其后以宰相名号不一遂有同三品同平章
　　事之号夫既曰同矣依旧不曾有正相至明皇开元以后又欲重宰相之权而使兼领他使时方用兵则为节度使时方崇儒则为学士时急用财则为盐铁转运使又其【阙】　　　资库使其意本欲重其权殊不知宰相无所不统今乃下行有司名为重而实轻之要之唐宰相之名其初本欲重之而不肯轻与而其后遂至于无宰相而他官皆得以为之又其后也至于无人不可为宰相又其终也宰相兼领他职无异于有司是以终唐之世竟无真宰相其弊皆起于宰相之名不正耳至于学士之职尤为非正大率制诏诰命合是中书舎人为之若夫学士名官本以备游宴之选供翰墨之娯如汉朱买臣东方朔之辈正是相从于文墨宴游之末不干预机务犹未为失自太宗时崇瀛洲之选犹止以备燕见又文书诏令自是中书掌之其后时召以草制犹未有名号自北门学士立于干封以后则学士之名寖重至宗又置翰林待诏掌四方表疏批答应对则学士预政渐始于此既而又以中书务剧乃选文学之士号翰林供奉与集贤学士分掌诏敇至开元二十六年又改翰林供奉为学士别置学士院至与宫妃相与往来专掌内命为天子私人凡拜免将相号令征伐宣麻制敕皆由此出于是以学士为内制中书为外制凡大除拜皆出自内制百官告词则出自外制彼学士既得以侵中书之事于是进退人才机务枢密人主往往与之较量始干预朝政事权日重而学士之权至号内相范唐鉴所谓中书门下出纳王命之司也故诏敇行焉明皇始置翰林而其职始分既发号令预谋议则自宰相以下进退轻重系之矣岂特取其词艺而已哉其説极是要知唐学士之职其初来本是供宴游翰墨而终至于干预政事又其后也宰相进退亦出其手终唐之世委任失人而王伾王叔文李训郑注之徒皆得以窃国家之柄其弊皆自明皇始
　　唐制十八道节度其后号九节度其后河朔三镇及四凶二防之乱可攷大畧
　　明皇天宝元年置十节度经略使以备边曰安西曰北庭曰河西以备西边曰朔方曰河东曰范阳以备北边曰平庐以备东边曰陇右曰劒南以备西边曰岭南五府经畧以备南蛮节度之立其初固止于防边十道耳自安禄山之乱则内地始置九节度以讨之曰朔方【郭子仪】淮西【鲁炅】兴平【李奂】滑濮【许叔兾】镇西【李嗣业】郑蔡【李广琛】河东【李光弼】泽潞【王思礼】河南【崔光逺】内地之置节度其初犹止于九道耳自朱氏之倡乱中原也则自国门之外皆方镇矣葢其先也欲以方镇御四夷而其后也则以方镇御方镇十道既已兆乱则内地必置九道以除其乱九道又兆乱则闗外近郡又不得不置矣至代宗广徳元年以田承嗣为魏博节度李懐仙为卢龙节度李宝臣为成徳节度是谓河北三镇各有其地其风俗犷戻过于夷狄吾知其河北之地非复朝廷有矣至于大厯九年相推戴而谓之四王朱滔称冀王田恱称魏王王武俊称赵王李纳称齐王李希烈又以淮西称帝朱泚又以闗中称帝裂土假王者四凶滔天僣帝者二孺纷纷借借不知其几也盖唐之乱非藩镇无以平之而亦藩镇有以乱之其初跋扈陆梁者必得藩镇而后可以戡定其祸乱而其后戡定祸乱者亦足以称祸而致乱故其所以去唐之乱者藩镇也而其所以致唐之乱者亦藩镇也试以其一二论之安史之乱怀恩平之也而留三镇以遗患者亦一怀恩也将兵至京师冒雨寒而来姚令言之功也而所以迎朱泚而趋京师者亦一令言也擒子期破田悦者李宝臣之功而释承嗣以为己资者亦宝臣也卒至于终唐之世莫敢谁何者由三镇始也
