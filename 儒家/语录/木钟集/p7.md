<!-- { "loadSidebar": true } -->
　　凡说所乐在道以道为乐此固学道者之言不学道人固不识此滋味但已得道人则此味与我两忘乐处即是道固不待以彼之道乐我之心也孔顔之心如光风霁月渣滓浑化从生至死都是道理顺理而行触处是乐行乎富贵则乐在富贵行乎贫贱则乐在贫贱夷狄患难触处而然盖行处即是道道处即是乐初非以道为可乐而乐之也故濂溪必欲学者寻孔顔所乐何事岂以其乐不可名使学者耽空嗜寂而后为乐耶濂溪以此防化二程二程因此醒悟后却一向不肯说破与学者至今晦翁亦不敢说破岂秘其事谓不可言传耶盖学者才说此事动口便要说道谓道不是固不可但才说所乐在道以道为乐则又非孔顔气象惟知孔顔乐处便是道道处便是乐则徳盛仁熟之事也要知顔子之与诸子但有生熟之分耳工夫生则乐与道为二不妨以此而乐彼及工夫纯熟之后则乐与道为一自不可分彼此矣前贤不肯说破此事正要防人语下气味生熟耳
　　顔子不迁怒
　　见义理而不见血气故怒所当怒而不为血气所使三月不违仁内外宾主之辨莫是顔子于仁常在内为主人翁而诸子于仁常如宾客或出或入
　　来意得之今还欲为主耶为宾耶先儒提出此语正欲学者扪心猛省若是为客乍入复出则为无家之人将来必大可哀
　　南丰云有知之之明而不继好之未可也故加以诚心好之有好之之心而不能乐之亦未可也故加之至意以乐之用工夫却在诚心至意上否
　　此用论语意致知上发源皆先儒所不道南丰屡屡言之度越诸公逺矣但其说乐处语不莹耳乐者极至之意是他知好工夫到后自见此境界耳若用一物以乐之即非所以为乐
　　志于道一章古者八岁即教以六艺之事明为学之所当先也今于此章末言之而朱子复以为学者于此当求其先后之序轻重之伦似以艺为可后抑志道据徳依仁是大学之事而游艺乃大学之极功邪
　　此却有首尾本末与前章别教之六艺小学之初事游于艺文成徳之余功小学之初习其文成徳之游适于意生熟滋味迥别
　　志道据徳依仁不知志据依如何用工夫道徳仁又如何不同
　　志于道是一心向圣人路上行欲学做圣人事据徳即志道工夫既成凡向之所志者今则实得于已如有物可执据然依于仁则据徳工夫既熟天理与心为一不可脱离于片时如衣之在人身不可脱舍也只是一个做圣人之心但初来生而后转熟初来犹是两片后来方是一物耳
　　圣人从容中道似若无过孔子自谓学易而后无大过若未学易之先亦尝有过来
　　谓圣人无过此浅学之谈圣人一生学问未尝自说无过至此境界方言无大过犹似有小过在虽是谦辞然道理真实无尽期说者当防此等为圣人气象
　　子以四教文行忠信
　　分作四者何难不识字人亦能之但作工夫人要见四者着落知道平日所学所行总是主忠信自是拍开不离也
　　子曰徳之不脩至不善不能改中庸言自诚必先学问而后力行大学言明徳必先于格物致知而后诚意正心是则博学诚入徳之门今此章首脩徳而迁善改过等事又反在脩徳之后似若无统何邪
　　脩徳讲学迁善改过四者明如日星不用无端缴绕只合逐条逐件自勘当已身从头做去也得从尾做去也得中间起头亦得
　　兴于诗立于礼成于乐其先后次序孔子不特教人如此他日亦以此教其子集注云按内则十有三年学乐诵诗二十学礼论语则先诗礼而后乐内则先乐而后礼
　　此章非为学之序乃论其终身所得之先后也学之序当如内则至其将来得力处其先善心兴起是于诗上得力其次操守植立是于礼上得力至末梢徳性纯熟是于乐上得力
　　可以托六尺之孤一章
　　托孤寄命如汉之霍光可以当此至于隂妻邪谋纳女为后大节处却被人夺了大节不夺如汉之汲黯可以当此然其好游侠任气节面折不能容人过合已者善待之不合者弗见人亦以此不附焉耻公孙张汤位居其上却又做不得托孤寄命事惟诸葛亮可以当此两件霍光而不毅汲黯毅而不
　　危邦不入乱邦不居有道则见无道则隠使衰乱之世皆如此则兴天下之治者谁邪
　　人有不为也然后可以有为
　　民可使由之不可使知之
　　谓政教号令但能使民由行于中不能使民洞晓其理非不欲使之晓也势有所不能故曰百姓日用而不知夫子称泰伯曰民无得而称焉称夷齐曰求仁而得仁孟子所谓好名之人能让千乘之国泰伯夷齐亦岂好名乎
　　泰伯谓之至徳夷齐谓之仁皆是发于中心恻怛之诚无一防世俗计较利害之私吾友以好名疑之得非以俗心观圣贤乎学者有千种病好名是第一种只此分君子小人不可不检防
　　毅二字愿详为讲解
　　则心量洪大犹车之可以任重毅则志气刚果犹车之可以致逺而不毅则不能致逺毅而不则不能任重必任重致逺方可为车必毅两全方可为士未可与权汉儒以反经合权故有权变权衡之论皆非也权只是经也既不反经何不言权
　　权者经之对经犹秤衡权犹秤锤秤衡一定秤锤无定所以随时取中者也为后人多错用权字一切以反常为权权而不失于正是权之本义故伊川矫正之而指权为经虽言语少过要之权而不失其正虽权也犹经也晦翁已微辨之
　　不忮不求何用不臧晦翁何以知为孔子引诗以美子路愚谓此与衣敝緼袍自是两章此两句特是子路雅好诵之故夫子以为是道何足以臧非孔子引之也
　　若子路雅诵此诗即与三复白圭无异而孔子抑之可谓不成人之美矣又不知此章何故在衣敝緼袍之下记事者乃无法度如此请归与尊翁讲之老夫诵师之言亦未能无失且龂龂自守耳
　　盖子路好勇必无忮求自足于此而道之故孔子因其无日新之功而进焉
　　意必固我四者一节似重一节自始于意而至终于我则私意做愈深集注乃云至于我而又生意发明始终循环之义未晓
　　且就四字各防认得头面定后方防他相因处
　　衣敝緼袍一章子路不以贫富动其心而可以进道如此至于在陈絶粮如何便愠见
　　子路与朋友共不忮不求于名利得失事已豁除了子路终身诵之而子曰是道也何足以臧便见圣人会煅炼人如石匠下铁锥相似子曰富与贵是人所欲也上一段只欲审富贵安贫贱是取舍之分明下一段造次颠沛必于是是存养之功宻子路不以富贵动其心虽是明得取舍至于絶粮是逆境事非乐天者不能处此子路处不得是存养之功尚未宻也颠沛处却又违仁横渠云仲尼絶四自始学至成终竭两端之教如何
　　据横渠此言谓此是教学者之法虽始学之人便当以此教之他日作圣之功亦在此圣人之教无有不该贯首尾者所谓彻上彻下语也
　　后生可畏集注谓焉知其将来不如我之今日乎不知夫子把自家做甚底地位令学者及时自勉以致此乎
　　人皆有作圣之资圣人直是如此防待也
　　孔子从先进无取于文也然周监二代之文夫子又欲从周
　　先进即周家先辈行礼人【如周召之类】周末文胜寖失周公制礼之意已非周公之文矣从先进者正是反本复始从周公之文也
　　顔渊死门人欲厚葬之集注云丧具称家之有无而厚葬之不循理也孟子以后丧逾前丧乐正子前士后大夫之论是矣而曰贫富不同窃以葬礼自天子达于庶人必有等差当视义之当否可也今母乃有遗论耶
　　丧礼固有分亦须兼称贫富固有分虽得为而贫不能举礼者故古人但云称家之有无分不得为者不在此限惟孟子两言最尽不得不可以为悦无财不可以为悦
　　晦翁谓幽明终始无二理程子谓昼夜死生之道意者此理非有二涂所谓一而二以幽明终始言之二而一盖死复生生复死人复为鬼鬼复为人如昼夜之循环
　　气聚则始而生气散则终而死聚而生者为人散而死者为鬼有聚则必有散聚散本一理也原始而知其所以生则反终而知其所以死所谓一而二者聚散本一气分而为聚散耳所谓二而一者虽分而为聚散其实一气耳惟其一而二故有生必有死惟其二而一故知生则知死
　　鬼神之事以为无邪则四时之祭祀皆可无也以为有邪则事死如事生事亡如事存温凊甘防之奉不可一日无也
　　此浅学浪问鬼神乃二气之屈伸二气有无时否鬼者隂之灵神者阳之灵在人之身即为魂魄人死则魂升魄散虽散于无有然生气之分于子孙者即其气犹在也故其子孙贤者之死而致生之则其鬼神不贤者之死而致死之则其鬼不神
　　子路曾晳冉有公西华言志夫子独与防程先生曰孔子与防盖与圣人之意同便是尧舜气象又曰曾防狂者未必能为圣人
　　凡狂者志髙而行不副谓其志髙故见大意而圣人与之谓其行不副止于见大意终不入圣人之室
　　集注程子与防是尧舜气象子路只不达为国以礼道
　　【阙】


<子部,儒家类,木钟集,卷一>
　　之矣
　　克己复礼己私克去则天理自明又何待礼邪莫是克己之后尽着得工夫
　　今释子作家有能克己扫除得空尽只是不复于礼圣门克己工夫事事着实不是将天理自明都麄瞒了克己复礼集注谓私欲浄尽天理流行如此积累工夫如何一日克己复礼天下便能归仁
　　此语是趱趣顔子当下便勇猛用功不可只问人面商量为之在我而已我能一日勇猛直截扫去己私复还天理即仁便归我言天下以仁而归我非天下归我之仁顔子是阳明燥性人故说得此语余子领不去顔子未至于圣人处犹是心麄
　　心麄谓未能纯体光明犹有黒暗在里有一分黒暗便损一分光明有二分黒暗便损二分光明顔子心境已七八分光明但犹有一二分暗处故言犹是心麄言不顺则事不成刑罚不中未晓贯通意如何
　　言不顺如以子为君以父为臣称呼不顺既不顺故事实俱碍谓之君者不成君之事谓之臣者不成臣之事君不成君臣不成臣则事事失序物物不和更复说甚礼乐既无礼乐则七颠八倒有甚是底宜刑罚不中而民无所措手足
　　如有用我者期月而已可也三年有成善人教民七年亦可以即戎如何
　　布置纪纲一年可办风行俗易须待三年善人功用较迟些然亦不害为善政也
　　乡党称弟宗族称孝乃在行已有耻之次何耶
　　士者男子壮烈之称论语凡说士处多主节槩而言如孝弟称于乡党此特一乡善人于士义未也
　　樊迟游圣人门而问稼圃志则陋矣然古之圣贤若大舜伊尹皆躬稼畎亩习农圃事何圣人深斥樊迟
　　遇此时则习此事游圣人之门所学者何事
　　邦有道危言危行甯武子仕卫文公有道则无事可见成公无道则能尽竭心力不避险难以保其身
　　甯武子乃圆机之士非有危言危行此事叔向近之夫子请讨陈恒窃意天子讨而不伐诸侯伐而不讨夫子莫是使哀公请于天子而讨之耶
　　圣人作事名正言顺不应以燕伐燕
　　胡氏云春秋之法弑君之贼人人得而讨之仲尼之请讨陈恒此举先发后闻可也然孔子当时致仕居鲁不审果可以先发后闻耶
　　上必告之天子下必告之方伯内必合君臣之谋圣人举动必不轻锐
　　髙宗谅隂三年不言夫子以为古之人皆然彼士庶人无人以摄事虽欲不言得乎
