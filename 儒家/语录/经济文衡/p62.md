<!-- { "loadSidebar": true } -->
　　伏覩夲军今为久阙雨泽早田旱损己依准令式具状奏闻讫照得夲军地荒田瘠税重民贫昨于乾道七年曾遭大旱伏防圣恩放免夲年夏秋二税钱米绸绢共八万六千三百二十贯石匹又诏夲路监司应副军粮米四千石拨到籴军粮米钱九千余贯并拨夲军未起米三万一千七百余石夲年借兊过乳香度牒钱一万余贯凑籴军粮支遣官兵及拨到赈粜米五万石又拖欠两年上供折帛月椿等钱共九万三千四百一十六贯石匹两然后遗民复得存活以至今日今兹不幸复罹枯旱之灾又防御笔深诏守臣精加祈祷而某奉軄无状无以感格幽明祈祷两月殊无应效今则早田什损七八晚田亦未可知正使幸得薄收其数亦不能当早田之一二访问耆老皆云乾道七年之旱虽不止于如此然当时承屡丰之后富家犹有蓄积人情未至惊忧又以朝廷散利薄征赈给之厚而人民犹不免于流移殍死闾井萧条至今未复况今民间蓄积不及徃时人情已甚忧惧目下军粮便阙支遣计料见管常平米斛斗亦恐将来不足赈济支用若不沥恳先事奏闻窃恐将来浮殍之祸及他意外之忧又有甚于前日除已具録奏闻许依分数放免税租更令转运常平两司多拨米应副军粮凖备赈济【南康申省状孝宗朝】
　　乞倚阁夏税
　　事目见前
　　此篇专乞以人户未纳夏税钱帛权行倚阁
　　某昨为夲军今年灾伤至重奏截防两年上供米斛已防支拨淳熈六年未起米五千石充军粮及赈粜等支用夲军除已防禀施行讫今来检放旱伤秋苗通计不止七分除已一靣攅具奏闻外窃见夲军今年所理夏税縁自省限起催以来即苦旱干人户车水救田日不暇给忧劳愁叹寔与常嵗不同遂不敢严督诸县依限催理只令劝谕人户自行输纳至今截日方据纳到绢九千四百匹钱一万六千七百三十五贯二百五十九文省其绢一靣支装起发所有见钱窃縁夲军别无储积可以赈粜不免擅行兊借并未起淳熈六年折帛钱七千三百一十九贯二百九十六文省通前两项共钱二万四千五十二贯五百五十文省趂此米价未起之间收籴米斛约计可得一万一千五百七十余石赈粜饥民却俟粜毕收簇见钱节次起发其余人户所欠钱绢数目尚多而民间自今以徃饥饿寒冻之忧日甚一日渐次无力可以供输某诚不忍更行催督以速其流离转死之祸除已具録奏闻乞赐许将夲军今年人户未纳夏税钱帛权行倚阁令候来年蚕麦成熟却随新税帯纳庶几饥馑余民得保生业不胜万幸【同上】
　　乞拨两年苗税
　　事目同前
　　此篇乞截留米斛外更令帅漕同相度应副
　　某昨曾具奏及申尚书省约计夲军今秋放旱外三分苗米一万三千九百五十五石及去年零欠纲运米五千余石乞赐截拨下夲军充军粮支遣今续据管内三县申到检放寔数多是全户干死所伤不啻八九分若依元数必取三分苗米即恐人户无从输纳必致逃移其去年残欠初意亦候今冬催理填纳今既灾伤如此亦非并督旧逋之时以此计之即某前奏所乞两项米数正使便防圣恩许赐截拨然皆已难作十分指凖若更未防哀怜则其狼狈又将有不可胜言者葢尝窃谓有军则粮决不可以不足既旱则税决不可以不放此二者皆必然之理也但在今日欲取足军粮则民已无食更责其税必有逃移死亡之忧欲尽放民税则有军而无粮民亦将有不能保其安者二者之为利害其交相代又如此然就其一端而论之则阙军食之祸浅而易见不放税之祸深而难知故今州县之吏不过且救目前为应文逃责之计掩蔽灾伤阻遏披诉务以饷军不阙为先务至于民不堪命而流殍死亡皆不暇恤殊不知民既死徙闾井萧条田园芜没或数十年而户口赋税无以复于其旧则其所失比之全放一年之税何止倍蓰且如夲军乾道七年嵗尝大侵流殍满道至今十年而流离尚有未安集者田土尚有未开垦者今者不幸复遭此旱计其分数乃或甚于彼时民尚无以为食若复责以输纳租税将来之患必当有甚于前不知更费几年工夫可得复似今日此尤不可不深虑者也然非朝廷察此利害之几有以给其军食使之得以尽实检放而无乏供之患则难知之深害未弭而目前立至之祸已不可免此某之所以不敢避僣渎之罪复论前奏之未审者仰冀钧慈深加怜察特赐敷奏且依所乞截留两项米斛外更令帅漕两司同共相度别行应副则阖郡军民死生而骨肉矣如防留念更望早赐行下以安其心某无任皇恐俟命之至【南康申省劄子】
　　先生自淳熈己亥三月到任庚子夏四月会诏监司郡守条具民间利病遂上疏言天下之大务莫大于恤民恤民之夲又在人君正心术以立纪纲尝具奏乞蠲减星子县税又申泉司为三县减科纽木炭钱嵗为二十缗大旱盛暑中祷祠山川却葢暴露蔬食逾月恐惧忧劳无顷刻暇引咎自劾秋旱甚约苗失收什八以上乃竭力指画为荒政备首谕民无流移以待赈恤会诏江东帅守恤民隠决滞狱以消旱灾且颁劝分赏格因即二事推广具奏复奏请截留纲运常平两司钱米充军粮备赈济申严隣路断港遏籴之禁而通访客舟选官吏授以方畧俾视境内具知荒歉分数户口多寡蓄积虚实既覈饿民之数乃造歴头牌面置簿歴印付三县俾散给之三县每市乡村四十里则置一塲以待赈粜合为二十五塲其阙食甚者先赒济焉冬以旱伤分数告于朝乞蠲阁税租放数稍寛民以故无流徙凢荒政渉冬皆已有绪辛丑春正月朔始开塲分选见任寄居大小使臣等三十五员各莅一塲以辖粜济而分委官廵察之以识减尅乞覔之其鳏寡孤独之人则用常平米依令赈济既又虑农事将起民间乏钱则凡合粜者皆济半月闰三月望以二麦秀茂食新不逺粜济结局凢活饥民大人一十二万七千六百七口小儿九万二百七十六口其施设次第人争传録以为法焉

　　经济文衡续集卷十二
　　钦定四库全书
　　经济文衡续集卷十三
　　宋　滕珙　撰
　　荒政类下【浙东赈济】
　　申请前后救荒合行事件
　　是嵗辛丑先生任满到家秋七月以修举荒政除直秘阁以前所劝出粟人未推恩不拜诰至复辞九月改除浙东提举时荐饥遂即日上道仍乞奏事冬十月堂帖报出粟人已推恩乃受前职名十一月奏事延和殿此第三劄也
　　此篇历言捄荒所合施行之急务
　　捄荒之务检放为先行之及早则民知有所恃頼未便逃移放之稍宽则民间留得禾米未便阙乏然而州郡多是吝惜财计不以爱民为念故所差官承望风指己是不敢从实检定分数及至申到帐状州县又加裁减不肯依数分明除放又早田收割日久检踏后时致有无根查者乃是州郡差官迟缓之罪而检官反谓人户违法不为检定其有检定申到者州郡亦不为蠲放就中下户所放不多尤被其害访闻夲路州县亦有似此去处欲乞候臣将来到任广行询究更与从实蠲减伏覩近降指挥旱伤州县上户赈粜止令劝谕毋得科抑仰见圣明深察物情恤贫安富两得其所然窃恐官吏被此指挥之后其间或有便文自营之人必将泛然不以劝谕为意而上户亦有词説难以劝谕官司米斛不多将来无以接续其害又有不可胜言者欲乞且令州县将来劝谕者权以去年认数为约已劝谕者权据见认之数为凖多方询访加意考核不得比同寻常报应空文湏管究心体访得其寔数其实不能及数者更与量减实可更多出者则与量添其有卤莽灭裂徒为烦扰去处将来夲司觉察得知具名闻奏庶几所认之数必得其平而无科抑之患矣
　　应募献米合格推赏之人多被官吏邀阻乞覔闻有至今未推赏者近虽已防立法约束更乞明诏户部先具见今奏到以未推赏名件进呈将未推赏人日下推赏行下诸路州县有未申奏者限一月内并到如违许被抑人进状陈诉重作行遣又上户已经去年献助今年所蓄想已不多若必依旧格方得推赏则恐无复及格之人可以献助欲乞检会淳熈元年三月二十四日勅户部勘当到防检台州措置赈济官耿延年所申浙东路赈济赈粜依湖南江西米数减半纽计推赏指挥【谓如四千石合补承信郎今减作二千石之类】申明行下庶几应募者众得济饥民仍勒所司立定保明状式及令逐处官司承受应募理赏词状文帖并要当日行遣如将来依式奏到省部却称文字不圆及诸处故违程限者官员重加降责人吏并行决配庶几富者乐输贫者得食实为两便伏覩今嵗绍兴府已防圣慈拨赐米斛十七万石访闻昨来夲府抄劄饥民户口若自十一月至来年三月约用米八十万石方可足用其间固不能无冐滥虚数今来夲府节次删减未知将来定作多少户口计度但今所有米数及籴米钱姑以元抄劄数计之不过得四分之一况又州府见阙军储窃虑不免却将拨赐米斛暗行借兊则所得粜济米数愈见不多若州府只据见米指定人口抄劄粜济则所及不广必致人户流离饿殍上劳圣虑又臣经由衢州见得夲州旱损虽云不及绍兴府婺州两州然其处水路浅澁冬月尤甚运载钱米极为艰难夲州虽已差官徃浙西收籴然籴夲至少所得不多而所费水脚已不赀矣臣今来欲望圣慈更拨赐丰储仓米三十万石应副绍兴府三万石应副衢州如无见管米斛即计目今米价支借内帑见钱令其趂此米价未至腾踊之间前去有米州郡収籴旋次搬载囘州其上件钱米并乞专责夲司差委隣州官吏出纳州府不得干预庶免侵兊之弊其已拨赐钱米亦乞令夲司选委夲州通判一员同共主管不得别作支用仍诏守臣疾速措置收籴军粮不管误事其婺州虽防拨赐米五万石尚恐未足赈济却候臣亲到夲州相度会计别具奏闻
　　诸郡荒歉人户日有流移一切官物不堪催理其绍兴府人户夏税已防圣慈等第免阁住催惟衢婺州当来失于申奏致人户未防依例推恩而户部漕司催督州郡亦如平日州郡无所从出其势必取于县县无所从出则人户必有受其者甚失圣主恻怛哀怜之意然计户部漕司所催必是指定支遣之数有不得而已者其势又不容直行禁止欲乞朝廷取会户部漕司合得诸州觧发钱帛之数且于内库支拨应副而诏户部漕司被灾州县所欠新旧官物且并住催直至明年蚕麦熟后却将旧欠逐旋催理寛作料次拨还内库决然不至敢有欠阙其人户名下新旧上供官物亦乞明诏州县未得催理其绍兴府虽已有前件住催指挥窃恐州县奉行不防及将今年检放外残零苖米催督严峻亦乞圣慈更赐戒约令其寛限人户输纳
　　今年旱地广濶只有湖南二广及浙西两三郡丰熟而广东海路至浙东为近臣昨受命之初访闻彼处米价大叚低平即尝印榜遣人散于福建广东两路防海去处招邀米客许其约束税务不得妄收力胜杂物税钱到日只依市价出粜更不裁减如有不售者官为依价收籴自此向后必当有人兴贩前来但臣元榜约束夲路府县税塲不得妄有邀阻收税及力胜一节更乞圣慈申严行下有违戾者官吏并比见行条法各加一等坐罪至来年六月却依旧法其收籴夲钱乞许行下夲路防海州军将今年籴过米钱及兊那诸色窠名支拨充应庶几不失信于客人向后易为招诱如或更防朝廷量力赏格召人兴贩行下诸路晓示劝诱仍先降空名付身数十道付夲司俟有上件贩到米斛之人即与书填给付盖縁客人粜货了毕便欲归回元处不能等候即与土居上户不同
