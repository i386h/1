<!-- { "loadSidebar": true } -->
　　窃见诸路提刑司所管拘催州县经总制钱盖前代之所无而祖宗盛时亦未之有特起扵宣和末年仓卒用兵权宜措画当时建议之臣方且自以爲功而其兄闻之乃爲哭于先庙以爲作俑之祸且及子孙渡江以后虽知其弊然费出愈防遂不能罢复有増加以至于今乃为大农之经赋有司不敢复有蠲除之议然其始者亦但计其出纳多寡之实数而随以取之则事虽失体而未有甚害及绍兴中推行经界之法民间违限契约悉出投印故一二年间此钱之额倍于常嵗逮其毕事则便复常数而无复前日之羡矣而一时乃有憸佞掊克之人輙爲比较之说以误朝听使凡嵗入经总制钱悉以经界之年爲额其后虽或知其非义而小变之然犹必使趂及一年所收最多之数至其甚无艺者则虽或灾伤年分检放倚阁苖米税钱已无所入而所谓经总制钱者版曹总所犹不肯与之蠲除上下相临转相逼廹下吏无所措其手足则其势必至于巧爲名目取之于民以求幸免司察之官虽知其然然既利其嵗额之盈则亦不容有所诃问顾犹不足以及数则遂不过将新盖旧转后爲前嵗月愈深逋负日积大郡所欠十数万缗小郡亦不下一二万数官吏操切日益严峻而莫有知其事之本原者臣愚不知州县之煎熬局促果何日而少纾斯民之叹息愁怨果何时而少息也陛下厚德深仁爱民如子疾痛疴痒无细不知抑搔按摩无逺不及顾偶未闻此法之弊而已故臣輙敢冐昧以闻伏望圣慈深照本末特诏有司先将灾伤年分检放倚阁苖税数内所收经总制额尽依分数豁除然后别诏大臣深图所以节用裕民之术讨论经总制钱合与不合立额比较之利病而罢行之以幸天下臣不胜大愿【戊申延和奏劄三孝宗朝】
　　乞禁州县科罚之弊
　　事目同上
　　此叚专论贪虐之吏大爲民害乞令本路帅臣诸司博访事宜共行措画逐一条奏
　　窃见江西路诸州旧有科罚之弊盖因嵗入有限而费出无常是以不免巧取扵民以傋支发凡是百姓有事入门不问曲直恣意诛求无有艺极民间受弊不可胜言爲监司州县者欲一切防之以法则财计顿阙州县不可复爲虽有良吏亦无以免若一切恣之不问则法废不行民怨无告而贪虐之吏更复并縁以济其私爲害愈甚前此漕司盖尝颇捐羡钱以补州县嵗计之阙而禁其科罚然后逺民得以粗安然闻其间亦有循习旧态未能尽革去处欲望圣慈特降睿防令本路帅臣诸司博访事宜共行措画逐一条奏以俟圣裁庶几官用不乏民赋有经仰寛宵旰之忧濳消灾沴之气一路幸甚【同上奏劄四孝宗朝】
　　乞蠲减上供钱额
　　光宗即位先生改差漳州庚戍四月到任奏除属邑上供及蠲减本州无额经总制钱
　　此篇专乞将诸县所敷特赐除罢
　　臣契勘本州上供钱物一嵗之数通及四万余贯除一万七千余贯买银五千两解发又有大礼年分银一千两该钱三千五百余贯不在常年解发数内外一项折茶钱七千贯一项罢科龙眼荔枝干钱四千贯系逐年尚书户部准崇宁大观上供钱物格符下椿办又一项名爲抱认建宁府丰国监铸不足铅本钱其数亦一万六千贯虽无省符行下然逐年登带省司帐状不可分文违欠三色总计二万三千余贯是皆无复根原来歴之可考亦无戸眼窠名之可催从前只是本州多方那兊一嵗仅能防得一万二千贯钱起发而其余一万一千四十贯则以敷下诸县措置解补向来州郡费出有经县道亦有寛余可以椿办以故移东补西未觉败阙近年以来州郡增添寄居待阙宗子孤遗养老归正等官嵗所支钱比之徃时日有增广以此州郡窘匮而县道急廹日以益甚无复赢余可以补趂虽于绍兴乾道年中两次蒙朝廷将上件三色上供钱尽数拨下本州应副左翼军口食马料及忠顺官驿料支遣其钱虽不起发然皆是逐月指定之期限促廹尤不可缓而县道所解徃徃愆期至乾道五年漳浦一县趂办不行州郡不免将其所认钱数减下三千九百七十六贯州郡自行抱认于是本州桩办之数遂成一万五千九百七十六贯而诸县所敷犹不减二千余贯合三县共爲七千六十四贯县道既无赢余可积又无科名可催官吏且欲避免一时州郡督责则不过因民之诉讼而科罚之甚则诱人以告讦而脇取之州郡闻知稍行禁约则诸县便以借口不肯畱心趂办州郡不免又将别色官钱那兑充足爲州郡者惮其如此则遂一切听其所爲不复诃问不惟非理违法妄取民财之可罪而民之负寃苦而诉于官司者皆无自而得其平矣前后守臣不知其几目击此弊能不动心顾以数目浩大别无计策可以斡旋朝廷又无蠲减之意是以不敢遽然有请今幸议臣建白圣明开纳许爲蠲减而臣独幸得遭此时其敢不以寔闻而力请之乎然上供钱内所有二万余贯买银之数臣固不敢轻议其三色钱内本州桩办一万五千九百七十六贯之数臣亦未敢有请故前所奏只乞圣慈明诏有司且将诸县所敷七千六十四贯特赐除罢却于本州合发别项朝廷钱内照数截拨添凑应副前项左翼军忠顺官等支遣则庶几州粗有以恤县县粗有以恤民而海隅苍生惸独鳏寡亦可以少被圣主发政施仁之泽矣【漳州奏状光宗初政】
　　乞减经总制钱额
　　事目同上
　　此篇专乞将近年增额特赐蠲减
　　臣契勘经总制钱不当立额不待智者而后知也盖其出于仓库出纳田宅契劵之所收者虽可约计其大槩然财计有时而亏盈物价有时而高下则其数已有不可得而凖者又况所谓无额钱者元无一定窠名可以桩办其多少不可得而预知故其创立之初直以无额名之则其不当立额也虽至愚亦知之矣而比年以来悉皆立额比较盖縁绍兴十九年中推行经界人戸多有白契不堪照用争出投印致得当年经总制钱所收增羡遂有无状小人献此残贼之计一时朝廷既爲所误而其流毒至今未已此本州经制之额所以至于二万四千六百五十一贯者盖以绍兴二十三年之数爲凖也总制之额所以至于五万五千六百七贯者盖以绍兴二十八年之数爲凖也然此其所以爲凖者又非当年自然收到之实数皆是后来督责追捕之虗额而一时朝廷决意施行官吏不敢争执遂以至今逐年收趂不上常亏一二万贯至于无额之额则立法以来只以逓年爲额爲钱不过五千三百一十二贯而已隆兴二年通判赵不敌者妄意希赏创立北溪税塲于数十里外逺收竹木之税又于买纳上供银实收囘出剩价钱多方督廹防得四千七百五十四贯以充其数于是无额之额遂增至一万六十六贯逓年收趂不上所亏亦不下六七千贯州县无计可爲则亦兊那科罚如前项所以趂办上供之术而已而又重以守倅皆有磨勘之赏下吏相与希意迎合故其督责无艺冐昩不顾又非别色官钱之比使仁人君子坐视民之狼狈而不知所以爲策亦有年矣今幸外廷之议偶及于此得与诸州例蒙蠲减而本州不幸独以逓年发足之数所减不及百分之一此盖任事者未知逓年所以不曾拖欠正以官吏无状避罪希赏不能仰体圣朝爱民厚下之本意不顾郡计之盈虗民情之苦乐既已增立虗额于前而又强爲登足于后也且其所取之数若彼其多所减之数如此其少分之诸县至有仅得五十千者是曾不足以当其平日所罚中人一家之数而论者遽欲责其尽除目前科罚之弊又望其便见蠲减名色若干之实其亦难矣故臣前所奏欲乞圣慈且将近年通判赵不敌所增四千七百五十四贯者特赐蠲减庶几州县稍稍有以相恤百姓不至大叚受害至于此钱不当立额之本末则臣昨因赐对尝获面陈伏蒙至尊夀皇圣帝深加奬纳然臣于是时寻即去国以故不闻有所施行今亦未敢出位犯分輙有所陈但望圣慈博采羣议更加详酌防本塞原以幸天下臣不胜大愿【漳州奏状光宗初政】
　　乞减添差员数之弊
　　是年八月己未除先生焕章阁待制侍讲冬十月奏事行宫便殿共五事此居其二
　　此叚专论荆南嵗计入少出多乞减诸班换授归正杂色补官员数以寛民力
　　臣前任备员潭州兼管荆南路安抚司事窃见本路土瘠民贫无他生理而州县嵗计入少出多徃徃例于常赋之外多收加耗重折价钱尚且入不支出公私俱困昨来诸司察见其弊累尝蠲减务寛民力连年所放盖已不赀而州县起发上供支遣俸给诸色费用尚仍旧额略无所损防此官司已是狼狈不可支吾或有非泛赏给调发支赐若更差到诸班换授归正杂流补官之人复有增加则愈见逼廹无以爲计臣近者尝与漕臣何异备奏全州守臣韩邈所申乞减添差员数可见一端至于其他州县大略徃徃类此不唯官吏茍且目前多方趣办不暇爲国家赤子计而按察之官知其甚不得已以至于此亦不忍尽法按治无由发觉窃念本路东望朝廷逺在二千余里之外而北据重湖南抚诸峒形势所关亦非他道之比万一民贫不堪诛剥一旦屯结自爲扰乱而盗贼蛮猺相挺而起则不知议者何以处之臣自到任以至去官仅及三月虽未及详宻究其曲折然其大势如此亦不待智者而后知矣故尝深以爲忧欲爲料理但以召还之遽未暇子细询考画一奏闻今者既蒙赐对又不敢不爲陛下一言欲望圣慈深察一视同仁特诏本路帅臣监司更以前日全州所申事理通之诸郡并行均节将大叚阙乏去处特与痛加裁减指定奏闻取防行下庶几州得以恤其县县得以寛民力而其间或有不奉诏者亦且无词以逃其罪则遐逺之民均被实惠而寛大之恩不但爲挂墙壁之具而已臣奉使亡状不早上闻以至今日死有余罪伏惟矜赦而亟图之则一路幸甚【甲寅行宫便殿奏劄三宁宗初政】














　　经济文衡续集卷十一
<子部,儒家类,经济文衡>
　　钦定四库全书
　　经济文衡续集卷十二
　　宋　滕珙　撰
　　荒政类上【南庸赈济】
　　推广御笔减税决狱二事
　　是年庚子先生知南康军会诏帅守恤民隠决滞狱以销旱灾先生因即二事申奏
　　此章专论勤恤民隠当以寛税赋为先决遣滞囚当以阅实轻重早赐断遣为急
　　伏覩夲路安抚使司牒备奉御笔指挥颇闻雨泽愆期有妨农务仰夲路帅守勤恤民隠决遣滞狱严禁屠宰精加祈禳若未感格即具奏闻当议降香前来期于必应俾雨泽霑足寛朕忧轸卿等各勉旃母怠臣伏读圣训有以仰见陛下畏天之诚爱民之切虽成汤桑林之祷宣王云汉之章无以过此甚盛徳也臣幸以愚贱获奉诏防谨以誊冩播告质之幽明仰凭威灵屡获感应但其雨泽不至浃洽均匀目今正是早禾吐穗结实之时尚多阙水去处又闻湖南湖北淮西等路例皆枯旱将来不幸或至荒歉即虽移民移粟之小惠亦无所施臣是以夙夜忧伤不遑启居窃以愚见推广圣训画为二防具以奏闻如有可采乞赐施行庶几有以导迎和气销去旱灾仰寛陛下宵旰之忧惟是不量卑鄙屡犯天威无任震惧陨越之至臣之所陈谨具如后
