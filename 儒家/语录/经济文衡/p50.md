<!-- { "loadSidebar": true } -->
　　臣愿陛下自今已往一念之萌则必谨而察之此为天理耶为人欲耶果天理也则敬以扩之而不使其少有壅阏果人欲也则敬以克之而不使其少有凝滞推而至于言语动作之间用人处事之际无不以是裁之知其为是而行之则行之惟恐其不力而不当忧其力之过也知其为非而去之则去之惟恐其不果而不当忧其果之甚也知其为贤而用之则任之惟恐其不专聚之惟恐其不众而不当忧其为党也知其不肖而退之则退之惟恐其不速去之惟恐其不尽而不当忧其有偏也如此则圣心洞然中外融彻无一毫之私欲得以介乎其间而天下之事将惟陛下之所为无不如志矣【戊申封事孝宗朝】
　　谓圣心正凡事无不正
　　事目见前
　　此段专言圣心为万事之本心正则无不正
　　凡此数者根株深固枝叶广濶若不可以朝变而夕除者然究其本则亦在夫陛下之反诸身耳圣心诚无不正则必能出私帑以归版曹矣版曹不至甚阙必能复破分之法除殿最之科以宽州县矣圣心诚无不正则必能择宰相以选牧守矣择台谏以公刺举矣圣心诚无不正则必能严宦官兵将交通之禁而以选将属宰相矣宰相诚得其人则必能为陛下择将帅以作士气讨军实广屯田以省漕运矣上自朝廷下达州县治民典兵之官旣皆得人然后明诏宰相议省监司之员而精其选重其责又诏铨曹使以县之剧易分为等差而常切询访天下之官吏能为县者不拘荐举之有无不限资格之高下而籍其姓名使以次补最剧之县果有治绩则优而进之不胜其任则黜而退之凡州县之间无名非理之供横敛巧取之政其泰甚而可去者可以渐去而民力庶乎其可寛矣【戊申封事孝宗朝】
　　谓心有天理人欲之异
　　是年除浙东提举冬奏事延和殿此第二劄
　　此段专一发明君心理欲之分所用贤否为安危之别议论奋发与出师表相表里
　　人主所以制天下之事者本乎一心而心之所主又有天理人欲之异二者一分而公私邪正之涂判矣盖天理者此心之本然循之则其心公而且正人欲者此心之疾疢循之则其心私而且邪公而正者逸而日休私而邪者劳而日拙其効至于治乱安危有大相絶者而其端特在夫一念之间而已舜禹相传所谓人心惟危道心惟微惟精惟一允执厥中者正谓此也臣尝窃怪陛下以大有为之资膺受付托忧勤愿治恭俭爱民二十年于此矣而间者临轩慨然发叹乃或未免以治効之不进为忧因窃以是推之而得其説请昧万死为陛下一一陈之夫天下之治固必出于一人而天下之事则有非一人所能独任者是以人君旣正其心诚其意于堂阼之上突奥之中而必深求天下敦厚诚实刚明公正之贤以为辅相使之博选士大夫之聪明达理直谅敢言忠信廉节足以有为有守者随其器能寘之列位使之交脩众职以上辅君徳下固邦本而左右私防使令之贱无得以奸其间者有功则久其任不称则更求贤者而易之盖其人可退而其位不可以茍充其人可废而其任不可以轻夺此天理之当然而不可易者也人君察于此理而不敢以一毫私意凿于其间则其心廓然大公俨然至正泰然行其所无事而坐收百官众职之成功一或反是则为人欲私意之病其偏党反侧黮闇猜嫌固日扰扰乎方寸之间而奸伪防慝丛脞瞀又将有不可胜言者此亦理之必然也恭惟陛下即政之初盖尝选建豪英任以政事矣不幸其间不能尽得其人或以庸陋嵬琐不堪委寄或以朋比欺罔自速罪辜而陛下之心又本有前日权臣跋扈之疑是以不复广求贤哲而姑取软熟易制承顺不违之人以充其位于是左右私防使令之贱始得以奉清闲备驱使而宰相之权日轻旣而陛下亦虑其势有所偏而因重以壅已也则又时听外庭之论虽甚强讦无所违忤意者将以阴察此辈之负犯而操切之欲其有所忌惮而不敢肆于为恶陛下之用力则已劳矣而其翕张擒纵之机周防畏避之计又可谓无遗巧矣然而天下之势终不免于偏有所重而治乱安危之效又未能尽如圣志之所欲盖旣未能循天理公圣心以正朝廷之大体则固已失其本矣而又欲兼听士大夫之公言以为驾驭之术则士大夫之进见有时而近习之从容无间士大夫之礼貌旣庄而难亲其议论又苦而难入近习便辟侧媚之态旣足以蛊心志胥吏狡狯之术又足以聪明此其生熟甘苦旣有所分则恐陛下未及施其驾驭之策而先已堕其数中矣是以比年陛下虽欲微抑此辈而此辈之势日重虽欲兼采公论而士大夫之势日轻重者旣狭其重以窃陛下之权其轻而奸者又借力于陛下之所重以为窃位固宠之计中外相应更济其私至于奸穷恶稔踪迹败露然后其素轻者不免于谴诃然犹委蛇盘礴不失其崇资峻秩而攫取陛下之厚赐优礼以去其素重者则陛下固未尝一问其朋比援引之奸也日往月来浸淫耗蚀使陛下之徳业日隳纲纪日坏邪佞充塞货赂公行兵怨民愁盗贼间作灾异数见饥馑荐臻盖羣小相挺人人皆得满其所欲惟有陛下了无所得而国家顾乃独受其是则陛下之劳旣不足以成天下之务而反以败之其巧旣不足以胜羣小之奸而反以助成其势若彼之所以蔽遮天理浊乱圣心则将益深锢而遂至于不可解盖其失萌于一念之疑大臣而其为害展转至此所谓差之毫厘缪以千里者臣恐陛下于此偶未察也是以往嵗蒙恩赐对去年应诏言事皆以明理正心之説陈于陛下之前惓惓深衷实在于此而学浅辞拙不足以起发圣意恐惧至今乃幸复以职事得望清光敢毕其余忠如此诚愿陛下深察天理以公圣心广求贤才以修圣政则夫左右私防使令之贱固已无隙可投以误恩顾则又痛斥而远屏之以永除后日蔽遮浊乱深锢之害庶几天下之事犹可复为陛下之国家将不至于卒受羣小之弊臣至愚极陋学无所成独有蝼蚁爱君忧国之心不能自已妄论至此悲愤填臆伏惟陛下赦其罪而纳其忠深为宗庙社稷大计不俟终日断然行之则不惟愚臣之幸实天下之幸【辛丑延和奏劄二】
　　论人心各有当然之则
　　事目见前圣学类第四段
　　此段专论圣愚人物气质之异
　　臣又拾遗意而论之天道流行造化发育凡有声色貌象而盈于天地之间者皆物也旣有是物而其所以为是物者莫不各有当然之则而自不容已是皆得于天之所赋而非人之所能为也今且以其至切而近者言之则心之为物实主于身其体则有仁义礼智之性其用则有恻隠羞恶恭敬是非之情浑然在中随感而应各有攸主而不可乱也次而及于身之所具则其口鼻耳目四肢之用又次而及于身之所接则有君臣父子夫妇长幼朋友之常是皆必有当然之则而自不容已所谓理也外而至于人则人之理不异于己也逺而至于物则物之理不异于人也极其大则天地之运古今之变不能外也尽于小则一尘之微一息之顷不能遗也是乃书所谓降诗所谓秉彝刘子所谓天地之中子思所谓天命之性孟子所谓仁义之心程子所谓天然自有之中张载所谓万物之一原邵雍所谓道之形体者但其气质有清浊偏正之殊物欲有浅深厚薄之异是以圣之与愚人之与物相与殊絶而不能同耳以其理之同故以一人之心而于天下万物之理无不能知以其禀之异故于其理或有所不能穷也理有未穷故其知有不尽知有不尽则其心之所发必不能纯于义理而无杂于物欲之私此其所以意有不诚心有不正身有不修而天下国家不可得而治也昔者圣人盖有忧之是以于其始教为之小学而使人习于诚敬则所以养其徳性收其放心者已无所不用其至矣及其进乎大学则所谓格物致知云者又欲其于此有以穷究天下万物之理而致其知识使之周遍精切而无不尽也若其用力之方则或考之事为之着或察之念虑之微或求之文字之中或索之讲论之际使于身心性情之徳人伦日用之常以至天地鬼神之变鸟兽草木之宜莫不有以见其所当然而自不容已者而又从容反覆而日从事乎其间以至于一日脱然而贯通焉则于天下之理皆有以究其表里精粗之所极而吾之聪明睿智亦皆有以极其心之本体而无不尽矣【经筵大学讲义宁宗初政】

　　经济文衡续集卷四
　　钦定四库全书
　　经济文衡续集卷五
　　宋　滕珙　撰
　　圣学类
　　论大学传六章释诚意之义
　　事目见前圣学类第四段
　　此段发明诚意一章之防言人君尤当加意
　　臣谨按此传之第六章承上章之言以释经文诚意之义者也臣又详説之曰民之秉彝本无不善故人心之发莫不知善之当为而欲为之惟其气禀之杂物欲之私有以害之是以为善之意有所不实而不免为自欺也所谓自欺者外有欲善之形而其隠微之间常有不欲者以拒乎内也外有恶恶之状而其隠微之间常有不恶者以主乎中也是以其外虽公而中则私其形常是而心则否是皆自欺之类也所谓诚其意在于毋自欺而已矣能禁乎此则其心之所发在于好善则表里皆好而隠微之间无一毫之不好心之所发在于恶恶则表里皆恶而隠微之间无一毫之不恶是以其好善也如好好色其恶恶也如恶恶臭而方寸之间无有纎芥不快不足之处是则所谓自慊而意之诚也能自慊而意诚则其隠微之间无非善之实者君子于此亦致其谨而不使一毫之私得以介乎其间而已若小人之自欺则不惟形于念虑之间而必见于事为之际此知其为恶而揜之则旣不足以自欺人之视己如见其肺肝则又不足以欺人亦何益之有哉此君子所以又以为戒而必谨其独也其引曾子之言以下则所以明夫隠微之间实有不善则人皆知之如十目之所同视十手之所同指无不见之甚可畏也隠微之间实无不善则其形于外也亦然盖多财之人其屋必美有徳之人其身必脩其心广大则其体必安舒此又以着其理之必然而见君子所以必诚其意之指也然考之于经则所以能诚其意者乃在夫知至盖知无不至则其于是非得失皆有以剖析于毫厘之间而心之所发必无外善内恶之弊所以有主于中有地可据而致谨于隠微之间若知有不至则其不至之处恶必藏焉以为自欺之主虽欲致其谨独之功亦且无主之能为而无地之可据矣此又传文之所未发而其理已具于经者皆不可以不察也然犹为众人言之耳若夫人君则以一身托乎兆民之上念虑之间一有不实不惟天下之人皆得以议其后而祸乱乗之又将有不可遏者其为可畏又不止于十目所视十手所指而已愿陛下于此深加省察实用工夫则天下幸甚如其不然则今日区区之讲读亦徒为观听之美而已何益于治道有无之实以窒夫祸乱之原哉【经筵大学讲义宁宗新政】
　　致知类
　　论大学知止之道
　　事目见前
　　此段专一发明知止而后有定至虑而后能得一节
　　臣谨按此一节推本上文之意言明徳新民所以止于至善之由也盖明徳新民固皆欲其止于至善然非先有以知其所当止之地则不能有以得其所当止者而止之如射者固欲其中然不先有以知其所当中之地则不能有以得其所当中者而中之也知止云者物格知至而于天下之事皆有以知其至善之所在是则吾所当止之地也能知所止则方寸之间事事物物皆有定理矣理旣有定则无以动其心而能静矣心旣能静则无所择于地而能安矣能安则日用之间从容闲暇事至物来有以揆之而能虑矣能虑则随事观理极深研几无不各得其所止之地而止之矣【经筵大学讲义宁宗新政】
