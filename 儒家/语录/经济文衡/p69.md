<!-- { "loadSidebar": true } -->
　　某窃见自古建立州县与安顿营寨去处不同州县须得山水环聚地土寛平可容官府民居去处而未必要害营寨即须相度地势果是盗贼来往所必经由之地可以卓望邀截不容走透方为要害然后建立此事理之必然也故古人于此二者经度安置各有所处未尝差互其州县去处虽非要害然既有官府民居仓库刑狱则亦不可不备故逐县皆有尉司弓级大者百余人小者不下数十人与营寨土军表里防护其用意亦备详而深逺矣若以州县去处濒江带河恐有奸人不测侵犯便为要害则凡州县少不近水设使果是要害去处其县道亦有弓手足得防防不必更于弓手之外立寨招兵然后可以守也本军都昌县者地实濒江然上有棠隂木门四望下有楮溪大孤山大小五寨近者四五十里逺者亦不过百余里逐处可以卓望把截是为要害其县郭去处正在五寨之间又有尉司弓级额管七十五人四至八到在隆兴饶江三州星子建昌两县之间与淮南州郡并无连接去处百十年来除李成大盗横流之后不闻曽有盗贼直犯县邑只有淳熙四年因有散亡穷冦三人匿迹舟中经由县歩初未尝敢上岸作过却被尉司弓级缉捉惊赶即时窜逸是时偶有饶州职官沿檄到县中路得于传闻意谓本县已被焚刼遂张皇其事妄申宪司一时凭信便将官吏对移称都昌县接连淮南而南康管内都无一兵乞创此寨以天子使者持斧逐捕之威而为穷冦三人惊骇扰乱至于如此固已可笑又况初不计筭増兵百人一嵗所费为米一千八百石钱五百余贯绢五百疋绵一千五百两使州县何所从出亦不审虑兵官一员禁军百人在外县使听何人节制于民有无搔扰致误朝廷降此指挥自今观之利害得失昭然可见人无愚智莫不知之故本军昨来辄具申陈乞行废罢今幸朝廷行下使司相度窃计必防洞照底里力赐主张使邑室无侵扰之虞州郡免供亿之费除一方永久之害然某愚虑尚恐州县觧事者少而便文自营之私胜观望畏怯之习深既不明形制要害之缓急又不察公私事力之有无但恐废罢之后万一复有冲突或能累己又见元系宪司陈请不无观望之意虽到地头相度往往不能尽公竭虑而偷为一切首防之计或称实系要害去处见有招到军兵造作寨屋难以废罢上误钧听则某请有以折之夫地势要害衣粮耗费种种利害某前已详言之矣请更以一事论之今所置寨正在本县尉司之南数十歩间若以弓手为不足恃则废弓手而专募寨兵可也今置寨以来弓手之巡警未尝敢废近又防合外县捉获但淳庄贼而所招新兵者饱食安坐未尝少立功効及至本军行下督责巡尉之际其军兵反教寨官申称当来置寨只为防防县郭不合下乡巡捕其无用如此但能在县生事扰民词诉不絶州郡相去既逺县官莫敢谁何若不早行废罢向后郡县民间之害将有不可胜言者若防察此利害数端之实许行废罢其见招军兵数目不多自可拨诸寨填补阙额见造之屋其数亦少自可就近拨充弓手营房岂可明知其伤财害民有损无益而但为此羸卒数人破屋数间之故留此巨害之根以贻患于无穷乎夫论事不论其利害之实而欲因陋就简偷合取容以狥目前一切之计此乃世俗浅陋之之常谈宜不足以惑髙明之听然某之愚亦有不能无过计之忧者故敢复尽其言以烦执事伏惟幸垂察焉其或议者尚虑复有前日舟中三人之盗而不可以无备则望钧慈更垂体察只勒本县立限招足阙额弓手而更于阙外増置二十五人凑足一百人亦足以増重形势防卫不虞而弓手系属本县县尉知县等级相承名分素定易为拘辖比之立寨招军利害万万不相侔矣【南康申省劄子孝宗朝】
　　保甲类
　　乞禁首领辄擅闗集
　　先生守南康都昌县刘彦才盛夏集众抗御官司追呼之吏遂上此劄
　　契勘保甲之法什伍其民使之守护里闾觉察奸盗诚古今不易之良法也然既许其蓄藏兵仗备置金鼓则其节制阶级似亦不可不严窃见目今见行条法累降指挥但有团结教习之文初无戒令纠察之法乡里豪民平居挟财恃力已不可制一旦借此尺寸之权妄以闗集教阅为名聚众弄兵凌弱暴寡拒捍官司何所不至如本军都昌县刘邦逵等只縁刘彦才争竞闻得官司追呼遂于盛夏辄行闗集鸣锣持仗过都越保欲以报复怨仇抗御捕吏向非托于保甲之名安敢公然如此某除已将刘邦逵等依相欧报寃为名结集徒党立社法等第决配编管外仍具利害申使欲望台慈详酌特赐行下约束施行区区之怀别有愚见更望使司特赐敷奏明降指挥今后应保甲前领等人輙以关集教习为名聚众并兵欲以恐胁官司报怨拒捕者比凡人之法特加一等收罪庶几豪强知畏不致夤縁败坏良法委实利便须至申禀者【南康军监司劄子孝宗朝】

　　经济文衡续集卷十七
　　钦定四库全书
　　经济文衡续集卷十八
　　宋　滕珙　撰
　　边防类
　　谓宜絶和议以定修攘
　　事目见一卷圣学类
　　臣又闻之为天下国家者必有一定不易之计而今日之计不过乎修政事御外敌而已矣非隐奥而难知也然其计所以不时定者以讲和之説疑之也夫金人于我有不共戴天之讐则其不可和也义理明矣而或者犹为是説者其意必曰今本根未固形势未成进未有可以恢复中原之防退未有可以备御冲突之方不若縻以虚礼因其来聘遣使报之请复土疆示之以弱使之优游骄怠未遽谋我而我得以其间从容兴补而大为之备万一天意悔祸或诱其衷则我之所大欲者将不用一士之命而可以坐得何惮而不为哉臣窃以为知义理之不可为矣而犹为之者必以有利而无害故也而以臣防之所谓讲和者有百害无一利何苦而必为之夫复讐讨贼自彊为善之说见于经者不啻详矣陛下聪明稽古固不待臣一一言之请姑陈其利害而陛下择焉夫议者所谓本根未固形势未成进不能攻退不能守何为而然哉正以有讲和之说故也此说不罢则天下之事无一可成之理何哉进无生死一决之计而退有迁延可已之资则人之情虽欲勉彊自力于进为而其气固已涣然离沮而莫之应矣其守之也必不坚其发之也必不勇此非其志之本然气为势所分志为气所夺故也故今日讲和之说不罢则陛下之励志必浅大臣之任责必轻将士之赴功必缓官人百吏之奉承必不能悉其心力以听上之所欲为然则本根终欲何时而固形势终欲何时而成恢复又何时而可图守备又何时而可恃哉其不可冀明矣若曰以虚礼縻之则彼虽仁义不足而凶狡有余诚有谋我之心则岂为区区之虚礼而骄诚有兼我之势则亦岂为区区之虚礼而辍哉若曰示之以弱则是披腹心露情实而示之以本然之弱非强而示之弱之谓也适足以使之窥见我之底蕴知我之无谋而益无忌惮耳纵其不来我恃此以自安势分气夺曰复一日如前所云者虽复旷日十年亦将何计之可成哉则是所以骄敌者乃所以启敌以自骄所以缓冦者乃所以养冦而自缓为敌计则善矣而非吾臣子所宜言也且彼盗有中原嵗取金币据全盛之势以制和与不和之权少懦则以和要我而我不敢动力足则大举深入而我不及支盖彼以从容制和而其操术常行乎和之外是以利伸否蟠而进退皆得而我方且仰首于人以听和与不和之命谋国者惟恐失敌人之驩而不为久逺之计进则失中原事机之防退则沮忠臣义士之心盖我以汲汲欲和而志虑常防乎和之中是以跋前□后而进退皆失自宣和靖康以来首尾三四十年敌人专持此讣中吾腹心决防制胜纵横前却无不如意者而我堕其术中曽不省悟危国亡师如出一辙去嵗之事人谓朝廷其知之矣而解严未几北使复至彼何惮于我而遽为若是是又欲以前防得志于我而我不悟也受而报之信节未还而海州之围已急矣此其包藏反覆岂易可测而议者犹欲以已试败事之余谋当之其亦不思也哉至于请复土疆而冀其万一之得此又不思之大者夫土疆我之旧也虽不幸沦没而岂可使彼仇讐之人得以制其与夺之权哉顾吾之德之力如何尔我有以取之则彼将不能有而自归于我我无以取之则彼安肯举吾力之所不能取者而与我哉且彼能有之而我不能取则我弱彼强不较明矣纵其与我我亦岂能据而有之彼有大思我有大费而所得者未必坚也向者燕云三京之事可以监矣是岂可不为之寒心也哉假使万有一而出于必不然之计彼诚不我欺而不责其报我必能自保而永无他虞则固善矣然以堂堂大宋不能自力以复祖宗之土宇顾乃乞丐于仇讐之敌人以为国家臣虽不肖窃为陛下羞之夫前日之遣使报聘以是为请既失之矣及陛下嗣位天下之望曰庶几乎而赦书下者方且禁切诸将毋得进兵申遣使介告谕纂承之意继修和好之礼亦若有意于和议之必成而坐待土疆之自复者逺近传闻顿失所望臣愚不能识其何说而窃叹左右者用计之不详也古语有之疑事无功疑行无名今彼以好来而兵不戢我所以应之者常不免出于两涂而无一定之计岂非所谓疑事也哉以此号令使观听荧惑离心解体是乃未攻而已却未战而已败也欲以此成恢复之功亦已难矣然失之未逺易以改图往者不可谏而来者犹可追也愿陛下畴咨大臣总揽羣防鉴失之之由求应之之术断以义理之公参以利害之实罢黜和议追还使人茍未渡淮犹将可及自是以往闭关絶约任贤使能立纪纲厉风俗使吾修政事御敌人之外了然无一毫可恃以为迁延中已之资而不敢怀顷刻自安之意然后将相军民逺近中外无不晓然知陛下之志必于复讐启土而无玩嵗愒曰之心更相激厉以图事功数年之外志定气饱国富兵强于是视吾力之强弱观彼衅之浅深徐起而图之中原故地不为吾有而将焉往此不过少遅数年之久而理得势全名正实利其与讲和请地茍且侥幸必不可成之虚计不可同年而语也明矣惟陛下深畱圣意毋忽【壬午应诏封事孝宗新政】
　　谓宜罢和议以尽战守
　　是年春三月召赴行在冬十月丙子至在所辛巳入对垂拱殿首论大学之道本于格物次论今之论国计者三曰战曰守曰和则此奏是也三论先王制敌人之道时朝廷遣吏部侍郎王之望出使约和未还宰臣汤思退等皆主和议而近臣曽觌龙大渊招权故奏及之十一月戊辰除武学博士既拜命遂归此叚专论和议之失
