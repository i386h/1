<!-- { "loadSidebar": true } -->
　　夲州民间田有产田有官田有职田有学田有常平租课田名色不一而其所纳税租轻重亦各不同政使坐落分明簿书齐整尚难稽考何况年来产田之税既已不均而诸色之田散漫参错尤难检计奸民猾吏并縁为奸实佃者或申逃阁无田者反遭俵寄至于职田俵寄不足则或拨别色官钱以充之如此之类其不可徧举今来欲行经界若更存留此等名字则其有无高下仍旧不均而其名色猥多不三数年又湏生为今之计莫若将见在田土打量歩亩一槩均产每田一亩随九品高下定计产钱几文而总合一州诸色租税钱米之数却以产钱为母别定等则一例均敷每产一文纳米若干钱若干【去州县逺处逓减令轻】米只一仓受纳钱亦一库交收却以到官之数照元分数分若干为省计若干为职田若干为学粮若干为常平逐旋拨入诸色仓库除逐年二税造簿之外每遇辰戍丑未之年逐县更令诸乡各造一簿【今子丑卯酉年应办大礼寅申巳亥年觧发举人惟此四年州县无事】开具夲乡所管田数四至歩亩等第各注某人管业有典卖则云元系某人管业某年典卖某人见今管业却于后项通结逐一开具某人田若干畆产钱若干使其首尾互相照应乂造合县都簿一扇类聚诸簿通结逐户田若干畆产钱若干文其有田业散在诸乡者则并就烟防地分开排总结并随秋料税簿送州印押下县知佐通行收掌户人遇有交易即将契书及两家砧基照乡县簿对行批凿则版图一定而民业有经矣但或者尚疑如此则夲州产田纳税夲轻而今当反重官田纳租夲重而今当反轻施行之后争竞必多湏俟打量了毕灼见多寡实数方可定议其説似亦有理伏乞圣慈并与行下俟一面打量了毕别具利害申奏闻次夲州更有荒废寺院田产颇多目今并无僧行住持田土为人侵占逐年失防税赋不少将来打量之时无人照对亦恐别生奸加以数年将遂不可稽考欲乞特降指挥许令夲州出榜召人实封请买不唯一时田业有归民益富实亦免向后官司税赋因循失防而又合于韩愈所谓人其人庐其居之遗意诚厚下足民攘斥异教不可失之机会也【守漳州奏状二光宗初政】
　　论产钱租米轻重之由
　　臣契勘产钱不得过乡此平世之常法也然此法之来亦甚未乆向来未立此法之时产钱徃徃过乡割上烟防去处故州城县郭所在之乡其产无不甚重与穷山僻壤至有相倍蓰者此逐乡产钱祖额所以夲来已有轻重之所由【贴黄】
　　论租米寄搭邻户之
　　所谓俵寄者正田不知下落官司恐失租米即以元租分俵寄搭邻近人户责令送纳推此一端贫民受亦可见矣【同上】
　　再申诸司论经界利害
　　先生既奏上件经界利害之法于朝又申诸司条画其便宜乞与详为开陈以济其事
　　此篇歴言经界行否之利害一详略之利害二又得其所必可行之术三又将虑其不得行之患一
　　伏覩夲州准转运衙及准提刑提举衙牒备准省劄臣僚劄子奏闻经界之政公私俱利闽广接壤广中已行经界而闽中未行顷者朝廷俾闽路漕臣措置汀州经界续恐有扰而权行住罢夫经界虽难遽行然因其乡俗而行之以渐则无劳扰之患葢闽郡多山田素无亩角可计乡例率计种子或斗或升每一斗种大率系产钱十余文若使民户自以夲户产钱均配其田自为二簿一输之官一为户簿如江浙之例每叚画图而旁写四至配以产钱若干其簿之首总计每户产钱以合官簿之数其隠暪不载者干没于官许人告首请佃间有郡例元产一钱约抵他郡数文者使每一钱以十分为率而折之则山田小叚并可均配行之二三年亩产渐实然后使保正长自画图为甲乙壬癸等字号而总计之则民心自安不差官吏不置司局而民亦无扰矣二月二十九日三省同奉圣防令福建路监司相度条具闻奏牒请契勘夲州曾未举行经界如或已行即末委先来系作如何施行目今见行遵守有无所行未尽若未行经界亦合作何措置逐一条具经乆利便因依状申者夲州除已一面询访到龙溪知县翁承议条具事状备録供申外某窃自念乆处田间尝试县吏其于此事尤所习知正以夲州向来不曾推行经界田税不均贫弱受方欲少俟数月之间条上五事首以为请今覩上项指挥适与鄙意所欲言者不约而合以此更加询访见得经界行否之利害一经界详略之利害二又得其所必可行之术三又得其将不得行之虑一不敢隠黙谨具如后版籍不正田税不均虽若小事然其实最为公私莫大之害葢贫者无业而有税则私家有输纳欠负追呼监系之苦富者有业而无税则公家有隠瞒失防歳计不足之患及其乆也诉理纷纭追对流滞官吏困于稽考人户疲于应对而奸欺百出率不可均则公私贫富俱受其歳引月长有增无减且以某身之所歴者言之某绍兴二十三四年间备员泉州同安主簿是时已见夲州不曽经界县道催理税物不登乡司例以逃絶为词官司便谓不可推究徐考真实则人户虽已逃亡而其田土只在夲处但或为富家巨室先已并吞或为隣近宗亲后来占据隂结乡吏隠而不言耳固尝画防以请于县一时均割虽亦颇多然夲原未正随日生终不能有以为乆逺之利况自彼时至今又已三四十年兹者南来每见县道官员谙晓民事者无不以此为病至于田里之民则其苦此而欲得经界又不待言而可见此经界行否之利害然也然则今日议臣之请亦可谓深知所以救时之急矣但其所言闽广之事或非亲见容有未实葢绍兴年中福建一路实但泉漳汀州不曾经界然亦非全然不行也是其打量攅造葢已什八九成而提刑孙汝翼以为山贼未平民散田荒虑有不实亟奏罢之夲非此三州者偏有不可经界之势也且其至今歳月益乆流亡复业田土开垦又已非复昔时矣使昔时真不可行岂至今日终不可行而遂已乎经界利害如前所陈则其不可不行审矣然行之详略又有利害者葢版籍之所以不正田税之所以不均政縁教化未明风俗薄恶人懐私意不能自克是以因循积以至于此虽有教化亦未可以卒然变也况今吏治何暇及此而遽欲版图之正田税之均是岂不差官不置局不打量歩亩不攅造图帐之所能办乎所以绍兴年中虽以秦太师之权力李侍郎之心计然犹不惮甚劳大费以至淹歴歳时之乆而后能有成也若如议者之言即是熈宁手实之法其初虽若简易其终必将大起告讦之风徒伤淳厚之俗而卒不足以得人户田产有无多寡之实又反不如偷安度日都不作为之为愈也抑绍兴经界立法甚严人所创见莫不震悚然而奸猾之民犹有故犯之者况于今日以此茍简之法施之玩习之民而欲妄意簿正而税平岂可得乎此经界详略之利害者然也
　　经界之行否详略之利害已悉具于前矣今欲行之则绍兴已行之法诚不可易但当时所行亦有一二未尽善者如不择诸道监司以委之而至于专遣使命不择州县官吏而泛委令佐至其中半又差官覆实以纷更之此则今日之所不可不革者也葢当是时秦氏用事诸路监司皆其亲党固未尝择至于州县官吏又以逐州逐县无不奉行用人至多而不暇择所以其势不得不至于此今幸朝廷淸明而夲户诸司皆一时之选欲行经界之地乂不过三州十有七县其用官吏一县两人则亦不过三十四人而已若防朝廷先令监司一员专主其事使其择三郡守汰其昏谬疲輭力不任事如某等者而于一路之中求此三四十人应亦不至絶不可得葢县令不能则择于其佐佐又不能则择于他官一州不足则取于一路见任不足则取于得替待阙之中皆委守臣踏逐申差权领县事要以得其人而后已既得其人则使之审思熟虑于其始而委任责成于其终事毕之后量加旌赏以报其勤其权领者则又稍优其赏而归之故官则大事克济而于其不能者亦无大害此则差官置局必可行之説也至于打量一事则其势不得不少劳民力但一县之地大者分为数百千保小者分为数十百保使之分头散出各自打量则亦不至多费时月而绍兴遗法亦未必有能识之者此打量歩亩必可行之説也至于图帐之法始于一保大则山川道路小则人户田宅必要东西相连南北相照以至顷亩之濶狭水土之高低亦湏当众共定各得其实其十保合为一都则其图帐但取山水之连接与逐保之大界总数而已不必更开人户田宅之濶狭高下也其诸都合为一县则其图帐亦如保之于都而已不必更为诸保之别也如此则其图帐之费亦当少减然犹窃虑今日民力困又非绍兴年中之比此费虽微亦恐难以赔备若防朝廷矜怜三郡之民不忍使之更有烦费则莫若令役户只作草图草帐而官为买纸顾工以造正图正帐专委守倅及所差官会计买纸顾工之费实用若干钱物具申台漕两司许就夲州所管两司上供钱内截拨应副如此则大利可成而民亦不至于甚病此则攅造图帐必可行之説也抑此皆其法也若夫法外之意又在官吏用心如何某顷在同安尝见惠安县丞郑昭叔自言知仙游县日适值朝廷推行经界初得户部行下事目读之茫然不晓所谓而寮佐吏史亟请施行因窃自念已犹未晓何以使人乃闭阁谢事覃思旬日然后通晓心口反覆更相诘难胸中洞然无复疑滞然后集诸同官而告语之使其有疑即以相问如是数日而同官亦无不晓者同官既晓然后定差保正保长阖县通差不以烟防逺近为拘不以歇役新旧为限但取从上丁产高人分为二等大者以备都副保正小者亦备大保长各以纸籖书其姓名分置两贴又于二贴各分四类或物力高强或人丁众盛或才智足任谋画或筋力可备奔走各以其类置于一贴凡选一都一保则必兼取此四色人使之同事令其各出所长以相协济于是人皆悦从相率就事差役既定然后以户部事目印夲给之又为説其大意使之退以讲究期以一日悉集县庭凡有所疑恣其请问悉以己意详为解説力疲气乏则请同官更审应之如是五六日凢为保正长者亦无不悉晓其法然后散遣打量不过两月他邑差役未定而仙游打量见次第矣某尝窃记其言以为若使被差之官人人如郑君之用心则虽歳歳方田年年经界亦无害于民者今者幸遇朝廷复有推行此法之意敢録其説并以陈献如蒙采择上之朝省下之属部使被差官吏有所取法亦庶几郑君之心因以暴白后世郑福州宁徳人其后致仕家居老夀康宁九十六歳而终亦其诚心爱民之报也
