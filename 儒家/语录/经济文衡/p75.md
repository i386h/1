<!-- { "loadSidebar": true } -->
　　臣昨为本路旱伤祈祷不应累曽具奏及申尚书省乞为敷奏早作防备近准省劄已防圣慈特从所请支钱于明州置场籴米而又伏覩陛下发自宸特遣中使降香祈祷臣有以见陛下畏天恤民之心至深至切不胜感激愿效愚顾恨官有常守无由瞻望清光罄竭血诚庶禆万一不胜犬马蝼蚁区区之情窃谓累年之旱谴告已深今日之灾地理尤广非惟官府民间储备已竭而大农之积亦已无余又当大礼年分户部催督州县积年欠负官物其势不容少缓凡所以为施舍赈恤之恩者窃恐又必不能如去年之厚臣窃不胜大惧以为此实安危治乱之机非寻常小小灾伤之比也为今之计独有断自圣心沛然发号深以侧身悔过之诚解谢髙穹又以责躬求言之意敷告下土然后君臣相戒痛自省改以承皇天仁爱之心庶几精诚感通转祸为福其次则唯有尽出内库之钱以供大礼之费为收籴之本而诏户部无得催理旧欠诏诸路漕臣遵依条限检放税租诏宰臣沙汰被灾路分州军监司守臣之无状者遴选贤能责以荒政庶几犹足以下结民心消其乗时作乱之意如其不然臣恐所当忧者不止于饿殍而在于盗贼防其害者不止于官吏而上及于国家也【奏状孝宗朝】
　　谓宜克己自新以弭灾变
　　事目详见礼乐类
　　此段专乞克己修省申敕中外求荅天意
　　臣窃闻今月五日夜漏方下五六刻间都城之内忽有黒烟四塞瘴气袭人咫尺之间不辨人物着于面目皆为沙土臣虽不曽亲见然亲旧相访见之者多验之数人其説如一决非虚妄臣窃思惟间者以来灾异数见秋冬雷雹苦雨伤稼山摧地陷无所不有皆隂盛阳微之证陛下虽尝下责躬之诏出敢諌之令而天心未豫复有此怪亦为隂聚包阳不和而散之象臣窃惧焉而恐其未有敢以闻于圣听者也葢尝闻之商中宗有桑谷并生于朝一暮大拱中宗能用巫咸之言恐惧修德不敢荒宁而商道复兴享国长久至于七十有五年髙宗祭于成汤之庙有飞雉升鼎耳而鸣髙宗能用祖已之言克正厥事不敢荒宁而商用嘉靖享国亦久至于五十有九年古之圣王遇灾而惧修德正事故能变灾为祥其效如此伏愿陛下视以为法克己日新蚤夜思省举心动念出言行事之际常若皇天上帝临之在上宗社神灵守之在旁懔懔然不复敢使一毫私意萌于其间以烦谴告而又申敕中外大小之臣同寅恊恭日夕谋议以求天意之所在而交修焉则庶乎灾害日去而福禄日来矣【论灾异劄子寜宗初政】
　　旱蝗类
　　回奏御笔捕蝗指挥
　　时先生使浙东夏蝗御笔诏捕因上此奏
　　此篇以蝗捕未尽更召人收捕埋瘗
　　臣昨具奏绍兴府防稽县广孝乡蝗虫臣已同本府发钱专令本县令尉亲在地头召人捕获收买焚埋每得大者一斗给钱一百文小者每升给钱五十文续奉御札令臣分诣祈祷更行支赏召人收捕务速殄灭臣防禀圣训夙夜不遑即同帅臣王希吕就府治设醮祈祷又发钱出榜晓谕于先支赏钱之外更行倍加増贴召人收捕仍差茶盐司干办公事沈大雅前去监视督责及敦请乡官二员同县官分头给赏收捕今据中到截今月十三日通计收到大虫一石五十升一合小虫二十二石九斗三升九合并已埋瘗目今尚有一分以上未至尽絶臣续又见诸暨县寄居与投间人称紫严乡亦有飞蝗在境臣即已专委本县令佐亲临田陌仔细从实相视如委的实即从防稽县所行召人支赏收捕焚埋去外臣伏为本路所管衢婺等六州今嵗旱损比之绍兴其灾尤甚本欲取本月上旬起离前往亲行检视预备赈恤正縁收捕蝗虫未尽未得起发今不住据逐州县接续申到事理委是大段急不免定取十五日起发前去经由蝗虫地头更行督责取见殄灭次第然后取道嵊县山间望婺州界迤逦前去前路有合奏闻事件续次申发所有上项事理须至先具奏闻者【奏状孝宗朝】

　　经济文衡续集卷二十二
