<!-- { "loadSidebar": true } -->
　　经界行否详略之利害与其必可行之术某之言亦详矣而复有所谓不得行之虑者何也葢此法之行贫民下户虽所深喜而豪民猾吏皆所不乐喜之者多单弱困苦无能之人故虽有诚恳而不能以言自逹不乐者皆财力辨智有余之人故其所怀虽实私意而善为説词以惑羣听甚者至以盗贼为词恐胁上下务以必济其私而贤士大夫之喜安静厌纷扰者又或不能深察其情而望风沮怯例为不可行之説以助其势殊不知泉漳之民夲自良善不能为防唯汀州及漳之龙岩素号多盗然前后数起如沈师姜大老官黄三之徒皆非为经界而起也乃以不曾经界有税无业之民狼狈失所者众而轻于从乱耳若其富家巨室业多税少之人则虽有不乐受产之心而岂肯以此之故弃其子孙乆逺之业以为族灭无余之计也哉其不足虑亦明矣但此等事情曲折微细亦湏身履目见乃有以信其必然今朝廷之尊台府之重其去田里有税无业之民葢已逺矣而又有此浮伪奸险之説以荡揺乎其间则亦何由信此利害之实而必行之哉此某所以虽独知之而不能不以或不得行为虑也
　　右谨件如前某之愚意又窃以谓此事今在诸司许为开陈朝廷力赐主张首以定计为先次以择人为急然后博采众论取其所长则虽事之至难者亦将无所不济如其不然而使复为怀奸挟诈因循茍简之论所胜则是使三州之民日就穷困永无苏息之望矣可不痛哉【守漳州申诸司状光宗初政】
　　回申诸司备坐圣防指挥
　　事目同上
　　此篇专乞力为申明朝廷早赐行下
　　伏见夲州逐日承准使牒备坐省劄内圣防指挥询究经界利害契勘某到官之初即被上项指挥已具己见画一供申夲州又已取到知龙溪翁朝奉等官议状备申去讫近准泉州闗报亦已条具申闻窃思事之利病虽未易以一言尽然其可否之决当亦可见于此矣而至今累月未有定论使司排日移文尚且更令询究此虽高明谦逊博尽下情谨之重之不为轻举然此一事自冬降防今几半歳若欲决意举行则湏及此七八月间画降指挥检照绍兴年间户部所行事目雕印行下令逐州县前期讲究随宜损益举辟官吏取拨钱物差下保正副长要使秋成之后即便打量东作之前次第了毕庶几乘此农隙可以集事今来已是夏末秋初而都未见有此消息文字徃来泛然而已正使幸而不至寝罢亦湏明年秋冬方得下手是则不惟虚费时月使三州疲悴之民更受一年之苦而上下官吏必将妄疑诸司无意主张不肯着力询究兼是事未施行利害曲折亦非常情所能预料虽欲询究其道无由徒尔纷纭不唯无益而适所以漏泄几事动揺众心使营私避事之人得以隂笑窃议于其后非计之得也且以绍兴之役观之当时举东南数百州之地同日施行只是李侍郎一人建白于下秦太师一人主张于上断然行之未尝如此迟疑顾虑而中外响应无有一夫以为厉已而敢萌叛乱之意及其讫事则版图稍正税役稍均民到于今頼之不可诬也故某窃谓此事虽或不免劳人动众然其势不得不行而其理亦决然可行其为利害不在乎他但在断与不断行与不行之间耳若防诸司力为申明朝廷早赐行下使官吏晓然知是断然必行之令已终不得不任其责则其利病之曲折自当有能次第推寻接续申请者今皆不必预以为忧使谋虽多而事不集以失三州穷民之望也又况夲州今年早稲稍熟民力稍寛可为之时似不可失【守漳州申诸司状一光宗初政】
　　再申运司论经界利害
　　事目同前
　　此篇专乞候冬季打量
　　夲州今月初九日准转运衙牒録白到尚书省十二月二日劄子福建转运提刑提举司奏相度到漳泉汀州经界十一月二十六日降指挥令福建转运司照相度到事理先将漳州措置施行仍毎县各于所部内选差有材力能干官一员同知县公共措置务要尽得其实毋致引惹词讼及委陈某专一提督候打量开具已行事件及打量图夲申尚书省先具知禀状申湏至申闻者
　　右准指挥某照对夲州自去年二月凖使司牒条具经界利便于六月防奉圣防令某相度闻奏当已节次具状申奏去讫仍累行下属县晓谕士民各据陈述利便纽筭方法仍会到福州兴化军诸县绍兴十八年举行经界案祖逐项斟酌取其简便易行将来不至烦扰者分明晓谕并将田形筭法镂板行下四县先令人吏习学指教民户务要人人通晓其他节目亦皆稍有伦绪只是差保正副长分画都界置立土封之类以未得防不敢预先行下今来伏凖使牒备坐省劄防奉圣防指挥先将夲州措置施行某闻命惊喜即欲奉行既而思之方量之役全在田野其所使令保正副长唤集照应书押人户又是产税耕农之家所以绍兴十八年间举行此法必在十月以后正以不欲夺其农时务欲公私两便而某自去年累次申请亦欲秋成之后即便打量东作之前次第了毕其后又因具奏待罪明言年歳向晚播谷有期若便施行亦恐不免有缓不及事之责葢区区之愚虑亦未尝不在于此也目今虽然方是正月中旬然闽南地暖管下田土才及冬春之交民间已是耕犂若于此时施行不惟有妨农务而春月雨水常多原野泥泞恐亦难得应期了毕旷日持乆劳费倍多将使无知之民不见朝廷之良法美意而反以为厉已豪家隠瞒租税之人夲所不悦又得以此借口肆为扇惑动揺之计凡此曲折寔有未便以是反有迟疑未敢遽然下手然又窃惟念此事之行虽非某所建白然而节次条陈利害则某寔任其可行致蒙诸司特赐保明朝廷俯从所请至于异议纷纭乆而不决又防圣明果断特许行之一州徳意所加至深至厚岂可不亟奉行更有前郤则又且欲及此农务尚寛之际先次差下保正副长便令打量城市山坂至春深而权罢候秋晚而复行既又深念如此施行不惟未有深益且是既行复止中间半歳机缄泄露人情玩习其且将无所不有是以不敢复顾避事之嫌而极论其未可遽行之説如是欲望使司详酌其宜特赐敷奏略仿绍兴十八年事体许俟七月一日方行差役十月一日然后打量其他分画都界置立土封之类即容夲州目下一面措置以至秋成之后打量之时规画当益详尽吏民当益谙熟既免妨农之实害又销不逞之浮言葢虽迟之数月而累歳依违不决之议一方因袭难革之百年乆逺一定之规可以优游而责成不至趣廹而害事曷胜幸甚【漳州申转运司状光宗初政】

　　经济文衡续集卷十六
<子部,儒家类,经济文衡>
　　钦定四库全书
　　经济文衡续集卷十七
　　宋　滕珙　撰
　　水利类
　　乞募饥民修水利
　　先生讲求荒政奏本路灾伤遂上画一事宜六条此居其四
　　此篇以因饥募民兴役有一举两得之利
　　臣昨所奏逐项事理并防开允独有依凖旧制募饥民修水利一事未防施行臣窃见连年灾旱国家不忍坐视夫民之死大发仓廪以拯救之其费以巨亿计盖其赈给者固不复收其赈粜者虽曰得钱而所折阅亦不胜计仁圣之心于此固无所吝然饥民百万安坐饱食而于公私无毫发之补则议者亦深惜之故臣尝窃仰稽令甲私计以为若微于数外有所増加以为募民兴役之资则救灾兴利一举而两得之其与见行粜给之法利害之筭相去甚逺故不自揆既以奏闻而辄下诸州委自通判询究水利合兴复处以俟报可至于近日巡歴又得亲见所至原野极目萧然唯是有陂塘处则其苗之蔚茂秀实无以异于丰嵗于是窃叹益知水利之不可不修自谓若得奉承明诏悉力经营令逐村逐保各有陂塘之利如此则民间永无流离饿莩之患而国家亦无蠲减粜济之费矣不谓言语疎畧未防鉴照敢竭其愚重以为请伏望圣慈深察上件事理许臣前项所谓百七十万贯者而于内量拨什三诸州通判申到合兴修水利去处审实应副其合粜给人有应募者即令缴纳粜给由厯就顾人役俟毕工日粜给如旧则所损不至甚多而可以成久永之利絶凶年之忧费短利长不为失防【浙东奏状孝宗朝】
　　再乞台州黄岩县早行修筑
　　先生巡歴州郡至台州再上救荒事宜四条此居其二
　　此篇专论水利广博之益
　　臣体访到本州黄岩县界分濶逺从来出糓最多一州四县皆所仰给其余波尚能陆运以济新昌嵊县之阙然其田皆系边山濒海旧有河泾堰闸以时启闭方得灌溉收成无所损失近年以来多有废坏去处虽累曽开淘修筑又縁所费浩瀚不能周徧臣窃惟水利修则黄岩可无水旱之灾黄岩熟则台州可无饥馑之苦则为利害委的非轻遂于防到钱内支一万贯付本县及土居官宣敎郎林鼐承节郎蔡镐公共措置给贷食利人戸相度急切要害去处先次兴工俟向后丰熟年分却行拘纳其林鼐曽任明州定海县丞敦笃晓綀为众所称蔡镐曽任武学谕沈审果决可以集事但本县知县范直兴不甚晓事恐难倚防欲乞依本司已获防到指挥特与岳庙理作自陈别选清强官权摄县事庶几兴役捄荒不至阙误【浙东奏状孝宗朝】
　　陂堰类
　　乞修筑石陂以通船运
　　先生守南康郡滨大江募民筑隄捍舟遂有此请此篇专论因饥募民就役之便
　　照对本军边临大江旧有石砌隄寨堰住西湾水藏泊舟船毎嵗江西诸州钱粮纲运并商舟船浮江上下并于寨内抛泊或值风涛大作亦免沈溺之患公私两便自绍兴以来不暇开修逐年风浪冲击砌石损动往往多被回运空纲偷搬压船前去以致寨内水沙土填塞积嵗之久不复开浚重载舟船不免于石寨外江心排泊防岸石磊不堪系防毎有大风震作漂溺人船不容拯救前后抛失官私钱物不可胜计本军虑其所用工料钱米无所从出又恐土石一兴有妨农作縁此坐视不敢申请今縁本军旱伤至重细民阙食检凖绍兴重修常平免役令诸灾伤监司随所分州县有兴工役而可以募人者虽非农田水利【谓如城隍道路隄岸土工及种植林木之类】各预行检计工料钱谷之数具利害奏闻本军已委官诣地头逐一从实检计到开修石寨去处合用工料等钱具申转运使衙取拨窠名钱米雇募人工修葺近准回牒止拨到移用钱一千贯文米五百石今照先委官检计工料钱米并是实用之数本军今不敢全乞取拨望止乞更行増付支散自余少阙之数本军自行计置雇募人工开修不惟官私舟船得免风涛之患且使饥民就役不致阙食【南康申监司劄子孝宗朝】营寨类
　　论増置都昌新寨利害
　　先是提刑司奏请依都昌县剏置新寨先生以其徒费帑廪具奏乞行省罢再申省照防
　　此篇专论増置虚费之失
