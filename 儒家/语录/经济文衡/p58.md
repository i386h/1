<!-- { "loadSidebar": true } -->
　　臣尝谓天下国家之大务莫大于恤民而恤民之实在省赋省赋之实在治军若夫治军省赋以爲恤民之本则又在夫人君正其心术以立纪纲而已矣董子所谓正心以正朝廷正朝廷以正百官正百官以正万民正万民以正四方盖谓此也夫民之不可不恤不待智者而后能知亦不待明者然后能言也然欲知其憔悴困穷之实与其所以致此之由则臣请以所领之郡推之然后以次而及其所以施置之方焉臣谨按南康爲郡土地瘠薄生物不畅水源亁浅易得枯涸人民稀少谷贱农伤固已爲贫国矣而其赋税偏重比之他处或相倍蓰民间虽复尽力耕种所收之利或不足以了纳税赋湏至别作营求乃可赔贴输官是以人无固志生无定业不肯尽力农桑以爲子孙乆逺之计幸遇丰年则贱粜禾谷以茍目前之安一有水旱则扶老携幼流移四出视其田庐无异逆旅之舎盖出郊四望则荒畴败屋在处有之故臣自到任之初即尝具奏乞且将星子一县税钱特赐蠲减又尝具申提防坑冶司乞爲敷奏将夏税所折木炭价钱量减分数其木炭钱已蒙圣慈乞赐开允独减税事漕司相度方上版曹若得更蒙圣恩特依所请则一方憔悴困穷之民自此庶几复有更生之望矣然以臣计之郡之接境江饶等州土田瘠薄类此者非一郡一县而已也税赋重大如此者非一料一色而已也若不大爲经理深加隐防虽复时于其间少有纵舎如以杯水捄一车薪之火恐亦未能大有所济而剥肤椎髓之祸必且愈深愈酷而不可捄元气日耗根本日伤一旦不幸而有方数千里之水旱则其横溃四出将有不可如何者未知陛下何以处此此臣之所谓民之憔悴困穷而不可不恤者然也而臣所谓省赋理军者请复爲陛下言之夫有田则有租爲日乆矣而今日民间特以税重爲苦者正缘二税之入朝廷尽取以供军而州县无复羸余也夫二税之入尽以供军则其物有常数其时有常限而又有贴纳水脚转输之费州县皆不容有所寛缓而减免也州县既无赢余以给官吏养军兵而朝廷发下离军归正等人又无纪极支费日增无所取办则不免创于二税之外别作名色巧取于民且如纳米收耗则自七斗八斗以至于一倍再倍而未止也豫倍官物则自一年二年以至三年四年而未止也此外又有月椿移用诸杂名额抛卖乳香科买军噐寄招军兵打造铁甲之属自版曹总所以至漕司上下相承逓相促迫今日追究人吏明日取勘知通官吏无所从出不过一切取之于民耳盖不如是无以补旧欠支目前虽明知其一旦发觉违法抵罪而不及顾也夫以罪及其身而不暇恤尚何暇于民之恤乎以此观之则今日民贫赋重其所从来亦可知矣若不讨理军实而去其浮冗则民力决不可寛然国家蹙处东南恢复之勲未集所以养兵而固圉者常恐其力之不足则兵又未可以遽减窃意惟有选将吏覈兵籍可以节军赀开广屯田可以实军储练习民兵可以益邉傋诚能行此三者而又时出禁钱以续经用民力庶几其可寛也今将帅之选率皆膏梁騃子厮役凡流徒以趋走应对爲能苞苴结托爲事物望素轻既不爲军士所服而其所以得此差遣所费已是不赀以故到军之日惟务裒敛刻剥经营贾贩百种搜罗以偿债负债负既足则又别生希望愈肆诛求盖上所以奉权贵而求陞擢下所以餙子女而快己私皆于此乎取之至于招收简阅训习抚摩凡军中之急务徃徃皆不暇及军士既已困于刻剥苦于役使而其有能者又不见优异无能者或反见亲宠怨怒郁积无所伸诉平时既皆悍然有不服之心一旦缓急何由可恃至于军中子弟亦有素习弓马谙晓战阵者例皆不肯就本军投募而朝廷反爲之分责州郡枉费钱物拖拽短小生疎无用之人以补军额凡此数端本末巨细无不乖错而所谓将帅者私欲饱满鑚研有效则又可以束装问涂而望他军之积以爲己资矣故近嵗以来管军臣僚迁代之速至有一嵗而再易者是则不惟军中利病无由究治冗兵浮食日益猥众而此人之所盗窃破费与夫送故迎新百色支用已不知其几何矣至于总餽输之任者亦皆负倚幽隂交通贿赂其所程督駈催东南数十州之脂膏骨髓名爲供军而辇载以输于权幸之门者不可以数计若乃屯田民兵二事又特爲诞谩小人窃取官职之资而未闻其有丝毫尺寸可见之效凡此数弊天下之人孰不知之而任事之臣略不敢一言以告陛下惟务廹趣州县使之急征横赋戕伐邦本而其所以欺陛下者则曰如是而国可富如是而兵可强陛下亦闻其说之可喜而未究其实徃徃误加奬宠畀以事权是以比年以来此辈类皆高官厚禄志满气得而生民日益困苦无复聊頼草茅有识之士相与私议窃叹以爲莫大之祸必至之忧近在朝夕顾独陛下未之知耳爲今之计欲讨军实以纾民力则必尽反前之所爲然后乃可兾也盖授将印委利权一出于朝廷之公议则可以絶苞苴请托之私务求忠勇沈毅实经行阵曾立劳效之人则可以革轻授非才之弊无苞苴请托之私则刻剥之风可革将得其人则军士畏爱奋厉搜阅以时而窜名冗食者不得容于其间得人而乆其任则上下相安缓急可恃而又可以省送迎之费军之汰卒与凡北来归正添差任满之人皆可归之屯田使之与民杂耕而渐损其请给其有材勇事艺之人则计其品秩而多与之田因以爲什伍之长使敎其人习于驰射击刺行伍之法罢去诸州招军之令而募诸军子弟之骁勇者别授以田使尺籍大抵令与见行屯田民兵之法相爲表里择老成忠实通晓兵农之务者使领其事付以重权乆其事任毋贪小利毋急近功俟其果能渐省列屯坐食之兵稍损州郡供军之数然后议其课最增秩而因任之如此十数年间自然渐见功效若其功效未能遽见之间而欲亟图所以纾州县民间目前之急者则愿深诏主计将输之臣其于见今椿积金糓绵绢数内毎岁量拨三二十万视州郡之贫乏者特与免起上供官物三五分而代其输向后军籍既覈屯田既成民兵既练则上项量拨之数可以渐减而州郡免起之数可以渐增州县事力既益寛舒然后可以禁其苛敛责以寛恤岁课而时稽之不惟去其加耗预借非法科敷之弊又视其土之肥瘠税之轻重而均减之庶几穷困之民得保生业无复流移漂荡之意所在旷土亦当渐次有人开恳布种而公上之赋亦当自然登足次第增羡不俟程督廹促而国眞可富兵眞可强矣此臣之所谓省赋治军之说然也【庚子应诏封事孝宗朝】
　　谓州县催督财赋以困民力
　　事目详见圣学类第二叚
　　此叚专论爱人之道在于节财用今州郡赋重爲民之害最甚宜省节冗费择将帅核军籍汰浮食广屯田以寛民力
　　今请即民力之未裕而推言之臣闻虞允文之爲相也尽取版曹歳入窠名之必可指拟者号爲岁终羡余之数而输之内帑顾以其有名无实积累挂欠空载簿书不可催理者拨还版曹其爲说曰内帑之积将以备他日用兵进取不时之湏而版曹目今经费已自不失岁入之数听其言诚甘且羙矣然自是以来三十余年内帑嵗入不知几何而认爲私贮典以私人宰相不得以式贡均节其出入版曹不得以簿书勾考其在亡其日销月耗以奉燕私之费者盖不知其几何矣而曷尝闻其能用此钱以易敌人之首如太祖皇帝之言哉徒使版曹经费阙乏日甚督趣日峻以至废去祖宗以来破分良法而必以十分登足爲限以爲不足则又造爲比较监司郡守殿最之法以诱脇之不复问其政教设施之得失而一以其能剥民奉上者爲贤于是中外承风竞爲苛急监司明谕州郡郡守明谕属邑不必留心民事惟务催督财赋此民力之所以重困之本而税外无名之赋如和买折帛科罚月椿之属尚未论也其次则陛下所用之宰相不能择中外大吏而惟狥私情之厚薄所用之台谏不能公行紏劾而惟快已意之爱憎是以监司郡守多不得人而其贤者或反以举职业忤台谏而遭斥逐也至于监司太多而事权不归于一铨法虽宻而县令末尝择人则又其法之有未善者然其本正则此等不难区处其本未正则虽或举此臣恐未见其益而反有害也【戊申封事孝宗朝】
　　祖宗旧法凡州县催理官物已及九分已上谓之破分诸司即行住催版曹亦置不问【上文分注】
　　国用类
　　谓盐课私贩之弊
　　先生既除浙东提举事有利民无不陈奏时盐贩日盛客钞不行故上此奏
　　此篇乞仿福建产塩法于治海四州行之
　　浙东所管七州而四州濒海既是产塩地分而民间食塩必资客钞州县又有空额比较增亏此不便之大者夫产塩地分距亭塲去处近或跬歩之间逺亦不逾百里故其私塩常贱而官塩常贵利之所在虽有重法不能禁止故贩私盐者百十成羣或用大船搬载廵尉既不得诃州郡亦不能诘反与通同资以自利或乞覔财物或私收税钱如前日所奏台州一嵗所收二万余贯是也以此之故除明越两州稍通客贩粗有课利外台温两州全然不成次第民间公食私盐客人不复请钞至有一塲一塩累月之间不收一袋不支一袋而官吏縻费士卒搔扰有不可胜言者然以有比较之法州县恐有殿罸则不免创立塩铺抑勒民户妄作名色抑令就买出入暗昩不可稽考大略瘠民以肥吏困农民以资游手爲州县爲提举主管者非不知之然皆以国计所资不敢輙有陈説日深月乆民愈无聊若不变通恐成大患臣生长福建窃见本路下四州军旧行产塩之法令民随二税纳产塩钱而请塩于官近嵗官塩虽不支给而民间自食私塩官司既得产塩税钱亦不复问其私贩虽非正法然实两便欲乞圣慈特诏有司取防福建路转运司下四州军见行产塩法其余州军自依旧法施行则亦革弊救民之一事也【浙东奏状孝宗朝】
　　论酒课坊塲之弊
　　事目同上
　　此篇专以万戸抱额爲法最便乞仿处州行之
　　酒坊之弊其説有四一曰官监二曰买扑三曰拍戸四曰万戸抱额臣窃以爲莫不便于官监莫便于万戸其他则亦互有利害而万户之中亦不能无少利害要在讲究详尽然后施行则庶乎其弊之可革矣今官监之害朝廷既知而罢之矣然州郡占吝多不遵禀户部漕司折扑仍不废罢此则害虽除而未尽者也买扑之害在买人有消折本柄破壊家产之患在众人有挜托抑勒捕捉欺凌之扰虽加禁防法式明备然势之所在终不能革拍戸抱额则庶几矣然或额重而抱纳不前或借此而挜托搔扰则其弊亦不异于买扑唯万戸抱额最爲简便然湏以一州或一县通计田畆浮财物力而均出之使无官戸民户之殊城居村居之异一槩均数立爲定籍乃爲尽善若舎官戸而敷民户舎城居而困村居不立官簿而私置草簿使吏得以隂肆出没走弄于其间则又病矣此法本路处州见己私行四五十年民无争讼官省禁防虽其小害尚不能无然入其封境观其气象宛然乐国与诸州不同今欲便取其法行于诸州则恐本州课额素轻或非他州之比未可遽议然他州课额虽多从来拘催少曾登足皆是虗名徒挂空簿若蒙圣恩深诏有司取淳熈六年七年八年三嵗实催到库之数参考取中立爲定额然后以此科敷俾爲万户则亦庶几安民省事之一端也【同上】
　　谓宜节财用以固邦本
　　事目详见圣学类第二叚
　　此叚专论爱人之道在于节用今州郡赋重宜省节冗费择将相核军籍汰浮食广屯田以寛民力
