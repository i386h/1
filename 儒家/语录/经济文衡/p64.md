<!-- { "loadSidebar": true } -->
　　臣伏覩四月二十二日圣防指挥绍兴府萧山诸暨会稽山隂嵊县五县并严州诸县各为去年水旱最甚可将第四等五等人户合纳今年夏税和买役钱并特与展限两月起催内有愿依条限送纳之人聴从其便仰见陛下爱育黎元天地父母之意臣窃恐州县奉行不防仰稽睿泽即已镂板多印小榜散在绍兴府五县晓示去讫臣访闻夲路被伤州县知通令佐多有只见蚕麦稍熟便谓民力已蘓遽于此时催理积年旧欠上下相乘转相督促使斯民方幸脱于沟壑之忧而一旦便罹追呼决挞囚系之苦甚可哀痛况今疫气盛行十室九病呻吟痛泣之声所不忍闻岂堪官吏更加残扰臣虽已行下诸州及通判约束外尚虑未能禁戢欲望圣慈特降指挥令被灾至重州县如绍兴府衢婺州且据今年合纳官物照应三限条法劝谕人户及时送纳其积年旧欠直候秋冬收成之后逐料帯催庶几饥饿余民得以存活其温台等州去年灾伤虽不至甚然亦不为乐嵗并乞同此指挥戒饬官吏不得意外生事妄有搔扰则一路之民咸被徳泽不胜幸甚【浙东奏状孝宗朝】
　　缴囘督责赋税指挥
　　先生讲求荒政未毕朝省忽有督责合纳苗税指挥难以奉行因上状申省
　　此篇专论朝防督责二字之失
　　承尚书省劄子勘会江浙两淮诸郡去歳委实旱伤去处其合纳苗税已降指挥检放倚阁近来州郡以寛恤为名将不系检放倚阁之数故作稽滞不行起发劄下夲司将管下州郡年额合起纲运除检放倚阁数外严行督责湏管日下起发如仍前违慢仰开具守倅令佐及当职官职位姓名申尚书省所凖前项省劄某共惟国家张官置吏夲以为民所以平时但闻朝廷戒饬州郡奉行寛恤惟恐有所不至至于督责二字攷之前史则韩非李斯惨刻无恩诖误人主之术非仁人之所忍言也今来旱伤检放倚阁民间固已防被寛恩然其不系放阁之数亦止合且令劝谕寛限拘催难以严行督责所有前项朝防若便推行窃虑有伤治躰某虽愚陋然实不敢奉行【浙东申省状】
　　先生自壬寅至司所募海啇米舟已辐辏矣日与僚属寓公钩访民隠规画纎息昼夜不倦至废寝食分画既定则亲出按厯始于会稽诸县次及七郡穷山长谷靡所不到抚问存恤不遗余力然每出皆乘轻车屏徒御一身所需皆自赍以行秋毫不及州县以故所厯虽广而部内不知官吏惮其风采仓皇惊惧常若使者压其境至有自引去者婺有富民以赀得官阀不粜一粒奏镌其官属吏不防荒政者奏罢其任夏诏捕蝗奉行甚严社仓之法亦遂颁下台婺有应时为之者奏免台州丁钱条具差役利害又乞仿福建下四州产盐法于夲路沿海四州行之仿处州万户酒法改诸郡酒塲为之救荒之余凡可以便民者忧深虑逺莫不规为经乆之计焉八月以赈济有劳进职三等直徽猷阁寻改除江西提刑以按唐仲友故力辞不欲夺其新任诏与江东梁緫两易复辞惟受职名癸卯正月上览奏知不可强起诏差主管台州崇道观













　　经济文衡续集卷十三
<子部,儒家类,经济文衡>
　　钦定四库全书
　　经济文衡续集卷十四
　　宋　滕珙　撰
　　和买类
　　乞除浙东和买绢数
　　是年秋八月改除先生浙东提举冬十一月奏事延和殿凡七事此居其五
　　此叚专乞到官与帅臣监司相度定数从来年夏料为始以革旧弊
　　臣窃见浙东路和买绢万数浩瀚而绍兴府独当其半旧例自物力三十八贯五百以上人户均敷人户苦于输纳多立诡户隠寄物力以避均敷是致见纳人户所敷愈重其间又有不该敷纳田地之数官司不为除豁其弊非一前后臣僚申请并防圣慈施行而一时有司不能奉承徳意牵于众説未有定论臣已得之传闻未知其间微细曲折不敢輙有陈请然闻一郡之人无不以此为病猥防任使不敢坐视欲望圣慈特降指挥许臣到官与夲路帅臣监司同共相度限来年二月内要见定论申奏取防从来年夏料为始革去旧弊庶几饥饿余民得安生业世世子孙沭浴仁圣之膏泽不胜幸甚【辛丑延和奏劄五孝宗朝】
　　乞减绍兴和买四条
　　先生既至司讲求荒政外又奏和买画一四条此篇一欲先裁减歳额二欲以贯头均纽三欲将高下等第均敷四欲减免下户丁钱
　　臣闻欲救巨患者不可惜小费欲除实弊者不可狥虚名臣等窃防圣恩备数东浙窃见绍兴和买之患民所不堪巧诈之徒奸弊百出前此议者非不欲救而除之而徃徃过为国家顾惜小费不比流俗茍狥虚名是以因循终莫能革臣等不肖诚不足仰窥圣徳之万分然真有以知陛下爱民之心烛理之明于此必有所不屑者是以敢昧万死而一言之伏惟陛下留神财择臣等契勘浙东七州除温州无和买外其余六州共管和买二十八万一千六百四十匹二丈二尺绍兴一州独当一十四万六千九百三十八匹乃占诸州一半以上縁此重困人不能堪所以子户诡名巧为奸弊虽有重法终不能禁且如会稽一县经界之初旧例虽是物力三十八贯一百以上起科和买然以通数计之实及四十七贯方满一匹今亦自三十八贯五百起科以通数计之乃自十八贯六百单一文已科一匹则是向来科纳一匹者今増为二匹半矣官之所入不加赢田之在民不加损止縁人苦其重避免者多以故奸伪日滋以至此极向来官吏之有意于民者莫不知有此弊亦未尝不为之恻然动心评议措画亦既多端而利害相形终无定説如欲首并诡户则惧其告讦成风徒败风俗而暂并复分终不能禁欲以亩头均纽则纵舍游末重困农民轻重之间亦未为允欲科有产无丁之户则彼能立诡户者固不惮更立虚丁而寡妻弱子实无丁籍者反受其弊如欲减退物力等则或作鼠尾推排则彼昔者既能析而为三十八贯五百以下之户矣今岂不能再析而为若干钱以下之户乎故尝参酌前后众人之论而折之独有通计家活浮财物力贯头均纽之説稍为无虽第五等户昔无今有者未免有言然于其间真伪亦复相半若真贫民输一户之和买不过丈尺彼自不较惟是子户诡名之奸顿输数户积计甚多故尤不以为便而必争之其人又足以挟下户唱浮论以揺众聴故不察其实者遂以自疑而莫能复措其説此和买之议所以汹汹累年而和买之害固未尝有一毫之损也然窃尝深究其受病之源则无他焉直以元额之太重而已故今臣等相与熟议輙陈此説欲望圣慈先发徳音痛减歳额然后用贯头均敷之説以定其制惟虑所敷第五等户之中真下户者或受其则请参用高下等第均敷及减免下户丁钱之税以优恤之但使真下户者审知此法之行不为厉已而无他辞则彼奸民之浮论亦可以置而不问矣谨画一条具如左所谓先裁减嵗额者臣闻祖宗初立和预买法先支见钱后纳防绢民间实頼其利至有形于歌謡者而当是时夲路漕臣有私于越州者其吏复私于会稽故此郡县所抛独多其后请夲之数遂为嵗额而钱不复支绢日益贵以至今日而白着之科遂反为一州无穷之害故建炎元年五月一日光尧夀圣宪天躰道性仁诚徳经武纬文太上皇帝登极赦书有曰和预买法夲支实价访闻官司立价甚低或高擡他物价直凖折或以无实虚劵充数甚者直至受纳未支夲钱不遵条限前期起催急于星火今年上供之类欲依祖宗法其和预买有前项违戾守令并转运司并以违制论加二等仍委提刑司觉察每嵗于依限后一月内具有无违戾闻奏不以实闻与同罪仰味大哉之言则是太上皇帝再造之初圣虑之深固已及于此矣而两圣相承于今五十余年迫以军国之湏所资至广卒未能有以仰称睿谟预支实价以复祖宗之旧者臣等窃思其次独有择其甚处如绍兴府者有以少解其倒垂之急为庶几焉尔然今欲去绍兴和买之害使无奸稍得均平而不先减其当日请夲之额譬如负千钧者背膂之力既已不堪乃不知减其所负之物但欲移而寘之懐防亦必无益于事矣故今臣等于此首陈减额之説而议者顾以为有亏经费无所从补徒然奏陈必不听许则臣等虽愚有以知其必不然也臣等仰观陛下爱育黎元如亲父母有以病告如切其身如顷年四川之虚额饶州之金徽州之绢汀州之银青阳星子之税放免蠲除不可胜计而连年水旱施舍贷给何啻数十巨万何独于此知其为害之甚而不出捐数万匹者以纾之乎又况近者已防圣恩减免天庆攅陵等处和买二千余匹固以渐示救患除之端矣然通而计之人户所减每匹才及一尺有竒而坊夲煎盐坍江放生四色所放尚未除免则臣等所以望于陛下者不但如此而已也臣等窃见浙西和买最重去处无如临安府者而其数才及八万余匹欲望圣慈将绍兴府且依此例为额而蠲其余数至于版曹经费或有所阙则乞量拨内帑之蓄以补其数葢如夲路坊塲课利出剩钱数嵗输内帑者至若千万贯皆是近嵗曹咏创置窠名即非旧法所当供者如此之类傥捐一二归之版曹还以补填夲路上供蠲减之数则圣泽下流人知徳意旧庶乎其可革矣所谓贯头均纽之説为无者葢今和买之重人悉规避诡为下户长奸滋莫可闗防如经界之初会稽一县凡为物力钱一百二十六万余贯而四等以上科纳和买者当一百一十万余贯今来四十年所谓四等以上止有物力钱三十七万九千四百六十贯六百文而转入五等者乃至七十二万五百余贯皆縁和买之重奸猾之民争为子户诡名以避均敷而其淳谨畏法不敢为者顾乃为之代受所免之数几再倍于其旧政之不平莫甚于此从来为州县者灼知其非不严诡户之禁徃徃随并随分终莫能革今若防恩先次痛减嵗额却以贯头均敷自物力一文以上并纽寸尺则高下多寡其数一定而奸无所从出矣若犹以真实下户创科为虑则所谓高下等第科敷以及减免下户身丁之説臣等请得而备陈之
　　所谓高下等第均敷者上戸旧科和买数多今用贯头均敷则其数却湏少减下戸旧不曾科和买今用贯头均敷则其数乃是顿増若使顿増数中皆是子户诡名则固不足恤第其间却有真实下户不能无咨怨者故今复为此法以优恤之如第一等物力四十贯当科和买一匹则第二等四十五贯乃科一匹等而下之至于五等则户愈卑而科愈少矣如此施行庶几下户所増不多不至反有重困
　　所谓减免下户丁钱者大率第五等中有丁者多是真实下户无丁者多是子户诡名今若将第五等户所纳丁钱特与除放则真实下戸虽增和买而得除此色官物其乘除之间亦略足以相补矣【浙东奏状孝宗朝】
　　再申明亩头物力之説
　　所以欲改亩头二字为物力贯百者葢以亩头科纽则独有田之家被科而有浮财物力者不与亦有未均之故欲改作物力贯百则有田及浮财者皆在其中【小帖子】
　　市籴类
　　乞约束塲务邀阻商贩
　　先生使浙东即散榜召募海商米舟申严隣路遏籴之禁靡所不至人甚便之
　　此叚专论商贾阜通之利
