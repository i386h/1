<!-- { "loadSidebar": true } -->
　　臣闻狱者民命之所系而君子之所尽心也今天下之狱死刑当决者皆自县而逹之州自州而逹之使者其有疑者又自州而上之朝廷自朝廷而下之棘寺棘寺谳议而后致辟焉其维持防闲可谓周且审矣然而宪台之所详复棘寺之所谳议者不过受成于州县之具狱使其文案粗备情节稍圆则虽颠倒是非出入生死盖不得而察也是故欲清庶狱之源者莫若遴选州县治狱之官今县之狱委于令其选固已精矣而未必皆得人其弊未易革也若州县则今铨格凡选人任满有举主闗陞者方注繁难令録其虑盖已详矣然注司理者乃不用此令而近制唯进纳癃老之人然后不得注拟此外则常调闗陞虽昏缪疾病之人皆得而为之甚至于流外补官若省部胥史亦得而为之彼以荐举闗陞者固未必尽得才能公正之人然比之昏缪疾病无善可称与夫胥史之入官者则有间矣盖昏缪疾病之人茍且微禄唯知自营其于狱事防成吏手漫不加省而胥史之入官者又或狃于故习与吏为徒贩鬻走弄无所不至故州郡小大之狱往往多失其平怨讟咨嗟感伤和气上为圣政之累莫此为甚臣愚欲望陛下明诏铨曹更定选格凡州郡两狱官专注任满有举主闗陞人或应格不足则次任任满铨试中第二等以上人其常调闗陞及省部胥史并不得注拟见在任者非举主闗陞人即令守倅铨量如委昏缪疾病即保明闻奏特与祠禄其未到人赴上日亦从守倅铨量方许放上若守倅徇私失实即许监司劾奏罢免所有省部胥史虽已注官待次并令赴部别与拟授庶几治狱之官其选少清各知任职仰副陛下钦恤之意【戊申延和奏劄二孝宗朝】
　　乞令县丞同行推讯
　　臣契勘县狱止是知县独员推鞫一或不得其人则拆换疑词变乱情节无所不至今既未能尽变铨法则亦不容无少更革欲望睿慈详酌明降指挥令县丞同行推讯无丞处即用主簿仍遇大囚到狱即限两日内具入门欵先次飞申本州及提刑司照防庶几粗革旧弊天下幸甚【贴黄】
　　学校类
　　乞赐白鹿洞书院勑额
　　是年淳熙辛丑闰二月除先生江西提举然犹待次乃奏本职四事此居其末
　　此篇专乞赐书院勑额及光尧太上皇帝御书石经并国子监九经注疏
　　右臣窃尝伏读国朝防要恭覩太宗皇帝尝因江州守臣周述之奏诏以国子监九经赐庐山白鹿洞书院既又以其洞主明起为蔡州褒信县主簿以旌儒学每恨无由一至其处仰观遗迹又防圣恩假守兹土到任之初考按图经询究境内民间利病乃知书院正在本军星子县界而陈舜俞庐山记又载真宗皇帝咸平五年尝勅有司重加修缮间因行视陂塘始得经由其地见其山川环合草木秀润真闲燕讲学之区而荒凉废坏无复栋宇因窃惟念太宗皇帝真宗皇帝所以幸敎多士垂裕万世之意其盛如彼而下吏浅闻弗克原念以称万分之罪其大如此骇惧震慴不遑启居既又按考此山老佛之祠盖以百数兵乱之余次第兴葺鲜不复其旧者独此儒馆莾为荆榛虽本军已有军学足以养士然此洞之兴逺自前代累圣相传眷顾光宠德意深逺理不可废况境内观寺钟鼓相闻殄弃彛伦谈説空幻未有厌其多者而先王礼乐之宫所以化民成俗之本者乃反寂寥希阔合军与县仅有一二所而已然则复修此洞盖未足为烦于是始议即其故基度为小屋二十余间敎养生徒一二十人节缩经营今已了毕但其勑额官书皆以烧毁散失无复存者不敢擅行标牓收置輙昧万死具奏以闻欲望圣明俯赐鉴察追述太宗皇帝真宗皇帝圣神遗意特降勑命仍旧以白鹿洞书院为额仍诏国子监仰摹光尧夀圣宪天体道性仁诚德经武纬文太上皇帝御书石经及印版本九经疏论语孟子等书给赐本洞奉守防读于以褒广前烈光阐儒风非独愚臣学子之幸实天下万世之幸【奏状】
　　再乞赐书院勑额
　　是年秋八月改除浙东提举冬十一月奏事延和殿条画七事此居其末上委曲访问悉从其请
　　此篇申言书院赐额并上件石经九经等事
　　臣昨任南康军日尝具状奏乞赐白鹿洞书院勅额及乞以太上皇帝御书石经并版本九经注疏给赐本洞今亦未防施行而朝野喧传相与讥笑以为怪事臣诚恐惧不敢不尽其説谨按本洞书院实唐隐士李渤所居当时学者多从之游遂立黉舍至五代时李氏为建官师给田赡养徒众甚盛迨至国初犹数十百人太平兴国中尝防诏赐九经而官其洞主见于防要而咸平五年有勅重修仍塑宣圣及弟子像又见于陈舜俞所记简牍具存可覆视也夫以此洞之兴原其所自虽若浅鲜无足言者而太宗皇帝真宗皇帝眷顾褒崇至于如此则圣意所存至深至逺必有非下吏浅闻所能窥测者今乃废而不举使其有屋庐而无勅额有生徒而无赐书流俗所轻废坏无日此臣所以大惧而不能安也然窃意有司所以不能无疑于臣之请固未必皆如讥笑者之言殆必以为州县已有学校不必更为烦费耳如其果然则臣请有以质之夫先王礼义之宫与异端鬼教之居孰正孰邪三纲五常之教与无君无父之説孰利孰害今老佛之宫徧满天下大郡至逾千计小邑亦或不下数十而公私增益其势未巳至于学校则一郡一邑仅一置焉附郭之县或不复有其盛衰多寡之相絶至于如此则于邪正利害之际亦已明矣今有司非徒不能有所正于彼而反疑臣之请于此臣不能识其何说也今幸防恩赐对故敢复以为请伏望圣慈下臣此章特从其请既以绍承先志启迪羣心又以丕阐大猷昭示抑邪兴正之渐实天下万世之幸【辛丑延和奏劄七并孝宗朝】
　　礼乐类
　　乞颁降政和礼书
　　先生守南康申部乞给降政和五礼新仪符下颇未详备闻本部侍郎奏编臣民礼仪遂画一申明乞改正行下
　　此篇专乞检防行下以凭遵守
　　照防政和五礼新仪州郡元有给降印本兵火以来往往散失目今州县春秋释奠祈报社稷及祀风雨雷师坛壝器服之度升降跪起之节无所据依循习茍简而臣民之家冠昏防祭亦无颁降礼文可以遵守无以仰称国家钦崇祀典防范民彛之意须至申闻者　右谨具申行在尚书礼部欲乞特赐申明检防政和五礼新仪内州县臣民合行礼制镂版行下诸路州军其坛壝器服制度亦乞彩画图本详着大小髙低广狭浅深尺寸行下以凭遵守【守南康申省状孝宗朝】
　　乞増修政和礼书
　　事目同上
　　此篇专乞讨论行下以成全书
　　伏见本军昨凖尚书礼部符下政和五礼祭祀仪式窃尝参攷其间颇有未详修处方欲具状申审今覩进奏官报近者判部侍讲侍郎奏请编类州县臣民礼仪镂版颁降已奉圣防依奏此诚化民善俗之本天下幸甚然某窃虑其间未详备处将来奉行或致抵牾今具如后须至申闻者
　　所凖行下释奠礼仪某按其神位除正配三位外有殿上两廊从祀未见位号名数不委新仪全书有无具载欲乞讨论并赐行下然按祀今二月八日上下释奠文宣王以兖国公邹国公配牲共用羊一豕一白币三而已今其所祀乃近一百余位一羊一豕无縁可以徧及又州县庙学窄狭祭器献官多不及数往往不能一一分献其为欺慢莫甚于斯窃欲更乞相度申明许令州学免祭两廊诸位县学并免殿上十位庶几事力相称仪物周备可以尽其诚敬某又按行下释奠行事仪引三献官诣舒王神位前一节系政和间所定后来靖康年中已有指挥追贬王安石爵秩停罢配享讫今来上件仪注尚仍旧文窃虑州县奉行反致疑惑亦合申明改正
　　所凖行下释奠陈设仪云设着尊四牺尊四为二重在殿之东南隅北向西上【配位即于正位酌尊之东】着尊在前皆有坫加勺羃为酌尊【着樽一实明水为上尊余实泛齐初献酌之牺尊一实明水为上尊余实醴齐亚终献酌之】某按后章行事仪云初献酌牺尊之泛齐亚终献酌象尊之醴齐与此不协窃疑两处必有一误寻考祭社稷祀雨风雷师陈设仪皆设牺尊象尊为酌尊乃知正是此章之误其着字当作牺字牺字当作象字又既云北向则是牺尊在北象尊在南所云在前亦是重复倒置欲乞申明改正行下
　　所凖行下释奠祭祀陈设章皆云又设太尊二山尊二在神位前【大尊一实泛齐山尊一实醴齐各以一尊实明水】着尊二牺尊二象尊二壶尊六【着尊一实盎齐犠尊一实醍齐象尊一实沈齐各以一尊实明水壶尊三实元酒三实三酒明水元酒皆在上五齐三酒皆以本处酒充】在殿下皆北向西上【内祭社稷仪云南向东上】加羃五齐三酒皆设而不酌某按此太尊山尊只是都共设于殿之前楹坛之南靣其北更容献官拜跪酌献非是逐位之前各设四尊所谓北向者恐是太尊二为一行其南山尊为一行又次南阶下着尊二为一行又次南牺尊二为一行又次南象尊二为一行又次南壶尊六为三行【其南向者反此】所谓西上者谓西实元酒东实五齐三酒【其东上者反此】未委是否各乞讨论并赐行下所凖行下州县社稷风雨雷师坛壝制度某按其文有制度而无方位寻考周礼左祖右社则社稷坛合在城西而唐开元礼祀风师于城东祀雨师于城南未委新仪全书有无同异欲乞讨论并赐行下
　　凖礼诸侯祭名山大川之在境内者又曰山川之神水旱疫疠之灾于是乎禜之盖以其崇髙深广能出云气为风以滋养润泽乎一方也今州郡封域不减古之诸侯而封内名山大川未有望祭之礼其有祠庙亦是民间所立淫诬鄙野非复古制顾乃舍其崇髙深广能出云雨之实而伛偻拜伏于土木偶人之前以求其所谓滋养润泽者于义既无所当又其牲牢器服一切循用流俗防味燕器于礼又无所稽至于有山川而无祠庙者其嵗时祈祷遂不复禜于山川而反求诸异教淫祠之鬼则此尤无义理而习俗相承莫知其谬欲乞检照五礼新仪如已有祭山川礼即与编类行下如有遗阙亦乞讨论依仿祭社礼仪立定时日坛塲方位制度并赐行下
　　伏覩累降赦书歴代圣帝明王忠臣烈士有功及民者并令致祭谨按唐开元礼享先代圣王并用礼器法服今则未委新仪全书有无嵗时祠祭仪式欲乞检照讨论并赐行下【守南康申省状孝宗朝】
　　请乞修三礼以备制作
　　先生留身经筵靣陈劄子四事一论圣躬自奉且务抑损二论灾异三论防服四此奏是也
　　此篇专欲以仪礼为经而取礼记及诸经史杂书所载有及于礼者附于其下
