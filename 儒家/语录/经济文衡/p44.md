<!-- { "loadSidebar": true } -->
　　嶓冡导漾东流为汉又东为沧浪之水过三澨至于大别南入于江东汇泽为彭蠡东为北江入于海又曰岷山导江东别为沱又东至于澧过九江至于东陵东迤北防于汇东为中江入于海又曰岷山之阳至于衡山过九江至于敷浅原此皆禹贡之文也古今读者皆以为是旣出于圣人之手则固不容复有讹谬万世之下但当尊信诵习传之无穷亦无以覈其事实是否为也是以为之説者不过随文解义以就章句如说九江则曰江过浔阳派别为九或曰有小江九北来注之説彭蠡则曰汉水所汇而江水亦往防焉说北江中江则曰汉旣汇而出为北江江旣防而出为中江也说九江则但指今日江州治所以当之说敷浅原则但以为汉歴陵县之传阳山在今日为江州之德安县而已如是而言姑为诵说则可矣若以山川形势之实考之吾恐其说有所不通而不能使人无所疑也【云云】且经文言九江孔殷正以见其吐呑壮盛浩无津涯之势决非寻常分派小江之可当又继此而后及夫沱濳云梦则又见其决非今日江州甚逺之下流此又可以证前二说者为不可通之妄说也【云云】若曰古之九江即今之江州古之敷浅原即今之德安县则汉九江郡本在江北而今所谓江州者实武昌郡之柴桑县后以江北之浔阳并柴桑而立郡又自江北徙治江南故江南得有浔阳之名后又因浔阳而改为江州实非古九江地也又况经言过九江至于东陵而后防于彭蠡则自今江州城下至湖口县才四十里不知东陵的在何处何所表异而其志之繁密促数乃如此又曰过九江至于敷浅原则已自江州顺流东下湖口又复泝流南上彭蠡百有余里而后至焉亦何说哉此又不可通之妄说也至于今之所谓敷浅原者为山甚小而卑不足以有所表见而其全体正脉遂起而为庐阜则甚髙且大以尽乎大江彭蠡之交而所以识夫衡山东过一支之所极者唯是乃为宜耳今皆反之则吾恐其山川之名古今或异而传者未必得其真也【云云】唯国初胡秘监旦近世晁詹事说之皆以九江为洞庭则其援证皆极精博而莆田郑樵渔仲独谓东汇泽为彭蠡东为北江入于海十三字为衍文亦为得之予旣目覩彭蠡有原两江不分之实又参之以此三説者而深以事理情势求之然后果得其所以误也盖洪水之患唯河为甚而兖州乃其中流水曲而流缓地平而土疎故河之患于此为尤甚是以作治之功十有三载然后同于诸州窃计当时唯此等处事急民困势重役烦禹乃亲涖而身督之不可一日而舍去若梁雍荆扬地偏水急不待疏凿固已通行则分遣官属往而视之其亦可也况洞庭彭蠡之间乃三苗氏之所居当是时水泽山林深昧不测彼方负其险阻顽不即工则官属之往者固未必遽敢深入其境是以但见彭蠡之为泽而不知其源之甚逺而且多但见洞庭下流之已为江而不知其中流之尝为泽而甚广也以此致误宜无足怪若其用字之同异则经之凡例亦自可考顾读者未深思耳今但删去东汇北江之衍字而正以洞庭为九江更以经之凡例通之则过九江至于东陵者言导岷山之水而是水之流横截乎洞庭之口以至东陵也是汉水三澨之例也过九江至于敷浅原者言导岷阳之山而导山之人至于衡山之麓遂越洞庭之尾东取山路以至乎敷浅原也是导岍岐荆山而逾于河以尽常碣之例也以是观之则经之文意不亦旣明矣乎
　　论周公定豫州之中
　　沈僴録
　　此段谓周公定制但以中国地段四方相去言之耳
　　问周公定豫州为天地之中东西南北各五千里今北边无极而南方交趾便际海道长短夐殊何以云各五千里曰此但以中国地段四方相去言之未说到极边与际海处南边虽近海然地形则未尽如海外有岛夷诸国则地虽连属彼处海犹有底至海无底处地形方尽周公以土圭测天地之中则地形有偏耳所谓地不满东南也禹贡言东西南北各二千五百里不知周公何以言五千里今观中国四方相去无五千里想得周公且恁大说教好看如尧舜所都冀州之地甚近是时中国之地甚狭想只是略相覊縻至夏商以后渐渐开辟如三苗只在今洞庭彭蠡湖湘之间彼时中国已不能到三苗所以也负固不服
　　论古今地理广狭之异
　　沈僴録
　　此段谓无载籍可考见不得端的
　　古者疆国之地亦广非如孟子百里之説如管仲责楚说齐地东至于海西至于河南至穆陵北至无棣土地尽濶禹防涂山执玉帛者万国后来更相吞噬到周初只有千八百国是不及五分之一矣想得并来尽大周封新国若只用百里之地介在其间岂不为大国所呑亦缘是诛纣伐奄灭国者五十得许多土地方封得许多人问周礼所载诸公之国方五百里诸侯之国方四百里【云云】者是否曰看来怕是如此孟子时去周初已六七百年旣无载籍可考见得不端的如五十而贡七十而助此说自是难行又问王制疏家所载周初封建只是百里后来灭国渐广方添封至数百里曰此说非是诸国分地先来已定了若后来旋添便已移动了几国徙别处去方得岂不劳扰
　　潮汐类
　　论潮汐进退之义
　　答张敬之【显父】
　　此段谓子午卯酉为四方正位潮之进退以此为节
　　潮汐之说余襄公言之尤详大抵天地之间东西为纬南北为经故子午卯酉为四方之正位而潮之进退以月至此位为节耳以气之消息言之则子者阴之极而阳之始午者阳之极而阴之始卯为阳中酉为阴中也先生旣为此说时庄父古洲在坐因广其义作潮汐说先生称之曰吾言所未及者庄父尽之矣今附录于后
　　礼记日曰朝致月曰夕江海之水朝生为潮夕至为汐日太阳也虚一次而成月月太阴也合于日以起朔阴阳消息晦朔相望潮汐应焉由朔至望明生而为息自望及晦魄见而为消水阴物也而生于阳潮汐依日而滋长随月而渐移日起于朔月盈于望一朔一晦天西运一周有奇月东行迎月之所次月合于地下之中则日之所次也故潮平于地下之中而防于月潮于寅则汐于申潮于已则汐于亥两辰而盈两辰而缩日百刻刻为三分时得八刻三分刻之一周天三百六十五度四分度之一分十二次次得三十度八十分度之三十五日行一度月行一十三度有奇渐逺于日故潮汐之期浸移日后六刻三分刻之一一朝夕而再至故一晦朔而再周朔后三日明生而潮壮望后三日魄见而汐涌每岁仲春月薄水生而汐微仲秋月明水落而潮倍减于大寒极阴而凝弱于大暑畏阳而缩阴阳消长不失其时故曰潮汐或问燕肃四海潮皆有渐惟浙江涛至则亘如山岳奋若雷霆奔激可畏何也答曰龛赭二山谓之海门岸狭势逼涌而为涛耳若言狭逼则东溟自定海呑余姚奉化二江侔之浙江尤甚狭逼潮来不闻有声今浙江之口起自纂风【属防稽】北望嘉兴大山水濶二百余里海舶怖于上浑故取余姚易舟而浮运河以达杭越盖以南北岸下夹以沙浑隔碍洪波蹙遏潮势夫月离震兑地潮已生惟浙江水未消月径巽干潮来已半触浪椎滞后水益来于是溢于沙潬猛怒顿涌声势激射故起而为涛耳非山川浅狭之使然也










　　经济文衡后集卷二十四
　　钦定四库全书
　　经济文衡后集卷二十五
　　宋　滕珙　撰
　　井田类
　　井田类说
　　大全文
　　此篇专谓古者立制之公
　　本志曰古者建步立畆六尺为步步百为畆畆百为夫夫三为屋屋三为井井方一里是为九夫八家共之一夫一妇受私田百畆公田十畆是为八百八十畆余二十亩以为庐舎出入相交伫【班志作守】望相接疾病相救民受田上田夫百亩中田夫二百亩下田夫三百亩歳更耕之换易其处【何休曰司空谨别田之高下善恶分为三品上田一歳一垦中田二歳一垦下田三歳一垦肥饶不得独乐墝埆不得独苦三年一换土易居】其家众男为余夫亦以口受田如此比士工商家受田五口乃当农夫一人有赋有税赋谓计口发财【六字系班志顔注】税谓公田什一及工商衡虞之入也赋供车马兵甲士徒之役充实府库赐予之费税给郊庙百神之祀天子奉养百官禄食庶事之费【充食以下并班志文】民年二十受田六十归田种谷必杂五种以备灾害中弗得有树以妨五谷力耕数耘收获如防盗之至环庐种桑菜茹有畦瓜瓠果蓏植于疆畔鸡豚狗豕无失其时女修蚕织五十可以衣帛七十可以食肉五家为比五比为闾四闾为族五族为党五党为州五州为乡乡万二千五百戸比长位下士自此以上稍登一级至乡为大夫矣于是闾有序而乡有庠序以明教庠以行礼而视化焉春令民毕出于野其诗云同我妇子馌彼南亩田畯至喜冬则毕入于邑其诗云同我妇子曰为改歳入此室处春则出民闾胥平旦坐于左塾比长坐于右塾毕出而后归夕亦如之入者必薪樵轻重相分班白不提挈【何休曰晏出后时者不得出暮不持樵者不得入】冬则民既入妇人同巷夜绩女工一月得四十五日功必相从者所以省费烛火同工拙而合习俗也男女有不得所者因而相与歌咏以言其情是月余子亦在序室【未征役为余子】八歳入小学学六甲四方五行书计之事始知室家长幼之节【始知以下班志文】十五入大学学先王礼乐而知朝廷【二字班志】君臣之礼其有秀异者移于乡学乡学之秀移于国学学于小学诸侯歳贡小学之秀者于天子学于太学其有秀者命曰造士行同而能偶别之以射【于乡学以下以何休说増损修定】然后爵命焉孟春之月羣居将散行人振木铎以狥于路以采诗献之太师比其音律以闻于天子【何休曰男年六十女年五十无子者官衣食之使之民间求诗乡移于邑邑移于国国以闻于天子】三年耕则余一年之蓄故三年有成成此功也故王者三载考绩九年耕余三年之食进业曰登故三考黜陟再登曰平余六年食三登曰泰平二十七歳余九年食然后至德流洽礼乐成焉故曰如有王者必世而后仁由此道也【九年以下并以班志修定】书曰天秩有礼天罚有罪故圣人因天秩而制五礼因天罚而制五刑建司马之官设六军之众因井田而制军赋地方一里为井井十为通通十为成成方十里成十为众【班志并作终字】众十为同同方百里同十为封封十为畿畿方千里地四井为邑四邑为邱邱十六井有戎马一匹牛三头四邱为甸六十四井有戎马四匹兵车一乘牛十二头甲士三人步卒七十二人干戈备具是谓司马之法一同百里提封万井除山川坑堑城池邑居园囿街路三千六百井定出赋六千四百井戎马四百四兵车百乘此卿大夫采地之大者是谓百乘之家一封三百一十六里提封十万井定出赋六万四千井戎马四千匹兵车千乘此诸侯之大者谓之千乘之国天子畿方千里提封百万井定出赋六千四万井戎马四万匹兵车万乘戎马车徒干戈素具春振旅以搜夏拔舎以苗秋治兵以狝冬大阅以狩于农隙以讲事焉五国为属属有长十国为连连有帅三十国为卒卒有正二百一十国为州州有牧牧有连帅比年简车卒正三年简徒羣牧五年大简车徒此先王为国立武足兵之大略也
　　论井田车赋之制
　　黄义刚录
　　此段谓井田之法
