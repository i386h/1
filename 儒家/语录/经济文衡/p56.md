<!-- { "loadSidebar": true } -->
　　夫以陛下之心忧勤愿治不爲不至岂不欲夫纲维之振风俗之羙哉但以一念之间未能去其私邪之蔽是以朝廷之上忠邪杂进刑赏不分士大夫之间志趣卑汚防耻废壊顾犹以爲事理之当然而不思有以振厉矫革之也盖明于内然后有以齐乎外无诸已而后可以非诸人今宫省之间禁宻之地而天下不公之道不正之人顾乃得以窟穴盘据于其间而陛下目见耳闻无非不公不正之事则其所以薫蒸销铄使陛下好善之心不着疾恶之意不深其害已有不可胜言者矣及其作奸犯法则陛下又未能深割私爱而付诸外廷之议论以有司之法是以纪纲不能无所挠败而所以施诸外者亦因是而不欲深防切之且如顷年方伯连帅尝以有賍汚不法闻者矣鞫治未竟而已有与郡之命及台臣有言则遂与之祠禄而理爲自陈至于其所藏匿作过之人则又不复逮捕付狱名爲降官而实以解散其事此虽宰相曲庇乡党以欺陛下然臣窃意陛下非全然不悟其欺意必以爲人情各有所私我既欲遂我之私则彼亦欲遂彼之私君臣之间颜情稔熟则其势不得不少容之且以爲虽或如此亦未至甚害于事而不知其败壊纲纪使中外闻之腹非巷议皆有轻侮朝廷之心奸賍之吏则皆鼓舞相贺不复畏陛下之法令则亦非细故也又如廷臣争议配享其间邪正曲直固有所在则两无所问而并去之监司挟私以诬郡守则不问其曲直而两皆罢免监司使酒以郡守亦不问其曲直而两皆与祠宰相植党营私孤负任使则曲加保全而使之去台谏懐其私恩隂拱不言而陛下亦不之问也其有初自小官擢爲台谏三四年间趋和承意不能建明一事则年除嵗迁至极其选一日论及一二武臣罪恶则便斥爲郡守而不与职名从臣近典东畿逺帅西蜀一遭飞语则体究具析无所不至及究析来上而所闻不实则言之者晏然一无所诃山陵诸使鬻卖辟阙烦扰吏民御史有言亦无行遣而或反得超迁御史言及畿漕则名补卿列而实夺之权其所言者则虽量加绌削而继以进用从班之中贤否尤杂至有终岁缄黙不闻一言以禆圣听者顾亦随羣逐队排连儧补其桀黠者乃敢造飞语立横议如臣前所陈者而宰相畏其凶熖反挠公议而从之台谏亦不敢以闻于陛下而请其罪陛下视此纲纪爲如何可不反求诸身而亟有以振肃之耶【戊申封事孝宗朝】
　　谓宜振纪纲以厉风俗
　　事目详见公道类
　　此叚专论纪纲之张弛系朝廷意向之公私
　　臣闻四海之广兆民至众人各有意欲行其私而善爲治者乃能总摄而整齐之使之各循其理而莫敢不如吾意之所欲者则以先有纲纪以持之于上而后有风俗以驱之于下也何谓纲纪辨贤否以定上下之分核功罪以公赏罚之施也何谓风俗使人皆知善之可慕而必爲皆知不善之可羞而必去也然纲纪之所以振则以宰执秉持而不敢失台谏补察而无所私人主又以其大公至正之心防已于上而照临之是以贤者必上不肖者必下有功者必赏有罪者必刑而万事之统无所阙也纲纪既正则天下之人自将各自矜奋更相劝勉以去恶而从善盖不待黜陟刑赏一一加于其身而礼义之风亷耻之俗已丕变矣惟至公之道不行于上是以宰执台谏有不得人黜陟刑赏多出私意而天下之俗遂至于靡然不知名节行检之可贵而唯阿谀软熟奔竞交结之爲务一有端言正色于其间则羣议众排必使无所容于斯世而后已此其形势如将倾之屋轮奂丹艧虽未觉其有变于外而材木之心已皆蠧朽腐烂而不可复支持矣茍非断自圣志洒濯其心而有以大警敕之使小大之臣各举其职以明黜陟以信刑赏则何以振已頽之纲纪而厉已壊之风俗乎管子曰礼义防耻是谓四维四维不张国乃灭亡贾谊尝爲汉文诵之而曰使管子而愚人也则可使管子而少知治体是岂可不爲寒心也哉二子之言明白深切非虚语者惟圣明之畱意焉【己酉拟上封事八光宗新政】
　　谓宜絶左右以正纪纲
　　事目详见圣孝类第四叚
　　此叚专论近习窃柄之患
　　至于朝廷纪纲尤所当严上自人主以下至于百执事各有职业不可相侵盖君虽以制命爲职然必谋之大臣参之给舎使之熟议以求公议之所在然后扬于王庭明出命令而公行之是以朝廷尊严命令详审虽有不当天下亦皆晓然知其谬之出于某人而人主不至独任其责臣下欲议之者亦得以极意尽言而无所惮此古今之常理亦祖宗之家法也今者陛下即位未能旬月而进退宰执移易台谏甚者方骤进而忽退之皆出于陛下之独断而大臣不与谋给舎不及议正使实出于陛下之独断而其事悉当于理亦非爲治之体以启将来之弊况中外传闻无不疑惑皆谓左右或窃其柄而其所行又未能尽允于公议乎此弊不革臣恐名爲独断而主威不免于下移欲以求治而反不免于致乱盖自隆兴以来已有此失臣尝再三深爲夀皇论之非独今日之忧也尚頼夀皇圣性聪明更练世事故于此辈虽以驱使之故稍有假借实亦隂有以制之未至全堕其计然积习成风贻患于后其害己有不可胜言者如陈源袁佐之流皆陛下所亲见也奈何又欲袭其迹而蹈之乎且陛下自视聪明刚断孰与夀皇更练通逹孰与夀皇夀皇尚不能制之于前而陛下乃欲制之于后臣恐其爲患之益深非但前日而已此又臣之所大惧也【甲寅经筵留身面陈劄子宁宗初政】
　　谓宜戒左右勿预朝政
　　事目同前
　　此叚专乞委执政大臣公议其事
　　若夫朝廷之纪纲则臣又愿陛下深诏左右勿预朝政但使朝廷尊严纪纲振肃而国家有防山之安则此等自然不失富贵长乆之计其实有勲庸而所得褒赏未惬众论者亦诏大臣公议其事稽考令典厚报其劳而凡号令之施张人才之进退则一委之二三大臣使之反复较量勿徇已见酌取公论奏而行之批防宣行不湏奏覆但未令尚书省施行先送后省审覆有不当者限以当日便行缴驳如更有疑则诏大臣与缴驳之官当晚入朝面议于前互相论难择其善者称制临决则不惟近习不得干预朝权大臣不得专任己私而陛下亦得以益明习天下之事而无所疑于得失之筭矣【同上】
　　谓人主不当求聪明之名
　　臣又尝谓人主当务聪明之实而不可求聪明之名信任大臣日与图事反覆辨论以求至当之归此聪明之实也偏听左右轻信其言毎事从中批出处分此聪明之名也务其实者今虽未明乆必通悟务其名者或外间一时可以竦动观听然中实未明愈乆而愈暗矣二者之间所差毫厘而其得失则有大相远者【贴黄】




　　经济文衡续集卷九
<子部,儒家类,经济文衡>
　　钦定四库全书
　　经济文衡续集卷十
　　宋　滕珙　撰
　　风俗类
　　谓风俗不知忠义名节
　　事目详见时政类第二叚
　　此叚专论小人排摈忠义之士使之不得进用风俗壊乱皆此之故
　　纪纲不振于上是以风俗頽弊于下盖其爲患之日乆矣而浙中爲尤甚大率习爲软羙之态依阿之言而以不分是非不辨曲直爲得计下之事上固不敢少忤其意上之御下亦不敢稍咈其情惟其私意之所在则千万辙经营计较必得而后已甚者以金珠爲脯醢以契劵爲诗文宰相可防则防宰相近习可通则通近习惟得之求无复亷耻父诏其子兄勉其弟一用此术而不复知有忠义名节之可贵其俗已成之后则虽贤人君子亦不免习于其説一有刚毅正直守道循理之士出乎其间则羣疑众排指爲道学之人而加以矫激之罪上惑圣听下鼓流俗盖自朝廷之上以及闾里之间十数年来以此二字禁锢天下之贤人君子复如崇宣之间所谓元祐学术者排摈诋辱必使无所容措其身而后已呜呼此岂治世之事而尚复忍言之哉又其甚者乃敢诵言于众以爲陛下尝谓今日天下幸无变故虽有仗节死义之士亦何所用此言一播大爲识者之忧而臣有以知其必非陛下之言也夫仗节死义之士当平居无事之时诚若无所用者然古之人君所以必汲汲以求之者盖以如此之人临患难而能外死生则其在平世必能轻爵禄临患难而能尽忠节则其在平世必能不诡随平日无事之时得而用之则君心正于上风俗羙于下足以逆折奸萌濳消祸本自然不至眞有仗节死义之事非谓必知后日当有变故而预蓄此人以拟之也惟其平日自恃安宁便谓此等人材必无所用而专取一种无道理无学识重爵禄轻名义之人以爲不务矫激而尊宠之是以纲纪日壊风俗日偷非常之祸伏于防防之中而一旦发于意虑之所不及平日所用之人交臂防叛而无一人可同患难然后前日摈弃流落之人始复不幸而着其忠义之节以天寳之乱观之其将相贵戚近幸之臣皆以顿颡贼庭而起兵讨贼卒至于杀身湛族而不悔如廵远杲卿之流则远方下邑人主不识其面目之人也使明皇早得廵等而用之岂不能销患于未萌廵等早见用于明皇又何至眞爲仗节死义之举哉商鍳不远在夏后之世此识者所以深忧于或者之言也虽以臣知陛下圣学髙明识虑深远决然不至有此议论然每念小人敢托圣训以盖其奸而其爲害至于足以深沮天下忠臣义士之气则亦未尝不痛心疾首而不敢以识者之虑爲过计之忧也陛下视此风俗爲如何可不反求诸身而亟有以变革之耶【戊申封事孝宗朝】
　　赏罚类
　　劾奏贾祐之抄劄不实
　　先生使浙东奉行荒政绍兴府都监贾祐之抄劄人戸漏落不实致行告诉遂具此奏
　　此篇乞重赐黜责以爲奉行赈济不防之戒
　　照对绍兴府诸县今嵗灾伤饥民流移阙食甚众防禀圣训寅夕究心奉行缘本府山隂防稽县人戸不住遮道告诉抄劄不尽漏落不实臣即已措置专设一局见令呼集耆保乡司专委本府当职官敦请乡官重行隔别审实其在城五厢阙食细民及流移到府之人本府虽委逐厢官防门抄劄访闻多是止凭厢典合干人多有不实不尽亦行前来陈诉臣又已送下厢官审实抄劄所有他处流移到府臣亦已行下本府典县令佐约束停房店舍不得多收赁资并津渡邀滞仍遍行收拾病患饥困及遗弃小儿就寛闲寺院安着支拨常平官钱收买柴薪藁荐给衣袄之类修合药饵医治煮造三两等稀稠粥次第救助仍委请慈悲僧道主管防养所行非不告戒臣今月十九据马林等投状称是嵊县人氏移在本府第一厢居住阙食饥饿内有马百四一名扶到臣治所已是饥饿日乆十分羸困才到不乆即便倒死臣即令医人用药灌救移时方得苏醒遂行呼到本厢官武翼郎绍兴府兵马都监贾祐之取问元不抄劄供报因依本官应对不行及先来承受本府牒委及承臣送下陈状并无抄劄事因报应本官委是不职难以存留在任臣除已先将贾祐之牒绍兴府对移本府指使差遣外欲望圣慈特赐睿防重赐黜责以爲官吏奉行赈济不防之戒【浙东奏状孝宗朝】
　　劾奏宻克勤偷盗官米
　　先生既行赈绍兴府指使宻克勤押米分下上虞新昌嵊县却行亏减故有是奏
　　此篇乞重作施行追所盗米斛入官赈济
