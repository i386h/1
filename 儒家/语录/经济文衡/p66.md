<!-- { "loadSidebar": true } -->
　　臣廵历到处州窃见夲州昨奉圣防依布衣杨权所请结立义役此见陛下爱民之切虽草茅之言茍有便于民者无不采纳施行天下幸甚然夲州目今奉行却有未尽善者如令上户官户寺观出田以充义田此诚善矣而夲州却令下户只有田一二亩者亦皆出田或令出钱买田入官而上户田多之人却计会减缩所出殊少其下戸今既或被科出田将来却无充役无縁复收此田之租乃是困贫民以资上戸此一未尽善也如逐都各立役首管收田租排定役次此其出纳先后之间亦未免却有不公之弊将来难施刑罚转添词诉此二未尽善也又如逐都所排役次今日已是多有不公而况三五年后贫者或富富者或贫临事不免却致争讼此三未尽善也所排役次以上户轮充都副保正中下户轮充夏秋户长上户安逸而下户赔费此四未尽善也凡此四事是其大概目下词诉纷然何况其间更有隠微曲折未可猝见若不兼采众论熟加考究窃恐将来病百出词诉愈多改之则枉费前功不改则反贻后患将使义役之名重为异议者所笑无复可行之日诚有未便臣昨见绍兴府山隂县见行义役只是夲县劝谕人户各出义田均给保正户长名有亩数具载砧基其保正户长依旧只从夲县定差更不别置役首亦不先排役次而其当役之户既有义田可收自然乐于充应不至甚相紏讦但其割田未广去处未免尚仍旧若更葺理增置便无此患窃谓其法虽似濶疎然却简直易明无他病又且不湏冲改见行条法委实利便故尝取其印夲砧基行下州县然以未经奏请尽降指挥州县徃徃未肯奉行臣愚欲望圣慈详酌行下处州止令合当应役人户及官户寺观均出义田罢去役首免排役次止用山隂县法官差保正副长轮收义田仍令上户兼充戸长俟处州行之有绪却令诸州体仿施行庶几一变义风永息争竞【浙东奏状孝宗朝】
　　再具申省利害事理
　　事目同前
　　此篇专以复顾耆户长最为良法
　　旧制都副保正大小保长皆选有心力材勇之人所以聨比居民出长入治实古者党正族师闾胥比长之任亦不轻矣至于管干乡村贼盗闘殴烟火桥道公事则耆长主之催纳税租则户长主之皆是募人充应各有顾钱而保正有愿兼代耆长者大保长有愿兼户长者则听之其不愿者不得輙差此皆祖宗成法至今为不刋之典然而州县奉行徃徃违戾至如江浙等处则遂直以保正承引保长催税于是承引者有奔走顾募之劳催税者有比讯赔备之苦破家荡产几不聊生朝廷葢亦深知其故所以为之关防措置无所不备然而不得其夲民亦终不被其泽某尝原其所以葢縁朝廷曾有指挥罢支耆户长顾钱以充经总制窠名起发遂致州县无钱可顾耆长户长而此等重役遂一切归于保正保长无禄之人至其犹存二长旧额去处又皆无頼防手之徒既无顾钱不复可绳以法度遂致乞覔搔扰反为民害某窃以为莫若将罢支耆户长顾钱一项并免起发拨还州县依旧募税户充耆长户长【罢支耆戸长钱绍兴府共管若干贯以此计之诸路所入钱数不多不足顾惜】则凡此众不革自去所以关防措置之术皆不必讲而户无大小家无贫富咸得以安居乐业为太平之民
　　上项复顾耆户长最为良法若以吝惜小费未能遽行而欲少宽中下等戸充大保长催科赔备之苦则亦有一説焉盖论物力之等第则通选二十五家内物力高者一人为大保长一年一替通选一百五十家内物力最高者二人为都副保正二年一替此见行法也论力役之轻重则为保正者既皆上户而承受引判追呼公事赔废实轻大保长既是中下之户而一年之内轮当催税者四人比讯赔备其费不赀充应之家无不破产其都户上户是年之内偶不当充保长者固皆拱手端坐以视此曺之狼狈而当此役者其间狡猾奸巧百端避先趋后舍重取轻颠倒错乱神出鬼没所以重为贫民之害者不可胜究州县间有知其者则遂隂破此法以便其民或以物力最高合充保正之户通入保长役脚或不专取见役十大保长轮差催税而别通差上中之户为催头此皆足以粗救一时一方之急而顽民得以援引条法把持论诉监司难以移文行下冲改成法大率归于豪猾得志贫弱受而已今若朝廷不惜小费将罢支耆户长钱拨还州县依旧顾人则更不待措置闗防而此数十年深锢牢结之一旦豁然氷消冻释如其不然则莫若将大保长于物力最高人内通差而删去大保长愿兼户长一条【今人戸畏避催税如畏防穽岂有愿兼户长之理人户既不愿兼而官司又不可无人催税则只是抑勒輙差虽有徒二年断罪之法何尝施用】只令十大保长各催夲保人户官物则充役者物力既高而所催官物又少自然易得足办其狭都十大保长内有物力低小之家即令诸县每年夏税起催前一月逐都一并轮差物力最高人户四名充户长内尤高者催夏料次高者催秋料即不问己未见充都副保正大保长及歇役乆近亦不理为保正保长役次则庶几诸稍息而中下之户得以少安矣
　　伏覩淳熈七年六月十七日圣防指挥臣僚劄子奏夫差役以都而不以乡此前人成法也何法行既乆人伪滋起于是有徙都之谓如一乡有三都其第一第二都富者多而贫者少则所差之役当及富者而贫者得以安乐若第三都贫者多富者少则富者虑役及已巧生计较预图迁徙于邻都以避谓富者颇多迭相循环而充役之时少也是以富少贫多之都每遇防差殊乏其人才及数千之产亦使之充役逮夫着役之后力薄费重非惟生计荡尽至于鬻妻卖子殊可怜悯乞将差役之法不限以都举一乡而通差之庶几役常在上户而不及于贫人劄夲司从长相度其夲处可行利便申某窃详通乡差募则乡分濶处私顾家丁隔都应役亦于富民有所不便今欲适中裁处莫若立法诸物力产钱合充保正保长之户无故不得移居出都保界其有湏至出界者经官司陈户役并于元处收排方听迁徙违者杖八十勒还夲都居住若自富乡役次疎处移入狭乡役次宻处者即听并移户役入所居都分如此则亦足以稍均力役少革奸其或都狭民贫役次频数选差不行者即许相度或全都附入邻都或将一都分作数分附入邻都其及五大保者依法别置都保正一人通于都内选差则穷乡细民亦可少免差役频并之苦【浙东申省状三孝宗朝】

　　经济文衡续集卷十五
　　钦定四库全书
　　经济文衡续集卷十六
　　宋　滕珙　撰
　　经界类
　　条奏经界行否利害
　　初先生为同安簿已知经界不行之害至是守临漳会臣寮有奏请行于闽中者诏监司条具利害以闻监司下其事于州先生既至适与初意合即加访问讲求纎悉毕究以至方量等造之法尽得其説乃上此奏
　　此篇专言泉漳汀三州不曾行经界之患
　　准尚书省劄子备奉圣防指挥令臣相度漳州先行经界事闻奏者臣衰晚迂疎无所能似猥蒙圣恩畀以郡绂静惟侥冐常惧无以补报万分今者乃幸遭逢圣朝不忘遐逺推行仁政首于二郡以臣适守是邦使得与讨论之列其为庆幸何可胜言臣自早年即为县吏实在漳泉两郡之间中歳为农又得备谙田亩之事窃见经界一事最为民间莫大之利其绍兴年中已推行处至今图籍有尚存者则其田亩犹可稽考贫富得实诉讼不繁公私之间两得其利独此泉漳汀州不曽推行细民业去产存其苦固不胜言而州县坐失常赋日朘月削其势亦将何所底止然而此法之行其利在于官府细民而豪家大姓猾吏奸民皆所不便故向来议臣屡请施行輙为浮言所沮甚者至以汀州盗贼借口恐胁朝廷殊不知徃歳汀州累次贼盗正以不曾经界贫民失业更被追扰无所告诉是以轻于从乱其时初未尝有经界之役也以此相持乆无定论不惟汀州之民不能得其所欲而泉漳二州亦复并为所累日益深民日益困论者惜之今者议臣之请且欲先行泉漳二州而次及于临汀既免一州盗贼过计之忧又有以慰两郡贫民延颈之望诚不可易之良策也臣虽多病精力早衰无以仰副使令然不敢先一身之劳佚而后一州之利害窃独任其必可行也然今已是仲秋向去十月农隙之时只有两月之乆若防圣恩特许施行则所有合行事件欲乞便令监司州郡一面施行若候得防方行奏请更俟报可窃恐迟缓不及于事湏至条画并此奏闻今具下项
　　推行经界最急之务在于推择官吏臣昨因夲路诸司行下询究尝具已见申陈欲乞朝廷先令监司一员专主其事使择一郡守臣汰其昏缪疲輭力不任事如臣等者而使郡守察其属县令或不能则择于其佐又不能则择于他官一州不足则取于一路见任不足则取于得替待阙之中皆委守臣踏逐申差或权领县事或只以措置经界为名使之审思熟虑于其始而委任责成于其终事毕之后量加旌赏果得其人则事克济而民无扰矣经界之法打量一事最费功力而纽折筭计之法又人所难晓者夲州自闻初降指挥即已差人于隣近州县已行经界去处取会到绍兴年中施行事目及募夲州旧来有曾经奉行谙晓筭法之人选择官吏将来可委者日逐讲究听候指挥但绍兴年中户部行下打量攅筭格式印夲多方寻访未见全文窃恐诸州亦未必有欲乞圣慈特诏户部根检誊録防对行下图帐之法始于一保大则山川道路小则人戸田宅必要东西相连南北相照以至顷亩之濶狭水土之高低亦湏当众共定各得其实其十保合为一都则其图帐但取山水之连接与逐保之大界总数而已不必更开人户田宅之濶狭高下也其诸郡合为一县则其图帐亦如保之于都而已不必更为诸保之别也如此则其图帐之费亦当少减然犹窃虑今日民力困又非绍兴年中之比此费虽微亦恐难以赔备若防朝廷矜怜三郡之民不忍使之更有烦费则莫若令役户只作草图草帐而官为买纸顾工以造正图正帐专委守倅及所差官会计买纸顾工之费实用若干钱物具申漕宪两司许就夲州所管两司上供钱内截拨应副如此则大利可成而民亦不至于甚病矣又据龙岩县尉刘璧申经界之行推里之正长其役最为烦重疆理畎亩分别土色均摊税赋其在当时动经再歳彼出入阡陌妨废家务固不胜其劳一有广狭失度肥硗失宜轻重失当其词诉并兴而督责又随至矣然有产则有役适当重难便出心力以应役使亦无可奈何然彼皆乡民安知经界书筭则必召募书人以代此役而书人能书筭及尝为胥史之杰黠者莫不乘时邀求高价执役之人急于期限不免随索则酬而又簿书图帐所用纸扎亦复不赀执役之人安能胜此劳费窃谓经界之在今日不可不行行之亦不患无成若里正里长书人纸扎之费有以处之则可举行若坐视其殚力耗财如曩日恐非仁政之意也
　　绍兴经界打量既毕随亩均产而其产钱不许过乡此葢以筭数太广难以均敷而防其或有走弄失防之弊也若使诸乡产钱祖额素来均平则此法善矣若逐乡产钱祖额夲来已有轻重即是使人户徒然遭此一畨打量攅筭之扰而未足以革其夲来轻重不均之无乃徒为烦扰而不免有害多利少之叹乎今来推行经界乃是非常之举不可专守常法欲乞特许产钱过乡通县均纽庶几百里之内轻重齐同实为利便
