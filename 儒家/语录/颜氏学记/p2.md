<!-- { "loadSidebar": true } -->
　　卷一习斋一处士颜先生元颜先生元，字易直，又字浑然，直隶保定府博野县北杨村人也。父昹为蠡朱翁义子，遂姓朱为蠡人。先生孕十四月而生。既生有文在其手曰生，舌曰中。时明崇祯八年乙亥三月也。戊寅辽东兵入畿辅，父被掠去，母改适。甲申鼎革，癸巳为诸生。先生幼读书二三过不忘，学神僊导引术，取妻不近。旣而知其妄，乃益折节为学。朱翁以讼遁，先生被絷在囚中，文日进。塾师异之曰：是子患难不能乱，岂常人乎！年二十余，好陆王书。未几，从事程朱学，信之甚笃。时先生父音秏絶，思之辄涕泣，而事朱翁媪至孝，初不知父非朱氏子也。旣翁妾有子，稍疏先生，后更谗害谋杀之。先生孝愈笃，媪卒，泣血哀毁，几殆。其长老有怜之者，私谓曰：若过哀徒死耳。若祖母故不孕，安有若父？若父异姓乞养者耳。先生大惊，潜如嫁母所问之，信。及翁卒，乃归颜氏。初先生居丧守朱氏家礼，惟谨古礼。初丧，朝一溢米，夕一溢米，食之无算。家礼删去无算句。先生遵之。过朝夕不敢食，当朝夕遇哀至，又不能养。病几殆。又丧服传曰：既练，舍外寝，始食菜果。饭素食，哭无时。家礼改为练后，止朝夕哭，惟朔朢未除服者会哭。凡哀至皆制不哭。先生亦遵之。旣觉其过抑情，校以古丧礼，非是，因叹先王制礼，尽人之性。后儒无德无位，不可作也。自是始寤尧舜之道在六府三事，周公教士以三物，孔子以四教，非主静专诵读流为禅宗俗学者所可托。于是着《存学》《存性》《存治》《存人》四编，以立教，名其居曰习斋，帅门弟子行孝弟存忠信，曰习礼习乐习射习书数，究兵农水火诸学，堂上琴竽弓矢筹管森列。尝曰：必有事焉，学之要也。心有事则存，身有事则修，家之齐国之治，皆有事也。无事则道与治俱废，故正德利用厚生曰事，不见诸事，非德非用非生也。德行蓺曰物，不征诸物，非德非行非蓺也。先生之学，以事物为归，而生平未尝以空言立教。既归宗，欲寻亲，值三藩变，塞外蒙古遥应之，辽左戒严不可往，昼夜凄怆。又嗣未立，久之乃如关东，誓不得亲不返。所至徧揭，零丁道上，人有问者，则拜之求为传帖。既而果得其踪于沈阳，没矣。寻其墓，哭奠如初丧礼。见异母之妹，招魂奉主，躬自御车，哭导而行。既归，遂弃诸生，卒三年丧。自是用世之志愈殷，曰：苍生休戚，圣道明晦，责实在予。敢以天生之身偷安自私乎！遂南游中州，张医卜肆于开封，得人甚众，倡实学，明辩婉引，人多归之。商水李子青者，大侠也，馆先生，见先生携短刀，目曰：君善此乎？先生谢不敏，子青固请与试，先生乃折竹为刀舞，相击数合，中子青腕。子青大惊，拜伏地曰：吾谓君学者尔，技至此乎！遂深相结，使其三子拜从游。又于开封市上遇一少年，貌甚伟，问其姓名，曰朱超越千也。叩其志不恒，沽酒与饮，半醉起舞，为之歌曰：八月秋风凋白杨，芦韦萧萧天雨霜。有客有客夜旁皇，旁皇良久鸜鹆舞，双眸炯炯空千古。纷纷世儒何足数，直呼小儿杨德祖。尊中有酒盘有餐，倚剑还歌行路难。美人家在青云端，何以赠之双琅玕。遂别去。先生自幼学兵法技击驰射阴阳象纬，无不精。遇豪杰，无贵贱，莫不深交之。而其论治，则以不法先王为苟道。尝推论明制之得失所当因革者，为书曰《会典大政记》，曰：如有用我，举而错之耳。然卒以高隐终。令长及大吏数表其门，或造庐而请，有劝之仕者，笑不荅也。肥乡有漳南书院，邑人郝文灿请先生往设教，三聘始往，为立规制甚宏，有文事武备经史蓺能等科，从游者数十人，远近翕然。会天大雨，经月不解，漳水溢墙垣，堂舍悉没，人迹殆絶。先生叹曰：天不欲行吾道也！乃辞归。文灿与诸门人皆痛哭送之。先生自漳南归，后八年而卒。年七十。康熙四十三年九月二日也。卒之日谓门弟子曰：天下事尚可为，若等当积学待用。言讫而逝。远近闻讣来会葬者百余人。门人私谥曰文孝先生。先生自言生平所严事者六人：容城孙征君奇逢、蠡李处士明性、清苑张隐君罗喆、祁州刁孝廉包、宁晋张孝廉来凤、新城王隐君余佑也。而朝夕共学者，为蠡王养粹法干先生。年三十，卽与法干共立日记，凡言行善否，意念之欺慊，逐时自勘注之。生平不欺暗室，勇于改过，以圣人为必可师，跬步之间，必遵古礼，老而弥笃。乡里目为圣人。乃遭人伦之变，艰危贫戹以终其身。一子，殇，以族孙为之后。门人李塨、王源编先生年谱二卷，锺錂辑言行录二卷，辟异录二卷。先生之学，确守圣门旧章，与后儒新说别者，大致有三：其一谓古人学习六蓺，以成其德行，而六蓺不外一礼，犹四德之该乎仁，礼必习行而后见，非专恃书册诵读也。孔子不得已而周流，大不得巳而删订著书立说，乃圣贤之大不得已，柰何以章句为儒？举圣人参赞化育经纶天地之实事，一归于章句，而徒以读书纂注为功乎？无极太极，河洛先后天之说，皆自道家，而以之当圣人之言性与天道，至谓与伏羲画卦同功，宜其参杂二氏而不自知也。同时孙征君讲学百泉山中，先生尝上书辩论，谓当复尧舜周孔六府三事三物四教之旧，不宜徒为和通朱陆之说。其一谓气质之性无恶，恶也者蔽也，习也。纤微之恶，皆自玷其体，神圣之极皆自践其形也。孟子明言为不善，非才之罪，非天之降才尔殊，乃若其情，则可以为善。又曰：形色天性也，若曰气质有恶，是于天之降才，卽罪才矣，是歧天人而使之二本矣。况曰性善，谓知愚之性同是善耳，亦未尝谓全无差等。孔子曰：性相近也，习相远也。性之相近，如真金多寡轻重不同，而其为金相若也。惟其有差等，故不曰同，惟其同一善，故曰近。其引蔽习染溺色溺货，以至无穷之罪恶，则皆以习而远于善，卽所谓倍蓰无算，不能尽其才者也。先生此言，合孔孟而一之，其有功于圣道最大。同时陆道威、李文贞虽见及之，而牵于程张，不能决。乾隆中戴吉士震作《孟子绪言》，始本先生此说言性，而畅发其旨。其一谓圣门弟子不可轻议诸贤，一月皆至于仁，一日皆至于仁，每学之而愧未能。后儒乃曰或月一至仁，则犹曰至矣。或日一至仁，则但时至刻至矣。子路鼓瑟不合雅颂，而门人不敬，孔子即不谓，然孟子谓游于圣人之门者，难为言，举七十子之服孔子，其辞不遗一人。后儒乃动诋宰我樊迟季路冄求子贡子张游夏诸子，而欲升周程与颜曾接席，是自视贤于孟子矣。葢圣门弟子以兢业为本，唯在实学实习实用之天下，而后儒侈言性天，薄事功，故其视诸贤甚卑也。先生初由陆王程朱而入，返求之六经孔孟，得所指归，足正后儒之失，而陋者目不覩先生之书，即訾嗸之，以为是背程朱，不可从也。夫不究其言之始终，而唯震于程朱之名囿于元明以来之功，令并孔孟之言而反之，则其所诋者非诋先生，乃诋圣言也。且羣经教学成法，昭昭具在，亦何尝教人以性为先，以静坐读书为学功哉？而后人以习行为难，且于古经之稍近奥赜者亦不欲读，惟曰奉小学近思录章句集注纲目语类等书，齐之六经之列，童而习之，先入为主，莫知其非。其视先生之学欲复圣门旧章，则相顾却走而不前者，其宜矣。彼伪言伪行诡薄僄忮之徒，相率冒为程朱之学，而无识者从而和之，使程朱生于今日，其许之乎？其必黜夫伪言伪行，而许先生为诤友，可断断无疑也。予旣次先生遗言，又为别传一通而纵论之，如此以俟不党之君子论定焉。四存编圣人学教治皆一致也，民可使由之不可使知之，是孔子明言，千圣百王持世成法，守之则易简而有功，失之徒繁难而寡效，故罕言命，自处也；性道不可得闻，教人也；立法鲁民歌怨，为治也。他如予欲无言、无行不与、莫我知诸章，何莫非此意哉？当时及门皆望孔子以言，孔子惟率之以下学而上达，非吝也，学教之成法固如是也。道不可以言传也，言传者有先于言者也。颜曾守此不失，子思时异端将盛，或亦逆知天地气薄，自此将不生孔子其人，势必失性学治本旨，不得已而作中庸，直指性天，似乎高远。故孟子承之，教人必以规矩，引而不发，不为拙工改废绳墨。离娄方员深造诸章，尤于先王成法致意焉。至宋而程朱出，乃动谈性命，相推发先儒所未发，以仆观之，何曾出中庸分豪？但见支离分裂，参杂于释老，徒令异端轻视吾道耳。若是者何也？以程朱失尧舜以来学教之成法也。何不观精一之旨，惟舜禹得闻天下所可见者，命九官十二牧所为而已。阴阳袐旨，文周寄之于易，天下所可见者，王政、制礼、作乐而已。一贯之道，惟曾赐得闻，及门与天下所可见者，诗书六蓺而已。乌得以天道性命尝举诸口而人人语之哉。是以当日谈天论性之徒，皆如海上三神山，可望不可卽，但仿佛口角，各自以为孔颜复出矣。朱子乃独具只眼，指其一二硕德，程子所许为后觉者，曰：此皆禅也。而未知二程之所以教之者实近禅，故徒见其獘，无能易其辙，以致朱学之末流，犹之程学之末流矣。以致后世之程朱，皆如程学朱学之末流矣。长此不返，斯民尚安赖哉！或曰：佛氏托于明心见性，程朱欲救人而摈之，不得不抉精奥以示人。余曰：噫，程子所见，已稍浸入释氏分界，故称其弥近理而大乱真。若以不肖论之，惟以君子之道四一节指示，虽释氏亦当俯首听从，并不必及性命以上也。然则如之何？曰：彼以其虚，我以其实。程朱惟当远宗孔子，近师安定，以六德六行六蓺及兵农钱谷水火工虞之类教其门人，成就数十百通儒。朝廷大政，天下所不能任，吾门人皆任之；险阻艰难，天下所不敢为，吾门人皆为之。吾道自尊显，释老自消亡矣。今彼以空言乱天下，吾亦以空言与之角，又不斩其根而反授之柄，我无以深服天下之心而鼓吾党之气，是以当日一出，徒以口舌致党祸，流而后世，全以章句误苍生。上者但学先儒讲着，稍涉文义，卽欲承先启后；下者但问朝廷科甲，才能揣摩，皆骛富贵利达。浮言之祸，甚于焚坑，吾道何日再见其行哉！吾意上天仁爱，必将笃生圣哲，刬荆棘而兴尧舜，以来之道，断不忍终此乾坤，直如此而已也。[由道以下存学编]大学首三言，吾信为圣人之言，所学无二道，亦无二事。只此仁义礼智之德，子臣弟友之行，诗书礼乐之文，以之修身则为明德，以之齐治则为亲民，明矣。而未亲亲矣，而未止至善，吾不敢谓之道也。亲矣而未明，明矣，而未止至善，吾亦不敢谓之道也。尧舜不作，孔孟不生，一二聪明杰特者出，略有所见，粗有所行，遽自谓传孔孟矣，一时共尊为孔孟焉嗣起者，以为我苟得如先儒足矣。是以或学训解纂集，或学静坐读书，或学直捷顿悟，至所见所为能仿佛前人而不大殊，则将就冒仞，人皆以为大儒，可以承先启后矣。或独见歧异，怳惚道体，则辄称发先儒所未发，得孔颜乐处矣，又孰知其非大学之道乎？吾道有三盛：君臣于尧舜，父子于文周，师弟于孔孟。尧舜之治，卽其学也教也，其精一执中，一二人授受而已，百官所奉行、天下所被泽者，如其命九官十二牧所为耳。禹之治水，非禹一身尽治天下之水，必天下士长于水学者分治之，而禹总其成；伯夷之司礼，非伯夷一身尽治天下之礼，必天下士长于礼学者分司之，而伯夷掌其成。推于九官羣牧，咸若是，是以能地平天成也。文周之治，亦卽其学也教也，其阴阳天人之旨，寄之于易而已。百官所奉行天下所被泽者，如其治岐之政制礼作乐耳。其进秀民而教之者，六德六行六蓺，仍本唐虞敷教典乐之法，未之有改，是以能保合太和也。孔孟之学教，卽其治也，一贯性道之微，传之颜曾端木而已。其当身之学与教门人者，庸言庸德兵农礼乐耳，仍本诸唐虞成周之法，未之有改，故不惟期月三年，胷藏其具而且小试于鲁，三月大治，暂师于滕，四方归之。单父武城，亦见具体，是以万世永遵也。秦汉以降，则著述讲论之功多，而实学实教之力少，宋儒惟胡子立经义治事斋，虽分析已差，而其事颇实矣。至于周子得二程而教之，二程得杨谢游尹诸人而教之，朱子得蔡黄陈徐诸人而教之，以主敬致知为宗旨，以静坐读书为工夫，以讲论性命天人为授受，以释经注传纂集书史为事业，嗣之者若真德秀、许衡、嶭瑄、高攀龙诸人，性地各有静功，皆能著书立言为一世宗，而问其学其教，如命九官十二牧之所为者乎，如周礼教民之礼明乐僃者乎，如身教三千，今日习礼明日习射，教人必以规矩，引而不发，不为拙工，改废绳墨者乎？此所以自谓得孔子真传、天下后世亦或以真传归之，而卒不能服陆王之心者，诚不能无歉也！陆子分析义利，听者垂泣，先立其大，通体宇宙，见者无不竦动。王子以致良知为宗旨，以为善去恶为格物，无事则闭目静坐，遇事则知行合一，嗣之者若王艮、罗洪先、鹿善继诸君，皆自谓接孟子之传，而问其学其教，如命九官十二牧之所为者乎，如周礼教民之礼明乐僃者乎，如身教三千，今日习礼明日习射，教人必以规矩，引而不发不为拙工改废绳墨者乎？此所以自谓得孟子之传，与程朱之学并行中国，而卒不能服真许嶭高之心者，诚不能无歉也。他不具论，即如朱陆两先生，有一守孔子下学之成法，身习夫礼乐射御书数，以及兵农钱谷水火工虞之属而精之，凡弟子从游者则令某也学礼、某也学乐、某也兵农、某也水火、某也兼数蓺、某也尤精几蓺，则及门皆通儒，进退周旋无非性命也，声音度数无非涵养也，政事文学全归也，人己事物一致也，所谓下学而上达也，合内外之道也，如此，则君相必实得其用，天下必实被其泽，异端可靖，太平可期，正书所谓府修事和，为吾儒致中和之实地，位育之功，出处皆得致者也，是谓明亲一致大学之道也。惟其不出于此，以致纸上谈性天而学陆者，进支离之讥，诚支离也；心中矜觉悟而宗朱者，供近禅之诮，诚近禅也。或曰：诸儒勿论，阳明破贼建功，可谓体用兼全，又何獘乎？余曰：不但阳明，朱门不有蔡氏言乐乎？朱子常平仓制与在朝风度，不皆有可观乎？但是天资高，随事就功，非全副力量，如周公孔子，专以是学专以是教专以是治也。或曰：新建当日韬略，何以知其不以为学教者？余曰：孔子尝言，二三子有志于礼者，其于赤乎学之。如某可治赋，某可为宰，某逹某蓺，弟子身通六蓺者七十二人。王门无此。且其擒宸濠破桶冈，所共事者皆当时官吏偏将参谋，弟子皆不与焉。其全书所载，皆其门人旁观赞服之笔，则可知其非素以是立学教也。是以感孙征君《知统录》有陆王效诤论于元晦之语，而敢出狂愚，少抑后二千年周程朱陆嶭王诸先生之学，而伸前二千年尧舜禹汤文武周孔孟诸先圣之道，亦窃附效诤论之义，而愿持道统者，勿执平生之见解，以误天下后世可也。[明亲]宋儒言气质，不及孟子言性善，将作圣之体杂，以习染而谓之，有恶失践形尽性之旨矣。周公以三物教万民，而宾兴之，孔门身通六蓺者七十二人，一如唐虞之盛。近世言学者，心性外无余理，静敬外无余功，疑与周孔若不相似。然卽有谈经济者，亦不过空文著述。元不自揣，撰有存性存学二编，欲得先生一诲正之，以挽士习，而复孔门之旧。顾今天下以朱陆两门互相争竞，先生合而同之意甚盛，然元窃以为，朱陆卽独行于天下，或合一同行于天下，则终此乾坤，亦只为两宋之世；终此儒运，亦只为空言著书之学。岂不可为圣道生民长叹息乎？先生将何以处此也？[上征君孙锺元先生书]汉唐章句、魏晋清谈，虚浮日盛，而尧舜周孔之学，所以实位天地育万物者，不见于天下，以致佛老昌炽，大道沦亡。宋儒之兴善矣，乃修辑注解，犹章句也。高坐讲论，犹清谈也。甚至言孝弟忠信如何教气质本有恶，其与老氏以礼义为忠信之薄、佛氏以耳目口鼻为六赋者，相去几何也？元为此惧，着存学编，申明尧舜周孔三事六府六德六行六蓺之道，明道不在章句，学不在诵读，期如孔门博文约礼，实学实习实用之天下；着存性编，明离质无以见性，天之生人，气质虽殊，无恶也。恶也者蔽也习也，纤微之恶，皆自玷其体，神圣之极，皆自践其形也。乃二千年来无人道，而元独为此惴惴焉。恐涉偏私自是毁谤先儒，将舍所见以苟就近世之学，而仰观三代圣贤，又不如此。顷闻先生先得我心，喜而不寐，故奉书左右，祈一示宗旨，使聋瞽得所尊奉为依归，斯道幸甚。[与太仓陆道威旧]已酉十一月二十六日，予抱病复患足创，不能赴学，惟坐卧榻录存学编。闻王子法干来会，强步至斋，出所录以质王子。甫阅一叶，遽置之几，盛为多读书之辩。余曰：人之精神无多，恐诵读消秏，无岁月作实功也。如礼乐娴习，但略阅经书数本，亦自足否？王子曰：诵读不多，出门不能引经据传，何以服人？余曰：尧舜诸圣人所据何书？且经传施行之证佐全不施行。虽证佐纷纷，亦奚以为？今存学之意若行，无论朝廷宗庙，卽明伦堂上，亦将问孰娴周旋、孰谙丝竹、孰射贤、孰算胜，非犹是称章比句之乾坤矣。且吾侪自视虽陋，如置身朝堂，但忧无措置耳，引经据传非所忧也。王子曰：射御之类有司事，不足学。须当如三公坐论。予曰：人皆三公，孰为有司？学正是学作有司耳。辟之于医，黄帝素问金匮玉函，所以明医理也，而疗疾救世，则必诊脉制药针灸摩砭为之力也。今有妄人者，止务览医书千百卷，孰读详说，以为予国手矣，视诊脉制药针灸摩砭以为术家之粗，不足学也，一人倡之，举世效之，岐黄盈天下，而天下之人病相枕、死相接也，可谓明医乎？愚以为从事方脉药饵针灸摩砭，疗疾救世者所以为医也，读书取以明此也。若读尽医书而鄙视方脉药饵针炙摩砭，不惟非岐黄并非医也，尚不如习一科验一方者之为医也。读尽天下书而不习行六府六蓺，文人也，非儒也，尚不如行一节精一蓺者之为儒也。王子曰：蓺学到精孰后自见上面。幼学岂能有所见？余曰：幼学但使之习耳，必欲见之何为？王子曰：不见上面，何与心性？余曰：不然，即如夫子使阙党童子，将命使之观宾主接见之礼，有下于夫子，客至则见客求教尊长悚敬气象；有班于夫子或尊于夫子，客至则见夫子温良恭俭让侃侃誾誾气象，此是治童子耳目乎，治童子心性乎？故六蓺之学乃自髫龀，即身心道蓺一致加功也。且既令习见无限和敬详密之理，岂得谓无所见？但随所至为浅深耳。王子曰：礼乐自宜学，射御粗下人事。余曰：贤者但美礼乐名目，遂谓宜学，亦未必见到宜学处也。若见到，自不分精粗，喜精恶粗。是后世所以误苍生也。王子曰：第见不足为，若为，自是易事。余曰：此正夫子所谓智者过之。且昔朱子谓要补填实是难。今贤者又谓是易。要之非主难亦非主易，总是要断送实学，不去为耳。子产云，历事久取精多则魂魄强。今于礼乐兵农无不娴，卽终身莫之用而没，以体用兼全之气还之天地，是谓尽人道而死。故君子曰终。故曰学者，学成其人而已，非外求也。因复取首数篇进曰：幸终观之。王子阅毕，喟然曰：孔子是教天下人为臣为子，若都袖手高坐，君父之事复谁问哉？抚卷叹息久之。王子辞行。越十日，予病愈，往会王子，因论传言复闰十二月有诸。王子曰：此间亦颇闻。予曰：噫，岂非学术不明，误于空言，无能定国是者乎？使吾党习谙历象，何以孤疑如此？因言帝尧命羲和教以钦天授时，及考验推步之法。尧葢极精于历，因言帝王设官分职，未有不授以成法者。尧命司徒授以匡直劳来等法，舜命士师授以五刑五服五流五宅等法，命典乐授以直温宽栗及依永和声无相夺伦等法，成王置农官，授以钱镈铚艾耕耦等法，观命官之典厘成之诗，是君父亦未有不知六府六蓺之学者。则袖手高坐徒事诵读，固非所以为臣子，亦岂所以作君父哉。[学辩一]又越旬，王子来会，复曰：周公制礼作乐，且以文武之圣开之，成康之贤继之，太公召公君陈辈左右之，亦不百年，而昭王衰弱，迨东迁而周不可问矣。汉唐宋明，不拘古法，亦定数百年之天下，何歉于三代哉？予曰：汉唐后之治道较之三代，葢星渊不可语也。君葢未之思耳。世但见幽平之衰，而未实考其列国情势民风也。且以春秋之末，其为周七百年矣。只义姑存鲁、展禽拒齐二事，风俗之美，人材之盛，鲁固可尚也，齐乃以妇人而旋师，闻先王命而罢战。由此以思当日人心风俗，岂汉唐后所可仿佛哉。王子曰：终见蓺学粗，柰何？予曰：此乃不知止耳。观大学言明亲，卽言止至善，见道为粗，是不知至善之止也。故曰知止而后有定。王子乃欢忻鼓舞曰：昨所引子产一言，已深悚我心。自今日当务精此学，更无疑矣。因述乃父命计田数，不能悉理。予曰：计畞人以为细事，然父命而不能悉理，亦缺于子道矣。王子曰：无大无小无不习孰，固也。然恐天下自有可大不可小之材，如庞士元非百里才，曾子教孟敬子持大体，非乎？予曰：孔子椉田委吏，无不可为。若位不称材偠酣惰废事，此自豪士之态，非君子之常也。孟敬子当时已与鲁政，乃好理琐小，故曾子教以所贵道三，岂可以此言，便谓笾豆之事不宜学乎？况当时学术未失，家臣庶士无不能理事者。第忧世冑骄浮不能持大体耳。能持大体，凡事自可就也。王子曰：博学乃古人第一义，易云多识前言往行以畜其德，子路曰何必读书然后为学，可见古人读书诵读，亦何可全废。予曰：周公之法，春秋教以礼乐，冬夏教以诗书，岂可不读书。但古人是读之以为学，如读琴谱以学琴，读礼经以学礼，博学之是学六府六德六行六蓺之事也，专以多读书为博学，是第一义已误，又何暇计问思辨行也？王子行，越一日，予过其斋，王子曰：连日思乐能涤人渣滓。只静敬以求惩忿窒欲，便觉忿欲全无，不时却又发动，不如心比声律，私欲自化也。余曰：噫，得之矣。某谓心思口语及纸上论议，皆不得力，临事时依旧是所习者出，正此意也。夫礼乐，君子所以交天地万物者也，位育实事端在于此。古人制舞而民肿消，造琴而阴风至，可深思也。王子又问：道问学之功卽六蓺乎？予曰：然。又问：如何是尊德性？予未荅。又问：如何是中人以上可以语上也？葢因程朱好语上，王子欲证语上之为是也。予曰：离下无上。明德亲民，尊德性道问学，只是此事。语上人皆上，语下人皆下。如洒埽应对下也，若以语上人，便见出敬；弦指徽律下也，若以语上人，便见出和。某昨引童子将命云云，正是道蓺一致耳。王子怃然曰：至言。予曰：此亦就所问为言耳。其实上有上下有下，上下精粗，皆尽力求全，是谓圣学之极致耳。不及此者，宁为一端一节之实，无为全体大用之虚。如六蓺不能兼，终身只精一蓺可也。如一蓺不能全，数人共学一蓺，如习礼者，某冠昬、某丧祭、某宗庙、某会同，亦可也。夫吾辈姿质未必是中人以上，而从程朱倒学先见上面，必视下学为粗，不肯用力矣。王子曰：下学而上达，孔子定法，乌容紊乎哉。[学辩二](程子曰：邢明叔明辨有才气，其于世务练习，葢美才也。晚溺于佛，所谓日月至焉而已者，岂不惜哉。)朱子云：程子死后，其高弟皆流于禅，岂知程子在时已如此乎！葢儒与禅异者，正在彻始彻终体用一致，故童子卽令学乐舞勺，夫勺之义大矣，岂童子所宜歌？圣人若日自洒埽应对，以至参赞化育，固无高奇理，亦无卑琐事，故上智如子贡，自幼为之不猒其浅而闻道；粗疏如陈亢，终身习之，亦不至畏难而废学。今明叔才气明辨，练逹世务，诚为美才，但因程子不以六蓺为敎，初时既不能令明叔仞取其练习世务莫非心性，后又无由进于位育实具，回视所长者皆不足恋，乌得不入于禅也！夫日月至焉，乃吾夫子论诸贤不能纯仁分寸也。当时曾子子贡之流俱在其中，乃以比明叔之溺佛，程子不亦易言乎。[性理书评，下同](明道谓谢显道曰：尔辈在此相从，只是学某言语，故其学心与口不相应，盇若行之？请问焉，曰：且静坐。伊川每见人静坐，便叹其善学。)因先生只说话，故弟子只学说话，心口且不相应，况身乎，况家国天下乎？措之事业，其不相应者多矣。吾尝谈天道性命，若无甚扞格，一着手算九九数辄差。王子讲冠礼若甚易，一习初祝便差。以此知心中惺觉，口中讲说，纸上敷衍，不由身习，皆无用也。责及门不行，彼既请问，正好教之习礼习乐，却只云且静坐。二程亦复如是。噫，虽曰不禅，吾不信也！(武夷胡氏曰：龟山天姿夷旷，济以问学充养有道，德器早成，积于中者纯粹而宏深，见于外者简易而平澹，闲居和乐色笑可亲，临事裁处不动声色，与之游者，虽羣居终日，嗒然不语，饮人以和，而鄙吝之态自不形也。推本孟子性善之说，发明中庸大学之道，有欲知方者，为指其攸趋，无所隐也。当时公卿大夫之贤者莫不尊信之。又曰：先生造养深远，烛理甚明，混道同尘，知之者鲜。行年八十，志气未衰。精力少年殆不能及。朝廷方向意儒学，日新圣德，延礼此老，置之经筵，朝夕咨访，裨补必多。至如裁决危疑经理世务，若烛照数计而龟卜也。)无论其它，只积于中者纯粹而宏深一语，非大贤以上能之乎。其中之果纯粹宏深与否，非仆所知，然朱子则已讥其入于禅矣。禅则必不能纯粹宏深矣，至混迹同尘气象，五经论孟中未之见，非孟子所谓同流合污者乎？充此局以想夷旷简易平澹和乐可亲诸语，恐或皆孟子所状乡原光景也。(陈氏渊曰：伊川自涪归，见学者凋落，多从佛教，独龟山先生与谢丈不变，因叹曰：学者皆流于异端矣，惟有杨谢二君长进。)尝观孔子没，弟子如丧父母，哀恸无以加矣，又为之僃礼营葬送终，无以加矣，又皆庐其墓三年，惓恋无以加矣。余情复见于同门之不忍离，相向而哭皆失声，其师弟子情之笃，而义之重如此。迄后有宋，程朱不惟自任以继孔子之统，在当日门人亦以为今之孔子矣，后世景仰亦谓庶几孔门师弟子矣。而其没也，不过一祭一赞，他无闻焉。仆存此疑于心久矣，亦谓生荣死哀之状，必别有记载，寡陋未之见耳。殊不意伊川生时，门人已如此其相负也，涪之别也日月几何，而遽学者凋落相率而从于佛也，又孰知所称杨谢不变者，其后亦流于禅也。非因二程失古圣教人成法，空言相结之不固，不如实学之相交者深乎？抑程门弟子之从佛，或亦其师夙昔之为教者去佛不远也。程子辟佛之言曰：弥近理而大乱真。愚以为非佛之近理，乃程子之理近佛也。试观佛氏之教与吾儒之理，远若天渊，判若黑白，反若冰炭，其不相望也如适燕适越之异，安在其弥近理也？孟子曰：治人不治反其智。伊川于此，徒叹学者之流于异端，而不知由己失孔子之教亦不自反矣。(问：龟山晚年出处不可晓，其召也以蔡京，然在朝亦无大建白。朱子曰：以今观之，则可以追咎当时无大建白。若自己处之，不知当时所当建白者何事。或云不过择将相为急。曰：也是好说择将相固是急，然不知当时有甚人可为。当时将只说种师道，相只说李伯纪，然固皆尝用之矣。又况自家言之，彼亦未必见听。据当时事势亦无可为者，不知有大圣贤之才何如耳。)当时所称大儒如龟山者，既自无将相材，又无所保举，异世后追论亦无可信之人，不过种李二公而已。然则周程张邵坟土尚新，其所成之人材皆安在哉？世有但能谈天说性讲学著书而不可为将相之圣贤乎？或言择将相为急，何不曰：当时龟山便是好将相，惜未信用。乃但云也只好说择将相。葢身分亦有所不容诬也。噫，儒者不能将不能相，但言择将相，将相皆令何人为邪？末又云当时事势亦无可为者，不知有大圣贤之才何如耳，是明将经济事势让与圣贤，尚得谓之道学乎？至于李公字行种公名呼，此朱子重文轻武不自觉处，其遗风至今日，衣冠之士羞与武夫齿，秀才挟弓矢出乡人皆惊，甚至子弟骑射武装父兄便以不才目之，独不思孔门无事之时，弓矢剑佩不去于身也？武舞干戚不离于学也？身为司寇，堕三都，会夹谷，无不尚武事也，子路战于卫，冄樊战于齐，其余诸贤气象皆可想也。学丧道晦，至此甚矣！孔门实学亦可以复矣。(问：龟山当时何意出来？曰：龟山作人也苟且，是时未免禄仕，故乱就之。云云。问：或者疑龟山为无补于世，徒尔纷纷，或以为大贤出处不可以此议，如何？曰：龟山此行固是有病，但只后人又何曾梦到他地位在？惟胡文定以柳下惠援而止之而止比之，极好。)余尝谓宋儒是圣学之时文也，看朱子前面说龟山作人苟且，未免禄仕，故乱就之，此三语抑杨氏于乡党自好者以下矣。后面或人说大贤出处不可议，又引胡氏之言比之柳下惠，且曰极好，又何遽推之以圣人哉？葢讲学诸公只好说体面话，非如三代圣贤，一身之出处、一言之抑扬，皆有定见。龟山之就召也，正如燕雀处堂，全不见汴京亡、徽钦虏，直待梁折楝焚而后知金人之入宋也。朱子之论龟山，正如戏局断狱，亦不管圣贤成法，只是随口臧否。驳倒龟山以伸吾识，可也；救出龟山以全讲学体面，亦可也。(上蔡直指穷理居敬为入德之门，最得明道教以纲领。)穷理居敬四字，以文观之甚美，以实考之，则以读书为穷理功力，以恍惚道体为穷理精妙，以讲解著述为穷理事业，俨然静坐为居敬容貌，主一无适为居敬工夫，舒徐安重为居敬作用，视世人之醉生梦死、奔忙放荡者，诚可谓大儒气象矣。但观之孔门，则以读书为致知中之一事，且书亦非徒占毕读之也。曰为周南召南，曰学诗学礼，曰学易执礼，是读之而卽行之也。曰博学于文，葢诗书六蓺以及兵农水火在天地间灿著者，皆文也，皆所当学之也。曰约之以礼，葢冠昬丧祭宗庙会同，以及升降周旋衣服饮食，莫不有礼也，莫非约我者也。凡理必求分析之精，是谓穷理；凡事必求谨慎之周，是谓居敬。上蔡虽贤，恐其未得此纲领也，不然，岂有居敬穷理之人而流入于禅者哉。(问：上蔡说横渠以礼教人，其门人下稍头低，只溺于刑名度数之间，行得来因无所见处，如何？曰：观上蔡说得偏了，这都看不得礼之大体，所以都易得偏。如上蔡说横渠之非，以为欲得正容谨节，这是自好，如何废这个得？如专去理会刑名度数，固不得，又全废了这个也不得。)宋儒胡子外，惟横渠为近孔门学教，谢氏偏与说坏，讥其门人下稍头低，溺于刑名度数，以为横渠以礼教人之流獘。然则教人不当以礼乎？谢氏之入禅于此可见。二程平昔之所以教杨谢诸公者，于此可想矣。玩行得来因无所见一语，横渠之教法可敬矣，民可使由之不可使知之，道之以德，齐之以礼，此圣贤百出不易之成法也，虽周公孔子亦只能使人行，不能使人有所见，功侯未到，即强使有所见，亦无用也。孟子曰：行之而不着焉，习矣而不察焉，终身由之而不知道者，众也。此固叹知道之少，而吾正于此服周公孔子流泽之远也。布三重以教人，使天下世世守之，后世有贤如孟子者，得由行习而着察，卽愚不肖者亦相与行习于吾道之中，正中庸所谓：行而世为天下法，亦何必人人语以性道，而始为至乎？则横渠之门人卽使皆以刑名度数为道，何害也？朱子既见谢氏之偏而知横渠之是，即宜考古稽今，与门人讲而习之，使人按节文家行典礼，乃其所也。柰何尽力太极河洛诸昼，误此岁月，迨老而着家礼，又多自嫌不妥，未及改正而没。其门人杨氏固尝代为致憾矣。考其实，及门诸公不知式刑与否，而朱子家祠丧礼已多行之，未当，失周公孔子之意，岂非言易而行难哉。(和靖涪州被召，祭伊川文云：不背其师则有之，有益于世则未也。因言学者只守得某言语，已自不易，少间又自转移了。)吾读甲申殉难录，至愧无半策匡时难、惟余一死报君恩，未尝不泣下也！至览和靖祭伊川不背其师有之、有益于世则未二语，又不觉废卷浩叹，为生民怆惶久之！夫周孔以六蓺教人，载在经传，子罕言仁命性道不可得闻。予欲无言。博文约礼等语出之孔子之言及诸贤所记者，昭然可考，而宋儒若未之见也。伊川明见其及门皆入于禅而不悟，和靖自觉其无益于世而不悟，甚至求一守言语者亦不可得，其獘不大可见哉！(一日论伊川门人云多流入释老，陈文蔚曰：只是游定夫如此，恐龟山辈不如此。曰：只论语序便可见。)朱子论游杨入释老处，不知何指，但旣废尧舜周孔六府六蓺之学，则其所谓不入释老者又果何指也？仆尝论汉儒，如万石君家法，真三代遗风，而史不以儒目之，则其所谓儒，只是偏在训诂辞华之流耳。今观朱门师弟，一生肆力文字光景，恐或不免为游杨所不屑也。(看道理不可不子细。程门高弟如谢上蔡游定夫杨龟山辈，下稍皆入禅，必是程先生当初说得高了，少下面着实功夫，故流獘至此。)下面着实功夫，是何物乎？将谓是静敬乎？程门诸子固已力行之矣，将谓是礼乐射御书数乎？朱子已云补填难，姑弗为之矣。将谓是庸德庸言乎？恐礼乐射御书数，所以尽子臣弟友之职者既不为，又何者是其不敢不勉者乎？考其与门人日征月迈者，则惟训解纂修，死生以之。或其所云下面着实功夫者，未必是孔子所云下学也。(韩退之云：孔子之道大而能博，门弟子不能徧观而尽识也，故学焉而皆得其性之所近。此说甚好，看来资质定了，其为学也，只就他资质所尚处，沾得些小好而已。所以学者贵公听并观，求一个是，不贵徒执己自用。今观孔门诸子，只除颜曾之外，其它说话便皆有病。)平日讲学主变化气质，此处却云：其为学也只就资质所尚处沾些小好而已。葢诸先生仞气质有恶，不得不说变化。此处要说诸贤各得其性之所近，故又说气质已定只沾些小好，且下云学贵公听并观求一个是，信如此言，而诸贤徒执己见求之，固可憾矣，乃吾夫子亦不为之一指迷也？则朱子所见之道，与所为之学所行之教，与圣门别是一家，明矣。至于求诸贤之短，又何不着实体验诸贤之造诣何如，吾辈较之何如，乃但论其言语有病无病乎？仆谓不惟七十子之品诣非可轻议，便是二千九百余人，既经圣人陶铸，亦不易几也。自战国横议，重以秦人之焚坑、东汉之训诂、魏晋之清谈、历代之佛老、宋元之静悟，而七十子之身分久不明于世矣，吾尝谓孔子如白日当空，不惟列宿众星不显其光，卽月与五星亦为之掩。若当下旬之时一行星在天，四国仰之如日然矣。故梦奠之后，羣推有子为圣人，西河又推卜子为圣人，当时七十子身通六蓺，日月至仁，如有一人出于后世，皆足守先待后，使人望为圣人，非周程以下诸公所可比也。近法干王子有言：后儒稍有不纯，议祀典者动言黜退。圣门如冄求之聚敛、宰我之短丧，何可从祀？予曰：君未之思耳，冄子固有亏欠处，其学却实如大木然，虽枝节少缺，仍是有用之巨材，岂可舍也。故圣门一推政事之科，一在言语之列，不比后人徒于语言文字标榜耳。王子曰：然。(李延平先生从罗仲素学讲读之余，危坐终日，以验夫喜怒哀乐未发之前气象为何如，而求所谓中者。若是者，葢久之而知天下之大本真有在乎是也。)昔孔门固有讲诵，乃诵其所学讲其所学，如诵三代之礼讲三代之礼，以学礼诵乐章，讲乐器乐音乐理以学。乐未有专以讲诵为学者。至于危坐终日以验未发气象，为求中之功，尤孔子以前千圣百王所未闻也。今有宋诸先生讲读之余继以静坐，更无别功，遂知天下之大本真在乎是，噫，果天下之大本邪？果天下之理无不自是出邪？何孔门之多事邪！(先生资禀劲特，气节豪迈，而充养纯粹，无复圭角。精纯之气达于面目，色温言厉，神定气和，语默动静端详闲泰，自然之中若有成法。平居恂恂于事若无可否，及其应酬事变，断以义理，则有截然不可犯者。先生之道德纯僃，学术通明，求之当时，殆绝伦比。然不求知于世，而亦未尝轻以语人，故上之人旣莫之知，而学者亦莫之识，是以进不获行于时，退未及传之于后，而先生方且玩其所安乐者于畎畞之中，悠然不知老之将至，葢谓依乎中庸遯世不见知而不悔者，先生庶几焉！)合二段观之，则延平先生真一孔子矣！夫闻恶而信闻善而疑者，小人也。仆卽不肖，何忍以小人自居乎？但以唐虞三代之盛，亦数百年而后出一大圣，不过数人辅翼之，若尧舜之得禹皋，孔子之得颜曾，直如彼其难而出，必为天地建平成之业，处亦一年成聚，二年成邑，三年成都，或身教三千以成天下之材，断无有圣人而空生之者。况秦汉后千余年间，气数乖薄，求如子路冄有尚不可得，何独以偏缺微弱、兄于契丹臣于金元之宋，前之居汴也，生三四尧孔，六七禹颜；后之南渡也，又生三四尧孔，六七禹颜，而乃前有数圣贤，上不见一扶危济难之功，下不见一可相可将之材，拱手以二帝畀金，以汴京与豫矣！后有数十圣贤，上不见一扶危济难之功，下不见一可相可将之材，推手以少帝赴海、以玉玺与元矣！多圣多贤之世而乃如此乎？噫！(先生居处有常，不作费力事。)只不作费力事五字，不惟赞延平，将有宋一代大儒皆状出矣。子路问政，子曰：先之，劳之。天下事皆吾儒分内事，儒者不费力，谁费力乎？试观吾夫子生知安行之圣，自儿童嬉戏时卽习爼豆升降，稍长卽多能鄙事，至老设教与诸弟子揖让进退、鼓瑟习歌、羽钥干戚弓矢会计，一切涵养心性、经济生民者，葢无所不为也。及其周游列国，席不暇暖而辄迁，其作费力事如此，然布衣也。周公，文王之子武王之弟成王之叔父，身为上公者也，而亦多材多蓺，吐哺握发以接士，制礼作乐以教民，其一生作费力事又如此。故曰儒者，天地之元气，以其在上在下皆能造就人材以辅世泽民、参赞化育故也。若夫讲读著述以明理，静坐主敬以养性，不肯作一费力事，虽曰口谈仁义，称述孔孟，其与释老相去几何！(问：先生所作李先生行状云，终日危坐以验夫喜怒哀乐之前气象为何如，而求所谓中者，与伊川之说若不相似。曰：这处是旧日下的语，太重，合以伊川之语格之，则其下功夫处亦有些子偏，只是被李先生静得极了，便自见得是有个觉处，不似别人。今终日静坐，只是且收敛在此，胜于奔驰。若一向如此，又似坐禅入定。)静极生觉，是释氏所谓至精至妙者，而其实洞照万象处，皆是镜花水月，只可虚中玩弄光景。吾闻一管姓者，与吾友汪魁楚之伯同学僊于泰山中，止语三年，汪之离家十七年，其子往视之，管能豫知，以手画字曰：汪师今日有子来。旣而果然。未几其兄呼还，则与乡人同也。吾游燕京，遇一僧敬轩，不识字，坐禅数月，能作诗。旣而出关，则仍一无知人也。葢镜中花水中月，去镜水则花月无有也。卽使其静功绵延一生不息，其光景愈妙，虚幻愈深，正如人终日不离镜水，玩弄花月一生，徒自欺一生而已，何与于存心养性之功哉？有宋诸先生，吾固未敢量，但以静极有觉为孔子学宗，则断不敢随声相和也。(问：延平先生何故验于喜怒哀乐未发之前而求所谓中？曰：只是要见气象。陈后之曰：持守良久，亦可见未发气象。曰：延平亦是此意。又问：此与杨氏于未发前体验者，异同何如？曰：这个亦有些病。那体验字是有个思量了，便是已发；若观时恁着意看，便是已发。问：此体验是着意观，只恁平常否？曰：此亦是以不观观之。)观此及前节，则宋儒之不为禅者鲜矣。而方且攻人曰，近有假佛老之似以乱孔孟之真者。愚谓充此段之意，乃是假佛老之真以乱孔孟之似耳。(某旧见先生时，说得无限道理，也曾去学禅。先生云：汝恁地悬空，理会得许多，面前事却又理会不得？道亦无奇妙，只在日用间着实用工夫处理会，便自见得。后来方晓得他说，故今日不至无理会耳。)以此知朱子亦曾学禅，宜其洗濯不浄者自贻伊戚矣。延平谓之曰：汝悬空理会许多面前却理会不得。理会面前者，惟周公孔子之道，朱子自言不至无理会，以今观之，日用间还欠理会。葢二先生之所谓面前事，较释氏之悬空而言耳。若二先生得周孔而见之，其所以告之者，必仍如李之告朱也。(胡文定曰：岂有见理已明，而不能处事者。此语好。)见理已明而不能处事者多矣，有宋诸先生便谓还是见理不明，只教人明理。孔子则只教人习事。迨见理于事，则已彻上彻下矣。此孔子之学与程朱之学所由分也。(延平谓朱子曰：渠初从谦开善处下功夫来，故皆就裏面体认。今既论难，见儒者路脉，极能指其差误之处。自见罗先生来，未有见如此者。)朱子虽逃禅归儒，惜当时指其差误，犹有未尽处。只以补填礼乐射御书数为难。谓待理会道理通透，诚意正心后，方理会此等，便是差误。夫蓺学，古人自八岁后卽习行，反以为难；道理通透诚意正心，乃大学之纯功，反以为易而先之。斯不亦颠倒矣乎？况舍置道理之材具、心意之作用，断无通透诚正之理，卽使强以其镜花水月者命之为通透诚正，其后亦必不能理会六蓺。葢有三故焉：一者游思高远，自以为道明德立，不屑作琐繁事；一者略一讲习，卽谓已得，未精而遽以为精；一者旣废蓺学，则其理会道理诚意正心者，必用静坐。读书之功且非卒时所能奏效，乌能劳筋骨、费气力作六蓺事哉？吾尝目击而身尝之，知其为害之巨也。(勉斋黄氏曰：先生年十四，慨然有求道之志，博求之经传，徧交当世有识之士，虽释老之学，亦必穷其归趣。)今世为学，须不见一奇异之书，但读孔门所有经传，卽从之学其所学，习其所习，庶几不远于道。虽程朱陆王语录，亦不可观，否则鲜不以流之浊而诬其源之清也。朱子少时因误用功于释老，遂沾其气味不能涤，此歧途之秽，岂非宋元来学者之不幸哉！余细玩朱子语录，亦有恍悟性学本旨处，但无如曾孟者从旁一指，终不能出彼入此，故又仍归周程所说。或曰：悟学宗如是其难。吾子天资犹夫人也，而谓独明孔子学宗，吾滋惑矣。予曰：葢有由也。吾自弱冠遭家难，颇志于学，兼读朱陆语录。后以心疾，无所得而委弱。至申辰年，得交王子助予，遂专程朱之学。乙巳丙午，稍有日进之势。丁未，就辛里馆，日与童子辈讲课时文，学遂退。至戊申，遭大故，哀毁庐中，废业期年。怱知予不宜承重，哀稍杀。旣不读书，又不接人，坐卧地上，觉程朱气质之说，大不及孟子性善之旨。因徐按其学，原非孔子之旧。是以不避朱季友之罪，而有存性存学之说，为后二千年先儒救参杂之小失，为前二千年圣贤揭晦没之本源。倘非丁未废歇，戊申遭丧，将日征月迈，望程朱而患其不及，又焉暇问其误否哉！(至若求道而过者，病传注诵习之烦，以为不立文字可以识心见性，不假修为可以造道入德，守虚灵之识而昧天理之真，借儒者之言以文佛老之说。学者利其简，便诋訾圣贤，捐弃经典，猖狂叫呶，侧辟固陋，自以为悟。)此朱子极诋陆门之失处。然由孔门观之，则除捐弃经典、猖狂叫呶外，其它失处，恐亦朱门所不能尽免也。(其于读书也，必使之辩其音释，正其章句，玩其辞求其意，研精覃思以究其所难，平心易气以听其所自得。然为己务实，辨别义利，毋自欺，谨其独之戒，未尝不三致意焉。葢亦欲学者穷理反身，而持之以敬也。从游之士迭诵所习，以质其疑，意有未喻，则委曲告之，而未尝倦；问有未切，则反复诫之，而未尝隐。务学笃则喜见于言，进道难则忧形于色，讲论经典，商略古今，率至夜半。虽疾病支离，诸生问辨则脱然沈疴之去体。一日不讲学，则惕然常以为忧。抠衣而来，远自川蜀。文辞之传，流及海外。)可惜先生苦心苦功，此半幅述之悉矣。试问如孔门七十子者，成就几人？天下被治平者几世？明行吾道而异端顿息者几分？昔孔子承周末文胜之际，灼见道之不兴，不在文之不详，而在实之不修，奋笔删定繁文，存今所有经书，取足以明道，而学教专在六蓺，务期实用。其与端木、言卜诸子以下，絶少言语。至于天道性命之言，尤少。是以学者用功省而成就多。五季之世，武臣司政，诗书高阁。至宋，而周程诸儒出，掀精抉奥，鼓动一时，惟安定胡先生，独知救獘之道在实学不在空言，其主教太学也，立经义治事斋，可谓深契孔子之心矣。晦庵先生所宜救正程门末流之失，而独宗孔子之经典，以六蓺及兵农水火钱谷工虞之类训迪门人，使通儒济济，泽被苍生，佛老息灭，乃其能事也。而区区章句如此谓之何哉。(至若天文地志律历兵机，亦皆洞究渊微。文词字昼，骚人才士疲精竭神，尝病其难，至先生未尝用意，而亦皆动中规绳，可为世法。)天文地志律历兵机数者，若洞究渊微，皆须日夜讲习之力，数年历验之功，非比理会文字，可坐而获也。先生既得其渊微，柰何门人录记言行之详，未见其为如何用功也？况语及国势之不振，感慨以至泣下，亦悲愤之至矣。则当时所急，孰有过于兵机者乎？正宜诱掖及门，成就数士，使得如子路冄有樊迟者相与共事，则楚囚对泣之态可免矣，乃其居恒传心静坐主敬之外无余理，日烛勤劳解书修史之外无余功，在朝莅政正心诚意之外无余言，以致乘肩舆而出，轻浮之子遮路，而进厌闻之诮。虽未当要路，而历仕四朝，在外九考，立朝四旬，其所建白可槩见也。故三代圣贤躬行政绩多实征，近今道学学问德行多虚语。则所谓天文地志律历兵机洞究渊微者，恐亦是作文字理会而已。(先生出，而自周以来圣贤相传之道一旦豁然，如大明中天，昭晰呈露。)杨子云曰：古者杨墨塞路，孟子辞而辟之，廓如也。韩子驳之云：夫杨墨行正道废，孟子虽贤圣，不得位，空言无施，虽切何补？然赖其言，而今之学者尚知宗孔氏、崇仁义、贵王贱霸而已。其大经大法皆亡灭坏烂，所谓存什一于千百，安在其能廓如也？夫孟子辟杨墨而杨墨果息，尊孔氏而孔氏果尊，崇仁义贵王贱霸而仁义果崇王果贵霸果贱，至大经大法，如班爵班禄井田学校，王道所必举者，明则明行则行，非后世空言之比。正子贡所称贤者识其大者。子云赞之一语颇易，文公议之。今朱子出，而气质之性参杂于荀杨，静坐之学出入于佛老，讲解緐于汉唐，标榜溢于东京，礼乐之不明自若也，王道之不举自若也，人材之不兴自若也，佛道之日昌而日炽自若也。有志于学者承袭其迹，以主敬静坐求道，不至尽奉释道名号，与二家鼎峙而已。若问自周以来圣贤相传之道，则绝传久矣。黄氏遽谓一旦豁然如大明中天，岂惟不足俟圣人于百世，恐后世有如韩子者亦不免其议也。(果斋李氏曰：先生之道之至，原其所以臻斯域者无他焉，亦曰主敬以立其本，穷理以致其知，反躬以践其实。而敬者又贯通乎三者之间，所以成始而成终也。故其主敬也云云，内则无二无适，寂然不动；外则俨然肃然，若对神明云云。其穷理也云云，字求其训，句索其旨，云云。始以孰读，使其言皆若出于吾之口；继以精思，使其意皆若出于吾之心。自表而达裏，自流而溯源，索其精微，若别黑白，辨其节目，若数一二云云。而后为有得焉。若乃立论以驱率圣言，凿说以妄求新意，或援引以相纠纷，或假借以相混惑，云云，以为学者之大病，不痛绝乎此，则终无入德之期。葢自孔孟以降千五百年之间，读书者众矣，未有穷理若此其精者也，云云。及其理明义精，养深积盛，充而为德行，发而为事业，云云，入而事君则必思尧舜其君，出以治民则必以尧舜其民。)李氏此赞，体用兼赅矣，仆不必详辨，但愿学者取朱子之主敬穷理，与孔门一质对；取朱子之事业，与尧舜一质对，则其学宗之异判然矣。总之，于有宋诸先生，非敢苛求，但以宁使天下无学，不可有参杂佛老之学；宁使百世无圣，不可有将就冒仞标榜之圣。庶几学则真学，圣则真圣云尔。(言论风旨之所传，政教条令之所布，皆可为世法。而其考诸先圣而不谬，建诸天地而不悖，百世以俟圣人而不惑者，则以订正羣书，立为准则，使学者有所依据循守，以入尧舜之道，此其勋烈之尤彰明盛大者。)考诸先圣而不谬等语，何其大，而乃归之订正羣书乎？夫朱子所以尽力于此，与当时后世所以笃服于此者，皆以孔子删述故也。不知孔子是学成内圣外王之德，教成治世之材，鲁人不能用又不能荐之周天子，乃出而周游，周游是学教后不得已处，及将老而道不行，乃归鲁删述以传世。删述又周游后不得已处。战国说客，置学教而学周游，是不知孔子之周游为孔子之不得已也，宋儒又置学教及行道当时，而自幼壮即学删述，教弟子亦不过是，虽讲究礼乐，亦只欲著书垂世，不是欲于吾身亲见之，是又不知孔子之删述为孔子之尤不得已也。况孔子之删述，是删去緐乱，而仅取足以明道，正恐后人驰逐虚浮，失其实际也。宋儒乃多为注解，递相增益，不几决孔子之堤防而导泛滥之流乎？此书所以益盛，而道所以益衰也。(先生搜辑先儒之说而断以己意，汇别区分，文从字顺，妙得圣人之本旨，昭示斯道之标的，又使学者先读大学以立其规模，次及语孟以尽其蕴奥，而后会其归于中庸。尺度权衡之既定，由是以穷诸经、订羣史，以及百氏之书，则将无理之不可精，无事之不可处矣。)以读经史订羣书为穷理处事，以求道之功，则相隔千里；以读经史订羣书为卽穷理处事，曰：道在是焉，则相隔万里矣。兹李氏以先生解书得圣人之本旨，遂谓示斯道之标的，以先生使学者读书有序，遂将谓无理不可精，无事不可处。噫，宋元来效先生之汇别区分，遵先生读书之序，果已无理不可精，无事不可处否乎？譬之学琴然，诗书犹琴也，烂孰琴谱，讲解分明，可谓学琴乎？故曰：以讲读为求道之功相隔千里也。更有一妄人，指琴谱曰：是卽琴也，辨音律协声韵，理性情通神明，此物此事也。谱果琴乎？故曰：以书为道相隔万里也。千里万里何言之远也，亦譬之学琴然。歌得其调，抚娴其指，弦求中音，徽求中节，声求协律，是谓之学琴矣，未为习琴也。手随心，音随手，清浊疾徐有常规，鼓有常功，奏有常乐，是之谓习琴矣，未为能琴也。弦器可手制也，音律可耳审也，诗歌惟其所欲也，心与手忘，手与弦忘，私欲不作于心，太和常在于室，感应阴阳，化物达天，于是乎命之曰能琴。今手不弹心不会，但以讲读琴谱为学琴，是渡河而望江也。故曰：千里也。今目不覩耳不闻，但以谱为琴，是指蓟北而谈滇南也，故曰：万里也。(洙泗以还，博文约礼，两极其至者，先生一人而已。)博学于文约之以礼，乃孔门祖述尧舜宪章文武之实功，明德亲民，百世不易之成法也。但孔门曰博文约礼，程朱亦曰博文约礼，此殊令人不敢辩。然实有不待辩而判如者。孔门之博学，学礼学乐学射学御学书数以至易书，莫不曰学也。周南召南曰为也，言学言为，既非后世读讲所可混，礼乐射御书数，又非后世章句所可托。况于及门之所称赞，当时之所推服，师弟之所商榷，若多学而识、不试故蓺、博学而无所成名、文武之道未坠于地、文不在兹、游于蓺、如或知尔、可使从政诸章，皆可按也。此孔门之文，孔门之学也。程朱之文，程朱之博学，则李氏已详言之，不必赘矣。孔门之约礼，大而冠昬丧祭宗庙会同，小而饮食起居衣服男女，问老耼、习大树下、公西子曲礼精孰夫子逊其能，可谓礼圣，言曾诸贤，纤微必谨，以此约身，卽以此约心，出卽以此约天下，故曰：齐之以礼。此千圣体道之作用，百世入道之实功，故中庸赞圣人之道，至于发育万物，峻极于天，序君子之功，僃着尊德性道问学，而其中直指曰：礼仪三百威仪三千。且曰：苟不至德，至道不凝。是显以三千三百为至道，如外此而别有率性，别有笃恭，子思亦得罪圣门矣。此孔门之礼，孔门之约也。程朱之约礼，则惟曰：内而无二无适，寂然不动，外而俨然肃然，若对神明而已。其博约极至与否，未敢易言，愿学者先辨其文与礼焉可也。(鹤山魏氏曰：国朝之盛，大儒辈出，声应气求，若合符节。曰极曰诚曰仁曰道曰忠曰恕曰性命曰气质曰天理人欲曰阴阳鬼神，若此等类，凡皆圣门讲学之枢要，而千数百年习浮踵陋莫知其说者，至是脱然若沈疴之间，大寐之醒。至于朱文公先生，始以强志博见凌高厉空，自受学延平李先生，遏然如将弗胜，于是敛华就实，反博归约，迨其蓄久而思浑，资深而行孰，则贯精粗合内外，群献之精蕴，百家之异指，毫分缕析，如示诸掌。张宣公吕成公，同心协力以闲先圣之道，而仅及中身，论述靡定。惟先生巍然独存，中更学禁，自信益笃，葢自易诗中庸大学论语孟子，悉为之推明演绎，以至三礼孝经，下迨屈韩之文，周程张邵之书，司马氏之史，先正之言行，亦各为之论著，然后帝王经世之规，圣贤新民之学，灿然中兴。)天命阴阳鬼神等，仆之愚，未足与议。但以大半属圣人所罕言不语者，而必毫分缕析如示诸掌，何为也哉？至于推明古人之经书论著先正之前言往行，此自学成后余事，学成矣则用以行之，如不用，亦可全吾性分，以还天地，不著述可也。观其时果有大理未明大害未除，不得已而有所著述，以望后世之明之除之，亦可也，若文人之文书生之书，解之论之，则不必矣。乃今以此等推演论著之既明，遂为帝王经世之规圣贤新民之学，灿然中兴，不其诬与？无实功于圣道，旣不免尧舜孔孟在天者之叹息，又无实征于身世，岂能服当日之人心乎？徒以空言横推驾一世之上，而动拟帝王圣贤，此所以召伪学之名也。(问：子静不喜人论性。曰：怕只是自己理会不曾分晓，怕人问难，又长大了，不肯与人商量，故一截截断。然学而不论性，不知所学何事。)不喜人论性，未为不是。但少下学耳。朱子好论性，又教人商量性，谓卽此是学，则误矣。故陆子对语时，每不与说者，中不取也。不取朱子，而不思我所见果是，何以不能服此友也。朱子此等贬斥，尤不取陆子，不取陆子而亦不思我所言果是何以不能服此友也。子曰：察言而观色，虑以下人。两先生岂未用此功欤？(子静之学，看他千般万般病，只在不知有气禀之杂。)朱子之学，全不觉其病，只由不知气禀之善，以为学可不自六蓺入，正不知六蓺卽气质之作用，所以践形而尽性者也。(子静说良知良能四端等处，且成片段，似经语，不可谓不是。但说人便能如此，不假修为存养，此却不得。譬如旅寓之人，自家不能送他还乡，但与说云：尔自有田有屋，大段快乐，何不便回去？那人旣无资送，如何便回去？又如脾胃受伤不能饮食之人，却强将饭将肉塞入他口，不问他吃得吃不得，若是一顿便理会的，亦岂不好？然非生知安行者，岂有此理。便是生知安行也，须要学，大抵子思说率性，孟子说存心养性，大段说破，夫子更不曾说，只说孝弟忠信笃敬，葢能如此，则道理便在其中矣。)陆子说，良知良能人便能如此不假修为存养，非是言不用修为存养，乃仞孟子先立乎其大者，则其小者不能夺，二句稍泥，又不足朱子之章句诵读，故立言过激，卒致朱子轻之。葢先立其大，原是根本，而维持壅培之无具，大亦岂易言立也。朱子旅寓人伤脾胃人二喻，诚中陆子之病，但又是手持路程本当资送，口说健脾和胃方当开胃进食，卽是终年持说，依然旅寓者不能回乡，伤脾胃者不能下咽也。此所以亦为陆子所笑，而学宗遂不归一矣。岂若周公孔子三物之学，真旅寓者之糇粮车马，伤脾胃者之参朮缩沙也哉！(陆氏会说其精神亦能感发人，一时被他耸动底亦便清白，只是虚，更无底簟。思而不学则殆，正为无底簟便危殆也。山上有木渐，君子以居贤德善俗。有阶梯而进，不患不到。今其徒往往进时甚锐，然其退亦速，纔到退时，便如坠千仞之渊。)朱子指陆门流獘处，亦所以自状。但朱子会说，又加会解会着，是以耸动愈多，颇有底簟。或问：读讲著述虽是倚书本，然毕竟经传是把柄，故颇有底簟否？予曰：亦是。读讲经书，身心有所依据，不至纵放。但亦秏费有用精神，不如陆王精神不损，临事尚有用也。吾所谓颇有底簟者，葢如讲着此一书，若全不依此书行，不惟无以服人，己心亦难安，故必略有所行。此处稍有底簟，只因原以讲解为学，而以行为衬贴，终不免挂一漏二，卽所行者，亦不纯孰，不如学而时习，身心道蓺一致加功，进鋭不得，亦退速不得，卽此为学，即此为行，卽此为教，举而措之，卽此为治。虽聪明如颜赐，焉得不叹循循善诱，欲罢不能也哉。傥入程朱之门，七十子皆流于禅林，二千九百人皆习为章句矣。乌呼，吾安得一圣门徒众之末而师之也哉！或问：宋儒挂一漏二，所行不孰，何处见？予曰：如朱子着家礼一书，家中亦行礼，至斩丧墨衰出入，则半礼半俗，既废正祭，乃又于俗节墨衰行事。此皆失周公本意。至于妇人，便不与定丧服杖绖之制，祭时妇人亦不馈祭殽。至求一监视而亦若不得者，此何说乎？商人尚音，周人尚臭，皆穷究阴阳之秘，祭祀之要典也，诸儒语录言熏蒿凄怆等语，亦痛切似知鬼神情状者，至于集礼，乃将笙磬脂膟等皆削去之，如此类，难以胜述，不可见哉。(程子曰：古人虽胎教与保傅之教，犹胜今日庠序乡党之教，古人自幼学，耳目游处所见皆善，至长而不见异物，故易以成就。今日自少所见皆不善，纔能言便习秽恶，日日铄销，更有甚天理。)旣知少时缺习善之功，长时又习于秽恶，则为学之要，在变化其习染，而乃云变化气质，何也？(勿谓小儿无记性，所历事皆能不忘。)所历事皆不忘，乃不教之历事，何也？(朱子曰：古者初年入小学，只是教之以事，如礼乐射御书数及孝弟忠信之事，自十六七入大学，然后教之以理，如致知格物及所以为孝弟忠信者。)旣言此，何不学古人而身见之？要之孔门称古昔，程朱两门亦称古昔，其所以称者则不同也。孔门是身作古人，故曰：吾从周。二先生是让与古人，故曰：是难。孔门讲礼乐，程朱两门亦讲礼乐，其所以讲者则不同也，孔门是欲当前能此，故曰：礼乐君子不斯须去身。二先生是仅欲人知有此，故曰：姑使知之。(如今全失了小学工夫，只得教人且把敬为主，收敛身心却，方可下工夫。或云敬当不得小学，某看来小学却未当得敬。)敬字字面好看，却是隐坏于禅学处。古人教洒埽卽洒埽，主敬；教应对进退卽应对进退，主敬；教礼乐射御书数，卽度数、音律、审固、罄控、点画、乘除，莫不主敬。故曰：执事敬，故曰：敬其事，故曰：行笃敬，皆身心一致加功，无往非敬也。若将古人成法皆舍置，专向静坐收摄徐行缓语处言主敬，则是儒其名而释其实，去道远矣。或云敬当不得小学，真朱子益友，惜其未能受善也。(问：如何学可谓有得？程子曰：大凡学问闻之知之皆不为得，得者，须默识心通。学者欲有所得，须是诚意烛理。)程朱言学至肯綮处，若特避六蓺六府之学者，何也？如此段言闻之知之皆不为得，可谓透宗语矣。下何不云得者，须履中蹈和、躬习实践，深造以六蓺之道，乃自得之也。乃云须默识心通，不仍是知之乎？(进学莫大于致知，养心莫大于理义，古人所养处多，若声音以养其耳，舞蹈以养其血脉，今人都无，只有义理以养心，又不知求。)学之患莫大于以理义让与古人。程朱动言古人如何如何，今人都无不思我行之卽有矣，虽古制不得尽传，只今日可得而知者尽习行之，亦自足以养人。况因偏求全，卽小推大，古制亦无不可追者乎？若只凭口中所谈、纸上所见、心内所思之理义养人，恐养之不深且固也。(今之学者有三獘，溺于文辞、牵于训诂、惑于异端。苟无是三者，则必求归于圣人之道矣。)可叹三獘误此乾坤，先生洗濯亦未甚净，故其流远而益差也。向尝谓程朱与孔孟各是一家，细勘之，程与朱亦各是一家。(旣学而有先以功业为意者，于学便相害，既有意，便穿凿创意作起事也。德未成而先以功业为事，是代大匠斵，希不伤手也。)所学既失其宗，又将古人成法说坏，试观大学之道，纔言明德卽言亲民，焉得云无意于功业？且入学卽是要作大匠，乌得谓之代大匠斵？仆教幼学道蓺，或阻之曰：不可今世不如此。予曰：但抱书入学，便是作转世人，不是作世转人，但不可有者，躁进干禄、非位谋政之心耳。(龟山杨氏曰：颜渊请问其目，学也；请事斯语，则习矣。学而不习，徒学也。譬之学射，而至于彀，则知所学矣。若夫承梃而目不转，贯虱而县不绝，由是而求尽其妙，非习不能也。)颜子请问，亦仍是问，未可谓之学。请事斯语，学也。欲罢不能，进而不止，乃习矣。龟山一字之误，未为甚差，但说学必宜习甚畅。而未见其习者，无他，习其所习，非孔门所谓习也。(延平李氏曰：学问之道不在多言，但默坐澄心，体仞天理，若真有所见，虽一毫私欲之发亦退听矣。久久用力于此，庶几渐明，讲学始有力耳。)(试观孔孟，曾有静坐澄心体仞天理等语否？然吾亦非谓全屏此功也，若不失周孔六蓺之学，卽用此功于无事时，亦无妨。但专用力于此，以为学问根本，而又以讲说为枝叶，则全误矣。)(孔门诸子羣居终日，交相切磋，又得夫子为之依归，日用之间观感而化者，多矣。恐于融释而脱落处，非言说所及也。不然，子贡何以言夫子之言性与天道，不可得而闻也邪？)何不思孔门羣居终日，是作何事？何不思性天不可闻，是何主意？乃动思过子贡以上邪？以孔子之道律之，恐有宋诸先生不免为智者过之一流。(朱子曰：今之为学甚难，缘小学无人习得，如今却是从头起。古人于小学小事中，便皆存个大学大事得道理在。大学只是推将开阔去，向来小时作得道理存其中，正似一个坯素相似。)余谓何难之有，只不为耳。卽将蓺之小者，令子弟之幼者习之蓺之，大者令子弟之长者习之，此是整饬身体，涵养性情实务。正心诚意非精，府修事和非粗。乃诸先生只悬空说存养，而不躬习其事，却说难，却说今日小学全失无人习，如此而言，格致诚正修齐治平，皆虚而无据矣。然则岂惟小学废，大学不亦亡乎？而乃集小学也？注大学也，何为也哉！(学者只是不为己，故日间此心安顿在义理上时少，安顿在闲事上时多，于义理却生，于闲事却孰。)只因废失六蓺，无以习孰义理，不由人不习孰闲事也。今若一复孔门之旧，不惟好色好货博弈饮酒等不为，卽诵读章句著述文字等事，亦自无暇。葢圣人知人不习义理便习闲事，所以就义理作用处，制为六蓺，使人日习孰之。若只在书本上寻义理，虽亦羁縻此心不思别事，但放却书本，卽无理会耳。(或问：为学如何作工夫？曰：不过是切己便的当。此事自有大纲，亦有节目，云云。然亦须各有伦序。问：如何是伦序？曰：不是安排此一件为先此一件为后、此一件为大此一件为小，随人所为，先其易者、阙其难者，将来难者亦自可理会。且如读书，二礼春秋有制度之难明、本末之难见，且放下未要理会亦得；如诗书直是不可不先理会，云云。圣贤言语何曾误天下，后世人自学不至耳。)或问为学如何作工夫，又问如何是伦序，皆切要之问，乃惟左支右吾说门面语，何也？大纲节目数语尚可敷衍，至于不是安排此一件为先此一件为后此一件为大此一件为小，便是蒙混。夫古人教法，某年舞勺、某年舞象、某年习幼仪、某年学礼，何尝不是安排一定，孰先孰后孰大孰小哉？知所先后，大学又明言之矣。旣又说归读书，读书又不教人理会制度等事，姑教避难取易，夫理会制度已畏其难矣，况取其所谓制度者而身习之，身精之乎？此等语若出他人口，朱子必灼见其獘而力非之，师望旣高，信口说去，不自觉如此，却说圣贤言语何曾误天下后世。夫圣贤言语，谁曾道误天下后世？其误天下后世者，乃是不从圣贤言语耳。夫学而时习之，是开宗明义第一言，尚且不从，况其余乎！
