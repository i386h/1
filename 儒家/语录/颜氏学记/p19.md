<!-- { "loadSidebar": true } -->
　　周以前所遵者，黄帝之制，损且益，莫能外也。秦以后所遵者，秦之制，迄今莫能外也。孟子曰：徒善不足以为治。治天下之法，可苟焉已哉？有巨室于此，楝桡焉弗队，桷摧焉弗覆，搘焉拄焉，籓垣圮垒焉，易其瓴甓户牖之阙，涂丹艧焉，衎衎然安矣。易主以十数，莫不然。吁，覆厌屡尔矣，而莫之恤，不亦悲乎？秦坏先王之法，祸中于一时；后世因之，祸流于万世。且夫草昧初造，利天下已耳，苟因前制立国已耳，位天地育万物，立心者谁乎？势已定功已成，欲变法难矣。于戏，法至明而獘已极，尚可涂饰朽敝以为安哉？非尽毁其故而别为构，不可以为居。非尽弃其旧而别为规，不可以为治。予不揣固陋，妄为《平书》十篇。平书者，平天下之书也。一曰分民，二曰分土，三曰建官，四曰取士，五曰制田，六曰武备，七曰财用，八曰河淮，九曰刑罚，十曰礼乐。为文十有五首，分上中下三卷。大抵本三代之法，而不泥其迹，准今酌古，变而通之，以适其宜。参取后制，一洗历代相因之獘，而反乎古，要使民生遂，人才出，官方理，国日富，兵日强，礼教行，而异端息。卽使世有变迁，苟遵行之毋失，亦可为一二千年太平之业。嗟乎，此愚志也。而识未必逮也，世之君子，有与予同志而补其不逮者乎！动而以顺行，复斯民于三代，子日夜望之矣。[平书序]
　　陈抟，圣人之贼也。窃物者，人之贼，窃道者，圣之贼。圣人之道，备于易，天亦备于易。易可窃乎？陈搏竟起而窃之，且夫易有孔子，不犹天之日月乎？无日月，孰知天之高？四时行，百物生，之广且大，无孔子，孰知易之所由作，弥纶天地，冒天下之道而不穷？嗟乎，惑世诬民者伪也，为所惑而不能辨者愚也。非所有而窃之者贼也。以贼为祖，反昧其祖之所自来者，悖也。本义先天之说，胡为来哉？搏之说焉耳。孔子不知，搏知之；文王周公不知，搏知之。噫，王通冒圣人之号，宋儒尚目之为王莽，况伪造图书，窃易为己有，居然驾乎文王孔子之上，别立一说，以欺天下。其罪之大小轻重，视王莽何如哉！无如宋儒为所愚，谓其真得羲皇不传之秘，孔子所传不过后天之学，遂奉以为宗，乱经蔑圣，误后学以至于今，数百年群然不知其为伪。佛之贼吾道也，整居焦获，文武何伤焉，推戴极乎哀章，汉亡矣，况天地古今之大贼乎。此予小子《读易通言》所为不得已于作也。[读易通言序]
　　大学原文，精义缜密无间，而篇法浑全，章句完备，故谓为脱误而纷纭割裂补缉，虽用心良苦，然而误矣。嗟乎，岂特经之误已哉，圣人无无用之学。格物者大学之首也，乃或劳心于其所不急，躐等以求夫高远，则圣人之功用何由见乎？李子恕谷，弱冠受业于颜先生，知先儒之解未确，沈潜诸经，博览古今之说，参稽明辨，徧访于时贤，久之信然于颜先生之说，乃扩充互证，为《大学辨业》以传于世。辨而不争，故而非凿。不附程朱陆王，直传孔孟。异哉，非豪杰之士孰能为之。予尝以为德行言语政事文学四者，足尽儒者之能事。德行体也，言语、政事用也，文学所以明其体与用也。自孟子殁而道术裂，要皆不出四者之分，而流獘遂不知其所底。宋儒一归于德行，反经以救人心之陷溺，功可不谓弘焉，顾用有不逮，则经有余权不足，修己有余治人不足，善化有余御暴乱不足，正谊明道有余，利天下成大功不足。夫岂所谓大学之道乎？噫，二帝三王之天下，至宋尽失，乌得谓为儒者之过，然以理为敎而讳言兵，尚虚文去实武，绳墨以束其才，占毕冥坐以柔其习，自谓远追三代，而使豪杰束手不能有为，奸宄得以自恣而无所忌，不但不及圣人之经纶，且远出汉唐名臣建立之下，宁非风气议论所渐濡，使上下阴受其獘而不觉与？然而宋儒固皆君子也，虽有不逮，身心则无亏也。卽其所见，未尝不各有所得，卓然可传于世而非诬也。乃若后之借程朱立门户以为名，而竞为私者，其人之贤不肖何如乎？予不得而知之矣。[大学辨业序]
　　立国之道五：曰德，曰法，曰武，曰敎，曰文。义得之，仁守之，曰德；立纪网，明政刑，使奸宄不作，贤才举而民生遂，曰法；武者。戡乱克敌，成立而民服也，天下虽安，不忘战也；敎者，人伦礼乐；文者，华饰词章也。五省备，则德足以怀天下，法足以守天下，武足以威天下，敎足以化天下，文足以柔天下。三代是也，故其享国各六七百年。而周以文胜，故其后寖弱。儒者之论曰：圣王之治天下，不任法而任德，左武而右文。乌呼，秦隋灭德作威，固所以速取灭亡，若宋蓺祖削平僭乱，使海内得离战争之苦，真仁相继数十年，深仁厚泽德可谓隆矣，征道德之士，用词臣敎至而文盛矣。乃当其盛，屈首辽夏，舍耻忍辱，曁青城之役，举族北辕，岂文德有不足与法不善？武备不修所致也。且天下之生久矣，世既变，所以治世之具不得不与之俱变。干戈以易揖让，圣人所以治三代之世者，已不同于唐虞。而或者乃于千余年之后，鳃鳃然据遗文以为画衣冠，异章服而民不犯，舞干羽可以克敌，于是讲法令则以为申韩，论设险则曰在德不在险，谈兵法则深疾痛恶而以为民之贼，而其所恃以治天下之具，则训故诗书，谈性命，委悉周详于緐文曲貌。乌呼，世风日下，乱臣贼子愈出而愈险，国家之患愈出而愈烈，唯法以制之，威以詟之，使之形格势禁而不得为乱，各安其所而不必为乱，震慑畏伏而不敢为乱，如此而已。若徒恃区区儒者之论以治天下，必四海之内、荒服之外，尽为善良而后可，否则揖让而治豺虎，推赤心以化蛇豕，其不害于家国者几何哉！吾谓三代而下，立国最善者莫如汉高光救民水火，文景明章休息爱养，其德也；刈群雄诛暴乱，其武也；尊儒术，崇孝弟，授遗经，其教也文也。至于抡才不分文武，任贤不拘资格，荡轶简易，使人人得以尽其才，其立法之尤善者，夫岂唐宋所得及与。然唐之德固无愧于汉，文武分，而武臣未尝不重，后代网纪虽弛，而人才未尝不得尽其用，又岂可与宋之孤立微弱、文法密而武备弛者同日论哉。要之德不足以怀天下，国虽强民必叛；法不足以守天下，武不足以威天下，德虽厚国必削；三者备矣，而敎不足以化天下，势虽固而伦纪不修，人或近于禽兽；四者备则治国之道全矣，文者其余耳。至于魏晋南北朝五代之君，四者俱失，而仅存其文，或独用其武，或五者俱失，故其亡也。或数十年或数年，而北魏立国敢强，虽无大功德于民，而君臣代有贤人，故享国独久。及至孝文修明礼乐，粲然称极盛，而魏氏之衰卽基于此。嗟乎，后之君臣，徒欲以文治天下，亦安见赋诗可以退敌，而大学章句足解厓山之祸也乎？吾故为之说曰：为天下者，德以为本，而法与武、敎与文辅之，五者之中，不急者唯文也。四者阙一，不可以为国矣。不急者唯文也。[立国论]
　　
　　颜氏学记卷九：绵庄征君程先生廷祚
