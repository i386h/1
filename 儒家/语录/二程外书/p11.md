<!-- { "loadSidebar": true } -->
　　伊川谓明道曰吾兄弟近日説话太多明道曰使见吕晦叔则不得不少见司马君实则不得不多
　　张子正防云冰之融释海不得而与焉伊川改与为有游定夫问伊川阴阳不测之谓神伊川曰贤是疑了问是拣难底问
　　元祐中客有见伊川者凡案间无他书惟印行唐鉴一部先生曰近方见此书三代以后无此议论
　　右五条见氏客语【不知何人所録】
　　正献公既荐常秩后差改节尝对伯淳有悔荐之意伯淳曰愿侍郎宁百受人欺不可使好贤之心少替公敬纳焉
　　伊川尝言今僧家读一卷经便要一卷经中道理受用儒者读书却只闲了都无用处
　　伊川先生言人有三不幸年少登高科一不幸席父兄之势为美官二不幸有高才能文章三不幸也
　　明道先生尝至禅寺方饭见趋进揖逊之盛叹曰三代威仪尽在是矣
　　右四条见吕氏童蒙训【吕本中字居仁原明侍讲之孙】
　　有言鬼物于伊川先生者先生云君曽亲见邪伊川以为若是人传必不足信若是亲见容是眼病
　　尹彦明与思叔同时师事伊川先生思叔以高识彦明以笃行俱为先生所称先生没思叔亦病死彦明穷居教学未尝少自贬屈常以伊川教人专以敬以直内为本彦明独能力行之
　　彦明尝言先生教人只是专令用敬以直内若用此理则百事不敢轻为不敢妄作不愧屋漏矣习之既久自然有所得也因説往年先生归自涪陵日日见之一日因读易至敬以直内处因问先生不习无不利时则更无睹当更无计较也耶先生深以为然且曰不易见得如此且更涵养不要轻説以道常説顷尝以书问伊川先生云某平生所愿学者康节先生也康节先生没不可见康节之友惟先生在愿因先生问康节之学伊川答书云某与尧夫同里巷居三十年余世间事无所不论惟未尝一字及数耳
　　崇宁初家叔舜从以党人子弟补外官知河南府巩县请见伊川先生问当今新法初行当如何做先生云只有义命两字当行不当行者义也得失祸福命也君子所处只説义如何耳
　　以道见伊川先生论难反复以道曰如此是先生亦欲人同已先生不答门人云先生所欲同者非同已也正欲道之同耳
　　崇宁元年叔父舜从至洛中请见伊川先生先生召食食五品亦甚丰洁坐间问事甚众先生一一酬答临行又请教语甚详既而微笑云只被公家学佛
　　伊川先生甚爱表记中説君子庄敬日强安肆日偷葢常人之情才放肆则日就旷荡自检束则日就规矩右八事吕氏杂志【同上】
　　伊川先生自涪州顺流而归峡江峻急风作浪涌舟人皆失色而先生端坐不动岸旁有问者云达后如此舍后如此伊川先生意其非凡人也欲起揖之而舟去逺矣【亲见吕舍人十一丈説按此段已见邵氏见闻录及震泽语录恐当以邵氏所记为正】
　　伊川先生自涪州归过襄州杨畏为守待之甚厚先生曰某罪戾之余安敢当此畏曰今时事已变先生曰时事虽变某安敢变【此乃刘子驹处见其祖所录今省记此】
　　右二事汪端明记
　　右諌议大夫孔文仲言谨按通直郎崇政殿説书程颐人物纤污天资憸巧贪黩请求元无乡曲之行奔走交结常在公卿之门不独交口褒美又至连章论奏一见而除朝籍再见而升经筵臣顷任起居舍人屡侍讲席观某陈説凡经义所在全无发明必因借一事泛滥援引借无根之语以揺撼圣聴推难引之迹以惑渊虑上徳未有嗜好而常啓以无近酒色上意未有信向而常开以勿用小人岂惟劝导以所不为实亦矫欺以所无有毎至讲罢必曲为卑佞附合之语借如曰虽使孔子复生为陛下陈説不过如此又如曰伏望陛下燕闲之余深思臣之説无忘臣之论又如曰臣不敢子细敷奏虑烦圣聴恐有所疑伏乞非时特赐宣问容臣一一开陈当陛下三年不言之际颐无日无此语以感切上聴陛下亦必黾勉为之应答又如陛下因咳罢讲及御迩英学士以下侍讲读者六七人颐官最小乃越次独候问圣体横僭过甚并无职分如唐之王伾王叔文李训郑注是也
　　右孔文仲章疏【按文仲所言虽极其诬诋然所载经筵进説尤见先生所以爱君之心有门弟子所不及闻者故今特附于此吕申公家传去文仲本以伉直称然惷不晓事为浮薄辈所使以害善良晚乃自知为小人所绐愤郁呕血而死然则此疏不掩防微纳忠之善言乃其伉直所发而凡丑诋无根之语则为浮薄辈所使而晚乃悔之者也】

　　二程外书卷十二
