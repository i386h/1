<!-- { "loadSidebar": true } -->
　　温州鲍若雨【商霖】与乡人十辈久从伊川一日伊川遣之见先生鲍来见且问尧舜之道孝弟而已矣如何先生曰贤懑只为将尧舜做天道孝弟做人道便见得尧舜道大孝弟不能尽也孟子下个而已字岂欺我哉孝经事父孝故事天明事母孝故事地察只为天地父母只一个道理诸公尚疑焉先生曰曲礼视于无形聴于无声亦是此意也诸公释然归以告伊川伊川曰教某説不过如是次日先生见伊川伊川曰诸人谓子靳学不以教渠果否先生曰某以诸公逺来依先生之门受学某岂敢輙为他説万一有少差便不悮他一生伊川颔之
　　王介甫与曽子固巩善役法之变皆曽参酌之晚年亦相暌伊川常言今日之祸亦是元祐做成以子瞻定役法凡曰元丰者皆用意更改当时若使子固定必无损益者又是他党中自可杜絶后人议也因其暌必能变之况又元经他手当知所裁度也此坐元祐术故也伊川毎曰靑苗决不可行旧役法大弊须量宜损益【此叚可疑】
　　伊川论国朝名相必曰李文靖
　　伊川与韩持国善尝约候韩年八十一往见之【阙】　间正月一日因弟子贺正乃曰某今年有一债未还春中须当暂往颍昌见韩持国盖韩八十也春中往造焉久留颍昌韩早晚伴食体貌加敬一日韩密谓子彬叔曰先生逺来无以为意我有黄金药楪一重二十两似可为先生寿然未敢遽言我当以他事使子侍食因从容道吾意彬叔侍食如所戒试启之先生曰某与乃翁道义交故不逺而来奚以是为诘朝遂归韩谓彬叔曰我不敢面言政谓此尔再三谢过而别
　　王子真【佺期】来洛中居于刘寿臣园亭中一日出谓园丁曰或人来寻慎勿言我所向是日富韩公来见焉不遇而还子真晚归又一日忽戒洒埽又于刘丐茶二杯炷香以待是日伊川来款语终日盖初未尝夙告也刘诘之子真曰正叔欲来信息甚大又嵩山前有董五经隐者也伊川闻其名谓其为穷经之士特往造焉董平日未尝出庵是日不值还至中涂遇一老人负茶果以归且曰君非程先生乎伊川异之曰先生欲来信息甚大某特入城置少茶果将以奉待也伊川以其诚意复与之同至其舍语甚款亦无大过人者但久不与物接心静而明也先生问于伊川伊川曰静则自明也
　　先生尝问伊川春秋解伊川毎曰已令刘绚去编集俟其来一日刘集成呈于伊川先生复请之伊川曰当须自做也自涪陵归方下笔竟不能成书刘集终亦不出
　　孟敦夫【厚】来伊川又从王氏而举业特精独处一室粪秽不治尝献书于伊川伊川曰孟厚初时説得也似其后须没事生事一日语之曰子胡不见尹焞张绎朋友间最好讲学然三公皆同齿也敦夫来见先生曰先生令某来见二公若彦明则某所愿见如思叔莫不消见否先生曰只不消见思叔之心便是不消见某之心也伊川尝谓学者曰孟厚不治一室竟亦何益学不在此假使埽洒得洁净莫更快人意否
　　寛因问伊川谓永叔如何先生曰前辈不言人短毎见人论前辈则曰汝辈且取他长处
　　横渠昔在京师坐虎皮説周易聴从甚众一夕二程先生至论易次日横渠撤去虎皮曰吾平日为诸公説者皆乱道有二程近到深明易道吾所弗及汝辈可师之【逐日虎皮出是日更不出虎皮也】横渠乃归陜西
　　先生曰昔与范元长同见伊川偶有干先起下阶伊川谓范曰君看尹彦明他时必有用于世
　　明道説仁宗一日问折米折几分曰折六分怪其太甚也有防只令折五分次供进偶觉藏府曰习使然也却令如旧又禁中进膳饭中有砂石含以密示嫔御曰切勿语人朕曽食之此死罪也又一日思生荔枝有司言已供尽近侍曰市有鬻者请买之上曰不可令买之来岁必増上供之数流祸百姓无穷又一日夜中甚饥思烧羊头近侍乞宣取上曰不可今次取之后必常备日杀三羊殄无穷竟夕不食
　　先生曰杨中立答伊川论西铭书云云尾説渠判然无疑伊川曰杨时也未判然
　　先生曰某才十七八岁见苏季明教授时某亦习举业苏曰子修举业得状元及第便是了也先生曰不敢望此苏曰子谓状元及第便是了否唯复这学更有里先生疑之日去见苏乃指先生见伊川后半年方得大学西铭看
　　先生与思叔共学之久一日伊川问二子寻常见处同否为我言之先生曰某不逮思叔如凡有请问未达必三四请益尚有未得处久之乃得如思叔则先生才説便防头会意往往造妙只是某虽愚钝自保守得若思叔则某未敢保他伊川笑曰也是也是自后毎同请益退伊川必谓诸郎曰张秀才如此不待尹秀才肯待
　　南方学者从伊川既久有归者或问曰学者久从学于门谁最是有得者伊川曰岂便敢道他有得处且只是指与得个岐径令他寻将去不错了已是忒大防若夫自得尤难其人谓之得者便是已有也岂不难哉若论随力量而有见处则不无其人也
　　司马温公修通鉴伊川一日问修至何代温公曰唐初也伊川曰太宗肃宗端的如何温公曰皆簒也伊川曰此复何疑伊川曰魏征如何温公曰管仲孔子与之某于魏征亦然伊川曰管仲知非而反正忍死以成功业此圣人所取其反正也魏征只是事讐何所取耶温公竟如旧説【管仲虽初有过善补者也魏征初实无过者也功业虽多何足法乎】
　　与叔问伊川曰某见孟子亦有疑处舜为法于后世我犹未免为乡人忧之如何如舜而已伊川曰圣人忧则有之疑则无夫何故人所当忧不得不忧如孔子是吾忧也若疑则无之矣
　　先生曰近有人説伊川自比孔孟先生曰某不识明道毎见伊川説学问某岂敢比先兄由是推之决无此语也
　　先生曰悟则句句皆是这个道理道理已明后无不是此事也如孔子谓六十而耳顺闻无不通然后可至不逾矩也明道作洛河竹木务时过一寺门墙上有人题要不闷守本分时田明之随行明道毎过必曰好语一日明之问之明道曰只被人不守本分也后先生闻此语复问伊川伊川曰只为人不能尽分先生谓寛曰看伊川此语岂不是悟则句句是凡一言一句便推到极处看尽分字是大小气象又谓寛曰才説尽分便不消説闷也
　　先生曰伊川易序既成其中有曰体用一源显微无间先生告伊川曰似太泄漏天机伊川曰汝看得如此甚善伊川作诗序二篇昔人传之不真先生一日请问曽作否伊川曰有之但不欲示人再三请乃得之曰为子出此二篇今传之者是也
　　先生一日看大学有所得欲举似伊川伊川问之先生曰心广体胖只是自乐伊川曰到这里和乐字也着不得
　　右四十一条见祁寛所记尹和静语【寛字居之】
　　先生云初见伊川先生一日有江南人鲍某守官西京见伊川问仁曰仁者爱人便是仁乎伊川曰爱人仁之事耳先生时侍坐归因取论语中説仁事致思久之忽有所得遂见伊川请益曰某以仁惟公可尽之伊川沈思久之曰思而至此学者所难及也天心所以至仁者惟公尔人能至公便是仁
　　伊川使人抄范纯夫唐鉴先生问曰此书如何伊川曰足以垂世唐鉴议论多与伊川同【如中宗在房陵事之类】
　　伊川自涪陵归易传已成未尝示入门弟子请益有及易书者方命小奴取书箧以出身自发之以示门弟子非所请不敢多阅一日出易传序示门弟子先生受之归伏读数日后见伊川伊川问所见先生曰某固欲有所问然不敢发伊川曰何事也先生曰至微者理也至著者象也体用一源显防无间似太露天机也伊川叹美曰近日学者何尝及此某亦不得已而言焉耳
　　明道尝谓人曰天下事只是感与应耳先生初闻之以问伊川曰此事甚大人当自识之先生曰绥之斯来动之斯和是亦感与应乎曰然
　　门弟子请问易传事虽有一字之疑伊川必再三喻之盖其潜心甚久未尝容易下一字也
　　先生又云见王信伯云昔时问鼓万物而不与圣人同忧之意于张思叔思叔对曰尧舜其犹病诸后因侍伊川伊川问鼓万物而不与圣人同忧如何説则对以思叔之语伊川曰不然天地以无心故不忧圣人致有为之事故忧
　　游定夫问伊川戒慎乎其所不睹恐惧乎其所不闻及其至也至于无声无臭乎伊川曰驯此可以至矣后先生与周恭叔以此语问伊川伊川曰然其间亦岂无事恭叔请问伊川曰如荀子云学者始乎为士终乎圣人可以明之
　　昔尝请益于伊川曰某谓动静一理伊川曰试谕之适闻寺钟声某曰譬如此寺钟方其未撞时声固在也伊川喜曰且更涵养
　　有人説无心伊川曰无心便不是只当云无私心游定夫忽自太学归蔡过扶沟见伊川伊川问试有期何以归也定夫曰某读礼太学以是应试者多而乡举者实少伊川笑之定夫请问伊川曰是未知学也岂无义无命乎定夫即复归太学是岁登第【定夫字误当作显道】
　　昔见伊川问易乾坤二卦斯可矣伊川曰圣人设六十四卦三百八十四爻后世尚不能了乾坤二卦岂能尽也既坐伊川复曰子以为何人分上事对曰圣人分上事曰若圣人分上事则乾坤二卦亦不须况六十四乎
　　伊川所戴防桶八寸檐七分四直
　　鲍若雨与同志数人见伊川问尧舜之道孝弟而已矣恐孝弟不足以尽尧舜之道伊川令与和静商量诸人见和静和静对曰此何所疑孝以事亲弟以事长能尽孝弟之道者惟尧舜能之诸人未喻和静曰且如孝子视于无形聴于无声孝弟之至通于神明且道此个道理如何鲍复见伊川伊川曰某亦不过如此説鲍又曰尹秀才直是袐此道不肯容易説伊川后问之和静曰此道众所公共某何敢秘其説但恐一语有差则有累学者伊川曰某思虑不及
　　张思叔与和静侍伊川伊川问曰贤辈寻常商量事有疑处否对曰张某所説某不疑某所説张某不疑张某聪明道头知尾某必待再三问然后晓然但恐张某守不定如某伊川喜
　　右十四条见吕坚中所记尹和静语【坚中字景实】
　　问将孔子之言切要处思索如何曰须是熟看语孟玩味咀嚼伊川云若熟看语录亦自得者此也当时门人有问且将语孟要处看如何伊川曰固是好若有得终不浃洽盖吾道非如释氏一见了便从空寂去
　　问伊川説人之生也直是天命之谓性谢显道云顺理之谓直窃谓顺理是率性之事天命之性无待于顺理也二説异同曰伊川説上一截显道説下一截
　　先生曰明道犹有谑语若伊川则全无问如何谑语曰明道闻司马温公解中庸至人莫不饮食鲜能知味有疑遂止笑曰我将谓从天命之谓性便疑了伊川直是谨严坐间无问尊卑长幼莫不肃然
　　一日偶见秦少游问天若知也和天瘦是公词否少游意伊川称赏之拱手逊谢伊川云上穹尊严安得易而侮之少游面色骍然
　　先生曰伊川年四十以后记性愈进今人年长则健忘岂可不知其故哉
　　伊川涪陵之行过灔滪波涛汹涌舟中之人皆惊愕失措独伊川凝然不动岸上有樵者厉声问曰舍去如斯达去如斯欲答之而舟已行
　　右五条见震泽语录【王苹信伯门人信州周宪所记】
　　説之见伊川先生论曽子易箦事先生曰是礼也君子所以贵乎礼者为其以之而生以之而死如此其明也説之曰是礼古人孰不然葢曽子独有传焉尔后世之士自贱其身而絶于礼此事始废或者似有得于此而蔽于浮屠老子虚诞之説乃不谓之理而谓之达安知吾道之所以贵哉先生曰然
　　右一事见詹事文集【説之以道】
　　神宗问明道以张载邢恕之学奏云张载臣所畏邢恕从臣游
