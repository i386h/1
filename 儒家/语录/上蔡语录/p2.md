<!-- { "loadSidebar": true } -->
　　邵尧夫直是豪才，尝有诗云：当年志气欲横秋，今日看来甚可羞。事到强为终屑屑，道非心得竟悠悠。鼎中龙虎忘看守，碁上山河废讲求。又有诗云：斟有浅深存燮理，饮无多少系经纶。卷舒万古兴亡手，出入千重云水身。此人在风尘时节，便是偏霸手段。学者须是天人合一始得。邵尧夫有诗云：万物之中有一身，一身中有一乾坤，能知造化备于我，肯把天人别立根。天向一中分体用，人于心上起经纶，天人安有两般义，道不虚行只在人。问此诗如何？曰：说得大体亦是，但不免有病，不合说一中分体用。又问曰：此句何故有病？谢子因曰：昔富彦国问尧夫云，一从甚处起？邵曰，公道从甚处起？富曰，一起于震。邵曰，一起于干。问两说如何？谢曰：两说都得。震谓发生，干探本也。若会得天理，更说甚一二。　

　　问尧夫所学如何？谢曰：与圣门却不同。问何故却不同？曰：他也只要见物理到逼真处，不下工夫便差却。何故却不着工夫？曰：为他见得天地进退万物消息之理，便敢做大。于圣门下学上达底事，更不施工。尧夫精易之数，事物之成败始终，人之祸福修短，算得来无毫髪差错，如措此屋，便知起于何时，至某年月日而坏，无不如其言。然二程不贵其术，尧夫吃不过，一日问伊川曰：今岁雷从甚处起？伊川曰：起处起。如尧夫必用推算，某更无许多事。邵即默然。邵精于数，知得天地万物进退消长之理，便将此事来把在掌握中，直敢做大，以天自处。如富彦国身都将相，严重有威，众人不敢仰视，他将做小儿样看，直是不管你，也可谓豪杰之士［仰下原本有观字，今从言行録］。　

　　学者须是胷怀摆脱得开，始得有见。明道先生在鄠县作簿时，有诗云：云淡风轻近午天，傍花随桺过前川。旁人不识予心乐，将谓偷闲学少年。看他胸怀，直是好与曾点底事一般。先生又有诗云：闲来无事不从容，睡觉东窗日已红。万物静观皆自得，四时佳兴与人同。道通天地有形外，思入风云变态中。富贵不淫贫贱乐，男儿到此是豪雄。问周恭叔恁地放开如何？谢曰：他不是摆脱得开，只为立不住便放却，忒早在里。明道问摆脱得开，为他所过者化。问见个甚道理便能所过者化？谢曰：吕晋伯下得一转语好，道所存者神，便能所过者化。所过者化，便能所存者神。横渠云：性性为能存神，物物为能过化。甚亲切。　

　　古诗即今之歌曲，今人唱曲往往能使人感动，至学诗却无感动，兴发处只为泥却章句故也。明道先生善言诗，他又浑不曾章解句释，但优游玩味吟哦上下，便使人有得处。瞻彼日月悠悠我思，道之云逺曷云能来，思之切矣终曰百尔君子不知徳行，不忮不求何用不臧。归于正也。诗云：鸢飞戾天鱼跃于渊，犹韩愈谓鱼川泳而鸟云飞，上下自然各得其所也。诗人之意言如此气象，周王作人似之。子思之意言上下察也，犹孟子所谓必盖世底功业，如太空中一点云相似，他把做甚么。如子路愿乗肥马衣轻裘与朋友共敝之无憾，亦是有要做好事底心。颜子早是叅彼已。孔子便不然，老者合当养底便安之，少者不能立底便懐之，君君臣臣父父子子，自然合做底道理，便是天之所为，更不作用。　

　　余问：佛说直下便是动念即乖，如何？谢子曰：此是乍见孺子已前底事。乍见孺子底吾儒唤做心，他便唤做前尘妄想，当了是见得大高。吾儒要就上面体认做工夫，他却一切埽除却，那里得地位进步？佛家说大乗顿教一闻便悟，将乍见孺子底心一切埽除，须是他颜雍已上底资质始得。颜子欲要请事斯语，今资质万倍不如，他却便要一切埽除，怎生得且如乍见孺子底心生出来？便有是自然底天理，怎生埽除得去？佛大槩自是为私心，学佛者欲脱离生死，岂不是私？只如要度一切众生，亦是为自己发此心愿。且看那一个不拈香礼佛？儒者直是放得下无许多事。　

　　谢子曰：术者处事之名，人涉世欲善处事，必先更歴天下之事，事既更歴不尽，必须观古人凖则，只读左传亦可以见矣。如隐公欲为依老之计，或劝之即真公以诚告之，其人不自安反见杀，隐公失之不早决断耳。推此类可以见其余。　

　　谢子与伊川别一年，往见之，伊川曰：相别又一年，做得甚工夫？谢曰：也只是去个矜字。曰：何故？曰：子细检点，得来病痛尽在这里。若按伏得这个罪过，方有向进处。伊川点头，因语在坐同志者曰：此人为学切问近思者也。余问：矜字罪过，何故恁地大？谢子曰：今人做事，只管要夸耀别人耳目，浑不闗自家受用事。有底人食前方丈，便向人前吃只蔬食，菜羮却去房里吃，为甚恁地。　

　　游子问谢子曰：公于外物一切放得下否？谢子谓胡子曰：可谓切问矣。胡子曰：何以答之？谢子曰：实向他道，就上面做工夫来。胡子曰：如何做工夫？谢子曰：凡事须有根，屋柱无根折却便倒，树木有根虽翦枝条，相次又发。如人要富贵，要他做甚？必须有用处寻讨要用处，病根将来斩断便没事。　

　　色欲想已去多时？曰：伊川则不絶，某则断此二十来年矣。所以断者，当初有为之心多，欲有为则当强盛方胜任得，故断之。又用导引吐纳之术，非为长生如道家也，亦以助养吾浩然之气耳。气强则胜事，然色欲自别当作两般理会。登徒子不好色而有淫行，色出于心，去不得。淫出于气。又问于势利如何？曰：打透此闗十余年矣。当初大故做工夫，拣难舍底弃却。后来渐渐轻，至今日于器物之类，置之只为合要，却并无健羡底心。　

　　余问死生之说，谢子曰：人死时气尽也。曰：有鬼神否？谢子曰：余当时亦曾问明道先生，明道曰，待向你道无来，你怎生信得？及待向你道有来，你但去寻讨看。谢氏曰：此便是答底语。又曰：横渠说得来别这个，便是天地间妙用。须是将来做个题目入思议始得。讲说不济事。曰：沉魂滞魄影响底事如何？曰：须是自家看得破始得。张亢郡君化去，尝来附语，亢所知事皆能言之。亢一日方与道士围碁，又自外来，亢欲接之，道士封一碁子，令将去问之。张不知数便道不得，乃曰，许多时共你做夫妇，今日却信一道士胡说，我今后更不来。又如紫姑神不识字底，把着写不得，不信底把着写不得，推此可以见矣。曰：先生祭享鬼神则甚？只是他意思别，三日斋五日戒，求诸阴阳四方上下，葢是要集自家精神，所以格有庙，必于萃与涣言之。如武王伐商，所过名山大川致祷，山川何知？武王祷之者以此。虽然如是以为有亦不可，以为无亦不可，这里有妙理于若有若无之间，须断置得去始得。曰：如此却是鹘突也。谢子曰：不是鹘突，自家要有便有，自家要无便无始得。鬼神在虚空中辟塞满，触目皆是，为他是天地间妙用，祖考精神便是自家精神。　

　　知命虽浅近也，要信得及，将来做田地，就上而下工夫。余初及第时，岁前梦入内庭，不见神宗而太子涕泣。及释褐时，神宗晏驾哲庙嗣位，如此事直不把来草草看却。万事真实，有命人力计较不得。吾平生未尝干人，在书局亦不谒执政，或劝之，吾对曰，他安能陶铸，我自有命。若信不及，风吹草动便生恐惧忧喜，枉做却闲工夫，枉用却闲心力。信得命及，便养得气不折挫。　

　　谢子曰：道须是下学而上达始得。不见古人就洒埽应对上做起。曰：洒埽应对上学，却似太琐屑，不展拓。曰：凡事不必须要高逺，且从小处看，只如将一金与人与将天下，与人虽大小不同，其实一也。我若有轻物底心，将天下与人如一金与人相似；我若有吝底心，将一金与人如天下与人相似。又若行千尺台边，心便恐惧；行平地上，心却安稳。我若去得恐惧底心，虽履千仞之险，亦只与行平地上一般。只如洒埽，不着此心怎洒埽得？应对不着此心怎应对得？故曾子欲动容貌正颜色出辞气，为此。古人须要就洒埽应对上养取诚意出来。　

　　问求仁如何下工夫，谢曰：如颜子视听言动上做亦得，如曾子颜色容貌辞气上做亦得。出辞气者，犹佛所谓从此心中流出。今人唱一喏，不从心中出，便是不识痛痒。古人曰，心不在焉，视而不见，听而不闻，食而不知其味。不见不闻不知味，便是不仁，死汉不识痛痒了。又如仲弓出门如见大宾，使民如承大祭，但存得如见大宾如承大祭底心在，便是识痛痒。　

　　子路百世之师，拣难割舍底要不做便不做，故孟子将来与舜禹作一处举杨。　

　　横渠以礼教人，明道以忠信为先。　

　　近道莫如静斋，戒以神明其徳天下之至静也。心之穷物有尽而天者无静，如之何？包之此理，有言下悟者，有数年而悟者，有终身不悟者。　

　　或问吕与叔，问常患思虑纷扰，程夫子答以心主于敬则自然不纷扰，何谓敬？谢子曰：事至应之，不与之往，非敬乎？万变而此常存，奚纷扰之有？夫子曰事思敬，正谓此耳。　

　　观盥而不荐洁其诚矣，何必荐也。此所以为神道设教，孔子不欲观禘，自既灌而往者，此也。　

　　食正欲饱，居正欲安。无求饱求安之心可也。敏于事则如天运而不息，慎于言则正辞气而出之也。就有道而正焉，非忘我者不能。　

　　颜子扩充其学，孟子能为其大。孟子之才甚髙，颜子之学粹美。　

　　血气之属有阴阳牝牡之性，而释氏絶之。何异也？释氏所谓性，乃吾儒所谓天。释氏以性为日，以念为云，去念见性，犹披云见日。释氏之所去，正吾儒之当事者，吾儒以名利闗为难透，释氏以声色闗为难透，释氏不穷理，以去念为宗，释氏指性于天，故蠢动含灵，与我同性。明道有言，以吾儒观释氏，终于无异，然而不同。　

　　谢子曰：吾尝习忘以养生。明道曰：施之养生则可，于道有害。习忘可以养生者，以其不留情也，学道则异于是。夫必有事焉而勿正，何谓乎？且出入起居宁无事者，正心以待之，则先事而迎，忘则涉乎去，念助则近于留情，故圣人之心如鉴，孟子所以异于释氏心也。　

　　子开有大臣气象，不以言色假人。　

　　动而不已其神乎，滞而有迹其鬼乎。徃来不息神也，摧仆归根鬼也。致生之故其神，致死之故其鬼。不神何也？人以为神则神，以为不神则不神矣。知死而致生之不智，知生而致死之不仁。圣人所以神明之也。　

　　礼者摄心之规矩循理而天，则动作语黙无非天也。内外如一，则视听言动无非我矣。　

　　徳可以易言邪，动容周旋中礼，圣人之事也。止曰盛徳之至具天下之至善，止曰有徳为天下之大恶，止曰失徳故礼乐，皆得谓之有徳鬼神之为徳盛矣乎。　

