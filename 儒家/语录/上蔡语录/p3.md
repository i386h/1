<!-- { "loadSidebar": true } -->
　　养气延年则人胜天矣，曰不外乎一气耳。　

　　易之蒙九二曰包蒙吉纳妇吉子克家蔽，蒙不通者，包之顺从者纳之而不拒，子克家之道也。舜不藏怒宿怨，包蒙也。以爱兄之道来诚信而喜之，纳妇也。　

　　凡事只是积其诚意，自然动得。　

　　苗履见伊川，语及一武帅。苗曰：此人旧日宣力至多，今官髙而自爱，不肯向前。伊川曰：何自待之轻乎，位愈髙则当愈思所以报国者，饥则为用，饱则扬去，是以鹰犬自期也。　

　　申颜自谓不可一日无侯无可，或问其故，曰：无可能攻人之过，一日不见，则吾不得闻吾过矣。　

　　谢子曰：人不可与不胜己者处，钝滞了人。　

　　或问刘子进乎，曰：未见他有进处。所以不进者何？只为未有根。因指庭前酴醿曰：此花只为有根，故一年长盛如一年。何以见他未有进处，不道全不进，只他守得定，不变却，亦早是好手。如康仲之徒，皆忘却了。　

　　事父母有轻重否？曰：无轻重。曰：父母所见不同，从父而母不悦，顺母而父不悦，则如之何？曰：凡人子之所欲固有父母制之不得者矣，苟欲两顺之，独无方便乎？若不以亲之心为心，非孝也。予曰：亲之心或有逆于义理，则亦以亲之心为心乎？曰：未论到此，但只尽自家爱亲之心。苟尽矣，或得罪于乡党州闾，则归之，无可奈何耳。所以从兄者，为爱亲也。故从此推去，至于兼爱万物。　

　　问太虚无尽心有止，安得合一？曰：心有止，只为用他。若不用则何止？吾丈莫己不用否？曰：未到此地，除是圣人便不用。当初曾发此口，被伊川一句壊了二十年。曾往见伊川，伊川曰，近日事如何？某对曰，天下何思何虑？伊川曰，是则是有此理，贤却发得太早。在问当初发此语时如何？曰，见得这个事，经时无他念，接物亦应副得去。问如此却何故被一句转却？曰，当了终须有不透处，当初若不得他一句救拔，便入禅家去矣。伊川直是会煅炼得人，说了又却道恰好着工夫也。问：闻此语后如何？曰：至此未敢道到何思何虑地位，始初进时速，后来迟，十数年过却如梦。问何故迟？曰：如射弓到满时便难开，然此二十年闻见知识却煞长。明道曰贤看某如此，某煞用工夫，见理后须放开，不放开只是守，开又近于放倒，故有礼以节之，守几于不自在，故有乐以乐之。乐即是放开也。　

　　国史不特作诗序，凡诗皆经其手删定。　

　　明道初见谢，语人曰：此秀才展拓得开，将来可望。　
　
卷二

　　仁是四肢不仁之仁，不仁是不识痛痒，仁是识痛痒。（曾氏本此下云，儒之仁佛之觉）　

　　不知礼无以立。使人人皆能有立，天下有治而无乱。（曾本此下云，不知礼无以为君子，非谓君子也，谓学为君子者也。）　

　　人湏识其真心。见孺子将入井时是真心也，非思而得也，非勉而中也。予尝学射，到一把处难去，半把处尤难去，则恁地放了底多。昔有人学射，模得镞与把齐，然后放。学者纔有些所得，便住人多易住。唯颜子善学，故孔子有见其进未见其止之叹，须是百尺竿头更进始得。（曾本云：予尝学射到一把［去声］处难去，半把尤难去。到一把放了底多，半把放了者尤多，少有镞齐放者。人有学射，模得镞与把齐，然后放。因举伯淳语曰：射法具而不满者，无志者也。学者纔少有所得，便住人多易住。伯淳常有语，学者如登山，平处孰不阔步，到峻处便往。佛家有小歇场大歇场，到孟子处更一作便是好歇，唯颜子善学，故孔子有见其进未见其止之叹，须是百尺竿头更须进步始得。学者日毎进语相契，伯淳必曰更湏勉力）　

　　问子思曰小人之中庸，小人何故有中庸？曰：小人之中庸者，小人自以为中庸，小人以他安常习，故处为中庸，故无忌惮也。君子而时中，无往而不中也。中无定体，须是权以取中，执中无权，犹执一也。今人以变诈为权，便不壊了权字？（曾本云：问君子中庸小人反中庸，又曰君子之中庸小人之中庸，不知小人何故有中庸？或曰小人自以中庸是否？曰：不湏着反字。小人之中庸者，小人自以为中庸。小人以能安常习，故处为中庸，故无忌惮也。君子而时中，无往而非中也。中无定体。因指所执扇曰：以长短言之，则彼为中；以轻重言之，则此为中。湏权轻重以取中［吴本云：因指所执扇曰：以扇头为中，则扇柄非中也。湏是以轻重之中为中］如此又却是权执中无权犹执一也。今人以变诈为权，便不壊了权字。）　

　　学者且湏是穷理，物物皆有理，穷理则能知天之所为。知天之所为，则与天为一。与天为一，无往而非理也。穷理则是寻个是处，有我不能穷理，人谁识真我，何者为我理，便是我穷理之至，自然不勉而中，不思而得，从容中道。曰：理必物物而穷之乎？曰：必穷其大者，理一而已。一处理穷，触处皆通。恕其穷理之本欤？（曾本云：学者先湏穷理，因摇扇曰：此亦理，物物皆有理，自然之理也，天也。穷理则能知天之所为，知天之所为则与天为一，与天为一无往而非理也。穷理只是寻个是处。有我不能穷理，人谁识真我，何者为我理，便是我格物穷理也。格物必至于知，至不知至是犹识金，安知其非鍮石也。故必知至，然后能意诚穷之，至自然不思而得，不勉而中，从容中道。问：理湏物物穷否？曰：理一而已，一处理通，触处皆通。物虽细者，亦有理也。）　

　　今之学湏是如饥之湏食，寒之湏衣始得。若只欲彼善于此则不得［一作不可］　

　　释与吾儒有非同非不同处，葢理之精微处，纔有私意，便支离了。（曾本云：释氏之与吾儒湏认取精微处，有非同非不同处，湏认得理之精微处。纔有私意，便支离了。）　

　　问敬慎有异否，曰：执轻如不克，执虚如执盈，慎之至也。敬则慎在其中矣。敬则外物不能易。学者须去却不合做底事，则于敬有功，敬换不得方其敬也。甚物事换得？因指所坐亭子曰：这个亭子，须只换做白冈院亭子，却着甚底换得？曰：学者未能便穷理，莫须先省事否？曰：非事上做不得工夫也。须就事上做工夫，如或人说动中有静静中有动，有此理，然静而动者多，动而静者少，故多着静不妨。人须是卓立中涂，不得执一边。（曾本云：问敬与慎同异，曰：执轻如不克，执虚如执盈，入虚如有人，慎之至也。敬则慎在其中矣。敬则外物不能易，坐如尸立如斋，出门如见大宾，使民如承大祭，非礼勿言动视聴，湏是如颜子事斯语［吴本有始得字］。郑氏云，坐如尸坐时习立如斋立时习，是不可湏臾离也。曰：固是。昔日作课簿，以记日用言，动视聴是礼与非礼者，昔日学时只垂足坐，不敢盘足，因说伯淳终日坐如泥塑人，然接人则浑是一团和气，所谓望之俨然即之也温。又云：昔日用工处甚多，但不敢说与诸公，恐诸公以谓湏得如此［此下湏去不合做底事至多着静不妨与胡氏本同］。昔伯淳先生教予，只管看他言语。伯淳曰，与贤说话，却似扶醉汉，救得一边，倒了一边，只怕人执着一边。）　

　　或问：或曰我初学问事必不当，人必笑，然我未有所得，湏直情言之。若掩藏畏人笑，徒自欺耳。此言何如？曰：是也。谓同坐诸子曰：亦湏切记此语。　

　　昔在二先生门下，伯淳最爱中立，正叔最爱定夫。观二人气象亦相似。　

　　黙而识之，与书绅者异矣。　

　　天理也，人亦理也，循理则与天为一。与天为一，我非我也，理也。理非理也，天也。唯文王有纯徳，故曰在帝左右。帝谓文王，帝是天之作用处。或曰：意必固我有一焉，则与天地不相似矣。曰：然。理上怎安得个字。易曰与天地相似，故不违。相似犹自是语。　

　　问敬之貌如何，曰：于俨若思时可以见敬之貌。问曰：学为敬不免有矜持，如何？曰：矜持过当却不是寻常作事，用心过当便有失。要在勿忘勿助长之间耳。曰：初学莫未能和乐否？曰：虽不能便和乐，亦须以和乐养之。（曾本云：问执轻如不克是慎之貌也，如何是敬之貌？毎遇事着心是否？曰：于俨若思时可以见敬之貌。问始学为敬不免有矜持否？寻常矜持甚觉劳是否？曰：太矜持却不是如寻常做事，用心过当却有失。在勿忘勿助间耳。强有力者亦须做得彻然。人亦须量力，太强其心却成狂妄念起也，且放去。又问佛氏有不怕念起只怕觉迟之说，曰：岂免念起？须识得念起时。又问中心斯须不和不乐，则鄙诈之心入之矣；外貌斯须，不庄不敬，则慢易之心入之矣。初学能至此否？曰：虽未能便至和乐，亦须以和乐养之。此交相养之道也。又问静时悠悠思多，如何去得？曰：能敬则悠悠思住不得自去。）　

　　问：言动非礼，即可以止视聴如何得合礼？曰：四者皆不可易，易即多非礼。故仁者先难而后获，所谓难者，以我视以我聴以我言以我动也。又曰：圣人以慎言语为善学，君子之言聴之也厉，须存这个气味在胷中，朝夕玩味方可。（曾本云：问：颜子请事斯语非礼则勿视聴言动若言动非礼则止，甚分明。视聴如何得合礼？曰：视聴言动皆不可易，易则非礼，故仁者先难而后获，所谓难者，以我视以我聴以我言以我动也，仰面贪看鸟回头错，应人视聴，不以我也，胥失之矣。又曰：圣人以慎言语为善学，君子之言聴之也厉，须存这个气味在胷中，朝夕玩味，不须转说与人。不说与人［吴本有不字］是吝，轻说与人人未必信，况［吴本无此上五字］使人生鄙悖之心。却是自家不是。须留在胷中且看。寻常有些自得事在胷中，别纔说了，又别只看。不言不语底人，做得出恶来也毒）　

　　问儒佛之辨，曰：吾儒下学而上达，穷理之至，自然见道，与天为一。故孔子曰，知我者其天乎。以天为我也。佛氏不从理来，故不自信，必待人证明然后信。（曾本云：问佛氏见得何故不肯就理？曰：既见了自是不肯就理。因举正叔视伯淳坟侍行，问儒佛之辨。正叔指坟围曰：吾儒从里面做，岂有不见。佛氏只从墙外见了，却不肯入来做。不可谓佛氏无见处，吾儒下学而上达，穷理之至，自然见道，与天为一。故孔子曰，知我者其天乎。以天为我也。故自理去则见得牢，亦自信得。及佛氏不从理来，故不自信，必待人证明然后信。）　

