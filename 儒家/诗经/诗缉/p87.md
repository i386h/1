<!-- { "loadSidebar": true } -->
　　次章备举仲山甫之徳其徳柔和而嘉美不过其则言柔得中也令仪则动止雍容令色则容貎温粹见于外者无不善矣又小心翼翼然恭敬表里如一也又能惟先王之训典是法惟一身之威仪是勉惟天子之所行是顺天子有明命则使山甫布之○山甫令仪令色则动容周旋中礼矣犹曰威仪是力何也有徳者固威仪之所自形而谨其威仪者亦所以检摄而养其徳也故致礼以治躬则庄敬外貎斯湏不庄不敬而易慢之心入之矣可不勉欤大臣以道事君而曰天子是顺何也顺者臣道也坤道也坤元承天顺也六二直方亦顺也事君尽礼顺也有犯无隠亦顺也将顺正救皆出于忠爱无往非顺也周语称樊仲山甫諌宣王然则天子是若非靣从容悦之谓也
　　王命仲山甫式是百辟【音壁○笺曰百辟百君也】纉戎祖考【笺曰戎犹汝也继汝先祖先考○李氏曰山甫祖考甞居是官矣○今曰戎毛氏训大郑氏训汝今以戎虽小子戎有良翰之类当从郑念兹戎功之类当从毛】王躬是保【笺曰保安也】出纳王命【朱氏曰出承而布之也纳行而复之也○钱氏曰出谓王所施行出之于下纳谓羣臣奉请复命纳之于上】王之喉舌【传曰喉舌宰也○笺曰如王口喉舌亲所言也○防曰丄云式是百辟故为冡宰舜命龙特立纳言之官即今之纳言也与此出纳王命者异】赋政于外四方爰【笺曰莫不应】三章备举仲山甫之职也王命仲山甫曰我以汝为诸侯之法式纉继汝先祖先考而保安我王躬出王命则承而布之纳王命则行而复之作王之喉舌赋布其政教于畿外使四方于是应出纳则居中以通逹上下之情赋政则出外以经营四方之治【诗记曰仲山甫之职外则总领诸侯内则辅飬君徳入则典司政本出则经营四方式云者表率仪法之谓也保云者保其身体传之徳义之谓也此章盖备举仲山甫之职】
　　肃肃王命【李氏曰肃肃严也】仲山甫将之【传曰将行也】邦国若否【音鄙○释文曰否恶也旧方九反】仲山甫明之既明且哲以保其身夙夜匪解【音懈○今曰解怠也】以事一人
　　四章申上章赋政之事也言肃肃然而严者王命也仲山甫将而行之诸侯之有贤否者仲山甫则辨而明之山甫既明又哲下以保全其身谓善处功召无悔吝瑕疵之可指又早夜不解怠以奉事天子【诗记曰明亦哲也并言之则明者哲之哲者明之实也既明且哲而后可以保身甚矣保身之难也説者或谓仲山甫事宣王则保身者非全身逺害之谓盖误矣保身乃已事岂为治乱而増损哉身体髪肤受之父母不敢毁伤本非末节也至于偷生徇私养小失大如是而全身逺害则君子贱之耳仲山甫在宣王之时羣臣之任遇莫先焉而省察其身奉事其主亦无一毫怠忽信所谓小心翼翼矣○朱氏曰保身盖顺理以守身非趋利避害而偷以全躯之谓也○钱氏曰于一事有见亦可以言明至于哲则无不见也明至于哲尽见天下之理则动容周旋无不中礼而下可保身上能事君不必专在逺害也】
　　人亦有言柔则茹之【茹音孺又音汝○笺曰柔犹濡毳也毳昌鋭反本又作脆○广雅曰茹食也○防曰取采之入口名为茹○曹氏曰茹者吞啗之名若茹草茹毛然凡鱼肉柔也则吞啗之】刚则吐之【笺口刚坚强也○曹氏曰骨骾则吐弃之】维仲山甫柔亦不茹刚亦不吐不侮矜寡【矜与鳏音义同】不畏彊御【解见荡】
　　五章言其刚柔不偏也人有甞言谓物之柔者人则茹食之物之刚者人则吐出之喻陵弱而畏彊也惟仲山甫则柔不茹而刚不吐不侮鳏寡不畏彊御也【防曰不侮不畏即是不茹不吐既言其喻又言其实以充之】
　　人亦有言徳輶如毛【輶音酉又音由○笺曰輶轻也】民鲜克举之【鲜上声】我仪图之【笺曰仪匹也】维仲山甫举之爱莫助之衮职有阙【传曰衮冕者君之上服也○笺曰衮职者不敢斥王之言也】维仲山甫补之
　　六章推尊其徳足以格君也人有常言谓徳之在人根于固有反而求之其轻如毛非难能也而民少能举之者自暴自弃也吉甫于仪匹之中图谋之求其能举徳者乃维仲山甫能举之人有不及则頼良朋切磋之助有爱其人之心则亦思効忠益以助之今吉甫之心虽爱山甫而欲助之而山甫全徳吉甫无可以致其助也王之职有阙失仲山甫能补之使无阙也衮职者斥王也
　　仲山甫出祖【笺曰祖者将行犯軷之祭也○曹氏曰顔师古注汉书云祖者送行之祭因飨饮焉昔黄帝之子累祖好逰而死于道故后人祀以为行神其祭设軷于门外是出门而后祖祭故云出祖也】四牡业业【笺曰业业动也○今曰动而不息之意有考见云汉】征夫捷捷每懐靡及四牡彭彭【音棚○今曰牋以此为行貎即不息之意考见出车】八鸾锵锵【鸾解见采芑○笺曰锵锵鸣声】王命仲山甫城彼东方【传曰东方齐也古者诸侯之居逼隘则王者迁其邑而定其居盖去薄姑而迁于临菑也○防曰史记齐世家云献公元年徙薄姑都治临菑计献公当夷王之时与此传不合迁之言未必实也○补传曰窃意夷王时虽迁而城郭未为周备故宣王城之欤】七章言城齐之役也王命山甫城齐遂为祖道之祭而行其所乗之四马业业然动而不息其所从之行夫捷捷然而敏常恐不及事也其所乗之四马彭彭然而行八鸾之声锵锵然而鸣所以为此行者王命仲山甫令往筑城于东方之齐国盖去薄姑而迁临菑也
　　四牡骙骙【音逵○今曰桑柔传云骙骙不息也】八鸾喈喈【音皆○钱氏曰喈喈和鸣也】仲山甫徂齐式遄其归吉甫作诵穆如清风【笺曰穆和也】仲山甫永怀以慰其心
　　八章言作诗送行也山甫往齐而周人望之欲速其归不欲其乆于外也吉甫自言我作此工师之诵穆穆而和如清微之风可以化养万物山甫心在王室其在外多有所怀思以此诗慰安其心也
　　烝民八章章八句

　　诗缉卷三十
　　钦定四库全书
　　诗缉卷三十一
　　宋　严粲　撰
　　韩奕【音亦】尹吉甫美宣王也能锡命诸侯【笺曰梁山于韩国之山最髙大为国之镇所望祀焉故美大其貌奕奕然谓之韩奕也韩姬姓之国也后为晋所灭故大夫韩氏以为邑名焉幽王九年王室始骚郑桓公问于史伯曰周衰其孰兴乎对曰武实昭文之功文之祚尽武其嗣乎武王之子应韩不在于晋乎○疏曰能锡命诸侯谓赏赐韩侯命为侯伯也不言韩侯者欲见宣王之所锡命非独一国而已故变言诸侯以广之襄二十九年左传説晋灭诸国云霍韩魏皆姬姓也此韩是武王之子晋之灭韩未知何君之世宣王之时韩为侯伯武公之世万已受之盖晋文侯辅平王为方伯之时灭之也○李氏曰此诗言锡命者盖宣王钖韩侯以命耳所谓能者盖锡之者非妄予而得之者非妄受春秋书锡命者三庄公元年王使荣叔来锡公命文元年天王使毛伯来锡公命成八年天子使召伯来锡公命锡之者皆妄予而得之者皆妄受何以为能钖命乎】
　　韩侯来朝而归尹吉甫作诗以送行也
　　奕奕梁山【传曰奕奕大也○疏曰梁山韩国所在○曹氏曰汉地理志云禹贡梁山在冯翊夏阳县西北而唐同州冯翊县有韩城古韩国即少梁也○李氏曰禹贡云治梁及岐今在同州彭城县其后属晋春秋时梁山崩乃晋望也尔雅云梁山晋望也孙炎注云晋国所望祭则是韩灭之后故以为晋之望】维禹甸之【甸音奠郑音盛○传曰甸治也】有倬其道【倬音卓○笺曰倬着明也○疏曰有倬然着明之道】韩侯受命【李氏曰非韩魏赵之韩乃武王之后左氏所谓邘晋应韩也受命受命为侯伯也邘音于见僖二十四年○疏曰谓为州牧也以其言奄受北国知非东西大伯也】王亲命之缵戎祖考【笺曰戎犹汝也】无废朕命夙夜匪解【音懈○今曰解怠也】防共尔位【共郑音恭毛音拱○传曰防固也○疏曰共恭敬也】朕命不易【曹氏曰韩侯能继其祖考朕岂复易其命哉】榦不庭方【笺曰作桢榦而正之○苏氏曰不庭不来庭也○今曰隠十年左传云以王命讨不庭常武徐方来庭】以佐戎辟【音璧】
　　首章美宣王能锡命韩侯也宣王命韩侯为州牧是宣王兴衰拨乱之事诗人因地起兴以宣王之功配禹也言梁山在韩国之境内奕奕然髙大昔有水患乃大禹甸治之也今宣王中兴有倬然着明之道俾韩侯受命为侯伯亦在梁山之傍其功与大禹先后相辉也有倬其道言周道粲然复兴也宣王亲自命之云当继汝先祖先考之旧职无废弃我之命见韩侯先世尝为州牧矣亲命之者见宣王丁宁告戒之意若旷瘝其官是废弃朕命也今汝能早夜不怠防固共敬尔之职位故朕命不复改易言因其先世之旧也有不来庭之方国汝当作桢榦而正之以佐助汝君谓以王命讨不庭也○毛氏以为禹治梁山除水灾宣王平大乱命诸侯有倬然之道者也其説为长孔氏释毛以为美韩侯复禹之功以韩侯配禹儗非其伦失毛意矣功莫大于禹故诗人言人君之功多配禹言之文王有声言丰水东注维禹之绩而继之以皇王维辟以武王之功配禹也信南山言信彼南山维禹甸之而继之以曾孙田之以成王之功配禹也此诗亦以宣王之功配禹也
　　四牡奕奕【今曰上奕奕为大此亦大也解见车攻】孔脩且张【传曰脩长也○駉传曰腹干肥张也】韩侯入觐【传曰觐见也】以其介圭【疏曰毛氏于崧髙以介圭为所执之瑞则此言介圭亦为瑞也○今曰笺以为贡国所出之寳今不从】入觐于王王锡韩侯淑旂绥章【绥毛音緌郑音虽○传曰淑善也交龙为旂绥大绥也○疏曰淑旂旂之善者绥即王制所谓天子杀下大绥者是也天官夏采注云徐州贡夏翟之羽有虞氏以为绥后世或无染鸟羽象而用之或以旄牛尾为之缀于幢上所谓注旄于竿首者然则绥者即交龙旂竿所建与旂共一竿为贵贱之表章故云绥章郑以绥为所引登车者即少仪所谓执君之乗车仆者负良绥此绥是升车之索当以采丝为之故云绥章谓有采章也】簟茀错衡【簟甜之上浊茀音弗○笺曰茀者车之蔽簟者席之名用席为蔽○传曰错衡文衡也○疏曰错置文采为车之衡】衮赤舄【音昔○疏曰以为衣而画以衮龙赤舄赤色之舄】钩膺镂锡【音漏羊○钩膺解见采芑○笺曰眉上曰锡刻金饰之今当卢也○疏曰以镂金加于马面之锡风有子之清抑若兮是者人面眉土之名故云眉上曰人既如此则马之镂锡施镂于之上矣释器云金谓之缕故知刻金为饰若今之当卢巾车注亦云锡马面当卢刻金为之所谓镂锡当卢者当马之頟卢在眉眼之上所谓镂锡指此文也】鞹鞃浅幭【鞹苦郭反鞃音幭音觅又音蔑○传曰鞹革也鞃轼中也浅虎皮浅毛也幭覆轼也○疏曰革去毛之皮也轼者两较之间有横木可凭者鞹鞃者以去毛之皮施于轼之中央持车使牢固也兽之浅毛者唯虎耳幭字礼记作幦周礼作防字异义同以浅毛之皮为幭也较音角】鞗革金厄【鞗音条○鞗革解见蓼萧○笺曰金厄以金为小镮往往纒搤之○疏曰往往者言其非一二处也】
