<!-- { "loadSidebar": true } -->
　　敦彼行苇【敦音团○传曰敦聚貌行道也○曰大者葭芦苇一名华一物而四名解见七月○疏曰苇初生为葭此禁牛羊勿践则见春夏时事而言苇者此爱其为人用人之所用在于成苇故以成形名之】牛羊勿践履【朱氏曰勿禁止之辞】方苞方体【苞解见生民○张子曰草丛生以喻兄弟○笺曰体成形也○曹氏曰干也○钱氏曰成茎也】维叶泥泥【上声○传曰叶初生泥泥○今曰蓼萧零露泥泥为霑濡貌则此言泥泥是润泽之意葢泥泥是湿也】戚戚兄弟【传曰戚戚内相亲也○诗记曰唯体之深者为能识之】莫逺具尔【朱氏曰莫犹勿也○笺曰具犹俱也○苏氏曰尔近也○今曰地官肆长云实相近者相迩也注尔亦近也】
　　首章发兄弟之爱也兴也言敦敦然聚者是彼道傍之芦苇勿令牛羊践履之此苇方苞而成丛方体而成茎其叶初生泥泥然润泽而可爱忍伤之乎苇之丛生如兄弟之聚也戚戚然亲爱之兄弟切莫疎逺冝俱相亲近也○此诗以行苇兴兄弟维叶泥泥戚戚兄弟之辞体察精防恳欵亲切恻然惟恐伤之千载之下犹能使人兴起也【诗记曰此诗毛氏七章二章章六句五章章四句郑氏析为八章以文义考之当从毛氏一章以行苇兴兄弟宜作六句二章言陈设冝作四句三章言燕乐冝作六句后四章则不可增损毛郑所同也戚戚兄弟莫逺具尔忠厚之意蔼然见于言语之外矣下章之燕乐皆所以乐乎此也】
　　或肆之筵【音延○传曰肆陈也】或授之几【笺曰兄弟之年稚者为设筵而已老者加之以几○曹氏曰几尊者凭之以为安】肆筵设席【传曰设席重席也○疏曰既言肆筵上又设席故知重席也不过下莞上簟而已春官司几筵注云筵亦席也铺陈曰筵借之曰席然则在下为铺陈在上人所蹈借故在下者称筵在上者称席】授几有缉御【笺曰缉犹续也御侍也相续代而侍者○疏曰凡御者皆侍其测○长乐刘氏曰不暂閧其侍従也○李氏曰缉御即所谓更仆是也】
　　次章述陈设也或陈之以筵谓行燕礼也或授之以几优老也兄弟之年稚者铺筵而已老者则铺筵而又设席于筵之上加重席也老者既授以几又有相续代而侍者
　　或献或酢【音胙○笺曰进酒于客曰献客答之曰酢】洗爵奠斚【音嘏○传曰斚爵也夏曰醆殷曰斚周曰爵醆音盏○笺曰主人又洗爵酬客客受而奠之不举也○疏曰王与族人燕以异姓为賔宰夫为主人所洗所奠犹一物也而云洗爵奠斚似是异器故办之云斚爵也爵酒器之大名故仪礼饮觯者亦云卒爵是爵为总称作者因洗奠之别更变其文耳夏曰醆以下皆明堂位文引之者明斚非周器为之斚者彼注为画禾稼也觯音志】醓醢以荐【醓他感反嗿音同醢音海○笺曰荐之礼非菹则醓醢○疏曰李廵云以肉作醤曰醢天官醢人注云醓肉汁也用肉为醢特有多汁故以醓为名其无汁者自以所用之肉鱼鴈之属为之名也】或燔或炙【燔音烦炙音只○笺曰燔用肉炙用肝○解见楚茨】嘉殽脾臄【脾音皮臄渠略反○传曰臄函也○笺曰以脾函为加故谓之嘉○疏曰燔炙是正馔以脾函为加助服防云口上曰臄口下曰函○説文曰函舌也又曰口里肉也】或歌或咢【音鄂○传曰歌者比于琴瑟也徒击鼓曰咢比音备○疏曰经传诸言歌者皆以和之孙炎云咢声惊咢也】
　　三章述燕乐也燕兄弟之时或主人进酒而献之于賔賔既卒爵酌而酢主人主人卒饮又洗爵以酧賔賔受而奠此斚不复举之斚即爵也有肉醤多汁之醓醢以荐进之又或入火以燔其肉或近火以炙其肝以为羞其正馔之外所加善殽则有脾与臄又作乐助欢或歌而比于琴瑟或咢而徒击鼓亲亲之厚也【李氏曰言侍御献醻饮食歌乐之盛也】○今考燕礼诸侯燕其臣以膳宰为主人主人献賔賔卒爵賔洗爵酢主人主人卒爵主人献公公卒爵公酌酢主人主人卒爵于是主人酌以酬賔賔遂奠而不举也
　　敦弓既坚【敦音雕○传曰敦弓画弓也天子敦弓○疏曰敦与雕古今字之异雕是画饰之义弓人为弓唯言用漆不言画则漆上又画之其诸侯公卿宜与射者自当各有其弓不必画矣○李氏曰荀子曰天子雕弓诸侯彤弓大夫黒弓何休公羊注亦云天子雕弓诸侯彤弓大夫婴弓士卢弓此言敦弓即所谓天子雕弓也○朱氏曰坚犹劲也】四鍭既钧【鍭音候又音侯○释文曰鍭矢名○传曰鍭矢三亭○疏曰三亭谓三分矢一在前二在后轻重钧停四矢皆然故言四鍭既钧冬官矢人为鍭矢三分一在前二在后注云三订之而平者前有鐡重也方言云闗西曰箭江淮谓之鍭则鍭者铁镞之矢名也铁音铁】舍矢既均【舍音舍○传曰已均中蓺○笺曰舍释也蓺质也○疏曰舍放矢也四矢皆中也】序賔以贤【丘氏曰射以中多者为贤○朱氏曰投壶云某贤于某若干纯竒则曰竒均则曰左右均是也】四章五章述燕射也既燕族人而射以为乐其天子亲所射雕画之弓既坚劲矣其四矢既轻重钧停矣放舍此矢既均而皆中矣次序众賔以射中多者为贤也诸臣不必画弓以天子之燕射故举天子之弓言之耳○郑以为将养老择士大射王肃以为燕射诗记从王【诗记曰以诗之所叙考之仪礼王肃之説是也然学者读此诗当深挹顺弟和乐之风以自陶治若一一拘牵礼文则其味薄矣】
　　敦弓既句【沟之去○疏曰彀与句字异音义同引满也】既挟四鍭【挟音浃又音协○笺曰射礼搢三挟一今言已挟四鍭则已徧释之○疏曰搢揷也挟谓手挟之射用四矢故揷三于带间挟一以扣而射也谓卿大夫若其君则使人属矢不亲挟也○今曰仪礼乡射大射皆云搢三挟一个又云挟乗矢注云方持矢曰挟纵而矢横为方凡挟矢于二指之间横之谓左手执弓把见矢鍭于把外右手大指钩二指挟持其矢故纵而矢横与矢作十字故方也凡两物夹一物曰挟此矢在之外二指之内故曰挟】四鍭如树【丘氏曰如以手植之○曹氏曰言其巧且力也】序賔以不侮【朱氏曰不侮不以中病不中者也射以中多为儁以不侮为徳】
　　敦弓既引满四鍭皆已挟则徧释之矣四鍭皆中如以手植之然其序以不侮为贵尚徳也不以中多陵人也
　　曽孙维主【传曰曽孙成王也】酒体维醹【音乳○传曰醹厚也○疏曰谓酒之醇者】酌以大斗【传曰大斗长三尺也○疏曰大斗长三尺谓其柄也汉礼器制度注勺五升径六寸长三尺是也此盖从大器挹之以樽用此勺耳其在樽中不当用如此之长勺也】以祈黄耉【疏曰祈求也○黄耉解见南山有台】
　　六章述既射而复终燕因以乞言也为之主者成王也其酒醴皆醇厚矣遂以长柄大斗从大器中酌之于樽以为体而求于黄耉之人谓乞言也二章言授几缉御之事则兄弟之中有老者存焉古者燕饮于旅也语必因以求诲言于老成人凡一话一言皆足以为熏陶渐染之益不徒为燕乐也
　　黄耉台背【台音胎徐又音台○传曰台背大老也○笺曰台之言鲐也大老则背有鲐文鲐音台○疏曰郭璞云老人气衰皮肤消瘠背若鲐鱼也刘熈释名云九十曰鲐背】以引以翼夀考维祺【音其○传曰祺吉也】以介景福【笺曰介助也景大也】
　　七章终上章乞言之意也成王乞言于黄耉台背之大老此大老告成王以善道引而导之翼而辅之以成其徳故自天祐之成王得夀考吉祥助其大福也行苇七章二章章六句五章章四句【郑氏作八章章四句今从毛氏】
　　既醉大平也【大音泰后大平皆仿此】醉酒饱徳人有士君子之行焉【行去声】
　　此诗成王祭毕而燕羣臣也大平无事而后君臣可以燕饮相乐故曰大平也讲师言醉酒饱徳止是首章二语又言士君子之行非诗意矣
　　既醉以酒既饱以徳【朱氏曰徳王之徳也○陈氏曰燕接之间恩泽充足故言既饱以徳】君子万年【笺曰君子斥成王也】介尔景福
　　成王与羣臣祭毕而燕于寝羣臣美之言成王既醉我以酒矣燕接之间恩泽充足既饱我以徳矣无以报上愿其享万年之夀而天助尔大福也
　　既醉以酒尔殽既将【笺曰殽俎实也○疏曰归俎者以牲体实之于俎也楚茨篇为俎孔硕或墦或炙○诗记曰国语晋献公令司正实爵与史苏云赏女以爵罚女以无殽○传曰将行也○朱氏曰亦奉持而进之意】君子万年介尔昭明【丘氏曰谓发其智虑也】
　　羣臣又欲天助成王以昭明之徳
　　昭明有融【朱氏曰融明之盛也春秋传云明而未融】高朗令终【朗郎之上○传曰朗明也○朱氏曰虚明也令终善终也】令终有俶【音触○传曰俶始也】公尸嘉告【协韵音谷○传曰公尸天子以卿○疏曰白虎通引曽子云王者宗庙以卿为尸不以公为尸避嫌三公尊近天子亲稽首拜尸故不以公为尸白虎通又云周公祭太山用召公为尸葢天地山川得用公也○诗记曰周之追王止于大王则宗庙之祭尸之尊者乃公尸也○笺曰嘉告以善言告之为嘏辞也】
　　羣臣祝成王昭明而又极于融融者一理混融彻上彻下无复疑滞明之盛也靡不有初鲜克有终始明终昏者多矣故又祝其高明而善终也过而后改迷而后复不若有始有卒之尽善故祝其善终而又欲其有始如太甲有终而无始不得为全善矣成王以幼冲嗣服欲善其终当谨其始乃始终如一也令终有俶犹仲虺言慎厥终惟其始伊尹言慎终如始也能如是则神降之福公尸以善言来告矣○旧説以令终为考终命此非臣子祝君之辞也一章二章方祝君以万年不应三章遽祝以考终命其言不伦由郑氏凿説以景福为五福孔氏遂牵合谓令终为考终命然郑笺令终云以善名终则郑意亦不然孔求之过耳
　　其告维何笾豆静嘉【笺曰静嘉洁清而美也○长乐刘氏曰静言其涤濯且敬也嘉言其新美而时也○陈氏曰所谓馨香无谗慝之意也】朋友攸摄【朱氏曰朋友指助祭者○疏曰摄者收敛之意○苏氏曰检也】摄以威仪【疏曰祭义所谓济济漆漆是也漆音切】
　　公尸所告者其言何如乎言汝笾豆所盛之物洁静而嘉姜汝之朋友助祭者能相检摄而佐助之其检摄以威仪莫有惰容也设为嘏辞以见主祭与助祭者皆当神意也【黄氏曰祭不在物而在诚诚之所可见者寓于威仪之间】
　　威仪孔时【笺曰孔甚也时冝也】君子有孝子【笺曰有孝子之行】孝子不匮【传曰匮竭也○今曰祭义云孝有三小孝用力中孝用劳大孝不匮博施备物可谓不匮矣】永锡尔类【笺曰长以与女之族类谓广之以教道天下也春秋传云頴考叔纯孝也施及荘公施音异】上章设为嘏辞此章以下则承嘏辞之意而衍之言威仪甚得其冝者此由成王有孝子之行也祭义説祭祀奉承荐进之容貌葢以孝子言之葢因其容貌之形见以知其孝敬之深厚即此诗之意也孝子之行无有匮竭能化天下皆为孝是永锡尔类也圣人之于民类也同此类则同此心孝者人心之同然以心感心放之四海而准是锡类也洪范锡福之意亦如此祭祀称孝子其来尚矣
　　其类维何室家之壸【音阃○传曰壸广也○释宫曰宫中巷谓之壸○今曰宫中巷者由内出外之路喻行于家而逹于外也故毛以为推广之义】君子万年永锡祚【祚音助羊刄反○笺曰祚福祚也○传曰嗣也○朱氏曰子孙也】
　　其锡类如何乎王者之化由室家而推之天下如宫中之巷由内而行出于外也成王能如此宜其享万年之寿而天又锡之以福祚及继嗣之子孙也
