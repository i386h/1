<!-- { "loadSidebar": true } -->
　　有来雝雝【笺曰雝雝和也】至止肃肃【笺曰肃肃敬也】相维辟公【相去声辟音璧○传曰相助也○辟公解见烈文】天子穆穆【穆穆解见文王○王氏曰穆穆敬和也】于荐广牡【于郑如字王音乌○笺曰荐进也○传曰广大也○王氏曰广牡硕大肥腯之谓也】相予肆祀【朱氏曰肆陈也】假哉皇考【假如字毛音暇○苏氏曰假大也○笺曰皇考斥文王也】绥予孝子宣哲维人【朱氏曰宣通也哲知也】文武维后【苏氏曰大哉皇考之安我也其臣宣哲其君文武】燕及皇天【传曰燕安也○朱氏曰安人以及于天】克昌厥后【笺曰昌大也○苏氏曰周人以讳事神文王名昌而此曰克昌厥后何也曰周之所讳不以其名号之耳不遂废其文也讳其名而废其文者周礼之末失也○李氏曰周人所谓以讳事神者如称文王则不斥曰文王昌如此而已书之所称惟有道曾孙周王但曰元孙某史官不敢斥其名故也如穆王名满而当时亦有王孙满襄王名郑而当时亦有卫侯郑鲁武公名敖而后世之臣有公孙敖观此则知此诗言克昌厥后噫嘻之诗言骏尔私昌文王之名也武王之名也皆未尝讳孔子作春秋如匡王名班而春秋亦书曹伯班简王名夷而春秋亦书晋侯夷吾皆未尝为之讳】绥我眉夀介以繁祉【笺曰繁多也】既右烈考【传曰烈考武王也○疏曰洛诰云烈考武王朕恭】亦右文母【传曰文母太姒也】有从彼国而来雝雝然和既至于此肃肃然敬者是助祭之君公诸侯也是时天子之容穆穆然敬而和于我荐进大牡牲之时其辟公助我肆陈祭祀之馔言得天下之欢心以奉其先王也此由先王之德使然于是赞美大哉皇考文王绥安于孝子以已成之业其臣宣通明哲其君有文武之德故能安人以及于天昌大其子孙而安祐于我使得秀眉之夀助以繁多之福也此又见右助于光烈之考武王及见右助于有文德之母大姒故也○古注以皇考为文王烈考为武王朱氏从之王氏以皇考为武王烈考为文王诗记从之李氏则以皇考烈考皆称其祖三説不同今考祭法父曰考祖曰王考曽祖曰皇考髙祖曰显考此説天子诸侯大夫庙制其实考者祖父之通称也康诰云丕显考文王酒诰云穆考文王显考穆考皆明称文王也洛诰既明称烈考武王载见始见乎武王庙而言率见昭考则烈考昭考皆称武王也武王无竞维烈故称烈考犹商称汤为烈祖文王当穆故武王当昭也唯皇考通称文王武王此诗后称烈考为武王则皇考称文王矣闵予小子言皇考能念皇祖访落言皇考能绍文王之直道则皇考又皆称武王矣
　　雝一章十六句
　　载见【贤之去】诸侯始见乎武王庙也
　　载见辟王【传曰载始也○补传曰诸侯始见谓成王初即政也○笺曰君王谓成王也】曰求厥章【宋氏曰章法度也○补传曰诸侯始见则欲求其法度而谨守之】龙旂阳阳【龙旂解见出车○曹氏曰阳阳色之鲜明也○今曰我朱孔阳】和铃央央【于良反徐音英○传曰和在轼前铃在旂上○疏曰和亦铃也释文云有铃曰旂郭璞云悬铃于竿头央央然有音声○曹氏曰臧哀伯云锡鸾和铃昭其声也杜预云鸾在镳和在衡铃在旂动皆有声然此乃田车耳若乗车则鸾在衡和在轼锡音马面当卢】鞗革有鸧【鞗音条鸧音锵○鞗革解见蓼萧○笺曰鸧金饰貌】休有烈光【朱氏曰休美也○李氏曰烈大也】率见昭考【昭如字○访落笺曰昭明也○朱氏曰庙制太祖居中左昭右穆周庙文王当穆武王当昭故书称穆考文王而此诗及访落皆谓武王为昭考也○今考小宗伯辨庙祧之昭穆古注昭音韶朱氏中庸章句如字】以孝以享【传曰享献也】以介眉夀永言保之思皇多祜【李氏曰与思皇多士同思语辞也皇美也】烈文辟公【解见烈文诗】绥以多福俾缉熙于纯嘏【笺曰纯大也】
　　诸侯始见成王以其初即政欲求法度以归而遵守之也其所建交龙之旂阳阳然鲜明其轼前之和与旂上之铃央央然有音声其辔首鸧然以金为饰其来朝之车服如此见成王得万国之驩心为国之光华故休美而有大光也成王于是率之以见昭考武王以致其孝敬以行其献享以助我受福而得秀眉之夀长保享之美哉多福如此皆尔有功有德之诸侯以时助祭而致之是安我以多福使之缉续熙广于大福也
　　载见一章十四句
　　有客微子来见祖庙也【见贤之去○曹氏曰微子啓纣之诸兄封于微而爵为子微盖商畿内国名○疏曰不言所祭之名不指所在之庙无得而知之也】
　　有客有客【疏曰客止一人而重言有客有客是丁宁殊异以尊大之也○李氏曰按左传云宋先代之后于周为客】亦白其马【李氏曰商人尚白故微子来朝而乗白马檀弓云殷人戎事乗翰翰白色马也以戎事乗之则微子亦乗白马也文王之诗云殷士肤敏祼将于京厥作祼将常服黼冔则是殷人助祭所服之冠也微子助祭故亦乗其白马盖其一代之所尚虽已易代矣而其臣犹服其冠乗其马也翰平去二音】有萋有且【萋音妻且音取　传曰萋且敬慎貌】敦琢其旅【敦音堆徐又音雕琢音卓○曹氏曰旅微子之卿大夫也】有客宿宿【传曰一宿曰宿】有客信信【传曰再宿曰信】言授之絷【音执○传曰欲执其马而留之○笺曰絷绊也绊音半】以絷其马薄言追之【笺曰追送也○疏曰饯送之】左右绥之【笺曰左右之臣又欲从而安乐之厚之无已○疏曰与之驩燕以安乐其心】既有淫威【补传曰天道福善祸淫王者体天而行赏罚使淫人惧焉善人劝焉】降福孔夷【传曰夷易也易音异○什方张氏曰自管蔡以武庚禄父叛周公诛之故于微子之来见也则告之曰昔者既有淫威矣而今也降福孔夷盖逆顺之理如此凡吾之威福非茍而已也】微子殷代之后于周为客重言有客者喜之也仍殷之旧乗其所尚白色之马见不纯臣之也又威仪萋萋且且然敬谨者乃其随行之众如敦琢之金玉然称其众臣之有文则其主之贤可见犹杜诗云侍立小童清也微子宿而又宿信而又信乐其留之久也授之絷绊以絷其马惧其去之速也盖至于行有日矣又饯送之左右之臣相与饮酒以安乐之殷勤无已也昔纣武庚为乱我周既有罚淫之威今锡福于微子则又甚易而不吝此以见微子之贤而且示吾之威福一出于公也○今考棫朴传云追雕也金曰雕玉曰琢笺引周礼追师掌追衡笄则追亦治玉与毛异义追敦同音则此敦琢毛亦分金玉矣以敦琢并为治玉自是笺义非传意也
　　有客一章十二句
　　武奏大武也【疏曰谓周公摄政六年之时象武王伐纣之事作大武之乐既成而于庙奏之经之所陈皆武王生时之功也明堂位云周公摄政六年制礼作乐以武王用武除暴为天下所乐故谓其乐为武乐○朱氏曰春秋传以此为大武之首章也】
　　于皇武王【于音乌○苏氏曰皇大也】无竞维烈【传曰烈业也】允文文王克开厥后嗣武受之【钱氏曰嗣武继之以武】胜殷遏刘【笺曰遏止也○传曰刘杀也】耆定尔功【耆音指郑音其○传曰耆致也○笺曰耆老也年老乃定女之初功】
　　武王以武功定天下故乐名大武此武颂大武之乐章明武王之功言于乎大哉武王有莫彊之功烈也信乎文王有文德以开其后人之基绪矣然殷虐未除则文王之文德未能尽达于天下故必得武王继之以武而受之伐纣以止杀然后致定其功所以归重武王之功明非武王之武无以成文王之文也武颂言文王之德不可无武王之功为奏大武而言之维清言周之成功皆本于文王之德为奏象舞而言之各有攸当也
　　武一章七句











　　诗缉卷三十三
　　钦定四库全书
　　诗缉卷三十四
　　宋　严粲　撰
　　闵予小子之什　　　　周颂
　　闵予小子嗣王朝于庙也【朝音潮○笺曰嗣王谓成王也除武王之丧将始即政朝于庙也】
　　闵予小子【笺曰闵悼伤之言也○李氏曰左传云寡君少遭闵凶予不能文是闵者居丧之称○曹氏曰曲礼云天子未除丧曰予小子然洛诰云予小子其退即辟于周盖成王常以冲防自处故每称之耳】遭家不造【笺曰造犹成也○李氏曰王氏以为武王天下未集而终】嬛嬛在疚【嬛音琼李氏曰此嬛与哀此茕独之义同嬛嬛者孤独也左氏亦有在疚之文亦是居丧之称也王虽朝于庙然去丧未甚逺故犹以死丧之辞为言○传曰疚病也】于乎皇考【于乎音乌呼○笺曰皇考武王也】永世克孝【苏氏曰终身能孝】念兹皇祖【笺曰皇祖文王也】陟降庭止【笺曰陟降上下也○传曰庭直也○张子曰周道如砥其直如矢圣人之心至平至直不难行人自多邪曲耳○李氏曰文王俯仰之间皆尽其直道文王之诗云文王陟降在帝左右文王之心俯仰无间无有愧怍洋洋乎如在其上如在其左右而武王之所以继志述事者亦本于此易曰敬以直内能敬则莫不直矣○补传曰止语辞】维予小子夙夜敬止于乎皇王【钱氏曰皇王武王也○今曰文王有声称文王曰王后武王曰皇王】继序思不忘【传曰序绪也○防曰以世世相继如丝之端绪故转为绪】成王除丧朝庙感伤而言曰可悼闵乎我小子耳遭武王崩家道未成嬛嬛然孤特在忧病之中未知攸济也于是述武王继文王之事于乎可叹美者我皇考武王终身能孝能念我皇祖文王一陟一降直而无私此武王之所以为孝也直者纯乎天理之公也今我小子当早起夜卧敬谨而行之于乎可叹美者我皇王武王也我继其序思其所行不敢忘也以武王能念文王则我当不忘武王也○说者以陟降庭止为若见文王陟降于庭然下篇绍庭上下其义难通大田既庭且硕韩奕榦不庭方周官四征弗庭庭古注皆训为直庭之为直见于经多矣不必易也
　　闵予小子一章十一句
　　访落嗣王谋于庙也【传曰谋者谋政事也】
　　访予落止【传曰访谋也落始也○朱氏曰访问也○曹氏曰凡宫室始成则落之故以落为始君子以作事谋始始之不谋其终能无违者鲜矣】率时昭考【传曰率循也○笺曰昭明也○疏曰昭考武王也○朱解见载见】于乎悠哉【于乎音乌呼○传曰悠逺也】朕未有艾【音碍徐音刈○什诂曰艾歴也】将予就之【曹氏曰将扶将也○今曰无将大车牋云将犹扶进也】继犹判涣【音唤○传曰犹道也判分也涣散也】维予小子未堪家多难【如字协韵去声】绍庭上下【笺曰绍继也○疏曰武王能继文王以直道施于上下】陟降厥家【朱氏曰家犹言国也】休矣皇考【笺曰休美也皇考武王也】以保明其身【朱氏曰保安也明显也○王氏曰保其身无危亡之忧明其身无昏塞之患】
　　成王始即王位恐不能继圣父之业故于庙中与群臣谋之言我谋访始初之法在率循我明德之考武王固也然所叹者昭考之道悠逺而不可及予防稚未有所歴尔群臣幸扶将我以就之尚恐继其道而判涣不合也又自言予防稚小子未堪王室之多难其能绍文王之直道施于上下俯仰于家未尝少离者唯美哉皇考武王能以此保明其身也【李氏曰仰先王之盛德叹眇躬之凉薄苦前哲之髙逺也○曽氏曰虽不言继序思不忘然叹美皇考则此意在其中矣】
　　访落一章十二句
