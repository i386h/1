<!-- { "loadSidebar": true } -->
　　总遣将士设爲将士自道之言曰我今从戍正是春月采取薇菜之时其薇菜亦已作而生矣曰何时归乎曰何时归乎连言之者念归之切自计当在晚也虽托爲军士自计之辞亦因示归期以安其心也男有室女有家今男不得以室爲室女不得以家爲家述其情思也又不暇啓居述其劳苦也皆以玁狁之故言不得已而用兵非上之人毒我也此以义晓之而托于军士之自道若其心之已谕耳【程子曰毒民不由乎上则人怀敌忾之心矣○补传曰西汉志谓懿王时戎狄交侵中国被其苦诗人歌之曰靡室靡家玁狁之故谓懿王时重歌此诗以劳士卒耳】
　　采薇采薇薇亦柔止【程子曰始长而柔】曰归曰归心亦忧止忧心烈烈【今曰如火烈烈言内热也】载饥载渇【笺曰载则也】我戍未定靡使归聘【传曰聘问也】
　　遣戍之时薇始生其后薇始长而柔脆则可食矣感时物之变念归而忧忧心烈烈而内热重以饥渇劳苦甚矣我戍守之事未得安定无人可使归问其家之安否将率受命之日则忘其家托爲将士自道之辞而勉之以义也
　　采薇采薇薇亦刚止【曹氏曰薇刚则老硬不可食矣】曰归曰归亦阳止【笺曰十月爲阳时坤用事嫌于无阳故名此月爲阳】王事靡盬不遑启处忧心孔疚【音究○传曰疚病也】我行不来【笺曰来犹反也】
　　薇始长而柔今又刚矣十月爲阳归期当在十月之后即上章所言莫也十月以后至十二月皆可称莫忧心虽甚病而我之役未可以归亦托于其自道而勉之也○十一月一阳生十月新阳胎萌故曰阳月犹四月莠葽以物成于隂而四月微隂胎萌故也
　　彼尔维何【尔乃礼反○传曰尔华盛貎】维常之华【传曰常常棣也○解见常棣】彼路斯何【王氏曰路戎路也】君子之车【笺曰君子谓将率】戎车既驾【戎车解见六月】四牡业业【烝民笺曰业业动也○今曰动而不息之意有考见云汉】岂敢定居一月三捷【传曰捷胜也○程子曰言速也】
　　彼尔然而华盛者维何木之华乎维是常棣之华也彼路车者斯何人之车乎维是君子将率之车也此诗兼遣将率故以常棣之华喻君子车饰之盛君子既驾此戎车以出征而四牡之马业业然动而不息岂敢安居乎其心自期一月之间三战而三捷耳此托于将士自期之辞以勉其立功之速也
　　驾彼四牡四牡骙骙【音葵○今曰于此云骙骙彊也于桑柔云不息也经四牡骙骙凡四出今皆以爲不息】君子所依【程子曰依止也○朱氏曰犹乘也】小人所腓【音肥○笺曰小人戍役也○程子曰腓从动之义○今曰腓足肚也易咸卦咸其腓如足之腓身动则随而动也】四牡翼翼【钱氏曰翼翼整肃貌】象弭鱼服【弭音敉○传曰象弭弓反末也○笺曰弭以象骨爲之以助御者解辔紒宜滑也服矢服也紒音计又音结○防曰弭者弓弰之名是弓之末弭弛之则反曲故云弓反末也绳索有结用以解之故曰所以解紒也左传云归夫人鱼轩服防云鱼兽名则鱼皮又可以饰车也弰音梢○陆玑曰鱼兽似猪东海有之】岂不日戒玁狁孔【笺曰急也】驾彼四牡其四牡骙骙然不息此戎车者将率之所依止戍卒之所从动帅乘辑睦可知矣遣将率戍役同歌是诗故以君子小人兼言之又四牡翼翼然整肃其弓弰曰弭以象骨爲之其矢服以鱼兽之皮爲之军既闲习器械又备于时将士岂不日相警戒乎玁狁之难甚急不可不讨也亦托于将士自道之辞而因以警勑之
　　昔我往矣杨柳依依【传曰杨栁蒲栁也○栁解见秦车邻○钱氏曰依依栁柔弱之貌】今我来思【李氏曰思语辞也】雨雪霏霏【雨音谕霏音妃○传曰霏霏甚也○释文曰雨雪貌】行道迟迟【传曰迟迟长逺也】载渴载饥我心伤悲莫知我哀言昔我往征戍之时蒲柳依依然柔弱即首章所言采薇之时也今我来归遇雪下霏霏然即首章所言亦莫止也首尾申言之亦丁宁以安其心也此言霏霏想像而预言之耳我行道迟迟然长远又困于饥渴我心甚伤悲矣莫有知我之哀苦者文王遣戍而言莫知其劳苦乃所以深言其知之也【传曰君子能尽人之情故人忘其死】
　　采薇六章章八句
　　出车劳还率也【劳去声还音旋率衰之去余同○笺曰遣将率及戍役同歌同时欲其同心反而劳之异歌异日殊尊卑也礼记云赐君子小人不同日○程子曰此诗所赋自受命至还归其事有序大要在归功将率】
　　采薇方遣行之初而预道其将来之劳苦见深体之心也出车杕杜当还归之后而追述其已往之劳苦示不忘之意也
　　我出我车于彼牧矣【释地曰郊外曰牧】自天子所【王氏曰天子纣也○董氏曰文王爲西伯虽得専征必以王命行之】谓我来矣召彼仆夫【传曰仆夫御夫也】谓之载矣王事多难【去声】维其棘矣【笺曰急也】
　　文王命南仲伐昆夷玁狁成功而还述其始事以劳之托爲将率自道之辞言我驾出我之戎车往彼郊外之牧地者盖有人来自商王之所命我爲此行也我是以召御车仆夫令使装载而往也兴师出于王命名正言顺矣非文王之私也王事多难昆夷玁狁并起爲患其甚急非生事好功也将率可谓能体国矣一章述其前时之忠敬以慰劳之也
　　我出我车于彼郊矣【李氏曰郊与牧义同】设此旐矣【传曰蛇曰旐○防曰此及下传鸟隼曰旟交龙爲旂皆春官司常文也】建彼旄矣【传曰旄干旄○朱氏曰建立也○笺曰建之戎车○防曰旄在地巳属之于干旄言建旐亦同建之也】彼旟旐斯【旟解见干旄○朱氏曰鸟隼蛇曲礼所谓前朱雀而后武也○杨氏曰师行之法四方之星各随其方以爲左右前后进退有度各司其局则士无失伍离次矣○补传曰至周官则建此各有等今并建之意商以前用此法耳】胡不旆旆【音佩○朱氏曰旆旆飞之貎○董氏曰礼云德车结旌武车绥旌绥谓垂舒之也绥耳佳反】忧心悄悄【锹之上○邶柏舟传曰悄悄忧貌】仆夫况瘁【音萃○笺曰况兹也瘁憔悴也】设爲将率之辞言我出车往彼郊地之时人竞于趋事或设旐于干或建旄于车车上载干干上设旐干首有旄旄旐互言之耳言此旐彼旄见一时并设也彼旟与旐何有不旆旆然飞者乎言皆旆旆然飞军容甚张也军容虽甚张然临事而惧故忧心悄悄然仆夫左右之人亦爲之憔悴则将率可知矣二章述其前时之戒惧以慰劳之也○继旐曰旆旐以全帛爲之续旐末爲燕尾者名之爲旆言旆之本体也左传建而不旆言张旆也此胡不旆旆乃飞之貌生民荏菽旆旆亦起也
　　王命南仲【传曰王殷王也南仲文王之属】往城于方【传曰方朔方近玁狁之国也○防曰朔方地名○朱氏曰今灵夏州西夏所据之地○曹氏曰即六月所爲侵镐及方是也】出车彭彭【音棚○今曰经中唯载驱行人彭彭必旁反音如自余彭彭皆如字出车诗出车彭彭传云马貌苏氏曰壮盛北山四牡彭彭传云不得息大明驷騵彭彭防云强盛烝民四牡彭彭无传笺云行貌韩奕百両彭彭无传无笺駧以车彭彭传云有力有容其说不一然不得息即行之意行而不息亦由壮盛其意一也】旂旐央央【如字又音英○传曰交龙爲旂央央鲜明也○朱氏曰交龙爲旂所谓青龙也○补传曰所谓旌旗动色武夫生气也】天子命我城彼朔方【程子曰御戎狄之道守备爲本不以攻战爲先也】赫赫南仲【程子曰赫赫德名显盛也】玁狁于襄【如字或作攘○传曰襄除也○今曰如不可襄也之襄】
　　文王以殷王之命命南仲爲将往筑城于朔方名正顺气增倍故南仲出车彭彭然壮盛其旂与旄央央然鲜明乃称王命以令众曰天子命我来筑城于朔方也师直爲壮矣朔方之地爲玁狁所侵轶今王命南仲驱去玁狁以城之而已不事穷蹙之也赫赫然显盛之南仲能除玁狁而驱之出境述其功也三章述其前事之奋以慰劳之也【诗记曰兵事以哀敬爲本而所尚则威二章之戒惧三章之奋并行而不相悖也】
　　昔我往矣黍稷方华【笺曰朔方之地六月时也○防曰曰方生华也○曹氏曰复以六月自北徂西而伐西戎也】今我来思【李氏曰思语辞也】雨雪载涂【雨音谕○曰涂冻释也】王事多难【去声】不遑啓居【解见四牡】岂不怀归畏此简书【传曰简书戒命也邻国有急以简书相告则奔命救之○防曰古者无有事则书之于简谓之简书○长乐刘氏曰谓王命载之以竹简也】
　　采薇首章言玁狁之故则遣戍専爲玁狁此诗不及战事而言玁狁于襄是玁狁不待战而自遁北方已定矣既而西戎复兴于是以简书就命南仲移师伐西戎此章述南仲承命西伐之事也言我昔自朔方而往伐西戎当黍稷方华六月之时也今我自伐西戎归而在道雪落释爲涂泥春初之时也初谓止伐玁狁期于莫可以毕事而归因有西伐之命遂致迁延春初犹在道也往返道路如此之久盖以王事多危难不暇啓处我心岂不思归乎畏此告急之简书故奔命相救不得还也简书谓移师西伐之命也○采薇言往自周北戍之时也此言往自朔方西伐之时也采薇言来初期归时也此诗言来自西戎归而在道之时也下章言春乃至家耳
　　喓喓草虫【喓音腰】趯趯阜螽【趯音剔螽音终解并见召南草虫○朱氏曰此章言其室家相望之情也】未见君子【笺曰君子斥南仲也】忧心忡忡【音充○击鼔防曰忡忡爲忧之意】既见君子我心则降【戸江反○笺曰降下也】赫赫南仲薄伐西戎
　　当南仲出征在外之时其室家思望之喓喓草虫六句与召南义同既见君子亦望其归之辞也故曰此赫赫然显盛之南仲伐西戎而未归也○此章郑氏以爲近西戎之诸侯望王师之至然上章述已伐西戎归而在道此章覆说未至西戎诸侯望之则其言无伦序当从朱氏
　　春日迟迟卉木萋萋【卉音讳韵又音毁○传曰卉草也○防曰萋萋茂美也】仓庚喈喈【音皆】采蘩祁祁【曰蘩白蒿也蘩解见采蘩祁祁考见七月】执讯丑【程子曰讯问也其魁首当讯问者○笺曰丑众也○今曰丑谓徒党来降者】薄言还归【还音旋】赫赫南仲玁狁于夷【传曰夷平也○笺曰时亦伐西戎独言平玁狁者玁狁大故以爲始以爲终】上章言其未归也室家望之此章言其既归也室家喜之春初在道春深乃至故言春日迟迟然阳气舒缓草木萋萋然茂美黄鹂喈喈然和鸣采蘩以生蚕者祁祁然众多于此之时执其魁首之可问者又其丑众之降服者乃赫赫然显盛之南仲平玁狁而还归也叙景物之暄妍称将率之功伐皆喜而道之也蘩以生蚕妇人之事述其所见知爲室家之言也独言玁狁不言西戎者举出师所主也采不战亦言执讯丑此诗亦不战而言之也
　　出车六章章八句
　　杕杜劳还役也【劳去声还音旋○范氏曰出车劳率故美其功杕杜劳众故极其情先王以已之心爲人之心故能曲尽其情民忘其死以忠于上也此诗首末皆序其室家思望之情以劳之也】有杕之杜【曰杜赤棠也解见唐杕杜】有睆其实【睆还之上浊○传曰睆实貌○吕氏曰杜之有实秋冬之交也】王事靡盬继嗣我日日月阳止【阳解见采薇】女心伤止征夫遑止
