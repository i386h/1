<!-- { "loadSidebar": true } -->
　　旄丘【旄音毛】责衞伯也【曰牧下二伯也】狄人迫逐黎侯黎侯寓于衞衞不能脩方伯连率之职【率衰之去○笺曰衞爵毎称侯今云伯者时为州伯也周之制使伯佐牧春秋传云五侯九伯侯为牧也○疏曰王制云五国以为属属有长十国以为连连有帅三十国以为卒卒有正二百一十国以为州州有伯殷之州长曰伯虞夏及周曰牧周谓之牧而云方伯者以一州之中为长故云方伯若牧下二伯不得云方伯也王制虽殷法周诸侯之数与殷同亦十国为连此宣公为二伯非方伯又非连率而责之者以连率属方伯若诸侯有被侵伐者使其连属救之宣公为州伯佐方伯不使连属救之也知宣公非州牧而为牧下二伯者以周之州长曰牧若是当言责衞牧也】黎之臣子以责于衞也【曰衞宣公诗桓王时】
　　衞世家康叔之后皆称伯至顷侯称侯太史公以为顷侯赂周夷王夷王命衞为侯索隠非之云康诰称命尔侯于东土又云孟侯则康叔初封已为侯也至子康伯即称伯者谓为牧下二伯非至子即降爵为伯也
　　旄丘之葛兮【传曰前高后下曰旄丘】何诞之节兮【传曰诞阔也】叔兮伯兮【补传曰叔伯尊称也】何多日也
　　兴之不兼比者也黎臣子之初至衞见旄丘之上有葛初生其节甚宻及其后也葛长而节阔故叹云何其节之阔也感寄寓之久也尊称衞臣而问之曰叔兮伯兮何其多日而不见救也君臣一体不斥其君而责其臣婉辞也
　　何其处也【处音杵】必有与也何其久也必有以也【朱氏曰或有他故】
　　言何其安处而不来乎必将紏合诸侯而相与同救我也何其时之久乎意其或有他故而未暇也苟无他故何为不见救乎宛转委曲以尽人之情也
　　狐裘蒙戎【传曰大夫狐苍裘○朱氏曰言客久而裘敝矣○粲曰左传防戎作尨茸尨又音蒙杜预注云乱貌言裘之敝也如苏秦説秦不行黒貂裘敝】匪车不东叔兮伯兮靡所与同
　　始望其有相与同救者既久而不来则姑以为有故而未暇及其终不见救也乃以情责之言我黎之臣子旅寓日久狐裘敝壊蒙戎然杂乱其蓝缕之状可见矣所寓在衞之西非不乘车而东以告于衞而衞之诸臣无与我同其忧者衞人不恤黎患谓利害不切于已耳不知夷狄无厌唇亡齿寒黎实衞之附庸利害同之衞人不思同患之义是以有荧泽之败黎在衞西为狄所逐入衞境而寓亦在西耳故往衞则东旧説越衞国而寓于东非也
　　兮尾兮【王氏曰细也尾末也】流离之子【粲曰流移他处离去本国也】叔兮伯兮褎如充耳【褎音又○传曰褎盛服也○曹氏曰汉防今子夫夫褎然为举首顔师古注云褎然盛服貎笺曰充塞也】
　　言细兮尾末兮此黎之君臣乃流离迁徙之人也亦可怜矣而衞之诸臣曾不念之凡盛服则有瑱名为充耳非真塞其耳也此责其不能听已之诉遂讥其褎然盛服如真以瑱塞其耳而无闻也至是然后尽其辞焉
　　旄丘四章章四句
　　简兮刺不用贤也衞之贤者仕于伶官【笺曰伶官乐官也伶氏世掌乐官而善焉故号乐官为伶官】皆可以承事王者也【曰衞宣公诗桓王时】
　　简兮简兮【笺曰简择也】方将万舞【笺曰将且也○诗记曰万舞二舞之总名也干舞者武舞之别名也籥舞者文舞之别名也文舞又谓之羽舞郑康成据公羊传以万舞为干舞盖公羊释经之误也春秋书万入去籥言文武二舞俱入以仲遂之丧于二舞之中去其有声者故去籥焉公羊乃以万舞为武舞与籥舞对言之失经意矣若万舞止为武舞则此诗何为独言万舞而不及文舞即左氏载考仲子之宫将万焉妇人之庙亦不应独用武舞也然则万舞为二舞之总名明矣】日之方中【疏曰祭祀旦明行事不用日中此为教舞也】在前上处硕人俣俣【音语○传曰硕大也俣俣容貎大也】公庭万舞
　　衞君简择其人方且以为万舞而习之当日之方中在舞位之前列者有硕大之人俣俣然容貎之大在公庭而为万舞也此人气体充伟所养可知又在日中至明之时前列易察之地而衞君终不知其贤况在侧微者乎是可刺也【曹氏曰贤者在稠人之中如珠之在沙玉之在石岂难识哉】
　　有力如虎执辔如组【音祖○朱氏曰辔今之缰也○如组解见郑大叔于田】左手执籥【音药○传曰籥六孔○释文曰以竹为之长三尺执之以舞○疏曰郭璞云如笛三孔而短小广雅云七孔郑于笙师及少仪明堂位注皆云三孔賔之初筵云籥舞笙鼔公羊传云籥者何籥舞是也】右手秉翟【音狄○疏曰翟羽谓雉羽也】赫如渥赭【音握者○传曰赫赤貎渥厚渍也○笺曰赭丹也○疏曰秦终南顔如渥丹】公言锡爵【笺曰祭有畀煇胞翟阍者惠下之道煇音运胞音庖阍音昏○疏曰皆祭统文彼又云煇者甲吏之贱者胞者肉吏之贱者注云煇周礼作韗盖磔皮革之官周礼韗人为鼓鲍人为甲礼记是诸侯兼官故韗为甲吏也鲍音朴】
　　此章述贤者才艺之美有力如虎言其才武也执辔如组文之齐比言其艺能也贤者才艺如此今乃左手执管籥右手秉翟羽而舞文舞也此硕人容色赫然而赤如厚傅丹君徒赐其一爵而已以待贱者之道待贤也
　　山有榛【音臻○陆玑曰榛栗属也字或作蓁木有二种○山隂陆氏曰实如小栗】隰有苓【音零○传曰下湿曰隰○释草曰蘦大苦○孙炎曰今甘草也○山隂陆氏曰一名国老○粲曰即唐采苓也】云谁之思西方美人【粲曰西方西周也左传宣公晋以隠四年即位周已东迁故思西周○笺曰美人贤者○诗记曰江左诸人喜言中朝名臣亦此意也】彼美人兮西方之人兮兴也【传不言兴今从朱氏】西方美人指西周之人物也彼美人兮指衞之硕人也诗人将美衞之贤者先述西周人物以拟之谓山则有榛隰则有苓山泽之生草木犹盛朝之出人物也今我所思者谁乎唯思西周之美人也人物盛衰与世道相为升降唯西周全盛之时乃有厖硕之材东迁以降则人物眇然矣下句乃美衞之贤者言彼衞国之美人真西周之人而非今世之人也西周之时乃有此人物不谓于衞之偏方下国而见之也序所谓可以承事王者也极言贤者人品之高见衞之不用可刺矣
　　简兮三章章六句
　　泉水衞女思归也嫁于诸侯父母终思归宁而不得故作是诗以自见也【见音现○曰衞宣公诗桓王时○笺曰国君夫人父母在则归宁没则使大夫宁于兄弟○杨氏曰思归发乎情也其卒也不归止乎礼义也】
　　泉水竹竿俱衞女思归而分属邶衞者皆采诗者随所得之地而系之也
　　毖彼泉水【毖音秘○传曰毖然流也○吕氏曰泉水即今衞州共城之百泉也】亦流于淇【吕氏曰淇水出相州林虑县东流泉水自西北来注之虑音庐○疏曰三国之境地相连接故邶云亦流于淇鄘云送我乎淇之上矣衞云瞻彼淇奥三国皆言淇也○曰前汉地理志云河内共国北山淇水所出东至黎阳入河林虑即河内隆虑县改曰林虑也衞氓云送子渉淇竹竿云淇水在右有狐云在彼淇梁衞风言淇不止淇奥共音恭】有懐于衞靡日不思【笺曰靡无也】娈彼诸姬【娈音脔○传曰娈好貎诸姬同姓之女○朱氏曰谓娣侄也】聊与之谋【笺曰聊且略之辞】
　　兴也衞女思归于衞言彼毖然而流之泉水亦流入于衞国之淇已独不得归于衞是泉水之不如也我之懐念于衞无日而不思矣有娈然美好同姓之娣侄聊与之谋其可归否以其从已同来故与谋之
　　出宿于泲【挤之上○传曰泲地名○曹氏曰汉地理志东郡临邑有泲庙师古云泲即济水字○王氏曰泲祢盖父母之国地名○朱氏曰自衞来嫁所经之道】饮饯于祢【泥之上○传曰祖而舎軷饮酒于其侧曰饯祢地名軷音跋○軷解见生民】女子有行【曹氏曰行出适也○粲曰列女传鲁寡陶婴黄鹄歌云虽有贤雄兮终不重行】逺父母兄弟【逺去声】问我诸姑【传曰父之姊妹称姑】遂及伯姊【粲曰姊称伯姊犹兄称伯兄也】
　　泲祢衞之郊也衞女思归追念其始来嫁之时出宿于衞地之泲饮饯于衞地之祢既以出适于人则与父母兄弟相逺不复得至乡国之地矣今父母终唯姑姊尚存问其安否感亲之没而念骨肉之存者也○今考衞成公后迁东郡濮阳泲属东郡则亦衞地也祢无所见与泲竝言亦衞邑可知笺以泲祢皆为所嫁国适衞之道所经今不从不若王氏朱氏为长
　　出宿于干饮饯于言【传曰干言所适国郊也○朱氏曰适衞所经之地】载脂载舝【音辖○疏曰载则也○释文曰舝车轴头金也○粲曰脂言涂脂也舝言设舝也离骚举干而竝驰朱氏集注云毂内之金也一云辖也按广韵鎋舝同释云车轴头铁也韵略十五辖亦作鎋见即舝也车不驾则脱轴头之舝将行乃设之以脂膏涂其舝使滑泽也音犬】还车言迈【还音旋○粲曰还复返也○传曰迈行也】遄臻于衞【遄市専反传曰遄疾也臻至也】不瑕有害【笺曰瑕犹过也】干言所嫁国之郊也上章言自衞来嫁之时宿饯于衞地之泲祢此章言复欲归衞则亦宿饯于所嫁国之干言为我涂脂为我设舝回辕而行则疾至于衞矣未为瑕过而有害也何为不可归乎此女子纒緜之情也○泲祢干言非一时宿饯之地泲祢之下以女子有行言之则为嫁时曾宿饯之地也干言之下以遄臻于衞言之则为思归而欲宿饯之地也言向由泲祢宿饯而来嫁今岂不可由干言宿饯而归宁乎东郡有发干县曹氏疑即此干衞后迁东郡则亦衞地然与下文还车意不聮属不若毛氏朱氏为长○读诗者但以载脂载舝为以脂膏涂其舝两载字不分明载脂谓未设舝于车之时先以脂膏涂其舝其用在脂故曰载脂也载舝谓涂舝既毕乃设舝于车其用在舝故曰载舝也载脂一事载舝又一事毛氏云脂舝其车以二事言也
　　我思肥泉【传曰所出同所归异为肥泉○补传曰肥泉同出而异归犹我虽出于衞而不复归】兹之永叹思须与漕【音曹○传曰须曹衞邑也○曹氏曰汉地理志东郡有须昌县故须句国也句音劬○粲曰漕邑鄘地也在河南有考见击鼔】我心悠悠驾言出游以写我忧【传曰写除也○粲曰写谓倾而除之也曲礼云器之溉者不写】
　　肥泉自衞而来所渡之水也故思此而长叹须与漕自衞而来所经之邑也故又悠悠然长思之安得乘车出游于其地而可以写除其忧乎
　　泉水四章章六句
　　北门刺仕不得志也言衞之忠臣不得其志尔【曰衞宣公诗桓王时】
　　不得志不得行其所志也王事适我政事一埤益我盖皆贤劳猥贱之事非谏行言聴也
　　出自北门忧心殷殷【粲曰殷殷忧之众也】终窭且贫【窭渠之上浊○释言曰窭贫也○李氏曰窭贫兼言之以见其贫之甚也】莫知我艰已焉哉天实为之谓之何哉
　　此忠臣行役出自北门言我心之忧殷殷然众多我仕不得志贫而又贫谁知我逺役之艰苦者盖从事独贤之叹也然归之于命故自决云已焉哉天实为之谓之何哉无所归怨也但言其贫窭则不见知于君可知矣非计利禄也
　　王事适我【笺曰国有王命役使之事○传曰适之也】政事一埤益我【埤音皮○钱氏曰一犹専也○传曰埤厚也】我入自外室人交徧谪我【谪音责○传曰谪责也】已焉哉天实为之谓之何哉
