<!-- { "loadSidebar": true } -->
　　笃公刘逝彼百泉【笺曰逝往也○张子曰只看百泉之往处便知地形也】瞻彼溥原【溥音普○笺曰广也】廼陟髙冈【笺曰山脊曰冈】廼觏于京【传曰觏见也○笺曰絶髙为之京○李廵曰丘之髙大者曰京○今曰此乃觏于京非岐周地名之京故郑氏以为絶髙为之京谓髙丘耳○有考见文王】京师之野【传曰是乃大众所宜居也○董氏曰所谓京师者始于此其后世因以所都为京师曰嫔于京依其在京则岐周之京也王配于京则镐京也春秋所书京师则洛邑也皆仍其本号而称之犹晋之言新绛故绛也公羊以为众大非也】于时处处【音杵】于时庐旅【传曰庐寄也○防曰地官遗人云十里有庐是舍之名賔客寄舍其中卫戴公庐于漕遗去声】于时言言【传曰直言曰言○防曰谓一人自言○苏氏曰言言施教令】于时语语【传曰论难曰语○防曰谓二人相对○苏氏曰语语议政事】
　　三章述营度邑居也笃厚乎公刘也其营京邑也自下观之则往彼众水所聚之处又望彼漙广之原自上观之则升彼南山之冈脊乃见髙大之京丘可居也此京地乃众民所宜居之野于是经画以定之于此作民居以处其处者于此作客舎以庐其旅者于此施教令于此议政事各有其所见规模整整也处谓居民旅谓賔旅也○百泉众水也令地理家言众水所聚为得水也曺氏据杜佑云百泉在汉为朝那县属安定郡在唐为百泉县属平凉郡魏于其地置原州唐因之当是其地因诗百泉而得名犹因杜诗不夜月临闗后人遂置不夜闗耳
　　笃公刘于京斯依跄跄济济【济齐之上】俾筵俾几【笺曰俾使也】既登乃依【毛如字郑上声○传曰賔登席依几】乃造其曹【造音慥○笺曰造适也○传曰曹羣也】执豕于牢【传曰执豕于牢新国则杀礼也杀所戒反○防曰飨礼当烹太牢以饮賔此唯用豕新至豳地杀礼也晋语云大任溲于豕牢而生文王即牢是养豕之处燕礼羹定乃纳賔此賔升乃执豕者其实执豕在登席之前欲使賔与殽酒各自相近故也溲音搜作□同小便也】酌之用匏【音庖○传曰酌之用匏俭以质也○防曰匏是自然之物故云俭且质也】食之饮之【食音嗣饮音防】君之宗之【传曰宗尊也】
　　四章述宫室既成而落之也笃厚乎公刘也于此髙丘之京依而居之谓宫室既成而安其居也于是与羣臣饮酒以落之其礼容之盛跄跄济济然公刘使人为之设筵使人为之设几賔已登席坐矣乃依几矣前乎此公刘使人造适其牧豕之羣执豕于牢中以为饮酒之殽其酌此酒用匏为爵公刘之于羣臣既设馔以食之设酒以饮之礼虽简俭羣臣君之尊之不失敬也
　　笃公刘既溥既长【笺曰溥广也】既景廼冈【传曰考于日景参之髙冈○今曰地官大司徒正日景以求地中注景如字本或作影非】相其隂阳【相去声○笺曰相其隂阳寒暖所宜】观其流泉【防曰流泉所以灌溉】其军三单【笺曰大国之制三军以其余卒为羡今公刘迁于豳民始从之丁夫适满三军之数单者无羡卒也羡延之去声○防曰小司徒云凡起徒役无过家一人以其余为羡羡谓家之副丁也】度其隰原【度音铎】彻田为粮【笺曰什一而税谓之彻○李氏曰周之彻法最为尽善自公刘始后世从而守之】度其夕阳【传曰山西曰夕阳○笺曰夕阳者豳之所处也○防曰豳在其山之西不知是何山也书传説大王去豳逾梁山注云梁山在岐山东北然则豳国之东有大山者其唯梁山乎】豳居允荒【豳解见豳谱○传曰荒大也】
　　五章述辨土宜制军赋也笃厚乎公刘也所迁之地既广矣既长矣既揆之日景以定其东西于是升髙冈以相其隂阳寒暖之宜观其水泉灌溉之利将以治田畴也后稷上公之封大国三军以其余卒为羡今丁夫适满三军之数唯单而已无羡卒也又于是度其隰田原田之多少以什一之彻法取于民以为粮食地利肥硗不同故必度之而后可以制赋三军唯单赋法以彻兵食皆不病民厚之至也豳国在梁山之西故言自公刘相此夕阳之地以建豳居信乎其荒大也美其迁国之善也
　　笃公刘于豳斯馆【传曰馆舎也○朱氏曰客舎也○补传曰始言斯馆卒言止旅盖以处新甿也】渉渭为乱【传曰正絶流曰乱○朱氏曰舟之絶流横渡者也】取厉取鍜【丁乱反○朱氏曰厉砥石也○防曰鍜者治铁之名】止基廼理【解頥新语曰止基居止之基】爰众爰有夹其皇涧【传曰皇涧名也】遡其过涧【过平声○传曰遡向也过涧名也】止旅廼宻【今曰止旅来止之旅】芮鞫之即【芮如鋭反木又作汭鞫音菊○苏氏曰芮水出吴山西北东入泾芮鞫芮水之外也○今曰西汉地理志扶风汧县注云芮水出西北东入泾引此诗为证苏説是也毛以芮为水涯郑以为水乏内今不从汧音牵○笺曰水之内曰隩水之外曰鞫○防曰即就也】
　　末章述处新甿也新甿之至者公刘为作馆以居之将作此馆舎先使人渉渡渭水乗舟横渡为乱而过取厉刀之石又取所鍜之铁以治其器用既定居止之基廼疆理其田亩其相续而来者愈多愈有于是或有夹皇涧而在涧两边以居者或有遡过涧而开门向水以居者既而来止之旅日以益宻皇涧过涧之旁不足以容之于是又就芮水之外而居之【诗记曰风气日开民编日众规模日广有方兴未艾之象焉周之王业既兆于此矣】○鍜毛氏以为石朱氏以为铁今考鍜打铁也其字从金碬者砺也其字从石此鍜从金则当为铁嵇康好鍜是也
　　公刘六章章十句
　　泂酌【泂音迥】召康公戒成王也言皇天亲有徳飨有道也【防曰言为民父母是有道徳】
　　泂酌彼行潦【音老○传曰泂逺也行潦流潦也○防曰行者道也潦者雨水也行道上雨水流聚】挹彼注兹【挹音邑】可以餴饎【餴音分字亦作饙饎音炽○释文曰餴蒸米也○传曰餴馏也饎酒食也馏音留○防曰説文云一蒸米也然则蒸米谓之餴餴必馏而熟之非训餴为馏也】岂弟君子民之父母
　　言使人逺往酌取流行之雨潦置之大器待其澄清又挹取之于彼大器之中注之于此小器之中犹可灌沃餴米以为酒食此薄陋之物而可以祭祀使天飨之者由设祭者是岂弟乐易之君子而为民之父母也祭不必用行潦甚言不在物也
　　泂酌彼行潦挹彼注兹可以濯罍【音雷○传曰濯涤也罍祭器○防曰春官司尊彛云四时之祭皆有罍是罍为祭器也卷耳云我姑酌彼金罍则飨燕亦有罍以此论祭事故言祭器耳】岂弟君子民之攸归
　　泂酌彼行潦挹彼注兹可以濯溉【音槩○传曰溉清也○防曰溉亦洗之使清洁】岂弟君子民之攸塈【音饩○传曰塈息也】
　　泂酌三章章五句
　　卷阿【卷音权】召康公戒成王也言求贤用吉士也【公刘防曰卷阿末句云矢诗不多维以遂歌是总结之辞三篇次第元是召公作之先后公刘言成王将涖政而献是诗明下两篇亦是涖政之时俱献之也】
　　经言君子又言吉士君子者尊贵之称士者众多之目其曰蔼蔼吉士维君子使是吉士者君子所引善类而君子者吉士之宗主也故经以凤凰之希有喻君子以羽声之众多喻吉士也序言求贤用吉士贤指经中之岂弟居子吉士指经中之蔼蔼吉士也谓求岂弟君子以任用吉士也成周之朝吉士虽众多不可无大贤以为之统盟公刘泂酌卷阿三诗皆成王涖政康公作之以戒王也周公有明农之请将释天下之重负以听王之所自为康公虑周公归政之后成王渉歴尚浅任用非人故作卷阿之诗反覆歌咏有言之不尽之意欲以动悟成王若曰周公欲归政矣王所倚仗者谁欤以壮鋭之气享盛大之业若任用非人将伤大体王当虚心屈己以求岂弟之贤而任之岂弟君子云者乃笃厚纯固盛徳之人可以弥性而辅君徳可以为则而仪百辟可以为纲而总众职可以任使吉士而司进退人物之权此其责任至重前乎此者周公实任之王盍求其可以任周公之事者而继之乎苟求其人而未得则周公其可以遂明农之请乎康公所以动悟成王者其辞婉矣周召同心如此乃知周公居东之初成王未悟之日伐柯九罭等诗人心颙颙谓朝廷一日不可无周公在召公必不但黙也史传略耳
　　有卷者阿【传曰卷曲也○笺曰大陵曰阿】飘风自南【飘如字从韵书本注音瓢○传曰飘风回风也○防曰李廵云旋风也桧风云匪风飘兮何人斯云其为飘风彼皆不言自南故以为恶此言从长养之方故为喻善○今曰南温厚之气风自南则得温厚之气故能长养万物】岂弟君子来防来歌以矢其音【传曰矢陈也○今曰释文云矢陈也直也矢其音谓直陈其音如矢口成文之矢也】
　　兴也阿不曲则风无自而入故必有卷然之阿而后自南长养之风飘回而入喻人君能虚心屈己而后足致岂弟之大贤也诚使岂弟君子来而与王游来而就王歌以直陈其声音使之尽吐其所欲言而无所顾虑则薰陶渐染所以养成君徳者亦如南风之养物矣
　　伴奂尔游矣【伴奂音判唤徐音畔换○笺曰伴奂自纵弛之意○今曰安肆之意】优游尔休矣【钱氏曰优防闲暇貌】岂弟君子俾尔弥尔性【王氏曰弥者充而成之使无间之谓也○释文曰弥益也】似先公酋矣【酋音遒慈秋反○传曰似嗣也酋终也】
　　承上章言贤者既来游矣尔成王当与之安肆而游处间暇而休息从容欵宻与之浃洽则此岂弟之贤必有薫陶渐染之功而使尔弥益其徳性以继嗣先公之业而克终矣弥性非矫揉彊勉之所及唯有徳之贤朝夕与之游处乆而与之俱化耳不言先王而言先公不忘所起之艰难也
　　尔土宇昄章【昄音反韵又音版○钱氏曰土疆土也宇宇内也○传曰昄大也○苏氏曰章着也】亦孔之厚矣岂弟君子俾尔弥尔性百神尔主矣成王承文武之绪其土宇昄大而章着大则疆理混一章则法度修明亦甚厚而不可加矣岂可任非其人而败壊之乎惟得岂弟之贤而用之以弥益其徳性则百神歆飨之皆以汝为主矣有天下者祭百神社稷宗庙之主也
　　尔受命长矣【陈氏曰长累世已乆】茀禄尔康矣【茀音弗○笺曰茀福也】岂弟君子俾尔弥尔性纯嘏尔常矣【嘏音假○笺曰纯大也○苏氏曰嘏福也】尔受天命其传已乆福禄已安矣周以积累之乆而后兴故享之而安也然岂可任非其人而斵丧之乎惟得岂弟之贤而用之以弥益其徳性则大福尔可常享矣二章三章四章皆言弥性者谓此岂弟之贤闗君徳之涵养成就而非小有材者所能与也
　　有冯有翼【冯音凭○传曰冯依也翼辅翼也○苏氏曰在前则有马在侧则有翼】有孝有徳以引以翼【王氏曰以引引其前以翼翼其左右○刘氏曰引其君以当道予欲左右有民汝翼】岂弟君子四方为则【笺曰则法也】
　　冯翼孝徳之人即蔼蔼吉士也成王左右前后有可为冯依者有可为辅翼者有孝行者有贤徳者凡此诸贤王能有之以引导辅翼其身矣然必得岂弟之大贤以为四方之法而仪刑百辟也○説者多以四方为则非人臣之事遂以岂弟君子为斥成王然首章来游来歌便説不行吉甫万邦为宪申伯文武是宪山甫式是百辟嘉賔是则是效皆人臣事也【诗记曰贤者之行非一端必曰有孝有徳何也盖人主常与慈祥笃实之人处其所以兴起善端涵养徳性镇其躁而消其邪日改月化有不在言语之间者矣故宣王之在内者唯云张仲孝友而萧望之亦谓张敞材轻非师傅之器皆此意也】
