<!-- { "loadSidebar": true } -->
　　薄俗多知妻子之爱而忘兄弟之重故言尔于妻子好合和睦如鼓瑟琴其声相应然必兄弟翕合相聚然后其乐湛久也兄弟不相合而唯乐其妻子其乐浅矣
　　宜尔室家乐尔妻帑【音奴依字吐荡反经典通爲妻帑字○传曰帑子也】是究是图亶其然乎【传曰亶信也】
　　承上章之文言尔能与兄弟翕合则可以宜尔之室家乐尔之妻帑尔试穷究之图谋之庶几信吾之言乎盖必深长思之而后以吾言爲然也家室言妻帑所在妻帑即室家之人也○此诗専以死丧急难之事明兄弟恩义之至切虽朋友妻子皆不如兄弟之重八章之中勤拳反覆盖周公处兄弟之变其事虽已往而恳切哀伤之心其痛犹未定也诗中虽不言管蔡之事而闵管蔡之心恻然溢于言辞之表矣坡诗云周公与管蔡恨不茅三间此最说得周公之心出
　　常棣八章章四句
　　伐木燕朋友故旧也自天子至于庶人未有不须友以成者亲亲以睦友贤不弃不遗故旧则民德归厚矣后序之言无害于理而以说此诗则支离矣
　　伐木丁丁【陟耕反音近争○刘氏曰丁丁声相应也】鸟鸣嘤嘤【音婴○笺曰嘤嘤两鸟声也】出自幽谷【传曰幽深也】迁于乔木【传曰乔高也】嘤其鸣矣求其友声【笺曰迁处高木者呼其尚在深谷者】相彼鸟矣【相去声○笺曰相视也】犹求友声矧伊人矣【传曰矧况也】不求友生神之听之终和且平【程子曰和谓相好○今曰平谓不争】
　　兴也山中伐木其声丁丁然相应是与人共伐之有朋友之义焉鸟在木上闻伐木之声则嘤嘤然惊鸣而飞自深谷之中迁徙于他木之上其惊飞仓卒之际犹不忘其类作求其友之声喻朋友相求相援也视彼鸟之无知尚作求友之声况以人而不求友生乎神听闻之言吾侪相与爲友当终久相与和平也
　　伐木许许【音虎○朱氏曰许许众人共力之声淮南子云举大木者呼邪许盖举重劝力之歌也】酾酒有藇【酾音师藇徐之上浊○传曰以筐曰酾以薮曰湑藇美貎○防曰筐竹器也薮草也漉酒者或用筐或用草用草者用茅也僖四年左传云尔贡包茅不入王祭不供无以缩酒是也】既有肥羜【音纻除之上浊○传曰羜未成羊也○郭璞曰今俗呼五月羔爲羜】以速诸父【笺曰速召也○朱氏曰诸父朋友之同姓而尊者○传曰天子谓同姓诸侯诸侯谓同姓大夫皆曰父异姓则称舅○防曰礼记注云称之以父与舅亲亲之辞也长曰伯少曰叔天子称朝廷公卿则无文盖依诸侯之例】宁适不来微我弗顾【传曰微无也○笺曰顾念也】于粲洒埽【于如字旧音乌洒缌之上埽音噪○传曰粲鲜明貎】陈馈八簋【馈音匮簋音轨○簋解见权舆○曹氏曰八簋言其盛也正义以爲周官掌客云五等诸侯簋皆十二又公食大夫礼用六簋毛云天子八簋者据待族人设食之礼而言耳然序云朋友故旧何止族人此乃文王诗其事犹在商世周礼皆出于周公制作以后岂得拘以爲制哉】既有肥牡【防曰肥羜之牡】以速诸舅宁适不来防我有咎【传曰咎过也】上章以伐木共事爲朋友之义故下章每言伐木以题之言伐木者众人共力其声许许然有朋友相资之义也以筐酾酒而去其糟其酒藇然而美又有肥羜以召同姓朋友曰诸父者而燕乐之宁使彼适然有故而不来无使言我不顾念也于是粲然鲜明洒埽其室庭陈其饮食有八簋之盛又有肥牡以召异姓朋友曰诸舅而燕乐之宁使彼适然有故而不来无使我有过咎也
　　伐木于阪【音返○阪解见东门之墠】酾酒有衍【上去二音○今曰衍水溢也言酒之满】笾豆有践【解见伐柯】兄弟无远【上去二音○朱氏曰兄弟朋友之同侪者】民之失德干糇以愆【糇音侯字亦作糇○今曰糇干食也公刘乃裹糇粮王制干豆注云干谓腊之以爲豆实防云豆实非脯而云干者谓作醢及臡先干其肉腊音昔臡音泥】有酒湑我【湑须之上○传曰湑莤之也莤音缩○释文曰与左传缩酒同义谓以茅泲之而去其糟泲音济子礼反○今曰即毛氏上文以薮曰湑也】无酒酤我【酤郑音沽又音顾毛音户○笺曰酤买也○防曰论语酤酒市脯不食】坎坎鼓我【宛丘传曰坎坎击鼓声】蹲蹲舞我【蹲音逡○传曰蹲蹲舞貎】迨我暇矣【笺曰迨及也】饮此湑矣
　　酾酒有衍而满笾豆有践而成行列朋友同侪曰兄弟者无有防远皆使召之而与之燕也民之失德者不能厚朋友故旧之礼或因干糇之食不分于人以愆过此可爲戒故我命有司设燕者曰有酒则爲我以茅莤之无酒则爲我酤买之非必无酒设言纵使无酒犹当酤之笃于朋友不以有无爲辞也下文言饮此湑知不待酤也又令鼓人坎坎然爲我击鼓又令舞人蹲蹲然爲我兴舞今正及我闲暇矣与朋友饮此所湑之酒也当燕饮之时言此者见恩厚之意常存前此特未得暇耳示殷勤也○此言无酒设言之耳前汉食货志羲和鲁匡言承平之世酒酤在官和防便人非经意也一诗之内凡言我皆燕朋友者自我也曰微我有咎微我弗顾迨我暇矣及湑我酤我鼔我舞我皆同郑氏以爲族人陈王之恩则是臣答君之辞非君燕臣之辞矣君燕臣之乐歌但当述已待臣之意不当述其臣感已之辞也
　　伐木三章章十二句【毛氏六章六句今从刘氏每章首言伐木是也】
　　天保下报上也君能下下以成其政【今考下下本注俱去声韵注上字音暇降也自上而下也下字遐之上浊底也元在物下也然上浊读爲去声】臣能归美以报其上焉【笺曰下下读鹿鸣至伐木皆君所以下臣也臣亦归美于上以答其歌○苏氏曰人君以鹿鸣以下五诗宴其羣臣天保者岂以答是五诗于其燕也皆用之欤】
　　此报上之乐歌也谓答上篇五诗以相成也
　　天保定尔【笺曰保安也○朱氏曰尔指君也】亦孔之固【传曰固坚也】俾尔单厚【单郑音丹毛音亶○今曰俾尔犹卷阿言俾尔弥尔性○笺曰单尽也】何福不除【音筯○程子曰除有消去之义其受之也皆若消去而未尝有○朱氏曰除旧而生新也】俾尔多益【补传曰曰厚亦取厚下之意曰益亦取益下之意】以莫不庶【笺曰莫无也○传曰庶众也】
　　天下无德外之福故诗人祝君以福必本之以德言天安定尔位亦甚坚固矣使尔每事尽厚则何等福不消受也使尔多行利益则民物无不蕃庶也厚谓忠厚益谓利益于民损上益下则益矣损下益上则损矣民物蕃庶即君之大福也○此诗曰厚曰益曰谷皆以俾尔言之祝君之德也曰除曰庶曰宜曰兴曰增皆以无不莫不言之祝君之福也俾尔单厚则欲其每事皆厚俾尔多益则欲其每事皆益俾尔戬谷则欲其每事皆善谓有一之未厚未益未善则不足爲君德之全归美之中有责难者寓若尽以爲言福禄则全篇皆容悦之辞岂古者君臣相与之义邪凡诗人颂福多兼德言之
　　天保定尔俾尔戬谷【戬音剪○朱氏曰戬与剪同尽也谷善也言尽善云者犹其曰单厚多益也】罄无不宜【传曰罄尽也】受天百禄降尔遐福【传曰遐远也】维日不足
　　使尔尽善则无所不宜宜君宜王宜民宜人宜兄宜弟无所不顺也故能受天之百禄降尔以遐远之福满招损谦受益故福禄虽盛而不自止足所谓吉人爲善维日不足也
　　天保定尔以莫不兴如山如阜如冈如陵【释地曰高平曰陆大陆曰阜大阜曰陵】如川之方至以莫不增
　　上言福除矣庶矣宜矣此又欲其福之兴兴言兴盛也如山之高矣又复如山脊之冈则愈高矣如阜之大矣又复如大阜之陵则愈大矣此所谓兴也山阜冈陵犹有定体故又欲其福之增增言加益也川本源深流长而方至则又盛长之初其增不可量也
　　吉蠲爲饎【蠲音鹃饎音炽○传曰吉善也蠲洁也饎饮酒也】是用孝享【传曰享献也】禴祠烝尝【禴音药○防曰自殷以上则禴禘烝尝王制文也至周则去夏禘之名以春禴当之更名春曰祠○曹氏曰此诗云禴祠烝尝盖追作于成王世耳】于公先王【笺曰先公谓后稷至诸音筹又音舟○防曰文王时祭所及先公不过祖绀亚圉后稷而已言后稷至诸者广举先公之数不谓祭尽及先公也绀音赣○朱氏曰先王谓大王以下也文王时周未有曰先王者此诗非武王时作则或周公所更定者欤】君曰卜尔【今曰君即先公先王也○朱氏曰卜犹期也○钱氏曰前知也】万寿无疆
　　吉善蠲洁以爲酒食是用致其孝敬之心以献享之夏禴春祠冬烝秋尝以四时祭于先公先王也先公先王言其尔得万寿无穷之福此谓嘏辞也
　　神之吊矣【吊音的○传曰吊至也】诒尔多福【诒音移○传曰诒遗也遗音位】民之质矣【程子曰质实也】日用饮食羣黎百姓【笺曰黎众也○李氏曰羣黎百姓当以爲民】徧爲尔德
　　此章承上章祭祀言神以来至矣遗尔君以多福民皆质实矣智巧不生日用饮食而已故羣众百姓皆爲尔德淳质则近德机巧则近贼也上既曰民下复曰羣黎百姓申广言之见无一民之不爲尔德也德者民心之所自有而曰徧爲尔德者民因君而全其天则民心之天与君心之天更无差别故民之德皆君之德犹曰莫匪尔极也
　　如月之恒【音衡胡登反旧亦作縆古邓反今不从○今曰恒常也久也】如日之升如南山之寿【今曰终南山也考见秦终南】不骞不崩【骞音愆○传曰骞亏也】如松柏之茂无不尔或承
　　前既言其福兴矣增矣此又欲其永久日月南山松柏皆永久之物也然月盈则亏如月之恒欲其常盈而无亏也日中则昃如日之升言其方升而未昃也日月犹有亏昃又如终南山之寿不骞亏不倾坏则可谓坚固矣然人君之福非享之一身而已又如松柏之茂无不承其庇覆者则天地神山川羣臣百姓草木禽兽无不赖之○毛郑以恒爲上今考恒字无义唯絙字训索亦作縆音亘古邓反恒与絙其字与音义皆不同易恒卦止爲常久之义
　　天保六章章六句
　　采薇遣戍役也【笺曰戍守也】文王之时西有昆夷之患北有玁狁之难【玁狁音险允难去声○笺曰玁狁今匈奴也】以天子之命命将率【将去声率衰之去○笺曰天子殷王也】遣戍役以守衞中国故歌采薇以遣之出车以劳还【劳去声还音旋】杕杜以勤归也【杕音第○程子曰上能察其情则虽劳而不怨虽忧而能励矣○范氏曰予于采薇见先王以人道使人后世则牛羊而已矣】采薇出车杕杜诸诗周之所以兴也渐渐之石苕之华何草不黄诸诗周之所以衰也言遣戍役者主师众言之其实遣将率戍役同歌采薇并将率遣之故诗中兼言君子小人也三诗述其往返始终之辞大略相似但采薇是遣之之始预道其劳苦而因以勉之出车杕杜则述其已事之劳而慰之耳
　　采薇采薇【薇解见草虫○防曰二月时】薇亦作止【传曰作生也○钱氏曰起也薇始生也】曰归曰归亦莫止【莫音暮○笺曰莫晚也丁宁归期定其心也○莫解见唐蟋蟀○防曰出车云春日迟迟薄言还归则此戍役以明年之春始得归矣期云嵗莫莫实未归○钱氏曰嵗莫则念归人情之常】靡室靡家玁狁之故不遑启居【解见四牡不遑启处】玁狁之故
