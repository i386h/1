<!-- { "loadSidebar": true } -->
　　江汉之浒【音虎沈音许○笺曰浒水涯也○今曰江汉之浒指江北接淮南之地也】王命召虎式辟四方【辟音辟】彻我疆土匪疚匪棘【疚音救○笺曰疚病也急也】王国来极【笺曰极中也使来于王国受政教之中正】于疆于理【疆理解见信南山】至于南海【诗记曰淮夷在南故极其逺而言之曰至于南海】
　　三章述平赋也上章告成则淮夷平而四方无事矣古人伐叛讨贰之后则必去其苛政平其赋敛以慰民心故此章言彻法之事召虎既成功于江汉之浒王因命召虎由此地以开辟四方而施彻法于疆土武事仅定而即行疆理赋税之法疑于病民且疑于急迫矣宣王谓我非疚也非棘也盖什一天下之中正乃我周之定制欲天下皆于王国来取中焉耳召公宜往而疆之以正其疆界往而理之以分其土宜推而至于南海之逺淮夷在南故曰至于南海
　　王命召虎来旬来宣【来毛如字郑音赉旬音廵又音荀○传曰旬徧也○今曰桑柔其下侯旬传云隂均也此亦为均又易丰卦虽旬无咎注旬均也○苏氏曰宣布也】文武受命召公维翰无曰予小子召公是似【传曰似嗣也○笺曰女无减损曰我小子耳女之所为乃嗣女先祖召康公之功】肇敏戎公【肇音兆○诗记曰肇始也○传曰敏疾也公事也○笺曰戎犹汝也】用锡尔祉【音耻○释文曰祉福也】
　　四章述襃功锡祉也武功已成疆理已定故此章美召虎之功而锡命之言向者淮夷之民独不霑王化是不均也由淮夷之君壅遏而不宣也王之命召虎来此南方使旬均之而无外宣布之而无壅也昔文王武王受天命之时汝祖康公为翰榦之臣汝召虎无自谦曰我小子耳今汝之功乃足以继嗣康公我用此赐汝以福即下章所陈是也○旧説以为述康公之功以勉虎如此则与用锡尔祉及下章意不接续此诗武功已成当为美其克绍康公也
　　厘尔圭瓒【厘音离瓒才赞反○传曰厘赐也九命赐圭瓒秬鬯○疏曰赐汝以圭柄之玉瓒○解见旱麓】秬鬯一卣【秬鬯音巨畅卣酉由二音○秬鬯释草曰秬黒黍传曰鬯香草也筑煑合而郁之曰鬯○笺曰秬鬯黒黍酒也谓之鬯者芬香条鬯也○疏曰礼有郁鬯者筑郁金之草而煑之使之芬香条鬯毛言秬鬯者必和郁乃名鬯未和不为鬯郑以黒黍之酒自名为鬯不待和郁也春官鬯人注云秬鬯不和郁者是黒黍之酒即名鬯也郁人掌和郁鬯明鬯人所掌未和郁也故孙毓云郁是草名今之郁金煑以和酒者也鬯是酒名非草名笺説为长○卣释器曰彜卣罍器也卣中尊也○释曰孙炎云尊彜为上罍为下卣居中郭璞云不大不小者是在罍彜之间案礼图六彜为上受三斗六尊为中受五斗六罍为下受一斛春官郁人掌和郁鬯以实彛而陈之则鬯当在彜而此及尚书左传皆云秬鬯一卣者当祭之时乃在彜未祭则在卣赐时未祭故卣盛之】告于文人【传曰文人文德之人也○朱氏曰先祖之有文德者谓文王也又告于文人而锡之○今曰下云于岐周告先王之庙知文人为文王也】锡山土田于周受命【今曰此周当指丰也文王之庙在焉笺以为岐周疏申笺义以为岐周有别庙钱氏以为镐京今皆不从解见崧髙王饯于郿】自召祖命【曹氏曰自从也】虎拜稽首【稽音啓○今曰舜典禹拜稽首首至地也春官大祝辨九一曰稽首音拜○笺曰拜稽首者受王命策书也】天子万年【笺曰君恩无可以报谢者称言使君夀考而已】
　　五章述受赐报上之意也今赐汝圭柄之玉瓒副以秬鬯之酒以一卣尊盛之乃告于文德之人文王而赐之又赐之以山川又加益以土田令虎往丰邑以受命于文王之庙盖自乃祖康公已受此命美其世勲也虎受君恩祝君夀考而已
　　虎拜稽首对王休【笺曰对答也休美也○陈氏曰王之休命也】作召公考【笺曰作为也○传曰考成也】天子万夀明明天子令闻不已【闻音问】矢其文德【传曰矢施也】洽此四国【钱氏曰洽浃洽也】
　　六章申报上之意而纳君于德也对如傅说对天子之休命对谓答其命谓奉而行之也成者毁之对康公立大勲于王室而后嗣子孙不能继之则康公之功业将毁矣王称虎能继康公之功虎谓王命如此我不敢不勉期为康公之成谓不毁坠其功也于是祝君不徒得万年之夀愿君德明而益明其善誉垂于无穷惟施其文德以浃洽四方之国而用武之迹泯矣宣王方以武功襃虎而虎乃以文德勉宣王盖不矜己之功而纳君于德意度逺矣【朱氏曰言武功之不可恃亦所以戒之也】
　　江汉六章章八句
　　常武召穆公美宣王也有常德以立武事因以为戒然【朱氏曰诗中无常武字召穆公特名其篇盖有二义有常德以立武则可以武为常则不可此所以有美而有戒也○解頥新语曰召穆公之意谓德为可常武不可黩故先极言其用兵之盛以满其志卒章乃陈警戒之言故其言易入也昔之为词赋者或窃取其义而后人以曲终奏雅劝百讽一讥之是不知其得古诗之意也】此诗王亲征淮北之夷及徐方也召公既平淮南之夷未防淮北之夷复挟徐方以叛宣王于是亲征之王肃述毛以为王不亲行王基述郑以为王自亲行诗言有严天子王舒保作王奋厥武皆以王言之今从王基述郑为王亲征宣王愤挥天戈克淮服徐无不如意召公虑其狃胜而喜功也故因美而戒之伐淮有进厥虎臣仍执丑虏是战而胜也徐方畏威不战而服也
　　赫赫明明【今曰赫赫威严也明明光显也】王命卿士【卿士解见十月之交】南仲大祖【大音泰】大师皇父【父音甫○笺曰南仲文王时武臣也宣王之命卿士为大将也乃用其以南仲为大祖者今大师皇父是也命将必本其祖者因有世功于是尤显○疏曰十月之交皇父与此皇父得为一人或皇氏父字传世称之亦未可知也○李氏曰十月之交所称皇父疑是此诗皇父之后也○陈氏曰自冢宰而下谓之六卿大师而下谓之三公既曰王命卿士又曰大师皇父古者三公官不常有或以卿士之长者上行其事春秋之时所谓宰周公是也】整我六师以脩我戎既敬既戒惠此南国
　　首章述命元帅也赫赫然威严明明然光显者是宣王之命卿士为大将也所命之卿士言其世则以南仲为大祖言其官则大师言其人则皇父俾之整齐我六军之众以治我甲兵之事也南仲大祖世将也大师将尊也六师师众也着皇父其人贤也此王命所以威严光显有以服众望而重国势也又命之以师严器备当恭敬而临之戒惧而处之以惠南方之国淮夷徐戎挻乱南国皆被其祸宣王之师盖除暴以安民也
　　王谓尹氏【传曰尹氏掌命卿士○笺曰天子世大夫也○疏曰即内史也其职云凡命诸侯及孤卿大夫则策命之是也此时尹氏当是尹吉甫也吉甫为卿而兼内史】命程伯休父【传曰程伯休父始命为大司马○疏曰楚语云重黎世叙天地其在周程伯休父其后也当宣王时失其官守而为司马氏韦昭云程国伯爵休父名也案父宜是字而昭以为名未能审之】左右陈行【音航○笺曰行列也】戒我师旅率彼淮浦【音普○笺曰率循也○传曰浦涯也○説文曰水滨也】省此徐土【疏曰此徐当谓徐州之地未必即是春秋之世徐子之国何则春秋之世徐国甚小宣王之时非能背叛而使王亲征之六军并出则是强敌者也明非春秋徐国但不知于时之君何姓名耳】不留不处三事就緖【笺曰三农之事皆就其业○疏曰太宰九职三农生九谷注云三农原隰及平地○朱氏曰上中下农夫也○钱氏曰绪事端也就其绪不中辍】
　　次章述命副誓师以征淮徐也上命大师为元帅此命卿为司马以副之王谓内史尹吉甫曰汝当为策书命此程国之伯名休父者为大司马内史掌策命诸侯孤卿大夫司马大师掌其戒令也即言所命之意今军出之时使司马令其士众左右陈其行列戒勑我师旅曰往循淮之浦涯谓征淮夷也省察此徐之国土谓征徐方也不久留不停处以患苦其民使三农之事皆就其业不中辍也徐戎淮夷自伯禽就封之初同恶相济其来有素今又相挻而起为祸不浅故王亲征之也【曹氏曰传云师之所处荆棘生焉大军之后必有凶年故必不留不处然后三农得以就绪】
　　赫赫业业【今曰赫赫威严也业业考见云汉○传曰业业动也】有严天子【严郑如字毛上声】王舒保作【传曰舒徐也保安也○笺曰作行也】匪绍匪游【笺曰绍缓也】徐方绎骚【朱氏曰绎连络也骚扰动也】震惊徐方【笺曰震动也】如雷如霆【解见采芑】徐方震惊
　　三章述亲征之先声也言王师之行赫赫然威严业业然震动者是尊严之天子也王乃舒徐而安行依于军法日行三十里非绍缓也非遨游也进兵不急人自畏威徐方之人皆络绎骚动矣奋威武以震动惊惧于徐方如雷之声如霆之迅击而徐方之人莫不震动而惊惧矣必震惊之者使惧而服也宣王先征淮夷而后及徐方此兵行犹未及淮夷而徐方已震惊盖淮夷服属于徐举其大者言之也【陈氏曰徐大而淮夷小淮夷即徐州之夷而服属于徐曰徐方者兼徐淮而言之曰徐国者特言徐戎也】
　　王奋厥武【释文曰奋也】如震如怒进厥虎臣【朱氏曰进鼓而进之也】阚如虓虎【阚呼减反虓火交反○今曰阚声也○释文曰虓虎怒貌】铺敦淮濆【铺平声敦如字濆音汾○笺曰铺陈也○王氏曰敦厚也传曰濆涯也○疏曰濆谓厓岸状如坟墓】　仍执丑虏【传曰仍就也○疏曰丑众也虏者囚系之名为人虏获是屈服也】截彼淮浦【朱氏曰截然不可犯】王师之所
　　四章述征淮也宣王亲征淮浦奋其威武如雷之震如人之怒乃鼓而进其如虎之臣其声阚然如虓怒之虎乃陈敦厚之阵于淮水之濆涯师众则阵厚也就执其众虏之降服者截然整齐于彼淮浦之上是王师之所处也
　　王旅啴啴【音滩○朱氏曰啴啴众盛也○有考见四牡】如飞如翰【传曰疾如飞摰如翰○笺曰飞如鸟之飞翰其中豪俊也○疏曰挚击也翰是飞之疾者言其击物尤疾若鹰鹯之类】如江如汉【笺曰江汉以喻盛大也　今曰征淮北之夷不由江汉而言如江如汉者以江汉为九州之最大天下所共知犹谷风言泾以渭浊亦非土风也江汉常武之诗皆以江汉喻王师但江汉浮浮则喻盛大而不可御如江如汉则止喻盛大下言如川之流乃言不可御也】如山之苞【传曰苞本也○笺曰山本以喻不可惊动也　疏曰静则不可惊动】如川之流【笺曰川流以喻不可御也○疏曰动则不可御止】緜緜翼翼【李氏曰緜緜不可得而絶翼翼不可得而乱○陈氏曰緜緜无隙之可寻翼翼间整而不可乱○欧阳氏曰緜緜连属貌○翼翼考见采薇】不测不克濯征徐国【传曰濯大也】
　　五章述移师征徐也上既克淮浦此又进而伐徐王之师旅啴啴然众盛其行动之疾也如鸟之飞其赴敌之速也如挚之翰其军之众多也如江汉之广大其固守而不动则如山之基本其往战而不可御则如川之流逝緜緜然密不可得而絶翼翼然整不可得而乱不可测度不可克胜以此大征徐国言必胜也
　　王犹允塞【苏氏曰犹道也○笺曰允信也○朱氏曰塞充塞也】徐方既来【笺曰已来告服】徐方既同【疏曰与他国同服于王】天子之功四方既平徐方来庭【传曰来王庭也】徐方不囘【今曰回转也不囘谓既服而不复叛也】王曰还归【笺曰振旅也】
