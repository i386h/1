<!-- { "loadSidebar": true } -->
　　吉甫燕喜既多受祉【音耻○传曰祉福也○今曰即王之赏赐也】来归自镐【钱氏曰镐玁狁所侵之地非镐京之镐也○曹氏曰吉甫既至大原复往镐慰抚其民然后归】我行永久饮御诸友【饮音防○传曰御进也】炰鼈脍鲤【炰音庖字亦作炮脍音郐韵亦作鲙○今曰释文云合毛炙物曰炰楚词招魂胹鼈炮羔胹煑也鼈可煑不可炰今云炰鼈谓火熟之耳或古不同枚乗七发云鲜鲤之脍胹音而○说文曰脍细切肉也】侯谁在矣【传曰侯维也】张仲孝友【李廵曰张姓仲字○传曰善父母爲孝善兄弟爲友】
　　吉甫既伐玁狁而归王与之燕而喜乐又多受赏赐王所以燕之者以其来归自北方之镐其地遥逺我吉甫之行日月长久故饮之酒而进其同志诸友与俱饮以尽其欢其珍美之馔则以火熟其鼈又以鲤细切而脍之其吉甫诸友之中维谁在矣有张姓仲字其性孝友者在焉○孝友者德之本卷阿言吉士曰有孝有德宣王之时朝多贤臣张仲独以孝友称则必盛德之士也北伐之功系夷夏盛衰诗人羙其功而结以张仲孝友之辞盖有深意存焉岂非养君德者有其人乃攘夷复境之本欤美宣王北伐而以吉甫燕喜终之始终之辞也前日盛暑出师栖栖不遑所以有今日之燕喜也凯还饮至见宣王之成功也【范氏曰宣王使吉甫征伐而与张仲居朝所以辅其德也苟无孝友忠信之臣养君之心则虽征伐有功于外而不善之政将出于内朝廷心腹也戎夷四攴也故孝友之臣日纳王于善而敦厚之然后戎狄可攘而外患可除矣○王氏曰吉甫爲将于外而内无忠顺之臣与之同志者辅王耳目而廸其心则妨功害能之人至矣妨功害能之人至则若吉甫者其身之不阅何暇议胜敌哉】
　　六月六章章六句
　　采芑【音起】宣王南征也【防曰上言伐此云征便辞耳无义例也○陈氏曰南征北伐二诗皆系班师时作六月之辞廹采芑之辞缓六月似讨而定采芑似畏而服也】
　　薄言采芑【程子曰薄言发语辞○芣苢传曰采取也○今曰芑嘉谷也解见生民○李氏曰毛以薄言采芑爲菜丰水有芑爲草维糜维芑爲谷王氏皆以爲谷○补传曰新田菑亩中乡不应指菜盖以田亩善养嘉谷喻周家善养士卒也大雅云丰水有芑诗人于文武士皆以芑爲喻也】于彼新田【释地曰田二嵗曰新田○孙炎曰新成柔田也】于此菑亩【菑音缁○释地曰田一嵗曰菑○孙炎曰始灾杀其草木也○防曰臣工及易注皆同唯坊记注云二嵗田曰畬三嵗曰新田当是传写误也】方叔涖止【涖音利○传曰涖临也】其车三千师干之试【长乐刘氏曰师众也干盾也○程子曰师干犹今云兵甲也试肄习也○今曰讲武试其可用】方叔率止乗其四骐【解见小戎】四骐翼翼【钱氏曰翼翼整肃貌】路车有奭【兴之入字亦作赩○苏氏曰路车金路也以有奭言赤又巾车钩樊缨今有钩有膺知其爲金路○笺曰奭赤貌○今曰召康公之名音释与此音异】簟茀鱼服【茀音弗○簟茀解见齐载驱鱼服解见采薇】钩膺鞗革【鞗音条○防曰春官巾车注云钩娄颔之钩也金路无有钩亦以金爲之是钩用金在颔之饰也膺樊缨也在膺之饰惟有樊缨樊读如鞶带之鞶谓今马大带缨今马鞅金路其樊及缨以五采饰之而九成巾车云金路钩樊缨九就同姓以封或方叔爲同姓也方叔元老五官之长是上公也上公虽非同姓或有得乗金路矣音计○崧高防曰膺是马之胷前钩是器物以钩类之谓膺上有饰○鞗革解见蓼萧】
　　兴也厉王之乱天下荡荡如荒榛之地宣王经理弊坏之天下如耕垦荒榛之地以爲田故言取谷者于何处乎于彼二嵗之新田于此一嵗之菑亩皆新垦之地也喻宣王取民爲兵随其所取皆新抚之民也既用民爲兵乃命方叔爲将而临之其车有三千乗侈言兵车之盛也天子六军不过千乗不必实有三千乗也师众干盾皆阅试之知其可用于是方叔乃率其士卒而行以南征蛮荆自乗四骐之马其马翼翼然甚整肃所驾路车之饰奭然而赤盖金路也不乗革路者以革路临战所乗此时受命以未至战时也其金路之车以竹簟爲蔽茀其车所载有鱼兽之皮以爲矢服其马有娄颔之金钩其马胷膺有樊与缨之饰谓之膺又以鞗皮爲辔首而垂之○兵车一乗甲士三人步卒七十二人又二十五人将重车在后三千乗则甲士九千步卒二十一万六千将重车七万五千人通三十万人矣天子六军出于六乡万二千五百人爲军六军止七万五千人无三千乗之数孔氏谓羡卒尽起王氏谓合诸侯之师要之诗人之辞不可泥名数以求之其车三千极言其兵车之盛耳况兵有先声后实项羽兵四万号百万岂一一如其数哉朱氏谓孔氏王氏以文害辞其说是也
　　薄言采芑于彼新田于此中乡【苏氏曰中乡民居在焉故其田尤治】方叔涖止其车三千旂旐央央【解见出车】方叔率止约軝错衡【軝音祁○传曰軝长毂之軝也朱而约之○防曰说文云軝长毂也毂则谓之軝兵车乗车其毂长于田车是爲长毂也言朱而约之谓以朱色纒束车毂以爲饰盖以皮纒之而上加以朱漆也考工记轮人云容毂必直陈篆必正注云容者冶毂爲之形容也篆毂约也错杂也杂物在衡是有文饰】八鸾玱玱【音跄韵亦作锵○朱氏曰铃在镳曰鸾马口两旁各一四马故八也○传曰玱玱声也】服其命服朱芾斯皇【芾音弗○传曰黄朱芾也皇犹煌煌也○斯下笺曰天子纯朱诸侯黄朱○斯干防曰芾从裳色祭时服纁裳故芾用朱赤朱深于赤对文则朱赤深浅散则皆谓之朱芾也○赤芾详解见曹人】有玱葱珩【音衡○传曰玱珩声也葱苍也三命皆葱珩○防曰三命至九命皆葱珩非谓方叔唯三命也】军行建其旂旐央央然鲜明方叔率士卒而行乃乗金车以皮纒约其軝毂有错杂文采之衡也车行则八鸾玱玱然有声也其身服其受王命之服有黄朱之芾皇然鲜明也又有苍玉之珩其声玱然也方叔尝伐玁狁威名素着又贵谋贱战以王师临小丑故雍容闲暇如此也【曹氏曰芾与佩皆非军中之服路以金路则非戎路马有和鸾则非戎马所以然者盖方叔克壮其犹如呉起将战不带劔诸葛武侯临阵不亲戎服羊祜轻裘缓带而盛着威名杜预身不跨马而自能制胜故诗人咏其车服之美而已】
　　鴥彼飞隼【鴥音聿隼音笋○晨风传曰鴥疾飞貌○曰隼鹘也鹞属也○笺曰急疾之鸟也○释鸟曰鹰隼丑其飞也翚○舍人曰谓隼鹞之属翚翚其飞疾羽声也○山隂陆氏曰鹞属也今鹰之搏噬不能无失独隼爲有准或曰即今所呼爲鹘者】其飞戾天【传曰戾至也】亦集爰止方叔涖止其车三千师干之试方叔率止钲人伐鼔【钲音征○防曰周礼有镯铙铎无钲也说文云钲铙也似铃柄中上下通然则钲即铙也说文又云镯钲也铙也则铙镯相类俱得以钲名之故鼔人注云镯钲也形如小钟是镯亦名钲也镯似小钟铙似铃是有大小之异耳凡军进退皆鼔动钲止非临阵独然此文在陈师鞠旅之上是未战时事也镯音浊铙音譊○董氏曰周官云鸣铙且却闻钲而止则钲铙二物也但司马有镯铎铙而不言钲故前世疑之崔灵恩集注谓征人伐鼔则勇于战也今诗谓陈师鞠旅则未战矣安待钲人爲击鼔使进哉就如此则亦乱于军制矣○笺曰钲也鼓也各有人焉互言之耳】陈师鞠旅【鞠音菊○传曰鞠告也○笺曰二千五百人爲师五百人爲旅师旅互言之】显允方叔伐鼓渊渊【王氏曰渊渊深也师众则鼓远鼓逺则声深】振旅阗阗【音田○防曰古者春教振旅秋教治兵以戎是大事又三年一教隐五年左传云三年而治兵入而振旅是征伐之时出军至对陈用治兵礼战止至还归用振旅法名异而礼同也释文云出而治兵尚威武也入而振旅反尊卑也孙炎云出则防贱在前贵勇力也入则尊老在前复常法也长防出入先后不同而云礼一者坐作进退如一也○今曰阗阗众盛也犹今人言骈阗也】
　　鴥然而疾飞者彼隼鹘也其飞能高至天亦集于所止之地喻武勇之士能深入敌阵者皆集于此矣于是钲人则鸣钲以静之鼓人则击鼓以动之言士听节制也钲人伐鼓互言之也又陈布其师鞠告其旅誓众而告之以赏罚使用命也此显明允信之方叔既以誓众于是进师其伐鼓之声渊渊然深也方誓师伐鼓以往即言振旅盖蛮夷望风畏服不待战也全师而归故阗阗然众盛也○陆玑说隼云齐人谓之击征又谓之题肩或谓之雀鹰春化爲布谷者玑说鸤鸠亦云如此则隼即鸤鸠矣然说鸤鸠不言是隼说隼不言是鸤鸠盖误矣隼非鸤鸠也
　　蠢尔蛮荆【传曰蠢动也蛮荆荆州之蛮也○程子曰蠢者动而无知之貌】大邦爲雠【朱氏曰大邦犹言中国也】方叔元老【传曰元大也】克壮其犹【笺曰犹谋也】方叔率止执讯获丑【讯音信○解见出车】戎车啴啴【音滩○朱氏曰啴啴众盛也○啴啴有考见崧高】啴啴焞焞【音推挽之推又他屯反○传曰焞焞盛也】如霆如雷【释天曰疾雷爲霆○郭璞曰雷之急疾者谓之霹雳】显允方叔征伐玁狁蛮荆来威蠢动无知者荆州之蛮乃与中国爲怨雠方叔爲国大老能壮其谋不以力胜乃率其士众执讯获丑献功而归讯谓魁首之可问者丑谓徙党之降服者其兵车啴啴然众焞焞然盛其威如迅击之霆如发声之雷言却敌师还而不困惫也显明允信之方叔尝与吉甫同伐玁狁威名已着是以蛮荆闻其名而皆来畏服也出车不战亦言执讯获丑此诗亦不战而言之也○或以克壮其犹爲勇决之意今考方叔南征服其命服有玱葱珩其从容闲暇如此卒使蛮荆闻风畏服不战而屈之非取其老而勇决若矍铄翁之爲也易大壮注壮者威盛彊猛之名诗人之意正谓少年轻俊之人往往以勇力求胜未能深谋远虑唯方叔老成故能尚谋不尚战以谋爲壮不以力爲壮也六月之诗事势急廹采芑之诗辞气雍容盖北伐则四夷交侵初用兵也南征则北方已服中国麤定方叔乗北伐之威以临蛮荆也下篇车攻则中兴之功成矣
　　采芑四章章十二句
　　车攻宣王复古也宣王能内脩政事外攘夷狄复文武之竟土【竟音境】脩车马备器械复【扶又反】防诸侯于东都【笺曰东都王城也】因田猎而选车徒焉【选上声○朱氏曰此诗所赋自脩车马备器械以下其脩政事攘夷狄则前乎此矣东都洛邑也周公营之而成王防诸侯焉】
　　我车既攻【传曰攻坚也】我马既同【传曰同齐也宗庙齐毫尚纯也戎事齐力尚彊也田猎齐足尚疾也】四牡庞庞【音聋○传曰庞庞充实也】驾言徂东【传曰东洛邑也】宣王中兴爲东都之防诗人喜于复见威仪之盛故铺张扬厉以见喜谈乐道之意上三章皆言脩车马备器械之事我宣王之车既坚致矣马既齐力矣四牡皆庞庞而充实将驾之以往东都也言初发车徒而往东都未言所爲之事也
　　田车既好【防曰田车田猎之车】四牡孔阜【程子曰阜肥壮也】东有甫草【传曰甫大也○防曰广大之草可以田猎】驾言行狩
