<!-- { "loadSidebar": true } -->
　　四牡騑騑【音非○传曰騑騑行不止之貎】周道倭迟【倭音威○诗记曰使臣初发自周道以往○传曰倭迟回远之貎】岂不怀归王事靡盬【音古○李氏曰王事者公事也○解见唐鸨羽】我心伤悲
　　使臣既还文王燕飨以劳之而歌是诗焉述其在途之情而设爲使臣自道之辞若曰我乘四牡騑騑然行而不止由岐周之道而往他国倭迟然回远我岂不思归乎特以王事不可以不坚固不敢狥私以废公是以我心自伤悲耳所悲之事谓念父母也下章言之○文王未尝称王而言王事者诸侯受天子之命以治其国西伯受天子之命以统诸侯使臣往来皆王事也【朱氏曰爲臣者奔走王事特以尽其职分之当爲何敢自以爲劳哉然君之心则不以是而自安也臣劳于事而不自言君探其情而代之言上下之间可谓各尽其道矣○传曰思归者私恩也靡盬者公义也伤悲者情思也○笺曰无私恩非孝子也无公义非忠臣也君子不以私害公不以家事辞王事○范氏曰臣之事君也必先公而后私君之劳臣也必先恩而后义】
　　四牡騑騑啴啴骆马【啴音滩骆音洛○传曰啴啴喘息之貌白马黒鬛曰骆○啴啴考见崧高○山隂陆氏曰今之骆马最耐劳】岂不怀归王事靡盬不遑啓处【音杼○释言曰啓跪也○释曰庄子云擎跽曲拳说文云跽长跪也跽音起○传曰处居也○项氏曰古者席地故有跪有坐跪即起身居则坐也孝经居吾语汝坐而有所敬则跪○今曰跪者双膝着地而直身也坐者双膝着地而坐也○李氏曰大意爲不暇居处之义】
　　骆马耐劳苦今以劳之故犹啴啴然喘息人劳可知矣
　　翩翩者鵻【翩音篇鵻音追○朱氏曰翩翩飞貌鵻俗字也当作隹凡鸟之短尾者皆隹属○曰鵻鹁鸠也即郯子祝鸠氏司徒也鵻一鸟而十四名鵻也隹其也鹁鸠也祝鸠也鳺鴀也防鸠也鹍鸠也楚鸠也鳻鸠也荆鸠也乳鸠也鵴鸠也鸠也防鸠也隹其亦作鵻骐鳺鴀音孚浮亦作夫不防音浮鹍音昆鳻音汾鵴音菊音役防音葵○左传注曰祝鸠孝故主教民○陆玑曰如小鸠○山隂陆氏曰壹宿之鸟鸠性慈孝慤谨故听声考详篇云雀声毒鸠声慈念鸤鸠性壹而慈祝鸠性壹而孝鵻鸟之短尾总名也】载飞载下【笺曰载则也】集于苞栩【音许○曰栩柞也栎也杼也解见唐鸨羽】王事靡盬不遑将父【传曰将养也】
　　兴也设爲使臣之言谓在途之时思念父母因见孝鸟鹁鸠其飞貌翩翩然或飞或下集止于丛生之栩木鹁鸠性壹飞止不离常处故得遂其孝养我以王事不可不坚固行役无常处不暇将养其父鹁鸠之不如也
　　翩翩者鵻载飞载止集于苞杞【音起○曰杞枸杞也一名枸檵枸音苟檵音计○今曰本草有枸杞一名仙人杖一名西王母杖山谷有显圣寺庭枸杞诗云养成九节杖持献西王母天随子又言常食杞菊东坡有后杞菊赋即此杞也其根名地骨其茎榦三五尺作丛春作羮茹防苦相传蓬莱县南丘村多枸杞髙者一二丈】王事靡盬不遑将母
　　诗有三杞将仲子无折我树杞栁属也有台南山有杞湛露在彼杞山木也此诗集于苞杞雅杕杜北山言采其杞四月隰有杞桋枸杞也
　　驾彼四骆载骤骎骎【骤愁之去骎音侵○释文曰骤马步疾也○今曰走马曰驰不驰而步疾爲骤○钱氏曰骎骎马前进貌】岂不怀归是用作歌将母来谂【音审○笺曰谂告也○疏曰左传云辛伯谂周桓公】
　　设爲使臣之言谓我驾彼四骆疾步而骤骎骎然前进岂不念亲而怀归乎所以作此歌诗以养母之情来告于君也此诗本君令作之以劳使臣非使臣所作然五章皆设爲使臣自述之辞故末章托言使臣作此诗以来告盖臣有此劳苦之情不敢自言君探其情而代之言示君之知其涉苦以劳之也独言将母承上章之文也
　　四牡五章章五句
　　皇皇者华君遣使臣也【李氏曰先遣而后劳则皇皇者华当在四牡之前盖三百篇之本末多有颠倒者如载驰衞懿公之诗乃在于文公之后清人郑文公之诗乃在于突忽之前葛藟平王之诗乃在于桓王之后皇皇者华君遣使臣之诗乃在于四牡之后而豳风之破斧乃在于东山之后虽其颠倒如此亦非诗之本意也○诗记曰作是诗以遣使臣在文王时至于周公制礼作乐之后凡遣使臣无不用是诗以遣之也】送之以礼乐【曹氏曰燕以遣之所谓礼也歌以乐之所谓乐也】言远而有光华也【疏曰光显其君常不辱命于彼○欧阳氏曰称美其能将君命爲国光华于外尔○程子曰天子遣使四方以观省风俗采察善恶访问疾苦宣道化于天下下国蒙被声教是以光华】
　　遣使以礼乐归又劳之体羣臣也
　　皇皇者华【传曰皇皇犹煌煌也○疏曰草木之华】于彼原隰【释地曰广平曰原下湿曰隰○今考释地云高平曰陆传于原陆皆曰高平当以释地爲正】駪駪征夫【駪音莘○传曰駪駪众多之貌○笺曰征夫众行夫也○李氏曰使臣之属也】每懐靡及【今曰懐念也】
　　兴也使臣还则劳之遣则勉之言皇皇然光明者草木之华于彼原隰之间犹使臣能将命爲国光华于远近也駪駪然众多之行人皆敏于赴功每念不及于事唯恐不逮也征夫如此使臣可知遣使之初预道其忠勤以勉其能然也【曹氏曰说者以爲使臣被君之光宠以出远近高下皆有光华此爲使臣之辞则可以爲君遣之之辞则不可】
　　我马维驹【音俱解见汉广】六辔如濡【音需○笺曰如濡言鲜泽也○李氏曰羔裘如濡】载驰载驱周爰咨诹【沮之平○欧阳氏曰周徧也○笺曰爰于也○释诂曰诹谋也○程子曰采察求访使臣之职○范氏曰王者遣使于四方教之以咨诹善道将以广聪明也】
　　所乘之马维驹在手之六辔其鲜泽如水沾湿之乘是车马驰驱疾行当周徧其所而询问之以广人君之耳目亦勉之也诹谋度询皆访问之意不必分咨事咨难之类
　　我马维骐【骐解见小戎】六辔如丝【李氏曰如丝言调直也】载驰载驱周爰咨谋
　　我马维骆【骆解见四牡】六辔沃若【说文曰沃灌溉也○补传曰沃润泽也○今曰犹如濡也】载驰载驱周爰咨度【音铎】
　　我马维骃【音因○传曰隂白杂毛曰骃○骃详解见駉】六辔既均【传曰均调也】载驰载驱周爰咨询【音荀】
　　皇皇者华五章章四句
　　常棣【音弟】燕兄弟也闵管蔡之失道故作常棣焉【疏曰左传富辰云昔周公吊二叔之不咸故封建亲戚以藩屏周召穆公思周徳之不类故紏合宗族于成周而作诗曰常棣之华鄂不韡韡外传云周文公之诗曰兄弟阋于墙外御其侮则此诗自是周公所作但召穆公虎见厉王之时兄弟恩疏重歌此周公所作之诗以规之耳故郑答赵商云凡赋诗者或造篇或诵古○朱氏曰文武之际固有燕兄弟之诗矣周公以管蔡之爲乱也故制作之际更爲是诗委曲致意以申兄弟之好盖燕兄弟者文武之政而闵管蔡者周公之心也夫燕兄弟之诗当极其和乐以笃兄弟之好而此诗専言死防急难之事其志切其词哀盖处兄弟之变孟子所谓其兄闗弓而射之则已垂涕泣而道之之义也文武燕兄弟之诗虽不可见然意其词气和平必异于此故序者以闵管蔡之失道发之】
　　读此诗知后序亦有不可废者矣
　　常棣之华【曰常棣也玉李也○释木曰唐棣栘常棣棣栘音移○舍人曰唐棣一名栘常棣也一名棣○郭璞曰今关西有棣子如樱桃可食○程子曰今玉李也华鄂相承甚力○李氏曰何彼秾矣言唐棣之华与论语所举偏其反而则尔雅所谓栘也此常棣与采薇言维常之华则尔雅所谓棣也】鄂不韡韡【鄂音谔韡音伟○笺曰承华者曰鄂疏曰鄂比于弟华比于兄○钱氏曰鄂与蕚同○传曰韡韡光明也】凡今之人【范氏曰言举世之人也】莫如兄弟
　　兴也玉李其华繁宻其鄂岂不韡韡然光明乎华以覆鄂鄂以承华华鄂相承覆而光明犹兄弟相承覆而荣显也凡今之人与我交接者皆莫如兄弟之至亲也凡今之人总言下文朋友妻子也○一章发端姑言兄弟之常而辞气抑之间已有感叹不尽之意其斯周公之心乎
　　死丧之威【传曰威畏也】兄弟孔怀【传曰懐思也】原隰裒矣【裒薄侯反○传曰裒聚也○王氏曰不得保其常居患难之时也】兄弟求矣
　　一章以华鄂相辉喻兄弟之求显姑以安乐之时言之既而断以凡人皆不如兄弟则安乐之时未足以见其情之切至于是二章以下皆以死丧急难之事验之死丧可畏怖之事他人未必相念维兄弟甚相思念也方困穷流离羣聚于原野之时维兄弟则相求以相依也【诗记曰防其所亲而亲其所防此失其本心者也故此诗反覆言朋友之不如兄弟盖示之以亲防之分使之反循其本也本心既得则由亲及防秩然有序兄弟之亲既笃而朋友之义亦厚矣初非薄于朋友也苟杂施而不孙虽曰厚于朋友如无源之水朝满夕除胡可保哉】
　　脊令在原【令音零○曰脊令雪姑也○释鸟曰防鸰雝渠○郭璞曰雀属也飞则鸣行则摇○陆玑曰大如鷃雀长脚长尾尖喙背上青灰色腹下白颈下黒如连钱故杜阳人谓之连钱鷃音晏○山隂陆氏曰义训云防鸰钱母物相感志云俗呼雪姑其色苍白似雪鸣则天当大雪极爲验矣○程子曰言防鸰首尾相应兄弟急难之际其相应如是也】兄弟急难【如字又去声】每有良朋况也永叹【平声又去声○传曰况兹也】
　　脊令飞则鸣行则摇在原者是其行时也非在原不见其行故以在原言之脊令行而在原则摇其身首尾相应如兄弟急难相救也世以手足喻兄弟亦谓如左右手之相救一体同气天性自然至亲至切之喻也每犹凡也当急难之时凡有良朋于此长叹而已未必能相救也【李氏曰林回云彼以利合此以天属也夫以利合者廹穷祸患害相弃也以天属者廹穷祸患害相収也】○小宛取义在于飞则鸣故曰题彼脊令载飞载鸣此诗取义在于行则摇故曰脊令在原程子以爲脊令首尾相应是也郑氏以爲水鸟宜在水中在原则失其常处故飞鸣以求其类非也今雪姑非水中之鸟若失其常处而飞鸣以求其类凡鸟皆然何独脊令哉
　　兄弟防于墙【防许歴反○传曰防狠也】外御其务【如字读者又音侮○今曰御止也务犹事也笺曰训诲也】每有良朋烝也无戎【曹氏曰烝众也○传曰戎相也相去声】兄弟或不相得鬬狠于墙内非令兄弟也然有他人来侵侮之则同心以外御爲务不以小忿而败亲也当他人侵侮之时良朋虽众然无相助者言兄弟之不令者犹胜朋友之良者也【朱氏曰此章正爲管蔡启商之事而发以明兄弟恩情之笃也】
　　丧乱既平既安且宁虽有兄弟不如友生
　　情义之轻重当于死生患难之时观之若丧乱既平安宁无事之时则以爲兄弟不如友生矣何不于死丧患难之时观之乎○或谓友生约我以礼义兄弟所不如非此诗重兄弟之意或曰及其安宁乃谓兄弟不如友生可乎文意不顺
　　傧尔笾豆【傧音鬓○传曰傧陈也】饮酒之饫【饫之去声○苏氏曰饫餍也】兄弟既具和乐且孺【乐音洛○程子曰孺亲慕之义小儿亲慕父母谓之孺子】
　　生患难之时惟兄弟义重则平安之时不可忘兄弟也宜燕兄弟以亲睦之傧陈尔之笾豆饮酒至于餍饫兄弟具集和乐而相亲慕也
　　妻子好合【好去声】如鼔瑟琴兄弟既翕【传曰翕合也】和乐且湛【音耽○鹿鸣传曰湛乐之久也】
