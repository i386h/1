<!-- { "loadSidebar": true } -->
　　匪风发兮【钱氏曰发风大起也○今曰俗呼大风爲风发○陈氏曰迟烈也】匪车偈兮【偈音挈广韵音桀传曰掲疾驱也○陈氏曰轩轾不定○张子曰人之不安常如在风中车上】顾瞻周道【笺曰廻首曰顾○朱氏曰周道适周之路也】中心怛兮【怛都逹反○传曰怛伤也】此桧国之人忧及祸难言非风之大作也非车之疾驱也我廻首反顾昔日周道之盛心自伤怛也言生于乱世非风非车自如风中车上之不得安伤今而思古也晋王尼暮宿车上常叹曰沧海横流处处不安以车上不安喻世之乱也○旧説匪风非有道之风匪车非有道之车今不从
　　匪风飘兮【飘音标本注符遥反又必摇反从又音】匪车嘌兮【嘌音漂批骄反○朱氏曰嘌摇不安之貌】顾瞻周道中心吊兮【传曰吊伤也】
　　今考释天云扶摇谓之猋孙云廻风从下上曰猋郭云防风从下上此诗言风之防当音标与猋同音也释天又云廻风爲飘与猋同音义别盖廻风谓之飘其廻风自下而上则谓之猋
　　谁能亨鱼【亨音烹○传曰烹鱼烦则碎治民烦则散】溉之釡鬵【溉音槩鬵音寻○传曰溉涤也○疏曰鬵是甑非釡类亨鱼用釡不用甑双举者以其俱是食器故连言耳○张子曰溉沃之使水多也氷寛则鱼不壊政亦务寛○钱氏曰亨鱼者涤其釡鬵而巳无事烦碎】谁将西归【笺曰桧在周之东故言西归】怀之好音【陈氏曰怀安也○今曰好音犹好语也】
　　治民若亨小鲜谁能亨鱼而溉涤其釡鬵乎谁将西归镐京而安我以好音乎言唯周道平易人若归之是好消息将有平治之望也匪风作于夷厉之时周犹都镐故言西归
　　匪风三章章四句










　　诗缉卷十四
　　钦定四库全书
　　诗缉卷十五
　　宋　严粲　撰
　　曹　　　　国风
　　【谱曰曹者禹贡兖州陶丘之北地名周武王既定天下封弟叔振铎于曹今济隂定陶是也其封域在雷夏荷泽之野昔尧尝游成阳死而葬焉舜渔于雷泽民俗始化其遗风厚重多君子务稼穑薄衣食以致蓄积夹于鲁卫之间又寡于患难末时富而无教乃更骄侈十一世当周惠王时政衰昭公好奢而任小人曹之变风始作】蜉蝣【音浮由】刺奢也昭公国小而迫【疏曰昭公班僖公夷子】无法以自守【陈氏曰有法则俭无法则奢】好奢而任小人【好去声○陈氏曰俭则寡欲寡欲则小人无所投奢则多欲多欲则小人得以中其欲而自售小人得志则其国家必有危亡之祸而彼致祸之人亦且立而观之耳因而挻之耳孰与图其难而共其忧哉○李氏曰小人事君必逄君以奢侈君既奢侈骄恣则举国将惟我所爲此小人之志也是以好奢者其所任必小人○补传曰蜉蝣之诗不及小人序诸诗者以其将无依知其所用皆小人故不足恃】将无所依焉【曰曹昭公诗惠王时】
　　奢则国必大犹不堪况小而迫乎刺奢而言衣裳楚楚举一端耳
　　蜉蝣之羽【范光曰蜉蝣粪中蝎虫○释虫曰蜉蝣渠畧○郭璞曰似蛣蜣身狭而长有角黄黑色丛生粪土中朝生暮死猪好噉之蛣音诘○陆玑曰大如指长三四寸甲下有翅能飞夏日隂雨时地中出今人烧炙噉之美于蝉也】衣裳楚楚【传曰楚楚鲜明貌○今曰楚楚犹今言济楚也宾之初筵言笾豆有楚同】心之忧矣于我归处【音杵○诗记曰葢欲如楚尹申亥舍灵王于家之爲也】兴也蜉蝣小虫虽其羽鲜明而朝生夕死不乆也犹昭公小国之君虽整饰其衣裳楚楚然鲜明而迫于大国亦不能乆也我心忧其然若其危亡而无所依其于我归处乎见当时在位无一可倚仗者盖惨然以亡国爲忧矣【补传曰不必言小人意自见于言外也】
　　蜉蝣之翼采采衣服【程子曰采采华饰也】心之忧矣于我归息蜉蝣掘阅【疏曰此虫土里化生掘地而出○今曰更阅谓升腾变化也】麻衣如雪【笺曰麻衣深衣也○疏曰诸侯之礼夕深衣○传曰如雪言鲜洁】心之忧矣于我归説【归税○笺曰舍息也】
　　蜉蝣三章章四句
　　候人刺近小人也共公逺君子而好近小人焉【共音恭逺去声○疏曰共公襄昭公班子今曰曹其公诗襄王时】
　　彼候人兮【传曰候人道路送迎宾客者○疏曰夏官候人上士六人下士十有二人徒百有二十人身何戈祋谓候人之属非候人之官长也】何戈与祋【何河之上浊祋音对○传曰何掲也○疏曰掲担掲也○诗记曰曲礼疏云戈钩矛防也如防而横安刃但头不向上爲钩也直刃长八寸横刃长六寸接柄处长四寸并广二寸冬官戈柲六尺有六寸注柲犹柄也柲音秘○传曰祋殳也殳音殊○殳解见卫伯兮】彼其之子【其音记】三百赤芾【音弗○今曰芾字当作韨古字通也蔽膝之韨从韦黼黻之黻从黹○采菽笺曰芾太古蔽膝之象也冕服谓之芾其他服谓之韠以韦爲之○采菽笺曰古者佃渔而食因衣其皮先之蔽前后之蔽后后王易之以布帛而犹存其蔽前者重古道不忘本也士服爵弁以韎韐配之则服毛者以芾配之故知冕服谓之芾芾韠俱是蔽膝之象其制则同但尊祭服异其名耳○传曰一命緼芾黝珩再命赤芾黝珩三命赤芾葱珩大夫以上赤芾乗轩緼音温赤黄之色黝音酉黑色○疏曰玉藻説韠之制云下广二尺上广一尺长三尺其颈五寸肩革带博二寸芾之形制亦同于韠别言之则祭服谓之芾他服谓之韠一命至葱珩皆玉藻文】
　　彼贤人爲候人之属掌道路送迎宾客何掲其戈与祋供劳贱之事彼小人乃有三百人皆服赤色之芾何爲者也曹蕞尔国而小人众多如此君子何所容乎晋文公入曹数之以不用僖负羁而乘轩者三百人诗即史也【事见左传僖二十八年○李子曰一小人用事犹不可况于三百乎】
　　维鹈在梁【鹈音题○郭璞曰鹈鹕也好羣飞沈水食鱼故名洿泽俗呼之爲淘河鹕音胡○陆玑曰鹈形似鹗而大其鸣自呼喙长尺余直而广口中正赤颔下胡大如数升囊若小泽中有鱼便羣共抒水满其胡而弃之令水竭尽鱼在陆地乃共食之故曰淘河喙虚秽反○山隂陆氏曰鱼不畏鹈鹕】不濡其翼彼其之子不称其服【称去声】
　　兴也鹈鹕当入水中食鱼今乃在鱼梁之上窃人之鱼以食未尝濡湿其翼如小人居髙位窃禄不称其服也
　　维鹈在梁不濡其咮【音昼○传曰咮喙也】彼其之子不遂其媾【沟之去○曹氏曰遂终也○今曰屯封匪宼婚媾言好合也○补传曰小人见利而争先利尽而交疎】赤芾三百小人以利合者暂焉耳岂能终遂其好合哉必自相攻也
　　荟兮蔚兮【荟煨之去蔚音畏○程子曰荟蔚草木鬰茂之状】南山朝隮【曹氏曰隮升也】婉兮娈兮【传曰婉少貌娈好貌】季女斯饥
　　荟然蔚然草木盛多樵者朝升于南山之上而采之婉娈然少好季女不妄从人幽居而饥喻小人肆志趋利于上君子守道而困穷于下也
　　候人四章章四句
　　鸤鸠【鸤音尸】刺不壹也在位无君子用心之不壹也【今曰曹共公诗襄王时】
　　鸤鸠在桑【曰鸤鸠布谷也即郯子所谓鸤鸠氏司空也鸤鸠平均故爲司空平水土○释鸟曰鸤鸠鴶鵴音吉菊亦作秸鞠秸音戛○郭璞曰今布谷也江东呼获谷方言云戴胜○陆玑曰一名击谷　一名桑鸠仲春鹰所化爲鸠也或谓之题肩齐人谓之击正○山隂陆氏曰一名抟黍江东呼爲郭公冯衍逐妇书云口如布谷言其多声也○李氏曰今乃鸲鹆也○旧説凡十一名李氏与旧説异姑兼存之】其子七兮【今曰但谓鸤鸠于其子使之各得养无使偏而已不必以爲朝从上而下暮从下而上也】淑人君子其仪一兮其仪一兮心如结兮
　　兴也鸤鸠养子平均如一喻古人用心之一也盖善人君子其仪有常而专一由其心如物之结言坚固也○此诗以鸤鸠均养起兴刺爲政之不均而言威仪带弁何也盖夫人容貌服饰之间皆可以觇其心之所存其心平则见于起居动作之间皆有常度曾子所贵乎道者三皆以验其中之所养非徒曰容貌顔色辞气而巳也都人士衣服不贰从容有常以齐其民与此诗之意同
　　鸤鸠在桑其子在梅淑人君子其带伊丝其带伊丝【笺曰伊丝谓大带也大带用素丝有杂色饰马】其弁伊骐【音其○传曰弁皮弁也骐骐文也○疏曰知此是皮弁者周以韦弁以即戎冠弁以从禽弁绖又是吊凶之事且不得与丝带相配唯皮弁是视朝之常服马之青黒色谓之骐此字从马则弁色如骐马之文也绖音迭】
　　鸤鸠常在桑其子或飞在梅或飞在棘或飞在榛子无常处而母不离于桑以有常待之也其带以丝爲之其弁则有骐文有常服也【苏氏曰从其在梅则失其在棘从其在棘则失其在榛是故居一以待之而无不及者○李氏曰若母无常处则其子不知所在其服有常见其心之一也】
　　鸤鸠在桑其子在棘【曰棘酸枣也解见邶凯风】淑人君子其仪不忒【朱氏曰差忒也】其仪不忒正是四国
　　其心一故其仪不差忒可以正四方之国矣
　　鸤鸠在桑其子在榛【榛解见邶简兮】淑人君子正是国人正是国人胡不万年
　　四方之逺犹且观而象之况国人乎思古人不可复见曰何不使之万年寿考乎
　　鸤鸠四章章六句
　　下泉思治也曹人疾共公侵刻下民不得其所忧而思明王贤伯也【今曰曹共公诗襄王时】
　　诗言田莱多荒以见民之不得其所序推原其故以爲其君侵刻之所致也郑褰裳思大国之见正盖齐桓未霸也【郑忽出奔在鲁桓十一年岁在庚辰齐桓始霸在鲁庄十五年岁在壬寅】曹共之时晋文霸业方盛襄王命之爲侯伯下泉顾思明王贤伯何邪曹固可罪而文于曹虐矣执其君分其田以私憾故【观骈胁事见僖二十三年】将甘心焉仅以货免文寜能帖曹乎下泉愧木矣【诗记曰程氏易剥上九传曰诸阳消剥已尽独有上九一爻尚存如硕大之果不见食将有复生之理上九亦变则纯隂矣然阳无可尽之理变于上则生于下无间可容息也隂道极盛之时其乱可知乱极则自当思治故众心愿戴于君子君子得舆也诗匪风下泉所以居变风之终也○陈氏曰乱极而不治变柩而不正则天理灭矣圣人于变风之极则系之以思治之诗以示循环之理以言乱之可治变之可正也○诗记曰匪风下泉皆思周道之诗然匪风作于东迁之前此一时也下泉作于齐桓之后此又一时也】
　　洌彼下泉【洌音列○今曰列旁三防者从水也清也洁也旁二防者从冰也寒也易井冽寒泉食爲洁当从水此洌彼下泉及大东有洌氿泉传皆训寒则当从冰今字乃从水当爲凊也与大东有冽氿泉异也○传曰下泉食爲洁当从水】浸彼苞稂【郎梁二音○王氏曰苞丛生也○传曰稂童梁也○疏曰禾之秀而不实者○曹氏曰田业多荒可知】忾我寤叹【忾音慨○笺曰忾叹息之意也】念彼周京
　　泉源深逺则流清今洌然而清者是下流之泉也泉流自上而下可以及物宜其灌良苗也今其所浸乃丛生之稂稂莠之盛见田野荒芜民不得其所也曹人忾然寤觉而叹思念周京厌乱而思治也○匪风思周而宣王中兴下泉思周而周不复兴无其人也
　　洌彼下泉浸彼苞萧【曰萧香蒿也牛尾蒿也解见蓼萧】忾我寤叹念彼京周【疏曰周京与京周京师一也因异章而变文耳】
　　苞萧苞蓍言田之间野草丛密也
　　洌彼下泉浸彼苞蓍【音尸○朱氏曰蓍筮草也○陆玑曰似苹萧青　色科　生】忾我寤叹念彼京师
