<!-- { "loadSidebar": true } -->
　　首章以仲山甫比申伯也诗人之意谓申伯佐宣王中兴闗国家之运则其生必不凡故设为神异之辞言崧然而髙竦者岳也其山骏大极至于天维此岳降其神灵以生仲山甫及申伯也当时仲山甫为相申伯亚于山甫此诗为美申伯而以山甫并言盖谓申伯与山甫伯仲间耳借山甫以大申伯也维此申伯及山甫皆为周室之翰榦四国则于以蕃蔽其患难四方则于以宣布其徳泽盖山甫兼总内外之任而申伯则专主蕃宣之职也○此诗首章主申甫而言谓申甫之生必有所自来故推原于岳降以尊之非申甫实为岳神也○旧説谓姜氏之先主四岳之祀岳神福兴其子孙则执着于岳降之文以辞害意矣此诗言岳降申甫犹烝民言天生仲山甫耳郑氏注礼既以甫为山甫而牋诗乃以甫为甫侯自为异义且申伯光辅中兴而逺取周道始衰之甫侯以匹之非所以褒申伯也盖泥岳神福四岳之子孙谓申甫皆姜姓耳或者疑甫为字申为国则名称不类故以申甫皆为国不知古人文辞难以例拘舜典称稷契稷以官契以名汉称绛灌绛以封邑灌以姓皆不类也
　　亹亹申伯【笺曰亹亹勉也○李氏曰按史记周本纪申者乃侯爵也以其为方伯故谓申伯○今曰方伯者一州之牧】王纉之事【纉音纂○笺曰纉继也○李氏曰王纉继之以事如北门政事一埤益我】于邑于谢【王氏曰国之所都亦曰邑○传曰谢周之南国也○防曰申伯先受封于申国本近谢今命为州牧故改邑于谢○今曰西汉地理志申国在南阳宛县后汉地理志谢城在南阳阳县东北百里申谢其地相近】南国是式【防曰南国谓谢旁诸国式则为一州之牧】王命召伯【传曰召公也○防曰以常武之序知召伯是召穆公也王肃云召公为司空主缮治案黍苗序云卿士不能行召伯之职然则营筑城郭召伯所主】定申伯之宅登是南邦【钱氏曰登升也自卿士为牧伯故曰登】世执其功【传曰功事也】
　　次章述封谢也申伯亹亹然勉于职故王继之以事其任益重也往邑谓去京师而就国邑也往谢指其邑之所在也先虚言之后实言之也申伯为一州之牧使南国有所法式王于是命司空召穆公先营谢邑以定申伯之居申伯元为诸侯今为州牧于谢是升此南邦也世世执守其功长为牧也○诗人之辞多以一事分两节言之如载脂载舝止是脂舝一事耳今言载脂则谓涂脂于舝言载舝则谓设舝于车是剥是菹止是以为菹一事耳今言是剥则谓以刀削言是菹则谓淹为菹于周于京止言周京一事耳今言于周则指国言于京则指国所都之地此于邑于谢语势正与于周于京同牋以上于为往下于为于今不从
　　王命申伯式是南邦因是谢人以作尔庸【笺曰庸功也】王命召伯彻申伯土田【李氏曰彻什一之法也公刘迁于豳邑而彻田为粮今申伯之改邑于谢亦必彻其土田○钱氏曰厉王后彻法渐壊故使召伯正之】王命傅御【钱氏曰王命申伯传相及治事之官】迁其私人【传曰私人家臣也○钱氏曰迁谓礼遣之】
　　三章申上章营谢之事也王又告申伯以改邑之意云我欲使汝为法于此南邦今因此谢邑之人而为国以起尔之功言尊显之也召公于时犹尚未王又命召伯云汝往谢邑凡申伯土田以彻法定其税赋十取其一王又命申伯傅相及治事之官迁其家臣而资遣其行也
　　申伯之功召伯是营有俶其城【俶音触○王氏曰俶始也○钱氏曰始作之也】寝庙既成既成藐藐【释文亡角反○钱氏曰藐藐髙广貎】王锡申伯四牡蹻蹻【音臄○传曰蹻蹻壮貎○今曰本训举足行髙故为壮貎】钩膺濯濯【钩膺解见采芑○防曰案巾车金路钩樊缨九就同姓以封申伯异姓而得此赐者以其命为侯伯故得车如上公樊读作鞶○钱氏曰濯濯鲜明也】
　　四章述召伯既营谢及王锡遣申伯也申伯城谢之事乃召伯所营始作其城郭又作寝与庙以定其人神所处此寝庙既成矣既成之貎藐藐然髙广也王将遣申伯乃赐以四牡之马蹻蹻然强壮又赐以马娄颔之金钩及在马膺前之樊缨皆濯濯然鲜明也
　　王遣申伯路车乗马【乗去声○传曰乗马四马也】我图尔居莫如南土锡尔介圭【防曰毛以为栢圭九寸郑以为圭长尺二寸谓之介○诗记曰介圭在周官虽天子所服韩奕云以其介圭入觐于王则当时诸侯之瑞圭盖介之为言大也诗人恃美大其圭而称之非周官之介圭也】以作尔寳【传曰寳瑞也○防曰毛以为瑞谓所执之玉郑以介圭非诸侯所执故以为寳】往近王舅【近音记○传曰近已也○笺曰近辞也○防曰如彼己之已也下云王之元舅知姜氏生宣王】南土是保【笺曰保守也】
　　五章申述锡遣之事也王遣申伯之国赐之以路车即上文钩膺金路也赐以一乗之马即上文四马蹻蹻也申伯以异姓受金路异恩也故侈君之赐而申复言之也王因告申伯我谋尔之所居无如南土之最善又特赐汝以大圭为汝所执之瑞申伯侯爵当赐信圭七寸耳称介圭亦侈君赐而美大言之也寳玉以分同姓申伯以异姓受赐亦异恩也王又命之曰往已王舅当于南土是保守也○旧説以上赐四牡钩膺是私恩此又以正礼赐之按周礼巾车金路有钩本以封同姓申伯以异姓受此赐侈矣乃止为私恩名器无乃防乎此诗多申复之辞既曰王命召伯定申伯之宅又曰申伯之功召伯是营既曰南国是式又曰式是南邦既曰于邑于谢又曰因是谢人以作尔庸既曰王命召伯彻申伯土田又曰王命召伯彻申伯土疆既曰谢于诚归又曰既入于谢既曰登是南邦世执其功又曰南土是保既曰四牡蹻蹻钩膺濯濯又曰路车乗马此诗每事申言之寓丁宁郑重之意自是一体难以一一穿凿分别也
　　申伯信迈【笺曰迈行也】王饯于郿【饯音贱郿音眉又音媚○笺曰饯送行饮酒也○防曰郿于汉属右扶风在镐京之西也申在镐京之东南自镐适申涂不经郿】申伯还南【还音旋】谢于诚归王命召伯彻申伯土疆以峙其粻【峙音齿粻音张○钱氏曰峙犹聚也】式遄其行【遄市专反○笺曰遄速也】
　　六章述申伯往谢也申伯于是信行矣郿在镐京之西申在镐京之东自镐适申涂不经郿时王至丰册命申伯于文王之庙故行饯送之礼于郿申伯北就王命于岐周乃旋反而南行其于谢邑诚然归之矣言信迈诚归盖申伯志在王室宣王恩隆元舅人疑其未必往谢故言信迈诚归谓果然成行也前此申伯未之时王已豫命召伯以彻法税其疆土预峙具其粮食令自京至国无缺乏用是以速申伯之行使在道不留滞也○郿丰皆在镐京之西其地相近王命申伯为州牧改邑于谢必册命于文王之庙故告庙毕而饮饯于郿也祭统云赐爵禄必于太庙召诏王朝歩自周则至于丰注云文王之庙在丰命诸侯必至丰告庙于周受命亦丰庙也郿即董卓所筑郿坞【汉志音媚】
　　申伯畨畨【音波畨书作番音义同○曹氏曰秦誓云番番良士孔安国以番番为勇武貎然下文以仡仡勇夫为所不欲则不当以番番为勇武盖耆艾之状也○今曰秦誓以旅力既愆为畨畨则为耆艾可知也】既入于谢徒御啴啴【音滩○傅曰徒行者御车者○朱氏曰啴啴众盛也○考见四牡】周邦咸喜【苏氏曰周人也】戎有良翰【笺曰戎犹汝也翰榦也】不显申伯【传曰不显显也】王之元舅文武是宪【笺曰宪表也言为文武之表式】
　　七章述申伯至谢此方送行而豫道其事也申伯畨畨然耆艾既已入于谢邑其徒行者御车者啴啴然众盛普天王土侯国皆周邦也南方诸国喜得良牧于是相庆曰汝有良翰蔽矣州牧得人诸国皆頼之也申伯为南国所悦如此岂不光显乎申伯为王之长舅文人武人皆以为表宪言其文武足法也
　　申伯之徳柔惠且直【防曰柔惠安顺也】揉此万邦【揉柔之去声又上声○钱氏曰揉谓柔伏之○曹氏曰汉公孙云揉曲木者不累日顔师古注云揉谓矫而立之也盖柔曲而使之直耳○防曰周无万邦因古有万国举大数耳】闻于四国【闻音问】吉甫作诵【笺曰诗者工师乐人诵之以为乐曲】其诗孔硕【笺曰硕大也】其风肆好【苏氏曰肆极也】以赠申伯【笺曰赠送也】
　　八章言作诗送行也臣道以柔顺为体然必贵乎正直所以为全美万邦若有不服之国申伯为牧能揉之使顺其声誉闻达于四方今我作是工师之诵其诗之辞甚大其风足以感动人之善心又极其好以此赠申伯之行也所言王室依頼诸侯表式皆天下安危之大计是其诗之大也美其功以勉之是其风之好也【王氏曰吉甫作此诗以赠申伯而序以为美宣王则王之美于是乎在盖唐史臣賛裴度云非度破贼之难也任度之为难也申伯信贤矣任申伯者岂不贤乎】
　　崧髙八章章八句
　　烝民尹吉甫美宣王也任贤使能周室中兴焉【中去声○防曰大宰八统三曰进贤四曰使能注云贤有善行者也能多材艺者也是贤能相对为小别散则皆相通也此不言任用山甫者见王所使任非独一人而已故言贤能以广之】
　　宣王命仲山甫筑城于齐而吉甫作诗以送之也
　　天生烝民【传曰烝众也】有物有则【传曰物事也则法也】民之秉彛【音夷○笺曰秉执也○传曰彛常也】好是懿徳【好去声○传曰懿美也】天监有周【笺曰监视也】昭假于下【假音格○笺曰假至也】保兹天子生仲山甫【传曰仲山甫樊侯也○防曰言仲山甫是樊国之君爵为侯而字仲山甫也周语称樊仲山甫諌宣王韦昭云食采于樊僖二十五年左传説晋文公纳定襄王王赐之樊邑则樊在东都之畿内也杜预云经传不见畿内之囻称侯者天子不以此爵赐畿内也如预之言畿内本无侯爵传言樊侯不知何所案据】
　　首章言天生仲山甫也天生众民具形而有物禀性而有则则即帝则也以其具于吾身与生俱生不可逾越故谓之则如有耳目则有聪明有父子则有慈孝皆天理之不可逾也民皆秉此常性故皆好此懿徳于均禀同赋之中而有贤者独钟气之粹焉是有闗于国家盛衰之数而非偶然也今天视有周之徳昭明假至于下故保佑此宣王而生仲山甫之贤以辅佐其中兴之功也有周总一代言之天子指宣王也言由先世积徳之乆故天眷宣王为生贤佐也孔子闲居举维岳降神生甫及申曰此文王之徳也谓文武之徳施及后世故天生申甫以佐中兴与此诗意同此诗欲美山甫故谓山甫天实生之若所禀独厚于人者要之仲山甫能勿丧耳【杨氏曰近取诸身百骸九窍达之于君臣父子兄弟夫妇朋友皆物也而各有则焉视聴言动必由于礼一身之则也为君而止于仁为臣而止于敬为子而止于孝为父而止于慈此君臣父子之则也夫妇有别长防有序朋友有信此夫妇长防朋友之则也皆天理之常也民秉其常则莫不好徳所谓惟皇上帝降衷于下民者如此其生仲山甫也亦若是而已矣】
　　仲山甫之徳柔嘉维则【笺曰嘉美也】令仪令色【笺曰令善也】小心翼翼【笺曰翼翼然恭敬】古训是式【笺曰古训先王之遗典也】威仪是力【苏氏曰力勉也】天子是若【传曰若顺也】明命使赋【传曰赋布也】
