<!-- { "loadSidebar": true } -->
　　嗟嗟烈祖【补传曰言烈祖而云嗟嗟以简朴故也若周颂则言于穆于皇乃近于文矣○笺曰功烈之祖成汤○今曰那衎我烈祖亦成汤】有秩斯祜【音户○传曰秩常也○苏氏曰秩秩无穷之福○笺曰祜福也】申锡无疆【传曰申重也】及尔斯所【笺曰及女之此所女中宗也言承汤之业能兴之也○朱氏曰斯所犹言此处也○今曰及犹与也犹生甫及申之及】既载清酤【音户○传曰酤酒也】赉我思成【传曰赉赐也○思成解见那】亦有和羮【笺曰和羮者五味调腥熟得节○疏曰昭二十年左传晏子云和如羹焉水火醯醢盐梅以烹鱼肉燀之以薪宰夫和之齐之以味济其不及以泄其过君子食之以平其心君臣亦然故曰亦有和羮既戒既平燀阐展二音齐音剂又如字○曹氏曰铏羮也○诗故曰祭之物备矣其曰和羮则合众味而成者惟羮为然】既戒既平【朱氏曰戒宿戒也平平和也○诗记曰仪礼载祭祀燕享者毎始言羮定盖以羮熟为节然后行礼定即戒平之谓也此所谓既载清酤亦有和羮皆言祭之始也】鬷假无言【鬷音椶假郑音格毛如字○传曰鬷总也○笺曰假至也○今曰鸟四海来假】时靡有争绥我眉寿黄耉无疆约軧错衡【軧音祁○解见采芑】八鸾鸧鸧【音锵○笺曰鸾在镳四马则八鸾鸧鸧声和也○八鸾解见采芑○防曰郑于秦风驷铁之笺云置鸾于镳异于乗车礼记云鸾在衡则郑以乗车之鸾必在衡而此云鸾在镳者以鸾之所在经无正文而殷周或异故从旧説以为在镳以示不敢质也】以假以享我受命溥将【苏氏曰溥且大也○欧阳氏曰我时王受天命溥将】自天降康【笺曰下平安之福】丰年穰穰【如羊反○执竞传曰穰穰众也○疏曰穰穰毎物丰多也○朱氏曰天降以丰年黍稷之多使得以祭也】来假来飨【欧阳氏曰上云以享者谓诸侯来助致享于神也下云来飨者谓神来至而歆飨也】降福无疆顾予烝尝汤孙之将【疏曰中宗之飨此祭由汤之功故本言之虽中宗之子孙亦是汤逺孙故亦得言汤孙也】
　　嗟乎我烈祖成汤有秩秩之常福以申锡后人之无穷也时祀中宗故以此所指中宗故及尔中宗者谓汤创之中宗兴之商祚乆长皆汤及尔中宗为之故以中宗配创造所以大中宗之功也今我祀中宗之时既载清酒于樽以酌献故神明赐我所思而成之谓其来格也亦有和羮其事既戒谨而不茍其味既和平而适宜执事之臣总至而无哗又不交侵其职位以有纷争所以神明安我以眉寿黄耉之福也诸侯来助祭者其车以皮纒约其軧又有文错之衡其八鸾之声鸧鸧然和以此格神以此献神我时王受天命广大天降以康安之福使丰年黍稷之多穰穰然也年丰则民安故以年丰为降康亦谓之康年也以格神而神来格以享神而神来飨降以无穷之福也今省顾烝尝之祭无所不致其谨者乃汤孙之所将奉辞与那颂同而意各有所主那美汤此诗美中宗谓汤之子孙世世奉烝尝之祭者以中宗中兴之功也
　　烈祖一章二十二句
　　鸟祀髙宗也【笺曰髙宗殷王武丁中宗孙之孙也有鸣雉之异又惧而脩德殷道复兴故亦表显之号为髙宗云防曰祀髙宗之乐歌也】
　　此诗祀髙宗而先述祖德谓其能中兴不坠先烈也
　　天命鸟【传曰鸟鳦也鳦音乙○李氏日燕也其色黑故谓之鸟】降而生商【传曰春分鸟降汤之先祖有娀氏女简狄祈于郊禖而生契故本其为天所命以鸟至而生焉○笺曰契有功封商○防曰记其祈福之时美其得天之命故言天命鸟使下生商也鸟之来非从天至而谓之降者重之若自天来然】宅殷土芒芒【笺曰汤始居亳之殷地而受命国日益以广大疏曰殷是亳地之小别○传曰芒芒大貌】古帝命武汤【笺曰有威武之徳者成汤】正域彼四方【今曰以四方为疆域】方命厥后【鲜于氏曰随其所在之方而命羣后也○朱氏曰方命厥后四方诸侯无不受命也】奄有九有【传曰九有九州也○笺曰覆有九州为之主也】商之先后【疏曰先后成汤也】受命不殆【疏曰殆危也】在武丁孙子【传曰武丁髙宗也○疏曰毛以为汤受天命所以不至危殆者在武丁善为人之孙子也】武丁孙子武王靡不胜【毛音升郑音去声○疏曰毛以为武丁善为人之孙子行其武德之王道无所不胜任之也】龙旂十乘【去声○龙旂解见出车○笺曰十乘者二王后八州之大国○疏曰八州大国谓州牧也】大糦是承【糦音炽○笺曰糦黍稷也○李氏曰武丁中兴诸侯莫不助祭于京师】邦畿千里【传曰畿疆也】维民所止【曽氏曰人于其所归赴则止焉商之盛时邦畿千里民所归之也】肇域彼四海【疏曰肇当训为始王肃云殷道衰四夷来侵至髙宗然后始复以四海为境域也○朱氏曰言王畿之内民之所止不过千里而其封域则极乎四海之广也】四海来假【音格○笺曰假至也】来假祁祁【笺曰祁祁众多也】景员维河【员毛音圆郑音云○传曰景大也员均也○朱氏曰河商所都如盘庚民不肯涉河以迁即此河也景员维河则以诸侯辐凑而至于河也】殷受命咸宜百禄是何【河之上浊○传曰何任也○笺曰谓担负天之多福】
　　契母简狄于春分鸟至之日祈于髙禖而生契故推本言之谓殷之兴非人所能为也乃天命此鸟使下而生此商国契封于商其后因之以为一代有天下之号言生商谓生契也契封于商而商因以兴是生契所以生商也其后子孙遂居亳之殷地国土芒芒然广大谓汤也始居亳殷也古者上帝命其威武之汤令其正域于四方谓以四方为界域天下一统也汤承帝之命乃随其方以施命令于诸侯遂覆有九州即所谓域彼四方也以四方为界域则九州在其中矣天命汤以四方为域汤能命其诸侯而奄有九有成天意也先后即成汤成汤之兴天实命之其后中微天命几危矣武丁能振起之故言成汤所受天命不至于危殆者在武丁能为人之孙子尽继述之义也又言武丁所以能为人之孙子者以有威武之王徳无所不胜任故当时诸侯服从皆来助祭有建龙旂者十乗于祭之时有大黍稷之食诸侯奉承而进之也十乘举诸侯之尊者言之谓二王后及八州之牧也邦畿之内地方千里维是民之所安止也言民志定也汤本以四方为域今言始以四海为域者殷道中微侯国有畔者故疆土非先王之旧至髙宗中兴始复之也京师诸夏之根本王畿之内人心安定则四海之大皆在统理之内故四海皆来朝觐其至也祁祁然而多河都有广大均平之象诸侯辐凑则京师气象盛大于是总美殷家前后相承受天之命无有不宜能负何天之百福谓成汤至髙宗也○或以武丁孙子为武丁之孙子然子孙祀其先王而夸言已之武徳义未为安况武丁之后无显王乎○今考自汤至盘庚五迁汤迁亳仲丁迁嚣河亶甲居相祖乙迁耿盘庚又迁亳亳嚣皆在河南相耿皆在河北自盘庚之后传三世至武丁又传四世至庚丁凡八世皆居亳庚丁之子武乙始去亳徙河北此诗所言河正指亳也亳有三蒙为北亳谷熟为南亳偃师为西亳汤自南亳迁西亳盘庚所迁即西亳偃师是也
　　鸟一章二十二句
　　长发大禘也【禘音第○疏曰大禘之乐歌也○王氏曰雝序以为禘大祖周无四时之禘故也今曰大禘则商有四时之禘故也四时之禘为小则禘其祖之所自出为大○横渠张氏曰禘其祖之所自出则禘喾○吕氏曰古者天子诸侯三年防毕皆合先祖之神而享之以生时有庆集之懽死应备合食之礼故时祭之外复为禘祫也虞夏商皆以间岁为之周则五年而再盛祭】
　　濬哲维商【濬音峻○传曰濬深也○李氏曰犹书所谓濬哲文明也惟其徳之深故不溺于褊浅惟其徳之明故不至于昏塞商之先世皆有深智之徳】长发其祥【笺曰长犹乆也乆发见其祯祥矣】洪水芒芒【传曰洪大也】禹敷下土【吕氏书说曰禹先分布九州之土地规画既定然后用工】方外大国是疆【传曰诸夏为外○疏曰对京师为外也疆谓弼成五服之时也诗言商兴所由止须言契而已乃述禹敷下上者以契禹俱事帝尧皆有大功故将欲论契先言洪水也】幅陨既长【幅音福陨音圆徐音云○传曰幅广也陨均也○疏曰幅如布帛之广也禹平治水土中国既广平且长也】有娀方将【娀音菘○传曰有娀契母也将大也○疏曰有娀契母之姓妇人以姓为字○笺曰禹敷下土之时有娀氏之国亦始广大】帝立子生商【今曰子女也大明大邦有子○疏曰天为之生立其子而使之生商谓天上祐契使贤而生有商国也】
　　有深濬明哲之徳者维我商家也乆发见其兴王之祥矣时未兴王其祥先见也盖自洪水芒芒禹分布下土而治之其方外诸夏之大国皆画其疆界各正其守使中国广大均平而且长逺当此之时契母有娀氏之国方大而天为之立其子简狄使之生商商者一代有天下之号生商谓生契也契封于商而商因以兴是生契所以生商也此非祥之乆发见乎
　　王桓拨【传曰王契也拨治也○疏曰国语云王勤商十四世而兴王为契明矣国语又云我先王后稷又曰我先王不窋是其为王之祖非追号为王也○欧阳氏曰书称格王宁王盖古人往往以美称加王尔者深微之谓也老氏言之又是矣不必为黑也○苏氏曰桓武也】受小国是逹受大国是逹【王氏曰受小国是逹受大国是逹者随所受大小能逹其道也逹与在邦必逹同意】率履不越【王氏曰循行无所逾也○钱氏曰不越于道】遂视既发相土烈烈【相去声○传曰相上契孙也烈烈威也】海外有截【笺曰截整齐也相土居夏后之世承契之业入为王官之伯出长诸侯其威武之盛烈烈然○疏曰相土止为一国之君而已不得威行海外今云海外有截故知入为王官之伯出长诸侯也僖四年左传管仲说太公为王官之伯云五侯九伯汝实征之以夹辅周室是王官之伯分主东西得征其所职之方分主东西则威加一靣而已而云四海者不知所主何方故緫举四海言之截然整齐谓守其所职不敢内侵外畔也王肃云相土在夏为司马之职掌征伐也说春秋者亦以太公为司马之官与郑异】
　　王尊契之称者称其徳之深微也契桓武而能拨治受小国大国皆能逹其道无徃不宜循行于道无所逾越从容中道也斯民遂视效之而发发矣契之孙相土入为王官之伯出长诸侯其威武之盛烈烈然海外率服截然整齐
　　帝命不违【苏氏曰达去也】至于汤齐【苏氏曰至汤而王业成与天命防焉】汤降不迟【传曰不迟言疾也○苏氏曰汤之所以自降下者甚敏而不迟】圣敬日跻【传曰跻升也○李氏曰汤能降已不迟故徳日进】昭假迟迟【假毛音格郑音暇】上帝是祗【笺曰祗敬也】帝命式于九围【传曰九围九州也○李氏曰帝命之为法于天下也】
　　商自契以来天命所向未尝去之然自汤而后与天齐谓王业至此而成天命至此而集天人适相符合也汤之谦抑所以自降下者甚敏而不迟故圣敬之徳日以跻升也敬为圣人之敬言至诚也日跻言至诚无息也徳日新又日新是圣敬日跻之实即文王之纯亦不已也其昭格于天迟迟甚缓言汤无心于得天付之悠悠也汤无所觊幸故唯上帝是敬其诚专一然天自命之以为法于天下使为王也
