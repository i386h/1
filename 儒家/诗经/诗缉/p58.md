<!-- { "loadSidebar": true } -->
　　伯氏吹壎【音暄】仲氏吹篪【音池○笺曰伯仲喻兄弟也○传曰土曰壎竹曰篪○疏曰春官小师职作埙古今字异耳注云埙烧土为之大如鴈卵郑司农云埙六孔释乐云大埙谓之嘂音呌孙炎云音大如呌呼也郭璞云大如鹅子锐上平底形似秤锤小者如鸡子释乐又云大篪谓之沂郭璞云篪以竹为之长尺四寸围三寸一孔上出径三分横吹之小者尺二寸即引广雅云八孔小师注郑司农云篪七孔葢不数其上出者故七也世本云暴辛公作埙苏成公作篪谯周古史考云古有埙篪尚矣周幽王时暴辛公善埙苏成公善篪世本之谬信如周言其云苏公暴公所善亦未知所出】及尔如贯【笺曰如物之在绳索之贯也○苏氏曰如贯弁贯珠皆以绳结之】谅不我知【朱氏曰谅诚也】出此三物【传曰三物豕犬鸡也民不相信则盟诅之○疏曰隠十一年左传云郑伯使卒出豭行出犬鸡以诅射颖考叔者豭即豕也司盟云盟万民之犯命者诅其不信者是不相信有盟诅之法也盟大而诅小皆杀牲挿血告誓明神后若背违令神加其祸使民畏而不敢犯襄十一年左传季武子将作三军盟诸僖闳诅诸五父之衢定六年既逐阳虎及三桓盟于周社盟国人于毫社诅诸五父之衢豭音加俗作豭行音航父音甫】以诅尔斯【诅侧助反】
　　六章乃直以义责之也我始与汝义同兄弟兄吹壎而弟吹篪言唱和以相应也势相次比如物在绳索之贯言聨事合治也汝岂诚不我知而谮我汝若不谮我则出犬豕鸡三物以盟诅要之于神可也苏公之义直矣
　　为鬼为蜮【或域二音○传曰蜮短狐也○疏曰洪范五行传云蜮如鼈三足生于南越南越妇人多滛故其地多蜮滛女惑乱之气所生也陆玑疏云一名射影江淮水皆有之人在岸上影见水中投人影则杀人故曰射影南人将入水先以瓦石投水中令水浊然后入或曰含沙射人皮肌其疮如疥是也】则不可得有腼面目【腼音腆○传曰腼姡也姡音活○疏曰孙炎云腼与姡皆面见人之貌也○李氏曰后世用此句者以为愧耻非也】视人罔极作此好歌以极反侧【疏曰反侧者飜覆不正直之意】
　　末章峻辞责之不复含隠也言鬼无形而祸人蜮潜伏沙中射人之影汝若是鬼是蜮则我不得而见汝汝亦人耳腼然以面目与我相视无穷极汝之谮我何顔见我乎我与汝同僚有夙昔之好而汝反覆倾侧如此故我作此歌以究极汝反侧之情状也暴公无所逃责矣
　　何人斯八章章六句
　　巷伯刺幽王也寺人伤于防故作是诗也【苏氏曰巷伯即寺人是也○曹氏曰周官寺人王之正内五人掌王之内人及女宫之戒令注云寺之言侍也正内路寝也侍王于路寝之内葢奄人也巷永巷也内人之所居伯长也其官为寺人而职长永巷故寺人而称巷伯焉】
　　萋兮斐兮【萋音妻斐音匪○传曰萋斐文章相错也○曺氏曰萋如卉木萋止之萋斐如斐然成章之斐】成是贝锦【传曰贝锦锦文也○笺曰文如余泉余蚳之贝文也蚳音遅○疏曰释鱼说贝文状云余蚳黄白文余泉白黄文李廵云余蚳贝甲黄为质白为文彩余泉贝甲白为质黄为文彩陆玑云贝水虫也其文彩之异大小之殊甚众古者货贝是也】彼谮人者亦已大甚【大音泰】首章言防人织成已罪也锦文如贝由萋兮斐兮错杂众采织而成之也甚之者言为祸痛深疾之之辞
　　哆兮侈兮【哆昌者反○说文曰哆张口也○苏氏曰哆侈皆张也】成是南箕【传曰南箕箕星也○笺曰箕星踵狭而舌广○疏曰二十八宿有箕星无南箕故曰南箕即箕星也○南箕解见大东】彼谮人者谁适与谋【笺曰适徃也】
　　次章言所防无实也箕东方之宿考星者多騐于南方故曰南箕箕星以哆然侈然其口张大而成其名耳锦之萋斐由人所织故以喻人织成已之罪箕星以其哆侈本非箕而得箕之名故以喻已之无事实而虚成其罪若曰锦织已成则实已为锦如已为有罪之人无可复言矣若箕星名为箕而实非箕不难辩也彼防人者谁往就汝谋乎何为以虚名无实之事加于我乎○旧説以锦箕作一体说锦无本质而为人所织箕是本哆侈非人为之取义不同也
　　缉缉翩翩【音篇○传曰缉缉口舌声翩翩往来貌○说文曰缉缉绩也】谋欲谮人慎尔言也谓尔不信
　　三章四章述防人情状而戒之也接续増益缉缉然如女之绩往来轻飘翩翩然如鸟之飞相与经营谋为防谮而已尔防人当谨慎其言无专饰虚为实虚言无实有时而败露听者将谓尔不足信矣
　　防防幡幡【音翻○钱氏曰防防利口貌○陈氏曰防防儇利貌幡幡反覆貌】谋欲谮言岂不尔受既其女迁【女音汝】
　　防防然儇利幡幡然反覆相与谋为防谮上之人好听防岂不信受汝之言乎然汝能谮人人亦能谮汝其祸将迁及汝矣
　　骄人好好【今曰好好甚言其好也】劳人草草【曹氏曰草草苟活而言也】苍天苍天视彼骄人矜此劳人
　　五章诉之于天也谮人者得意而骄好而又好也被谮者失所而劳草草忽遽也无可奈何而诉之于天曰天其监彼骄人之大甚而矜闵此劳人之无辜乎
　　彼谮人者谁适与谋【朱氏曰甚嫉之故重言之也】取彼谮人投畀豺虎【説文曰豺狼属狗声】豺虎不食投畀有北【传曰北方寒凉而不毛】有北不受投畀有昊
　　六章疾恶防人也取彼防人投弃之以与豺虎豺虎若不食当投弃之北方寒凉之地使冻杀之有北有北若不受当付与昊天制其罪言防谮之人物所共恶唯昊天能治之必不容谮人使之得生以害人恶之必欲其死所谓恶恶如巷伯也
　　杨园之道【传曰杨园园名】猗于亩丘【猗音倚○传曰猗加也亩丘丘名】寺人孟子【疏曰寺人字孟子】作为此诗凡百君子敬而听之
　　末章警大臣言防将及之杨园下地以况卑人亩丘髙地以况大臣欲陵亩丘则必道杨园言将谮大臣必始于卑人也【王氏曰防人罔极不独谮已而已也必将上及大臣骨肉但先自已始也故曰凡百君子敬而听之】
　　巷伯七章四章章四句一章五句一章八句一章六句

　　诗缉卷二十一
　　钦定四库全书
　　诗缉卷二十二
　　宋　严粲　撰
　　谷风之什　　　　小雅
　　谷风刺幽王也天下俗薄朋友道絶焉
　　伐木之化行则民德归厚故以俗薄道絶刺其上也
　　习习谷风【解见邶谷风】维风及雨【钱氏曰人行于道遇连续之风又加以雨喻事变之小○今曰风雨及頽皆喻恐惧】将恐将惧【笺曰将且也】维予与女【音汝】将安将乐【音洛】汝转弃予
　　兴也来自大谷之风大风也盛怒之风也又习习然连续不断继之以雨喻连变恐惧之时犹后人以震风凌雨喻不安也当处变之时且恐且惧维予与女同其忧患及得志之后且安且乐女反弃我交道薄矣○旧说谷风为生长习习为和调今考二章言维风及頽頽暴风也非和调之类三章言草木萎死无生长之意其说难通矣
　　习习谷风维风及頽【徒雷反○曰頽风之从上而下者也】将恐将惧寘予于懐【寘音至○笺曰寘置也】将安将乐弃予如遗【笺曰如人行道遗忘物忽然不省存也】
　　頽暴风也不防之风又加以暴风喻事变益甚恐惧之时则置我于心而不忘安乐之时则弃我如遗物不复省存也○释天云焚轮谓之頽扶摇谓之猋郭璞云猋暴风从下上也頽暴风从上下也传以頽为相扶而上以焱释頽误矣
　　习习谷风维山崔嵬【音摧诡○崔嵬解见周卷耳○补传曰谷风暴甚矣维其崔嵬独存耳喻乱之极】无草不死无木不萎【音威○李氏曰萎衰落也○钱氏曰草木皆萎死喻事变之大】忘我大德思我小怨
　　大风摧物维戴土之石山崔嵬独存而其山之草木无不萎死矣喻大患难也此时赖朋友以济今岂可忘我共患难之大德而思我小怨乎
　　谷风三章章六句
　　蓼莪【音六鹅】刺幽王也民人劳苦孝子不得终养尔【养音様○笺曰不得终养者二亲病亡之时时在役所不得见也○李氏曰欧阳氏以郑说为滞泥之甚然观此诗之言出则衔恤入则靡至则是言孝子行役而丧亲之所作也○朱氏曰晋王裒以父死非罪每读诗至哀哀父母生我劬劳未尝不三复流涕受业者为废此篇诗之感又如此】
　　孝子行役而丧其亲故写其中心之哀千载之下读之者犹感动也
　　蓼蓼者莪【传曰蓼蓼长大貌○今曰蓼彼萧斯○郭璞曰莪莪蒿也亦曰防蒿○菁菁者莪传曰莪萝蒿也○释草曰莪萝○陆玑曰生睾田渐洳之处叶似邪蒿而细科生三月中茎可生食又可蒸香美味颇似蒌蒿○山隂陆氏曰一名角蒿也字説云莪以科生而俄莪俄而蔚直蔚麤而莪细】匪莪伊蒿【呼毛反○释草曰蒿去刃反○山隂陆氏曰晏子云蒿草之高者也艾治也蒿乱也庄子云是其于辩也将妄凿垣墙而殖蓬蒿也蓬蒿以言秽乱管子云嘉谷不生而蓬蒿藜莠茂】哀哀父母生我劬劳【邶凯风传曰劬劳病苦也】
　　兴也始生为莪长大为蒿莪至蓼蓼然长大之时则非莪矣乃蒿也其始为莪犹可食其后为蒿则无用喻父母生长我身至于长大乃是无用之恶子不能终养也此孝子自怨其身之辞也与凯风言非美材仅堪为薪之意正同哀伤乎父母生我劬劳病苦无以报之也○释草曰蘩之丑秋为蒿释云丑类也言蘩萧蔚莪之类春始生气味既异故其名不同至秋老成则皆蒿也此説莪蒿甚明以莪形蒿莪美而蒿恶莪始生香美可食至秋高大为蒿则麤恶不可食故菁莪以喻人材而蒿止为鹿食也旧以蒿为青蒿蒿类甚多此泛言蒿耳何知为青蒿乎
　　蓼蓼者莪匪莪伊蔚【音尉○曰蔚马薪蒿也蒿之尤麤大者也○释草曰蔚牲○郭璞曰无子者故云牡○陆玑曰三月始生七月有花似胡麻花而紫赤八月有角角似小豆角锐而长一名马薪蒿○山隂陆氏曰蔚大于蒿】哀哀父母生我劳瘁
　　诗人取义多在首章至次章则变韵以成歌此举蔚以言蒿之麤大耳犹王风扬之水一章言戍申二章三章言戍甫戍许借甫许以言申止是戍申不戍甫许也
　　缾之罄矣【缾音萍易井卦作瓶罄音庆○传曰罄尽也】维罍之耻【罍音雷○传曰缾小而罍大○防曰罍形似壶大者受一斛】鲜民之生【鲜上声○传曰鲜寡也○今曰单独之民谓无父母也】不如死之乆矣无父何怙【胡之上浊】无母何恃出则衔恤【笺曰恤忧也】入则靡至【笺曰靡无也】
　　缾以汲水罍以盛水缾小喻子罍大喻父母缾汲水以注于罍犹子之养父母缾罄竭则罍无所资为罍之耻犹子穷困则贻亲之羞也故叹父母既死身为单独之民虽生不如死之乆矣痛切之言也无父何依怙无母何所倚恃出则衔忧抱终天之恨入则靡至无所归投故生不如死也○井卦言羸其瓶扬雄酒箴以鸱夷嘲瓶柳子厚瓶赋以瓶嘲鸱夷葢鸱夷盛酒器缾汲水器也罍之用不一周礼鬯人社壝用大罍【壝音位】则盛鬯也司尊祠禴尝烝皆有罍及诗卷耳酌彼金罍皆盛酒也仪礼罍水在洗东则盛水也此以缾罍并言则指罍之盛水者
