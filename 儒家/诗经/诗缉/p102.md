<!-- { "loadSidebar": true } -->
　　受小球大球【音求○传曰球玉也○王氏曰小国大国所贽之瑞也】为下国缀旒【缀徐张卫反本音辍○笺曰缀犹结也旒旌旗之垂者也结定其心如旌旗之旒縿着焉縿音杉着直略反○疏曰缀着于縿也襄十六年公羊云君若赘旒然言诸侯反系属于大夫也此言缀旒文与彼同秋官大行人及考工记说旌旗之事皆云九旒七旒尔雅说旌旗云练旒九是旌旗垂者名为旒也○诗故曰旂所垂为旒众旒所着为縿】何天之休【何上声】不竞不絿【音求○笺曰竞争也○传曰絿急也】不刚不柔敷政优优【传曰优优和也】百禄是遒【慈秋反○传曰遒聚也】汤受小国大国所贽之瑞诸侯心系天子如旌旗之旒缀着于縿诸侯皆服属于我此所以负荷上天之福也汤又不争竞不急躁不太刚猛不太柔弱陈政敎则优优而和故百禄聚而归之
　　受小共大共【毛音恭郑音拱○王氏曰小国大国所共之贡也○今曰无逸万邦惟正之供】为下国骏厖【骏音峻一音俊厖莫邦反○传曰骏大也厖厚也○曹氏曰小国大国共贡赋所以享上也然皆出于民力惟薄取之而不使其伤财害民则厚下之道也】何天之龙【郑作宠如字】敷奏其勇不震不动不戁不竦【戁奴版反○传曰戁恐也悚惧也】百禄是总
　　汤受小国大国之共贡惟薄取之所以大厚天下非谓既受而复散之也故能何天之荣宠又陈进其勇不震惊不摇动不戁恐不悚惧毅然以天下自任此百禄所以总而归之也
　　武王载斾【蒲贝反○传曰武王汤也斾旗也○防曰载其旌旗○曹氏曰载斾则指其所伐之国也】有防秉钺【音越○补传曰防敬也○今曰钺扬也解见公刘】如火烈烈则莫我敢曷【王氏曰曷者谁何之谓也】苞有三蘖【五葛反○传曰苞本也蘖余也○朱氏曰蘖旁生萌蘖也言一本生三蘖本则夏桀蘖则韦也顾也昆吾也】莫遂莫逹九有有截【笺曰齐壹截然】韦顾既伐昆吾夏桀【笺曰韦豕韦彭姓也顾昆吾皆己姓也三国党于桀恶汤先伐韦顾昆吾夏桀则同时诛也】
　　有威武之王成汤载其旗斾防敬以秉持其钺恭行天讨也其威势如猛火烈烈之盛莫敢谁何者一本生三蘖桀为乱首韦也顾也昆吾也以恶相济然莫能遂逹其恶于是九州截然齐一以归于汤汤则先伐韦顾次伐昆吾夏桀也
　　昔在中叶【传曰叶世也】有震且业【疏曰震惧也○传曰业危也○业业有考见常武○钱氏曰书云肇我邦于有夏若苖之有莠若粟之有秕小大战战冈不惧于非辜所谓震且业也】允也天子降予卿士【笺曰下予之卿士谓生贤佐也○疏曰言卿士者三公兼卿士也○卿士又解见十月之交】实维阿衡【传曰阿衡伊尹也○笺曰阿倚也衡平也伊尹汤所依倚而取平故以为官名】实左右商王【左右音佐又○笺曰商王汤也○刘氏曰禘于太祖则功臣与祭故言伊尹也】昔在中世汤未兴之前国弱而震惧危业信哉天爱汤而子之乃为之生贤降予以卿士卿士谓谁实维伊尹为阿衡之官而佐助成汤以定天下也
　　长发七章一章八句四章章七句一章九句一章六句
　　殷武祀髙宗也【疏曰祀髙宗之乐歌也】
　　挞彼殷武【挞音闼○传曰挞疾意也○曹氏曰言其兵威神速所谓迅雷不及掩耳也○朱氏曰殷武殷王之武也○钱氏曰谓殷之有武者莫髙宗若也】奋伐荆楚【传曰荆楚荆州之楚国也○疏曰周有天下始封熊绎为楚子于武丁之世不知楚君何人也○李氏曰荆楚在商周之时为夷狄之国世乱则先叛世治则后服当汤之时必不敢抗衡中国及商室中微往往为中国患此髙宗所以讨之也】罙入其阻【罙音弥阻音爼○传曰罙深也○笺曰阻险阻也】裒荆之旅【裒蒲侯反○传曰裒聚也】有截其所【曹氏曰王师所在截然无敢犯之者犹常武所谓截彼淮浦王师之所也】汤孙之绪【朱氏曰汤孙谓髙宗也】
　　挞然而疾者殷王之武也奋伐荆州之楚国深入其险阻之地裒聚其众伐罪而安其民也故所伐之处所截然齐一此汤孙髙宗之功业谓其功足以继汤也
　　维女荆楚【女音汝】居国南乡昔有成汤自彼氐羗【氐音低○笺曰氐羗夷狄国在西方也】莫敢不来享【笺曰享献也】莫敢不来王【笺曰世见曰王○疏曰氐羌逺夷一世而一见于王秋官大行人云九州之外谓之蕃国世一见谓其国父死子继及嗣王即位乃来朝是之谓世见也】曰商是常【朱氏曰此商之常礼也】
　　二章言责楚之义尔荆楚居国南方比之氐羌则近国耳成汤之时自彼氐羌犹莫敢不来献享莫敢不来朝见谓此礼是商之常也况汝荆楚曷敢不至哉
　　天命多辟【音壁下同○传曰辟君也○笺曰多众也众君诸侯也】设都于禹之绩【笺曰禹平水土弼成五服而诸侯之国定是以云然】岁事来辟【笺曰来辟犹来王也】勿予祸适【音谪○传日适过也】稼穑匪解【音懈】
　　既伐荆楚诸侯畏服故言天命诸夏之君凡建国于禹功之内者咸以岁事来见于王以祈王之不谴曰予稼穑匪解庶可以免咎矣【王氏曰髙宗能治夷狄故天下无有不服】
　　天命降监【笺曰降下也】下民有严不僣不滥不敢怠遑命于下国封建厥福【传曰封大也】
　　上章言天命诸侯朝于天子此章言天命天子以察诸侯天命髙宗降监诸侯之国有严敬其民赏不敢僣刑不敢滥不敢怠遑者则命于下国而封殖之以福也○此章从王氏也旧说谓天降监于民命汤由七十里以王天下此诗首章便从髙宗说起言自彼成汤者述髙宗援汤以责楚之辞耳非专述汤事也不当于此章搀入成汤上下章文意皆不贯矣
　　商邑翼翼【传曰商邑京师也○钱氏曰翼翼整治貌翼翼考见采薇】四方之极赫赫厥声【防日赫赫显盛也】濯濯厥灵【疏曰濯濯光明也○李氏曰大也】寿考且宁以保我后生
　　商邑之治翼翼然严整乃四方之中言政敎取正于此也声誉赫赫乎显盛威灵濯濯乎光明髙宗中兴之盛如此宜享寿考康宁之福而且可以安后嗣子孙也
　　陟彼景山【疏曰景山大山也】松栢丸丸【传曰丸丸直也　○钱氏曰圆直也】是断是迁【断音短○传曰迁徙也○疏曰谓徙之来归也】方斵是防【斵音卓○疏曰方正也○释文曰斵斫也○传曰防敬也○钱氏曰防尽力也】松桷有梴【丑连反○传曰梴长貌】旅楹有闲【笺曰旅众也○疏曰闲大也○钱氏曰闲整也】寝成孔安
　　升彼大山取松栢丸丸然圆直者斩断之迁徙之又方正而斵之工匠之事莫不防敬以松为屋之榱桷梴然而长其众楹柱有闲然而大庙中之寝既成以安高宗之神也此盖庙成始祔而祭之之诗也殷武六章三章章六句二章章七句一章五句





　　诗缉卷三十六
