<!-- { "loadSidebar": true } -->
　　【谱曰邶鄘衞者商纣畿内之地其封域在禹贡冀州大行之东北逾衡漳东及兖州桑土之野周武王伐纣以其京师封子武庚为殷后乃三分其地置三监使管叔蔡叔霍叔尹而教之自纣城而北谓之邶南谓之鄘东谓之衞武王既丧三监导武庚叛成王既黜殷命杀武庚复伐三监更于此三国建诸侯以殷余民封康叔于衞使为之长后世子孙稍并彼二国混而名之七世至顷侯当周夷王时衞国政衰变风始作作者各有所伤从其国本而异之为邶鄘衞之诗焉○疏曰衞云至于顿丘顿丘今为县名在朝歌纣都之东也纣都河北而鄘云在彼中河鄘境在南明矣三国如此次者以君世之首在前者为先顷公三国诗之最先故邶在前也鄘柏舟与淇奥虽同是武公之诗共姜守义事在武公入相之前故鄘次之衞为后也○周南国风疏曰既以衞国为首邶鄘则衞之所灭故以邶鄘先卫也○程子曰诸侯擅相侵伐衞首并邶鄘之地故为变风之首○朱氏曰邶鄘之诗皆主衞事而必存其旧号者岂其声之异与○前汉地理志曰衞地有桑间濮上之阻男女亦亟聚防声色生焉亟音器】
　　夫妇之经万化之原闗雎鹊巢为三百篇纲领风之正也反乎此者变也邶鄘衞皆衞风也衞祸基于袵席覃及宗社居变风之首二南之变也王道盛则诸侯不得擅相并存邶鄘之名不与衞之灭国也邶列其右衞后于鄘世次也【邶柏舟夷王时鄘柏舟宣王时衞淇奥幽王时】
　　柏舟言仁而不遇也卫顷公之时【顷音倾○防曰顷侯柏子○今考世家顷侯不记名】仁人不遇小人在侧【曰衞顷公诗夷王时】
　　衞衰世也而有柏舟之仁人非无贤也不遇合耳虽仕其朝而不得行其志也君子不遇合则小人亲近而得志矣其势相为消长也此诗皆忧国之言身虽不遇而惓惓于国今诵其诗犹想见其蔼然仁人之气象也刘向列女传以邶柏舟为卫宣夫人之诗此鲁诗説也孔丛子载孔子读柏舟见匹夫执志之不可易则非妇人之诗也
　　泛彼柏舟【泛通作泛○今曰泛浮也】亦泛其流耿耿不寐【耿音梗○传曰犹儆儆也○钱氏曰耿耿小明心有所存不能忘之貎】如有隠忧【传曰隠痛也】微我无酒【朱氏曰微犹非也】以敖以游【敖音遨通作遨】
　　兴也柏美材也以柏为舟美言之也诗经有柏舟松舟杨舟皆言舟耳义不在柏与松杨也泛谓浮于水流谓听其自流而无以制之此仁人忧国之言谓舟必有人以维楫之而后能有所济今浮舟于水而无其人以维楫之则亦浮泛而流去耳其将何所止泊乎所谓渡江河亡维楫中流而遇风波船必覆矣喻衞国无贤人以维持之则亦听其自为败壊耳其将何所底止乎犹言譬彼舟流不知所届也此仁人所以忧国之将败而儆儆然不能寐如有隠痛之忧也我非无酒可以敖游而此忧非饮酒敖游之所能释也○旧説柏木宜为舟而不用以载物故泛泛然流于水中喻仁人之不见用非也仁人忧在于国不谓已之不用今以柏舟自喻其材美以泛泛喻已之不见用即继之以耿耿不寐如有隠忧则其辞伤于迫切而非仁人之气象矣故舟以喻国流于水中以喻国之靡所底止为此而不寐为此而隠忧然后见仁人之心也采菽言泛泛杨舟绋纚维之棫朴言淠彼泾舟烝徒楫之皆言舟之有待于维楫也鄘柏舟言泛彼柏舟在彼中河止谓舟在河中犹妇人在夫家耳所谓柏木宜为舟与泛泛不载物其説皆不通矣二诗皆衞人所作其言宜不甚相逺故知诗人取义不在于柏其用意皆在下句邶柏舟之意在于亦泛其流鄘柏舟之意在于在彼中河也
　　我心匪鉴不可以茹【音孺○朱氏曰茹纳也○曹氏曰茹者容受之意鉴应而不臧○欧阳氏曰鉴纳影在内凡物不择妍丑皆纳其影我心不能兼容善恶○粲曰柔则茹之为吞纳之意此言鉴可茹与下章言石可转席可卷意同毛以茹为度今不从】亦有兄弟不可以据薄言往愬【传曰愬告也亦作诉】逢彼之怒
　　鉴虽明而不择妍丑皆纳其影我心有知善恶善则从之恶则拒之不能混杂而容纳之也兄弟至亲亦不可据盖意向既殊则言不相入故往愬以情而反逢其怒谓已为婞直而违众此女媭申申詈予也【媭音须】
　　我心匪石不可转也我心匪席不可巻也【卷音卷】威仪棣棣【音第○钱氏曰棣棣盛也○传曰常棣华鄂相承其华繁盛故以棣棣形容威仪之盛】不可选也【选上声○诗记曰选择也】
　　兄弟见怒欲已改行以趋时仁人于是自誓而言石虽坚尚可转我心非石之比不可转也言其坚之至也席虽平尚可卷我心非席之比不可卷也言其平之至也此不以兄弟之沮而易其守也威仪棣棣然盛自有常度不可有所选择而自贬以苟合也此处羣小之间而雍容不失其常度也
　　忧心悄悄【锹之上○曰悄悄忧貌】愠于羣小【曰愠怒也】觏闵既多【觏沟之去○草虫曰觏遇也○曰闵病也】受侮不少静言思之【曰静安也○苏氏曰言辞也】寤辟有摽【辟音辟摽飘之上○曰辟拊心也摽拊心貌○今曰摽本训击故摽然为拊心貎】君子见远识微忧先于事小人安其危而乐其所以亡见君子与已异趣则常疾视于君子故君子忧国之心悄悄然反见怒于羣小也君子遇小人谗之病既多矣小人反从而侵侮之受侮不少见君子孤而小人众也静而思之寤觉之中辟拊其心而手摽然痛国事之至此也
　　日居月诸【防曰居诸者语助也○笺曰日君象也○李氏曰君犹日臣犹月也日月皆迭微是失其常度】胡迭而微【防曰迭更也○笺曰微谓不明也日月食则不明十月之交云彼月而微此日而微】心之忧矣如匪澣衣静言思之不能奋飞
　　日食朔月食望日乎月乎何为更迭而皆微也喻衞之君臣皆昏也我心之忧如不澣濯其衣言处乱君之朝与小人同列其含垢忍辱如此是可以去矣而犹不去故静而思之不能如鸟奋翼而飞去也【笺曰臣不遇于君犹不忍去厚之至也】
　　柏舟五章章六句
　　绿衣【緑毛如字郑改作禒音彖】衞庄姜伤已也【笺曰庄公夫人齐女姓姜氏○曹氏曰庄公武公之子顷侯之曾孙也】妾上【上常之上浊○笺曰谓公子州吁之母嬖而州吁骄】夫人失位而作是诗也【曰衞庄姜诗平王时】
　　庄公溺爱乱常实胎衞祸圣人存緑衣以明夫妇治道之原申二南之义以垂世戒非取女子之怨也此诗庄姜所自作而属邶风者盖邶人咏之而采诗者得之于邶耳防以为邶国之人作之今不从
　　绿兮衣兮绿衣黄里【曰绿间色黄正色间音涧○防曰绿苍黄之间色黄中央之正色诸侯夫人祭服之下鞠衣为上展衣次之禒衣次之鞠衣黄展衣白禒衣黒皆以素纱为里展音战禒音彖○曰玉藻云衣正色裳间色是间色不当为衣而正色当为衣也】心之忧矣曷维其已【曰忧虽欲自止何能止也】
　　兴也言此间色之緑也今乃为衣也犹此本妾也今乃使之嬖宠而尊显也以间色之绿为衣而正色之黄反以为里犹妾上夫人为所掩蔽也祸乱之原将在于此庄姜言我心之忧何由得止谓家国可忧之事方来而未巳也○读诗不可卤莽如读绿兮衣兮不可但言是绿色之衣当玩味两兮字诗有黄鸟白华不言黄兮鸟兮白兮华兮唯绿衣曰緑兮衣兮盖绿字衣字皆有意义绿以喻妾衣以喻上故以二兮字点掇而丁宁之【点平声】
　　绿兮衣兮绿衣黄裳【曰上曰衣下曰裳】心之忧矣曷维其亡【笺曰亡之言忘也○曾氏曰亡失也不须训为忘】
　　衣在上裳处下绿衣黄里言掩蔽而已绿衣黄裳则贵贱倒置夫人失位矣
　　绿兮丝兮女所治兮【女音汝治平声】我思古人俾无訧兮【訧音尤○曰訧过也】
　　言此间色之绿也本是丝也乃女染治以为緑也女既染此丝以为绿岂可复以为衣而加诸黄色之上乎譬既以为妾则不可嫡也我思古人能处嫡妾使尊卑有序而无訧过也
　　絺兮绤兮凄其以风【凄音妻○防曰四月云秋日凄凄寒凉之意也○笺曰妻旁二点者从冰也寒也妻旁三点者从水也云貎此凄其以风及郑风雨风雨凄凄四月秋日凄凄皆当从冰】我思古人实获我心
　　絺绤暑服今当凄然寒风之时喻不适时而见弃犹班婕妤秋扇捐箧之意也我思古人能处嫡妾实得我心言当于人心也女子之情饶怨此诗但刺庄公不能正嫡妾之分其辞温柔敦厚如此故曰诗可以怨
　　绿衣四章章四句
　　燕燕衞庄姜送归妾也【曰衞州吁诗桓王时○朱氏曰庄姜作○笺曰庄姜无子陈女戴妫生子名完庄姜以为已子庄公薨完立而州吁弑之戴妫于是大归庄姜逺送之于野作诗见已志妫音规衞桓公也○防曰送归妾明子死乃送之是州吁诗也日月终风击鼓序皆云州吁凯风从上明之皆州吁诗也】
　　燕燕于飞【曹氏曰燕燕两燕也】差池其羽【差音钗又音雌○李氏曰差池不齐貎○曹氏曰差池言其相先后也】之子于归【曰之子去者也归归宗也○防曰之子戴妫也】逺送于野瞻望弗及泣涕如雨【涕音体又音替○説文曰泣无声出涕也○陈泽陂曰自目曰涕】
　　兴也【传不言兴今从朱氏】燕以春来秋去有离别之义故以起兴庄姜抚戴妫之子平时与戴妫恩信相亲及庄公既没嫡妾相依如双燕之飞其羽差池相为先后而常相随逐也今戴妫大归而已独留不复得如双燕矣我逺送于野而与之别稍稍更逺瞻望不及令人念之泣涕如雨之倾也风人含不尽之意此但叙离别之恨而子弑国危之戚皆隠然在不言之中矣【广汉张氏曰盖家国之事有不司胜悲者晋褚太后批桓温废立诏云未亡人不幸罹此百忧感念存没心焉如割有合于诗人之情欤○苏氏曰妇人送迎不出门今送于野情不能已也】燕鸿往来靡定别离者多以燕鸿起兴如魏文帝燕歌行云【燕歌之燕平声余竝如字】羣燕辞归鴈南翔念君客游思断膓谢宣逺送孔令诗云巢幕无留燕老杜云秋燕已如客是也
　　燕燕于飞颉之颃之【颉音缬颃音航○曰飞而上曰颉飞而下曰颃○曹氏曰言其相上下也】之子于归逺于将之【笺曰将送也】瞻望弗及伫立以泣【伫除之上浊○曰伫乆立也】
　　双燕之飞或颉或颃亦常相随逐也
　　燕燕于飞下上其音【下音暇上常之上浊○传曰飞鸣而下曰下音飞鸣而上曰上音○今考韵元在物下之下上声也自上而下之下去声也元在物上之上去声也自下而上之上上声也二字虽有上声然皆上浊读近去声○曹氏曰言其相应和也】之子于归逺送于南【传曰陈在衞南】瞻望弗及实劳我心
　　言双燕飞鸣上下而相随逐也
　　仲氏任只【任郑去声毛平声○笺曰任者以恩相亲信也○朱氏曰只语助也】其心塞渊【李氏曰塞实也○传曰渊深也】终温且惠【朱氏曰终言终始如一也】淑慎其身先君之思【笺曰先君庄公也】以勗寡人【勗凶肉反○曰勗勉也○笺曰寡人庄姜自谓也】庄姜称戴妫之字曰仲氏尔能以恩信相亲又其心塞实渊深终然温和惠顺可谓善谨其身矣于其行也又以思念先君而勉我焉此章皆称戴妫之美以为别辞所以致其爱恋无已之意末又述戴妫相勉之辞虽以见戴妫之贤而意绪黯然矣
　　燕燕四章章六句
　　日月衞庄姜伤已也遭州吁之难【去声】伤已不见荅于先君以致困穷之诗也【曰衞州吁诗桓王时】
　　绿衣作于庄公之时伤已不见荅也日月终风作于州吁之时伤已逢其乱也
