<!-- { "loadSidebar": true } -->
　　王命役使之事既适于我矣衞国之政事又専埤厚增益于我矣我行役自外而归而室家之人交徧责我见其劳苦而不免于贫家人妇子之情不能无怨也然忠臣归之于命而已夫劳而不辞贫而不怨室人交责之而不易其守非忠臣乎哉【补传曰役使不均上不见知室人交责下亦不见知是莫知我艰也】
　　王事敦我【传曰敦厚也○释文曰韩诗云迫也】政事一埤遗我【遗音位○传曰遗加也】我入自外室人交徧摧我【传曰摧沮也】已焉哉天实为之谓之何哉
　　北门三章章七句
　　北风刺虐也衞国竝为威虐百姓不亲莫不相携持而去焉【曰衞宣公诗桓王时】
　　程子以此诗为君子见几而作非谓百姓相携而去也
　　北风其凉【传曰寒凉也】雨雪其雱【雨音谕雱音滂○粲曰自上而下曰雨○传曰雱盛貌】惠而好我【好去声○粲曰以恩惠相与也】携手同行其虚其邪【余徐二音○程子曰虚寛貎邪缓也】既亟只且【亟音棘只音止且音沮之平○曰亟急也○程子曰只且辞也】兴也衞之虐政如北风之寒凉而又雨下其雪雱然而盛其虐甚矣我将与所亲厚之人以恩惠相好者携手同行去而避之也是尚可少寛乎尚可少缓乎既急也哉不可不去也其虚其徐则犹有眷恋故国之意既亟只且则暴虐已甚不复可以少留矣至此而后决为去计是欲留者其本心决去者不得已也【李氏曰孔子去鲁曰迟迟吾行也去父母国之道也今必有大不忍于此而夺其情也】
　　北风其喈【音皆○曰喈疾貌】雨雪其霏【音非○曰霏甚貎】惠而好我携手同归【曰归有徳也】其虚其邪既亟只且
　　莫赤匪狐莫黑匪乌【曰犹小弁莫高匪山莫浚匪泉】惠而好我携手同车其虚其邪既亟只且
　　莫赤莫黑言无有赤黑于此者谓最赤最黑也最赤者非狐乎最黑者非乌乎狐也乌也皆贪残不祥之物见其色而可知矣犹衞之无道不难辩也宜去之【诗记曰同车不必指贵者特协韵耳】
　　北风三章章六句
　　静女刺时也衞君无道【疏曰衞君宣公也】夫人无徳【匏有苦叶笺曰夫人夷姜也○曰宣公诗桓王时】
　　当时皆为淫泆之行故曰刺时其本则上所化也
　　静女其姝【音枢○曹氏曰游女闾阎负贩之女不暇隠屏者也故时出于江汉之上静女则仕族之女常处深闺幽静之中不可得而见者○曰姝美也】俟我于城隅爱而不见搔首踟蹰【音驰厨○粲曰踟蹰行不进也踌躇犹豫也踟蹰亦踌躇之意】
　　首章男女相期而未遂也静女仕族处深闺幽静之中宜能正洁自守者今淫风流行有静女其色姝美约我于城隅隠僻之地既而失约不至故爱之而不得见搔其首而意踟蹰然欲去不去也○或谓虽正静之女亦俟我于城隅既已淫奔不得为正静矣
　　静女其娈【音脔○曰娈好貎】贻我彤管【彤音同○笺曰彤赤也○李氏曰古者鍼有管乐亦有管不知彤管何物也○解頥新语曰旧説古者后夫人必有女史彤管之法古以刀为笔未有用毫毛者安得有管故书谓之画盖以刀笔刻画于简至秦防氏始以毫毛制笔故汉以来始有竹简写之之説左氏所称取彤管焉亦止取赠物之意非有取于女史也○曹氏曰彤漆之管盖乐器之属】彤管有炜【音伟○曰炜赤貎】说怿女美
　　此女赠男之物也静女娈然而美遗我赤色之管以结殷勤其管炜然而赤男子谓我非恱此彤管之美乃恱此女色之美也
　　自牧归荑【音题○张子曰牧牧地也不耕种之牧地则多草木根芽○粲曰归孔子豚之归犹赠也○曰荑茅之始生也】洵美且异【洵音荀○笺曰洵信也】匪女之为美美人之贻
　　此男赠女之物报彤管之赠也来自牧地而赠此女以荑此荑信芳美而且异于常荑矣然未足以比女色之美姑以是为美人之赠耳
　　静女三章章四句
　　新台刺衞宣公也纳伋之妻【笺曰伋宣公世子】作新台于河上而要之【要音腰○粲曰要勒也遮也犹孟子使数人要于路之要○李氏曰宣公上烝夷姜生伋为娶于齐宣公闻其美欲纳之恐其不从故于河上作新台而要之】国人恶之【恶乌路反】而作是诗也【曰衞宣公诗桓王时】
　　二南变而为邶犹泰变为否也至新台二子乘舟三纲五常之道尽矣
　　新台有泚【音此徐七礼反○传曰泚鲜明貎】河水弥弥【音敉○传曰弥弥盛貎】燕婉之求【传曰燕安也婉顺也】籧篨不鲜【籧篨音渠除鲜上声○传曰籧篨不能俯者戚施不能仰者○释训曰籧篨口柔也戚施靣柔也○疏曰籧篨戚施本人疾之名故晋语曰籧篨不可使俯戚施不可使仰是也但人口柔者必仰靣观人之顔色而为辞似不能俯之人因名口柔者为籧篨靣柔者必低眉下人媚以容色似不能仰之人故名靣柔者为戚施○曹氏曰説文以籧篨为麤竹席竹席之为用常仰而不能俯也○笺曰鲜善也】
　　此诗齐人所作也宣公作新台泚然鲜明在河水弥弥然盛之处齐女来嫁至此为公所要故齐人之送女者言我齐女之来本求燕安婉顺之人谓伋也乃得此籧篨不能俯其疾不善之人谓宣公也以恶疾之人称之深恶之辞也○燕婉之求自齐人言之故以籧篨戚施丑诋衞君而无嫌非衞人之辞也
　　新台有洒【催之上○钱氏曰洒鲜洁貎】河水浼浼【音毎○钱氏曰浼浼水浊流貎】燕婉之求籧篨不殄【传曰殄絶也○苏氏曰病而不死者也】
　　恶之欲其死齐人恚怒之辞也若衞人则非所宜言矣
　　鱼网之设鸿则离之【粲曰易离丽也注云丽犹着也盖一隂附着于二阳之中】燕婉之求得此戚施
　　设鱼网者宜得鱼鸿反丽焉言所得非所求也犹我齐女以礼来求世子而得宣公也
　　新台三章章四句
　　二子乘舟思伋夀也衞宣公之二子争相为死【为去声○笺曰宣公为伋取齐女而美公夺之生夀及朔朔与其母愬伋于公令伋之齐使贼先待于隘而杀之夀知之以告伋使去之伋曰君命也不可逃夀窃其节而先往贼杀之伋至曰君命段我夀有何罪贼又杀之】国人伤而思之作是诗也【曰衞宣公诗桓王时】
　　衞自宣公杀伋夀以朔为世子代立是为惠公左右公子怒朔之谗杀太子伋乃作乱立黔牟惠公奔齐其后诸侯复纳惠公黔牟奔周惠公怨周之容黔牟与燕伐周立子頽为王惠王奔温及惠公卒子懿公立百姓大臣犹以杀伋之故皆不服狄乘其衅杀懿公而灭衞呜呼衞之乱极矣父子兄弟君臣之间相戕相贼不惟流毒子孙啓侮啓狄以之杀身亡国其余殃所渐且稔王室之祸盖纲常道尽天地几于倾陷矣推原乱根始于夫妇之不正袵席之祸一至此邪以是知诗首闗雎圣人之意深逺矣
　　二子乘舟泛泛其景【如字或音影】愿言思子【笺曰愿念也】中心养养【传曰养养忧不知所定】
　　自衞适齐必渉河言伋夀二子乘舟渉河以适齐其影泛泛然何所归乎为其将见杀顾其影而怜之也我念而思之中心养养然忧不知所定也伋夀之事其国人实深伤之诗人不言其他而惨然哀痛悲思之意具见矣
　　二子乘舟泛泛其逝【传曰逝往也】愿言思子不瑕有害言二子泛泛然从此逝矣痛其往而不返也诗人深求其心之无他而恕之故曰不为瑕过而有害也曾子小杖则受大杖则走以二子为不瑕有害恕之之辞也【王氏曰二子死非其所不得为无瑕防父于不义不得为无害虽然其心岂有他哉】
　　二子乘舟二章章四句

　　诗缉卷四
　　钦定四库全书
　　诗缉卷五
　　宋　严粲　撰
　　鄘【音容】　　　　国风
　　説【已见邶】
　　柏舟共姜自誓也【共音恭○释文曰共姜共伯之妻也妇人从夫諡姜姓也】衞世子共伯蚤死【蚤音早○笺曰共伯僖侯之世子○疏曰共伯名余共諡伯字以未成君故不称爵】其妻守义父母欲夺而嫁之誓而弗许故作是诗以絶之【曰衞武公诗宣王时○诗记曰史记载僖侯已葬共伯弟和袭攻共伯于墓上共伯入僖侯羡自杀按武公在位五十五年国语又称武公年九十有五犹箴儆于国计其初即位其齿盖已四十余矣使果弑共伯而簒位共伯见弑之时其齿又加长于武公安得谓之蚤死乎是共伯未尝有见弑之恶也羡音延又以战反墓道也和即武公○李氏曰武公衞人谓睿圣武公夺嫡之事未可以诬之○吕氏曰序言父母诗独云母盖止是母意序并言之文势当尔】
　　衞风靡矣女子之卓然自守者不多得也故圣人录之礼义之在人心虽大乱而不泯其王泽之犹存也欤
　　泛彼柏舟【粲曰泛浮也】在彼中河【曰中河河中○曹氏曰齐地西以河为境而衞居河之西父母欲夺共姜而归齐则当乘舟渡河而去○粲曰纣都河北鄘在纣都之南则近河矣故此鄘风言中河以土风所见也】髧彼两髦【髧谈之上浊髦音毛○朱氏曰髧发垂貎○曰髦者髪至眉子事父母之饰○疏曰髦者用发为之其制未闻○项氏曰髦者以发作伪髻垂两眉之上如今小儿用一带连双髻横繋额上是也○今曰内则注云髦象幼时鬌小儿剪髪也儿生三月剪髪为鬌男角女羇夹囟曰角两髻也午达曰羇三髻也否则男左女右长大犹为饰存之谓之髦所以顺父母幼小之心内则云子事父母总拂髦是也父母既没则去之玉藻云亲没不髦是也亲死犹幸其生未忍脱之故士待既殡诸侯待小殓而后脱之也此设髦之制耳非诗意也鬌音朶囟音信○补曰守义既坚必毁其容饰不事膏沐去髪至眉为幼时之状】实维我仪【钱氏曰髧然两髦实维我嫠居之容仪】之死矢靡它【音他○曰之至也矢誓也靡无也】母也天只【音止○朱氏曰母恩如天】不谅人只【曰谅信也】兴也共姜言柏舟之在河中犹我妇人之在夫家舟必不可以去水犹我必不可以他适也守志不嫁不事膏沐髧然垂其两髦如幼时之状者实是我嫠居之容仪我至死誓无它心也父母者子之天夫者妇之天今父与夫俱不存唯母是我所天也何不信我而欲夺我志也
　　泛彼柏舟在彼河侧髧彼两髦实维我特【钱氏曰特独也实我寡独之人所当然】之死矢靡慝【曰慝邪也○王氏曰以再嫁为慝则其絶之甚矣】母也天只不谅人只
　　柏舟二章章七句
　　墙有茨【音慈】衞人刺其上也公子顽通乎君母【疏曰顽昭伯也○笺曰君母惠公之母○曰惠公朔即愬伋者惠公之母宣姜即宣公所纳伋妻宣公卒惠公幼齐人使其庻兄昭伯烝于宣姜生子五人齐子戴公文公宋桓夫人许穆夫人】国人疾之而不可道也【曰衞惠公诗桓王时】
　　朔幼而嗣国四年奔齐十二年而复入立三十有一年阅四王矣【桓庄僖惠】其五诗専为桓何墙茨鹑奔皆刺顽时朔尚幼也偕老桑中介其间从可知也芃兰又目之童子知皆初年也
　　墙有茨【释草曰茨蒺藜○郭璞曰布地蔓生细叶子有三角刺人】不可埽也【埽音噪】中冓之言【冓沟之去○诗记曰前汉梁王共聴闻中冓之言注应劭云中冓材构在堂之中也顔师古云谓舎之交积材木也当从应顔说盖阃内隠奥之处○今曰言话也谓此一叚话也】不可道也【钱氏曰道言也】所可道也言之丑也
　　兴也墙有蒺藜恶草欲埽去之则伤墙故不可埽闺门之话欲道之则伤君故不可道非不可道但言之可丑也中冓之言但谓闺门之事不必以为顽与夫人淫昏之话
