<!-- { "loadSidebar": true } -->
　　上章言未祭之燕故择士而射为大射此章言既祭之燕故因燕而射为燕射也方祭之初秉籥而为文舞舞入而笙鼓交作乐声既和平而具奏进以衎乐其烈祖以防合其事神之众礼有大谓主祭者指君也有众谓助祭者指卿大夫及诸侯也君臣皆当神之意于是尸传嘏辞云赐尔君以大福尔与子孙宜相与湛乐助祭者皆烈祖之子孙湛者乐之乆令其从容燕饮也主人既受嘏辞于是相与湛乐而为乐留族人以燕燕而又射各奏其技賔党射则手敌主党射则又手敌皆善射也射毕酌彼安爵而荐之以时物
　　賔之初筵温温其恭其未醉止威仪反反【如字○传曰反反言重慎也○苏氏曰顾礼也】曰既醉止威仪幡幡【音翻○传曰幡幡失威仪也○苏氏曰轻数也】舍其坐迁【舍音舍】屡舞僊僊【王氏曰僊僊轩举之貌】其未醉止威仪抑抑【传曰抑抑慎宻也】曰既醉止威仪怭怭【音弼○传曰怭怭媟慢也】是曰既醉不知其秩【董氏曰秩序也】
　　三章以下陈幽王君臣饮酒则不然賔初升筵尚温温然和柔而恭敬未醉之时威仪犹能反反然重谨至于既醉幡幡然失威仪舍其本坐迁向他处数数起舞僊僊然轩举武公疾之又重言之云方其未醉威仪尚抑抑然谨宻至于已醉威仪乃怭怭然媟慢是曰既醉昏乱无次不知其秩序矣
　　賔既醉止载号载呶【号音豪呶音譊○传曰号号呼也呶讙呶也○防曰唱呌也】乱我笾豆屡舞僛僛【音欺○王氏曰僛僛顷侧之貌】是曰既醉不知其邮【音尤○笺曰邮过也○朱氏曰邮与尤同】侧弁之俄【笺曰侧倾也俄顷貌】屡舞傞傞【音蓑又音瑳○传曰傞傞不止也】既醉而出并受其福醉而不出是谓伐德饮酒孔嘉维其令仪
　　賔既醉而呼号讙呶乱我笾豆之列屡舞僛僛然顷侧葢既醉则不自知其过邮也又倾侧其弁而俄俄然不正屡舞傞傞然不止賔既醉而出则可以皆受其福言得礼也醉至若此而不出是自伐其德也饮酒之所以甚美者以其令仪耳今何其不令也
　　凡此饮酒或醉或否既立之监或佐之史彼醉不臧不醉反耻式勿从谓【朱氏曰谓告也○钱氏曰从谓就人之位而与言也】无俾大怠【大音泰】匪言勿言匪由勿语【去声又如字○笺曰由从也】由醉之言俾出童羖【音古○传曰羖羊不童也○笺曰羖羊之性牝牡有角】三爵不识【笺曰献也酬也酢也】矧敢多又
　　今此饮酒或有醉者或有醒者立之监以正其礼佐之史以书其过政欲防失礼者也彼醉者失礼而不善乃反以醒者为耻非立监史之意也此醒者遂相告以彼人已醉勿就其位而与之言与之言则彼愈更号呶是使之大为怠慢也吾等醒者但自持谨所不当言者勿言所不当从者勿语耳非不欲忠告于彼彼醉人不可告语也童羊无角羖未有无角者彼醉人之言如使人出童羖以无为有言语无伦如此葢饮至三爵已昬然无所识矣况又多饮何由可与语乎
　　賔之初筵五章章十四句









　　诗缉卷二十三
　　钦定四库全书
　　诗缉卷二十四
　　宋　严粲　撰
　　鱼藻之什　　　　小雅
　　鱼藻【音早】刺幽王也言万物失其性王居镐京【镐豪之上浊】将不能以自乐【音洛】故君子思古之武王焉
　　此诗止刺幽王后序因诗有在镐之文遂云思武王耳
　　鱼在在藻【笺曰藻水草也○长乐刘氏曰夏月之时浅水生藻○补传曰水必浅涸然后鱼在藻间此乃鱼窘迫之状喻民处乱世其蹙迫恐惧亦若鱼之在藻也○藻解见采苹】有颁其首【颁音焚○传曰颁大首貌○补传曰首大而尾长乃鱼之瘠者】王在在镐【今曰王幽王也】岂乐饮酒【岂乐音恺洛○笺曰岂亦乐也】
　　兴也水深则鱼乐所谓跃渊纵壑相忘于江湖者也今鱼何在乎浅水生藻而鱼在焉露其颁然之大首犹言鱼在于沼亦匪克乐喻民之穷蹙窘迫也幽王何在乎在镐京岂乐而饮酒民安而后君安今民失其所而王独乐其能乆乎孟子所谓虽有台池鸟兽岂能独乐哉
　　鱼在在藻有莘其尾【莘音诜○传曰莘长貌】王在在镐饮酒乐岂潜鱼愿深渺今既露其首复惊逝而露其莘然之长尾葢在浅水之处故逃窜窘迫首尾俱见也
　　鱼在在藻依于其蒲【补传曰蒲生于岸始依此以匿其形耳】王在在镐有那其居【那音傩○笺曰那安貌】
　　藻犹在水之中蒲生近岸则水又浅矣愈更窘促也幽王在镐安然以居不知危亡之将至也
　　鱼藻三章章四句
　　采菽【音叔】刺幽王也侮慢诸侯诸侯来朝【音潮】不能锡命以礼数徴防之而无信义【数音朔】君子见微而思古焉【防曰周本纪云褒姒不好笑幽王欲其笑万方故不笑幽王为烽燧大鼓有防至则举燧火诸侯悉至而无防褒姒乃大笑幽王欲恱之数举烽火其后不信益不至幽王之废申后去太子申侯怒乃与缯西夷犬戎共攻幽王幽王举烽火徴兵兵莫至遂杀幽王骊山下缯音睛国名也】
　　采菽采菽【笺曰菽大豆也采其叶以为藿○菽解见小宛】筐之筥之【筐音匡筥音举○筐筥解见采苹】君子来朝何锡予之【予音与】虽无予之路车乘马【乘去声○防曰赐同姓以金路异姓象路○解见韩弈】又何予之衮及黼【传曰衮卷龙也白与黑谓之黼卷音卷○笺曰衣而画以卷龙也○防曰龙首卷然谓之衮衮则画之黼则刺之诸公之服自衮冕而下侯伯自鷩冕而下子男自毳冕而下司服注云九章初一曰龙次二曰山次三曰华虫次四曰火次五曰宗彞皆画以为缋次六曰藻次七曰粉米次八曰黼次九曰黻皆絺以为绣则衮之衣五章裳四章凡九也鷩画以雉谓华虫也其衣三章裳四章凡七也毳画虎蜼谓宗彞也其衣三章裳二章凡五也絺衣粉米无画也其衣一章裳二章凡三也冕者衣无文裳刺黻而已是以谓之焉鷩音鳖毳尺锐反蜼位柚垒三音○朱氏曰黼如斧形刺之于裳也○诗记曰上公之服九章者衣之色也衮者画之于衣九章之第一章也黼者绣之于裳九章之第八章也衮及黼皆谓上公之服也】
　　王飨诸侯以太牢其铏之芼牛则以藿藿菽豆之叶也言采菽叶而盛之筐筥知用太牢之盛礼以飨诸侯也飨则有车马衣服之赐以为宥故言此诸侯之来朝也有何物以锡予之虽无以予之尚与之以路车及驷马有车马以赐之而言无予之葢其意犹以为薄也车马之外又有何物予之又以衣画龙之衮及刺斧之黼裳好之之意无已也衮黼上公之服举尊者言之古者懐诸侯之道如此而今不然也
　　觱沸槛泉【觱沸音必弗槛衔之上浊○传曰觱沸泉出貌○释水曰槛泉正出正出涌出也○李巡曰水泉从下上出曰涌泉】言采其芹【音勤○笺曰周礼芹菹鴈醢○释草曰芹楚葵○郭璞曰今水中芹菜○山隂陆氏曰一名水英芹洁白而有节其气芬芳而味不如莼之美故列子以为客有献芹者乡豪取而尝之蜇于口惨于腹也蜇音浙】君子来朝言观其旂其旂淠淠【音譬徐音沸○传曰淠淠动也】鸾声嘒嘒【音讳○王氏曰嘒嘒言其声之细声之细则无敢驰驱故也】载骖载驷【骖七南反驷音四○苏氏曰既驾而三之曰骖四之曰驷】君子所届【长乐刘氏曰届至也】
　　觱沸然正出之槛泉我明王使人于此水中采其芹菜以为飨诸侯之菹也诸侯来朝之时观其旌旂则淠淠然动其车马鸾铃之声又嘒嘒然细言雍容中节也见其骖驷之马是诸侯来朝而至也
　　赤芾在股【芾音弗股音古传曰诸侯赤芾邪福○赤芾详解见曹候人朱芾解见采芑○笺曰胫本曰股】邪幅在下【幅今音逼旧音福○今考内则幅及桓二年左传带裳幅舄幅偪字异皆音逼○笺曰邪幅如今行縢也幅束其胫自足至膝故曰在下○防曰縢缄也言行而缄束之】彼交匪纾【朱氏曰交际也○传曰纾缓也】天子所子乐只君子【乐只音洛止】天子命之乐只君子福禄申之
　　诸侯来朝服其赤芾而在股又着邪幅偪束其胫而在下彼交际于天子恭敬齐遬不敢纾缓天子由是赐予之乐哉此诸侯天子之所锡命而福禄之所申重也
　　维柞之枝【柞音凿○曰柞栎也即唐鸨羽所谓栩也解见鸨羽○曹氏曰柞坚忍之木其新叶将生故叶乃落葢附着之甚固也】其叶蓬蓬【传曰蓬蓬盛貌】乐只君子殿天子之邦【殿颠之去声传曰殿镇也】乐只君子万福攸同【解见蓼萧】平平左右【平音骈○传曰平平辩治也○防曰尧典平章百姓书传作辩章则平辩义通○朱氏曰左右诸侯之臣也】亦是率从
　　兴也柞有枝枝有叶蓬蓬然盛叶以芘枝枝以卫榦枝叶相承而根本坚固喻诸侯及其臣上下相承以卫天子而国家乂安也故曰乐哉此诸侯能镇天子之邦也乐哉此诸侯均受其福其左右之臣亦皆平平辩治相率以从王命也【长乐刘氏曰气脉者朝廷之宠命也叶之蓬蓬者根本气脉之所及然叶之蓬蓬反以卫其根株而为之坚固犹天子宠锡诸侯俾之茂盛反能殿天子之邦而益朝延之固也】
　　泛泛杨舟绋纚维之【绋缡音弗离○传曰绋繂也纚緌也繂音律○防曰孙炎云繂大索也李巡云竹为索所以维持舟者亦作繂○郭璞曰緌繋也】乐只君子天子葵之【葵音逵○传曰葵揆也○防曰天子之于诸侯命赐有多少或以恩或以功当须揆度多少而与之】乐只君子福禄膍之【膍音毗○传曰膍厚也】优哉游哉亦是戾矣【传曰戾至也】
　　兴也杨舟浮于水上泛泛然无所定舟人以绋而纚维之喻诸侯离合不常天子以恩礼维持之也乐哉此诸侯天子能揆度其亲踈隆杀之宜而锡予之序所谓锡命以礼也又厚之以福禄宜其优游自得而戾止于天子之庭矣何幽王之不然也○左传云王命诸侯名位不同礼亦异数如虢公晋侯朝王皆赐玉五防【音角】马三疋君子以为非礼又以鞶鉴赐郑遂失郑伯之心皆是不能揆度其宜也【事见庄十八年】
　　采菽五章章八句
　　角弓父兄刺幽王也不亲九族【解见王葛藟】而好防佞【好去声】骨肉相怨【防曰骨肉谓族亲也以其父祖上世同禀血气而生如骨肉之相附○今曰西汉燕刺王旦传云今王骨肉至亲敌吾一体刺音辢】故作是诗也【诗记曰前汉书杜邺云人情恩深者其养谨爱至者其求详夫戚而不见殊孰能无怨此常棣角弓之诗所为作也】
　　此诗皆言王无恩于骨肉骨肉怨之欲王厚亲亲之恩以消平之也
　　骍骍角弓【骍息营反韵作觪○传曰骍骍调和也】翩其反矣【翩音篇○朱氏曰翩反貌】兄弟昬姻无胥逺矣【笺曰胥相也】
　　兴也骍骍然调利之角弓其体往来张之则内向而来弛之则外反而去喻亲族亲之则附踈之则离今王踈逺亲族亲族之心皆离犹弓之弛翩然而反矣王于兄弟同姓之亲昬姻异姓之亲不宜相踈逺如是也
　　尔之逺矣民胥然矣【今曰民犹人也指族人也诗书称先民皆训人○笺曰胥皆也】尔之教矣民胥效矣
　　尔幽王踈逺亲族之人不以骨肉为念则亲族之人亦皆自相踈逺矣由此尔实教之以偷薄故人皆视效之也
　　此令兄弟【令去声○笺曰令善也】绰绰有裕【绰处若反裕音谕○传曰绰绰寛也裕饶也】不令兄弟交相为瘉【音愈○传曰瘉病也】
　　王无恩于亲族亲族之中有令善者固绰绰然寛裕不以介意其不善者则相与怨讟而为患矣
