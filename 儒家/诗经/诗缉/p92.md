<!-- { "loadSidebar": true } -->
　　时迈廵守告祭柴望也【廵守音句狩○疏曰武王既定天下廵行其守土诸侯至于方岳之下作告至之祭柴祭昊天望祭山川安祀百神乃是王者盛事周公既致太平追念武王之业故述其事而为此歌焉宣十二年左传云昔武王克商作颂曰载戢干戈明此篇武王事也国语称周公之颂曰载戢干戈明此诗周公作也○曹氏曰诸侯为天子守土其政之得失民之利病不得以周之故天子亲自廵省焉廵狩必徧于四岳每至其方岳之下则燔柴升烟以告至若其山川之逺而不可至者则望而祭之书所谓至于岱宗柴望秩于山川是也○朱氏曰国语云金奏肆夏樊遏渠天子以飨元侯也即春官钟师九夏之三也吕叔玉云肆夏时迈也樊遏执竞也渠思文也】
　　时迈其邦【传曰迈行也○笺曰武王时出行其邦国谓廵守也】昊天其子之【诗记曰人之宗子主一家者也天之子主天下者也时迈其邦人神莫不受职则昊天其子可知矣○朱氏曰天其子我乎哉盖不敢必也○今曰昊天其子之与维天其右之语意同有天下曰天子子之谓使之为王也】实右序有周【笺曰右助也序次序也○曹氏曰序帝王之传序也○钱氏曰次序者谓以周继夏商也】薄言震之【程子曰薄言语辞○传曰震动也】莫不震叠【传曰叠惧也】怀柔百神【传曰怀来也柔安也○曹氏曰祭法云山林川谷丘陵能出云雨见怪物皆曰神有天下者祭百神诸侯在其地则祭之亡其地则不祭天之下莫非王上故廵守所至者神皆祭焉】及河乔岳【传曰乔髙也髙岳岱宗也○疏曰廵守之礼必始于东方故以岱宗言之其实兼四岳也】允王维后【笺曰允信也○陈氏曰信乎使我为王也】明昭有周式序在位【笺曰式用也○李氏曰序诸侯之在位者】载戢干戈【戢簪之入○释文曰戢止也敛也】载櫜弓矢【櫜音羔○传曰櫜韬也韬音滔○疏曰櫜者弓衣一名韬故内弓于衣谓之韬弓】我求懿德【笺曰懿美也】肆于时夏【笺曰肆陈也○李氏曰时夏中国也】允王保之
　　廵守王者之礼武王初定天下时出廵行其邦国天其子之乎设为问辞也应之曰天实右序有周矣武王之廵守也于诸国薄警动之诸侯莫不震惧又所至方岳之下怀柔羣神望祀河岳初得天下而人神受职此非人之所能为也天实右序之也故天下莫不信武王之宜君天下也又应之曰天实明昭有周矣武王之廵守也以庆罚黜陟之典序诸侯之在位者又戢敛其干戈櫜韬其弓矢惟求懿美之德陈之于中国既定天下而治道彰著此亦非人之所能为也天实明昭之也故天下莫不信武王之能保天下也既右序之又明昭之是天之子之也○右序有周与明昭有周语意一同明昭不言实承上省文也言天之右序有周而结之以允王维后谓膺天命而无愧也言天之明昭有周而结之以允王保之谓保天命于无穷也结上文右序及明昭之意皆以允言之
　　时迈一章十五句
　　执竞祀武王也
　　执竞武王【笺曰执持也竞彊也○李氏曰自强之心执而勿失】无竞维烈【传曰无竞竞也烈业也○李氏曰观武王伐纣而得天下拱揖指挥虽彊暴之国莫不趋使一戎衣而天下大定则其功烈为莫强矣】不显成康【钱氏曰成王业安天下○李氏曰欧阳氏以成康为成王康王有窒碍不通者】上帝是皇【传曰皇美也】自彼成康奄有四方【传曰奄同也○释文曰尽也】斤斤其明【斤音靳○传曰斤斤明察也○李氏曰言照临四方无所不察也】钟鼓喤喤【音横徐音皇○传曰喤喤和也】磬筦将将【筦音管将音锵○传曰将将集也○钱氏曰声之相应也】降福穰穰【如羊反○传曰穰穰众也】降福简简【传曰简简大也】威仪反反【如字○宾之初筵传曰反反重慎也】既醉既饱【钱氏曰主人受嘏既饮福醉饱矣】福禄来反【传曰反复也】
　　能执持自强不息之志者武王也故功烈之盛天下莫强焉岂不显乎其成王业而安天下也上帝用是皇美之自武王成王业安天下奄覆四方而有之其斤斤然明察无所不至言照临四方也今祀武王之时钟鼓喤喤然和磬筦将将然集而神之降福穰穰然众简简然大言乐作而神福之也祭祀之威仪反反然重谨之祭终饮福醉饱福禄反复未艾言礼行而神福之也【苏氏曰凡今所以能备其礼乐脩其祭祀以受多福者皆武王之德所致也】○笺以钟鼓磬筦为武王祭庙作乐今不从陈氏以为祀武王其説为长
　　执竞一章十四句
　　思文后稷配天也【疏曰国语云周文公之为颂曰思文后稷克配彼天是此篇周公所自作与时迈同也○李氏曰非其余诗乃他人所作也盖以国语所称者惟此二诗知其周公所作其余不可得而知之也古之祭者必以其祖配之公羊宣公三年云郊则曷为必祭稷王者必以其祖配王者则曷为必以其祖配自内出者无匹不行自外至者无主不止则后稷所以配天盖所以尊祖也○黄氏曰生民为述事之辞思文为告神之辞此雅颂之所以异欤】
　　思文后稷【朱氏曰思语辞也文文德也○思解见思齐】克配彼天【曹氏曰天地能生之而不能养之茍不得其养则亦弗克遂其生矣惟后稷能养人故其功足以配天矣】立我烝民【疏曰存立我天下众民之命】莫匪尔极【传曰极中也○曹氏曰衣食足而后知荣辱仓廪实而后知礼节民心罔中惟尔之中而已】贻我来牟【笺曰贻遗也遗音位○释文曰牟字书作麰或作○疏曰赵岐云麰大麦也广雅云麰小麦】帝命率育【苏氏曰率育徧养也】无此疆尔界陈常于时夏【朱氏曰陈其君臣父子之常道○陈氏曰时夏中国也○李氏曰后稷教民稼穑但养而已未及教之也如舜命契敬敷五教在寛则教之者乃契之事也思文之诗推美后稷乃以陈常于时夏言者盖无常产而有常心者惟士为能若民则无常产因无常心放僻邪侈无不为已】
　　后稷人臣而周人推以配天疑于追崇之过此诗明之言德莫大于文后稷实有文德能配于天非虚尊之也盖民心莫不有是中而阻饥则失其常心自后稷播时百谷存立众民之命而后各复其受中之性是民之中皆是后稷之中也后稷遗我民以来牟二麦之种此乃天命后稷徧养斯民无此疆尔界之别遂使人伦常道得陈于中国也后稷播百谷独举来牟者以其先熟济民之食尤切也天能予民以中后稷能全民之中天以徧覆为德后稷则达天之德推后稷以配天信无歉矣○中者民心所自有特因后稷有以养之而勿防耳非后稷以己之中予之而曰莫匪尔极何也后稷之心与斯民之心同此一中非二物也斯民既全其中则斯民与后稷同此心亦同此理更无差别民之中即后稷之中故曰莫匪尔极康衢所咏尔极洪范所谓汝极天保所谓尔德君牙所谓惟尔之中其意一也
　　思文一章八句

　　诗缉卷三十二
　　钦定四库全书
　　诗缉卷三十三
　　宋　严粲　撰
　　臣工之什　　周颂
　　臣工诸侯助祭遣于庙也【谯郡张氏曰先王深知礼义之本原起于稼穑之际故其于农事常首先天下之政诸侯助成王祭其归而戒之以农事者由此故也先王廵守较诸侯之善恶其庆始于土地辟田野治其罚始于土地荒芜田野不治夫惟戒诸侯之事莫急于新畬之勤制诸侯之赏罚莫先于田野土地之政则夫先王之意槩可见矣】
　　嗟嗟臣工【传曰嗟嗟勑之也工官也○疏曰嗟而又嗟重叹以呼之将勑而嗟叹非训为勑也不直戒其身为其太斥○朱氏曰诸侯之羣臣百工也○今曰诸侯之臣莫非王臣】敬尔在公【朱氏曰在公凡公家之事也】王厘尔成【苏氏曰赐尔成法也】来咨来茹【音孺○笺曰咨谋也茹度也】嗟嗟保介【笺曰保介车右也月令孟春天子亲载耒耜措之于参保介之御间○疏曰措之于参乗之人保介之与御者二人间君之车上止有御者与车右一人而己今言保介与御明保介即车右也不勅御人偏勅车右者以御人本主御车不主辅君故专勅明其衞君车也人君左载御在中央明其逺君措之故系于车右因御字单言之以便文○朱氏曰保介见月令吕览其説不同然皆为耤田而言○补传曰命臣工以王事命保戒以民事】维莫之春【莫音暮○朱氏曰莫春在夏正为建辰之月在周正为建寅之月然先儒谓商周虽改正朔特以是月为岁首至于朝聘烝享犹用夏正祭用仲月则春祀宜在建夘之月祭毕遣之时春已向莫农事不可缓也】亦又何求【曹氏曰言不可舍农事而他求也】如何新畬【音余○释地曰田二岁曰新田三岁曰畬○笺曰畬和柔之意也○朱氏曰今既莫春矣尔之田事如何哉】于皇来牟【于音乌○笺曰皇美也○来牟解见思文】将受厥明【朱氏曰来牟当夏而且将受王帝之明赐也】明昭上帝迄用康年【迄欣之入○钱氏曰迄终也○传曰康乐也○今曰孟子云乐岁】命我众人【王氏曰诸侯之众莫非王人○钱氏曰众人庶民也】庤乃钱镈【庤音耻钱镈音剪博○传曰钱铫也鏄鎒也铫七遥反广韵音挑鎒音耨乃豆反○疏曰説文云钱铫古田器世本云垂作铫宋仲子注云铫刈也刈物之器管子云一农之事必有一铚一鎒一铫然后成农释名云镈锄类也世本云垂作耨李廵云锄也镈耨当是一器但诸文或以为鎒即锄或云锄类古器变易未能审之】奄观铚艾【奄如字郑音淹铚艾音窒又○传曰铚获也○説文曰铚获禾短鎌】
　　诸侯朝正于王因助祭于庙祭终而遣之不直戒其身而戒其臣之共事者以警切之尔诸侯归其国有王事有民事臣工者诸侯之羣臣百工所与共治其国者也故以王事戒之保介者车右之士载耒耜以辅君耕耤者也故以民事戒之先嗟叹而戒臣工曰尔臣工与闻国家之政事尔其敬哉王赐尔侯国之成法皆一定不易矣其有疑焉当来咨谋茹度于王朝勿自专以乱章改度也此以尊王之义告之也又嗟叹而戒保介与闻耕籍今助春祠而还既莫春矣他又何所求乎唯农事不可缓耳尔国之新田畬田今如何也二者皆新垦之田用力尤难故首问之欲其土地辟田野治也于乎美哉来牟二麦夏初即熟今已莫春将受天之明赐矣夏麦者秋稼之占也天意昭明终必有年岂可不尽人事以承天意乎尔归其国命我众农夫各具铫锄之器以治其田奄忽之间已观其用短鎌以艾禾矣此以重农之意告之也
　　臣工一章十五句
　　噫嘻【音伊熙】春夏祈谷于上帝也【笺曰祈犹祷也求也月令孟春祈谷于上帝夏则龙见雩是也雩音余○疏曰春郊夏雩以祷求膏雨而成其谷实月令仲夏大雩帝以祈谷实是雩为祈谷之明文但雩以龙见为之当在孟夏之月为月令者错置于仲夏失正雩之月故不引之左传称凡祀啓蛰而郊龙见而雩郊祀上帝于南郊所以报天德而云祈谷者报其已往又祈其将来襄七年左传云夫郊祀后稷以祈农事故啓蛰而郊郊而后耕而郊为祈谷之事也月令孟春元日祈谷于上帝是即郊天也后乃择元辰天子亲载耒耜躬耕帝籍是郊而后耕】
