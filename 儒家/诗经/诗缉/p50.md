<!-- { "loadSidebar": true } -->
　　鸿鴈美宣王也万民离散不安其居而能劳来还定安集之【劳来还音涝赉旋○王氏曰劳者劳之来者来之往者还之扰者定之危者安之散者集之】至于矜寡【矜音鳏】无不得其所焉
　　此诗流民所作述使臣之勤劳能布宣其上之徳意也美使臣所以美宣王也王者事业以民为本可以见兴复之规模矣
　　鸿鴈于飞【传曰大曰鸿小曰鴈○疏曰鸿鴈俱是水鸟其形鸿大而鴈小春则避阳暑而北秋则避隂寒而南○曹氏曰喻小大皆离散】肃肃其羽【传曰肃肃羽声也○陈氏曰其羽急疾○今曰小星肃肃宵征毛以为疾貌则此亦为羽声之疾也】之子于征【欧阳氏曰之子使臣也】劬劳于野【劬音衢○传曰劬劳病苦也】爰及矜人【矜如字○笺曰及此可怜之人】哀此鳏寡兴也言大鸿小鴈之飞转徙无定居其羽声肃肃然急疾如厉王之后民无小大皆奔散也鸟栖皆有常处唯鸿鴈春北而秋南故以喻民之不安其居宣王于是遣使巡行而安集之之子使臣奉命征行病苦于野不敢安宁赒防之泽及此可怜之人而尤哀念于鳏寡以离散之民皆可念而其中有鳏寡者尤可念也
　　鸿鴈于飞集于中泽【传曰中泽泽中也○笺曰犹民见还定安集○曹氏曰鸿鴈之趾连蹄不能握木故易以鸿渐于木为失所不安之象书以彭蠡既潴阳鸟攸居为得其所】之子于垣【音袁○疏曰垣墙也】百堵皆作【堵音睹○传曰一丈为版五版为堵○疏释传曰五版为堵谓累五版也版广二尺故周礼説一堵之墙长丈髙一丈○笺曰春秋传云五版为堵五堵为雉雉长三丈则版六尺○疏释笺曰五版为堵五堵为雉定十二年公羊传文也谓接五堵成一雉何休取韩诗传以版长八尺古之雉制书传各不得其详】虽则劬劳其究安宅【朱氏曰究终也】
　　鸿鴈集于泽中喻还定之后民有居止之安也使臣所至使民筑其垣墙为安处之计百堵同时而起且劝勉之曰汝今虽劬劳其终有安居也
　　鸿鴈于飞哀鸣嗸嗸【音遨○释文曰嗸嗸声也○曹氏曰民初得其所归皆嗸嗸然赴诉于使者】维此哲人【曹氏曰民称使者为哲人】谓我劬劳维彼愚人谓我宣骄【传曰宣示也○今曰犹宣滛之宣】
　　离散之余初有定居生理未复故如鸿鴈嗸嗸然哀鸣赴诉于使臣使臣能抚恤赈济之于是流民称此使臣明哲故能知我之劬劳若使彼愚人为使臣将谓我宣恣其骄求索无厌也此云者指见在之人彼云者设言其人耳【曹氏曰见宣王选任之明也】
　　鸿鴈三章章六句
　　庭燎【音疗】美宣王也因以箴之【箴音斟○释文曰箴諌诲之辞○疏曰若病之须箴○解頥新语曰箴犹鍼砭鍼音箴砭陂验反○董氏曰传云百官官箴王阙此诗其司烜之属所为乎恒况逺反与吓兮咺兮同音】
　　美其勤也虑其勤之易怠故从而箴之
　　夜如何其【音基○释文曰其辞也】夜未央【説文曰央中央也】庭燎之光【传曰庭燎大烛也○疏曰庭燎者树之于庭燎之为明是烛之大者秋官司烜云邦之大事供蕡烛庭燎注云树于门外曰大烛门内曰庭燎不同者以彼烛燎别文则设非一处庭燎以庭名之明在门内故以大烛为门外以文对故异之耳其散则通也郊特牲云庭燎之百由齐桓公始也注云僣天子也庭燎之差公盖五十侯伯子男皆三十是天子庭燎用百古制未得而闻要以物百枚并而纒束之今则用松苇竹灌以脂膏也】君子至止【传曰君子谓诸侯也】鸾声将将【音跄○曹氏曰将将声之大】
　　玉藻云朝辩色始入君日出而视之今宣王中夜而起失于太早诗人设为问荅之辞曰今夜已如何乎乃夜未半也庭燎已设而有光诸侯皆来朝闻其鸾声之大将将然盖来者多而其声也然未辩色则未可以入是太早也所以箴之○旧説相承以夜如何其为宣王问夜今不从
　　夜如何其夜未艾【毛音碍郑音刈○王氏曰未艾未及尽也○李氏曰左传昭元年秦后子云一世无道国未艾也注云絶也则艾为尽意】庭燎晣晣【音制○传曰晣晣明也○朱氏曰小明也】君子至止鸾声哕哕【音诲翽翽音同○传曰哕哕徐行有节也○曹氏曰哕哕声之微】自夜未半而庭燎已光诸侯先至者待之久矣既而至于夜未尽庭燎晣晣然其光渐小诸侯之继至者其鸾声之微哕哕然盖来者稀而其声杀也亦箴其早也
　　夜如何其夜乡晨【乡音向】庭燎有辉【音晖○朱氏曰有辉天明而光散也○今曰易未济卦其晖吉也程传云晖光之散也晖煇义同】君子至止言观其旂乡晨则庭燎光散诸侯之后至者可见其旂于是辨色而始入乃朝之时也何必太早乎○旧説皆谓自未央而未艾自未艾而乡晨为始勤终怠之意如是则此诗作于宣王怠政之日而追述其前时之勤耳是刺而非美矣所谓因以箴之者如有常徳以立武事因以为戒谓美其武功之方盛而因戒其后之不可以黩武庭燎亦美宣王之勤政而箴其勤之大过耳过于勤则不可以常而其终之怠固势所必至然此诗则未及言怠政之事朝辩色而入末章夜乡晨正视朝之时不为怠也此诗乃宣王锐意求治之初其后晏起至烦贤后脱簪乃末年怠政之事非此时也【诗记曰宣王其志虽勤然未能安定凝止跃然有喜事之心焉斯其所以不能常也】
　　庭燎三章章五句
　　沔水【沔音免】规宣王也【笺曰规者正圆之器也规主仁恩也以恩亲正君曰规春秋传云近臣尽规○疏曰圆者周匝之物以比人行周备有不圆匝者规之使成圆正物之器不独规独言规者以恩亲正君曰规规之使圆则外无亷隅故五行规主东方是主仁恩也】
　　规其听防而诸侯携贰也
　　沔彼流水【传曰沔水流满也】朝宗于海【朝音潮○笺曰诸侯春见天子曰朝夏见曰宗○疏曰大宗伯注云朝朝也欲其来之早宗尊也欲其尊王禹贡亦云江汉朝宗于海】鴥彼飞隼【鴥音聿隼音笋○晨风传曰鴥疾飞貌○隼觧见采芑】载飞载止【笺曰载之言则也】嗟我兄弟邦人诸友莫肯念乱【笺曰莫无也】谁无父母
　　兴也杜诗云众流归海意万国奉君心与此诗意同彼沔然而满之流水必入于海有朝宗之义喻诸侯虽彊大必朝宗于天子此理之常也其叛服不常如鴥然疾飞之隼或飞或止者必有其故矣含蓄而未言也兄弟指所亲邦人指众人诸友指所厚言兄弟邦人诸友则亲疎厚薄识与不识皆在其中矣嗟我亲疎厚薄之人无肯思乱者皆愿平治也谁无父母乎皆有所顾惜也忧诸侯之背叛而致祸乱将累其亲也
　　沔彼流水其流汤汤【音商○传曰汤汤放纵无所入也】鴥彼飞隼载飞载扬念彼不迹【音迹○释文迹亦作迹迹足迹也○传曰不迹不循道也○今曰不由故迹谓越常也】载起载行心之忧矣不可弭忘【弭音敉○传曰弭止也】水满而汤汤然犹书汤汤洪水方割喻诸侯彊大而放恣也隼载飞载扬犹诸侯飞扬而不朝事者故念彼不循道之诸侯我坐不能安则起则行此心之忧不可止而忘之也
　　鴥彼飞隼率彼中陵【笺曰率循也】民之讹言【笺曰讹伪也】宁莫之惩【传曰惩止也】我友敬矣防言其兴
　　一章言载飞载止喻诸侯或朝或不朝者二章言载飞载扬喻诸侯跋扈不朝者此章言率彼中陵喻诸侯循道而来朝者飞止者已无固志飞扬者未有回心率彼者盖仅有之所当绥怀以劝来者今民之讹言复欲中以飞语而使之不自安岂可不惩止之乎闻来朝之诸侯相与语曰吾辈事王室非不敬矣而防言方兴将如之何是其心亦怀疑惧将不来矣宣王不可不察也诸侯之叛在防言耳首章之含蓄次章之忧危至末章结句始发之
　　沔水三章二章章八句一章六句
　　鹤鸣诲宣王也【董氏曰此诗其师传所作欤】
　　此诗説者多异毛郑在众説之先皆谓兴求贤必有师承当从之
　　鹤鸣于九皋【传曰皋泽也○笺曰泽中水溢出所为坎自外数至九喻深逺也】声闻于野【闻音问○今曰他人闻知其声之闻从平声凡声闻于人之闻从去声○传曰言身隐而名著也】鱼潜在渊或在于渚【江有渚传曰渚小洲也○疏曰以鱼之出没喻贤者之进退】乐彼之园【乐音洛】爰有树檀【疏曰檀善树也○解见将仲子】其下维萚【音托○萚落叶也解见萚兮○笺曰犹尚贤而下小人】它山之石【它音拖】可以为错【七落反○传曰错石也可以琢玉○今曰子不砻不错焉攸用错谓治玉也】
　　兴也鹤鸣于九皋深逺之地其声闻于外方之野喻贤者身隐名显也鱼或在于深渊或见于浅渚喻贤者去就不常也身隐名显则难进去就不常则易退皆视人主意向何如耳故用舍不可以不审犹彼园之可乐者以上有善木之檀其下则有落叶喻朝廷之上当上贤而下不肖也既得贤者则可以磨砻君徳如它山之石可以为琢玉之错石也【程子曰玉之温润天下之至美也石之粗粝天下之至恶也然两玉相磨不可以成器以石磨之而后玉之为器得以成焉犹君子之与小人横逆既加然后脩省畏避动心忍性增益预防而礼义生焉道徳成焉吾闻诸邵子云○李氏曰汉王符云攻玉以石洗金以盐濯锦以鱼浣布以灰夫物固有以贱理贵以丑化好者矣智者弃短取长以致其功】
　　鹤鸣于九皋声闻于天鱼在于渚或潜在渊乐彼之园爰有树檀其下维谷【音谷释文曰谷从木非从禾也○曰谷楮也今楮皮也○传曰谷恶木也○疏曰陆玑云幽州人谓之谷桑荆交广谓之谷中州人谓之楮殷中宗时桑谷并生是也今江南人绩其皮以为布又捣以为谓之谷皮洁白光泽其里甚好其叶初生可以为茹】它山之石可以攻玉【传曰攻错也○今曰谓错治之也】
　　鹤鸣二章章九句
　　祈父【音畿甫】刺宣王也【疏曰周语云宣王三十九年战于千亩王师败绩于姜氏之戎】宣王料民太原人不足用乃令祈父出禁卫以从军此宣王之失非祈父所得専也作者呼祈父而责之所以刺宣王也
　　祈父【传曰祈父司马也职掌封圻之兵甲○释文曰封圻当作畿字古作祈圻畿同字得通故此作祈尚书作圻○李氏曰左传襄十六年献子赋圻父其字用酒诰圻字昭十二年子革曰祭公谋父作祈招之诗杜预注云祈父周司马祈字作诗之祈招音韶○疏曰常武美宣王命程伯休父为大司马此诗所刺者盖休父卒后他人代之】予王之爪牙【疏曰鸟用爪兽用牙以防卫此人自谓王之爪牙以鸟兽自喻也】胡转予于恤【笺曰转移也○传曰恤忧也】靡所止居
　　宣王以宿卫之士从军宿卫之士不敢斥宣王以司马掌征伐呼其官而责之曰祈父我乃王之爪牙当为王闲守之卫女何移我于忧恤之地使我无所止居乎谓使之从军在外无定居也军心之怨如此其败宜矣○此诗作于未败之前故但言靡所止居有母尸饔也变雅讽刺其上庶其觉悟使宣王闻而改图未必有千亩之败也【笺曰司马之属有司右主勇力之士六军之士出自六乡法不取于爪牙之士○疏曰司右止言勇力属焉不言使之守卫夏官虎贲氏其属者虎士八百人其职云掌先后王而趋以卒伍军旅防同亦如之舎则守王闲王在国则守王宫国有大故则守王门虎贲之徒既为宿卫则司右之徒亦为宿卫矣】
　　祈父予王之爪士【李氏曰爪牙之士也】胡转予于恤靡所底止【底音止○传曰底至也】
　　靡所底止谓逺戍而行役未已
