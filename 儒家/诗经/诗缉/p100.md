<!-- { "loadSidebar": true } -->
　　公之兵车有大国千乗之赋矣毎一车上皆有三人右人持矛其矛有朱色之英饰左人持弓其弓有緑色之绳縢约之此朱英緑縢者是二矛重弓也必二必重者备折壊也又公之徒众有三万人矣万二千五百人为军大国三军合三万七千五百人言三万举成数也此徒众其胄以贝饰之其甲又以朱线连缀之进行之徒増増然众多西戎北狄有来侵者以此膺当之荆楚羣舒叛逆者以此惩创之无有于我敢御止之者此皆颂祝之辞也又祝使汝昌大而炽盛使汝昌考而富足又髪有黄色背有鲐鱼文之寿者相与试其才以为之用欲其所用皆老成人也又重庆之使汝昌而且大使汝耆寿而且老艾万有千歳得秀眉之寿而无有患害也万有千岁犹曰千岁万岁也
　　泰山岩岩【疏曰防山在齐鲁之间二国皆以为望也】鲁邦所詹【传曰詹至也】奄有蒙【笺曰奄覆也○传曰山也防山也○疏曰春秋定十年齐人来归郓讙隂之田谓山之北田也论语説颛史主防山也鲁之境内有此二山】遂荒大东【传曰荒有也○笺曰荒奄也大东极东也】至于海邦【笺曰近海之国也】淮夷来同莫不率从鲁侯之功言防山之髙岩岩然鲁之邦境所至也又奄有山防山遂荒奄极东之地至于近海之国淮夷旧不服者亦内向而不为异凡此东方之国莫不相率而顺从是鲁侯僖公之功也愿之之辞也
　　保有鳬绎【鳬音符绎音亦字又作峄○传曰鳬山也绎山也○防曰禹贡徐川峄阳孤桐谓峄山之阳有桐木也】遂荒徐宅【传曰宅居也○曹氏曰禹贡徐州之地而鲁宅之故曰徐宅】至于海邦淮夷蛮貊【音陌】及彼南夷【防曰南夷谓荆楚】莫不率从莫敢不诺【笺曰诺应辞也】鲁侯是若【传曰若顺也】
　　僖公又安有鳬山绎山遂荒奄徐州之居至于近海之国若淮夷也南夷之蛮也东夷之貊也又及彼南方之夷荆楚也莫敢不相率而顺从莫敢不应诺其命令唯鲁侯僖公之是顺此亦愿之之辞也
　　天锡公纯嘏【音假○笺曰纯大也受福曰嘏】眉寿保鲁居常与许【传曰常许鲁南鄙西鄙○笺曰许许田也鲁朝宿之邑也常或作尝在薛之旁春秋鲁荘公三十一年筑台于薛是与周公有尝邑许田未闻也六国时齐有孟尝君食邑于薛○防曰常为南鄙许为西鄙或当有所依据不知出何书也桓元年郑伯以璧假许田公羊传许田者何鲁朝宿之邑也此鲁朝宿之邑曷为谓之许田讳取周田系之许近许也春秋于僖公之世不书得许田盖经传阙漏故无其事也○朱氏曰常许皆鲁之故地见侵于诸侯而未复者故鲁人以是愿僖公也】复周公之宇鲁侯燕喜令妻寿母【朱氏曰僖公娶于齐曰声姜母曰成风】宜大夫庶士邦国是有既多受祉黄髪儿齿【儿音倪字书作齯○笺曰儿齿亦寿证○释文曰儿齿齿落更生细者】
　　言天赐僖公以大福使有秀眉之寿而保守鲁国又能居常邑与许邑以复周公之故居常许鲁之故地而未复者也僖公燕饮而喜乐内有令善之妻寿考之母又外有大夫众士与之相宜鲁之邦国僖公常保有之既多受其福又有黄色之髪落而更生之齿皆寿证也此愿其寿考以复鲁之侵地宜其室家臣庶以保有其国也
　　徂来之松【传曰徂来山也】新甫之柏【传曰新甫山也】是断是度【断音短度音铎○疏曰斩断之量度之】是寻是尺【传曰八尺曰寻】松桷有舄【桷音角舄音昔○传曰桷榱也舄大貌】路寝孔硕【传曰路寝正寝也○笺曰硕大也】新庙奕奕【音亦○朱氏曰僖公所脩之庙也○传曰新庙闵公庙也○笺曰脩旧曰新所新者姜嫄庙也○疏曰奕奕广大也】奚斯所作【防曰奚斯公子鱼也○传曰有大夫公子奚斯者作是庙也○笺曰奚斯作者敎护属功课章程也】孔曼且硕【曼音万○传曰曼长也】万民是若
　　僖公于是乃脩造寝庙取徂来山之松新甫山之柏于是斩断之于是用八尺之寻十寸之尺以量之既量其材乃用松为榱桷有舄然而大为君之正寝甚寛大而硕又作新庙奕奕然广大此寝庙乃是公子鱼所作谓监防工役之事也此寝庙甚长曼而硕大万民以为顺无咨怨不惮劳也○新庙或以为闵公庙或以为姜嫄庙皆不可知或以为新作之或以为脩旧而新之然春秋不书则知其非大工役脩旧之説得之
　　閟宫八章二章章十七句一章十二句一章三十八句二章章八句二章章十句

　　诗缉卷三十五
<经部,诗类,诗缉,卷三十五>
　　钦定四库全书
　　诗缉卷三十六
　　宋　严粲　撰
　　商颂
　　【谱曰商者契所封之地至汤则受命武王封防子启为宋公其封域在禹贡徐州泗濵西及豫州盟猪之野自从政衰散亡商之礼乐七世至戴公时当宣王大夫正考父者校商之名颂十二篇于周太师以那为首归以祀其先王孔子録诗之时则得五篇而已乃列之以备三颂盟音孟○朱氏曰太史公云宋襄脩仁行义欲为盟主其大夫正考父美之故追道契汤髙宗之所以兴作商颂盖本韩诗之説诸儒多惑之者今考此颂皆天子之事非宋所冇且其辞古奥亦不类周世之文而国语闵马父之言亦与今序合韩诗太史公之説谬矣张子云商颂之辞粹○曹氏曰契为尧司徒敷五敎赐姓子氏封之于商今上雒商是也在汉属农郡十四世而至汤凡八迁都汤始居商丘后徙居亳从先王居盖帝喾尝都之也自汤十九世而至盘庚其间又复五迁盘庚始居河北其后迁河南复居亳之殷地即汤之故都也后世或称商或称殷或兼称殷商先儒谓商有三亳二在梁国一在河洛之间故谷熟为南亳汤所都也防为北亳亦曰景亳汤所受命也偃师为西亳所谓河洛之间盘庚所迁也按九域志云今南京有亳城古景亳也本帝喾之墟汤从都之有髙辛城有帝喾髙辛氏庙有汤庙有伊尹南京去亳三十里则北亳其是欤其后武王伐纣成王黜殷杀武庚封防子于宋以主殷祀宋即商丘唐火正阏伯之墟契孙相土因之汤亦尝居焉后虽迁都于亳而商丘寔为汤后且合于契初受封之号故称商云○解頥新语曰或者谓周成王始封熊绎于荆至周惠王之时鲁僖公元年始有楚号遂疑商时未有荆楚乃欲假此以实韩氏宋襄公之説殊不思荆自帝喾九州已有荆州之名至禹贡分别山川则荆及衡阳为荆州乃在南即荆楚也荆岐既旅至于荆山乃在西盖雍州之荆非荆州之荆也诗人以有二荆故以荆楚别荆岐耳既自古有荆孰谓周封熊绎始有荆哉】
　　那【乃河反】祀成汤也防子至于戴公【防曰凡十君除二及余八君是防子之后七世至戴公也】其间礼乐废壊【笺曰礼乐废壊者君怠慢于为政不脩祭祀朝聘养贤待賔之事有司忘其礼之仪制乐师失其声之曲折由是散亡也】有正考甫者【防曰孔子七世之祖】得商颂十二篇于周之大师【大音防○谱曰周用六代之乐故得有商颂】以那为首【疏曰祀成汤之乐歌也大师先以那为首矣】
　　猗与那与【猗音伊与音余○潜笺曰猗与叹美之辞犹言美哉也传曰那多也○今曰桑扈受福不那】置我鞉鼓【置如字郑作植鞉音桃○朱氏曰置陈也商人尚声臭味未成涤荡其声乐三阕然后迎牲即此是也○传曰鞉鼓乐之所成也○疏曰王制云天子赐诸侯乐则以柷将之赐伯子男乐则以鞉将之注云柷鞉皆所以节乐是乐成亦由鞉也○曹氏曰置则方设之而已既设而奏之春官小师掌敎鞉柷敔埙箫管歌又眡了凡乐事播鞉击颂磬笙磬皆以鞉为先郑康成注大射礼云賔至则摇鞉以奏乐故天子赐伯子男乐则以鞉将之是以商人亦首奏焉颂如字】奏鼓简简【笺曰简简和大也○今曰执竞降福简简】衎我烈祖【衎看之去声○传曰衎乐也○笺曰烈祖汤也○疏曰汤是殷家有功烈之祖】汤孙奏假【音格毛如字○欧阳氏曰汤孙斥主祀之时王尔自太甲以下至纣皆可汤孙不知所斥者何王尔○今曰传谓汤为人子孙今不从○朱氏曰假感格也】绥我思成【笺曰绥安也安我心所思而成之谓神明来格也礼记云齐之日思其居处思其笑语思其志意思其所乐思其所嗜齐三日乃见其所为齐者祭之日入室僾然必有见乎其位周旋出户肃然必有闻乎其容声出户而听忾然必有闻乎其叹息之声此之谓思成齐音斋僾音爱】鞉鼓渊渊【王氏曰渊渊深也深以言其闻之逺】嘒嘒管声【嘒音讳○朱氏曰嘒嘒清亮也○王氏曰细也】既和且平依我磬声【传曰依倚也○王氏曰殷尚声○笺曰磬玉磬也与玉磬之声相依玉磬尊故异言之○疏曰磬非乐之主而云依磬声明此异于常磬非石磬也书云戞击鸣球谓玉磬也○朱氏曰玉磬堂上升歌之乐也张子云玉磬声之最和平者可以养心也其声一定始终如一无隆杀也盖鞉鼓管籥作于堂下其声依堂上玉磬之声】于赫汤孙【于音乌○欧阳氏曰于赫汤孙者谓于赫汤之孙也不应自称盛美之孙以夸其先祖】穆穆厥声【笺曰穆穆美也○疏曰穆穆然而美者共乐之音声】庸鼓有斁【庸如字依作镛斁音亦○传曰大钟曰庸斁斁然盛也○解见灵台○笺曰斁斁然有次序】万舞有奕【音亦○万舞解见邶简兮○今曰毛郑以奕为闲习王氏以为缀兆众大今从王○奕解见车攻】我有嘉客【笺曰嘉客谓二王后及诸侯来助祭者】亦不夷怿【今曰夷平也怿恱也】自古在昔【钱氏曰自古谓古已后也在昔谓今已前也】先民有作温恭朝夕执事有恪【传曰恪敬也】顾予烝尝【疏曰秋尝冬】汤孙之将【苏氏曰将奉也○曹氏曰自古在昔先民有作者先王有作于前也顾予汤孙也】
　　商人尚声故猗与那与叹而多之美其设此鞉鼓也鞉虽小鼓所以节乐故首言之既设此鼓而后奏之简简然其声和大以衎乐有功烈之祖成汤也时王汤孙奏乐以感格于祖考祭祀则思其祖考若神不来格则所思不遂今神明来格是安我所思而成之也其鞉鼓之声渊渊然深其管声嘒嘒然清亮皆和平不相夺伦又依此玉磬之声也叹美此赫赫成汤之孙其作乐祭祀之时其声穆穆然美镛与鼓斁斁然盛为万舞者奕奕众大二王之后及诸侯来助祭者亦不平夷悦怿乎先民犹言前人也作承上文谓作乐也言声乐之盛非今日始作之乃古昔之时前人所作也谓汤之功大人闻其乐而恱怿其来乆矣今温恭于朝夕之间执事必敬以省眡烝尝之祭者乃汤孙之所将奉也谓汤之泽无穷故子孙世世奉祀焉
　　那一章二十二句
　　烈祖祀中宗也【笺曰中宗殷王大戊汤之孙也有桑谷之异惧而脩德殷道复兴故表显之号为中宗○疏曰祀中宗之乐歌也礼王者祖有功宗有德不毁其庙】
