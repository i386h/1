<!-- { "loadSidebar": true } -->
　　肃肃谢功【笺曰肃肃严正之貌○朱氏曰谢功谢邑之事也○谢解见崧高】召伯营之【笺曰营治也】烈烈征师【笺曰烈烈威武貌】召伯成之
　　四章以下又总言营谢平淮二役肃肃然严整者谢邑之功实穆公营治之言营谢也烈烈然威武者征行之师实穆公成之言平淮也
　　原隰既平【传曰土治曰平】泉流既清【传曰水治曰清】召伯有成王心则宁
　　营谢有彻田土之事平淮有彻疆土之事皆相其原隰之宜通其水泉之利此功既成宣王之心则安宁矣
　　黍苗五章音四句
　　隰桑刺幽王也小人在位君予在野思见君子尽心以事之
　　隰桑有阿【防曰下湿曰隰桑宜在湿润之所隰之近畔宜桑以今验之实然也○曹氏曰桑有衣被人之德○传曰阿美貌】其叶有难【音傩○传曰难然盛貌】既见君子其乐如何【乐音洛】
　　兴也桑嘉木也可以为衣故南山有桑以喻贤者今桑之在隰枝条阿阿然而美其叶又难然而盛喻君子在野虽处穷约而英华发外也我若见此君子其乐如何哉乐君子如此见其恶小人深矣
　　隰桑有阿其叶有沃【长乐刘氏曰谓长茂光润如膏之沃也】既见君子云何不乐
　　隰桑有阿其叶有幽【如字○传曰幽黑色也○防曰言桑叶茂盛而柔輭则其色纯黑】既见君子德音孔胶【传曰胶固也○王氏曰其德音之所及人附离之甚胶固也】心乎爱矣遐不谓矣【笺曰遐逺也○今曰谓相与语也】中心藏之何日忘之
　　心乎言由中也诗人言我出于中心爱此君子以君子逺在郊野不得相与语也凡懐人者满懐欲言思得一见而倾写之也我藏之于心何日而忘之乎谓思慕君子常在念也○旧説谓为思竭忠爱以裨补之贤者相与固有切磋忠告之益但此诗方思贤者以鄙在位之小人未暇言忠告之意
　　隰桑四章章四句
　　白华【音花】周人刺幽后也【笺曰幽后褒姒也】幽王取申女以为后【取如字○笺曰申姜姓之国也】又得褒姒而黜申后【褒姒解见正月】故下国化之以妾为妻以孽代宗【孽鱼列反○笺曰孽支庶也宗适子也○防曰树木斩而复生谓之孽以适子比根榦庶子比枝孽】而王弗能治周人为之作是诗也【为去声○笺曰王不能治已不正故也○曹氏曰孽妾子谓伯服也褒姒所生宗适子谓宜臼也申后所生】白华菅兮【菅音奸○传曰白华野菅也已沤为菅○郭璞曰菅茅属○陆玑曰似茅而滑泽无毛根下五寸中有自粉者柔韧宜为索韧音刃与肕同○防曰野菅沤之谓之菅固谓在野未沤者为野菅】白茅束兮之子之逺【去声○笺曰之子刺幽王也】俾我独兮【陈氏曰我申后也下同】
　　兴也白华柔韧宜为索则刈取之沤以为菅白茅不可用则以纒束白华而已菅喻后茅喻妾以贱承贵宜也今幽王乱贵贱之序而逺我使我穷独失所也周人代申后言之
　　英英白云【传曰英英云貌露亦有云○防曰以今观之有云则无露无云乃有露露亦有云者露云气微不映日月不得如雨之云耳非无云也若露浓雾合则清旦为昬亦是露之云也】露彼菅茅天步艰难【程子曰天步时运也】之子不犹【程子曰犹如也】
　　首章既以菅茅喻后妾次章言王之恩泽当均及之如白云之覆露菅茅皆蒙润泽也今天运艰难而幽王不如是也幽王不道而归之天运谓已所遭之不幸耳
　　滮池北流【滮符彪皮流二反○传曰滮流貌○笺曰丰镐之间水北流○防曰言其北流是目所覩丰在丰水西镐在丰水东丰镐之间唯丰水也○今曰此止言池非指丰水也】浸彼稻田啸歌伤懐念彼硕人【丘氏曰硕人谓幽王也】
　　池水滮然北流则止能浸彼在北之稻田耳喻幽王之泽有所偏也申后既黜啸歌而至于伤懐以念王也○郑氏以硕人为褒姒诗记从丘氏以为幽王此诗皆代申后之言则啸歌伤懐当为申后念王也下文言念子懆懆视我迈迈亦夫妇之辞也念与此念字同
　　樵彼桑薪【钱氏曰取薪曰樵】卭烘于煁【卭音昂烘火东反煁音谌○传曰卬我也烘燎也煁烓灶也烓音恚○郭璞曰今之三隅灶也○防曰烓者无釜之灶其上燃火谓之烘本为此灶止以燃火照物若今之火炉也】维彼硕人实劳我心
　　桑者人之所赖以衣不宜以为薪今樵取之以为薪又不以供防炊而乃烘燎于烓灶止以照物犹弃妻之失职故申后念王而心劳也
　　鼓钟于宫【防曰鼓击也】声闻于外【闻音问】念子懆懆【音惨骖之上説文七倒反○释文曰懆懆愁不申也】视我迈迈【王氏曰迈迈然逺我而不顾也】
　　击鼓于宫其声则闻于外喻宫庭之事不可掩也我念王则懆懆而愁不申王视我则迈迈而不顾【曹氏曰鼓钟于宫虽人之所不见而声闻于外不可掩也幽王之废申后必加以难明之罪人之所不见者而其心本主欲立褒姒则外之所明闻也岂可掩哉】
　　有鹙在梁【鹙音秋○传曰鹙秃鹙也○山隂陆氏曰性贪欲状如鹤而大长颈赤目其毛辟水毒头高八尺善与人闘好防蛇刘桢鲁都赋云緑鹢葱鹙鹙色葢青也○防曰梁鱼梁也】有鹤在林维彼硕人实劳我心
　　鹙似鹤而贪浊非鹤比也今鹙据鱼梁而饱鹤逺引在林而饥喻褒姒进而申后黜王清浊无别矣我申后念王而心劳矣
　　鸳鸯在梁戢其左翼【解见鸳鸯】之子无良二三其德
　　鸳鸯在鱼梁之上以右翼掩其左翼举其雄者言之鸳鸯能好其匹之子无良不一其德鸳鸯之不如也
　　有扁斯石【扁音褊○传曰扁乘石貌王乘车履石○苏氏曰扁卑貌○防曰隷仆云王行则洗乘石郑司农云乘石所登上车之石也】履之卑兮之子之逺俾我疷兮【疷音抵○传曰疷病也】
　　有扁然而卑之乘石王履之以升车为用甚卑下喻妾之贱也顾欲贵之于人上可乎今之子逺我而进彼使我病也【曹氏曰汉成帝欲用赵飞燕为后刘辅谏曰腐木不可以为柱卑人不可以为主】
　　白华八章章四句
　　緜蛮微臣刺乱也【笺曰微臣谓士也古者卿大夫出行士为末介】大臣不用仁心遗忘微贱不肯饮食教载之【饮食音防嗣】故作是诗也緜蛮黄鸟【传曰緜蛮小鸟貌○黄鸟解见葛覃】止于丘阿【传曰丘阿曲阿也○防曰丘之曲中】道之云逺我劳如何饮之食之教之诲之命彼后车【朱氏曰后车副车也】谓之载之
　　兴也古者大臣出使于外士之微贱者为介绍此诗言緜蛮然小之黄鸟止于丘之曲而托息焉喻微臣依托于卿大夫也我微臣跋涉逺道其劳如此将如之何所望卿大夫能体恤饮食教诲车败则命后车以载之乃今不然也
　　緜蛮黄鸟止于丘隅【笺曰丘隅丘角也】岂敢惮行【笺曰惮难也去声○今曰惮辞难也】畏不能趋【王氏曰趋疾行也】饮之食之教之诲之命彼后车谓之载之
　　緜蛮黄鸟止于丘侧【笺曰侧旁也】岂敢惮行畏不能极【笺曰极至也】饮之食之教之诲之命彼后车谓之载之
　　緜蛮三章章八句
　　叶【音互】大夫刺幽王也上弃礼而不能行虽有牲牢饩【音邕字亦作饔饩音戏○钱曰牛羊豕为牲繋养者曰牢熟曰饔腥曰饩生曰牵○防曰牲可牵行饩是已杀】不肯用也故思古之人不以微簿废礼焉观賔之初筵知幽王君臣沈湎滛液过于燕饮故此诗极言简俭之意以刺之若曰诚苟在焉亨燔兎可以为礼何必酒池肉林长夜之饮乎葢欲収敛之非欲开广之也后序谓幽王有牲牢饩而不肯用失之矣
　　幡幡叶【幡音翻○传曰幡幡叶貌】采之亨之【亨音烹○笺曰亨熟也】君子有酒酌言尝之
　　瓠叶新生幡幡然可采取之亨熟之君子有酒以此为菹与賔客酌而尝之亦足以行礼何必纵情过度乎行礼不止于兎极言简俭之意耳
　　有兎斯首【苏氏曰有兎斯首言一兎也○李氏曰兎以首言犹鱼以尾言也】炮之燔之【炮音庖燔音烦○传曰毛曰炮○防曰地官封人云毛炮之豚注云爓去其毛而炮之传直言炮当是合毛而炮之爓似盐反○曹氏曰新杀则合毛而炮之○钱氏曰凡肉置火中曰炮爇之曰燔近火曰炙○炮燔解见楚茨】君子有酒酌言献之【苏氏曰献主人酌賔也】
　　有此一兎虽非盛馔然或置火中而炮之或加置火上而燔之君子有酒以此为殽酌以献賔亦足以行礼
　　有兎斯首燔之炙之【炙音只○炙解见楚茨】君子有酒酌言酢之【传曰酢报也○笺曰酢者賔既卒爵洗而酌主人也】
　　有兎斯首燔之炮之君子有酒酌言醻之【醻音雠○传曰醻道饮也○防曰醻者欲以醻賔而先自饮以道之此举醻之初其賔饮讫进酒于賔乃谓之醻也】
　　叶四章章四句
　　渐渐之石【渐音防】下国刺幽王也戎狄叛之荆舒不至【笺曰荆谓楚也舒舒鸠舒鄝舒庸之属鄝音了○防曰殷武云维汝荆楚已并言之是楚之称荆亦已久矣传有舒鸠舒鄝舒庸又有舒龙谓之羣舒】乃命将率东征【率衰之去】役乆病于外故作是诗也
　　渐渐之石【传曰渐渐山石高峻】维其高矣山川悠逺维其劳矣武人东征【笺曰武人谓将帅也】不皇朝矣【朝音潮】
　　言过渐渐然险峻之山石维其高大矣又歴山川之悠远维其劳苦矣我武人东征乆处于外不得朝见天子虽在劳苦之地不忘君也
　　渐渐之石维其卒矣【卒郑音崒在律反毛子恤反○笺曰卒崔嵬也○解见十月之交彼卒作崒】山川悠逺曷其没矣【传曰没尽也】武人东征不皇出矣言所登歴何时可尽徧也深入险阻之地恐不得复出也
　　有豕白蹢【音的○传曰豕猪也蹢蹄也○释兽曰四蹢皆白音孩胡来反○防曰骇者躁疾之言白蹢名之为是躁疾于余豕骇与字异义同】烝涉波矣【笺曰烝众也○钱氏曰豕涉波见道路之间多有停潦】月离于毕【防曰离歴也】俾滂沱矣武人东征不皇它矣【它音他】
　　豕性负涂常时虽白蹢者亦汚于涂不见其白今武人行役见豕白蹢而羣然涉水是乆雨而停潦多故豕蹢濯其涂而见白也停潦尚多雨歇未乆而月离于毕则又将雨矣厌苦多雨之辞也征役者以雨为苦言不皇它及惟雨是忧耳
　　渐渐之石三章章六句
　　苕之华【苕音条华音花】大夫闵时也幽王之时西戎东夷交侵中国师旅并起因之以饥馑君子闵周室之将亡伤已逢之故作是诗也【陈氏曰此诗其辞简其情哀周室将亡不可救矣诗人伤之而已】苕之华【曰此苕陵苕也非陈防有鹊巢所谓旨苕也○释草曰苕陵苕黄华蔈白华茇蔈音标茇蒲末反○舍人曰黄叶名蔈白华名茇○陆玑曰一名鼠尾生下湿水中七八月中叶紫似今紫草叶可染皁煑以沐髪即黒○防曰如释草之文则苕华本自有黄有白而笺云陵苕之华紫赤而繁葢就紫色之中有黄紫白紫耳及其将落则全变而黄】芸其黄矣【芸音云○传曰苕将落则黄】心之忧矣维其伤矣
　　兴也陵苕之华将落则芸然其黄言如周室之将亡黯然憔悴也我心所忧者伤周室之将亡也
　　苕之华其叶青青【音菁】知我如此不如无生
　　华已尽落唯叶青青然知我所遇之世如此不如不生之愈也
　　牂羊坟首【牂音庄坟音汾○传曰牂牝羊也坟大也】三星在罶【音柳○笺曰三星心星也罶解见鱼丽】人可以食鲜可以饱【鲜上声】
