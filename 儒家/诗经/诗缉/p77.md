<!-- { "loadSidebar": true } -->
　　三章述稷生而见弃之事置之于狭隘巷中牛羊腓避而字爱之婴儿未有所知当为牛羊所践今乃避而爱之牛羊而避人者理之常也又弃此后稷置之平地林木之中值有人往伐平林伐木之人见而收取之婴儿之在林野当为鸟兽所害乃值人收取之亦是常理又弃此后稷置之寒冰之上有大鸟来以一翼覆葢之一翼翼借之则为异甚矣人乃往收取鸟飞去矣后稷遂然而泣其泣声覃长而訏大在平林而闻于路也旧以实覃实訏厥声载路在下章朱氏移在此今从之儿生泣声长大亦为福祥解见斯干
　　诞实匍匐【匍音蒲匐音白又音服○解见邶谷风】克岐克嶷【岐音其嶷音逆鱼极反○曹氏曰岐嶷言其能立也○今曰岐嶷承匍匐之下则为能立传以岐为知以嶷为识今不从】以就食食【朱氏曰口食自能食也葢六七嵗时也】蓺之荏菽【蓺字亦作艺荏音稔○笺曰蓺种也荏菽大豆也○释草曰戎菽为之荏菽○释曰孙炎云大豆也樊光李廵郭氏皆云今胡豆管子云北戎山戎出冬葱及荏菽布之天下今之胡豆是也】荏菽斾斾【音佩○传曰斾斾长也长如字○朱氏曰斾斾起也○钱氏曰如旗之斾也】禾役穟穟【音遂○传曰役列也○疏曰种禾则有行列○钱氏曰穟与穗通穟穟禾多穗也】麻麦幪幪【莫孔反○传曰幪幪茂盛也○曹氏曰蒙宻也】瓞唪唪【瓞音迭唪布孔反传曰唪唪多实也】
　　四章述稷幼好种殖之事也后稷之生其始实能匍而手行匐而伏地稍长则岐嶷而能立免乳以就口食才始能食其嬉戏之时即有种殖之志种殖大豆其大豆斾斾然起禾之行列穟穟然多穟麻麦则幪幪然防宻瓞则唪唪然多实异于常人所种也【疏曰周本纪云弃为儿时其游戏好种殖麻麦麻麦美即此章是也】
　　诞后稷之穑有相之道【相去声○传曰相助也○张子曰他人之穑则任其自然惟后稷之穑则尽人力之助有相之之道焉賛化育之一端欤○今曰有辅相之道即茀草一端可以类见】茀厥丰草【茀音弗○传曰茀治也○王氏曰草盛曰茀治茀亦谓之茀犹治乱谓之乱○笺曰丰茂也】种之黄茂【种上声○传曰种之黄色者唯黍稷耳】实方实苞【传曰方极畆也○笺曰方齐等也○疏曰毛言地皆方正有苗郑言齐等与极畆亦同但齐等据苗均极畆据地满耳○今曰禹贡草木渐包注云丛生相包一本作苞毛以为本郑以为茂其意则一言苗生成丛也诗中凡言苞并同】实种实襃【种上声襃音又○笺曰种生不杂也○传曰襃长也】实发实秀【钱氏曰发生茎也○长乐刘氏曰秀将实也○今曰论语秀而不实朱氏解云吐华曰秀是禾生花而将实也】实坚实好【今曰坚成实而坚也大田既坚言于既皁之下皁为成实未坚故坚为成实而坚也○好解见大田】实颖实栗【传曰颖垂颖也栗其实栗栗然○今曰书异畆同颖注颖穟也是垂穟也○笺曰栗成就也○疏曰左传云嘉栗防酒服处云谷之初熟为栗○王氏曰栗不秕也秕音七】即有邰家室【邰音台○释文曰邰今京兆武功县○传曰邰姜嫄之国也尧见天因邰而生后稷故国后稷于邰○疏曰杜预云武功县所治斄城是也此邰为后稷之母家其国当自有君所以得封后稷者或时君絶灭或迁之他所斄音台与邰同】五章述后稷掌稼穑而封邰也后稷稼穑有辅相造化之道教民先治去其丰茂之草然后择其种之黄色而茂盛者择种之后始种蓺之下乃言禾生之次序始而苗中而秀末而实也方者极尽垄畆方正齐等是苗生之始也既方矣则欲其苞而成丛既苞矣则欲其种而不杂既种矣则欲其襃而长以上言禾之苗也既襃矣则欲其发而生茎既发矣则欲其秀而吐华以上言禾之秀也既秀矣则欲其坚而成实既坚矣则欲其好而无损壊既好矣则欲其颖而垂穟既颖矣则欲其栗而成就以上言禾之实也所以详言其成熟之次序者见稼穑之艰难非一日所能致或苗而不秀或秀而不实灭裂耕者报之以灭裂卤莽耘者报之以卤莽今后稷能教之以尽人事故其穑如此尧于是封之于邰使就邰之家室○大田言既方既早郑氏以方为孚甲始生此诗言实方实苞郑氏以方为齐等二方字异义何也葢大田言既方既早既坚既好皆言谷之成熟故方为孚甲始生此诗言实方实苞实发实秀发方生茎秀方吐华故方为齐等言苗生之齐未有孚甲也大田言既种既戒郑氏以种为择其种此诗言实种实襃郑氏以种为生不杂二种字异义何也盖大田言既种既戒在未耕之前故为择其种此诗前言种之黄茂已是择种继言实种实襃在方苞之后故为生不杂也
　　诞降嘉种【朱氏曰降言教民稼穑是降于民也书云稷降播种是也】维秬维秠【秬音巨秠音匪韵披之上○传曰秬黒黍也○释草曰秬一稃二米桴音孚谷皮也○李廵曰秬是黒黍之大名黒黍之中一桴有二米者别名为之秠○疏曰秬秠皆黒黍而春官鬯人注云秬如黒黍一秠二米言如者以黒黍一米者多秬为正称二米则秬中之异秬有二等一米亦可为酒鬯人之注必言二米者以宗庙之祭唯祼为重二米嘉异之物鬯酒冝用之柸即皮也】维穈维芑【穈音门芑音起○释草曰衅赤苗芑白苖衅穈同○郭璞曰穈今之赤粟芑今之白粟穈芑皆好谷也】恒之秬秠【恒音亘本又作亘○传曰恒徧也○疏曰言种之广多○今曰恒音衡训常也久也无别音唯亘字古邓反训通也徧也竟也今毛训徧则本作亘者为是】是获是畆【笺曰成熟则获而畆计之○今曰计所获也】恒之糜芑是任是负【任音壬○王氏曰任肩任之也负背负之也○苏氏曰任担也】以归肇祀【传曰肇始也○王氏曰后稷始受国为祭主故曰肇祀○李氏曰只当从王氏以后稷肇祀为祭宗庙末章为配天毛郑谓后稷得郊祀是诬后稷也】
　　六章述后稷封邰之后教其国人播种嘉谷将以祭祀宗庙也秬秠穈芑四者皆嘉谷郁鬯又用黒黍故后稷择嘉种而降于民以教其耕种其嘉种维黒黍之秬也维黒黍而一稃二米之秠也维赤梁粟之糜也维白梁粟之芑也乃徧种之以秬秠至熟时则于是获刈之于是畆计之徧种之以穈芑至熟时则于是肩任之于是背负之以归而始祭焉后稷封邰初祭宗庙也
　　诞我祀如何【朱氏曰我祀承上章而言后稷之祀也】或舂或揄【舂伤容反揄音由又音俞○释文曰舂也○传曰揄抒臼也抒殊之上谓取出也○疏曰谓抒米以出臼】或簸或蹂【簸波之上蹂音柔○传曰簸糠也○长乐刘氏曰蹂以税其穗○疏曰蹂践其黍然后舂之文当在舂之上以揄簸俱是舂进令与舂相近且退蹂以为韵也】释之叟叟【音搜○传曰释淅米也淅音昔○疏曰谓洮米也洮音陶传曰叟叟声也】烝之浮浮【传曰浮浮气也】载谋载惟【笺曰惟思也○今曰惟思之専也○李氏曰欲其无所不谨无所不备也】取萧祭脂【曰萧香蒿也牛尾蒿也解见蓼萧○笺曰取萧草与祭牲之脂爇之行神之位爇如恱反○疏曰萧合黍稷臭阳逹于墙屋故既奠然后焫萧合羶芗皆郊特牲文爇烧也言宗庙之祭以香蒿合黍稷烧之以合其馨香之气使神歆飨之此言祭脂彼不言脂彼言黍稷此不言黍稷皆文不具耳焫音爇芗音馨香○朱氏曰取萧祭脂宗庙之祭】取羝以軷【羝音抵軷音跋○传曰羝牡羊也軷道祭也○疏曰道祭谓祭道神秋官大人云凡祭祀供犬牲伏瘗亦如之郑司农云伏谓伏犬以王车轹之此用羝亦伏体軷上○曹氏曰内言焫萧外言释軷则羣祀皆举矣】载燔载烈【烦音烦○燔解见楚茨○传曰贯之加于火曰烈○笺曰燔烈其肉○疏曰烈是火猛之意不可近烧故云贯之加于火上即今之炙肉也燔是近火烧之炙是逺火炙之○今曰如疏之言是烈亦炙也】以兴嗣嵗【今曰嗣嵗者继今嵗谓来年也】
　　七章乃述后稷祭祀之事也我后稷之祭祀其礼如何先以所得秬秠穈芑之粟或使人舂之或使人揄出之或使人簸其糠或使人蹂践其禾取谷以继之言各有司存并皆敏疾也既蹂舂得米乃浸之于盆而淅之其声叟叟然乂盛之以甑而烝之其气浮浮然以为酒体及簠簋之实也及戒祭祀之事则又谋度之则又思惟之无所不至其谨也于是或取萧之香草与祭牲之脂膏而爇烧之为宗庙之祭诸侯之祭莫大于宗庙也又或取牡羊以为犯軷之祭軷道祭也祭七祀之行神也诸侯有朝聘之事则軷祭上自宗庙下至軷祭羣祀该举之矣或取肉火而燔之或取肉贯之加火而烈之纎悉无不尽矣凡此者皆欲以兴起来嵗之事谓祷其又丰也不曰来嵗而曰嗣祭欲其丰年相续也○夏官大驭掌驭玉路以祀及犯軷注云行山曰軷封土为山象以菩刍柏为神主【菩音负又音倍刍音初】既祭以车轹之而去【轹音歴】喻无险难也邶泉水疏引春秋传云跋涉山川然则軷山行道之名也○郑氏于楚茨或燔或炙以炙为炙肝此诗烈亦炙也乃云燔烈其肉葢郑意以楚茨言宗庙之祭特牲以肝配燔故炙为炙肝此诗为后稷将郊而先軷祭以上皆言軷祭之事故烈为烈其肉今以此诗言燔烈为总说宗庙及軷祭非専指軷也
　　卬盛于豆【卬盛音昂成○朱氏曰此章言尊祖配天之祭○传曰卬我也木曰豆荐菹醢也○疏曰释噐云木豆谓之豆醢人掌四豆之实皆有菹醢】于豆于登【传曰瓦曰豋大也○笺曰祀天用瓦豆陶器质也○疏曰释器云瓦豆谓之登公食大夫礼云大湆不和实于登大古之耕不调以盐菜湆肉汁也湆音泣○今曰登升之登无丿豆豋之豋有丿】其香始升上帝居歆【笺曰居安也歆飨也】胡臭亶时【笺曰胡何也亶诚也○朱氏曰臭香也○李氏曰言祭得其时也士冠礼云嘉荐亶时○时有考见鱼丽】后稷肇祀庶无罪悔以迄于今【迄欣之入○传曰迄至也○李氏曰使我子孙无有罪悔至于今而有天下也】
　　末章言尊后稷以配天也我今以菹醢盛之于木豆又以大盛之于瓦登器用陶匏大不和礼至简也其馨香之气始升于上而上帝以安飨之何香臭之诚得其时乎言天之所飨不在物也葢天生后稷以养民后稷能教民稼穑以相天故以功封邰而祀宗庙为周家祭祀之始天心眷之久矣自后稷肇祀以来子孙世脩其业不敢失坠以获罪于天遂至今日得以成王业而郊天天之歆飨葢在此耳周之郊也因稷而致所谓文武之功起于后稷尊后稷以配天不亦冝乎○我将文王配帝之诗生民后稷配天之诗也我将言牛羊不足以必天之右惟仪式刑文王之典庶天心右飨之此诗言豆豋何足以致帝之歆惟世脩后稷之业乃有今日其意皆相类
　　生民八章四章章十句四章章八句
　　行苇【音伟】忠厚也周家忠厚仁及草木故能内睦九族【九族解见王葛藟】外尊事黄耉【音苟○黄耉解见南山有台】养老乞言以成其福禄焉【诗记曰自周家忠厚以下论成周盛徳至治则得之然非此诗之义也意者讲师见序有忠厚之语而附益之欤】
