<!-- { "loadSidebar": true } -->
　　末章述祭祀燕飨祝颂之事见君民相亲所以爲艰难积累之始也季冬阳气尚微盛隂固闭不能自达乃豫于深山穷谷凿取其冰以达之阳气达而冲冲然和也至孟春乃藏冰于冰室仲春之早朝开冰用之以献羔祭韭以时韭新出故荐之也将言岁功成而乐之故又言九月有严肃之霜十月涤埽其塲将以纳禾稼也民相戒以速毕塲功当设两樽朋酒以爲燕飨之礼相命杀小羊升君之公堂举兕觥酌公以酒祝之万寿无疆境也【诗记曰豳之先公固容未备无君臣之间○曹氏曰十二月阳气尚微于是凿冰以达之至二月四阳大壮恐其太过则微阳几于息灭于是开冰而颁之逮火出而毕赋所以节其过也圣人裁成天地之道有在于此而宾食防祭因以攷其用焉耳献羔祭司寒也祭韭荐寝庙也○补传曰君民之间上下相亲不啻如家人父子周之王丛由于得民世三十年八百其基于此欤国人以羔羊朋酒自诣公堂其礼甚野其意善真虽在立国之初庶事草草然非三代之时安得此风俗也】
　　七月八章章十一句
　　鸱鸮【音笞遥】周公救乱也成王未知周公之志公乃爲诗以遗王【遗音位】名之曰鸱鸮焉【朱氏曰管蔡流言使成王疑周公矣其挟武庚及淮夷以叛盖以周公爲乱也周公虽已灭之然成王之疑未释则乱未泯也故周公作此鸱鸮之诗以遗王告之以王业艰难不忍毁坏之意所以爲救乱也】
　　三监虽平而君臣之疑未释则乱犹在也此诗不知者以爲公之自明耳曰周公救乱者用春秋书法也此序经圣人之手矣周公既出而作七月未还而作鸱鸮既还而作东山着公之出入也
　　鸱鸮鸱鸮【曰鸱鸮鸱类也鸱恶声之鸟鸱鸮爲鸱类则亦恶声之鸟也郭璞以爲鸱类陆玑以爲巧妇陆农师是璞而非玑○释鸟曰鸱鸮鸋鴂二字音寜决○诗记曰郭景纯陆农师得之鸋鴂鸱鸮之别名方言云自关而东谓桑飞曰鸋鴂此乃陆玑疏所谓巧妇似黄雀而小其名偶与鸱鸮之别名同与尔雅之所载实两物也毛郑误指以解诗欧阳氏虽知其失乃并与尔雅非之盖末考景纯之注耳】既取我子无毁我室【曹氏曰乌以巢爲室如雀入燕室也】恩斯勤斯鬻子之闵斯【鬻音育义同】
　　鸱鸮恶声之鸷鸟喜破鸟巢而食其子托爲鸟之爱其巢者呼鸱鸮而告之曰汝先已取我子食之矣无更毁我巢也时管叔武庚虽亡爲恶之党犹在喻爲恶者既防管蔡于罪矣无更谋危王室也恩爱勤劳鬻养此子诚可伤闵今既取之其毒甚矣况又毁我巢乎【程子曰鸱鸮谓爲恶者子喻管蔡室喻王室○吕氏曰殷民流言中伤周公谋危王室故周公曰管蔡亲也尔既以恶汚染使防于罪是害我兄弟矣又欲谋危王室则不可也】
　　迨天之未隂雨【传曰迨及也】彻彼桑土【音杜○朱氏曰彻取也○传曰桑土桑根也】绸缪牖戸【绸音俦缪莫彪反笺曰绸缪犹纒绵也朱氏曰牖巢之通气处戸其出入处也】今此下民或敢侮予
　　又托爲鸟言我及天未隂雨之时剥取桑根绸缪纒绵其巢之隙穴及出入之戸使之坚固以备隂雨之患以勤劳之故惜此巢室今巢下之民或敢侮慢我欲毁我巢室其可乎【王肃曰言先王致此大功至艰难而其下民敢侵侮我周道不可不遏絶以全周室】
　　予手拮据【音吉居○传曰拮据撠挶也音防菊○疏曰撠持也撠挶谓以手挶持草也】予所捋荼【捋銮之入荼音徒○朱氏曰捋取也○传曰荼萑莒也萑苕音完条○疏曰薍爲萑荏苕谓薍之秀穗也出其东门笺云荼茅秀然则茅薍之秀其物相类故皆名荼也薍顽之去声○三荼考见邶谷风○朱氏曰可借巢者】予所蓄租【程子曰蓄积也租取也】予口卒瘏【音徒○王氏曰卒尽也○传曰瘏病也】曰予未有室家
　　又托爲鸟言予手拘持者是予所捋取萑苕也予所蓄积租取而予口尽病也我作之至苦如是者曰我未有室家之故也岂可室成而爲鸱鸮所毁乎周公以喻己不惮勤劳者以王业未成故也岂可业成而爲殷民所毁乎手拮据而捋荼蓄租而口卒瘏交错言之也
　　予羽谯谯【音樵○传曰谯谯杀也杀色界反减削也】予尾翛翛【音消○传曰脩脩敝也】予室翘翘【传曰翘翘危也】风雨所漂摇【漂音飘】予维音哓哓【音枵○钱氏曰哓哓呌呼也】
　　又托爲鸟言我营巢之苦非特手劳口病也予羽谯谯然杀减予尾翛翛然敝败予室翘翘然危风雨又漂荡而摇动之予恐其陨坠维音哓哓然而呌呼也周公以喻己尽瘁经理王室如鸟之作巢甚苦王室新造成王防冲如鸟巢之甚危殷民又爲流言以摇撼之如风雨之漂摇故作此诗以哀鸣如鸟音之哓哓也
　　鸱鸮四章章五句
　　东山周公东征也周公东征三年而归劳归士【劳去声】大夫美之故作是诗也一章言其完也二章言其思也【思去声】三章言其室家之望女也【女音汝】四章乐男女之得及时【乐音洛】君子之于人序其情而闵其劳所以説也【説音悦】説以使民民忘其死其唯东山乎
　　东山周公所作以劳归士犹杕杜劳还役也后序言大夫美之非也杕杜述家人望归之情东山述归士思家之情其意则一然杕杜之辞简东山之辞详盖周公与归士居东三年患难同之情之缱绻言之谆宜与杕杜不同也后序又分一章言其全军而归二章言行者之思非也今以前三章皆爲述归士在途思家之情后山诗所谓住逺犹相忘归近不可忍盖别家之情于乆住之处犹或相忘至于归心已动行而未至则思家之情最切故序其在途之情以慰劳之采薇出车言今我来思皆言在途之事与此正同末章因述自途而至家故四章皆以我来自东零雨其蒙发之
　　我徂东山慆慆不归【慆音叨○传曰慆慆言乆也】我来自东【今曰来归也】零雨其蒙【疏曰零落也○钱氏曰蒙蒙细雨貌】我东曰归【今曰曰归犹言归也】我心西悲制彼裳衣勿士行枚【行王音航毛音衡郑音衔枚音梅○传曰士事也○疏曰大司马大阅云遂鼓衔枚而进注云枚如着衔之冇繣结项中军法止语爲相疑惑繣音画又呼麦反】蜎蜎者蠋【蜎音渊蠋音蜀○钱氏曰蜎蜎虫微动貌传曰蠋桑虫也○郭璞曰大虫如指似蚕】○烝在桑野敦彼独宿【敦音堆○朱氏曰敦独处不移之貌○今曰谚云敦敦不动】亦在车下
　　三监在周之东周公自西徂东以征之军屯必依山爲固故以东山言之此诗乃军士巳归之后周公不忘其往时之劳歴述其在途思家之情以慰劳之以见上之知其忧劳也人之思家于归而在途思之最切此设爲军士自道之辞反覆委折曲尽人情之私谓尔军士在途之时若曰我向之往东山以征三监也慆慆然乆而不归及我来归自东又道遇细雨蒙蒙然是尤苦也行役最以雨爲苦言雨之蒙蒙形容得羇旅愁惨之意我自东言归行而未至我心念家之在西而悲也征役乆则衣破敝故思到家之时当更制裳衣愿自今勿复从事于行阵而衔枚也在途经行桑野因感所见而自叹曰彼蜎蜎然微动之桑虫乆在桑野之叶中如我敦然不移而独宿亦在车下也古之用车止则爲营卫故士卒宿于车下言独宿思室家也见上之体其情也○烝有三义众也进也乆也此诗三烝在者二以爲进则可以言蠋不可以言以为众则喻独宿不取众义也此诗皆言乆役之情则乆义爲胜
　　我徂东山慆慆不归我来自东零雨其蒙果臝之实【臝力果反○释草曰果臝之实栝楼○释曰果臝之草其实名实即子也○疏曰孙炎云齐人谓之天本草云栝楼如叶形两两相值蔓延青黒色六月华七月实】亦施于宇【施音异○陈氏曰施延也○曰宇屋重也解见七月】伊威在室【传曰伊威委黍也○陆玑曰一名鼠妇在壁根下瓮底土中生似白鱼者是也】蟏蛸在戸【蟏蛸音萧梢○传曰蟏蛸长踦也踦音欺脚也○陆玑曰蟢子也小蜘蛛长脚者俗呼蟢子此虫来着人衣当有亲客至】町畽鹿塲【町音挺畽湍之上本又作疃字又作墥○程子曰町畽庐傍畦垅也】熠燿宵行【熠音揖燿字亦作惧擢○疏曰熠燿萤火也】不可畏也伊可怀也
　　此章亦述军士在途遇雨劳苦而思家盖室庐将近则家事纎悉一一上心此人之情也我乆征役无人在家田庐必是荒废想见栝楼之实蔓延于屋垂之下矣壁落间伊威小虫必以无人而出行于室矣蟏蛸小蜘蛛必结网当戸矣庐傍畦垅必爲麋鹿之塲矣萤火夜必飞行室中矣此五物不足畏也乃可怀感也谓乆而不归也此言归士无室家者【闻之赵虚齐云】即末章归而新昏者也
　　我徂东山慆慆不归我来自东零雨其蒙鹳鸣于垤【鹳音贯垤音迭○陆玑曰鹳似鹤○王氏曰垤丘垤也】妇叹于室洒埽穹窒【洒鳃之上埽音噪】我征聿至有敦苦【敦音圑○程子曰敦圆成之貌】烝在栗薪【笺曰烝乆也○钱氏曰栗之可爲薪者○程子曰之苦者人所不取常在其所】自我不见于今三年
　　天将隂雨鹳性好水长鸣于丘垤之上亦道间遇雨所见也此时想其妇在家必念行人而悲叹且曰今当洒埽其室穷塞鼠穴我征夫将至矣望我之归也聿者将遂之辞实未至也又想其妇见有之苦者人所不取敦然圆成乆在栗薪之上如我之匏系于东必叹曰自我不见者今三年矣此皆想其妇在家之叹望盖行人念家之情如白居易诗云想得家中夜深坐还应説着逺行人也此説归士有室家者即末章所言其旧如之何也
　　我徂东山慆慆不归我来自东零雨其蒙仓庚于飞熠燿其羽【笺曰熠燿鲜明也】之子于归皇驳其马【驳音剥○释畜曰黄白皇駵白驳○孙炎曰马色黄白有黄处有白处駵赤色也駵白有駵处有白处】亲结其缡【音离○曰缡妇人帨巾也解见野冇死麕○传曰缡妇人之祎也母戒女施衿结帨祎音晖衿禽之去声系佩带也帨音税○疏曰妇人之祎谓之缡孙炎以符爲帨巾郭璞以爲今之香缨此言结缡当是帨非香缨也】九十其仪【朱氏曰九其仪十其仪言其仪之多也】其新孔嘉其旧如之何
　　末章述到家之乐以慰恱之言在途遇雨则劳自途至家则喜至家之时适及仲春仓庚之飞其羽鲜明人情和悦与景相防我军士未受室者可以及时而昏姻此女子之归于夫家其马有皇有驳女之母亲结其巾其仪多也其新昏者甚美矣其旧昏相见之欢当如何哉
　　东山四章章十二句
　　破斧美周公也周大夫以恶四国焉【恶乌路反○传曰四国管葬商奄也○朱氏曰四国四方之国从管蔡之辞者】
　　既破我斧【今曰易旅卦得其资斧注斧所以斫除荆棘】又缺我斨【音锵○今曰斧斨解见七月伐木用之非指兵器】周公东征四国是皇【传曰皇正也】哀我人斯亦孔之将【传曰将大也】
