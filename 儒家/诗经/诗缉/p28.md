<!-- { "loadSidebar": true } -->
　　园有桃其实之殽【音爻】心之忧矣我歌且谣【音遥○传曰曲合乐曰歌徒歌曰谣○疏曰乐则瑟琴对文如此散则歌未必合乐也○今曰此诗所言歌且谣但谓歌而又歌谣亦歌也】不知我者谓我士也骄【今曰此诗大夫所作士者人臣之通称】彼人是哉子曰何其【音基】心之忧矣其谁知之其谁知之葢亦勿思
　　桃可以为核而不可以为殽魏君不能用其民而愈趋于陋诗人以为推此气象则园中有桃将取其实以为殽矣其者将然之辞言其必至于此忧之之辞也桃取之自己园囿之内见不能用其民也我心忧之至于歌而又歌以舒写其心之抑郁而不知我之忧者谓我乃士也而为骄汰君犹俭而士乃骄此见责之辞也骄与吝对俭而讥之则疑于骄汰也于是答见责者曰尔以我为非矣然则彼魏君之所行果为是乎子之所言何谓如此也于是自叹我心之忧其谁知之重言其谁知之者深叹举国之人莫察其心也然此之可忧较然易知彼特未之思耳【朱氏曰或云比也园有桃则食其实国有民则用其力或云赋也诗固有一章而三义者在人观之如何耳】旧説不知我者皆以我为骄汰而谓彼魏君所行是矣是哉当为疑辞如禹曰俞哉之意不当为是矣
　　园有棘【传曰枣也○山隂陆氏曰酸枣也于果为下○解见邶凯风】其实之食【今曰枣亦可以为核而不可以为食】心之忧矣聊以行国【笺曰聊且略之辞也出行于国以写忧】不知我者谓我士也罔极【今曰罔极言无穷极也广之谓犹言责人无己也考见卫氓】彼人是哉子曰何其心之忧矣其谁知之其谁知之葢亦勿思
　　园有桃二章章十二句
　　陟岵【音户胡之上浊】孝子行役思念父母也国迫而数侵削【数音朔】役乎大国父母兄弟离散而作是诗也
　　观魏之窘迫如此能无亡乎由其无徳教而不能自彊也
　　陟彼岵兮【疏曰释山云多草木岵无草木屺传言无草木岵有草木屺与尔雅正反当是传写误也○陈氏曰岵也屺也冈也皆山之髙处而可以瞻望者诗人各取其一以协韵耳】瞻望父兮父曰嗟予子行役夙夜无已上慎旃哉【今曰上犹赴也谓赴役也如赴官曰上官赴工曰上工七月上入执宫功以由田野入都邑为上此以由家居赴道涂为上今俗谚犹云上路也○传曰旃之也】犹来无止【李氏曰左传庄九年秦子梁子以公旗避于下道是以皆止古以见于敌为止】
　　孝子行役常念其亲故因登髙山而瞻望其父既瞻望而不可见则思其将行之戒云我欲行之时父教戒我曰嗟我子从军行役之时早起夜寐无得已息当赴役惟谨犹可以来归无止于彼而不返也【李氏曰狄仁杰授邠州法曹亲在河阳仁杰登太行山顾见白云飞谓左右曰吾亲舍其下瞻怅乆之云移方得去】
　　陟彼屺兮【屺音起】瞻望母兮母曰嗟予季行役【传曰季少子也○王氏曰尤怜少子妇人之情也○补传曰兄不行而弟行故母之命已实季子也】夙夜无寐【今曰无寐犹今人言醒睡也】上慎旃哉犹来无弃【诗记曰母尚恩言无弃母而不归也】陟彼冈兮【冈解见卷耳】瞻望兄兮兄曰嗟予弟行役夙夜必偕【传曰偕俱也○今曰必与同役者俱毋失伍也】上慎旃哉犹来无死
　　陟岵三章章六句
　　十之间刺时也言其国削小【句】民无所居焉【疏曰谓土田陿隘不足耕垦非谓无居宅也】
　　十之间兮【疏曰魏虽削小未必即然举十以喻其陿隘也】桑者闲闲兮【闲音闲本亦作闲】行与子还兮【还音旋本亦作旋】
　　场囿之地止有十甚言其削小也地陿民稠故采桑者无所可采徒闲闲然往来闲暇相呼行与俱归言无所得桑而空归也○旧説一夫百今止十然古者百以为田田中安得植桑或谓井庐邑居各二半合为五之宅合八家则在井者二十在邑者亦二十一处本共有二十之桑今止有十是削其半要之诗人情性之言特甚言之未必尽拘名数也若屑屑求合则意味索然矣以十言之犹言弹丸黑志之地也后世言郡之小者云得州如斗大皆甚言其小也
　　十之外兮桑者泄泄兮【泄音曳○今曰舒而不迫亦闲暇之貌】行与子逝兮
　　十之外他处亦然也或相与旋而归或相与逝而往皆见闲暇无所事也
　　十之闲二章章三句
　　伐檀刺贪也在位贪鄙无功而受禄君子不得进仕尔坎坎伐檀兮【坎苦感反○传曰坎坎伐檀声○朱氏曰用力之声檀木性坚可为车○曹氏曰四牡檀车幝幝檀木坚韧故伐之之声坎坎然非若丁丁之易也】寘之河之干兮【寘音至○传曰寘置也干厓也】河水清且涟猗【音连伊○传曰风行水成文曰涟○疏曰释水云大波为澜涟澜义同○朱氏曰猗义与兮同书断断猗大学作兮庄子亦云我犹为人猗○诗记曰河水清且涟猗悠然于河之干阨穷而不闵者也】不稼不穑【传曰种之曰稼敛之曰穑○疏曰以稼穑相对皆先稼后穑故知种之曰稼敛之曰穑若散则相通】胡取禾三百防兮【笺曰胡何也○传曰一夫之居曰防○疏曰谓田百也】不狩不猎【笺曰冬猎曰狩宵田曰猎】胡瞻尔庭有县貆兮【县貆音喧○説文曰县系也○笺曰貉子曰貆貉音鹤】彼君子兮【笺曰君子斥伐檀之人】不素餐兮【传曰素空也○今曰朱氏孟子解云无功而食禄谓之素餐谓空食其禄而无补也餐七丹反】君子不得进仕自伐檀木其用力之声坎坎然寘之河之干厓欲以为车之轮辐而自给也伐檀则供劳贱之役河干则在寂寞之濵贤者不得其所矣然其心无入而不自得故当伐檀寘河干之时见河水既清又且风行吹水成文而为涟翫而乐之悠然成不戚戚于得丧也葢其心休休自得则随寓之景皆见其可乐此其长往无闷岂复以穷达婴懐者国人惜君子之在野愤小人之尸位自不能无臧否之论谓人而有功于国则不耕而食不猎而可也汝小人何功乃不稼穑而取三百夫之田谷不狩猎而庭有县系之貆是素餐矣彼河干之君子若用于时必有事焉以称其禄不如是之素餐也○诗记以君子亲伐檀为义不素餐今不从公孙丑曰诗曰不素餐兮君子之不耕而食何也孟子曰其君用之则安富尊荣其子弟从之则孝弟忠信不素餐兮孰大于是
　　坎坎伐辐兮【辐音福○疏曰伐檀为车之辐○今曰辐车轑也冬官轮人为轮云辐也者所以为直指也老子云三十辐共一毂轑音毛】寘之河之侧兮河水清且直猗【传曰直波也○苏氏曰水平则流直】不稼不穑胡取禾三百亿兮【笺曰十万曰亿三百亿谓刈禾之把数○今曰传云万万曰亿楚茨传同丰年传云数万至万曰亿与笺不同姑两存之】不狩不猎胡瞻尔庭有县特兮【传曰兽三嵗曰特○疏曰毛氏当有所据不知出何书】彼君子兮不素食兮
　　坎坎伐轮兮【疏曰伐檀为车之轮】寘之河之漘兮【漘音唇○传曰漘厓也】河水清且沦兮【沦音伦○释水曰小波为沦○传曰小风水成文转如轮也】不稼不穑胡取禾三百囷兮【囷丘伦反○传曰圆者为囷○疏曰方者为仓】不狩不猎胡瞻尔庭有县鹑兮【鹑音纯○鹑解见鹑之奔奔】彼君子兮不素飱兮【飱音孙○传曰熟食曰飱○説文曰水浇饭也】
　　伐檀三章章九句
　　硕鼠刺重敛也【敛去声】国人刺其君重敛蚕食于民不修其政贪而畏人若大鼠也【解頥新语曰蚕之食桑无时而厌食尽而后已喻重敛者莫切于此鼠食物且食且惊四顾不宁喻贪畏者莫切于此】
　　硕鼠指聚敛之臣即伐檀序所言在位贪鄙者也此辈奉承其君以重敛于民故曰三嵗贯女谓其君任用此人而吾事之已三嵗矣国史题其事于篇端但曰刺重敛耳其后説诗者乃以为刺其君若大鼠程子谓序有失诗之意者此类是也臣之奉行由君政使然谓刺其君重敛可也便以硕鼠为称其君不可也
　　硕鼠硕鼠【笺曰硕大也○疏曰释兽于鼠属有鼫鼠孙炎云五技鼠郭璞云大鼠头似兔尾有毛青黄色好在田中食豆关西呼鼩鼠舍人樊光同引此诗以硕鼠为彼五技之鼠也许慎云硕鼠五技能飞不能上屋能游不能渡谷能縁不能穷木能走不能先人能穴不能覆身陆玑疏曰今河东有大鼠能人立食人禾苗人逐则走入树空中亦有五技或谓之雀鼠其形大故序云大鼠也魏国今河北县是也言其方物宜谓此鼠非鼫鼠也按此经作硕鼠训之为大不作鼫鼠之字其义或如陆所言也鼫音石鼩音衢】无食我黍三嵗贯女【音汝○释詀曰贯事也】莫我肯顾逝将去女【今考唐风有杕之杜噬肯来游朱氏曰发语辞苏氏云噬逝通】适彼乐土【乐音洛】乐土乐土爰得我所
　　呼聚敛之臣为大鼠言汝无食我黍矣我三嵗事汝汝不肯眷顾于我言魏国用此重敛之人已三嵗矣我今将去汝而适彼乐土谓适有道之国也彼乐土乐土我得其所也连称乐土者喜谈乐道于彼以见其厌苦于此也
　　硕鼠硕鼠无食我麦三嵗贯女莫我肯徳【今曰不肯徳惠我也】逝将去女适彼乐国乐国乐国爰得我直
　　尔不肯徳惠于我则我将求伸于他国直犹伸也谓得伸其志也受抑于此而欲求伸于彼也
　　硕鼠硕鼠无食我苗【传曰苗嘉谷也○疏曰苗之茎叶非鼠所食故云嘉谷谷生于苗以协韵】三嵗贯女莫我肯劳【范氏曰不肯以我为勤劳也】逝将去女适彼乐郊乐郊乐郊谁之永号【音毫○传曰号呼也】
　　魏人为尔重敛所迫至于长号彼乐郊则谁长号乎谓无叹息愁恨之声也
　　硕鼠三章章八句

　　诗缉卷十
<经部,诗类,诗缉>
　　钦定四库全书
　　诗缉卷十一
　　宋　严粲　撰
　　唐　　　　国风
　　【谱曰唐者帝尧旧都之地今曰太原晋阳是尧始居此后乃迁河东平阳成王封母弟叔虞于尧之故墟曰唐侯南冇晋水至子爕改为晋侯其封域在禹贡冀州太行恒山之西太原太岳之野至曽孙成侯南徙居曲沃迟平阳焉当周公召公共和之时成侯曽孙僖侯甚啬爱物俭不中礼国人闵之唐之变风始作其孙穆侯又徙于绛云○朱氏曰唐叔所都在今太原府曲沃及绛皆在今绛州】
