<!-- { "loadSidebar": true } -->
　　东方未晞【音希○传曰晞明之始升○疏曰晞是日之光气湛露匪阳不晞谓见日之光而物干蒹葭白露未晞亦为干义此言东方未明无取于干故言明之始升今曰日气所干为晞未晞未有日之干气则日未出也】颠倒裳衣倒之颠之自公令之【令去声○朱氏曰令犹召之也】折栁樊圃【传曰栁柔脆之木樊藩也圃菜园也折栁以为藩园无益于禁也】狂夫瞿瞿【音句○传曰瞿瞿无守之貌○朱氏曰瞿瞿惊顾之貌○曹氏曰瞿瞿左右视也○今曰蟋蟀瞿瞿言良士则惊惧之谓也此诗瞿瞿言狂夫则惊愕之谓也西汉吴王濞传胶西王瞿然骇师古云瞿然无守之貌又檀弓曽子闻之瞿然】不能辰夜【传曰辰时也】不夙则莫【音慕】
　　哀公兴居无节诗人归咎于司漏者以讽之谓栁柔脆之木折之以藩篱其菜园岂足恃以为内外之限亦犹瞿瞿然无守之狂夫不能时节其夜之早晚不失之早则失之晚岂足恃以司昼夜之节然非专挈壶氏之罪也所以使之至此者谁欤杜蒉酌而饮师旷李调【蒉音快】乃所以规晋平也
　　东方未明三章章四句
　　南山刺襄公也【疏曰襄公诸儿僖公禄甫子】鸟兽之行【去声】淫乎其妹【笺曰襄公之妹鲁桓公夫人文姜也】大夫遇是恶作诗而去之【曰齐襄公诗庄王时】大夫去国其心葢有大不得已者襄公之恶不可道矣齐之臣子难言之故此诗不斥其君之恶而唯归咎于鲁桓与敝笱意同后序以雄狐为指齐襄故云鸟兽之行非也
　　南山崔崔【觜之平子虽反韵作嗺○传曰齐南山也崔崔髙大也】雄狐绥绥【解见卫有狐】鲁道有荡【唐之上浊○传曰荡平易也】齐子由归【传曰齐子文姜也○笺曰妇人谓嫁曰归】既曰归止曷又懐止【传曰懐思也】
　　兴也鲁为望国而在齐之南故指南山以言鲁谓南山崔崔然髙大有雄狐绥绥然迟疑而求其匹喻鲁桓公求昏于齐也咎其后之不能制而鄙之之辞犹氓诗怨其夫之见弃则述其初来诱己以氓之嗤嗤言之也尔鲁桓既求匹于我我齐国遂以文姜嫁之适鲁之道荡然平易众所观瞻齐子文姜由此道而嫁归于鲁也既嫁归于鲁矣何为又思齐乎是鲁桓不能制之而使至于此也犹敝笱恶鲁桓不能防闲之意葢齐人不欲斥言其君之恶而归咎于鲁之辞也辞虽归咎于鲁所以刺襄公者深矣○説者多以前二章刺齐襄后二章刺鲁桓后二章皆言取妻其为刺鲁桓明矣但以前二章为刺齐襄而后二章方刺鲁桓上下章辞意不贯兼齐人以雄狐目其君于义有害今解一章以雄狐喻鲁桓之求匹二章以屦緌喻鲁桓之得耦三章四章以蓺麻析薪喻鲁桓以正礼取文姜上下章辞意乃归一齐人不当以雄狐目其君以目鲁君则无嫌也
　　葛屦五两【屦音句两音亮○今曰天官屦人注复下曰舄禅下曰屦士冠礼云夏葛屦冬皮屦禅音丹○曹氏曰屦人辩外内命夫命妇之命屦功屦散屦注云有纁屦黄屦白屦黒屦散屦谓去饰也所谓五两者纁黄白黒散也】冠緌双止【緌如谁反○説文曰緌缨也】鲁道有荡齐子庸止【传曰庸用也○朱氏曰用此道而嫁于鲁】既曰庸止曷又从止【朱氏曰从相从也】葛屦贱而在下五两每两二只言屦之有匹也冠之缨緌贵而在上双止言屦之有匹也屦与履为两緌与緌为双喻贵贱各有匹偶鲁桓取文姜是匹敌矣何为不能制之而使从齐襄乎此则非其偶矣
　　蓺麻如之何【传曰蓺树也】衡从其【衡从音横踪○曹氏曰齐民要术云种麻得良田耕不厌熟纵横七遍以上则麻生无叶衡从其葢古法也取妻自纳采以至亲迎必待六礼备而后成昏夫岂苟哉故必告父母而以蓺麻为喻也】取妻如之何【取音娶】必告父母既曰告止曷又鞠止【鞠音菊○传曰鞠穷也】
　　欲树麻者如之何必纵横耕治其田然后可以得麻欲取妻者如之何必先告于父母然后可以得妻言其事隆重而不苟合也今鲁桓公之取文姜也既告而成礼矣曷为不能禁止而使之穷极其恶以至此也纳之不正则容有不敢制者今鲁侯既以正礼纳文姜何谓不能裁制之也○考之左传惠公生桓公而薨桓公母仲子亦以隠二年薨桓公三年文姜乃归鲁是桓公取妻之时无父母矣此言告父母谓正礼取之耳
　　析薪如之何匪斧不克【传曰克能也○曹氏曰析薪者断取于彼以供我防事既析则于本根不可复合取妻者取他姓之女以供我中馈既嫁则于父母兄弟日逺】取妻如之何匪媒不得既曰得止曷又极止
　　析薪者必用斧亦犹取妻者必用媒文姜之恶极矣何为使之至于此极也
　　南山四章章六句
　　甫田大夫刺襄公也无礼义而求大功不修徳而求诸侯志大心劳所以求者非其道也【曰齐襄公诗庄王时】
　　礼义非为求功修徳非为求诸侯后序为襄公言之耳
　　无田甫田【上田音佃下田如字○传曰甫大也○疏曰无田之田垦耕也甫田之田土地也】维莠骄骄【莠音酉○曰莠草似苗也解见大田○朱氏曰骄骄茂盛也○今曰骄骄桀桀皆言人力不足芟夷不及见其蔓延长茂无如之何如有骄纵桀傲之状】无思逺人【补传曰逺人诸侯也】劳心忉忉【音刀○传曰忉忉忧劳也】
　　比也【毛氏以为兴今从朱氏】言人无得耕治大田耕大田而力不给则莠草茂盛有骄傲之状矣公无得思逺人思逺人而不至则劳心忉忉然忧劳矣甫田非不可耕逺人非不可致今言无田无思者葢言襄公求之者非其道耳若谓以若所为求若所欲则必不可得徒劳其心也非谓甫田不可田逺人不可思也思逺人谓求诸侯也
　　无田甫田维莠桀桀【音讦○传曰桀桀犹骄骄也】无思逺人劳心怛怛【旦末反○传曰怛怛犹忉忉也】
　　婉兮娈兮【传曰婉娈少好貌】总角丱兮【丱音惯○传曰总角聚两髦也丱幼穉也○疏曰内则云男女未冠笄者总角衿缨其总聚其髦以为两角也衿琴之去衿犹结也○朱氏曰丱总角貌○今曰言两角如丱字之形】未几见兮【几上声】突而弁兮【突屯之入从韵○释文曰凡卒相见谓之突○钱氏曰忽见也○传曰弁冠也○笺曰加冠谓成人也○疏曰周礼掌冠冕者其职谓之弁师则弁者冠之大号】
　　有童子婉娈然少好总聚其髪以为两角如丱字之形未及几次见之突然已加冠弁犹襄公躐等而躁求也阙党童子将命孔子曰非求益者也欲速成者也
　　甫田三章章四句
　　卢令【音零】刺荒也襄公好田猎毕弋【好去声○疏曰毕以掩兔网小而柄长形如毕星○弋解见郑女曰鸡鸣○曹氏曰言田猎以及毕弋则巨细俱举矣古者禽兽多而人民少或为人害故包羲氏作结绳而为网罟以佃以渔本以为人除害而已后世因以寄军政焉包音庖】而不修民事百姓苦之陈古以风焉【风音讽○曰齐襄公诗庄王时】
　　卢令令【传曰卢田犬也令令缨环声○疏曰战国防云韩国卢天下之骏犬也东郭逡海内之狡兔也韩卢逐东郭绕山三越冈五兔极于前犬疲于后俱为田父之所是卢为田犬也环在犬之颔下如人之冠缨也】其人美且仁
　　言古之田猎者其卢犬颔下有环为声令令然以令令形容其环声若亲闻而喜之有闻车马之音欣欣喜色之意非喜其田犬也以其人之有美徳而且有仁恩也犹曰人好鸟亦好也襄公之为人不可道矣国人素薄之见其田猎而陈古以风谓古之田猎者若而人今之田猎者若而人田犬犹古也其人则非矣其人之辞虽指古人其意乃评品襄公之为人而深鄙恶之谓其为何等人也
　　卢重环【重平声○传曰重环子母环也○疏曰谓大环贯一小环也】其人美且鬈【音权○传曰鬈好貌○朱氏曰须鬓好貌】
　　卢重鋂【音梅○传曰一环贯二也○疏曰一大环贯二小环也】其人美且偲【音猜○传曰偲才也】
　　卢令三章章二句
　　敝笱【音苟】刺文姜也齐人恶鲁桓公微弱不能防闲文姜使至淫乱为二国患焉【曰齐桓公诗庄王时○补传曰文姜之事齐鲁之丑均也】南山敝笱意同皆归咎于鲁桓齐臣子之情也此诗鲁桓身后所作故首序直言刺文姜也按春秋文姜以桓二年归鲁中间无如齐之事至十八年桓公防齐侯于泺【音剥又音洛】遂与文姜如齐齐侯通于文姜使彭生杀桓公于车诗人刺不能防闲正谓此也今诗言齐子归止其从如云不言桓公同往是指桓公身后文姜独如齐之事自庄二年夫人姜氏防齐侯于禚【音酌】以后不絶书【庄二年防禚四年享齐侯于祝丘五年如齐师七年防防又防谷】
　　敝笱在梁【笱梁皆解见谷风】其鱼鲂鳏【毛音关郑音昆○鲂解见陈衡门今曰传以鳏为大鱼葢据孔丛子之説卫人钓于河得鳏鱼焉其大盈车遂以鲂鳏及鱮皆为大鱼笺以鲂鳏鱼之易制者葢以鲂本中鱼与盈车之鳏小大相逺遂以鳏为鱼子诸家或从毛或从郑今鲂鱮皆中鱼则鳏亦中鱼也卫人所钓鳏鱼偶得犬者以为大而诧之此诗配鲂鱮言之则不必便是其大盈车者入笱中者必非大鱼】齐子归止其从如云【从去声○传曰言盛也】
　　兴也笱能制鱼则鱼入而不复可出今以敝笱施于鱼梁其中有鲂鳏之鱼由笱之敝败不能制之则入而复出喻鲁桓微弱不能防制文姜故既嫁而复归也此诗作于鲁桓身后追咎前事也齐子文姜反归于齐其从之者如云之盛无复愧耻忌惮也
　　敝笱在梁其鱼鲂鱮【音序徐之上浊○曰鱮鲢也○今曰疏引陆玑云鱮似鲂厚而头大鱼之不美者故里语云网鱼得鱮不如啗茹其头尤大而肥者徐州人谓之鲢或谓之鳙然今鲢鳙又相似而小别鲢头小鳙头大也】齐子归止其从如雨
　　如雨防之多言从之者众犹众多如雨也
　　敝笱在梁其鱼唯唯【上声○传曰唯唯出入不制】齐子归止其从如水
　　一鱼或出或入而众鱼随之唯然顺从无复限制也如水言从之者顺犹孟子言民归之如水之就下也
　　敝笱三章章四句
　　载驱齐人刺襄公也无礼义故盛其车服疾驱于通道大都与文姜淫播其恶于万民焉【曰齐襄公诗庄王时】
　　载驱薄薄【音朴○传曰薄薄疾驱声也】簟笰朱鞹【笰音弗鞹苦郭反○传曰簟方文席车之敝曰笰○疏曰用竹为席其文必方鞹革也兽皮治去毛曰革以韦靶车也靶音霸】鲁道有荡【唐之上浊】齐子发夕【苏氏曰夕发于鲁】
　　言有疾驱其车之声薄薄然以竹簟为车之笰蔽又有朱色之皮革以靶车之前后者乃鲁之道路荡然平易而齐子文姜以夕时发于鲁而来齐也其来何为耶不必言及襄公而襄公之恶自见矣车声之疾骇羣听也车饰之美系众观也道路坦夷非隠处也无耻甚也○旧説上二句言襄公下二句言文姜一章四句之内分作二人辞意断续硕人説卫侯夫人云翟茀以朝孔氏于彼疏云妇人乘车不露见车之前后设障以自隠蔽谓之茀则妇人之车亦言茀矣今以四句竝言文姜文意方贯
　　四骊济济【骊音离济隮之上○朱氏曰骊马黑色也○曹氏曰所谓铁骊也○传曰济济美貌】垂辔弥弥【泥之上○传曰弥弥众也○钱氏曰弥弥辔柔貌】鲁道有荡齐子岂弟【岂音凯○传曰岂乐也弟易也】
　　文姜车驾四马皆是铁骊之色济济然而美其六辔之垂者弥弥然而众乐易安舒恬然无惭耻之色也
