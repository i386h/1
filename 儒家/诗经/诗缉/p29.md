<!-- { "loadSidebar": true } -->
　　尧都有四地理志太原晋阳【太原郡平阳县】注云故诗唐国晋水所出一也河东平阳【河车郡平阳县】注云尧都也在平河之阳二也中山唐县【中山国】张晏注云尧为唐侯国于此三也河东彘县顺帝改曰永安臣瓒于晋阳下注云所谓唐今河东永安是也去晋四百里师古云瓒説是也四也诗之唐国其説有三诗谱以为尧始居晋阳后乃迁平阳于诗唐国为晋阳皇甫谧以为尧始封于中山唐县后徙晋阳及为天子都平阳于诗唐国为平阳臣瓒又以唐国为永安今考尧都虽有四而诗之唐国当从诗谱为晋阳何以明之葢成王封弟叔虞于尧之故墟曰唐侯其子爕以晋水所出改为晋侯晋阳实晋水所出则唐叔虞之始封在晋阳矣唐以尧得名晋以水得名其地一也晋之迁徙不一歴歴可考自叔虞始封于晋阳其后三世至成侯【叔虞曽孙】自晋阳徙曲沃【即河东闻喜县】蟋蟀刺成侯之曽孙僖公则都曲沃时诗也八世至穆侯【僖侯之孙】自曲沃徙绛【即河东绛县】前都绛时无诗十世至昭侯【穆叔之孙】自绛徙翼【在平阳绛邑县东】山有枢杨之水椒聊绸缪杕杜羔裘刺昭公鸨羽刺大乱五世皆都翼时诗也自昭公以曲沃封桓叔至其孙武公并晋又自曲沃徙绛无衣美武公有杕之杜刺之葛生采苓刺献公则皆后都绛时诗也
　　蟋蟀【音悉率】刺晋僖公也【疏曰僖公司徒靖侯宜臼子】俭不中礼【中去声】故作是诗以闵之欲其及时以礼自虞乐也【乐音洛】此晋也而谓之唐本其风俗忧深思逺【思去声】俭而用礼乃有尧之遗风焉【曰晋僖公诗都曲沃当共和之间○疏曰此实晋诗而编诗者名之为唐葢推本其民俗所以能忧深思逺俭而用礼者皆唐尧之遗化故谓之唐也言尧之遗化使然非晋君之化能然也晋君自俭不中礼安能使民知礼观蟋蟀之诗言职思其忧是忧深思逺言好乐无荒是能俭而用礼其风俗可见唐风诸诗皆然○曹氏曰班孟坚云参为晋星其民有先王之遗教君子深思小人俭陋故唐诗蟋蟀山有枢葛生之篇皆思奢俭之中念死生之虑季札闻唐之歌云思深哉其有陶唐氏之遗民乎不然何其忧之逺也】僖公之病在于鄙陋局促而无深逺之虑此诗欲开广其志意提防其精神以为图回国事之地非欲其自虞乐而已也【广汉张氏曰夫人有以自乐则庶几舒泰和豫而无拘迫之患乐而无荒则斯能周旋四顾而所忧者必得训夫政之所当务与夫患之所当防者斯可以次而理矣】
　　蟋蟀在堂【郭璞曰蟋蟀促织也○释虫曰蟋蟀蛬蛬音拱又音笻○陆玑曰似蝗而小一名蜻蛚里语云促织呜妇惊蜻蛚音精列○传曰九月在堂○疏曰九月在户堂即室户之外也】嵗聿其莫【音暮○传曰聿遂也○疏曰莫晚也当九月则嵗未莫过此月则嵗将莫是嵗实未莫而云聿莫故知聿为遂遂者从始向末之言也】今我不乐【音洛】日月其除【音筯○传曰除去也】无已大康【大音泰○传曰已甚也○朱氏曰大康过于乐也】职思其居【协韵音据○传曰职主也○广汉张氏曰居谓其位也】好乐无荒【好去声乐音洛○笺曰荒废乱也】良士瞿瞿【音句○朱氏曰瞿瞿惊惧之貌○解见齐东方未明】
　　此诗欲僖公意气舒泰然后思虑开阔故先言九月蟋蟀入在于堂以附近于人则寒气渐至而嵗遂将莫矣今我僖公若不自乐则日月遂去矣所谓乐者非甚太乐当主思其所居之位居国君之位则一国之事皆吾精神念虑之所当及好乐而无至于荒废当如彼良士瞿瞿然长虑却顾也职思其居啓其忧也好乐无荒作其勤也良士瞿瞿儆其惧也三言而君国之道尽矣诗人之言及此岂非尧之遗风乎○十月以后至十二月皆可称嵗莫采薇言嵗亦莫止又言嵗亦阳止十月为阳是以十月为嵗莫也此蟋蟀在堂之户止是九月过此方是十月故云聿其莫或曰周建子故以十月为嵗莫也
　　蟋蟀在堂嵗聿其逝【朱氏曰逝去也】今我不乐日月其迈【传曰迈行也】无已大康职思其外好乐无荒良士蹶蹶【音贵○传曰蹶蹶动而敏于事】
　　前言思所居之位则在内之事皆入于念虑矣至于在外之事亦不可不虑也后来如昭公不能思其外则四邻谋取其国家而不知矣
　　蟋蟀在堂役车其休【疏曰役车方箱可载任器以供役收纳禾稼役车休是农功毕而无事也】今我不乐日月其慆【音叨○传曰慆过也】无已大康职思其忧好乐无荒良士休休【朱氏曰休休安闲之貌乐而有节不至于淫所以安也】农事毕而役车休民犹休息人君可以娱乐之时也既思内事又思外事内外无遗虑矣然忧患之来又有出于非常者亦不可不思虑也惟瞿瞿然惊惧故能蹶蹶然勤敏既警惧而勤敏则事事有备可以从容应之故休休然安闲也
　　蟋蟀三章章八句
　　山有枢【音讴】刺晋昭公也【疏曰昭公伯文侯仇之子○桓二年左传曰初晋穆侯之夫人姜氐以条之役生太子命之曰仇其弟以千之战生命之曰成师师服曰异哉君之名子也始兆乱矣兄其替乎惠之二十四年晋始乱故封桓叔于曲沃师服曰本既弱矣其能乆乎惠之三十年晋潘父弑昭侯而纳桓叔不克晋人立孝侯】不能修道以正其国有财不能用有钟鼓不能以自乐有朝廷不能洒埽【洒鳃之上埽音噪】政荒民散将以危亡四邻谋取其国家而不知国人作诗以刺之也【曰晋昭公诗都翼平王时】
　　周以岐丰赐襄公秦崛兴而周遂微晋以曲沃封桓叔曲沃强而晋不支矣唐风自山有枢至鸨羽皆都翼时诗也僖公病在鄙陋故蟋蟀欲开广之昭公死亡已迫此诗言与其坐待死亡不若为乐欲激发之使知戒惧二诗之意所主不同皆非劝其君以虞乐也后序所谓有财不能用有钟鼓不能自乐其辞衍矣
　　山有枢【释木曰枢荎荎音迭○郭璞曰枢今之刺榆也○陆玑曰其针刺如柘其叶如榆为茹美于白榆也】隰有榆【音俞○曰榆者总言诸榆也榆之种多不知所指也○今曰释木云榆白枌孙炎云榆白者名枌毛于东门之枌以枌为白榆是也陆玑释榆云白枌也误矣尔雅谓榆白为枌玑误谓榆为白枌也枌乃榆之白者无縁榆又为枌之白者陆玑又云榆之类有十余种叶皆相似皮及理异耳然则此言隰有榆总言榆耳】子有衣裳【疏曰子昭公也】弗曳弗娄【音闾○疏曰衣裳在身行必曳之○传曰娄亦曳也○今曰汉文帝赞衣不曳地曳娄有优游娱适之意○补传曰娄者曳而至于壊也南楚凡人贫衣破谓之褛裂古人用字多从省故省衣作娄】子有车马弗驰弗驱【疏曰走马谓之驰防马谓之驱驱驰俱是乘车之事】宛其死矣【秦蒹葭笺曰宛坐见貌】他人是愉【音俞○传曰愉乐也】
　　兴也桓叔有伐晋之谋昭公祸在朝夕而不悟国人难察察言之故但言山则有枢隰则有榆不待外求犹国之有衣裳车马也今昭公有衣裳而不曳娄之以优游娱适有车马而不驰驱之以快意肆志宛然坐见其死则他人取之以为愉乐矣此非劝昭公为乐也谓可惜此衣裳车马之物将为他人所有将以唤醒昭公使之觉悟托言何不曳娄驰驱耳昭公若防其言外之意必矍然知惧汲汲然思所以为防患之计何暇曳衣裳驱车马事钟鼓瑟琴以为乐乎
　　山有栲【音考○释木曰栲山樗樗音摅○疏曰郭璞云栲似樗色小白生山中亦类漆树俗语櫄樗栲漆相似如一○陆玑曰山樗生山中与下田樗大略无异叶似差狭耳方俗无名此为栲者似误也今所云为栲者叶如栎木皮厚数寸可为车辐或谓之栲○今曰姑两存之】隰有杻【音狃○释木曰杻檍檍音忆○陆玑曰叶似杏叶而尖白色皮正赤为木多曲少直枝叶茂盛二月中叶疏开花似练而细蘂正白葢树今官园种之正名曰万嵗既取名于亿万其叶又好故种之共汲山下人或谓之牛防或谓之檍材可为弓弩榦郭云似棣细叶叶新可饲牛防音斤】子有廷内弗洒弗埽【传曰洒洒也○疏曰以水湿地而埽之】子有钟鼓弗鼓弗考【今曰鼓动其声也解见鹿鸣○传曰考击也】宛其死矣他人是保【疏曰保居而有之】
　　山有漆【音七】隰有栗【漆栗竝解见定之方中】子有酒食何不日鼓瑟且以喜乐且以永日【传曰永引也】宛其死矣他人入室言死亡迫矣不及为乐则有仓卒之恨是来日已短宜及今为乐以延引此日也【诗记曰诗人岂真欲昭公驰驱饮乐者哉其激发感切之者深矣吕禄弃军其姑吕悉出珠玉寳器散堂下曰毋为他人守也乃此诗之意也音须】或説人多忧则日短饮食作乐可以引长此日然愁当觉日长作乐当觉日短不应反言之
　　山有枢三章章八句
　　之水刺晋昭公也昭公分国以封沃【今曰封叔父成师即桓叔】沃盛彊昭公微弱国人将叛而归沃焉【曰晋昭公诗都翼平王时○疏曰左传惠公二十四年晋始乱故封桓叔于曲沃河东闻喜县故曲沃也武帝于此闻南越破改曰闻喜】将叛者潘父之徒而已国人拳拳于昭公无叛心也后序言过矣异时潘父弑昭公迎桓叔晋人发兵攻桓叔桓叔败还归曲沃皆可以见国人之心矣亦唐风之厚也
　　之水【解见王风】白石凿凿【音作○传曰凿凿然鲜明貌○曹氏曰石非浮物终无可转徙之理○今曰石以白言又称凿凿然鲜明皓皓然洁白葢石在水中为水所荡涤故其白如此末章言粼粼亦谓水清石见】素衣朱襮【音博○曰素丝也以素为衣者谓中衣也中衣者朝服祭服之里衣也大夫以上祭服中衣用素也曰朱朱縁也谓染缯为赤色为中衣之縁也曰襮领也谓绣黼领也绣刺白黒文以褗领也縁去声褗音偃衣领也○疏曰士祭以朝服中衣以布矣郊特牲云绣黼丹朱中衣大夫之僭礼也大夫服之则僭知诸侯当服之也○今曰玉藻云以帛里布非礼也注云中外宜相称也冕服丝衣也中衣用素皮弁服朝服端麻衣也中衣用布又疏云凡服先以明衣亲身次加中衣冬则次加裘裘上加裼衣裼衣上加朝服中衣其制如深衣但中衣之袖小长耳此以素为衣是以丝为之谓冕及爵弁之中衣也朝燕之中衣皆以布为之朝服以布为之则中衣亦用布矣公之孤及天子大夫四命皆爵弁自祭大夫士助祭于君亦服爵弁以上则中衣亦用素但不得用朱襮也○笺曰国人欲进此服去从桓叔】从子于沃【今曰下文君子既指桓叔则此言子者设言欲叛之人如潘父之徒也于往也】既见君子【笺曰君子谓桓叔】云何不乐【音洛】
　　兴也水喻昭公石喻桓叔悠之水浅弱岂能流动水中之石徒见其石在水中凿凿然鲜明耳喻昭公微弱不能去桓叔之彊也又设为国人相语之辞言以素丝为中衣以丹朱为縁以绣黼为领此诸侯之服也今子欲奉此服于桓叔我将从子往沃以见此桓叔则如何不乐乎谓从之则可免祸而无忧也子指叛者设言其人其意谓国中有相与为叛以应曲沃者矣此微辞以泄其谋欲昭公闻之而戒惧早为之备也○时沃有篡宗国之谋而潘父隂主之将为内应而昭公不知故此诗深警之谓昭公勿以沃为患之在外而犹缓也今国内有谋应之者欲奉沃以为君而篡汝之位腹心作难而外患乘之祸已迫矣此正发潘父之谋其忠告于昭公者可谓切至若真欲从沃则是潘父之党必不作此诗以泄漏其事且自取败也
　　之水白石皓皓【音镐豪之上浊○传曰皓皓洁白也】素衣朱绣【疏曰谓于缯之上绣刺以为黼】从子于鹄【音斛○传曰鹄曲沃之邑】既见君子云何其忧【传曰言无忧也】
