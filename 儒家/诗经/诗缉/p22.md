<!-- { "loadSidebar": true } -->
　　两叔于田其三章章五句短篇者止曰叔于田其三章章十句长篇者加大以别之采诗之初未有序故于首章加大后有序因存而不去犹书序作尧典之下复有尧典二字存其旧也公子吕云厚将得众谓其所凭者厚则羣小将以利合也序祖其説以为得众非谓其真能得人心也
　　大叔于田乗乗马【曰上乗如字驾也下乗去声四马也】执辔如组【朱氏曰辔今之缰也○钱氏曰组文五采相间手执六辔如组之文言其齐比○今曰疏谓织组者总纰于此成文于彼御者执辔于手马骋于道言如织组之为不若言如组之文为简径也纰必二反】两骖如舞【笺曰在旁曰骖○传曰骖之与服谐和中节○董氏曰五御之法有舞交衢者盖诗所谓如舞也服制于衡不得如舞其言舞者骖也】叔在薮【传曰薮泽禽之府也○疏曰泽水所钟水希曰薮郑有圃田此言薮圃田也】火烈具举【今曰烈如载燔载烈之烈谓以火焚烈之也孟子益烈山泽而焚之大司马注火火止也春田用火因焚莱除陈草皆杀而火止○曹氏曰王制云昆虫未蛰不以火田故尔雅谓火田为狩惟冬田乃用火耳若夫刈草以为防驱禽而纳诸防中然后焚而射焉则四时之田皆然也○传曰具俱也】襢裼暴虎【襢裼音但锡但上浊也○传曰襢裼肉袒也○疏曰李巡云脱衣见体曰肉袒】献于公所将叔无狃【将音锵狃音纽○传曰狃习也○朱氏曰国人谓之】戒其伤女【音汝】上篇叔于田段在京自出田也此大叔于田段在郑従荘公出田也叔之従公往田也驾一乗之马矜其多能代御人御自执马辔如组文之齐比其两骖之焉如舞者之中于乐节皆见其善御也叔在林薮禽兽所聚之地以火烈而焚之同时皆举叔乃襢去裼衣徒手搏虎以献于庄公国君介弟之贵而气习如此见失教矣荘公不教诲禁止之其私昵之党乃致媚爱之辞曰请叔无狃习此事数数为之恐其或伤汝也庄公为可刺矣○旧説执辔如组叔之御人下文又良御忌乃言叔身善御自为支离也正以叔执辔如组为善御耳
　　叔于田乗乗黄【传曰四马皆黄】两服上襄【笺曰两服中央夹辕者襄驾也上驾言为众马之最良也○朱氏曰马之上者为上驾犹史所谓上驷也○今曰终日七襄】两骖鴈行【音航○疏曰两骖与服其首差退如鴈行之有次序】叔在薮火烈具【传曰光也○疏曰言举火而其光也】叔善射忌【音记○传曰忌辞也】又良御忌抑磬控忌【控空之去○朱氏曰抑发语辞○传曰骋马曰磬止马曰控○补传曰骋马曰磬谓使之曲折如磬也止马曰控谓有所控制不逸也○今曰今人称马缰为磬控】抑纵送忌【朱氏曰舍拔曰纵拔音跋】
　　两服马皆上驾其马最良也两骖马如鴈行其首差退也既言叔良御忌遂言其能磬以骋马控以止马则马之进退惟其意所以实其良御也既言叔善射忌遂言其能后手防而縦【防音蕝子悦切】前手攧而送则矢去劲而有力所以实其善射也○縦放箭也送送箭也今射者云前手攧后手防攧即送也防即纵也旧説従禽曰送今不用
　　叔于田乗乗鸨【音保依字作鸨○释兽曰骊白杂毛曰鸨○释曰毛色黒白而复有杂毛相错者名鸨今所谓乌骢】两服齐首【传曰马首齐也】两骖如手【笺曰如人左右手之相佐助也】叔在薮火烈具阜【传曰阜盛也】叔马慢忌【传曰慢迟也】叔发罕忌抑释掤忌【掤音冰○传曰掤所以覆矢○疏曰昭二十五年左传云公徒执氷而踞字异音义同箭筩盖也筩音同箭室也○今曰用矢则举掤以开筩既用则纳矢筩中释下其掤以覆筩也】抑鬯弓忌【鬯音畅○传曰鬯弓弢弓弢音滔弓衣也○疏曰鬯者盛弓之器鬯弓谓弢弓而纳之鬯中鬯韵作韔注云弓衣也】
　　田事既毕则叔马行迟矣叔发矢希罕矣释掤以覆矢矣以鬯鬯其弓矣言其従容得意如庖丁解牛提刀而立为之四顾为之踌躇满志善刀而藏之也亦可想叔段洋洋之意矣○段有不义之谋兄弟之间人所难言诗人优柔之意但言段矜能恃勇暴虎以献气陵其兄私党谄事甘言媚説方且踊跃驰骋不能自已従容毕事意气自得其气习轻麤暴如此殆非令终之器所谓智伯射御足力则贤而以不仁行之者也公何为不早禁止之乎
　　大叔于田三章章十句
　　清人刺文公也【疏曰文公踕厉公突子踕音捷】髙克好利而不顾其君【好去声】文公恶而欲逺之不能【恶乌路反逺去声】使髙克将兵而御狄于竟【将去声竟音境】陈其师旅翺翔河上久而不召众散而归髙克奔陈公子素恶髙克进之不以礼【疏曰郑之公子名素】文公退之不以道危国亡师之本故作是诗也【曰郑文公诗平王时○疏曰春秋闵公二年冬十二月狄入卫郑弃其师卫在河北郑在河南恐其渡河侵郑故使髙克将兵于河上御之公子素作诗以刺之○胡氏曰人君擅一国之名宠杀生予夺惟我所制耳使髙克不臣之罪已着按而诛之可也情状未明黜而退之可也爱惜其才以礼驭之亦可也乌有假之以兵权委诸境上坐视其卒伍离散而莫之防乎然则弃师者郑伯乃以国称何也二三执政股肱心膂休戚之所同也不能进谏于君协志同力黜逐小人而国事至此是谓危而不持颠而不扶则将焉用彼相矣春秋书曰郑弃其师君臣同责矣】
　　春秋经书郑弃其师罪文公也与首序合
　　清人在彭【传曰清邑也彭卫之河上郑之郊也○笺曰清者髙克所帅众之邑也】驷介旁旁【音絣○笺曰驷四马也○传曰介甲也○疏曰旁旁然不息○今曰北山王事傍傍字异音义同】二矛重英【重平声○笺曰二矛酋矛夷矛也○防曰考工记云酋矛常有四尺夷矛三寻注云八尺曰寻倍寻曰常鲁颂以矛与重弓共文弓无二等直是一弓而重之则知二矛亦一矛而有二故彼笺云二矛重弓备折壊直是首矛有二无夷矛也○英传曰矛各有英饰也○疏曰经言重英嫌一矛有重饰故云各有英饰言其各自有饰竝建而重累鲁颂説矛之饰谓之朱英则以朱染为英饰】河上乎翺翔【载驱传曰翺翔犹彷徉也彷徉音旁羊○钱氏曰如鸟之翺翔也】
　　髙克所率清邑之人在于河上之彭地狄去无事乃使四马被甲驱驰旁旁然不息其车之上建酋矛夷矛长短不同其英饰相重累翺翔于河上之地何为者耶诗意谓彼既无事不召之使还将溃散矣【永嘉郑氏曰夫拥大众于外而无所事不为乱则溃散尔】
　　清人在消【传曰消河上地也】驷介麃麃【音标○传曰麃麃武貌】二矛重乔【毛音桥郑音骄○传曰重乔累荷也○释文曰荷旧音何谓刻矛头为荷叶相重累也沈胡可反谓两矛之释相负荷也○疏释毛曰乔髙也以矛建于车上五兵之最髙者也而二矛同髙复有等级故谓之重乔谓此二矛刀有髙下重累而相负揭○笺曰乔矛矜近上及室题所以县毛羽县音○疏释郑曰矜谓予柄也室谓矛之銎孔襄十年左传曰舞师题以旌夏杜预云题识也题者表识之言笺曰乔者矛之柄近于上头及矛之銎室之下当有物以题识之銎音如芎识音志】河上乎逍遥【钱氏曰逍遥行乐也】
　　清人在轴【音逐○传曰轴河上地也○疏曰彭消轴皆河上之地久不得归师有迁移三地亦应不甚相逺】驷介陶陶【音道○传曰陶陶驱驰之貌】左旋右抽中军作好【去声○笺曰左人谓御者右车右也中军将也○疏曰左传成二年説晋之伐齐云郤克将中军解张御郑丘缓为右郤克伤于矢流血及屦未絶鼓音曰余病矣张侯曰自始合而矢贯余手及肘余折以御左轮朱殷岂敢言病张侯即解张也郤克伤矢言未絶鼓音是郤为将在鼓下也张侯伤手而血染左轮是御者在左也此谓将之所乗车耳兵车之法左人持弓右人持矛中人御御不在左也解音蟹殷于闲反】
　　师久不归厌其处则复迁故自彭而消自消而轴翺翔徧于河上之地既闲暇无所作为乃使在左之御者习旋其车车右勇力之士抽兵刃以习击刺将居中央为容好而已游戯以自乐也○一説好如字左军旋而归右军抽而皆已逃散唯中军髙克所自将虽作好而彊留亦不能久也亦通
　　清人三章章四句
　　羔裘刺朝也【朝音潮】言古之君子以风其朝焉【风音讽○曰郑荘公诗在平桓之间○笺曰朝无忠正之臣故刺之】
　　或谓桧羔裘専刺其君唐羔裘専刺其臣郑羔裘兼刺君臣按此诗言豹饰止是臣下之服舍命不渝及之司直之彦兮皆臣事也止当为刺在朝之臣
　　羔裘如濡【疏曰缁衣羔裘诸侯与其臣服之以日视朝也○传曰如濡润泽也○今曰霑濡也】洵直且侯【欧阳氏曰洵信也○韩诗曰侯美也】彼其之子【其音记○朱氏曰其语助辞】舍命不渝【舍音赦○传曰渝变也】
　　言古之君子服羔裘之衣其色润泽如濡湿之信其直而且美谓徳称其服也美其有徳故谓其裘若有润泽喜慕之辞也直者大公至正之谓也充实之谓美直而且美则养其刚犬而至于充实矣命者天之所以赋予于我者舍则居之而安也人惟不安于命所守不固故不能刚大充实彼古之君子能安于命临利害而不变所以直而美也称彼所以讥此也
　　羔裘豹饰【传曰豹饰缘以豹皮也缘去声○疏曰君用纯物臣下之故袖饰异皮】孔武有力【传曰孔甚也】彼其之子之司直【传曰司主也○今曰犹屠蒯言女为君耳将司聪也之司】
　　言古之君子服其羔裘而豹皮为袖之缘其人甚武而有力然非贲育之谓也继言彼其之子可以司国之直谓敢行礼义不畏彊御斯以为孔武有力也司直谓直道之宗主官名多称司言主掌之也
　　羔裘晏兮【钱氏曰晏安也】三英粲兮【传曰三英三徳也○笺曰刚克柔克正直也○朱氏曰粲鲜明貌】彼其之子之彦兮【传曰彦士之美称】
　　羔裘晏兮言徳称其服故服之而安犹云缁衣之宜兮三英粲兮言三俊为国光华也○三英或以为裘之英饰前后有三如五紽五緎五总之类只是臆度无文可据毛氏以为三徳或疑牵合于三之数今考立政三俊注以为刚柔正直英即俊也毛氏之説有源流矣此诗每章第二句皆言徳美知三英非言英饰也
　　羔裘三章章四句
　　遵大路思君子也荘公失道君子去之国人思望焉【曰郑荘公诗在平桓之间○诗记曰武公之朝盖多君子矣至于荘公尚权谋専武力气象一变左右前后无非祭仲髙渠弥祝聃之徒也君子安得不去之乎○曹氏曰荘公杀弟幽母加兵于天子其失道多矣失道之君胡可与久处宜君子之去之也不有君子其能国乎是以身死而国乱至于公子五争兵甲不息有由然也】郑荘克段誓母交质之事在平王时【郑荘前二十四年】交恶归祊繻葛之事在桓王时【郑荘后十九年】入春秋首恶也羔裘遵大路女曰鸡鸣三诗之时无以明之疑而系之平桓之间毋质也【旧图列之荘王误矣郑荘卒于桓之十九年不及荘王之世】
　　遵大路兮【传曰遵循也】掺执子之袪兮【掺音糁袪音驱○传曰掺擥也○今曰擥韵亦作揽释云撮持也袪袖口也袪袂之袪従衣祛去之祛従示祛解见唐羔裘】无我恶兮【恶乌路反】不寁故也【寁子感反従韵○传曰寁速也○今曰速犹言仓卒也】
