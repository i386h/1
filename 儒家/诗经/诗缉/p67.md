<!-- { "loadSidebar": true } -->
　　民之无良【笺曰良善也】相怨一方【朱氏曰彼一方也○钱氏曰一方犹一隅也】受爵不让【钱氏曰酒爵也】至于已斯亡【今曰失意杯酒之间以亡其身如汉田蚡灌夫是也坊记云觞酒豆肉让而受恶民犹犯齿】
　　兄弟有因杯酒得罪而怨者此为持平之论以解之言凡人之不善者其相怨各执一偏不能参彼已之曲直故但知怨其上而不思已过然其端甚微或止因受爵失辞逊之节而或至于亡其身亦可念矣欲王阔略兄弟之小过也相怨一方即序所谓骨肉相怨也
　　老马反为驹【解见汉广】不顾其后如食宜饇【食音嗣饇于之去○传曰饇饱也】如酌孔取
　　兄弟小过防人乘间而入遂指老马为驹颠倒是非不顾忌其后矣防言无实乆则自败而小人不恤也小人肆为防间如食者但欲饱饮酌者但知多取岂复更有斟酌言不顾亲踈轻重之义也
　　毋教猱升木【毋音无猱奴刀反○笺曰毋禁辞○陆玑曰猱猕猴也楚人谓之沐猴老者为长臂者为猿厥防反音今曰柳子厚憎王孙文云猨之德静以常王孙之德躁以嚣猱即王孙也杜诗觅胡孙是也】如涂涂附【传曰涂泥也附着也】君子有徽猷【传曰徽美也○笺曰猷道也】小人与属【音属○笺曰连属也】
　　防人为恶如猕猴升木本自能之无所事教王今又信任之是教猕猴升木也骨肉以小嫌得罪而又使防人交鬭之如涂泥又以涂泥附着之则相与为一牢不可破矣君子如用美道则小人皆连属而相亲况骨肉乎
　　雨雪瀌瀌【雨音谕瀌音标从韵○防曰瀌瀌雪盛貌】见晛曰消【晛年之去○传曰晛日气也】莫肯下遗【笺曰遗读曰随】式居娄骄【娄音屡○今曰居如居之不疑之居解见下篇居以凶矜○诗记曰屡骄犹所谓屡空言其骄之非一也】
　　王既信防则兄弟之间遂成疑忌如雨雪瀌瀌而盛隂气凝积也雪虽盛才见日气则消融非难去也喻兄弟一见王有恩意则疑怨皆释然矣柰王莫肯以恩下及骨肉数数骄慢居之不疑言无迁改也
　　雨雪浮浮【王氏曰积之高则浮浮】见晛曰流【传曰流而去也】如蛮如髦【旧音毛当音谋○传曰蛮南蛮也○防曰髦西夷之别名牧誓云及庸蜀羌髳微卢彭濮人彼髳此髦音义同】我是用忧
　　王亲骨肉如夷狄然是无可囘之意我是用忧之也
　　角弓八章章四句
　　菀柳【菀音郁】刺幽王也暴虐无亲而刑罚不中【去声】诸侯皆不欲朝【音潮下同】言王者之不可朝事也
　　有菀者柳【传曰菀茂本也】不尚息焉【笺曰尚庶几也】上帝甚蹈【音悼○防曰王肃孙毓皆以上帝为斥王传曰蹈动也○曹氏曰躁动之貌】无自昵焉【传曰昵近也】俾予靖之【欧阳氏曰靖安也】后予极焉【传曰极至也】
　　兴也诸侯之欲朝者言有同侪告之曰有菀然茂盛之柳行道之人岂不庶几就之而止息乎犹王者有芘下之德诸侯岂不欲依归之以求芘乎今王方肆暴虐甚躁动而不常无往昵近之以自取祸遂使我且安靖以待其改然后至周以朝葢教以避祸之计也上帝斥王也诸侯之欲朝者闻人言而遂止则皆不朝矣
　　有菀者柳不尚愒焉【愒音弃韵亦作憇○传曰愒息也】上帝甚蹈无自瘵焉【瘵音再郑音际○传曰瘵病也】俾予靖之后予迈焉【李氏曰迈往也】有鸟高飞亦傅于天【傅音附○郑氏曰傅至也】彼人之心【补传曰彼人乃诸侯自指其同列也】于何其臻【笺曰臻至也】曷予靖之居以凶矜
　　此诸侯见同侪教以避祸遂言鸟则能高飞至天不在人间彼亦人耳而教我不朝其心欲何所至乎叹人心无所繋属其咎有在矣故又叹言尔何为使我靖以待之乎王方自居以凶暴骄矜不肯迁改也【诗记曰于是乎絶意于王室矣居以凶矜即角弓所谓式居娄骄也傅说告高宗云惟厥攸居政事惟醇自古圣贤之论治乱毎言夫居也】
　　菀柳三章章六句
　　都人士周人刺衣服无常也古者长民衣服不贰【长音掌】从容有常【从七容反】以齐其民则民德归壹伤今不复见古人也【复扶又反】
　　彼都人士【朱氏曰王都也○今曰士对女而言之谓男子也】狐裘黄黄【防曰礼记缁衣引此诗注云黄衣则狐裘大蜡之服也息民之祭服此狐裘则是尊贵之服矣○诗记曰玉藻云君子狐青裘豹褏绡衣以裼之狐裘黄衣以裼之注云君子士大夫也黄衣大蜡时腊先祖之服也褏亦作袖绡音消】其容不改出言有章【朱氏曰章文章也】行归于周【行去声】万民所望【音亡】
　　一章述古之长民者序所谓衣服不贰从容有常以齐其民也彼指古人称彼以形此也京师首善之地四方所视效此诗又周人所作故述王都之俗士谓男子也言古者都人之男子其贵者冬则衣狐裘黄黄然其容貌既有常言语又有法度文章其德行归于忠信表里如一故为下民所仰望而取法也○士若专以为民则万民所望非庶民之事若专以为士大夫则下章台笠非士大夫之服故士者通贵贱之称凡诗中以士对女者皆谓男子耳女也不爽士贰其行有依其士思媚其妇维士与女以谷我士女皆是也此都人士对君子女言之亦指男子
　　彼都人士台笠缁撮【缁音资撮七活反○曰台莎草也解见南山有台○传曰缁撮缁布冠也○笺曰缁布冠俭且节也○防曰撮是小持其髻而已玉藻云始冠缁布冠自诸侯以下达冠而敝之可也则此应始冠而敝之今都人以为常服者士以上冠而敝之庶人则虽得服委貌因而冠之而俭者服缁布故诗人举而美焉】彼君子女【防曰都人有君子之德者其家之女】绸直如发【绸音筹○释文曰绸缪也○钱氏曰言其发美○解頥新语曰其首饰绸直一如髪之本然谓不用髪髢为高髻之类】我不见兮我心不说【音恱】
　　二章述王都之民俗序所谓民德归壹也言古者都人之男子其贱者以台草为笠以缁布为冠撮持其髪谓之缁撮见俭素也彼君子家之女其为髻密而直如其本发亦俭素也密是其髪生之密直亦髪之本性紧梳则顺其髪性之直故曰密直如髪疾时奢滛故我不见如此之风俗我心思之而忧也【解頥新语曰説者以绸直如髪为女子情性密致操行正直如髪之本末无隆杀颇为穿凿且女子性情操行岂外人所能知下章卷髪如虿髪则有旟则不能为説安有一诗三言髪而以一为比二为赋可乎】
　　彼都人士充耳琇实【琇音秀○解见卫淇】彼君子女谓之尹吉【郑音姞毛如字○笺曰尹氏姞氏周室昬姻之旧姓也○防曰节南山云尹氏大师常武云王谓尹氏昭二十三年尹氏立王子朝是其世为公卿明与周室为昬姻也又宣三年左传郑右癸云吾闻姬姞耦其子孙必蕃姞吉人也后稷之元妃也言姬姞耦明为旧姓以此知尹亦有昬姻矣既世贵旧姓昬连于王室家风不替是有礼法矣朝如字○李氏曰周之所谓尹吉如晋之所谓王谢也】我不见兮我心苑结【苑音允徐音郁○笺曰苑犹屈也积也】
　　瑱以琇为之塞实其耳此及下章皆指男子之贵者尹氏姞氏有礼法之家也人见此都人之女皆谓之尹姞氏之女也
　　彼都人士埀带而厉【传曰厉带之埀者○防曰埀带之貌】彼君子女卷发如虿【卷音权虿勑迈反○释文曰通俗文云长尾为虿短尾为蝎○笺曰虿螫虫也尾末揵然似妇人髪末曲上卷然螫音释揵音牵举也○防曰礼敛髪无髢而有曲者以长者尽皆敛之不使有余而短者若鬓傍不可敛则因曲以为饰故不同也】我不见兮言从之迈【笺曰迈行也】
　　男子之带埀而为厉女之髪末卷曲如虿之尾是不可得见也得见则我从之行迈也
　　匪伊埀之【笺曰伊辞也】带则有余匪伊卷之发则有旟【音余○传曰旟扬也】我不见兮云何盱矣【笺曰盱病也】
　　士非故欲埀此带自有余而埀也女非故欲卷曲此发发自旟扬也言古之为容者亦从其自然而非强之也我不见此人云何乎今已病矣
　　都人士五章章六句
　　采緑刺怨旷也幽王之时多怨旷者也【李氏曰序云幽王之时多怨旷者也则是刺幽王也非是刺怨旷者也时多征役乆劳于外其所以怨旷也】
　　终朝采緑【传曰自旦及食时为终朝○曰緑木贼也○释草曰菉王刍○笺曰易得之菜也○郭璞曰蓐也蓐音辱○陆玑曰草也其茎叶似竹青緑色高数尺今淇澳傍生如草其草涩砺可以洗搅笏及盘枕利于刀错俗呼为木贼彼士人谓为緑竹】不盈一匊【音菊○传曰两手曰匊】予髪曲局【传曰局卷也】薄言归沐【李氏曰薄辞也】
　　兴也緑易得之草终朝采之而不满两手之匊怨旷而心不在焉故也妇人夫不在家不为容饰发乆不栉则曲局而不舒展庶几其夫之归而沐之望之之辞也
　　终朝采蓝【卢谈反○笺曰蓝染草也○防曰蓝可以染青月令仲夏无刈蓝以染】不盈一襜【尺瞻反○传曰襜衣蔽前也】五日为期六日不詹【音瞻○朱氏曰詹与瞻同】去时约以五日而归今六日而不见时未乆而怨何也古者新昬三月不从政此新昬者之怨辞也
　　之子于狩【笺曰之子谓其君子也于往也】言韔其弓【韔音畅○小戎传曰韔弓室也○防曰谓射讫弛弓纳于韔中也】之子于钓言纶之绳【防曰纶谓与之作绳也绳以生丝为之】
　　言其夫在家之时往猎射讫我则为之纳弓于韔中往钓我则为之纶作其绳今逺行从役乆而不归思其如此而不可得也
　　其钓维何【防曰承上章钓文在下接而申之】维鲂及鱮【鲂音防鱮音叙鲂解见陈衡门鱮解见敝笱】维鲂及鱮薄言观者【观今如字旧音贯○程子曰薄言发语辞】言其君子在家之时钓得鲂鱮之鱼傍有观看者以人观其夫善钓为荣也今乆不归故思而述之
　　采緑四章章四句
　　黍苗刺幽王也不能膏润天下【膏音诰】卿士不能行召伯之职焉【召音邵○防曰召伯召穆公也】
　　芃芃黍苗【芃音蓬芃芃从补传棫朴解】隂雨膏之悠悠南行【朱氏曰悠悠逺行之意】召伯劳之【劳去声】
　　首章总言营谢平淮二役葢营谢平淮二役皆南行之事也兴也南方去周最逺故周人以南方之役为劳四月之刺是也宣王之时召穆公既营谢邑又平淮夷频有事于南戍役劳矣而穆公能推宣王德意以慰藉抚存之故荐逺役而民不怨幽王君臣不恤其民此诗思古言芃芃然短小而盛之黍苖有隂雨以膏润之悠悠然南行之人有召穆公以劳慰之刺今不然也
　　我任我辇【任音壬辇音琏○笺曰有负任者有挽辇者○防曰任谓器物人所负持辇车人挽以行】我车我牛【笺曰有将车者有牵傍牛者傍去声○防曰此转运载任则是大车以驾牛者也在前曰牵在傍曰傍上文将车谓车中有牛而将之此牛不任辕中故别牵傍之】我行既集【笺曰集犹成也】葢云归哉【丘氏曰葢不定辞也】
　　二章言营谢之役葢任辇车牛是工役之事也召穆公之营谢也知役夫之劳故皆呼而谕之曰我负任者我挽辇者我将车者我牵傍牛者俟我南行营谢之功已成葢云归哉示以归期安其心也
　　我徒我御【笺曰士卒有步行者有御兵车者】我师我旅【笺曰五百人为旅五旅为师春秋传云诸侯之制君行师从卿行旅从】我行既集葢云归处
　　三章言平淮之役葢徒御师旅是兵行之事也
