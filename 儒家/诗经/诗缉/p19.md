<!-- { "loadSidebar": true } -->
　　【谱曰王城者周东都王城畿内方六百里之地其封域在禹贡豫州太华外方之间北得河阳渐冀州之南始武王作邑于镐京谓之宗周是为西都成王在丰欲宅洛邑使召公先相宅既成谓之王城是为东都今河南是也召公既相宅周公往营成周今洛阳是也成王居洛邑迁殷顽民于成周复还归处西都至十一世幽王嬖襃姒生伯服废申后太子宜臼奔申申侯与犬戎攻宗周杀幽王于戯晋文侯郑武公迎宜臼于申而立之是为平王以乱故徙居东都王城于是王室之尊与诸侯无异其诗不能复雅故谓之王国之变风戯许宜反骊山之下地名亦水名疏曰平王东迁政遂防弱化之所被才及郊畿诗作后于卫顷国地狭于千里故次之于卫也尊之犹称王在风则卑矣○程子曰刑政不能治天下诸侯放恣擅相并灭王迹息矣故雅亡而为一国之风○苏氏曰其风及其境内而不能被天下与诸侯比然其王号未替故不曰周黍离而曰王黍离云○李氏曰黍离以下之诗皆是平王之诗也安得谓诗亡然后春秋作乎孟子所谓诗亡者盖雅颂之诗亡也○朱氏曰其地则今河南府及懐孟等州是也○补传曰风之名同于列国而加以王之一字所以尊周亦所以愧周与春秋书王之意一也卫有狄难未防复振周有犬戎之祸遂致陵夷王之次卫其以此欤】正始之化行则以周变商周之所以王而积风为雅也衰乱之俗胜则反周而商周之所以东而雅降为风也王风次卫着盛衰之变也
　　黍离闵宗周也【谱曰宗周镐京也○谱疏曰正月赫赫宗周谓镐京也后平王居洛邑亦谓洛邑为宗周祭统云即宫于宗周谓洛邑也以洛邑谓东都故谓镐京为西都○李氏曰成王之营东都王城则迁九焉成周则居顽民焉平王以来皆居王城至敬王遭子朝之乱王城多子朝之党敬王不能居于是迁于成周昭二十六年书天王入于成周此宗周成周之辩也朝如字】周大夫行役至于宗周过故宗庙宫室尽为禾黍闵周室之颠覆彷徨不忍去而作是诗也【彷徨音旁皇○疏曰平王诗也平王宜臼幽王子○补传曰序诗者道东周大夫之情状简端数语发明一篇终始之义至今读之使人流涕谁谓诗序可无取哉】
　　周东迁而遂防置丰镐于度外盖秋风禾黍之感不接于目日逺日忘也其大夫过故国而悲歌徒重千载之太息而已圣人于夷夏之大变盖三致意焉○多方王来自奄至于宗周注云镐京也周官序言还归在丰经言归于宗周指丰邑也唐孔氏云周为天下所宗王都所在皆得称之故丰镐洛邑皆可言宗周
　　彼黍离离【传曰彼彼宗庙宫室○説文曰黍禾属而粘者也以大暑而种故谓之黍○疏曰黍可为酒离离垂也○今曰本草唐本注云黍似粟而非粟也又丹黍米条图经注云有二种米粘者为秫可以酿酒不粘者为黍如稻之有秔糯耳】彼稷之苗【曰稷今之穄也穄音祭○释草曰粢稷○释曰粢者稷也曲礼云稷曰明粢是也郭云今呼粟为粢然则粢也稷也粟也止是一物而本草稷米在下品别有粟米在中品又似二物○説文曰稷百谷之长○今曰本草唐本注云稷即穄也与黍同类孟诜云八谷之中最为下图经云今所谓穄米也今人不甚珍此惟祠事则用之农家种之以备他谷之不熟则为粮耳苗初生苗而未秀也苖而后秀秀而后实】行迈靡靡【传曰迈行也靡靡犹迟迟也】中心摇摇【疏曰心忧无所附着也楚王谓苏秦曰寡人心摇摇然如悬旌而无所薄】知我者谓我心忧不知我者谓我何求悠悠苍天【传曰悠悠逺意据逺视之苍苍然则称苍天】此何人哉
　　言镐京宗庙宫室毁壊而为禾黍之地彼处有黍离离然垂矣彼处又有稷长苗矣连言彼者见无处不然所谓尽为禾黍也周大夫见之而不忍去行迈为之迟迟中心感伤摇摇然无所附着遂言人有知我之情者谓我心有所忧不知我之情者怪我久留不去谓我有何所求也亡国之恨凄然满目唯呼悠逺之苍天而诉之曰致此颠覆者是何人乎不斥其人而追恨之深矣言天苍然悠逺叹其诉而不闻也【李氏曰箕子过故殷墟作麦秀之诗曰麦秀渐渐兮禾黍油油与此诗意同渐音杉】
　　彼黍离离彼稷之穂【音遂亦作穟○传曰穂秀也】行迈靡靡中心如醉【今曰昏而不醒也】知我者谓我心忧不知我者谓我何求悠悠苍天此何人哉
　　朱氏论语解云吐华曰秀是秀为未穂今毛氏所谓秀则已成穂而秀茂与彼秀别
　　彼黍离离彼稷之实【今曰实则成穂而坚也】行迈靡靡中心如噎【音谒○今曰噎食窒也】知我者谓我心忧不知我者谓我何求悠悠苍天此何人哉
　　苗穟实取协韵耳旧説初见稷之苗中见稷之穟后见稷之实为行役之久前后所见使稷自苗而至于实果为行役之久则不应黍帷言离离也如噎谓气逆也
　　黍离三章章十句
　　君子于役刺平王也君子行役无期度大夫思其危难以风焉【难去声风音讽○李氏曰此大夫盖同僚也】
　　君子于役【笺曰于往也】不知其期曷至哉鸡栖于埘【栖音西埘音时○传曰凿墙而栖曰埘】日之夕矣羊牛下来君子于役如之何勿思
　　言此君子往而行役不知期以何时而归乎言其时之久也且今何所至哉又不知其所至之处言其地之逺也鸡栖于埘则日夕矣羊牛又下牧地而来归皆有休息之时也君子行役乃无休息如之何而使我不思乎言已思之所以风王念之也
　　君子于役不日不月【笺曰行役无日月】曷其有佸【音活○传曰佸防也】鸡栖于桀【传曰鸡栖于杙为桀杙音弋橛也橛音掘】日之夕矣羊牛下括【音聒○传曰括至也】君子于役苟无饥渴【笺曰苟且也】
　　言不可计以日月即序所谓无期度上章所谓不知其期也不知其何时可以佸防乎归期未可望且得无饥渴足矣见不免饥渴也此又所以风之而使察焉者也
　　君子于役二章章八句
　　君子阳阳闵周也【疏曰闵伤也○苏氏曰君子以贱为乐则其贵者不可居也虽有贵位而君子不居则周不可辅矣此所以为闵周也】君子遭乱相招为禄仕全身逺害而已【逺去声○疏曰平王诗○朱氏曰君子当衰世知道之不行为贫而仕亦免死而已所以辞尊居卑辞富居贫岂恶富贵而不居哉诚以官尊而禄厚则责重而忧深非吾力之所能堪也是以相招为禄仕虽役于伶官之贱而阳阳自得若诚有乐乎此者其所以全身逺害之计深矣虽非圣贤出处之正然比于不自量其力之不足而昧于荣利以没身者岂不贤哉此固圣贤之所与也○李氏曰老子在周为柱下史梅福在汉为市门卒】
　　君子相招为禄仕则在位皆小人矣当是之时贫且贱焉非耻也故诗人不以闵君子而以闵周
　　君子阳阳【程子曰阳阳自得之状○李氏曰史记晏子之御意气阳阳甚自得也○补传曰容充盛貌】左执簧【音黄○疏曰簧者笙管之中金簿鍱也春官笙师注笙十三簧笙必有簧故以簧表笙月令仲夏调竽笙箎簧见三器皆有簧知此非竽箎而必以为笙者以簧之所用本施于笙言笙可以见簧言簧可以见笙故知簧即笙非竽箎也鍱音叶○钱氏鹿鸣注曰簧笙之舌也】右招我由房【传曰国君有房中之乐○笺曰由従也欲使我従之于房中○疏曰路寝非燕息之所谓小寝之内作之天子房中之乐以周南诸侯以召南】其乐只且【乐音洛只音止且沮之平声又如字○笺曰道不行其且乐此而已○朱氏曰只且语助声】
　　贤者处于乱世俱为伶官其友陈其相呼执役之事言其君子阳阳自得不以贱事为耻左手执其笙簧右手招我相従于小寝之内将奏房中之乐君子之乐如此而已盖非所乐而乐焉知时事之不可为矣
　　君子陶陶【今如字协韵也旧音遥】左执翿【音逃○传曰翿纛也○笺曰舞者所持谓羽舞也】右招我由敖【音遨○笺曰燕舞之位○钱氏曰敖游也因谓敖处为敖犹周礼云囿游也】其乐只且
　　陶陶自乐貌刘伶酒徳颂其乐陶陶亦协醪糟韵
　　君子阳阳二章章四句
　　之水刺平王也不抚其民而逺屯戍于母家周人怨思焉【笺曰平王母家申国在陈郑之南迫近强楚王室防弱而数见侵伐王是以戍之○朱氏曰先王之训诸侯有故则方伯连率以诸侯之师讨之王室有故则方伯连率以诸侯之师救之天子乡遂之民供贡赋卫王室已已今平王防弱威令不行于天下无以保其母家乃劳天子之民逺为诸侯屯守故周人戍申者以非其职而怨思也又况申侯实啓犬戎以致骊山之祸乃平王及其臣民不共戴天之雠也今平王知有母而不知有父知其立己为有徳而不知其弑父为可怨至使复雠讨贼之师反为报施酬恩之举则其絶灭天理而得罪于民又益甚矣】
　　宗庙禾黍曽不以之兴懐而唯申国之忧失轻重矣
　　之水【张子诗曰水悠缓不流不漂蒲楚弱堪忧】不流束薪【曹氏曰非薪之彊水弱而已】彼其之子【其音记○朱氏曰其语助也○欧阳氏曰谓他诸侯国人之当戍者也】不与我戍申【今曰前汉地理志南阳宛县故申伯国○朱氏曰申在今邓州信阳军之境】懐哉懐哉曷月予还归哉【还音旋】
　　兴也薪本浮物一束之薪非不可流转若凿凿之白石也而悠之水浅弱不能流转之喻诸侯本非难令而东周衰弱不能号令之也唯其号令不行故彼诸侯之人不与我共戍申国而独使我周人逺戍久而不得代懐思之哉懐思之哉不知何月我得旋归乎
　　之水不流束楚【传曰楚木也○解见汉广】彼其之子不与我戍甫【传曰甫诸姜也○疏曰尚书有吕刑之篇礼记引之皆作甫刑孔安国云吕侯后为甫侯周语云申吕虽衰齐许犹在是申与甫许同为姜姓也言甫许者以其俱为姜姓既重章以变文因借甫许以言申其实不戍甫许也六国时秦赵同为嬴姓史记汉书多谓秦为赵亦此类也○钱氏曰甫其地未详】懐哉懐哉曷月予还归哉
　　之水不流束蒲【今曰毛以为草郑以为蒲柳皆蒲草解见陈泽陂蒲柳解见陈东门之杨○曹氏曰楚小于薪蒲轻于楚】彼其之子不与我戍许【传曰许诸姜也○钱氏曰许在今许州○朱氏曰今颍昌府许昌县是也】懐哉懐哉曷月予还归哉
　　楚愈轻蒲又愈轻至不流束蒲则弱之极矣
　　之水三章章六句
　　中谷有蓷【音推挽之推吐雷反】闵周也夫妇日以衰薄凶年饥馑【音觐】室家相弃尔【疏曰平王诗○范氏曰世治则室家相保者上之所养也世乱则男女相弃者上之所残也其使之也勤其取之也厚则夫妇日以衰薄而凶年不免于离散】
　　民之贫国之难也故以闵周
