<!-- { "loadSidebar": true } -->
　　三章述事终而复始及丝事毕而麻事又起其勤未尝息而且知义也七月流火民知将寒之候故于八月萑苇既成豫蓄之以爲养之曲薄今年爲明年之计也至于明年长之月乃条其桑谓斩取其条也桑树之髙大者其枝条逺人而起人手所不能及故取斧斨以伐其条然后就地采其叶而弃其条即上文所谓条桑也桑性以斩伐而始茂故条桑者又豫爲明年之计也女桑乃桑树之低小者猗倚也倚取之者不斩其条但就树以采其叶也上章柔桑乃桑叶之嫰者嫰叶始生未多故以筐箱求之养新出之耳蚕有新出者又有未出者故同采蘩言之皆言事之始也此章女桑乃桑树之小者大树既条取之小树又猗取之已大食故桑之大小取之无遗盖言事之成也桑麻之事相接续而起五月伯劳始鸣应一隂之气至七月犹鸣则三隂之候而寒将至矣故七月闻鵙之鸣先时感事至八月则又缉绩其麻也丝麻既成或染之以爲或染之以爲黄其朱色者尤鲜明将供公子之衣裳不敢言爲豳公之裳而托言公子也豳民礼义之俗如此【张子曰我朱孔阳则己欲爲公子裳取彼狐狸则己欲爲公子裘民爱豳公待之如家人其爱之深如此】○女桑小桑树也郭説甚明物之小者称女犹今称女墙也毛云角而束之曰猗疏引左传诸戎掎之然此猗从犭音倚左传从才音纪与此异也笺以豳地晚寒故鵙以七月鸣曹氏又引王肃之説五讹爲七义皆未安离骚恐鹈鴂之先鸣兮使百草爲之不芳朱氏集注云鵙也盖鴂鵙声相近隂气至则先鸣而草死也此与旧説异姑存之【鹈鴂音题决】
　　四月秀葽【音腰○释草曰华荣也木谓之华草谓之荣不荣而实者谓之秀○笺曰物成自秀葽始○曹氏曰葽逺志也释草云葽绕蕀蒬注云今逺志也其上谓之小草説文云刘向説葽味苦谓之苦葽木草云逺志一名蕀蒬一名绕葽一名细草四月采根叶隂干参订诸説知葽爲逺志矣四月阳气极于上而微隂已受胎于下葽感之而早秀○今曰葽毛不指爲何草郑疑爲王员陆玑亦无明説唯曹氏以爲逺志证据甚明刘向説爲苦葽今逺志苦涩之甚医家以甘草熟鬻之乃可用】五月鸣蜩【音条○曰蜩蝉也诸蝉之总名也○今曰释虫云蜩蜋蜩螗蜩郭璞引夏小正云蜋蜩者五色具螗蜩者蝘俗呼爲胡蝉是蜋蜩螗蜩二种蝉也故尔雅疏云蜩者目诸蝉也今从之诗疏引方言云楚谓蝉爲蜩宋谓之螗蜩陈郑谓之蜋蜩秦晋谓之蝉陆玑又云蝉通语也一曰胡蝉一名姬如方言及陆玑之説则诸蝉皆一物也无区别矣今不从荡诗如蜩如螗不得以爲一物也毛氏于彼传云蜩蝉也螗蝘也其説是矣于此诗乃云蜩螗者盖举其类以相明非以蜩爲螗自爲异同也螗音唐蜋音郎蝘音偃】八月其获【音镬○释文曰获刈谷也】十月陨萚【音允托○传曰陨坠也○疏曰落叶谓之萚○笺曰四者皆物成而将寒之候】一之日于貉【音鹤○笺曰于往也○释兽曰貉子貆貆音喧○释曰字林云貉似狐善睡其子名貆○疏曰礼无貉裘唯孔子狐貉以居明貉贱也】取彼狐貍爲公子裘二之日其同【程子曰同谓防聚共事也○曹氏曰唯田与追胥竭作】载缵武功【传曰缵继也】言私其豵【音椶○传曰豕一岁曰豵】献豜于公【豜音坚○传曰二岁曰豜大兽公之小兽私之】
　　四章终首章无褐之意言取彼爲裘以助布帛因及田猎奉上之事也物生于阳而成于隂四月纯阳之月极处必反微隂胎萌【五行皆胎养在长生之前五月一隂生则亦四月隂胎萌也】葽草感之而早秀矣物成自秀葽始也【曹氏曰首举四月者言隂气之来从微至着盖有渐也】五月一隂生蜩感之而鸣矣八月正秋物成谷之早熟者可刈获矣十月隂气极杀气盛木叶皆陨坠于地而爲萚矣四者皆隂气渐至而将寒之候也西北地寒非狐貉之厚无以御之故至陨萚之时则往取貉皮以爲自用之裘取狐貍之皮以爲公子之裘贱者以自奉贵者以奉公也孟冬天子已裘此仲冬乃豫取皮干之爲明年用也又因説猎之事至二之日防同以出田猎而继缵武事岁以爲常不忘武也私有其一岁之豵豕而献其三岁之豜豕于公薄于已而厚于君也○旧説夏官大司马仲冬教大阅豳地晚寒故用季冬此自説豳俗不必律以周礼也
　　五月斯螽动股【螽音终○曰斯螽蚣蝑也蚱蜢也旧説以爲即螽斯非也考见周南螽斯蚣蝑音嵩须○释虫曰蟴螽蚣蝑广韵蟴作蜤○舍人曰今所谓春黍也○陆玑曰豳州人谓之春箕蝗类也长而青长脚长股股鸣者也或谓似蝗而小斑黑其股似玳瑁又五月中以两股相切作声闻数十歩江东人呼爲咤蛨二字音摘麦○山隂陆氏曰江东谓之蚱蜢善害田穉】六月莎鸡振羽【莎音簔○曰莎鸡络纬也促纤之类也○释虫曰螒天鸡螒音厚○樊光曰小虫黒身赤头一名莎鸡○陆玑曰莎鸡如蝗而斑色毛翅数重其翅正赤六月中飞而振羽索索作声或谓之天鸡今络纬虫是也○山隂陆氏曰古今注云莎鸡一名络纬谓其鸣如纺纬也促织一名投机谓其声如急纤也】七月在野八月在宇【释文曰屋四垂曰宇韩诗云宇屋霤也霤力敕反○朱氏曰檐下也】九月在戸十月蟋蟀入我牀下【八字句○曰蟋蟀促织也解见唐蟋蟀】穹窒熏鼠【传曰穹穷也窒塞也○疏曰熏鼠令出其穴】塞向墐戸【墐音觐○传曰向北出牖也墐涂也庶人华戸○疏曰华戸以荆竹织门以其荆竹通风故泥之也】嗟我妇子曰爲改岁【爲去声】入此室处五章述既有衣褐则改岁可以御寒终首章卒岁之意也豳民言五月则斯螽动其股而鸣矣至六月则莎鸡振其羽而鸣矣五月一隂六月二隂二虫先秋作声感隂气之萌也自七月在野至十月入我牀下皆谓蟋蟀也七月蟋蟀之虫在野至八月乃在檐宇之下寒则依人也九月则在室戸之内十月则入我牀下小虫愈近于人知大寒至矣故穹穷窒塞其室之孔穴熏鼠令出又塞其北向之牖又以泥墐涂荆竹之戸告妻及子言我所以爲此者爲改岁大寒当入此居处也
　　六月食郁及薁【音郁○曰郁雀李也车下李也唐棣之属也曰薁薁李也唐棣也蘡薁也郁类而小别也蘡音缨○疏曰刘桢云郁树高五六尺其实大如李而正赤食之甜本草云一名雀李一名车下李一名棣则与棣相类晋宫阁铭云华林园中有车下李三百一十四株薁李一株车下李即郁也薁李即薁也○今曰疏云郁是车下李薁是薁李则薁李非车下李矣陆玑既以唐棣爲薁李人云薁李一名车下李本草有郁李人亦云一名车下李则薁李又有车下之名盖由二者相类故名称相乱也○棣解见召何彼秾矣】七月亨葵及菽【亨音烹○李氏曰葵可茹公仪所拔是也○山隂陆氏曰齐民要术云今世葵有紫葵白葵二种左传云鲍庄子之足不如葵葵犹能卫其足今葵心随日光所转輙低覆其根○朱氏曰菽豆也○菽解见小宛】八月剥枣【音扑○传曰剥击也　○今曰就树击而落之】十月获稻【稻解见唐鸨羽】爲此春酒【传曰春酒冻醪也○疏曰冻时酿之即酒正三酒中凊酒也冬酿接夏而成】以介眉寿【笺曰介助也○疏曰人老年者必有毛眉秀出也○王氏曰眉寿哀矣养气体焉以助之也】七月食八月断壶【疏曰断取而食之○李氏曰壶性蔓生斩之故曰断○传曰壶瓠也○长乐刘氏曰枯者可爲壶嫰者可爲茹】九月叔苴【音趋考见闗雎○传曰叔拾也苴麻子也】采荼薪樗【荼音徒樗音摅○荼解见緜○传曰樗恶木也○疏曰樗唯堪爲薪○解见伐行其野】食我农夫【食音嗣】
　　六章述老壮之养有厚薄也六月食郁薁二李七月烹煑葵菜及菽豆八月剥击树上之枣而落之十月刈获禾稻而爲冻醪此以上皆以养老介助秀眉寿老之人也七月食八月断取壶瓠九月叔拾麻子荼苦菜也则采之樗恶木也则薪之此以上皆以爲壮者之食故曰以养农夫也优老而薄壮豳俗之厚也【朱氏曰自此至卒章皆言农圃饮食祭祀燕乐以终首章后叚之意】
　　九月筑塲圃【传曰春夏爲圃秋冬爲场○笺曰塲圃同地自生物之时耕治之以种菜茹至物尽成熟筑坚以爲塲】十月纳禾稼【禾解见下】黍稷重穋【重平声穋音立○黍稷解见王黍离○疏曰先种后熟谓之重后种先熟谓之穋○重穋详解见閟宫】禾麻菽麦【疏曰禾是大名非徒黍稷重穋四种而已麻与菽麦则无禾称故于麻菽麦之上更言禾字以总诸禾也】嗟我农夫我稼既同【今日同齐也】上入执宫功【传曰入爲上出爲下○李氏曰田野入都邑故谓之上○范氏曰宫功公室之役也】昼尔于茅【今曰于于也于是取茅犹三之日于耜也】宵尔索绹【传曰绹绞也○疏曰绳之绞也○程子曰绹所用盖屋】亟其乘屋【亟音棘○传曰乗升也○笺曰急当治野庐之屋○疏曰上文塞向墐戸是都邑之屋此谓野庐之屋也○今曰信南山中田有庐笺云农人作庐于田中以便田事】其始播百谷【疏曰播种也】
　　七章述农事终而复始其勤劳未尝息也九月豫筑圃爲场十月则就此塲纳禾稼于仓其禾有黍有稷有先种后熟之重有后种先熟之穋禾是大名有非一种之禾又有麻有菽有麦农事了毕农夫自相告戒云嗟我农夫稼穑収获既齐矣野中无事我当上入都邑执公室之役不待督责而从见豳人尊君亲上礼义之俗也既执宫功之后又自相戒云昼日于是取茅草将以盖屋夜则作索绹将以屋凡爲此者当急升野庐之屋而修之以明年又播百谷也谓之始播终而复始也宫功方毕即治野庐豫爲明年之计豳民之敏于趋事如此黍稷麻麦但因纳稼之文广举禾稼之类以见其多谓至十月则此等诸种皆成熟矣不专是十月纳之也月令五月登黍四月登麦非十月也【吕氏曰此章终始农事以极忧勤艰难之意】○孔氏谓取茅索绹以待明年用与下文乘屋不相接其説固非也诸家虽以取茅索绹爲乘屋之用然以屋即是公宫又与始播百谷意不聫接公宫盖屋必不用茅茅又不可爲索绹今以屋爲野庐其屋用茅盖之又作绳索以防此屋而修治之上下文意始分晓
　　二之日凿冰冲冲【音虫○朱氏曰凿冰谓取冰于山也○左传曰古者日在北陆而藏冰深山穷谷固隂沍寒于是取之注陆道也谓夏十二月日在虚危○曹氏曰冲冲和也】三之日纳于凌隂【凌去声又音陵○传曰凌隂冰室也○疏曰天官凌人十二月斩冰即纳之豳土晚寒故正月藏之○朱氏曰豳王寒多故正月风未解冻冰犹可藏也】四之日其蚤【音蚤○疏曰其早朝】献羔祭韭【疏曰月令仲春献羔开冰】九月肃霜十月涤场【涤音敌○传曰涤归也】朋酒斯飨【传曰两樽曰朋】曰杀羔羊跻彼公堂【王氏曰公堂人君之堂也○传曰学校也】称彼兕觥【兕词之上浊○解见卷耳】万寿无疆【传曰疆竟也竟音境○今曰有疆境则有限止无疆境则长逺无限止也】
