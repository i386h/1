<!-- { "loadSidebar": true } -->
　　之水白石粼粼【音邻本有作磷○今曰巜音浍巛音川粼粼从浍非从川也俗从川非○传曰粼粼清澈也○朱氏曰水清石见之貌】我闻有命【苏氏曰命桓叔之命也】不敢以告人
　　命谓桓叔篡晋之谋已定命其徒以举事祸将作矣我闻其事而不敢以告人也言有命者迫切之辞言不敢告人乃所以深告昭公也○昭公诸诗皆以沃彊为忧山有枢言死亡之迫最激切而微辞深意未若此诗末章之云葢反辞以见意故泄其谋欲昭公知之忠之至也诸家皆谓国人助之而匿其情且引阳生夜至于齐国人知之而不言为比晋人之心异于齐也自桓叔至武公屡得志矣而晋人终不服相与攻而去之其后更六世逾六七十载迫于王命而后不敢不听在昭公之初晋人之心岂从沃哉若助桓叔而匿其情则此诗不作可也亦既声之于诗使采诗者飏之以讽其君矣安在其为匿之也故言不敢告人者乃所以告昭公言我闻有命者又以见其事已成祸至甚迫所以激发昭公者至切切也执诗之辞而不能以意逆志固哉説诗风人之防逺矣
　　之水三章二章章六句一章四句
　　椒聊刺晋昭公也君子见沃之盛彊能修其政知其蕃衍盛大【蕃音烦衍延之上浊】子孙将有晋国焉【曰晋昭公诗都翼平王时】此诗言桓叔之彊而不及昭公其意则忧昭公之弱而非主桓叔言在此而意在彼也説诗不用首序则以此诗为美桓叔亦可矣
　　椒聊之实【释木曰檓大椒檓音毁○郭璞曰今椒树丛生实大者名为檓○曹氏曰聊薄略也薄略之实而盈升盈匊蕃衍之至也】蕃衍盈升【今曰蕃茂也衍广也古者为升上径一寸下径六分其深八分龠十为合合十为升升匊皆言椒之蕃衍而已不必较升匊之小大】彼其之子【其音纪】硕大无朋【李氏曰硕即大也即序所谓盛彊也○传曰朋比也】椒聊且【沮之平】逺条且【钱氏曰木枝之新长曰条】
　　兴也椒实蕃衍采之盈升喻桓叔子孙众多也彼桓叔以子孙众多之故其硕大盛彊无与伦比矣然方兴未艾将不止于今日之所观故复叹是椒也其新长之条日益逺矣条益逺则实益蕃喻桓叔他日之子孙将日益众多也桓叔日彊昭公其危哉为告昭公故称桓叔为彼也○旧説蕃衍硕大逺条之意重复今分别之以见诗人纡余之防
　　椒聊之实蕃衍盈匊【音菊○传曰两手为匊】彼其之子硕大且笃【且七野反○传曰笃厚也○今曰笃如笃公刘之笃笃厚则福庆未艾也】椒聊且逺条且
　　椒聊二章章六句
　　绸缪【绸音俦缪莫彪反从韵】刺晋乱也国乱则昏姻不得其时焉【曰晋昭公诗都翼平王时○补传曰国乱则征役无时赋敛无节民既不得安居且乏货财不能讲礼此昏姻所以失时也】
　　此诗言刺晋乱亦犹郑丰东门之墠溱洧言刺乱也然郑因乱而淫晋虽乱而否可以见其笃厚纯固之俗而圣人风教犹存矣
　　绸缪束薪【传曰绸缪犹纒緜也○疏曰绸缪是束薪之状○曹氏曰诗人每以薪喻昏姻如翘翘错薪析薪如之何是也束薪者析于彼而合于此有昏姻之义焉○补传曰昏姻必有礼以绸缪之】三星在天【传曰三星参也在天谓始见东方也○参解见召小星○王肃曰谓十月也】今夕何夕见此良人【朱氏曰良人夫称也○补传曰秦风云厌厌良人】子兮子兮如此良人何【王氏曰言女子之失时也】
　　兴也伤女子之失时言薪析而散于地必用物以绸缪之乃得合而成束男女异姓不相知亦必用礼以绸缪之乃得合而成昏昏礼自纳采问名礼节不一是绸缪纒緜之意也二十八宿半隠半见故以始见东方为在天参之三星昏见东方已在天矣今夕是何月之夕乎是十月嫁娶之时也尔女子可以嫁而见此良人矣然国乱民散不能备礼犹未得嫁故又叹此女子汝当如此良人何言欲从良人而未遂无可奈何也处乱世而必待礼之绸缪不肯茍合斯其谓之唐风也○毛以秋冬为昏时则以三星为参十月参星始见东方于礼可以昏矣郑以嫁娶用仲春则以三星为心三月心星见则时已晚矣今从毛义一章言见此良人则子兮子兮指女子也
　　绸缪束刍【今曰朱氏孟子解云刍草也荛薪也】三星在隅【传曰东南隅也○疏曰谓十一月十二月也】今夕何夕见此邂逅【音械候○邂逅解见郑野有蔓草】子兮子兮如此邂逅何
　　参星在天之东南隅是十一月十二月昏姻之时已晚矣邂逅谓欲其议速成迨其今兮之意非欲不期而防也二章言见此邂逅则子兮子兮指男子及女子也
　　绸缪束楚三星在户【传曰参星正中直户也○疏曰月令孟春之月昏参中○曹氏曰户正南也】今夕何夕见此粲者【李氏曰国语虽曰女三为粲而又曰粲美物也是言美女也】子兮子兮如此粲者何【王氏曰言男子之失时也】
　　三章言见此粲者则子兮子兮指男子也
　　绸缪三章章六句
　　杕杜【杕音弟】刺时也君不能亲其宗族骨肉离散独居而无兄弟将为沃所并尔【并音并○曰晋昭公诗都翼平王时○补传曰曲沃之为晋祸六七十年间篡逆者四五其寡助也至矣寡助之至亲戚畔之晋为曲沃所并寡助之验也】
　　唐风刺时者三【杕杜羔裘鸨羽】皆为昭公以时事可忧也
　　有杕之杜【传曰杕特生貌○释木曰杜赤棠○樊光曰赤者为杜白者为棠赤棠白棠解见甘棠○山隂陆氏曰赤棠木理坚韧亦可作弓弩榦】其叶湑湑【须之上○王氏曰湑润泽也○李氏曰昭公欲去羣公子乐豫云公族公室之枝叶也葛藟犹能庇其本根】独行踽踽【音矩○传曰踽踽无所亲也○今曰朱氏孟子解云踽踽独行不进之貌】岂无他人不如我同父嗟行之人胡不比焉【比音备○范氏曰比亲也】人无兄弟胡不佽焉【佽音次○传曰佽助也】
　　兴也木无枝叶则日燥其根上之土而其木易枯有杕然特生之杜其叶湑湑然润泽虽无旁木之防而叶独足以芘其本根昭公不亲其兄弟则如道路独行之人踽踽然无所亲曽杕杜之不如也岂无他人乎不如我同父之人言他人不足恃也昭公既如道路独行之人遂以同路之行人晓谕之嗟彼行路之人何不相亲比乎必不相亲也人之无兄弟者何不外求佽助乎必不相助也信他人不如同父也
　　有杕之杜其叶菁菁【音精○传曰菁菁叶盛也】独行睘睘【音琼○传曰睘睘无所依也○曹氏曰説文云睘睘惊视也独行多惧故睘睘也】岂无他人不如我同姓【王氏曰同姓虽非同父犹愈于他人耳】嗟行之人胡不比焉人无兄弟胡不佽焉
　　同姓亦谓兄弟变文成章耳
　　杕杜二章章九句
　　羔裘刺时也晋人刺其在位不恤其民也【曰晋昭公诗都翼平王时】昭公有曲沃之偪孤危将亡而其臣又不为保障之谋时事大可忧也故曰刺时
　　羔裘豹袪【羔裘解见召羔裘○曰袪者袂口也○疏曰袂是袖之大名袪是袖头之小称】自我人居居【如字又音据○笺曰我人我人民也○今曰自从也旧以为用今不从○释训曰居居恶也○传曰懐恶不相亲比之貌】岂无他人维子之故
　　羔裘上下通服君纯羔大夫间之以羔皮为裘以豹皮饰袖口也在位者不恤其民故民呼服是羔裘豹袪之人谓之曰尔但从我众人处居居然傲狠而无相亲之意无奈他人何也意谓在位不能御曲沃但能虐我民耳尔既不恤我我非无他人可以往归也以子之故旧而不忍去耳唐风之厚可见矣
　　羔裘豹褎【音袖】自我人究究【释训曰究究恶也○孙炎曰穷极人之恶○今曰究究言察察也】岂无他人维子之好【今曰故旧之好也】
　　尔但从我众人处究究然苛察他人有逆乱之谋则不能察也
　　羔裘二章章四句
　　鸨羽【鸨音保】刺时也昭公之后大乱五世【笺曰大乱五世者昭公孝侯鄂侯哀侯小子侯○疏曰左传桓二年称鲁惠公三十年晋潘父杀昭侯而纳桓叔不克晋人立孝侯惠之四十五年曲沃庄伯伐翼杀孝侯翼人立其弟鄂侯隠五年传称曲沃庄伯伐翼翼侯奔随秋王命虢公伐曲沃而立哀侯于翼隠六年传称翼人逆晋侯于随纳诸鄂晋人谓之鄂侯桓二年传鄂侯生哀侯哀侯侵陉庭之田陉庭南鄙啓曲沃伐翼三年曲沃武公伐翼侯于汾隰夜之桓七年传冬曲沃伯诱晋小子侯杀之八年春灭翼是大乱五世之事】君子下从征役不得养其父母【养音样】而作是诗也【今曰晋小子侯诗都翼桓王时】
　　古者亲老而无兄弟当免征役况其君子乎晋乱而不暇恤故刺之
　　肃肃鸨羽【传曰肃肃鸨羽声也○陈氏曰其羽急疾○释文曰鸨似鴈而大无后趾○孔氏曰鸨连蹄性不树止树止则为枯】集于苞栩【音许○传曰集止也○释木曰苞稹又曰栩杼稹音轸○孙炎曰物丛生曰苞齐人名曰稹○曰栩柞也栎也杼也栎音歴杼舒之上○郭璞曰柞树也○陆玑曰栩今作栎也徐州人谓栎为杼或谓之为相其子为皂或言皂斗其殻为汁可以染皂谓栎为杼五方通语○今曰緜柞棫拔矣疏云释木不言栎是柞陆玑云周秦人谓柞为栎葢据时人所名而言之二柞栎考见秦晨风】王事靡盬【音古○传曰盬不攻致也致音治宻也○疏曰盬与蛊字异义同蛊害器败谷皆谓之蛊是为不攻牢不坚致之意也】不能蓺稷黍【笺曰蓺树也○稷黍解见王黍离】父母何怙【胡之上浊○传曰怙恃也】悠悠苍天曷其有所
　　兴也鸨连蹄不树止今鸨羽之声肃肃然急疾其飞既劳又集止于丛生之栩木失其所矣如君子不当下从征役也君子以王事不可不坚固不遗余力遂不能种蓺稷黍父母将何所怙恃乎乃呼天而诉之叹其悠悠逺而不闻曰何时使我得其所乎【补传曰语意虽切不敢怨其上诗人之忠厚也】诸侯为天子牧民公家之事皆王事也或谓哀侯与缗之立皆有王命故称王事狭矣
　　肃肃鸨翼集于苞棘【棘解见邶凯风】王事靡盬不能蓺黍稷父母何食悠悠苍天曷其有极【苏氏曰极止也】
　　肃肃鸨行【音航○苏氏曰行列也】集于苞桑王事靡盬不能蓺稻粱【释草曰稌稻又曰虋赤苗芑白苗○释曰按説文云沛国谓稻为糯秔稻属也本草以秔米稻米为二物秔糯甚相类黏不黏异耳依説文稌稻即糯也秔音庚稉同俗作粳黏尼占反○郭璞云赤苗今之赤粱粟白苗今之白粱粟○朱氏曰稻即今南方所食稻米粱粟类也有数色○钱氏曰粱似粟而大】父母何尝【朱氏曰尝食也】悠悠苍天曷其有常【范氏曰思得休息以反其常厌乱之甚也】
　　鸨羽三章章七句
　　无衣美晋武公也【曰桓叔成师始封曲沃庄伯鱓桓叔子也武公称庄伯子也鱓音善】武公始并晋国【并音并】其大夫为之请命乎天子之使【为使皆去声○补传曰鲁庄十六年王使虢公命曲沃伯以一军为晋侯天子之使其虢公乎】而作是诗也【曰晋武公诗都绛僖王时○疏曰左传桓八年王使立缗于晋至庄十六年乃云王使虢公命曲沃伯为晋侯不言灭晋之事晋世家云晋侯缗立二十八年曲沃武公伐晋灭之尽以其宝器赂周僖王僖王命曲沃武公为晋君计缗以桓八年立至庄十六年乃得二十八年然则虢公命晋侯之年始并晋也虢公未命晋之前有使适晋晋大夫就之请命】
