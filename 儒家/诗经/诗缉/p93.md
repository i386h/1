<!-- { "loadSidebar": true } -->
　　噫嘻成王【王氏曰噫嘻叹辞○曹氏曰所谓吁嗟而求雨也○成王成是王事也】既昭假尔【假音格○朱氏曰昭格上帝○钱氏曰尔语辞】率时农夫【笺曰时是也】播厥百谷【笺曰播犹种也○李氏曰百谷之种非一故总而言之谓之百谷】骏尔私【骏音峻○笺曰骏疾也伐也○传曰私民田也○疏曰冬官匠人云一耦之伐伐地故云伐也言伐者以耜击伐此地使之起也言私而不及公令民知君于己之专则感而乐业故也】终三十里【笺曰竟三十里者一部一吏主之周礼云凡治野田夫间有遂遂上有径十夫有沟沟上有畛百夫有洫洫上有涂千大有浍浍上有道万夫有川川上有路计此万夫之地方三十三里少半里也言三十里者举其成数○疏曰一夫百亩方百歩积万夫方之是广长各百夫以百自乗是万也既广长皆百夫夫有百歩三夫为一里则百夫为三十三里余百歩即三分里之一为少半里是三十三里又少半里也】亦服尔耕【笺曰服事也】十千维耦【笺曰一川之间万夫故有万耦○朱氏曰本以二人并耕为耦今乃万人毕出而耕也】
　　农事为王道之本故嗟叹而言之我周家以农事开国致王业之成既昭格于上帝矣今我不敢废坠前功将率是农夫以播其百谷令疾其私田终竟一部方三十里之地服尔耕事万夫同时而耕吾民尽力于田事如此天其念之祈谷之后即躬耕帝耤故言率时农夫以张本也言骏尔私不及公田为民祈也
　　噫嘻一章八句
　　振鹭二王之后来助祭也【笺曰二王夏殷也其后杞也宋也○疏曰乐记称武王伐纣既下车封夏后氏之后于杞投殷之后于宋史记杞世家云武王克殷求禹之后得东楼公封之于杞以奉夏后氏之祀是杞之初封即为夏之后矣其殷后则初封武庚于殷墟后以叛而诛之更命微子为殷后书序云成王既黜殷命杀武庚命微子啓作微子之命是宋为殷后成王始命之也○曹氏曰必存二代之后者所以尊其先世受命之君俾承祀而不废且示天下公器不主于一姓使时君常以覆车为鉴兢兢然务修其德耳】
　　振鹭于飞【传曰振振羣飞貌○钱氏曰振自振其羽也○释文曰鹭一名春鉏】于彼西雝【传曰雝泽也○笺曰西雝之泽○王氏曰西雝盖辟雝也○朱氏曰先儒多谓辟雝在西郊故曰西雝】我客戾止【传曰客二王之后○疏曰诸侯之于天子虽皆有賔客之义但先代之后时王偏所尊敬特谓之客昭二十五年左传宋乐大心云我于周为客臯陶谟云虞賔在位此及有瞽皆云我客有客之篇以微子为客皆以二王之后特称賔客也○李氏曰二王之后不纯臣待之故谓之我客○笺曰戾至也】亦有斯容【笺曰兴者喻杞宋之君有洁白德来助祭于周之庙得礼之宜也其至止亦有此容盖威仪之善如鹭然○曹氏曰鹭之为物羽毛洁白而容止舒闲其譬则脩洁之君子也振者矜持修饰之意我客戾止亦有斯容则有洁白之德而能文之以礼者也】在彼无恶【乌路反○笺曰在彼谓居其国无怨恶之者曹氏曰国人安其岂弟也】在此无斁【音亦○笺曰在此谓其来朝人皆爱敬之无厌之者○曹氏曰周人惜其将去也○黄氏曰周公居东东方之人欲其留西方之人欲其归是亦在彼无恶在此无斁之意】庶防夙夜以永终誉【笺曰永长也】
　　兴也振振然羣飞之鹭集于西郊辟雝之泽其羽毛洁白容止舒闲可观也杞宋之君于周为客皆来助祭于周庙其至此亦有此容也此杞宋之君在此国无怨恶之者来朝在此人皆无厌之者然犹庶防其能夙夜敬戒以长终此美誉爱之以德也【朱氏曰陈氏云在彼不以我革其命而有恶于我知天命无常惟德是与其心服也在我不以彼坠其命而有厌于彼崇德象贤统承先王忠厚之至也○曹氏曰微子之命云作宾于王家与国咸休永世无穷与以永终誉其成之之意一也】
　　振鹭一章八句
　　丰年秋冬报也【李氏曰郑氏谓报者尝也烝也苏黄门谓秋祭四方冬祭八蜡王氏则以谓祭上帝三説不同郑氏谓烝尝者以诗言烝畀祖妣也然载芟祈社稷亦曰烝畀祖妣岂亦祭宗庙乎至于谓秋祭四方冬祭八蜡固是报成百谷之祭不如王氏以为祭上帝○陈氏曰噫嘻祈之于春夏丰年报之于秋冬是一体之诗也祈曰上帝而报不言者省文也○曹氏曰秋季大享于明堂秋祭四方冬祭八蜡天地百神无所不报而同歌是诗故不言其所祭耳】
　　丰年多黍多稌【音杜○传曰丰大也稌稻也○笺曰丰年大有年也○稌稻解见唐鸨羽○李氏曰天官食医云牛宜稌郑司农注云秔也王氏以为丰年之时或髙燥而寒或下湿而暑无所不熟故所以谓丰职方氏谓雍冀之地髙燥其谷宜黍荆之地下湿其谷宜稌是黍利髙燥稌利下湿也黍稌无所不熟】亦有髙廪【音凛○什文曰廪仓也○传曰廪所以藏齐盛之穟○疏曰禹贡百里赋纳緫即禾稼也二百里铚即穂也此言藏穗则廪唯藏粟也而地官廪人注云藏米曰廪者对则藏米曰廪藏粟曰仓其散即通也】万亿及秭【音姊○传曰数万至万曰亿数亿至亿曰秭○笺曰以言谷数多】为酒为醴【音礼○曹氏曰酒正辨三酒之物惟清酒以供祭祀郑氏以谓中山冬酿接夏而成者又辨五齐之物惟醴酒最浊郑谓成而汁滓相将如今之甜酒也齐音剂】烝畀祖妣【音匕○笺曰烝进也畀予也○诗记曰周以后稷为祖以姜嫄为妣然祭祀则无所不在也故总以祖妣言之】以洽百礼【解见宾之初筵】降福孔皆【传曰皆徧也】
　　黍宜高燥而寒稌宜下湿而暑大有之年黍稌皆熟则百谷无不熟矣亦有髙大之仓廪其中谷数之多有万与亿及秭也有此黍稷以之为酒又以之为五齐之醴齐进于先祖先妣而祭祀所以防合其事神之众礼百物皆所以为礼而行礼以酒为主也丰年故有此是上帝之降福无所不徧也敢忘报乎
　　丰年一章七句
　　有瞽【音古】始作乐而合乎祖也【笺曰合者大合诸乐而奏之○疏曰周公摄政六年制礼作乐合诸乐器于太祖之庙奏之经皆言合诸乐器奏之事也言合于太祖则特告太祖不因祭祀且不告余庙以乐初成故于最尊之庙奏之耳此太祖谓文王也毛以为始作大武之乐○曹氏曰周人祖文王而宗武王则祖者文王之庙也】
　　有瞽有瞽【传曰瞽乐官也○笺曰瞽蒙也以为乐官者目无所见于声音审也周礼上瞽四十人中瞽百人下瞽百六十人有眡了者相之了音了】在周之庭【疏曰周之庙庭】设业设虡【音巨○疏曰皆眡了设之业虡解见灵台】崇牙树羽【传曰崇牙上饰卷然可以县也树羽置羽也卷音权○崇牙解见灵台维枞○疏曰置羽者置之于栒虡之上角汉礼器制度云为龙头及颔口防璧璧下有旄牛尾明堂位于崇牙之下又云周之璧翣注云周人画缯为翣载以璧垂五采羽其下树翣于簨之角上】应田县鼓【县胡涓反○传曰应小鞞也田大鼓也县周鼓也鞞音皮○疏曰释乐云大鼓谓之鼖小鼓谓之应大射礼应鞞在建鼓东则为应和建鼓应鞞共文是为一器其鼓悬之虡业明堂位云夏后氏之足鼓殷人楹鼓周人县鼓是周法鼓始在悬】鞉磬柷圉【鞉音桃柷音蓄圉音籞○传曰鞉小鼓也柷木椌也圉楬也椌音羫楬若瞎反○疏曰春官小师注鞉如鼓而少持其柄摇之旁耳还自击书益稷云合止柷敔注云柷状如漆筩中有椎投椎于其中而撞之敔状如伏虎背上刻之所以止鼓○朱氏曰磬石磬也】既备乃奏【疏曰皆设之于庭宇既备具乃使瞽人击而奏之】箫管备举【笺曰箫编小竹管如今卖饧者所吹也管如篴并而吹之饧夕清反干糖也篴字又作笛○疏曰管谓并吹两管也○王氏曰箫也管也尤其器之小者言其小所以为备也】喤喤厥声【喤音横又音黄○执竞曰喤喤和也】肃雝和鸣先祖是听我客戾止【笺曰我客二王之后也○疏曰助祭之人多矣以二王之后尊故特言之】永观厥成【朱氏曰成乐阕也如箫韶九成之成○李氏曰成犹终也徧更而奏焉故谓之成】
　　重言有此瞽人者非一人也其瞽人皆在周之庙庭矣乃使眡了为之设其垂钟鼓之具其以板加于栒上者业也其植者虡也其业之上齿刻为崇牙也其栒虡之上角有置羽之饰也又有应之小鼓田之大鼓其鼓皆县之虡业也又有持其柄而摇之者鞉鼓也又有石磬也有起乐之柷也有止乐之圉也设之备具乃使瞽人击而奏之也又有编竹之箫并竹之管已备举作之也乐声喤喤然和皆恭敬和谐而鸣不相夺伦先祖之神于是降而听之于时我客至止永观我乐阕之成以先代之后来观乐为盛事也
　　有瞽一章十三句
　　潜季冬荐鱼春献鲔也【笺曰冬鱼之牲定春鲔新来荐献之者谓于宗庙○疏曰冬言季冬春亦季春也月令季春荐鲔于寝庙天官渔人春献王鲔冬言荐春云献者皆谓子孙献进于先祖其义一也冬则众鱼皆可荐故总称鱼春唯献鲔而已故特言鲔冬寒鱼不行孕性定而肥充月令季冬乃命渔师始渔天子亲往乃尝鱼先荐寝庙言春鲔新来者陆玑云河南巩县东北崖上山腹有穴旧説云此穴与江湖通鲔从此穴而来比入河西上龙门入漆沮】
　　猗与漆沮【音医余七趋○那传曰猗叹辞○今曰与辞也○笺云猗与叹美之辞犹言美哉也○传曰漆沮岐周之二水也○疏曰漆沮自豳歴岐周以至丰镐以其荐献所取不宜逺于京邑故不言豳言岐周者镐京去岐不逺故系而言之○漆沮有考见緜正解】潜有多鱼【王氏曰潜言取之深也○李氏曰王氏以为潜藏之潜故言取之深也○解頥新语曰鱼喜潜○今考传云潜槮也什文云鱼之所息谓之橬橬槮也谓积柴水中令鱼依之止息因而取之也今不从槮素感反橬疏防反】有鳣有鲔【鳣音旃鲔音委○鳣鲔解并见硕人】鲦鲿鰋鲤【音条尝偃里○笺曰鲦白鲦也○山隂陆氏曰鲦形狭而长若条然鱼性浮似鲿而白○鲿鰋鲤并解见鱼丽】以享以祀以介景福
　　叹美此漆沮岐周之二水于其深潜之处有此多鱼有鳣鱑有鲔鮥有似鲿之鲦有鲿有似鮎之鰋有三十六鳞之鲤我取之以献享以祭祀而神明飨之助以大福也言鱼以见万物众多犹鱼丽也鱼丽当文武之时颂声未作故云可以告神而已潜则告神之乐歌也
　　潜一章六句
　　雝禘大祖也【禘音第大音泰○笺曰禘大祭也大于四时而小于祫○李氏曰郑氏以为大于四时其説固是以为小于祫则非矣禘之祭则大于祫天子之祭有禘有祫有四时之祭诸侯之祭则有祫有四时之祭至于郊禘则非所当讲也按春秋书大事于太庙大事者必祫也有事于太庙有事者必四时之祭也祫于太庙不言祫而谓之大事四时之祭不斥其名而曰有事言诸侯之事也郊禘非诸侯之祭故斥其名以见其僣也观此则禘大于祫可知矣○刘氏曰先王重宗庙之享为疎数之制春祠夏禴秋尝冬烝四时之祭厚矣以为未也于是有三年之祫祭未毁庙之主皆升合食于太祖祭之所及可谓众也又以为未也于是有五年之禘祭审谛昭穆以及其祖之所自出祭之所及可谓逺矣○陈氏曰周之大祖则后稷也禘其祖之所自出者若稷之所自出者喾于周无庙故禘于大祖之庙又迁羣庙之主以配之若祫则既迁之主皆得合食于大祖之庙焉禘祫之义如斯而已○朱氏曰祭法周人禘喾周之太祖即后稷也禘喾于其庙以后稷配所谓禘其祖之所自出以其祖配之是也】
