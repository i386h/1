<!-- { "loadSidebar": true } -->
　　中谷有蓷【传曰中谷谷中也○曰蓷茺蔚也益母也茺蔚音充尉○释草曰萑蓷萑音追亦作鵻○李巡曰臭草也○郭璞曰今茺蔚叶似萑方茎白华华生节问又名益母○陆玑曰旧説云庵防】暵其干矣【暵音罕又音汉干音干○疏曰暵燥也】有女仳离【仳批之上○传曰别也】嘅其叹矣【嘅音慨叹音作叹○曹氏曰嘅叹声】嘅其叹矣遇人之艰难矣兴也蓷草生海濵池泽湿则生旱则死谷中之地隂润其蓷草宜难旱也今暵燥其干者矣旱则干者先燥也兴饥馑则贫者先悴也有女见弃与其夫别离嘅然发其叹声所以嘅然而叹者自伤遇斯人之艰难穷厄也谓见弃者非其夫之得已特以饥馑不能相养故尔【曽氏曰无怨怼过甚之辞厚之至也】○旧説以蓷草暵干喻夫妇相弃非也此诗但以嵗旱草枯兴乱世饥年之憔悴萧索无润泽气象耳由此而致夫妇衰薄遂以相弃故曰遇人之艰难盖弃妻不怨其夫而以为时之艰难使然○旧説以蓷草宜生髙陆生谷中则伤于水非也据本草茺蔚正生海濵池泽其性宜湿○传云蓷鵻亦作萑作萑即释草言萑蓷也大车传曰菼鵻也盖菼薍萑又名鵻一物而四名彼萑音完此萑音追字同而音异毛于此传言蓷鵻者盖借用鵻字非以蓷为菼也曹氏以蓷为菼误矣
　　中谷有蓷暵其脩矣【朱氏曰脩长也】有女仳离条其歗矣【歗音啸亦作啸○朱氏曰条条然歗貌○今曰条犹长也○江有汜笺曰歗蹙口而出声○传曰歗长吟也】条其歗矣遇人之不淑矣【笺曰淑善也○诗记曰古者谓死丧饥馑皆曰不淑盖以吉庆为善事凶祸为不善事虽今人语犹然】
　　长茂者亦为所暵兴饥馑甚则粗给者亦乏絶矣条条然而长歗其悲恨深于叹矣不善犹言不幸也
　　中谷有蓷暵其湿矣有女仳离啜其泣矣【啜音辍○钱氏曰啜泣而缩气也补传曰歗甚于叹泣甚于歗】啜其泣矣何嗟及矣
　　生于湿者又难旱于脩者今亦为所暵兴富足者亦乏絶矣凶年饥馑之甚贫富皆惟悴也啜然泣而缩气穷之甚也何所嗟悔而可及谓虽嗟叹而不及于事无益也【诗记曰言事已至此末如之何也】
　　中谷有蓷三章章六句
　　兎爰闵周也桓王失信【疏曰桓王林平王崩太子泄父早死立其子林】诸侯背叛【背音佩】构怨连祸王师伤败君子不乐其生焉【乐音洛○朱氏曰左传隠三年云郑武公荘公为平王卿士王贰于虢郑伯怨王王曰无之周郑交质桓王即位将卒畀虢公政郑祭足帅师取温之麦又取成周之禾桓五年云王夺郑伯政郑伯不朝王以诸侯伐郑郑伯御之战于繻葛王卒大败祝聃射王中肩质音致祭音再繻音须射音食中音众○疏曰兎爰本在葛藟之下但简劄失次耳】
　　春秋之例王师不书此繻葛之战书三国従王伐郑盖伐郑不服也王卒既败自是王命不行矣
　　有兎爰爰【传曰爰爰缓意】雉离于罗【曰离丽也解见新台○传曰鸟网为罗】我生之初【曹氏曰谓幼穉时也】尚无为【笺曰尚庶防也】我生之后逢此百罹【音离○传曰罹忧也】尚寐无吪【音讹○曰吪动也○今曰无羊或寝或吪讹亦训动彼吪作讹字异音义同○朱氏曰寝而不动以死耳】
　　兴也兎隂狡善逸雉耿介善鬭有兔爰爰然缓喻郑人縦恣自如而无如之何也有雉离于罗网之中喻周人为王力战而受祸也我生之初天下庶防无事及我生之后逢此百忧有生不如无生庶防寝寐而不讹动死为愈也
　　有兔爰爰雉离于罦【音孚○传曰罦覆车也车赤奢反○疏曰释器曰繴谓之罿罿罬也罬谓之罦罦覆车也繴音壁○郭璞曰今之翻车也有两辕中施以捕鸟音绢○释曰捕鸟之具孙炎曰掩兔非也】我生之初尚无造【传曰造为也】我生之后逢此百忧尚寐无觉【音敎】
　　有兔爰爰雉离于罿【音冲○曰罿即罦也】我生之初尚无庸【传曰庸用也】我生之后逢此百凶尚寐无聪
　　兔爰三章章七句
　　葛藟【音垒】王族刺平王也周室道衰弃其九族焉【笺曰九族者据已上至髙祖下及孙之亲○曹氏曰尧典以亲九族孔安国以为髙祖孙之亲杜预以为父族四母族三妻族二合而为九族康成孔颖达従安国説徐安道以頍弁序言不亲九族而诗有甥舅角弓序言不亲九族而诗及婚姻以杜説为是案周官小宗伯掌三族之别以辨亲疎説者为父也子也孙也三者为人属之正名丧服小记云亲亲以三为五以五为九上杀下杀旁杀而亲毕矣説者谓自己而上亲父下亲子三也以父亲祖以子亲孙五也以祖亲髙祖以孙亲孙九也则由一而三由三而九皆谓同姓之亲耳二诗之序推亲亲而广之耳○夏氏书解曰髙祖非己所得而逮事孙非己之所及见惟夏侯欧阳等以为父族四母族三妻族二父族四者父五属之内一也父之女昆弟适人者及其子二也己之女昆弟适人及其子三也己之女子适人者及其子四也母族三者母之父姓一也母之母姓二也母之女昆弟适人者及其子三也妻族二者妻之父姓一也妻之母姓二也○今曰二説不同姑兼存之○葛藟在兔爰之下解见兔爰】
　　亲亲周道也弃其九族则周道衰矣【陈氏曰周公大封同姓成王内睦九族】
　　緜緜葛藟【传曰緜緜长不絶之貌○葛藟解见樛木】在河之浒【音虎○释丘曰岸上浒○释曰防上平地去水稍逺者名浒○传曰水厓曰浒○渤海胡氏曰周南云葛之覃兮施于中谷邶风云旄丘之葛兮何诞之节兮唐风云葛生楚大雅云莫莫葛藟施于条枚然则葛藟又生于山谷丘野之地延蔓于草木条枚之上不生于水厓】终逺兄弟【逺去声】谓他人父谓他人父亦莫我顾
　　兴也葛藟枝蔓聨属必依木以生喻宗族之依王室也今緜緜然不絶之葛藟不生于丘野而生于河水之浒岸近水之岸善崩将为水所荡犹王室衰防人将失其所依也此诗刺王不亲九族而举亲兄弟之辞以责之亲兄弟则同父故言王终逺我兄弟者谓父是他人之父乎不然何为不顾我也知有父则知有兄弟矣今人兄弟之相责望者犹言汝岂不念父之故杕杜曰岂无他人不如我同父意亦同平王视亲兄弟且如路人则待九族可知矣○旧説平王以他人之父为父非也
　　緜緜葛藟在河之涘【音俟上浊○释丘曰涘为崖○李巡曰涘一名厓谓水邉也】终逺兄弟谓他人母谓他人母亦莫我有
　　母谓是他人母乎莫我有言视之如无也左传云不有寡君
　　緜緜葛藟在河之漘【音唇○释丘曰夷上洒下曰漘○孙炎曰平上陗下○郭璞曰厓上平坦而下水深者为漘不发声也】终逺兄弟谓他人昆【传曰昆兄也】谓他人昆亦莫我闻
　　谓兄是他人之兄乎莫我闻言我责以兄弟之义彼聴之如不闻也
　　葛藟三章章六句
　　采葛惧谗也【疏曰桓王诗】
　　彼采葛兮一日不见如三月兮
　　兴也人臣任事于外则谗间易生今往彼采葛以为絺绤事之至防者时不至久迹无可疑然一日不见于君己惧小人乗间而谗之如三月之久矣盖谗人众多君子动辄疑惧略不可以有所为事有大焉者谁敢任之乎【李氏曰小人之譛人多因其不见则乗间而谗之如上官桀等谋谮霍光伺光出沐日奏之恭石显欲谮萧望之候望之出沐日上之○曹氏曰古语云一日不朝其间容刀】
　　彼采萧兮【传曰萧所以共祭禩○曰萧者香蒿也牛尾蒿也○解见蓼萧及生民】一日不见如三秋兮
　　彼采艾兮【艾牛盖反○传曰艾所以疗疾】一日不见如三嵗兮
　　采葛三章章三句
　　大车刺周大夫也礼义陵迟【疏曰陵迟犹陂陁言废壊之意陁音弛○李氏曰家语云三尺之限空车不能登者峻故也百仞之山重载涉焉陵迟故也王肃注云陵迟犹陂陁也】男女淫奔故陈古以刺今大夫不能聴男女之讼焉【疏曰桓王诗】此诗人述古人能止奔者刺今有淫奔之讼而不能聴也
　　大车槛槛【衔之上浊○传曰大车大夫之车槛槛车行声也○钱氏曰尊之言大车○补传曰槛槛有声可惧】毳衣如菼【毳尺鋭反吹之去菼覃之上浊○疏曰春官司服衮冕鷩冕毳冕希冕冕郑注云古天子冕服十二章至周以日月星辰画于旌旗而冕服九章登龙于山登火于宗彞尊有神明也九章初一曰龙次二曰山次三曰华虫次四曰火次五曰宗彞皆画以为缋次六曰藻次七曰粉米次八曰黼次九曰黻皆絺以为绣则衮之衣五章裳四章凡九也鷩画以雉谓华虫也其衣三章裳四章凡七也毳画虎蜼谓宗彞也其衣三章裳二章凡五也希刺粉米无画也其衣一章裳二章凡三也者衣无文裳刺黻而已是以谓焉凡冕服皆衣纁裳鷩音鷩希本又作絺陟里反蜼位柚垒三音今考益稷注云絺徐音笞郑音止刺也○王氏曰春官典命王之三公八命其卿六命其大夫四命及其出封皆加一等盖八命加一等所谓上公九命其服以九为节也其未出封则与侯伯同服矣公与侯伯同服则卿与子男同服矣此诗所谓周大夫者卿也司服所谓卿大夫之服自冕而下者诸侯之卿大夫也○菼笺曰菼薍也毳衣之属衣缋而裳绣皆有五色焉其青者如鵻薍顽之去声○今曰毛氏云菼鵻也芦之初生也郑氏云菼薍也孔氏云孙炎郭璞以芦薍为二草李巡舍人樊光以芦薍为一草毛意同李巡之辈郑易传为薍又言青者如鵻鵻鸟青非草名盖毛所指鵻者草也郑所指鵻者鸟也今従郑芦薍为二草○菼薍萑解见七月】岂不尔思畏子不敢
　　古者大夫乗其大车其徳尊严故聴其车行之声槛槛然可惧又身服毳冕之衣衣缋而裳绣皆有五色其青色者如初生之菼乗是车服是服以朝享助祭俨然人望而畏之不敢犯礼有女欲奔者云我岂不思汝乎畏此乗大车服毳衣之人故不敢也古之大夫能荘敬以临民使之无讼则今之大夫有讼而不能聴为可刺也【曹氏曰毛公谓大夫服毳冕以决讼毳衣冕服也享王于庙及助王祭禩则服之未有服之以聴讼也】
　　大车啍啍【音防他敦反○传曰啍啍重迟之貌】毳衣如璊【音门○説文曰璊玉赤色○疏曰其赤者如璊】岂不尔思畏子不奔
　　谷则异室【传曰谷生也】死则同穴【笺曰谓冢圹中也言古之大夫聴讼之政非但不敢淫奔乃使夫妇之礼有别○疏曰内则云礼始于谨夫妇为宫室辨内外男不入女不出】谓予不信有如皦日【皦音皎○传曰皦白也】
　　言古者男女皆守礼之正生则异室不至相渎死则同穴従一以终谓予不信有如皦日观其自誓之辞所守之坚可知矣此由上之风化使然也
　　大车三章章四句
　　丘中有麻思贤也庄王不明【疏曰庄王佗桓王子】贤人放逐国人思之而作是诗也
　　二留名氏不显事迹无传以国人思之知其贤矣
　　丘中有麻彼留子嗟【传曰留大夫氏子嗟字也○曹氏曰留本邑名其大夫以为氏】彼留子嗟将其来施施【笺曰施施舒行貌○苏氏曰庶其肻徐来以従我○李氏曰孟子施施従外来】
　　子嗟放逐在外国人思之言隠居丘陵之间而殖麻以为生者是彼留氏字子嗟也彼留氏子嗟庶防施施然舒行而来以従我也犹唐有杕之杜筮肻适我白驹于焉逍遥之意夫贤者放逐于外而使国人私致其爱慕欲其相与游従而已知庄王不能复用之矣
　　丘中有麦彼留子国【传曰子国子嗟父○朱氏曰子国亦字也】彼留子国将其来食【苏氏曰庶防肻来従我食也】
