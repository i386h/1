<!-- { "loadSidebar": true } -->
　　诗人言兵器必曰弓矢干戈矛防无专言斧斨锜銶者斧虽兵器所用而以斨竝言乃豳民所用以采桑者又锜爲凿属銶爲木属以类言之知皆非兵器矣周公奉王命以讨罪有征无战四国闻王师之至即穷蹙自守周公又迟之三年不爲急攻之计故未尝从事于战阵惟行师有除道樵苏之事斧斨之用爲多歴时之乆则必敝故此诗言管蔡之乱何能爲哉但能破我之斧而已又缺我之斨而已其兵器元无损也盖周公东征唯四国是正而巳即孟子言征者正也各欲正已也焉用战彼虽自外于周周公一视同仁均爲我民不忿疾之乃哀矜之周公之德如天地之无不覆载岂不大哉大周公所以恶四国也○旧説破斧缺斨爲战陈杀戮之多至于如此且东山序云一章言其完也孔氏云东征无战陈之事然则破斧缺斨非爲战也周公提王师以临武庚之小丑若用其兵力一鼔灭之何待三年之乆乎观尚书所载周公化商之事勤拳恳恻如父兄之爱其子弟眞所谓哀我人斯也若以爲杀戮之多至于破斧缺斨则是与之血战而仅胜之亦疲敝甚矣与下文哀我人斯及吪嘉遒休之意皆不相类血流漂杵孟子所不信挥刀纷纭韩氏之陋也
　　既破我斧又缺我锜【音竒○传曰凿属曰锜】周公东征四国是吪【音讹○传曰吪化也】哀我人斯亦孔之嘉
　　化之而已不杀之也嘉言徳之甚善也
　　既破我斧又缺我銶【音求○传曰木属曰銶　释文曰韩诗云凿属一解云今之独头斧】周公东征四国是遒【慈秋反○曹氏曰遒聚也】哀我人斯亦孔之休聚之言不使之离散失所也休言四国平而天下和也
　　破斧三章章六句
　　伐柯【音哥】美周公也周大夫刺朝廷之不知也【程子曰伐柯乃既得罪人之后周公迟留未归士大夫刺朝廷不知所以还周公之道○诗记曰观金縢所载二公之知周公至矣今曰朝廷则二公亦与焉盖大臣与国同休者也主未悟而事未回国人所当责而二公所当受也】伐柯如何【传曰柯斧柄也】匪斧不克【朱氏曰克能也】取妻如何【取音娶】匪媒不得
　　有问伐木以爲斧柄者当如何乎非斧则不能其理易知何必问也有问取妻者当如何乎非媒则不得其理亦易知何必问也今欲周公之归何必问人但以礼迎之而已下章言之
　　伐柯伐柯其则不逺【笺曰则法也】我觏之子【觏沟之去○笺曰觏见也之子周公也】笾豆有践【○释器曰竹豆谓之笾木豆谓之豆○传曰践行列貌】
　　所伐之柯即此手中之柯比而视之旧柯短则如其短旧柯长则如其长其法则不逺亦易知也我欲见周公当陈其笾豆践然有行列隆礼以迎之而巳
　　伐柯二章章四句
　　九罭【音域】美周公也周大夫刺朝廷之不知也【补传曰是诗与伐柯相类然伐柯则言朝廷不能以礼迎周公是诗则言周公不当乆处外也】
　　九罭之鱼鳟鲂【鳟有之上浊○疏曰九罭鱼网也○孙炎曰谓鱼之所入有九囊○陆玑曰鳟似鯶而鳞细于鯶赤眼鯶音混○曰鲂鳊也解见陈衡门】我觏之子衮衣绣裳【朱氏曰衮衣绣裳九章一曰龙二曰山三曰华虫雉也四曰火五曰宗虎蜼也皆缋于衣六曰藻七曰粉米八曰黼九曰黻皆绣于裳天子之龙一升一降上公但有降龙以龙首卷然故谓之衮也蜼位抽垒三音卷音倦】兴也言设九罭之常网则仅可以得鳟鲂之常鱼喻常礼非所以处周公也故我欲见之子周公当用龙衮之衣及絺绣之裳上公礼服往逆之服其服则居其位矣欲朝廷复相之也○九罭毛以爲小网诸家或以爲大网郭璞言有百囊网则九囊者不得爲大网又有不及九囊者则九囊亦不爲甚小盖常网也鳟鲂毛以爲大鱼今赤眼鳟及鳊鱼皆非大鱼
　　鸿飞遵渚【传曰遵循也】公归无所于女信处【女音汝处音杵】
　　西人欲公之归谓东人曰鸿飞宜戾天而乃遵循于洲渚周公宜在朝廷而乃留滞于东土岂公归无其处所遂于汝东土诚安处乎公归则朝廷有以处之不乆留于汝东土也此所以讽朝廷也
　　鸿飞遵陆【释地曰髙平曰陆】公归不复于女信宿【程子曰宿安息也】岂公归不复其旧位而于汝东土诚安留乎公归必复其旧位矣
　　是以有衮衣兮无以我公归兮无使我心悲兮
　　东人欲公之留荅西人曰汝固有裳衣以迎公之归矣然愿无以我公归而使我心悲也言衮衣者因首章西人欲以衮衣绣裳迎公也
　　九罭四章一章四句三章三句
　　狼跋【音拨又蒲末反】美周公也周公摄政逺则四国流言近则王不知周大夫美其不失其圣也【补传曰后序推本其初而言之观诗人之所咏乃周公东归复辟后事故曰徳音不假谓其终始无瑕也】
　　狼跋其胡【狼解见齐还○传曰防躐也○疏曰狼之老者颔下垂胡○朱氏曰胡颔悬肉也】载疐其尾【疐音致旧又音帝今不从○传曰疐跲也跲其劫反碍不行也○今曰疐音致者跲也帝音者木也此诗但当音致中庸言前定则不跲注跲踬也踬音致説文云跲踬踬即疐也○释言曰跋与疐皆颠倒之类进则躐其胡而前倒退则却顿而倒于尾上】公孙硕肤【孙郑音逊毛如字○程子曰逊避而弗居也○传曰硕大也肤羙也】赤舄几几【舄音昔○诗记曰郑氏屦人注云王舄冇三等赤舄爲上冕服之舄诗云王锡韩侯衮赤舄则诸侯与王同下曰舄禅下曰屦禅音丹○王氏曰几人所舄以爲安故几几安也○程子曰狼兽之贪者猛于求欲故陷于机穽罗絷周公无利欲之敝故虽在危近之地安歩舒泰赤舄亦几几然安也异于狼之防疐矣○范氏曰其徳备者其容亦盛赤舄几几则其余可见矣夫神龙或濳或飞能大能小其变化不测然得而畜之若犬羊然有欲故也唯其可以畜之者是以亦得醢而食之凡有欲之类莫不可制焉唯圣人无欲故天地万物不能易也富贵贫贱死生如寒暑昼夜相代乎前吾岂有二其心乎哉亦顺受之而已矣舜受尧之天下而不以爲泰孔子阨于陈蔡而不以爲戚周公远则四国流言近则王不知而赤舄几几德音不瑕其致一也】
　　兴也老狼以贪欲之故防于机穽其在机穽之时欲进则跋躐其胡欲退则疐跲其尾求脱不能喻人有贪欲则防于患难进退失措也周公逊其大美不以德盛自矜不以功大自伐无一毫私欲之累故虽处流言之变其赤舄几几然歩履安详无异平日所谓不失其圣也凡人处利害之变则举趾不安其常惧者或至于丧屦喜者或至于折屐诗人以赤舄几几见周公之圣其善观圣人矣○狼猛健之兽虽善兵者御之亦不能免平时不至防疐其老者虽项下垂胡若在平地亦无跋之之理所言跋胡疐尾者谓其落机穽之时进退求脱不能耳
　　狼疐其尾载跋其胡公孙硕肤德音不瑕【笺曰不可疵瑕也○程子曰大舜谓汝惟不矜天下莫与汝争能汝惟不伐天下莫与汝争功使周公有贪欲崇髙得名之心其能得天下之与如是乎惟其处已也防防然存恭畏之心存诚也荡荡然无顾虑之意所以不失其圣德音所以不瑕也先儒以狼防疐不失其猛兴周公不失其圣奚若虎豹胡独取狼也古之诗人比兴以类也是以香草譬君子恶乌譬小人岂有以豺狼兴圣人乎且以上二句言跋言疐安有几几不瑕之义但此诗体与他诗不同故不通耳】
　　狼跋二章章四句
　　诗缉卷十六
　　钦定四库全书
　　诗缉卷十七
　　宋　严粲　撰
　　鹿鸣之什　　　　小雅
　　【谱曰小雅大雅者周室居西都丰镐之时诗也○程子曰自鹿鸣以下二十二篇各赋其事而用之其周公之爲乎与二南同也○陈氏曰周家之治至于文武其礼文浸以烦缛故周公因一事以作一诗其目二十有二以发其诚意太史録之其后或举是事则复歌是诗焉○朱氏曰正小雅燕飨之乐也○补传曰季札观周乐歌大雅则曰文王之徳歌小雅则曰周衰有遗民意其一时观乐岂能尽歌工人于大小雅间取其一二以审其音耳大雅所歌必受命等篇故曰文王之德小雅所歌必思古等篇故曰周衰有遗民】
　　正小雅二十二篇皆中庸尊贤亲亲体羣臣柔远人怀诸侯爲天下国家之大经非政之小也
　　鹿鸣燕羣臣嘉賔也既饮食之【饮食音防嗣】又实币帛筐篚【音匡匪】以将其厚意【疏曰饮有酬賔送酒之币食有侑賔劝饱之币】然后忠臣嘉賔得尽其心矣
　　古者上下交而爲泰于鹿鸣诸诗见之仪礼注云鹿鸣君与臣下及四方賔燕之乐歌也故序以羣臣嘉賔兼言之诗不言羣臣唯言嘉賔则总谓羣臣爲嘉賔以礼待臣之厚也诗中求规益序所谓尽心谓忠告无隐也上下之情不通则忠臣嘉賔虽欲尽心以告君而其势分隔絶有不可得者义在得字非爲必待燕而后尽其心也杜甫云圣人筐篚恩实欲国活得古人用诗之意矣
　　鹿鸣【音幽○程子曰和声也】食野之苹【音平○传曰苹蓱也○笺曰藾萧也藾音赖陆玑曰叶青白色茎似箸而轻脆始生香可生食又可蒸食脆七反】我有嘉賔【今曰总称羣臣及賔客也】鼓瑟吹笙【瑟解见闗雎○广雅曰笙以匏爲之十三管列匏中而施簧管端○李氏曰瑟者包羲氏所作笙簧女娲氏所作】吹笙鼓簧【簧解见王君子阳阳○疏曰吹笙之时鼓其笙中之簧○今曰鼔谓动其声易系辞鼓之以雷霆注鼓动也吹笙则动其簧而发声】承筐是将【笺曰承犹奉也○传曰筐篚属将行也】人之好我【好去声】示我周行【示毛如字郑作寘行毛如字郑音航○朱氏曰周行大道也○传曰周至也○周行有考见巻耳】
　　兴也鹿得野苹而然和声呼其类以共食之兴君有饮食召羣臣嘉賔与之燕乐也我有此嘉賔爲之鼓其瑟吹其笙吹笙之时动其笙中之簧又奉承箱篚以盛币帛而将其意情文相称驩欣交通庶乎人之好爱我者示我以大道矣以告我者爲相爱盖道之使言也燕礼于旅也语所以通下情求规益岂曰耽乐饮酒乎哉○释草苹有二种一云苹蓱其大者苹此水生之苹也解见采苹一云苹藾萧郭璞云今藾蒿也此陆生之苹也即鹿所食是也
　　鹿鸣食野之蒿【呼毛反○蒿解见蓼莪】我有嘉賔德音孔昭【德音解见假乐】视民不恌【音挑○朱氏曰恌薄也○曹氏曰视民与视民如伤同义】君子是则是效我有防酒嘉賔式燕以敖【传曰遨游也○今曰言其礼之从容也】嘉賔教益于我皆有德之言甚昭明矣其视民则不薄之谓所言皆仁厚也虽君子之人犹法则之视效之言可爲善类之师表也我与之燕饮而遨游庶乎从容款洽而有磨砻浸润之益非徒游燕而已○笺破上章示我之示爲寘故以此章视民之视爲示今皆如字则此视爲瞻视之视
　　鹿鸣食野之芩【音琴○传曰芩草也○陆玑曰茎如钗股叶如竹蔓生泽中下地咸处牛马亦喜食之】我有嘉賔鼓瑟鼓琴鼓瑟鼔琴和乐且湛【音耽字又作耽○传曰湛乐之久也】我有防酒以燕乐嘉賔之心
　　非徒养其气体也以之燕饮而乐其心庶其罄竭而无隐耳
　　鹿鸣三章章八句
　　四牡劳使臣之来也【劳使并去声○疏曰事毕来归也】有功而见知则说矣【说音悦○李氏曰四牡五章皆言其劳则是深知之矣】
　　人臣之事皆职分所当爲不计其君之知不知也此特序诗者之辞以爲使臣有驰驱之劳而其君能深体之其心之喜说当如何非使臣必待见知而后说也
