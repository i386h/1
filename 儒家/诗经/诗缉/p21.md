<!-- { "loadSidebar": true } -->
　　庶防従我食犹唐有杕之杜言中心好之曷饮食之之意爱而欲饮食之也君不能养贤而国人欲私致其殷勤以饮食之而已
　　丘中有李彼留之子【朱氏曰并指前二人也】彼留之子贻我佩玖【传曰石次玉者能遗我美寳○疏曰美寳犹美道】
　　贻我佩玖欲其遗我以善道也夫贤者宜金玉王度而乃使国人望其私淑于已而已是可叹也○张平子四愁诗云美人赠我金琅玕何以报之双玉盘其序云屈原以珍寳为仁义骚人之辞源流于风也
　　丘中有麻三章章四句
　　诗缉卷七
　　钦定四库全书
　　诗缉卷八
　　宋　严粲　撰
　　郑　　　　国风
　　【谱曰初宣王封母弟友于宗周畿内咸林之地是为郑桓公今京兆郑县是其都也为幽王大司徒甚得周众与东土之人问于史伯曰王室多故余惧及焉其何所可以逃死史伯曰其济洛河颍之问乎是其子男之国虢郐为大虢叔恃势郐仲恃险皆有骄侈怠慢之心加之以贪冒君若以周难之故寄帑与贿不敢不许是骄而贪必将背君君以成周之众奉辞伐罪无不克矣若克二邑鄢敝补丹依畴歴华君之土也修典刑以守之惟是可以少固桓公従之后三年幽王为犬戎所杀桓公死之其子武公与晋文侯定平王于东都王城卒取史伯所云十邑之地右洛左济前华后河食溱洧焉今河南新郑是也武公又作卿士国人宜之郑之变风又作○疏曰谓济西洛东河南颍北八国皆在四水之间若克虢郐二邑则其余八邑自然可灭食谓居其土而食其水也对上郐风已作故云又作○朱氏曰郑桓公食于西都畿内之郑邑今华之郑是也其后又得虢郐之地施旧号于新邑则今郑是也又曰郑声之淫有甚于卫矣故夫子论为独以郑声为戒盖举重而言也○程子曰废法失道则王畿之内亦不能保郑本畿内之封因周之衰遂自为列国故次以郑○前汉地理志曰郑俗淫季札闻郑之歌曰美哉其细已甚民弗堪也是其先亡乎自武公后二十三世为韩所灭】魏文侯聴郑卫之音则不知倦盖郑卫皆淫风而郑尤甚
　　缁衣【缁音资】美武公也【疏曰武公掘突桓公友子索隠曰名滑突滑一作掘音鹘】父子竝为周司徒【疏曰父谓武公父桓公友】善于其职国人宜之【朱氏曰周人作是诗○诗记曰若郑人所作何为三章皆言适子之馆兮】故美其徳以明有国善善之功焉【曰郑武公诗平王时○诗记曰好贤如缁衣所谓贤即武公父子也讲师误以为武公好贤遂曰有国善善之功焉失其防矣】
　　説者多以此诗为郑人所作谓周人之诗当在王风非也破斧伐柯九罭狼跋皆周大夫所作而附于豳此武公入为周司徒善于其职周人善之而作此诗耳周人爱武公欲其常为卿士至其子庄公不克肖其徳周人遂畀虢公政而缁衣之意替矣
　　缁衣之宜兮【传曰缁黒色卿士聴朝之正服也○疏曰冬官钟氏言染法三入为纁五入为緅七入为缁注云染纁者三入而成又再染以黒则为緅又复再染以黒则成缁缁衣即士冠礼所云主人冠朝服缁带素鞸是也诸侯与其臣服之以日视朝故礼通谓此服为朝服纁音熏緅音邹○曹氏曰玉藻云天子皮弁以日视朝诸侯朝服以日视朝于内朝是天子常服之服用皮弁诸侯常服之服用羔裘冠也皮弁以白鹿皮为冠以狐白皮为裘以素锦为衣而裼之其上加朝服十五升白布为之衣冠同色故也羔裘以缁布为冠以黒羊皮为裘以缁布为衣而裼之其上加朝服十五升缁布为之其裳皆素凡朝服君与卿大夫同今天子之卿而服缁衣者盖既朝于天子而退治事则释皮弁而服缁布衣以聴其所朝之政也裼音锡】敝予又改为兮【敝音本又作】适子之馆兮【传曰馆舍也○李氏曰言诸侯各有馆舍也】还予授子之粲兮【还音旋○王氏曰粲粟治之精者○朱氏曰汉有白粲之刑给舂导之役】
　　武公之贤周人爱之故作此诗言武公为王卿士而服此缁衣也甚宜徳称其服也此衣若敝我周人当为子更为之愿其久于位矣我适汝武公所寓之馆以其自郑而至省问其舍止之安否也既见之而归我又取米之精者以遗之犹白饭青刍之意也士无贤不肖入朝见疾武公以诸侯入为卿士宜周人之所疾忌今称誉之愿望之亲往省之又即馈遗之且不以麤粝进也【粝辣厉二音】拳拳如此岂非好贤之至乎○孔子云于缁衣见好贤之至【孔丛子】又云好贤如缁衣恶恶如巷伯【礼记缁衣】缁衣之诗缱绻殷勤可谓好之之至故曰好贤如缁衣巷伯之诗欲取谗人投畀豺虎豺虎不食则投畀有北有北不受则投畀有昊可谓恶之之至故曰恶恶如巷伯诗之好贤恶恶者多矣独举二诗以其至者言之也
　　缁衣之好兮【传曰好犹宜也】敝予又改造兮适子之馆兮还予授子之粲兮
　　缁衣之蓆兮【蓆音席○程子曰蓆舒安之义服称其徳则安舒○传曰蓆大也】敝予又改作兮适子之馆兮还予授子之粲兮
　　缁衣三章章四句
　　将仲子【将音锵】刺庄公也【疏曰庄公寤生武公掘突子】不胜其母【胜音升】以害其弟【疏曰弟名段字叔】弟叔失道而公弗制祭仲谏而公弗聴【祭音再】小不忍以致大乱焉【曰郑荘公诗平王时○左传隠元年初郑武公娶于申曰武姜生荘公及共叔段荘公寤生惊姜氏遂恶之爱共叔段欲立之亟请于武公公弗许及荘公即位为之请制公曰制岩邑也虢叔死焉他邑唯命请京使居之谓之京城大叔祭仲曰都城过百雉国之害也今京不度非制也君将不堪公曰姜氏欲之焉辟害对曰不如早为之所公曰多行不义必自毙子姑待之既而大叔命西鄙北鄙贰于已公子吕请除之公曰无庸将自及大叔又收贰以为已邑至于廪延子封曰可矣公曰不义不昵厚将崩大叔将袭郑夫人将啓之公曰可矣命子封帅车二百乗以伐京京叛大叔段段入于鄢公伐诸鄢大叔出奔共书曰郑伯克段于鄢段不弟故不言弟如二君故曰克称郑伯讥失教也谓之郑志亟音器大音泰鄢音于晚于建于然三音共音恭子封公子吕也○补传曰将仲子之序与左氏合信乎诗序经圣人之手而左氏之好恶与圣人同也○谷梁曰何甚乎郑伯甚郑伯处心积虑成于杀也○公羊曰曷为大郑伯之恶母欲立之已杀之如勿与而已矣○胡氏曰用兵大事也必君臣合谋而后动则当书国命公子吕为主帅则当称将出车二百乗则当称师三者咸无称焉而専目郑伯是罪之在伯也犹以为未足又书克段于鄢克者力胜之辞不称弟路人也于鄢操之为己蹙矣姜氏当武公存之时尝欲立段矣公既没姜以国君适母主乎内段以宠弟多才居乎外国人又悦而归之荘公恐其终将轧已为后患也故授之大邑而不为之所縦使失道以至于乱然后以叛逆讨之则国人不敢従姜氏不敢主而大叔属籍当絶不可使居父母之此郑伯志也】
　　荘公克段之事左氏以为讥失教此诗后序以为小不忍皆责之也轻谷梁公羊及胡氏深诛其心以为大恶后之説诗者祖其意以后序为非且谓诗人探荘公之心在于杀段而托诸父母诸兄国人以为説冀以稔成其恶耳窃谓此驳后序未尽荘公之恶则然而説诗之本意则未也叔段旧有夺嫡之谋荘公固以不能释然于懐矣而又挟材武怙母宠结羣小将不利于宗国此庄公之所深忌也请制弗许请京与之迫于母意不得已焉耳始答祭仲曰多行不义必自毙继答公子吕曰无庸将自及至公子吕又言之则曰不义不昵厚将崩盖挟数用术为秋实黄落之计设心不仁矣观段之浅露为羣小所縦臾而欲谋宗国何能为者邪固易之矣及段将袭郑公曰可矣盖幸其衅自彼作谓人不得以议我岂有涕泣而道之之意哉公固非不忍者然春秋乃圣人襃贬之法变风乃国人讽谏之辞不可以并论也此诗止以公与祭仲有杀段之谋故设为公拒祭仲之辞以天理感动之公论开悟之耳如此则不失诗人温柔敦厚之防
　　将仲子兮【传曰将请也仲子祭仲也○曹氏曰仲子祭仲足也祭其氏也名仲而字仲足】无逾我里【传曰逾越也里居也二十五家为里】无折我树杞【疏曰杞柳属○陆玑曰生水傍树如柳叶麤而白木理防赤其材坚韧今人以为车毂韧音仞○今曰树杞犹言杞树耳杞桑檀皆美木以喻兄弟○三杞考见四牡】岂敢爱之畏我父母【疏曰于时其父亡与母连言之耳】仲可懐也【今曰懐念也】父母之言亦可畏也
　　祭仲之谋迫而浅欲速去其偪曰早为之所荘公之谋狡而深故养成其恶曰子姑待之公与祭仲皆欲致段于死地所争迟速之间耳公非拒祭仲也国人知公与祭仲有杀段之谋乃反其意设为公拒祭仲之辞以讽之谓公若曰请仲子无逾越我所居之里无损折我美树之杞喻无入我家而害我兄弟也我岂敢爱段而私之哉乃畏我父母也仲子之言固可念也然父母之言亦可畏也公未尝有是言也而诗人代公言之若谓公之已逾者讽公縦不爱段独不畏父母乎盖谲谏也
　　将仲子兮无逾我墙无折我树桑【吕氏曰孟子云树墙下以桑则桑在墙下也】岂敢爱之畏我诸兄【传曰诸兄公族】仲可懐也诸兄之言亦可畏也
　　讽公縦不爱段独不畏公族之义乎
　　将仲子兮无逾我园【传曰园所以树木也○疏曰园者圃之藩故其内可以种木也】无折我树檀【传曰檀彊韧之木○疏曰檀材可以为车○陆玑曰檀木皮正青滑泽】岂敢爱之畏人之多言仲可懐也人之多言亦可畏也
　　讽公縦不爱段独不畏国人之多言乎
　　将仲子三章章八句
　　叔于田刺荘公也叔处于京【处音杵○曹氏曰荥阳故东虢国也有京水索水楚汉战于京索之间即其地也京邑在荥阳县东敖仓鸿沟在县西官渡在中牟皆古战争处制即成皋旧虎牢也索师古音求索之索】缮甲治兵【缮音擅○笺曰缮之言善也甲铠也铠音慨韵又音恺○今曰缮补也缮甲修治之意】以出于田国人説而归之【説音悦○曰郑荘公诗平王时】二叔于田皆美叔段之材武无一辞他及而首序以为刺荘公盖与春秋书郑伯克段讥失教之意同首序经圣人之手矣説诗不用首序则二叔于田皆为美叔段椒聊为美桓叔叔段桓叔可美也乎哉此诗言段出田而京邑之党相媚説以従之耳后　谓国人説而归之非也郑师临其境京人亦叛之矣
　　叔于田【传曰叔大叔段也田取禽也大音泰○笺曰于往也】巷无居人【传曰巷里涂也○疏曰里内之途道也】岂无居人不如叔也洵美且仁【洵音荀○笺曰洵信也】段好田猎驰骋其党谀説之谓叔之往田猎也人皆従之里巷之内无复居人岂尽无居人乎虽有居人但不如叔之信美且仁也段岂真美且仁哉其党私之之言犹河朔之人谓安史为圣也诗人之意谓段之不令而羣小相与縦臾如此必为厉阶以自祸荘公曷为不禁止之乎故序曰刺庄公也
　　叔于狩【音守○传曰冬猎曰狩】巷无饮酒岂无饮酒不如叔也洵美且好
　　叔适野【笺曰适之也郊外曰野】巷无服马【笺曰服马犹乗马○今曰易系辞服牛乗马】岂无服马不如叔也洵美且武【曹氏曰言其有艺也】
　　叔于田三章章五句
　　大叔于田【大如字】刺荘公也叔多才而好勇【好去声】不义而得众也【曰郑荘公诗平王时○苏氏曰二诗皆曰叔于田故此加大以别之非谓段为大叔也然不知者又加大于首章失之矣】
