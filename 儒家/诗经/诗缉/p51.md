<!-- { "loadSidebar": true } -->
　　祈父亶不聪【传曰亶诚也】胡转予于恤有母之尸饔【音邕○传曰尸陈也熟食曰饔○长乐刘氏曰尸主也】
　　言有母见无父矣犹颖考叔所谓小人有母也祈父诚不聪何为移我于忧恤我有母在当主为饔以养之汝乃不知是不聪也【诗记曰读是诗见宣王变古制者二焉前两章既刺其以宿卫之士从征役矣末章复曰祈父亶不聪胡转予于恤有母之尸饔有亲老而无他兄弟其当免役征在古必有成法责其不聪其意谓此法人皆闻之彼司马独不闻乎乃驱吾从戎使吾亲不免薪水之劳也责司马者不敢斥宣王也越勾践伐吴大徇于军曰子有父母耆老而子为我死之子父母将转于沟壑子为我礼已重矣子归没而父母之世后若有事吾与子图之勾践尚能辨此况周之盛时乎其有定制必矣太子晋諌灵王之辞曰厉始革典十四王矣又曰自我先王厉宣幽平而贪天祸至于今未弭宣王中兴之主也至于幽厉并数之其辞虽过观是诗所刺则子晋之言岂无所自欤】
　　祈父三章章四句
　　白驹大夫刺宣王也
　　当时贤能布列白驹一贤之去若未关大体诗人已为宣王惜之盖见几也
　　皎皎白驹【皎音缴○释文曰皎皎洁白也】食我苗【圃见七月○疏曰此宜云圃而言者以圃同地耳言食苗藿则夏时矣】絷之维之【絷音执○传曰絷绊也维系也绊音半○疏曰僖二十八年左传云韅靷鞅靽杜预注云在背曰韅在胷曰靷在腹曰鞅在后曰绊则絷之谓绊其足释文曰系足曰绊维之谓系靷也韅靷鞅靽音宪引养半】以永今朝【山有枢传曰永引也○今曰引犹款也】所谓伊人【朱氏蒹葭解曰伊人犹言彼人也】于焉逍遥【焉如字○笺曰逍遥游息也】
　　宣王之末不能用贤贤者有乘白驹而去者同朝之大夫惜其去而思之言此皎皎然之白驹若来至我居我则捐圃中之菜苗以食之而无所爱不止于青刍也又絷绊其马之足维系其马胷之靷惟恐其去而不留犹投辖于井之意也以延引今朝谓贤者纵不能久留且得款曲今日亦足矣此皆欲见之而不可得之辞故想像其人而言曰所谓彼人者愿其来此逍遥也盖贤者去之国人思望之意也○谷之始生曰苗草之类始生亦曰苗本草多言春夏采苗是也即圃也言圃中之苗则菜茹之嫰者犹今言菜秧非禾苗也若以纳稼在则不名苗矣下云藿藿豆叶也亦菜茹之类○旧説以伊人逍遥为贤者实来访于已非也伊人犹言彼人谓其人不在此而想像之称非觌面之称也唐有杕之杜刺不能求贤曰彼君子兮噬肯适我中心好之曷饮食之丘中有麻言贤人放逐曰彼留子嗟将其来施施皆望其来而不可得之辞与此诗之意一也
　　皎皎白驹食我藿【音霍○曰藿豆叶也用以铏羮解见小宛】絷之维之以永今夕所谓伊人于焉嘉客
　　愿其来此为嘉客也
　　皎皎白驹贲然来思【贲音秘○程子曰贲然光彩○疏曰思助语】尔公尔侯逸豫无期慎尔优游勉尔遁思【遁音钝字亦作遯○今曰易遯卦遯奉身退隐之谓也】
　　言愿此贤者来访于已贲然若有荣耀焉亦望之之辞也彼去而已留于是羡贤者退居之乐谓尔贤者若为公为侯则将勤劳国事无有逸豫之期今尔肥遯优哉游哉足以自乐愿加保重耳故曰谨尔优游勉尔遁思于此深寓爱贤之意而又以见贤者无入不自得不以得丧婴其心也○旧説尔公尔侯为责公侯与下文尔字不归一今以四尔字皆指贤者
　　皎皎白驹在彼空谷【今曰空谷言寂寥无人之所也】生刍一束【刍音初○释文曰刍刈草也俗作蒭今曰生刍新刈之草所谓青刍也】其人如玉毋金玉尔音【毋音无】而有遐心
　　言贤者逺遯在于无人之空谷所谓寛闲之野寂寞之濵也处困穷而享淡薄其饲马以新刈生草一束而已无谷以秣之然其人之美则如玉也彼去而已留望其音问不相絶曰无自贵重其音声如金玉然不以遗我而有逺弃我之心也上三章犹望贤者来访于已末章言贤者晦迹岩谷不可复望其来见止望其寄声耳极称其美而为拳拳思慕之辞所以见其人之贤而刺时之不能用也○杜诗与奴白饭马青刍则以草新刈而青者为爱客之厚此诗则以生刍见贤者之处淡薄其意各有所主季文子无食粟之马唐人诗官清马骨髙山谷诗贫马百藖逢一豆【藖音闲又音苋牛马食余草节也】皆因马以见人也
　　白驹四章章六句
　　黄鸟刺宣王也
　　毛郑以为室家相弃王氏苏氏以为贤者不得志而去不若朱氏以为民不安其居适异国而不见收恤诸家以无啄我粟为此邦之言不我肯谷复我邦族为去者之言文意断续朱氏以为皆去者之言朱义为长
　　黄鸟黄鸟无集于谷【疏曰谷木也○解见鹤鸣】无啄我粟【啄音卓】此邦之人不我肯谷【传曰谷善也○今曰书既富方谷】言旋言归【曰言辞也】复我邦族
　　兴也民适异国不得其所无可告语者唯黄鸟可爱平时飞鸣往来于此故于其将去呼黄鸟而告之曰尔无集于我之谷木无啄我之粟矣盖此邦之人不肯以善道待我我亦不乆于此将旋归复反我邦之宗族矣与黄鸟告别之辞也杜诗岸花飞送客樯燕语留人谓送留惟花燕亦此诗告别惟黄鸟之意也○旧説以黄鸟集谷啄粟喻侵迫黄鸟莺也人所爱玩集木啄粟未为侵害于人
　　黄鸟黄鸟无集于桑无啄我粱此邦之人不可与明言旋言归复我诸兄
　　不可与明言以横逆加已不可与之求明白也
　　黄鸟黄鸟无集于栩【音许○曰栩柞也栎也杼也解见唐鸨羽】无啄我黍此邦之人不可与处【音杵】言旋言归复我诸父
　　黄鸟三章章七句
　　我行其野刺宣王也【王氏曰此民不安其居而适异邦从其婚姻而不见收恤之诗也朱氏曰使民如此异于还定安集之时也】
　　周之盛时以睦婣任恤教道其民风俗醇厚何如也至黄鸟我行其野之诗作则教道微而习俗薄矣君子是以知宣王之后周道之衰也
　　我行其野蔽芾其樗【芾音沸樗音枢○蔽芾解见甘棠○传曰樗恶木也○疏曰七月云采荼薪樗樗唯取薪薪恶木也○李氏曰樗者不材之木也庄子云吾有大树人谓之樗其大枝拥肿不中绳墨其小枝卷曲不中规矩卷音权】昏姻之故言就尔居尔不我畜【许六反○传曰畜养也○今曰邶谷风不我能慉字异音义同】复我邦家
　　我从本国而来经行于野见有恶木之樗野中自生非借人力种植而其枝叶蔽芾然茂盛我犹得休息于其下我以尔是昏姻亲戚之故素有恩义交结非野樗之比也今来就尔居尔乃不我养是无恩之甚恶木之不如也尔既不我养今当复反我之邦家矣与之诀也
　　我行其野言采其蓫【音蓄○传曰蓫恶菜也○笺曰牛蘈也亦仲春时生可采也蘈徒雷反○陆玑曰今人谓之羊蹄似芦菔而叶长赤鬻为茹滑美也鬻煑同○王氏曰蓫恶卉也可以治疾○曹氏曰蓫葍皆野生】昏姻之故言就尔宿尔不我畜言归斯复蓫恶菜野生不待栽培犹可治疾我与尔为昏姻有交结之素乃野菜之不如也我归则复其旧矣
　　我行其野言采其葍【音福○传曰葍恶菜也○笺曰葍防也防音富○陆玑曰河内谓之蓘幽州谓之防燕一名藚其根正白宜着热灰中温噉之饥荒之嵗可蒸茹以御饥或云其花叶有两种一种叶细而花赤一种叶大而花白复香蓘音衮藚音续】不思旧姻求尔新特【苏氏曰特匹也○今曰新特谓新亲也】成不以富【苏氏曰依论语成当作诚】亦祗以异【祗音支○传曰祗适也○今曰朱氏论语解云不足以致富而适足以为异也】
　　葍亦恶菜野生犹可御饥新旧亲姻一也今乃弃我之旧姻而求尔之新亲责其薄也尔之不我收恤但鄙吝耳此何能以致富适足为异耳亲义相赒人道之常尔独不然是可怪也
　　我行其野三章章六句
　　斯干宣王考室也【笺曰考成也○疏曰说文云衅血祭也杂记下云成庙则衅之其礼雍人拭羊举羊升屋自中中屋南面刲羊血流于前乃降是衅庙也杂记云路寝成则考之而不衅注云设盛食以落之○欧阳氏曰古人成室而落之必有称颂祷祝之言如歌于斯哭于斯聚国族于斯谓之善颂善祷者是矣若知斯干为考室之辞则一篇之义简易而通明矣○诗记曰斯干无羊皆宣王初年之诗乃次于刺诗之后何也盖宣王晚嵗虽怠于政然中兴周室之大徳岂可以是而掩之乎故复取此二篇以终之也宣王之大雅有美无刺大雅言大体者也论其大体则宣王固一世之贤君也】
　　秩秩斯干【疏曰斯此也渐卦注云干谓大水之傍○今曰秩秩整齐貎】幽幽南山【传曰幽幽深逺也○长乐刘氏曰镐京之阳终南之山也○考见秦风终南】如竹苞矣【苞丛生也解见生民】如松茂矣兄及弟矣式相好矣【好去声○笺曰式用也】无相犹矣【欧阳氏曰犹图也谋也】
　　镐京临大水对终南故宣王作室之地在秩秩然整齐之干岸面对幽幽然深逺之南山言地势之壮也其盘基之厚如竹之丛生其结架之宻如松之茂盛言宫室之美也于是颂祷之愿其入居此室之后兄弟各相和好无有相图者矣○西京赋言长安于前则终南太一犹此诗言幽幽南山于后则据渭踞泾犹此诗言秩秩斯干西京赋祖述斯干也镐在上林苑中此所言干谓大水之傍必镐水也旧説宣王作室于山涧之间释文云涧山夹水也亦沟涧然则涧是水之小者称美天子之宫室必举山水之大者言之无由举小涧为发端之辞
　　似续妣祖【妣音○传曰似嗣也○笺曰妣先妣姜嫄也○曹氏曰祖岂后稷欤】筑室百堵【解见鸿鴈】西南其户【传曰西乡户南乡户也○疏曰天子之宫其室非一在北者南户在东者西户孙毓云犹南东其亩】爰居爰处爰笑爰语【笺曰爰于也】
　　美作室而言嗣续妣祖者盖厉王之乱百度废坠宫室亦坏宣王既以中兴王业乃筑宫室以复旧观足以见中兴之盛故曰嗣续妣祖若竟土未复虽作宫室不足言嗣续矣百堵言广且多也或西乡其户或南乡其戸于是居处于是笑语焉
　　约之阁阁【音各○传曰约束也阁阁犹歴歴也○苏氏曰上下相承也】椓之橐橐【椓音卓橐音托○疏曰椓以杵筑之也○苏氏曰橐橐杵声也】风雨攸除【音筯○朱氏曰除亦去也】鸟鼠攸去君子攸芋【音吁○传曰芋大也】
　　此章言墙垣之固也筑墙之时以绳约束其板阁阁然上下相乘即所谓缩板以载也以杵筑椓之其声橐橐然羣寝既成上下四旁牢宻则风雨不能凌暴鸟鼠不能穿穴皆除去君子于是居焉所以为尊且大也【曹氏曰君子雍容于其间心广体胖是以大也所谓居移气也】
　　如跂斯翼【跂音起韵又音弃○释文曰跂脚跟不着地跟音根○传曰如人之跟竦翼耳○疏曰竦此臂翼然○今曰如论语翼如也之翼人举踵则竦臂翼然如鸟舒翼也】如矢斯棘【欧阳氏曰棘急也矢行缓则枉急则直谓亷隅绳直如矢行也】如鸟斯革【欧阳氏曰革变也】如翚斯飞【翚音辉○笺曰伊雒而南素质五色皆备成章曰翚○吕氏曰覆以瓦而加丹雘有文采而势骞举也】君子攸跻【传曰跻升也】
　　此章言其堂也其上下严正如人跂足直立则耸臂翼如也其四隅如矢行棘急而直也其竦起如鸟惊变而悚顾也其轩翔如雉翚之飞也君子升之以视朝焉言其堂故曰升
