<!-- { "loadSidebar": true } -->
　　日居月诸【李氏曰自古多以日比君月比夫人】照临下土乃如之人兮【笺曰之人是人也谓庄公】逝不古处【音杵○朱氏曰逝发语辞】胡能有定宁不我顾【粲曰説文云宁愿辞也宁失不经之宁】
　　日月代明照临下土天象之常如君与夫人之相须古之道也有如庄公不以古道相处故养成家国之乱何能有定苟能定则宁不顾我也言忧在于国而不计其身之私也
　　日居月诸下土是冒【曰冒覆也○李氏曰亦照临下土之意】乃如之人兮逝不相好【去声】胡能有定宁不我报【曹氏曰报荅也】
　　日居月诸出自东方【李氏曰言日与月迭出于东方也】乃如之人兮徳音无良【曰音声也良善也○粲曰声音言语也此徳音无良及邶谷风言徳音莫违皆妇人言其夫待已之意耳故为声音言语解见假乐○朱氏曰徳音美其辞无良丑其实也】胡能有定俾也可忘
　　徳音无良言庄公待已其声音言语之间皆无善意也今家国之乱何能有定是可忧也若往日之事则使我可忘不复追咎之矣诗之敦厚如此
　　日居月诸东方自出【李氏曰始则曰照临下土既而曰下土是冒始则曰出自东方既而曰东方自出但颠倒其辞以便其韵耳】父兮母兮畜我不卒【笺曰畜养也卒终也】胡能有定报我不述【朱氏曰称述也】
　　人穷则呼父母庄姜自伤父母养我不终而已家国之乱何能有定是我所忧若庄公所以待我者则不欲称述之矣
　　日月四章章六句
　　终风衞庄姜伤已也遭州吁之暴见侮慢而不能正也【曰衞州吁诗桓王时】
　　国史题日月终风二诗止曰衞庄姜伤已不言为何时诗也后序以为作于州吁之时或者以为作于庄公之时且后序有毛公所不及见者固不可尽据然莫往莫来云人无子道以来事己巳亦不得以母道往加之是毛公以为州吁诗矣姑从毛氏
　　终风且暴【传曰终日风为终风暴疾也】顾我则笑【传曰侮之也】谑浪笑敖【谑许约反敖去声○朱氏曰谑戯言也浪放荡也】中心是悼【笺曰悼伤也】
　　兴也庄姜言州吁之暴如终日之风既无休息而又暴疾也彼之气习如此视我则以为笑侮戱谑放浪笑敖不敬我见其如是则亦自伤悼而已无如之何也
　　终风且霾【音埋○传曰霾雨土也雨音谕○孙炎曰大风尘土从上而下也】惠然肯来【传曰惠顺也】莫往莫来悠悠我思【曹氏曰悠悠长也】
　　终日之风又雨尘土其暴甚矣时有顺心肯来见我然不常来也彼不来则我亦不敢往当不往不来之时我则悠悠然长思之【杨氏曰见侮慢则悼之而已其莫往莫来则又思之可谓极母道矣经解曰温柔敦厚诗教也学者如此则可观可羣可怨矣】
　　终风且曀【音翳○传曰隂而风曰曀】不日有曀【笺曰有又也○粲曰如春秋书十有一年及孟子圣人有忧之之有】寤言不寐【苏氏曰言辞也】愿言则嚏【音帝○笺曰今俗人嚏云人道我此古之遗语也○防曰内则云子妇在父母之所不敢哕噫嚏咳哕音越噫于界反咳音慨】终日之风且隂曀矣望其开霁不旋日而又隂曀喻州吁之暴无有休息也庄姜言我为伤悼汝之故寤觉而不寐愿汝嚏也当州吁莫来之时不复省记于母故愿其嚏而知己念之也
　　曀曀其隂虺虺其靁【虺音毁○朱氏曰虺虺靁将发而未震之声○诗记曰骤雨迅雷其止可待至于曀曀之隂虺虺之雷则殊未有开霁之期也】寤言不寐愿言则懐【今曰犹兴懐之懐言心之感动也】
　　州吁之为不善如常隂曀曀然其暴若靁声虺虺然将发而未震我为伤悼汝之故寤觉而不寐愿汝思懐我而悔悟也
　　终风四章章四句
　　击鼓怨州吁也衞州吁用兵暴乱使公孙文仲将【去声】而平陈与宋【笺曰平成也】国人怨其勇而无礼也【曰衞州吁诗桓王时○朱氏曰伐郑以结陈宋之成也按左传州吁与宋陈伐郑围其东门五日而还出兵不为久而衞人之怨如此者身犯大逆众叛亲离莫肯为之用耳】
　　众仲曰州吁阻兵而安忍阻兵无众安忍无亲兵犹火也弗戢将自焚观击鼓之诗众仲之言信矣
　　击鼓其镗【音汤○传曰镗击鼓声】踊跃用兵【曰踊亦作踊踊跳也跃跳跃也踊跃言喜之之意】土国城漕【音曹○曰漕邑鄘地也在河南】我独南行
　　鼓以进众为三军之号令所谓师之耳目在吾旗鼓今闻击鼓之声镗然乃是州吁踊跃而喜于用兵也夫兵者圣人不得已而用之今州吁乃踊跃自喜故国人怨之言衞国之人或役土功于国或筑城于漕邑非不劳苦然犹处境内也今我独南行而伐郑则死亡未可知虽欲为土国城漕之人不可得也内兴工役外事兵争衞人安能无怨乎○载驰传云漕衞东邑盖以定之方中序言东徙渡河野处漕邑知为衞东之邑故防引郑志荅张逸云漕邑在河南也谱疏又以载驰露于漕邑为鄘风知漕邑在鄘也然则击鼓土国城漕泉水思须与漕皆为邶风者诗得于邶耳
　　从孙子仲【疏曰仲字也文諡也作诗时未死故不言諡序从后言之故以諡配字也○诗记曰从孙子仲平陈与宋言所从者乃孙子仲也则轻其帅可知矣】平陈与宋不我以归忧心有忡【音充○疏曰忡忡为忧之意出车云忧心忡忡】
　　王仲宣诗云从军有苦乐但问所从谁今从孙子仲以平陈宋所从非其人也忧其南行而不得以归故忧心忡忡然
　　爰居爰处【音杵○笺曰爰于也】爰丧其马【丧去声○钱氏曰自知必死也不言死惟言丧马盖婉辞】于以求之【笺曰于于也】于林之下
　　士卒将行知其必败与其室家诀别曰汝在家居处矣我必死于是行而丧其马矣身死则马非我所有唐人诗所谓去时鞍马别人骑也汝若求我其于林之下乎言死于林下也○旧説不知于何居处乎于何丧其马乎文意亦通然此诗爰居爰处可通至斯干爰居爰处説不行矣诗经爰始爰谋爰众爰有爰笑爰语之类皆无于何之意惟四月爰其适归言何所适归盖其者未定之辞也爰止训于今以为皆发语之辞爰居爰处言居者之安爰丧其马言行者之苦观下文其意可见
　　死生契阔【契音挈○今曰汉书间何阔注云久阔不相见则契阔为间阔之义也以契阔为勤苦今不从】与子成説【今如字旧音悦】执子之手与子偕老【曰偕俱也】承上章诀别之辞言居者生行者死一死一生自此间阔矣我往者初昬之时与子成其约誓之言执子之手期于偕老不谓今日便为死生之别怨辞也
　　于嗟阔兮【于音吁】不我活兮【曰活生活也】于嗟洵兮【洵音绚○传曰洵逺也】不我信兮【信音申】
　　叹从今之间阔不得相依以生活也又叹夫妇相违逺不得伸其偕老之志也其怨深矣
　　击鼓五章章四句
　　凯风美孝子也衞之淫风流行虽有七子之母犹不能安其室故美七子能尽其孝道以慰其母心而成其志尔【曰衞州吁诗桓王时】
　　母不复嫁则孝子养亲之志成矣
　　凯风自南【防曰凯乐也○释天曰南风谓之凯风○李氏曰南风长养万物物情喜乐故曰凯风】吹彼棘心【曰棘酸枣也○山隂陆氏曰棘性坚彊费风之长养者四时纂要云四月枣叶生凯风之时也魏风云园有棘棘酸枣也于果为下○朱氏曰棘难长而心又其穉弱而未成者也○经有二棘考见楚茨】棘心夭夭【笺曰喻七子少长○夭夭解见桃夭】母氏劬劳【传曰劬劳病苦也】兴也棘至夏始生是难长之木故必待凯风吹之而后生凯风自彼南方长养之方而来吹彼穉弱之棘心至于夭夭然少长则风之为力多矣兴母以慈爱之情养我七子之身至于少长则母氏亦病苦矣母之养子于少时最劳苦故于夭夭言劬劳○凯风棘心笺及疏皆不指为何本唯园有棘毛氏以为枣陆农师以为酸枣又释木枣注引孟子赵岐注云樲棘小枣所谓酸枣也朱氏集解云樲棘小枣非美材也
　　凯风自南吹彼棘薪母氏圣善我无令人【笺曰令善也】棘心喻子之幼小棘薪喻子之成立凯风吹彼棘心至于成薪可见长养之功而所吹之棘非美材仅堪为薪犹母氏养我七子至于成人可见圣善之徳而我七子无令善之人言七子之中茍有一令善之人则母亦不舎之而欲嫁也子之成立由母之徳故于棘薪言圣善圣者明达之称善者贤淑之称
　　爰有寒泉在浚之下【浚音峻○曰浚衞邑】有子七人母氏劳苦爰有寒泉在浚邑之下邑人赖之以生养有子七人反不能养一母使母劳苦而求嫁是寒泉之不若负罪引慝也【朱氏曰母欲嫁者本为淫风流行而七子乃以劳苦为説可谓几谏矣】
　　睍睆黄鸟【睍贤之上浊睆还之上浊○曰睍睆好貌○笺曰兴顔色説也○钱氏曰光鲜貎○粲曰檀弓华而睆睆明貌也睍从目从见亦以色言之俗讹以为黄鸟之声】载好其音【疏曰载则也】有子七人莫慰母心【曰慰安也】
　　睍睆然鲜明者黄鸟也犹能好其音以说人而我七子乃不能慰安母心是黄鸟之不若言莫慰母心乃所以深慰之也
　　凯风四章章四句
　　雄雉刺衞宣公也【疏曰宣公晋桓公太子】淫乱不恤国事【疏曰宣公上烝夷姜下纳宣姜】军旅数起【数音朔】大夫久役男女怨旷国人患之而作是诗【曰衞宣公诗桓王时】
　　朱氏以此诗妇人所作非国人所为今从之
　　雄雉于飞【朱氏曰雉野鸡善鬭】泄泄其羽【泄音曵○曰鼓其翼泄泄然○今曰泄亦作曵泄泄舒散也】我之懐矣【朱氏曰懐思也】自诒伊阻【曰诒遗也伊维也遗音位○疏曰伊助语也○朱氏曰阻隔也】
　　兴也此诗及兎爰雉离于罗皆言从军之人故以善鬭之雉兴之大夫久役其妻怨旷言雄雉于飞泄泄然舒张其羽雉初飞则张其翼喻其夫始往从役之时也雄者飞而雌者留喻其夫从役而已留在家也我今思之乃自取今之阻隔悔不从行也【曾氏曰大夫行役妇人本无可从之理此怨思之切耳】
　　雄雉于飞下上其音【下音暇上常之上浊○下上解见燕燕】展矣君子【传曰展诚也】实劳我心
　　上章言奋翼初飞之时此章言但闻其音之下上则飞去渐逺矣诚然此君子实使我思之而劳心也○诗人之言不必尽同燕燕言下上其音谓双燕相追逐而飞鸣也此言雄雉下上其音则止是一雉之音或下或上也
　　瞻彼日月悠悠我思道之云逺曷云能来【朱氏曰来归也】视日月之往来则君子之从役积时已久矣使我心悠悠然长思之道路之远如此不知何时能归乎一章言初往之时二章言其去渐逺三章言日月之久辞之序也
　　百尔君子不知徳行【去声】不忮不求【忮音至○曰忮害也】何用不臧
　　不欲斥国君而呼其夫之同寮告之言我妇人不知如何为徳行也我但知人若不忮害不贪求则无往不善讥其用兵非忮则求国人所患也【朱氏曰战国之时诸侯无义战报复私怨所谓忮也贪人土地所谓求也二者之行妇人女子知其不可足以见先王之泽犹在也】
　　雄雉四章章四句
　　匏有苦叶【匏音庖】刺衞宣公也公与夫人竝为淫乱【曰衞宣公诗桓王时○疏曰雄雉匏有苦叶序言宣公举其始新台二子乘舟复言宣公详其终则谷风式微旄丘简兮泉水北门北风静女在其间皆宣公诗也○笺曰夫人谓夷姜】
　　匏有苦叶新台墙有茨君子偕老鹑之奔奔诸诗着衞灭之由也
