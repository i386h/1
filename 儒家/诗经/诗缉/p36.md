<!-- { "loadSidebar": true } -->
　　株林【株音诛】刺灵公也【疏曰灵公平国共公朔子】滛乎夏姬【夏遐之上浊○疏曰夏姬陈大夫妻夏徴舒之母郑女也徴舒字子南夫字御叔宣九年左传称陈灵公与孔寜仪行父通于夏姬十年经云陈夏徴舒弑其君平国传云陈灵公与孔寜仪行父饮酒于夏氏公谓行父曰徴舒似汝对曰亦似君徴舒病之公出自其廐射而杀之昭二十八年左传叔向之母论夏姬云是郑穆公少妃姚子之子子貉之妹也子貉早死而天钟美于是楚语云昔陈公子夏爲御叔娶于郑穆公女生子南子南之母乱陈而亡之是言夏姫所出及夫子名字御如字一音御貉音陌】驱驰而往朝夕不休息焉【曰陈灵公诗定王时】
　　株林夏南之辞迫切矣而灵公犹不知羞恶也
　　朝爲乎株林【传曰株林夏氏邑也】从夏南匪适株林从夏南夏南夏姬之子也夏姬之事太防诗人不欲斥言之故托辞于其子谓夏南非有见焉不足往见也今公之命驾何爲欲往株林以从夏南乎又自解之曰必非往株林以从夏南也恐有他往耳依违言之而讥之最切矣【补传曰不斥夏姬而言夏南夏南实主其家国人亦豫忧其祸必作于夏南也】
　　驾我乘马【乘去声】説于株野【説音税○笺曰説舍也】乘我乘驹【上乘平声下乘去声】朝食于株
　　始见公之命驾谓必非徃株林以从夏南既而驾一乘之马则舍説于株林之野乘一乘之驹则又朝食于株元无他往朝朝暮暮只往株林何爲也哉
　　株林二章章四句
　　泽陂刺时也言灵公君臣滛于其国男女相説【音悦】忧思感伤焉【思音伺○今曰陈灵公诗定王时○王氏曰东门之枌宛丘之应也泽陂株林之应也】此诗言寤寐无爲刺灵公君臣惟知好色而不知其他焉知爲作者刺滛者变风多男女之诗或疑似后世艶曲圣人宜删之非也刺滛之诗非滛者自作乃时人作诗讥刺其如此所谓思无邪也圣人存之以立教使后世知爲不善于隐微之地人得而知之恶名播于无穷而不可湔洗欲其戒谨恐惧也读诗者能无邪尔思则凛然见圣人立教之严矣【诗记曰变风始于鸡鸣终于泽陂凡一百二十八篇而男女夫妇之诗四十有九抑何多邪曰有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错男女者三纲之本万事之先也正风之所以爲正者举其正者以劝之也发风之所以爲变者举其不正者以戒之也道之升降时之治乱俗之汚隆民之死生于是乎在録之烦悉篇之重复亦何疑哉】
　　彼泽之陂【董氏曰泽水之钟也○传曰陂泽障也障音帐】有蒲与荷【説文曰蒲似莞而有脊滑柔而温莞音官　山隂陆氏曰蒲水草也生于水厓可以爲席故男执蒲璧言有安人之道也○今曰斯干下莞笺云小蒲则莞精蒲麤矣○释草曰荷芙蕖其茎茹其叶蕸其本蔤其华菡萏其实莲其根藕茹音加蕸音遐蔤音宻○陈氏曰皆以美物相依】有美一人伤如之何寤寐无爲涕泗滂沱【泗音四○传曰自目曰涕自鼻曰泗○疏曰经传言陨涕出涕皆谓泪出于目○今曰渐渐之石俾滂沱矣疏以爲雨盛此言涕泗如雨也】
　　兴也蒲叶柔滑荷花红艶皆物之美而可爱者彼泽之陂有蒲与荷言美物相依也今有一美好之女不得如蒲荷之相依我心之伤奈之何也或寤而觉或寐而寝更无他事但目涕鼻泗俱下滂沱如雨而已讥而鄙之也
　　彼泽之陂有蒲与蕳【音艰○传曰蕳茧也】有美一人硕大且卷【音权○传曰卷好貌○李氏曰卢令其人美且鬈字虽不同其义则一○释文曰鬈发好貌】寤寐无爲中心悁悁【音渊○传曰悁悁犹悒悒也】
　　兰是芬香之草喻女美也或疑硕大非妇人之称遂疑此爲慕贤之诗观卫风以硕人称庄姜车牵称辰彼硕女则诗以硕大称妇人多矣
　　彼泽之陂有蒲菡萏【菡酣之上浊萏谈之上浊菡颔憾同音萏禫髧同音○传曰菡萏荷华也】有美一人硕大且俨【传曰俨矜庄貌】寤寐无爲辗转伏枕【辗音展○辗转解见闗雎○朱氏曰伏枕而思也】
　　泽陂三章章六句

　　诗缉卷十三
　　钦定四库全书
　　诗缉卷十四
　　宋　　严粲　撰
　　桧　　　　国风
　　【谱曰桧者古髙辛氏火正祝融之墟国在禹贡豫州外方之北荥波之南居溱洧之间祝融氏名黎其后八姓惟妘姓桧者处其地焉周夷王厉王之时桧公不务政事而好絜衣服大夫去之于是桧之变风始作其国北邻于虢○王肃云周武王封祝融之后于济洛河颍之间爲桧子】
　　桧曹思周道疾乱也桧世次莫考诗不言何君曰夷厉之间者郑谱也平王初郑武始灭桧前乎平何以知其非幽也当幽之时仲爲桧君【史伯云桧仲恃险】言不刺仲也前乎幽又何以知其非宣也周道复兴之时不得有匪风之思也非幽非宣夷厉当之矣
　　羔裘大夫以道去其君也国小而迫君不用道好絜其衣服【好去声】逍遥游燕而不能自彊于政治故作是诗也【按谱当夷厉之间】
　　諌不行言不听则去爲臣之道也此大夫之去正爲其不能自畺于政治耳诗言衣裘之鲜絜所以形容其宴安无爲之意非以絜其衣服爲大故而去之也
　　羔裘逍遥狐裘以朝【音潮○苏氏曰狐白裘也○今曰狐裘有白有青有黄玉藻云君衣狐白裘锦衣以杨之此狐白裘也玉藻又云君子狐青裘豹褎防衣以杨之此狐青裘也玉藻又云狐裘黄衣以禓之此狐黄裘也郑氏以狐白之上加皮弁服天子以日视朝诸侯在天子之朝亦服之以黄衣狐裘爲大蜡之后作息民之祭则服之黄衣黄冠而祭息田夫也引此爲证以狐青爲臣下之服诸侯不服之玉藻称君子狐青裘注以君子爲大夫士也此诗狐裘不指何色郑氏以爲黄衣狐裘谓桧君以祭服而朝也苏氏以爲狐白谓桧君以朝天子之服而听其国之朝也二説不同狐青爲臣下之服非桧君所服桧君好絜其衣服亦必不服狐黄当从苏氏以爲狐白然诗人之意不在此也褎与袖同蜡音乍亦作防】岂不尔思劳心忉忉【音刀○齐甫田传曰忉忉忧劳也】
　　羔裘孤白裘皆诸侯之服桧君服之非过也此大夫去之者谓桧国之微迫于大国之间将有危亡之祸爲桧君者当深思逺虑孜孜汲汲求所以爲自彊之计今乃服其羔裘逍遥暇豫服其狐裘以之视朝而已此外不能有所爲是偷安岁月坐而待亡也大夫谏而不听故去之虽去国而不忘君故言我岂不思尔乎实思之而劳心忉忉也○旧説缁衣羔裘诸侯之朝服也桧君乃服之以游燕锦衣狐裘诸侯朝天子之服也桧君乃服之以听其国之朝故大夫去之此非大恶其大夫何爲而遽去乎此大夫非以羔裘狐裘爲大故而以逍遥翺翔爲可忧也
　　羔裘翺翔【传曰翺翔犹逍遥也】狐裘在堂【传曰堂公堂也○疏曰谓正寝之堂人君出视朝乃退适路寝以听大夫所治之政】岂不尔思我心忧伤
　　服其狐裘块然在堂而已不能有所爲也故忧伤之
　　羔裘如膏【音告○今曰膏之也】日出有曜岂不尔思中心是悼凡人忧劳戒惧则不暇鲜其衣禹恶衣文王卑服卫文大布之衣是也今桧君羔裘之色润泽如以脂膏渍之日出照之则有光曜其衣服之鲜明如此其志虑凡近可见矣安其危而乐其亡故我心伤悼之也
　　羔裘三章章四句
　　素冠刺不能三年也【范氏曰桧当夷厉之时已如此则孔子孟子之世可知也】自夷厉之时上下相习而废礼乆矣孔子存此序即他日所以告宰予者其关于人伦风教者大矣
　　庶见素冠兮【李氏曰毛以素冠爲练冠谓练布使熟其色益白是以谓之素三年之丧十有三月而练冠既练则衣亦练故曰素衣素韠也郑衣素冠爲既祥素纰之冠谓经传之言素者皆爲白绢未有以布爲者则知素冠非练也黒经白纬曰缟其冠用缟以素爲纰故谓之素冠也至于素衣则素裳也毛氏谓思见练服练是十三月之服未足以见其不能三年也不如郑氏之説爲有据玉藻云缟冠素纰既祥之冠也注纰縁边也既祥祭而服之丧服小记云除成丧者其祭也朝服缟冠注成成人也士冠礼主人冠朝服绢带素韠郑氏以素爲祥服皆木于礼本注纰音皮】棘人栾栾兮【栾音鸾○传曰棘急也栾栾瘠貌○朱氏曰丧事欲其纵纵尔哀遽之状音总】劳心慱慱兮【慱音团○传曰慱慱忧劳也】素冠者缟冠素纰之冠也既祥祭则服之今不行三年之丧则无服此冠者故诗人云庶幸见服素冠者是棘急哀遽之人栾栾然瘠今无此人可见故我劳心慱慱然忧劳也
　　庶见素衣兮【笺曰除成丧者其祭也朝服缟冠朝服缁衣素裳然则此言素衣谓素裳也○疏曰裳而言衣衣是大名曲礼云两手抠衣谓抠裳】我心伤悲兮聊与子同归兮若得见服此素衣之人欲与子同归爱慕之辞也
　　庶见素韠兮【韠音毕○笺曰祥祭朝服素韠者韠从裳色○朱氏曰韠蔽也以韦爲之冕服谓之韨其余曰韠】我心蕴结兮【蕴音○朱氏曰蕴结者思之不解也】聊与子如一兮
　　三年之丧天下之通义人心之同然也与子同归与子如一得我心之同然也
　　素冠三章章三句
　　隰有苌楚【苌音长】疾恣也国人疾其君之滛恣而思无情欲者也
　　隰有苌楚【释草曰苌楚铫弋铫音遥○郭璞曰今羊桃也○陆玑曰一名铫弋叶如桃而光尖长而狭花紫赤色其枝茎弱过一尺引蔓于草上○疏曰或云鬼桃】猗傩其枝【猗傩阿那之上声○疏曰猗傩枝条柔弱也】夭之沃沃【夭音妖沃音屋○传曰夭少也○今曰厥草惟夭桃之夭夭皆少之意其叶沃若爲润泽之意草木生意方盛则沃然润浑】乐子之无知【乐音洛○李氏曰乐记好恶无节于内知诱于外注知犹欲也】
　　兴也苌楚始生犹能自立长尺以上则引蔓于草上故言隰有苌楚其枝条猗傩然柔弱牵蔓如人之既长多欲而可恶也囘思其夭少沃沃然生意方盛之时如人之少时无知欲而可爱也男女居室人之大伦非可絶也然不能以礼节之而至于肆情纵欲则不如少小无知之爲愈所以甚言滛恣之可疾也【诗记曰生意沃沃此所谓赤子之心也此桧君未有知识末有室家之时也】
　　隰有苌楚猗傩其华夭之沃沃乐子之无家【笺曰谓无室家之道○今曰行露云谁谓女无家】
　　隰有苌楚猗傩其实夭之沃沃乐子之无室【朱氏曰无室犹无家】
　　隰有苌楚三章章四句
　　匪风思周道也国小政乱忧及祸难【去声】而思周道焉【诗记曰匪风下泉思周道之诗独作于曹桧何也曰政出天子则彊不陵弱各得其所政出诸侯则徴发之烦供亿之困侵伐之防唯小国偏受其害所以睠怀周宗爲独切也战国时房喜谓韩王曰大国恶有天子而小国利之以此二诗验之其理益明贾谊欲众建诸侯而少其力虽其言畧而不精亦可爲少知治体矣】匪风思周而宣王中兴天下讴吟思汉而光武再造其浃洽于人心者深矣
