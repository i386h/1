<!-- { "loadSidebar": true } -->
　　三章言大师重任惟在均平尹氏不平不称其任也尹氏为大师国之安危所基是周之根本也尔秉持国之均平不宜有所偏私能均平则外以维持四方内以毗辅天子使民不迷惑矣今师尹所为不平民无所赴愬唯呼天而告之曰昊天不见愍吊乎不宜旷我大师之官也非其人而处其位与无人同故谓之空东莱书说云非无其人之谓旷而非其人之为旷也
　　弗躬弗亲【释文曰弗不也】庶民弗信弗问弗仕【今曰仕谓官使之也下文有膴仕一章二仕字当归一】勿罔君子【释文曰勿莫也】式夷式已【式微笺曰式声也○传曰夷平也○王氏曰已废退也○今曰论语三已之孟子士师不能治事则已之】无小人殆【传曰殆危也○今曰论语佞人殆】姻亚【传曰小貌○释亲曰壻之父为姻妇之父为婚两壻相谓为亚○刘熈释名曰一人取姊一人取妹相亚次也】则无膴仕【膴音武○传曰膴厚也】四章言师尹之不平在于逺君子而任小人也师尹于政事不躬为之不亲临之而信任非人庶民不信之也此由所见之偏谓君子徒有虚名而无实用也然君子岂真不可用哉特不用之耳既不询问之不官使之勿诬罔君子以为不可用也小人岂真可用哉听之则其言若可喜而用之则必败乃事当平其心勿偏信之察知其奸则废退之无信用小人而至于危殆其国也然么麽之姻亚无以亲昵而厚任用置之大位也大臣官使人材当昭布公道乃于君子则弗仕唯姻亚则膴仕所谓不平也都人士彼君子女谓之尹吉郑氏以为尹氏周室昏姻之旧姓然则此尹氏慿借昏连王室以处大位如后世外戚擅权者姻亚则其所引亲党也○旧说以君子指王非也此君子正对下文小人言之谓人之邪正也君子所见者逺若迂濶若迟钝世每讪笑之以为不可用不知用之则安富尊荣小人所见者近敏捷可以集事谀佞可以恱意世主每甘心焉不知小人用则国危矣勿诬罔君子以为不可用勿信任小人以自取危殆文意了然权奸欲摈斥君子君子无罪可指唯以好名无实排之所以罔君子者千载一揆也
　　昊天不佣【音衡○传曰佣均也○今考字一音容佣赁也此读作容音非】降此鞠讻【音菊凶○朱氏曰鞠穷也讻乱也○今曰释文云讻讼也众语也众语讻讻乱之象也项籍传天下匈匈师古云讙扰之意匈匈即讻也】昊天不惠【今曰惠爱也惟天惠民今不惠也】降此大戾【音丽○笺曰戾乖也】君子如届【音戒○今曰君子即上文君子也○笺曰届至也】俾民心阕【苦穴反○传曰阕息也】君子如夷【笺曰夷平也】恶怒是违【苏氏曰违逺也】
　　五章言唯用君子可以已乱也民罹师尹之害而归之于天曰昊天不佣均而降此穷极之乱昊天不惠爱而降此大乖戾谓天生小人以祸天下也所以救此祸者唯在用君子而已幽王信用小人故君子去之君子若至则民心自息矣君子若平夷其心则民心之恶怒皆逺矣所患君子不至耳至则所为必平夷刺师尹不平也
　　不吊昊天乱靡有定式月斯生俾民不宁忧心如酲【音呈○传曰病酒曰酲○今曰犹黍离言中心如醉】谁秉国成不自为政卒劳百姓六章忧乱也呼天而告曰不见愍吊乎昊天也乱未有所定日月愈生乱益甚也使民不得安宁我忧心如病酒而不醒矣国之有成乃法度纪纲一成而不可变人主所操执天下所遵守者今谁秉持之乎师尹实秉持之而乃不自为政信任姻亚羣小用事终劳苦我百姓也
　　驾彼四牡四牡项领【传曰项大也】我瞻四方蹙蹙靡所骋【蹙音足骋音逞○笺曰蹙蹙缩小之貌】
　　七章思避乱也家父知祸乱之将作思欲驾此四牡而去之其四牡大领非不肥壮然我视四方蹙蹙然缩小无可驰骋之地是以留而不去盖世乱则一身无所容若见天地之狭如唐人诗云出门即有碍谁谓天地寛也彼特为一身言之此则为天下国家言之也
　　方茂尔恶【朱氏曰茂盛也】相尔矛矣【相去声○笺曰相视也】既夷既怿【音亦】如相醻矣【醻音雠韵亦作酬】
　　八章言小人情状也小人方茂其恶谓盛怒之时则相视其矛防如欲持之以相杀伤此由不能平其心也若能夷平恱怿则同僚相与欢然如賔主之相醻酢何至相疾如仇雠哉○此诗式夷式已君子如夷皆言君子则既夷既怿亦规之以善也旧说夷怿为小人喜怒不常今不从
　　昊天不平我王不寜不惩其心覆怨其正
　　九章十章推原乱本在于王心也师尹不平而归之于天言天实为此不平者谓天生小人也即上章所谓昊天不佣也天下不宁而归之于王言王实为此不宁者谓王任小人也即上章所谓俾民不宁也王信任小人由其心之蔽惑今王心不自惩创而反怨正救之者言不能从谏改过也○不惩其心即下章式讹尔心承我王言之指王心也旧说不惩其心指尹氏式讹尔心乃指王今以为皆指王
　　家父作诵【今曰诵歌诵也僖二十八年左传云听与人之诵注听其歌诵】以究王讻【笺曰究穷也】式讹尔心【笺曰讹化也】以畜万邦【畜许六反○笺曰畜养也】
　　家父自显其字云已作此歌诵以穷究王致讻乱之由乃是王心之未回王庶几改化其心以养万邦谓心一悔悟则本原既正而万物皆理矣师尹安得容其奸乎【陈氏曰尹氏厉威使人不得戯谈而家父既作诗复表其诗出于己以身当尹氏之怒而不辞者盖家父周之世臣义与国俱存亡故也○李氏曰人不足与适也政不足与间也惟大人为能格君心之非盖用人之失政事之过虽皆君之非然不必先论也惟格君心之非则政事无不知善矣用人皆得其当矣○诗记曰致乱者虽尹氏而用尹氏者则王心之蔽也】
　　节南山十章六章章八句四章章四句
　　正月【正音政】大夫刺幽王也【项氏曰正月将乱之时君子忧之雨无正既乱之后君子去之】
　　正月忧乱之作也
　　正月繁霜【传曰正月夏之四月○解頥新语曰或疑四月不应有霜考之汉武帝元光四年四月陨霜杀草晋武帝咸宁九年四月陨霜伤粟麦】我心忧伤民之讹言【笺曰讹伪也○诗记曰凡诪张为幻以罔上惑众者皆谓之讹言】亦孔之将【传曰将大也】念我独兮忧心京京【王氏曰京京大也】哀我小心癙忧以痒【癙音鼠痒音羊○吕氏曰癙忧幽也与下防思泣血文虽小异义亦同也○长乐刘氏曰鼠病而忧在于穴内人所不知也○传曰痒病也】正月建已纯干用事正阳之月也当长养之时乃有繁多之霜肃杀之气灾变甚异我心覩此己忧伤矣民又出讹伪之言所言甚大繁霜则天令乖讹言则民思乱而君臣上下安其危而利其菑曽不觉悟念我孤特一人为王忧之京京然其忧甚大谓忧国将亡而非一已之私忧也哀哉我小心畏谨幽忧而至于痒病也已独忧之而众皆不察故谓之幽忧
　　父母生我胡俾我瘉【音庾○传曰瘉病也】不自我先【苏氏曰自从也】不自我后好言自口莠言自口【莠音酉○王氏曰莠恶也谷谓之善则莠恶可知也○今曰与巧言出自口矣同意】忧心愈愈【苏氏曰愈愈益甚之意】是以有侮
　　人穷则呼父母言父母生我何为使我瘉病乎不出我之前不居我之后适当其时是我生之不幸也好言谓说好莠言谓说恶讹言之人好恶惟其口之所出本非由中之言无真实也我见其变乱是非将有祸败忧心愈愈然益甚而小人反见侮谓我为张皇过虑也
　　忧心惸惸【音琼○王氏曰惸惸独也】念我无禄【陈氏曰禄福也无禄犹言不幸也○今曰左传无禄献公即世】民之无辜并其臣仆【并音并○朱氏曰并俱也箕子云商其沦丧我罔为臣仆】哀我人斯于何从禄【今曰即上文无禄之禄】瞻乌爰止于谁之屋
　　惸惸然独忧念我之无福也遭国将亡民之无罪辜者皆将见虏以为臣仆矣哀我今之人将复于何所而获福乎瞻视乌鸟之飞不知其将止于谁之屋喻民将归于谁君乎郭林宗曰不知瞻乌爰止于谁之屋耳
　　瞻彼中林【传曰中林林中也】侯薪侯蒸【笺曰侯维也○薪蒸解见无羊○苏氏曰其残之也甚矣大家世族散为皂隷亦犹是也】民今方殆视天梦梦【音蒙○释训曰梦梦乱也○钱氏曰无闻知也】既克有定靡人弗胜【郑如字毛音升】有皇上帝【朱氏曰皇天也】伊谁云憎
　　兴也林以竹木丛聚得名宜有乔木今斧斤伐之所存唯薪蒸喻虐政所残其民凋也方民之危殆无所赴诉视天若梦梦然罔闻知此特天之未定耳少焉天定则福善祸滛人未有不为天所胜者惟皇上帝所憎者谁欤天之所以为大非有所憎其为天所胜者皆人自取祸耳
　　谓山盖卑为冈为陵民之讹言宁莫之惩召彼故老讯之占梦【讯音信○传曰讯问也】具曰予圣谁知乌之雌雄
　　山则髙矣而或谓山为卑然有为山脊之冈者有为大阜之陵者而谓之卑可乎喻小人讹言变乱是非以贤为否如此而王曽不惩止之乃召彼宿旧元老但问之占梦之事其所问不急也李义山诗云可怜夜半虚前席不问苍生问鬼神亦此意也君臣迷甚皆自谓圣如乌鸟之雌雄无以相别也【欧阳氏曰凡禽鸟之雌雄多以其首尾毛色不同而别之鸟之首尾毛色雌雄不异人所难别○诗记曰孔丛子子思言于卫侯曰君之国事将日非矣公曰何故曰有由然焉君出言自以为是而卿大夫莫敢矫其非卿大夫出言亦自以为是而士庶人莫敢矫其非君臣既自贤矣而羣下同声贤之贤之则顺而有福矫之则逆而有祸如此则善安从生诗曰具曰予圣谁知乌之雌雄抑似君之君臣乎】
　　谓天盖髙不敢不局【传曰局曲也○疏曰曲身也】谓地盖厚不敢不蹐【音积○传曰蹐累足也○说文曰小歩也】维号斯言【号音豪○释文曰号大呼也】有伦有脊【传曰伦道脊理也】哀今之人胡为虺蜴【音毁亦○虺蝮也解见斯干○今考蜥蜴上音析下音亦陆于此蜴星歴反字又作蜥是以蜴为蜥也误矣○释鱼曰蝾螈蜥蜴蜥蜴蝘蜓守宫也蝾音荣螈音元蝘音演蜓音殄○释曰说文云在草曰蜥蜴在壁曰蝘蜓方言云秦晋西夏谓之守宫其在泽中者谓之蜥蜴南楚谓之蛇医或谓之蝾螈东方朔云非守宫则蜥蜴案此诸文是在草泽中者名蝾螈蜥蜴在壁者名蝘蜓守宫也博物志云以器养之食以真朱捣万杵以防女人体终身不灭耦则落故号守宫】人谓天为髙而我不敢不曲身伛偻而行惧压也人谓地为厚而我不敢不累足小步而行惧防也天地必无压防喻身处乱世祸出意外不可谓必无之事而不惧也我大呼而出此言人孰不疑其言之过然实则有伦有理何也盖当时羣小肆毒以害人无所不至不可不虑故言可哀今之人何故为虺蜴之行务欲伤害人乎【诗记曰家语云孔子读诗至于正月六章惕然如惧曰彼不逹之君子岂不殆哉从上依世则道废违上离俗则身危时不兴善已独由之则曰非妖即妄也故贤者既不遇恐不终其命焉桀杀龙逄纣杀比干皆是类也诗曰谓天盖髙不敢不局谓地葢厚不敢不蹐此言上下畏罪而无所自容也】
