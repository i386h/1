<!-- { "loadSidebar": true } -->
　　于以采苹【传曰苹大防也防本又作萍一本作萍音平○释草曰防其大者苹○项氏曰栁恽所谓汀洲采白苹者水生而似萍者也宋玉所谓起于青苹之末者陆生而似莎者也】南涧之濵【音賔○传曰濵厓也】于以采藻【音早○曰藻水菜也○传曰聚藻也○防曰左传云苹蘩蕰藻之菜蕰聚也故言聚藻○陆玑曰生水底有二种其一种叶似鸡苏茎大如筯长四五尺其一种茎大如钗股叶似蓬蒿谓之聚藻藻聚生故谓之聚藻也此二藻皆可食熟煮挼去腥气米麫糁蒸为茹佳羙荆扬人饥荒可以充食○山阴陆氏曰藻水草之有文者其字从澡自洁如澡也书云藻火粉米藻取其清火取其明也山节藻棁盖藻非特取其文亦以禳火今屋上覆橑谓之藻井风俗通云殿堂宫室象东井形刻作荷菱水草也所以厌火与此同义橑僚老二音○今曰毛郑引昏义云古者妇人先嫁三月教以妇徳妇言妇容妇功教成祭之牲用鱼芼之以苹藻言苹藻不特可以为豆菹亦可以芼也】于彼行潦【音老○传曰行流也○説文曰潦雨水也】
　　于以盛之【盛音成】维筐及莒【音举○传曰方曰筐囿曰筥○曹氏曰筐筥皆竹器也】于以湘之【传曰湘烹也○今曰韩退之盘谷歌云盘谷之泉可濯可湘用此湘字】维锜及釡【锜音蚁釜音辅○传曰锜釜属有足曰锜无足曰釜】
　　于以奠之【传曰奠置也】宗室牖下【传曰宗室谓太宗之庙也○朱氏曰室前东戸西牖牖下则室中西南隅所谓奥也○曹氏曰正祭设于奥】谁其尸之【传曰尸主也】有齐季女【齐音斋○传曰齐敬也季少也○朱氏曰少而能敬尤见其质之羙而化之所从来者逺矣】赋也此诗三章当通作一意看言大夫之祭其宗庙也采苹于南涧之濵厓采藻于流行之雨潦所荐常物耳盛此苹藻于筐莒又烹之于锜釡所用常器耳又奠之于宗庙牖下所谓西南隅之奥亦常仪耳然谁其主此事乎乃齐敬之大夫妻也谓仪物特其常而其人之能敬所以可贵也左传云苟有明信涧溪沼沚之毛苹蘩蕰藻之菜筐筥锜釜之器潢污行潦之水可荐于鬼神言在诚而不在物深得诗人之意也【诗记曰所为者非一端所歴者非一所矣烦而不厌久而不懈循其序而有常积其诚而益厚然后祭禩成焉季女之少若未足以胜此而实尸此者以其有齐敬之心也大夫之妻未必果少特言敬持敬则虽少女犹足以当大事云耳】○今考本草水萍有三种其大者曰苹叶圎濶寸许季春始生可糁蒸以为茹其中者曰荇菜其小者曰水上浮萍江东谓之薸毛氏以苹为大萍是也郭璞以苹为今水上浮萍即江东谓之薸是以小萍为大萍误矣苹可茹而薸不可茹岂有不可茹之薸而乃用以祭禩乎左传云苹蘩蕰藻之菜苹藻皆菜则可茹之物非薸也今薸止可养鱼【薸音瓢】
　　采苹三章章四句
　　甘棠羙召伯也【召音邵○防曰风雅正经皆不言美此云羙召伯者二南文王之风唯不言美文王耳】召伯之教明于南国【诗补传曰甘棠皆以为武王之诗谓文王虽分岐为周召采地实未尝往莅其国至武王克商始分陜召伯聼讼已非文王之世而此诗又作于召伯既去之后抑不知文王化被南国而召伯听讼之日又能推明其教行露既系之文王甘棠虽在召伯既去之后亦未必作于武王之时不若系之文王】
　　武王分周召为二伯诗称召伯是作于武王之时也作诗虽在后明教前乎此矣二南皆文王诗也
　　蔽芾甘棠【芾音沸○曹氏曰蔽芾防翳茂盛也○曰甘棠白棠也○释木曰杜赤棠白者棠○樊光曰白者为棠赤者为杜○郭璞曰甘棠今之杜棃○陆玑曰小如指酢味可食酢亦作酣说文曰醶也醶力减反○山隂陆氏曰陆玑以为赤棠与白棠同耳但子有赤白羙恶白色为棠甘棠也赤棠子澁而酢无味俗语曰澁如杜是也】勿翦勿伐【今曰翦谓齐断其枝释文云伐斩木也谓斩伐其干】召伯所茇【音跋○笺曰茇草舍也○朱氏曰止于其下以自蔽犹草舍耳非真作舍也】
　　赋也召公当文王为西伯之时奉命出使于召南之国观省风俗布宣教令尝止于甘棠之下至武王分陜之后召公为伯召南之人思召公往日之教因爱其所止之树故言甘棠蔽芾然茂盛勿翦断其枝勿斩伐其榦此召伯尝茇舍于其下不可去之也○召公所歴不止一处所憩亦不专在棠下诗人偶因其尝憩之木而起兴耳郑氏谓不重烦劳百姓止舍小棠之下而听断者衍文也
　　蔽芾甘棠勿翦勿败【音拜又如字○粲曰败谓残坏之】召伯所憩【音器徐音熈之去○传曰憩息也】
　　岂特不可伐去亦不可残坏之也
　　蔽芾甘棠勿翦勿拜【钱氏曰拜谓攀下也攀下其枝如人之拜○粲曰谓低屈之挽其枝以至地也】召伯所说【音税○传曰说舍也】
　　始则相戒不可斩伐而去之中则相戒岂特不可斩伐但残坏之亦不可终则相戒岂特不可残坏但低屈之亦不可爱之愈深防之愈至也
　　甘棠三章章三句
　　行露召伯听讼也衰乱之俗防贞信之教兴彊暴之男不能侵陵贞女也
　　召公听讼尚有彊暴侵陵之事是纣之旧染犹存而文王之化犹未纯被之日也
　　厌浥行露【厌浥音叶邑○传曰厌浥湿意也行道也】岂不夙夜谓行多露兴也召南之国有男侵陵于女而女不从男遂诬女以有室家之约而召伯听其讼此诗述女子自诉之辞言厌浥然而湿者行道之露也我岂不欲早暮而行乎以行道多露之濡已故惧而不敢也喻违礼而行必有污辱我所以不从男子之侵陵也
　　谁谓雀无角何以穿我屋谁谓女无家【女音汝】何以速我狱【传曰速召也】虽速我狱室家不足
　　谁谓鼠无牙【杨氏曰牙牡齿也鼠无牡齿】何以穿我墉【音容○传曰墉墙也】谁谓女无家何以速我讼虽速我讼亦不女从
　　此言女子被诬非遇召伯则不能自明也谓犹言也雀有咮而无角【咮音昼○释文曰咮鸟口也】鼠有齿而无牙事有可疑而实不然者唯明者能辨之谁言雀之无角乎雀若无角何以能穿我屋也然雀之穿屋实以咮非以角也谁言鼠之无牙乎鼠若无牙何以能穿我墉墙也然鼠之穿墉实以齿非以牙也人见男女之讼孰不疑其有室家之事犹见雀之穿屋而疑其有角见鼠之穿墉而疑其有牙故谓谁言汝男子于我无室家之事乎若无室家之事何以召我狱讼也然雀实无角鼠实无牙男子乃是侵陵实无室家之事唯召公之明能察其情而决其讼使正女之志得以自伸故继言汝男子虽召我狱而室家之道终不足谓诬我以讼此非室家之道不与汝为夫妇也
　　行露三章一章三句二章章六句
　　羔羊鹊巢之功致也【朱氏曰在位节俭正直本于国君夫人正身齐家以及其国之效故曰鹊巢之功致也】召南之国化文王之政在位皆节俭正直德如羔羊也【吕氏曰徳如羔羊如羔羊之诗也○粲曰犹言好贤如缁衣】
　　国君齐家而及国其本由于闗雎故曰化文王之政
　　羔羊之皮【传曰小曰羔大曰羊○防曰大夫之裘宜言羔而已兼言羊者协句也传以羔羊并言故以小大释之】素丝五紽【音紽○曰紽缝也缝音逢○传曰古者素丝以英裘紽数也又曰总数也○防曰谓紽总之数有五非训紽总为数紽亦缝也织素丝为组紃以英饰裘之缝中紃亦组之类素丝非线也紃音旬○曹氏曰一裘之功必合众皮而成故其缝杀不一○补传曰合五羊之皮为一裘循其合处以素丝为英饰也百里奚衣五羊之皮盖仿古制○钱氏曰两皮之缝不易合故织白丝为紃施之缝中连属两皮因以为饰○粲曰防云韠与裳同色衣与冠同色黑冠朝服冠黒则服亦黒故用黒羔皮为裘而以缁布为衣以裼之袒而有衣曰裼见美也以缁布衣覆之使可裼也必覆之者裘防也其上乃加朝服此缁衣羔裘诸侯日视朝之服卿大夫朝服亦服之其所异者君则纯色臣则以他物饰其褎所谓羔裘豹褎羔裘豹袪是也裼音锡褎音袖】退食自公【朱氏曰自从也公公朝也】委蛇委蛇【音威移○笺曰委蛇委曲自得之貌○广汉张氏曰重言委蛇舒泰而有余裕也】
　　赋也言召南在位之臣服此羔裘以趋朝有素丝织为组紃于五处缝中【缝中之缝音奉】紽缝而饰之【紽缝之缝音逢】朝毕自公朝退食于私家委蛇然舒泰而自得在公之谨饬勉强可能也退食而委蛇则显微无间也服饰有常俯仰无愧节俭正直之意隐然可见矣
　　羔羊之革【传曰革犹皮也○防曰说文谓兽皮治去其毛曰革对文则异散则通】素丝五緎【音域○传曰緎缝也缝音逢】委蛇委蛇自公退食
　　羔羊之缝【当音奉旧亦音逢】素丝五总【音骢○防曰总亦缝也缝音逢】委蛇委蛇退食自公
　　羔羊之缝言其缝中也总缝谓缝之也
　　羔羊三章章四句
　　殷其靁【殷音隐靁亦作雷】劝以义也召南之大夫【李氏曰召南之大夫谓西陜诸国之大夫也○黄氏曰文王之时召公未分陜曰召南之国曰召南之大夫皆后世作序者之辞而非当时作诗者之辞也】逺行从政不遑宁处【音杼】其室家能闵其勤劳劝以义也
　　殷其靁【传曰殷靁声也】在南山之阳【传曰山南曰阳】何斯违斯【传曰违去也】莫敢或遑【传曰遑遐也○粲曰或者间或之义不敢或遑则无一时之暇矣】振振君子【振音真○传曰振振信厚也振振有考见螽斯】归哉归哉【钱氏曰哉疑辞】
　　兴之不兼比者也【传不言兴今从朱氏】召南大夫之妻感风雨将作而念其君子言殷然之靁声在彼南山之南何为此时违去此所乎盖以公家之事而不敢遑暇也所谓劝以义也遂称振振信厚之君子归哉归哉冀其毕事来归而不敢为决辞知其未可以归也从事独贤而无怨唯信厚者能之
　　殷其靁在南山之侧何斯违斯莫敢遑息振振君子归哉归哉
　　殷其靁在南山之下何斯违斯莫或遑处【传曰处居也】振振君子归哉归哉
　　殷其靁三章章六句
　　摽有梅【摽飘之上】男女及时也【及时解见桃夭】召南之国被文王之化男女得以及时也
　　此诗述女子之情欲得及时而嫁盖纣之淫风既微而婚姻以正女无异志必待聘而后行所谓被文王之化也
　　摽有梅【传曰摽落也○粲曰摽本训击邶柏舟寤辟有摽是也此诗谓击而落之】其实七兮求我庶士【笺曰庻众也】迨其吉兮【笺曰迨及也】
　　兴也述女子之情言击落之余尚有残梅其实之在木者惟七则其零落者多矣兴女子盛年难乆当及时以嫁无使华色之衰落如彼梅也于此众士之中求择之以为婚姻当及此时日之吉惧良辰之难得而易失也【补传曰诗人但喜其得以及时耳】
　　摽有梅其实三兮求我庶士迨其今兮【传曰今急辞也】
　　在者三则向之七又落其四时过而不留不可缓矣故言及今可以成婚不拘时日之吉也
　　摽有梅顷筐墍之【顷音倾墍音饩○顷筐解见卷耳○传曰墍取也○粲曰墍字从土本训涂今言取者谓取之于地霑地湿也】求我庶士迨其谓之【欧阳氏曰谓相语也】摽落之后有梅在地今以欹筐就地取之盖尽落而无在木者时愈过而女心切矣男当先求于女今反欲遣媒妁以语男家也
　　摽有梅三章章四句
　　小星惠及下也夫人无姤忌之行【去声】惠及贱妾进御于君知其命有贵贱能尽其心矣
　　小星樛木之化也
