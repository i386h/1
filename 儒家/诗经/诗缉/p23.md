<!-- { "loadSidebar": true } -->
　　荘公失道君子恶之遵循大路而去其国人欲揽持其裾袖以留之曰子无恶我而不留不可仓卒于故旧也谓弃去之速也不言其恶荘公而以为恶我婉辞也言故旧以先君之义讽之庶其或留也此诗止惜贤者之去而荘公身不行道为君子所弃可见矣大路非隠僻之所而君子遵此以去观瞻所系众所共惜荘公不留之乃使国人欲留之是可刺也【曹氏曰申公白生彊起穆生曰独不念先王之徳欤即此诗欲留君子之意】
　　遵大路兮掺执子之手兮无我魗兮【魗毛音雠郑音丑○传曰魗弃也○笺曰亦恶也】不寁好也【好去声○苏氏曰好旧好也】
　　遵大路二章章四句
　　女曰鸡鸣刺不説徳也【説音悦】陈古义以刺今不説徳而好色也【好去声○曰郑荘公诗在平桓之间】
　　古者夫妇相警以勤生又能同心以亲贤是好徳而不淫于色也
　　女曰鸡鸣士曰昧旦【诗记曰昧晦也旦明也昧旦天欲旦晦明未辨之时也列子曰将旦昧爽之交日夕昏明之际】子兴视夜明星有烂【传曰言小星已不见也】将翺将翔【今曰翺翔雍容和缓之意】弋凫与鴈【弋音翼凫音符○笺曰弋缴射也缴音灼疏曰谓以绳系矢而射也缴谓生丝为绳也○曹氏曰凫鹥解曰凫野鹜○解见凫鹥】
　　此诗述夫妇相警之辞始妇警其夫曰鸡鸣可兴矣夫曰姑俟昧旦也妇又警其夫曰子宜兴而视夜之如何盖小星已不见唯明大之星烂然天将晓矣方将雍容翺翔而往弋取凫鴈而归早则従容晏则忽遽起不可以不早也○苏氏以明星为啓明盖今俗所谓晓星也毛氏谓天将晓则小星不见惟明大之星烂然虽不指为啓明然将晓而明大者惟啓明耳至陈东门之杨明星煌煌但言夜深则星明又不必専为晓星矣
　　弋言加之【苏氏曰加中也史记云以弱弓防缴加诸凫鴈之上】与子宜之【朱氏曰和其所宜也内则云牛宜稌羊宜黍豕宜稷犬宜粱鴈宜麦鱼宜苽】宜言饮酒与子偕老琴瑟在御莫不静好
　　妇人谓其夫曰子弋射凫鴈加而中之我当与子和其滋味之所宜既和其所宜以之饮酒相乐期于子以偕老饮酒之时琴瑟在于侍御莫不安静而和好言夫妇相爱之意也【朱氏曰射者男子之事而中馈者妇人之职也】
　　知子之来之杂佩以赠之【传曰杂佩者珩璜琚瑀冲牙之类音行黄居禹○朱氏曰珩佩之上横者也下垂三道贯以蠙珠璜如半璧系于两旁之下端琚如圭而两端正方在珩璜之中瑀如大珠在中央之中别以珠贯下系于璜而交贯于瑀复上系于珩之两端冲牙如牙两端皆鋭横系于瑀下与璜齐行则冲横出声也○笺曰赠送也】知子之顺之杂佩以问之【传曰问遗也遗音位○疏曰曲礼云凡以苞苴簟笥问人者左传卫侯使人以弓问子贡皆遗人物谓之问】知子之好之【好去声】杂佩以报之
　　妇语其夫谓知汝所招来而新相知者吾将解杂佩以赠送之知汝所和顺而莫逆于心者吾将解杂佩以遗问之知汝所好慕而尊敬之者吾将解杂佩以报答之杂佩难得之物未必常有特言苟有贤者之至当有以结其欢心而无所爱于服玩之物此由其夫好徳故其妻能奉承其意也
　　女曰鸡鸣三章章六句
　　有女同车【尺奢反】刺忽也【疏曰昭公忽荘公寤生世子祭仲逐之而立突】郑人刺忽之不昏于齐太子忽常有功于齐齐侯请妻之【妻音砌】齐女贤而不取【音娶】卒以无大国之助至于见逐故国人刺之【曰郑昭公初立诗桓王时○疏曰桓六年传曰北戎侵齐齐侯乞师于郑郑大子忽帅师救齐六月大败戎师其二帅大良少良甲首三百以献于齐是大子忽尝有功于齐也传又云公之未昏于齐也齐侯欲以文姜妻郑大子忽大子忽辞人问其故大子曰人各有耦齐大非吾耦也诗云自求多福在我而已大国何为君子曰善自为谋及其败戎师也齐侯又请妻之固辞人问其故大子曰无事于齐吾犹不敢今以君命奔齐之急而受室以归是以师昏也人其谓我何遂辞诸郑伯如左传文齐侯前欲以文姜妻忽后复欲以他女妻忽再请之此言齐女贤而忽不取谓复请妻者非文姜也妻音砌○广汉张氏曰忽之不昏于齐未为失也而诗人追恨其失大国之助者盖见忽之弱为甚追念其资于大国或有以自立此国人之情也盖忽者先君之世子其立也正故其始也国人见其逐而怜其无助耳】
　　突挟宋之援以逐忽故国人惜忽之无援而作此诗也春秋桓五年经书郑忽出奔卫以其失国故不称子十五年经书郑世子忽复归于郑以其归国故称世子以其终失国出入皆不称郑伯此首序称忽击鼓称州吁墓门称陈佗皆用春秋书法知经圣人之手矣
　　有女同车【传曰亲迎同车也○疏曰士昏礼云女始乗车壻御轮三周是同车也】顔如舜华【如字○传曰舜木槿也○释草曰椵木槿榇木槿椵音假○樊光曰别二名也其树如李其华朝生暮落○陆玑曰五月始华故仲夏月令云木槿荣○山隂陆氏曰取瞬之义○曹氏曰舜华易落而无实以况有色而徳不称焉】将翺将翔【今曰翺翔雍容和缓之意】佩玉琼琚【解是卫木】彼美孟姜【传曰孟姜齐之长女也疏曰他女必幼于文姜未必实长假言其长而美之】洵美且都【洵音荀○笺曰洵信也传曰都闲也○疏曰都者美好闲习之言司马相如上林赋云妖冶闲都】忽以弱见逐国人追恨其不取齐女言忽所取他国之女行亲迎之礼而与之同车者特取其色尔此女色如木槿之华朝生暮落不足恃也而今也且翺且翔于此佩其琼琚之玉徒有威仪服饰之可观而无益于事也曷若彼美好齐国之长女信美而且闲雅向来忽若取之则有大国以为援而不至于见逐矣○旧説以有女即孟姜其文重复彼乃别指之辞有女同车指忽所取者彼美孟姜指忽所不取者忽之辞齐昏也祭仲曰君多内宠子无大援将不立正此诗之意也
　　有女同行【钱氏曰同以车行也】顔如舜英【传曰英英华也】将翺将翔佩玉将将【音锵○释文曰将将玉佩声】彼美孟姜徳音不忘【徳音解见假乐】言齐女有贤誉至今使人不能忘恨不取之也车舝徳音来括言其有贤誉此言徳音不忘即所谓齐女贤而不取也【诗记曰不借助于大国而自求多福忽非奋然诚有是志也盖其为人浅狭而多所拘挛暗滞而动皆疑畏浮易而不知审量孑孑然以文义自喜而国势人情与其身之安危皆懵然莫之察也适足以取亡而已矣使忽诚有是志而深求其实则质之弱固可彊而所以持国者固无待于外助也惟其为善有名而无情所以卒见嗤于祭仲而为诗人所闵此功利之説所以多胜而信道者所以益寡也】
　　有女同车二章章六句
　　山有扶苏刺忽也所美非美然【今曰郑昭公诗桓荘之间疏以山有扶苏萚兮狡童三诗为忽后立时事则为荘王时然未有以明之】
　　为君在辨君子小人而已忽闇于知人所美之人非真美也
　　山有扶苏【传曰扶苏扶胥小木也○疏曰释木无文毛当有以知之未详其所出也】隰有荷华【如字○传曰荷华扶蕖也○释文曰未开曰菡萏已发曰芙蓉菡酣之上浊颔撼同音萏谈之上浊禫髧同音】不见子都【释文曰都美也○传曰子都世之美好者也】乃见狂且【沮之平○传曰狂狂人也且辞也】
　　兴也山有扶苏之小木朴不足道喻么麽之小人此非美也隰有扶蕖之名华自拔于汚泥之中喻修絜之君子此美也美恶本不难见忽乃所美非美用舍倒置君子去之在其朝者皆小人耳故不见都美之贤人惟见狂人也○世称美好之人为子都孟子所称子都以貌之美此诗所称子都以徳之美犹美人之名或称美貌或称美徳诗彼姝者子两出一为贤者一为女子也若以此子都为美貌则与狂且意义不贯郑氏以狂为丑其説牵彊此诗子都子充皆指贤人耳都美好也充充实也非有人名子都子充也○或谓山隰有草木喻国之有人材耳不必彊为分别此説非也凡诗言山隰有草木其草木皆相类故不必分别此诗以扶苏对荷华以乔松对游龙皆不相类荷名华也扶苏小木不知其为何木其名不显其木可知是荷华与扶苏非类也松名木也其材可为栋梁以乔言之则又髙竦而挺持龙凡草也又以游言之则枝叶放縦与乔木亦非类也周子以莲有君子之徳夫子称松有后凋之操晋人称和峤为千尺松皆以荷松喻贤岂扶苏游龙辈所可同日语哉时人比竝言之盖美恶相形矣
　　山有乔松【王氏曰乔髙也】隰有游龙【笺曰游放縦也○传曰龙红草也○释草曰红茏古其大者蘬茏音龙○舍人曰红名龙古○陆玑曰一名马蓼叶大而赤白色生水泽中髙丈余】不见子充【疏曰充实忠良者】乃见狡童【今曰狡狯也従犭非従亻】
　　山有乔髙之松木挺特而秀拔喻特立之君子此美也隰有放縦之龙草縦横而乱生喻縦恣之小人此非美也今忽所美非美故不见充实之贤人乃见狡狯之小子也李徳裕言正人如松柏特立不倚邪人如藤萝非附他物不能自起游龙正堪与藤萝为伍耳
　　山有扶苏二章章四句
　　萚兮【萚音托】刺忽也君弱臣彊不倡而和也【倡音唱和去声○曰郑昭公诗桓荘之间○补传曰后篇权臣擅命指祭仲此篇亦指祭仲也】
　　此诗小臣愿忠于国而力不能自为也后序之言非诗意也
　　萚兮萚兮【疏曰七月传云萚落也落叶谓之萚○今曰槁叶未辞柯以风所吹而必落故呼槁叶为萚也】风其吹女【音汝】叔兮伯兮【钱氏曰叔伯谓诸大夫也】倡予和女兴也此小臣有忧国之心呼诸大夫而告之言此槁叶在柯风将吹女不能久矣天大风则槁叶无不落喻国有难则大夫皆不安祸将及矣岂可坐视以为无与于已而不相与扶持之乎叔伯诸大夫其亟图之汝倡我则我和汝矣谓患无其倡不患无和之者也当时卒无倡之者由忽无忠臣良士也二女字皆呼诸大夫
　　萚兮萚兮风其漂女【漂音飘○传曰漂犹吹也】叔兮伯兮倡予要女【要音腰○传曰要成也】
　　成女谓相与成其事也
　　萚兮二章章四句
　　狡童刺忽也不能与贤人图事权臣擅命也【擅音缮○笺曰祭仲専也○今曰郑昭公诗桓荘之间】
　　狡童或以为指忽或以为指祭仲春秋书忽乃圣人笔削以示襃贬首序称忽亦国史所题经圣人之手忽以世子为郑君其当时国人作诗义不得目为狡童也若指祭仲则祭仲自荘公时已为卿且为庄公取邓曼而生昭公当昭公即位仲已老矣不应目为童也今考山有扶苏之诗刺忽所美非美乃见狂且狡童是所用之人非狂即狡此诗正指忽所用之人耳圣人删诗以垂世教安取目君为狡童乎
　　彼狡童兮不与我言兮维子之故使我不能餐兮【餐粲之平】忽所美非美以狡童为贤而信用之不与贤人图事贤者忧之不欲斥忽而斥其所用之人也为告忽言之故指狡童为彼而称忽为子曰彼狡狯之童少不更事恃权宠而侮老成故不与我言也彼狡童不足恤吾惟忧君之故恐为所误至于不能餐也○旧説既以狡童指忽又以子为指忽非也彼以指忽之所用子以称忽则语意抑分明矣彼者薄之之辞子者亲之之辞也权臣擅命将有他志恶察察言故但言忧之而不能餐防辞也
