<!-- { "loadSidebar": true } -->
　　有硕尊大贵之人颀然而长其衣以锦为之上加襌衣在涂服之以来嫁者乃是齐侯之子嫁为卫侯之妻言匹敌也又是齐东宫太子得臣之妹与太子同母嫡夫人所生言贵出也又邢侯呼己为姨己呼谭公为私言其娣妹皆嫁于诸侯也邢谭互言之耳风人不直言荘姜不见答之事但首章歴述其亲族欲读之者知其为荘姜则不见答之事国人自知之不待察察言之矣
　　手如柔荑【音题○朱氏曰茅之始生曰荑】肤如凝脂【疏曰脂有凝有释散文则膏脂皆总名对列即内则注云脂肥凝者曰脂曰膏】领如蝤蛴【音酋齐○传曰领颈也○曰蝤蛴蝎也○粲曰释虫云蟦蛴螬蝤蛴蝎又云蝎蛣又云桑蠧孙炎及疏以为蟦蛴也蛴螬也蝤蛴也蛣也桑蠧也蝎也一虫而六名也以在木中白而长故以比颈如上所言皆一物耳郭璞云蛴螬在粪土中蝎在木中故山隂陆氏以为蟦蛴也为一物蝤蛴也为一物蝤蛴也蝎也蛣也又为一物姑两存之然蝤蛴为蝎则同也蟦音焚蛣音诘屈】齿如犀【音互○传曰瓣瓣补遍反又蒲苋反○朱氏曰瓠中之子也】螓首蛾眉【螓音秦○传曰螓首广颡而方○舍人曰螓小蝉也○笺曰螓谓蜻蜻蜻音精○释虫曰蚻蜻蜻蚻音札○疏曰此虫额广而且方○朱氏曰蛾蚕蛾也其眉细而长】巧笑倩兮【倩音茜○传曰倩好口辅○疏曰笑之貌美在于口辅】美目盼兮【盼匹苋反○传曰盼白黒分】
　　荘姜其手如茅荑之柔其肤滑白如脂膏之凝颈白而长如木中蝤蛴之虫齿白而整如中之子首如螓虫之首额广而且方也眉如蚕蛾之眉勾曲如画细而长也其巧笑则倩兮美好其美目则盼兮白黑分明荘姜容貌之美如此君何为不答乎
　　硕人敖敖【音翺○曹氏曰释文云敖出游也通作遨则敖敖是优游舒徐之意】説于农郊【説音税○疏曰説舍也○传曰农郊近郊也】四牡有骄【音跷○传曰骄壮貌】朱幩镳镳【幩音焚镳音标○传曰幩饰也人君以朱纒镳且以为饰○粲曰镳谓马衔外铁也一名扇汗镳镳非一镳也清人驷介麃麃武貌无邉傍载驱行人儦儦众貌従立人傍此镳镳従金傍义各异】翟茀以朝【茀音弗朝音潮○传曰茀蔽也○疏曰妇人乗车不露车之前后设帐以自隠蔽谓之茀因以翟羽为饰盖厌翟也次其羽使相厌厌音叶○粲曰春官巾车云厌翟勒面缋总注云勒面谓以如玉龙勒之韦为当面饰也上文注云龙駹也以白垩饰韦杂色为勒总着马勒直两耳与两镳缋画文也诗翟蔽以朝盖厌翟也蔽音弗又音必世反】大夫夙退无使君劳
　　此硕人敖敖然优游舒徐自齐来嫁于卫説舍于近郊整其车服而后入四马骄然而壮每马之镳皆有朱色之饰故曰镳镳又以翟羽为车之蔽茀以此入君之朝见其雍容闲雅礼文之备也庄姜以礼来嫁不应不见答岂吾君疲于政事而未暇与夫人相亲耶若是则诸大夫聴朝者宜且早退无使吾君劳于聴防可也○君之不答庄姜以惑于嬖妾之故而此诗以为劳于政事所致母之不安其室以淫风流行之故而凯风以为劳苦而然风人之辞防婉矣
　　河水洋洋【传曰洋洋盛大貌】北流活活【音括又如字○钱氏曰活活水流貌○疏曰左传云赐我先君履西至于河河在齐西北流也○补传曰以河之流喻齐国之盛大】施罛濊濊【罛音孤濊音豁○传曰罛鱼罟○朱氏曰濊濊罟入水声○补传曰施罟喻荘公求昏于齐】鳣鲔发发【鳣鲔音旃委发音拨○鳣鱑也大鱼似鲟○疏曰大鱼似鱏而短鼻口在颔下体有邪行甲无鳞肉黄大者长二三丈江南呼为黄鱼○陆玑曰鳣身形似龙鋭头背上腹下皆有甲今于孟津石碛上钓取之大者千余斤可蒸亦中羮又可作鲊其子可为醤音□山隂陆氏曰鳣肉黄俗谓之玉板○粲曰本草以鳣为黄鱼是也鱏今俗作鲟即鲟黄鲊是也○鲔曰鲔鮥也似鳣鮥音洛○陆玑曰鲔形似鳣而色青黒头小而尖似铁兠鍪口亦在颔下大者不过七八尺一名鮥肉色白味不如鳣也○説文曰鱼着网尾拨拨然○补传曰鳣鲔喻荘姜来归】葭菼揭揭【葭音加菼贪之上贪他含切揭音杰○曰葭芦苇又名华一物而四名菼薍萑又名骓亦一物而名四竝解见七月薍顽之去萑音完○传曰揭揭长也○补传曰葭菼喻亲迎礼容之盛】庶姜孽孽【鱼结反○粲曰庶出为孽孽孽者众多之貌】庶士有朅【音挈○董氏曰庶士其媵臣也○传曰朅武壮也○粲曰朅与伯兮朅兮音义同】
　　齐北西至于河故举河水言之谓河水洋洋然盛大在齐之西而北流之貌活活然言齐据大河其国盛大犹季札言泱泱乎大风也施鱼罟于河中其入水声濊濊然而得鳣鱑鲔鮥之大鱼其鱼着网掉尾发发然喻庄公求昏于齐而得贵女犹衡门以河鲂喻齐姜也河上葭芦与菼薍之草揭揭然长喻荘姜来归庶姜侄娣孽孽然众多庶士媵臣揭揭然武壮也以齐国之大姜女之贵媵送之盛无一不满人意君何为不答乎
　　硕人四章章七句
　　氓【音萌】刺时也宣公之时礼义消亡淫风大行男女无别遂相奔诱华落色衰【华音哗】复相弃背【音佩】或乃困而自悔丧其妃耦【丧去声妃音配】故序其事以风焉【风音讽】美反正刺淫泆也【曰卫宣公诗桓王时】
　　刺时则上所化也男女之合不以正则不可以久虽悔何及所以戒也非美也
　　氓之蚩蚩【音痴○传曰氓民也○朱氏曰盖男子不知其谁何之称也蚩蚩无知之貌】抱布贸丝【贸音茂○传曰布币也○笺曰币所以贸买物也○释文曰贸交易也】匪来贸丝来即我谋【笺曰即就也】送子涉淇【淇解见邶泉水】至于顿丘【传曰丘一成为顿丘○疏曰成重也○谱防曰顿丘在朝歌纣都之东也○朱氏曰顿丘地名也○粲曰汉志东郡有顿丘县师古云以丘为县也丘一成为顿丘谓一顿而成也或曰一重之丘也】匪我愆期【传曰愆过也】子无良媒将子无怒【将音锵○笺曰将请也】秋以为期
　　一章述始者已为男子所诱而已许之奔也言有一氓我本不识其为何人但见其蚩蚩然无知抱持其币而为我买丝怨而深鄙之也此氓非来买丝但来就我谋为室家也此氓来诱我欲便挈我以归我未成行此氓责我以愆期我乃送之涉淇水至于顿丘谓之曰非我过子之期也子无善媒以先告我故我行计未办请子无怒以秋为期当従子以往言已初为迟疑为男子所迫趣乃许之也【朱氏曰士君子立身一败而万事瓦解者何以异此】
　　乗彼垝垣【音危袁○笺曰乗登也○传曰垝毁也○朱氏曰垣墙也】以望复关【李氏曰复关关名○苏氏曰氓之所在也】不见复关泣涕涟涟【音连○释文曰涟涟泣貌○粲曰涟涟涕出接续之貌】既见复关载笑载言尔卜尔筮体无咎言【传曰体兆卦之体○疏曰谓兆筮卦也二者皆有繇辞繇音宙占辞也○粲曰春官占人云凡卜簭君占体注云体兆象也周公云体王其罔害簭筮同】以尔车来以我贿迁【传曰贿财也】二章述已为男子所惑而遂奔之也言本以秋为期期既至矣乃登彼壊墙以望此复关之人未见此复关之人则泣涕涟涟既见此复关之人则载笑载言是我为所惑也尔卜之于筮之于蓍其兆卦之体皆无凶咎之辞言与我宜为室家尔遂以车来而我以其贿财迁徙従子而往谓男子假卜筮以要已遂罄其资以従之也
　　桑之未落其叶沃若【説文曰沃灌溉也○朱氏曰沃若润泽貌】于嗟鸠兮【于音吁○曰鸠鹘雕也鹘音骨又如字雕音嘲解见小宛】无食桑葚【音甚谌之上浊○释文曰葚桑实也○传曰鸠食桑葚过则醉而伤其性】于嗟女兮无与士耽【音儋○粲曰耽溺好也】士之耽兮犹可説也【笺曰説解也】女之耽兮不可説也【笺曰妇人维以贞信为节】
　　三章述其既奔而悔也桑之未落其叶沃然润泽喻情眷欢洽之时也鸠嗜桑葚之甘则食之不已犹女爱男情眷之浓而为其所诱故叹鸠无食桑葚女无与士耽乐为淫也士之耽犹可解説女子一失身于人无可解説矣盖言其既奔之后不待爱弛旋即愧悔已无及也【朱氏曰妇人深愧悔之辞主言妇人惟以贞信为节一失其正则余无可观耳非真以士之耽为可説而恕之也】
　　桑之落矣其黄而陨【传曰陨堕也】自我徂尔【笺曰徂往也】三嵗食贫淇水汤汤【音商○传曰汤汤水盛貌】渐车帷裳【渐音尖○朱氏曰渐渍也○笺曰帷裳童容也○疏曰以帷障车之傍如裳也丈夫车立乗则有盖无帷裳】女也不爽【传曰爽差也】士贰其行【去声】士也罔极【曹氏曰罔极言不可测知】二三其徳
　　四章述其爱弛而见弃也桑落而黄陨喻情眷衰弛之时也自我往尔男子之家三嵗食贫者之食不嫌淡薄今我见弃而归渡此淇水汤汤然而盛渐渍其车之帷裳因自叹女未尝差爽其所守而自贰其行士心无极不可测知由其徳二三不専一故也士也罔极所谓怨灵脩之浩荡也○罔极为无穷之意善恶皆可言之魏园有桃谓我士也罔极为志念无穷极蓼莪昊天罔极为父母之徳无穷极青蝇谗人罔极桑柔民之罔极与此士也罔极皆为反覆无穷极
　　三嵗为妇靡室劳矣【笺曰靡无也○曹氏曰无为室家而受如是之劳者】夙兴夜寐靡有朝矣【朱氏曰无有一朝不然者】言既遂矣至于暴矣兄弟不知咥其笑矣【咥音戯又音迭○朱氏曰咥笑貌】静言思之躬自悼矣五章述其将至家而羞见兄弟也言我三嵗为尔妇无有为室如是之劳者早起夜卧无有一朝不然者初与尔谋为室家惟恐不谐其言既遂尔乃以暴虐加我我兄弟不知之耳若知我见暴如此必咥然笑我也始为所诱今为所暴故恐兄弟笑之此承上文渐车帷裳见弃而归在途自念之辞羞见兄弟也故言静而思之躬自痛悼而已此妇盖父母不存唯有兄弟耳
　　及尔偕老老使我怨淇则有岸隰则有泮【毛音判郑读为畔○传曰泮陂也陂音卑○笺曰畔崖也】总角之宴【传曰总角结发也○李氏曰宴安乐也】言笑晏晏【传曰晏晏和柔也】信誓旦旦【今曰旦旦明也昊天曰旦之旦】不思其反反是不思亦已焉哉
　　六章述其怨而自解之辞言始也将与汝偕老今我未老而已见弃若我従尔至老其彼暴戾必有甚者愈使我怨也淇水则有岸隰则有陂泮何汝心之无泮岸不可知也即上章所谓罔极也我自总角成人之初与尔宴乐言笑晏晏然和柔信誓旦旦然明曾不思其反覆一至于此反覆至此是始焉不思之过今则无如之何矣故曰亦已焉哉○诗有总角丱兮为男子未冠内则云男女未冠笄者【冠去声】总角衿缨【衿琴之去犹结也】是总角为未冠笄者内则注又云收发结之故毛以为结发要知此诗但言自少为尔妇也苏子卿诗结发为夫妻李善云结发始成人也取笄冠为义其説是也旧説以老使我怨为今老而见弃据此诗言总角之宴则此妇人始笄便为此氓之妇又言自我徂尔三嵗食贫又言三嵗为妇是止及三年便见弃不应便老也
　　氓六章章十句
　　竹竿卫女思归也【解见邶泉水】适异国而不见答思而能以礼者也【曰卫宣公诗桓王时】
　　妇人以夫家为归者也卫女既嫁异国而反思卫国之乐盖于异国不得其所则思故乡也此虽不言其夫家之不见答而观其思归之切如此则其情不言可知矣风人之辞也
　　籊籊竹竿【籊音剔○传曰籊籊长而杀也杀色界反】以钓于淇【淇解见邶泉水○补传曰思儿童游钓之乐】岂不尔思逺莫致之
