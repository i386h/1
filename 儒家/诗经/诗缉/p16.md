<!-- { "loadSidebar": true } -->
　　载驰载驱【山有枢疏曰走马谓之驰防马谓之驱驰驱但是乘车之事】归唁衞侯【传曰吊失国曰唁○疏曰此据失国言之若对吊死曰吊则吊生曰唁何人斯云不入唁我左传云齐人获臧坚齐侯使夙沙衞唁之】驱马悠悠【传曰悠悠逺貎】言至于漕【传曰漕衞东邑○曰漕邑鄘地也在河南有考见邶撃鼓】大夫防渉【防蒲末反○传曰草行曰防水行曰渉】我心则忧衞有狄难越在草莽许以姻亲力不能救仅遣大夫唁之夫人以为此无益于事我欲驰驱其车自归以唁衞侯驱马悠悠然歴逺至于漕邑不敢惮劳今大夫之往徒劳防渉无救衞国之亡则我心以为忧不若我代其行也此非真欲归唁盖托为之辞有含蓄不尽之意首章婉而未露也
　　既不我嘉【笺曰嘉美也○粲曰嘉臧皆训善善犹是也犹孟子王如善之也】不能旋反视尔不臧【笺曰臧善也】我思不逺
　　夫人托言欲归唁许人非之故言尔既不以我之言为善遂使我不得旋反于衞矣然我亦视尔之言为不善而我之所思其説非逺而难行也言尔未必是我未必非始微露已有意见与许人别而犹未遽言之也
　　既不我嘉不能旋济【朱氏曰济渡也自许归衞必有所渡之水】视尔不臧我思不閟【音秘○传曰閟闭也粲曰闭塞言不通也】
　　我之所思其説非閟而不通也丁宁上章之意欲言而未言也
　　陟彼阿丘【释丘曰偏高阿丘】言采其蝱【音萌○传曰蝱贝母也○粲曰本草云治心中气不快多愁郁者殊有功】女子善懐【笺曰善犹多也○朱氏曰汉书云岸善崩】亦各有行【传曰行道也○粲曰犹孟子言孝子仁人之掩其亲亦必有道矣】许人尤之众穉且狂我宗国陨越事迫情切而许人乃沮我之归使我无所告语愁郁而成疾欲陟阿丘采蝱草以疗之人见我之愁郁则以为女子多思是其常耳不知女子虽多思亦各有道当论其所思之是否不得一槩以为不足问许人尤我之思归岂众人皆幼穉且狂惑乎何其不解人意也盖至是始慨然责之而不得不言其情矣下章发之
　　我行其野芃芃其麦【芁音蓬】控于大邦【控空之去○朱氏曰控持而告之也】谁因谁极【粲曰因如因徐辟而见孟子与无因而前之因○传曰极至也】大夫君子无我有尤百尔所思不如我所之【钱氏曰之适也】
　　末章乃言其情谓我之所思无他思所以救衞耳我欲代诸大夫之行者盖大夫徒能唁之而已何益于事若我自归则将行郊野经麦田不惮劳苦以控告于大国而求其能救衞者诸国之中谁可因借谁肯来至多方图之必有所济我所思盖在此非徒归也尔大夫君子无以我为有尤过尔为我百方思所以处此者不如我之自往尔所思不及我所思之切也以许之小而责其救衞则为不通晓于事今欲求大国之援其説非迂逺难行也非閟塞不通也赴难乞师本非女子之事讽许人当为告急于方伯不当坐视其亡止遣大夫唁之而已至哀至切之情也其后齐桓卒救衞而存之然后信夫人所思为有理而许人真狂穉无谋矣
　　载驰五章一章六句二章章四句一章六句一章八句

　　诗缉卷五
<经部,诗类,诗缉>
　　钦定四库全书
　　诗缉卷六
　　宋　严粲　撰
　　卫　　　　国风
　　説已见邶【○粲曰汉志河内朝歌县注云纣所都周武王弟康叔所封更名卫】
　　淇奥【音郁】美武公之徳也【疏曰武公和僖侯子】有文章又能聴其规谏以礼自防故能入相于周【相去声○疏曰为卿士也】美而作是诗也【曰卫武公诗幽王时○朱氏曰按国语武公年九十有五犹箴儆于国曰自卿以下至于师长苟在朝者无谓我老耄而舍我必恪恭于朝以交戒我又作賔之初筵抑之诗以自儆】
　　疏言淇奥之诗或幽或平未可知也补图属之平【欧阳补图】今定为幽卫武享国五十有五前为宣后为平何以知淇奥之中为幽也盖淇奥美武公之入相其入相幽也武公既入作賔之初筵以刺时入者入为卿士时指幽也武公入相于幽至平而进为公孔氏谓幽王之时武公以为卿士是也卫武诗二鄘柏舟在初年为宣卫淇奥在入相后为幽旧説幽无变风非矣
　　瞻彼淇奥【释文曰淇奥水也○解见邶泉水○传曰奥隈也○长乐刘氏曰谓水涯弯曲之地○李氏曰左传昭公二年北宫文子赋淇澳其字従水与奥通】绿竹猗猗【音伊○传曰猗猗美盛貌○朱氏曰淇上多竹汉世犹然所谓淇园之竹是也○诗记曰左思三都赋序云见緑竹猗猗则知卫地淇奥之产】有匪君子【传曰匪文章貌○粲曰匪斐同大学作斐】如切如磋【七河反韵通作瑳○传曰治骨曰切治象曰磋】如琢如磨【传曰治玉曰琢治石曰磨】瑟兮僴兮【僴还之上浊○曹氏曰瑟缜密也如瑟彼玉瓒之瑟説文云僴武貌刚毅之意也○补传曰荀卿云陋者俄且僴释之者引説文云晋魏之间谓猛为僴】赫兮咺兮【咺喧之上大学作喧音同○传曰赫明徳赫赫然○曹氏曰咺声誉之喧传也○补传曰説文与字书皆谓朝鲜以儿啼不止为咺盖众口喧然誉武公之善不止也】有匪君子终不可谖兮【谖音喧○传曰谖忘也】
　　兴也卫称淇园之竹故以其猗猗美盛兴武公之文章也匪然文章之武公如切磋琢磨以成其器骨象玉石虽美材非磨砻不成器亦犹人有美质必问学以成徳问学之功必积渐致之故取治骨象玉石用工之深者喻之武公能自治如此故瑟兮缜密僴兮刚毅赫兮明徳之着见咺兮声誉之喧传此匪然文章之武公民终不能忘之也○大学云瑟兮僴兮者恂栗也毛以僴为寛大与大学异今不従
　　瞻彼淇奥绿竹青青【音精与菁音义同○传曰青青茂盛貌】有匪君子充耳琇莹【音营传曰充耳谓之瑱天子玉填诸侯杂以玉石瑱天之去声○释文曰琇石之次玉者○钱氏曰莹玉色之荣也○粲曰莹鲜絜也琇莹犹齐着言琼莹琼华琼英也】会弁如星【会音鲙○笺曰会谓弁之缝中饰之以玉皪皪而处状似星也天子服皮弁以日视朝缝去声皪本又作砾音歴○疏曰在朝君臣同服弁师云王之皮弁防五彩玉璂注云皮弁之缝中每贯结采玉十二以为饰谓之璂又曰诸侯及孤卿大夫之皮弁各以其等为之注云侯伯璂饰七子男璂饰五玉亦三采武公本畿外诸侯入相于周自以本爵为等则玉用三采而璂饰七也璂音其】瑟兮僴兮赫兮咺兮有匪君子终不可谖兮
　　武公入相于周服皮弁以趋天子之朝其充耳之瑱乃美石之琇莹而鲜絜又防缝其皮弁其玉饰如星言徳称其服也
　　瞻彼淇奥緑竹如箦【音责○程子曰如箦言密比○粲曰檀弓云大夫之箦与注谓牀第即牀栈也栈助谏反】有匪君子如金如锡【朱氏曰金锡言其锻链之精纯○钱氏曰金锡链之精乃可作器】如圭如璧【朱氏曰圭璧言其生质之温润】寛兮绰兮【程子曰寛裕也绰开豁也○粲曰书无逸云不寛绰厥心】猗重较兮【猗音倚重平声较音角○释文曰猗依也○传曰重较卿士之车○疏曰舆人注云较两輢上出式者则较谓车两傍今谓之平较但周礼无重较单较之文輢音倚车傍也又音意○吕和叔曰古者车箱长四尺四寸三分前一后二横一木下去车牀三尺三寸谓之式又于式上二尺二寸横一木谓之较去车牀凡五尺五寸古人立乗平常则凭较若应为敬则落手凭下式而头得俯○诗补传曰较髙五尺五寸式髙三尺三寸较既出于式上故曰重较○朱氏曰言其徳称是重服也】善戯谑兮不为虐兮【今曰左思吴都赋言鄱阳暴谑则为虐矣】
　　如箦言如牀栈之密比也金锡言锻链之甚精圭璧言器质之可贵又有寛裕绰豁之徳而倚车之重较以君子之徳而乗君子之器也较式皆乗车所凭较在式之上故曰重较人于谨言之时鲜有过失至于戯谑笑谈之际従容相忘易以自縦言语之过常必由之今于戯谑之际而不为虐见和而不流非以戯谑为美也【朱氏曰言其寛广而自如和易而中节也盖寛绰无敛束之意戯谑非庄厉之时皆常情所忽而易致过差之地也然犹可观而必有节焉则其动容周旋之间无适而非礼亦可见矣】
　　淇奥三章章九句
　　考槃【音盘】刺庄公也【疏曰庄公扬武公和子】不能继先公之业使贤者退而穷处【音杵○曰卫荘公诗平王时】
　　前人用贤以建功业弃而不用则不能继之矣此序与秦晨风序意同
　　考槃在涧【传曰考成也槃乐也山夹水曰涧○粲曰或见槃字従木遂以为器非也民讫自若是多槃与盘同此言成乐在涧犹云园日涉以成趣耳】硕人之寛【笺曰硕大也】独寐寤言【粲曰既寐而寤既寤而言皆独自耳】永矢弗谖【音喧○笺曰矢誓也谖忘也○朱氏曰自誓不忘此乐也补传曰自誓而以永言有终焉之意】
　　穷处山涧之中而成其槃乐者乃是硕大之贤人其心甚寛裕虽在寂寞之濵而无枯瘁之色戚戚之意易所谓肥遯也深山穷谷无有游従独自寐独自寤独自言其离索寂寞如此然贤者处之泰然永誓不忘此乐所以形容其遗佚不怨之意也○旧説以弗谖弗过弗告皆为贤者亩不忘君之意其义亦正但与上文槃乐寛大之意不类故此诗不过极言贤者山林之乐以见其时之不可为而贤者无复有意于仕所以刺其君之不能用也孔丛子云于考槃见遯世之士而无闷于世
　　考槃在阿【传曰曲陵曰阿】硕人之薖【音科○传曰薖寛大貌】独寐寤歌永矢弗过【音戈○粲曰过经过也】
　　贤者之穷处其既寐而寤既寤而歌无往非独而自得其乐永誓不复他往居之而安也如厐徳公居岘山之南未尝入城府也
　　考槃在陆【释地曰髙平曰陆】硕人之轴【郑音逐毛音迪○补传曰轴卷也犹言卷而懐之○粲曰轴説不一毛以为进郑以为病苏氏以为盘桓不行皆不若补传为长】独寐寤宿永矢弗告【协韵音谷○朱氏曰不以此乐告人】
　　贤者成乐于陆如轴之卷收藏不用也既寐而寤既寤复宿无往非独言其离索独居非一朝暮也然贤者自得其乐永誓不告于人贤者之隠惟恐人之知也然永矢弗谖永矢弗过永矢弗告亦作诗者形容其髙举逺遯有终焉之意耳贤者不自言其如此也
　　考槃三章章四句
　　硕人闵庄姜也庄公惑于嬖妾使骄上僭【上常之上浊】庄姜贤而不答终以无子国人闵而忧之【曰卫庄公诗平王时】
　　此诗无一语及庄姜不见答之事但言其族类之贵容貌之美礼仪之备又言齐地广饶士女佼好以深寓其闵惜之意而已唯大夫夙退无使君劳二语防见其意而辞亦深婉风人之词大抵然也然当时卫人知其事者一读其诗便已黙悟矣首序题以闵庄姜有左传可证説诗若不用首序则以此诗为美庄姜可乎
　　硕人其颀【音祈○笺曰硕大也○朱氏曰大人尊贵之称○传曰颀长貌】衣锦褧衣【二衣今皆如字褧倾之上声音顷字亦作防○笺曰褧襌也国君夫人当翟衣而嫁锦衣在涂所服襌音丹○粲曰上衣旧去声郑丰如字句同音宜同也对裳锦褧裳上裳亦如字褧襌衣也以縠为之加于锦衣之上中庸所谓衣锦尚防恶其文之着也】齐侯之子卫侯之妻东宫之妹【传曰东宫齐太子也○疏曰东宫太子所居也名得臣系太子言之明与太子同母】邢侯之姨【苏氏曰邢周公之后○传曰妻之姊妹曰姨】谭公维私【疏曰春秋谭子奔莒则谭子爵○白虎通曰伯子男臣子于其国中襃其君为公○传曰姊妹之夫曰私】
