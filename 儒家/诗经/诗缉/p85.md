<!-- { "loadSidebar": true } -->
　　民之未戾【传曰戾定也】职盗为冦凉曰不可覆背善詈【音利】虽曰匪予既作尔歌
　　民之所以未定者主由此盗臣为冦攘之行也羣小不和自相毁訾其凉者见盗者贪黩已甚亦言其不可而覆背以詈之矣谓其党亦自知其非也凉背盗而詈之故上章言职凉善背也善詈工于骂也凉者虽归咎于盗欲自文饰言此乱非我所致然我已作尔歌不可隠讳矣承上章予岂不知而作之意【诗记曰此诗本厉王之乱在于用小人故于聴任之际屡致意焉】
　　桑柔十六章八章章八句八章章六句







　　诗缉卷二十九
　　钦定四库全书
　　诗缉卷三十
　　宋　严粲　撰
　　云汉仍叔美宣王也【笺曰仍叔周大夫也春秋桓公五年天王使仍叔之子来聘】宣王承厉王之烈【朱氏曰烈暴虐也】内有拨乱之志【防曰何休注公羊云拨犹治也】遇烖而惧侧身修行【去声○防曰侧反侧也忧自不安】欲销去之【去上声】天下喜于王化复行【复扶又反】百姓见忧【防曰百姓见被忧矜】故作是诗也
　　宣王即位初年遇旱未有施设天下已喜于王化复行者以其有忧民之心而预期之也【解頥新语曰宣王兴起他未及施为首以百姓为忧可谓知本矣故天下已深喜之谓其能复行王化也昔春秋之时宋大水鲁使吊焉曰孤实不敬天降之灾又以为君忧拜命之辱既而闻之曰公子御説之辞也臧孙达曰是宜为君有防民之心夫列国之公子出其言善君子谓其可以为君则宣王因旱而忧百姓王化复行何疑之有御説音御悦】
　　倬彼云汉【倬音卓○桑柔传曰倬明大貎○笺曰云汉天河也○防曰河精上为天汉○曹氏曰或谓水气在天为云水象在天为汉或谓箕斗间为汉津云出汉津谓之云汉皆非也夫云合散不常汉则随天而转汉之在天似云而非云故曰云汉也史迁云汉者金之散气其本曰水张衡云水精为汉左传昭十七年星孛及汉梓慎云汉水祥也雨者水之施也天将雨其兆先见于汉】昭回于天【笺曰昭光也○传曰回转也○防曰水气精光也○曹氏曰天汉起于东方经尾箕之间是为汉津委蛇向西南行至七星南而没此其回旋之度也】王曰于乎【音呜呼】何辜今之人天降丧乱饥馑荐臻【荐音荐○传曰荐重也臻至也】靡神不举【笺曰靡无也】靡爱斯牲【曹氏曰左传谓天灾有币无牲此诸侯之礼耳若祭法所谓祈禳于坎坛雩宗祭水旱皆用少牢天子则有牲矣宗郑读为禜荣敬反】圭璧既卒【传曰卒尽也】宁莫我听【协句平声○笺曰宁曽也】宣王忧旱夜不能寐起观天象以占雨候见倬然明大之云汉精光回旋于天夜晴无云则天河明未有雨候也宣王于是叹伤曰呜呼今之人何罪乎而天降此丧乱使饥馑重至谓频年旱也我之祷雨无有神而不举祭之者牲玉皆所以供祭祀牲则不敢爱圭璧则用之已尽神曽莫我聴乎○此诗多用宁字或训曽或犹偏或为愿辞或训安不可执一今随文解之
　　旱既大甚【大音泰】蕴隆虫虫【王氏曰蕴隆蕴积隆盛○防曰释训云虫虫熏也郭璞云旱热熏炙人也】不殄禋祀自郊徂宫【笺曰宫宗庙也】上下奠瘗【音瘗○传曰上祭天下祭地○防曰奠谓置之于地○释文曰瘗埋也】靡神不宗【笺曰宗尊也】后稷不克【钱氏曰克胜也】上帝不临耗斁下土【斁音姤○笺曰斁败也】宁丁我躬【曹氏曰説文云宁愿辞也○传曰丅当也】
　　天乆不雨旱既大甚矣其旱气蕴积隆盛然其热熏人我为祷雨之故禋祀未甞止絶从郊而至宗庙上祭天下祭地奠其礼瘗其物无有神而不尊祀之者在宫之神莫尊于后稷非不临顾我而力不足以胜旱灾在郊之神莫尊于上帝力足以胜旱灾而不肯临顾我与其为旱以秏败下土宁使灾祸当我之身此至诚惨怛之辞也【李氏曰史记宋世家荧惑守心宋之分野也景公忧之司星子韦曰可移于相景公曰相吾之股肱曰可移于民公曰君者恃民曰可移于嵗公曰嵗饥民困吾谁为君子韦曰天髙聴卑君有爱人之言三荧惑宜有动于是候之果徙三度】
　　旱既大甚则不可推【吐雷反○今曰不可推如孟子言王无罪嵗宋景公不欲移灾于股肱之意】兢兢业业【传曰兢兢恐也业业危也○今曰业业危动恐惧也烝民四壮业业郑氏以为动当为动而不息常武赫赫业业毛氏以为动当为震动可畏此诗及召旻兢兢业业长发有震且业毛氏皆以为危当为危动恐惧三説不同皆动之意】如霆如雷【霆解见采芑】周余黎民靡有孑遗【防曰释训云孑然孤独之貎言无有子然得遗漏而不饿病者○曹氏曰説文云子无右臂曰孑言其独也】昊天上帝则不我遗【防曰不遗留其意将欲尽杀也】胡不相畏先祖于摧【在雷反】
　　宣王言旱既大甚皆已不徳所致不可推其过于他人承上文宁丁我躬之意也吾心兢兢然而恐业业然而危如闻霆之奋击雷之声也周之民多死亡矣今所余之众民又将无有孑然孤独而存者矣昊天上帝不使我有遗类何不畏先祖之业摧落乎庶天以先祖之故而矜念之也
　　旱既大甚则不可沮【音咀○传曰沮止也○今曰自沮也】赫赫炎炎【传曰赫赫旱气也炎炎热气也】云我无所大命近止【大命解见荡】靡瞻靡顾羣公先正【传曰先正百辟卿士也○笺曰雩祀所及者○防曰正长也先世为官之长月令仲夏乃命百官雩祀百辟卿士有益于民者】则不我助父母先祖胡宁忍予【今曰宁犹偏也】宣王言旱既大甚我当多方思所以救之不可自沮祷祈不应则人易以自沮而怠心生反覆此诗宣王欲销天变之意愈坚愈鋭可谓不自沮矣旱气赫赫然热气炎炎然宣王忧之之甚曰我措身无所矣大命将近谓国将亡也曽无瞻视而顾念之者古者有徳之羣公先世为官之正长凡雩祀所及者则皆不我佑助父母与先祖之灵何其偏忍于我而不见救乎
　　旱既大甚涤涤山川【涤音敌○传曰涤涤旱气也山无木川无水○防曰盖以少而不茂非全无也○钱氏曰洗也山无木川无水如涤之然】旱魃为虐【魃音防○传曰魃旱神也】如惔如焚【惔音谈○传曰惔燎之也○防曰焚燎皆火烧之名】我心惮暑忧心如熏【传曰熏灼也○防曰熏灼俱焚炙之义】羣公先正则不我闻昊天上帝宁俾我遯【今曰宁愿辞也】
　　旱乆则山枯川竭故如涤濯然旱魃之神为此虐害如火之惔燎焚烧我心畏惮暑旱其忧心如为火所熏灼羣公先正曽不闻知而见察昊天上帝如厌弃我则宁使我遯去以避贤者无以我故而使百姓受害也
　　旱既大甚黾勉畏去【黾音闵○钱氏曰黾勉犹勉强也】胡宁瘨我以旱【瘨音颠○笺曰瘨病也】憯不知其故【憯骖之上○钱氏曰憯痛也】祈年孔夙方社不莫【音暮】昊天上帝则不我虞【笺曰虞度也】敬恭明神宜无悔怒
　　始欲遯去既又念民命方急当思救之故黾勉于此不敢去也天何偏病我以旱乎水旱之灾皆由政失必有以自取之但痛哉不知其何故而致此也知其故则当速改矣惟不知其故因念恐有得罪于神祗者我祈丰年则甚早祭四方与社又不晚岂上天不度知我心乎我敬事神明如是当不恨怒于我而降此旱灾也【曹氏曰月令云孟冬天子祈来年于天宗大割注云天宗谓日月星辰也大割者大杀羣牲而割之也又云孟春天子以元日祈谷于上帝注云谓以上辛郊祭天也春官籥章氏凡国祈年于田祖龡豳雅击土鼓以乐田畯注云田祖始耕田者谓神农也后稷配食焉夫自去嵗之孟冬已祈今嵗之丰稔其祀至于上帝日月星辰神农后稷无不偏及可谓夙矣载芟春籍田而祈社稷曲礼云天子祭四方嵗徧则方与社亦不莫矣】
　　旱既大甚散无友纪【笺曰人君以羣臣为友】鞫哉庶正【鞠音菊○笺曰鞫穷也庶正众官之长也○今曰鞫与南山曷又鞠止之鞠字异音义同皆穷极也南山言淫乱之极此诗言劳苦之极】疚哉冡宰【疚音救○笺曰疚病也穷哉病哉者言劳倦也】趣马师氏【趣篘之上○趣马解见十月之交○今曰师氏地官中大夫】膳夫左右【今曰天官上士二人中士四人下士八人】靡人不周【今曰周徧也周爰咨诹之周传以为救今不从】无不能止【今曰无犹毋也言毋自谓不能而止不为也】瞻卬昊天【卬音仰】云如何里【十月之交悠悠我里笺曰里居也○今曰田里也旱则田里无聊也郑训忧破字作悝不若从本字】
　　人君以臣为友相与纲纪四方者今羣臣以救旱之急于常务之可缓者不暇整之故云散无友纪也自庶官之长冡宰之官皆究心于祷祈赈救之事或奉行之或讨论之夙夜不遑以致劳瘁故云穷哉病哉也穷极言劳苦之极也庶正冡宰既皆劳瘁下至趣马也师氏也膳夫也左右之臣也靡不周徧谓无一人不劳瘁也人皆勉力救荒无有自谓不能而遂止者宣王瞻仰昊天而叹曰田里之间将如何乎必有愁叹之声矣忧民之辞也○旧説以穷哉疚哉为诸臣勤于事而困于食庶正冡宰位髙禄厚恐未至此又以周为赒给羣臣救荒当先及小民不应但赒给有位也【传曰嵗凶年谷不登则趣马不秣师氏弛其兵驰道不除祭事不县膳夫彻膳左右布而不修大夫不食梁士饮酒不乐○防曰师氏掌使其属率四夷之隷各以其兵服守王之门外且跸朝在野外则守列是掌近王之兵故令弛其兵也彻膳者天子日食大牢令减损之左右君之左右摠谓诸臣不修者无所修作】
　　瞻卬昊天有嘒其星【嘒音讳○传曰嘒众星貎】大夫君子昭假无赢【假音恪赢音盈○吕氏曰赢余也】大命近止无弃尔成何求为我【为去声】以戾庶正【传曰戾定也】瞻卬昊天曷惠其宁
　　宣王以旱之故夜不能寐瞻仰昊天不见云兴而唯见嘒然之众星未有雨证也于是呼其臣而勉之曰大夫君子我之所以昭格于天以祷雨者已无赢余矣然未得雨则死亡将近不可遂已而弃其前劳更思所以祷祈必得雨而后止所谓则不可沮也若此者非求为我之一身乃所以定众正也未有民不宁而庶官定者也瞻卬昊天何时惠我以安宁乎
　　云汉八章章十句
　　崧髙【崧音崧】尹吉甫美宣王也【笺曰尹吉甫申伯皆周之卿士也尹官氏○曹氏曰尹官也以官为氏】天下复平【复音服又扶又反】能建国亲诸侯【防曰能建国亲诸侯虽为申伯文要是总言宣王之美】褒赏申伯焉【朱氏曰中国名】
　　申伯出封于谢尹吉甫送其行之诗也
　　崧髙维岳【传曰崧髙貎岳四岳也东岳岱南岳衡西岳华北岳】骏极于天【骏音峻○传曰骏大也极至也】维岳降神生甫及申【今曰郑氏注孔子闲居云仲山甫及申伯也】维申及甫维周之翰【传曰翰榦也○解见维周之桢】四国于蕃【方元反○王氏曰蕃言扞蔽】四方于宣【王氏曰宣言敷播】
