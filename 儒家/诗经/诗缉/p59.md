<!-- { "loadSidebar": true } -->
　　父兮生我【笺曰本其气也】母兮鞠我【鞠音菊○传曰鞠养也】拊我畜我【拊音抚畜许六反○长乐刘氏曰防其惊也则拊之○朱氏曰畜亦养也】长我育我【长音掌○释文曰育养也】顾我复我【笺曰顾旋视也复反覆也防曰顾谓去之而反顾也○丘氏曰复反覆不能暂舍也】出入腹我【笺曰腹懐抱也○防曰谓置之懐抱也】欲报之德昊天罔极【罔极解见卫氓】
　　鞠畜育皆养也所从言之异耳父生母鞠此总言我身是父母所生养下乃详言父母之恩勤也拊谓以手摩拊其首而防其惊是初生之时初生而言畜养谓乳之也长谓养之稍长则能就口食矣稍长而言育养谓哺之也已而行戏于地父母或去之则回首以顾视之复谓顾之又顾是反覆不能暂舍爱之至也在家容其行戏或自内而出外或自外而入内未可令其自行则抱之于懐此曲尽父母爱子之情也父母之恩如此欲报之以德而父母之恩如天之无穷不知所以为报也今我不及报之痛当柰何也呜呼读此诗而不感动者非人子也
　　南山烈烈【王氏曰南山之气烈烈○今曰四月笺云烈烈犹栗烈二之日栗烈寒气也】飘风发发【飘入字从韵本注音瓢○飘风解见匪风○传曰发发疾貌】民莫不谷【笺曰谷养也】我独何害
　　孝子行役念亲之没瞻南山之烈烈感飘风之发发触目皆悲伤也故叹民莫不得以养其父母我独何为遭此害而不得终养乎
　　南山律律【王氏曰律律崒律之谓也崒在律反嵂音律】飘风弗弗【陈氏曰弗弗动貌】民莫不谷我独不卒【子恤反○笺曰卒终也不得终养父母重自哀伤】
　　蓼莪六章四章章四句二章章八句
　　大东刺乱也东国困于役而伤于财谭大夫作是诗以告病焉【笺曰谭国在东鲁庄公十年齐师灭谭杜元凯云在济南平陵县西南○防曰谭大夫虽自为已怨而王政大经偏东非谭独然故言东以广之】
　　有饛簋飱【音蒙宄孙传曰饛满簋貌○防曰礼之通例皆簠盛稻粱簋盛黍稷○传曰飱熟食谓黍稷也○曹氏曰人旦则食饭夕则食飱盖以水浇饭】有捄匕【捄音求匕音比○传曰捄长貌匕所以载鼎实棘赤心也○防曰杂记云匕用桑长三尺鼎实煑肉也古之祭祀享食必体解其肉之胖既大故湏以匕载之载谓出之于鼎升之于俎也木赤心吉礼用杂记言用桑者谓丧祭也胖音判牲之半体】周道如砥【音○防曰砥谓砺石言其平也禹贡云砺砥砮丹○今曰禹贡注砥细于砺皆磨石也】其直如矢君子所履小人所视睠言顾之【睠音眷○传曰睠反顾也○解见皇矣】潸焉出涕【潸音删涕音体○传曰潸涕下貌】
　　兴之不兼比者也周之盛时侯国富足其簋中之飱饛然而满其鼎有木之匕捄然而长此由周道如砺石之平如箭之直言赋役均也其在上君子则履行之不敢违异以过取其在下小人则瞻视之莫不仰望而依赖此事在上世已往矣今回首反顾之为之潸然出涕伤今不如古也
　　小东大东【今曰小东大东止言小国大国之在东者】杼柚其空【杼除之上浊柚音逐○曹氏曰杼梭也○説文曰杼持纬者○董氏曰柚卷织者○朱氏曰柚受经者】纠纠葛屦【纠音九○解见魏葛屦】可以履霜佻佻公子【佻音挑○朱氏曰佻佻轻薄不耐劳苦之貌】行彼周行【今从毛鹿鸣音如字旧音航○朱氏曰周行大路也○周行有考见卷耳】既往既来使我心疚【音救○笺曰疚病也】
　　言小国大国之在东者其杼柚皆空矣穷乏之甚有服壊之屦以绳纠纒之纠而复纠以履霜者乃佻佻然不耐劳苦之公子服之以行彼大路也公子服屦以履霜余人可知矣奔走道路往而复来曾无休息不胜其劳使我心忧而疚病也
　　有冽氿泉【冽音列氿音宄○传曰冽寒意也○有考见曹下泉○释水曰氿泉穴出穴出反出也注云从傍出也】无浸获薪【获音镬○传曰获刈也】契契寤叹【契音弃徐音挈○传曰契契忧苦也】哀我惮人【惮多之去徐音但○传曰惮劳也】薪是获薪尚可载也哀我惮人亦可息也
　　兴也获薪以供防必暴而干之然后可用若浸之于寒冽之泉则湿腐而不可防矣喻民当抚恤之然后可用若困之以暴虐之政则穷悴而不能胜矣故我契契然忧苦寐而寤觉之时为之嗟叹哀怜我东国劳苦之人也此薪既获刈以为薪乆浸则湿腐可惜及今尚可载以归而暴之可哀此劳苦之人亦可少休息之也
　　东人之子【朱氏曰东人诸侯之人也】职劳不来【音赉○笺曰职主也○朱氏曰专主也○传曰来勤也○防曰以不被劳来为不见勤采薇序云杕杜以勤归】西人之子【传曰西人京师人也】粲粲衣服【传曰粲粲鲜盛貌】舟人之子熊罴是裘私人之子【传曰私人私家人也○防曰谓本无官职卑贱之属非家臣也○今曰崧高迁其私人为家臣与此别】百僚是试【传曰试用也】或以其酒不以其浆鞙鞙佩璲【鞙之上浊璲音遂○传曰鞙鞙玉貌璲瑞也○笺曰以瑞玉为佩○防曰礼以玉为瑞信其官谓之典瑞此瑞玉谓所佩之玉】不以其长
　　东国之人专主为劳苦而曾不被慰来以下国供赋役为当然不矜念之也西周之人方粲粲然鲜盛其衣服至于操舟者之子亦以熊罴为裘私家贱人之子亦皆试用而为官僚且东人困悴虽贵者犹葛屦以履霜而西人逸乐虽贱者皆美服厚禄言不均也贱人既为官僚我东人行役至周以其用事而致赂焉或有馈之以酒者彼不报之以浆酒犹礼之薄至赠之以鞙鞙然之佩瑞可谓厚矣亦不待之以长逺暂时相恱旋复相背言东西之人不唯劳逸贫富之不均我东人于西人又往往礼之而不见荅怨之深矣
　　维天有汉【传曰汉天河也○解见云汉】监亦有光【监去声○笺曰监视也】跂彼织女【跂音弃徐音起韵亦作企○传曰跂隅貌○防曰织女三星鼎足望之跂然而成三角】终日七襄【笺曰襄驾也驾谓更其肆也使旦至暮七辰辰一移因谓之七襄○今曰郑大叔于田云两服上襄】虽则七襄不成报章【传曰不能反报成章也○防曰织之用纬一来一去是反报成章今织女之星驾则有西无东】睆彼牵牛【睆还之上浊○睆明星貌○释天曰河鼓谓之牵牛○防曰尔雅以河鼓牵牛为一星李巡孙炎以为二星不知其同异】不以服箱【传曰箱大车之箱也○防曰大车谓平地任载之车两较之间谓之箱甫田云乃求万斯箱书传云长几亢箱是车内容物之处较音角谓车两傍解见卫淇奥○丘氏曰服箱犹言驾车也】东有启明西有长庚【传曰日旦出谓明星为启明日既入谓明星为长庚庚续也○笺曰启明长庚皆有助日之名而无实光也○疏曰启明长庚或一星出东西而异名或二者别星未能审也○李曰启明即是太白也长庚不知是何星毛氏云只是一星故后世多用之亦以长庚为太白李白字太白白之生母梦长庚星因以为名韩退之诗云太白配残月苏东坡诗亦云长庚至晓犹陪月观此则是以长庚为太白也郑渔仲乃谓启明金星长庚水星金在日西故日将出则东见水在日东故日将没则西见此诗曰东有启明西有长庚则又似是二星不得浑为一也不如待知天文者而问之】有捄天毕【传曰捄毕貌毕所以掩兎也天毕毕星也】载施之行【音航○笺曰行列也】
　　东人服役夜行不息仰见星汉而愬之于天曰维天有河汉其监视我而有光也我东国杼柚既空无布帛可输矣但恐织女之星能织作以助供赋耳今织女三星跂然如隅自卯至酉凡歴七辰每辰一驾移而左旋似于织矣然织之用纬一往一来相反报而成章织女之驾徒左旋而不返不能反报而成章也我东国输载疲矣但恐牵牛之星能代我输载耳今睆然而明之牵牛不能驾服大车之箱而输物也我东国营作劳矣今东有启明西有长庚虚言代日之光实不能助日为昼照我夜作也我东国供亿竭矣但恐天毕之星能为我掩捕鸟兽以助供亿今毕星捄然而长徒施于二十八宿之行列而已
　　维南有箕【朱氏曰箕星夏秋之间见于南方】不可以簸扬维北有斗【曹氏曰斗七星○今曰斗七星常见于北故曰北斗或以北斗为二十八宿之斗非也】不可以挹酒浆【挹音揖○传曰挹防也防音拘○广雅曰酌也】维南有箕载翕其舌【笺曰翕犹引也○董氏曰箕四星二为踵二为舌踵狭而舌广故曰翕】维北有斗西柄之揭【音挈○董氏曰斗其方如斗且有柄埀而下揭故曰揭】
　　箕星见于南方徒有箕之名不可以簸扬糠粃而输粟也北方有斗星徒有斗之名不可以挹酌酒浆而供饮也我力竭矣而天不能助我供亿何所从出哉箕翕引其舌若有所噬而我东国实无物可噬箕亦徒翕其舌而已斗西揭其柄若挹取于东而我东国实无物可挹斗亦徒揭其西柄而已始言民力已竭止恐自天而降耳犹言天雨鬼输也终言罄尽无物虽天神下取亦徒然耳甚言其穷空也此所谓告病之辞○此诗其作于秋乎露渐为霜云汉分明斗指西箕在南皆秋时也时唯毕未见因言星及之耳大东旧七章章八句诸家分章不同今作六章四章章八句二章章十二句
　　四月大夫刺幽王也在位贪残下国构祸【构古侯反】怨乱并兴焉
　　此诗忧世之乱韩诗止以为叹征役未尽诗意
　　四月维夏六月徂暑【李氏曰夏之四月六月也○传曰徂往也】先祖匪人胡宁忍予
　　此大夫夏初即有南国之役至于岁莫歴三时之乆而未得归故序其始末以为发端之辞言夏暑时也四月虽未甚热已是夏矣岂可行役乎我以是月行役至六月徂暑之时一夏冐涉暑途劳苦甚矣怨而无所归咎曰我先祖非人乎何宁忍使我至此极也怨刺之深如此非止为行役也下章见之
　　秋日凄凄【音妻○朱氏曰秋日冬日犹云秋时冬时也○传曰凄凄凉风也○凄凄考见邶緑衣】百卉具腓【卉音讳韵又音毁腓音肥○传曰卉草也腓病也○笺曰具犹皆也】乱离瘼矣【瘼音莫○丘氏曰离离散也○传曰瘼病也】爰其适归【诗记曰爰于也○朱氏曰爰家语作奚传曰适之也】
　　首夏于役既而暑往今又转而秋矣当秋之日凄凄然有寒凉之气百草皆被凋残而腓病因以兴时政之虐而民皆病也遭乱离之病于何所适归乎谓今行役未得归然内外皆乱不知何处是可归之所也味此诗皆凄凄然忧乱之辞若止是行役之乆未遽至怨刺之深如此
　　冬日烈烈飘风发发【飘如字从韵书本注音瓢见蓼莪○笺曰发发疾貌】民莫不谷【笺曰谷养也】我独何害
　　行役之乆秋又转而冬矣冬时烈烈而寒飘风又发发而疾虐益甚矣民莫不得遂其安养而我独何以遭此害乎言已被害尤甚也
　　山有嘉卉【笺曰嘉善也○钱氏曰卉草也通言之则草木皆卉也○李氏曰考工记言天下之大兽五脂者膏者臝者羽者鳞者正犹此诗所谓嘉卉也】侯栗侯梅【笺曰侯维也】废为残贼莫知其尤【笺曰尤过也】
　　山有嘉美之草木是栗是梅也今其山废为残贼之地言斫伐其本根无复存留其地荒矣喻良民被残贼至此不知其何辜也
　　相彼泉水【相去声○笺曰相视也】载清载浊【朱氏曰载则也】我日构祸【笺曰构犹合集也○今曰合集犹言结也】曷云能谷【今曰谷养也与上文民莫不谷同】
　　我视彼泉水犹有时而清有时而浊今我国乃日日结祸犹水之无清时也行役之苦又遭时乱何由遂其生养乎
