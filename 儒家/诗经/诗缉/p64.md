<!-- { "loadSidebar": true } -->
　　瞻彼洛矣【王氏曰洛水东都之所在也○诗记曰职方氏河西曰雍州其浸渭洛故毛传以洛为宗周之浸水洛水虽出于京兆上洛西山然其流尚微此诗所谓洛葢指东都也】维水泱泱【音央○传曰泱泱深广貌】君子至止【朱氏曰君子指天子也○补传曰六师万年之语可为王者之证】福禄如茨【笺曰茨屋葢也喻多○解见甫田】韎韐有奭【韎韐音昧閤奭兴之入字亦作赩○传曰韎韐茅搜染草也一曰韎韐所以代韠也○曰茅搜茜也即茹藘也解见郑东门之墠○防曰韎韐是蔽膝之衣合韦为之以茅搜草染之大夫以上祭服谓之韨士无韨名谓之韎韐玉藻云一命緼韨黝珩则士亦名韨矣彼注云子男大夫一命以子男大夫故言韨耳其实士正名韎韐士冠礼爵弁服韎韐不言韨是也奭赤色緼音温黝音酉○王氏曰周官凡有兵事韦弁服先儒以为左传所谓韎韦之跗注是也跗音夫○今曰采芑路车有奭】以作六师【曹氏曰作而行之也】
　　洛为东都周未东迁之时虽宅镐京而防诸侯则于东都以四方道里均也诗人瞻洛水之深广思昔天子至此朝防诸侯其锡予之福禄如屋葢茅茨之多若国有征伐之事又使服韎韐之饰其色奭然而赤以作六师而行之当是之时朝觐防同四海来假爵赏征伐自天子出何其盛也乃今泱泱之水犹昔也而无向来之盛事矣故伤而思之
　　瞻彼洛矣维水泱泱君子至止鞞琫有珌【鞞音丙琫必孔反亦作鞛珌音必○传曰鞞容刀鞞也琫上饰珌下饰也天子玉琫而珧珌诸侯璗琫而璆珌大夫镣琫而镠珌士珕琫而珕珌珧音遥璗唐之上浊镠音求玉也镣音辽镠音留珕音戾○防曰鞞刀鞘也説文云珧蜃甲也尔雅云黄金谓之璗其美者谓之镠即紫磨金也白金美者谓之镣珕蜃属而不及于蜃用其甲以饰物鞘音笑刀室也○公刘防曰桓二年左传云藻率鞞鞛鞶厉游缨昭其数也率音律】君子万年保其家室
　　天子至此东都有容刀以为赐予之物其容刀以鞞盛之其上有琫之饰下有珌之饰天子能宠锡诸侯宜万年保其国家也
　　瞻彼洛矣维水泱泱君子至止福禄既同【曹氏曰言受福禄者均也○今曰蓼萧采菽言万福攸同与此一也】君子万年保其家邦
　　瞻彼洛矣三章章六句
　　裳裳者华刺幽王也古之仕者世禄小人在位则防謟并进弃贤者之类絶功臣之世焉【防曰古者有世禄复有世位世禄者直食其先人之禄而不居其位不贤尚当然子若贤则居父位矣○曹氏曰葵丘之盟士无世官礼称大夫不世爵春秋讥世卿自卿大夫以至于士皆不可世所可世者禄而已】
　　裳裳者华【曹氏曰召南云何彼禯矣唐棣之华説文以禯为衣厚貌则所谓裳裳者华亦当如衣裳之禯厚矣】其叶湑兮【湑须之上○钱氏曰湑犹沃也叶美如沃】我觏之子【觏沟之去○笺曰觏见也○长乐刘氏曰之予谓贤者功臣之子孙也】我心写兮【写解见蓼萧及泉水】我心写兮是以有誉处兮【处音杵○誉处解见蓼萧】
　　兴也此诗极言勲贤子孙之美而惜其不用也常棣以华鄂兴兄弟此诗以华叶兴家世裳裳禯厚之华其叶又湑然润泽华叶上下相承犹贤者前后相继而荣显也我见是勲贤之子孙我心为之输写爱其先人喜其有后也称是子必有名位葢为期望之辞而刺幽王之弃絶也
　　裳裳者华芸其黄矣【传曰芸黄盛也○苏氏曰色之上也○今曰老子云夫物芸芸】我觏之子维其有章矣【苏氏曰章文也】维其有章矣是以有庆矣【钱氏曰有庆谓君宠锡之○今曰王制则有庆】
　　是子文章之美如华之盛宜蒙君之宠锡何为弃絶之乎
　　裳裳者华或黄或白【丘氏曰取韵便也】我觏之子乘其四骆【音洛○解见四牡】乘其四骆六辔沃若【解见皇皇者华】
　　是子宜乘驷车六辔沃然荣耀于时何为落莫如此乎
　　左之左之君子宜之【笺曰君子斥其先人也】右之右之君子有之维其有之是以似之
　　既称是子之美因赞其先世今人见有佳子弟必曰是其前人所积钟庆于此也言是子之先君子材全德备左之则无所不宜右之则无所不有有谓所蕴不竭也惟其所有如此是以子孙肖似之然则幽王不唯弃材且忘旧德矣
　　裳裳者华四章章六句
　　桑扈【音户】刺幽王也君臣上下动无礼文焉【长乐刘氏曰君臣以言其朝廷也上下以言其风俗也朝廷风俗之礼而谓之文者尊卑异位也亲防异情也长防异序也内外异宜也徃来异守也动而相交合而相纪莫不成文而中于义理序其品则曰人伦也序其义则曰礼文也朝廷所以纲天下之风俗不可以一日无之也】
　　交交桑扈【笺曰交交徃来貌○曰桑扈有二种此色之窃脂者也○解见小宛】有莺其羽【传曰莺然有文章】君子乐胥【今曰笺以君子指王者朱氏以为指诸侯今以为泛称古之君臣○雨无正笺曰胥相也】受天之祜【胡之上浊】
　　此桑扈色之窃脂者交交然飞而徃来其羽有文章莺然可爱喻君臣以礼文相接粲然可观也胥相也一不独立二则为文交际相与礼文行焉而君子乐于相与是好礼不倦宜其受天之福也刺幽王君臣不然
　　交交桑扈有莺其领【传曰领颈也○长乐刘氏曰领所以首出于身者欲有作为未动其羽而先奋其领文防四张莺然可爱也】君子乐胥万邦之屏【音丙○曹氏曰屏塞门所以蔽外也】
　　礼者所以辨上下正纪纲谁敢侮之宜足以屏蔽万邦也【曹氏曰鲁秉周礼而齐不敢图何屏如之有礼则安无礼则危秦襄公未能用周礼则无以固其国】
　　之屏之翰【○传曰翰也○解见文王维周之祯】百辟为宪【笺曰辟君也○传曰宪法也】不戢不难【戢簪之入○笺曰戢敛也】受福不那【传曰那多也○今曰商颂猗与那与】承上文之意言君子能以礼为国屏翰则诸侯皆以之为法而谨于礼矣使其不自戢敛不自畏难则受福必不多矣【曹氏曰在泰而不能自戢则放逸而无检在易而不知思难则轻骄而生患若是则福不盈眦而祸随其后矣眦音渍又音剂】
　　兕觥其觩【兕词之上浊觥音肱觩音求○笺曰兕觥罚爵也○解见卷耳○诗记曰兕觥如卷耳罍觥并陈则不必指为罚爵如此诗则指为罚爵也○朱氏曰觩角上曲貌颂作捄】防酒思柔彼交匪敖【去声】万福来求【今曰万福来求犹淮夷来不言来淮夷古人之语多倒】兕觥所以罚不敬者觩然其角上曲设之所以为酒戒也美酒人所甘过则反乱常思温克则兕觥设而不用矣彼古人交际之间无所敖慢是来求多福也言福备于我在反而求之耳
　　桑扈四章章四句
　　鸳鸯【音寃央】刺幽王也思古明王交于万物有道自奉养有节焉【笺曰交于万物有道谓顺其性取之以时不暴夭也○吕氏曰自楚茨至鸳鸯八篇皆陈古以刺今也】
　　鸳鸯于飞【传曰鸳鸯匹鸟○笺曰言其止则相耦飞则为双○防曰必待其长大能飞乃取之不于防小而暴夭也】毕之罗之【防曰月令云罗罔毕翳注云罔小而柄长谓之毕毕则执以掩物释器云鸟罟谓之罗则张以待物】君子万年【笺曰君子谓明王也】福禄宜之
　　兴之不兼比者也先王之时入泽设罻皆有时杀胎覆巢皆有禁合围掩羣皆所不为故其民渐被仁政皆有仁心鸳鸯之鸟待其长大能飞乃执毕以掩之有得有不得焉又张罗以网之待其自入皆不尽物之意也德及禽兽如此宜其夀考而受福禄也毛氏谓之兴孔氏谓举一物以兴其余兴之不兼比者也【长乐刘氏曰苟非礼乐刑政之治于其民而中和浃于风俗则仁民恤物之道其能及于是耶是以舟车所至人力所通天之所覆地之所载日月所照霜露所坠凡有血气者莫不尊亲故曰配天】
　　鸳鸯在梁【诗记曰桥梁鱼梁皆是不必专以为石絶水之梁】戢其左翼【戢簪之入○曰戢翼敛也○白华笺曰敛左翼者谓右掩左也鸟之雌雄不可别者以翼右掩左雄左掩右雌○防曰举其雄者而言耳○解頥新语曰或云禽鸟并栖一正一倒戢其左翼以相依于内舒其右翼以防患于外葢左不用而右便】君子万年宜其遐福
　　竭泽而渔则无鱼焚山而狩则无兽毕罗取之不尽故有鸳鸯在于鱼梁其雄者敛其左翼以右翼掩之遂其性也
　　乘马在廏【乘郑如字徐去声廏音救】摧之秣之【摧音挫秣音末○笺曰摧今莝字○释文曰摧刍也秣马谷也】君子万年福禄艾之【艾音碍○传曰艾养也】
　　天子所乘之马饲之宜厚今其在廐无事则摧之以刍有事乃秣之以谷不常秣之爱国用也所乘者如此他马可知
　　乘马在廐秣之摧之君子万年福禄绥之
　　鸳鸯四章章四句
　　頍弁【頍音跪】诸公刺幽王也【防曰同姓诸公】暴戾无亲不能宴乐同姓【乐音洛】亲睦九族孤危将亡故作是诗也
　　幽王之时乱亡已迫而不自知族人与国同休戚深窃忧之而王踈逺宗族无由进其忠告其族人之尊者遂作此诗因王不宴乐同姓借以为辞而告以祸败之戒非欲王宴乐之也但诗人优柔之辞先从宴乐上説来以渐及危亡警惧之意故读者不觉真谓刺不能宴乐同姓而已当是时骊山之祸将作人情凛凛不保朝夕幽王方且饮酒无度诗人岂复劝其宴乐哉○国风小雅多寓意于言外或意虽形于言而优柔纡余读者不觉也有言古不言时而意在刺时者【如甫田采菽之类】有言乙不言甲而意在刺甲者【如叔于田全述叔叚之事而实刺郑庄椒聊全述沃之盛强而实刺晋昭】有首章便见意余章变韵成歌者【此类甚多】有前数章皆含蓄而末章乃见意者【如载驱之类】有首尾全不露本意但中间冷下一二语使人黙防者【如硕人猗嗟之类】有言轻而意重者【如凯风言母氏劳苦而不言欲嫁】有先从轻处説起渐渐説得重者【如四月忧世乱而先叹征役之劳頍弁刺危亡而先説不宴乐同姓】读诗与他书别唯涵泳浸渍乃得之
　　有頍者弁【传曰頍弁貌皮弁也○説文曰頍举头貌○钱氏曰举首则弁愈高○笺曰礼天子诸侯朝服以宴天子之朝皮弁以日视朝○防曰王制云周人冕而祭衣而养老注云凡养老人之服皆其时与羣臣燕之服如彼注则天子之燕用衣此言皮弁者葢天子燕服有二燕羣臣用冠亲同姓用皮弁也賔之初筵三章笺云此祭末王与族人燕而经云侧弁之俄是燕同姓用皮弁之事也】实维伊何【笺曰实犹是也】尔酒既防尔殽既嘉【笺曰防嘉皆美也】岂伊异人兄弟匪他茑与女萝【茑音鸟萝音罗○传曰茑寄生也○防曰陆玑云茑一名寄生叶似当卢子如覆盆子赤黑色○曰女萝今莵丝子也即桑中所谓爰采唐矣○释草曰唐蒙女萝女萝莵丝○陆玑曰毛云松萝也今莵丝蔓连草上生黄赤如金今合药莵丝子也非松萝松萝自蔓延松上而生与莵丝殊异本草经云茑为女萝此古今方俗名草不同也○山隂陆氏曰旧説上有莵丝下必有伏莵之根无此莵在下则丝不得生乎上然其实不属也淮南子云下有茯苓上有莵丝又云莵丝无根而生蛇无足而行鱼无耳而听蝉无口而鸣皆自然也】施于松柏【施音异○防曰松柏存而茂松柏殒而亡】未见君子【笺曰君子斥幽王也】忧心奕奕【音亦○传曰奕奕然无所薄也○防曰忧则心游不定】既见君子庶几説怿【音恱亦】
