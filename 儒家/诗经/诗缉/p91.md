<!-- { "loadSidebar": true } -->
　　维天之命太平告文王也【大音泰○苏氏曰天下太平以为文王之德之致也故以告之】
　　维天之命【笺曰命犹道也○程子曰天命即天道也以其用言之则曰命造化之谓也又曰言天命之自然者曰天道言天之赋与万物者曰天命】于穆不已【于音乌○于穆解见清庙○疏曰易系辞云日往则月来暑往则寒来象曰天行健是天道不已止之事也】于乎不显【于乎音乌呼】文王之德之纯【子思子曰纯亦不已○程子曰纯则无二无杂不已则无间断先后○张子曰纯则举大本也】假以溢我【假苏音嘏毛音暇溢音逸○苏氏曰假大也○笺曰溢盈溢也○欧阳氏曰如水溢而旁及也】我其收之【朱氏曰收受也○今曰收谓不敢失之也】骏惠我文王【骏音峻○笺曰骏大也惠顺也】曾孙笃之【笺曰曽犹重也自孙之子而下事先祖皆称曽孙○传曰笃厚也　疏曰用意専而隆厚也○诗记曰説诗者非惟有凿説之害亦有衍説之害如此诗曽孙笃之毛氏谓能厚行之于文义未有害也然诗人之意本勉后人笃厚之而不忘所谓行者固亦在其中矣但曰曽孙笃之则意味深长衍一行字意味却短至王氏遂云笃力行而有所至説益详而无复余味矣凡诸説皆当以此例之】天之赋予万物谓之命即天理也于乎美哉是天之运行不已也造化之机或息则其赋物者穷矣于乎甚显者是文王之德纯一也纯则无二无杂矣凡言圣人如天者以此拟彼天与圣人犹为二也此诗但以天命之不已与文德之纯对立而并言之天之为文王邪文王之为天邪盖有不容拟议者子思子明之曰天之所以为天也又曰文王之所以为文也其旨深矣文王之德假大而盈溢于我我当有以收之使不失坠惟在大顺文王之德而已其者自期之辞收谓保其业惠谓体其德大惠则无斯须毫厘之违戾也我既以骏惠文王自勉继自今为文王之子孙者当世世笃厚之勿忘也去圣浸逺典刑易坠非用意笃厚不能守也
　　维天之命一章八句
　　维清奏象舞也【苏氏曰象文王之乐文舞也】
　　象文舞也郑氏以象舞为象用兵时刺伐之舞如此则为武舞矣且维清象舞之乐歌舞大武之乐歌大武为武舞故武颂言胜殷遏刘之事维清不言征伐则象舞决非武舞也文王之文德至矣作乐象德乃独象其刺伐非其义矣○今考郑于礼记文王世子明堂位祭统升歌清庙下管象皆以管象为武王之舞谓周颂舞也孔申郑义以文王武王之舞皆名为象维清象舞为文王下管象为武王其意盖谓清庙与管象若皆为文王不应有上下之别故耳古乐歌者在上以人歌者皆曰升歌亦曰登歌匏竹在下以管奏者皆曰下管春官大师帅瞽登歌下管奏乐器益稷下管鼗鼓是也清庙以人歌之自宜升象以管奏之自宜下凡乐皆有堂上堂下之奏也【曹氏曰季札观乐见舞象箾南籥者杜预云文王乐也又见舞韶箾者杜预云舜乐也是象有箾韶亦有箾説者谓以竿击人曰箾然则执箾以舞犹干舞也执籥以舞即籥舞也文王虽大业未究而本其功德之所起可得而形容也故作乐以象之谓之象舞祭统明堂位文王世子所谓下管象者象即象舞也郑氏以象舞为专象刺伐然籥非刺伐之物也箾音朔季札观乐事见左传襄二十九年注以象箾之箾音朔韶箾音箫皆当音朔】
　　维清缉熙【句○朱氏曰清清明也○王氏曰缉续也熙广也】文王之典【传曰典法也】肇禋【音兆因○传曰肇始也○笺曰周礼以禋祀祀昊天上帝】迄用有成【迄欣之入○传曰迄至也】惟周之祯【音贞○传曰祯祥也】
　　文王之舞谓之象以王业之兴其兆已见也此诗乃象舞之乐歌述所以名象之意言清缉熙者文王之典也清则纯一而不杂缉则悠久而不已熙则广大而无外三言备举文王之圣德而以典言之者谓其德寓于法也禋者王者祀天之礼也文王有典则以贻后人王业虽未成而禋祀之礼已肇始于此遂至其后而有成焉是文王之典为周之祯祥也祥者吉之先见也
　　维清一章五句
　　烈文成王即政诸侯助祭也【疏曰谓周公居摄七年致政成王成王乃祭于祖有诸侯助王之祭既祭因而戒之○苏氏曰成王有即位有即政则周公之未尝摄位明矣】
　　烈文辟公【补传曰烈言其功文言其德诸侯有爵为公者举其爵之尊以宠之○疏曰辟公诸侯也○今曰辟君也説命云树后王君公后王王也君公诸侯也】锡兹祉福【祉音耻○朱氏曰诸侯锡此祉福○钱氏曰但佐文武定天下也】惠我无疆子孙保之无封靡于尔邦【王氏曰无封以専利无靡以伤财朱氏曰封专利以自封殖靡侈也】维王其崇之【补传曰维天子之是尊】念兹戎功【传曰戎大也】继序其皇之【朱氏曰皇大也】无竞维人四方其训之【李氏抑诗解曰训效也】不显维德百辟其刑之于乎前王不忘【于乎音乌呼○笺曰前王文王武王黄氏曰此成王感诸侯不尽之意】成王即政之初周兴未久也其助祭诸侯往往身佐文武以定天下者故先称美之乃告戒之言汝有功有德之辟公锡我以此福矣谓其夹辅以兴周祚也此岂徒目前浅近计哉盖惠我周家以无疆之休使我子孙世世永保之矣然相与平定之者尔诸侯之力也其相与扶持之者尤有望于尔诸侯也尔于尔之国无封殖以专利无侈靡以伤财当维王室之是尊也念屏翰之大功其继序之序者益思増益而皇大之世世相承无替前功也尔归治其国在用贤修德而已莫彊乎维得贤人也能得人则四方皆训效之莫光显者修德也能修德则百君皆刑法之矣呜呼如此则岂唯予宠嘉之实前王所念而不释也○説者多以辟公为称诸侯之祖父念兹戎功为勉之以念祖父之功今考本纪注徐广云武王克殷二年而崩皇甫谧云武王定位元年岁在乙酉六年庚寅崩正如谧之言武王克殷才六年又周公摄政七年共十余年耳烈文作于成王即政之初孟津诸侯固多存者不应专戒其子孙也【诗记曰于乎前王不忘如其自唐叔以下实宠嘉之○王氏曰先王之戒诸侯也欲其兢兢则中国强矣欲其显显则中国尊矣欲其四方训之百辟刑之则各以德善胥训胥效也内则百僚师师外则诸侯胥效则能以天下为一家中国为一人矣而先儒以谓先王不欲诸侯名誉出境是乃力征经营天下惴惴恐天下轧己之私意何足以语先王也】
　　烈文一章十三句
　　天作祀先王先公也【笺曰先王谓太王以下○天保笺曰先公谓后稷至诸盩音筹又音舟○疏曰祀先王先公谓四时之祭祠禴尝烝时祭所及唯亲庙与太祖于成王之世为时祭当太王以下上及后稷一人而已言先公者唯斥后稷且经之所陈唯有先王之事而序并言先公者以诗人因于祭祀而作此歌近举王迹所起其辞不及后稷序以祭时实祭后稷故其言及之昊天有成命经无地而序言地般经无海而序言海亦此类也】
　　天作高山【传曰作生也○疏曰作者造立之言故为生也○笺曰髙山谓岐山也】大王荒之【大音泰○苏氏曰荒治也○李氏曰始荒而辟之○今曰治荒为荒犹治乱为乱也今谚言开荒即始辟之意也】彼作矣【笺曰彼彼万民也民皆筑作宫室以为常居】文王康之【笺曰康安也】彼徂矣【笺曰徂往也民之往者○曹氏曰往归者众】岐有夷之行【如字王徐并去声○程子曰夷平也○曹氏曰昔者髙山之险阻今为坦途矣○今曰夷即皇矣所谓串夷载路行犹行彼周行谓道路也】子孙保之
　　迁岐非得已而周乃以岐兴诗人以为是非人之所能为故言此岐山天实为之也岐山本险阻荒僻之地大王始开荒而辟之彼民皆不惮迁徙之劳筑作而居之矣文王从而安之彼民又皆徂往而归之矣作谓旧民之乐迁如百堵皆作庶殷丕作之作也徂谓新民之归往如其子焉往之往也归往者日众故岐山昔之险阻今为平夷之路矣大王文王之业子孙当保守而不坠也成功告神之颂多言子孙当保守之意盖子孙能保守则可以慰祖宗之心也
　　天作一章七句
　　昊天有成命郊祀天地也【李氏曰苏黄门谓冬至祀天于圜丘夏至祀地于方泽据周礼以为説东坡云昊天有成命郊祀天地也此乃合祭天地之明文】
　　昊天有成命【曹氏曰成则不可易】二后受之【传曰二后文武也】成王不敢康【笺曰成此王功】夙夜基命宥密【传曰基始也宥寛也密宁也○笺曰寛仁所以止苛刻安静所以息暴乱】于缉熙【于音乌○王氏曰缉续也熙广也○李氏曰缉熙当为成王】单厥心【单苏音丹旧音亶○苏氏曰单尽也】肆其靖之【今曰书凡语肆字皆训故○笺曰靖安也】天所以有不易之成命而文武得以受之者由其能成此王功不敢康宁夙夜忧勤以肇基天命在于行寛静之政而已又嗟叹而言为子孙者当缉续而熙广之大尽其心庶防可以安靖之勿坠宥密之初意也颂者成功告神必言子孙勉力保守以慰神祗祖考之意维天之命曰曽孙笃之天作曰子孙保之我将曰于时保之此所谓缉熙亦成王自勉之辞旧説以缉熙为文武味诗之意嗟叹而更端言之所谓肆其靖之即于时保之之意其者期之之辞也非言文武矣
　　昊天有成命一章七句
　　我将祀文王于明堂也【陈氏曰古者祭天于圜丘扫地而行事器用陶匏牲用犊其礼极简圣人之意以为未足以报本故于季秋之月有大享之礼焉天即帝也郊而曰天所以尊之也故以后稷配焉后稷逺矣配稷于郊亦以尊稷也明堂而曰帝所以亲之也故以文王配焉文王亲也配文王于明堂亦以亲文王也然则郊者古礼而明堂者周制也周公以义起之也】
　　我将我享【笺曰将犹奉也○传曰享献也】维羊维牛【疏曰礼称郊用特牲祭法云燔柴于泰坛祭天用骍犊则明堂祭天亦当特牛矣而得有羊者其配之人自当用太牢也○诗记曰郊特牲云帝牛不吉以为稷牛于是知明堂用牛夏官羊人曰衅积共其羊牲积柴祭天于是知祭帝用羊以父配帝则牲牢不得异食○今考衅谓邦器及军器成则衅之】维天其右之【笺曰右助也下同○张子曰维天其右之不必飨之】仪式刑文王之典【笺曰仪则也式象也○传曰刑法也○钱氏曰仪式刑犹书云严祗敬六德也○今曰累言之者谓法之不已也】日靖四方【陈氏曰靖安也○诗记曰于天维庶其飨之不敢加一辞焉于文王则言仪式其典日靖四方天不待赞法文王所以法天也卒章惟言畏天之威而不及文王者统于尊也畏天所以畏文王也天与文王一也】伊嘏文王【嘏音假○笺曰受福曰嘏】既右飨之【疏曰右助而歆飨之○李氏曰天若福文王则必飨吾之祭矣】我其夙夜畏天之威于时保之
　　我所将奉我所献享者维羊维牛而已礼之常也天其右助我而飨此乎盖不敢必也天之所飨不在于物惟自托于文王庶防可以格天我今仪则式象刑法文王之典日日施行之以安四方惟天惠民惟文王之典足以安民天福文王则必右助而歆飨我祭矣其右之者不敢必之辞也既右之者自必之辞也然我尤当夙兴夜寐畏天之威思所以保之其敢自恃乎明堂之礼天与文王在焉成王写其中心之诚以对越而言之也○典毛于维清传云法也于此云常也郑以为常道法者道之所寓其实一也
　　我将一章十句
