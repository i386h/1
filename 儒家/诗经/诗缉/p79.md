<!-- { "loadSidebar": true } -->
　　其维何天被尔禄【被音避○笺曰被覆被也】君子万年景命有仆【李氏曰仆属而不絶○今曰孟子仆仆亟拜言拜之频烦亦不絶之意】
　　其天锡以继嗣者如何乎乃犬覆被女以福禄使有万年之夀而大命仆属不絶也此章问以继嗣而言福祚者言天锡以继嗣故福祚不絶也
　　其仆维何厘尔女士【厘音离○传曰厘予也○笺曰女士女而士有行者】厘尔女士从以孙子【笺曰从随也】
　　其大命之仆属如何乎乃天锡以女而有士行者以为妃又使生贤智之子孙以随之此章问以福祚而言继嗣者言天锡以福祚故继嗣繁昌也与上章互言之耳
　　既醉八章章四句
　　凫鹥【音符伊】守成也【防曰物极则反或将丧之成之既难守亦不易故美其能守之也】太平之君子【笺曰君子斥成王也】能持盈守成神祗祖考安乐之也【祗音其乐音洛○疏曰神者天神祗者地神祖考则人神也】
　　祭天神地祗祖考皆有尸五章皆言公尸又四章言既燕于宗毛以为皆言祭宗庙其説是也【疏曰毛以为皆祭宗庙则是祖考耳而兼言神祗者以推心事神其致一也能事宗庙则亦能事天地因祖考而广言神祗明其皆安乐之也】
　　凫鹥在泾【曹氏曰凫野鹜也鹜音木○释鸟曰鸍沉凫鸍音施又音弥○郭璞曰鳬似鸭而小长尾背上有文今江东亦呼为鸍○陆玑曰大小如鸭青色卑脚短喙水鸟之谨愿者也○疏曰苍颉解诂云鹥鸥也○泾解见邶谷风】公尸来燕来寜【公尸解见既醉○笺曰祭祀既毕明日又设礼而与尸燕○疏曰言公尸来燕则是祭后燕尸非祭时也燕尸之礼大夫谓之賔尸即用其祭之日今有司彻是其事也天子诸侯则谓之绎以祭之明日春秋宣八年言辛巳有事于太庙壬午犹绎是谓在明日也此公尸来燕是绎祭之事】尔酒既清【笺曰尔成王也】尔殽既馨【传曰馨香之逺闻也】公尸燕饮福禄来成
　　兴也祭之明日行燕尸之礼镐京近泾水指土地所见言之野凫与鹥鸥皆水鸟也水鸟在水中得其所喻公尸来燕而安寜也成王酒清殽馨以与公尸燕饮故神以福禄来成汝矣○渭水东流先会丰而后防泾丰水自南而入渭泾水自西北而入渭文王居丰在丰水之西则越丰而后至泾武王居镐在丰水之东则去泾近矣张衡西京赋云欱沣吐镐据渭踞泾见泾水近镐也【欱呼合反】
　　凫鹥在沙【传曰沙水旁也○疏曰需卦需于沙注云沙接水者】公尸来燕来冝【今曰来而冝之谓乐之也】尔酒既多尔殽既嘉公尸燕饮福禄来为【去声○笺曰为犹助也】
　　凫鹥在渚【音煮○解见江有汜】公尸来燕来处【音杵○传曰处止也】尔酒既湑【胥之上○毛伐木传曰湑莤之也莤与缩音义同谓以茅泲之而去其糟也泲亦作济上声也】尔殽伊脯【疏曰干脯也】公尸燕饮福禄来下
　　凫鹥在潨【音崇○传曰潨水防也○説文曰小水入大水也】公尸来燕来宗【传曰宗尊也○李氏曰来居尊位也】既燕于宗【疏曰燕于宗庙】福禄攸降【戸江反】公尸燕饮福禄来崇【吕氏曰崇积而高大也】
　　凫鹥在亹【音门○传曰亹山絶水也○曰亹谓山当水路令水势断絶也西汉地理志金城郡有浩亹县注云浩水名也亹者水流峡山间两岸深若门也浩音告】公尸来止熏熏【传曰熏熏和悦也】防酒欣欣【传曰欣欣乐也】燔炙芬芬【传曰芬芬香也】公尸燕饮无有后艰【今曰后艰犹后患也】
　　凫鹥五章章六句
　　假乐【音暇洛】嘉成王也【疏曰正诗例不言美以见为经之正因训假为嘉故转经以见义】假乐君子【传曰假嘉也○今曰左传中庸皆作嘉乐则假训为嘉也】显显令徳宜民宜人【陈氏曰民在下之民也人在位之人也○疏曰能安民能官人其文与此相类】受禄于天言可嘉乐者此成王也有显显之善徳冝其在下之民谓万姓以和也宜其在位之人谓百官以和也人民皆冝是可嘉乐以此能受福禄于天也
　　保右命之自天申之【传曰申重也重去声】千禄百福【笺曰千求也】子孙千亿【笺曰十万曰亿○解见楚茨】
　　既保安之又右助之又从而命之是自天申命用休也成王有千禄之道而得百福千禄言自求多福谓在我有以致之非天私于成王也宜成王子孙之繁至于千亿之无穷也
　　穆穆皇皇【释训曰穆穆敬也○释诂曰皇皇美也】宜君宜王【传曰宜君王天下也】不愆不忘【笺曰愆过也】率由旧章【笺曰率循也由用也○长乐刘氏曰旧章先王之礼乐政刑也】
　　成王之徳穆穆然敬皇皇然美宜其为君冝其为王也又不愆过不遗忘以循用先王之旧法○郑氏以穆穆皇皇宜君宜王为子孙以不愆不忘率由旧章复为成王文意断续此由分章之误也穆穆皇皇与抑抑秩秩一体率由旧章与率由羣匹相对皆言成王也宜君宜王即所谓宜民宜人也
　　威仪抑抑【賔之初筵传曰抑抑慎宻也】徳音秩秩【传曰秩秩有常也○钱氏曰有序也】无怨无恶【乌露反又如字】率由羣匹【今曰羣耦谓众同徳之臣也】
　　成王之威仪抑抑然谨宻其徳音言语秩秩然有常言行皆盛徳之所着见故能无所咎怨无所憎恶推诚乐与惟循用羣臣之贤匹耦于己者言志同道合也此章与上章一体不愆不忘为率由旧章言之也无怨无恶为率由羣匹言之也○音声也徳音有徳之声音也言语教令声名皆可称徳音此诗徳音秩秩可以为言语教令不可以为声名皇矣貊其徳音可以为教令声名不可以为言语南山有台徳音不已徳音是茂及有女同车徳音不忘车舝徳音来括皆声名也小戎秩秩徳音鹿鸣徳音孔昭日月徳音无良邶谷风徳音莫违皆言语也
　　受福无疆四方之纲之纲之纪燕及朋友【传曰朋友羣臣也○朱氏曰燕安也言人君能纲纪四方而臣下頼之以安○诗记曰泰誓云友邦冢君酒诰云太史友内史友则朋友者合百辟卿士言之也○今曰朋友即丁文百辟卿士燕及朋友犹燕及皇天】
　　成王受福无穷故于天下之治惟总其大纲大纲举而小纪自随则大平极治可传于永久此无穷之福也羣臣与国同休是安及羣臣也
　　百辟卿士【董氏曰百辟诸侯也卿士羣臣也】媚于天子【笺曰媚爱也】不解于位【解音懈○今曰解怠也】民之攸塈【音饩○传曰塈息也】
　　外而百辟内而卿士皆媚爱于成王而不解怠于其职位此民之所由以休息也
　　假乐六章章四句【旧四章章六句今从陈氏】









　　诗缉卷二十七
<经部,诗类,诗缉>
　　钦定四库全书
　　诗缉卷二十八
　　宋　严粲　撰
　　公刘召康公戒成王也成王将涖政【涖音利】戒以民事美公刘之厚于民【笺曰公刘后稷之曽孙】而献是诗也【笺曰成王始幼少周公居摄政及归之成王将涖政召公惧成王尚幼稚不留意于治民之事故作诗美公刘以戒之也○诗记曰史记云夏后氏政哀去稷不务不窋失其官而奔戎狄之间不窋孙公刘虽在戎狄之间复修后稷之业窋竹律反○王氏曰周之有公刘言乎其时则甚微言乎其事则甚勤称时之甚防以戒其盈称事之甚勤以惩其逸盖召公之志也】
　　笃公刘【传曰笃厚也○今曰公刘克笃前烈○释文曰王云公号刘名也尚书传云公爵刘名也王基云公刘字也○诗故曰周人以讳事神王者祫百世召公不当举名然则公刘其号也】匪居匪康【笺曰康安也】廼埸廼疆【埸音亦○信南山传曰埸畔也○董氏曰疆界也埸疆皆田之界畔然诗言廼埸廼疆当有小别疆如封疆所包者广故王氏于信南山言疆者为之大界然则埸是小界今之小田塍也】廼积廼仓【积如字○董氏曰积委积也此委积音餧恣○朱氏曰积露积也】廼裹糇粮【裹音果糇音侯○今曰糇干食也解见伐木粮米食也】于槖于囊【槖音托○传曰小曰槖大曰囊○防曰宣二年左传称赵盾见灵辄饿为之箪食与肉寘诸槖以与之槖唯盛食而已是其小也蕇食与肉寘槖是干糇盛于槖也哀六年公羊传称陈乞欲立公子阳生盛之巨囊内可以容人是其大也○今曰东方朔传云奉一囊粟是粮米盛于囊也奉音俸】思辑用光【辑音集○今曰书辑五瑞注云敛也此辑亦聚集之也】弓矢斯张干戈戚扬【笺曰干盾也盾食允反○戈解见曹侯人○传曰戚斧也扬钺也钺音越○诗记曰左传工尹路曰君王命剥圭以为鏚柲注鏚斧也柲柄也柲音秘○防曰钺大而斧小六韬云大阿斧重八斤一名天钺】爰方啓行【朱氏曰方犹始也】
　　首章述公刘在西戎谋迁于豳也自后稷封于邰传子不窋夏后氏政衰去稷不务不窋失其官窜于西戎不窋之孙公刘自西戎而迁于豳迁国安民非笃厚者不能故言笃厚乎公刘也以下乃述厚民之事唯笃厚故能厚民也公刘之在西戎不敢居处不敢安宁谓不安于夷狄之陋谋为迁豳之计也将欲迁国必先聚粮治兵故廼埸以治其田之小塍乃疆以治其田之大界乃蓄其露积乃实其仓廪既已富彊乃盛其干糇于小槖盛其粮米于大囊思以敛集其民而光显其国迁国则民易离散故必有恩意敛集之也于是弓矢则张之又有干盾戈防戚斧扬钺于是方开路而行以迁于豳焉【诗记曰毛郑以公刘居于邵而遭夏人乱避难迁于豳且以为在邰有疆埸积仓为夏人迫逐乃弃而去攷之是章意象整暇不见迫逐之事以国语史记参之盖自不窋已窜于西戎至公刘而复兴疆埸积仓内治既备然后裹粮治兵拓大境土而迁都于豳焉国都虽迁向之疆埸积仓固在其封内也】
　　笃公刘于胥斯原【传曰胥相也相去声○今曰聿来胥宇】既庶既繁【笺曰庶众也繁多也】既顺廼宣【曹氏曰顺乐从也○陈氏曰宣导也】而无永叹【平声】陟则在巘【研之上○释山曰重甗隒甗音巘隒音俨○郭璞曰山形如累两甗甗甑也○释文曰毛云小山别于大山与尔雅异】复降在原何以舟之【传曰舟带也】维玉及瑶【音遥○今曰瑶美玉也玉泛言之瑶言玉之美者】鞞琫容刀【鞞音丙琫必孔反亦作鞛○鞞琫解见瞻彼洛矣○防曰此传云鞞下饰以下不言其饰故指鞞之体云下饰也○朱氏曰容刀其中容刀也】
　　次章述至豳相宅也笃厚乎公刘也往相广平之原地以居其民其民既庶而众矣既繁而多矣庶即繁也言庶而又言繁见归者愈多也众多则宜意向难齐今皆顺从而乐迁矣公刘又恐民之初迁有懐不能以自达廼复宣导在下之情欲人人皆得其所也盘庚之民必再三宣导而后顺从今既顺廼宣则本无扞格而上犹虑其壅蔽也故欢欣交通无有永叹而不满者非民咨胥怨之比也民见公刘升则在巘山之上以观其形势复下而在原以察其处所反覆相视以民居为重遂言公刘登陟之际何所佩带乎惟玉及美玉之瑶又有鞞鞘其上饰有琫以容其刀也称公刘佩服之美者承上文而无永叹述斯民喜之之情也【黄氏曰诗人之情其恶是人也必言其车服之盛佩玉之饰以见其不足以称之其喜是人也亦必言其车服之盛佩玉之饰以见其足以称之】○緜廼宣兼廼亩言之则为宣导沟洫此廼宣承既顺言之下云而无永叹则为宣导下情
