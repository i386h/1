<!-- { "loadSidebar": true } -->
　　殖殖其庭【殖音植○传曰殖殖平正也○疏曰庭宫寝之前庭也】有觉其楹【传曰觉高大也○笺曰直也○疏曰楹柱也】哙哙其正【哙音快正音政○笺曰哙哙犹快快也○疏曰寛明快快然○吕氏曰正谓正寝】哕哕其防【哕音诲○苏氏曰哕哕深广之貎○吕氏曰防谓室之奥窔也窔音要】君子攸宁
　　此章言其室也其宫寝之前庭殖殖然平正也其楹柱觉然髙大也其正寝哙哙然明快也其室之防奥哕哕然深广也君子居之而安宁谓燕息优游也言其室故曰宁【李氏曰东坡之诗云书窻明快夜堂深】
　　下莞上簟【莞音官○笺曰莞小蒲之席也竹苇曰簟○释文曰草丛生水中茎圆江南以为席形似小蒲而实非也○释草曰莞苻蓠其上蒿○疏曰郭璞云莞蒲一草之名蒲麄莞细司几筵有莞筵蒲筵麄者在下美者在上也莞细而用小蒲竹苇曰簟者以常铺在上宜用坚物故知竹簟也士防礼云下莞上簟衽如初则平常皆莞簟也其寝卧之席自天子以下宜莞簟同】乃安斯寝乃寝乃兴【笺曰兴夙兴也】乃占我梦吉梦维何维熊维罴【音碑○疏曰释兽云罴如熊黄白文黄白色○郭璞曰似熊而长头高脚猛憨多力能防树木憨音蚶○陆玑曰有黄罴有赤罴大于熊其脂如熊白而麄理不如熊白美也】维虺维蛇【虺音毁○曰虺蝮也蝮音福○释鱼曰蝮虺博三寸首大如擘擘博厄反○舎人曰江淮以南曰蝮江淮以北曰虺○孙炎曰广三寸头如拇指有牙最毒○山隂陆氏曰虺状似蛇而小为虺弗摧为蛇奈何旧説蝮蛇怒时毒在头尾螫手则断手螫足则断足蛇之尤毒烈者也一曰蝮与虺异螫音释】
　　考室之时当有颂祷之语以终之如今落成致语上梁文之类居室之庆莫过于子孙之繁衍此人情之至愿故颂祷之辞曰愿入此室处之后于梦兆而闻子孙之祥盖设为之辞非实有是梦也
　　大人占之【王氏曰当时在位之大人○曹氏曰大人则非占梦之官盖当时之所尊信也若晋平公梦黄熊入寝门而问诸子产晋文公梦与楚子搏而问诸子犯】维熊维罴男子之祥维虺维蛇女子之祥
　　心清神定则有开必先博物通逹则占事知来熊罴猛兽为男之祥虺蛇隂类为女之祥昔人谓占梦无书以意言之殆近是矣然皆设为祷辞耳【王氏曰人之精神与天地隂阳流通故梦各以其类至先王置官观天地之防辨隂阳之气以日月星辰占六梦之吉凶献吉梦赠恶梦知此则可以言性命之理矣】
　　乃生男子载寝之牀【笺曰尊之也】载衣之裳【衣去声○传曰裳下之饰也】载弄之璋【音章○传曰半珪曰璋臣之职也】其泣喤喤【音横○疏曰喤喤声大也○王氏曰其泣之美亦所以为吉祥羊食我之生也闻其声者知其灭羊舌氏矣食音嗣○今曰东坡贺人生子诗云试教啼看定何如今人以儿初生啼声长而大为福夀】朱芾斯皇【芾音弗○赤芾详解见曹人朱芾解见采芑○笺曰皇犹煌煌也】室家君王
　　古者男女初生即表异之男则寝之牀尊之也衣之下饰之裳臣道也弄之璋玉以他日行礼之事也皆表异其为男子也其泣声喤喤然大福夀之证皆将服朱芾煌煌然而鲜明有室有家为诸侯为天子矣○今考大宗伯以赤璋礼南方注云圭锐象春物初生半圭曰璋象夏物半死然则圭之首锐璋则圭体之半也一圭中分则为二璋也瓒有圭瓒璋瓒瓒勺也以圭璋为瓒之柄以祼于宗庙也有璋玉有璋瓒璋玉以礼神及朝聘以为瑞璋瓒以祼宗庙毛以棫朴奉璋为璋玉顾命太保秉璋以酢是人臣行礼奉璋玉之事也郑以棫朴奉璋为璋瓒郊特牲灌以圭璋是璋瓒亦名璋也此生男弄璋必不用祭器之璋瓒当止是璋玉也孔氏引奉璋以证臣职而毛郑于彼注其説不同故辩之
　　乃生女子载寝之地【笺曰卑之也】载衣之裼【音替○传曰裼褓也○疏曰防儿被也○苏氏曰即用其所衣而无加也】载弄之瓦【传曰瓦纺塼也】无非无仪【笺曰仪善也妇无所专于家事有非非妇人也有善亦非妇人也】唯酒食是议无父母诒罹【传曰罹忧也】
　　寝之地以卑之衣之裼褓以贱之弄之纺塼以习其所有事皆表异其为女子也妇人之事无非可讥无善可称惟议酒食耳无遗父母之忧罹
　　斯干九章四章章七句五章章五句
　　无羊宣王考牧也【笺曰厉王之时牧人之职废宣王始兴而复之○陈氏曰牧者牧养蓄牲之牢蓄牲之多寡足以表国之盛衰故诗人于其牧成而考之作为祷颂之辞○疏曰周官有牧人下士六人府一人史二人徒六十人掌牧六牲而阜蕃其物六牲谓牛马羊豕犬鸡尔牲则具主以祭祀为重马则祭所用者少豕犬鸡则比牛羊为卑故特举牛羊为美也】
　　笺疏所引牧人谓牧人之官也诗所言牧人何簑笠薪蒸者谓牧养牛羊者也
　　谁谓尔无羊三百维羣谁谓尔无牛九十其犉【闰之平○传曰黄牛黒唇曰犉】尔羊来思【今曰来谓来入于牢如言牛羊下来也○李氏曰思辞也】其角濈濈【簪之入○传曰聚其角而息濈濈然○王氏曰和也羊以善触为患故言其和为聚而不相触也】尔牛来思其耳湿湿【传曰呞而动其耳湿湿然呞音痴○郭璞曰呞食已复出嚼之也○山隂陆氏曰牛病则耳燥安则温润而泽故古之善视牛者以耳祭义所谓大夫祖而毛牛尚耳】
　　宣王初承厉王之后六畜衰耗人皆言其无牛羊矣及宣王修复牧事牛羊蕃息于是作牧养之牢而落成之言何人谓尔宣王无羊乎每三百为一羣不知几羣也何人谓尔宣王无牛乎有九十皆犉者其他色不可尽数也矜诧其新有故拒前言无者以解其嘲也尔羊自外而来归于牢则聚其角濈濈然不相触也尔牛自外而来归于牢则呞而动其尔湿湿然牛耳润泽则无病也羊不归而聚则不见其角之濈濈牛不归而息亦不见其呞言来皆所以见牢之成也故首章及之
　　或降于阿或饮于池或寝或讹【传曰讹动也】尔牧来思何簑何笠【何河之上浊○传曰何揭也揭音竭其谒反】或负其糇【音侯○糇干食也解见公刘】三十维物【苏氏曰物类也○传曰异毛色者三十也○疏曰每色之物皆有三十谓青赤黄白黒毛色别异者各三十也】尔牲则具【疏曰祭祀之牲当用五方之色故汝之祭索则有之】
　　此章亦述牛羊来归之意或降于阿或饮于池或寝息或讹动言此者美其无所惊畏也牧人来归何簑笠以御暑雨或赍其干食从牛羊之所宜适以顺其性而蕃息其牲有余备每色之物皆有三十则祭祀随索而有也
　　尔牧来思以薪以蒸【笺曰麄曰薪细曰蒸】以雌以雄尔羊来思矜矜兢兢【传曰言坚强也】不骞不崩【传曰骞亏也崩羣疾也○王氏曰言羊得其性而无耗败也言羊而不言牛者羊善耗败故也言羊不耗败则牛可知矣】麾之以肱【传曰肱臂也】毕来既升
　　牧人昼日闲暇则于牧地采薪蒸暮则以来之归又辨其畜之雌雄者视其多寡之数也尔羊来归其坚强矜矜兢兢然也不骞亏不羣疾又不待棰楚驱之但麾之以臂皆来升入于牢言驯扰从人意也
　　牧人乃梦众维鱼矣旐维旟矣【旐解见出车旟解见鄘干旄】大人占之众维鱼矣实维丰年旐维旟矣室家溱溱【传曰溱溱众也】考牧之诗亦当有颂祷之语以终之宣王承饥馑离散之后所愿者年丰而民庶也故就牧事上设为牧人之梦非牧人实有是梦也鱼丽为万物盛多之象故为丰年旟旐所以聚众故为人民蕃庶皆设辞以颂祷耳笺疏谓牧人得此梦而献于王非也
　　无羊四章章八句

　　诗缉卷十九
<经部,诗类,诗缉>
　　钦定四库全书
　　诗缉卷二十
　　宋　严粲　撰
　　节南山之什　　　　小雅
　　【释文曰从此至何草不黄凡四十四篇前儒申毛皆以爲幽王之变小雅】
　　节南山【节如字又音截○诗记曰按左传韩宣子来聘季武子赋节之卒章杜氏谓取式讹尔心以畜万邦之义然则此诗在古止名节也】家父刺幽王也【父音甫○笺曰家父字周大夫也○疏曰春秋之例天子大夫称字桓七年天王使家父来求车上距幽王之卒七十五嵗古人以父为字或累世同之幽王宫湼宣王子○项氏曰幽王时为乱者皆宣王时故家率犬戎以攻幽王者崧髙之申伯也为趣马以乱朝者韩奕之蹶父也为卿士而贪残擅政为大师而迷民误国者常武之皇父尹氏也四人虽未必皆其身亦必无皆死之理以此知人才维上所用唐之裴矩即隋之佞人魏之华歆即汉之名臣也】
　　节南山刺师尹所为不平专援引小人也宣王在位四十六年大雅所美诸臣皆初年辅佐中兴者幽王时未必存盖皆其子孙也
　　节彼南山【传曰节髙峻貌○曰维南山也考见秦风终南】维石岩岩【传曰岩岩积石貌】赫赫师尹【传曰赫赫显盛貌尹氏为大师大音泰○李氏曰春秋书尹氏卒讥世卿也其后尹氏立王子朝则尹氏之为世卿其来甚久】民具尔瞻【传曰具俱也瞻视也】忧心如惔【音谈又音炎○传曰惔燔也○王氏曰内之谓也】不敢戯谈国既卒斩【卒子律反○朱氏曰卒终也○苏氏曰斩絶也】何用不监【平声○笺曰监察也】
　　首章言师尹失民望也兴也镐京面对终南故以所见起兴言节然髙峻之终南山其积石岩岩然为国之望犹赫赫然显盛者是大师尹氏民俱瞻仰之也职位之重如此宜有以副天下之望今民见其所为皆忧心内热如火之惔燔至不敢戯言惧其以疑似而加诽谤之罪也是时周虽未亡而终归于亡矣王何不察也○常武王谓尹氏笺云尹氏天子世大夫也宣王时尹氏为内史幽王时为大师者非子则孙耳
　　节彼南山有实其猗【音伊○苏氏曰山之实草木是也○传曰伊长也○疏曰緑竹猗猗是草木长茂之貌故为长也】赫赫师尹不平谓何天方荐瘥【荐音荐瘥音鹾才何反读作切磋之音者非○传曰荐重也瘥病也○疏曰荐与荐文异义同】丧乱多【传曰大也】民言无嘉憯莫惩嗟【憯骖之上○钱氏曰憯痛也】
　　次章言师尹之病在于不平也山之髙峻其气平均如一则草木之生于其上者无不猗然而长今汝师尹其势非不赫赫然显盛其如不平何谓其职位如山之髙峻而不能如山之生物均平也由汝所为不平故天方降此荐至之病死丧祸乱甚大而且多是天怒也方者言方来未已也民无善言惟闻怨讟是人怨也此可憯痛而不惩创嗟闵无改悔之意也○礼言冢宰均邦国书言冢宰均四海大臣之事唯在均平公溥也此诗原幽王之辞由于师尹究师尹之恶在于不平而已下言秉国之均昊天不佣式夷式已君子如夷既夷既怿昊天不平皆此意也
　　尹氏大师【大音泰】维周之氐【音抵○传曰氐本也○解頥新语曰尔雅云氐星名天根也说者谓亢下系于氐如木之有根字不必作柢】秉国之均【传曰均平也】四方是维天子是毗【音皮○笺曰毗辅也】俾民不迷不吊昊天【吊如字○朱氏曰吊也○李氏曰此所谓不吊昊天正如书所谓不吊左氏传成七年吴代郯郯成季文子曰中国不振旅蛮夷入伐而莫之或恤无吊者也夫遂引此诗弗吊昊天之言为证襄十三年吴侵楚丧君子以吴为不吊亦引此章不吊昊天杜氏注云不为昊天所恤则不吊为不恤明甚】不宜空我师【空音控○朱氏曰不宜久在旷我大师之官】
