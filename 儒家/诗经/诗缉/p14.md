<!-- { "loadSidebar": true } -->
　　墙有茨不可襄也【曰襄除也】中冓之言不可详也【钱氏曰详尽言之也】所可详也言之长也
　　欲尽言则其説甚长盖不欲言之也今人不欲言之事则曰其説甚长
　　墙有茨不可束也【曰束而去之】中冓之言不可读也【朱氏曰读诵言也】所可读也言之辱也
　　言之则自辱不欲污口舌也
　　墙有茨三章章六句
　　君子偕老刺衞夫人也【笺曰夫人惠公之母○疏曰以上篇言母知此亦为宣姜】夫人淫乱失事君子之道故陈人君之徳【笺曰人君小君也】服饰之盛宜与君子偕老也【曰衞惠公诗桓王时○曹氏曰毛传谓能与君子偕老乃能居尊位服盛服序文颠倒非毛意也】
　　此诗惟述夫人服饰之盛容貌之尊不及淫乱之事但中间有子之不淑一言而讥刺之意尽见硕人惟述庄姜之美不言庄公不见荅但中间有大夫夙退二语猗嗟惟述鲁庄之美不言不能防闲其母但中间有展我甥兮一语三诗体同皆中间冷下一二语而首尾不露其意也
　　君子偕老【朱氏曰君子其夫也○传曰偕俱也】副笄六珈【副音覆载之覆敷救切笄音鸡珈音加○副曰副者后夫人祭服之首饰如汉之歩摇也○传曰副者编发为之○疏曰天官追师掌王后之首服为副编次注云副之言覆所以覆首为之饰其遗像若今之歩摇矣服之以从王祭祀编编列髪为之其遗像若今假紒矣服之以告桑也次次第发长短为之所谓髲髢服之以见王是也言编若今假紒者编列他发为之假作紒形加于首上次者亦鬄他发与已发相合为紒是编次所以异也追音堆编音匾又如字紒音计髲音避髢音第亦作鬄又解见召采蘩○笄曰笄衡笄也以玉为之唯副有衡笄出于副之两旁繋紞以县瑱也○疏曰唯祭服有衡笄编次则无衡笄○今曰内则言女子之笄者簪也所以卷髪者唯副之笄谓之衡笄○六珈曰六珈者以玉加于笄为饰有六也○傅曰珈笄饰之最盛者○笺曰珈之言加也副既笄而加饰如今歩摇上饰古之制所有未闻○疏曰必饰之有六但所施不可知据此言六珈则侯伯夫人为六王后则多少无文也此副与珈饰唯后夫人有之卿大夫以下则无】委委佗佗【委音威佗音驼○朱氏曰委委佗佗雍容自得之貎】如山如河象服是宜【笺曰象服谓揄翟阙翟也人君之象服则所谓予欲观古人之象揄音遥字又作褕○粲曰翟皆刻缯以象鸟羽故谓之象翟解见下文其之翟也】子之不淑云如之何
　　言夫人之义与其夫偕老从一而终故能居夫人之位称其服饰之盛其首饰有副既服副而着衡笄其笄之上以玉加之为饰其数有六故言六珈笄者妇人之常饰唯后夫人之副其笄谓之衡笄而有六珈之饰也委委佗佗雍容自得徳称其服而无愧怍也又其止如山则容貌之安重其动如河则气象之广大服其象服翟衣而宜也今尔宣姜之为不善失偕老之道则于此服饰之盛为如何乎宜乎不宜乎问之使自愧也○以笄即衡笄一物也追师云追衡笄郑注云王后之衡笄皆以玉为之是郑以衡与笄为二物也其下文云唯祭服有衡释衡为一物又云笄巻髪者释笄为一物故郑于此笺言笄而不言衡笄也疏混毛郑为一説又引追师注云唯祭服有衡笄彼文无笄字疏盖误也今从毛义
　　玼兮玼兮【玼音此○王肃曰玼衣服鲜明貌】其之翟也【翟音狄○疏曰以翟雉名也今名衣曰翟故谓以羽饰衣郑注周礼三翟皆刻缯为翟雉之形而彩画之以为饰不用真羽羽施于旌旂盖则可施于衣裳则否盖附人身动则卷舒非可以羽饰也郑义为长○粲曰天官内司服王后六服郑注云伊雒而南素质五色皆僃成章曰翚江淮而南青质五色皆僃成章曰揄袆衣画翚揄翟画揄阙翟刻而不画此三翟之别也侯伯夫人揄翟子男夫人阙翟揄翟之上有袆衣祭统云夫人副祎谓公之夫人衞侯爵夫人当服揄翟袆音晖】鬒髪如云【鬒音轸○传曰鬒黒发也○説文曰发稠也○李氏曰昭二十八年左传有仍氏生女鬒黒而甚美光可以鉴注云美发为鬒○钱氏曰如云稠宻也】不屑髢也【髢音弟传曰屑洁也髢髲也○疏曰髢益发也哀十七年左传衞庄公见已氏之妻发美使髠之以为吕姜髢】玉之瑱也【瑱天之去○粲曰读作殿最之殿者非彼丁殿反也○传曰瑱塞耳也】象之揥也【揥音炽韵又音替○疏曰以象骨搔首因以为饰○粲曰传云揥所以摘发盖摘音剔故疏以搔首释之非音摘也若音摘为摘取之义则今之镊子矣非也搔首之摘因以为饰者若今之篦儿也】且之晳也【且如字徐音沮之平晳音锡○粲曰起也言眉目起也且又也如防且多之且左传筑者讴曰泽门之晳○传曰晳白晳】胡然而天也胡然而帝也
　　上章子之不淑既指宣姜此章言其者承上文指宣姜也玼然鲜明者是宣姜之翟衣也重言玼兮者甚言其鲜明也妇人髪少则聚他人髪为髲髢以益之今宣姜黑髪如云之稠宻不以髲髢为洁美言不假他髪也以玉为塞耳之瑱以象骨为搔首之揥其眉目起而其色又且白晳胡然而尊仰之如天乎胡然而尊仰之如帝乎言其服饰之盛容貌之美望之犹天人然是何为如此也设为问辞令宣姜自省思之岂可以如是尊严之服饰容貎而为不淑之行乎朱氏清婉兮解云清目之美扬眉之美钱氏美
　　目兮解云目峻也盖眉目皆以起为美清竝言则当为目清眉也指目言则但为目也若此章单言则兼眉目也
　　瑳兮瑳兮【瑳七我反○説文曰瑳玉色鲜白也】其之展也【展音战○粲曰展衣之展本音陟战反周礼内司服张彦反在去声三十三线韵内礼记作襢○曰展六服之展衣也○曰展以丹縠为衣○疏释曰此言展用丹縠余五服无其説丹縠亦不知所出而孙毓推之以为袆衣赤揄翟青阙翟黑鞠衣黄展衣赤褖衣黒鞠音菊褖音彖○笺曰后妃六服之次展衣宜白此以礼见于君及賔客之盛衣也○疏释笺曰笺不同言宜者无明文郑司农注天官内司服云展衣白鞠衣黄褖衣黒】蒙彼绉絺【绉邹之去絺音笞○曰蒙覆也○疏曰葛之精者曰絺其精尤细靡者绉也言细而缕绉】是绁袢也【绁袢音薛烦○疏曰绁去也袢袢延热气也】子之清【曰清视清明也】且之顔也【曰顔角丰满也】展如之人兮【展如字○今曰展情之展知辇反在上声二十八狝韵内○曰展忱也】邦之媛也【媛音院○曰美女为媛】
　　重言瑳然甚鲜白者是其展衣也服此展衣而里用绉絺展衣蒙覆于绉絺之上是当暑绁去袢延热气之服也展衣之里不常以绉絺夏则里之以绉絺故曰是绁袢也宣姜服展衣之礼服而又目视清明眉上起眉上既起而又额角丰满如此人乃邦之美女叹惜不满之意见于言外矣
　　君子偕老三章一章七句一章九句一章八句
　　桑中刺奔也衞之公室淫乱男女相奔至于世族在位相窃妻妾【李氏曰以姜弋庸皆着姓也衞陈多淫佚之事盖有由矣惟其公族既化则下化之矣】期于幽逺政散民流而不可止【曰衞惠公诗桓王时○乐记曰郑衞之音比于慢矣桑间濮上之音亡国之音也其政散其民流诬上行私而不可止也比音僃○前汉地理志曰衞地有桑间濮上之阻男女亦亟聚防声色生焉○张子曰郑衞地濵大河沙地土薄故其人气轻浮其地平下故其质柔弱其地肥饶不费耕耨故其人心怠惰其人情性如此其声音亦然故闻其乐使人如此懈慢也○诗记曰桑中溱洧诸篇几于劝矣夫子取之何也曰诗之体不同有直刺之者新台之类是也有微讽之者君子偕老之类是也有铺陈其事不加一辞而意自见者此类是也或曰后世狭邪之乐府冒之以此诗之序岂不可乎曰仲尼谓诗三百一言以蔽之曰思无邪诗人以无邪之思作之学者亦以无邪之思观之闵惜惩创之意隠然自见于言外矣】
　　诗记谓诗皆雅乐此桑中非桑间濮上之音今考濮水之上地有桑间亡国之音出于此桑中即其类也诗之正经为雅乐变诗以垂戒耳非祭祀朝聘所用也然或以桑中为淫奔者所自作则非所谓止乎礼义矣当从国史所题以为刺也
　　爰采唐矣【曰唐蒙也女萝也莵丝也解见頍弁】沫之乡矣【沬音妹○曰沫衞邑○疏曰酒诰注云沬邦纣所都朝歌即沬也】云谁之思美孟姜矣【笺曰孟长也○苏氏曰姜弋庸皆着姓也○钱氏曰盖沬大姓非必实言其人也】期我乎桑中【朱氏曰桑中上宫又沬乡之中小地名也】要我乎上宫【要音腰○释文曰要约也】送我乎淇之上矣【释文曰淇衞水也○解见邶泉水】
　　此作者刺淫者谓汝言采唐蒙而往沬邑之乡矣然汝非为采唐而往也汝所思者谁乎思彼美好姜姓之长女也汝特托言采唐以往耳汝思孟姜而往防之或相期于桑中之地或相约于上宫之地或相送于淇水之上所防之地人皆知之见为不善于隠僻者终不可掩也我指淫者非诗人自我也
　　爰采麦矣沬之北矣云谁之思美孟弋矣【曰弋姓也○朱氏曰春秋定姒公谷作定弋○钱氏曰弋姓即姒也】期我乎桑中要我乎上宫送我乎淇之上矣
　　爰采葑矣【曰葑蔓菁也解见邶谷风】沬之东矣云谁之思美孟庸矣【曰庸姓也】期我乎桑中要我乎上宫送我乎淇之上矣
　　桑中三章章七句
　　鹑之奔奔【鹑音纯】刺衞宣姜也衞人以为宣姜鹑鹊之不若也【曰衞惠公诗桓王时○范氏曰宣姜之恶不可胜道也国人疾而刺之或逺言焉或切言焉逺言之者君子偕老是也切言之者鹑之奔奔是也衞诗至此则人道尽天理灭矣国从而亡故次之以定之方中美文公而衞复兴焉】
　　鹑之奔奔【释文曰鹑防鹑也防乌南反○山隂陆氏曰鹑无常居而有常匹庄子云圣人鹑居而鷇食俗言此鸟性淳不越横草奔奔闘也鹑不能乱其匹鷇音宼鸟子也○补曰鹑所以奔奔然喜闘者恶乱其匹而闘也】鹊之疆疆【音姜○山隂陆氏曰疆疆刚也鹊能不淫其匹鹊枝受卵故曰干鹊庄子云乌鹊孺鹊以枝少欲故曰孺○李氏曰鹊性不淫】人之无良我以为兄【钱氏曰公子顽惠公之兄也】
　　鹑奔奔然鬭者不乱其匹也鹊疆疆然刚者不淫其匹也宣姜与顽非匹偶也鹑鹊之不若也人之不善者我乃以为兄为惠公耻之也
　　鹊之疆疆鹑之奔奔人之无良我以为君【曰君小君也○笺曰谓宣姜】
　　我乃以为小君为国耻之也
　　鹑之奔奔二章章四句
　　定之方中【定丁之去】美衞文公也【疏曰文公燬昭伯顽之子戴公申弟】衞为狄所灭东徙渡河野处漕邑【处音杵漕音曹】齐桓公攘戎狄而封之文公徙居楚丘【疏曰郑志荅张逸问云楚丘在济河间疑在今东郡界衞本河北至懿公灭乃东徙渡河野处漕邑则在河南矣楚丘与漕不甚相逺亦河南明矣杜预云楚丘济隂成武县西南○粲曰左传僖二年城楚丘】始建城市而营宫室得其时制百姓説之【说音恱】国家殷富焉【曰衞文公诗惠王时○左传闵二年曰狄人侵衞战于荧泽衞师败绩遂灭衞又曰宋桓公逆诸河宵济衞之遗民男女七百有三十人益之以共滕之民为五千人立戴公以庐于漕齐侯使公子无亏帅车三百乘以戍漕注云戴公申其年卒而立文公荧户扄反共音恭○又曰衞文公大布之衣大帛之冠务材训农通商惠工敬教劝学授方任能元年革车三十乘季年乃三百乘】
