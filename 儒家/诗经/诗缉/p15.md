<!-- { "loadSidebar": true } -->
　　自鄄之复防【鄄音绢事见鲁庄十五年】齐桓始霸惠王嗣服王室多故【子頽之难】于是楚丘封衞而霸令彊矣此世道一变也
　　定之方中【曰定营室也即北方室宿○孙炎曰定正也天下作宫室者皆以营室中为正○粲曰左传云水昏正而栽栽筑墙长板也谓今十月定星昏而中于是植板筑而兴作谓小雪时定在北方水宿也栽音在去声也】作于楚宫【传曰楚丘之宫】揆之以日【传曰揆度也度音铎○疏曰度日之出入谓度其景也冬官匠人云为规识日出之景与日入之景昼参之日中之景是也○今考地官大司徒正日景以求地中景如字】作于楚室【传曰室犹宫也○粲曰笺以宫为宗庙室为居室今不从】树之榛栗【榛音臻○榛解见邶简兮○今曰曲礼云妇人之挚椇榛脯脩枣栗】椅桐梓漆【椅音伊○椅释木曰椅梓○郭璞曰椅即楸楸音秋○陆玑曰楸之疏理白色而生子者为梓梓实桐皮曰椅大类同而小别也○桐曰桐白桐也○陆玑曰有青桐有白桐有赤桐白桐宜为琴瑟今云南牂牁人绩其皮而为布甚好牂牁音臧歌○山隂陆氏曰此即白桐华而不实尔雅云荣桐木即此是也以其华而不实今亦谓之华桐○粲曰陆玑言有青桐白桐赤桐此中琴瑟者白桐也山隂陆氏亦以此为白桐陆又言桐有三种青白之外复有冈桐即油桐也青桐即梧桐一名梧一名榇诗所谓梧桐生矣是也如陆氏之説椅桐梓漆之桐为白桐梧桐生矣之桐为青桐○梓梓解见上椅○山隂陆氏曰今呼牡丹为花王梓为木王盖木莫良于梓故书以梓材名篇礼以椊人名匠也○漆释文曰漆木名】爰伐琴瑟【邶击鼓笺曰爰于也】言建亥之月小雪中气之时定星营室昏而正中农务始毕土功可兴又揆度日之出入以知东西正其方位然后可以作楚丘之宫室宫室异文以协句韵耳非分而言之也既作宫室乃植榛栗及椅桐梓漆凡六木他日于此伐之以为琴瑟美其新造之初为永久之图也椅桐可为琴瑟榛栗可僃笾实梓漆可供器用但言伐琴瑟者取成句耳他可类推也【苏氏曰种木者求用于十年之后而不求近功】
　　升彼虚矣【虚音祛○传曰虚漕虚也○疏曰盖有故墟犹僖二十八年左传所谓有莘之墟也楚丘本亦邑也○朱氏曰虚故城也】以望楚矣望楚与堂【笺曰楚楚丘也堂楚丘之旁邑○疏曰升墟而并望楚堂明其相也】景山与京【传曰景大也京高丘也】降观于桑【诗记曰既升彼虚以领略其大势复降观于桑以细察其土宜】卜云其吉【王氏曰云言也】终然允臧上章已言作宫室矣此章追本谋迁之初【程子曰一章言建国之事次章方言相土度地之初属文之势然也】言文公始在漕邑升其故城以望楚丘及其旁之堂邑又望其大山及其高丘于是自漕邑之虚而下于楚丘之野观其宜桑之处人谋既定乃命卜之而卜言此地之吉于是建国而居之今其终信善矣如卜所言也○殷武陟彼景山亦言大山也释丘云絶高谓之京非人为之丘释云卓絶高大如丘而人力为作之者名京李氏云非人力所为自然生者为丘按尔雅言人为之京谓左传筑京观之京也诗经言京毛氏止以为丘之高者
　　灵雨既零【笺曰灵善也○粲曰灵雨犹杜诗云好雨知时节以其发生故谓之好○传曰零落也】命彼倌人【倌音官○传曰倌人主驾者】星言夙驾【传曰雨止星见夙早也○粲曰言辞也】说于桑田【说音税郑如字○释文曰说舎也】匪直也人【钱氏曰直犹特也非特人也○今曰孟子云非直为观美也】秉心塞渊【笺曰塞充实也渊深也】騋牝三千【騋音来○传曰马七尺曰騋○朱氏曰记云问国君之富数马以对】
　　春时好雨既降农桑之务将兴文公于是命主驾之倌人见星而早驾説止于桑田之野以劳劝之是文公能务农重本以蕃育其人也非特人也文公操心塞实而渊深故能致国富彊至于騋马与牝马共有三千匹举马之蕃息则人之蕃息可知矣【苏氏曰富彊之业必深厚者为之非轻扬浅薄者之所能致也】○左传言元年革车三十乘季年乃三百乘是实有之数三百乘计一千二百匹校人邦国六闲马四种计一千二百九十六匹则三百乘正合诸侯之数今云三千者革车不用牝马今并牝马数之故为三千春秋诸侯各务富彊亦不尽守旧制道马高八尺田马七尺驽马六尺独言騋者举中言之
　　定之方中三章章七句
　　蝃蝀【音帝冻尔雅作防蝀音同】止奔也衞文公能以道化其民淫奔之耻国人不齿也【笺曰不与相长稚○曰衞文公诗襄王时】
　　衞风污染已甚文公转移之速如此所谓系一人之本也
　　蝃蝀在东【传曰蝃蝀虹也虹音洪○疏曰郭璞云俗名为美人虹双出色鲜盛者为雄雄曰虹闇者为雌雌曰蜺○程子曰蝃蝀隂阳气之交映日而见故朝西而暮东在东者隂方之气就交于阳也○曹氏曰淮南子云天二气则成虹説者谓隂阳相千也盖隂气积而上升日光映之乃成虹○朱氏曰日与雨交倐然成质乃隂阳之气不当交而交者盖天地之淫气也在东者暮虹也】莫之敢指女子有行【曹氏曰行出适也○解见邶泉水】逺父母兄弟【逺去声】
　　蝃蝀者日与雨交隂阳之气相乱喻淫奔也不当交而交故不能久暮见在东须臾散矣人莫敢指之者喻淫奔之人人所恶也女子出适自当与父母兄弟相逺何苦欲急而奔乎
　　朝隮于西【隮音韲○传曰隮升也○笺曰朝有升气于西方终其朝则雨气应自然○粲曰曹风南山朝隮云隮升云也彼诗但当为升此当为升云不言云而但云隮犹言有渰萋萋亦不言云也】崇朝其雨【传曰崇终也从旦至食时为终朝】女子有行逺兄弟父母
　　一章既戒其淫奔二章则陈昏姻之正礼易以雨为隂阳和此言隂阳之气和则云气朝升于西方则必有终朝之雨今俗犹以西方早云为雨之候喻昏姻以礼则家道成也女子出适于人自当与兄弟父母相逺所贵得礼之正耳彼蝃蝀淫气暂见而旋灭不能为雨犹违礼相从暂合而易离也
　　乃如之人也懐昏姻也【笺曰懐思也】大无信也【程子曰女子以不自失为信】不知命也
　　诗人言乃如是淫奔之人也思昏姻之事也不待父母之命媒妁之言是无信而不自守也命言所赋之分谓男女居室自有定分今不安其分而淫奔是不知命也
　　蝃蝀三章章四句
　　相鼠【相去声】刺无礼也衞文公能正其羣臣而刺在位承先君之化无礼仪也【曰衞文公诗襄王时】
　　文公君臣渉歴祸变惩创前朝相与洗濯磨励气象一新矣
　　相鼠有皮【传曰相视也】人而无仪人而无仪不死何为相鼠有齿人而无止【笺曰止容止也】人而无止不死何俟【传曰俟待也】
　　相鼠有体【传曰体肢体也】人而无礼人而无礼胡不遄死【传曰遄速也】
　　视鼠虫之贱但有皮齿体而已人异于鼠岂可徒有形体而无礼仪容止乎谓之人而乃无礼仪容止则亦鼠之类也其不死亦何为乎不死又何待乎何不速死乎皆恶之之辞也凡兽皆有皮齿体独言鼠者举卑汚可恶之物以恶人之无礼也○旧説鼠尚有皮人而无仪则鼠之不若以人之仪喻鼠之皮非也説诗全在点掇【点平声】此由误加尚字耳尚字当作只字言鼠则只有皮人则不可以无仪人而无仪则何异于鼠如此语意方莹点掇人而二字分晓人亦天地一物耳饥食渴饮无休时若非道义充其腹何异鸟兽安须眉即此意也
　　相鼠三章章四句
　　干旄美好善也【好去声】衞文公臣子多好善贤者乐告以善道也【乐音洛○曰衞文公诗襄王时】
　　臣子好善文公之化也
　　孑孑干旄【朱氏曰孑孑特出之貌○疏曰干首有旄有羽其下有旒縿旄者牛尾也以旄牛尾为之羽夏翟之羽也徐州夏翟之羽有虞氏以为绥后世或无故染鸟羽而用之谓之夏采九旗皆注旄于干首縿音衫绥音妥】在浚之郊【浚音峻○传曰浚衞邑】素丝纰之【纰郑音皮毛符至反○笺曰素丝以为缕缝纰旌旗之旒縿】良马四之【今曰四之见之者多也】彼姝者子【姝音枢○东方之日笺曰姝美也○朱氏曰子指所见之贤者】何以畀之
　　有贤者来自他国至衞国浚邑之郊文公臣子之在浚者闻其贤而争先覩之有建孑孑然干首之旄出郊见之者以素丝为缕缝纰旌旗之縿乘良马而来已四軰矣见好善者多也诗人言彼姝美之贤者将何以畀予之乎言必有以効其忠益矣○贤者来自他国若季札聘郑子产如晋之类季札告子产以谨礼子产告叔向以实沈台骀之事皆闻所未闻是以善道告之也若谓衞有贤者隠居浚郊文公不能用而臣子徒见之则文公愧矣曷足美乎笺以四之五之六之为见之数则止是一人往见之不见臣子多好善之意
　　孑孑干旟【传曰鸟隼曰旟○出车疏曰春官司常文也○解頥新语曰干旄干旟干旌盖分而言之以协音韵其实皆旟也鸟隼为旟谓画鸟隼以为饰以其注旄于干首谓之干旄以其柝夏翟之羽以为緌谓之干旌】在浚之都【传曰下邑曰都○朱氏曰都居民所聚也】素丝组之【组音祖○笺曰以素丝缕缝组于旌旗以为之饰○疏曰释天説龙旂云饰以组九旂皆以组为饰郭璞云用綦组饰旒之边也】良马五之彼姝者子何以予之【予音与】
　　贤者自郊至都则近城矣又有就都见之乘良马而来者五辈矣
　　孑孑干旌【曰析羽为旌○疏曰既设旒縿有旃旟之称未设旒縿空有析羽谓之旌】在浚之城【曰城都城也】素丝祝之【笺曰祝当作属属着也着直略反】良马六之彼姝者子何以告之【告音谷○粲曰以下告上人告神者皆音谷然协韵者不拘易再三渎渎则不告是也】
　　贤者自都至城又有就城见之乘良马而来者六辈矣五之六之者言来见者愈众也○今考大司马百官载旟注云卿大夫也彼文谓仲秋教治兵非平常所建郑氏引司常州里建旟谓州长之属孔氏申其义谓州长党正及酂长里宰邻长同建旟【酂音纂】然司常之文亦谓大阅及祭禩防同宾客所建皆国之大礼故建之若臣子见贤而载旟礼无明文岂指乘车之仪以言其人之贵如今人以旄麾幡盖称郡守欤
　　干旄三章章六句
　　载驰许穆夫人作也【谱疏曰载驰是许穆夫人所亲作得入鄘风者盖以于时国在鄘地故使其诗属鄘也戴公东徙渡河野处漕邑漕地在鄘】闵其宗国颠覆自伤不能救也衞懿公为狄人所灭【谱疏曰懿公赤惠公朔公子○笺曰灭者懿公死也君死于位曰灭】国人分散露于漕邑【漕音曹○朱氏曰未有宫室而露居也○笺曰谓戴公也】许穆夫人闵衞之亡【笺曰戴公申与许穆夫人俱公子顽烝于宣姜所生也】伤许之小力不能救思归唁其兄又义不得故赋是诗也【曰衞戴公诗惠王时】
　　味诗之意夫人盖欲赴愬于方伯以图救衞而托归唁为辞耳窦氏女抚膺太息曰恨我不为男子救舅氏之患与夫人之意正同后序言自伤不能救得之矣又以为真欲归唁则非也戴方露处漕邑岂女子归唁之时乎
