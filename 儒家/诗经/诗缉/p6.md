<!-- { "loadSidebar": true } -->
　　前伐其条枚今生肄而复伐之见行役之久也他日已见君子庶几不逺弃我也
　　鲂鱼赪尾【鲂音房赪音称○曰鲂鳊也鳊音鞭解见陈衡门○传曰赪赤也鱼劳则尾赤○张子曰谓水浅鱼摇尾多则血流注尾故尾赤也○吕氏曰鲤尾赤鲂尾白今鲂尾亦赤则劳甚矣】王室如燬【音毁○曰王室商室也○传曰燬火也】虽则如燬父母孔迩【粲曰妇人指夫之父母从笺防义也或以为指文王今不从○传曰孔甚也迩近也】
　　鲂尾本白以劳故赤妇人喻其君子劳苦而容瘁由王室之事其急如火不可缓也是时商王尚存西伯之事皆干蛊王室也妇人从而勉其君子曰王室之事虽急如火不得少休然父母相去不逺不必念家而怠王事也鲂鱼赪尾闵之也父母孔迩勉以正也子于役而念父母情之至切其妻乃复权恩义之轻重欲其国尔忘家可谓正矣○旧说以如燬喻纣之酷以父母喻文王之仁刻画如此固非以服事殷者所敢安而亦乌在其为勉以正也韩诗以为思亲列女传以为其妻恐其懈于王事盖近之矣
　　汝坟三章章四句
　　麟之趾关雎之应也关雎之化行则天下无犯非礼虽衰世之公子皆信厚【句】如麟趾之时也
　　应效应也公子指周南国君之子公子生长富贵未尝忧惧况当殷末俗流世败之时宜其骄淫轻佻也今乃信厚岂非关雎风化之效欤公子犹信厚则他人可知【程子曰麟趾不成辞言之时谬矣】
　　麟之趾【麟者仁兽也瑞兽也○陆玑曰麕身牛尾马足黄色圆蹄一角角端有肉不履生虫不践生草不羣居不侣行不经陷穽不罹罗网王者至仁乃出今并州界有麟大小如鹿非瑞应之麟故司马相如子虚赋曰射麋脚麟谓此麟也注脚谓持其脚也○曹氏曰说文云麒仁兽也麐牝麒也麟大牝鹿也则字当作麐音同○传曰趾足也】振振公子【振音真○传曰振振信厚也○振振有考见螽斯】于嗟麟兮【于音吁○粲曰于古注无音今考韵书于字通作呼注云诗于嗟用此知当音吁也】
　　兴也有足者宜踶【音第蹋也庄子云马相怒则分背相踶】唯麟之足可以踶而不踶是其仁也今振振然信厚之公子有贵势而不恃遂叹羙此公子即麟也此诗之辞寂寥简短三叹而有余音也麟之趾指麟言也于嗟麟兮指公子言也犹楚狂接舆称孔子为鳯兮也
　　麟之定【丁之去○传曰定题也○说文曰题頟也】振振公姓【王氏曰公姓公孙也孙传姓者也】于嗟麟兮
　　有额者宜抵唯麟之额可以抵而不抵也公室子孙其传弥逺而信厚不替也
　　麟之角振振公族【传曰公族公同祖也】于嗟麟兮
　　有角者宜触唯麟之角可以触而不触【朱氏曰关雎葛覃卷耳樛木螽斯其词虽主于后妃其实则皆所以着明文王身脩家齐之效也至于桃夭兔罝芣苢则家齐而国治之效汉广汝坟则以南国之诗附焉而见天下已有可平之渐矣】
　　麟之趾三章章三句




　　诗缉卷一
<经部,诗类,诗缉>
　　钦定四库全书
　　诗缉卷二
　　宋　严粲　撰
　　召南　　　　国风
　　说已见周南【释文曰召在岐山之阳扶风雍县南有召亭○朱氏曰今雍县析为岐山天兴二县未知召亭的在何县】
　　或谓召南诸侯之风为太王王季之化故曰先王之所以教然摽梅野麕驺虞序皆言被文王之化当从朱氏以为文王也
　　鹊巢夫人之德也【朱氏曰文王之时关雎麟趾之化行于内诸侯蒙化以成其德而其道亦始于家人故其夫人之徳如是当时之人咏歌而羙之当必为一人而作然周公取以为法明夫人之德皆当如是则其义不主于所指之人故序者持曰夫人之德而已】国君积行累功【行去声】以致爵位夫人起家而居有之【防曰起自父母之家】德如鸤鸠【欧阳氏曰非鸣鸠】乃可以配焉
　　言夫人之德亦以见文王齐家之化行于诸侯非专羙夫人也
　　维鹊有巢【笺曰鹊之作巢冬至架之至春乃成○防曰月令十二月鹊始巢○山阴陆氏曰鹊作巢取在木杪枝不取堕地者故一曰干鹊淮南子云太阴所建蛰虫首穴而处鹊巢向而为户又曰蛰虫鹊巢皆向太一盖鹊巢开戸向太一而背嵗故博物志云鹊背太岁也先儒以为鹊巢居而知风蚁穴居而知雨鹊岁多风则去乔木巢旁枝故能髙而不危也俗说鹊巢中必有梁见鹊上梁者必贵今二鹊共衘一木置巢中谓之上梁】维鸠居之【曰鸠拙鸠也直谓之鸠者也旧说以为鸤鸠秸鞠布谷戴胜非也秸鞠音戛菊鸤鸠别解见曹风鸤鸠○欧阳氏曰今所谓布谷戴胜者与鸠絶异惟今人直谓之鸠者拙鸟也不能作巢多在屋瓦间或于木上架结木枝初不成窠便以生子往往坠雏今鹊作巢甚坚既生雏散飞则弃而去容有鸠来处彼空巢】之子于归【朱氏曰之子指夫人○归解见桃夭】百两御之【两音亮御音迓○传曰百两百乘也诸侯之子嫁于诸侯送御皆百乘防曰车有两轮故称两御夫家迎之也】
　　兴也鹊巢冬架春成用力劳矣而鸠乃居之譬国君之致爵位非一日之故其积累难矣而是子之嫁乃以车百两迎之安然来居夫人之位风人意在言外凡言人之贤但称其服饰之羙此言夫人之德亦但称其坐享成业是其有德以称之自见于言外矣非文王齐家之化何以致此【诗记曰夫人坐享成业非有妇德者殆无以堪之也○朱氏曰南国诸侯被文王之化能正心脩身以齐其家其女子亦被后妃之化故嫁于诸侯而其家人羙之】
　　维鹊有巢维鸠方之【解頥新语曰方之以为其所也】之子于归百两将之【传曰将送也○防曰父母家人送之也】
　　维鹊有巢维鸠盈之【传曰盈满也○笺曰言众媵侄娣之多也○防曰公羊传云诸侯一娶九女二国往媵之以侄娣从○补传曰味盈之之言可见夫人不姤忌】之子于归百两成之【朱氏曰成谓成其礼也】
　　鹊巢三章章四句
　　采蘩【音烦】夫人不失职也夫人可以奉祭禩则不失职也夫人之职在于奉祭禩言可以者谓有夫人之德也左氏传云苟有明信涧溪沼沚之毛苹蘩蕰藻之菜可荐于鬼神所谓可者不在物而在人也
　　于以采蘩【传曰于于也○释草曰蘩皤蒿皤音婆○孙炎曰白蒿也○陆玑曰春始生可防香羙又可蒸及秋名曰蒿防煑同○山阴陆氏曰蒿青而髙蘩白而繁白蒿叶麤于青蒿从初生至枯白于众蒿今俗谓之蓬蒿可以为菹七月采蘩祁祁所以生蚕也○笺曰以豆荐蘩菹○粲曰祭统云夫人荐豆】于沼于沚【音止○传曰沼池也○释水曰小洲曰陼小陼曰沚陼渚同○防曰蘩非水菜言沿沚者谓于其旁采之也○曹氏曰采之必于沼沚山涧就以洁之也】于以用之公侯之事【传曰事祭事也○长乐刘氏曰尊祭禩故直谓之事春秋有事于太庙是也】
　　赋也言于何处采蘩乎或沼池或沚渚于其旁而采之也于何处用之乎于诸侯祭禩之事而用之也此言夫人之职而可以奉宗庙之意自见矣
　　于以采蘩于涧之中【传曰山夹水曰涧○防曰涧之中亦谓于曲内采之非水中也】于以用之公侯之宫【传曰宫庙也○曹氏曰庄二十三年丹桓宫楹明年刻桓宫角注云宫庙也】
　　被之僮僮【音同○曰被首饰也即天官追师副编次之次也副编次解见鄘君子偕老追音堆编音匾又如字○防曰剔贱者或刑者之发以被妇人之紒为饰因名髲鬄焉紒音计髲音避鬄音第亦作髢○粲曰天官内司服后六服袆衣揄翟阙翟谓之三翟与鞠衣展衣褖衣为六也首饰则有副编次三翟为祭服首皆服副鞠衣告桑之服展衣朝王及见賔客之服首皆服编褖衣进朝于王之服首则服次凡诸侯夫人于其国衣服与王后同王公夫人得祎衣以下侯伯夫人得揄翟以下被即次也夫人祭禩不应服次曹以为此在商时故与周礼异祎音晖揄音摇鞠音菊展音战礼记作襢禒音彖周礼翟音狄○传曰僮僮竦敬也○长乐刘氏曰歩虽移而服不动之貌】夙夜在公【朱氏曰公公所也谓宗庙之中非私室也】被之祁祁【传曰祁祁舒迟也去事有仪也】薄言还归【还音旋○粲曰还如字者复也音旋者复返也故还归皆当音旋字亦作旋释文于邶泉水还车言迈云此字例音旋更不重出】
　　夫人服首饰之被僮僮然竦敬夙夜在公所而助祭及祭毕则又服其被祁祁然舒迟而旋归有余敬也此形容夫人孝敬宗庙周旋中礼其德可见矣【朱氏曰祭义云及祭之后陶陶遂遂如将复入然不欲遽去爱敬之无已也陶音摇】
　　采蘩三章章四句
　　草虫大夫妻能以礼自防也
　　自后妃及夫人自夫人及大夫妻皆文王齐家之化也
　　喓喓草虫【喓音腰○传曰喓喓声也草虫常羊也○襗虫曰草虫负蠜蠜音烦○陆玑曰大小长短如蝗奇音青色好在茅草中作声○山隂陆氏曰盖草虫鸣阜螽跃而从之故阜螽曰蠜草虫谓之负蠜也】趯趯阜螽【趯音剔螽音终○传曰趯趯跃也○曰阜螽者蝗也蠜也即螽斯也解见螽斯】未见君子忧心忡忡【音充○传曰忡忡犹冲冲也○粲曰击鼓忧心有忡防引出车忧心忡忡为忧之意】亦既见止【传曰止辞也】亦既觏止【觏沟之去○传曰觏遇也】我心则降【户江反○传曰降下也】
　　兴也召南之大夫行役在外其妻独居闻草虫喓喓然而鸣见阜螽趯趯然跃而从之感物类之相从而思其君子故言今未见君子则我忧心忡忡然他日亦既见矣亦既遇矣我心方降下而息其念虑也触物感时而谨身以待其归所谓以礼自防也
　　陟彼南山言采其蕨【音厥○释草曰蕨虌虌音鼈○郭璞曰初生无叶可食○陆玑曰山菜也周秦曰蕨齐鲁曰虌】未见君子忧心惙惙【音辍○朱氏曰惙惙忧也】亦既见止亦既觏止我心则説【音悦】
　　言有升南山而采蕨者矣感节物之新而思其君子也
　　陟彼南山言采其薇【音微○陆玑曰亦山菜也茎叶皆似小豆蔓生其味亦如小豆藿可作羮亦可生食今官园种之以供宗庙祭禩也○山阴陆氏曰礼芼豕以薇记云铏芼十藿羊苦豕薇是也○项氏曰薇今之野豌豆苖也蜀人谓之巢菜东坡改名为元修菜是也豌音剜】未见君子我心伤悲亦既见止亦既觏止我心则夷【传曰夷平也○粲曰风雨传云悦也人喜悦则心平夷其意一也那颂所谓夷悦也】
　　草虫三章章七句
　　采苹【音频】大夫妻能循法度也能循法度则可以承先祖供祭禩矣【共音恭】
　　采苹采蘩之推也王氏谓所荐之物所采之处所用之器所奠之地皆有常而不变所谓能循法度此犹未尽诗之意盖法度者仪物也能循者敬也非敬则仪物之常何足为美乎
