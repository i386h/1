<!-- { "loadSidebar": true } -->
　　昊天甚明照察于我我不乐其生也盖视王之意梦梦然昏乱我心之忧惨惨然憔悴我诲尔谆谆然详熟汝听我藐藐然不入不以我言为教乃反以我为虐借曰我未有所知然亦从此将老矣岂可以吾言为不足聴乎时武公未老故言亦聿既耄犹九月蟋蟀在堂嵗实未莫而言嵗聿其莫也
　　于乎小子告尔旧止【笺曰止辞也】聴用我谋庶无大悔天方艰难曰丧厥国【丧去声】取譬不逺昊天不忒【笺曰忒差也】回遹其徳【防曰回遹邪僻也】俾民大【笺曰大大困急也】
　　又叹言我小子非敢臆説所告尔者皆先世旧章王能聴用我谋庶几不至于大悔天方艰难将防灭其国譬如夏商其类不逺天之福善祸淫岂有差忒哉皆王为邪僻之行使民至于大急自取之也
　　抑十二章三章章八句九章章十句
　　桑柔芮伯刺厉王也【笺曰芮伯畿内诸侯王卿士也字良夫○防曰书序云巢伯来朝芮伯作旅巢命武王时也顾命同召六卿芮伯在焉成王时也桓九年王使虢仲芮伯伐曲沃桓王时也此又厉王之时世在王朝常为卿士故知是畿内诸侯为王卿士也书序注云芮伯周同姓国在畿内则芮伯姬姓也杜预云芮国在冯翊临晋县则在西都之畿内也顾命注芮伯入为宗伯畿内而言入者入有二义若对畿内则畿外为入卫武公入相于周是也若对在朝无封爵者则有国者亦为入毕国亦在畿内顾命注亦云毕公入为司马是也文元年左传引此云周芮良夫之诗曰大风有隧知字良夫也】
　　菀彼桑柔【菀音郁○传曰菀茂盛貎】其下侯旬【如字又音荀传曰旬言隂均也】捋采其刘【捋力活反○王氏曰刘杀也杀言尽之也○苏氏曰残也○今曰书盘庚重我民无尽刘左传防刘我边陲】瘼此下民【瘼音莫○传曰瘼病也】不殄心忧【笺曰殄絶也】仓兄填兮【仓兄填音创况陈○苏氏曰仓悲也○説文曰伤也○钱氏曰仓读如怆兄读如况古文假借未加偏旁也○传曰兄滋也填乆也○防曰况训赐也赐人之物则滋多故况为滋也○今曰兄与况字同况也永叹训兹此仓兄及下文乱况斯削训滋】倬彼昊天【倬明大貎】宁不我矜【笺曰矜哀也】兴也菀然茂盛之桑其叶稚而柔濡其下隂均人息其下者得其芘防也及蚕者捋采一朝残尽之则其树下之民病于日所暴矣亦犹王剥丧其徳则民不得其芘防也君子忧之不絶于心悲怆滋乆而不已于是呼倬然明大之昊天而诉之曰宁不哀矜我乎【苏氏曰桑之为物其叶最盛然及其采之也一朝而尽无黄落之渐言周之盛也如桑之方茂厉王肆行暴虐以败其成业王室忽然凋弊如桑之既采】
　　四牡骙骙【音葵○传曰骙骙不息也】旟旐有翩【旟旐音舆兆翩音篇○旟解见鄘干旄旐解见出车○钱氏曰翩飞也】乱生不夷【传曰夷平也】靡国不泯【音敏○传曰泯灭也】民靡有黎【音棃○今曰黎众也书黎民于变时雍诗羣黎百姓皆众也王氏以黎为黒如黔首之义然民靡有黒则不辞矣】具祸以烬【音尽○笺曰具俱也灾余曰烬○防曰烬是燋烛既然之余燋音爵】于乎有哀【于乎音乌呼】国歩斯频【传曰歩行也频急也○曹氏曰国歩犹天歩也天之所行谓之天歩则国步者国之所行也○陈氏曰国歩国运也】
　　王政不纲诸侯相攻故兵车驾其四牡骙骙然不息所建旟旐翩翩然飞祸乱日生而不平夷无国不见残灭也民无羣众之聚甚稀踈矣俱遇此祸将为灰烬而无余矣呜呼可哀乎国运如此之频急也○四牡骙骙旟旐有翩或考厉王无征伐之事遂以为使臣奔走于道路然味诗之意政是厌苦兵革如杜甫所谓车辚辚马萧萧下言靡国不泯知为诸侯相攻矣
　　国歩蔑资【蔑音灭】天不我将【笺曰将犹养也】靡所止疑【音逆鱼反朱氏音屹鱼乞反今韵畧音疑鱼陵反音虽不同皆训定也】云徂何往【朱氏曰徂亦往也】君子实维【今曰君子指厉王】秉心无竞【传曰竞彊也○今曰谓自彊也执竞武王】谁生厉阶【传曰厉恶也】至今为梗【音鲠○传曰梗病也○钱氏曰水上浮木壅水者○今曰飘蓬断挭】国运困穷无所资頼天不我养无所止定内不得安也云欲往而果何所往外无可向也厉王不自彊以为善复是何人生此祸乱之阶至今为梗病乎王实为之也
　　忧心慇慇念我土宇【解见卷阿】我生不辰【笺曰辰时也】逢天僤怒【僤音亶○传曰僤厚也】自西徂东靡所定处【音杵】多我觏痻【音闽又音昏防曰觏遇也○笺曰痻病也】孔棘我圉【音语○笺曰急也○传曰圉垂也○防曰边垂也】周家土宇昄章今日以侵削矣故我忧心慇慇然念之也我生不得时正逢天之厚怒自恨生于乱世也是时镐京在西中原在东自西至东无有宁居者言京师及中原皆乱也京师及中国既乱我见其病已多矣而我边垂又甚急是内外皆不得其安也
　　为谋为毖【音秘○传曰毖慎也】乱况斯削告尔忧恤【笺曰恤亦忧也】诲尔序爵【笺曰次序贤能之爵○李氏曰爵自有序上贤则加以上爵中贤则次之下贤则又次之若小加大淫破义逺间亲新间旧则失其序矣】谁能执热逝不以濯【今考唐风噬肯来游朱氏云语辞苏氏云噬逝通○传曰濯所以解热也】其何能淑【笺曰淑善也】载胥及溺【笺曰胥相也及与也】
　　此教王以用贤言王非不为计谋非不为谨毖然而祸乱滋甚益以侵削是谋之不得其道而所与谋者非人也故我今告尔以当忧恤之事诲尔以次序官爵辨别贤否之道谁能手执热物而不以水濯之乎以水濯手所以杀其热欲止乱而不用贤犹欲止热而不以濯也今王之所任者其何能善乎则相与陷溺于祸难而已
　　如彼遡风【遡音素○传曰遡向也】亦孔之僾【音爱○传曰僾唈也唈乌合反○笺曰使人唈然不能息○防曰郭璞云呜唈短气也风唈人气使人不能喘息】民有肃心荓云不逮【荓音烹徐音絣○传曰荓使也○解见小毖○牋曰逮及也】好是稼穑【好去声】力民代食【防曰司勲云治功曰力则力民谓有功加于民者也○钱氏曰代耕而食】稼穑维寳【笺曰耕种曰稼収敛曰穑】代食维好【如字】
　　君子视厉王之乱如遡向于疾风亦甚僾唈使人短气而不能喘息也民本有恭肃之心而王乃使之怠慢不及事谓夺其农时使不得耕耨也今当好是稼穑言重农也其有功力于民者则使之代耕而食言任贤也盖稼穑当以为寳而不可轻食禄以代耕者当择其人之好而不可滥也
　　天降丧乱灭我立王降此蟊贼【笺曰虫食苗根曰蟊食节曰贼】稼穑卒痒【音羊○笺曰卒尽也痒病也】哀恫中国【恫音通○笺曰恫痛也】具赘卒荒【赘音缀○传曰缀属也荒虚也○防曰赘犹缀也○朱氏曰言危也春秋传云君若赘旒然】靡有旅力【旅力解见北山】以念穹苍【王氏曰穹苍天也】
　　天今降此丧乱将灭亡我所立之王谓王室也是以降此蟊贼之虫使稼穑尽病可哀痛乎中国之人皆赘属而危矣尽荒虚而空矣羣臣无有尽众力以念及天意者是代食者其人非好也
　　维此惠君【笺曰惠顺也】民人所瞻秉心宣犹【今曰宣布也○笺曰犹谋也】考慎其相【郑去声毛如字】维彼不顺自独俾臧【今曰自独犹独自也○笺曰臧善也】自有肺肠俾民卒狂
　　维此顺道之君为百姓所瞻仰内则能秉持其心而有常徳外则宣布其谋而不自用又考察谨择其辅相维彼不顺道之君乃欲用独自之见而使之善何由得善乎以已自有肺肠行心所欲不谋于众故使民尽迷惑如狂也自有肺肠即抑诗民各有心也
　　瞻彼中林甡甡其鹿【甡音莘○传曰甡甡众多也】朋友已譛【今庄防反旧音僣】不胥以谷【笺曰胥相也谷善也】人亦有言进退维谷【传曰谷穷也○防曰谷是山谷坠谷是穷困之义】
　　视彼林中其鹿羣辈同行甡甡然众多今羣臣相谗不能有善禽兽之不如也人亦有言无道之世进退皆穷如防山谷然
　　维此圣人瞻言百里【钱氏曰圣人听言迎解其意】维彼愚人覆狂以喜【覆音福】匪言不能胡斯畏忌【传曰胡之言何也】
　　圣人于人之言能瞻之于百里之外谓望之而喻其意也若彼愚人祸败已迫而不自知方且狂迷而喜乐不以为忧如此则虽谆谆然诲之亦不悟矣我非不能言如此畏忌何言王监谤将得罪也
　　维此良人弗求弗迪【传曰迪进也○今曰书不迪有显戮其尚迪果毅注迪进也又夏迪简在王庭】维彼忍心是顾是复【防曰顾眷也复重也○今曰复如顾我复我之复】民之贪乱【笺曰贪犹欲也】宁为荼毒【荼音徒○防曰荼苦菜也毒螫虫也】
　　维此善人王不求索之不进迪之维彼有残忍之心者王乃顾视而眷念之重复而绸缪之天下之民苦王之政欲其乱亡故宁为荼苦毒螫之行以相侵暴而不之恤也
　　大风有隧【大如字郑音泰隧音遂○传曰隧道也】有空大谷维此良人作为式谷【今曰式法也谷善也从郑】维彼不顺征以中垢【音苟○今曰征犹攻也曹氏曰征犹讨也中垢犹内汚也盖以闺门之事汚蔑之若王鳯之诬毁王商是也蔑音蔑】
　　大风损物喻小人也其来有隧道必从空大谷中喻小人乗虚而至也若主徳刚明君子道长则国有充实之象小人无由至矣善人所作为之事皆合于法皆本于善无可指摘彼不顺之小人乃攻以内污之事盖其立朝行已无间可乗唯以暧昧之言诬之使之无由自明耳此小人陷君子之常也
　　大风有隧贪人败类【败音拜○笺曰类等夷也】听言则对【笺曰对答也】诵言如醉【笺曰诵诗书之言】匪用其良覆俾我悖【音佩○笺曰悖逆也○今曰韵亦作誖乱也】
　　大风有隧道而至如贪人有縁由而至也贪人进则善类败矣小人好人从已唯聴彼之言则喜而对答之诵古人之言以告之则不悦而如醉不对之矣彼既不用善言而欲使人从已是反使我悖乱于道也【防曰乐记魏文侯自言端冕而聴古乐则惟恐卧史记称商鞅説秦孝公以帝道孝公睡而弗应皆是心所不悟如醉然也○朱氏曰厉王説荣夷公芮良夫曰王室其将卑乎夫荣公好専利而不备大难夫利百物之所生也天地之所载也而或专之其害多矣此所谓贪人其荣公也欤】
　　嗟尔朋友【朱氏曰寮友也】予岂不知而作【今曰即下章既作尔歌之作】如彼飞虫【防曰虫是鸟之大名故曰羽虫三百凤凰为长】时亦弋获既之隂女【隂王如字郑音防女音汝○曹氏曰隂盖覆不暴之】反予来赫【郑许嫁反毛如字○释文曰亦作吓音鏬庄子以梁国吓我是也○曹氏曰以言欺人也】
　　嗟尔寮友汝踪迹诡秘我岂不知实事而妄作此诗乎如彼虫鸟之飞时亦为弋者所得吾之言亦有时而中也予既覆盖于汝不暴汝之事汝反谓予不知而来欺赫予也
　　民之罔极【罔极解见卫防○朱氏曰民之贪乱而不知所止】职凉善背【凉毛如字郑音亮背音佩○笺曰职主也○传曰凉薄也○防曰庄三十二年左传云虢多凉徳○朱氏曰善背工为反覆也】为民不利如云不克民之回遹职竞用力【今曰竞强也谓强御也】凉言刻薄竞言彊御盗言贪黩三者皆谓小人当时必有所指由此三小人致乱故皆以职言之民之乱无穷极者主由此刻薄之人善为欺背之事也彼为民所不利之事如恐不胜也民之所以邪僻者主由此彊御之人用力为虐也
