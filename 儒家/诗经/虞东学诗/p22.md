<!-- { "loadSidebar": true } -->
　　泽陂刺时衍者以为男女相説而有美一人以下康成以为思美人而不得见宋世説经家皆从之许白云独别言之谓月出男子思妇人泽陂妇人思男子钱天锡亦谓是女思男之辞观硕大且卷硕大且俨可见如涕泗滂沱辗转伏枕宛是妇人光景陆奎勲疑为女子哀死之作且谓所怀者亦似正人此泥于硕大且俨之云也然则每章首二句作何取义耶愚按蒲荷蕑菡蓞皆柔弱无骨未必为正人贞女之况三章叠言寤寐无为则意有所结而百事具废亦可见其荒于所思去葛生之义远矣诗与月出株林相属即如旧説亦非无因何子必求其人以实之殊不可据○补传曰泽水之钟也陂水之障也尔雅莞苻离説文蒲似莞而褊有脊滑柔而温诗缉谓莞精蒲粗是也尔雅荷芙蕖其茎茄其叶蕸【音遐】其本蔤其华菡蓞樊光引诗作有蒲与茄孔疏据以证郑笺芙蕖之茎曰荷其实荷为大名非必茎为荷也蕑见溱洧篇泽兰也汉诸池苑种之此疏言兰为陆草误矣郑改为莲尤误
　　桧
　　桧为高辛氏火正祝融之墟在禹贡豫州外方之北荥陂之南居溱洧之间今河南许州府密县东北五十里有桧城是也【桧古作郐郐城见僖三十二年左传注公子瑕葬郐城之下】田间钱氏曰郑语史伯言主芣騩而食溱洧按芣騩具茨山也在密县即溱洧之源【大事表溱水出密县马岭山】郐都于此集传谓即郑州非是【杜注郐在荥阳密县东北新郑在荥阳宛陵县西南】其君妘姓祝融之后韦昭言陆终第四子求言封于郐史记言陆终生六子四曰会人古文郐与会通举其国耳非名也盖其详不可得闻矣平王时为郑武公所灭集传谓桓公灭郐亦非也【详见郑谱】颍濵苏氏曰邶鄘魏之诗作于既灭其所为作者卫晋也至于郐风则桧之未亡而已作矣苏未尝以桧诗为为郑作也集传亦误今经彚纂检正郑谱桧在郑前今依原第在陈后
　　羔裘逍遥狐裘以朝岂不尔思劳心忉忉羔裘翺翔狐裘在堂岂不尔思我心忧伤羔裘如膏日出有曜岂不尔思中心是悼
　　此篇序下之言有功于序者甚大序称大夫以道去其君而诗言其君服御之美而已非有大无道之事不能一朝居之势也何以忉忉然忧伤是悼哉读序下言国小而廹君不用道好洁其衣服逍遥游燕而不能自强于政治乃知桧君直安乐公之流其后人恃险骄侈盖其家法使然大夫有心能无去乎一二章先言逍遥翺翔后言以朝在堂是以游宴为急务而怠于政治矣末章但夸羔裘之美不复言以朝在堂是直废弃朝常而终日为逍遥翺翔之事矣古义曰诗人非以羔裘狐裘为大故而以逍遥翺翔为可忧可谓能见大意矣昔汉成帝善脩容仪临朝渊黙而汉纲解纽卒坠炎基况区区桧国哉説者不于其大而龂龂于狐裘黄白之间抑末已【郑谓狐黄是蜡祭服苏严谓狐白是朝于天子服】首二句极形其宴安无为之意下二句乃去而不忘所谓庶几改之予日望之者大夫亦忠于所事矣家语君臣视朝上下同服羔裘玉藻注黄衣狐裘大蜡时腊先祖之服孔颍逹曰天子视朝服皮弁服皮弁之下有狐白锦衣诸侯于天子之朝亦然笺据玉藻狐裘注谓桧君以祭服为朝服苏氏据孔疏以狐白为诸侯朝天子之服桧君用以视朝案诗但言狐裘不着其色总之诸侯视朝无服狐裘之礼则桧君之好洁衣服惟意所适可见不必问其黄与白也再按郑注狐白止言天子其谓诸侯朝天子亦然者乃是孔推郑意如此非郑説也陈祥道方慤则皆以狐白为燕服经既不着所用而论语言狐貉之厚以居陈方説固未可废
　　庶见素冠兮棘人栾栾兮劳心慱慱兮庶见素衣兮我心伤悲兮聊与子同归兮庶见素韠兮我心蕴结兮聊与子如一兮
　　毛以素冠为练冠郑改为大祥之冠王肃孙毓皆是笺説集传从之盖诗刺不能三年固当以三年立説也宰我以为期问而夫子斥之可见当时尚行古制作诗者更在宰我前二三百年何至练冠已不得见只教化衰而至性薄丧近犹有悲哀即远渐忘饮酒食肉处内公行于三年之内而受服变除之节无复知而行之者诗人伤之以为刺也玉藻缟冠素纰既祥之冠也注云纰縁边也其冠用缟以素为纰故谓之素冠也【孔疏】间传大祥素缟麻衣注云麻衣十五升布深衣也谓之麻者纯用布无采饰疏云有采饰则谓之深衣縁以素则曰长衣縁以布则曰麻衣又云二十五月大祥祭此月脱除则首服素冠以缟纰之身着朝服而祭祭后哀情未除更反服微凶之服首着缟冠以素纰之身着十五升麻深衣愚按郑不指麻衣为素衣者盖谓素用白绢而麻衣之縁用布故改衣为裳陆农师辨之云檀弓练衣縓縁言其衣矣今言练冠縓縁着冠亦縓縁也玉藻缟冠素纰言其冠矣今言素缟麻衣着衣亦素纰也变素纰言素缟则其纰也以缟之素者为之也据此则次章素衣即间传麻衣无容改训为裳又按丧礼始终无韠【孔疏】而笺引丧服小记除成丧者其祭也朝服缟冠疏引士冠礼主人冠朝服缁带素韠是朝服有素韠也祥祭既用朝服则素韠为祥祭之服至祭讫而后反服素衣也三章皆着大祥之冠服有可信者孔氏间传疏释缟冠与玉藻疏违异当以玉藻疏为正又引间传注黒经白纬曰缟亦误彼注是释纤吕记驳郑谓观诗者不必委曲细拘于礼文论固大矣愚谓细者如上章狐裘黄白之类原无闗于诗之大义若本诗正刺失礼安得嫌其细而不加考订乎棘言哀遽之状栾栾言毁瘠之形慱慱言思慕之专旧以慱慱属诗人愚谓三句文势平埒直下正言素冠之人思慕专一有终身之痛也伤悲蕴结乃诗人自言故以我字别之意诗人独行古礼于举世不为之时故以庶见为言而期于同归如一也○説文韠韨也所以蔽前以韦为之郑云冕服谓之韨他服谓之韠孔云古者佃渔而食皆衣其皮先知蔽前后知蔽后后王易以布帛而犹存其蔽前者不忘本也玉藻韠君朱大夫素士爵韦天子直诸侯前后方【下为前上为后】大夫前方后挫角士前后正又云韠下广一尺长三尺其颈五寸肩革带博二寸
　　隰有苌楚猗傩其枝夭之沃沃乐子之无知隰有苌楚猗傩其华夭之沃沃乐子之无家隰有苌楚猗傩其实夭之沃沃乐子之无室
　　苌楚疾恣谓贪恣也衍者以淫恣申之遂失其义集传言政烦赋重人不堪其苦叹其不如草木之无知而无忧也其説不易季彭山曰诗以枝华实为次盖自枝而华而实能遂其生之意夭如厥草惟夭之夭【吕记】夭之沃沃正説苌楚则末句不应别指质疑谓苌楚可言无知不可言无家室然则螽斯之尔子孙非乎子尔之呼子孙室家之目皆非可施于物类者而诗人滑稽徃徃有之毋容泥也王风兎爰小雅苕华沉痛正复相似集传赋也按诗意似当为比然终是托物附情原非切类仍从毛作兴○尔雅苌楚铫【音姚】弋郭曰今羊桃也子如小麦亦似桃陆疏叶长而狭华紫赤色其枝茎弱过一尺引蔓于草上
　　匪风发兮匪车偈兮顾聸周道中心怛兮匪风飘兮匪车嘌兮顾聸周道中心吊兮谁能亨鱼溉之釜鬵谁将西归怀之好音【魏伯子诗经原本偈乞戞反飘嘌吊平上去通】
　　匪风之思周道固已序下言国小政乱忧及祸难为得思周道之实吕记曰政出天子则强不凌弱各得其所政出诸侯则征发之烦供亿之困侵伐之暴惟小国偏受其害所以惓怀宗周为独切也发飘扬貌偈疾驱貌【集传】飘风旋风也【李廵】嘌无节度也【毛传】风则发今匪风也而发车则偈今匪车也而偈盖言政之乱而人不安也【苏説黄讲】顾瞻周道而中心怛然盖忧王者之政不及于天下而不能以庇廕我也次章仿此末乃望周道之复昌而以烹鱼溉釜为兴盖欲周之兴治而去其扰也【补传】今东诸侯有西归而恪共王命者乎我盖怀思其好音矣【严缉黄讲】曰谁能曰谁将盖冀幸而或有然之辞诗缉曰匪风思周而宣王中兴天下讴吟思汉而光武再造其祖宗徳泽浃洽于人者深矣旧解未融愚按诗人所致望于周者如此其后郑桓乃凭恃周众东徙其民于郐虢之十邑而王置不问则周道不可复兴而桧亦自此亡矣读此诗数过为之慨然○疏曰尔雅防谓之鬵鬵鉹也孙炎云闗东谓甑为鬵凉州谓甑为鉹然则鬵是甑非釜类【毛曰釜属】烹鱼用釜不用甑双举者以其俱食器故连言耳又説文鬵大釜也释文鼎大上小下若甑曰鬵是鬵若甑耳非即甑也
　　曹
　　曹为武王弟振铎所封国地在禹贡兖州陶丘之北雷夏荷泽之野夹于鲁卫之间汉志济隂定陶故曹国禹贡陶丘在西南孔頴达曰雷夏泽在济隂成阳县西北菏泽在济隂定陶县东济隂曹都所在是曹之封在二泽又曰曹都虽在济隂其地则逾济北僖三十一年取济西田左传曰分曹地是曹地在济北也春秋大事表陶丘今曹县哀公八年灭于宋陈氏傅良曰桧亡东周之始也曹亡春秋之终也
　　蜉蝣之羽衣裳楚楚心之忧矣于我归处蜉蝣之翼采采衣服心之忧矣于我归息蜉蝣掘阅麻衣如雪心之忧矣于我归説【掘説文作堀释文説如字】
　　蜉蝣朝生暮死而犹美其羽兴曹君危亡将至而犹务于奢举衣裳以例其余也心之忧矣于我归处见当时在位无一可倚仗者盖惨然以亡国为忧也【严缉】愚谓诗人平日必忠言灌灌而不见听者故冀其依倚于我俾得纳约自牖庶几不至于危亡尔非但如东莱所引楚芉尹申亥舍灵王于家之事也序下及笺説意亦是而语颇滞○蜉蝣夏小正作浮游传曰渠略也郭璞曰似蛣蜣身狭而长有角黄黒色掘阅毛谓容阅笺谓掘地解阅笺説近是盖蛣蜣生土中掘地而出开解其穴如辟户然故云掘阅也小正续注引此诗阅犹门也诗故云读管子掘阅得玉始知阅与穴通二説皆足申明笺义孔疏改解阅为鲜阅欲引郑附毛两失之矣
