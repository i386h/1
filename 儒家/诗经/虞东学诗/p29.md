<!-- { "loadSidebar": true } -->
　　南山有台北山有莱乐只君子邦家之基乐只君子万寿无期南山有桑北山有杨乐只君子邦家之光乐只君子万寿无疆南山有杞北山有李乐只君子民之父母乐只君子徳音不已南山有栲北山有杻乐只君子遐不眉寿乐只君子徳音是茂南山有枸北山有楰乐只君子遐不黄耉乐只君子保艾尔后【茂音髦耉古音矩后音户】此间歌之三也鱼丽能备礼则可以与贤故嘉鱼曰乐与贤能与贤则贤为所得故此诗曰乐得贤君子斥时在位者与鱼丽嘉鱼同例诗辞称颂稠叠义当属君序言得贤则能为国家立太平之基明得贤者立之不言贤者立之也似不当如疏説以君子指贤者诗所曰此诗当为下颂上之辞盖若答鱼丽嘉鱼者如天保次于鹿鸣五篇之义愚按诗为间歌之终当有归美君上之辞而其所以归美者亦美其乐得贤而立太平之基传之无穷也每章多举山之草木为言者兴国多贤才前二章皆美其徳而祝其寿三章似专言徳而曰徳音不已则令闻无穷寿亦可知矣四五章似重言寿而曰徳音是茂曰保艾尔后又美其徳之劭以安养其后人【解颐】则亦重在徳也沈氏守正曰虽通是赞美之辞未尝不讽以惠廸感召之理是之谓盛世之雅也○尔雅台夫须陆云沙草也可为蓑笠本草香附子即莎草根据罗氏説则本草所称又是别草夫须乃沙草非莎草也莱尔雅无文陆玑云草名其叶可食今兖州人烝以为茹谓之莱烝杨见采薇杞有三种详见郑风将仲子此诗之杞则陆疏所云其树如樗一名狗骨者也栲杻见魏风山有枢毛传枸枳枸陆疏高大似白杨子大如指长数寸噉之甘美谓之木蜜尔雅楰防梓郭曰楸属陆疏其树叶木理如楸亦名苦楸
　　由仪万物之生各得其宜也
　　説见南陔
　　蓼彼萧斯零露湑兮既见君子我心写兮燕笑语兮是以有誉处兮蓼彼萧斯零露瀼瀼既见君子为龙为光其徳不爽寿考不忘蓼彼萧斯零露泥泥既见君子孔燕岂弟宜兄宜弟令徳寿岂蓼彼萧斯零露浓浓既见君子鞗革冲冲和鸾雝雝万福攸同【写古音湑后同】
　　此诗疑为诸侯来朝受赐而颂美天子之歌故本序不言燕诸侯而曰泽及四海也既见君子者诸侯朝见于天子【郑笺】非天子谓诸侯也诸侯以萧草自喻以零露喻王泽因言既见天子其心输写无留憾【郑笺】而天子与之相接安和笑语懽情无间是以有美名而可安处【范传】此诸侯自幸其遭逢而感上徳意也下三章则皆颂祝天子之辞次言被天子之宠光而四海诸侯逺近大小并蒙恩厚无有偏私是其徳不爽也故皆愿其寿而不忘于心焉【吕记】三言天子甚安而乐易务以徳绥诸侯是宜其兄弟也周之宗盟同姓为先故举宜兄弟言之而愿其寿且岂乐也四章遂言天子有车马之赐鞗革冲冲而垂和鸾雝雝而鸣上下相遇以徳而成以礼则万福所同也【吕记严缉范传李解】考觐礼三享毕王赐侯氏以车服此其事也章内燕字旧作燕飨按序本不言燕而注家以孔燕为甚燕义亦支离严华谷改甚为盛又非孔字正训窃意两燕字只作安字解文义差为明直又康成以誉处属之天子窃意本章末句用是以承接乃蒙上为义明是诸侯承思厚而得誉处也若天子之誉处岂縁燕笑语而致然耶【苏氏张氏皆不用笺説】○陆疏萧今人所谓荻蒿【释草萧荻】茎麤科生有香气故祭祀以脂之为香严缉云凡诸蒿曰蘩者白蒿也曰苹者藾蒿也曰菣者青蒿也曰蔚者牡蒿也曰莪者萝也又有邪蒿蒌蒿蒿之类不一尔雅辔首谓之革郭曰辔靶也以马辔所把之外有余而垂者谓之革故曰冲冲垂饰貌和鸾皆铃也毛以和在轼鸾在镳按驷驖笺戎车鸾在镳乘车鸾在衡则此当在衡
　　湛湛露斯匪阳不晞厌厌夜饮不醉无归湛湛露斯在彼丰草厌厌夜饮在宗载考湛湛露斯在彼杞棘显允君子莫不令徳其桐其椅其实离离岂弟君子莫不令仪【椅古于戈反离音罗仪音俄】
　　前篇来朝此篇锡燕左传诸侯朝正于王王宴乐之于是乎赋湛露是也【吕记】在宗载考毛谓夜饮必于宗室按仪礼疏受聘于祖庙飨食在祢今行燕礼宜在寝此盖祢庙之寝也古未有以路寝为宗室者岂飨毕而燕既行礼于庙复加恩厚留以夜饮故在此欤【古义】再按燕礼宵则庶子执烛云云以则字为文疑非燕礼之常故康成笺此诗谓夜饮之礼在宗室同姓则成之庶姓则让之而止也伏氏书传云燕私者何与族人饮也饮而不醉是不亲醉而不出是不敬与此诗之义正合陈氏礼书载族燕之礼引此诗及书传为证不为无稽但序止言燕诸侯或中有同姓者为之加厚而夜饮亦宜有之特不当以三章为庶姓四章为二王后耳【郑笺】露必至曙而后干饮必至醉而后已【本义】厌厌安也君曰以吾安也不醉无归君曰无不醉賔及卿大夫皆曰诺敢不醉也次言在丰草者兴在宗也【补传】考成也成其礼也三言在杞棘兴令徳也【苏氏】草偃而木挺不为酒困所谓徳将无醉也四章言桐椅之实离离而垂兴令仪也【苏氏】有令徳则有令仪矣言醉而不乱也黄实夫曰上之绳下者愈寛而下之自绳者愈严君有余恩臣有余敬也○杞棘桐椅俱见前
　　彤弓之什
　　彤弓弨兮受言藏之我有嘉賔中心贶之钟鼔既设一朝飨之彤弓弨兮受言载之我有嘉賔中心喜之钟鼓既设一朝右之彤弓弨兮受言櫜之我有嘉賔中心好之钟鼓既设一朝醻之【首章平上去通次章上去通右音以末章平去通】序曰天子锡有功诸侯左传诸侯敌王所忾而献其功王于是乎赐之彤弓一彤矢百玈弓矢千以觉报燕是也【吕记】范氏【祖禹】曰先王知天下诸侯之不可无长故为之方伯连帅以维之其有功则赐之弓矢使专征伐以正诸夏王室所以尊也不然则强凌弱大并小而莫之制天子之政令有所不行故曰彤弓废则诸夏衰矣吕记曰所谓专征者如四夷入边臣子簒弑不容待报者其他则九伐之法大司马所职非诸侯所专也彤丹饰也弨弓反也【説文】谓弛之而体反赐弓不张也【诗缉】受谓诸侯受之【笺义○集传从王氏説今不用】言者语辞【李解】贶赐也【説文】中心实欲贶之非由外也赏赐非出于利诱则廹于事势至有朝赐铁劵而暮屠戮者则与中心贶之者异矣【集传】钟鼓盛乐也周礼乐师飨食诸侯令奏钟鼓是也一朝言早也燕或至夜飨则礼成而罢故以朝言之【孔疏】周礼大行人上公飨礼九献侯伯七献子男五献如其命数而止故一朝可以成礼亦见王者勤于礼賔赏不逾时如是屯膏吝赏至有印刓弊而不忍予者则与一朝飨之者异矣【集传】载抗之也【王氏】载之于檠抗弓体使正【刘瑾】櫜弓衣也【释文】韬之于囊使其色常新【徐鳯彩】藏之谨也喜之好之贶之诚也诗缉曰右宥通左传王飨醴命之宥注以币物助欢也按聘礼若不亲食使大夫朝服致之以侑币张尔岐云食礼有侑食之币又曰致飨以酬币亦如之注云礼器曰琥璜爵盖天子酬诸侯严既以右为侑币则醻亦当为酬币飨主饮賔而诗兼言宥醻者疑飨亦兼食也右毛训劝侑亦是劝所谓侑賔劝饱也集传从王氏训尊以解字义则得矣似不若严説之有据又与传合也醻毛训报报亦宜主币所谓报之以琼瑶即琥璜之属也若如笺意以酬酢厚劝为言是以燕礼説飨礼恐非爵盈不饮之义○周礼司弓矢掌六弓之法王弓弧弓以授射甲革椹质者夹弓庾弓以授射豻侯鸟兽者唐弓大弓以授学射者疏云周礼无彤弓之名此彤弓必当唐大二者之中有之耳唐大者其体强弱之名彤玈者弓色之异为弓者皆漆之以御霜露漆之为色赤黒而已周尚赤故赐弓赤一而黒十以赤为重耳僖二十八年左传晋文公败楚于城濮献功于王王飨醴命晋侯宥下乃言防命晋侯赐之弓矢似先飨后赐者彼别行飨礼非赐日之飨也其赐之日即行飨礼则此经所云也
　　菁菁者莪在彼中阿既见君子乐且有仪菁菁者莪左彼中沚既见君子我心则喜菁菁者莪在彼中陵既见君子锡我百朋泛泛杨舟载沉载浮既见君子我心则休
　　南有嘉鱼乐与贤南山有台乐得贤此诗乐育材则又与贤得贤之本也菁菁者莪在彼中阿言君子长育人材若大陵之长育微草能使之菁菁然盛也【昌黎】乐且有仪者言贤材既见君子中心喜乐而又蒙被恩意接遇以礼也【郑笺】我心则喜言声音色笑之洽【徐氏】承上乐而言也锡我百朋言获益于王之多【范氏】承上有仪而言也末章言未见君子之先无所依归或成或坏俱未可知如杨舟之泛泛水中浮沉无定今得见君子而长育之人材皆可成就故我心休休然安乐也【严缉】陈氏鹏飞曰诗宜何歌其天子行礼于学校燕饮而歌之欤毛朱俱作兴○莪见前冯疏曰陆玑以为生泽田陈藏器以为生高冈以诗证之阿则高地也沚则水中也然则泽田高冈俱有莪按汉志贝有五种二枚为一朋郑以百朋喻得禄多毛以沉浮喻君之用人俱属衍説
　　按鹿鸣以下皆朝廷礼乐之典而归于乐育人才见周家制治之隆在于得人而得人之本在于养士编诗之义深矣先儒以此二十二篇为正小雅六月以下为变小雅厉王时小雅尽废则四夷交侵中国微矣中国微而复兴故下言宣王北伐南征之事
　　六月栖栖戎车既饬四牡骙骙载是常服玁狁孔炽我是用急王于出征以匡王国比物四骊闲之维则维此六月既成我服我服既成于三十里王于出征以佐天子四牡脩广其大有颙薄伐玁狁以奏肤公有严有翼共武之服共武之服以定王国玁狁匪茹整居焦获侵镐及方至于泾阳织文鸟章白斾央央元戎十乘以先启行戎车既安如轾如轩四牡既佶既佶且闲薄伐玁狁至于太原文武吉甫万邦为宪吉甫燕喜既多受祉来归自镐我行永久饮御诸友炰鼈脍鲤侯谁在矣张仲孝友【急盐铁论引诗作戒戒有棘音与国为韵再见常武一章上四句二章下四句皆隔句韵四章茹获上去通五章平去通六章祉音耻久音几友音以】
