<!-- { "loadSidebar": true } -->
　　传笺俱以罝兔之人即为贤者葢惑于墨子举闳夭泰颠于罝网之中也伊尹割烹百里自鬻孟子斥为好事者之妄此亦其类若以罝兔与武夫为近则闳夭泰颠岂武夫耶予曰有奔走予曰有御侮谓即出此罝兔之中吾不敢信三复诗言定当属兴陆氏奎勲举曹植所云开天网以该之顿八纮以掩之为设兴之义其说近纤要以肃肃兴赳赳椓杙兴干城中逵兴好仇中林兴腹心则义有取尔矣葢见兔罝之严整【本义】而思轻劲有材力之武夫【说文】犹乐记所谓听钟声则思武臣也丁丁然筑杙于地而张罟其上使兔不能逸隐然有扞御之象故以兴干城干也城也皆所以为御疏言扞蔽如盾防守如城也丁丁人所闻中逵人所见中林闻见所不及【苏辙】兔罝屡进而深故所兴亦屡进而重好仇腹心则非直奔走御侮之才矣三章俱以肃肃冠其首可知临事而惧为武臣絶大本领亦以见古人相士别具心眼非徒以勇健为才也文王遏密侵阮伐崇戡黎一种蹶生气象于此可想不待读皇矣有声诸诗而后见也朱子曰此文王时周人之诗极其尊称不过曰公侯而已亦未尝称王之一騐凡雅颂称王者皆追王后所作耳集传既以属兴而训义犹仍毛郑恐非定说
　　采采芣苢薄言采之采采芣苢薄言有之采采芣苢薄言掇之采采芣苢薄言捋之采采芣苢薄言袺之采采芣苢薄言襭之【有古音以后同】
　　只采芣苢一事而自始至终传写曲尽王平仲云芣苢之外有不见不闻者所谓其仪一心如结也陆氏奎勲曰有樛木之不妬忌则有螽斯之宜子孙有桃夭之宜室家即有芣苢之乐有子编诗之序如此陆氏深曰诗凡四十八字内用采字凡十三芣苢字凡十二薄言字凡十二除助语才余五字耳而叙情委曲从事始终与夫经行道路招邀俦侣以相容与之意蔼然可掬天下之至文也即此可以见和平矣王氏肃曰自闗雎至芣苢房中之乐按诗当从集传为赋○尔雅芣苢马舄马舄车前陆疏幽州人谓之牛舌草孔疏江东人呼为虾蟆衣毛以为宜怀妊而陆玑陆佃皆以为治难产辅氏广谓毛公说亦只是陆玑之意非谓能治人之无子也何氏楷曰山海经云芣苢食之宜子然出于西戎又为木名纵有之亦别是一种
　　南有乔木不可休息汉有游女不可求思汉之广矣不可泳思江之永矣不可方思翘翘错薪言刈其楚之子于归言秣其马汉之广矣不可泳思江之永矣不可方思翘翘错薪言刈其蒌之子于归言秣其驹汉之广矣不可泳思江之永矣不可方思【息集传从韩诗作思诗本音泳古羊向反永古于两反韩诗作羕郑庠古韵江阳庚靑蒸与养敬梗上去通马古莫补反】
　　桃夭罝芣苢犹在境内汉广汝坟则其流渐远此编诗之次第也先以木之高竦不可休兴女之高洁不可求章首四句其义已足再出四语以咏叹之叠下四不可韵味深长音节淸婉悠扬读之如见此女之端庄静一令人肃然起敬苦叶之诗曰深则厉浅则揭汉广之诗曰不可泳不可方风化之美恶昭然矣秣马秣驹欧阳氏引史记虽为执鞭所欣慕焉语固圆活但上言之子于归而此人愿効仆役颇觉唐突何氏古义曰秣马谓亲迎也言欲娶之者必秣马以行亲迎之礼而后可明不可以非礼干也邹氏忠允曰乔木不可休错薪则可刈也游女不可求于归则可效也按诗言娶妻每以析薪起兴此诗明言于归何说似无病二三章承上章不可求来畧作开语以致敬慕之意末又重述前语咏叹见其终不可求耳诗曰不可求衍者曰求而不可得失其解矣笺葢附其意以为说古义曰泳以絶流横渡言故汉言广方以顺流上下言故江言永张次仲弋志笺记曰妇女嬉游非美俗游女不淫其本事而采为盛世之风何也扬子曰习治则伤始乱习乱则好始治文王之时骄主在上放溢恣行裸体牛饮充斥后宫而陌上有整容之女岂易得之事歌王化而及汉广是立少观多即此形彼之意当于言外得之按诗宜为兴○尔雅小枝上缭为乔又句如羽乔又上句曰乔皆言其枝若无枝直上则是檄而非乔也冯疏汉有二源一出巩昌府秦州之嶓冡山至四川重庆府江津县入江者西汉水也一出汉中府沔县之嶓冡山至汉阳府入江者东汉水也胡氏东西二源图曰西源出陇西嶓冡山东流为嘉陵水合潜为西汉水东源出汉中嶓冡山始出曰漾合沮曰沔东流为汉冯疏江源出成都府茂州岷山西南流经灌县又东北流经重庆夔州歴常德至武昌合汉水于汉阳之大别山说文方并船也尔雅谓之泭郭云木曰竹曰筏小筏曰泭月令收秩薪柴注云大者可析谓之薪沈括云楚亦荆木之别名荆在薪中尤翘翘者故析薪者欲刈之孔疏下章蒌草亦言薪者因此通其文
　　遵彼汝坟伐其条枚未见君子惄如调饥遵彼汝坟伐其条肄既见君子不我遐弃鲂鱼赪尾王室如燬虽则如燬父母孔迩
　　此章说义毛传最简笺谓君子反而得见之于思则愈是已役罢宁家而末章云云犹曰勉之以正不几赘乎陶晚闻师曰伐其枚而又伐其肄以喻王室斩刈之威日朘月削枝榦尽伤生理将尽鲂鱼所由赪尾也以为感时则非其义矣葢当时汝旁之国困于虐政有釜鱼累卵之危而文王受命为伯率以供役其家人知必有以安集之也故设为始忧终喜之言而卒乃勉之以正非既见之后犹为此言也曰伐枚曰伐肄曰如燬一种陿隘酷烈剥牀以肤之状可见曰父母孔迩一种儿怜兽扰喁喁待泽之意可思杜子美新安吏送行勿泣血仆射如父兄用此意也按晚闻师谓诗非妇人语君子指文王葢南国之归文王者作后见世本古义其说正同但向来说诗家无不以为妇人诗再考刘向列女传薛君章句及后汉周磐传所引皆然故仍从序说毛不言兴今按诗意宜为兴○冯疏汝水出鲁阳县大盂山黄柏谷迳蔡颍州入淮按大盂山在天息山西三百里传则用水经说今考胡氏导淮图则冯说为信尔雅释丘坟大防注谓堤李廵曰崖岸状如坟墓又释水汝为濆郭引此诗作濆为大水溢出别为小水之名毛不用释水用释丘者以诗坟字从土不从水也若常武传训濆为涯则用释水义戴氏侗曰条枝之脩达者枚条之搏直者传曰肄余也斩而复生曰肄罗愿曰鲂体肥不能运其尾加以横流其劳甚矣张子曰鱼摇尾多则血流注尾故赤
　　麟之趾振振公子于嗟麟兮麟之定振振公姓于嗟麟兮麟之角振振公族于嗟麟兮【角古音陆末句不入韵又合三章自为韵】闗雎至汝坟德化之自家而国也终以麟趾则国之本在家故曰闗雎之应也说者谓化成而麟至则瘨矣麟兴文王后妃趾定角兴公子公姓公族于嗟麟兮叹文王后妃亦是叹公子公姓公族所谓至于兄弟也【诗所】○说文麒仁兽也牝曰麟说者执此以为归美后妃不知对说则分牝牡单举则麟即麒礼运云麟以为畜大戴礼云毛虫三百六十而麟为之长岂但举其牝者乎甚矣固者之不可与言诗也
　　召南
　　说见周南沈氏守正曰岐周久被文王之化其民忘故诗多熙皥而忘南国新变淫乱之俗其心悔故诗多湔洗而露惠元龙诗说曰二南之诗非一时所作有自其前而追咏之者如甘棠行露是矣有从其后而附益之者周室既微王姬下嫁尚循妇道则闗雎鹊巢之化及于后者逺矣
　　维鹊有巢维鸠居之之子于归百两御之维鹊有巢维鸠方之之子于归百两将之维鹊有巢维鸠盈之之子于归百两成之【居御平去通诗所御王肃读鱼据反】
　　闗雎摰别鸤鸠均壹两诗遥对命义显然故闗雎序曰后妃之德此序亦曰夫人之德也诗牖曰鸠居成巢亦无成有终之义夫人之德借鸠以见之百两御百两将百两成与琴瑟友钟鼔乐同一喜乐尊奉之意然淫泆咏叹则闗雎深矣居受其成也方向而往也一章主迎故曰居二章主送故曰方【毛训为有未详今用万邦之方注义】盈满也兴媵娣之多也御迎也将送也成成其婚礼不当如传言成其百两之礼也百两形其盛不当如传言诸侯之子嫁于诸侯送御皆百两也鹊巢兴诸侯之有国鸤鸠兴夫人而兼及其媵不当如诗所以鹊兴夫人鸠兴众妾也鸠当如传作鸤鸠尔雅邢疏可据欧阳谓鸠类最多惟今人直谓之鸠者拙鸠耳按尔雅释鸟无直名鸠者不如旧说之安○尔雅鸤鸠鴶鵴注今之布谷也邢疏诗召南云维鸠居之谓此也汉书注车一乘曰一两朱公迁曰百两极其盛而言由士昏礼从车二乘等而上之亦恐不及百乘
　　于以采蘩于沼于沚于以用之公侯之事于以采蘩于涧之中于以用之公侯之宫被之僮僮夙夜在公被之祁祁薄言旋归【沚事上去通】
　　蘩之供祭见于左传再见于夏小正戴德传又射义云士以采蘩为节乐不失职也序皆与之合可以为定论矣被副编次之总名毛氏谓首饰者得之不当如郑以为髲鬄夙夜在公总上公侯之事公侯之宫而言葢正指祭时薄言旋归则祭毕而归矣不当如郑祭前祭后之说闻之师【见复陈氏】曰诗人美刺每寄于容仪服餙间玉之瑱也象之揥也贱之也充耳琇莹防弁如星爱之也容兮遂兮垂带悸兮薄之也美目扬兮巧趋跄兮惜之也羔裘如膏日出有曜危之也匪伊垂之带则有余思之也侧弁之俄丑之也赤芾在股邪幅在下慕之也维玉及瑶鞞琫容刀壮之也其笠伊纠其镈斯赵庆之也贝胄朱綅荣之也如此之类多矣若采蘩夫人庙中爱敬之状有未易形容者读被之僮僮数言千载之下如或见之不学诗无以言此之谓也○尔雅蘩皤蒿陆疏凡艾白色者为皤蒿夏小正传曰蘩由胡由胡者蘩母也蘩旁勃也皆豆实也济南张氏疑为二物非也由胡者其本也故曰母旁勃者采其上体四旁勃然而生葢自本及枝皆可为豆实按周礼追师掌王后之首服为副编次注副以覆首若今歩摇服以从王祭祀编列髪为之若今假紒服之以桑次次第髪长短为之所谓髲髢传曰被首餙也副编次皆为首餙皆得名被笺乃引为髲髢而疏引少牢被锡证之不知少牢之文本主妇被断句锡衣侈袂为句锡今文作緆敖继公曰褖之讹也若以锡为鬄连属上句则侈袂之衣不知何衣矣陈祥道曰诗被之僮僮少牢主妇被锡衣侈袂皆非髲髢今依毛训首饰则少牢之被属次此诗之被属副无容费辞矣
　　喓喓草虫趯趯阜螽未见君子忧心忡忡亦既见止亦既觏止我心则降陟彼南山言采其蕨未见君子忧心惙惙亦既见止亦既觏止我心则说陟彼南山言采其薇未见君子我心伤悲亦既见止亦既觏止我心则夷【降古户工反后同】
　　此诗之义毛郑失之今从集传黄氏櫄曰序曰大夫妻而说者以为未嫁之女已失其防且以草虫阜螽异类相感而忧念不已则下二章采蕨薇而忧悲岂亦恐为异类相感乎序曰以礼自防非惧为淫风所染而以礼制之也人情思极则易怨大夫妻虽忧念君子而不敢怨其上斯为以礼自防尔陆佃曰忡忡中而不下降下也惙惙缀而不解说解也人喜悦则心和平【严缉】故终以夷言之未见之忧一节一节既见之喜亦一节深一节按仪礼合乐召南三诗越草虫而取采苹疑其简错陆奎勲云齐诗先采苹而后草虫见曹氏放斋诗说集传为赋当从毛作兴○尔雅释虫草虫负蠜阜螽蠜陆疏草虫如蝗阜螽蝗子陆佃云草虫鸣则阜螽跃而从之故阜螽曰蠜草虫曰负蠜孔疏草虫鸣晚秋之时尔雅蕨虌注云初生无叶可食江西谓之虌陆佃云状如大雀拳足如足之蹷故名陆玑曰薇山菜也茎叶皆似小豆据本草薇有二种生水旁叶似萍者尔雅所谓薇也故曰垂水生平原山谷似柳叶者白嶶也此当为白薇朱谋防曰采薇采蕨季春时也见歴时久
