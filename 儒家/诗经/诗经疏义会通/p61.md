<!-- { "loadSidebar": true } -->
　　兴也弁飞拊翼貌鸒雅乌也【雅与鸦同】小而多羣腹下白江东呼为鹎【疋又音卑】乌【辑録尔雅鸒斯鹎鶋诗诂曰既曰雅又曰乌语似重复今定以鸒卑居也卑居雅也雅即乌也冇数种】斯语词也提提羣飞安闲之貌谷善罹忧也○旧説幽王太子宜臼被废而作此诗言弁彼鸒斯则归飞提提矣民莫不善而我独于忧则鸒斯之不如已【物得自如人不如物故以起兴】何辜于天我罪伊何者怨而慕也【辑録怨咎已之不得其亲而思慕也】舜号泣于旻天曰父母之不我爱于我何哉盖如此矣心之忧矣云如之何则知其无可柰何而安之之词也【怨之之词相似慕之之心又同故集传本诸孟子而以此证之辑録解颐曰民莫不谷谓其皆有父子之亲兄弟之懿也我独于罹谓得罪于父则母子兄弟之间皆不能以保其乐也子以父为天父之不吾爱即天之不吾与也何辜于天我罪伊何自责不知已有何罪而不见爱于父也心之忧矣云如之何此诗本叙其哀痛迫切之情故以忧之一字为一篇之纲领下章凡七言之】
　　○踧踧【徒厯反】周道【叶徒苟反】鞠【九六反】为茂草【叶此苟反】我心忧伤惄【乃厯反】焉如【丁老反叶丁口反】假寐永叹维忧用老【叶鲁口反】心之忧矣疢【丑觐反】如疾首
　　兴也踧踧平易【去声】也周道大道也鞠穷【穷塞也谓废塞而不用也】惄思舂也不脱衣冠而寐曰假寐疢犹疾也○踧踧周道则将鞠为茂草矣我心忧伤则惄焉如矣【平易之路一或塞之则生草忧伤之事一或念之则痛心是皆先事而致虑之之意且以一废一举相对也】精神愦【古对反】眊至于假寐之中而不忘永叹忧之之深是以未老而老也【辑録年少而容貌老也】疢如疾首则又忧之甚矣【辑録谢氏曰惄焉如深悲至痛如有物之其心也事闗心者梦中亦长吁故曰假寐永叹忧愁多者年少而髪白故曰维忧用老解颐曰此章忧之一字几三言之惄焉如忧之而至于痛也维忧用老忧之而至于衰也疢如疾首忧之而至于病也】
　　○维桑与梓【叶奨里反】必恭敬止靡瞻匪父靡依匪母【叶满彼反】不属【音烛】于毛不离于里天之生我我辰安在【叶此里反】兴也桑梓二木古者五亩之宅【辑録庐井邑居各二亩半以为宅也】树之墙下以遗【去声】子孙给蚕食具器用者也瞻者尊而仰之依者亲而倚之属连也毛肤体之余气末属也离丽【辑録附也】也里心腹也辰犹时也○言桑梓父母所植尚且必加恭敬况父母至尊至亲宜莫不瞻依也【此以情爱轻重相对而为兴】然父母之不我爱岂我不属于父母之毛乎岂我不离于父母之里乎无所归咎则推之于天曰岂我生时不善哉何不祥至是也【首章与此章皆怨而慕也但首章有控告之意此章冇痛切之懐辑録谢氏曰父母不我爱求其説而不可得曰不知天生我之时果在何欤不可得而知也】
　　○菀【音鬰】彼柳斯鸣蜩【音条】嘒嘒【呼恵反】有漼【于罪反】者渊萑【音九】苇【韦鬼反】淠淠【孚计反】譬彼舟流不知所届【音戒叶居气反】心之忧矣不遑假寐
　　兴也菀茂盛貌蜩蝉也嘒嘒声也漼深貌淠淠【当易匹诣反】众也届至遑暇也○菀彼柳斯则鸣蜩嘒嘒矣有漼者渊则萑苇淠淠矣今我独见弃逐如舟之流于水中不知其何所至乎【物类相容则冇可止息之处我不见容则知人所不用之舟而无可止息之处矣此以人不如物而起兴】是以忧之之深昔犹假寐而今不暇也
　　○鹿斯之奔维足伎伎【其宜反】雉之朝雊【音遘】尚求其雌【叶千西反】譬彼壊【胡罪反】木疾用无枝心之忧矣宁莫之知兴也伎伎舒貎宜疾而舒留其羣也【留犹顾也】雊雉鸣也壊伤病也宁犹何也○鹿斯之奔则足伎伎然雉之朝雊亦知求其妃【音配】匹【辑録苏氏曰鹿走而留其羣雉鸣而求其雌物无不冇思于其亲者今王独弃其子何哉】今我独见弃逐如伤病之木憔悴而无枝【物相顾念则有可生全之理我既不见顾念则如生意所不及之木而无可生全之理矣亦以人不如物起兴】是以忧之而人莫之知也
　　○相【息亮反】彼投兎尚或先【苏荐反叶苏晋反】之行有死人尚或墐【音觐】之君子秉心维其忍之心之忧矣涕既陨【音蕴】之兴也相视投奔行道墐埋秉执陨坠也○相彼被逐而投人之兎尚或有哀其穷而先脱之者道有死人尚或有哀其暴【歩木反】露而埋藏之者盖皆有不忍之心焉今王信谗弃逐其子曽视投兎死人之不如则其秉心亦忍矣【以不忍之心兴忍心又以待至亲不如待疎贱起兴也】是以心忧而涕陨也【五章以前多为自怨之词以怨已此及下章则虽自怨而实怨其亲矣】
　　○君子信谗如或醻【市由反叶市敕反】之君子不恵不舒究之伐木掎【寄彼反叶居何反】矣析薪杝【敕氏反叶汤何反】矣舍【音舍】彼有罪予之佗【吐贺反叶汤何反】矣
　　赋而兴也醻报恵爱舒缓究察也掎倚也以物倚其巅也杝随其理也佗加也○言王惟谗是听如受醻爵得即饮之【辑録孔氏曰醻酬古字通用此喻得防即授而行之如旅酬也】曽不加恵爱舒缓而防察之【辑録解颐曰不加爱是无复恻隠之萌矣不加察是无复是非之辨矣】夫苟舒缓而防察之则谗者之情得矣伐木者尚倚其巅【辑録笺此句下有不欲妄踣之一句下文皆不字亦作不欲】析薪者尚随其理皆不妄挫折之今乃舍彼有罪之譛人而加我以非其罪【辑録解颐曰惟其无是非之心故人之有罪者则舍之而不问惟其无恻隠之心故我之无罪者则加之而不恤】曽伐木析薪之不若也此则兴也【凡处细微之事者必有理而乃以非理罪我乎此以待人不如处物起兴】
　　○莫髙匪山【叶所旃反】莫浚【苏俊反】匪泉君子无易【夷防反】由言耳属【音烛】于垣无逝我梁无发我笱我躬不阅遑恤我后赋而比也山极髙矣而或陟其巅泉极深矣而或入其底故君子不可易于其言恐耳属于垣者有所观望左右而生谗譛也【辑録陈氏曰王无轻发言小人之为谗者尚属耳于垣壁间以窥伺之谗贼之生也亦伺君子之向背如何耳】王于是卒以褒姒为后伯服为太子故告之曰母逝我梁母发我笱我躬不阅遑恤我后盖比词也【辑録王氏曰母逝梁发笱者太子放逐而其忧终不忘国也我躬不阅遑恤我后者无如之何自叹之辞】东莱吕氏曰唐徳宗将废太子而立舒王【辑録舒王徳宗侄】李泌谏之且曰愿陛下还宫勿露此意左右闻之将树功于舒王太子危矣此正君子无易由言耳属于垣之谓也小弁之作太子既废矣而犹云尔者盖推本乱之所由生言语以为阶也【引徳宗事见未发以前当如此盖以证前四句之意也○辑録辅氏曰此章则总其始终言之申后之黜宜臼之逐虽主于褒姒伯服之防意者幽王之昏暴必先尝泄此意于言语之间故其左右得以附防而成之自古如是多矣东莱先生以为推本其乱之所由生言语以为阶者是也无逝我梁以下四句则事已决后絶意之辞耳】
　　小弁八章章八句【一章怨慕也二章自怨也三章又为怨慕之辞四章无所防止五章无所聊生则又为自怨之辞六章七章则怨及其亲而怨之中不忘于慕也至八章无逝我梁以下始为絶意之词云　増释许氏曰篇内五心之忧矣一曰云如之何其词尚缓二曰疢如疾首则切于身矣三曰不遑假寐则书夜无冇休止四曰宁莫之知则无所告诉而仓卒急迫故终之以涕陨也】
　　幽王娶于申生太子宜臼后得褒姒而惑之生子伯服信其谗黜申后逐宜臼而宜臼作此以自怨也序以为太子之傅述太子之情以为是诗不知其何所据也传曰髙子曰小弁小人之诗也孟子曰何以言之曰怨曰固哉髙叟之为诗也【辑録固谓执滞不通也为犹治也】有人于此越人关【音弯】弓而射【音石】之则已谈笑而道之无他疏之也其兄关弓而射之则已垂涕泣而道之无他戚之也小弁之怨亲亲也亲亲仁也【辑録亲亲之心仁之发也】固矣夫髙叟之为诗也【兄射其弟以比幽王弃子涕泣道之以比太子怨词戚之之心即亲亲之仁也若小弁不怨则疏其亲矣可乎哉惟其慕之所以怨之小弁之可取者正以此耳】曰凯风何以不怨曰凯风亲之过小者也小弁亲之过大者也亲之过大而不怨是愈疏也亲之过小而怨是不可矶也愈疏不孝也不可矶亦不孝也【微激之而遽怒放逺之而遂忘均为不孝也】孔子曰舜其至孝矣五十而慕【旻天之怨怨己也小弁之怨始于怨已而终则怨其亲也不得乎亲而谈笑道之则其心恝然矣不必计其怨之同异也所可惜者小弁之亲亲一时之慕尔使能即此良心以致终身之慕则戍申戍甫岂遂至于忘其亲乎孟子论是诗无贬词毛传引之集传用之以见孔子録之之故也辑録朱子曰言舜犹怨慕小弁之怨不为不孝也解颐曰小弁之诗处父子之变白华之诗处夫妇之变圣人备録于经所以着周室祸败之由又以见天理民彛之不容泯也然尝考之小弁之诗其前六章皆兴白华之诗其八章皆比小弁之词婉而切犹有望之之意处父子之间则然也白华之词简而荘不无责之之意处夫妇间则然也】
　　悠悠昊天曰父母且【子余反】无罪无辜乱如此怃【火呉反】昊天已威【叶纣胃反】予慎无罪【叶音悴】昊天泰怃予慎无辜赋也悠悠逺大之貌且语词怃大也已泰皆甚也慎审也○大夫伤于谗无所控告而诉之于天曰悠悠昊天为人之父母胡为使无罪之人遭乱如此其大也昊天之威已甚矣我审无罪也昊天之威甚大矣我审无辜也此自诉而求免之词也【辑録严氏曰首章伤已被谗也】
　　○乱之初生僣【侧防反】始既涵【音含】乱之又生君子信谗君子如怒【叶奴五反】乱庶遄【市专反】沮【慈吕反】君子如祉【音耻】乱庶遄已
　　赋也僣始不信之端也涵容受也君子指王也遄疾沮止也祉犹喜也○言乱之所以生者由谗人以不信之言始入而王涵容不察其真伪也乱之又生者则既信其谗言而用之矣君子见谗人之言若怒而责之则乱庶几遄沮矣见贤者之言若喜而纳之则乱庶几遄已矣今涵容不断谗信不分是以谗者益胜而君子益病也【容不当容则谗来而造乱用不当用则谗行而益乱若喜怒以正遏恶扬善则谗无从生乱无从起矣】苏氏曰小人为谗于其君必以渐入之其始也进而尝之君容之而不拒知言之无忌于是复进既而君信之然后乱成【辑録严氏曰次章言乱生于谗谗生于优柔不断所谓懐狐疑之心者来谗贼之口持不断之意者开羣枉之门也今忠谗不分是以邪正混淆是非易位而乱天下也】
　　○君子屡盟【叶谟浑反】乱是用长【丁丈反叶直良反】君子信盗乱是用暴盗言孔甘乱是用餤【音谈】匪其止共【音恭】维王之卭【其恭反】
