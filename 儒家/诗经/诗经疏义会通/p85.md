<!-- { "loadSidebar": true } -->
　　赋也承上章之兴也菶菶萋萋则雝雝喈喈矣君子之车马则既众多而闲习矣其意若曰是亦足以待天下之贤者而不厌其多矣遂歌盖继王之声而遂歌之犹书所谓赓载歌也【梧桐盛则有以致鳯鸣之和车马盛则足以待贤者之众兴主梧桐取物贵蕃盛之意但康公止陈车马之盛如此而当以此待贤则其意自见于言外故以矢诗遂歌结之欲王深味其言而自得也辑録遂继也成也蔡氏曰赓续载成也续帝歌以成其义也王日休曰此诗非不多也召公以为不多者爱君之心无已也】
　　卷阿十章六章章五句四章章六句【此诗之要在于用贤用贤辅徳则为纲为则乃其自然而伴奂优防可保于无穷矣今日之贤士如此其多吾君之车马如此其盛则招延礼待以引以翼者王之所当致意也○增释许氏曰一章召公因王来防来歌矢音以进其诱掖之词以端也三章四章皆言已有之福欲王终其夀考果能若是则有其效矣五章欲王用贤脩徳而为四方之则六章言徳备内外身其众美则为四方之纲七八章鳯凰兴吉士吉人正言能佐王也是言贤者见用于有徳之君九章惟梧桐之菶萋鳯凰之雝喈以兴下章君子之车马庶多而闲习则吉士之来者众矣盖贤者之进必以义上之人致敬以有礼则兴起者多矣】
　　民亦劳止汔【许乙反】可小康惠此中国以绥四方无纵诡【居毁反】随以谨无良式遏冦虐【七感反】不畏明【叶谟郎反】柔逺能迩以定我王
　　赋也汔防也【辑録止助语防祈机一音近也笺康安也】中国京师也四方诸夏也京师诸夏之根本也【辑録冯氏曰诸夏诸侯之称夏大也中国曰夏大之也】诡随不顾是非而妄随人也谨敛束之意憯曽也明天之明命也【不畏明言不畏正理而无忌惮也】柔安也能顺习也【顺习者驯服之以教化之意】○序説以此为召穆公刺厉王之诗以今考之乃同列相戒之词耳未必专为【去声】刺王而然其忧时感事之意亦可见矣【辑録严氏曰朱子此説是也诗言以定我王以为王休又言我虽小子王欲玉女皆语同列之词以时之乱戒同列所以刺王也】苏氏曰人未有无故而妄从人者维无良之人将恱其君而窃其权以为冦虐则为之【辑録解頥曰非诡随无以媚上而为冦虐之本非冦虐无以威下而遂诡随之志诡随者柔恶之所为冦虐者刚恶之所】故无纵诡随则无良之人肃而冦虐无畏之人止然后柔逺能迩而王室定矣【辅氏曰柔逺能迩与惠中国绥四方相应○此诗大防在于遏小人诡随无良冦虐无畏皆以言其心术之不一也后言惛怓罔极丑厉缱绻之类亦以极其形容耳辑録彭氏曰民劳甚矣未能遽望其太平也但庶防小康耳故教以惠中国而绥四方然所以惠绥者岂有他哉其本在朝廷之上母使小人乱政则柔逺能迩而我王定矣先言惠中国以绥四方此出治之序也后言柔逺能迩此成治之效也书言柔逺能迩而必曰难任人诗言柔逺能迩而必曰谨无良皆有常戒惧之意】穆公名虎康公之后【增释许氏曰防引左传服虔注穆公召康公十六世孙今按史记但云召公已下九世至惠侯而不着其年谥谓惠侯当厉王奔彘之时下至十五世则为缪侯缪侯七年为鲁隠公元年与防不合盖国防史失不可考信故传但曰康公之后】厉王名胡成王七世孙也【辑録孔防世本及周本纪皆云成王生康王康王生昭王昭王生穆王穆王生恭王恭王生懿王及孝王孝王生夷王夷王生厉王凡九世从成王言之不数成王及孝王故七世也】
　　○民亦劳止汔可小休惠此中国以为民逑无纵诡随以谨惛怓【女交反叶尼犹反】式遏防虐无俾民忧无弃尔劳以为王休
　　赋也【辑録笺休止息也】逑聚也惛【音昬】怓犹讙【欢諠二音】哗也【讙哗即巧言利口之徒】劳犹功也言无弃尔之前功也休美也【辑録曹氏曰自二章而下皆衍而成篇以畅其意不甚相逺也】
　　○民亦劳止汔可小息惠此京师以绥四国【叶于逼反】无纵诡随以谨罔极式遏冦虐无俾作慝【惕得反】敬慎威仪以近有徳
　　赋也罔极为恶无穷极之人也有徳有徳之人也【既能遏小人又必亲君子盖遏小人则无蠧政之忧亲君子则有辅仁之益然威仪不谨则君子不可亲故中庸九经之目必先脩身而后尊贤也】
　　○民亦劳止汔可小愒【起例反】惠此中国俾民忧泄【以世反】无纵诡随以谨丑厉式遏冦虐无俾正败【叶蒲寐反】戎虽小子而式大【叶特计反】
　　赋也愒息泄去厉恶也正败正道败壊也戎汝也言汝虽小子而其所为甚广大不可不谨也【以少年而当大任可不谨乎】
　　○民亦劳止汔可小安惠此中国国无有残无纵诡随以谨缱绻式遏冦虐无俾正反王欲玉女【音汝】是用大諌【春秋传荀子书并作简音简】
　　赋也缱绻小人之固结其君者也正反反于正也【王氏曰正败者败而已未尽反也反则无正矣辑録彭氏曰正反则善恶曲直无不倒置天下其可得而正邪毎章言愈切而意愈深】玉寳爱之意言王欲以女为玉而寳爱之故我用王之意大谏正于女盖托为王意以相戒也【戎虽小子而式大忧其任负之重也王欲玉女是用大谏体其爱念之深也皆所以为同列谋也】民劳五章章十句【首章言遏小人则可安人民而定王室二章言遏小人则可保成功以承王休三章言既以遏小人又必亲君子四章言遏小人使正道全而不坏五章言遏小人使正道存而不亡】
　　上帝板板下民卒瘅【当简反】出话不然为犹不逺靡圣管管不实于亶犹之未逺是用大谏【叶音简】
　　赋也板板反也卒尽瘅病犹谋也管管无所依也亶诚也○序以此为凡伯刺厉王之诗今考其意亦与前篇相类但责之益深切耳【辑録严氏曰朱子以此诗为切责僚友用事之人而义归于刺王与上篇同味诗意信然胡庭芳曰厉王无道召穆凡伯以亲贤之故冝极言而力救之顾乃不直致其諌而姑责同僚以使之闻之者岂非亦以监谤之故不欲婴其锋以陷于罪而甚吾君之恶也邪吁二公忠爱之懐于此益可见矣】此章首言天反其常道而使民尽病矣而女之出言皆不合理为谋又不乆逺其心以为无复圣人但恣已妄行而无所依据又不实之于诚信岂其谋之未逺而然乎【出话不然恃其便侫者也为犹不逺蔽于近小者也惟其谋之不逺是以猖狂诞妄无所不至也既以出话为犹并言而又以犹之未逺申结之盖谋出于心而后言出于口二者相对而谋为之主也辑録李迂仲曰爱民者天之常道耳今天使下民皆病则反其常道矣言为犹不逺又言犹之禾逺盖反覆言之自下文以至末章皆是大諌也○增释许氏曰此诗虽同列相戒之言而后三章实君之任盖责同列以道其君使知此也一诗之意在出话不然为犹不逺两语而犹又话之本也故下唯言犹之未逺】世乱乃人所为而曰上帝板板者无所归咎之词耳
　　○天之方难【叶泥防反】无然宪宪【叶虗言反】天之方蹶【俱卫反】无然泄泄【以世反】辞之辑【音集叶祖合反】矣民之洽矣辞之怿【叶弋灼反】矣民之莫矣
　　赋也宪宪欣欣也蹶动也【难者艰难而不易处之时动者跪跪而不得安之时】泄泄犹沓沓也盖弛缓之意【欣欣然不慎也沓沓然不勉也】孟子曰事君无义进退无礼言则非先王之道者犹沓沓也【非诋毁也辑録朱子曰天方艰难则人当忧惧也今乃欣欣然自以为适天方蹶动则人当敛饬也今乃弛缓而不以为事则是自絶于天矣始也不有夫圣终也自絶于天则何以能立于人之朝哉蹶颠覆之意泄泄怠缓悦从之貌言天欲颠覆周室羣臣无得泄泄然不急救正之沓沓即泄泄之意盖孟子时人语如此】辑和洽合怿恱莫定也辞辑而怿则言必以先王之道矣所以民无不合无不定也
　　○我虽异事及尔同僚我即尔谋聴我嚣嚣【许骄反】我言维服勿以为笑【叶思邀反】先民有言询于刍【初俱反】荛【如謡反】赋也异事不同职也同僚同为王臣也春秋传曰同官为僚【定宇陈氏曰观此言则其为同列相戒甚明】即就也嚣嚣自得不肯受言之貌服事也犹曰我所言者乃今之急事也先民古之贤人也刍荛采薪者古人尚询及刍荛况其僚友乎【上章辞辑辞怿与出话不然相应此章我即尔谋与为犹不逺相应我即尔谋则其谋逺矣而尔不我聴可乎哉】
　　○天之方虐无然谑谑【虗虐反】老夫灌灌小子蹻蹻【其畧反】匪我言耄【莫报反叶毛博反】尔用忧谑多将熇熇【叶计各反】不可救药
　　赋也谑戯侮也老夫诗人自称灌灌欵欵也蹻蹻骄貌【辑録李迂仲曰説文蹻蹻举足髙也以足髙之意观之是骄之意】耄老而昏也熇熇炽盛也【辑録释文熇许酷反一许各反】○苏氏曰老者知其不可而尽其欵诚以告之少【去声】者不信而骄之故曰非我老耄而妄言乃汝以忧为戯耳夫忧未至而救之犹可为也苟俟其益多则如火之盛不可复救矣【上章诱之使聴其言此章警惧之使不可不聴其言皆以尽其告戒之诚也】
　　○天之方懠【才细反叶笺西反】无为夸【苦花反】毗威仪卒迷善人载尸民之方殿屎【许伊反】则莫我敢葵丧【息浪反】乱蔑资【叶笺西反】曽莫惠我师【叶霜夷反】
　　赋也懠怒夸大毗附也小人之于人不以大言夸之则以谀言毗之也【张狂自矜以罔人雷同相和以附人皆小人之态也　出话不然则民听瘅辞辑辞怿则民合而定夸大毗附则民愁听而呻吟反覆言之以见治乱之机实在于此也】尸则不言不为饮食而已者也殿【都甸反】屎呻吟也葵揆也蔑犹灭也资与咨同嗟叹声也惠顺师众也○戒小人毋得夸毗使威仪迷乱而善人不得有所为也【小人自恣正不胜邪而上下之威仪乱矣所以君子不得有为也】又言民方愁苦呻吟而莫敢揆度其所以然者是以至于散乱灭亡而卒无能惠我师者也【民已穷而君子不得政故国愈乱而仁政不及民】
　　○天之牖民如壎【许亢反】如篪【音池】如璋如圭如取如携携无曰益牖民孔易【以豉反叶夷益反】民之多辟【匹亦反下同】无自立辟
　　赋也牖开明也【程子曰牖开通之义室之暗也故设牖以通明】犹言天啓其心也壎唱而篪和璋判而圭合取求得而无所费【辑録通释曰言求之即得而无费于已以益之也】皆言易也【无所费三字训携无曰益一句】辟邪也○言天之开民其易如此以明上之化下其易亦然今民既多邪辟矣岂可又自立邪辟以道之邪【易乱为治其机在我而不难民心好乱居位者不可倡其乱也辑録辅氏曰此与下章分明是讥及于王也故先生于民劳首章言此二诗虽不专为刺王而然其忧时感事之意亦可见矣者是也】
　　○价【音介】人维藩【叶分邅反】大师维垣大邦维屏大宗维翰【叶胡田反】懐德维寜宗子维城无俾城壊【叶胡罪胡威二反】无独斯畏【叶纡防于非二反】
