<!-- { "loadSidebar": true } -->
　　匪风发【叶方月反】兮匪车偈【起竭反】兮顾瞻周道中心怛【都逹反叶旦悦反】兮
　　赋也发飘扬貌偈疾驱貌周道适周之路也怛伤也周室衰微贤人忧叹而作此诗【天下无王则政自诸侯出强陵弱众】
　　【暴寡征之烦供亿之困侵伐之虐所以敝小国者可知思周之诗独作于桧曹者此故也】言常时风而车偈而中心怛然今非风也非车偈也特顾瞻周道而思王室之陵迟【辑録荀子注言丘陵之势渐慢也】故中心为之怛然耳
　　○匪风飘【匹遥反叶匹妙反】兮匪车嘌【符遥反叶匹妙反】兮顾瞻同道中心吊兮
　　赋也回风【辑録尔雅注旋风也】谓之飘嘌漂摇不安之貌吊亦伤也
　　○谁能亨鱼溉【古爱反】之釡【符甫反】【音寻】谁将西归怀之好音
　　兴也溉涤也釡属【辑録説文曰大釡一曰鼎大上小下若甑曰】西归归于周也【桧在周之东故言西归】○谁能亨鱼乎有则我愿为之溉其釡谁将西归乎有则我愿慰以好音【亨鱼则可得美味尊王则可得善治此皆可喜可愿之事故用其语相呼为兴也好音犹好语慰以好音盖言文武之治由是而可复尔】以见思之之甚但有西归之人即思有以厚之也【严氏曰此诗当作于夷厉之时】
　　匪风三章章四句【一章二章叹其衰微三章愿其兴复见文武之徳在人而人不能忘如此辑録辅氏曰王政不纲周室陵迟诸侯放恣无复知有尊王之义者而诗人顾瞻周道而为之忧伤闻有归周之人则为之叹慕慰勉而不能自己如此熟读而详玩之则足以见君臣之彛矣黄氏曰周之得民当于此诗观之解頥曰周之盛时其君则文武成康其臣则周召毛毕东诸侯之朝觐聘问与其臣民之往来以供百役者若百川之赴海盖靡日而不有也而今也征伐之烦防盟之数吾小国仆仆焉奔走以事大国之不暇而适周者寂乎其无闻也则安得不为之怛然而悲伤乎夫惟适周者之寂然也故又重言以结之曰孰有能西归者乎冇则我愿慰之以好音所以重伤夫今王之不如古而又以重叹夫今人之不知有王也】
　　桧国四篇十二章四十五句
　　曹一之十四
　　曹国名其地在禹贡兖州陶丘之北雷夏荷泽之野周武王以封其弟振铎【待洛反】今之曹州即其地也【辑録曹州今改为曹县山东兖州府】
　　蜉蝣之羽衣裳楚楚【叶创举反】心之忧矣于我归处
　　比也蜉蝣渠略也似蛣【音乞】蜣【音羌】身狭而长有角【诸本脱有字】黄黒色朝生暮死【辑録陆氏曰蜉蝣甲下有翅能飞夏月隂雨时出地中蛣蜣黒甲虫故云似之】楚楚鲜明貌○此诗盖以时人有玩细娱而忘逺虑者故以蜉蝣为比而刺之言蜉蝣之羽翼犹衣裳之楚楚可爱也然其朝生暮死不能久存【有目前之娱而不久盖若此矣】故我心忧之而欲其于我归处耳【于我归处则将告以人无逺虑必有近忧庶几其有备而无患也辑録辅氏曰人有玩细娱忘逺虑至如蜉蝣之朝生暮死而不自知所以欲其于我归处者盖思有以警诲之耳○増释金履祥曰君子念夫人虽不知乆逺之计而亦知所以自修故心之忧之而欲其以我为归也盖君子之于人无不欲其入于善苟有一毫自治之心固君子之所欲进之也】序以为刺其君或然而未有考也
　　○蜉蝣之翼采采衣服【叶蒲比反】心之忧矣于我归息比也采采华饰也息止也
　　○蜉蝣掘【求勿反】阅麻衣如雪心之忧矣于我归説【音税叶输反】
　　比也掘阅未详【辑録昭武黄氏曰掘通作掘説文突也注疏阅者悦怿之意此虫土里化生掘地而出形容解阅】説舎息也
　　蜉蝣三章章四句【忧思之意反覆道之】
　　彼候人兮何【上声】戈与祋【音对】彼其【音记】之子三百赤芾【音弗】赋也【诸本作兴也误】候人道路迎送賔客之官何揭祋殳【音殊】也【辑録孔疏云夏官候人上士六人下士十有二人徒百有三十人则诸侯候人亦应是士命徒数必自有职各掌其方之道治与其禁令以设候人注禁令备奸冦也设候人者选士卒以为之有四方来者则致之于朝归则送之于境荷戈兵防卫奸冦】之子指小人芾冕服之韠也【辑録芾与韨通玉藻曰韠下广二尺上广一尺长三尺其颈五寸肩革带博二寸陈氏曰凡韠皆韦为之故其字从韦又以着衣毕然后着之故名为韠韠之言蔽也】一命緼【音温赤黄间色】芾黝【音酉黜色】珩再命赤芾黝珩三命赤芾葱【浅青色】珩【辑録佩玉之珩也】大夫以上赤芾乗轩【辑録许氏曰礼记公侯伯之卿三命下大夫再命上士一命曹为伯爵大夫再命是大夫以上皆服赤芾于法又得乗轩故连言之轩大夫之车也】○此刺其君逺【去声】君子而近小人之词言彼候人而何戈与祋者宜也彼其之子而三百赤芾何哉晋文公入曹数【上声】其不用僖负覊而乗轩者三百人【左传僖公二十八年注云轩大夫车言其无徳居位者多】其谓是欤
　　○维鹈【徒低反】在梁不濡其翼彼其之子不称【尺证反】其服【叶蒲北反】
　　兴也鹈洿【音乌又音互】泽【辑録尔雅作鸅】水鸟也俗所谓淘河也【鹈处所不当处之地则欲不遂小人服所不当服之服则身不称此见物理不可反其常也故以为兴】
　　○维鹈在梁不濡其咮【陟救反】彼其之子不遂其媾【古豆反】兴也咮喙【音讳】遂称【去声】媾宠也遂之曰称犹今人谓遂意曰称意
　　○荟【乌防反】兮蔚【于贵反】兮南山朝隮【子兮反】婉【于阮反】兮娈【力转反】兮季女斯饥
　　比也荟蔚草木盛多之貌朝隮云气升腾也婉少貌娈好貌○荟蔚朝隮言小人众多而气焰盛也季女婉娈自保不妄从人而反饥困言贤者守道而反贫贱也
　　候人四章章四句【一章二章即其衣服言三章即其恩宠言四章即其威势言而且深叹于此以甚恶于彼也】
　　鸤鸠在桑其子七兮淑人君子其仪一兮其仪一兮心如结【叶讫力反】兮
　　兴也鸤鸠秸【音戛】鞠【音匊】也【尔雅作鴶鵴】亦名戴胜今之布谷也饲【音嗣】子朝从上下暮从下上平均如一也如结如物之固结而不散也【専而无杂一而无二収敛之至如结之然】○诗人美君子之用心均平専一【均平训如一字専一训如结字】故言鸤鸠在桑则其子七矣淑人君子则其仪一矣其仪一则心如结矣【鸤鸠之子七兮众矣而所以饲之者均平如一也人之一身其容仪亦已多矣而君子之容仪未尝谨于此而不谨于彼亦均平如一也所以然者以其心専一耳其心専一则儆惕常存而施诸身者无不中其常度矣卫武公以抑抑威仪为徳之隅而又以不愧屋漏为徳之实盖与此诗同一意也】然不知其何所指也【曹小国也有贤如此则曹岂止于曹哉但诗词寛广无叹惜招徕之意则又非弃而在野者是故不知其何所指也】陈氏曰君子动容貌斯逺【去声】暴慢正顔色斯近信出辞气斯逺鄙倍【与背同见论语】其见【音现】于威仪动作之间者有常度矣岂固为是拘拘者哉葢和顺积中而英华外【见乐记】是以由其威仪一于外而心如结于内者从可知也【辑録辅氏曰陈氏引曾子之言为説不惟解得此诗意出又正得曽子所言之本防内外无二理见其内可以占其外也】
　　○鸤鸠在桑其子在梅【叶莫悲反】淑人君子其带伊丝【叶新赍反】其带伊丝其弁伊骐【音其】
　　兴也鸤鸠常言在桑其子每章异木子自飞去母常不移也【苏氏曰从其在梅则失其在棘从其在棘则失其在榛居一以俟之则无不及愚按母常不移见鸤鸠之専一専一如此是以能均及也】带大带也大带用素丝有杂色饰焉弁皮弁也骐马之青黒色者弁之色亦如此也书云四人骐弁今作綦【丝带则当骐弁如缁衣羔裘素衣麑裘之类欲其色之相称也】○言鸤鸠在桑则其子在梅矣淑人君子则其带伊丝矣其带伊丝则其弁伊骐矣言有常度不差忒也【鸠性専一故不失在梅之子君子之心専一故不失其外之仪衣服者威仪之一也衣服亦中其常度则施诸身者无所不均可见矣○首章是即其均平而见専一之心此下三章是因其専一而有均平之验】
　　○鸤鸠在桑其子在淑人君子其仪不忒【他得反】其仪不忒正是四国【叶于逼反】
　　兴也有常度而其心一故仪不忒【威仪本有常度其心又复専一则能使之各中其度而无少差忒者矣】仪不忒则足以正四国矣【四国者四方之国非一人也然威仪俱中其度则教示之功可以均及于彼矣】大学传曰其为父子兄弟足法而后民法之也【引此者又以推广诗人之意见君子之人以身立教所当谨者不但容貌衣服而已然父子兄弟亦特举其大者而言其实人伦日用之间凡可谓之仪必其无不可法而后人法之也是故君子无所不用其极也】
　　○鸤鸠在桑其子在榛【侧巾反】淑人君子正是国人正是国人胡不万年【叶尼因反】
　　兴也仪不忒故能正国人【国人亦非一人正是国人亦见均及于人之意】胡不万年愿其夀考之词也【能正国人则愿其夀考使人常有所法也】鸤鸠四章章六句【一章言其容貌二章言其衣服三章总以威仪言之而推其功用四章因其功用而为祝颂之词又其起兴之例不同首章及三章四章皆以两句兴两句其后两句在兴外惟二章则尽以下四句而兴之辑録通释曰鸤鸠之子虽非一而鸤鸠饲之之心则如一其子之飞往虽无常而鸤鸠居以待之则有常诗人托兴之取义者亦以应按事物之变四国人民之众而君子则度有常而心如一也然其言之有序以为君子之心如结是以其仪専一而有常度有常度是以其带与弁亦有常而不差忒不差忒是以其仪不忒而可以表正四国表正四国则其终也可以受天之禄而夀考万年是虽祝愿之词固亦天人感通之理也陈定宇曰心结而仪一且不忒表里一致也四国国人之皆正逺近一致也由之久而胡不万年久近一致也国人愿其年夀之久岂非欲赖其表正之久哉】
　　冽【音列】彼下泉浸彼苞稂【音郎】忾【苦爱反】我寤叹念彼周京【叶居良反】
　　比而兴也冽寒也【辑録列旁二防者从氷寒也】下泉泉下流者也苞草丛生也稂童梁莠属也忾叹息之声也周京天子所居也○王室陵夷而小国困弊故以寒泉下流而苞稂见伤为比遂兴其忾然以念周京也【寒泉则不能润物下流则不能及物浸渍则害物此衰周之比也而语又相应为兴体○增释许氏曰泉固以润物也然必于春夏之时乃能生至于寒则不适于用而徒以浸彼稂萧着草而又伤之耳于以见王泽不下流而所被之政非泽也所以寤而即叹以念先王之治寤叹则见其忧思之极叹之不已惟寐则已尔卒章则先王之政也】
　　○冽彼下泉浸彼苞萧【叶疎鸠反】忾我寤叹念彼京周比而兴也萧蒿也京周犹周京也
　　○冽彼下泉浸彼苞蓍【音尸】忾我寤叹念彼京师【叶霜夷反】比而兴也蓍筮草也【辑録本草注曰其生如蒿高五六尺用其茎为筮以知吉凶故谓之神物史记云蓍满百茎者其下有神龟守之上有青云覆之】京师犹京周也【辑録周京与京周京师一也因异章而变文耳】详见大雅公刘篇
　　○芃芃【薄工反】黍苖隂雨膏【古报反】之四国有王郇【音荀】伯劳【力报反】之
