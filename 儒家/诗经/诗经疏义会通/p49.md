<!-- { "loadSidebar": true } -->
　　兴也南谓江汉之间嘉鱼鲤质鳟【才损反】鳞肌肉甚美【诸本作鳟鲫肌误○增释吴师道曰诸本作鲤质鳟鲫肌按诗记引○山隂陆氏曰鲤质鳟鳞肌肉甚美传是本此而本有误脱今兴国刋本朱鉴所传者鲤质鳟鳞为是鲫字误无疑】出于南之丙穴【蜀都赋云嘉鱼出于丙穴注云在汉中沔南县以穴口南丙故也】烝然语声也罩篧【仕鱼反】也【辑録尔雅疏今楚篧也罩以竹为之或以荆故谓之楚篧】编细竹以罩鱼者也重言罩罩非一之词也○此亦燕飨通用之乐故其辞曰南有嘉鱼则必烝然而罩罩之矣君子有酒则必与嘉宾共之而式燕以乐矣此亦因所荐之物而道达主人乐宾之意也【以鱼起兴与鱼丽同所荐之物不止于鱼特借此为起语尔然鱼必取以供燕飨酒必举以乐賔客则又以用物之义为兴也】
　　○南有嘉鱼烝然汕汕【所諌反】君子有酒嘉宾式燕以衎【苦旦反】
　　兴也汕樔【音嘲】也以簿汕鱼也【簿曲簿也李氏曰以簿取鱼曰汕】衎乐也
　　○南有樛【居幽反】木甘瓠【音护】累【力追反】之君子有酒嘉宾式燕绥之
　　兴也○东莱吕氏曰瓠有甘有苦甘瓠则可食者也樛木下垂而美实累之固结而不可觧也愚谓此兴之取义者似比而实兴也【主人卑礼而喜宾乐之绸缪缱绻亦若此也此以相得之意为兴】
　　○翩翩者鵻【之谁反】烝然来【叶六直陵之二反】思君子有酒嘉宾式燕又【叶夷昔反或如字】思
　　兴也此兴之全不取义者也【但以思字相呼为兴】思语辞也又既燕而又燕以见其至诚有加而无已也或曰又思言其又思念而不忘也【前説为优】
　　南有嘉鱼四章章四句【以乐以衎则乐已至燕而绥之则乐已久燕而又燕则所以乐而安之者尤不一也燕乐之意以渐而深】
　　説见鱼丽
　　崇丘
　　説见鱼丽
　　南山有台【叶田饴反】北山有莱【叶陵之反】乐【音洛】只【音纸】君子邦光之基乐只君子万夀无期
　　兴也台夫【音符】须即莎草也【辑録本草曰其实名香附子】莱草名叶香可食者也君子指宾客也○此亦燕飨通用之乐故其辞曰南山则有台矣北山则有莱矣【此言山有台莱耳分属两句互文也】乐只君子【此句义与周南樛木同燕饮之际自言喜此君子也】则邦家之基矣【徳堪重任】乐只君子则万夀无期矣【南山北山有台又有莱君子之人有徳又冇此福其所冇者皆不一也故以起兴】所以道达主人尊宾之意美其徳而祝其夀也【美者即其所有而美之祝者期之于后来君子之福无穷则邦家之基亦永永无穷矣辑録通释曰诗中所谓徳音所谓民之父母邦家之基与光皆所以美其徳也所谓夀考者皆所以祝其夀也通前鱼丽嘉鱼两篇皆一时乐工所歌彼为优宾乐宾则此诗所以美之祝之者为尊宾也】
　　○南山有桑北山有杨乐只君子邦家之光乐只君子万夀无疆
　　兴也
　　○南山有杞北山有李乐只君子民之父母【叶满彼反】乐只君子徳音不已
　　兴也杞树如樗一名狗骨【民之父母谓爱利及民民所瞻仰者也既为邦家之基又为邦家之光又为民之父母则得美誉甚矣而且愿其常有弗替也故以徳音不已祝之徳音不已则基益以固光益以盛父母斯民之心益切而民益亲其上矣】
　　○南山有栲【音考叶音口】北山有杻【女九反】乐只君子遐不眉夀【叶直酉反】乐只君子徳音是茂【叶莫口反】
　　兴也栲山樗杻檍【音亿】也遐何通眉夀秀眉也【秀眉眉有秀毛也长眉秀出于其间为夀征茂盛也茂则加长不但不已而已享眉夀而徳音又加茂焉则年弥高徳弥邵矣○一章二章则有是徳而愿其有是福也此章则有是福而尤愿其有是徳也有年无徳斯亦不足称也已】
　　○南山有枸【俱甫反】北山有梗【音庾】乐只君子遐不黄耇【音苟叶果五反】乐只君子保艾【五葢反】尔后【叶下五反】
　　兴也枸枳枸树髙大似白杨有子着【直略反】枝端大如指长数寸噉【音啗】之甘美如饴【音移】八月熟亦名木蜜【辑録本草曰木蜜生南方枝叶皆可噉亦可煎食如饴其子一名枳柤味如蜜以木作屋屋中酒则味薄柤音矩　问枸朱子曰机枸子建阳谓之皆拱子俗谓之癞汉指头吾乡呼为兼勾味甘而觧酒毒人家左右前后有此木则醖酒不成】楰鼠梓树叶木理如楸【音秋】亦名苦楸黄老人髪复黄也耇老人面冻梨色如浮垢也保安艾养也【黄耇者一身之福而已保艾尔后则福及子孙而以贤继贤家国人民永有赖矣】南山有台五章章六句【三章以前美而后祝四章以后専于祝一诗之意亦以渐而深也辑録辅氏曰后二章言遐不眉夀遐不黄耉与首章次章末句相应万夀无期万夀无疆者愿之之辞也遐不眉夀遐不黄耇者必之之辞也觧頥曰此诗前二章先徳而后夀故第三章极言盛徳之效以终前二章之意第四章先夀而后徳故第五章极言夀考之效以终第四章之意○増释许氏曰上一截初曰邦家之基以其本而言次曰邦家之光则而冇光华矣又次言民之父母则以其效言也其下则祝其夀而已眉夀固夀矣髪白而复黄面梨而浮垢又老之甚者也下一截前两章祝其夀就君子之身而言次两章曰徳音不已而茂则以及于人者言之末则又言保艾其后又非一时也此诗虽各以两木起兴易韵成文而其言亦有叙也】
　　説见鱼丽
　　由仪
　　説见鱼丽
　　蓼【音六】彼萧斯零露湑【息吕反】兮既见君子我心写【叶想羽反】兮燕笑语兮是以有誉处兮
　　兴也蓼长大貌萧蒿也【辑録严氏曰萧香蒿也荻也牛尾蒿也】湑湑然萧上露貌君子指诸侯也冩输冩也燕谓燕饮誉善声也【善声即笑语之善声也】处安乐也苏氏曰誉豫通凡诗之誉皆言乐也亦通○诸侯朝于天子天子与之燕以云慈恵【记注云享以严为主故曰训恭俭燕以亲为主故曰示慈恵辑录慈爱恩恵也】故歌此诗言蓼彼萧斯则零露湑然矣既见君子则我心输写而无留恨矣是以燕笑语而有誉处也【零露于蓼萧天子之心写于诸侯皆天道之下济者而语又相应也故为兴夫上下交而志意通则君臣皆遂其乐矣若此有所疑彼有所畏猜嫌妨忌安能致此乐乎】其曰既见盖于其初燕而歌之也
　　○蓼彼萧斯零露瀼瀼【如羊反】既见君子为龙为光其徳不爽【叶师荘反】夀考不忘
　　兴也【此其起兴与上章同皆上交于下之意也下章亦然】瀼瀼露蕃貌龙宠也为龙为光喜其徳之词也【我以为龙我以为光则中心之喜可见矣此与我心写兮相应】爽差也其徳不爽则夀考不忘矣【徳无差失则长久安寕为龙为光可保其终以夀考不忘为长久安寕见秦风终南故传不重释】褒美而祝颂之又因以劝戒之也【褒美自为龙为光言祝颂自夀考不忘言其徳不爽则劝戒之词也辑录解颐曰赤芾金舄防同有绎则为龙为光矣彼交匪敖彼交匪纾则其徳不爽矣万夀无疆万夀无期则夀考不忘矣夫诸侯固頼天子以为本根天子亦赖诸侯以为屏蔽苟诸侯之不朝事则王室之卑亦可知矣故观其车服之盛享其多仪之诚而天子之心得以自慰焉则其以为宠光也岂一时之虚伪云乎哉】
　　○蓼彼萧斯零露泥泥【乃礼反】既见君子孔燕岂弟冝兄冝弟【待礼反】令徳夀岂【开改反叶去礼反】
　　兴也泥泥露濡貌孔甚岂乐【音洛】弟易【去声】也【孔燕岂弟言甚燕而甚乐无忧惧不平之意也此与笑语誉处相应】冝兄冝弟犹曰宜其家人盖诸侯继世而立多疑忌其兄弟如晋诅无畜【音勗养也】羣公子【晋自骊姬之乱诅无畜羣公子自是晋无公族辑录诅盟誓又见汾沮洳】秦鍼【音钳】惧选之类【秦鍼景公弟也得罪于景公其母曰弗去惧选注曰选数也恐景公数其罪而加戮也辑録见左传昭公元年】故以宜兄宜弟美之亦所以警戒之也【辑録通释曰诸侯继世而立三年丧毕则入朝于王此诗于其来朝而歌之】夀岂夀而且乐也【辑録濮氏曰甚燕而情乐易则知其宜兄弟而徳可久也通释曰令徳夀岂即上章末二句之意而宜兄宜弟者又即不爽其徳之本而所以为教国人者也】
　　○蓼彼萧斯零露浓浓【奴同反】既见君子鞗【音条】革冲冲【敕弓反】和鸾雝雝万福攸同
　　兴也浓浓厚貌鞗辔也革辔首也马辔所把之外有余而垂者也【辑録孔氏曰鞗革皮为之故曰鞗革】冲冲垂貌和鸾皆铃也【辑録埤雅曰雌曰和雄曰鸾】在式曰和在镳曰鸾皆诸侯车马之饰也【辑録集传于驷铁以为乗车之鸾在衡则此传镳字恐当作衡字○衡是车前横木驾马者轼是车上横木可慿者升车则马动马动则鸾鸣鸾鸣则和应舒则不鸣疾则失音皆不合节奏】庭燎亦以君子目诸侯而称其鸾旂之美正此类也攸所同聚也【诸侯之福天子之所赐也车马如此而冲冲雝雝然从容自得其安乐也甚矣非万福之所聚乎又以终首章誉处之意　三章以前皆用两句兴此则尽一章而兴之葢蓼萧承露之厚正以兴诸侯受福之多也】
　　蓼萧四章章六句【辑録辅氏曰一章燕笑语兮是以有誉处兮通上下而言之天子与诸侯皆然也下三章则専美诸侯二章三章则又因以劝戒而警教之也○増释许氏曰然天子虽为天下之共戴而其用礼乃与其臣非有大相辽絶之势葢逺则疎而近则亲疎则离而亲则合故天子之礼用十有二而上公之礼用九君臣相去之间特三命尔所以三公坐而论道更相可否尧庭之都俞吁咈虞庭之赓歌君臣之间雍雍和乐而敬爱之心未尝不存乎其中三代圣君葢莫不由是道也观宴乐羣臣之诸诗可见矣至于蓼萧之诗尤见卑孙乐易直犹宾主相敌喜幸之辞安有一毫自尊陵下之意其曰见君子而我心写燕笑语是以有誉处固备其谦接之语至曰为龙为光则又其卑孙之极者也上之人礼容揖孙乃如此而为下者所以承顺悦服又当如何耶岂弟之气象盈于朝廷被于天下其化安得不至于比屋可封哉自秦始皇尚气势而不知徳义又自尊而卑人务使君臣之礼悬絶如天地然后上下之情离而乱臣贼子奸名犯分者愈众矣】
　　湛湛【直咸反】露斯匪阳不晞【音希】厌厌【于盐反】夜饮不醉无归兴也湛湛露盛貌阳日晞干也厌厌安也亦久也足也夜饮私燕也【辑録孔疏君留而尽私恩之义故言私燕】燕礼宵则两阶及庭门皆设大烛焉【引此以明有夜饮之礼辑録仪礼燕礼曰宵则庶子执烛于阼阶上司宫执烛于西阶上甸人执大烛于庭阍人为大烛于门外燕礼轻无庭燎设大烛而已】○此亦天子燕诸侯之诗言湛湛露斯非日则不晞以兴厌厌夜饮不醉则不归【二者皆有久而不厌之意故用其语相呼为兴】盖于其夜饮之终而歌之也【诸侯来朝以早则敬之至天子燕之及夜则爱之深故蓼萧湛露皆即时物而以露起兴辑録燕礼君曰无不醉宾及卿大夫皆对曰诺敢不醉】
　　○湛湛露斯在彼丰草厌厌夜饮在宗载考
　　兴也丰茂也夜饮必于宗室盖路寝之属也【辑録燕礼云膳宰具官馔于寝东公羊传路寝者何正寝也何休注曰公之正居也路者大也寝者居也】考成也【成者成其礼也○露在丰草则膏泽深饮在宗室则恩意厚故以为兴而又用在两字相呼也】
　　○湛湛露斯在彼显允君子莫不令徳
