<!-- { "loadSidebar": true } -->
　　赋也于叹辞铄盛遵循【循顺也顺此时势也语倒】熈光介甲也所谓一戎衣也龙宠也蹻蹻武貌造为载则公事允信也○此亦颂武王之诗言其初有于铄之师而不用退自循养与时皆晦既纯光矣【天命方新王业昌盛光辉赫奕有不可揜此纯光之时也】然后一戎衣而天下大定后人于是宠而受此蹻蹻然王者之功其所以嗣之者亦维武王之事是师尔【武王之师盛矣然时止则止时行则行动静不失其时是以武功之成如此我既受此成功矣一有用武而继其事则将如之何哉亦曰必以其时如武王耳辅氏曰后王之用武也不先时而动不后时而靡是则能师武王矣】
　　酌一章八句【此篇重在时字○武颂止杀酌颂适时盖穷兵黩武不足以为武违天悖时不足以成功可谓颂所当颂矣】
　　酌即勺也内则十三舞勺即以此诗为节而舞也然此诗与赉般【音盘】皆不用诗中字名篇疑取乐节之名如曰武宿夜云尔【武宿夜大武别名礼记云舞莫重于武宿夜注武曲名正义云武王至商郊止宿夜士卒皆欢乐歌舞以待旦故名辑录严氏曰酌其时措之宜也姑存之】
　　绥万邦屡【力注反】丰年天命匪解【佳卖反】桓桓武王保有厥士于以四方克定厥家于【音乌】昭于天皇以间之
　　赋也绥安也桓桓武貌大军之后必有凶年【辑录见老子俭武篇】而武王克商则除害以安天下故屡获丰年之祥【武王在天子位凡十七年】传所谓周饥克殷而年丰【辑录左传僖公十九年寗荘子云】是也【武王用兵之効如此】然天命之于周乆而不厌也故此桓桓之武王【桓桓有不息之意犹曰执竞云耳】保有其士【保有者信之专任之乆也】而用之于四方以定其家【绥万邦者防朝清明万姓恱服之日也定厥家则国势确乎不拔建官位事而致垂拱之治矣】其徳上昭于天也间字之义未详传曰间代也言君天下以代商也【于昭于天皇以间之则徳益显位益固矣武王用贤之效又如此】此亦颂武王之功【绥万邦屡丰年征伐之当天心可验矣然天又不惟应以丰年而遂止也所以眷之者不已使其任贤亦不已用以经营天下大定乃致武王之徳益昭于天而君天下以代商也诗意本谓武王于代商之后不以休祥而替用贤之心故其效验之余又得效验如此耳而必本诸匪解之命者以见圣人之所为莫非天也】
　　桓一章九句
　　春秋传以此为大武之六章则今之篇次盖已失其旧矣又篇内已有武王之諡则其谓武王时作者亦误矣【朱子谓今之篇次已失其旧则似以左传之説为是又举武王二字言具误则又以左传之説为非大抵左氏多不可信朱子引之特备一説耳武桓二诗皆然则赉诗亦当以此类推也】序以为讲武类祃【马嫁反】之诗岂后世取其义而用之于其事也欤【维清天作武酌桓及昊天有成命六诗同一类正所谓以成功告于神明者也】
　　文王既勤止我应受之敷时绎思我徂维求定时周之命于【音乌】绎思
　　赋也应当也敷布时是也绎寻绎也于叹辞绎思寻绎而思念也【上绎思指言其所事之可绎思者下绎思是欲其绎思之也】○此颂文王之功而言其大封功臣之意也【诸本王字作武字误盖首句是颂文王之功其下五句则言今日大封功臣之意朱子不取左传之説故下文以其子孙三字贴我字特泛指当时大封之君而言于武王无与也】言文王之勤劳天下至矣其子孙受而有之然而不敢专也布此文王功徳之在人而可绎思者【尺寸之地皆文王功徳而可绎思之实也】以赉有功而往求天下之安定又以为凡此皆周之命而非复商之旧矣遂叹羙之而欲诸臣受封赏者绎思文王之徳而不忘也【文王功徳我当受之今乃以其功徳敷布于人者正以图谋治功尔然则尔诸侯既受今日之恩其可忘哉我受艰难之业行封赏惟欲安定乎天下尔受赉予之命为诸侯尤当思念乎文王也】
　　赉一章六句
　　春秋传以此为大武之三章【桓诗有武王字以为大武之六章犹可此诗无武王字而以为大武之三章则未必然也】而序以为大封于庙之诗説同上篇
　　于【音乌】皇时周陟其髙山嶞【吐果反】山乔岳允犹翕【许及反】河敷天之下裒【蒲侯反】时之对时周之命
　　赋也髙山泛言山耳嶞则其狭而长者乔髙也岳则其髙而大者【嶞山乔岳即髙山而叠言之耳山言嶞岳言乔则山之髙者至此极矣】允犹未详或曰允信也犹与由同翕河河善泛溢【善多也】今得其性故翕而不为也【翕收敛也允犹翕河犹言泛河水之安流也】裒聚也对荅也○言羙哉此周也【亦自歌者而颂之也】其廵守而登此山以柴望又道于河以周四岳【嶞山乔岳指一防言允犹翕河则四岳皆徧矣言此以见岳渎具徧而劳之甚也】凡以敷天之下莫不有望于我故聚而朝之方岳之下以荅其意耳【时周之命义见上篇故传不重释○廵行祭告朝觐诸侯涉险与逺非徒然也吾王不防吾何以休吾王不豫吾何以助以天下之人心仰望如此得不有以荅之乎斯命也周天子之命也政令方新典章文物不相沿袭臣民宜知所更化矣】
　　般【音盘】一章七句
　　般义未详【此与时迈同一类皆朝防祭告之乐歌也辑录曹氏曰般取盘旋之义苏氏曰般防也】
　　闵予小子之什十一篇一百三十六句

　　诗经疏义防通卷十九
　　钦定四库全书
　　诗经疏义防通卷二十　　元　朱公迁　撰
　　鲁颂四之四
　　鲁少皥之墟在禹贡徐州蒙羽之野成王以封周公长子伯禽今袭庆东平府沂宻海等州即其地也【辑录袭庆府今兖州府东平府今东平州海州今宁海州宻州今髙宻县与沂州并隷山东】成王以周公有大勲劳于天下故赐伯禽以天子之礼乐鲁于是乎有颂以为庙乐其后又自作诗以羙其君亦谓之颂【以其皆称羙颂祷之词故不谓之风而谓之颂辑录王氏曰鲁颂皆以羙其君于宗庙无预其诗似用以燕乐此颂之变也】旧説皆以为伯禽十九世孙僖公申之诗【辑录孔氏曰从周公数之故为十九世】今无所考独閟宫一篇为僖公之诗无疑耳夫以其诗之僭如此然夫子犹录之者盖其体固列国之风而所歌者乃当时之事【郑卫武公亦有颂羙之诗而十二国风歌咏当时之事者甚多】则犹未纯于天子之颂【天子之颂则歌于宗庙之中以成功告于神明者也】若其所歌之事又皆有先王礼乐教化之遗意焉【祭祀燕饮修閟宫攘外夷皆礼乐教化之遗意】则其文疑若犹可予【上声】也况夫子鲁人亦安得而削之哉然因其实而着之而其是非得失自有不可揜者亦春秋之法也【春秋之法直书其事而善恶自见辑录考素曰亦如存淫乱之诗使后世有见其非耳非谓其言之当也】或曰鲁之无风何也先儒以为时王襃周公之后比于先代故廵守不陈其诗而其篇第不列于大师之职是以宋鲁无风其或然欤【辑录苏氏曰春秋之际大国皆有变风宋鲁独无风有颂郑氏云宋王者之后鲁圣人之后是以天子廵狩不陈其诗所以礼之也】或谓夫子有所讳而削之则左氏所记当时列国大夫赋诗及吴季子观周乐皆无曰鲁风者其説不得通矣【鲁之丑恶无如文姜之事夫子存于齐风槩可见矣】
　　駉駉【古反】荣牡马【叶满补反】在坰【古荣反】之野【叶上与反】薄言駉者【叶章与反】有驈【户橘反】有皇有骊【力知反】有黄以车彭彭【叶铺郎反】思无疆思马斯臧
　　赋也駉駉腹干肥张貌【干谓马脇张大也】邑外谓之郊郊外谓之牧牧外谓之野野外谓之林林外谓之坰【辑录传坰逺野也】骊马白跨曰驈【辑录疏郭墣曰跨髀间也然则跨者所跨据之处】黄白曰皇纯黒曰骊黄骍曰黄彭彭盛貌【以之驾车则彭彭然】思无疆言其思之深广无穷也臧善也○此诗言僖公牧马之盛由其立心之逺【此言僖公牧马之盛用序説也但前云旧説以鲁颂四篇皆为僖公之诗今无所考独閟宫为僖公诗无疑耳如此则僖公二字似当以鲁侯二字易之】故羙之曰思无疆则思马斯臧矣【立心逺者言不为一时之讣而为悠乆之谋也马之蕃息非一日能然其可以计近功乎】卫文公秉心塞渊而騋牝三千亦此意也【问国君之富数马以对故诗人以之颂羙其君如此辑录吕佚叔曰占之贤君诚心以行善政其效皆若此非独牧马而已通释曰羙文公之马则言其騋而牝者有三千之众羙僖公之马则言其駉而牡者有十六种之毛色盖各极其盛而言皆以见其国之殷富也】
　　○駉駉牡马在坰之野薄言駉者有骓【音隹】有駓【符悲反】有骍有骐以车伾伾【符丕反】思无期思马斯才【叶前西反】
　　赋也仓白杂毛曰骓黄白杂毛曰駓赤黄曰骍青黑曰骐伾伾有力也【辑录伾伾当并易攀悲反】无期犹无疆也才材力也【马有材力则其盛壮可知】
　　○駉駉牡马在坰之野薄言駉者有驒【徒河反】有骆有駵【音留】有雒以车绎绎【叶弋灼反】思无斁【叶弋灼反】思马斯作
　　赋也青骊驎曰驒色有深浅斑驳如鱼鳞今之连钱骢也白马黑鬛曰骆赤身黑鬛曰駵黑身白鬛曰雒【音洛】绎绎不絶貌斁厌也【有厌斁则不能悠乆】作奋起也【奋起犹言兴起】
　　○駉駉牡马在坰之野薄言駉者有骃【音因】有騢【音遐叶洪孤反】有驔【音簟】有鱼以车袪袪【起居反】思无邪【叶祥余反】思马斯徂赋也隂白杂毛曰骃隂浅黑色今泥骢也彤白杂毛曰騢【彤赤也】豪骭【闲去声】曰驔毫在骭而白也【辑录孔氏曰骭脚胫盖膝下之名】二目白曰鱼似鱼目也袪袪彊健也徂行也【健而能行马之遂其性也○思无邪者心之正也心一于正则养之必以道不枉其性而害其天矣凡思之逺者或委曲太过而不适于理故诗人以此终之】孔子曰诗三百一言以蔽之曰思无邪盖诗之言羙恶不同或劝或惩皆有以使人得其情性之正【辑录朱子曰如正风雅颂等诗可以起人善心如变风刺淫等诗可以使人知戒惧人读好底诗固是知劝若读不好底诗便知得此心不可如此所以读诗者便思无邪也盖诗之功用如此又曰所谓得情性之正者情性是贴思字正是贴无邪字此乃做时文相似】然其明白简切通于上下未有若此言者故特称之以为可当三百篇之义以其要为不过乎此也学者诚能深味其言而审于念虑之间必使无所思而不出于正则日用云为莫非天理之流行矣【此借思无邪一语以明诗之用】苏氏曰昔之为诗者未必知此也孔子读诗至此而有合于其心焉是以取之盖断章云尔【此可以论诗之全体而不可以説此句之意也】
　　駉四章章八句【反覆颂羙辑录解頥曰言駉则每章同词见其充实之如一也言有则每章异词见其名色之不一也言坰亦每章同词见其地有常所宫有常职初不病民居而妨民田也于车曰彭彭言其盛也伾伾则盛而有力绎绎则盛而不絶袪祛则盛而强健皆自彭彭而推言之也于马曰斯臧言其善也斯才则材之良而非驽斯作则气之盛而方壮斯徂则力之健而致逺皆自斯臧而推言之也于思曰无疆言其立心之逺也无期则逺之无穷无斁则逺之不已无邪则逺而能正皆自无疆而推言之也】
　　有駜【蒲必反】有駜駜彼乘【绳证反】黄夙夜在公在公明明【叶谟郎反】振振鹭鹭于下【叶后五反】鼓咽咽【鸟元反】醉言舞于胥乐【音洛】兮
