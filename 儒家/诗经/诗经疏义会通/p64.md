<!-- { "loadSidebar": true } -->
　　兴也洌寒意也侧出曰汍泉获艾【音刈】也契契忧苦也惮劳也尚庶几【平声】也载载以归也○苏氏曰薪已获矣而复【扶又反】渍之则腐民已劳矣而复事之则病故已艾则庶其载而畜之已劳则庶其息而安之【此以爱物之心兴爱人之心○此章则承上章之意又举所可悯恤之人而致愿望之词】
　　○东人之子职劳不来【音赉叶六直仄】西人之子粲粲衣服【叶浦北反】舟人之子熊罴是裘【叶渠之反】私人之子百僚是试【叶申之反】赋也东人诸侯之子也职专主也来慰抚也西人京师人也粲粲鲜盛貌舟人舟楫之人也熊罴是裘言富也私人私家皂之属也僚官试用也舟人私人皆西人也【辑録觧颐曰别舟人私人言之者举卑贱以见其余也】○此言赋役不均羣小得志也【此又厯言所可悯恤之事而深怨之也辑録李氏曰此章言东人之劳西人之逸小人得志纲纪败壊无复王室之旧也】
　　○或以其酒不以其浆鞙鞙【胡犬反】佩璲【音遂】不以其长维天有汉监【古暂反】亦有光跂【丘防反】彼织女终日七襄赋也鞙鞙长貌璲瑞也【瑞玉名辑録以瑞玉为佩】汉天河也【辑録杨泉物理论汉水之精也气而着精华浮上宛转随流名曰天河一曰云汉】跂隅貌织女星名在汉旁三星跂然如隅也【孔氏曰三星鼎足望之跂然而成三角在天市垣北】七襄未详传曰反也笺云驾也驾谓更【平声】其肆也盖天有十二次日月所止舍所谓肆也【肆谓止舍处】经星一昼一夜左旋一周而有余【二十八宿谓之经星】则终日之间自卯至酉当更七次也【辑録孔氏曰在天为次在地为辰通释曰日月五星为纬其余皆为经星经星周布与天为体所谓经星一昼夜左旋一周天而有余者即天之旋一周而又过一度者也然周天十二次一昼夜十二时则一时当厯一次故终其昼日之问自卯至酉凡七时织女星当厯七次也】○言东人或馈之以酒而西人曽不以为浆东人或与之以鞙然之佩而西人曽不以为长维天之有汉则庶乎其有以监我【辑録欧阳氏曰不言日月之明而言云汉之光者谓不能下监也】而织女之七襄则庶乎其能成文章以报我矣无所赴愬而言惟天庶乎其恤我耳【此怨其上之弗加悯恤而冀天之悯恤也辑録辅氏曰侯邦供王赋役固其职也然为王者当有以体恤之不敢易视而轻用之可也今也东国财力俱困易视轻用之必矣此东国之所以怨病而愬之于天也觧颐曰酒之厚而不以为浆佩之鞙鞙而不以为长其出之也甚艰其视之也甚贱盖其意气骄溢类如此然则贫富劳逸之不均吾将曷愬哉亦惟愬之于天而已汉之有光其亦能监视我也耶织女之七襄其亦能成文章以报我也其词之婉而不迫如此诗之忠厚亦可见矣】
　　○虽则七襄不成报章晥【华板反】彼牵牛不以服箱东有启明【叶谟郎反】西有长庚【叶古郎反】有捄天毕载施之行【戸郎反】赋也晥明星貌牵牛星名【辑録六星北方宿尔雅谓何鼓何胡可反】服驾也箱车箱也【辑録孔氏曰两较之间谓之箱是车内容物之处较音角】启明长庚皆金星也以其先日而出故谓之启明以其后日而入故谓之长庚【辑録庚续也刘执中曰金星朝在东所以启日之明夕在西所以续日之长】盖金水二星常附日行而或先或后但金大水小故独以金星为言也【辑録通释曰金水附日而行无定在或一在日先一在日后或俱在日先或俱在日后金星行在日后则晨见而昏不见行在日先则昏见而晨又不见也】天毕毕星也状如掩兎之毕【毕长柄小网也毕八星二星直上如柄六星曲为两行张其口如毕网也】行行列也○言彼织女不能成报我之章牵牛不可以服我之箱而启明长庚天毕者亦无实用但施之行列而已【辑录谢氏曰织女无织成文锦之实牵牛无服箱之实启明非真能启日之明长庚非真能续日之长毕不可以掩捕鸟兽不过施设于经星之行列耳皆有其名而无其实也】至是则知天亦无若我何矣【此又怨夫天弗能加悯恤也】
　　○维南有箕不可以簸【波我反】扬维北有斗不可以挹【音揖】酒浆维南有箕载翕【许急反】其舌维北有斗西柄之揭【音讦】赋也箕斗二星以夏秋之间见于南方【辑録通释曰六七月间见于南方者指当时昏见为言也】云北斗者以其在箕之北也或日北斗常见不隠者也【辑録箕东方宿南斗六星在箕北北斗七星其六在紫微垣内其一在外运乎天中临制四方】翕引也舌下二星也【箕四星在天汉之中二为踵在上二为舌在下踵反在上故曰引其舌也】南斗柄固指西若北斗而西柄则亦秋时也○言南箕既不可以簸扬糠粃北斗既不可以挹酌酒浆【辑録亦皆有其名而无其实也】而箕引其舌反若有所吞噬斗西揭其柄反若有所挹取于东是天非徒无若我何乃亦若助西人而见困甚怨之词也【此又言天弗悯恤而且若欲加害也辑録欧阳氏曰自维天冇汉以下皆述谭人仰诉于天之词其意言我谭人困于供亿取资于地者皆已竭矣欲取于天又不可得也未言箕斗非徒不可用箕反若有所噬斗反若有所挹取于东是皆怨讽之词也辅氏曰二章三章以下文意竒逸其词虽若濶疎而意脉实相连属作此诗者非唯怨得其正其亦老于文墨者欤】
　　大东七章章八句【増释许氏曰一章言上不恤下而赋役不均也二章上四句伤于财下四句困于役三章欲得休息之意四章言赋役不均羣小得志五章言为西人所虐视而觊天之监六七章传言已明】
　　四月维夏【叶后五反】六月徂暑先祖匪人胡宁忍予【叶演女反】兴也徂往也四月六月亦以夏正数【上声】之建已建未之月也○此亦遭乱自伤之诗言四月维夏则六月徂暑矣我先祖岂非人乎何忍使我遭此祸也【四月维夏时暑方来而必以六月而去先祖忍予遭祸则祸之来也何时始去乎暑去有时祸去无时天不忍以暑害人先祖忍以祸害人也乱世之祸与暑气酷烈同故以起兴】无所归咎之词也【怨先祖与怨天之意同不忍斥言其上也】
　　○秋日凄凄【七西反】百卉【许贵反】具腓【芳菲反】乱离瘼【音莫】矣奚【家语作奚】其适归
　　兴也凄凄凉风也卉草腓病离忧瘼病奚何适之也○秋日凄凄则百卉具腓矣乱离瘼矣则我将何所适归乎哉【肃杀用威则何物可免乱离为害则何处可安草木之病者皆然人民见病者随地而然也乱世之气象与秋之凋瘵同故以起兴】
　　○冬日烈烈飘风发发民莫不谷我独何害【叶音曷】兴也烈烈犹栗烈也发发疾貌谷善也【日寒则风疾其气相似也民谷而我害其情何不相似乎但乱则俱害矣而云然者自伤之甚尔乱世之物情与冬之惨慽同故以起兴】○夏则暑秋则病冬则烈言祸乱日进无时而息也【不言春者春日暄妍与祸乱之世非类也】
　　○山有嘉卉侯栗侯梅【叶莫悲反】废为残贼莫知其尤【叶于其反】兴也嘉善侯维废变尤过也○山有嘉卉则维栗与梅矣【辑録钱氏曰通言之则草木皆卉也】在位者变为残贼则谁之过哉【物之美者能全其美可见也人之善者乃变而恶不可知也物性有常人性无常此以人不如物起兴也】
　　○相【息亮反】彼泉水载清载浊【叶殊玉反】我日构祸曷云能谷兴也相视载则构合也○相彼泉水犹有时而清有时而浊而我乃日日遭害则曷云能善乎【泉水之浊有时或清而祸乱之遭无时可已也此亦以二者相反对而为兴者也】
　　○滔滔【吐刀反】江汉南国之纪尽瘁以仕宁莫我有【叶羽已反】兴也滔滔大水貌江汉二水名纪纲纪也谓经带包络之也【此有不忍遗弃之意】瘁病也有识有也【识有犹言顾念】○滔滔江汉犹为南国之纪今也尽瘁以仕而王何其不我有哉【辅氏曰江汉为南国之纪则是江汉之有南国也王不我有则是自絶于下矣愚谓此以人情不如物理为兴与江有汜同】
　　○匪鹑【徒九反】匪鸢【以专反叶以旬反】翰飞戾天【叶铁因反】匪鳣【张连反】匪鲔【于轨反】潜逃于渊【叶一均反】
　　赋也【诸本作兴非】鹑雕也【辑録埤雅日雕能食草似鹰而大黒色俗呼为皂雕】鸢亦鸷鸟也其飞上薄云汉鳣鲔大鱼也○鹑鸢则能翰飞戾天鳣鲔则能潜逃于渊我非是四者则亦无所逃矣【辑録陈氏曰言虽欲髙飞深藏而不可得也】
　　山有蕨薇隰有杞桋【音夷】君子作歌维以告哀【叶于希反】兴也杞枸【音苟】檵【音讣】也【辑録本草曰枸杞一名地骨春夏采叶秋采茎实冬采根皆可食】桋赤梀【音色】也树叶细而岐鋭皮理错戾好丛生山中中【去声】为车辋【辑録辋车之牙即輮也考工记注輮牙也以为轮之周抱也】○山则有蕨薇隰则有杞桋君子作歌则维以告哀而已【此则托物为无义之兴】
　　四月八章章四句【一章至三章言祸乱日进而四章则怨其上五章又言祸乱不息而六章又怨其上七章言去乱无计八章言作诗告哀】
　　小旻之什十篇六十五章四百十四句















　　诗经疏义防通卷十二
<经部,诗类,诗经疏义会通>
　　钦定四库全书
　　诗经疏义防通卷十三　　元　朱公迁　撰
　　北山之什二之六
　　陟彼北山言采其杞偕偕士子【叶奨里反】朝夕从事【叶上止反】王事靡盬忧我父母【叶满彼反】
　　赋也偕偕强壮貌士子诗人自谓也○大夫行役而作此诗自言陟北山而采祀以食者皆强壮之人而朝夕从事者也盖以王事不可以不勤是以贻我父母之忧耳【辑録谢氏曰言王事不可以不坚固也子以王事为忧父母以子之勤劳为忧】
　　○溥【音普】天之下【叶后五反】莫非王土率土之濵莫非王臣大夫不均我从事独贤【叶下珍反】
　　赋也溥大率循濵涯也【辑録疏九州海环之濵是四畔近水之处】○言土之广臣之众而王不均平使我从事独劳也【辑録双峰饶氏曰无才者多逸有才者多劳以其能任事故也言凡为王臣者皆当任王事何独使我为贤而劳之乎】不斥王而曰大夫【大夫行役而怨大夫不均盖天子之大夫非一人也此则指夫执政者而言】不言独劳而曰独贤诗人之忠厚如此
　　○四牡彭彭【叶铺郎反】王事傍傍【布彭反叶布光反】嘉我未老鲜【息浅反】我方将旅力方刚经营四方
　　赋也彭彭然不得息也傍傍然不得已也嘉善鲜少也以为少而难得也将壮也旅与膂同【辑録旅力方刚言其健也】○言王之所以使我者善我之未老而方壮旅力可以经营四方耳【辑録谢氏曰经经画营营造如人作室曰经之营之言区画造作四方之事也】犹上章之言独贤也
　　○或燕燕居息或尽瘁事国【叶越逼反】或息偃在床或不已于行【叶戸郎反】
　　赋也燕燕安息貌瘁【徂醉反】病已止也○言役使之不均也下章放此【辑録辅氏曰此章而下则方言其不均之实然亦不过以其劳逸者对言之使上之人自察耳但言之重辞之复则其望于上者亦切矣诗可以怨谓此类也】
　　○或不知叫号【戸刀反】或惨惨【七感反】劬劳或栖【音西】迟偃仰或王事鞅【于两反】掌
　　赋也不知叫号深居安逸不闻人声也鞅掌失容也言事烦劳不暇为仪容也【増释鞅掌烦劳失容之状】
