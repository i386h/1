<!-- { "loadSidebar": true } -->
　　赋也屡数【音朔】也盟邦国有疑则杀牲防【音霎】血告神以相要【平声】束也【辑録周礼司盟注曰盟者书其辞于防杀牲取血防其牲加书于上而理之有疑不协也李氏曰考之春秋传如伯有之乱郑伯与其臣下盟盖盟者生于君臣相疑而致也防歠也盟者以血涂口旁曰防】盗指谗人也餤进卭病也○言君子不能已乱而屡盟以相要则乱是用长矣君子不能堲【辑録舜典朕堲谗説殄行蔡氏传堲疾也音即】谗而信盗以为虐则乱是用暴矣谗言之美如食之甘使人嗜之而不厌则乱是用进矣然此谗人不能供其职事徒以为王之病而已【増释呉师道所谓乱是用长是用暴是用餤皆进进不已之意共亦训进此言若不止所进则维王之病矣是承上意而总言之】夫良药苦口而利于病忠言逆耳而利于行维其言之甘而悦焉则其国岂不殆哉【不能止谗而喜听谗则谗为乱阶必矣以申上章之意也】
　　○奕奕寝庙君子作之秩秩大猷圣人莫之他人有心予忖【七损反】度【音铎】之跃跃【他厯反】毚【士咸反】兔遇犬获【叶黄郭反】之兴而比也奕奕大也秩秩序也猷道莫定也跃跃跳疾貌毚狡也○奕奕寝庙则君子作之秩秩大猷则圣人莫之以兴他人有心则予得而忖度之【寝庙难作而君子能作之大猷难定而圣人能定之人各有心难忖度也而我能忖度之此以能所难能为兴】而又以跃跃毚兎遇犬获之比焉反覆兴比以见谗人之心我皆得之不能隠其情也【以二事为兴言得谗人之心若难以犬获兎为比言得谗人之心甚易也辑録朱子曰诗人所见极大如此章本意只是恶巧言谗譛之人却以奕奕寝庙秩秩大猷起兴便见其所见极大形于言者无非义理之极致也潘时举对云此亦是先王之泽未泯礼义根于其心故其形于是言者自无非义理也】
　　○荏【而甚反】染柔木君子树【叶上主反】之往来行言心焉数【所主反】之蛇蛇【以支反】硕言出自口【叶孔五反】矣巧言如簧顔之厚【叶胡五反】矣
　　兴也荏染柔貌柔木桐梓之属可用者也行言行道之言也数辨也蛇蛇安舒也硕大也谓善言也顔厚者顽不知耻也○荏染柔木则君子树之矣【辑録树植也】往来行言则心能辨之矣【柔木皆可用故君子树之人言有谗信不同则未必皆可用也故以其心辨之此用处置事理不同为兴】若善言出于口者宜也巧言如簧则岂可出于口哉【辑録解颐曰详审而不暴质实而无伪善言也阿徇以为容逢迎以为悦巧言也真氏曰憸巧之言悦耳人听如笙簧然】言之徒可羞愧而彼顔之厚不知以为耻也孟子曰为机变之巧者无所用耻焉其斯人之谓与【我得其心彼不知耻所以足上章之意○増释吴师道曰蛇蛇安舒正对顔厚而言巧言者自欺之心逹于靣终有不可得而掩者其顔岂得不厚乎上章第五句六句以见能得谗人之情此章第三句四句至末三句又以深见谗人之状言也】
　　○彼何人斯居河之麋【音眉】无拳【音权】无勇职为乱阶【叶居溪反】既微且尰【市勇反】尔勇伊何为犹将多尔居徒几【音纪叶居希反】何
　　赋也何人斥谗人也此必有所指矣贱而恶【乌故反】之故为不知其姓名而曰何人也斯语辞也水草交谓之麋【见秦风蒹葭篇】拳力阶梯也□【音限】疡【音羊】为微肿足为尰【辑録孔氏曰郭璞云□脚胫也疡疮也膝胫之下有疮肿是渉水所为】犹谋将大也○言此谗人居下湿之地虽无拳勇可以为乱而谗口交闘专为乱之阶梯又有微肿之疾亦何能勇哉而为谗谋则大且多如此是必有助之者矣然其所与居之徒众几何人哉言亦不能甚多也【为恶者弱党恶者寡是亦无足畏也鄙而贱之之词】
　　巧言六章章八句【辅氏曰四章五章谓谗言易辨六章谓谗人易除愚谓三章以前刺听谗者五章以后刺造谗者　増释许氏曰夫人既被谗终篇末尝有怨怼诉斥之语拳拳专以欲讽上之审听而五章且以开谗人之迷不自忧其身而惟忧天下之乱不恶怒其人而发其羞耻之心诗人之忠厚如此】
　　以五章巧言二字名篇
　　彼何人斯其心孔艰【叶居银反】胡逝我梁不入我门【叶眉贫反】伊谁云从维暴之云
　　赋也何人亦若不知其姓名也孔甚艰险也我旧説以为苏公也暴暴公也皆畿内诸侯也○旧説暴公为卿士而譛苏公故苏公作诗以絶之然不欲直斥暴公故但指其从行者而言彼何人者其心甚险胡为往我之梁【辑録欧阳氏曰鱼梁者古人营生之具诗屡言之】而不入我之门乎【似诗之作以此】既而问其所从则暴公也夫以从暴公而不入我门则暴公之譛已也明矣但旧説于诗无明文可考未敢信其必然耳【辑録辅氏曰首二句责之也而不为已甚之辞中二句疑之也而犹冇望之之意末二句始明言之而其情既不得而遁然亦无忿怼之辞可谓忠厚矣】
　　○二人从行谁为此祸【胡果反】胡逝我梁不入唁我始者不如今云不我可
　　赋也二人暴公与其徒也唁吊失位也○言二人相从而行不知谁譛已而祸之乎【辑録辅氏曰虽已明知其人之譛已而犹为不知之辞】既使我得罪矣而其逝我梁也又不入而唁我汝始者与我亲厚之时岂尝如今不以我为可乎
　　○彼何人斯胡逝我陈我闻其声不见其身不愧于人不畏于天【叶铁因反】
　　赋也陈堂涂也堂下至门之径也○在我之陈则又近矣闻其声而不见其身言其踪迹之诡秘也不愧于人则以人为可欺也天不可欺女独不畏于天乎柰何其譛我也【首章疑之二章三章微责之辑録辅氏曰人或可欺而天其可欺乎尔独不畏于天而譛我如是也古人责人往往至天而极如雨无正所谓胡不相畏不畏于天亦是意也】
　　○彼何人斯其为飘风【叶孚愔反】胡不自北胡不自南【叶尼心反】胡逝我梁祗【音支】搅【交卯反】我心
　　赋也飘风暴风也搅扰乱也○言其往来之疾若飘风然自北自南则与我不相值也今则逝我之梁则适所以搅乱我心而已【辑録适所以训祗字】
　　○尔之安行亦不遑舍【叶啇居反】尔之亟【纪力反】行遑脂尔车壹者之来云何其盱【况于反】
　　赋也安徐遑暇舍息亟疾盱望也字林云盱张目也易曰盱豫悔【辑録豫六三爻本义曰盱上视也隂不中正而近于四四为卦主故六三上视于四而下溺于豫宜有悔者也】三都赋云盱衡而语是也【眉上曰衡谓举目扬眉也左太冲赋本作盱衡而诰】○言尔平时徐行犹不暇息而况亟行则何暇脂其车哉今脂其车则非亟也乃托以亟行而不入见我则非其情矣何不一来见我如何使我望汝之切乎
　　○尔还而入我心易【以防反叶以支反】也还而不入否难知也壹者之来俾我祗也
　　赋也还反易説【音悦】祗安也【辑録祗当作祁】○言尔之往也既不入我门矣傥还而入则我心犹庶乎其説也还而不入则尔之心我不可得而知矣何不一来见我而使我心安乎【辑録李氏曰亦以见谗譛之人愧不敢来也】董氏曰是诗至此其词益缓若不知其为譛矣【此三章一意又皆反覆以其不见为疑也】
　　○伯氏吹壎【况袁反】仲氏吹箎【音池】及尔知贯谅不我知出此三物以诅【侧助反】尔斯【叶先赍反】
　　赋也伯仲兄弟也俱为王臣则有兄弟之义矣乐器土曰壎大如鹅子鋭上平底似称【去声】锤六孔【辑録孔氏曰壎周礼小师职作埙古今字异耳注云烧土为之】竹曰箎长尺四寸围三寸七孔一孔上出径三分凡八孔横吹之如贯如绳之贯物也言相连属【音烛】也谅诚也三物犬豕鸡也刺其血以诅盟也【辑録周礼疏盟是盟将来诅是诅过往释文以祸福之言相要曰诅】○伯氏吹壎而仲氏吹箎言其心相亲爱而声相应和【并去声】也【亲爱以伯仲言应和以埙箎言】与汝如物之在贯【如物在贯言无间也伯仲埙箎相与如此可谓无间矣】岂诚不我知而譛我哉苟曰诚不我知则出此三物以诅之可也【此章始言其譛已也昔者知我今者譛我与二章之意相应而加详】
　　○为鬼为蜮【音域】则不可得有腼【土典反】面目视人罔极作此好歌以极反侧
　　赋也蜮短狐也江淮水皆有之能含沙以射水中人影其人輙病而不见其形也【辑録孔氏曰蜮如鼈二足陆机云一名射影含沙射影其疮如疥埤雅曰冇长角横在口前如弩担临其角端曲如上弩以气为矢因水势以射人俗呼水弩鹅能食之】腼面见人之貌也好善也反侧反覆不正直也○言汝为鬼为蜮则不可得而见矣女乃人也腼然有面目与人相视无穷极之时岂其情终不可测哉是以作此好歌以究极尔反侧之心也【此章乃正言以责之辑録王氏曰作此诗将以絶之而曰好歌者有欲其悔悟之心焉尔】
　　何人斯八章章六句
　　此诗与上篇文意相似疑出一手但上篇先刺听者此篇专责谗人耳王氏曰暴公不忠于君不义于友所谓大故也故苏公絶之然其絶之也不斥暴公言其从行而已不着其譛也示以所疑而已既絶之矣而犹告以壹者之来俾我祗也盖君子之处已也忠其遇人也恕使其由此悔悟更以善意从我固所愿也虽其不能如此我固不为已甚岂若小丈夫然哉一与人絶则丑诋固拒【辑録丑恶诋广韵注呰也呰音訾口毁也固坚也】唯恐其复合也
　　萋【七西反】兮斐【孚匪反】兮成是贝锦彼譛人者亦已大【音泰】甚【食荏反】
　　比也萋斐小文之貌贝水中介虫也有文彩似锦【辑録孔氏曰锦而连贝故知为贝之文其文彩之异小大之殊甚众占者货贝是也埤雅曰锦文如贝谓之贝锦贝中肉如科斗而有首尾以其背用谓之贝贝皆背也】○时冇遭谗而被宫刑为巷伯者作此诗【辑録曹氏曰注云寺之言侍也正内路寝也侍王于路寝之内盖奄人也巷永巷也内人之所居伯长也其官为寺人而职长永巷故寺人而称巷伯焉】言因萋斐之形而文致之以成贝锦以比谗人者因人之小过而饰成大罪也彼为是者亦已太甚矣【辑録严氏曰甚之者言为祸痛深疾之之辞】
　　○哆【昌者反】兮侈【尺是反】兮成是南箕彼譛人者谁适【丁厯反下同】与谋【叶谟悲反】
　　比也哆侈微张之貌南箕四星二为踵二为舌【辑録通释曰即箕星也常见于南方故谓南箕】其踵狭而舌广则大张矣【前章言文致之以成其罪此章言张大之以成其罪】适主也谁适与谋言其谋之閟也【辑録閟音秘幽深也解颐曰萋斐以成贝锦喻谗人者能因细小而饰成大罪也哆侈以成南箕喻谗人者能因疑似而搆成实罪也始则以小而成大终则以虚而为实此谗人者所以能倾人之家国也】
　　○缉缉【七立反】翩翩【音篇叶批賔反】谋欲譛人慎尔言也谓尔不信【叶斯人反】
　　赋也缉缉口舌声或曰缉缉人之罪也或曰有条理貌皆通翩翩往来貌譛人者自以为得意矣然不慎尔言听者有时而悟且将以尔为不信矣【辑録觧颐曰缉缉者如麻之绩继续而不已也翩翩者如鸟之飞往来而自得也譛之初行既以不信而加诸人言之不慎亦将以不信而责于汝戒之也】
　　○捷防幡幡【芳烦反叶芬邅反】谋欲譛言岂不尔受既其女【音汝】迁
