<!-- { "loadSidebar": true } -->
　　此诗首章略言至亲莫如兄弟之意次章乃以意外不测之事言之以明兄弟之情其切如此三章但言急难则浅于死丧矣至于四章则又以其情义之甚薄而犹有所不能已者言之其序若曰不待死丧然后相收但有急难便当相助言又不幸而至于或有小忿犹必共御外侮其所以言之者虽若益轻以约而所以着夫兄弟之义者益深且切矣至于五章遂言安寕之后乃谓兄弟不如友生则是至亲反为路人而人道或几乎息矣故下两章乃复【扶又反】极言兄弟之恩异形同气死生苦乐无适而不相须之意【死生自既具言苦乐自既翕言兄弟之间有死者有苦者则生而乐者亦不得以全其乐矣】卒章又申告之使反覆穷极而验其信然可谓委曲渐次説尽人情矣读者宜深味之【辑录通释曰五章言丧乱既平以结二章三章四章所言患难相与之意而继言安寕之后兄弟之恩乃有疎薄者以起六章七章所陈兄弟之恩无适而不相须之意卒章又以宜室家结六章所言乐妻帑结七章所言而复继言其理之诚然使人有以考騐之也诗凡八章唯卒章无兄弟字余章反覆言兄弟者凡八其言人情之委曲天伦之厚重者哀伤激切故不若其他宴乐兄弟者乐歌之和平也觧颐曰此诗自三章至五章皆举朋友以明兄弟之当亲自六章至八章复举妻子以明兄弟之当厚】
　　伐木丁丁【陟耕反】鸟鸣嘤嘤【于耕反】出自幽谷迁于乔木嘤其鸣矣求其友声相【息亮反】彼鸟矣犹求友声矧伊人矣不求友生【叶桑经反】神之聴之终和且平
　　兴也丁丁伐木声嘤嘤鸟声之和也幽深迁升乔髙相视矧况也○此燕朋友故旧之乐歌故以伐木之丁丁兴鸟鸣之嘤嘤【伐木非一人鸟鸣亦是雌雄唱和二者皆冇相应之声也此以相应相求之意为兴】而言鸟之求友遂以鸟之求友喻人之不可无友也人能笃朋友之好【去声】则神之聴之【聴冇顺从之意盖使之遂所愿也】终和且平矣【和平犹和好也心志孚合相与无穷所谓终和且平也交道之保始终为难惟笃于朋友之好则神必聴之而使之恒久不渝矣笃之之云即是求之之谓谓之求者竭真诚以致其厚之之心即下两章所言是也盖此诗歌于燕饮之时故首陈其意如此辑录杨氏云五品天叙人之大伦也朋友居一焉故谓之达道不由其道则人伦废而天理灭得罪于天矣其能终和且平乎】
　　○伐木许许【呼古反】酾【所宜反】酒有藇【象吕反】既有肥羜【直吕反】以速诸父【扶雨反】宁适不来防我弗顾【叶居五反】于【音乌】粲洒【所反】埽【苏报反叶苏吼反】陈馈八簋【叶已有反】既有肥牡以速诸舅【其九反】宁适不来防我有咎【其九反】
　　兴也【辅氏曰此其起兴与首章同不言鸟鸣以下者承首章而省文也下章亦然】许许众人共力之声淮南子曰举大木者呼邪【余遮反】许葢举重劝力之歌也【辑録淮南子道应训章翟煎对梁恵王曰夫举大木者前呼耶许后亦应之】酾酒者或以筐或以草泲【子礼反】之而去【上声】其糟也礼所谓缩酌用茅是也【以茅去滓出郊特牲辑录陈氏曰缩泲也酌斟酌也谓醴齐浊泲而后可斟酌也用茅者以茅覆借而泲之也】藇美貌羜未成羊也【辑录尔雅注曰俗呼五月羔为羜也】速召也诸父朋友之同姓而尊者也防无顾念也于叹辞粲鲜明貌八簋器之盛也诸舅朋友之异姓而尊者也先诸父而后诸舅者亲疎之杀【所界反】也咎过也○言具酒食以乐朋友如此寜使彼适有故而不来而无使我恩意之不至也【辑録范氏曰寕适不来岂必期其至哉不来在人弗顾在我躬自厚而不责于人也】孔子曰所求乎朋友先施之未能也此可谓能先施矣【弗顾有咎则间隙生备极情文以笃朋友之好庶几和平之有终也】
　　○伐木于阪【叶孚脔反】酾酒有愆笾豆有践【在演反】兄弟无逺民之失徳干糇【音侯】以愆【叶起浅反】有酒湑【思吕反】我无酒酤【音古】我坎坎鼓我蹲蹲【七旬反】舞我迨【音待】我暇【叶后五反】矣饮此湑矣
　　兴也愆多也践陈列貌兄弟朋友之同侪者无逺皆在也先诸舅而后兄弟者尊卑之等也【辑录通释曰诗言兄弟多矣郑风之水昏姻之党唐杕杜雅常棣頍弁斯干行苇等篇同气之亲也此诗则同侪之友也各随所指而不同耳】干糇食之薄者也【辑录説文干食也徐锴云今人谓干饭为糇王制干豆注谓腊之以为豆实】愆过也湑亦酾也酤买也坎坎击鼓声蹲蹲舞貌【湑我者我湑之也酤我者我酤之也鼓我舞我我鼓我舞之也语皆倒】迨及也○言人之所以至于失朋友之义者非必有大故或但以干糇之薄不以分人而至于有愆耳故我于朋友不计有无但及闲暇则饮酒以相乐也【失徳则相弃絶矣及时相乐以笃朋友之好庶防和平之有终也辑录辅氏曰民之失徳干糇以愆曰民则自上言下之辞言细民之相失或以薄物饮酒不以相分之故盖前章既言具厚故此章又以薄者言之且干糇之愆亦防过耳于防过而尤不敢不谨则其大者可知矣○增释人之于朋友甚以相得而或以干糇不及之故遂致情义之有间也谓之失徳而彼有不及我无所谴则失徳之谓何所与于已也但及暇时以我湑我酤我鼓我舞燕饮相乐唯如此可以笃全朋友之道哉】
　　伐木三章章十二句【首章主言求友二章三章皆以首章之求友】刘氏曰此诗每章首辄云伐木凡三云伐木故知当为三章旧作六章误矣今从其説正之【此篇以求友为主求之之道无他饮食燕乐而已礼文之盛恩意之隆殷勤悃欵无所不至此即求之之道也此古人所以保交道而全天伦也辑录语録伐木大意皆自言待朋友不可不加厚之意所以感之也】
　　天保定尔亦孔之固俾尔单【音丹】厚何福不除【直虑反】俾尔多益以莫不庶
　　赋也保安也尔指君也【辑录刘辰翁曰诗人尔君虽古人尔汝之常抑非此无以着其亲爱谆至之情也】固坚单尽也除除旧而生新也【往者乃消来者复受福之在已无少间也】庶众也【辑録犹所谓其来如几其多如法也】○人君以鹿鸣以下五诗燕其臣臣受赐者歌此诗以答其君言天之安定我君使之获福如此也【无时而不受福则积之也极厚故以单厚言无事而不受福则得之也极多故以多益言何福不除以莫不庶正以申言单厚多益之意也○此章言福之悠久而又盛大如此辑録通释曰鹿鸣以下五诗所言非同一事所歌非同一时所宴非同一臣而其臣之答之则唯同歌此诗者盖凡臣子之祝报其君唯原其福禄夀考而已试取前五诗分而读之而各以此诗荅之尤可见其一时君臣相与殷勤忠厚之意】
　　○天保定尔俾尔戬【子浅反】谷罄无不宜受天百禄降尔遐福维日不足
　　赋也闻【去声】人氏【名滋】曰戬与剪同尽也谷善也尽善云者犹其曰单厚多益也罄尽【无处而不受福则随所处而皆善故以戬谷言罄无不宜又覆説戬谷之意也天既使尔尽善而尽无不善则尔于凡事皆安且适而受福甚多矣】遐逺也尔有以受天之禄矣而又降尔以福【辅氏曰受天百禄已然之事降尔遐福方来之事愚谓受天百禄以上言其盛大降尔遐福以下言其悠久】言天人之际交相与也【尔既受于天天又锡于尔一受一锡反覆申重所谓交相与也】书所谓昭受上帝天其申命用休【辑录见益稷蔡氏曰以是昭受于天天岂不重命而用休美乎】语意正如此【此章言其福之盛大而又悠逺如此辑录通释曰此与嘉乐之诗所谓宜民宜人受禄于天保佑命之自天申之语意正同盖此诗歌于宴享之际以答前诗嘉乐歌于绎祭之日以答鳬鹥皆祝愿人君之辞也】
　　○天保定尔以莫不兴如山如阜如冈如陵如川之方至以莫不增
　　赋也兴盛也髙平曰陆大陆曰阜大阜曰陵皆髙大之意【辑録冈为山之髙者陵为阜之大者】川之方至言其盛长之未可量也【山阜冈陵崇髙而盛大也川之方至増长而悠久也二者皆有兴盛之意故用以形容如此辑録语録此及上章皆人臣颂祝其君之言然辞烦而不杀者以其爱君之心无已也】
　　○吉蠲【古反】为饎【尺志反】是用孝享【叶虚良反】禴【余若反】祠烝尝于公先王君曰卜尔万夀无疆
　　赋也吉言诹日择士之善蠲言齐戒涤濯之洁【诹日卜柔日也择士选助祭之臣也齐戒其心涤濯其身内外皆致其洁也辑录诹谋也柔日丁巳也必先诹此日明日乃筮见少牢馈食礼将祭必先习射以择士射中者得与于祭所择之士谓诸侯诸臣及所贡士也见射义余见生民】饎【辑录仪礼有饎爨注炊黍稷曰饎】酒食也享献也宗庙之祭春曰祠夏曰禴秋曰尝冬曰烝【辑录王制礿禴尝烝郑氏曰此盖夏殷之祭名周则春曰祠夏曰礿以禘为殷祭也】公先公也谓后稷以下至公叔祖类也【祖类公叔名即组绀也】先王大王以下也【辑录郑氏曰先公谓后稷至诸音绸史记曰公叔祖类生古公亶父索隠云古公亶父之父世本作太公组绀诸三代世表作叔类孔氏曰周之所追王太王以下太王之前皆为先公○问古先追王之礼武王周公以王业肇于太王王季文王故追王三王至于组绀以上则上祀以先公之礼朱子曰然周礼祀先王以衮冕祀先公以鷩冕鷩冕诸侯之服但乃是天子祭先公之礼耳】君通谓先公先王也卜犹期也此尸传神意以嘏主人之词【嘏音假辑录祝为尸致福于主人之词孔氏曰少牢礼云皇尸命工祝承致多福无疆于汝孝孙之等是传神辞嘏主人也欧阳氏曰此章又言非惟天之福我君如此至于四时丰洁酒食祀其先公先王而神亦降之福】文王时周未有曰先王者此必武王以后所作也【此言祖宗降福之故必嘏词以柷之者明其出于神意而非无徴之言也将祭而先尽其诚则致祭而必受其福矣】
　　○神之吊【都歴反】矣诒【以之反】尔多福【叶笔力反】民之质矣日用饮食羣百姓徧为尔徳
　　赋也吊至也神之至矣犹言祖考来格也诒遗质实也言其质实无伪【辑录谢氏曰不浇薄以作伪不巧诈以趋利浑浑然如太古之民是之谓质】日用饮食而已【耕田凿井不任私智所谓皥皥如也】羣众也黒也犹秦言黔【其淹反黒也】首也百姓庶民也【既曰羣又曰百姓所以尽天下之人也】为尔徳者则而象之犹助尔而为徳也【民徳如此实君徳冇以化之但羣黎百姓为之于下反若助人君而为徳尔○神降多福则不惟福尔一身而已必使民徳归厚而为人君之大福也上章専言其悠久此章専言其盛大福至于此无以加矣辑录严氏曰此祝君之福而祝君之徳归美之中冇责难者寓若尽言福禄则全篇皆容悦之辞岂古者君臣相与之义邪凡诗人颂福多兼徳言之又言徳者民心所自得而曰徧为尔徳者民因君而全其天故民之徳皆君之徳犹曰莫匪尔极也○增释此承上章祭祀而言神之降福推而至于民之质实百姓之为徳莫非君之福也亦莫非君之徳也所谓徳者其一篇之本领欤】
　　○如月之恒【胡登反】如日之升如南山之夀不骞【起防反】不崩如松栢之茂无不尔或承
