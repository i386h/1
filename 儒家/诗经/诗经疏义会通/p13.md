<!-- { "loadSidebar": true } -->
　　陈氏曰小星之夫人惠及媵妾而媵妾尽其心江沱之嫡惠不及媵妾而媵妾不怨盖父虽不慈子不可以不孝各尽其道而已矣【小星无怨江汜始若有怨而终则平小星有理而无欲江汜欲消而理明二诗不能无间皆贤妇人也辑録黄氏曰居上者当如小星之夫人居下者当如江汜之媵妾凡为人子为人弟为人臣皆当以此诗为法也】
　　野有死麕【俱伦反与春反】白茅包【叶补苟反】之有女懐春吉士诱之兴也麕獐也鹿属无角【辑録埤雅崔豹古今注云鹿有角而不能触麞有牙而不能噬麞如小鹿类甚多麕其緫名也】懐春当春而有怀也【或谓有女懐春不得为贞正也情欲之感凡有血气不能无以理制欲斯为贤矣辑録严氏曰春者天地交感万物孳生之时圣人顺天地万物之情令媒氏以中春防男女故女之懐昏姻者谓之懐春】吉士犹美士也【辑録须溪刘氏曰称其人曰吉士厚也又愧之也】○南国被文王之化女子有贞洁自守不为强暴所汚者故诗人因所见以兴其事而美之【白茅包麕吉士诱女语亦相呼】或曰赋也言美士以白茅包其死麕而诱懐春之女也【从此説优】
　　○林有朴【蒲木反】【音速】野有死鹿白茅纯【徒尊反】束有女如玉
　　兴也朴小木也鹿兽名有角纯束犹包之也如玉者美其色也上三句兴下一句也【亦因所见而以有字相呼为兴】或曰赋也言以朴借死鹿束以白茅而诱此如玉之女也【此以为赋则尤为明白而易见】
　　○舒而脱脱【勅外反】兮无感我帨【始锐反】兮无使尨【美邦反】也吠【符未反】
　　赋也舒迟缓也脱脱舒缓貌感动帨巾尨犬也【辑録説文曰尨犬之多毛者】○此章乃述女子拒之之辞言姑徐徐而来毋动我之帨毋惊我之犬以甚言其不能相及也【斯言非必出于女子之口诗人特探其意而言之所谓极其形容也】其凛然不可犯之意盖可见矣【此诗大防全在末章若无此三言则淫奔之诗而已此与行露同类所美专在女子事虽不正而女子之心则正也盖淫风方革之时故其诗如此辑录胡氏曰莫动我之帨拒之使逺其身也莫惊我之犬又拒之健逺其家也此可见其凛然不可犯矣】
　　野有死麕三章二章章四句一章三句【前二章强暴侵陵之俗旧染之污也后一章女子责言之行新民之化也辑録通释曰召南有此诗亦犹周南有汉广但汉广则男女各得其正而行露死麕二诗方作之时则女已贞而男未正耳】
　　何彼秾【奴容反与雝叶】矣唐棣【徒帝反】之华【芳无胡二反】曷不肃雝王姬之车【斤于尺奢二反】
　　兴也秾盛也犹曰戎戎也【辑録秾华多貌毛传秾犹戎戎也与莪莪通厚貌秾衣厚貌从衣韩诗作莪二字不同】唐棣栘【音移】也似白杨【辑録本草曰抶移大十数围即唐棣也亦名移杨团叶弱蒂微风大摇】肃敬雝和也周王之女姬姓故曰王姬○王姬下嫁于诸侯车服之盛如此而不敢挟贵以骄其夫家故见其车者知其能敬且和以执妇道于是作诗以美之曰何彼戎戎而盛乎乃唐棣之华也此何不肃肃而敬雝雝而和乎乃王姬之车也【此亦专以语相呼应而为兴也曷不犹云岂不耳见其车而知其敬且和则其德可知矣辑録严氏曰王姬不可见维见其车故指车以言车中之人】此乃武王以后之诗不可的知其何王之世然文王太姒之教乆而不衰亦可见矣【召南诗皆道文王时事于此类无有也或成周时有此诗即取之或后所作而夫子録之皆不可考但合甘棠秾李二诗观之可见二南本于文王之化而未必皆作于文王之时也】
　　○何彼秾矣华如桃李平王之孙齐侯之子【叶奬里反】兴也李木名华白实可食旧说平正也武王女文王孙适齐侯之子【辑録孔氏曰文谥之正名也称者则随德不一以德能平正天下故称平王如书称宁王也皇甫谧曰武王五男二女元女妻胡公王姬宜为媵今何得适齐侯之子或以尊故命同族为媵】或曰平王即平王宜臼齐侯即襄公诸儿事见春秋【庄公九年审如或説则此诗当为王风矣但王风皆怨刺语非类也辑録春秋书王姬归齐二庄公元年冬时庄王四年也王姬归于齐归襄公也十一年冬时庄王十四年也王姬归于齐归桓公也庄王平王孙桓公襄公子诸儿襄公名也】未知孰是【前说优】○以桃李二物兴男女二人也【此其起兴与终南九罭鱼丽同】
　　○其钓维何维丝伊缗齐侯之子平王之孙【叶须伦反】兴也伊亦维也缗纶也丝之合而为纶犹男女之合而为昏也
　　何彼秾矣三章章四句【首章专美王姬二章并美公子三章美其合婚辑録语録问何彼秾矣何以録于召南曰也是有些不穏当但先儒相传如此说只得】
　　【就他说如定要分个正经及变诗也自难考】
　　彼茁【侧劣反】者葭【音加】壹五豝【百加反】于【音吁】嗟乎驺虞【叶音牙】赋也茁生出壮盛之貌葭芦也亦名苇【辑録葭芦苇又名华一物四名】矢豝牡豕也【辑録牡当作牝与吉日末章同】一五豝犹言中必叠双也【子虚赋云矢不虚发中必叠双】驺虞兽名白虎黑文不食生物者也【辑録埤雅云驺虞尾长于身西方之兽也不履生草食自死之肉王者有至信之德则应】○南国诸侯承文王之化脩身齐家以治其国而其仁民之余恩又有以及于庶类故其春田之际草木之茂禽兽之多至于如此而诗人述其事以美之且叹之曰此其仁心自然不由勉强【此字其字皆指诸侯言】是即其所谓驺虞矣【诸侯以文王之德为德故育物之效至于如此辑録朱子曰于田猎之际见动植之蕃庶因以赞咏文王仁泽之所及而非指田猎之事为仁也吕氏曰彼茁者葭记搜田之时一发五豝兽之多也庶类繁殖而恩足以及禽兽者皆可见矣】
　　○彼茁者蓬壹五豵【子公反】于嗟乎驺虞【叶五红反】
　　赋也蓬草名一嵗曰豵亦小豕也【辑録解頥曰于嗟驺虞之辞与于嗟麟兮无以异而彼以为兴此以为赋者于嗟麟兮此兴中之比也于嗟驺虞此赋中之比也公子之仁无以异于麟趾所以见家道之成诸侯之仁无以异于驺虞所以见王道之成】
　　驺虞二章章三句
　　文王之化始于闗雎而至于麟趾则其化之入人者深矣形于鹊巢而及于驺虞【反覆咏叹】则其泽之及物者广矣【始者先于此也形者着于彼也麟趾言公子之仁厚故曰入人者深驺虞言鸟兽草木之繁盛故曰及物者广又可兼乎人也又按麟趾驺虞皆不以物为瑞而以人为瑞然麟趾是因公子之仁而见文王之仁驺虞因诸侯之仁而见文王之仁耳】盖意诚心正之功不息而乆则其熏蒸透彻融液周徧自有不能已者非智力之私所能及也【乆于其道而天下化成此纯一不已之效○增释许氏曰化及人深泽及物广只就麟趾驺虞两诗上説而以至于及于字中间逓过薰蒸透彻是土之和气感动于人物者沦浃而无不备融液周徧是人物化育于上之德泽者溥洽而无所遗上句竖说下句横说】故序以驺虞为鹊巢之应而见王道之成其必有所传矣【诸侯身脩家齐之效即文王身脩家齐之效也王道成非诸侯使然诸侯之德如此则王道之成可见矣】
　　召南之国十四篇四十章百七十七句愚按鹊巢至采苹言夫人大夫妻以见当时国君大夫被文王之化而能脩身以正其家也【此因南国之俗而见文王之化】甘棠以下又见由方伯能布文王之化而国君能脩之家以及其国也【此以着明召伯之功而因以见文王之化辑録辅氏曰二南之诗于文王齐家之事则见之矣至于脩身之事则未尝及也今乃谓所言皆脩身齐家之事何也曰身者家之本也圣人之化未有不本于身者文王之化自内及外如此则其脩身之事固在其中矣】其词虽无及于文王者然文王明德新民之功至是而其所施者溥矣抑所谓其民皡皡而不知为之者与【增释皡皡广大自得之貌】唯何彼秾矣之诗为不可晓当阙所疑耳【説见前篇○今按鹊巢至采苹难以时世先后论甘棠以下若有可言盖行露死麕召伯之初政也羔羊殷靁摽梅小星江汜当与驺虞同时化成之日也至甘棠则去召伯已逺何彼秾矣则去文王太姒又逺宜为后来之诗矣辑録解頥曰南方之诸侯固非一国也而国君之夫人有鹊巢之德太夫之妻有采蘩之敬立乎朝廷者无不节俭而正直处乎闺门者无不专静而纯一为嫡妻者有逮下之仁为媵妾者有安分之义虽里巷僻逺之处民庶防贱之家而其女子之贤犹以贞信而自守无强暴之相陵则推而上之从可知也积而至于仁如驺虞则王道成矣先儒所谓举一世而言固无一人之不仁举一人而言又无一事之不仁者惟此时为然是虽文王意诚心正之功而召伯循行宣布之力亦不可诬矣】○周南召南二国凡二十五篇先儒以为正风今姑从之○孔子谓伯鱼曰女为周南召南矣乎人而不为周南召南其犹正墙面而立也与【辑録建安叶氏曰宜其家人而后可以教国人不然犹正墙面隔碍而不可通行也】○仪礼乡饮酒乡射燕礼皆合乐周南闗雎葛覃卷耳召南鹊巢采蘩采苹【合乐者歌乐与众声皆作乡饮酒礼歌闗雎乐鹊巢歌葛覃乐采蘩歌卷耳乐采苹今按闗雎鹊巢妇德之全也葛覃治葛采蘩亲蚕妇职之脩也卷耳思君子采苹供祀事妇道之最重者也故相配用之草虫与卷耳同不重出耳但孔疏谓采苹本在草虫前孔子以后始倒置又或谓草虫有忧心之语是以不同未知孰是当详】燕礼又有房中之乐郑氏注曰歌周南召南之诗而不用钟磬【被之琴瑟而歌以合之】云房中者后夫人之所讽诵以事其君子【二南多言夫妇男女之正闺门之内尤当讽诵而取法者也○増释许氏曰二南王后国君夫人房中之乐歌也闗雎言后妃之德葛覃言后妃之职卷耳言后妃之志鹊巢言国君夫人之德采蘩言国君夫人不失职采苹言卿大夫之妻能脩其法度夫妇之道生民之本王政之端此六篇者其教之原也故国君与其臣下及四方之賔燕用之合乐也】○程子曰天下之治正家为先天下之家正则天下治矣二南正家之道也陈后妃夫人大夫妻之德推之士庶人之家一也故使邦国至于乡党皆用之自朝廷至于委巷莫不讴吟讽诵所以风化天下【孔子谓伯鱼至此皆言二南之用但于孔子之说见二南切于学者之日用于仪礼则见其用于乡饮酒用于乡射用于燕享而不见用之之故于程子之说则见所谓用之之故　増释读二南之诗当先以程子之说讽诵翫味自然有得于孔子之言既得孔子之言三百篇之防皆可得矣】













　　诗经疏义防通卷一
<经部,诗类,诗经疏义会通>
　　钦定四库全书
　　诗经疏义防通卷二　　　元　朱公迁　撰
　　邶一之三
