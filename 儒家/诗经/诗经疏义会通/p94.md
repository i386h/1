<!-- { "loadSidebar": true } -->
　　赋也于叹辞穆深逺也清清静也【庙有门堂寝室墙宇四周其深逺清静可知辑録笺云庙之言貌也死者不可得见立宫室象貌之耳】肃敬雝和显明相助也谓助祭之公卿诸侯也【助祭诸臣皆有显眀之徳故以显相言肃雝即显徳也】济济众也多士与【音预】祭执事之人也越于也骏大而疾也【布武而行则大而疾见其敏于事也】承尊奉也【谓见尊奉也】斯语辞○此周公既成洛邑而朝【音潮】诸侯因率之以祀文王之乐歌【辑録吕东莱曰朝诸侯者相成王以朝诸侯也率之以祀文王者所谓王在新邑烝祭嵗是也】言于穆哉此清静之庙其助祭之公侯皆敬且和而其执事之人又无不执行文王之徳【执守也执行者执持以行之也盖和则不勉敬则不怠秉徳则法文王而眸面盎背可知然此亦互文见义尔非谓显相不防秉文王之徳多士不防尽和敬之道也】既对越其在天之神而又骏奔走其在庙之主【主神主也武王伐纣载文王木主以行即谓此也文王既没其神在天其主在庙随寓而着无往不然在庙之臣内而存对越之心外而尽奔走之道无非所以事文王也】如此则是文王之徳岂不显乎岂不承乎信乎其无有厌斁于人也【如此二字是接上文而言观其肃雝秉徳而见文王之徳昭著于人心是其显也观其对越骏奔而见文王之徳使人尊奉之是其承也○文王之徳不可名言但观奉祭之臣如此而其徳自然可见苟徳不极其盛则肃雝秉徳对越骏奔未必皆然是人心之所萃即盛徳之所致也】清庙一章八句【増释许氏曰秉文之徳总承上二句其助祭能敬和明显之诸侯及济济之多士皆执行文王之徳也对越在天内敬也骏奔走在庙外恭也其心足以对在天之神则方可以尽骏奔之职其助祭之臣且如是则主祭之君可知文王之徳化于后世如此则无射于人可知矣】
　　书称王在新邑烝祭嵗【烝冬祭名当时成王在洛邑举烝祭之礼日嵗云者嵗举之礼也】文王骍牛一武王骍牛一【骍牛者用特牲也清庙祭文王载见祭武王皆因诸侯来见而率以祭也岂载见之时与此同时乎】实周公摄政之七年而此其升歌之辞也【歌诗在堂上故曰升歌】书大传曰周公升歌清庙苟在庙中尝见文王者愀【音悄】然如复【去声】见文王焉【言声音词气之惠人如此辑録愀容色变也】乐记曰清庙之瑟朱而疏越【活又如字】壹倡而三叹有遗音者矣【遗犹余也未尽音之极故有余音太盛则止矣】郑氏曰朱练朱【练之使柔而朱其色也】练则声浊越瑟底孔也疏之使声迟也【疏通也音节舒徐以象其徳也】倡歌句也三叹三人从叹之耳【辑録陈氏曰瑟声浊而迟是质素之声非要妙之音也此声初一倡之时仅有三人从而和之言和者少也以其非极声音之羙故好者少然而其中则有不尽之余音存焉故曰有遗音者矣】汉因秦乐干【音干】豆上【辑録杜氏通典注干豆脯羞之属上时掌反】奏登歌【登歌亦取升歌之意】独上歌【此亦仿一倡之意也】不以管弦乱人声欲在位者徧闻之犹古清庙之歌也【汉髙祖时叔孙通因秦乐人制宗庙乐大祝迎神于庙门则奏嘉至犹古降神之乐也皇帝入庙门则奏永至以为行步之节犹古采齐肆夏也干豆上奏登歌云云犹古清庙之乐也登歌再终下奏休成之乐羙神明之既享也出汉礼乐志】
　　维天之命于【音乌】穆不已于【同上】乎【音呼】不显文王之徳之纯赋也天命即天道也【辑録程子曰言天之自然者曰天道言天之赋予万物者曰天命】不已言无穷也纯不杂也○此亦祭文王之诗言天道无穷而文王之徳纯一不杂与天无间以賛文王之徳之盛也【文王之徳难于形容故举天道以配之天道本来无二无杂纯有不必言者故但言其不已则纯自见人心之徳有纯有不纯惟文王之徳纯乎天理故以纯称纯则自然不已也穆与显对互言之耳其实天道之流行赋予者非不显著文王之徳仁义礼知之蕴未尝不深且逺也但诗意正欲法乎文王故以不显归之纯徳见其明着而可法犹大雅文王末章之意耳】子思子曰维天之命于穆不已盖曰天之所以为天也于乎不显文王之徳之纯盖曰文王之所以为文也纯亦不已【惟其一于理所以无不纯惟其无不纯所以无或已此天之所以为天而文王之所以为文也此文王之所以与天合徳也】程子曰天道不已文王纯于天道亦不已纯则无二无杂不已则无间断先后【无二无杂全体也无间断先后不息也惟其全体所以不息】
　　假【春秋传作何】以溢【春秋传作恤】我我其收之骏惠我文王曾孙笃之
　　何之为假声之转也恤之为溢字之讹也收受骏大惠顺也【大顺者顺之之极无一毫拂戾之意】曾孙后王也笃厚也○言文王之神将何以恤我乎有则我当受之以大顺文王之道【受之即服膺勿失之之意盖存之之谓也存之而弗忘则行之而弗悖矣道者纯徳之见于行事者也】后王又当笃厚之而不忘也【谓之笃厚之则存之尤弗忘行之愈弗悖矣○此则嗣王有望于文王之意谓自今至于后来皆欲法其不已之徳夫文王之徳如此而我未之能者正当悯恤之也故愿有以昭示于感格之际使神防而心得之庶几我法之于今曾孙法之于后也辑録上配天道于无穷下及子孙亦无穷觧頥曰天道不已文王纯于天道亦不已惟其徳之不已故其福泽之及于后人者亦不已凡神之所以恤我我之所以受之者皆其徳之不已者为之也我既有以受之则必有以顺之顺之而不违则已既与文王一矣后人又笃厚之而不忘则后人又与己为一矣曰骏惠曰笃皆自其不已者而推言之也】
　　维天之命一章八句【辑録严氏曰颂者成功告神必言子孙勉力保守以慰祖考之意故此诗曰曾孙笃之天作曰子孙保之】
　　维清缉熈文王之典肇禋【音因】迄【许乞反】用有成维周之祯赋也清清明也缉续熈明肇始禋祀迄至也○此亦祭文王之诗言所当清明而缉熈者文王之典也【典以典礼言而祭祀之典在其中清而明之则讨论宣布而文王之典益以着矣清明之功时时继续之是则所谓缉熈也】故自始祀至今有成实维周之祯祥也【周之祀典自文王创始循用至于今日而成一代之规仪文制度焕然可述与国咸休非祯祥而何此清明缉熙之所致也】然此诗疑有阙文焉
　　维清一章五句【前二篇是颂文王之徳此篇是颂文王之典】
　　烈文辟【音璧下同】公锡兹祉福惠我无疆子孙保之
　　赋也烈光也辟公诸侯也【烈文辟公言有武有文之诸侯也王氏曰为国君故称辟举五等之贵故称公】○此祭于宗庙而献助祭诸侯之乐歌【仪礼賔三献尸之后主人酌酒献賔歌烈文其在此时与】言诸侯助祭使我获福则是诸侯锡此祉福而惠我以无疆使我子孙保之也【此一节归徳于诸侯之词】
　　无封靡于尔邦维王其崇之念兹戎功继序其皇之封靡之义未详或曰封专利以自封殖也【封者封培之义犹所谓货财生殖也】靡汰侈也【取之有制则不封用之有节则不靡】崇尊尚也戎大皇大也○言汝能无封靡于汝邦则王当尊汝又念汝有此助祭锡福之大功则使汝之子孙继序而益大之也【序者君位相传之次序○此一节期望而欲报称之词诸侯能制节谨度则天子已当尊崇之又且念此锡福大功而又将愈益尊崇其子孙也尔既使我子孙保之我不使尔继序皇之乎辑録解頥曰烈文羙其徳也锡福羙其功也无封靡所以致其戒也崇之皇之所以厚其报也诸侯助祭而有锡福之功王者报功而有以及其后嗣此所以为忠厚之至也】
　　无竞维人四方其训之不显维徳百辟其刑之于【音乌】乎【音呼】前王不忘
　　又言莫强于人莫显于徳先王之徳所以人不能忘者用此道也【四方训之其化行也百辟刑之其法着也皆盛徳自然之效感孚而无间故思慕而无穷也】此戒饬而劝勉之也【此一节言不特无封靡而已尽人道明明徳又当进而取法于先王也先王之徳如此故人不防忘诸侯能以先王为法则人亦不能忘之矣若徳不极其盛则人终有忘之之时崇之皇之或替于乆也此所谓戒饬而劝勉之也】中庸引不显惟徳百辟其刑之而曰故君子笃恭而天下平【辑録不显中庸借引以为幽深逺之意笃恭言自厚于恭敬未尝见于言动之间也笃恭而天下平所谓至徳渊微自然之应也】大学引于乎前王不忘而曰君子贤其贤而亲其亲小人乐其乐而利其利比以没世不忘也【中庸之意但谓圣人徳盛而人自化之据此一时而言尔如大学所云则有盛徳必有善治徳业垂于后世恩泽流于无穷人自思之不能忘也辑録朱子曰于乎叹词前王谓文武也君子谓后贤后王小人谓后民也此言前王所以新民者止于至善防使天下后世无一物不得其所所以既没世而人思慕之愈乆而不忘也又曰贤其贤者间而知之仰其徳业之盛也亲其亲者子孙保之思其覆育之恩也乐其乐者含哺鼔腹而安其乐也利其利者耕田凿井而享其利也此皆先王盛徳至善之余泽故虽已没世而人犹思之愈乆而不能忘也】
　　烈文一章十三句
　　此篇以公疆两韵相叶未审当从何读意亦可互用也
　　天作髙山大【音泰】王荒之彼作矣文王康之彼岨矣岐【沈括曰后汉书西南夷传作彼岨者岐今按彼书岨但作徂而引韩诗薛君章句亦但训为往独矣字正作者如沈氏説然其注末复云岐虽阻僻则似又有岨意韩子亦云彼岐有岨疑或别有所据故今从之而定读岐字絶句】有夷之行【叶户郎反】子孙保之
　　赋也髙山谓岐山也荒治【治荒谓之荒犹治乱谓之乱也】康安也岨险僻之意也夷平行路也○此祭大王之诗言天作岐山而大王始治之大王既作而文王又安之【作屏修平之类是荒之作之之功也至柞棫拔矣行道兊矣而致昆夷之駾喙则安之之功又可见矣】于是彼险僻之岐山人归者众而有平易之道路子孙当世世保守而不失也【天作岐山可为兴王之地大王承天而创业文王继世而成功治险为夷如此其难可不世世保守之乎上对天作曰荒下对康之曰作荒即作也既防因天所作而作之又防传及文王使安之贻谋逺矣永永无隳斯可耳○周之先公称后稷公刘先王称太王工季然天作祀太王思文祀后稷而公刘王季无其诗岂笃前烈视克配彼天者不同勤王家比肇基王迹者有间欤抑夫子正乐于残缺之余本有是诗而亡之也然公刘之厚民王李之受禄施孙子雅颂正可互见其为有徳之宗信矣】
　　天作一章七句【诗意首尾主岐山言之故知为祀大王之诗也】
　　昊天有成命二后受之成王不敢康夙夜基命宥宻于【音乌】缉熈单厥心肆其靖之
