<!-- { "loadSidebar": true } -->
　　兴也暵湿者旱甚则草之生于湿者亦不免也【辑录孔氏曰先言干次言脩后言湿见凶年之浅深也】啜泣貌何嗟及矣言事已至此末如之何穷之甚也【辑录辅氏曰方其暵且恨之时而曰遇人之艰难遇人之不淑而无怨怼过甚之词固见其厚矣及其至于伤而泣也则亦曰何嗟及矣而已殆冇知其不可奈何而安于命之意此尤见其厚也岂非先王之泽哉】
　　中谷有蓷三章章六句
　　范氏曰世治则室家相保者上之所养也世乱则室家相弃者上之所残也其使之也勤其取之也厚则夫妇日以衰薄而凶年不免于离散矣伊尹曰匹夫匹妇不自尽民主罔与成厥功【辑录见商书咸有一徳】故读诗者于一物失所而知王政之恶一女见弃而知人民之困周之政荒民散而将无以为国于此亦可见矣【辑录谢氏曰夫妇人之大伦也饥馑而相弃人道之大变也妇无一语怨其夫而有哀矜恻怛之意焉知其无可奈何而安之若命此义妇也与忠臣孝子同道人不幸而处三网之变以此存心则绰绰然有余裕矣】
　　有兎爰爰雉离于罗我生之初尚无为【叶吾禾反】我生之后逢此百罹【叶良何反】尚寐无吪
　　比也兎性隂狡爰爰缓意雉性耿介离丽【平声歴也】罗网尚犹罹【音离】忧也尚庻防【平声】也吪【五戈反】动也○周室衰微诸侯背【音佩】叛君子不乐【音洛】其生而作此诗言张罗本以取兎今兎狡得脱而雉以耿介反离于罗以比小人致乱而以巧计幸免君子无辜而以忠直受祸也【辑录吕东莱曰此因所见为比也兎之大以比诸侯雉之小以自比者言诸侯之背叛者恣睢自如而周人反受其祸也】为此诗者盖犹及见西周之盛故曰方我生之初天下尚无事及我生之后而逢时之多难如此然既无如之何则但庻防寐而不动以死耳或曰兴也以兎爰兴无为以雉离兴百罹也【兎脱祸则安静雉入罗则有忧其义相因亦可为兴】下章放此
　　○有兎爰爰雉离于罦【音孚叶歩庙反】我生之初尚无造我生之后逢此百忧【叶一笑反】尚寐无觉【居孝反叶居笑反】
　　比也罦覆车【人奢反即今翻车纲也】也可以掩兎造亦为也觉寤也
　　○有兎爰爰雉离于罿【音冲】我生之初尚无庸我生之后逢此百凶尚寐无聪
　　比也罿罬【音辍】也即罦也或曰【毛传】施罗于车上也庸用聪闻也无所闻则亦死耳
　　兎爰三章章七句【哀伤之意反覆道之】
　　緜緜藟【力軓反】在河之浒【呼五反】终逺【于万反】兄弟谓他人父【夫矩反】谓他人父亦莫我顾【叶果五反】
　　兴也緜緜长而不絶之貌岸上曰浒○世衰民散有去其乡里家族而流离失所者作此诗以自叹言緜緜藟则在河之浒矣今乃终逺兄弟而谓他人为己父【物得所托人失所依人不如物故以起兴○増释许氏曰藟本生于山谷丘陵在河之浒非其所以兴己之失所也亦通】已虽谓彼为父而彼亦不我顾则其穷也甚矣
　　緜緜藟在河之涘【音俟叶矣始二音】终逺兄弟谓他人母
　　【叶蒲彼反】谓他人母亦莫我有【叶羽已反】
　　兴也水涯曰涘谓他人父者其妻则母也有识有也【识有即顾念之意】春秋传曰不有寡君【辑录严氏曰莫我有言视之若无也】
　　○緜緜藟在河之漘【顺春反】终逺兄弟谓他人昆【叶古均反】谓他人昆亦莫我闻【叶防匀反】
　　兴也夷上洒下曰漘【洒七罪反陗也髙峻也上平坦而下水深为漘】漘之为言唇也【辑录尔雅注洒先典反深也许氏曰洒犹洗也岸上靣平夷而其下为水洗荡齧入若唇也】昆兄也闻相闻也
　　藟三章章六句【先言父次言母次言昆此三章相承之序也】
　　彼采葛【叶居谒反】兮一日不见如三月兮
　　赋也采所以为絺绤盖奔者托以行也故因以指其人而言思念之深未乆而似乆也
　　○彼采萧【叶踈鸠反】兮一日不见如三秋兮
　　赋也萧荻也【荻音狄蒿属他本作萩非】白叶茎麄科生有香气祭则焫以报气【焫即字报气即升也】故采之曰三秋则不止三月矣
　　○彼采艾兮一日不见如三歳【本与艾叶】兮
　　赋也艾蒿属【辑录尔雅曰一名冰防注今艾蒿也】干之可灸【九又音救】故采之【辑录吕东莱曰为絺绤萧共祭祀艾疗疾特训释三物见采之由不于此取义也】曰三歳则不止三秋矣
　　采三章章三句【思念之意以渐而深辑录辅氏曰采采萧采艾其説托言明矣至于思念之情流而不止如此则为滛奔之辞者宜哉】
　　大车槛槛毳【尺鋭反】衣如菼【吐敢反】岂不尔思畏子不敢赋也大车大夫车槛槛车行声也毳衣天子大夫之服【王氏曰子男毳冕五章天子之卿六命服与子男等此之大夫则卿也辑录春官典命王之卿六命其大夫四命此以未出封者言及出封则各加一等服亦以此为节也】菼芦之始生也毳衣之属衣绘而裳绣【宗藻粉米画于衣黼黻绣于裳】五色皆备其青者如菼【考工记五色备谓之绣盖绣杂五色其青者如菼其赤者如璊此与下章各举其一耳】尔淫奔者相命之词也子大夫也不敢不敢奔也○周衰大夫犹有能以刑政治其私邑者故奔者畏而歌之如此然其去二南之化则逺矣此可以观世变也【此诗之言所谓小人革靣民免而无耻者盖政刑之效视徳化不相及也故去二南为逺辑录辅氏曰汉广之游女端庄静一人见而知其不可求野冇死麕之女子贞洁自守人见而知其不可犯此所以为二南之化也岂至于有奔之心必待有所畏而后不敢哉今观此诗则世变之愈下可知矣】
　　○大车啍啍【他敦反】毳衣如璊【音门】岂不尔思畏子不奔赋也啍啍重迟之貌【辑录孔氏曰啍啍行之貌故为重迟上言行有声此言行之貌互相见也】璊玉赤色五色备则有赤
　　○谷则异室死则同穴【叶户橘反】谓予不信有如皦【古了反】日赋也谷生穴圹【音旷】皦白也○民之欲相奔者畏其大夫自以终身不得如其志也故曰生不得相奔以同室庻防死得合葬以同穴而已谓予不信有如皦日约誓之辞也【增释吴师道曰前二章言不敢不奔犹不失为变也此章犹言生不得相从死犹不善云耳故下申以约誓之辞亦邪思之不觧者也】
　　大车三章章四句【首章畏子不敢其辞防二章畏子不奔其辞显至三章所云则显显然其辞欲之所蔽以渐而深○哀痛如黍离可谓忠矣以刑政治民如大车亦庶乎其有能者矣变虽云变而东都之大夫则寥寥乎仅见者也】
　　丘中有麻彼留子嗟彼留子嗟将【七羊反】其来施施【叶特遮反】赋也麻谷名子可食皮可绩为布者【辑录本草曰一名麻勃此麻上花勃勃者麻子味甘平无毒园圃所莳今人作布及履用之】子嗟男子之字也将愿也施施喜悦之意○妇人望其所与私者而不来故疑丘中有麻之处复【扶又反】有与之私而留之者今安得其施施然而来乎
　　○丘中有麦彼留子国彼留子国将其来食
　　赋也子国亦男子字也来食就我而食也
　　○丘中有李彼留之子【叶奬里反】彼留之子贻我佩玖【叶举里反】赋也之子并指前二人也贻我佩玖冀其有以赠已也
　　丘中有麻三章章四句【始则望其来即已继则望其食于已终则望其有以赠于已愿望之意以渐而深】
　　王国十篇二十八章百六十二句【以忘亲逆理衰懦柔弱之平王为东都之始王则王室可知矣是使民无聊頼如兎爰流离失所如藟室家相弃如中谷有蓷而采葛有麻淫奔乱俗又如此周辙而欲西也难哉故覩禾黍痛惜而已】
　　郑一之七
　　郑邑名本在西都畿内咸林之地宣王以封其弟友为采【音菜】地后为幽王司徒而死于犬戎之难是为桓公其子武公掘【一作滑并音鹘】突定平王于东都亦为司徒又得虢桧之地乃徙其封而施旧号于新邑是为新郑咸林在今华州郑县【辑录即今陜西西安府华州】新郑即今之郑州是也【辑录即今河南开封府郑州】其封域山川详见桧风【程子曰郑畿内之诸侯也王变则郑亦变矣故以郑次王严氏曰周之政令不行则畿内之郑亦自为列国矣愚谓诸侯吞并则周衰周衰则侯国异政自近者始三卫王郑相次其以此欤】
　　缁衣之宜兮敝予又改为兮适子之馆【叶古玩反】兮还予授子之粲兮
　　赋也缁黒色【辑录考工记曰三入为纁五入为緅七入为缁】缁衣卿大夫居私朝【音潮】之服也【辑录孔氏曰缁衣即士冠礼所云冠朝服缁素韠是也卿士朝于王服皮弁不服缁衣退食私朝服缁衣以聼其所朝之政也】宜称【去声】改更【平声】适之馆舎【诸侯入王朝必有寓舎犹后世之称邸也辑录考工记匠人营国外有九室九卿朝焉注在路门之外九卿賛三公以佐天子而治外政故其入朝而居之】粲餐也【辑录饮馔曰餐又尔雅注今河北人呼食为餐音孙】或曰粲粟之精凿【音作】者【朱子曰汉有白粲之刑给舂导之役是也辑录许氏曰粟一石得米六斗为粝粝米一石舂为八斗为凿】○旧郑桓公武公相继为周司徒善于其职周人爱之故作是诗【按序以此美武公辨説从之盖桓公武公虽皆善其职而世继其善者尤可美况桓公之死已在幽王被弑时此诗作于东都则为武公之作明矣集传既引旧説而举此两句似乎兼美二公非専美武公也】言子之服缁衣也甚宜【徳称其服】敝则我将为子更为之【备御以慰安之庻防乆于位也】且将适子之馆既还而又授子以粲【问遗以亲厚之庶母懐其士也】言好之无已也【辑录辅氏曰一句美武公之徳称其服也二句欲其服之常新也四句欲其粟之常继也既欲其服之常新又欲其粟之常继乎情形于歌咏如此则其好善之诚心于是为至也程子曰好贤无已之意当就敝予还予四字上防】
　　○缁衣之好兮敝予又改造【叶在早反】兮适子之馆兮还予授子之粲兮
　　赋也好犹宜也
　　○缁衣之蓆【叶详籥反】兮敝予又改作兮适子之馆兮还予授子之粲兮
　　赋也蓆大也程子曰蓆有安舒之义服称其徳则安舒也
　　缁衣三章章四句【殷勤笃厚之意反覆道之】
　　记曰好贤如缁衣又曰于缁衣见好贤之至【辑录解頥曰缁衣所以为好贤之至者以其始终之如一也始之厚者不能保其终之不薄始之勤者不能保其终之不怠惟缁衣之好贤不然其改造改作既始终之无间而设馆授粲复前后之如一衣欲其常新粟欲其常继仪刑欲其常接乎目议论欲其常接乎耳殷勤缱绻乆而不厌所以为好贤之至也】
　　将【七羊反】仲子兮无逾我里无折【之舌反】我树杞岂敢爱之畏我父母【叶满彼反】仲可懐【叶胡威反】也父母之言亦可畏【叶于非反】也
　　赋也将请也仲子男子之字也我女子自我也里二十五家所居也杞栁属也生水傍树如栁叶麄而白色理微赤盖里之地域沟树也○莆田郑氏曰此淫奔者之辞【辅氏曰此虽为奔之诗然其心犹有所畏未至于荡然而无忌也故列于郑诗之首以见其为风之始变也欤愚谓此与王风大车畧相似】
　　○将仲子兮无逾我墙无折我树桑岂敢爱之畏我诸兄【叶虗阳反】仲可懐也诸兄之言亦可畏也
　　赋也墙垣也古者树墙下以桑
