<!-- { "loadSidebar": true } -->
　　赋也蔽芾盛貌甘棠杜棃也白者为棠赤者为杜【辑録陆玑曰棠今棠棃也稗雅云其子有赤白美恶白色为甘棠赤色涩而酢俗语涩如杜是也】翦翦其枝叶也伐伐其条榦也伯方伯也【辑録伯长也为诸侯之长也】苃草舎也【辑録止于其下以自蔽犹草舎耳非真作舎也】○召伯循行南国以布文王之政或舎甘棠之下其后人思其德故爱其而不忍伤也【此去召伯之时逺矣而德洽人心人不能忘如此○増释彭氏曰夫人有爱物之心知其必有爱德之心】
　　○蔽芾甘棠勿翦勿败【叶蒲寐反】召伯所憩【起例反】
　　赋也败折憩息也勿败则非特勿伐而已爱之愈乆而愈深也下章放此【辑録辅氏曰始则不忍翦伐之既则不忍败折之既则又不忍抑屈之爱之愈乆而愈深也思其人而爱其则其爱之之意广矣又至于愈乆而愈深则其爱之之意逺矣召公之德其浃洽于人心者如此而文王之化从可知矣】
　　○蔽芾甘棠勿翦勿拜【叶变制反】召伯所説【始鋭反】
　　赋也拜屈【辑録董氏曰如人之拜小低屈也】说舎也勿拜则非特勿败而已【思之愈乆而愈切故爱之愈乆而愈深】
　　甘棠三章章三句【爱念之意以渐而深辑録正义云括地志云召伯庙在洛州寿安县西北人懐其德因立庙李氏曰乐记论武乐曰五成而分周公左召公右则召公为伯在武王时而此诗称伯者亦后人追称之耳解頥曰读是诗者可以见文王之风化逺矣召伯之政教深矣南国之风俗厚矣噫是岂后世所能及哉】
　　厌【于叶反】浥【于及反】行露岂不夙夜【叶羊茹反】谓行多露
　　赋也厌浥湿意行道夙早也○南国之人遵召伯之教服文王之化有以革其前日淫乱之俗故女子有能以礼自守而不为强暴所汚者自述已志作此诗以絶其人言道间之露方湿我岂不欲早夜而行乎畏多露之沾濡而不敢尔盖以女子早夜独行或有强暴侵陵之患故托以行多露而畏其沾濡也【女子作于致狱之时而追述其初如此】
　　○谁谓雀无角【叶卢谷反】何以穿我屋谁谓女【音汝】无家【叶音谷】何以速我狱虽速我狱室家不足
　　兴也家谓以媒聘求为室家之礼也速召致也○贞女之自守如此然犹或见讼而召致于狱因自诉而言人皆谓雀有角故能穿我屋以兴人皆谓汝于我尝有求为室家之礼故能致我于狱然不知汝虽能致我于狱而求为室家之礼初未尝备如雀虽能穿屋而实未尝有角也【二者皆似有而实无盖事理之难明者故用其语相呼而为兴】
　　○谁谓鼠无牙【叶五红反】何以穿我墉谁谓女无家【叶各空反】何以速我讼【叶祥容反】虽速我讼亦不女从
　　兴也牙牡齿也【辑録谓齿之大者稗雅鼠有齿而无牙】墉墙也○言汝虽能致我于讼然其求为室家之礼有所不足则我亦终不汝从矣【辑録朱子曰使贞女之志得以自伸者召伯听讼之明而然也】行露三章一章三句二章章六句【首章述其自守之辞二章述其自诉之辞三章述其自防之辞既知礼而又知义也此诗见女子之贞正而强暴侵陵则尚尔有司又不能辨无情者之辞盖昏乱之俗从圣人之教必有先后迟速不齐此召伯宣布之初变而未化时也积至驺虞则化成而一于善矣野有死麕亦当以此例之辑録通释曰此诗之贞女犹周南汉广之贞女也而彼之出逰人自不犯此虽早夜自守而犹有强暴之讼是又被化有逺近作诗有先后未可遽分优劣也】
　　羔羊之皮【叶蒲何反】素丝五紽【徒何反】退食自公委【于危反】蛇【音移叶唐何反】委蛇
　　赋也小曰羔大曰羊皮所以为裘大夫燕居之服素白也紽未详盖以丝饰裘之名也【辑録钱氏曰两皮之缝不易合故织白丝为紃施之缝中连属两皮因以为饰紃音驯】退食退朝而食于家也自公从公门而出也委蛇自得之貌○南国化文王之政在位皆节俭正直【辑録辅氏曰羊裘素饰可见其节俭退公委蛇可见其正直】故诗人美其衣服有常而从容自得如此也【从容自得由其心无愧怍而然德行可法故容止可观也辑録广雅云从容举动详审闲雅貌○増释许氏曰节俭谓有节制而俭约皆不自放之意非谓用财也谨身以节俭处事以正直则政教行而风俗美国家闲暇故大夫退食自公而优防如此此诗乐道其效也衣服有常緫上两句从容自得緫下两句节俭即衣服有常之事而正直则从容自得之本也】
　　○羔羊之革【叶讫力反】素丝五緎【音彧】委蛇委蛇自公退食赋也革犹皮也【辑録皮去毛曰革】緎裘之缝界也【辑録胡氏曰紽緎总窃意名义防异缝之突兀谓之紽有界限谓之緎合二为一谓之总】
　　羔羊之缝【符龙反】素丝五緫【子公反】委蛇委蛇退食自公赋也缝缝反合【音閤】之以为裘也緫亦未详
　　羔羊三章章四句【反覆咏叹辑録通释曰此诗亦犹周南之有兎罝也在朝在野而贤才如此则文王之化不可以浅深逺近论者也】
　　殷【音隠】其靁在南山之阳何斯违斯莫敢或遑振振【音真】君子归哉归哉
　　兴也殷靁声也山南曰阳何斯斯此人也违斯斯此所也遑暇也振振信厚也【麟趾训振振谓仁厚仁厚与麟趾相因也此训振振谓信厚信厚则归期不爽也】○南国被文王之化妇人以其君子从役在外而思念之故作此诗言殷殷然靁声则在南山之阳矣何此君子独去此而不敢少暇乎【此因其所闻以起兴盖雷以兴此人南山之阳以兴此所在字则与违字反相呼而莫敢或遑一句若无所属岂殷殷有舒缓之意以为勤劳迫促之兴乎辑録黄氏曰居者遇雨则思行者之劳人情之同然者】于是又美其德且冀其早毕事而还归也【増释许氏曰闵之深而无怨辞诗缉归哉归哉兾其事毕来归而不敢为决辞知其未可归也从事独贤而无怨唯信厚者能之】
　　○殷其靁在南山之侧【叶庄力反】何斯违斯莫敢遑息振振君子归哉归哉
　　兴也息止也
　　○殷其靁在南山之下【叶后五反】何斯违斯莫或遑处【尺煮反】振振君子归哉归哉
　　兴也【辑録谢氏曰始不敢暇中不敢止终不暇居处一节一节此诗人法度也】
　　殷其靁三章章六句【思念之意反覆道之辑録通释曰此诗之念行役犹周南之有汝坟也然视汝坟独无尊君亲上之意者盖彼诗作于既见君子之时故得慰其劳而勉以正此诗作于君子未归之日故但念其行役之劳然而无怨咎之辞则其妇人之贤文王之化亦皆可见矣】
　　摽【婢小反】有梅其实七兮求我庶士迨其吉兮
　　赋也摽落也梅木名华白实似杏而酢【仓故反酸也】庶众迨及也吉吉日也○南国被文王之化女子知以贞信自守惧其嫁不及时而有强暴之辱也故言梅落而在树者少以见时过而太晚矣【桃之有花婚姻时也至梅实既落后时乆矣故曰时过而太晚矣】求我之众士其必有及此吉日而来者乎【辑録辅氏曰先生之説当矣此乃女子自言其心事之实而已无隠情无慝志非文王之化其能臻此哉或问若以此诗为女子自作恐不足以为风之正经朱子曰以为女子自作亦不害盖里巷之诗但如此已为不失正矣】
　　○摽有梅其实三【叶疏簮反】兮求我庶士迨其今兮
　　赋也梅在者三则落者又多矣今今日也盖不待吉矣【辑録严氏曰在者三向之七又落其四时过而不留不可缓矣故言及今以成昏不拘时日之吉也】
　　○摽有梅顷【音倾】筐塈【许器反】之求我庶士迨其谓之赋也塈取也【増释塈字从上本训今言取者谓取之于地霑土湿也】顷筐取之则落之尽矣谓之则但相告语而约可定矣【此有待于媒妁之言也此诗三章皆致意于求我之庶士盖过时而嫁虽非其愿而婚姻不备则不行斯可谓之贞女矣】摽有梅三章章四句【时已渐而晚势已渐而迫三章之意以次相承也増释许氏曰摽有梅之诗女子守正也落于地者有梅而存于者其实有七昏姻之时迫矣时虽过然于众士之求我者及其吉日而从之可也至于落而存惟三则时愈迫矣昏姻之事不可逾求不待吉而及今从之可也谓之者有言辞以相告语也落于地之梅既以顷筐塈之是则实之存者絶无而时逾矣时虽逾而礼义不可废其庶士之求我者必其命媒妁通辞意以尽礼仪然后从之可也岂因过时之小失而不全昏姻之大礼乎此则召南之风化也】
　　嘒【呼惠反】彼小星三五在东肃肃宵征夙夜在公寔命不同
　　兴也嘒微貌三五言其稀盖初昏或将旦时也肃肃齐【侧皆反】遫【音速】貌【辑録齐如夔夔齐栗之齐遫者谨而不放之谓诸本遫作整】宵夜征行也寔与实同命谓天所赋之分也○南国夫人承后妃之化能不妬忌以惠其下故其众妾美之如此【此诗述其事言其志而夫人之贤自见于言外】盖众妾进御于君不敢当夕【当夕专夜也】见星而往见星而还【辑録内则妻不在妾御莫敢当夕谓妾避女君之御日此当夕字用彼文不取其义】故因所见以起兴其于义无所取特取在东在公两字之相应耳遂言其所以如此者由其所赋之分不同于贵者是以深以得御于君为夫人之惠而不敢致怨于往来之勤也【既能知命又能安命小星之贱妾智且贤矣○増释此盖嫡上以惠其下下以顺其命而乐道之也】
　　○嘒彼小星维参【所森反】与昴【叶力求反】肃肃宵征抱衾与裯【直留反】寔命不犹
　　兴也参昴西方二宿之名【辑録参白虎宿三星昴六星】衾被也裯襌【音丹】被也兴亦取与昴与裯二字相应犹亦同也
　　小星二章章五句
　　吕氏曰夫人无妬忌之行而贱妾安于其命所谓上好仁而下必好义者也【始但见其星之三五耳加详察焉则知其参与昴也此二章之序也辑録通释曰此为众妾美夫人之诗则亦周南樛木螽斯之类】
　　江有汜【音祀叶羊里反】之子归不我以不我以其后也悔【叶虎洧反】兴也水决复【音阜】入为汜【辑録尔雅注水出去复还曰汜】今江陵汉阳安复之间盖多有之【辑録夏水自江而别以通于汉汉复入江冬竭夏流故谓之夏而其入江处今召夏口即所谓江有汜也○宋安州即今之德安府复州今沔阳州并湖广】之子媵【音孕】妾指嫡【音的】妻而言也【辑録媵送也释名侄娣曰媵媵承事适也】妇人谓嫁曰归我媵自我也能左右之曰以谓挟已而偕行也【左右音如字以者以掖挟物之谓也】○是时汜水之旁媵有待年于国【待从嫡也凡媵十五从嫡】而嫡不与之偕行者【辑録白虎通曰待年未任答君子也】其后嫡被后妃夫人之化乃能自悔而迎之故媵见江水之有汜而因以起兴言江犹有汜而之子之归乃不我以【江犹有汜若有所容而嫡乃不能容其媵乎此以人不如物为兴】虽不我以然其后也亦悔矣【惟其能悔故为正风】
　　○江有渚之子归不我与不我与其后也处
　　兴也渚小洲也水岐成渚与犹以也处安也得其所安也【此章之处下章之啸与歌媵妾皆自己言之】
　　○江有沱【徒河反】之子归不我过【音戈】不我过其啸也歌兴也沱江之别者【辑録大水别为小水之名江大沱小】过谓过我而与俱也啸蹙口出声以舒愤懑之气言其悔时也歌则得其所处而乐也
　　江有汜三章章五句【始则悔悟中则相安终则相乐】
