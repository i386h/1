<!-- { "loadSidebar": true } -->
　　兴也駜马肥强貌【诗意正道燕饮之事非羙其人之乘黄也但借乗黄为起语而叠用駜字与在公二字相呼应耳】明明辨治也【辨则不杂治则不乱道燕饮而先之以夙夜明明盖勤劳治理以其余暇为乐耳】振振羣飞貌鹭鹭羽舞者所持或坐或伏如鹭之下也咽与渊同鼓声之深长也或曰鹭亦兴也【以振鹭为兴则鹭指舂锄言】胥相也醉而起舞以相乐也此燕饮而颂祷之词也
　　○有駜有駜駜彼乗牡夙夜在公在公饮酒振振鹭鹭于飞鼓咽咽醉言归于胥乐兮
　　兴也鹭于飞舞者振作鹭羽如飞也【毛氏曰臣有余敬而君有余惠故曰夙夜在公在公饮酒疏云臣礼朝朝莫夕不当常在君所今闲暇无事而夙夜在公是臣有余敬也君之于臣燕享有数今以无事之故即与之饮酒是君有余惠也愚谓饮酒而曰在公则虽非燕享之正亦非逸乐之私矣】
　　○有駜有駜駜彼乘駽【呼县反】夙夜在公在公载燕自今以始嵗其有【叶羽已反】君子有谷诒孙子【叶奬里反】于胥乐兮兴也青骊曰駽今铁骢也载则也有有年也谷善也或曰禄也诒遗【去声】也颂祷之词也【政事之余得为燕饮可乐矣而能致丰年以养民有善道以诒后则又可继此而为燕乐也集传以为颂祷则愿之之词盖有唐风蟋蟀好乐无荒之意増释许氏曰马虽起兴亦以富盛者言之也在公明明者事上尽职也在公饮酒抚下以恩也载燕则又言夙夜无所事惟燕乐耳故上言乐舞容节而后惟颂祷也】
　　有駜三章章九句【一章燕方盛二章燕将毕三章因燕饮而进颂祷之词】
　　思乐【音洛】泮【普半反】水薄采其芹【其斤反】鲁侯戾止言观其旂【叶其斤反】其旂笩笩【蒲害反】鸾声哕哕【呼防反】无小无大从公于迈
　　赋其事以起兴也思语辞也泮水泮宫之水也诸侯之学乡射之宫谓之泮宫其东西南方有水形如半璧以其半于辟廱故曰泮水而宫亦以名也芹水菜也【辑录本草曰水斳一名水英可作菹味甘】戾至也【此在泮水见鲁侯之来故赋陈其事而就用采芹观旂为相应之语也】笩笩飞扬也哕哕和也此饮于泮宫而颂祷之词也【此章言其方至之始鸾旂盛而观者众也】
　　○思乐泮水薄采其藻鲁侯戾止其马蹻蹻【居表反】其马蹻蹻其音昭昭【叶之绕反】载色载笑匪怒伊教
　　赋其事以起兴也【此与下章则承首章之语以为兴也】蹻蹻盛貌【郑氏以音为徳音辅氏以为集传遗此一句愚谓其音昭昭即色笑之声音也二语相贯是以朱子略之】色和顔色也【谦已诲人在泮宫故也　此章则既至之时声音笑貌接于人也】
　　○思乐泮水薄采其茆【叶谟九反】鲁侯戾止在泮饮酒既饮防酒永锡难老【叶鲁吼反】顺彼长道【叶徒吼反】屈此羣丑
　　赋其事以起兴也茆【音卯】鳬葵也叶大如手赤圎而滑江南人谓之莼菜者也【辑录本草注曰莼菜三四月后通名丝莼味甜体软霜降以后名块莼味苦体澁】长道犹大道也屈服丑众也【遵道而行屈服羣众辅氏曰羣丑虽言大众而淮夷已包在其中矣愚谓淮夷为鲁国大患故此愿其有以驯服之此其端之语也】此章以下皆颂祷之词也【此章方为饮酒之时而进其祝颂如此】
　　○穆穆鲁侯敬明其徳敬慎威仪维民之则允文允武昭假【音格】烈祖靡有不孝自求伊祜【候五反】
　　赋也【内明其徳外慎其仪则可以为民法矣而表里功夫一于敬也】昭明也假与格同烈祖周公鲁公也【祖以烈称则文武之徳可知其备矣鲁侯信有文武之徳以昭格之则能尽夫继述之孝而福自我致矣此正以起下四章之意盖周公鲁公皆有征淮夷之功今欲致其福已以服淮夷非允文允武不能也○此章言修已以敬固可以为法于下民然敬非谨慎畏缩之谓必文武兼备威徳并行然后克肖祖宗而祖宗福已故人之难服者皆以已为法鲁侯盖未能然祝愿之也】
　　○明明鲁侯克明其徳既作泮宫淮夷攸服【叶蒲北反】矫矫虎臣在泮献馘【古获反况壁反】叶淑问如臯陶【叶夷周反】在泮献囚赋也矫矫武貌馘所格者之左耳也【格鬬也不降而鬭则馘以其无闻也】淑善也问讯囚也囚所虏获者盖古者出兵受成于学【成者定军谋也】及其反也释奠于学而以讯馘告【辑录王制注曰释菜奠币礼先师也讯馘所生获断耳者】故诗人因鲁侯之在泮而愿其有是功也【上章之穆穆因敬慎而为起语此章之明明因明徳而为起语以徳服人鲁侯未必有是也祝愿之尔辑录李迂仲曰占者建学养才在此饮酒在此受成在此献功在此则学校之制不为徒设有补于风化多矣】
　　○济济【子礼反】多士克广徳心桓桓于征狄【他厯反】彼东南【叶尼心反】烝烝皇皇不吴【音话】不扬不告于讻【音凶】在泮献功赋也广推而大之也徳心善意也【克广徳心主下文不告于讻而言争起于褊急宏大寛广则无所争矣】狄犹逷也东南谓淮夷也烝烝皇皇盛也不吴不扬肃也不告于讻师克而和不争功也【此连下章以将士言所以终矫矫虎臣之意也】
　　○角弓其觩【音求】束矢其搜【色留反】戎车孔博徒御无斁【叶弋灼反】既克淮夷孔淑不逆【叶宜脚反】式固尔犹淮夷卒获【叶黄郭反】赋也觩弓健貌五十矢为束或曰百矢也搜矢疾声也博广大也无斁言竞劝也【竞勉也】逆违命也盖能审固其谋犹则淮夷终无不获矣【能备弓矢车徒以克淮夷则善且顺矣今未也但审固其谋不迷不夺则获之可必矣○征伐之道用武在下谋在上智勇兼济成功可期二章亦皆祝愿之意也】
　　○翩彼飞鸮【吁骄反】集于泮林食我桑黮【尸隹反】懐我好音憬【九永反】彼淮夷来献其琛【敕金反】元龟象齿大赂南金兴也鸮恶声之鸟也黮桑实也憬觉悟也琛寳也元龟尺二寸【辑录史记龟千嵗满尺二寸辅氏曰凡贡物龟为前列故先及之】赂遗【去声】也南金荆扬之金也此章前四句兴后四句如行苇首章之例【鸱鸮恶鸟也而懐我以好音淮夷恶类也而来献其所有则化恶为善矣盖五章言作泮宫而获淮夷则以文徳受伊祜六章七章言用征伐而获淮夷则以武徳受伊祜此章又总结之皆祝愿之意也】
　　泮水八章章八句【一章始来二章既至三章饮酒而致祝颂四章祝其为法于民以申屈此羣丑之意五章以后专以驯服淮夷为祝而终屈此羣丑之意也辑录胡庭芳曰苏公以为泮宫僖公因旧而修是以不见于春秋至于克淮夷则亦以为疑而朱子于三章以下以为颂祷之词盖以为僖公存日之诗也窃谓春秋经也鲁颂亦经也今幸有鲁颂以补春秋之阙诵其诗者尚何过疑之有哉増释许氏曰前二章道其所已然后五章祝其所未然】
　　閟【笔位反】宫有侐【况域反】实实枚枚赫赫姜嫄【音元】其徳不回上帝是依【叶音隈】无灾无害弥月不迟【叶陈回反】是生后稷降之百福【叶笔力反】黍稷重【直龙反】穋【音六叶六直反】植【微力反】稺菽麦【叶讫力反】奄有下国【叶于逼反】俾民稼穑有稷有黍有稻有秬【求许反】奄有下土缵禹之绪【象吕反】
　　赋也閟深閟也宫庙也侐清静也【此句与于穆清庙同意】实实巩固也枚枚砻宻也【犹言精宻也】时盖修之故诗人歌咏其事以为颂祷之词而推本后稷之生而下及于僖公耳【辑录孔疏作者将羙僖公追述逺祖上陈姜嫄后稷至于太王文武爰及成王封建之辞鲁公受赐之命言其所以有鲁之由】回邪也依犹眷顾也説见生民篇先种曰稙后种曰稺【辑录疏重穋稙稺生熟早晚之异称非谷名】奄有下国封于邰也【种植百谷以功胙土是天降百谷为后稷之福也】绪业也禹治洪水既平后稷乃播种百谷【教民稼穑则无此疆尔界而厥功继禹矣不然水土虽平何以为民用哉　下国指邰言下土则以天下言稷止封于邰而教民稼穑则徧乎天下也身亲稼穑而获封有邰之地教民稼穑而能继大禹之功此章专言后稷】
　　○后稷之孙实维大【音防】王居岐之阳实始翦商至于文武缵大王之绪致天之届于牧之野【叶上与反】无贰无虞上帝临女【音汝】敦【都回反】商之旅克咸厥功【叶居古反】王曰叔父【扶雨反】建尔元子【叶子古反】俾侯于鲁大啓尔宇为周室辅【扶雨反】赋也翦断【音短】也大王自豳徙居岐阳四方之民咸归往之于是而王迹始着盖有翦商之渐矣【此言大王增释许氏曰渐谓其国自是而渐之意由其民归之然也】届极也犹言穷极也虞虑也无贰无虞上帝临女犹大明云上帝临女无贰尔心也【此言武王而文王在其中】敦治之也咸同也言辅佐之臣同有其功而周公亦与焉也【敦商之旅犹言敌纣之师也此言武王诸臣而周公在其中】王成王也叔父周公也元子鲁公伯禽也啓开宇居也【此述成王锡封告命之词○此章言大王文武继世而成业伯禽以父而受封鲁之所以有国者如此】
　　○乃命鲁公俾侯于东锡之山川土田附庸周公之孙庄公之子【叶奬里反】龙旂承祀【叶养里反】六辔耳耳春秋匪解【音懈叶讫力反】享祀不忒皇皇后帝皇祖后稷享以骍牺【虚宜虚何二反】是飨是宜【牛竒牛何二反】降福既多【章移当何二反】周公皇祖亦其福女【音汝】
　　赋也附庸犹属城也小国不能自达于天子而附于大国也【若颛臾之类也】上章既告周公以封伯禽之意此乃言其命鲁公而封之也庄公之子其一闵公其一僖公知此是僖公者闵公在位不乆未有可颂此必是僖公也【辑录闵公名唘方史记云名开在位二年僖公在位三十三年】耳耳柔从也春秋错举四时也忒过差也成王以周公有大功于王室故命鲁公以夏正孟春郊祀上帝配以后稷【天子以冬至祭天鲁诸侯也不敢纯用天子之礼故用夏之正月冬至阳之始正月嵗之始也】牲用骍牡皇祖谓羣公【尊称后稷曰皇祖总称诸公亦曰皇祖皇祖通称也帝与后稷降之福周公皇祖又降之福降福可谓多矣】此章以后皆言僖公致敬郊庙而神降之福国人称愿之如此也【此章言鲁公受封子孙得以主祭而僖公又善于致祭如此则格神受福乃其必然也】
　　○秋而载尝夏而楅衡【叶户郎反】白牡骍刚牺尊将将【七羊反】毛炰【薄交反】胾【侧吏反】羮【叶卢当反】笾豆大房【此下当脱一句如钟鼓喤喤之类】万舞洋洋孝孙有庆【叶袪羊反】俾尔炽而昌俾尔夀而臧保彼东方鲁邦是常不亏不崩不震不腾三夀作朋如冈如陵
