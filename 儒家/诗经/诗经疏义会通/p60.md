<!-- { "loadSidebar": true } -->
　　○潝潝【许急反】訿訿【音紫】亦孔之哀【叶于希反】谋之其臧则具是违谋之不臧则具是依我视谋犹伊于胡底【之履反叶都反】赋也潝潝相和【去声】也訿訿相诋也【靣相和而背相诋也】具俱底至也○言小人同而不和其虑深矣【阳与而隂排之深为自全之计也辑録谢氏曰习俗如此亦甚可哀】然于谋之善者则违之其不善者则从之【辑録此即谋臧不从不臧覆用也】亦何能有所定乎【以上二章言其惑于邪谋如此盖无听言之明而用舍不当也然上章专责其君此章并责其臣】
　　○我既厌不我告犹【叶于救反】谋夫孔多是用不集【韩诗作就叶疾救反】发言盈庭谁敢执其咎【叶巨又反】如匪行迈谋是用不得于道【叶徒候反】
　　赋也集成也○卜筮数【音朔】则渎而厌之故不复告其所图之吉凶【増释易曰再三渎渎则不告谓求筮之意烦数不能诚一则渎慢矣故不告也】谋夫众则是非相夺而莫适【音嫡】所从【辑録辅氏曰洪范云谋及卜筮夫谋贵乎博故谋及卿士谋及庶民盖彼之所以谋不过尽众人之情而主之者则一人而已而此之所谓谋夫则是各主其谋也】故所谋终亦不成盖发言盈庭各是其是无肯任其责而决之者犹不行不迈而坐谋所适谋之虽审而亦何得于道路哉【辑録孔氏曰谋而不行则于道不进言而无决则于事不成】
　　○哀哉爲犹匪先民是程匪大犹是经维迩言是听【叶平声】维迩言是争【叶侧陉反】如彼筑室于道谋是用不溃于成赋也先民古之圣贤也程法犹道【辑録通释曰诗中猷犹字通用故前章犹训谋此训道而徽猷与秩秩大猷又皆作猷亦训道】经常溃遂也○言哀哉今之为谋不以先民为法不以大道为常其所听而争者皆浅末之言以是相持如将筑室而与行道之人谋之人人得为异论其能有成也哉古语曰作舍道边三年不成【辑録东汉博士曹褒请着汉礼班固以为宜广集诸儒共议得失章帝曰谚言云云防礼之家名为聚讼互生疑异笔不得下昔尧作大章一夔足矣】盖出于此【以上二章言其不能断以从善又如此盖无听言之明而用舍不决也】
　　○国虽靡止或圣或否【方九反叶捕美反】民虽靡膴【火呉反】或哲或谋【叶莫徒反】或肃或艾【音乂】如彼泉流无沦胥以败【叶蒲寐反】赋也止定也圣通明也膴大也多也艾与乂同洽也沦陷胥相也○言国论虽不定然有圣者焉有否者焉【或圣或否言是非明着可见也】民虽不多然有哲者焉有谋者焉有肃者焉有艾者焉但王不用善则虽有善者不能自存将如泉流之不反而沦胥以至于败矣【能别圣否则不惑邪谋矣能用哲谋肃艾则是断以从善矣不然则邪谋之致败也必矣】圣哲谋肃艾即洪范五事之徳【圣人之徳五者咸备此则人各有其一徳耳】岂作此诗者亦传箕子之学也与【五事之徳各一其徳也但此章既以圣否对言然后详数哲谋肃艾则圣之一徳足以兼乎四者矣又通而智则谋无不审严而治则谋无不定故圣哲居谋之前肃艾居谋之后诗意盖以谋为主故其序亦与书不同也书之序肃艾哲谋圣盖以五行为序耳辑録蔡氏传曰貎言视听思五事之序恭从明聪睿五事之徳肃艾哲谋圣五徳之用与集传亦不同】
　　○不敢暴虎不敢冯【皮冰反】河人知其一莫知其他【汤河反】战战兢兢如临深渊【叶一均反】如履薄冰
　　赋也徒搏曰暴徒渉曰冯如冯几然也战战恐也兢兢戒也如临深渊恐坠也如履薄冰恐陷也○众人之虑不能及逺暴虎冯河之患近而易见则知避之丧国亡家之祸隠于无形则不知以为忧也故曰战战兢兢如临深渊如履薄冰惧及其祸之词也【惟其惑之而不知不断之为害也故诗人危之如此上章以其不明不决而忧祸不可救此章以其不明不决而恐祸不可避也】
　　小旻六章三章章八句三章章七句【増释许氏曰一章言君邪僻不用善谋而用不臧二章言臣阿比共违善谋而从不臧一章之谋犹君之谋犹也二章之谋犹臣之谋犹也一章谋臧之谋指臣之谋二章谋之之谋指众人之谋也三章又言臣无有任责而决众谋四章又言君臣不法古而无逺虑五章言天下未尝无才但不能用之则望望而去六章言为国者当于事未形者戒谨恐惧以终之】
　　苏氏曰小旻小宛小弁小明四诗皆以小名篇所以别【必列反】其为小雅也其在小雅者谓之小故其在大雅者谓之召旻大明独宛弁阙焉意者孔子删之矣虽去【上声】其大而其小者犹谓之小盖即用其旧也
　　宛【于阮反】彼鸣鸠翰【胡旦反】飞戾天【叶铁因反】我心忧伤念昔先人明发不寐有懐二人
　　兴也宛小貌鸣鸠班鸠也【辑録陆氏曰似鹁鸠项有绣文】翰羽戾至也明发谓将旦而光明开发也二人父母也○此大夫遭时之乱而兄弟相戒以免祸之诗故言彼宛然之小鸟亦翰飞而至于天矣则我心之忧伤岂能不念昔之先人哉【鸣鸠虽小而戾天努力然也父母之贤虽不可及亦努力追及之尔此皆勉强以求其至者物既皆然人不可以不然也故以起兴】是以明发不寐而有懐乎父母也【不寐有懐正可以见努力追及之意前二句兴后四句也】言此以为相戒之端【不及其亲则遭祸而辱其亲矣是以念欲及之而有懐甚切也　増释许氏曰此章宛彼鸣鸠本不能髙举今乃能飞戾于天矣以兴人皆可学而进其徳也父母之贤昼夜思以效之】
　　○人之齐圣饮酒温克彼昏不知壹醉日富【叶笔力反】各敬尔仪天命不又【叶夷益反】
　　赋也齐肃也圣通明也克胜也富犹甚也又复【扶乂反】也○言齐圣之人虽醉犹温恭自持以胜【辑録解颐曰整肃者必不以酒而丧仪通明者必不以酒而败徳此所以能温恭自持以胜也】所谓不为酒困也彼昏然而不知者则一于醉而日甚矣【辑録一专也专务酣饮也】于是言各敬谨尔之威仪【此篇以敬威仪为主温克能敬者也昏而不能敬者也一善一恶可以为劝戒矣】天命已去将不复来不可以不恐惧也【敬则天命在我矣】时王以酒败徳臣下化之故此兄弟相戒首以为説【辑録辅氏曰昏乱于酒则必自丧其威仪故相戒各自敬谨我身之威仪天命不又盖言不可恃天之常如此防有祸乱生也人能敬我身之威仪则能敬天矣天岂在外哉此义精矣】
　　○中原有菽【音叔】庶民采【叶此礼反】之螟【音冥】蛉【音零】有子蜾【音果】蠃【力果反】负【叶蒲美反】之教诲尔子式谷似【叶养里反】之
　　兴也中原原中也菽大豆也螟蛉桑上小青虫也似歩屈蜾蠃土蜂也似蜂而小腰取桑虫负之于木空【上声】中七日而化为其子【辑録释文曰蜾蠃即细腰蜂本草注虽名土蜂不就土中为窟谓裢土作房耳细腰物无雌皆取青虫教祝变成已子尝拆窠而视之亦生子如半粟米大所负虫却在子下裢音琏祝音咒】式用谷善也○中原有菽则庶民采之矣【言民皆可采也】以兴善道人皆可行也螟蛉有子则蜾蠃负之以兴不似者可教而似也教诲尔子则用善而似之可也【似之者使之似已也○此章既以其可公共之理为兴又以其可变化之理为兴】善也似也终上文两句所兴而言也【谷所以终乎菽之兴似所以终负螟蛉之兴】戒之以不惟独善其身又当教其子使为善也【教其子使为善亦敬威仪而已辑録解颐曰善其身所以继先人也教其子所以继吾身也物之在外也犹可采而有之况性善本吾身之所冇乎物之不似也犹可负而化之况子之性亦吾之性乃其本似者乎为此诗者其于保身于教子可谓两得矣】
　　○题【大计反】彼脊令【音零】载飞载鸣我日斯迈而月斯征夙兴夜寐无忝尔所生【叶桑经反】
　　兴也题视也脊令飞则鸣行则摇载则而汝忝辱也○视彼脊令则且飞而且鸣矣我既日斯迈则汝亦月斯征矣【汉东方朔传云日夜孳孳敏行而不怠譬如脊令飞且鸣矣愚谓飞而且鸣用力为甚努力进善亦犹是也此亦以勉强勤劳之意为兴辑録谢氏曰当如日斯迈如月斯征无一时不勤可也】言当各务努力不可暇逸取祸恐不及相救恤也夙兴夜寐各求无辱于父母而已【努力以求无辱其亲亦曰敬威仪而已此申首章及二章之意辑録解颐曰脊令之且飞且鸣其势之不能以已也我兄弟之日迈月征亦其情之不能以已也夙兴夜寐各务努力以求无黍于先人可也天之密运圣人之不已君子之自强皆此意也而此诗及之其亦有得于圣贤之学也欤】
　　○交交桑扈【音户】率场啄粟哀我填【都田反】寡宜岸宜狱握粟出卜自何能谷
　　兴也交交往来之貌桑扈窃脂也俗呼青觜肉食不食粟【辑録孔氏曰俗呼青雀喜盗脂膏食之因以名云埤雅曰桑扈有二种青质者觜曲食肉好盗脂膏素质者其翅与领皆有文章所谓率场啄粟有莺其羽者也吕东莱曰淮南子云马不食脂桑扈不食粟】填与瘨同病也岸亦狱也韩诗作犴乡亭之系曰犴朝廷曰狱【辑録亭道路所舍也犴豻同胡地野犬也所以守者故谓狱为狴豻】○扈不食粟而今则率场啄粟矣病寡不宜岸狱今则宜岸宜狱矣【此以受所不堪受者为兴】言王不防鳏寡喜陷之于刑辟【音辟】也【所谓我心忧伤者此故也】然不可不求所以自善之道故握持其粟出而卜之曰何自而能善乎【所以自善之道亦曰敬威仪而已然又忧不能决而决之于卜也】言握粟以见其贫窭之甚【此章又申敬尔仪之意】
　　○温温恭人如集于木惴惴【之瑞反】小心如临于谷战战兢兢如履薄冰
　　赋也温温和柔貌【辑録谢氏曰温温而恭者谦和之人也惴惴而小心者畏谨之人也】如集于木恐队【音坠】也如临于谷恐陨也【彼温恭者则如集于木也彼小心者则如临于谷也贤者之敬其威仪如此我之战兢得不然哉此章又以终敬尔仪之意辑録郑氏曰衰乱之世贤人君子虽无罪犹恐惧如此】
　　小宛六章章六句【首章念父母以发相戒之端二章敬尔仪以示相戒之实三章言尔当教子以此敬四章言我之与尔当日就月将于此敬五章言时事如此已不可以不敬六章言贤者如此已不可以不敬】
　　此诗之词最为明白而意极恳至説者必欲为刺王之言故其説穿凿破碎无理尤甚今悉改定读者详之【増释许氏曰此诗遇乱而戒兄弟脩徳以免祸脩徳当法其亲免祸则谨其徳前四章脩徳之事后二章免祸之意】
　　弁【薄于反】彼鸒【音豫】斯【叶先赍反】归飞提提【是移反】民莫不谷我独于罹何辜于天我罪伊何心之忧矣云如之何
