<!-- { "loadSidebar": true } -->
　　赋也捷捷儇【血平声】利貌幡幡反覆貌王氏曰上好譛则固将受女然好譛不已则过譛之祸亦既迁而及女矣【辑録严氏曰汝能譛人人亦能譛汝其祸捋迁及汝矣】曽氏曰上章及此皆忠告之词【辑録辅氏曰慎尔言也谓尔不信自譛者而言也岂不尔受既其女迁自听者而言也皆所必至之理故以之忠告于为譛者庶乎其知所畏而不敢肆耳解颐曰好譛之初固惟汝之受好譛不已又捋于汝乎迁亦戒之之词也】
　　○骄人好好劳人草草苍天苍天【叶铁因反】视彼骄人矜此劳人
　　赋也好好乐也草草忧也骄人譛行而得意劳人遇譛而失度其状如此【辑録王氏状上有情字辅氏曰视彼骄人庶乎有以抑遏沮止之也矜此劳人庶乎有以扶持慰安之也】
　　○彼譛人者【叶掌与反】谁适与谋【叶满补反】取彼譛人投畀豺【士皆反】虎豺虎不食投畀有北有北不受【叶承呪反】投畀有昊【叶许候反】
　　赋也再言彼譛人者谁适与谋者甚嫉之故重言之也或曰衍【去声】文也投弃也【辑録畀付与也説文豺狼属狗声】北北方寒凉不毛之地也【辑録通释曰穷北之地多寒不生草木五谷投弃谗人于彼使冻饥之也】不食不受言防譛之人物所共恶【乌故反】也昊昊天也投畀昊天使制其罪【辑録制断也正也】○此皆设言以见欲其死亡之甚也故曰好贤如缁衣恶恶【下如字】如巷伯【一者好之之至一者恶之之至】
　　○杨园之道猗【于绮反】于亩丘【叶法竒反】寺人孟子作为此诗凡百君子敬而听之
　　兴也杨园下地也【杨者近水之木宜下隰故杨园为下地】猗加也【加者出其上也】亩丘髙地也【亩田之垄也丘如田垄故曰亩丘】寺人内小臣【辑録周礼天官属注寺之言侍也又音侍】盖以谗被宫而为此官也孟子其字也○杨园之道而猗于亩丘以兴贱者之言或有补于君子也【卑可升髙有下可益上之意故以为兴】盖譛始于微者而其渐将及于大臣也故作诗使听而谨之也刘氏曰其后王后太子及大夫果多以谗废者【辑録董氏曰幽王之世大臣伤于谗者如苏公小臣伤于谗如寺人孟子则上下其得以免乎通释曰刘氏此言盖从小序以此为幽王时诗也集传既引其説而未尝明言其为幽王诗读者当自得之】
　　巷伯七章四章章四句一章五句一章八句一章六句【一章二章责之三章四章诲之五章怨而诉之六章深思而痛疾之七章则言作诗以为君子之戒也辑録陈定宇曰巧言何人斯巷伯三篇其述谗言之祸与谗人之情状可谓极矣】巷是宫内道名秦汉所谓永巷是也【辑録三辅黄图曰永长也宫中长巷幽闭宫女之有罪者武帝时改为掖庭置狱焉谓之掖庭诏狱】伯长也主宫内道官之长即寺人也故以名篇班固司马迁賛云迹其所以自伤悼小雅巷伯之伦其意亦谓巷伯本以被譛而遭刑也【司马迁以救李陵而得罪下蚕室辑録孔氏曰司马迁以良史之才所坐非罪及其刋述典坟词多慷慨是以班固云小雅巷伯之伦焉】而杨氏曰寺人内侍之微者出入于王之左右亲近于王而日见之宜无间【去声】之可伺矣今也亦伤于谗则疎逺者可知故其诗曰凡百君子敬而听之使在位知戒也其説不同然亦有理姑存于此云【被谗而遭刑则见谗能祸人以寺人而遭谗则见谗能间人○已上三篇皆刺谗者之诗故相属】
　　习习谷风维风及雨将恐【邱勇反】将惧维予与女【音汝】将安将乐【音洛】女转弃予【叶演女反】
　　兴也习习和调貌谷风东风也将且也恐惧谓危难【去声】忧患之时也○此朋友相怨之诗故言习习谷风则维风及雨矣将恐将惧之时则维予与女矣【风雨相须所以兴维予与女也】柰何将安将乐而女转弃予哉【患难则相保安乐则相遗此无恒心之人也】
　　○习习谷风维风及頽【徒雷反】将恐将惧寘【之防反】予于懐【叶胡隈反】将安将乐弃予如遗【叶夷回反】
　　兴也頽风之焚轮者也【焚轮旋转之貌回风从上下谓之頽頽下也辑録尔雅焚轮谓之頽注暴风从上下郑樵曰焚轮自上而下一説焚轮亦当时方言回风为飘注旋风也】寘与置同置于懐亲之也如遗忘去而不复存省【悉井反】也【頽则暴而易散所以兴弃予如遗也○首章以物之相须兴人之相与则后二句在兴外此章以物之不常兴人之无常则尽一章而兴之】
　　○习习谷风维山崔【徂回反】嵬【五回反】无草不死无木不萎【叶于回反】忘我大徳思我小怨【叶韵未详】
　　比也崔嵬小巅也○习习谷风维山崔嵬则风之所被者广矣然犹无不死之草无不萎之木【辑録萎音逶草木枯】况于朋友岂可以忘大徳而思小怨乎【谷风生物之功甚大也而犹有所憾功之难全固然也恩施虽厚而不能无不足盖若此矣忘大徳思小怨则责人之不恕也故此章为比而与上二章不同】或曰兴也【以谷风生物兴大徳以草死木萎兴小怨谓兴体亦可也此盖谓之比则重在忘字与思字谓之兴则重在大徳小怨字○增释许氏曰传意谓谷中之风而及于崔嵬之山是所被者广矣风本生物者也而草木不免于萎死是天地之功亦有所不足也而况于朋友岂无小过哉当存大义而全交道可也今乃忘我大徳而思我小怨乎】
　　谷风三章章六句【一章二章怨其始合而终暌三章怨其不当以此而见暌也谷风盖与伐木为反对终和且平则无谷风之怨矣辑録吕氏曰急则相求缓则相弃恩厚不知怨小必记皆小人之交也】
　　蓼蓼【音六】者莪【五河反】匪莪伊蒿【呼毛反】哀哀父母生我劬劳比也蓼长大貌莪美菜也蒿贱草也○人民劳苦孝子不得终养【去声】而作此诗言昔谓之莪而今非莪也特蒿而已以比父母生我以为美材可頼以终其身而今乃不得其养以死于是乃言父母生我之劬劳而重自哀伤也【辑録严氏曰始生谓莪长大为蒿为莪犹可食为蒿则无用喻父母生长我身至于长大乃是无用之子不能终养也此孝子自怨其身之辞也】
　　○蓼蓼者莪匪莪伊蔚【音尉】哀哀父母生我劳瘁【似醉反】比也蔚牡菣【去刃反】也三月始生七月始华如胡麻华而紫赤八月为角似小豆角鋭而长瘁病也【已上二章先哀慕之意】
　　○缾之罄【音庆】矣维罍之耻鲜【息浅反】民之生不如死之久【叶举里反】矣无父何怙无母何恃出则衔恤入则靡至比也缾小罍大皆酒器也罄尽鲜寡恤忧靡无也言缾资于罍而罍资缾【缾以泄之罍以蓄之二者交相頼也】犹父母与子相依为命也故缾罄矣乃罍之耻犹父母不得其所乃子之责【缾取给于罍亲仰给于子理相似也辑録通释曰缾罍但取其相资之义而不取义于缾罍之小大也】所以穷独之民生不如死也【辑録下四句又所以实此二句】盖无父则无所怙无母则无所恃是以出则中心衔恤入则如无所归也【此章备极哀慕之情辑録辅氏曰玩此四句真能道孝子之情非身履而亲厯之不知其味也】
　　○父兮生我母兮鞠我拊【音抚】我畜【喜六反】我长【丁丈反】我育我顾我复我出入腹我欲报之徳昊天罔极
　　赋也生者本其气也鞠畜皆养也拊拊循也【辑録史记拊循其民刘执中曰防其惊也则拊之】育覆【孚救反】育也【辑録礼记煦妪覆育】顾旋视也【辑録孔氏曰谓去之而反顾也】复反覆也【辑録严氏曰复谓顾之又顾反覆不能暂舍也】腹懐抱也罔无极穷也○言父母之恩如此欲报之以徳而其恩之大如天无穷不知所以为报也【此章极言父母之恩如此以发上文劬劳劳瘁之意辑録严氏曰父生母鞠此总言我身是父母所生养下乃详言父母之恩勤也谢氏曰天生万物其恩无穷万物无能报其恩者父母生子其恩如天之无穷子亦无可以报其恩者】
　　○南山烈烈飘风发发民莫不谷我独何害【叶音曷】兴也烈烈髙大貌发发疾貌谷善也○南山烈烈则飘风发发矣民莫不善而我独何为遭此害也哉【山髙大则风亦疾民莫不谷则我当与之皆善也而独遭此害何哉此以物理之齐兴人事之不齐亦反其意以为兴也】
　　○南山律律飘风弗弗【叶分聿反】民莫不谷我独不卒兴也律律犹烈烈也弗弗犹发发也卒终也言终养也【此与上章重自哀痛以申不得终养之意】
　　蓼莪六章四章章四句二章章八句
　　晋王裒以父死非罪每读诗至哀哀父母生我劬劳未尝不三复流涕受业者为废此篇诗之感人如此【王裒父仪事魏将军司马昭昭与吴人战败问曰战而败绩谁任其咎仪曰责在元帅昭怒斩之集传引此以明诗之用辑録李氏曰凯风母不安其室之诗也小弁太子见弃之诗也蓼莪孝子不得终养之诗也故其咎责怨慕哀痛如此苟不为母所弃不为父所逐不困于行役而得终养则其欢欣可知矣观诗者当以此类求之解顺曰孝子行役不得以养其父母而形于叹咏者如陟岵鸨羽皆是也而蓼莪之诗独使人诵之者流涕鸣咽而不能止何也曰陟岵鸨羽思念于父母尚存之日蓼莪之诗感伤于父母既没之后噫彼父母俱存者犹未知是诗之悲也若父母既没诵是诗而不三复流涕者是亦非人子也】
　　有饛【音蒙】簋【音轨】飱【音孙】有捄【音求】匕【必履反】周道如砥【之履反】其直如矢君子所履小人所视【叶善止反】睠【音眷】言顾之潸【所奸反】焉出涕【音体】
　　兴也饛满簋貌飱熟食也【辑録孔氏曰礼簋盛黍稷】捄曲貌棘匕以棘爲七所以载鼎肉而升之于俎也【辑録孔氏曰杂记匕用桑长三尺丧祭也吉祭及賔客之七则用棘古之祭祀享食必体觧其肉之胖既大故賔用匕载之谓出之于鼎升之于俎也胖音判牲之半体】砥砺石言平也矢言直也君子在位履行小人下民也睠反顾也潸涕下貌○序以为东国困于役而伤于财谭大夫作此以告病【辑録孔氏曰谭国在京师之东】言有饛簋飱则有捄棘匕周道如砥则其直如矢【此固宜为无义之兴但簋飱饛然突而不平周道则平如砥也匕捄然曲而不直周道则直如矢也以突兴平以曲兴直相因之义或然是用存之以备一説】是以君子履之而小人视焉【适周之道既平且直乃人所共履共视者此盖互文见义耳】今乃顾之而出涕者则以东方之赋役莫不由是而西输于周也【此章首发悯恤之意】
　　○小东大东【叶都郎反】杼【直吕反】柚【音逐】其空【叶枯郎反】纠纠葛屦可以履霜佻佻【徒雕反】公子行彼周行【叶戸郎反】既往既来【叶六直反】使我心疚【叶讫力反】
　　赋也小东大东东方小大之国也自周视之则诸侯之国皆在东方杼持纬者也【辑録梭也】柚受经者也空尽也佻轻薄不柰劳苦之貌公子诸侯之贵臣也周行大路也疚病也○言东方小大之国杼柚皆已空矣至于以葛屦履霜而其贵戚之臣奔走往来不胜【音升】其劳使我心忧而病也【既伤于财又困于役即此见之此章指言所可悯恤之事辑録辅氏曰纠纠葛屦可以履霜举其甚者言之也以葛屦履霜则冬裘之不备可知矣既往既来则言其来往之不一也周道一也方其盛时君子履之而小人视焉及其衰也公子行之而人心病焉时移事变而人心所感不同如此】
　　○有洌【音列】汍【音轨】泉【叶才匀反】无浸获薪契契【苦讣反】寤叹哀我惮【丁佐反】人薪是获薪尚可载【叶节力反】也哀我惮人亦可息也
