<!-- { "loadSidebar": true } -->
　　赋也抑抑宻也隅防角也【孔氏曰隅者角也防者棱也角必有棱故曰亷隅】郑氏曰人宻审于威仪者是其徳必严正也故古之贤者道行心平可外占而知内【道行于身如色温貌恭之类心平者言其用心均平无处不然凡形于身者皆致意也】如宫室之制内有绳直则外有防隅也【辑録王氏曰徳譬则宫城也仪譬则隅也覩其隅则宫城之中可知矣彭氏曰惟徳之隅盖有诸中必形于外也制于外所以飬其中也观曽子所言正顔色动容貌孟子所言见于面盎于背是也】哲知庶众职主戾反也○卫武公作此诗使人日诵于其侧以自警【辑録严氏曰诗皆自警之言脩身治国平天下之道与中庸大学相表里】言抑抑威仪乃徳之隅则有哲人之徳者固必有哲人之威仪矣而今之所谓哲者未尝有其威仪则是无哲而不愚矣夫众人之愚盖有禀赋之偏宜有是疾【古者民有三疾与此义同】不足为怪哲人而愚则反戾其常矣
　　○无竞维人四方其训之有觉徳行【下孟反】四国顺之訏【况于反】谟定命逺犹辰告【叶古得反】敬慎威仪维民之则赋也竞强也觉直大也【觉者明显之义不回邪狭小则明且显也】訏大谟谋也大谋谓不为一身之谋而有天下之虑也定审定不改易也命号令也犹图也逺图谓不为一时之计而为长乆之规也辰时告戒也辰告谓以时播告也【訏谟定命逺犹辰告治人之事也敬慎威仪治已之事也皆所以尽君人之道也】则法也○言天地之性人为贵【辑録性生也董仲舒曰性者生之质也】故能尽人道则四方皆以为训有觉徳行则四方皆顺从之【此盛徳自然之效君道之标格也】故必大其谋定其命逺图时告敬其威仪然后可以为天下法也【此五事乃君道之当然必如此然后可为民法也于此勉之则尽人道觉徳行可至而顺之训之亦将不期而然矣辑録解頥曰人君必大其谋而后可以定其命必逺其图而后可以时其告谟之訏犹之逺此自纲领上说所以立一代之规模者也命之定告之辰此自号令上说所以为一时之政事者也此戒其加于人者不可不审诸已也敬慎者戒惧之存乎中威仪者辉光之着乎外威而能敬仪而能慎则容止必可观进退必可度而斯民无不畏而爱之则而象之此勉其脩于己者必有以示于人也】
　　○其在于今【叶音经】兴迷乱于政【叶音征】颠覆厥徳荒湛【都南反下同】于酒【叶子小反】女【音女】虽湛乐【音洛】从弗念厥绍【市沼反】罔敷求先王克共【九勇反】明刑【叶胡光反】
　　赋也今武公自言己今日之所为也兴尚也【尚者尊尚之意言其所行以此为先也】女武公使人诵诗而命已之词也后凡言女言尔言小子者放此湛乐从言惟湛乐之是从也绍谓所承之绪也【前人功绩谓之绪】敷求先王广求先王所行之道也【増释呉师道曰敷求先王其亦习闻武王告康叔之语乎】共执刑法也【迷乱于政承谟命犹告言顚覆厥徳承敬慎威仪言凡所以乱政败徳者以荒湛于酒故也湛乐虽可从也得不思念所承之绪之重乎今乃不法先王不守明法则湛乐之甚而厥绪危矣反承反说而为切责之词也】
　　○肆皇天弗尚【叶平声】如彼流泉无沦胥以亡夙兴夜寐洒扫廷内维民之章脩尔车马弓矢戎兵【叶晡亡反】用戒戎作用逷【他歴反】蛮方
　　赋也弗尚厌弃之也【尚则尊崇之矣弗尚则厌而弃之矣】沦陷胥相章表戒备戎兵作起逷逺也○言天所不尚则无乃沦陷相与而亡如泉流之易乎是以内自庭除之近外及蛮方之逺细而寝兴洒埽之常大而车马戎兵之变虑无不周备无不饬也上章所谓訏谟定命逺犹辰告者于此见矣【湛乐如彼则必为天所厌弃矣所以无内外无逺近无细大无常变皆当备饬不可一事之不至也此又先致儆惧之词后致教告之词以申訏谟定命逺犹辰告两句之意辑録解頥曰夙兴夜寐脩身之事也洒埽庭内齐家之事也身者民之主家者国之则身脩而家齐是岂不足以为民之章乎车马所以安身也固不可以不脩弓天戎兵所以防患也尤不可以不戒在我者既不至于妄动则在彼者亦不敢以轻侮此又治国之要也详于内而不遗乎外谨于大而不忽乎细地有逺近之不同而虑之无不周事有常变之不同而备之无不饬此所以为訏谋定命逺犹辰告之实也欤】
　　○质尔人民谨尔侯度用戒不虞【叶元具反】慎尔出话敬尔威仪【叶牛何反】无不柔嘉【叶居何反】白圭之玷【丁簟反】尚可磨也斯言之玷不可为【叶吾禾反】也
　　赋也质成也定也【曰成曰定皆安静之意也】侯度诸侯所守之法度也虞虑话言柔安嘉善玷缺也○言既治民守法防意外之患矣【辑録苏氏曰苟失其民心慢其侯度则将有不虞之祸起】又当谨其言语盖玉之玷缺尚可磨鑢【良豫反】使平言语一失莫能救之其戒深切矣【质人民谨侯度戒不虞即上章之无所不备也治人之事则备矣而治已之事尤不可慢故以慎尔出话为敬威仪之本此又专为教告之词以申訏谟定命以下四句之意也】故南容一日三【去声】复此章而孔子以其兄之子妻【去声】之【此又推之以为学者之法辑録黄勉斋曰三复谓每诵至此再三反覆以识之非谓一次三复亦非谓只一日三次诵之也】
　　○无易【以防反】由言无曰苟矣【此二句不用韵】莫扪【音门】朕舌言不可逝【叶音折与舌叶】矣无言不雠【叶市又反】无徳不报【叶蒲救反】惠于朋友【叶羽已反】庶民小子【叶奬里反】子孙绳绳万民靡不承
　　赋也易轻扪持逝去雠答承奉也○言不可轻易其言盖无人为我执持其舌者故言语由己易致差失常当执持不可放去也【不可易不可苟不可放丁寜之词不一者谨言之功夫固当严为之防也】且天下之理无有言而不雠无有徳而不报者若尔能惠于朋友庶民小子则子孙绳绳而万民靡不承矣皆谨言之效也【朋友羣臣也小子凡后生子弟皆是也国君言语国中之人祸福系焉能谨其言则人皆蒙其徳惠矣是以天命佑之而子孙绳绳人心归之而万民靡不承也谨言之效其大如此○自此以下专申敬慎威仪一句之意而此章正接慎尔出话言】
　　○视尔友君子辑【音集】柔尔顔【叶鱼坚反】不遐有愆相【息亮反】在尔室尚不愧于屋漏无曰不显莫予云觏神之格【叶刚鹤反】思不可度【待洛反】思矧可射【音亦叶代灼反】思
　　赋也辑和也遐何通愆过也尚庶几也屋漏室西北隅也觏见也格至度测矧况也射斁通厌也○言视尔友于君子之时和柔尔之顔色【和柔者不暴慢也】其戒惧之意常若自省曰岂不至于有过乎盖常人之情其脩于显者无不如此然视尔独居于室之时亦当庶几不愧于屋漏然后可尔无曰此非明显之处而莫予见也当知鬼神之妙无物不体其至于是有不可得而测者不显亦临犹惧有失况可厌射而不敬乎此言不但脩之于外又当戒谨恐惧乎其所不睹不闻也【地有隠显而鬼神之妙无隐显鬼神无徃而不在故敬无徃而可忘此章又言持敬之功当如此盖恐其于显明之地用功而幽隐之地有间则不免乎色庄也故极言之】子思子曰君子不动而敬不言而信【用功之宻如此辑録言君子之戒谨恐惧无时不然不待言动而后敬信也】又曰夫防之显诚之不可揜如此【用功不可不宻者以此辑録此自鬼神之体物而言也微与诚对显与不可揜对自其妙言之曰防自其实言之曰诚】此正心诚意之极功【极功者言其功夫至到而无以加也辑録不遐有愆是能慎独而意无不诚矣不愧屋漏是能戒惧而心无不正矣】而武公及之则亦圣贤之徒矣
　　○辟尔为徳俾臧俾嘉【叶居何反】淑慎尔止不愆于仪【叶牛何反】不僣不贼鲜【息浅反】不为则投我以桃报之以李彼童而角实虹【户公反】小子【叶奬里反】
　　赋也辟君也指武公也止容止也僣差贼害【辑録解頥曰不僣则于事无所差不贼则于理无所害】则法也无角曰童虹【讧同】溃乱也【辑録字书虹与讧同】○既戒以脩徳之事而又言为徳而人法之犹投桃报李之必然也彼谓不必脩徳而可以服人者是牛羊之童者而求其角也亦徒溃乱汝而已岂可得哉【既言功夫之当然又设词以见效验之必然又设词以见妄说之必不然反覆言之以明功夫不可阙而效验不可诬也】
　　○荏【而甚反】染【而渐反】柔木言缗之丝【叶新夷反】温温恭人维徳之基其维哲人告之话言顺徳之行【与言叶】其维愚人覆谓我僣【叶七寻反】民各有心
　　兴也荏染柔貌柔木柔忍【音刃】之木也【柔木以兴温恭二者皆见柔美为可尚也】缗纶也被之纶以为弓也【辑録谢氏曰柔和之木可矫揉而为弓温恭之人可积累而成徳解頥曰基者堂宇之所由以立温恭者亦徳之所由以成也】话言古之善言也覆犹反也僣不信也民各有心言人心不同愚智相越之逺也【此章专以温恭言又以丁寜致意于敬之一字也自其维哲人以下至终篇皆告以不可不聴话言之意】
　　○于【音乌】乎【音呼】小子【叶奬里反】未知臧否【音鄙】匪手携之言示之事【叶上止反】匪面命之言提其耳借曰未知亦既抱子【同上】民之靡盈谁夙知而莫【音慕】成
　　赋也非徒手之也而又示之以事非徒面命之也而又提其耳所以喻之者详且切矣假令言汝未有知识则汝既长大而抱子宜有知矣【辑録辅氏曰武公老矣而使人谓其小子可谓不自盈满矣只此便见其温柔之意言示之事谕之明也言提其耳告之切也告之者既明且切则宜有警矣而犹不知觉何哉借曰未有知识则亦既抱子矣况耄期之年乎则是宜有警也】人若不自盈满能受教戒则岂有既早知而反晚成者乎【谦受益】
　　○昊天孔昭【叶音灼】我生靡乐【音洛】视尔梦梦【莫公反】我心惨惨【当作懆七到反叶七各反】诲尔谆谆【之纯反】听我藐藐【美角反】匪用为教【叶入声】覆用为虐借曰未知亦聿既耄【叶音莫】
　　赋也梦梦不明乱意也惨惨忧貌【辑録辅氏曰言昊天甚明其知我生之靡乐也其所以靡乐者即下文所谓视尔梦梦我心惨惨也】谆谆详熟也藐藐忽略貌【辑録人不知自脩则以忠教为见虐者多矣】耄老也八十九十曰耄左史所谓年九十有五时也
　　○于乎小子【见上章】告尔旧止聴用我谋庶无大悔【叶虎委反】天方艰难曰丧【息浪反】厥国【叶于逼反】取譬不逺昊天不忒【他得反】回遹【于橘反】其徳俾民大
　　赋也旧旧章也或曰乆也止语词庶幸悔恨忒差遹僻急也○言天运方此艰难将丧厥国矣我之取譬夫岂逺哉观天道祸福之不差忒则知之矣今汝乃回遹其徳而使民至于困急则防厥国也必矣【回遹其徳敬之反也○自十章至此教告谆切大意皆同然十章其词婉所以诲之也十一章其词厉所以责之也十二章其词危所以惧之也愈言之而意愈深矣】
　　抑十二章三章章八句九章章十句
