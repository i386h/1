<!-- { "loadSidebar": true } -->
　　胡为乎株林从夏【戸雅反】南【叶尼心反下同】匪适株林从夏南赋也株林夏氏邑也【辑録寰宇记陈州西安县西南三十里有夏亭城城北五里有株林县志宋州柘城县本陈之株邑故柘城在南陵县南七十里季氏曰王氏以为株邑也邑外曰郊郊外曰牧牧外曰野野外曰林】夏南征舒字也○灵公淫于夏征舒之母朝夕而往夏氏之邑故其民相与语曰君胡为乎株林乎曰从夏南耳然则非适株林也特以从夏南故耳盖淫乎夏姬不可言也故以从其子言之诗人之忠厚如此
　　○驾我乘【绳证反】马【叶满补反】説【音税】于株野【叶上与反】乘【平声】我乘驹朝食于株
　　赋也説舎也马六尺以下曰驹【辑録郑氏曰我国人我君也】
　　株林二章章四句【前章隐其恶后章恶其深于恶】
　　春秋传夏姬郑穆公之女也嫁于陈大夫夏御叔灵公与其大夫孔寜仪行父通焉泄【息列反】冶谏不听而杀之【宣公九年】后卒为【去声下同】其子征舒所弑【宣公十年】而征舒复【扶又反】为楚庄王所诛【宣公十一年○荒秽者必亡弑逆者必诛集传举其大要而所以示鉴戒者亦明矣辑録左氏传史记灵公十四年公与其大夫孔寜仪行父通于夏姬皆衷其衵服以戏于朝泄冶谏曰公卿宣淫民无效焉公告二子请杀泄冶公弗禁遂杀之十五年公与二子饮于夏氏谓行父曰征舒似汝对曰亦似君征舒怒公出自其廏射而杀之二子奔楚征舒自立为陈侯明年楚庄王伐陈杀征舒立灵公子午是为成公父方武反衵汝栗反妇人近身内衣射食亦反解頥曰卫之乱至于墙有茨而极于是有狄入卫之祸陈之乱至于株林而极于是有楚入陈之祸然则狄非能入卫也宣姜实召之也楚非能入陈也夏姬实召之也此所谓女戎也比事以观可以为淫乱者之戒矣】
　　彼泽之陂【叶音波】有蒲与荷【音何】有美一人伤如之何寤寐无为涕【他弟反】泗【音四】滂【普光反】沱【徒何反】
　　兴也陂泽障也【辑録泽障谓障水之岸泽水所钟聚也】蒲水草可为席者【辑録説文曰蒲似莞而褊有脊滑柔而温】荷芙蕖也【辑録尔雅曰荷芙蕖其茎茄其叶蕸其本蔤其华菡萏其实莲其根藕茄音加蕸音遐蔤亡笔反】自目曰涕【上声】自鼻曰泗○此诗大防与月出相类【增释许氏曰月出男子思妇人也泽陂妇人思男子也】言彼泽之陂则有蒲与荷矣有美一人而不可见则虽忧伤而如之何哉寤寐无为涕泗滂沱而已矣【即彼之地则冇其物即此之事则独无其计物与地相称事与愿相违有字相呼而无字反应有字为兴】
　　○彼泽之陂有蒲与蕳【古顔反叶居贤反】有美一人硕大且卷【其员反】寤寐无为中心悁悁【乌反】
　　兴也蕳兰也卷鬓发之美也【辑録李氏曰卢令其人美且鬈字虽不同其义则一】悁悁犹悒悒也【辑録不安也又忧也】
　　○彼泽之陂有蒲菡【户感反】萏【大感反叶待检反】有美一人硕大且俨【鱼检反】寤寐无为辗转伏枕【叶知险反】
　　兴也菡萏荷华也俨矜庄貌辗转伏枕卧而不寐思之深且乆也
　　泽陂三章章六句【思念之情反覆道之】
　　陈国十篇二十六章一百二十四句【辅氏曰陈风十篇男女淫泆之诗居其大半此则游荡无度之所致也愚谓淫乱之风郑卫以外陈为最陈诗首以游荡之诗以见荡则必淫也若魏之俭啬褊急唐之忧深思逺秦人勇赴公义而汲汲乎兴国则又岂暇于淫荡哉是故淫乱之诗三国免焉有以也】
　　东莱吕氏曰变风终于陈灵其间男女夫妇之诗一何多邪曰有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错【辑録易序卦文程子曰天地万物之本夫妇人伦之始○错与措同施布也安着也】男女者三纲之本万事之先也【辑録昏礼男女有别而后夫妇有义夫妇有义而后父子有亲】正风之所以为正者举其正者以劝之也变风之所以为变者举其不正者以戒之也道之升降时之治乱俗之污隆民之死生于是乎在録之烦悉篇之重【平声】复【力六反】亦何疑哉【诗之为教惩恶劝善而已春秋书乱贼之事岂教人弑逆乎或者乃谓宜取淫奔诸诗悉去之则善有可法恶无可戒恐非圣经本意矣辑録通释曰变风终于陈灵其间诗凡一百二十八篇以集传考之男女夫妇之诗凡六十六篇不啻居其半也】
　　桧一之十三
　　桧国名髙辛氏火正祝融之墟在禹贡豫州外方之北荥波之南【辑録荥波孔氏以为一水周礼职方云其川荥雒其浸波溠则二水也荥音荣溠音诈】居溱洧之间其君妘姓祝融之后【辑録释文曰王肃云周武王封祝融之后于济洛河颍之间为桧子○增释史记楚世家帝颛顼髙阳生称称生卷章世本名老童卷章生重黎为帝喾髙辛火正甚有功能光融天下帝喾命曰祝融祝大融明也共工氏作乱帝使祝融诛之而不尽帝乃诛重黎而以其弟吴回居火正为祝融吴回亦卷章生吴回生陆终陆终子六人其四曰防人此即桧之祖也妘姓桧本祝融所封之墟唯妘姓之后处其地妘音云】周衰为郑桓公所灭而迁国焉【诸本作桓公误】今之郑州即其地也【辑録郑州今河南开封府】苏氏以为桧诗皆为【去声】郑作如鄘之于卫也未知是否
　　羔裘逍遥狐裘以朝【直遥反叶直劳反】岂不尔思劳心忉忉【音刀】赋也缁衣羔裘诸侯之朝服锦衣狐裘其朝天子之服也【临下朝君各有其服今桧君以临朝之服为燕服必服朝天子之服而临朝则侈矣】○旧説桧君好洁其衣服逍遥游宴而不能自强于政治故诗人忧之【桧小国也强于为治或可以免祸耳逍遥游宴如此殆战辑録张南轩曰其所事惟在衣服之间则其不能强于政治可知矣】
　　○羔裘翺翔狐裘在堂岂不尔思我心忧伤
　　赋也翺翔犹逍遥也堂公堂也
　　○羔裘如膏【古报反】日出有曜【羊照反叶羊号反】岂不尔思中心是悼
　　赋也膏脂所渍也日出有曜日照之则有光也羔裘三章章四句【忧念之情反覆道之辑録辅氏曰劳心忉忉思之也我心忧伤悲之也中心是悼则知其不可复救也羔裘如膏日出有曜其君之服饰非不美也岂不尔思中心是悼则其所阙者盖可知矣○増释许氏曰羔裘狐裘国君所得服非奢也然羔裘以视朝可也而以逍遥翺翔狐裘以朝天子可也而以自朝其羣臣则固已失礼之正矣而又不能强于政治惟服其服尸其位而已观如膏有曜之言则实有好洁衣服之僻耳可不殆哉旴黎朱氏曰为君者惟致饰于外爱君者常不忘于中故其言如此】
　　庶见素冠兮人栾栾【力端反】兮劳心慱慱【徒端反】兮赋也庶幸也缟【音呆】冠素纰【音皮】既祥之冠也【语出记玉藻】黒经白纬曰缟縁【去声】边曰纰急也丧事欲其纵纵【音緫】尔哀遽之状也【记檀弓丧事欲其纵纵尔吉事欲其折折尔雅曰纵纵急也折折缓也折音题】栾栾瘠【音籍】貌慱慱忧劳之貌○祥冠祥则冠【去声】之禫【徒感反】则除之【禫除服祭名仪礼中月而禫中犹间也与大祥间一月自初丧至此凡二十七月矣辑録祥亦祭名去凶从吉之义禫之言澹澹平安意也石梁王氏曰二十四月再期其月余日不数为二十五月中月而禫注谓间一月则所间之月是空一月为二十六月出月禫祭为二十七月徙月则乐矣】今人皆不能行三年之丧矣安得见此服乎当时贤者庶几见之至于忧劳也【辑録解頥曰三年之丧非为其服之难情称其服之难也以言其哀遽之状栾栾以言其毁瘠之形则是其衣服之变顔色之哀心志之思慕皆可即是而见之夫惟表里之相称本末之兼善所以为贤惜乎今之不及见斯人也则安得而不劳心慱慱乎】
　　○庶见素衣兮我心伤悲兮聊与子同归兮
　　赋也素冠则素衣矣与子同归爱慕之词也【辑録李氏曰言庶几欲见服既祥之素衣者今无此人故我心悲伤也如有其人则我且与之同归矣谢氏曰同归如书云同归于治同归于乱非与之同归其家也】
　　○庶见素韠【音毕】兮我心蕴【于粉反】结【叶讫力反】兮聊与子如一兮
　　赋也韠蔽膝也以韦为之【辑録孔疏曰古者佃渔而食因衣其皮先知蔽前后知蔽后后王易以布帛而犹存其蔽前者不忘本也陈氏曰古者席地而坐以临爼豆故设蔽膝以备濡渍韠之言蔽也】冕服谓之韨【分勿反】其余曰韠韠从裳色素衣素裳则素韠矣蕴结思之不解也与子如一甚于同归矣【辑録辅氏曰素衣素冠不祥之服也常情之所厌见也桧国之俗不能行三年之丧则不复见此既祥之衣冠矣而当时贤者庶几见之而不可得则至于忧劳如此是其心必有大不安者也幸而得见之则又为之爱慕而欲与同归为一焉是又必有大慊于其心者也此秉彛之心也先王之制丧服亦以是心而已岂强民而为之哉】
　　素冠三章章三句【素冠素衣素韠以上下为次序而意渐深】
　　按丧礼为【去声】父为君斩衰【音催】三年【事父母致丧三年事君方丧三年诗人所指致丧者也此见三年之丧为最重非他服可比也辑録仪礼注斩不缉也不言裁割而言斩者取痛甚之意凡服上曰衰下曰裳衰长六寸博四寸缀于外衿之上当心李寳之曰衰缀于衣因统名衣为衰也】昔宰予欲短丧夫子曰子生三年然后免于父母之怀予也有三年之爱于其父母乎三年之丧天下之通丧也【此推本丧之所以三年之故】传曰子夏三年之丧毕见【音现】于夫子援【平声】琴而衎衎【苦旦反】而乐作而曰先王制礼不敢不及夫子曰君子也闵子骞三年之丧毕见于夫子援琴而切切而哀作而曰先王制礼不敢过也夫子曰君子也子路曰敢问何谓也夫子曰子夏哀已尽能引而致之于礼故曰君子也闵子骞哀未尽能自割以礼故曰君子也夫三年之丧
　　贤者之所轻不肖者之所勉【此见三年之丧为不易之定制短丧固非礼而欲过之者亦非所以为礼也辑録辅氏曰子夏闵子骞之事毛传所载如此与礼记不同先生并取宰予之事言之而不加一辞焉然熟读而详玩之则自有所发而可以为情性之正矣又曰非以三年之丧为足以报其亲所谓丧三年以为极亡则弗之忘矣者也至于圣人既为之中制则贤者必当俯而就不肖者必当跂而及也】
　　隰有苌【丈羊反】楚猗【于可反】傩【乃可反】其枝夭【于骄反】之沃沃【乌毒反】乐【音洛】子之无知
　　赋也苌楚铫【音遥】弋今羊桃也子如小麦亦似桃【辑録陆氏曰叶如桃而光尖长而狭花紫赤色其枝茎弱过一尺引蔓于草上一名业楚生平泽中子细如核苗弱不能为】猗傩柔顺也夭少【去声】好貌沃沃光泽貌子指苌楚也○政烦赋重人不堪其苦叹其不如草木之无知而无忧也
　　○隰有苌楚猗傩其华【芳无胡二反】夭之沃沃乐子之无家【古胡古牙二反】
　　赋也无家言无累【去声】也
　　○隰有苌楚猗傩其实夭之沃沃乐子之无室
　　赋也无室犹无家也
　　隰有苌楚三章章四句【忧伤之意反覆道之辑録辅氏曰人之有知所以为万物之灵也有家有室所以异于物也今也政烦赋重不堪其苦反叹不如物之无知无家焉则不乐其生甚矣何为使之至此极哉为人上者宜有所觉矣】
