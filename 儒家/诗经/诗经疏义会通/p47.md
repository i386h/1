<!-- { "loadSidebar": true } -->
　　赋也恒【辑录恒训当从古邓反为正】升出也月上而就盈【辑录八日上月体正半似弓之张而直又进八分方满】日始出而就明骞亏也承继也言旧叶将落而新叶已生相继而长茂也【相继长茂则有加而无已也欧阳子曰此専欲其悠久故多引不亏不壊之物以为况辅氏曰盛大而不悠久则无足称故末章归宿于久长之意愚谓三章主言兴盛而兼久长之意此章専言久长而兼兴盛之意盛大悠久反覆咏歌不一而足也辑录觧颐曰日月松柏喻其福之方进而不已南山喻其福之有常而不变】
　　天保六章章六句【一章二章言天降之福三章极其形容拟议之四章五章言祖考降之福六章极其形容拟议之辑录此诗文意重复以见爱其上深至如此程子曰天保诗盛陈人君受天之祐福禄之厚防被臣民由君徳之所致也】
　　采薇采亦作【叶则故反】止曰归曰归嵗亦莫【音慕】止靡室靡家【叶古乎反】玁【音险】狁【音允】之故不遑啓居玁狁之故【此章作与莫故叶与归叶家又与居叶】
　　兴也薇菜名作生出地也莫晚靡无也玁狁北狄也【○增释许氏曰史记唐虞以上冇三戎猃狁荤粥战国后为匈奴注尧曰荤粥周曰玁狁猃与玁同】遑暇啓跪也○此遣戍役之诗以其出戍之时采以食而念归期之逺也故为其自言而以采起兴【诗以正言出戍之事非为采而作也但借当时所事为起语而用四句相呼应耳】曰采采则亦作止矣曰归曰归则嵗亦莫止矣【方生而出戊春莫矣方以何时为归期乎必明年之嵗莫矣预言之以定其志也】然凡此所以使我舎其室家而不暇啓居者非上之人故为是以苦我也直以玁狁侵陵之故有所不得已而然耳盖叙其勤苦悲伤之情而又风【去声】以义也【辑录通释曰不遑啓居则勤苦矣曰归曰归靡室靡家则悲伤矣此所以叙其私情也一则曰玁狁之故二则曰玁狁之故又因风以公义也一诗之中唯以私情公义反覆为言所以感人者深矣】程子曰毒民不由其上【辑录此以玁狁之故生义】则人懐敌忾【音慨】之心矣【忾怒也指其可怒者而言也辑录左传文四年敌王所忾辅氏曰程子此言万世用兵之定法顺之则吉悖之则凶】又曰古者戍役两朞而还今年春莫【即暮字】行明年夏代者至复留备秋至【备秋二字与下文防秋相应以至字为句絶】过十一月而归又明年中【即仲字】春至春莫遣次戍者毎秋与冬初两畨戍者皆在疆圉如今之防秋也【此章盖即啓行之时而言其戍守之故如此辑録熊氏曰北狄畏暑耐寒又秋气折胶则弓弩可用故秋冬易为侵暴每留屯以防之】
　　○采采亦柔止曰归曰归心亦忧止忧心烈烈载饥载渴【叶巨烈反】我戌未定靡使归聘
　　兴也柔始生而弱也烈烈忧貌载则也定止聘问也○言戍人念归期之逺而忧劳之甚然戍事未已则无人可使归而问其室家之安否也【此章则预言其在道之时而欲以义胜恩如此辑录辅氏曰戍者勤苦之情大防最切者有四一则有舎其室家之悲二则冇不遑啓居之劳三则有载饥载渴之苦四则有不得其家音信之忧故此诗于首两章备道此四事以慰之】
　　○采采亦刚止曰归曰归嵗亦阳止王事靡盬不遑啓处忧心孔疚【叶讫力反】我行不来【叶六直反】
　　兴也刚既成而刚也【辑录李氏曰始遣戍时始生其后长而柔又其后壮而刚以见天时之变尔】阳十月也时纯隂【坤】用事嫌于无阳故名之曰阳月也【前言嵗莫而归啓行时也此言嵗阳戍毕将归时也辑录问十月何以为阳月朱子曰剥尽而坤复则一阳生也复之一阳不是顿然便生乃自坤卦积来如一月三十日以复之一阳分作三十分从小雪后一日生一分到十一月半一阳始成以此见天地无休息○增释十月本隂而名阳是阳无可尽之理故也圣人设卦坤为纯隂之象上六曰龙岂非抑隂扶阳之意乎】孔甚疚病也来归也此见士之竭力致死无还心也【此章亦预言其在道之时而欲捐生赴义如此○上章国事为重而家为轻此章王事为重而身为轾是皆所以教之也】
　　○彼尔维何维常之华【芳旡胡二反】彼路斯何君子之车【斤于尺奢二反】戎车既驾四牡业业岂敢定居一月三捷
　　兴也尔华盛貌【辑录释音尔乃礼反与薾通】常常棣也路戎车也君子谓将帅【并去声】也【辑录孔氏曰乗路车而称君子故知谓将帅得称路者左传郑子侨叔孙豹王赐之大路足卿车得称路车】业业壮也捷胜也○彼尔然而盛者常棣之华也彼路车者君子之车也【此専以语相呼为兴与何彼秾矣同例】戎车既驾而四牡盛矣则何敢以定居乎庶乎一月之间三战而三捷矣【此章预言其在戍所之时而畜勇以待敌者如此】
　　○驾彼四牡四牡骙骙【求反】君子所依小人所腓【符非反】四牡翼翼象弭【弥氏反】鱼服【叶蒲北反】岂不日戒【叶讫力反】玁狁孔
　　赋也骙骙强也依犹乗也腓犹芘也程子曰腓随动也如足之腓足动则随而动也【辑録黄氏曰吴伯丰尝问先生曰腓为先足而动不当引之以觧此诗之义不若犹芘之得也生民诗牛羊腓字之传亦以腓为芘先生答曰两説诚不合当删去按朱传固不当兼収二説伯丰尤不当云随动之説而存犹芘之説也毛氏初释腓字为避字郑氏知避之说难通遂云腓当作芘葢改腓为芘非训腓为芘也又岂可因其改字遂讹以为字训耶若以腓为随动虽祖程说而程非自为之言也字书腓者胫腨易之咸艮皆取象于腓以着其随物而动伯丰何乃以先动为疑世岂有足不动而足肚自先动者乎若生民诗牛羊腓字之正以牛羊足不践弃路之婴儿以足肚回护而过之若字爱然尔亦不当援为芘义之证故此诗腓字朱传止当独留程説】翼翼行【音杭】列整治【去声】之状象弭以象骨饰弓弰【师交反】也鱼兽名似猪东海有之其皮背上斑文腹下纯青可为弓鞬【居言反弓衣也】矢服也戒警急也○言戎车者将帅之所依乗戍役之所芘倚【辑录刘执中曰君子则依之以为备御也小人则腓之以为进退也严氏曰遣将率戍役同歌是诗故以君子小人兼言之】且其行列整治而器械精好如此岂不日相警戒乎玁狁之难甚急诚不可以忘备也【此章以预言在戊所之时而致谨以防冦者如此○上章不敢有畏心此章不敢冇慢心亦皆所以教之也辑释通释曰此及上章皆托为军士自言车马器械之盛备而以章末専以公义为言所以美之所以风之也】
　　○昔我往矣杨栁依依今我来思雨【于付反】雪霏霏【芳菲反】行道迟迟载渴载饥我心伤悲莫知我哀【叶于希反】
　　赋也杨栁蒲栁也【辑录谢氏曰依依者初抽条之时质柔性弱嫋娜不定如欲依倚它物也】霏霏雪盛貌迟迟长逺也○此章又设为役人预自道其归时之事以见其勤劳之甚也程子曰此皆极道其劳苦忧伤之情也上能察其情则虽劳而不怨虽忧而能励矣范氏曰予于采见先王以人道使人后世则牛羊而已矣【此章预言其来归之时道涂感慨如此　首章风谕以不得已之意末章体悉以不忍人之心起结两章相应也】
　　采六章章八句【前三章虽兼私情公义言而重在义四章五章専言公义六章専言私情教戒以倡其勤悯恤以致其悦使人之道当然也○此诗见先王仁厚之至○增释许氏曰采以下三诗虽曰遣戍劳还而専主于玁狁盖非泛言也抑当是之时有玁狁连西戎为中国之患命将出师或周公作此诗而遣劳之故能深知其情而极道之而且劝之如此后凡出师则皆以歌之也】
　　我出我车于彼牧【叶莫狄反】矣自天子所谓我来【叶六直反】矣召彼仆夫谓之载【叶节力反】矣王事多难【乃旦反】维其矣赋也牧郊外也【邑外曰郊郊外曰牧】自从也天子周王也仆夫御夫也○此劳【去声】还【音旋】率【与帅同】之诗追言其始受命出征之时出车于郊外而语【去声】其人曰我受命于天子之所而来于是乎召仆夫使之载其车以行而戒之曰王事多难是行也不可以缓矣【其往时忠敬之心以劳之】
　　○我出我车于彼郊【叶音髙】矣设此旐【音兆】矣建彼旄【音毛】矣彼旟【音余】旐斯胡不斾斾【叶蒲寐反】忧心悄悄仆夫况瘁【以醉反】赋也郊在牧内【辑録刘氏曰都城外五十里为近郊百里为逺郊也】盖前军已至牧而后军犹在郊也【辑録邱氏曰将言建旐设旄之事又本出车言之也】设陈也蛇曰旐建立也旄注旄于旗干之首也鸟隼曰旟鸟隼蛇曲礼所谓前朱雀而后武也杨氏曰师行之法四方之星各随其方以为左右前后【辑录曲礼陈氏曰朱雀武青龙白虎四方宿名也以为旗章其旒数皆效之龙旂则九旒雀则七旒虎则六旒蛇则四旒也】进退有度各司其局【局部分也左者常左右者常右前后亦然不易其所也语本曲礼辑录曲礼云进退有度左右有局各司其局郑氏曰度谓伐与步数疏曰如牧誓所云左右有局者军之左右各有部分不相滥也各司其局者军行须监领也】则士无失伍离次矣斾斾飞之貌悄悄忧貌况兹也或云当作怳【况上声】○言出车在郊建设旂帜【音炽】彼旂帜者岂不斾斾而飞乎但将帅方以任大责重为忧而仆夫亦为之恐惧而憔悴耳【旟旐有威武奋之势而将士则不免忧惧敛束之心也辑録谢氏曰兵凶器战危事不可以易心处之为将帅者忧心则悄悄为仆夫者情况则憔悴皆临事而惧者善用兵也】东莱吕氏曰古者出师以丧礼处之【辑録老子偃武章云吉事尚左凶事尚右偏将军居左上将军居右言以丧礼处之杀人之众以悲哀泣之战胜以丧礼处之】命下之日士皆泣涕【辑录孙子九地篇云令之日士卒坐者涕霑襟偃卧者涕交颐○增释金履祥曰出师以丧礼处之士涕泣盖必死也惟必死是以能胜之也】夫子之言行三军亦曰临事而惧皆此意也【述其往时忧惧之心以劳之也】
　　○王命南仲往城于方出车彭彭【叶铺郎反】旂旐央央【于良反】天子命我城彼朔方赫赫南仲玁狁于襄
　　赋也王周王也南仲此时大将也方朔方今灵夏等州之地【辑录毛氏曰近玁狁之国也】彭彭众盛貌交龙为旂此所谓左青龙也央央鲜明也赫赫威名光显也襄除也或曰上也与懐山襄陵之襄同【辑录见尧典】言胜之也○东莱吕氏曰大将传天子之命以令军众于是车马众盛旂旐鲜明威灵气熖赫然动人矣兵事以哀敬为本而所尚则威二章之戒惧三章之奋并行而不相悖也【敬则不轻敌勇则不畏敌二者必相济也与采四章五章之意相似】程子曰城朔方而玁狁之难除御戎狄之道守备为本不以攻战为先也【述其往时之气以胜之】
　　○昔我往矣黍稷方华【叶芳无反】今我来思雨【于付反】雪载涂王事多难不遑啓居岂不懐归畏此简书
