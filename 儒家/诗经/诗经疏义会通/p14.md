<!-- { "loadSidebar": true } -->
　　邶鄘卫三国名在禹贡冀州西阻太行北逾衡漳东南跨河以及兖州桑土之野及商之季而纣都焉武王克商分自纣城朝歌而北谓之邶南谓之鄘东谓之卫以封诸侯邶鄘不详其始封卫则武王弟康叔之国也【辑録通释曰武王作酒诰戒康叔而曰明大命于妹邦妹邦即纣都则康叔封卫明在武王时矣邶鄘之地岂始为武庚三叔之封至成王灭武庚诛三监乃复以封他国而其后又并入于卫也欤】卫本都河北朝歌之东淇水之北百泉之南其后不知何时并得邶鄘之地至懿公为狄所防戴公东徙渡河野处漕邑文公又徙居于楚丘朝歌故城在今卫州卫县西二十二里所谓殷墟卫故都即今卫县漕楚丘皆在滑州大抵今懐卫澶【音蝉】相滑濮等州开封大名府界皆卫境也【辑録懐州今懐庆府卫州今卫辉府相州今彰徳府开封府今仍旧并河南大名府今仍旧澶州今开州滑州今滑县并北京濮州今东昌府濮州山东】但邶鄘地既入卫其诗皆为卫事而犹系其故国之名则不可晓【或谓得之于邶者系之邶得之卫鄘系之卫鄘或谓三国之音不同故仍其旧为三国二説未知是否】而旧説以此下十三国皆为变风焉【程子曰卫之并邶鄘之地变风以卫为首所以着卫之恶也辑録竹房张氏曰正风以关雎为首者得夫妇人伦之至正者也变风以邶栢舟为首者　　庄姜处夫妇人伦之变者也次鄘栢舟者处母子】【之变者也苏氏曰春秋所见百七十余国变风之作春秋数世矣而载于大师者独十三国意者列国不皆有诗其有诗者虽禬曹之小邶鄘之亡而有不能已者】
　　泛【芳劔反】彼栢舟亦泛其流耿耿【古幸反】不寐如有隠忧微我无酒以敖【五羔反】以逰
　　比也泛流貌栢木名耿耿小明忧之貌也【辑録辅氏曰盖人有所忧则其心耿耿然故不能寐也】隠痛也微犹非也○妇人不得于其夫故以栢舟自比【辑録通释曰有全章皆属比者亦冇比意之外继陈其事者如此章之类今以集传赋而比之体反观之则此类恐亦可以为比而赋也】言以栢为舟坚致【音稚宻也】牢实【贞固有守亦若是也】而不以乘载无所依薄但泛然于水中而已故其隠忧之深如此非为无酒可以遨逰而解之也【増释许氏曰此章言栢舟则宜以载物乃泛泛于水中而无所川以此喻已故耿耿而忧思至于不能寐如有所隠痛之忧非无酒以自乐然此忧非酒之所能遣也】列女传以此为妇人之诗今考其辞气卑顺柔弱且居变风之首而与下篇相类岂亦庄姜之诗也欤【栢舟与关雎鹊巢为反对而处变以常不愧于后妃夫人之化所以首变风而继二南也辑録郑氏曰庄姜庄公夫人齐女姓姜氏】
　　○我心匪鉴不可以茹【如预反】亦有兄弟不可以据薄言往愬逢彼之怒
　　赋也鉴镜茹度据依愬告也○言我心既匪鉴而不能度物虽有兄弟而又不可依以为重故往告之而反遭其怒也【増释许氏曰此章言鉴明则可度物我心忧烦不能度事不知何以处此归而告诸兄弟聊以舒此愤隔而又逢彼之怒是兄弟亦不可据慿而终莫知所以自处也】
　　○我心匪石不可转也我心匪席不可卷【卷勉反】也威仪棣棣不可选也
　　赋也棣棣富而间习之貌【辑録辅氏曰富谓富盛也富盛则全备而无欠缺闲习则从容而不生踈】选简择也○言石可转而我心不可转席可卷而我心不可卷威仪无一不善又不可得而简择取舎皆自反而无阙之意【不可转其志确也不可卷其节坚也不可选其德备也存诸中者不可移形于外者无不善荘姜之贤具于此章○增释许氏曰此章于是自反平昔我心贞固过于石而不可转我心平直过于席而不可卷威仪动止之间皆无一失而不必选而不见答于君子岂我心之过哉石不可转是其贞洁自守之操坚席不可卷是其公平逮下之心溥也】
　　○忧心悄悄【七小反】愠于羣小觏【古豆反】闵既多受侮不少静言思之寤辟【避亦反】有摽【符小反】
　　赋也悄悄忧貌愠怒意羣小众妾也言见怒于众妾也觏见闵病也辟拊心也摽拊心貌【此章言已所以忧之之事不得于其夫则必见侮于其下理势然也辑録尔雅注摽椎胷也○增释许氏曰此章谓我之忧者自揆无过正以见怒诸妾谗譛而致然黙而思之无可柰何惟拊心而已】
　　○日居月诸胡迭【待结反】而微心之忧矣如匪澣【户管反】衣静言思之不能奋飞
　　比也居诸语辞迭更微亏也【辑録严氏曰微谓不明也日月食则不明十月之交云彼月而微此日而微】匪澣衣谓垢污不濯之衣奋飞如鸟奋翼而飞去也○言日当常明月则有时而亏犹正嫡当尊众妾当卑今众妾反胜正嫡是日月更迭而亏是以忧之至于烦寃愦【古对反心乱也】眊【音冐蒙防日不明之貌】如衣不澣之衣恨不能奋起而飞去也【妇人从一而终无可去之理惟安于义命而已○増释此章再言上下失序所以忧不能解但恨不可飞去耳忧之极止曰不能奋飞是不可以去谓正而不怨也】
　　栢舟五章章六句【一章言徳不见取于夫而二章则内外俱困也三章言德不备于已而四章则上下俱困也五章则以无可柰何而自安之意结之辑録解頥曰庄姜不得志于夫而无怨夫之意不见礼于兄弟而无絶兄弟之情不见爱于众妾而无怨众妾之心而所以自反者惟知心志不可以不专一威仪不可以不闲习使恶我者无得而简择怒我者无得以瑕疵亦可谓善自处矣此所以居变风之首也欤○増释许氏曰此诗旧説男子作朱子以为妇人诗盖观其辞气而得之而卑顺柔弱四言举一篇大防此读诗凡例也读诗者每于一诗吟哦上下优防泳以意随之而求诗人志之所在庶不负朱子之教也】
　　緑兮衣兮緑衣黄里心之忧矣曷维其已
　　比也緑苍胜黄之间色黄中央土之正色【辑録青黄赤白黑为之正色緑红碧紫纁为之间色木克土故苍胜黄】间色贱而以为衣正色贵而以为里言皆失其所也已止也○荘公惑于嬖妾【辑録荘公杨武公子嬖妾盖公子州吁之母嬖幸也爱也】夫人荘姜贤而失位故作此诗言緑衣黄里以比贱妾尊显而正嫡幽微【辑録孔氏曰间色为衣而见正色反为里而隠犹妾防宠而显夫人反见踈而微也】使我忧之不能自已也【辑録谢氏曰嫡妾易位尊卑不明家不齐则国不治荘姜之心岂但忧一身哉为君忧为君之子忧为国家后日忧其忧何时能止也】
　　○緑兮衣兮緑衣黄裳心之忧矣曷维其亡
　　比也上曰衣下曰裳记曰衣正色裳间色今以緑为衣而黄者自里转而为裳其失所益甚矣【幽微已不可卑贱尤不可辑録孔氏曰间色为衣而在上正色为裳而处下犹妾防宠而尊夫人反见踈而卑前以表里喻幽显此以上下喻尊卑○增释前以掩蔽而言此以倒置而言皆夫人之失位也】亡之为言忘也
　　○緑兮丝兮女【音汝】所治【平声】兮我思古人俾无訧【音尤叶于其反】兮
　　比也女指其君子而言也治谓理而织之也俾使訧过也○言緑方为丝而女又治之以比妾方少艾而女又嬖之也然则我将如之何哉亦思古人有甞此而善处之者以自励焉使不至于有过而已【辑録辅氏曰彼之所为自违悖而我之所为则欲其无过而已此其所以为贤也】
　　○絺兮绤兮凄【七西反】其以风【叶为愔反】我思古人实我心比也凄寒风也○絺绤而遇寒风犹已之过时而见弃也故思古人之善处此者真能先得我心之所求也【年有老少则恩有隆替此理之必然无足恠者但思古人而俾无訧则取法于彼以免过也思古人而我心则彼已同然而过可免矣○增释许氏曰此章之思古人反谓之我心是在我者处之素定而古人善处此者反得我心之所同然者耳至此岂有一毫怨怼不平之气哉此庄姜所以为贤也】
　　緑衣四章章四句
　　庄姜事见春秋传此诗无所考姑从序説下三篇同【前二章乎情后二章止乎礼义前二章则观事势颠倒而伤其变后二章则察时运盛衰以处其变辑録解頥曰前之忧忧今日遇此而无聊也后之思思古人处此之有道也然古人之处此亦岂有它道哉亦曰安于义命而已矣陈定宇曰不得于夫而不疾其妾惟思古人以自修其身忧而不伤怨而不怒孔子谓诗可以怨其此类也夫】
　　燕燕于飞差【初宜反】池其羽之子于归逺送于野【叶上与反】瞻望弗及泣涕如雨
　　兴也燕鳦【音壹】也谓之燕燕者重言之也差池不齐之貌【相随而飞一先一后也】之子指戴妫也归大归也【妇人已嫁复归宗曰大归大归者不反之义辑録郊外曰野无声出涕曰泣】○庄姜无子以陈女戴妫之子完为已子庄公卒完即位嬖人之子州吁弑之故戴妫大归于陈【辑録左庄公又娶于陈曰厉妫生孝伯早死其娣戴妫生完是为桓公公四年州吁弑之厉戴皆諡妫陈姓也】而庄姜送之作此诗也【彼相随而不离此逺送而难别意有相类故用起兴辑録苏氏曰礼妇人送迎不出门逺送于野情之所不能已也严氏曰风人含不尽之意此但叙离别之恨而子弑国危之戚皆然在不言之中矣】
　　○燕燕于飞颉【户结反】之颃【户郎反】之之子于归逺于将之瞻望弗及伫立以泣
　　兴也飞而上曰颉飞而下曰颃将送也伫立久立也
　　○燕燕于飞下上【时掌反】其音之子于归逺送于南【叶尼心反】瞻望弗及实劳我心
　　兴也鸣而上曰上音鸣而下曰下音送于南者陈在卫南【颉之颃之飞相上下也下丄其音声相应和也皆不忍相违之意辑録辅氏曰泣涕如雨初别时也伫立以泣已别而久立以泣也实劳我心既去而思之不忘也】
　　○仲氏任【而今反】只【音纸】其心塞渊【叶一均反】终温且惠淑慎其身先君之思以勗【防肉反】寡人
　　赋也仲氏戴妫字也以恩相信曰任只语辞塞实渊深终竟温和惠顺淑善也【塞实则不虚妄渊深则不浅露温和则不刚愎忠顺则不乖戻以此淑慎其身可谓贤矣而又相勉以思先君二南之外无此媵妾】先君谓庄公也朂勉也寡人寡徳之人庄姜自称也○言戴妫之贤如此又以先君之思勉我使我常念之而不失其守也【此章备言嫡媵相与如此以见涕泣劳心之故也辑録疏云仲氏有徳行其心诚实而深逺又终能温和恭顺善自谨慎其身内外之徳既如此又于将归之时以思先君之故劝勉寡人以礼义也】杨氏曰州吁之暴桓公之死戴妫之去皆夫人失位不见答于先君所致也而戴妫犹以先君之思勉其夫人真可谓温且惠矣【辑录朱子曰古人文字之美词气温和理义精宻如此秦汉以后无此等语某读诗于此数语读书至先王肇修人纪至兹惟艰哉深诵叹之又曰譬如画工传神一般直是写得他精神出】
　　燕燕四章章六句【前三章述已之情后一章美妫之徳辑録解頥曰余读是诗未甞不叹庄公之狂惑也使其翻然悔悟立庄姜以为之主俾戴妫以为之助则闺门正矣立子完以为之嫡命石蜡以为之辅则国本定矣若州吁者可教则姑教之不可教则去之夫如是则卫非今日之卫即康叔武公之卫矣顾乃以宠夺正以孽夺宗卒贻国家无穷之祸不谓之狂惑而可乎】
　　日居月诸照临下土乃如之人兮逝不古处【昌吕反】胡能有定寜不我顾【叶果五反】
