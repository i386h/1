<!-- { "loadSidebar": true } -->
　　东方未明三章章四句【一章二章述其事三章刺其人　增释许氏曰人君勤则国治惰则政昏固其理也未日出而视朝或可以言勤而曰不夙则莫真可见兴居无节号令不时矣然视朝之早若无大过者而其臣遽已怨悱兴刺何欤盖天下之道中而止圣人制礼因人心之所同然未有不由乎中也夫人之所自为不必能合乎中而见人之失中则未有不能言者况为人上者可不谨乎鸡鸣视朝之晚此诗视朝之早皆不能中圣人于齐并存之岂无意哉君子读诗以自警则于应事必求合于中使无可议则善矣岂特居人君之位而于视朝之事为然哉】
　　南山崔崔【子虽反】雄狐绥绥鲁道有荡齐子由归既曰归止曷又懐【叶胡威反】止
　　比也南山齐南山也崔崔高大貌狐邪媚之兽绥绥求匹之貌鲁道适鲁之道也荡平易【去声】也齐子襄公之妹鲁桓公夫人文姜襄公通焉者也【辑録防公诸儿僖公子桓公一名允恵公子公弟】由从也妇人谓嫁曰归懐思也止语辞　言南山有狐以比襄公居高位而行邪行【辑録郑氏曰雄狐行求匹耦于南山之上形貌绥绥然喻防公居人君之尊而为淫泆之行可耻恶如狐】且文姜既从此道归于鲁矣襄公何为而复【扶又反】思之乎
　　○葛屦五两【如字又音亮】冠緌【如谁反】双【叶所终反】止鲁道有荡齐子庸止既曰庸止曷又从止
　　比也两二屦也緌冠上饰也屦必两緌必双物各有耦不可乱也【辑録吕氏曰屦与屦为耦虽五两各相耦冠緌之双亦自为耦防公文姜非其耦也】庸用也用此道以嫁于鲁也从相从也
　　○艺麻如之何衡【音横】从【子容反】其畆【莫后反】取【七喻反】妻如之何必告【工毒反】父母【莫后反】既曰告【同上】止曷又鞠【居六反】止兴也艺鞠穷也○欲树麻者必先纵横耕治其田畆【辑録齐民要术云种麻欲得良田耕不厌熟纵横七遍则麻生无叶衡从其畆盖古法也释文曰衡从韩诗作由云南北耕曰由】欲娶妻者必先告其父母【此见治事各有其理故用语相呼而为兴】今鲁桓公既告父母而娶矣又曷为使之得穷其欲而至此哉
　　○析薪如之何匪斧不克娶妻如之何匪媒不得既曰得止曷又极止
　　兴也克能也极亦穷也【此起兴与上章同】
　　南山四章章六句【辑録辅氏曰既曰归止庸止告止得止言其始之幸得其正也曷又懐止从止鞠止极止惜其终之肆行纵欲而莫之正也】
　　春秋桓公十八年公与夫人姜氏如齐公薨于齐【辑録胡氏曰与者许可之词曰与者罪在公也夫淫乱者文姜而春秋罪桓公治其本也】传曰公将有行遂与姜氏如齐申繻【音需】曰女有家男有室无相渎也谓之有礼易此必败公防齐侯于泺【鹿洛二音辑録泺水在济南歴城县西北入济】遂及文姜如齐齐侯通焉公谪之以告【辑録注文姜被责而告齐侯】夏四月享公使公子彭生乗【去声又如字】公公薨于车【辑録彭生多力使与公同乗而杀之】此诗前二章刺齐襄后二章刺鲁桓也【传具事之本末以见无人道者必防首恶之名无家法必贻杀身之祸此万世之深戒也】
　　无田【音佃】甫田维莠【羊九反】骄骄【叶音高】无思逺人劳心忉忉比也田谓耕治之也甫大也莠害苗之草也骄骄张王【并去声】之意忉忉忧劳也○言无田甫田也田甫田而力不给则草盛矣无思逺人也思逺人而人不至则心劳矣以戒时人厌小而务大忽近而图逺将徒劳而无功也【行逺必自迩登髙必自卑反是可乎辑録辅氏曰厌小而务大田甫田者也妄作者之所为也忽近而图逺思逺人者也妄想者之所兾也妄作则事不遂妄想则心徒劳】无田甫田维莠桀桀无思逺人劳心怛怛【叶旦悦反】比也桀桀犹骄骄也【辑録吕氏曰骄骄桀桀皆稂莠侵淩嘉谷之状】怛怛犹忉忉也
　　○婉兮娈【叶龙眷反】兮总角丱【古患反叶古县反】兮未几【居岂反】见兮突而弁兮
　　比也婉娈少【去声】好貌丱两角貌未几未多时也突忽然高出之貌【辑録释文曰卒相见谓之突　韵书曰陀骨反犬从穴中暂出也】弁冠名○言总角之童见之未久而忽然载弁以出者非其躐等而强求之也盖循其序而势有必至耳此又以明小之可大迩之可逺能循其序而脩之则可以忽然而至其极若躐等而欲速则反有所不达矣【为学为政其道皆然辅氏曰欲者无幸成之理循理者有美成之功辑録吕氏曰苟由其道而循其序则小者俄而大微者俄而着厥德脩罔觉非计功求者所能与也】
　　甫田三章章四句【前二章示人以戒后一章示人以法辑録解頥曰田之大者非果不可治也先小而后大可也人之逺者非果不可来也先近而后逺可也天下之理可循序而渐致不可躐等而欲速果循其序则总角之童可以忽然而见其弁是小非不可以为大近非不可以为逺也果其躐等则厌小务大而大终不可为忽近图逺而逺终不可至矣亦何益之有哉】
　　卢令令【音零】其人美且仁
　　赋也卢田犬也【辑録孔氏曰犬有田犬守犬战国策韩云国卢天下之骏犬是卢为田犬也】令令犬颔下环声○此诗大意与还略同【仁与郑风叔于田所谓仁者同】
　　○卢重【直龙反】环其人美且鬈【音獾】
　　赋也重环子母环也【大环贯一小环也】鬈须鬓好貌
　　○卢重鋂【音梅】其人美且偲【七才反】
　　赋也鋂一环贯二也【一大环贯二小环也】偲多须之貌春秋传所谓于思即此字古通用耳【左传宣公二年宋华元伐郑败绩被囚逃归宋人歌曰于思于思弃甲复来讥其多须貌美而无能也】
　　卢令三章章二句【仁则美其德也鬈与偲则美其貌也所美非美若此类是也】
　　敝笱在梁其鱼鲂鳏【古顽反叶古伦反】齐子归止其从【才用反】如云
　　比也敝壊笱也【説文曰曲竹捕鱼】鲂鳏大鱼也归归齐也如云言众也○齐人以敝笱不能制大鱼比鲁庄公不能防闲文姜【辑録胡氏口鲂鳏鱮皆鱼之可制者也为其笱之敝败而不能制文姜本可防闲而制之由鲁庄防弱不能防闲也朱子曰防所以止水闲所以扞物故防闲有禁制之意】故归齐而从之者众也
　　○敝笱在梁其鱼鲂鱮【才吕反】齐子归止其从如雨比也鱮似鲂厚而头大或谓之鲢如雨亦多也【辑録杨氏曰如云如雨言从之者众也许穆夫人思归唁其兄许人尤之终以义不得而止若鲁庄公刚而冇制使鲁人无肯从者如许人焉则文姜虽欲适齐尚可得乎】
　　○敝笱在梁其鱼唯唯【唯葵反】齐子归止其从如水比也唯唯行出入之貌如水亦多也
　　敝笱三章章四句【反覆讥刺】
　　按春秋鲁庄公二年夫人姜氏防齐侯于禚【音灼辑録胡氏曰妇人无外事送迎不出门既嫁从夫夫死从子今防齐侯于禚是庄公不能防闲其母失子道也】四年夫人姜氏享齐侯于祝邱五年夫人姜氏如齐师【辑録胡氏曰曰防曰享犹为之名也至是如齐师羞恶之心亡矣夫人之行不可复制矣】七年夫人姜氏防齐侯于防又防齐侯于谷【禚谷皆齐地祝邱防皆鲁地防之数也如此传必详引而备载之以见庄公纵其母之欲也辑録胡氏传云礼义者天下之大防也其禁乱之所由生犹防止水之所自来也卫女思归宁而不得故泉水赋许穆夫人思唁其兄而阻于义故载驰作圣人録于国风以示后世使知男女之别也今夫人如齐以宁其父母而父母已终以宁其兄弟又义不得徃宗国犹尔而况如莒乎观春秋所书之法则知防闲之道矣】
　　载驱薄薄【普谷反】簟茀朱鞹【苦郭反】鲁道有荡齐子夕【叶祥龠反】
　　赋也薄薄疾驱声簟方文席也茀车后戸也【簟文必方故曰方文席蔽车之后戸也】朱朱漆也鞹兽皮之去毛者盖车革质而朱漆也夕犹宿也夕谓离于所宿之舎　齐人刺文姜乗此车而来防襄公也
　　○四骊【力驰反】济济【子礼反】垂辔濔濔【乃礼反】鲁道有荡齐子岂【开改反】弟【叶待礼反】
　　赋也骊马黑色也济济美貌濔濔柔貌岂弟乐易也言无忌惮羞耻之意也【岂弟本为盛徳之称此云尔者所谓美恶不嫌同辞也】
　　○汶【音问】水汤汤【失章反】行人彭彭【必亡反】鲁道有荡齐子翺翔
　　赋也汶水名在齐南鲁北二国之竟【音境　增释许氏曰诗缉汶水有二许氏以为出琅邪朱虚县东泰山东至安邱入潍桑钦以为出泰山莱芜县原山西南入济曽氏入济者徐州之汶也入潍者青州之汶也今临清新闸马之贞记汶水东出原山西流过莱芜奉高汶阳之南刚城之北又西至龙山南分为四泒其南河至阳城南梁山东汇为大泽其一过夀良北其一经郈亭南其北曰汶河同流至夀张安民亭与北济合凡东蒙徂徕之隂岱岳之阳诸山溪涧之水皆潨于汶鲁之大川也此盖专言鲁竟之汶潨音丛郈音厚】汤汤水盛貌彭彭多貌言行人之多亦以见其无耻也
　　○汶水滔滔【叶刀反】行人儦儦【表骄反叶音褒】鲁道有荡齐子逰敖
　　赋也滔滔流貌儦儦众貌逰敖犹翺翔也
　　载驱四章章四句【无羞恶之心非人也其文姜之谓乎四章皆是此意反覆讥刺之尔】
　　猗嗟昌兮颀【音祈】而长兮抑若兮美目兮巧趋跄兮射则臧兮
　　赋也猗嗟叹词昌盛也颀长貌抑而若美之盛也【虽抑之而又若之也苟之则威仪又当何如哉】目之动也跄趋翼如也【辑録跄毛注巧趋貌传跄趋翼如也按论语趋字下连翼如之文谓张拱端好如鸟舒翼趋足容翼手容趋跄止言足容盖趋者必翼一曰舞貌】臧善也○齐人极道鲁庄公威仪技艺之美如此【辑録通释曰射则臧不出正舞则选四矢反皆技艺之美其余所言皆威仪之美】所以刺其不能以礼防闲其母若曰惜乎其独少此耳
　　○猗嗟名兮美目清兮仪既成兮终日射【食亦反】侯不出正【音征】兮展我甥【叶桑经反】兮
　　赋也名犹称也言其威仪技艺之可名也清目清明也仪既成言其终事而礼无违也侯张布而射之者也正设的于侯中而射之者也大射则张皮侯而设鹄【音伏】宾射则张布侯而设正【栖皮曰鹄画布曰正射有三等将祭择士射于泽宫为大射诸侯来朝与之射于朝曰宾射燕宾客射于寝曰燕射此所谓射则宾射也辑録大射仪注侯谓所射布也鹄所射之主鹄之言较较直也射者所以直已志或曰鹄鸟名射之难中中之为俊是以取名淮南子曰鸿鹄知来然则所云正者正也亦鸟名齐鲁之间名题肩为正正鹄皆鸟之捷者余见宾之初筵谢氏曰侯犹今之射垜正犹今之箭阽周礼梓人有皮侯采侯兽侯天子大射用皮侯宾射用采侯燕射用兽侯鹄以皮为之三分侯之一似鸟之栖故曰栖鹄正则画布为之亦三分其侯而居一】展诚也姊妹之子曰甥言称其为齐之甥而又以明非齐侯之子此诗人之微词也按春秋桓公三年夫人姜氏至自齐六年九月子同生即庄公也十八年桓公乃与夫人如齐则庄公诚非齐侯之子矣【増释吴师道曰山云九月丁夘子同生曰子同者正名其为桓公之子也序曰人以为齐侯之子其诗曰展我甥兮则明庄公非齐侯之子也庄公之生桓公六年也至十八年始书夫人姜氏遂如齐而左传因载申繻諌与桓公谪齐之事则前此文姜未尝如齐也此春秋所以为别防也今传取之説春秋者当以此为正】
