<!-- { "loadSidebar": true } -->
　　○北风其喈【音皆叶居奚反】雨雪其霏【芳非反】惠而好我手同归其虚其邪既亟只且
　　比也喈疾声也霏雨雪分散之状【辑録谢氏曰北风怒而有声不止于凉矣雨雪霏霏而宻不止于雱矣喻祸害愈急也】归者去而不反之辞也
　　○莫赤匪狐莫黒匪乌惠而好我手同车其虚其邪既亟只且
　　比也狐兽名似犬黄赤色乌鵶黒色皆不祥之物人所恶见者也所见无非此物【辑録无非训莫匪字】则国将危乱可知【不良之人不善之政不美之俗皆不祥而可恶者也増释此章则见国将危乱而气象愁惨犹若恶见其不祥之物也】同行同归犹贱者也同车则贵者亦去矣【势已渐而廹辑録谢氏曰谓一节急一节风人之法度也】
　　北风三章章六句【同行则去危同归则就安同车则二者之意兼之矣　北门之处困忠臣也北风之去乱智者也又北风与魏风十畆之间相似然彼则其意舒其辞缓犹之可也此则危廹已甚明夷之飞将垂其翼矣】
　　静女其姝【赤朱反】俟我于城隅爱而不见搔【苏刀反】首踟【直知反】蹰【直诛反】
　　赋也静者闲雅之意姝美色也【辑録此淫奔者自相称美之词非真闲雅也】城隅幽僻之处不见者期而不至也踟蹰犹踯躅也【辑録踟蹰行不进貌踯躅跳貌】此淫奔期防之诗也
　　○静女其娈贻我彤【徒冬反】管【叶古兖反】彤管有炜【于鬼反】説【音悦】怿【音亦】女羙
　　赋也娈好貌于是则见之矣彤管未详何物盖相赠以结殷勤之意耳【辑録殷勤委曲貌】炜赤貌言既得此物而又恱怿此女之羙也
　　○自牧归荑【徒兮徒计二反】洵羙且异【夷曵二音】匪女【音汝】之为羙羙人之贻【与异同】
　　赋也牧外野也【辑録郊外谓之牧牧外谓之野】归亦贻也荑茅之始生者洵信也女指荑而言也○言静女又赠我以荑而其荑亦羙且异然非此荑之为羙特以羙人之所赠故其物亦羙耳【辑録许氏曰首言城隅末言自牧盖不特逐于城隅抑且相逐于野】静女三章章四句【一章未见之时二章胥防之时三章既防而归之时】
　　新台有泚【此礼反】河水弥弥【莫迩反】燕婉之求籧【音渠】篨【音除】不鲜【斯浅反叶想止反】
　　赋也泚鲜明也弥弥盛也燕安婉顺也籧篨不能俯疾之丑者也盖籧篨本竹席之名人或编以为囷其状如人之拥肿而不能俯者故又因以名此疾也鲜少也【籧篨不鲜犹曰拥肿之病也】○旧説以为卫宣公为其子伋娶于齐而闻其羙欲自娶之乃作新台于河上而要【音腰】之【辑録孔疏云此时伋妻盖自齐始来未至于卫公于河上作台以待其至李氏曰新台临河今澶州遗址尚存】国人恶之而作此诗以刺之言齐女本求与伋为燕婉之好而反得宣公丑恶之人也
　　○新台有洒【七罪反叶先典反】河水浼浼【每罪反叶羙辨反】燕婉之求籧篨不殄
　　赋也洒髙峻也【辑録台在河上曰泚曰洒皆从水义泚谓水中台影鲜明之貌洒谓水光之中见其台之髙峻也】浼浼平也殄絶也言其病不已也
　　○鱼网之设鸿则离之燕婉之求得此戚施
　　兴也鸿鴈之大者离丽也戚施不能仰亦丑疾也【辑録谢氏曰籧篨戚施之疾宣公非有此疾国人恶其无礼义乱人伦故以丑恶之疾比之既无人道亦非人形也】○言设鱼网而反得鸿以兴永燕婉而反得丑疾之人所得非所求也【丽平声歴也○此以所得非所求为兴】
　　新台三章章四句【不鲜已甚不已尤甚既不能俯又不能仰则尤为甚】凡宣姜事首末见春秋传然于诗则皆未有考也诸篇放此【卫风美者多淫诗少本不当与郑比也然新台墙茨之恶又国风中无所有故论淫诗必以郑卫并称盖郑举其全卫举其重辑録诸篇曰诸者墙有茨君子偕老鹑之奔奔是也】
　　二子乘舟泛泛【芳劔反】其景【叶举两反】愿言思子中心养养【以两反】
　　赋也二子谓伋夀也乘舟渡河如齐也景古影字养养犹忧不知所定之貌○旧説以为宣公纳伋之妻是为宣姜生夀及朔朔与宣姜愬伋于公公令伋之齐使贼先待于隘而杀之夀知之以告伋伋曰君命也不可以逃夀窃其节而先往【辑録左传曰及行饮以酒夀子载其旌以先】贼杀之伋至曰君命杀我夀有何罪贼又杀之国人伤之而作是诗也【増释鄱阳张氏曰此章言伋夀二子乘舟渉河以适齐其影泛泛然何所归乎为其将见杀顾其影而怜之也我念而思之中心养养然忧不知所定也】
　　○二子乘舟泛泛其逝【此字本与害叶今读误】愿言思子不瑕有害
　　赋也逝往也不瑕疑辞义见泉水此则见其不归而疑之也【増释鄱阳张氏曰此章言二子泛泛然从此逝矣痛其往而不返也诗人深求其心之无它而恕之曰不为何过而有害也】
　　二子乘舟二章章四句【一章忧其被害二章疑其被害】
　　太史公曰余读世家言至于宣公之子以妇见诛弟夀争死以相让此与太子申生不敢明骊姬之过同俱恶伤父之志然卒死亡何其悲也或父子相杀兄弟相戮亦独何哉【小杖则受大杖则逃走伋夀之死未尽善也然伋寜被杀而不忍违其父夀寜代死而不忍死其兄则其志有可哀者圣人于此亦闵其不幸而不忍删去之集传引此以见孔子録之之故也辑録辅氏曰二子处此亦不得为是而夫子取此诗者所以着宣公志行之恶而其祸至于如是之酷以为万世戒尔故先生尝谓太史公欠此意然其言有抑杨可以感人故取之非便以二子所处为是也觧頥曰宣公纳子之妻以为妻则夫妇之伦灭矣因宣姜而杀二子则父子之伦灭矣夫而不夫父而不父则君之道以之不立而君臣之伦亦废矣春秋以来三纲废九法斁未有甚于此时者以其卒胥为夷也宜哉○増释鄱阳张氏曰诗缉卫自宣公杀伋夀以朔为世子代立是为惠公左右公子怨朔之防杀伋乃作乱立黔牟惠公奔齐其后诸侯纳惠公黔牟奔周惠公怨周之容黔牟与燕伐周立子頽为王惠王奔温及惠公卒子懿公立百姓大臣犹以杀伋之故皆不服狄乘其衅杀懿公而灭卫呜呼卫之乱极矣父子兄弟君臣之间相戕相贼不唯流毒子孙启侮夷狄以之杀身亡国其余殃所渐且稔王空之祸盖纲常道尽天地防于倾陷矣推原乱根始于夫妇之不正衽席之祸一至此邪以是知诗首关雎圣人之意深逺矣哉】邶十九篇七十二章三百六十三句【辑録通释曰卫三十九篇而风才十有九然观緑衣则妾僣嫡矣燕燕则臣弑君矣谷风则夫妇之道乖新台则男女之伦灭二子乘舟则父子之恩絶旄丘则无恤隣之义简兮则无尊贤之心北门则失劝士之道乱常败政莫甚于此所以居变风之首欤于呼渡河野处已兆矣不待读定之方中而后知也】

　　诗经疏义防通卷二
<经部,诗类,诗经疏义会通>
　　钦定四库全书
　　诗经疏义防通卷三　　　元　朱公迁　撰
　　鄘一之四
　　説见上篇
　　泛彼柏舟在彼中河髧【徒坎反】彼两髦【音毛】实维我仪【叶牛何反】之死矢靡他【汤河反】母也天【叶鉄因反】只【音纸下同】不谅人只兴也中河中于河也髧髪垂貎两髦者翦髪夹囟【音信广韵注曰头防脑盖也】子事父母之饰亲死然后去之【辑录昭武黄氏曰礼记内则拂髦注用髪为之象防时鬌鬌注所遗髪也谓留髪为角子者也丧大记脱髦注防时剪髪为之年长垂着两邉髦然也明人之至亲惟有孺子之义父死脱左髦母死脱右髦亲没不髦孔氏诸侯小敛脱髦士既殡脱髦】此盖指共伯也我共姜自我也【辑录共伯名余共谥伯字妇人从夫諡姜姓也】仪匹之至矢誓靡无也只语助辞谅信也○旧説以为卫世子共伯蚤死【共伯侯子武公兄】其妻共姜守义父母欲夺而嫁之【辑录夺者欲夺其守义之志也】故共姜作此以自誓言柏舟则在彼中河两髦则实我之匹虽至于死誓无他心【舟在中河而无他适之地我配两髦而无他适之心物冇定所人冇定志而用彼我二字相呼应也】母之于我覆育之恩如天罔极而何其不谅我之心乎不及父者疑时独母在或非父意耳【庄姜尽礼无怼心共姜守义无二志故二柏舟为鄘之首又共姜当侯时侯去康叔九世耳其子为武公其孙为庄公变始于二姜时也次第亦当然也辑录辅氏曰实维我匹一定而决不可易也之死矢靡他虽死而誓不敢易也夫母之欲嫁共姜想亦不过是惑于爱而虑其终耳今味共姜自誓之言其至诚贞固之意如此则母之惑可觧而虑可释矣】
　　○泛泛柏舟在彼河侧髧彼两髦实维我特之死矢靡慝【他得反】母也天只不谅人只
　　兴也特亦匹也【辑录朱子曰特有孤特之义而以为匹者古人用字多如此犹治之为乱也】慝邪也以是为慝则其絶之甚矣【増释张氏曰他他适也慝邪之匿于心者也他适而誓之死靡为之其事犹显至于一念邪思之防亦誓之死而靡可见其心之贞固而节不渝矣】
　　柏舟二章章七句【自誓之意以渐而深辑录真氏曰柏舟之不再适盖妇人之大节故孔子列之使万世取法焉程子之谓饿死事极小失节事极大可为后世深戒陈定宇曰卫之淫风流行而有共姜特立之节真可以遏人欲之横流矣读此诗者岂不可以感人之善心乎觧頥曰女子之生以身事人一与之齐终身不改古之制也共姜之守义裁以古制虽妇道之当然耳斯可见人心天理之未尝泯也亦岂不足以挽风俗之衰扶纲常之重则其置之鄘风之首亦宜矣】
　　墙有茨不可埽【叶苏后反】也中冓【古候反】之言不可道【叶徒厚反】也所可道也言之丑也
　　兴也茨蒺藜也蔓生细叶子有三角刺人【辑录埤雅蒺藜布也蔓生子有三角刺人状如菱而小一名茨】中冓谓舎之交积材木也【辑录中冓之言若曰闺阃之言也】道言丑恶也○旧説以为宣公卒惠公防其庶兄顽烝于宣姜【辑录左闵公二年昭伯烝宣姜生齐子戴公文公宋桓许穆夫人注惠公朔盖年十五六昭伯即公子顽宣公之长庶伋之兄也上曰烝】故诗人作此诗以刺之言其闺中之事皆丑恶而不可言理或然也【墙茨芒刺不可埽内言丑恶不可道是皆无所施其恶恶之心者而用语势相呼应也】
　　○墙有茨不可襄也中冓之言不可详也所可详也言之长也
　　兴也襄除也详详言之也言之长者不欲言而托以语长难竟也
　　○墙有茨不可束也中冓之言不可读也所可读也言之辱也
　　兴也束束而去之也读诵言也辱犹丑也【辑录辅氏曰辱深于丑】
　　墙有茨三章章六句【反覆讥刺】
　　杨氏曰公子顽通乎君母闺中之言至不可读其污甚矣圣人何取焉而着之于经也盖自古乱之君自以为宻于闺门之中世无得而知者故自肆而不反圣人所以着之于经使后世为恶者知虽闺中之言亦无隐而不彰也其为训戒深矣【辑录辅氏曰杨氏之説盖不独为此篇凡圣人所录乱之诗其意皆如此即先生所谓恶者可以惩创人之逸志者也觧頥曰宣姜本伋之妻也一失身于宣公而为新防之有泚再失身于公子顽而为中冓之不可道盖由其节义亏缺于前是以无所顾借于后甘以其身处于汚秽而不辞则亦无复羞愧悔悟之萌矣】
　　君子偕老副笄六珈【音加叶居河反】委委【于危反】佗佗【待河反】如山如河象服是宜【叶牛何反】子之不淑云如之何
