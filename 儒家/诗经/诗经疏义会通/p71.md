<!-- { "loadSidebar": true } -->
　　采菽采菽筐【音匡】之筥【音举】之君子来朝【音潮】何锡予【音与】之虽无予之路车乗【绳证反】马【叶满补反】又何予之衮【古本反】及黼【音甫】
　　兴也菽大豆也君子诸侯也路车金路以赐同姓象路以赐异姓也【辑録春官巾车王五路金路见采芑象路注以象齿为饰王子母弚王之甥舅出封为侯伯则以赐之】衮衣而画以卷【音衮】龙也【辑録衮是龙之伏也】黼如斧形刺【七亦反】之于裳也周制诸公衮冕九章已见九罭篇【辑録衮冕缫九就前后九旒旒九玉缫三采朱白苍下同就成也以一玉为一成结之使不相并也每玉相去一寸】侯伯鷩【音鳖】冕七章则自华虫以下【鷩雉也衣首华虫而戴冕故曰鷩冕华虫火宗彜画于衣藻粉米黼黻绣于裳辑録鷩冕缫七就前后七旒旒七玉】子男毳【尺锐反】冕五章衣自宗彛以下而裳黼黻【毳罽衣也服罽衣而戴冕也辑録毳冕缫五就前后各五旒旒五玉】孤卿【公之孤大国之卿辑録蔡氏曰孤特也三少虽三公之贰而非其属官故曰孤】絺【陟里反】冕三章则衣粉米而裳黼黻【絺绣也衣不缋上下皆绣服绣衣而戴冕也辑録公之孤絺冕缫四就前后各四旒旒四玉大国之卿缫三就前后各三旒旒三玉与大夫同冕见春官司服与仪礼旁通图与集传不同当详】大夫冕则衣黻裳而已【衣无文服衣而戴冕也○凡衣皆色上言衮下言黼则鷩毳絺皆在其中矣辑録五服皆衣纁裳冕再命之大夫缫再就一命之大夫缫一就】○此天子所以答鱼藻也采菽采菽则必以筐筥盛之【菽叶可为铏羮故采之以为祭祀之用祭欲其洁不以筐筥盛之不可也观采苹之诗所云可见】君子来朝则必有以锡予之【此以处物处人各有其道为兴也所以处物者冇道矣可以处贤臣而无其道乎言此为拟议之端】又言今虽无以予之然已有路车乗马衮及黼之赐矣其言如此者好之无已意犹以为薄也【此于迎来之时而议送往之礼正欲尽其处之之道也虽然未赐而已有所赐之物矣犹且反覆拟议若未有以处之盖礼有数而意无穷也故三章至五章皆足此意】
　　○觱【音必】沸【音弗】槛【胡览反】泉【叶才匀反】言采其芹【巨斤反】君子来朝言观其旂【巨依反叶巨斤反】其旂淠淠【匹弊反】鸾声嘒嘒【呼恵反】载骖【七南反】载驷君子所届【叶居气反】
　　兴也觱沸泉出貌槛泉正出也【辑録正出涌泉也】芹水草可食【辑録埤雅曰水菜一名水英尔雅谓之水葵】淠淠动貌嘒嘒声也届至也○觱沸槛泉则言采其芹诸侯来朝则言观其旂【此以言字其字相呼为兴】见其旂闻其鸾声又见其马则知君子之至于是也【此章应君子来朝文句以下三章应何锡予之一句】
　　○赤芾【音弗】在股邪幅在下【叶后五反】彼交匪纾【音舒叶上与反】天子所予【音与】乐【音洛】只【音止】君子天子命【叶弥并反】之乐只君子福禄申之
　　赋也胫本曰股邪幅偪也【偪音逼取偪束之义】邪纒于足如今行縢所以束胫在股下也【诸侯来朝各备其服但自再命以上皆赤芾举芾偪所以见其余也辑録郑氏曰偪束其胫自足至膝故曰在下】交交际也纾缓也○言诸侯服此芾偪见于天子恭敬齐【咨斋二音】遫不敢纾缓【辑録斋如夔夔齐栗之齐遫者谨而不放之谓】则为天子所与而申之以福禄也【盛服以自饰小心以上交而得君心所许予诸侯之可喜如此宁不多受福禄乎有以锡子之盖必然矣有许予之心斯有锡予之实诗人是以反覆其词也】
　　○维柞之枝其叶蓬蓬乐只君子殿【多见反】天子之邦【叶卜工反】乐只君子万福攸同平平【牌延反】左右亦是率从兴也柞见车牵篇蓬蓬盛貌殿镇也平平辨治也【服防曰平平辨治不絶之貌愚谓平平训辨治辨治训不絶则是整齐联属而无尽言其多也左氏引此作便蕃亦是此意】左右诸侯之臣也率循也【循犹依也】○维柞之枝则其叶蓬蓬然乐只君子则宜殿天子之邦而为万福之所聚【此以柞叶之盛兴君子受福之盛】又言其左右之臣亦从之而至此也【诸侯之可喜如此寜不以其安定国家之功而备受福禄乎且其左右之臣又皆恊心以来朝有以锡予之又必然矣】
　　○泛泛【芳剑反】杨舟绋【音弗】纚【力驰反】维之乐只君子天子葵之乐只君子福禄膍【频尸反】之优哉防哉亦是戾【叶郎之反】矣兴也绋繂【音律索也】也纚维皆系也言以大索纚其舟而系之也葵揆也揆犹度也膍厚戾至也○泛泛杨舟则必以绋纚维之乐只君子则天子必葵之福禄必膍之【舟之不定者必纚之又维之诸侯之可喜者必深察之又厚遇之其不一而足之意皆必然也】于是又叹其优防而至于此也【诸侯之可喜如此宁不深荷天子之知遇乎且其优防如此无愧怍不宁之心冇以锡予之又必然矣】
　　采菽五章章八句【一章迎来二章始至三章入见四章五章则既朝之后也○増释许氏曰首章总言其来朝二三章叙车马衣服之盛四五章则颂之也一章车马衮黼封时所命者也二章车旂和鸾今所乗而来者也三章则言谨其礼服肃其仪度而天子予之予之犹言称许之也既与之则复命之而申其福禄矣四章言柞之冇榦而有枝则其叶蓬蓬然是犹天子之冇诸侯也故此可乐之君子则为天子镇守邦国之臣而万福之所同集君既忠其上则左右之人亦平平相率而从其君矣又言泛泛杨舟则以绋而纚维之可乐之君子则天子必揆度而厚其福禄则其度优防于是为至矣后两章皆期望以慰其心诱掖以坚其志也屡言天子者非天子所自言主于歌者而言之也】
　　骍骍【息营反】角弓翩【匹然反】其反【叶分邅反】矣兄弟婚姻无胥逺【叶于圆反】矣
　　兴也骍骍弓调和貌角弓以角饰弓也【为弓之材所用共有六者干角筋胶丝漆也】翩反貌弓之为物张之则内向而来弛之则外反而去有似兄弟婚姻亲疎逺近之意胥相也○此刺王不亲九族【辑録陈大猷曰角弓刺王不亲九族曰兄弟昏姻頍弁曰兄弟甥舅则知兄弟者父族也昏姻甥舅母妻族也父族四者只是亲与从及再从三从兄弟叔伯如此母族三者则母之父族母族及姊妹族也妻族二则妻之父族母族也○按父族有四者父本族一姑夫二姊妹夫三女夫四与陈氏说不同】而好【去声】谗佞使宗族相怨之诗言骍骍角弓既翩然而反矣兄弟婚姻则岂可以相逺哉【角弓可反而兄弟昏姻不可逺此以向背之意相反为兴】
　　○尔之逺【同上】矣民胥然矣尔之教矣民胥效矣
　　赋也尔王也上之所为下必有甚者【此章正刺王以恶徳化其下也】此令兄弟绰绰有裕【预与二音】不令兄弟交相为瘉【同上】赋也令善绰寛裕饶瘉病也○言虽王化之不善然此善兄弟则绰绰有裕而不变彼不善之兄弟则由此而交相病矣盖指谗已之人而言也【此下三章刺相谗相怨之人】
　　○民之无良相怨一方受爵不让【叶如羊反】至于已斯亡赋也一方彼一方也○相怨者各据其一方耳【一方者私已所见非大同之道也辑録王氏曰民丧其良心不叅彼已之曲直也】若以责人之心责已爱己之心爱人使彼己之间交见而无蔽【此则合四方为一而廓然矣】则岂有相怨者哉况兄弟相怨相谗以取爵位而不知逊让终亦必亡而已矣【已斯亡者亡而后已也语倒如此】
　　○老马反为驹【叶去声】不顾其后【叶下故反】如食【音嗣】宜饇【于据反】如酌孔取【叶音娶】
　　比也饇饱孔甚也○言其但知谗害人以取爵位而不知其不胜【平声】任如老马惫【蒲拜反】矣【辑録疲极曰惫】而反自以为驹不顾其后将有不胜任之患也又如食之已多而宜饱矣酌之所取亦已甚矣【此章比喻凡三节所以终受爵不让之意】
　　○母教猱升木如涂涂附君子有徽猷小人与属【音蜀叶殊遇反】
　　比也猱狝猴也性善升木不待教而能也涂泥附着徽美猷道属附也○言小人骨肉之恩本薄王又好谗佞以来之是犹教猱升木又如于泥涂之上加以泥涂附之也苟王有美道则小人将反为善以附之【辑録通释曰所谓上老老而民兴孝上长长而民兴弟上恤孤而民不倍其机盖如此】不至于如此矣【上二句戒王勿如彼下二句戒王当如此○辑録胡庭芳曰毋教云者申二章尔教之义而禁止之也君子小人以位言刘执中曰小人乐于不善今王又疎薄骨肉以倡之是教猱升木也小人乐于不善而王又益之以不善之教是以涂涂附其塈且相着不可脱矣非所以为上之道也故陈为上之道曰君子冇徽猷小人与属也先王有至徳要道民用和睦正其五品为之孝友是之谓徽猷】
　　○雨【于付反】雪瀌瀌【符骄反】见晛【乃见反】曰【音越韩诗刘向作聿下章放此】消莫肯下【遐稼反】遗式居娄【力柱反苟子作屡】骄
　　比也瀌瀌盛貌晛日气也张子曰谗言遇明者当自止而王甘信之不肯贬下而遗弃之【贬下遗弃斥逺之也】更【平声】益以长【上声】慢也【式居屡骄使小人以骄慢自处者不一也慢则谗愈甚矣○此章刺王信谗以长恶人也】
　　○雨雪浮浮见晛曰流如蛮如髦【叶莫侯反】我是用忧比也浮浮犹瀌瀌也流流而去也蛮南蛮也髦夷髦也书作髳【辑録笺云髦西夷别名二字同莫侯反】言其无礼义而相残贼也【此章刺王信谗以长恶俗也】
　　角弓八章章四句【首章据理而正言之二章刺王三章四章五章刺谗佞者六章七章八章又刺王○増释许氏曰前四章刺不亲九族后四章刺好谗佞二章二民字所指微有不同上民字即兄弟昏姻也下民谓众民也王既逺其兄弟昏姻则彼亦如是而逺王矣王以薄徳教其下则下民莫不傲效皆各逺其兄弟昏姻矣然民之上智不可移故兄弟之令善者不变其质之不善者则又习于不善而交相为病矣四章谓民之不善也各持其一偏以相怨每不能存恕自反専以怨为已任为之而不疑若酬酢之受爵而不加逊让怨人者人亦怨之怨之所归祸之所集故至于身亡也五章言谗人颠倒是非固无所顾忌而王聴之无厌惟恐不言犹如食食之必宜于饱如酌之甚取其多则谗者讣行而愈有以増益其势故下章有教猱涂附之说也式居娄骄者谓用此以居之则娄生其骄慢耳娄骄之辞气犹论语言屡増也】
　　有菀【音郁】者柳不尚息焉上帝甚蹈【战国策作上天甚神】无自昵焉俾予靖之后予极焉
　　比也栁茂木也尚庶防也上帝指王也蹈当作神言威灵可畏也昵近靖安也极求之尽也○王者暴虐诸侯不朝而作此诗言彼有菀然茂盛之柳行路之人岂不庶防欲就止息乎以比人谁不欲朝事王者而王甚威神使人畏之而不敢近耳使我朝而事之以靖王室后必将极其所欲以求于我盖诸侯皆不朝而已独至则王必责之无已如齐威王朝周而后反为所辱也【史记鲁连传周烈王时齐威王率天下诸侯朝周是时王室贫且微诸侯莫朝而齐独朝之嵗余烈王崩齐后往周怒赴于齐曰天崩地坼天子下席东藩之臣婴齐后至则斮之辑録索隠曰下席言其寝苫居庐也】或曰兴也下章放此【郁隂之木可憩暴虐之主难亲则反其意以为兴也】
