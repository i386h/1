<!-- { "loadSidebar": true } -->
　　赋也哲知也城犹国也哲妇盖指褒姒也倾覆懿美也枭鸱恶声之鸟也长舌能多言者也阶梯也寺奄人也○言男子正位乎外为国家之主故有知则能立国妇人以无非无仪为善无所事哲哲则适以覆国而已故此懿美之哲妇而反为枭鸱盖以其多言而能为祸乱之梯也若是则乱岂直自天降如首章之说哉特由此妇人而已盖其言虽多而非有教诲之益者是惟妇人与奄人耳岂可近哉上文但言妇人之祸末句兼以奄人为言盖二者常相倚而为奸不可不并以为贼也欧阳公常言宦者之祸甚于女宠其言尤为深切有国家者可不戒哉【此与十二章正责幽王聴任之偏以首章蟊贼蟊疾之意辑録欧阳氏曰女色而已宦者之害非一端也女色之惑不幸而不悟则祸斯及矣使其一悟捽而去之可也宦者之为祸虽欲悔悟而势有不得而去也唐昭宗之事是矣孔氏曰奄人防守门阁亲近人主庸君以其少小贯习朝夕给使顾访无猜惮之心恩狎有可恱之色且其人乆处宫掖颇晓旧章探知主意或乃色和貌厚挟术懐奸或乃捷对敏才饰巧乱实遂能迷罔视聴愚主信而任之国之灭亡多由此作】
　　○鞫人忮【之防反】忒譛【子念反】始竟背【音佩叶必墨反】岂曰不极伊胡为慝如贾【音古】三倍君子是识妇无公事休其蚕织赋也鞫穷忮害忒变也譛不信也竟终背反极已慝恶也贾居货者也三倍获利之多也公事朝廷之事蚕织妇人之业○言妇寺能以其智辨穷人之言【辑録辅氏曰智则哲也辨则长舌也】其心忮害而变诈无常【辑録胡庭芳曰此章极言妇寺之恶也鞫如鞫狱之鞫推勘穷究之意妇寺所以鞫人者其心忮害变忒而已】既以譛妄倡始于前而终或不验于后则亦不复【去声】自谓其言之放恣无所极已而反曰是何足为慝乎【巧言如簧顔之厚矣此忮忒之常态也】夫商贾之利非君子之所宜识如朝廷之事非妇人之所宜与【去声】也今贾三倍而君子识其所以然妇人无朝廷之事而舍【上声】其蚕织以图之则岂不为慝哉【君子喻利则害于义妇人谋政则害于治】
　　○天何以刺【叶音砌】何神不富【叶方味反】舍【音舍】尔介狄维予胥忌不吊不祥威仪不类人之云亡邦国殄瘁
　　赋也刺责介大胥相吊闵也○言天何用责王神何用不富王哉【用以也天何为而以祸乱责王乎神何为而不以盛大之业富王乎若问词也】凡以王信用妇人之故也是必将有夷狄之大患今王舍之不忌而反以我之正言不讳为忌何哉夫天之降不祥庶防王惧而自脩今王遇灾而不恤又不谨其威仪又无善人以辅之则国之殄瘁宜矣【以其嬖惑之深也故不忧将然之狄患而反忌乎正言不恤已然之天祸而且丧威仪贼良善颠倒错乱如此宜乎天谴神怒而致邦国之殄瘁也上二章言妇寺不可聼任此章极言聴任妇人之言以重结蟊贼蟊疾之意】或曰介狄即指妇寺犹所谓女戎者也【国语晋献公与骊戎战胜获骊姬以为夫人史苏曰有男戎必有女戎晋以男戎胜戎戎必以女戎胜晋注云戎兵也言其祸犹兵也】
　　○天之降罔维其优矣人之云亡心之忧矣天之降罔维其几矣人之云亡心之悲矣
　　赋也罔罟优多几近也【近者近于极也】盖承上章之意而重言之以警王也【忧悲之心邦国殄瘁故也盖承上章章末两句而言又以重结罪罟不收之意】
　　○觱【音必】沸【音弗】槛【胡监反】泉维其深矣心之忧矣寜自今矣不自我先不自我后【叶下五反】藐藐昊天无不克巩【叶音古】无忝皇祖式救尔后【同上】
　　兴也觱沸泉涌貌槛泉泉正出者藐藐髙逺貌巩固也○言泉之瀵涌上出其源深矣我心之忧亦非适今日然也【此为事物有所从来之意盖以源泉之深兴忧心之乆也】然而祸乱之极适当此时盖已无可为者惟天髙逺虽若无意于物然其功用神明不测虽危乱之极亦无不能巩固之者幽王苟能改过自新而不忝其祖则天意可回来者犹必可救而子孙亦蒙其福矣【乱已如此而犹欲其改过迁善以图福是则诗人之忠厚也】
　　瞻卬七章三章章十句四章章八句
　　旻天疾威天笃降丧【息浪反叶桑郎反】瘨【都田反】我饥馑民卒流亡我居圉【鱼吕反】卒荒
　　赋也笃厚瘨病卒尽也居国中也圉邉陲也【辑録荒虚也】○此刺幽王任用小人以致饥馑侵削之诗也【此章言天祸国家使内外困穷如此辑録通释曰此诗刺王而首言旻天疾威又言天笃降丧下章又言天降罪罟者固为无所归咎之词矣而首章则言饥馑之灾卒章则言侵削之事余章则皆言用小人之意也】
　　○天降罪罟蟊贼内讧【户工反】昬椓【卜角反】靡共【音恭】溃溃回遹实靖夷我邦【叶卜工反】
　　赋也讧溃也昬椓昬乱椓丧之人也【辑録胡庭芳曰指昬椓为言并阉宦在其中矣】共与恭同一说与供同谓共其职也溃溃乱也回遹邪僻也靖治夷平也○言此蟊贼昬椓者皆溃乱邪僻之人而王乃使之治平我邦所以致乱也【此章推言致乱之由】
　　○臯臯訿訿【音紫】曽不知其玷【丁险反】兢兢业业孔填【已见上篇】不寜我位孔贬
　　赋也臯臯顽慢之意【辑録顽不知道慢不共职】訿訿务为谤毁也玷缺也【缺失也】填乆也○言小人在位所为如此而王不知其缺至于戒敬恐惧甚乆而不寜者其位乃更见贬黜其颠倒错乱之甚如此【此章言其举枉错直亦推言致乱之由也】
　　○如彼嵗旱草不溃【集注作遂】茂如彼栖【音西】苴【七如反】我相【息亮反】此邦无不溃止【叶韵未详】
　　赋也溃遂也栖苴水中浮草栖于木上者【辑録苴释文士加反与楂同】言枯槁无润泽也相视溃乱也【此章两设譬喻而言国家憔悴壊乱如此以申首章之意辑録严氏曰谷风有洸有溃溃怒也小旻是用不溃于成召旻草不溃茂溃遂也溃溃回遹无不溃止溃乱也项氏云水之溃者其势横暴而四出故怒之甚者为溃怒遂之甚者为溃遂乱之甚者为溃乱皆一理也】
　　○维昔之富不如时维今之疚不如兹彼防斯粺【薄卖反】胡不自替职兄【音况下同】斯引【叶韵未详】
　　赋也时是疚病也防粝【音梓】也粺则精矣【防米一斗可得粺米九升】替废也兄怳同引长也○言昔之富未尝若是之疚也而今之疚又未有若此之甚也彼小人之与君子如防与粺其分审矣而曷不自替以避君子乎而使我心专为此故至于怆怳引长而不能自己也【二章三章刺王任用小人此章则刺小人知进而不知退如此】
　　○池之竭矣不云自频泉之竭矣不云自中【叶诸仍反】漙斯害矣职兄斯不烖我躬【叶姑反】
　　比也【诸本作赋也误】频厓【辑録笺厓犹外也】漙广大也○池水之钟也泉水之也故池之竭由外之不入泉之竭由内之不出言祸乱有所从起而今不云然也【用小人者祸乱之本辑録朱子曰看诗不湏着意去训解只平平地涵泳自好因举池之竭矣四句吟咏乆之】此其为害亦已广矣是使我心专为此故至于怆怳日益大而忧之【上言其忧不替此言其忧益甚】曰是岂不烖及我躬也乎【小人致乱而乃相与容隠之则君子必将蒙祸矣此章又推祸乱之由起而忧祸患之将及也】
　　○昔先王受命有如召公日辟【音辟】国百里今也日蹙【子六反】国百里于【音乌】乎【音呼】哀哉维今之人不尚有【叶臣已反】赋也先王文王也召公康公也辟开蹙促也○文王之世周公治内召公治外故周人之诗谓之周南诸侯之诗谓之召南所谓日辟国百里云者言文王之化自北而南至于江汉之间服从之国日以益众及虞芮质成而其旁诸侯闻之相帅归周者四十余国焉【召公宣布徳化其流行之速自然非以力强取之也】今谓幽王之时促国盖犬戎内侵诸侯外畔也【小人之贾祸如此】又叹息哀痛而言今世虽乱岂不犹有旧徳可用之人哉言有之而不用耳【此章思昔者之用贤而叹今者之弃贤也○前篇欲其改过迁善则乱犹或可已也此则王之恶终不肯改国之乱终不可救末如之何伤今思古而已矣】
　　召旻七章四章章五句三章章七句【辑録许氏曰一章愬乱二章用羣小致乱三章小人排黜君子四章淍瘵无生意五章叹小人不知退六章虑害及已卒章有旧徳不能用】
　　因其首章称旻天卒章称召公故谓之召旻以别小旻也【辑録陈君举曰周南系于周公召南系于召公岂非化之盛者必有待乎二公也至于风之终系以邠雅之终系以召旻岂非化之衰者必有思乎二公也通释曰此诗之次居变雅之终而第七章又居此诗之终慨然有懐文武召公之盛以见乱极思治之理其亦犹下泉之终变风欤解頥曰厉王无道而宣王中兴以宣王之有志也幽王无道而平王不复中兴以平王之无志也噫此雅之所以亡而黍离之所以降为国风也】
　　荡之什十一篇九十二章七百六十九句















　　诗经防义会通卷十八
<经部,诗类,诗经疏义会通>
　　钦定四库全书
　　诗经疏义防通卷十九　　元　朱公迁　撰颂四
　　颂者宗庙之乐歌大序所谓羙盛徳之形容以其成功告于神明者也盖颂与容古字通用故序以此言之周颂三十一篇多周公所定而亦或有康王以后之诗【如昊天有成命与执竞噫嘻之类】鲁颂四篇商颂五篇因亦以类附焉【鲁颂次周诸侯不可先天子也商颂次鲁先代不可先时君也商颂五篇盖亡失而仅存者夫子取之以备一代之乐歌耳】凡五卷【辑録通释曰雅颂无诸国别原以十篇为一卷故此分周颂三什为四之一四之二四之三鲁颂四篇为四之四商颂五篇为四之五通为五卷】
　　周颂清庙之什四之一【辑録雅不言周而颂独言周者以别商鲁颂也】
　　于【音乌】穆清庙肃雝显相【息亮反】济济【子礼反】多士秉文之徳对越在天骏奔走在庙不显不承无射【音亦与斁同】于人斯【周颂多不叶韵未详其説】
