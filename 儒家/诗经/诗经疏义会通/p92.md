<!-- { "loadSidebar": true } -->
　　○江汉汤汤【书羊反】武夫洸洸【音光】经营四方告成于王四方既平王国庶定【叶唐丁反】时靡有争【叶甾陉反】王心载寜赋也洸洸武貌庶幸也○此章言既伐而成功也【淮南者四方之一也一隅有警天下不定故征伐淮南所以经营四方也既告成功则王国可定而王心可寜矣宜其急于告成也下四句言告成之故】
　　○江汉之浒【音虎】王命召虎式辟【音辟】四方彻我疆土匪疚匪王国来极于疆于理至于南海【叶虎委反】
　　赋也虎召穆公名也辟与辟同彻井其田也疚病急也极中之表也居中而为四方所取正也○言江汉既平王又命召公【辑録陈氏曰非谓宣王临江汉之浒而命召虎也】辟四方之侵地而治其疆界非以病之非以急之也但使其来取正于王国而已【以上四句述王命之之词辑録严氏曰此章言彻法之事然武事仅定即行疆理税赋之法疑于病民且疑于急迫矣宣王谓我非疚也非也盖什一天下之中正乃我周之定制欲天下皆于王国来取正焉耳】于是遂疆理之尽南海而止也【四方亦指此一隅而言耳疆理至于南海亦辟四方之一也淮夷背叛外蛮随之既伐淮夷则疆理之功不得不然矣○此章因其成功益使广之召虎果能承命而扩充之也盖至此而奉辞致伐之事毕矣増释许氏曰此诗三言四方皆指淮夷左右而言非天下之四方也此章言江汉之浒王命召虎而曰式辟四方辞防皆可见也曰疆曰理至于南海亦溢美之辞尔】
　　○王命召虎来旬来宣文武受命召公维翰【叶胡于反】无曰予小子【叶奬里反】召公是似【叶养里反】肇敏戎公用锡尔祉赋也旬徧宣布也自江汉之浒言之故曰来召公召康公奭也翰榦也予小子王自称也肇开戎汝公功也○又言王命召虎来此江汉之浒徧治其事以布王命【此章再为更端之词故集传下一又字】而曰昔文武受命惟召公为桢榦今女无曰以予小子之故也但自为嗣女召公之事耳【康公宣布政教在江汉之间今召虎征淮南继乃祖之业耳故勉之如此使视王事如家事以赋政之劳为述事之孝也】能开敏女功【舒展布而力致其功】则我当锡女以祉福如下章所云也【既陈忠孝之道以劝勉之复明报施之道以歆动之】
　　○厘【力之反】尔圭瓉【才旱反】秬【音巨】鬯【初亮反】一卣【音酉无韵未详】告于文人锡山土田【叶地因反】于周受命【叶满井反下同】自召祖命虎拜稽首天子万年【叶弥因反】
　　赋也厘赐卣尊也【辑録罗氏曰尔雅彛卣罍注尊彛为上罍为下卣居中孔氏曰释器云卣中尊按鬱人掌和鬱鬯以实彛而陈之则鬯当在彛而此及尚书左传皆云秬鬯一卣者当祭之时乃在彛未祭则在卣赐时未祭故卣盛之】文人先祖之有文徳者谓文王也周岐周也召祖穆公之祖康公也○此序王赐召公防命之词言锡尔圭瓉秬鬯者使之以祀其先祖【周礼小宗伯注天子圭瓉诸侯璋瓉故上公未赐圭瓉则璋瓉而已】又告于文人而锡之山川土田以广其封邑盖古者爵人必于祖庙示不敢专也【辑録祭统曰古者明君爵有徳而禄有功必赐爵禄于大庙】又使徃受命于岐周从其祖康公受命于文王之所以宠异之而召公拜稽首以受王命之防书也人臣受恩无可以报谢者但言使君夀考而已【既以庆赏之荣及乎尔之祖又以锡命之意告于我之祖又使尔受命之宠得以比拟于尔之先祖赉予之意不一而足如此宜有天子万年之祝也○前以康公之佐文武者勉其功此以文王之命康公者行其赏以上三章皆述防命之词此又以祝颂之语结之也但三章告命在既克淮南之日四章告命又在始遣将帅之时此章告命则在疆理南海之余振旅凯还之后也盖以此章正用锡尔祉一句又欲以起下章报称之词故其次第相承如此】
　　○虎拜稽首对扬王休【叶虚乆反】作召公考【叶去乆反】天子万夀【叶殖酉反】明明天子【叶奬里反】令闻【音问】不已矢其文徳洽此四国【叶越逼反】
　　赋也对答扬称休美考成矢陈也○言穆公既受赐遂答称天子之美命作康公之庙器而勒王防命之词以考其成【成成功也昭锡命则见成功矣故曰以考其成盖接上两章召公召祖之荣而以此结之也至此而穆公拜赐于宣王真如康公拜赐于文王矣】且祝天子以万夀也【刻其防命之词及此祝颂之语盖上章天子万年称诸口而已此章天子万夀则刻诸防命之下也】古器物铭云【音弁】拜稽首敢对扬天子休命用作朕皇考龚【音恭】伯尊敦【音对】其眉夀万年无疆【周大夫名龚伯者其父也尊酒器敦盛黍稷器也】语正相类但彼自祝其夀而此祝君夀耳【祝颂之语刻之庙器此其例也】既又美其君之令闻而进之以不已劝其君以文徳而不欲其极意于武功古人爱君之心于此可见矣【此承上章之意盖稽首而不足又昭锡命着成功以答称之答称而不足又以万夀祝颂之祝颂而不足又美其中兴之誉而益进之又思安集懐来之道而更以文徳劝勉之由上章赉予之意不一而足故此章报谢之意亦不一而足也】
　　江汉六章章八句【一章致伐二章成功三章复承告命而大其功四章告命出师五章告命行赏六章下报上盖三章以前既原始要终言之矣四章以后又原始要终而重言之也】
　　赫赫明明王命卿士【叶音所】南仲大【音泰下同】祖大师皇父【音甫】整我六师以脩我戎【叶音汝】既敬既戒【叶乞力反】惠此南国【叶越逼反】
　　赋也卿士即皇父之官也南仲见出车篇大祖始祖也大师皇父之兼官也【辑録陈氏曰自冡宰而下谓之六卿大师而下谓之三公既曰王命卿士又曰大师皇父周家不特设三公皆兼职而已如周公以冡宰兼大师也】我为宣王之自我也戎兵器也○宣王自将以伐淮北之夷而命卿士之谓南仲为大祖兼大师而字皇父者整治其从行之六军脩其戎事以除淮夷之乱而惠此南方之国诗人作此以美之必言南仲大祖者称其世功以美大之也【敬戒即孔子临事而惧之意戎事饬矣而少慢焉则取败之道也故命之如此】
　　○王谓尹氏命程伯休父左右陈行【户郎反】戒我师旅率彼淮浦省此徐土不留不处三事就绪【象吕反】
　　赋也尹氏吉甫也盖为内史掌防命卿大夫也程伯休父周大夫【辑録程国伯爵休父字也重黎之后濮氏曰程畿内邑在丰】三事未详或曰三农之事也【三农上中下农夫也绪业也戒勿乆留其地以废农功辑録防大宰九职一曰三农生九谷注云三农原隰及平地】○言王诏尹氏防命程伯休父为司马使之左右陈其行列循淮浦而省徐州之土盖伐淮北徐州之夷也上章既命皇父而此章又命程伯休父者盖王亲命大师以三公治其军事而使内史命司马以六卿副之耳【皇父为大将程伯休父副之　上言既敬既戒此言不留不处盖将骄则慢敌师久则病农其取败之道均也以上二章为命将之时】
　　○赫赫业业【叶宜却反】有严天子王舒保作匪绍匪游徐方绎骚【叶苏侯反】震惊徐方如雷如霆徐方震惊
　　赋也赫赫显也业业大也严威也天子自将其威可畏也王舒保作未详其义或曰舒徐保安【传云】作行也【笺云】言王师舒徐而安行也绍纠也游遨游也绎连络也骚扰动也○夷厉以来周室衰弱至是而天子自将以征不庭其师始出不疾不徐而徐方之人皆已震动如雷霆作于其上不遑安矣【师行有度彼已绎骚而不寜盖赫业有严之先声有以震惊之是以彼之震惊自尔也天子之威闻之而可畏者如此○此起兵在道之时也】
　　○王奋厥武如震如怒【叶暖五反】进厥虎臣阚【呼槛反】如虓【火交反】虎铺【普呉反】敦淮濆【符云反】仍执丑虏截彼淮浦王师之所
　　赋也进鼓而进之也阚奋怒之貌虓虎之自怒也【辑録埤雅曰言将帅之勇于忠义非激而怒之也】铺布也布其师旅也敦厚也厚集其陈也仍就也老子曰攘臂而仍之【出论徳篇】截截然不可犯之貌【截然以兵势言谓王师所在其威可畏也○此陈兵徐土之时】
　　○王旅啴啴【吐丹反】如飞如翰如江如汉如山之苞【叶铺钩反】如川之流緜緜翼翼不测不克濯征徐国【叶越逼反】
　　赋也啴啴众盛貌翰羽苞本也如飞如翰疾也如江如汉众也如山不可动也如川不可御也【静则不可惊动则不可御】緜緜不可絶也翼翼不可乱也不测不可知也不克不可胜也濯大也【师徒众盛而律又严所以奋扬威武而大伐之也此用兵之时也○淮南易伐淮北难平故彼以召虎将兵来求来铺而遂克之此必天子亲征而又大用其师如此然后能取胜也】
　　○王犹允塞徐方既来【叶六直反】徐方既同天子之功四方既平徐方来庭徐方不回王曰还归【叶古回反】
　　赋也犹道允信塞实庭朝回违也还归班师而归也○前篇召公帅师以出归告成功故备载其褒赏之词此篇王实亲行故于卒章反复其词以归功于天子言王道甚大而逺方懐之非独兵威然也序所谓因以为戒者是也【此凯还之时也辑録解頥曰首章言敬戒以见军律之严卒章言允塞以见王道之大军律之严所以战而必胜王道之大所以不战而自服也始而来来而同人以为天子之功也而不知宣王初未尝以兵力服之也终而曰不回则王道之大信有以服其心矣于是班师振旅而归因以戒其武功之不可黩而勉其文徳之不可以不脩也】
　　常武六章章八句【中兴之功非威武不能致宣王所以中兴者此诗可见矣殷武之颂髙宗亦然　増释许氏曰一章命皇父主兵二章命休父为副三章言天子自将四章言战伐五章言军势之盛卒章归美于王】
　　瞻卬【音仰】昊天则不我惠孔填【旧说古尘字】不寜降此大厉邦靡有定士民其瘵【侧界反叶则例反】蟊【音牟】贼蟊疾靡有夷届【音戒叶居气反】罪罟不收靡有夷瘳【敕留反】
　　赋也填乆厉乱瘵病也蟊贼害苗之虫也疾害【蟊疾害苗之状】夷平届极罟网也○此刺幽王嬖褒姒任奄人以致乱之诗【辑録奄人注奄精气闭藏者内门则用奄以守之又作阉】首言昊天不惠而降乱无所归咎之词也苏氏曰国有所定则民受其福无所定则受其病于是有小人为之蟊贼刑罪为之网罟凡此皆民之所以病也【邦靡有定指国论与国政言国论不定故聴任得以偏用国政不定故刑罚得以偏用○此章緫言幽王造乱如此】
　　○人有土田女【音汝】反有【酉由二音】之人有民人女覆夺【徒活反】之此宜无罪女反收【殖酉殖由二反】之彼宜有罪女覆说【音脱】之赋也反覆【此言其威讨削黜之不当】收拘说赦也【此言其出入生死之不当○此章正责幽王刑罚之偏以上章罪罟不收之意】
　　○哲夫成城哲妇倾城懿厥哲妇为枭【古尧反】为鸱【处之反】妇有长舌维厉之阶【叶居奚反】乱匪降自天【叶鉄月反】生自妇人匪教匪诲【叶呼奚反】时维妇寺
