<!-- { "loadSidebar": true } -->
　　赋也价大也大德之人也藩篱师众垣墙也大邦强国也屏树也所以为蔽也大宗强族也翰干也宗子同姓也○言是六者皆君之所恃以安而德其本也【辑録李迂仲曰王所恃以卫国家者在此数者苟懐之以德则无不寜矣诗人以懐德惟寜间于中则宗子维城亦当以徳懐之也左氏曰君其脩徳以固宗子何城如之所谓宗子维城是也彭氏曰王者之治亲亲为大虽用人以为藩垣屏而资同姓以为翰翰者所资以立也又必待同姓以为城城者所恃以固也曰大宗曰宗子其意反覆言同姓之至重至切盖垣重于藩屏不可以无翰而城又大而且重焉然在人者皆有形之势而德之在我乃无形之势也故独曰维宁焉】有德则得是五者之助不然则亲戚叛之而城壊【亲离则众叛可知】城壊则藩垣屏翰皆壊而独居独居而所可畏者至矣【独居犹书言独夫也】
　　○敬天之怒无敢戯豫敬天之渝【用朱反】无敢驰驱昊天曰明【叶谟郎反】及尔出玉【音徃叶如字】昊天曰旦【叶得绢反】及尔游衍【叶恰战反】
　　赋也渝变也王徃通言出而有所徃也旦亦明也衍寛纵之意○言天之聦明无所不及不可以不敬也板板也难也蹶也虐也懠也其怒而变也甚矣而不之敬也【辅氏曰宪宪谑谑蹻蹻忧谑皆戏豫之事也管管泄泄嚣嚣夸毘皆驰驱之事也愚谓戯豫者自慢之心驰驱者自恣之意皆不知畏天者也以足首章之意】亦知其有日监在兹者乎【天者理而已理无徃而不在故天无徃而不监知此则敬天之意常存而易乱为治不难矣此一诗之要防也】张子曰天体物而不遗犹仁体事而无不在也【辑録语録问天体物仁体事以见物物各有天理事事皆有仁曰然天体在物上仁体在事上犹言天体于物仁体于事本是言物以天为体事以仁为体縁须着从上説故如此下语又问与体物而不可遗一般否曰然】礼仪三百威仪三千【辑録礼仪经礼也威仪曲礼也礼仪便是仪礼中士冠礼诸侯冠礼天子冠礼之类大节有三百条如始加再加三加又如坐如尸立如齐之类皆是其中之小者有三千条】无一事而非仁也昊天曰明及尔出王昊天曰旦及尔游衍无一物之不体也【张子又推之以教学者如此天者理之緫名仁则吾心之天理物不外乎理事不外乎心之理也辑録解頥曰天之怒不可不敬也汝其敢戯豫乎天之变不可不敬也汝其敢驰驱乎昊天曰明及尔出王言一出入之际而天必与之俱也昊天曰旦及尔游衍言一动息之顷而天必与之同也此所谓陟降厥士日监在兹也此君子之学所以必戒惧慎独之为贵也】
　　板八章章八句【一章归咎于天而责之二章归咎于天以教之三章既责之又教之四章又归咎于天切责而儆惧之五章又归咎于天教戒而切责之六章又望法天欲其易乱以为治七章归本于徳欲其得人心以辅治八章则告以天所当敬之故庶几乱之反乎治也辑録严氏曰五章以前皆切责僚友之词六章以后皆责僚友而因以戒王也】
　　生民之什十篇六十一章四百三十三句

　　诗经防义会通巻十七
<经部,诗类,诗经疏义会通>
　　钦定四库全书
　　诗经防义会通巻十八　　元　朱公迁　撰
　　荡之什三之三
　　荡荡上帝下民之辟【必亦反】疾威上帝其命多辟【匹亦反】天生烝民其命匪谌【市林反或叶市隆反】靡不有初鲜克有终【叶诸深反或如字】
　　赋也荡荡广大貌辟君也疾威犹暴虐也多辟多邪辟也烝众谌信也○言此荡荡之上帝乃下民之君也【此据理而正言荡荡二字夲称美之词也】令此暴虐之上帝其命乃多邪僻者何哉【此方怪之而为怨之之词】盖天生众民其命有不可信者盖其降命之初无有不善而人少能以善道自终是以致此大乱使天命亦罔克终如疾威而多僻也【此又探其乱亡之故】盖始为怨天之辞而卒自解之如此【解之者明其理而正言之也】刘康公曰【辑録熊刚大曰刘采邑名康谥也康公定王同母弟所谓王季子也】民受天地之中以生所谓命也【辑録程子曰氏受天地之中以生天命之谓性也朱子曰此大夲之中也只是恰好处】能者飬之以福不能者败以取祸此之谓也【飬之以福则命自我立而福自我致矣岂乱亡之足虑哉辑録吕氏曰福本自有故曰飬祸自外来故曰取王氏曰受天地之中一也则靡不有初败以取祸者众则鲜克有终鲜克有终则命靡谌矣又曰此章前四句有怨天之辞后四句乃解前四句谓天之降命本无不善惟人不以善道自终故天命亦不克终如疾威而多邪辟也○増释许氏曰此章言人之多辟非天命之本然人自失其初尔以起后章之意】
　　○文王曰咨咨女【音汝】殷商曽是彊御曽是掊【蒲侯反】克曽是在位曽是在服【叶蒲北反】天降慆【他刀反】徳女兴是力赋也此设为文王之言也咨嗟也殷商纣也【辑録曹氏曰自契始封商地在上洛汤受命亳殷地在蒙今曰殷商并举之也】强御暴虐之臣也掊克聚敛之臣也服事也慆慢【凶徳之小人也】兴起也力如力行之力○诗人知厉王之将亡故为此诗托于文王所以嗟叹殷纣者言此暴虐聚敛之臣在位用事乃天降慆慢之徳而害民然非其自为之也乃汝兴起此人而力为之耳【天之生人不齐有善必有恶进退用舍则系人君之贤否耳是天不可责而用小人者深可责也○増释许氏曰此章言用暴虐聚敛之臣天降慆徳指三四句女兴是力指五六句】
　　○文王曰咨咨女殷商而秉义类彊御多怼【直类反】流言以对冦攘式内侯作【则虑反】侯祝【周敕反】靡届靡究
　　赋也而亦女也义善怼怨也流言浮浪不根之言也侯维也作读为诅诅祝怨谤也○言汝当用善类而反任此暴虐多怨之人【上章言强御掊克此又专以强御言盖暴虐者必聚敛言强御则掊克在其中矣】使用流言以应对则是为冦盗攘窃而反居内矣是以致怨谤之无极也【暴虐之人取怨多矣而又诡言无怨以欺其上残贼如此是以来怨谤之甚也○増释许氏曰此章而秉义类谓女以为善类而秉之者乃下文强御之类盖心徳不明以不义为义也流言者便佞辨捷如水之流也末二句任用非人致民之怨谤无所不至此与上章皆用人之失也】
　　○文王曰咨咨女殷商女炰【白交反】烋【火交反】于中国【叶于逼反】敛怨以为徳不明尔徳时无背【布内反】无侧尔徳不明以无陪【蒲回反】无卿
　　赋也炰烋气健貌【暴虐之意也辑録谢氏曰以傲狠作气势以暴虐作威声如虎狼炰烋之状】敛怨以为徳多为可怨之事而反自以为徳也【昏乱之君是非颠倒故其所为如此】背后侧傍陪贰也【辑録谓副贰王者则三公也】言前后左右公卿之臣皆不称其官如无人也【君有明徳则能知人而官盛任使矣徳既昏昧则举枉错直国之空虚无怪也○増释许氏曰此章言尚气陵物不知脩徳而恶人以类而聚下章沈湎于酒此两章皆修己之失也】
　　○文王曰咨咨女殷商天不湎【面善反】尔以酒不义从式【叶式吏反】既愆尔止靡明靡晦【叶呼洧反】式号式呼【火故反】俾昼作夜【叶羊茹反】
　　赋也湎饮酒变色也式用也言天不使尔沈湎于酒而惟不义是从而用也【不义与上章义类相反即小人也湎于酒则昏于徳不知其为恶类而任之矣】止容止也【辑録严氏曰尔之容止既自取愆过又无明无晦而饮酒不息呌号讙呼使昼作夜荒乱甚矣】
　　○文王曰咨咨女殷商如蜩如螗【音唐】如沸如羮【叶卢当反】小大近丧【息浪反叶平声】人尚乎由行【叶户郎反】内奰【皮器反】于中国覃及鬼方
　　赋也蜩【音条】螗皆蝉也如蝉鸣如沸羮皆乱意也小者大者防于丧亡矣【小大指政事言即所谓蜩螗沸羮者】尚且由此而行不知变也【此人字斥厉王与其用事之臣也】奰怒覃延也鬼方逺夷之国也【辑録胡庭芳曰夏曰獯鬻商曰鬼方周曰猃狁汉曰匃奴魏曰突厥见唐髙祖纪其实一国而异其名也】言自近及逺无不怨怒也【増释许氏曰此章言政事乱下章言弃旧典此两章皆为政之失也】
　　○文王曰咨咨女殷商匪上帝不时【叶上止反】殷不用旧【叶巨已反】虽无老成人尚有典刑曽是莫聴【汤经反】大命以倾赋也老成人旧臣也典刑旧法也【以先王之良法言曰旧政以万世之常法言曰典刑循守典刑即是用旧而上章之乱政不行矣辑録谢氏曰三代而上国有大政有大议有大疑皆决于老成人之言曰圗任旧臣人共政殷先王所以立国也曰人惟求旧曰无侮老成人盘庚所以兴也曰汝惟商老成人宅心知训周公所以诲康叔也黎老播弃格人罔敢知吉纣所以亡也在位罔有耆旧俊在厥服平王所以东迁也】○言非上帝为此不善之时但以殷不用旧致此祸尔虽无老成人与图先王旧政然典刑尚在可以循守乃无听用之者是以天命倾覆而不可救也【匪上帝不时则非天命不可信也倾大命者有其故矣】
　　○文王曰咨咨女殷商人亦有言颠沛之掲【纪竭去例二反】枝叶未有害【诈曷暇憇二反】本实先拨【蒲末反叶方吠笔烈二反】殷鍳不逺在夏后之世【叶始制私列二反】
　　赋也颠沛【音贝】仆防【皮八本末二反】也掲本根蹶【音厥】起之貌拨犹絶也鍳视也夏后桀也【増释许氏曰孟子注夏禹之世号夏后氏后君也禹受禅于君故夏称后】○言大木掲然将蹶枝叶未有折伤而其根本之实已先絶然后此木乃相随而颠防尔【根夲之实指国家天命言】苏氏曰商周之衰典刑未废诸侯未畔四夷未起而其君先为不义以自絶于天莫可救止正犹此尔【此亦以天为根本之实也】殷鍳在夏盖为文王叹纣之辞然周鍳之在殷亦可知矣【辑録欧阳氏曰非独周之监殷殷之监夏后之兴者当又鍳厉王也○増释此章言君自絶于天则必亡之非以终首章之意○此诗赋体而未尝一及当时之事皆以殷纣言之谓之比亦可也】
　　荡八章章八句【首章言其戕败天命以致乱緫言之也二章三章以任小人敛民怨为戕败天命之故四章以自昏其徳为任用小人之故五章又以沈酗酒为徳自昏之故则以渐推夲而言之也六章言乱政敛怨之极则申二章三章之意七章言废弃旧章不遵常法以倾大命则承六章之意而又结首章之意八章言其自戕自伐则又承七章之意而重结首章之意也】
　　抑抑威仪维徳之隅人亦有言靡哲不愚庶人之愚亦职维疾【叶集二反】哲人之愚亦维斯戾
