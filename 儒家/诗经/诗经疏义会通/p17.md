<!-- { "loadSidebar": true } -->
　　此无所考姑从序説【卫有他国之诗六篇式防旄丘河广作于卫者也载驰泉水竹竿为卫而作者也作于卫者卫国之所録为卫而作者卫国之所传况黎许国小宋无风泉水竹竿不知出何国列于卫何恠乎】
　　旄丘之葛【叶居谒反】兮何诞【徒旱反】之节兮叔兮伯【叶音逼】兮何多日也
　　兴也前髙后下曰旄丘诞阔也叔伯卫之诸臣也○旧説之臣子自言久寓于卫时物变矣故登旄丘之上见其葛长大而节踈阔因托以起兴曰旄丘之葛何其节之阔也卫之诸臣何其多日而不见救也【因所见则若偶然者但节之踈阔日之久逺义亦相因故用其语相呼而为兴】此诗本责卫君而但斥其臣可见其优柔而不迫也【辑録辅氏曰本责卫君而但斥其臣望之虽切而其辞益缓真可见其温柔寛厚之情也】
　　○何其处也必有与也何其久也【叶举里反】也必有以也赋也处安处也与与国也【与犹党与也相与和好之国曰与国】以他故也○因上章何多日也而言何其安处而不来意必有与国相俟而俱来耳又言何其久而不来意其或有他故而不得来耳诗之曲尽人情如此
　　○狐裘防戎匪车不东叔兮伯兮靡所与同
　　赋也大夫狐苍裘防戎乱貌言弊也○又自言客久而裘弊矣岂我之车不东告于女乎但叔兮伯兮不与我同心虽往告之而不肯来耳至是始防讽切之或曰狐裘防戎指卫大夫而讥其愦【音防】乱之意匪车不东言非其车不肯东来救我也但其人不肯与俱来耳【其人大夫所与之人也】今按黎国在卫西前説近是【黎国注见前式防章下】
　　○【素果反】兮尾兮流离之子【叶奬里反】叔兮伯兮褎【由救反】如充耳
　　赋也细尾末也流离漂散也褎多笑貌充耳塞耳也耳聋之人恒多笑○言黎之君臣流离尾若此其可怜也而卫之诸臣褎然如塞耳而无闻何哉至是然后尽其词焉流离患难之余而其言之有序而不廹如此其人亦可知矣
　　旄丘四章章四句【一章恠之二章疑之三章防讽之四章直责之】説同上篇【式防处困而思奋旄丘责人而不刻可谓贤矣】
　　简兮简兮方将万舞日之方中在前上处
　　赋也简简易不恭之意万者舞之总名【辑録何休云舞谓之万者象武王以万人定天下民乐之故名之商颂亦曰万舞有奕殷亦以武定天下】武用干戚文用羽籥也【辑録吕氏曰万舞二舞之总名干舞者武舞之别名籥舞者文舞之别名也文舞又谓之羽舞又防言干则有戚礼记朱干玉戚冕而舞大武言籥则有羽籥师教国子舞羽吹籥又礼书干盾也以革为之其背曰瓦设钖朱质而绘以龙龙之外又绘以杂羽其系之也以绣韦其属绣韦以纷戚斧也玉戚以玉饰其柄柯长三尺愽三寸厚一寸有半五分其长以其一为之首锡音阳白金也纷音分如缓又乐书羽舞者翟羽可用为仪执以之以所以为蔽翼者也】日之方中在前上处言当明显之处○贤者不得志而仕于伶官【辑録郑氏曰伶氏世掌乐官而善焉故后世号乐官为伶官】有轻世肆志之心焉故其言如此若自誉而实自嘲也【辑録辅氏曰此章既自以为简易次章又自以为硕人只此便可见其为不恭也当明显之处公然为此而不以为辱亦是不恭之意与此章所谓公庭万舞同先生谓其若自誉而实自嘲者深得其防也】
　　○硕人俣俣【疑矩反】公庭万舞有力如虎执辔如组【音祖】赋也硕大也俣俣大貌辔今之缰也组织丝为之言其柔也御能使马则辔柔如组矣【人马皆从容不急廹故辔柔如此】○又自誉其才之无所不备亦上章之意也
　　○左手执籥【余若反】右手秉翟【亭歴反叶直角反】赫如渥【于角反】赭【音者叶陟畧反】公言锡爵
　　赋也执籥秉翟者文舞也籥如笛而六孔或曰三孔翟雉羽也赫赤貌渥厚渍也赭赤色也言其顔色之充盛也公言锡爵即仪礼燕饮而献工之礼也【工告乐备主人献工所以劳之也辑録燕礼主人洗升献工工不兴左瑟一人拜受爵主人西阶上拜送爵又乡饮酒乡射大射仪皆有献工之礼】以硕人而得此则亦辱矣乃反以其赉予【音与】之亲洽为荣而夸美之亦玩世不恭之意也【辑録玩戯也弄也辅氏曰意唯轻之是以玩之志唯肆焉故不恭也】
　　○山有榛【侧巾反】隰有苓【音苓】云谁之思西方美人彼美人兮西方之人兮
　　兴也榛似栗而小下湿曰隰苓一名大苦叶似地黄即今甘草也【辑録尔雅曰蘦大苦诸本作大叶误也叶字上下无所属当为衍文昭武黄氏曰甘而言苦者古人语倒】西方美人托言以指西周之盛王如离骚亦以羙人目其君也【以彼所有之物兴此所无有之人辑録目犹称也】又曰西方之人者叹其逺而不得见之辞也○贤者不得志于衰世之下国而思盛际之显王故其言如此而意逺矣【此章乃见不恭之情实夫其所思者在西方之羙人则当世人君无有可其意者故玩之如此】
　　简兮四章三章章四句一章六句【一章自誉其位处二章自誉其才备三章自誉其劳宠四章乃言其情实而有鬱鬱之意焉】
　　旧三章章六句今改定○张子曰为禄仕而抱关击柝【辑録音托夜行所击木也】则犹恭其职也为伶官则杂于侏儒俳优之间【辑録侏儒短人也俳音排戱也优倡也汉书谈笑类俳倡】不恭甚矣其得谓之贤者虽其迹如此而其中固有以过人又能卷而懐之是亦可以为贤矣东方朔似之【辑録许氏曰侏儒俳优盖亦衰世用之非乐中所当用者今按仪礼中之歌诗用乐则侏儒徘优诚无所用窃恐许氏之説或有补于张子之意也姑存之】
　　毖【悲位反】彼泉水亦流于淇有懐于卫靡日不思【叶新赍反】娈【力转反】彼诸姬聊与之谋【叶谟悲反】
　　兴也毖泉始出之貌泉水即今卫州共【音恭】城之百泉也淇水出相【去声】州林虑【音闾】县【辑録相州林虑县今河南彰徳府林县】东流泉水自西北而东南来注之娈好貌诸姬谓侄娣也○卫女嫁于诸侯父母终思归寜而不得故作此诗言毖然之泉水亦流于淇矣我之有懐于卫则亦无日而不思矣【泉水流淇不易其地女心思卫不忘共虑彼此皆有定向也故以为兴】是以即诸姬而与之谋为归卫之计如下两章之云也【辑録辅氏曰读首章四句便可见其思归之心凡人之情营私背公故不询谋惟恐人之或知也卫女思归愽谋于诸姬而无所隠则其情之正大可知矣】
　　○出宿于泲【子礼反】饮饯【音践】于祢【乃礼反】女子有行逺【于万反】父母兄弟【待礼反】问我诸姑遂及伯姊【川奬礼反】
　　赋也泲地名饮饯者古之行者必有祖道之祭祭毕处者送之饮于其侧而后行也【辑録礼记曽子问曰道而出陈氏曰祖祭道神而后出行也孔氏曰此无言出宿者见饮饯为出宿而设也】祢亦地名皆自卫来时所经之处也诸姑伯姊即所谓诸姬也○言始嫁来时则固已逺其父母兄弟矣【此篇之防在逺父母兄弟二句竹竿亦然】况今父母既终而复可归哉是以问于诸姑伯姊而谋其可否云耳郑氏曰国君夫人父母在则归寜没则使大夫寜于兄弟
　　○出宿于干【叶居焉反】饮饯于言载脂载牵【胡瞎反叶下介反】还【音旋】车言迈遄【市専反】臻于卫【此字本与迈害叶今读误】不瑕有害
　　赋也千言地名适卫所经之地也脂以脂膏涂其牵使滑泽也舝车轴也不驾则脱之设之而后行也【辑録舝与辖同车轴头铁也】还回旋也旋其嫁来之车也遄疾臻至也瑕何古音相近通用○言如是则其至卫疾矣然岂不害于义理乎疑之而不敢遂之辞也【此章出宿饮饯与上章不同上章是嫁来之时如此此章是旋反于卫则如此】
　　○我思肥泉兹之永叹【叶它防反】思须与漕【叶沮侯反】我心悠悠驾言出逰以写我忧
　　赋也肥泉水名【辑録尔雅归异出同肥注引毛曰所出同所归异也集不取只云水名】须漕卫邑也悠悠思之长也写除也【辑録严氏曰写者倾而除之】○既不敢归然其思卫地不能忘也安得出游于彼而写其忧哉【辑録问此只是因思归不得故欲出逰于国以写其忧否朱子曰夫人之逰亦不可轻出只是思逰于彼地耳辅氏曰思归寜者思之正也谋及侄姊谋之正也恐害义理而卒于不归事之正也始终一出于正虽贤士且难之况妇人乎】
　　泉水四章章六句【一章思归而欲与决其疑二章三章致问而得与决其疑四章则疑已决而不忘也】
　　杨氏曰卫女思归发乎情也其卒也不归止乎礼义也圣人着之于经以示后世使知适异国者父母终无归寜之义则能自克者知所处矣【辑録朱子曰观杨氏之説则知圣人以诗为教之意深矣】
　　出自北门【叶眉贫反】忧心殷殷终窭【其矩反】且贫莫知我艰【叶居银反】已焉哉【叶将共反下同】天实为之谓之何哉
　　比也北门背阳向隂【阳明隂暗北门所以喻昏乱之朝也】殷殷忧也窭者贫而无以为礼也【有大夫士之位斯冇大夫士之礼禄不称位则无以为礼矣辑録李氏曰卫臣终窭且贫不见知于君也非専较廪禄之厚薄也】○卫之贤者处乱世事暗君不得其志故因出北门而赋以自比【辑録问只作赋説如何朱子曰当作赋而比当时必欲出北门而后作此诗亦有比意思】又叹其贫窭人莫知之而归之于天也【辑録辅氏曰终者已焉之辞盖自以为无复冇望也故叹之曰已焉哉天实为之谓之何哉此盖知其无可柰何而归之于天也是亦所谓发乎情止乎礼义者也】
　　○王事适我政事一埤【避支反】益我我入自外室人交徧讁【知革反叶竹反】我已焉哉天实为之谓之何哉
　　赋也王事王命使为之事也适之也【辑録适之皆至也】政事其国之政事也【天子所命则王事也】一犹皆也埤厚室家讁责也○王事既适我矣政事又一切以埤益我其劳如此而窭贫又甚室人至无以自安而交徧讁我则其困于内外极矣【辑録范氏曰关雎之化行则妇人能闵其君子至于衰世则室家日见而有不知其心者○增释许氏曰外不见知于君而不得行其志内为窭贫之故而有室人之讁困于内外极矣乃一归之于天非知命乐义之君子能如是乎】
　　○王事敦【叶都回反】我政事一埤遗【唯季反叶夷回反】我我入自外室人交徧摧【徂回反】我已焉哉天实为之谓之何哉赋也敦犹投掷也遗加摧沮也
　　北门三章章七句【前一章叹其贫窭而安于命后二章叹其贫窭劳苦而安于命】
　　杨氏曰忠信重禄所以劝士也卫之忠臣至于窭贫而莫知其艰则无劝士之道矣仕之所以不得志也先王视臣如手足岂有以事投遗之而不知其艰哉然不择事而安之无怼憾之辞【辑録庄子人间世云夫事其君者不择事而安之忠之盛也】知其无可柰何而归之于天所以为忠臣也【辑録辅氏曰杨氏之説其论君臣之道备矣而卫之忠臣则处其变而不失其道者可以为万世臣子之法也】
　　北风其凉雨【于付反】雪其雱【普康反】惠而好【呼报反下同】我手同行【叶户郎反】其虚其邪【音徐下同】既亟只【音纸下同】且【子余反下同】比也北风寒凉之风也凉寒气也雱雪盛貌惠爱行去也虚寛貌邪一作徐缓也亟急也只且语助辞○言北风雨雪以比国家危乱将至而气象愁惨也故欲与其相好之人去而避之且曰是尚可以寛徐乎彼其祸乱之廹已甚而去不可不速矣
