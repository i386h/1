<!-- { "loadSidebar": true } -->
　　无衣二章章三句【始言七终言六以谦损降杀为次序辑録严氏曰武公之事国人所不与也以晋世家考之初潘父弑昭侯而迎桓叔欲入晋晋人兵攻桓叔桓叔败还归曲沃晋人共立昭侯子平是为孝侯此桓叔初举而国人不与也其后曲沃庄伯弑孝侯于翼晋人又攻庄伯庄伯复入曲沃晋人复立孝侯子郄是为鄂侯此庄伯再举国人又不与也及鄂侯卒庄伯伐晋晋人立鄂侯子光是为哀侯此庄伯三举而国人又不与也及武公诱小子侯杀之晋复立哀侯弟缗此武公四举而国人终不与也最后武公伐晋侯缗灭之尽以其寳器赂周僖王王命武公为诸侯然后晋人不得已而从之耳然圣人致严于名分之际陈成子之事至沐浴而请讨盖以人伦之大变天理所不容人人得而讨之无衣之诗不刚者所以着世变之穷伤周之衰也吕东莱曰以史记左传考之平王二十六年晋昭侯封成师于曲沃专封而王不问一失也平王三十二年潘父弑昭侯欲纳成师而王又不问二失也四十七年曲沃庄伯弑晋孝侯而王又不问三失也桓王二年曲沃庄伯攻晋王非特不讨反使尹氏武氏助之四失也至是武公簒晋僖王反受赂命为诸侯五失也以此五失观之则礼乐征伐移于诸侯降于大夫窃于陪臣其所由来者渐矣解頥曰武公之事人情所不与天理所不容王法所必诛而序以为美之失其旨矣且武公惟有无王之心而后动于恶彼其请命于天子之使岂真知有王哉正以人心不附非假王灵则终不能以定晋也夫王不命焉而请之非礼也不闻朝王而请命于其使尤非礼也为僖王者固当正名其罪命方伯连帅帅诸侯以讨之隳其都而戮其人为晋立君而后反则人纪旣壊而复正王纲已弛而复振文武之道复兴于东周矣不此之图顾乃贪于寳玩而爵命行焉其为长恶也大矣夫子不刚其诗者所以着世变之穷而伤周之衰也按解頥本严氏说】
　　有杕之杜生于道左彼君子兮噬【韩诗作逝】肯适我中心好【呼报反】之曷饮【于鸩反】食【音嗣】之
　　比也左东也噬语词曷何也○此人好贤而恐不足以致之故言此杕然之杜生于道左其防不足以休息如已之寡弱不足恃赖则彼君子者亦安肯顾而适我哉然其中心好之则不已也但无自而得饮食之耳夫以好贤之心如此则贤者安有不至而何寡弱之足患哉
　　○有杕之杜生于道周彼君子兮噬肯来游中心好之曷饮食之
　　比也周曲也【道左则僻道周则迂杕杜生于僻左迂回之地力薄位卑有若此矣故两章皆合两句而为比辑録言道周绕之故为曲也】
　　有杕之杜二章章六句【适我且不肯况肯来以遨逰乎以意之浅深为次序辑録辅氏曰好贤而自恐不足以致之则凡可以致之者必无不用也中心好之而自恐其不得饮食之则凡可以养之者必无所吝也好贤之心如此则在彼之贤安有不至而在我之势又曷患于寡弱哉】
　　葛生防楚蔹【音廉】蔓于野【叶上与反】予美亡此谁与独处兴也蔹草名似栝楼叶盛而细蔓延也予美妇人指其夫也○妇人以其夫久从征役而不归故言葛生而防于楚蔹生而蔓于野各有所依托而予之所美者独不在是则谁与而独处于此乎【此以人不如物为兴】
　　○葛生防棘蔹蔓于域予美亡此谁与独息
　　兴也域茔【音营】域也息止也
　　○角枕粲兮锦衾烂兮予美亡此谁与独旦
　　赋也粲烂华美鲜明之貌独旦独处至旦也
　　○夏之日冬之夜【叶羊茹反】百歳之后归于其居【叶姬御反】赋也夏日永冬夜永居坟墓也○夏日冬夜独居忧思于是为切然君子之归无期不可得而见矣要死而相从耳【辑録张南轩曰知其死亡之无日矣则断之以百歳之后庶几得同归于丘而已其亦伤之至也】郑氏曰言此者妇人专一义之至情之尽苏氏曰思之深而无异心此唐风之厚也
　　○冬之夜【同上】夏之日百嵗之后【叶音戸】归于其室
　　赋也室圹也
　　葛生五章章四句【前三章则思之切后二章则思之专辑録辅氏曰大序所谓乎情民之性也止乎礼义先王之泽也若是诗可以当之矣】
　　采苓采苓首阳之巅【叶典因反】人之为言苟亦无信【叶斯人反】舎【音舍下同】旃【之然反】舎旃苟亦无然人之为言胡得焉
　　比也首阳首山之南也【辑録首阳在河东蒲坂县亦名雷首山通释曰集传以首为山名阳为山之南春秋传亦曰赵宣子田于首山然此诗下章又云首阳之东则似首阳二字同为山名论语集注亦尝指首阳为山名矣岂泛名其山则曰首山主山南而言则又独得首阳之称乎】巅山顶也旃之也○此刺听谗之诗言子欲采苓于首阳之巅乎然人之为是言以告子者未可遽以为信也【山巅固有苓矣而采苓未必于山之巅也人言以是而或非有如此矣】姑舎置之而无遽以为然徐察而审听之则造言者无所得而谗止矣或曰兴也【山巅之苓可采而谗人之言难信反意相承则兴体也】下章仿此【辑録解頥曰无遽以为信则欲其察之详也曰舎之而无遽以为然则欲其听之审也能如是则虽诳之以理之所有其计且有所不行况欲昧之以理之所无其计果孰得而行哉小人之为谗譛或积小以成大或饰虚以为实其为害也大矣患人君不能徐察而审听之耳苟徐察而审听之则造言者无所遁其情而被谗者亦可以免于祸矣】
　　○采苦采苦首阳之下【叶后五反】人之为言苟亦无与舎旃舎旃苟亦无然人之为言胡得焉
　　比也苦苦菜也生山田及泽中得霜甜脆【此芮反】而美与许也
　　○采葑采葑首阳之东人之为言苟亦无从舎旃舎旃苟亦无然人之为言胡得焉
　　比也从听也
　　采苓三章章八句【反覆讥刺辑録埤雅曰苓生于隰葑生于圃则首阳之巅不必有苓其下不必有苦其东不必有葑则理可以无聴从矣按此説有简兮隰有苓之可证】
　　唐国十二篇三十三章二百三句【忧深思逺唐风之厚杕杜好贤盖亦知所崇尚者聴谗有刺征役有怨亦无责于变风时惟武公之元恶大憝则国风中所无有也】
　　秦一之十一
　　秦国名其地在禹贡雍【去声】州之域近鸟鼠山【辑録疏秦者陇西谷名汉地理志陇西秦亭秦谷是也鸟鼠与秦谷俱在陇西故云近】初伯益佐禹治【平声】水有功赐姓嬴氏【辑録伯翳助禹治水土舜命作虞官掌上下草木鸟兽赐姓曰嬴秦本纪秦之先帝颛顼之苗裔孙曰女脩生大业生大费是为伯翳地理志秦之先曰伯益又云嬴伯益之后则伯翳伯益声转字异犹一人也问姓氏如何分别朱子曰姓是大总脑处氏是后来次第分别防如鲁本姬姓其后有孟氏季氏同为姬姓而氏不同也】其后中【音仲】潏【允律反又音决】居西戎以保西垂【辑録垂毛韵疆也説文逺边也】六世孙大骆生成及非子非子事周孝王养马于汧【音牵辑録地理志曰汧水出扶风汧县西北入于渭】渭之间马大繁息孝王封为附庸而邑之秦至宣王时犬戎灭成之族宣王遂命非子曽孙秦仲为大夫诛西戎不克见杀及幽王为西戎犬戎所杀平王东迁秦仲孙襄公以兵送之王封襄公为诸侯曰能逐犬戎即有岐丰之地【封诸侯过制弃祖宗兴王之地以业嬴秦俾之富强卒祸周室则平王之罪也】襄公遂有周西都畿内八百里之地至孙德公又徙于雍秦即今之秦州雍今京兆府兴平县是也【程子曰魏唐旣变则先代之风尽矣嬴氏强大无怪也故次以秦愚谓王道衰国异政于是有霸者而桓文秦穆相继以起齐魏唐秦上属王郑或以此也又按秦与吴楚皆非中国秦有诗而吴楚无之不知何故然苏氏谓周之盛时千八百逮入春秋犹百余变风之作先春秋久矣而见于诗者止如此虽小如桧曹亡如鄘魏皆在其中则是有者自有无者自无非天子不能以列之乐官亦非本有而夫子刚之也吴楚无诗无庸凿矣召伯之燕亦当以此例观之○辑録解頥曰按成与非子本兄弚也成之族旣为犬戎所灭而非子之孙秦仲复败死于西戎则二戎者固秦之世雠也及幽王为西戎犬戎所杀则二戎者又岂非周之世雠欤使平王而有志焉则于襄公之封冝命之纠合侯伯统率师徒而讨之则王辙可以不东戎难可以必除而先王之雠亦可以少报矣旣不能然乃曰能逐犬戎即有岐丰之地夫岐丰之地兴王之地也不惟其土地人民之不可弃抑先王之坟墓在焉宗庙在焉宫室之美官府之冨皆在焉如之何其可委之而去也且先王之封国有常制矣八百里之地封方百里者八以开方计之则又不止于是矣而一旦举而畀之于秦借曰其地已为犬戎所侵令其自取然秦能取之王独不能率诸侯以取之乎王而少有越句践之志则必不若是恝矣故尝谓平王之东也忘先王之仇雠而不报弃先王之土地人民而不恤舎先王之宗庙坟墓而不顾隳先王之典章法度而不守卒使兴王八百里之地悉归于秦则秦之代兴不待他日而其兆已见于此矣可胜叹哉】
　　有车邻邻有马白颠【都田反叶典因反】未见君子寺人之令【平声】赋也邻邻众车之声白颠额有白毛今谓之的颡【辑録孔疏曰的白也颡额也今之戴星马王氏曰白颠盖名马骅骝盗骊赤兔的颅之称】君子指秦君寺人内小臣也【辑録孔疏曰寺人在内细小之臣即今内小臣之官也左传齐有寺人貂晋有寺人披是诸侯有寺人也诗缉曰寺人阉宦】令使也○是时秦君始有车马及此寺人之官将见者必先使寺人通之故国人创见而夸美之也【辑録广韵创与剏同初也苏氏曰凡此皆人君之常礼而秦之先君昔所未尝有也】
　　○阪【音反】有漆隰有栗旣见君子并坐鼓瑟今者不乐【音洛】逝者其耋【田结反叶地一反】
　　兴也八十曰耋【逝徃也其言逝者犹曰自今以徃也】○阪则有漆矣隰则有栗矣【辑録陂者曰阪下湿曰隰】旣见君子则并坐鼓瑟矣失今不乐则逝者其耋矣【辅氏曰秦国方兴礼仪初备人心欢悦而劝其为乐如此与唐风山有枢之言不同愚谓劝其为乐本同也至于逸乐之是亟忧思之不知易于满盈秦俗之敝则非唐比矣此为无义之兴山有枢以两句兴六句此诗则以两句兴两句后两句在兴外辑録严氏曰中二句简易相亲之俗也末二句悲壮感叹之气也秦之强以此而止于为秦亦以此○増释文六句以则矣二字防掇为训即朱子説诗之法也防平声】
　　○阪有桑隰有杨旣见君子并坐鼓簧今者不乐逝者其亡
　　兴也簧笙中金叶吹笙则鼓动之以出声者也车邻三章一章四句二章章六句【首章夸其所有后二章劝其乐所有】
　　驷驖【田结反】孔阜【符有反】六辔在手公之媚【媚冀反】子从公于狩【叶始九反】
　　赋也驷驖四马皆黒色如铁也孔甚也阜肥大也六辔者两服两骖各两辔而骖马两辔纳之于觖【即觼字音决环之有舌者见小戎】故惟六辔在手也媚子所亲爱之人也【辑録严氏曰首句言马之良二句言御之良三句四句见便嬖足使令于前也】此亦前篇之意也
　　○奉时辰牡辰牡孔硕【叶常灼反】公曰左之舎【音舍】拔【蒲末反】则获【叶黄郭反】
