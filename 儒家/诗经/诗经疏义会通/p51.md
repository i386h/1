<!-- { "loadSidebar": true } -->
　　○四牡脩广其大有颙【玉容反】薄伐玁狁以奏肤公有严有翼共【音恭】武之服【叶蒲北反】共武之服以定王国【叶于逼反】赋也脩长广大也颙大貌奏荐肤大公功严威翼敬也共与供同服事也言将帅【并去声】皆严敬以供武事也【马壮则兵强而奏功可必矣然且不以强盛而忘严敬之道也此与上章言将帅之贤上章见其能此章见其贤也然戎事莫先于马故皆首以为言而反覆称美之也辑録辅氏曰兵隂事也用之当以严敬为主不严则不整不敬则不肃将帅皆严敬以共武事此王国之所以定也定则不止于匡矣有车马为之用则足以却玁狁而成大功以严敬为之主则足以供武事而定王国吉甫之行师真足以继南仲之轨迹矣宜宣王之中兴也解頥曰兵事不可以不严尤不可以不敬书曰钦承天子威命敬也又曰威克厥爱允济严也严敬二字乃用师之要道也】
　　○玁狁匪茹【如豫反】整居焦获【音护】侵镐【胡老反】及方至于泾阳织【音志】文鸟章白斾央央【于良反】元戎十乗【绳证反】以先啓行【叶户郎反】
　　赋也茹度【唐入声】整齐也焦获镐方皆地名焦未详所在获郭璞以为瓠中则今在耀州三原县也【辑録耀州三原县今陕西西安府】镐刘向以为千里之镐则非镐京之镐矣亦未详其所在也方疑即朔方也【辑録见出车篇】泾阳泾水之北【辑録水北曰阳】在丰镐之西北【辑録丰镐在今陜西西安府泾阳县】言其深入为冦也织帜字同【又炽试二音】鸟章鸟隼之章也【旂上画急疾之鸟以为章】白斾继旐者也【以绛帛缀旐末为燕尾○辑録白帛也孔疏云独言鸟章者百官建旟举百官所以綂其余也此旟而言旐者散则通名】央央鲜明貌元大也戎戎车也军之前锋也啓开行道也犹言程也【辑録史记三王世家注曰韩婴章句云车有大戎十乗谓车缦轮马被甲衡轭之上尽冇劒防名曰陷军之车王氏曰元戎十乗所谓选锋也兵法兵无选锋曰北觧頥曰十乗则为马四十匹甲士三十人其为步卒七百二十人】○言玁狁不自度【符洛反】量深入为冦如此是以建此旌旂选锋鋭进声其罪而致讨焉直而壮律而臧【辑録僖公二十八年左传云师直为壮曲为老易曰师出以律否臧凶通释曰今因玁狁为冦而声罪致讨则直而壮矣今讨玁狁而旌旂鲜明选锋鋭进则律而臧矣】有所不战战必胜矣【此章见兴师之义讨所当讨所以为王者之师也】
　　○戎车既安【叶于连反】如轾【竹二反】如轩四牡既佶【其乙反】既佶且闲【叶胡田反】薄伐玁狁至于大【音泰】原文武吉甫万邦为宪【叶许言反】
　　赋也轾车之覆而前也轩车之却而后也凡车从后视之如轾从前视之如轩然后适调也佶壮健貌【辑録谢氏曰戎车既安矣必曰如轾如轩制度工巧则利于战鬬也四牡既强矣必曰既佶且闲教训习熟则耐于驰驱矣】大原地名亦曰大卤今在大原府阳曲县【辑録即今太原府阳曲县山西】至于大原言逐出之而已不穷追也先王治【平声】戎狄之法如此吉甫尹吉甫此时大将【去声】也宪法也非文无以附众非武无以威敌能文能武则万邦以之为法矣【上章歴数玁狁之罪则殄殱之不为过也况车马整饬如此诛鉏剪灭乃其余事今则薄伐之追至大原而已又不専称吉甫之武而先美其文见其能协人心以御侮非迫人强战而取胜于敌也此章见用兵之道辑録谢氏曰汉唐而下缙绅甲胄分为两途愚儒武夫各持一説不知三代将帅必文武全才可以为万邦之法则者也通释曰此言吉甫之武必先之以文上言吉甫共武之服必本于严翼之徳末言吉甫饮至必及于孝友之友文事武诚非两途也北伐可见其武崧高烝民诗可见其文】
　　○吉甫燕喜既多受祉来归自镐我行永久【叶举里反】饮【于鸩】御诸友【叶羽已反】炰【白交反】鼈脍鲤侯谁在矣张仲孝友【叶羽已反】赋也祉福御进【辑録炰火熟之名脍细切肉也】侯维也张仲吉甫之友也善父母曰孝善兄弟曰友○此言吉甫燕饮喜乐多受福祉【辅氏曰此吉甫私与其友燕饮而已非天子燕之也愚谓受福不在燕饮之外燕饮喜乐即所以为福也】盖以其归自镐而行永久也是以饮酒进馔于朋友而孝友之张仲在焉言其所与燕者之贤所以贤吉甫而善是燕也【人必须友以成徳吉甫得孝友之张仲则文武之徳有自来矣张公辅成吉甫之徳吉甫佐成宣王之功其所闗者岂小小哉此章述今日凯旋之乐辑録辅氏曰吉甫以天子之将冇功而归相与宴者固不一也后篇谓方叔尝与伐玁狁者亦岂得而不与焉而诗人乃独举夫孝友张仲之为贤则又可见吉甫之文而不専以武功为美矣】
　　六月六章章八句【一章则治兵戒行而致忧勤迫切之心二章则差马啓行而具敏给从容之意三章则马壮兵强而整肃将事四章则彼曲我直而勇敢进师五章则严兵却敌而其徳为可美六章则凯还饮酒而其友为可称○增释许氏曰此诗葢从征之君子所作详味其辞若亲履其事者一章緫言盛夏出军之由二章言车服备而军出三章言攻伐之事四章言玁狁侵北以启下章驰逐之所至末章言军凯还也诗前五章皆言车马之盛但前四章泛言军中之车马五章乃吉甫之车马一章我我朝廷也二章我我军旅也卒章我我吉甫也一章之服军帅之服也二章之服军众之服也】
　　薄言采芑【音起】于彼新田于此菑【俱其反】畆【叶毎彼反】方叔涖【音利】止其车三千师干之试【叶诗止反】方叔率止乗其四骐四骐翼翼路车有奭【许力反】簟笰【音弗】鱼服【叶蒲北反】钩膺鞗【音条】革【叶讫力反】
　　兴也芑苦菜也青白色摘其叶有白汁出肥可生食【辑録肥或作脆】亦可蒸为茹即今苦藚【音卖】菜冝马食军行采之人马皆可食也【辑録黄氏曰行军所仰不徒在于芑而芑菜亦不应如是之多耳然诗人不过因采芑而起兴】田一嵗曰菑二嵗曰新田三嵗曰畬【此与周颂训畬字不同盖本郑注悮也辑録韵防曰田一嵗曰菑始反草也二嵗曰畬渐和柔也三嵗曰新田已成田而尚新也四嵗则曰田矣○孔氏曰菑者灾也始灾杀其草木也新田新成柔田也畬和也田舒缓也今江东呼初耕地反草为灾是也】方叔宣王卿士受命为将者也涖临也其车三千法当用三十万众盖兵车一乗【去声】甲士三人步卒七十二人又二十五人将重车在后几百人也【辑録詹道传曰尚书孔疏凡出车一乗则有两车一正一副一曰轻车甲马四匹甲士三人在车上左主射右主刺中主御步卒七十二人随之前拒二十四人左角二十四人右角二十四人共七十二人二曰重车牛十二头炊家子十人固守衣装五人廐养五人樵汲五人共二十五人皆所以佐兵车者兵车以战大车以载辎重两车緫百人】然此亦极其盛而言未必实有此数也【辑録朱子曰孔氏以为兼起乡遂之兵王氏谓防诸侯之师此皆以辞害意之过诗人但极其盛而称之耳】师众干扞也【扞御也御侮之事】试肄习也言众且练也【其车三千众也师干之试练也辑録辅氏曰师众之所以扞御夫敌者又练习也】率緫率之也翼翼顺序貌路车戎路也奭赤貌簟笰以方文竹簟为车蔽也钩膺马娄颔有钩而在膺有樊【音鞶】有缨也【钩者马颔之饰樊缨马膺之饰也】樊马大带缨鞅【央上声】也【辑录郑氏曰樊缨皆以五采饰之音计织毛为之周礼春官巾车云金路以宾革路以即戌集传训戎路是革路也又五路惟金路有钩以金为之苏氏曰金路赤饰许氏曰金路同姓以封方叔或非同姓而方叔元老是为上公亦得乗金路矣孔氏曰方叔不乘革路者临阵所乘当详】鞗革见【音现】蓼萧篇○宣王之时蛮荆背【音佩】叛王命方叔南征军行采芑而食故赋其事以起兴【诗言方叔之南征非为采芑而作但因道当时之事而就用六句相呼应尔盖与兔罝采畧同但兔罝采是借彼之所事为起语采芑是用已之所事为起语】曰薄言采芑则于彼新田于此菑畆矣方叔涖止则其车三千师干之试矣【新田在彼菑畆在此师众如彼练习如此语正相应】又遂言其车马之美以见军容之盛也【此章先言军众且练以见军实之盛继言车马如此又以见军容之盛】
　　○薄言采芑于彼新田于此中乡方叔涖止其车三千旂旐央央方叔率止约軧【祈支反】错衡【叶户郎反】八鸾玱玱【七羊反】服其命服朱芾【音弗】斯皇有玱葱珩【音衡叶户郎反】
　　兴也中乡民居其田尤治【民居所在而用力易也辑録苏氏曰民居下有在焉故三字一説中乡民环居之中间也】约束軧毂也以皮纒束兵车之毂而朱之也错文也铃在镳曰鸾马口两旁各一四马故八也玱玱声也【辑録错衡以养日和鸾之声以养耳】命服天子所命之服也朱芾黄朱之芾也皇犹煌煌也玱玉声防苍色如葱者也珩佩首横玉也礼三命赤芾葱珩【孔氏曰三命至九命皆防珩方叔非止三命而已○此章先言车马旌旂之盛继言将帅威仪之美夫其从容闲暇如此则敌忾不足以动其心克壮之犹冇素矣辑録曹氏曰芾佩非军服金路非戎车和鸾非戎马所以然者方叔克壮其犹如吴起将战不带剑诸葛武侯不亲戎服羊祐轻裘而盛着威名杜预身不跨马自防制胜故诗人咏其车服之美而已按如此説则方叔乗金路而九命也】
　　○鴥【惟必反】彼飞隼【息允反】其飞戾天亦集爰止方叔涖止其车三千师干之试方叔率止钲【音征】人伐鼓陈师鞠【居六反】旅显允方叔伐鼓渊渊【叶于中反】振振阗阗【徒颠反叶徒隣反】兴也隼鹞属急疾之鸟也戾至爰于也钲铙也镯【音浊】也【辑録説文铙似铃柄中上下通周礼鼓人注镯形如小钟】伐击也钲以静之鼓以动之钲鼓各有人而言钲人伐鼓互文也【辑録濮氏曰周礼云鼓人以金镯节鼓以金铙止鼓即无钲名则镯铙通谓之钲而节止实用于鼓故诗云然】鞠告也二千五百人为师五百人为旅此言将战陈其师旅而誓告之也陈师鞠旅亦互文耳【辑録显允见湛露篇】渊渊鼓声平和不暴怒也谓战时进士众也振止旅众也言战罢而止其众以入也春秋传曰出曰治兵入曰振旅是也【辑録隠公五年左传曰三年而治兵入而振旅孔氏曰治兵尚威武也振旅别尊卑也出则防贱在前贵勇力也入则尊老在前复常法也】阗阗亦鼓声也或曰盛貌程子曰振旅亦以鼓行金止○言隼飞戾天而亦集于所止以兴师众之盛而进退有节如下文所云也【飞隼鴥疾以兴师旅之盛之使进敛之使退亦有戾天集止之意也士卒众而练军律肃而齐防战始终此章可见】
　　○蠢【尺允反】尔蛮荆大邦为雠方叔元老克壮其犹方叔率止执讯【音信】获丑【叶尺由反】戎车啴啴【吐丹反】啴啴焞焞【吐反】雷如霆如雷显允方叔征伐玁狁蛮荆来威【叶音威】
　　赋也蠢者动而无知之貌蛮荆荆州之蛮也大邦犹言中国也元大犹谋也言方叔虽老而谋则壮也【辑録方叔元老尊严之称则师卦所谓丈人朱子曰出师之道而任老成之人乃得吉也】啴啴众貌焞焞盛也霆疾雷也【辑録尔雅注谓霹雳】方叔盖尝与【去声】于北伐之功者是以蛮荆闻其名而皆来畏服也【此章既言小丑之逆宿将谋谟之勇而见胜之之故又言师旅之众大将威名之重而见胜之之故】
