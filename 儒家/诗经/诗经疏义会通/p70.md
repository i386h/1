<!-- { "loadSidebar": true } -->
　　赋也初筵初即席也【辑録孔疏铺陈曰筵借之曰席】左右筵之左右也秩秩有序也【辑録言其坐次之有序也】楚列貌殽豆实也核笾实也【辑録郑氏曰豆实菹醢也笾实桃梅之属】旅陈也和旨调美也孔甚也偕齐一也【辑録钟鼓学其大者】设宿设而又迁于下也大射乐人宿县【平声○宿县者隔宿县其钟磬也辑録见仪礼大射仪燕礼曰乐人县注云国君无故不彻县言县者为燕设之】厥明将射乃迁乐于下以避射位是也【辑録乡射礼云乐正命迁乐于下注云当辟射也】举醻举所奠之醻爵也【饮酒献酢毕主人饭醻爵爵及宾宾受而奠之不举至旅乃举之辑録燕礼工歌之后笙奏之前而为大夫举旅大射至三射之后乃为大夫举旅】逸逸往来有序也【辑録通释曰往来者东西交错也】大侯君侯也天子熊侯白质诸侯麋侯赤质大夫布侯画以虎豹士布侯画以鹿豕【辑録乡射礼注云乡射及宾射当张采侯二正而记此者天子诸侯之燕射各以乡射之礼而张此侯由是云焉燕礼云若射则大射正为可射如乡射之礼射人职云天子以下燕射尊卑皆用一侯礼注侯射布也天子中之能服诸侯卑者中之得为诸侯大射仪疏云畿外诸侯亦用三侯其数上同于天子故为熊侯加大以别之然不得用虎侯而以熊侯参侯干侯为三侯若畿内则但有熊侯豹侯此其所以别也参读为糁杂也杂侯者豹鹄而麋饰下同于大夫也干读为豻豻侯者豻鹄豻饰也司裘云卿大夫则共麋侯士卑无臣故祭不得射也】天子侯身一丈其中三分居一白质画熊其外则丹地画以云气【传引大射宿县之事又引燕射兽侯之制二说互用宜详辑録朱子曰按周礼梓人有皮侯采侯兽侯其曰张皮侯而栖鹄者天子大射三侯用虎豹熊皮饰侯之侧而画以五采之云气号曰皮侯而又各以其皮为鹄缀之中央似鸟之栖故谓之栖鹄其曰五采之侯者宾射之侯也正之方外如鹄亦三分其侯而居之中二尺画朱其外次白次苍次黄次黒充其尺寸使大如鹄而亦画其侧为五采云气三正之侯则去黄二正之侯则去青白直以朱緑也射仪注所谓画布曰正栖皮曰鹄是也其曰兽侯则燕射之侯也盖用布而画兽头于正鹄之处故名兽侯天子诸侯则以白土赤土涂其布以为质士则用布而不涂其侧所画云气采色之数则亦如采侯之差等也大射仪防云侯之广狭取度于侯道大侯道九十弓弓取二寸二九十八侯中丈八尺三分其侯如鹄居一故知鹄六尺也以此推之则参侯道七十弓中大四尺鹄方四尺六寸太半寸干侯道五十弓中一大鹄方三尺三寸少半寸天子大射虎侯熊侯豹侯宾射五正三正二正之侯皆同周礼梓人为侯广与崇方参分其广而鹄居一焉是也疏云燕射天子以下其侯道同五十弓崇广方一丈也按乡射礼注云侯道五十弓中十尺用布五丈幅广二尺二寸旁削一寸即梓人为侯广与崇方谓中也倍中以为射谓中之上下幅用布各二丈也倍射以为左右舌谓上个也居两旁谓之个左右出谓之舌也下舌半上舌谓半其出于躬者也用布二丈所以半上舌者侯人之形类也上个象臂下个象足中人张臂八尺张足六尺五八四十五六三十也凡乡侯用布十六大数起侯道五十弓以讣道七十弓之侯用布三十五丈二尺道九十弓之侯用布三十六丈】抗张也凢射张侯而不系左下纲中掩束之【侯必北而其西方谓之左辑録注云纲持舌绳也】至将射司马命张侯弟子脱束遂系下纲也大侯张而弓矢亦张节也射夫既同比【毗至反】其耦也【辑録注云比选次其才相近者也】射礼选羣臣为三耦三耦之外其余各自取匹谓之众耦【辑録大射仪疏云天子大射宾射六耦一侯畿内诸侯则二侯四耦畿外诸侯大射宾射皆三侯三耦但畿内畿外各有一伸一屈也若燕射则天子诸侯列同三耦一侯而已以其燕私屈也若卿大夫士列同一侯三耦】献犹奏也发矢也的质也【辑録孔疏侯中所射之处为质也】祈求也爵射不中者饮丰上之觯【音寘】也【觯罚爵也丰所以承罚爵形似豆而卑辑録丰设于西楹之西】○衞武公饮酒悔过而作此诗此章言因射而饮者初筵礼仪之盛【宾筵之射为大射行苇之射为燕射】酒既调美而饮者齐一至于设钟鼓举醻爵抗大侯张弓矢而众耦拾【更入声】【拾其业反更也射者与其耦更迭而矢也】各心竞【竞强也其心各欲自勉以求胜也】云我以此求爵汝也【射不可以不中的求尔爵若有争心而争以辞爵则君子之争也苏氏曰先王将祭必大射以择士将射必先行燕礼既安宾然后改县以避射既旅然后张侯及弓既耦然后拾求胜以爵不胜者愚谓将射之时礼节详明人心勉饬如此其饮酒者所以正威仪也寕至于乱哉辑録按疏义以此为大射通释以此为燕射与集传不能无疑故详引而録之窃意此章之防但言因射而饮之冇礼节耳似不必拘为某射也未知然否】
　　○籥舞笙鼓乐既和奏【叶宗五反】烝衎【苦旦反】烈祖以洽百礼百礼既至有壬有林锡尔纯嘏子孙其湛【都南反叶持林反】其湛曰乐【音洛】各奏尔能【叶奴金反】宾载手仇【音拘叶求其二音】室人入又【叶由怡二音】酌彼康爵以奏尔时【叶酬时二音】
　　赋也籥舞文舞也【毛氏曰秉籥而舞与笙鼓相应刘氏曰言文舞则武舞见矣言笙鼓则八音举矣】烝进衎乐烈业洽合也百礼言其备也壬大林盛也言礼之盛大也【百礼事神之众礼也上言乐备此言礼备】锡神锡之也尔主祭者也嘏福湛乐也【祭祀之时子孙湛乐即祖宗所睗之福也】各奏尔能谓子孙各酌献尸尸酢而卒爵也仇读曰防【音句】室人有室中之事者谓佐食也【孔疏云佐食实佐尸食者也于宾客之中取人令佐主人为尸设馔名曰佐食】又复【去声】也宾手挹酒室人复酌【诸本作复爵误】为加爵也【祭祀三献尸之后长兄弟及众宾长皆为加爵盖三献而礼成又多之是加爵也详见楚茨三章注】康安也酒所以安体也或曰康读曰抗记曰崇坫康【音抗】圭【崇髙也康举也为髙坫受宾之圭举于其上也出明堂位】此亦谓坫上之爵也时时祭也苏氏曰时物也○此言因祭而饮者始时礼乐之盛如此也【刘氏曰因射而饮者饮在射先因祭而饮者饮在祭后愚谓祭祀之时礼栾兼备人心欢乐如此其饮酒者所以交神明也宁至于乱哉○以上二章言饮酒之尽善者是可为法者也】
　　○宾之初筵温温其恭其未醉止威仪反反【叶分邅反】曰既醉止威仪幡幡【叶分邅反】舎【音舍】其坐迁屡舞僊僊其未醉止威仪抑抑曰既醉止威仪怭怭【毗必反】是曰既醉不知其秩
　　赋也【辑録温温其恭气和而貌恭也】反反顾礼也幡幡轻数【音朔下同】也迁徙【辑録舍其坐席而迁徙不定也】屡数也僊僊轩举之状抑抑慎宻也【辑録谓慎礼而宻静】怭怭媟【音薛】嫚【音慢】也【辑録谓狎习而侮易】秩常也○此言凡饮酒者常始乎治而卒乎乱也【此与下章陈饮酒之失】
　　○宾既醉止载号【乎毛反】载呶【女交反】乱我笾豆屡舞僛僛【起其反】是曰既醉不知其邮【叶于其反】侧弁之俄屡舞傞傞【音娑】既醉而出并受其福【叶笔力反】醉而不出是谓伐徳饮酒孔嘉【叶居何反】维其令仪【叶牛何反】
　　赋也号呼呶讙也【辑録唱呌也】僛僛倾侧之状邮与尤同过也侧倾也俄倾貌傞傞不止也出去伐害孔甚令善也○此章极言醉者之状【辑録比前章之失则又甚矣】因言宾醉而出则与主人俱有美誉醉至若此是害其徳也饮酒之所以甚美者以其有令仪尔今若此则无复有仪矣
　　○凡此饮酒或醉或否【叶补美反】既立之监或佐之史彼醉不臧不醉反耻式勿从谓无俾大【音防】怠【叶养里反】匪言勿言匪由勿语由醉之言俾出童羖【音古】三爵不识【叶失志二音】矧【矢引反】敢多又【叶夷益夷防二反】
　　赋也监史司正之属燕礼乡射恐有解【音懈】倦失礼者立司正以监之察仪法也【饮酒之时以射时司马为司正】谓告由从也童羖无角之羖羊必无之物也【辑録毛传羖羊不童也】识记也○言饮酒者或醉或不醉故既立监而佐之以史【佐之以史者史又所以佐监也○増释严氏曰监以正其礼史以书其过】则彼醉者所为不善而不自知使不醉者反为【去声】之羞愧也安得从而告之使勿至于大怠也【无俾大怠此诗之要也饮酒之徳敬而已敬则反反抑抑而有令仪矣懈怠一生心放形惰则昏莫之知而伐徳必矣故小宛大夫以壹醉日富为戒而必归之敬尔仪正与此意相也】告之若曰所不当言者勿言所不当从者勿语【辑録辅氏曰此应前章号呼讙呶而云也言自言也语与人语也苟不可从则岂可语人哉】醉而妄言则将罚汝使出童羖矣设言必无之物以恐之也女饮至三爵已昏然无所记矣【辑録玉藻曰君子之饮酒也受一爵而色洒如也二爵而言言斯礼已三爵而油油已退陈氏曰洒先典反礼度明肃之貌言与訚同意气和恱之貌已止也油油谨重自得之貌】况敢又多饮乎又丁宁以戒之也【此章専陈教戒之辞】
　　宾之初筵五章章十四句【増释许氏曰传谓一章言因射而饮二章言因祭而饮是言古饮酒之礼也三章以下则今饮酒之失也又言饮而未醉则威仪中适醉而不止则丧败其威仪四章言饮当止而戒其谨威仪五章言饮不可至醉而戒其谨言语】
　　毛氏序曰衞武公刺幽王也韩氏序曰卫武公饮酒悔过也今按此诗意与大雅抑戒相类【辑録通释曰此诗之意欲以自警抑诗之意亦以自警也此诗之意恐醉酒而伐徳犹抑诗所谓颠覆厥徳荒湛于酒也此诗之意反覆以威仪为言犹抑诗言抑抑威仪敬慎威仪敬尔威仪不愆于仪也此诗言载号载呶勿言勿语之意犹抑诗言慎尔出话无易由言也以至此诗有童羖之语抑诗亦有彼童而角之喻其语意多相类也然抑诗凡言女言尔集传以为武公使诵诗者命已之词今按此诗凡言宾言尔者恐亦武公自谓也】必武公自悔之作当从韩义【辑録通释曰酒诰言谨酒之意以为酒之为祸内则丧人之徳外则丧人威仪谨酒之要亦惟致力于二者而已故此诗言徳者一而言威仪者五酒诰言徳者八而言威仪者一详言可互相备矣武公此诗其真有得于武王康叔之家法欤】
　　鱼在在藻有颁【符云反】其首王在在镐岂【苦在反】乐【音洛】饮酒兴也藻水草也颁大首貌岂亦乐也○此天子燕诸侯而诸侯美天子之诗也言鱼何在乎在乎藻也则有颁其首矣王何在乎在乎镐京也则岂乐饮酒矣【此以乐得其所为兴而语势又相应也○増释许氏曰岂乐饮酒饮酒乐岂固易韵以反覆其辞然其意亦疑有异此章乐而饮酒乐四方诸侯宾服也下章饮酒而乐乐礼仪既备人情洽和也】
　　○鱼在在藻有莘【所巾反】其尾王在在镐饮酒乐岂【叶去防反】兴也莘长也
　　○鱼在在藻依于其蒲王在在镐有那【乃多反】其居兴也那安居处也【辅氏曰此诗与鸳鸯相似不颂其徳者不敢形容敬之至也但美其乐饮安居如此则非徳之盛者不能矣愚谓岂乐者非以饮酒为乐也心无私已之累时无四方之虞所谓乐以天下者颂其福而徳在其中矣】
　　鱼藻三章章四句【岂乐乐岂以鱼之首尾为次苐有那其居则不特饮酒之际享其乐盖无时而不乐矣】
