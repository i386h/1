<!-- { "loadSidebar": true } -->
　　白华八章章四句【此诗首章及五章七章疑当作兴而集传例以为比更详之○白华緑衣同一怨也緑衣能思古人以自处白华则未有闻也诚使处之有道宁不能已申侯之乱乎然其専一之心则可取是以夫子録之○増释许氏曰全篇比体而四六八章正比余皆仄比一章言物必相须为用今王不然而弃我二章言天泽必普及微物今王乃不图其大者三章言小水润泽尚能浸灌稻田有用之美物王之尊大反不能施泽于所当施四章言物之贵者用之轻位之尊者降而贱五章言有感则必冇应今念者固至而不见答六章言近恶而逺美七章言物皆常而王心无常八章言防于卑者身亦自卑也】
　　緜蛮黄鸟止于丘阿道之云逺我劳如何饮【于鸩反】之食【音嗣】之教之诲之命彼后车谓之载之
　　比也緜蛮鸟声阿曲何也后车副车也○此微贱劳苦而思有所托者为鸟言以自比也盖曰緜蛮之黄鸟【此微贱之比也】自言止于丘阿而不能前盖道逺而劳甚矣【此劳苦之云也】当是时也有能饮之食之教之诲之又命后车以载之者乎【此则思有所托之意也○增释吴师道曰大学引而云于止知其所止虽曰防章取义而实可以说此诗盖徼贱劳苦而思有所托者谓緜蛮之黄鸟则止于丘阿得其所当止之地矣我之道逺劳甚木知所止当是时有能饮之食之教之诲之而又命后车以载之者乎此则兴也下章岂敢惮行畏不能趋即承上章道逺劳甚而言不能前不能极即未知所止之意】
　　○緜蛮黄鸟止于丘隅岂敢惮行畏不能趋饮之食之教之诲之命彼后车谓之载之
　　比也隅角【辑録朱子曰丘隅岑郁之处】惮畏也趋疾行也
　　○緜蛮黄鸟止于丘侧岂敢惮行畏不能极饮之食之教之诲之命彼后车谓之载之
　　比也侧傍极至也国语云齐朝驾则夕极于鲁国
　　緜蛮三章章八句【感慨期望之意仄覆道之】
　　幡幡【孚烦反】瓠叶采之亨【叶铺郎反】之君子有酒酌言尝之赋也幡幡瓠叶貌○此亦燕饮之诗言幡幡瓠叶采之亨之至薄也然君子有酒则亦以是酌而尝之盖述主人之谦词言物虽薄而必与宾客共之也
　　○有【它故反】斯首炮【白交反】之燔【音烦叶汾干反】之君子有酒酌言献【叶虚言反】之
　　赋也有斯首一也犹数【上声】鱼以尾也毛曰炮【合其毛而炮之也】加火曰燔亦薄物也献献之于宾也
　　○有斯首燔之炙【音只叶陟畧反】之君子有酒酌言酢【才洛反】之
　　赋也炕【音抗】火曰炙谓以物贯之而举于火上以炙之酢报也宾既卒爵而酌主人也
　　○有兔斯首燔之炮【叶蒲候反】之君子有酒酌言醻【市周反】之赋也醻导饮也【辑録朱子曰主人酌以献宾曰献宾酢主人主人又自饮而复饮宾曰醻其主人又自饮者是导宾使饮也但宾受之却不饮奠于席前】
　　瓠叶四章章四句【尝之之云总言之也献酢酬则以次而详言之也四章皆物薄而意厚辑録陈定宇曰燕饮之礼在诚不在物此聊举一二以见其微薄谦词尔燕饮之诗有盛言其丰者鱼丽是也有谦言其薄者此诗是也】
　　渐渐【并士衔反下同】之石维其髙矣山川悠逺维其劳矣武人东征不遑朝【叶直髙反】矣
　　赋也渐渐髙峻之貌武人将帅也遑暇也言无朝旦之暇也　将帅出征经厯险逺不堪劳苦而作此诗也【辑録欧阳氏曰渐渐髙石悠逺山川序其所经厯险阻逺道之劳耳】
　　○渐渐之石维其卒【在律反】矣山川悠逺曷其没【叶吴】矣武人东征不遑出矣
　　赋也卒崔嵬也谓山巅之末也曷何没尽也言所登厯何时而可尽也不遑出谓但知深入不暇谋出也
　　○有豕白蹢【音的】烝涉波矣月离于毕俾滂【普郎反】沱【徒何反】矣武人东征不遑他【汤何反】矣
　　赋也蹢蹄烝众也离月所宿也毕星名豕涉波月离毕将雨之验也【辑録埤雅豕喜雨胡庭芳曰毕星好雨月水之精也】○张子曰豕之负涂曳泥其常性也今其足皆白众与涉波而去【水濯其足故白】水患之多可知矣【辑録此与上文将雨之验意不同】此言乆役又逢大雨甚劳苦而不暇及他事也【辑録严氏曰豕性负涂常时虽白蹢者亦污今羣然涉水濯其涂而见白是乆雨亭潦多故也亭潦尚多雨歇未乆而月离毕则又将雨矣不遑它事惟雨是忧耳】
　　渐渐之石三章章六句【一章则起兵在道而无休息之期二章则悬军入险而无出险之计三章则以持戈执防之劳有沾体涂足之苦是以智虑废而忧患専也】
　　苕【音条】之华【音花】芸【音云】其黄矣心之忧矣维其伤矣
　　比也苕陵苕也本草云即今之紫葳蔓生附于乔木之上其华黄赤色亦名凌霄【辑録芸者黄之盛也】○诗人自以身逢周室之衰如苕附物而生虽荣不乆故以为比而自言其心之忧伤也
　　○苕之华其叶青青【子零反】知我如此不如无生【叶桑经反】比也青青盛貌然亦何能乆哉
　　○牂【子桑反】羊坟【扶云反】首三星在罶【音柳】人可以食鲜【息浅反】可以饱【叶袖苟反】
　　赋也牂羊牝羊也坟大也羊瘠则首大也罶笱也罶中无鱼而水静但见三星之光而已○言饥馑之余百物雕耗如此苟且得食足矣岂可望其饱哉苕之华三章章四句【一章二章见国势不可乆三章见民命不可全】陈氏曰此诗其词简其情哀周室将亡不可救矣诗人伤之而已
　　何草不黄何日不行【叶户即反】何人不将经营四方
　　兴也草衰则黄将亦行也○周室将亡征役不息行者苦之故作此诗言何草而不黄何日而不行何人而不将以经营于四方也哉
　　○何草不【叶胡匀反】何人不矜【古顽反韩诗作鳏叶居陵反】哀我征夫独为匪民
　　兴也赤黒色也既黄而也无妻曰矜言从役过时而不得归失其室家之乐也哀我征夫岂独为非民哉【首章则怨国之多事此章则怨已之无家】
　　○匪兕【徐履反】匪虎率彼旷野【叶上与反】哀我征夫朝夕不暇【叶后五反】
　　赋也率循旷空也○言征夫非兕非虎何为使之循旷野而朝夕不得闲暇也【上章则怨其上不以人待已此及下章则怨其上以禽兽待己】
　　○有芃【薄工反】者狐【与车叶】率彼幽草有栈【士板反】之车行彼周道
　　兴也芃尾长貌栈车役车也【孔氏曰周礼巾车云士乗栈车庶人乗役车此有栈是车之状非士所乗之栈名也】周道大道也言不得休息也【芁然之狐在草莽中其性宜也栈车行道而不息岂其性之所欲哉义既反相因语又顺相应也】
　　何草不黄四章章四句【辅氏曰苕之华言国家之衰微时物之消耗人民不聊其生天运穷矣何草不黄见使役之繁殷生民之劳苦上之人视人如禽兽人事极矣国家至是无可为者此黍离之所以降为国风小序谓自菀栁至此其诗多似风体雅降为风其渐与】
　　都人士之什十篇四十三章二百句

　　诗经疏义防通卷十五
<经部,诗类,诗经疏义会通>
　　钦定四库全书
　　诗经疏义会通卷十六　　元　朱公迁　撰大雅三
　　说见小雅【辑録朱子曰大雅非圣贤不能为平易明白正大光明熊去非曰文王大明绵皆天子诸侯会朝之乐皇矣追述太王王季之德业与大明绵同意旱麓有玉瓉享祀神劳等语或亦受厘之乐思齐追述太任太姒太姜之德言文王御家在宫之事为详疑此入而燕处之乐灵台岂亦岀而游观之乐乎若棫朴言文王之德下武有声皆兼言武王之事其乐或用之宗庙或用之朝廷今皆不可知余见小雅疏义】
　　文王之什三之一
　　文王在上于【音乌下同】昭于天【叶鉄因反】周虽旧邦其命维新有周不显帝命不时【叶上纸反】文王陟降在帝左右【叶羽已反】赋也于叹辞昭明也命天命也不显犹言岂不显也帝上帝也不时犹言岂不时也左右旁侧也【谓之旁侧则亲切之甚也】○周公追述文王之德明周家所以受命而代商者皆由于此以戒成王【此一篇之大旨辑録通释曰周家受命始于文王固由文王之德所致一章二章三章则专言受命之事也周家代商始于武王亦由文王之德所致四章以下则兼言代商之事也】此章言文王既没而其神在上昭明于天是以周邦虽自后稷始封千有余年而其受天命则自今始也【今即文王子孙之今日也或谓此为文王时是不然集传首言文王既没而其神在上周邦之命以此而新则命之新也在今文王子孙之今日矣大抵文王有徳而为天人所归是为文王之受命子孙蒙其福泽而君天下斯正可见文王之受命此诗以戒成王则在成王时歌之又可以此今字为文王时乎○増释许氏曰自后稷始封至文王即位一千九十三年武王即位一千一百四十三年灭商一千一百五十六年】夫文王在上而昭于天则其徳显矣【文王之徳充塞宇宙贯彻古今不以生死而有间故其神之昭于彼者即其徳之显于此者也】周虽旧邦而命则新则其命时矣【时者方应其期之谓天运肇启厯数方来此所谓新即所谓时也】故又曰有周岂不显乎帝命岂不时乎【申言之以见其信然】盖以文王之神在天一升一降无时不在上帝之左右是以子孙蒙其福泽而君有天下也【此为追述之语故不曰徳而曰神见其俨若生存而可赖也在上而昭于天则与天同显而天命之新有其故矣陟降在帝左右则又与天合体同运并行浑然无间而福泽之被于今者尤可见其故也此章首尾皆言文王与天为一故成王得以君有乎天下但帝字比天字为亲切左右字比上字为亲切陟降字比昭字为亲切盖欲极其形容而推原其故以譬晓之故反覆申明必至于此乃止也】春秋传天王追命诸侯之词曰叔父陟恪在我先王之左右以佐事上帝语意与此正相似或疑恪亦降字之误理或然也【昭公七年追锡卫襄公防命之词辑録解頥曰此章之意约言之而四句已足惟周公告戒其君言有尽而意无穷故反覆申言之其德之显即于昭之谓也其命之时即维新之谓也其陟降在帝左右即文王在上之谓也然于昭以言其神而不显又言其德何也盖周家天命之新固本于文王之德尤本于文王之神其德之显自其在人者言之也其神之昭自其在天者言之也光于四方显于西土此其德之在人者然也其气发扬于上为昭明此其神之在天者然也文王生而其德之昭著既足以膺天命之眷顾没而其神之昭明尤足以基天命于悠久及其以德而受命文王与天犹二也及其昭明而在天则文王与天一矣惟其神之昭于天也故周之为国虽旧而周之受命则新斯命也非文王一人之命乃周家一代之命也其神之在天相与为无穷则其命之在后嗣亦相与为无穷文王之神即天之神也上帝之命即文王之命也上帝之陟降无一时而不监于人文王之陟降无一时而不同于帝则为后王者岂可谓天之髙髙在上而不吾察文王之神窈防恍惚而不吾知哉此章虽不言敬畏而不可不敬畏之意隐然见于言外矣】
　　○亹亹【音尾】文王令闻【音问】不已陈锡哉周侯文王孙子【叶奬里反】文王孙子本支百世凡周之士不显亦世
