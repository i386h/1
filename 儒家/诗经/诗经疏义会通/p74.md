<!-- { "loadSidebar": true } -->
　　赋也亹亹强勉之貌令闻善誉也陈犹敷也哉语辞侯维也本宗子也支庶子也【辑録疏适譬本榦庶譬其枝也】○文王非有所勉也纯亦不已而人见其若有所勉耳其德不已故今既没而其令闻犹不已也【亹亹者前日文王之德令闻则着于前日而又及于今日也】令闻不已是以上帝敷锡于周维文王孙子则使之本宗百世为天子支庶百世为诸侯而又及其臣子使凡周之士亦世世修德与周匹休焉【文王盛德之着不以今昔而有间则天之福其后者亦不以子孙臣子而有间也辑録彭氏曰亹亹者不已之体也令闻则不已之形见也陈锡于周子孙百世仕者世禄不已之效验也解頥曰上章言文王之德之神此章以下专言德者周公告戒成王固欲其法先王之显德保上天之显命非但欲其求之窈防恍惚而已也】
　　○世之不显厥犹翼翼思皇多士生此王国【叶于逼反】王国克生维周之桢【音贞】济济【子礼反】多士文王以寜
　　赋也犹谋翼翼勉敬也【勉敬者勉于敬也有不敢少怠之意】思语辞皇美桢榦也【辑録朱子曰榦者版筑之桢榦今人筑墙必立一木于中为骨谓之夜乂木横曰桢直曰榦】济济多貌○此承上章而言【承上章末句专以人臣之世言】其传世岂不显乎而其谋猷皆能勉敬如此也美哉此众多之贤士而生于此文王之国也【多士即今日传世之多士文王之国亦今日文王子孙之国也观两此字可见】文王之国能生此众多之士【辑録解頥曰以多士而生王国谓非天命之保佑不可以王国而克生此多士谓非圣化之造就不可由天命之保佑而多士以生由圣化之造就而王国克生也】则足以为国之榦而文王亦赖以为安矣【此文王亦以其今日在天之神言辑録严氏曰墙恃榦而立国恃人而立】盖言文王得人之盛而宜其传世之显也【文王得人之盛自王国克生一句生义○传世之显即谋猷勉敬而可见谋猷勉敬是以能为周之桢榦而文王赖之以安也美哉多士生此王国可谓盛矣然非王国克生何以能致是哉谓之克生则所以长育作成者有其道故羣臣之德传及子孙而世之显也如此人徒见其传世之显而不知夫王国克生之所致也故承上章之意而推本之】
　　○穆穆文王于缉【七入反】熈敬止假【古雅反】哉天命有商孙子商之孙子其丽不亿上帝既命侯于周服【叶蒲北反】赋也穆穆深逺之意【凡人内不敬外不庄则必轻躁而浅露深逺之意惟不显笃恭者有之】缉续熈明亦不已之意止语辞假大丽数也不亿不止于亿也侯维也【辑録严氏曰服事也用也故为臣而见用谓之服言服行其职也】○言穆穆然文王之德不已其敬如此【穆穆以盛德气象言敬则指言其德之实也缉者缉此敬熈者熈此敬文王非有意缉熈之纯亦不已自有不能已尔此圣德之极致亦圣学之极功凡其所以昭于天闻于人者皆由不已其敬而致然尔故此一句为此诗之枢纽】是以大命集焉以有商孙子观之则可见矣盖商之孙子其数不止于亿然以上帝之命集于文王而今皆维服于周矣【此诗专戒成王所谓福者皆以今日受福言故陈锡哉周验于君臣传世之余假哉天命验于商孙子来臣之日文王之福泽而子孙受之是受天命自今始也以此证之则谓其命维新为文王时者益见其不然矣○辑録严氏曰此章盖推原周之代商由于文王故以为文王能有之也】
　　○侯服于周天命靡常殷士肤敏祼【古乱反】将于京【叶居良反】厥作祼将常服黼【音甫】冔【况甫反】王之荩【才刃反】臣无念尔祖赋也诸侯之大夫入天子之国曰某士【曲礼下注云列国卿大夫其命数与天子之士等】则殷士者商孙子之臣属也肤美敏疾也祼灌鬯也将行也酌而送之也【奉持而进之于神也辑録孟子注敏逹也将助也此从毛传严氏曰祼灌古字通用宗庙有祼天地大神不灌】京周之京师也黼黼裳也冔殷冠也【辑録严氏曰祭服不止于黼举一章以表之耳毛诗曰夏后氏曰收周曰冕】盖先代之后统承先王修其礼物作宾于王家【统承先王奉其先王之祭祀也修其礼物用其先王之礼乐也辑録蔡氏曰宾以客礼遇之也熊去非曰此见周家忠厚之至】时王不敢变焉而亦所以为戒也王指成王也荩进也言其忠爱之笃进进无已也【荩臣即前所谓厥犹翼翼者也】无念犹言岂得无念也尔祖文王也○言商之孙子而侯服于周以天命之不可常也故殷之士助祭于周京而服商之服也于是呼王之荩臣而告之曰得无念尔祖文王之徳乎盖以戒王而不敢斥言犹所谓敢告仆夫云尔【左传襄公四年注曰告仆夫不敢斥尊也　假哉天命固为可喜而天命靡常又可畏也然则观诸殷士而知彼所以失天下之故可不思念文王而知我所以得天下之故哉所以承上章之缉熙而起下章之修徳也】刘向曰孔子论诗至于殷士肤敏祼将于京喟然叹曰大哉天命善不可不传于后嗣是以富贵无常【殷不以善传于后嗣是以不能保其富贵也】盖伤微子之事周而痛殷之亡也【此刘向释之之词辑録辅氏曰刘向所述孔子之言使人读之忧思惨怛有不能堪者盖孔子乃殷后而向亦宗室也真氏曰以商之孙子而为周之诸侯以商之美士而奔走周庙之祭天命何常之有哉成汤惟其仁也故天命归于商纣惟其不仁故天命转而归周也】
　　○无念尔祖聿【于笔反】修厥德永言配命自求多福【叶笔力反】殷之未丧【息浪反】师克配上帝宜鉴于殷骏【音峻】命不易【以豉反】
　　赋也聿发语辞永长配合也命天理也【此诗凡八言命此命字独以天理言余皆以福祚言】师众也上帝天之主宰也骏大也不易言其难也○言欲念尔祖在于自修其德而又常自省察使其所行无不合于天理【修厥德者无他勉其敬而已永言配命则敬无间断亦可至于文王之缉熈矣】则盛大之福自我致之有不外求而得矣【亦如文王之缉熈敬止而得假哉之天命也】又言殷未失天下之时其德足以配乎上帝矣【此指殷之六七贤君而言之】今其子孙乃如此宜以为鉴而自省焉则知天命之难保矣大学传曰得众则得国失众则失国此之谓也【国之得失在天命而天命之去留在人心故又引大学传以广之修徳如文王则福自至不修德如殷纣则天命必去之亦以承上章之念祖而起下章之虞殷也】
　　○命之不易无遏尔躬【叶姑反】宣昭义问有虞殷自天【叶鉄因反】上天之载无声无臭【叶初尤反】仪刑文王万邦作孚【叶房尤反】赋也遏絶宣布昭明义善也问闻通有又通虞度载事仪象刑法孚信也○言天命之不易保故告之使无若纣之自絶于天而布明其善誉于天下【善誉犹二章所谓令闻也宣而昭之亦欲其如文王之不已也】又度殷之所以废兴者而折之于天【折断也】然上天之事无声无臭不可得而度也惟取法于文王则万邦作而信之矣【作起也法文王在修德修德在持敬持敬不已则合乎天而得民矣以终上章念祖修德之意】子思子曰维天之命于穆不已盖曰天之所以为天也于乎不显文王之德之纯盖曰文王之所以为文也纯亦不已夫知天之所以为天又知文王之所以为文则夫与天同德者可得而言矣【天道不已以其纯乎理也文王缉熈敬止则浑然天理而无不纯纯则自然不已也所谓与天同德者理而已矣】是诗首言文王在上于昭于天文王陟降在帝左右而终之以此其防深矣【首章之意是文王即天此章之意是法文王即所以法乎天此篇首尾皆是文王与天为一但愈言之而意愈深耳○上章念祖修德配命三句此章仪刑文王一句周公切切戒成王以用功者在此而已辑録通释曰天髙在上而文王之神亦在上帝为天之主宰而文王之神则升降乎帝之左右是天帝所在即文王所在也何以知文王之能然哉以其与天同德而已天之德于穆不已所以为天文王之德纯亦不已所以为文于穆不已者天之诚也纯亦不已者文王之诚也是文王之德即天之德仪刑文王即仪刑于天也天与文王一而已矣】
　　文王七章章八句
　　东莱吕氏曰吕氏春秋引此诗【仲夏纪】以为周公所作味其词意信非周公不能作也【语録云文王诗直是发出许多义理】○今按此诗一章言文王有显德而上帝有成命也二章言天命集于文王则不唯尊荣其身又使其子孙百世为天子诸侯也三章言命周之福不唯及其子孙而又及其羣臣之后嗣也四章言天命既絶于商则不唯诛罚其身又使其子孙亦来臣服于周也五章言絶商之祸不唯及其子孙而又及其羣臣之后嗣也六章言周之子孙臣庶当以文王为法而以商为监也七章又言当以商为监而以文王为法也其于天人之际兴亡之理丁宁反覆至深切矣【际者交接之义也天命之得失系君德之盛衰见天人之际国家之得失系天命之去留见兴亡之理】故立之乐官而因以为天子诸侯朝会之乐盖将以戒乎后世之君臣而又以昭先王之德于天下也国语以为两君相见之乐【两君者两国之诸侯也见鲁语】特举其一端而言耳【两君相见者朝会中之一事也辑録通释曰一章以文王之德与上帝之命对言也二章言天之命周与四章言天之絶商为对三章言命周之羣臣后嗣与五章言絶商之羣臣后嗣为对六章先言法文王后言监商七章先言监商后言法文王亦对举而互言之周公既以文王之德播之声诗以戒成王矣而复叶之音律以为朝防通用之乐则又以告成王者告诸天下后世焉其意逺矣哉】然此诗之首章言文王之昭于天而不言其所以昭次章言其令闻不已而不言其所以闻至于四章然后所以昭明而不已者乃可得而见焉【辑録通释曰四章所谓熈者光明也即所以昭明于天之本也所谓缉者继续也即所以不已其闻之本也文王之生也继续光明而不已其敬故其没也昭明于天而不已其闻焉】然亦多咏叹之言而语其所以为德之实则不越乎敬之一字而已然则后章所谓修厥德而仪刑之者岂可以他求哉亦勉于此而已矣【文王之德不渝乎敬法文王者当从事于持敬○此诗七章四章以前言所以得天下之故五章以后言所以保天下之道辑録辅氏曰敬之一字圣学之所以为始终者又可见于此二程先生挈出此一字以诏后学其有力于圣学多矣学者舎是实无以为进德之阶也】
　　明明在下赫赫在上【叶辰羊反】天难忱【市林反】斯不易【以豉反】维王天位殷适【音的】使不挟【子燮反】四方
　　赋也明明德之明也赫赫命之显也忱信也不易难也天位天子之位也殷适殷之适嗣也挟有也【増释金履祥曰挟如挟泰山之挟谓提挟而有之也】○此亦周公戒成王之诗将陈文武受命故先言在下者有明明之德则在上者有赫赫之命【此两句一篇之大防】达于上下去就无常【有明明之徳则有赫赫之命是此理贯彻天人无间彼此有德则天命归之无德则不能保其所有之命命之所在不可恃也】此天之所以难忱而为君之所以不易也纣居天位为殷嗣乃使之不得挟四方而有之盖以此尔【先言其理如此乃以殷纣之事实之见已然之明鉴也辑録吕东莱曰天位殷适使不挟四方则下章所陈眷顾周家有加而无已者非天私我有周也栽者培之倾者覆之因其材而笃焉耳严氏曰首章专述天命丧殷之事】
