<!-- { "loadSidebar": true } -->
　　○笃公刘既溥既长既景乃冈相【息亮反】其隂阳观其流泉其军三单【音丹叶多防反】度【待洛反】其隰原彻田为粮度【同上】其夕阳豳居允荒
　　赋也溥广也言其芟夷垦辟土地既广而且长也【辑録防东西为广南北为长】景考日景以正四方也冈登髙以望也相视也隂阳向背【音佩】寒暖之宜也流泉氷泉灌溉之利也【景所以相隂阳冈所以观流泉也孔氏曰疆理田畆或南或北必须正其方面故如此愚谓百谷各有所宜如黍宜寒稌宜暑之类则隂阳寒暖不可不知也】三单未详【郑氏曰大国三军以其余为羡公刘迁豳民始从之丁夫适满其数耳谓之单者无羡卒也今存以备一説辑録防小司徒云凡起徒役无过家一人以其余为羡羡谓家之副丁也今言其军三单则是单而无副】彻通也一井之田九百畆八家皆私百畆同飬【去声】公田耕则通力而作収则计畆而分也周之彻法自此始其后周公盖因而脩之耳【按此则周之彻法始于公刘七月一之日之云则周之正朔始于公刘是虽荒逺之地可以专行然以其国之狭小如此而其逺大之规乃如此非大贤其孰能之辑録王晦叔曰大国三军之法以治兵彻田什一之法以储粟周家军制彻法皆起于此】山西曰夕阳【辑録夕始得阳也○増释许氏曰防云夕阳者总言豳人一国之所处其界在山之西不知是何山也书传説大王去邠逾梁山注云梁山在岐山东北然则豳国之东有大山者其唯梁山是也】允信荒大也○此言辨土冝以授所徙之民定其军赋与其税法又度山西之田以广之而豳人之居于此益大矣【豳地之广如此已辟者既授所徙之民而定其制增辟者又因后来之民而益其业于是广而益广矣】
　　○笃公刘于豳斯馆【叶古玩反】渉渭为乱取厉取锻【丁乱反】止基乃理爰众爰有【叶羽已反】夹其皇涧遡其过【古禾反】涧止旅乃宻芮鞫【居六反】之即
　　赋也馆客舎也乱舟之截流横渡者也厉砥锻铁止居基定也理疆理也众人多也有财足也遡乡也皇过二涧名芮水名出呉山西北东入泾周礼职方作汭鞫水外也○此章又緫叙其始终言其始来未定居之时渉渭取材而为舟以来徃取厉取锻而成宫室既止基于此矣乃疆理其田野则日益繁庶冨足【止基即上章营度邑居之事乃理即上章彻田为粮之事止之则众理之则有公刘所以富庻其民如此】其居有夹涧者有遡涧者其止居之众日以益宻乃复【去声】即芮鞫而居之而豳地日以广矣【即就也上章度其夕阳则耕者益众此章芮鞫之即则居者益蕃皆后来富盛之效也】
　　公刘六章章十句【周公以文王以下三诗戒成王则自文王武王至于王季至于大王矣又以七月戒成王则又上及豳人之风俗矣康公又自公刘始迁于豳言之则先公所以典王业者致详备矣但风雅不同体是以七月之诗宜入国风云王氏曰周之有公刘言乎其时则甚防言乎其事则甚勒称时之甚防以戒其盈称事之甚勤以戒其逸此召康公之志也辑録陈氏曰七月言先公风化公刘则言建国君民之事风雅之不同如此】
　　泂【音逈】酌彼行潦【音老】挹【音揖】彼注兹可以餴【甫云反】饎【尺志反叶昌里反】岂弟君子民之父母【叶满彼反】
　　兴也泂逺也行潦流潦也餴烝米一熟而以水沃之乃再烝也饎酒食也君子指玉也○旧説以为召康公戒成王言逺酌彼行潦挹【酌也】之于彼而注之于此尚可以餴饎【辑録曹氏曰道上流潦黄浊不可饮然蓄之大器澄停既乆挹取其清者而注之于此尚有用也】况岂弟之君子岂不为民之父母乎【此以小物之功用兴大徳之功用明人君不可无岂弟之徳也夫以文王之盛徳至极无加乃得称为岂弟召公以此期之成王则其戒君之意逺矣】传曰岂以彊教之弟以悦安之【自强以教之不倦也和悦以安之不暴也】民皆有父之尊有母之亲【此引表记语兼释岂弟之义以彊教之有父道也以悦安之有母道也】又曰民之所好好之民之所恶恶之此之谓民之父母【此引大学语专释父母之义所欲与之聚之所恶勿施尔也辑録朱子曰能以民心为已心则是爱民如子而民爱之如父母矣辅氏曰此以成民之才而言也下以体民之心而言也既有以成其才又有以体其心则能尽教育之道矣此其所以为民之父母也】
　　○泂酌彼行潦挹彼注兹可以濯罍【音雷】岂弟君子民之攸归【叶古回反】
　　兴也濯涤也
　　○泂酌彼行潦挹彼注兹可以濯溉【古爱反叶古气反】岂弟君子民之攸塈【许既反】
　　兴也溉亦涤也塈息也【民之攸归者有胆有依得所注也民之攸塈者有怙有恃得所安也皆所以申父母之义也】
　　泂酌三章章五句
　　有卷【音权】者阿【与歌叶】飘风自南【叶尼心反】岂弟君子来游来歌【与何叶】以矢其音
　　赋也卷曲也阿大陵也岂弟君子指王也【辑録曹氏曰岂弟君子乐于循理而已平易近民人君之徳也故诗人美人君之徳必以岂弟言之】矢陈也○此诗旧説亦召康公作疑公从成王游歌于卷阿之上因王之歌而作此以为戒此章才叙以端也【成王歌之召公矢其音以和之自此以下皆公所矢之音也辑録地势美而天气和则君心悦而臣言入矣盖见成王当此之际其胷次直与天地同流所以召公继其咏歌而以规戒之言进之也解頥曰盖秦和盛治之时以三光则得其明以四时则得其序以庻类则得其所是诚可乐也然治极而不戒则乱亦于此乎兆此其所可虑也夫惟虑于极治之时此有虞所以有臯陶之赓歌有周所以有召公之巻阿也】
　　○伴【音判】奂【音唤】尔游矣优游尔休矣岂弟君子俾尔弥尔性似先公酋【在由反】矣
　　赋也伴奂优游闲暇之意【伴奂优游承来游来歌言辑録谢氏曰伴奂逍遥闲散之意优游从容闲暇之意休休息也】尔君子皆指王也弥终也性犹命也酋终也○言尔既伴奂优游矣又呼而告之言使尔终其夀命似先君善始而善终也【言先公则先王在其中故传以先君代先公字○伴奂优游今日之福也而我之意又欲使尔后日之伴奂优游长若此则固有其道也此即其燕安之福而诱掖之使乐于用贤尔故呼而告之如此下二章语势同】自此至第四章皆极言夀考福禄之盛以广王心而歆动之【辑録何伯善曰歆好乐也歆动者使之好乐而动其心也】五章以后乃告以所以致此之由也
　　○尔土宇昄【符版反】章亦孔之厚【叶狠口下主二反】矣岂弟君子俾尔弥尔性百神尔主【叶当口肿庾二反】矣
　　赋也昄章大明也【辑録昄当易蒲版反】或曰昄当为版版章犹版图也○言尔土宇昄章既甚厚矣【辑録尸子曰天地四方曰宇谢氏曰成王土宇之大亦明矣其王业亦可谓甚厚矣】又使尔终其身常为天地山川鬼神之主也【此章即其富有之业而诱掖之】
　　○尔受命长矣茀【芳弗反】禄尔康矣岂弟君子俾尔弥尔性纯嘏尔常矣
　　赋也茀嘏皆福也【辑録笺纯大也】常常享之也【此章即其康寜之福而诱掖之】
　　○有冯【符氷反】有翼有孝有徳以引以翼岂弟君子四方为则
　　赋也冯谓可为依者翼谓可为辅者【静专有守则可为依坚彊不屈则可为辅】孝谓能事亲者徳谓得于已者引导其前也翼相【去声】其左右也【以用也以之导我则不昧于所适以之相我则不怠于所行】东莱吕氏曰贤者之行【去声】非一端必曰有孝有徳何也盖人主常与慈祥笃实之人处【上声○慈祥以孝言笃实以徳言朱子以冯翼孝徳为四臣吕氏即以孝徳之人为可冯翼者】其所以兴起善端涵飬徳性镇其躁【音灶】而消其邪日改月化有不在言语之间者矣【辑録谢氏曰求贤不取非常之才而止曰有孝有徳何也曰孝于亲者必忠于君取其孝正求其忠也唐虞以上取人以徳无才徳之分如臯陶九徳皆才也舜禹八元八凯之才皆徳也有徳则才在其中矣】○言得贤以自辅如此则其徳日脩而四方以为则矣【有贤贵于能用故必以引以翼然后其徳可成而四方自以我为则也】自此章以下乃言所以致上章福禄之由也
　　○颙颙卬卬如圭如璋令闻【音问】令望【叶无方反】岂弟君子四方为纲
　　赋也颙颙【鱼容反】卬卬【五冈反】尊严也如圭如璋纯防也令闻善誉也令望威仪可望法也○承上章言得冯翼孝徳之助则能如此而四方以为纲矣【此以详言君子之徳也颙卬以见于外者言圭璋以存诸内者言内外相符如此则闻之而有善誉望之而有威仪庶几为人君之全徳而四方自以我为纲也纲者众纪之所繋天下归于一人犹众纪属于一纲耳○首章之岂弟君子称之也二章三章四章之岂弟君子呼而告之也五章言必如此而后可成岂弟君子之徳六章言必如此而后可谓岂弟君子之徳也意之不同如此】
　　○鳯凰于飞翽翽【呼会反】其羽亦集爰止蔼蔼王多吉士【鉏里反】维君子使媚于天子
　　兴也鳯凰灵鸟也【辑録説文曰神鸟也其像鸿前麐后蛇颈鱼尾鹳颡鸳思龙文背燕颔鸡喙五色备举出于东方君子之国见则天下安寜飞则羣鸟从以万数麐麟同】雄曰鳯雌曰凰翽翽羽声也郑氏以为因时鳯凰至故以为喻理或然也【辑録蔡氏曰是时周方隆盛鸣鳯在郊鸣于髙冈者乃咏其实也】蔼蔼众多也媚顺爱也○鳯凰于飞则翽翽其羽而集于其所止矣蔼蔼王多吉士则维王之所使而皆媚于天子矣【此与下章以人物各有趋向为兴】既曰君子又曰天子犹曰王于出征以佐天子云尔【禽鸟之性必欲得所止贤士之心必欲致于用苟得见用则随所使令而皆一心媚爱于天子矣下章之意类此○上两章重在得贤以自辅此与下章则言贤者集于王朝如此其多是冯翼孝徳之臣具有而足供使令矣故曰使曰命再三致意而与以引以翼相应也】
　　○鳯凰于飞翽翽其羽亦傅【音附】于天【叶铁因反】蔼蔼王多吉人维君子命【叶弥并反】媚于庶人
　　兴也媚于庶人顺爱于民也【下集所止上戾于天禽鸟之性也上爱天子下爱庶人贤士之心也然不见用则其心不得以自効是故使之命之有望于成王也】
　　○鳯凰鸣矣于彼髙冈梧桐生矣于彼朝阳菶菶【布孔反】萋萋【七西反】雝雝喈喈【叶居奚反】
　　比也又以兴下章之事也山之东曰朝阳【辑録朝先见日也】鳯凰之性非梧桐不栖非竹实不食【即贤者非有道之朝不处非恭敬之实不留也】菶菶萋萋梧桐生之盛也雝雝喈喈鳯凰鸣之和也【髙冈非潜伏之地朝阳为明盛之处贤者出潜离隠而逢贤君致治之时也其相遇之盛既如此必君尽其礼犹菶萋然则臣得展其所蕴犹雝喈然其相与之盛当如此今而贤者集于王朝矣而礼意之隆则有望于成王也】
　　○君子之车既庶且多君子之马既闲且驰【叶唐何反】矢诗不多维以遂歌
