<!-- { "loadSidebar": true } -->
　　庸镛通【辑录大钟曰镛】斁斁然盛也奕奕然有次序也盖上文言鞉鼓管籥作于堂下其声依堂上之玉磬无相夺伦者至于此则九献之后【羣小祀一献祭社稷五祀三献望祀山川五献祭先公七献大享先王九献】钟鼓交作万舞陈于庭而祀事毕矣【祭将毕时乐盛作如楚茨言钟鼓既戒鼓钟送尸亦其一徴也】嘉客先代之后来助祭者也夷悦也亦不夷怿乎言皆悦怿也【先代之后来作祼将宜多感慨而难悦今其悦怿如此则乐之感人可知辑录解頥曰汤孙奏假绥我思成始焉人固因乐以致其感格之效也于赫汤孙穆穆厥声终焉乐复囚人而成其和声之羙也至于镛鼓之斁斁然而盛也万舞之奕奕然有次序也则不特幽有以感乎神而嘉賔在位亦无不夷怿者矣独言嘉客者尊之也】
　　自古在昔先民有作温恭朝夕执事有恪
　　恪敬也言恭敬之道古人所行【以行训作】不可忘也【祭将毕而思古人之敬盖恐礼行既乆而或有愆也事有始终敬无间断于此可见】闵马父曰先圣王之传恭犹不敢专【不敢专明其有自来也】称曰自古古曰在昔昔曰先民【自古又推在昔在昔又推先民如汤之敬禹之只舜之恭尧之钦愈推之而其传愈逺也】
　　顾予烝尝汤孙之将
　　将奉也言汤其尚顾我烝尝哉此汤孙之所奉者致其丁宁之意庶防其顾之也【神不歆非类故曰此汤孙之所将也则祖孙之间精神相感其享之也必然矣】
　　那一章二十二句
　　闵马父曰【外传鲁语】正考甫校商之名颂以那为首【名颂颂之羙者】其辑之乱曰云云【自古在昔以下四句辑成也乱乐之卒章也篇章既成撮其大防以为乱】即此诗也
　　嗟嗟烈祖有秩斯祜【候五反】申锡无疆及尔斯所
　　赋也烈祖汤也秩常申重也尔主祭之君盖自歌者指之也斯所犹言此处也○此亦祀成汤之乐言嗟嗟烈祖有秩秩无穷之福可以申锡于无疆是以及于尔今王之所而修其祭祀如下所云也【辅氏日凡子孙得以奉祭祀于先祖者皆先祖之福有以锡被于子孙也愚谓此一节与雝诗篇末同意】
　　既载清酤【叶候五反】赉我思成【叶音常】亦有和羮【叶音郎】既戒既平【叶音旁】鬷【中庸作奏今从之】假【音格】无言【叶音昂】时靡有争【叶音章】绥我眉夀黄耇无疆
　　酤酒【辑录酤有叶字误】赉与也思成义见上篇知羮味之调节也【辑录曺氏曰铏羮也】戒夙戒也【夙戒犹云素定盖言豫敬其事而备之有道也】平犹和也【言味均调也】仪礼于祭祀燕享之始每言羮定【音订辑录见乡饮酒礼乡射礼燕礼大射仪公食大夫礼少牢馈食礼等篇注定犹熟也】盖以羮熟为节然后行礼定即戒平之谓也【未用之先已戒之方用之时又平之】鬷中庸作奏正与上篇义同盖古声奏族相近族声转平而为鬷耳【奏假与上篇意同则奏乐以格神也或谓烈祖不言乐则所奏者何物耶○増释吴师道曰中庸奏假无言章句奏进也进而感格于神明极其诚敬无有言説而人自化之也烈祖鬷假传依中庸作奏谓与上篇同义按上篇那汤孙奏假传言奏乐以格于烈祖则奏字义不同】无言无争肃敬而齐一也【肃敬则静是无言齐一则定是无争统而言之皆敬也】言其载清酤而既与我以思成矣【载在尊也酒在尊而神即降则已来假于未灌之前矣】及进和羮而肃敬之至则又安我以眉夀黄耇之福也【行礼而尽其敬则神之降福又然也此一节见物足以格神而敬足以致福尽物尽志如此是以始终之效验不一而足也】
　　约軝【祈支反】错衡【叶户郎反】八鸾鸧鸧【七羊反】以假【音格】以享【叶虚良反】我受命溥将自天降康丰年穰穰来假【音格】来飨【叶虚良反】降福无疆
　　约軝错衡八鸾见采芑篇鸧见载见篇【辑录通释曰采芑作八鸾玱玱烝民韩奕作八鸾锵锵此诗作鸧鸧载见曰鞗革有鸧字虽不同皆言其声也】言助祭之诸侯乘是车以假以享于祖宗之庙也【降神曰假献神曰享即上文载清酤进和羮之事也】溥广将大也穰穰多也言我受命既广大而天降以丰年黍稷之多使得以祭也假之而祖考来假享之而祖考来飨则降福无疆矣【诸侯之来助祭如此矧我受天贶可以供祀事故尔来与我格享之际即能致其格享无留难此福可谓甚大矣盖既归功于助祭诸侯又推今日之福而以为丰年所赐也○此诗三无疆申锡无疆则前日之福及于今黄耇无疆则今日之福及于后皆言其乆也降福无疆则因感格祖宗之易而见今日之福甚大耳福之大者亦可谓之无疆矣】
　　顾予烝尝汤孙之将
　　説见前篇
　　烈祖一章二十二句
　　天命鸟降而生商宅殷土芒芒古帝命武汤正域彼四方
　　赋也鸟鳦也春分鸟降髙辛氏之妃有娀【音嵩】氏女简狄祈于郊禖鳦遗卵简狄吞之而生契其后世遂为有商氏以有天下事见史记宅居也殷地名芒芒大貌【言封商而为大国也】古犹昔也帝上帝也武汤以其有武徳号之也【追述之故称古言天又言帝天即帝也互文耳】正治【平声】也域封境也○此亦祭祀宗庙之乐而追叙商人之所由生以及其有天下之初也【此一节言契与成汤先后受命王业以渐而成以明商家兴起之故也】
　　方命厥后奄有九有【叶羽已反】商之先后受命不殆【叶养里反】在武丁孙子【叶奬里反】
　　方命厥后四方诸侯无不受命也【命者天子之命也】九有九州也【此二句是覆説正域彼四方一句】武丁髙宗也言商之先后受天命不危殆故今武丁孙子犹赖其福【此一节言诸侯无不受命而天下无不归商如此可见祖宗受命甚固矣是以子孙永永受福而无穷也所谓先后者盖兼契与成汤言之而受命不殆又以申上文天命帝命之意耳此上二节説先王以下三节皆説今嗣王以发在武丁孙子一句】
　　武丁孙子武王靡不胜【音升】龙旂十乗【绳反】证大糦【尺志反】是承
　　武王汤号而其后世亦以自称也龙旂诸侯所建交龙之旂也大糦黍稷也承奉也○言武丁孙子今袭汤号者其武无所不胜【天下之事无难举者】于是诸侯无不奉黍稷以来助祭也【此一节言嗣王克肖先王而有以致助祭之臣威徳逺加祀事明备如此福之在武丁孙子可见也】
　　邦畿千里维民所止肇域彼四海【叶虎洧反】
　　止居肇开也【开即开辟之义前言正域若因其固有而治之以见成汤非以力取也此言肇域则非惟嗣守故疆而又扩充之以见后王之武靡不胜也】言王畿之内民之所止不过千里而其封域则极乎四海之广也【此一节言王畿虽有制疆域则无限居中而能制外如此福之在武丁孙子可见也】
　　四海来假【音格下同】来假祈祈景员维河殷受命咸宜【叶牛何反】百禄是何【音荷叶如字】
　　假与格同祈祈众多貌【来格祈祈则大糦是承之诸侯在其中矣】景员维河之义未详或曰景山名商所都也见殷武卒章春秋传亦曰商汤有景亳之命是也员与下篇幅陨义同盖言周也河大河也言景山四周皆大河也何任【平声】也春秋传作荷【先后今王受命咸宜故宜何此百禄也以终受命不殆之意　此一节言人心归极者众良由山河巩固而致然然山河之所以不改其旧者以天命之不替于今耳居中制外其所以然者如此福之在武丁孙子可见也此与上一节相应】
　　鸟一章二十二句【此诗首尾皆以天命为重意谓先王因天命而得天下故有以诒子孙之福后王因天命而不失乎地利故天下诸侯皆畏威而助祭者即先王所诒之福】
　　濬哲维商长其祥洪水芒芒禹敷下土方【絶句楚辞天问禹降省下土方盖用此语】外大国是疆幅陨【音员】既长有娀【息容反】方将帝立子生商
　　赋也濬【音峻】深哲知【去声】长乆也方四方也外大国逺诸侯也幅犹言邉幅也陨读作员谓周也【幅陨即疆境之义】有娀契之母家也将大也○言商世世有濬哲之君【契生于古之盛世而后来贤圣继之可谓世有明徳之君矣】其受命之祥见也乆矣方禹治洪水以外大国为中国之竟【境同】而幅陨广大之时有娀氏始大故帝立其女之子而造商室也盖契于是时始为舜司徒掌布五教于四方而商之受命实基于此【辅氏曰此自洪水芒芒以下皆申长其祥一句愚谓鸟生商言契之生者天所命也帝立子生商言契之造商者亦天所命也商之受命已在唐虞之际则天意之栽培也乆矣○此章推其本始而言也】
　　○王桓拨【叶必烈反】受小国是达【叶他悦反】受大国是达率履不越遂视既发【叶方月反】相【息亮反】土烈烈海外有截
　　赋也王契也者深微之称或曰以鸟降而生也王者追尊之号【言追尊而不言追王盖追王之礼始于周且汤之祖父主壬主癸未尝称曰王不应舎壬癸而独王契此特于祭祀之际以美号称之耳下章称汤为武王是其例也】桓武拨治达通也受小国大国无所不达言其无所不宜也【有武勇能治之徳则得国不拘小大政治皆行无留难者】率循履礼越过发应也言契能循礼不过越遂视其民则既发以应之矣【又能循礼而行身无不正故民应之言王徳盛而身修故得人心如此】相土契之孙也截整齐也至是而商益大四方诸侯归之截然整齐矣【烈烈光大也郑氏曰相土当夏后之世承契之业入为王官之伯出长诸侯威武甚矣愚谓相土之扩充如此可谓有徳之宗矣然比于契则立功自有难易故颂美之词详畧不同也】其后汤以七十里起岂尝中衰也与【此章言商之王业兴起于王奋于相土其势有不可遏者矣】
　　○帝命不违至于汤齐汤降不迟圣敬日跻【子兮反】昭假【音格】迟迟上帝是只帝命式于九围
　　赋也汤齐之义未详苏氏曰至汤而王业成与天命防也降犹生也迟迟乆也只【音支】敬式法也九围九州也○商之先祖既有明徳【先祖指契与相上言之明徳即以濬哲言之也】天命未尝去之以至于汤汤之生也应期而降适当其时其圣敬又日跻升以至昭假于天乆而不息惟上帝是敬【谓之圣敬则非若常人之敬而已日新又新上与天合惟帝是敬其心不他悠久而又专一如此皆不敢以天命自恃而然是即所谓圣人之敬也】故帝命之以为法于九州也【既当此时而得天人防合之机又有此敬以致天人交与之妙二者皆非一日之积宜受天命而立人极也此见成汤起为天子之故】
　　○受小球【音求】大球为下国缀【张卫反】旒【音流】何【音贺】天之休不竞不絿【音求】不刚不柔敷政优优百禄是遒【子由反】
