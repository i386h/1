<!-- { "loadSidebar": true } -->
　　兴也显明允信也【辑録谢氏曰显者其心明白洞达允者其心忠信诚慤】君子指诸侯为宾者也令善也令徳谓其饮多而不乱徳足以将之也【将扶助也杞性坚强承露虽厚而不低屈饮酒之盛而不困于酒则可谓有令徳矣辅氏曰莫不令徳言与燕之诸侯皆有令徳也】
　　○其桐其椅【于宜反】其实离离岂弟君子莫不令仪兴也离离垂也令仪言醉而不丧其威仪也【桐梓柔美而实下垂饮酒之卒不以酒而强则可谓有令仪矣此二章起兴若无义但显明信实宜为刚徳和乐寛易类乎柔徳故前章以杞之坚强为兴后章以桐梓之柔美为兴严氏诗缉云然颇似得之至若令徳令仪则互文尔有是徳则有是仪矣】
　　湛露四章章四句【前二章见亲爱之至情后二章有戒饬之防意】春秋传武子曰诸侯朝【音潮】正于王【朝正者谓朝而受正教也】王宴乐【音洛】之于是赋湛露【辑録见文公四年】曽氏曰前两章言厌厌夜饮后两章言令徳令仪虽过三爵亦可谓不继以淫矣【辑録春秋传云臣侍君燕不过三爵又曰酒以成礼不继以淫】
　　白华之什十篇五篇无辞凡二十三章一百四句











　　诗经疏义防通卷九
<经部,诗类,诗经疏义会通>
　　钦定四库全书
　　诗经疏义防通卷十　　　元　朱公迁　撰
　　彤弓之什二之三
　　彤弓弨【尺昭反】兮受言藏之我有嘉宾中心贶【叶虚王反】之钟鼓既设一朝飨【叶虚良反】之
　　赋也彤弓朱弓也【辑録孔氏曰弓皆漆之以御霜露彤弓色赤玈弓色黑赐弓赤一而黒十以赤为重耳周礼无彤弓之名夏官司弓矢云唐弓大弓以授劳者】弨弛貌【弓未张则弨然而弛往体多来体寡也】贶与也大饮【去声】賔曰飨【苏氏曰凡赐弓矢以飨礼行之孔氏曰飨则烹太牢殽牲爼豆盛于燕】○此天子燕有功诸侯而锡以弓矢之乐歌也东莱吕氏曰受言藏之言其重也弓人所献藏之王府以待有功不敢轻与人也中心贶之言其诚也中心实欲贶之非由外也一朝飨之言其速也以王府寳藏【去声下府藏同】之弓一朝举以畀人【辑録畀音庇付与也】未尝有迟留顾惜之意也【辑録辅氏曰守之者不重则得之者亦轻予之而不诚则其感之也亦浅畀之而不速则其视之也亦玩而不以为恩矣然其所以重所以诚所以速者非惧其得之轻感之浅视之玩也尽吾之理而已】后之视府藏为已私分【去声】至有以武库兵赐弄臣者【辑録汉哀帝建平四年上武库兵送侍中董贤及乳母王阿令执金吾母将隆奏武库兵器天下公用今便辟弄臣私恩防妾而以天下公用给其私门非所以示四方也弄臣戯弄之臣】则与受言藏之者异矣赏赐非出于利诱则迫于事势至有朝赐鐡券而暮屠戮者【唐叛臣反将及强节度多赐鐡券其后往往诛之唐荘宗赐朱友谦铁卷恕死罪后被杀其妻以铁券示使者曰此不知为何语】则与中心贶之者异矣屯【音迍】膏吝赏【辑録罗氏曰易云屯其膏谓徳泽不下及也】功臣解体至有印刓【五官反圜削也辑録苏林曰手弄角讹】而不忍予【音与】者【项羽事】则与一朝飨之者异矣【辑录解頥曰行之以盛礼用之以大乐赐之以重器而所予者则有功之诸侯也诚以将之而无伪速以畀之而不迟则天子之予之也足以为礼而诸侯之受之也亦足以为荣矣】
　　○彤弓弨兮受言载【叶子利反】之我有嘉賔中心喜【叶去声】之钟鼓既设一朝右【音又叶于记反】之
　　赋也载抗之也【抗之者安于弓檠之上避雨湿也辑録通释曰载于弓檠抗弓体使正言其蔵之谨也】喜乐也右劝也【燕饮之际劝之助欢】尊也【右为尊位】
　　○彤弓弨兮受言櫜【古刀反叶古号反】之我有嘉宾中心好【呼报】之钟鼓既设一朝醻【市由反叶大到反】之
　　赋也櫜韬好説【音悦】醻报也饮酒之礼主人献宾宾酢主人主人又酌自饮而遂酌以饮宾谓之醻醻犹厚也【一献一酢报施均矣又有醻是其厚也故以厚训醻】劝也【醻以导饮故以为劝】
　　彤弓三章章六句【辅氏曰此诗首章已尽其意后二章则反覆咏歌之尔愚谓飨有劝醻右先醻后二章三章皆承首章之意也○增释南牎谢氏曰彤弓弨兮有其器也我有嘉宾有其人也钟鼓既设有其礼也既有其器复有其人必有其礼此燕有功之意也受言蔵之器之重也中心贶之一朝飨之礼之専也既重其器必当其人又専其礼此燕有功之诚也故歌咏之间凡意之出于诚者反覆言之许氏曰此诗専主于锡弓言锡弓则飨盖未有不飨而锡者也】
　　春秋传【文公四年】武子曰诸侯敌王所忾【音慨】而献其功于是乎赐之彤弓一彤矢百玈【音卢黑也】弓矢千以觉报宴注曰忾恨怒也觉明也谓诸侯有四夷之功王赐之弓矢又为【去声】歌彤弓以明报功宴乐【报其功而燕乐之也】郑氏曰凡诸侯赐弓矢然后専征伐东莱吕氏曰所谓専征者如四夷入边臣子簒【初患反】弑【辑録逆而夺取之曰簒下杀上曰弑】不容待报者其它则九伐之法乃大司马所职【周礼夏官以九伐之法正邦国冯弱犯寡则责之贼贤害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯令陵正则杜之外内乱鸟兽行则灭之坛音善与墠同以出其君更立其次贤者】非诸侯所専也与后世强臣拜表辄行者异矣【晋桓温北伐刘牢之讨孙恩皆拜表辄行其専擅如此】
　　菁菁【子丁反】者莪【五何反】在彼中阿既见君子乐【音洛】且有仪【叶五何反】
　　兴也菁菁盛貌莪萝蒿也【辑録本草注曰一名莪蒿茎叶如青蒿开淡红紫花结角子长二寸许防弯陆氏曰生泽田渐洳之处】中阿阿中也大陵曰阿君子指宾客也○此亦燕饮【去声】宾客之诗言菁菁者莪则在彼中阿矣既见君子则我心喜乐而有礼仪矣【此以可喜之物为喜见君子之兴也凡见中阿之莪美盛已心喜况得见此盛徳之君子乎喜可知矣以此推之则莪之菁菁与桑之阿难同一例而裳华柞薪其叶湑兮亦同此一例也辑録辅氏曰见贤而乐礼或不足则爱心虽至而敬心不至也乐且有仪则爱敬之心两尽矣】或曰比也以菁菁者莪比君子容貌威仪之盛也【诸本脱比也二字今从辅氏説増之】下章放此
　　○菁菁者莪在彼中沚【音止】既见君子我心则喜
　　兴也【此与下章诸本皆作比也今从辅氏説更定】中沚沚中也喜乐也
　　○菁菁者在彼中陵既见君子锡我百朋
　　兴也中陵陵中也古者货贝五贝为朋【汉食货志五贝者大贝牡贝么贝小贝不成贝也小贝以上各二种为朋不成贝不为朋今按此言五贝为朋其説小异当考辑録孔氏曰郑因经广觧之言冇五种之贝其中以相与为朋非緫五贝为一朋也】锡我百朋者见之而喜如得重货之多也【锡百朋不足以致我心之喜我心之好徳如常情之好货也】
　　○泛泛【芳剑反】杨舟载沉载浮既见君子我心则休比也杨舟杨木为舟也载则也载沉载浮犹言载清载浊载驰载驱之类【辑録黄氏曰言舟泛泛水中或上或下不定之貌戴氏云泛然不系未有定止○增释吴师道曰载沉载浮沉者抑之势沉非没溺也】以比未见君子而心不定也休者休休然言安定也【心既安定其喜可知此据今而言之】
　　菁菁者莪四章章四句【首章喜乐冇礼仪近乎外貌故次章以我心则喜言见其由中达外也三章锡我百朋则甚遂其所欲四章言昔忧今喜则大遂其所愿皆以见其真诚之心非伪也】
　　六月栖栖【音西】戎车既饬【音勅】四牡骙骙【求反】载是常服【叶蒲北反】玁狁孔炽【尺志反】我是用急【叶音】王于出征以匡王国【叶于逼反】
　　赋也六月建未之月也【辑録濮氏曰诗言六月徂暑则为夏正可知】栖栖犹皇皇不安之貌戎车兵车也【辑録周礼车仆掌戎路之萃广车阙车苹车轻车是也戎路王在军所乗广车横阵之车阙车补阙之车苹犹屏也对敌自隠蔽之车轻车驰敌致师之车也萃七内反犹副也谓供副车以待乏用也广轻皆去声苹音平】饬整也骙骙强貌常服戎事之常服以韎【音昧】韦为弁又以为衣而素裳白舄也【辑録春官司服凡兵事韦弁服李寳之曰皮去毛熟治曰韦韎赤色也凡衣同冠色谢氏曰戎车既饬则车甲器械士卒马牛皆平时尽备无一物不整齐矣四牡骙骙则战马皆平时阅习无一马不精强矣曰载是常服则裳服皆平时制造无一衣一裳不经检防今特载之车上而已矣○增释许氏曰防云载之者以戎服当战陈之时乃服之在道未服之也】玁狁即猃狁北狄也孔甚炽盛匡正也○成康既没周室寝衰八世而厉王胡暴虐周人逐之出居于彘玁狁内侵逼近京邑【辑録通释曰据诗文至于泾阳而言也】王崩子宣王靖即位命尹吉甫帅【音率】师伐之有功而归诗人作歌以序其事如此司马法冬夏不兴师【仁本篇云冬夏不兴师所以兼爱民也辑録穰苴田完之裔先为齐大司马故称司马穣苴所著书名司马法】今乃六月而出师者以玁狁甚炽其事危急故不得已而王命于是出征以正王国也【此章言其出师之故辑録觧頥曰先王之法夷狄侵中国臣子背君父皆天下之大变诸侯有能讨之者许之先而后闻其急如此所以然者以中国不可一日而不尊天理不可一日而不明也今玁狁内侵不得已而应之虽六月出师而人不以为暴者知其过之不在于君上葢以为所以劳我者乃所以安我也匡之为言正也夷狄横则中国危攘夷狄固所以正中国也此述其始受命出征之词也】
　　○比【毗志反】物四骊闲之维则维此六月既成我服【叶蒲北反】我服既成于三十里王于出征以佐天子【叶奨里反】
　　赋也比物齐其力也凡大事祭祀朝【音潮】觐防同毛马而颁之凡军事物马而颁之毛马齐其色物马齐其力【辑録见夏官校人】吉事尚文武事尚强也则法也服戎服也三十里一舎也古者吉行日五十里师行日三十里【辑録汉文帝诏云七制史觧吉行言行幸也如郊庙如巡狩如封禅之类】○既比其物而曰四骊则其色又齐可以见马之有余矣闲习之而皆中【去声】法则又可以见教之有素矣【轻録彭氏曰陈氏云以厉王大乱之余而支玁狁之患意其必仓卒不暇为计而今也比物四骊闲之维则盖其车马之脩器械之备非日也】一于是此月之中即成我服既成我服即日引道不徐不疾尽舎而止又见其应【去声】变之速从事之敏而不失其常度也【辑録通释曰六月之中即成戎服则应变速矣我服既成即日引道则从事敏矣虽速虽敏而军行止三十里则不失其常度矣】王命于此而出征欲其有以敌王所忾而佐天子耳【四骊即四牡也我服即常服也语与上章相应如此辑録辅氏曰以佐天子则不止于正王国而已】
