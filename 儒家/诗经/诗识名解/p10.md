<!-- { "loadSidebar": true } -->
　　白顚【秦风车邻篇】释畜训馰颡为白颠舍人云的白也颡额也额有白毛今之戴星马也愚按的颡亦名的卢卢与颅通犹颡也马政论云颡有白毛谓之的卢是也世说载刘备乘的卢得出厄其为良马无疑若相马经云马白额入口至齿者名的卢奴乘客死主乘弃市此误也晋书庾亮所乘马有的卢殷浩以为不祥劝卖之殆亦因相经而误称者按释畜云白达素县邢昺以为其白自额下达鼻茎者名县俗谓漫髗彻齿此当即相经所云白额入口至齿者深源名士必不妄语其谓不样者乃漫髗非的卢也的卢良马而以为杀人何其寃乎且秦以牧马开基马政固其世业其于良驽自熟悉必不取杀人者而乘之而夸之明矣
　　陆农师引觐礼云奉束帛匹马卓上九马随之説者以为卓即的颡故以为上列而九马随其后此本郑注素的之説而误者觐礼卓者特立之义谓先以束帛匹马特达而九马随以献非卓为的颡名也
　　铁【秦风驷铁篇】传解此直作铁骊葢以骊为纯黑故合称之亦不察甚矣月令驾铁骊乃谓铁色之骊马耳铁为黑金说文以为马之赤黑色者是也陆农师云先儒谓非特有取于色亦取其坚壮如铁故曰铁存其说
　　骐【秦风小戎篇】骐释畜无文楚词骐骥抗轭则骐疑亦良马名未必为色名不当以青黑定之说文谓马青骊文如博綦未知何据但字与綦通尚书二人綦弁曹风其弁伊骐俱互用故正义谓弁色如骐马之文此诗又谓马色作綦文耳
　　【小雅采芑篇】陆农师谓骐中驷骊上驷北伐举四骊南征举四骐者方是时马政愈修故虽骐亦闲习为用非也骐乃马之良者旧谓即今骢马非驽骀也故小戎皇华駉篇皆备举之况周礼军事物马而颁此乃供元帅服御者其为上驷之选何疑
　　翼翼骖服整齐之貌即上襄鴈行意传训壮健无谓何元子谓马在车左右如鸟之有翼亦是但谓两服为两翼两骖又为两翼故重言翼翼则曲解矣
　　【鲁颂駉篇】传谓苍祺曰骐正义以为祺者黑色之名今按祺从示者训祥从衣者训系并无黒义传作祺尤不可解岂亦通綦耶
　　馵【秦风小戎篇】左白馵释畜明文郭璞以为后左脚白是也说文谓防从马一绊其足馵从马二绊其足馽从马口其足则穿凿之甚矣释畜又云膝上皆白惟馵亦谓馵之左足连膝皆白也郭璞谓马膝上皆白为惟馵后脚白者专名馵恐未然
　　陆农师谓骐与馵只两马正合王肃驾两之说谬甚戎车未闻有两马者此省文耳必若所云则载骖载驷当驾七马矣且亦可谓骐馵为骐马而馵足是又驾一非驾二也说诗者之以辞害志如此
　　駵【秦风小戎篇】释畜駵无明文愚按駵同驑骅骝古良马之称其毛色不一则有駵马白腹者有駵马黄脊者有駵白者传笺以为赤身黒鬛并臆説也正义云駵是色名说者皆以駵为赤色若身鬛俱赤则为骍马故为赤身黒鬛固是强解
　　月令夏驾赤駵中央驾黄駵若駵定为赤身黑鬛之名则黄駵又作何解岂有赤身黑鬛而仍黄者耶
　　何元子谓篇中骐駵騧骊四牡备矣益以上章之馵反成五马则知駵即馵也乃尔雅所谓駵白驳者因其白之在足而题之以馵因其駵之在体而题之以駵愚谓不然馵駵驳三者毛色自别释畜分释凿凿无庸强混况本章中骖四牡言之甚悉必欲连馵为五谓其不成驾数遂牵合马色武断成文是犹执骐馵为驾两者也方其出师西征车驰马骤不可胜纪诗特约畧言之若合二章始成一车之所驾则是一车之外更无他车四马之外更无他马矣固矣夫元子之为诗也
　　騧【秦风小戎篇】按释畜云白马黒鬛骆白马黑唇駩黑喙騧文义似蒙上白马来而传独断为色黄不知何据郭璞酌衷于黄白之间谓今之浅黄色者为騧亦骑墙见耳皇【豳风东山篇】正义解黄白皇谓马色有黄处有白处非也夫有黄有白是杂毛矣而释畜此条未有杂毛之语且后文明释黄白杂毛为駓可证愚意皇葢黄色之近白者疑今浅黄色是也
　　驳【豳风东山篇】释畜云駵白驳葢駵马之白者名为驳也先儒误以駵为色名谓马色有駵处有白处夫駵诚为赤身黑鬛则直谓之駵矣又安得云有駵处耶此説之不可通者也今以释畜文考之駵之白腹者名騵此则言其通白者耳徐谓疑象駮文亦臆揣
　　此言皇驳特取马色灿烂若云锦然与熠燿相辉映耳陆农师引文王晋侯乘驳事谓皇驳国君所乘诗亦言此则士昏礼摄盛故何其凿也
　　骆【小雅四牡篇】白马黑鬛为骆释畜明文广雅易作朱鬛陆农师解之云今呼黄马尾鬛一道通黑如界者为骆葢马无分于黄白若今衣脊络缝故曰骆也礼明堂位夏后氏骆马黑鬛此以别白马朱鬛之骆也月令孟秋驾白骆此以别黄马黑鬛之骆也愚谓此正强解明堂位骆马黑鬛即白马黑鬛葢谓之骆者未有不白也月令驾白骆即驾黒鬛之白骆葢谓之白骆者未有不黑鬛也礼单言之省文耳黄朱之说并不必从络缝为骆尤凿
　　传训騑騑为行不止貌此因使臣作解于义未确正义引少仪云车马之容騑騑翼翼虽行不止不废其容騑騑也愚谓此直当作车马之容解不必为传行不止之语回防或本说文谓騑为骖旁马今云騑騑特指两骖而言亦凿
　　啴啴当为声气盛疾之状与戎车啴啴徒御啴啴王旅啴啴无二义葢车马行声也又上声音阐乐记其声啴以缓则缓弛之意传因愍使臣劳苦即以为马喘息貌与騑騑训行不止皆相因起义耳陆农师谓骆善耐劳苦而喘息不平如此以甚劳故尤傅防
　　骃【小雅皇皇者华篇】陆农师谓此诗马序先后与駉合则骃不如骆骆不如骐卒言骃者以明马虽弥劣所以御之滋善此凿说也皇华乃极道使臣每怀靡及之心不过借马名同韵者押出诹询谋度四字而其先后适与駉合耳何必拘牵文义以为説乎
　　【鲁颂駉篇】隂白杂毛为骃按旧解隂不一或云目下白或云白隂或云浅黑色见舍人樊光孙炎郭璞诸说愚谓隂乃幽隂之义如重云宻布风雨欲来昧晦难辨之状又如漆室深闭帷幙周遮于櫺隙间稍露微光若隐若见合之于色当作浅黑无疑舍人谓今之泥骢是也【小雅吉日篇】传以伯为马祖正义云伯者长也马祖始是长也何元子驳之谓未闻田猎有马祖之祭亦未闻马祖有伯之称祖者始也伯者长也二义悬殊何得以伯当祖伯当通作貊亦作貉郑司农读为祃师田皆行军之事宜同有祃祭观説文既伯作既祃可证即田猎表貉之祭也愚按释天明有马祭之文亦作既伯说文易祃非也况尔雅既释禷祃为师祭此何得以混之特竟以伯为马祖恐未然释天云是禷是祃师祭也既伯既祷马祭也通以祭名并举则伯为祭马祖之名非伯为马祖名耳若云伯通作貊又读貉为伯是易字求解矣【小雅节南山篇】项无大义説文但训头后领即项也驾四牡者必加衡轭于颈上故以项领言葢驾车主于行今有马可驾而无地可行故但见俛首伏轭好其项领而已新序宋玉曰此皮筋非加急而体益短也处世不便故也诗不云乎驾彼四牡四牡项领
　　【小雅鸳鸯篇】何元子云此乘马乃亲迎时所用与硕人车舝之四牡同汉广诗之子于归言秣其驹事亦似此愚按如此説乗马便觉亲切有味存之【详见鸟部鸳鸯】
　　騵【大雅大明篇】陆农师以为騵从縓省縓浅赤也此穿凿説释畜明言腹白何得反以浅赤之名加之总因认駵为赤马故耳
　　先儒惟以駵为赤色故谓腹白者为上周下殷语尤诞夫二代革易之际正当异其所尚何必以胜国之色杂之且似兵家厌胜术非王师所为传説葢本檀弓要不可据故或言方叔率止乗其四骐则于戎事乗騵之説害矣此确证也陆农师反曲为之解亦不察耳
　　驈【鲁颂駉篇】驈乃骊马而白跨者郭璞以为白在髀间孙炎以为股脚皆白按跨者所跨据之处则其白当及股本而止未至于脚若股脚并白不得但谓之白跨矣骓【鲁颂駉篇】释畜以骓为苍白杂毛説文易白作黑不知何据史记项羽骏马名骓所当无敌一日千里世号乌骓此别是一种岂可以乌泥耶
　　陆农师谓骓亦鸨类取鵻之色鵻在青黑之间亦在青白之间此骑墙説也且骓马未必因鵻鸟而名岂可以鸨例而并以为一类乎
　　駓【鲁颂駉篇】释畜以駓为黄白杂毛说文以駓为黄马白毛夫既云黄马矣而又以为白毛岂黄为马名白为马色乎其为黄白毛相杂无疑也郭璞谓即今桃花马按桃花良马名梁简文西斋行马诗桃花紫玉珂又兰成谢赉马启陵源犹逺忽见桃花岂其黄白斑驳如桃片零落者与
　　不言杂毛者乃纯色之毛如黄白为浅黄是也杂色则是二色相间杂无疑邢昺于凡言杂毛者皆谓复有杂毛又云兼杂毛则是二色之外更有他色相杂矣尔雅立言之防似不如是
　　骍【鲁颂駉篇】骍释畜亦无文正义解传谓周人尚赤而牲用骍刚礼称阳祀用骍牲是骍为赤色也从之传兼言黄者以马色无正赤故谓赤黄为骍于义近似特上章黄骍曰黄则赘语耳
　　驒【鲁颂駉篇】释畜云青骊驎驒葢谓青色之骊马有浅深斑驳隐粼者谓之驒孙炎以为似鱼鳞是也旧皆作青黒斑驳解为小异耳说文别有驒騱乃埜马文亦如鼍鱼然駉篇乃畜牧不当入野马其中郭璞以为即今连钱骢未知是否韩诗外传以白马黒鬛为驒以色考之乃是骆马焉可诬也
　　雒【鲁颂駉篇】正义谓定本集注及徐音皆作骆而俗本多作驳按上句既明言骆其以雒为骆者固非俗本易作驳尤诞孔氏论之详矣传见释畜无文莫可定解意以白马黑鬛为骆此亦名雒字异音同便取其文倒置之为黑身白鬛其説究无所出耳
　　何元子以雒乃鸲鹆鸟疑马之色似之故名此仿駂马为说但雒名释鸟两见皆作雒说文从佳者训鵋防从鸟者训乌又分二种则马色亦不知于二者何似要是臆揣未可据也
　　騢【鲁颂駉篇】释畜云彤白杂毛騢郭璞谓即今赭白马是也说文以为色似鰕鱼按鰕鱼色青黒与赤白者全不类许氏因文同作段故谬为释非是徐锴谓騢色似霞近之顔延之赋云膺门沬赭汗沟流血有可想见又宋梅尧臣杂志号碧云騢谓庄宪太后以马赐荆王王恶其旋毛留以借上闲遂为御马策一以其物肉色碧如霞片故号之此似霞之证也但尧臣特即其所见以刺朝绅又非必騢马尽旋毛耳
　　驔【鲁颂駉篇】驔释畜无文今皆从传钟伯敬云毛传本作豪骭白驔朱传因此四种马文连余三俱有曰字故言豪骭曰驔若然则豪是长毛骭是脚胫注云豪在骭而白白字从何生出愚按钟说是此章四马皆应主杂白者言骃隂白也騢彤白也鱼二目白也则驔当为豪骭白者但毛传今本皆作曰不独朱传也孔氏去古未逺其旧本或原作白今譌为曰或曰上更有白字故释毛意以白言朱传仍毛譌文而又本孔旧义故其说如此释畜骊马黄脊者名騽文甚明说文易训驔而解騽为马豪骭此谬也然驔释畜无文而传所说又与说文騽同究不知其何所出耳
　　鱼【鲁颂駉篇】二目白鱼郭璞以为似鱼目也罗瑞良引相马之说云马目欲得黄又欲光而有紫焰若小而多白则惊畏惊畏马之大病故其序尤在后此非也夫马固以黄瞳紫焰为良然相马黄白之辨但就病不病而言若二目本白者自是一种不可以为病马而弃之序后之说泥甚
