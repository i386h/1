<!-- { "loadSidebar": true } -->
　　貍【风七月篇】貍狐之类也故释兽云狸狐貒貉丑罗瑞良以为狐口鋭而尾大貍口方而身文黄黒彬彬葢次于豹是也文从里取谐声陆农师谓其脊间有黒理一道如界故字从理省此亦如骆马衣脊络缝之説不足据貍有数种旧説大小似狐毛杂黄黒有斑如猫圆头大尾者为猫貍善窃鸡鸭肉臭不可食斑如防虎方口鋭头者为虎貍食虫鼠果实似虎貍尾黒白钱文相间者为九节貍皮可为裘领宋史安陆州贡埜猫花猫二种即此是也文如豹而作麝香气者为香貍即灵猫南方白面尾似狐者为牛尾貍亦名白面貍善縁树食百果广雅云玉面貍人捕畜之防帖服不敢出又登州岛一种貍头鱼尾者名海貍而本艸图经载邕州有风貍似兔而短多栖息髙木候风以过他木此又一种人所取自是可为裘用者释兽云防似狸又云防防似貍亦谓似虎狸与九节貍二种也
　　陆农师以为狐善疑貍善拟不可以有为故古者以为燕居之裘陈祥道谓公子无预于事而貍裘东郭即戎而貍制则貍裘非礼服之裘皆臆説也狐与貍类深厚温滑孔子所以为居服者亦取其适体耳今泥此一语便谓其非礼服则锦衣狐裘最为贵重而华美者岂亦防服耶左传貍制正为东郭书夸美故人专取此二者以奉公子也若云公子无豫于事而貍裘则反非人奉公之心矣
　　何元子疑此章即射义诸侯貍首之歌非是旧谓貍善搏为小步以拟度其发必获谓之貍步量侯道法之古者王大射则射人以貍步张三侯愚意貍首之义当取诸此按射义注云貍首诗亡此篇所引曾孙侯氏八句疑即其诗而大射貍首注云貍之言不来也射诸侯不来朝者徐广封禅书注貍一名不来可证总与风为裘义无涉何氏欲与驺虞苹蘩诸诗相匹所不敢信
　　鱼
　　鱼【小雅采薇篇】鱼兽书不槩见故传亦但训鱼皮不言兽也惟左传归夫人鱼轩服防注云鱼兽名而陆玑以为鱼兽似猪其皮背上斑文腹下纯青虽干燥为弓□矢服经年海水潮及天将雨其毛皆起水潮还及天晴其毛复如故与博物志所载东海半体鱼状如牛之説合又周益公言周麟之使北塞得防牛鱼归皮应潮当即是此则疑仍是鱼属或江豚类也
　　罗瑞良以鱼为鲛鱼谓其皮有珠文而坚劲可饰物从古以然按今刀鞘诸饰多以其皮为之斑驳如沙石最坚致世所称沙鱼是也不闻有用鱼兽皮者故陈祥道云所谓鱼服者鱼皮之坚者皆可为之不必定鱼兽也亦一説
　　服同箙国语檿弧箕服释名云矢其受之器以皮曰箙谓柔服用之也初学记云织竹曰以皮曰箙今传直训鱼服为鱼皮则似以皮训服矣
　　【小雅采芑篇】何元子谓此与采薇之鱼服不同当是以鱼皮饰马服引荀子鲛韅注及左传鱼轩注为证葢以上下文皆言车马之饰不应搀一矢服于中此説似是然愚又谓簟茀句专言车钩膺句专言马葢茀仅是车后户之名其旁亦当有饰或以鱼皮为之如左传之鱼轩是矣但鱼轩乃君夫人所乘恐未必用以饰戎车此则所不敢臆断者耳
　　熊
　　熊【小雅斯千篇】熊形不一旧传有猪熊马熊二种以能人立足絶似人亦号人熊其一身之佳者有白有掌有胆白与掌供饮膳胆入药良陆农师所谓熊坚中当心有白脂如玉味甚美俗呼熊白又冬蛰不食饥则自防其掌故其美在掌其胆春在首夏在腹秋在左足冬在右足是也东土人呼为子路不知何取见祖冲之述异记又异苑亦云以物击树呼子路可起于是便下不呼则不应也
　　郑氏以熊罴在山为阳之祥故生男虺蛇穴处为隂之祥故生女愚谓男女之占原不在别隂阳隂阳之义更与在山穴处无涉且即以四物言之虺蛇何尝不在山熊罴何尝不穴处正义已言之矣必以是而别隂阳又因隂阳而占男女则穿凿之甚也其义如陆农师所谓强力壮毅柔弱隠伏近之
　　【小雅大东篇】熊罴为裘古无所见惟黄罴之献见韩奕诗及禹贡梁州贡熊罴然云织皮亦非裘用其毛不温厚润泽既勿适体亦鲜美观若依传解以此夸西人之富则説苑所载叔向聘呉事正足取证岂有不以狐豹之裘为美而反取熊罴耶【説苑晋平公使叔向聘于呉呉人拭舟以逆之左五百人右五百人有绣衣而豹裘者有锦衣而狐裘者】愚疑此乃东人行役而操舟者杼柚皆空屦履霜无以御寒聊取野兽之皮蔽体而故谓之曰裘耳玩一是字有名实不相称意郑氏易舟为周裘为求未育集及丰昉伪本皆依之不可据
　　【大雅韩奕篇】上文訏訏甫甫语俳而意贯为一截麀鹿三句乃言山兽之多耳斯干正义云熊罴大较是山兽亦居泽在穴故韩奕言川泽訏訏有熊有罴则误读矣何元子以为不言山者韩地多山故畧之然要是行文错综法
　　罴
　　罴【小雅斯千篇】释兽谓罴如熊则罴形与熊相似郭璞以为似熊而长头髙脚猛憨多力能拔树关西呼貑罴是也但熊色多黒罴色多黄白为小异耳然古但称熊掌不及罴陆玑谓罴脂麄理不及熊白之美又秋冬则有春夏则无则固是异族当不可混
　　熊罴自是二物各具牝牡罗瑞良谓今猎者言熊是其雄罴则熊之雌者或云相类为牝牡犹麋与鹿交防与鱼游皆非也李时珍又谓熊罴魋三种一类按释兽云魋如小熊夫仅曰如之而必以为一类不亦泥乎或谓此诗所梦熊罴虺蛇当属噩梦噩者惊愕之义愚按古未有占梦之书惟三梦六梦见周礼其他左氏所载不免浮夸诗中三言占梦要是寓言若使以梦为真是舍其日用切近而索之渺不可知之中君子必不然矣夫诗言梦熊罴而兆男左称梦黄熊而致疾感同而应异如此何可执一説以相拘耶
　　【大雅韩奕篇】释兽谓罴黄白文则黄固罴之常色诗错举黄罴以对赤豹非必罴之黄者为贵也追貊北方苦寒之国其所寳贵者当是此耳
　　豹罴蒙上貔皮自亦以皮言西北所产无长物所有者兽皮而已故以此为献然皮之用自广如车马弓矢之饰皆以皮为之尤以猛兽者为良非必尽为裘用要不足取证熊罴是裘之説耳
　　犬
　　犬【小雅巧言篇】犬与狗一类故説文谓犬为狗之有悬蹏者然有田畜家畜之分释畜所谓未成毫乃犬子蒙上而言者也是以熊虎之子亦称狗郭璞引律云捕虎一购钱三千其狗半之是矣与家畜之狗不同礼檀弓仲尼之畜狗死左传叔孙婼如晋吏人取其吠狗弗与此狗为家畜之证史记李斯传牵黄犬出上蔡东门逐狡述异记载陆机少时颇好猎在呉豪客献快犬名曰黄耳此犬为田畜之证大抵犬主逐狗主吠传谓犬有田犬食犬吠犬三种要亦混而言之不可无辨
　　笺云遇犬犬之驯者此语殊不可解正义善为説辞谓遇非犬名以能获兔知是犬之驯扰者然据其文则直谓遇为驯犬名矣
　　厖【召南野有死麕篇】厖説文谓犬之多毛者字从彡广韵以为毛长也徐锴云多以羽毛为饰彡彡然则彡义于长较合惟长故愈觉其多厖葢狗之长毛者今俗呼狮毛狗疑即是此此乃已成毫之狗与未成毫犬子絶异观诗称感帨其为家畜可知故释畜别而言之云厖狗也蔡元度乃谓未成毫则能吠而已能吠而大故谓之厖直是臆説
　　狗性猜警吠所怪者此诗故为家常韵语以絶人其凛然不可犯之意自见于言外填词所谓门外猧儿吠知是伊人至贞淫虽别其语况正复相似旧解谓正行昏礼不得有狗吠则风雅之趣索然矣所以然者由其强以麕鹿之肉为昏姻礼物耳
　　卢【齐风卢令篇】何元子云韩卢宋鹊卢黒色鹊黒白色説文齐谓黒为黸则卢当作黸是也然卢与玈通旧皆借为黒色之称故蒱樗戱号呼卢琼采有五皆黒者曰卢卢为最胜之采刘裕挼喝五木成卢可证则亦不必定作黸耳葢田犬之黒者皆名卢惟韩氏之卢称骏于天下此诗所云亦取其色而已今世俗呼犬声近卢卢要非其字程大昌以为借韩卢之名与犬为髙亦未必然也正义解传以为令令即下环鋂声是也陆农师乃谓令令铃声也铃以令之环以制之重鋂又言贯制之众则非矣玩词义令令上系以卢则明是卢项下所帯环鋂行相击成声令令然耳岂可引説文别以为旂铃之声耶
　　重环颔帯双环非一大贯一小之説若鋂更无一环贯二之理果尔则重鋂是一犬六环矣犬以便捷轻利为主安得如许系项以踬其行乎説文云鋂大锁也则应是颔带双锁者耳
　　猃【秦风驷铁篇】释畜猃但云长喙未言毛色説文别谓黒犬黄顄为猃不知何据
　　歇骄【驷铁篇】正义云此説猎事故知猃与歇骄皆田犬非守犬也陆农师云长喙善逐短喙善吠以守诗载猃歇骄猃以田猎歇骄以守故也两説互异然农师所云守对逐而言乃谓田犬中之善守者非家畜之守犬则仍与正义不谬耳一説短喙非田犬存考
　　传据释畜文作猲獢当是其本字説文亦同西京赋云属车之簉载猃猲獢皆可证补传反谓尔雅改从犬以合毛氏则误矣又王雪山严华谷戴岷隠皆不作犬名谓歇骄歇其骄逸即休其足力之意于义亦似愚谓如其説则骄又不当属犬言卫风四牡有骄所谓□逸若不受控制者今四马既闲则车以载犬马不从禽其□逸难控之势至此得少休歇所谓歇骄是矣似此本上四马而言较有根据未知是否
　　郑氏训载为始非也游园当是从狩后事若云始试习猃与歇骄之犬皆晓达搏噬之事故今狩于囿中多所获得则词意皆属添足玩本文脱甚
　　豺
　　豺【小雅巷伯篇】释兽谓豺之足似狗説文以为其声亦似之陆农师云似狗而长尾白颊髙前广后其色黄是也故今人直呼豺狗旧説狗者豺之舅遇狗辄跪如拜状此俚语耳要之别是一种也
　　説文以豺为狼属葢从其类罗瑞良云食豺消人脂肉损人神精葢豺性本瘦其理或然也若狼有狼臅膏列八珍之数其皮又可为裘而豺则一无所用是豺又劣于狼矣
　　旧解豺虎之食人寒乡之冻物非有所择言不食不受者恶之甚也愚谓如此则极丑诋之词即谚所谓狗彘不食其余者似非诗人温厚之防葢此谮人无所容于天地之间必谋所以制之之法计惟有取而畀豺虎投有北而已设使彼若不食不受则无可如何姑举而聴之昊苍或者黙正其罪即上章所云苍天苍天视彼骄人之意耳识者断之
　　猱
　　猱【小雅角弓篇】猱即是猨释兽猨作蝯以下玃父文考之则猱蝯连言为一物之名非释猱为蝯也蝯猨猿字通无所别传谓猱为猿属要之即其物耳而陆农师云狨轻捷善縁木大小类猿长尾尾作金色一名猱顔氏以为其尾柔长可借故制字从柔则是猱为狨别名又似猿而非猿者抑岂猿之别种故释兽谓之猱蝯与
　　张揖陆玑皆以猱为猕猴且谓凡猿玃獑胡之名皆以其属分愚谓猿与猴自是两物按元康地记云猿与猕猴不共山宿临旦相呼柳子憎王孙文云猿之德静以恒王孙之德躁以嚣勃诤号呶虽羣不相善葢其性之不同如此又司马相如赋蛭蜩玃猱顔师古以为猱即今狨皮为鞍褥者非猕猴是也猴乃是王孙陆玑所谓老者为玃此其属耳与猱自异不可混説文云猴夔也獿贪兽也今字书以獿为猱之本字并误
　　何元子谓猱之类有五种一曰猕猴一曰母猴一曰貑玃一曰禺头其一则猱愚谓上四者皆猴属不可云猱之类也又或杂举诸名曰猱曰蝯曰狙曰玃曰猨曰猴曰狖曰独曰狨曰猕猴曰沐猴曰母猴曰獑胡曰貑玃曰胡孙曰王孙以谓其形有大小臂有长短鸣有晓夜色有青白黄性有缓急羣特故异其名亦方言不同如此要之仍未辨猨猴之分耳又鸟兽考云猴诗谓之猱性躁而多智其説并谬
