<!-- { "loadSidebar": true } -->
　　郑氏以采蓫采葍为婚姻之期故云仲春可采误甚婚期迨氷未泮此不必言即果如仲春俗説亦当赋桃夭岂有采野草恶菜而识之以为佳期者此明是眼前流落光景不可因婚姻傅防也
　　蓝
　　蓝【小雅采緑篇】释草葴马蓝郭璞以为今大叶冬蓝也罗瑞良云菘蓝汁抨为淀堪染青蓼蓝不堪为淀惟作碧色其大叶者别名马蓝凡物于其大者多以马名故以马蓝为作淀之蓝愚按诗但言蓝于诸蓝中未知何指然采以为染则自取其大叶堪作淀者言之郑渔仲通志蓝分三种谓俱堪作淀然但称大蓝无马蓝名至释草葴注别云马蓝菜要未可据苏颂又谓菘蓝即尔雅马蓝则三者之分又混淆矣
　　崔实谓五月可刈蓝与月令正相反愚谓采蓝不必拘时大约以五月为始故以为五月蓝已渐长初及可刈之候此民间私事若月令则国家之制必有闗系故禁之非直为微草细事已也夏小正启灌蓝蓼固是分移之説然安知不删繁作染薄言刈之耶至郑氏以日作月则六日不瞻采蓝之期又过五月矣总之早晚先后固无定时説诗者尤不可执成説以相拘也
　　陆农师谓蓝大于緑又其畦植如鳞则采之盈襜较易故诗以为后此傅防之説也緑乃鸱脚莎其叶细蓝为马蓝其叶大此大小之辨固然然以是为易盈不易盈之别因谓序有先后诗人岂暇及此耶
　　白华
　　白华【小雅白华篇】释草正列白华而以野菅释之盖以白华无他名取其已沤之名加一野字为识则白华其本名也二章总云菅茅省文成句耳陆农师乃谓菅花白故一云白华则似本名菅而偶呼为白华者误矣至旧以为茅属尤误
　　束晢补白华诗泥序谓孝子之洁白意故有湼而不渝无营无欲之句説者以此见白华之羙愚谓凡华白者颇多何必于为菅之华专杨其羙且如笙诗无文其序本不可信束晢所补但摹写一白字而词颇浅陋去作者之防逺甚讵可据彼而论此耶
　　旧有谓菅蒯皆苕也黄花者俗名黄芒白华者俗名白芒黄芒即蒯白芒即菅愚按苕华见释草文黄者自名蔈白者自名茇与菅蒯无渉且菅蒯又不名芒释草芒杜荣郭璞谓似茅皮可以为防索屦屫本草别名芭茅亦有黄白二种乃别是一物不可混
　　陆农师云白华不菅则脆薄白茅不束则散乱故诗以譬夫妇菅与沤麻沤纻沤菅同义矣束与束薪束刍束楚同义矣按此以二语例防得解且菅与束对举引证二诗确甚
　　菅【陈风东门之池篇】陆玑云菅似茅而滑泽无毛其根如渣芹而甜根下五寸中有白粉者柔韧宜为索沤乃尤善愚按此即白华之状正义谓菅者已沤之名不误至其未沤者但当云白华不当云名为茅也本草注茅有白茅菅茅黄茅香茅芭茅数种直以菅为茅之一又谓夏花者名茅秋花者名菅二物状皆如筋可通呼地筋不可并名菅则菅又非茅要之皆矛盾语耳
　　堇
　　堇【大雅緜篇】此堇定当为苦堇释草云齧苦堇郭璞谓今堇葵叶似栁子如米汋食之滑是也本草唐注以为此菜野生非人所种俗谓之堇菜叶似蕺花紫色者説文亦谓堇根如荠叶如细栁蒸食之甘皆可证严华谷引内则堇荁枌榆又公食礼铏芼皆有滑以为内则言妇养舅姑公食礼言君待其臣皆以堇则堇是羙菜传以堇为菜不言毒物知为堇荁之堇非芨堇之堇也其辨稔矣
　　正义解笺谓性苦者皆甘如饴若是堇荁之堇虽非周原亦自甘矣明堇是乌头此大误也堇菜亦有苦名诗正与苦荼并举而见其甘羙耳严华谷云若为骊姬寘肉之堇则与鸩毒同类与荼菜可食之物非其类矣且诗人称周原之羙当言宜稼宜蔬不应言其宜毒物也荼虽苦得霜而甜故可言如饴乌头毒物不可食何尤知其如饴乎贾山言江臯河濵虽有恶种无不猥大地之羙者能使物无羙恶皆猥大耳安能变毒物而为羙物其论甚畅备録之
　　释草苦堇之堇与芨堇之堇音字原无异同亦顾于诗义何如耳字书别苦堇作堇芨堇作堇又别尔雅苦堇之堇为上声诗芨堇之堇为去声皆不必也
　　蓼
　　蓼【周颂艮耜篇】释草有蔷虞蓼之文郭璞谓虞蓼即泽蓼是也苏颂以为蓼有紫赤青马水香木七种紫赤二蓼叶小狭而厚青香二蓼叶相似而俱薄马水二蓼叶大上有黑防木蓼一名天蓼蔓生叶似柘叶诸蓼花皆红白子皆赤黒木蓼花黄白子皮青滑按此则蓼类不一良耜所薅是田间水中所生者其为虞蓼无疑矣説文以虞上属读为蔷虞则似水蓼专有蓼名非是
　　正义谓蓼是秽草此因薅云然愚谓田间不使草生恐妨五谷故凡非种皆锄何必定是秽者始薅之耶至蓼与荼水陆异产断非一物俗呼辣荼者荼即苦字之代蓼味辛而苦故云辣荼盖苦之易言荼犹辛之易言辣也旧解混而一之不知何据
　　【周颂有毖篇】集蓼言辛苦此妙谛但陆农师虚属后患言何元子专指武王防言以时考之武王既崩流言初兴周公避而居东二年之秋天有风雷之变于是王迎公归明年免防朝庙而作闵予此诗继作于闵予之后则非居防时矣集蓼语当不指此吴越春秋载越王念复吴怨卧则以蓼诗语意虽不必着迹似亦当作如是观是乃所谓惩毖也









　　诗识名解卷十二
<经部,诗类,诗识名解>
　　钦定四库全书
　　诗识名解卷十三
　　钱塘　姚炳　撰
　　木部
　　桃
　　桃【周南夭篇】　释草荆桃旄桃榹桃诸条皆有桃名而形种各异今按花有红紫白数种其实有绯桃碧桃缃桃白桃金桃胭脂桃取其色而名也有緜桃油桃方桃扁桃偏核桃象其形而名也有五月早桃冬桃秋桃霜桃因其时而名也其性易生易死陆农师所谓白头种桃其华子之利可待罗瑞良亦云华实早茂而早成七八年即死是矣
　　夭説文通作枖徐锴以为草木始生未几得地力而先长大与毛传少壮集传少好义同陆农师云桃皮束茎榦颇急四年以上宜以刀俪其皮不然皮急则死故周南取少桃以兴严华谷亦谓与书厥草惟夭皆少长之意然按少穉之夭读若杳月令孟春母杀胎夭王制不殀夭要皆指虫兽言无作双声者今读平韵作双声惟见此诗及凯风与鲁论三书大抵是形容态度之词愚谓桃榦舒放茂长近是不当泥之子取少为义识者断之一説读若歪唐人诗随风趁蝶学夭斜又钱塘苏小小人道最夭斜今词章家多以此言桃杏但作双声义究未安耳
　　夭夭以树态言灼灼以华容言二语开説首句但拈出桃字为发语之端故三章华实叶文递变而夭夭不易也旧皆因少盛为説故正义谓桃或少而未华或华而不少此诗并言之言由桃少则华盛皆是添足
　　何元子云周礼仲春令防男女康成谓仲春隂阳交以成婚礼顺天时也意古制如此后妃始嫁时或当桃始华故诗人本而咏之此大谬解按古婚制霜降而逆女氷泮而杀止孔子对哀公云霜降而妇功成嫁娶者行焉迨氷泮而婚礼杀故媒氏职以仲春大防男女使之急通其婚姻为失时也此诗托赋桃夭不过取其华叶盛丽果实成熟为之子宜家预兆岂必定为婚期况后妃贵族之女自应以时来归何至迟及仲春大防而始嫁耶且下云蕡实叶蓁则是夏时并非春时矣
　　传以实为虚之匹故对色言取兴妇徳然按之词防似未暇及大抵此诗为始嫁祝颂之语以华喻色以实喻子言之亲切而有味通论云桃花色最艳故以取喻女子开千古词赋之祖本以华喻色而其实其叶因华及之毛传以实为喻徳而以叶为喻形体至盛近滞且形体至盛语尤未妥大抵説诗贵神防不必着迹如华喻色矣实喻徳可喻子亦可盖妇人贵有子也有实之时其叶亦至盛即承有实来唐人诗云緑叶成隂子满枝不必定有所喻耳
　　罗瑞良引麻实之蕡证蕡实然麻实亦别作□草木中多子者颇伙何必桃实而以麻子为喻耶严华谷云坟为大防鼖鼓为大鼔有颁其首用宏兹贲皆训为大则蕡亦桃实之大貌似也顾其字义尔雅中已有之释木云蕡蔼郭璞谓树实繁茂奄蔼则大义犹非真谛耳释训云蓁蓁孽孽戴也郭璞谓皆头戴物按戴义不可觧故传注皆不引其文若训头戴物于桃夭更难通此滞説也愚谓蓁固盛貌孽同蘖萌芽也公羊传以为孽贱子犹树之有蘖生则孽亦旁生之盛者戴固当为盛字之误
　　【卫风木篇】旧谓有瓞桃有羊桃李有雀李此皆枝蔓故言木木桃木李以别之是也然桃本木生谓之木桃者因上木而言耳陆农师乃谓圆而小于木食之酢澁而木者为木桃则即木之类矣姚寛亦主其説盖由认樝子以为桃故也不知任昉述异记有云桃之大者为木桃
　　【魏风园有桃篇】园是假境桃亦泛设传取桃喻民词防逺甚郑氏以为不取民而食己之桃尤滞陆农师则谓国君有一国以自养今园之外莫能理亦拘牵之论也愚谓桃不在山林而在园则国小而廹之譬有实而落之以为殽则日以侵削之譬睹此景况得不心忧而发于声也乎故直接之曰心之忧矣我歌且谣
　　楚
　　楚【周南汉广篇】说文云楚丛木一名荆罗瑞良谓楚者楚地所出其一名荆故楚国入春秋称荆其后称楚而荆州亦以此木得名也按荆有牡荆蔓荆其种各异广志以牡荆即蔓荆复别赤荆大实者为牡荆并误苏颂云牡荆即作棰杖者枝茎坚劲作科不为蔓生故曰牡叶如萆麻更疎瘦花红作穗实细而黄如麻子大蔓荆茎髙四尺对节生枝初春因旧枝而生叶类小楝夏盛茂有花浅红色蘂黄白花下有青萼秋结实斑黑如梧子大而轻虚此与罗瑞良所説合
　　翘翘训逺不训髙以楚言之蔓荆茎髙仅四尺而众薪寻丈者颇多其不得以楚为薪中之尤髙者明矣江汉泳广正叹其必不可求而反云我欲取其尤髙洁者抑何孟浪至此耶诗盖曰薪逺不可致也近有荆焉我庶就而刈之女贞不可求也乗有马焉我庶附而秣之是则所谓执鞭忻慕之心已矣
　　【王风扬之水篇】旧谓楚小于薪蒲轻于楚按楚髙者仅四尺薪之小者也首章薪总楚蒲而言此言楚小于薪语滞耳观此则知楚为薪之小而易刈者汉广翘翘之解不待辨而自明矣
　　【郑风扬之水篇】此与王风异解取喻全在一束字旧以此诗为闵忽之无臣而作无臣则孤立少助易致侵夺如楚木虽轻而能盈束则虽有洪波激扬亦或不至漂流而忽则孑然一身而已故以是为忧也
　　或谓此先楚后薪以见臣之愈彊愚按楚即是薪诗凡言薪必及楚盖楚者薪木之一也汉广戍申绸缪三诗皆从薪拈出楚此章因楚槩言薪随文先后更无别意勿拘可也
　　【唐风绸缪篇】首章总薪而言次云刍薪草也三云楚薪木也不过易字成文絶无区别何元子乃引汉广诗所误解者以解此诗谓楚在众薪中特为翘起故以兴粲者见其羙异于他女则更误矣且亦思国乱则婚姻不得其时此际如饥渴饮食虽媸亦妍何暇求其尤羙者耶旧谓薪者析于彼而合于此有婚姻之义苏子瞻云合异姓以为婚姻譬如错取众薪而束之薪之为物束之则合而释之则解是则绸缪固之而后可以望其合是也愚按古多以薪为婚姻喻者汉广南山外如车舝四章亦然盖即执柯之説大抵取分合义近之
　　【唐风葛生篇】蒙楚蔓埜盖错举言之不必定以葛蔹所生之髙卑言如葛生河漘未尝不蔓野图经谓乌蔹苺多在林中作蔓则亦未尝不蒙楚棘也陆农师谓葛生髙而蒙楚蔹生卑而蔓埜各系所遇殊泥陶诗荆棘笼髙坟与何元子所説荒冢累累景象适合【详见草部蔹条】
