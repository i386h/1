<!-- { "loadSidebar": true } -->
　　旧説南仲复以六月自北徂西而伐西戎非也前三章但言出车城方不言何时此溯其所自以为昔我往矣固当以出车之初言况下雨雪一时草虫一时仓庚又一时歴歴数来星移物换为日甚长岂朔方城于俄顷而西戎拒以经秋也与
　　【小雅楚茨篇】与字有舒义汉郊祀歌专与万物师古注以为开舒是也黍苖垂实田畴秀特舒散故为与与之象鲁论与与如也对踧踖言亦是开舒意旧解或云蕃庑或云和柔或云黍黍相并如人之俦侣有党与之义并非也
　　【小雅信南山篇】彧与郁同或作□亦作防彧彧犹郁郁今凡草木华盛者称馥郁又称芬郁是也何元子谓黍稷交错成文故为彧取证説文有文章之义然一畆断无杂树二者若各自为区又不可以言交错矣
　　【小雅黍苖篇】芃芃对下悠悠言悠悠者行路之长也此亦取长义为允严华谷谓当如棫朴补传之説不知彼以棫为小木又下云为薪故谓其短小而盛然要是臆说于本诗且不可通况移向黍苖作解耶
　　【周颂良耜篇】黍稷古所并重旧谓稷为五谷之长礼称稷曰明粢吕氏春秋云饭之美者有阳山之穄其非专为贱者之食可知矣大约黍多而稷少诗中专言黍者数见凡言稷处皆连黍言疑古以黍为常食故子夘变而食稷耳若使农人终嵗勤劬不食其所自力之黍则将采薇蕨以为生耶郑氏于饟黍谓贱者食贵食为丰年之徴吾不信也
　　秬【大雅生民篇】秬为黒黍此释草明文愚谓秠糜芑三者皆嘉种通名惟秬乃专为黍之黒者故左传黒牡秬黍以享司寒是也今按周礼鬯人注云酿秬为酒秬如黒黍一粰二米是混秬秠二者为一矣集传释秠顾本其説何与
　　蔡元度以麻实八角而纯黒者谓之秬不知彼名巨胜非秬也按陶隠居谓巨胜乃麻纯黒者之名故元度因以黒黍之秬实之误矣
　　【大雅江汉篇】秬鬯依传説则谓鬯为香草即郁金然郁金无鬯名故郑氏辩之以谓黒黍之酒自名为鬯不待和郁是也何元子又谓秬郁相须必合二者而后为鬯亦未确愚谓鬯者防酒之总名用秬则为秬鬯用郁则为郁鬯也且郁鬯之酒凡黍稷皆可为之此独言秬者正以表其为嘉种之酿而郑重之耳若和郁则反掩其秬之美矣故知秬鬯之不待和郁也
　　【附】秠【大雅生民篇】罗瑞良云秬与秠之所以异秠必不黒秬必不一稃二米也而郑氏解鬯人既云秬如黒黍一稃二米则是以秠之状杂之于秬郭氏解释草又云秠亦黒黍则是又以秬之色杂之于秠秬既欲兼秠之状秠又欲兼秬之色所以紊乱不复可推究者由此故也又引汉任城所生以显二米者为黒黍不知此汉异事歴世未有诗歌后稷降播乃民事之常必如任城所生而后降之则没世不可待矣愚按罗説最通盖释草但言一稃二米为秠而已未甞实指其何种不得以黒黍槩也秬秠之相淆康成谬乱于其先景纯强证于其继后之纷纭又何足论乎
　　罗瑞良又谓百谷之中一稃二米者惟麦为然周所受瑞麦来牟一来二缝则秠者正指此古者来厘丕三字相通秠即来也此可谓创解但愚疑虋芑二者惟以苖称而秠亦空言稃米当如穜穋稙穉之类皆为通名麦之一稃二米者亦其一种耳因并识其説于此
　　林光朝谓古之定律以上党所出秬米之中者累之以生律度量衡或说秬黍之中者即一稃二米之黍也愚按汉书律歴志子谷秬黍中者一黍之广度之九十分孟康注云子北方北方黒谓黒黍也师古注云子谷犹言谷子耳中者不大不小也言取黑黍谷子大小中者率为分寸也二説甚明并无一稃二米之语若以一稃二米黍合之则较常黍加大析之又较常黍加小不中之甚矣定律者何为而取此耶【林光朝名兆珂闽人着诗经多识编余未见其全书今从别本録其一条】
　　稷
　　稷【王风黍离篇】邢昺杂引书传谓粢也稷也粟也正是一物而本草稷米在下品别有粟米在中品又似二物罗瑞良则谓稷也粢也穄也皆一名特语音有轻重尔愚按稷穄同音本一字粢则稷之嘉名非语音轻重之谓也粟又古黍稷粱秫之总称非稷所専有者唐本草注谓八谷之中稷为最下苏颂云所谓穄米今人不甚珍此惟祠事用之农家种之以备他谷之不熟然古宗庙中与黍并重称为粢盛则下品要是后人之説耳
　　戴侗谓説文本尔雅尔雅本礼记记云稷曰明粢祭祀之米黍稷稻粱通谓粢盛而各为之嘉号故稷曰明粢粱曰芗萁谓稷为粢亦可谓粱为萁乎愚谓不然宗庙之祀黍稷为重稷有粢名故通谓祭祀之米为粢盛耳曲礼诸号皆汉儒文饰不可为典要者惟稷则因其本名而加一明字此礼记本尔雅非尔雅本礼记也黍离稷苖乃错举成文不得云时有先后黍秀而稷末秀也正义又分稷苖为六月穗为七月实为八月以其未得还归故歴道所更见华谷辩之云使稷自苖而至于实果为行役之乆则不应黍惟言离离是矣愚谓黍稷之实同时诗人此时所见当是稷穂稷实之候先言苖者不过本其初而言换字叶韵衍成三章而已如桃夭先叶次华次实诗中立言次第往往如此若必泥三者为三时岂行役之大夫每月各作一章而成此诗耶抑八月后追溯所见而道之耶固矣夫其为诗也韩诗外传载伯封求亡之事要是传防愚谓种黍之地岂必不种稷况宗庙宫室所在甚广黍稷弥望正见其满目荒凉若讹稷为黍纵谓忧懑目迷有何意境刘勰云思亲者莪蒿不分闵周者黍稷莫辩此是词章隽语不可作诗本防也乂先儒解谓彼黍者我后稷之苖尤非理
　　箕子麦秀歌亦但谓城坏生黍宫室未必尽沦灭也当时平王以乱故徙居东都王城及襄公讨西戎救周乃以岐丰赐之秦遂有宗周畿内之地此本朝之赐又未有数年岂尽没其旧耶故有谓与言蔓艸荆榛者不同其必为秦得岐丰之后务本力农周大夫出过其地而见之知秦将以富强雄天下而伤周室之不竞也亦一説
　　传以穗为秀严华谷云朱子论语注吐华曰秀是秀为未穗今传所为秀则已成穗而秀茂与彼秀别愚按秀无二解集注以秀对实为华若禾苖之华不见其荣释草云不荣而实者谓之秀徐锴以为有实之形象下垂是也论语实以坚好言与初结实为秀者异正此篇穗实之分不可不辩
　　【小雅楚茨篇】田畦行列整齐稷茂于其中如鸟之翅羽比次相附故谓之翼翼吕氏春秋云苖其弱也欲孤其长也欲相与俱其熟也欲相扶是故三以为族正翼翼之谓也
　　【小雅甫田篇】旧引前汉书赵过为搜粟都尉过能为代田一畆三一夫三百而播种于三中苖生叶以上稍耨陇草因隤其土以附苖根故其诗云或芸或芓黍稷儗儗言苖稍壮每耨辄附根比盛暑陇尽而根深耐风与旱故儗儗言盛据此可见黍稷嶷嶷在夏时也愚按耘耔本夏时事以次章祈雨证之月令仲夏命有司祈祀山川百源大雩帝正其候尔
　　【附】重穋【豳风七月篇】重穋惟以熟之先后异名更无先种后熟后种先熟之説此后郑天官注臆解传本不误也又重作穜穋作稑此周礼变字
　　【附】稙穉【鲁颂閟宫篇】传谓先种曰稙后种曰穉此以种之先后言与重穋各不相涉后郑合稙穉以训重穋则误矣此四者为凡谷生熟早晚之通称以诗与黍稷连文故并按于此
　　蒲
　　蒲【王风扬之水篇】此即蒲藻之蒲传训为草是也陆农师主其説以为似莞而褊有脊生于水厓柔滑而温可为席按逸周书云润湿不谷树之竹苇莞蒲盖与芦葭为类生卑湿水滨者左传臧文仲妾织蒲即此
　　郑氏谓蒲为蒲栁误按蒲栁合言始为杨别名释木云杨蒲栁是也书传从无单言蒲为杨者若可专以蒲名则亦可专以栁名是二物矣左传董泽之蒲亦指莞蒲之属言杜注正未可据耳正义解郑意谓总上薪言宜属木不知薪文従草汉广诗错薪蒌楚蒌岂木耶严华谷为调停之説以为毛言草郑言蒲栁皆蒲草此何解严华谷云楚愈轻蒲又愈轻至不流束蒲则弱之极矣若然则蒲栁之蒲轻乎抑蒲草之蒲轻乎孰是孰非有不待辩而自明者
　　【陈风泽陂篇】蒲荷皆水草之可爱者故以兴人之可爱者必以其柔滑喻心性陋矣或更谓蒲所以为席故夏姬取以自况尤陋
　　【小雅鱼藻篇】依有休防意蒲覆水涯鱼防而就防乃得所之况严华谷遵序谓蒲生近岸其水又浅愈更窘促于词防不似
　　【大雅韩奕篇】此又蒲之一种人谓之香蒲春初生出水时红白色茸茸然其入土白色者啖之甘脆即传所谓蒲蒻也郑氏以为深蒲本周礼其义自取入土白色为深耳説文别作□赘
　　陆玑云蒲始生取其心中入地蒻大如匙柄正白生啖之甘脆防而以苦酒浸之如食笋法此为菹之説也然疑亦可为和如苹藻芼鱼之类何元子必欲强作糁食解以为古无其传则泥矣
　　莞【小雅斯干篇】莞为蒲类释草莞苻蓠其上蒚郭璞谓今西方人呼蒲为莞蒲江东谓之苻蓠是也本草白蒲一名苻蓠皆可证盖蒲类之细者周礼司几筵有莞筵蒲筵麤细之分耳一説即灯心草非是
　　郑氏谓莞席为燕乐用正义疑之以为其室寝卧袵席亦当然愚按此明言寝言梦自为卧席董氏云几筵莞蒲则有之而苇竹无施于席则知所以为寝也是矣
　　蓷
　　蓷【王风中谷有蓷篇】释草训为蓷非苇之也郭璞谓即今茺蔚叶似荏方茎白花花生节间广雅名益母草者陆玑谓旧説及魏博士济隂周元明皆云是庵闾愚按此当主益母之説本草益母生海滨池泽与中谷合又茎本方类麻亦有野天麻之称罗瑞良谓其全似杜天麻而不生横枝皆可证
　　传训蓷为鵻严华谷为之説云彼音完此音追盖借用鵻字非以蓷为菼也愚谓此直由误读释草之萑为萑苇故以鵻释蓷耳集传从其説而又云叶似萑即今益母草则愈紊矣许东阳辨之以谓尔雅注及诗疏皆作叶似荏今作似萑误不知其非字误也盖因传训为鵻鵻乃萑苇之萑别名以为应是菼薍之属而释草文则仍是训蓷者遂骑墙作解谓其叶当似之反以旧作荏为误遂改荏为萑而复谓之益母是合毛郑郭陆之説为一者也
　　严华谷驳传陆草伤水之説以为茺蔚正生海滨池泽其性宜湿是也然据传误解为鵻以为菼薍之属则尤宜生水滨者而反谓为髙陆之草不先自相矛盾乎脩集传存两説今按长义之修从彡此从月不应以长训释名云脩缩也腊脯干燥而缩此宜专取缩义草干则枯而缩并不必以脯言耳或作蓨赘
　　罗瑞良以此诗为烧薙行水之序愚按薙乃百草不应专以蓷言况云中谷又非田间而烧薙行水亦于凶年饥馑意不合不足据也暵乃日火猛烈之称故易称燥万物者莫暵乎火説文别谓耕田曰暵亦未足据罗瑞良以烧薙不应独言蓷故又谓蓷名益母曾子见之而悲诗人之托此亦其穷而反本之意则益傅防矣人情急则直呼父母何暇曲为寄托若室家相弃时此何景象而思及丰年烧薙又于薙草中独拈益母以寄其反本之思乎如但云以草中益母兴下有女则犹可通耳
　　萧
　　萧【王风采葛篇】释草萧训荻无蒿名郭璞谓即蒿郑渔仲注亦谓即青蒿也説文以为艾蒿陆玑非之云是今人所谓荻蒿者或称牛尾蒿白叶茎麤科生多者数十茎愚按释草别蒿作又以蘩为皤蒿余无蒿名则萧不当列蒿属仍如蒌类别见可也
　　释草旧本萧荻之荻从狄郑渔仲本易従秋音秋严华谷罗瑞良皆主其説或当有据且取其别于芦荻之名从之
