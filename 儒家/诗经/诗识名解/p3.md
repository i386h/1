<!-- { "loadSidebar": true } -->
　　喈喈说文训声众且和其义止此通论云毛传加远闻意以后妃处深宫而闻之然安见深宫邻于产葛之地耶拈出一笑
　　【风凯风篇】传释睍睆为好貌旧皆主容貌言惟集传以为鸟声按六书故云睆目圜转也此集传圆转二字所从出但易视为鸣加清和二字未知何据耳何元子谓睍以视言睆以目言乃注视凝眸之貌则从人之视鸟为说犹云瞻彼相彼也杕杜有睆其实大东睆彼牵牛皆可作如此解
　　【秦风黄鸟篇】按交义共也合也互也友也又交加参错也今重文曰交交自是往来如织之状传训小于义无取【小雅伐木篇】嘤嘤不当专指黄鸟之声按释训文丁丁嘤嘤相切直也郑氏以为两鸟声要是鸟鸣通称羽猎赋亦称鸿鴈嘤嘤是矣罗瑞良引禽经鸎鸣嘤嘤谓诗即指此又苦无出谷迁乔之騐泥甚
　　【小雅黄鸟篇】通论云此黄鸟黄雀也非黄莺莺不啄粟呼黄鸟与呼硕防同一寓言不必实指此物严华谷以为民适异国无可告语惟黄鸟飞鸣往来于此故于将去告别之引杜诗埜花送客樯燕畱人之句谓送畱惟花燕亦此诗告别黄鸟之意恐未然
　　【小雅緜蛮篇】传释緜蛮为小鸟貌于义不可解集传以为鸟声何元子分释之谓其声之微细不絶如緜而鸟语不可与人解又似蛮也然鸎声圆滑可人故有双柑斗酒之听若南蛮鴃舌何足入高人之耳而以是为好音诬所谓愈解则愈凿不可通矣
　　韩诗章句云緜蛮文貌亦未似又许由箕山歌甘施兮叶緜蛮则为叶盛之词合之黄鸟究未有当也
　　鹊
　　鹊【召南鹊巢篇】鹊大如雅而长尾尖觜黑爪绿背白腹尾翮黑白駮杂旧呼乌鹊实不与乌类罗瑞良以为乌之属故周礼总谓之乌鸟非也其名亦不一以性恶湿曰干鹊以知人喜曰灵鹊以色駮杂曰飞駮或称神女或称刍尼杂见禽经释藏诸书
　　月令鹊始巢乃巢成而居之候郑氏必谓冬至架之至春乃成正义因以始巢为季冬未成之验恐未然也【风鹑之奔奔篇】韩诗以彊彊为乘匹之貌郑氏谓居有常匹飞则相随之貌大都对宣姜与顽言也然其义但可意防不可泥字求解陆农师直以刚释彊补传云鹊能不淫其匹故以刚言今试以彊彊易作刚刚便难通矣礼表记引诗作姜姜旧注云争鬭恶貌愚按彊有二音亦分二义释诂云彊当也注谓好与物相当值也释言云彊暴也注谓彊梁凌暴也则当义读若姜暴义读若彊此作姜姜则义取当不取暴明矣故有溺旧解以为刺暴非刺淫者非也且左氏有明徴矣襄二十七年伯有赋鹑之贲贲赵孟曰牀笫之言不逾阈况在埜乎【陈风防有鹊巢篇】防传训邑集传以为人所筑以捍水者按防与中唐对举庙中路谓之中唐不必实有所指传训为邑陈无邑名防者惟郡国志陈国陈县注引博物记云卭地在县北防亭在焉则或为亭上之巢未可知也若筑隄捍水皆列栅如堵非槎枒可栖无结巢其上之理且鹊性恶湿必巢枝杪今郊外乔木巅多有之不闻有水小巢畀之事说文云鸟在木上为巢在穴为窠若以隄防穴居则是窠而非巢义更难通矣
　　雀
　　雀【召南行露篇】陆农师云雀固物之淫者也凡鸟皆雄乘雌鸣此鸟雌乘雄鸣又四时有子故诗以譬强暴愚谓诗但以穿屋为雀憎耳何必言及其淫说诗者多因诗起义而并以诬物大率如此
　　吕氏春秋云季秋候鴈来宾雀入大水为蛤许叔重谓宾雀者老雀也栖宿人家堂宇之间如宾客然古今注亦谓一名嘉宾按礼记通论云宾滨通王莽传率土之宾可证以其时更寒鸿鴈悉来南而宅于水濵也则雀又恐无宾名附识于此
　　燕燕
　　燕燕【风燕燕篇】鳦鸟本名燕燕不名燕以其双飞往来遂以双声名之若周周蛩蛩猩猩狒狒之类最古之书凡三见而语适合此诗及释鸟文燕燕鳦与汉书童謡燕燕尾涎涎是也余书省其文多单言之其后词章家习用乳燕海燕之类不知单言燕者乃乌名释鸟云燕白脰乌小尔雅谓之燕乌凿然可据则旧以燕燕为两燕及曲为重言之说者皆非也
　　说文训巂为周燕通雅驳之谓失尔雅句读引吕氏春秋云肉之美者有巂燕之翠因以巂周为燕之一名或又引周周衔羽之说谓巂者周也燕燕者鳦也三说互异愚按郭璞注子巂鸟出蜀中禽经亦云鸐巂周子规也则巂之为周与为周燕恐皆臆揣不敢傅防惟是燕燕之名于斯益信耳
　　差池郑氏兼言尾翼于一燕义犹未悖陆农师引禽经向宿背飞为说谓两相差为差池通作迟徐行也则竟作两燕矣愚谓此当专以尾言燕尾双岐如剪故云差池耳左传臭味差池臭与味不可分二物明甚
　　颉说文云直项也颃同亢释鸟云鸟咙也又与吭通何元子谓鸟髙飞直上故见其项颈上向是也然则此亦当以孤燕言如戴妫涕泣而长往耳传据三章下上以释此章未确后人刻描双燕之状便谓一下一上为颉颃尤傅防
　　下上作低昂训以音之轻重疾徐言犹髙下其手之谓不然雄雉一鸟不应亦言下上其音矣传疏皆实看上下二字必从飞论音泥甚郑氏独以为兴戴妫将归言语感激声有大小此正低昂之防也
　　鸟【商颂鸟篇】鸟生商乃诗人隽语欲求甚解已非何况傅防其事诸书纷纷语怪递相祖述虽识者不免惟传独以己意断之又蔡邕月令章句云鸟感阳而至其来主为孳乳蕃滋故重至日因以用事与传意合通论云今人居数千载下岂能逆测古事但依文说经不必先立主见如生民诗文义实似谓履迹而生者不必为之辟异也此诗实无吞卵而生之文不必为之好异也此最为确论
　　鸟降即鸟至也月令戴胜降于桑谓之天命可乎旧注云言降者重之若自天来亦饰说
　　雉
　　雉【风雄雉篇】说文谓雉有十四种皆本释鸟文惟以鹞雉重出不列别分雗雉鵫雉为二以足十四之数又易颅为卢鷮为乔鸐为翟雗为翰鵫为卓鹞为摇鶅为甾鵗为希鷷为蹲颇失其本愚疑颅者雉之总名即下鹞雉鷮雉之类故谓之诸雉其东西南北之名特方言不同非于上诸雉之外别有所指也
　　传笺援序刺淫之说直拈雄字穿凿郑说则更秽矣陆农师云雉死耿介妬垄护疆一界之内要以一雄为长余者虽众莫敢鸣雊潘岳所谓画坟衍以分畿者也愚按此即诗称雄雉之意雄雉为众雉之长犹君子为一家之长覩物怀人因以为咏无他义尔
　　泄泄下明有羽字盖以飞之羽言不专以其飞言犹二章下上乃音之下上非飞之下上也旧解多以泄泄属飞故无确谛按字书泄泄弛缓貌又散也盖雉之雄者有冠长尾身多文采刷羽而飞则文采舒散可观所谓泄泄其羽耳
　　严华谷云诗人之言不必尽同燕燕言下上其音谓双燕相追逐而飞鸣也此言雄雉下上其音则止是一雉之音或下或上也愚谓此正是证低昂之义彼以诗凿言雄雉不能仍训一下一上又虑燕燕无以为解乃曲为诗言不必尽同之说此所谓欲盖弥彰直为前篇立一左劵耳
　　【风匏有苦叶篇】传以鷕为雌雉声说文云字从鸟唯赵宧光谓唯者譍声也雄倡雌龢故从唯存其说
　　旧解皆以飞雌求走牡为喻惟严华谷主飞走通之说谓凡鸟鸣皆雄求雌雌不甚鸣今乃雌求其雄为不知羞恶也愚谓严说固是而仍未得其解按此诗为刺淫之作首二章俱属比以浅深之宜喻理濡轨求牡之况言情盖男女大欲所存如济盈未有不濡轨者雉鸣未有不求牡者但非理不可以相干故鸣鴈归妻又由情而制为礼如此也似此文义明顺旧解多为牡字拘牵所谓以文害辞耳
　　翟【风简兮篇】传以翟为翟羽按释鸟有鸐山雉之文郭璞以为长尾者此云秉翟盖持其尾羽而舞也周礼羽舞惟用翟羽取尾长而色备禹贡羽畎夏翟是矣公羊说万舞以鸿羽韩诗说以夷狄大羽皆不经
　　南齐郑义奏更以翟为笛谓笛饰以髦籥饰以羽梁武帝云翟是五雉之一取其毳羽以秉之耳宁谓羌笛耶宋元丰三年详定朝防仪注以为今文舞所秉翟羽以雉尾掉髹漆之柄求之古制盖无所本景祐广乐记载聂崇义图羽舞所执类羽葆幢析羽四重以结绶系之于柄请依崇义图以翟羽为之其说与古义合则知以翟为笛者谬矣
　　【衞风硕人篇】周礼王后五路翟车在重厌二者之外重厌但以翟羽饰车两旁非车后戸也按释器云舆革前谓之鞎后谓之茀竹前谓之御后谓之蔽则茀是后戸之饰今正义槩言蔽车前后误矣且茀蔽二者又有革竹之分不当混诗所谓翟茀者当是革车其后戸亦以革饰而画翟羽之文于革上耳
　　【王风兔爰篇】正义云言缓则雉为急此曲解传缓急说耳愚谓文鸟离罗不过无辜受祸之况何得泥爰爰之缓遂以雉为急乎
　　【附】翚【小雅斯干篇】说文云翚大飞也此翚飞犹释鸟其飞也翚之意非翚雉也诗取象在飞不在采色且雉飞不过寻丈不可以拟骞举之势郑氏讹据素质五采文以为奇异之鸟陋矣陆农师又谓翚雉从翚而不悟此诗之翚非雉意以矢棘鸟革皆指物言之则首句如跂斯翼跂又当指为何物耶
　　【小雅小弁篇】郑氏但训雊为雉鸣正义误引说文谓雊为雄雉鸣取配衞风之鷕截分雌雄恐未然按雊者勾颈而鸣之谓罗瑞良谓鸲鹆以足相勾雉以颈相勾故皆从勾商书雉勾鼎耳不特鸣而已是也勾非一雉则雊亦非一声是说文雄雌鸣之义孔氏譌雌作雉诬矣诗中求雌之喻亦为幽王黜申后云然非真以雊为雄求雌声也且鷕雊二者古亦并用之潘岳射雉赋云麦渐渐以擢芒雉鷕鷕而朝雊
　　夏小正雉震呴注云震晨之譌也盖取雉求雌而雊以朝之义按说文雷始动雉鸣而勾其颈则震乃雷震耳必牵合朝雊易字求解误矣又月令章句云雷在地中雉性精刚知之应而鸣是也
　　鷮【小雅间关篇】郭璞以鷮雉为鷮鸡郑渔仲以鹞雉为鷮雉愚按上有秩秩海雉鸐山雉之文明以此名释彼名璞分鹞鷮为二而渔仲合之当非无据但山海经谓女几之山多白鷮则又与青质五采之鹞异矣要以尾长走鸣为验可耳陆玑云鷮微小于翟走而且鸣曰鷮鷮其尾长是也
　　说文谓鷮长尾雉走鸣乘舆尾为防釳着马头上按张衡东京赋方釳左纛李善注云五寸鐡中央低两头髙如山形翟尾结着辕两边防马相突也则尾又是翟非鷮抑如陆玑所云微小于翟者故亦谓之翟与
　　正义云此鷮是雉中之别名以雉有耿介之性与硕女有贞专之德诗义止此陆农师取翚衣揄翟鷩冕为说谓鷮又下鷩一等故诗用以况众妾亦凿甚矣
　　雁
　　雁【风匏有苦叶篇】雁有翁鸡□鹑防三名李巡谓埜曰雁家曰鵞而方言谓自闗而西谓之鵞南楚之外谓之鵞或谓之鸧罗瑞良以为鵞兼有雁名雁又假鵞以为名愚按二物形相似盖相易为别名者释鸟舒雁鵞是鵞有雁名也若方言广雅诸书以鵞呼雁是雁又有鵞名矣但旧说埜鵞大于雁似人家苍鵞谓之驾鵞亦曰鵞则驾鵞似又非雁族然今人直谓雁鵞耳
　　法言云能来能往者朱鸟之谓张揖以为鸟朱鸟皆燕也陆农师则谓燕一名鸟雁一名朱鸟今按二鸟并有往来之义然乃燕色朱于二鸟皆无取或云雁以阳鸟名故曰朱朱者阳色也
　　禹贡阳鸟自以随阳之义而名但昏礼所取不当在此郑氏以为似妇人从夫凿矣本艸唐注云雁得中和之气热则即北寒则即南以就和气所以为礼币者一取其信一取其和其说似当
