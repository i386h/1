<!-- { "loadSidebar": true } -->
　　正义谓僖公使牧于炯埜马皆肥健作者因马有良戎田驽四种故每章各取其一此迂论也夫诸侯四马礼无明文本不足据乃欲拘牵此诗分别良驽岂有一当乎即以駉篇之马言之旧分首章为良乃朝祭所乘者其不防用可知乃六月篇比物四骊驾戎车矣车攻篇四黄既驾供田猎矣且二章备行阵而皇华维骐以遣征夫三章主搜苗而四牡驾骆以劳行役即此以推可知皆拘文牵墨执此例彼无论作诗者无是心即传举是四者以为言亦未尝凿凿分配如此也后人于凡言马者动谓其与駉序合此孔氏之作俑矣
　　駉与炯音同义亦畧同炯火光也后人借为精神强旺意则駉駉犹炯炯所谓马肥张也说文在坰之坰亦作駉故以駉为牧苑此不足据何元子本之以为重言駉駉者一苑又一苑也此大可哂按传林外曰坰又郡县志坰泽俗名连泉泽在兖州曲阜县东九里传虚志实其字要皆从土无从马者许氏讹其一何氏并讹其二试就其文言之一苑一苑之马在一苑之埜叠牀驾屋有是理乎
　　駽【鲁颂有駜篇】释畜云青骊駽葢青色之骊马别名为駽也孙炎谓色青黑之间青毛黑毛相杂者名駽此总以骊为黒色马名故耳郭璞谓即今之铁骢未知是否在公专以臣言何元子引汉乐府君黄臣苍之说谓此诗特以黄駽相对当分属君臣所乘非也乐府汉歌不必为古制且其曰黄曰苍亦不过错举为言何甞定属君臣之分耶
　　駜传训马肥彊貌说文训马饱也二义亦自蒙合
　　兕
　　兕【周南卷耳篇】释兽谓兕似牛犀似豕两形判然不容相混郭璞亦谓犀有三角一角之不同而于兕但云一角山海经嶓冢之山兽多犀兕葢并举二物言之考工记犀甲七属寿百年兕甲六属寿二百年则犀革又劣于兕其非一族可知罗瑞良谓兕即犀之防者但犀青而兕黑兕一角而犀二角以此为异又谓古人多言兕今人多言犀北人多言兕南人多言犀俱混为一种恐未然也李时珍乃云犀有山犀水犀兕犀三种直以兕为犀之一更误
　　觥惟用兕不用犀故旧引先师说云刻木为之形似兕角葢不以犀代也今之角觥皆称犀杯不知犀文颇闇仅入药饵兕觥则文理莹然故凢帯钩之饰皆用之惟唐敬宗时南昌国进夜明犀上令解为腰带其余通天辟寒辟暑却尘诸类仅供几座未闻琢为服玩其不以为酒器更可知左成十四年卫侯飨苦成叔寗武子歌兕觥昭元年郑人燕赵孟穆叔子皮及曹大夫兴拜举兕爵以知觥未有不用兕者陆农师云老子兕无所投其角兕善抵触故先王之制罚爵以兕角为之酒阳物也而善发人之刚其过则在抵触先王制此以为酒戒其用兕之微意也与
　　郑氏泥觥为罚爵于诗中词防全无系着夫我者后妃自我也忧思之深托言惟酒可忘耳何故忽以罍自劝又何故忽以觥自罚耶通论云罚爵偶用兕觥非兕觥为罚爵也一语破的
　　【豳风七月篇】传解此诗亦谓觥所以示众葢皆泥罚爵立论耳不知跻堂称祝何等和乐气象岂有举罚誓众之事不过酒行无算后称觥以尽其欢耳
　　【小雅桑扈篇】吕东莱谓卷耳罍觥并陈则不必指为罚爵若此诗则罚爵也愚按下思柔匪傲词防近似然其器凡燕飨皆设之亦不必以罚为说如左传歌兕觥举兕爵未尝定为违礼罸饮要是醉饱后称觥以极其情亦如七月公堂之祝耳
　　【周颂丝衣篇】郑氏谓绎之旅大用兕觥变于祭也此亦因罸爵曲解夫兕觥器之美者故以为宗庙之献诗人顾物思义取其不话傲而宁胡考以是为祭之备物尽志云耳而反云变于祭耶曹氏云旅酬之后恐有失礼者以此罸之要属臆说
　　【小雅吉日篇】兕重千斤兽之最大者故以一矢而殪为难罗瑞良谓射以得兕为隽非也国策楚王游于云梦有狂兕忽至王弯弓射之应发而殪仰天而叹曰乐矣正此意
　　【小雅何草不黄篇】野兽当在旷野人不当常行道途此兴义也陆农师谓兕抵触虎搏噬先王驱而逺之则率彼旷野于义亦赘
　　兔
　　兔【周南兔罝篇】兔似羊而小长耳短足毛褐色隂类也旧说为明月之精月有时缺故兔口亦缺葢秉其精气而降生者今词章家据傅拟天问之说动摭捣药事为典实则陋矣
　　博物志云兔无雄望月而孕口中吐子故谓之此诳语也论衡兔防雄毫而孕则兔明有雄者又古乐府云雄脚扑朔雌眼迷离亦并举雄雌言大抵物类中相感或以声或以视或以迹所由孕者不同要皆具雌雄而后变化者亦不必如陆农师说分其为九窍八窍也若望月不过同气相求之故非待望而始得孕耳传解肃肃为敬此本释训文按肃自有敬义但释训别有所指非以兔罝之肃肃为敬也集传以为整饬貌得之玩语意文下连罝亦以其周张完宻严不可越俨然干城之扞卫为足美耳于敬义何涉哉
　　【王风兔爰篇】爰爰缓意何元子谓宜通作缓缓非也此双声字连读之取其意为某字义犹蔼蔼为和悠悠为长也岂有易本字为双声之理乎
　　【小雅小弁篇】猿兔之类穷则奔林未有反投人者郑氏掩捕之说为长此当如投防忌器之投先之者哀其生而预释之耳若奉时辰牡虞人固翼以待射则其不忍而先纵之理或然也
　　【小雅巧言篇】传以毚兔为狡兔正义引苍颉解诂云毚兔大兔也大兔必狡猾又谓之狡兔此为传文回防耳毚自为大兔之专称格物论云防其狡者毚又其大是也夫三窟之智虽小犹狡况其大者特不可作毚义训耳【小雅瓠叶篇】郑氏训斯为白谓今俗语斯白之字作鲜齐鲁之间声近斯大是臆説兔多褐色少白者故瑞应图以白兔为祥今瓠叶之诗思古人不以微薄废礼安得择白首者而燔炙之此当与秩秩斯干彼疏斯稗例观皆助语并不必如传训为此也
　　王肃孙毓述传皆云惟有一兔头此滞语正义已驳之矣集传谓斯首一兔也犹数鱼以尾也得之今人凡于牛羊类皆云几头是矣何元子引内则于兔去尻谓既弃其后臀不用故但举首以显之亦不必
　　炮燔炙三者綂言之皆为治庖之事诗中多换字法如鸳鸯篇乘马始言摧秣继言秣摧倒句成文更无深义此诗亦然旧分新杀及割截脯干三种何元子疑兔不过二斤不当为用之宏如此因有先事后事之分亦不必也
　　麐
　　麐【周南麐趾篇】麕身牛尾一角见释兽文此麐之实状也其余马足黄色图蹄五角有翼能飞含仁怀义音中律吕诸语要是褒羙亦如鳯凰之多为祥说耳罗瑞良云麐埜物也其为性又善鬬释兽载之葢若麕防麋之属初不之异其所见亦如此
　　陆玑云今并州界有麟大小如鹿非瑞应麐也故司马相如赋射麋脚麟谓此麟也愚疑此乃从粦之麟非从吝之麐麐与麟当有别齐诗麟趾本作麐趾尔雅公羊传皆然广雅作麐义同其后麐麟多通用无所分辨说文云麒仁兽也麐牝麒也麟大牝鹿也与玑说正合存考
　　旧谓不践生草不履生物有爱吝之意故麐从吝牡麒牝麐隂主吝啬故云麐也一说麐不世出世衰则麐死故从吝吝惜也字义虽是穿凿要不与麟同训可知通论云振乃振起振兴意传训仁厚欲附防麐趾言麐信而应礼以足至者也不知振岂有仁厚意乎按此则仁厚字全从麐之不践不履生出于振义固无关也然即以不践不履为仁厚则但谓之仁兽可矣何谓又以麐属信且修礼又何为致属信之麐吾不解也
　　以足至三字尤费解正义谓麐是走兽以足而至若然则凡兽皆足至者何独为麐誉耶且于定角二义又难通矣
　　定释言作顁为题此明文可据者何元子谓说文无顁字当通作顶非也说文多譌舛不可以彼所遗遂疑其无且顶不可以言额释名云额鄂也有垠鄂也絶非顶义葢顶乃头之颠额乃靣之颠颠者对末而言本始之通称也何氏专以额为颠因以顶为额并以顁为顶于义踈矣
　　趾定角亦是即其所具错咏之必谓从下而上取每况愈上意则凿矣何元子乃谓趾赞太姒定赞太任角赞太姜于公子公姓公族三者分别求解尤凿
　　【附】驺虞【召南驺虞篇】驺虞旧説不一以为白虎黑文者始自毛公而诸纬书附和若响其后司马封禅之书中郎五灵之颂郭璞之賛薛综之文陆玑之疏陆佃之雅其最著者也以为掌鸟兽之官者始自韩诗明于贾生踵于欧阳正义继以严氏诗缉以为异兽者或执东方朔驺牙之説为劵以为神马者或指淮南子文王之事为征而愚独取韩诗之说何也盖尔雅一书于诗中鸟兽草木无不备列虽小物弗遗何况赫赫仁兽与麐鳯同灵者而顾不列一名则匪特白虎黑文无据即以为神马异兽者总强合耳
　　传见周南以鸟始以兽终因指为感应自然之理而召南恰首鹊巢不可无物为应又其文皆有于嗟叹美词指相似则驺虞当是灵兽无疑因饰为白虎黑文仍以不践不履实之阳与麐异名而隂与麐同德以愚后人而后人亦遂以驺虞为与麐鳯同灵之兽也悲夫

　　诗识名解卷四
<经部,诗类,诗识名解>
　　钦定四库全书
　　诗识名解卷五
　　钱塘　姚炳　撰
　　兽部
　　鼠
　　鼠【召南行露篇】鼠具尾足如兽其属若鼬鼠鼫鼠皆出没山林与猿兔同类説文以爲穴虫者犹倮毛羽介之説盖生物通称也尔雅诸书并列兽部陆农师误读説文别出附虫族于义未当今正之按释兽文鼠属凡十有三种广雅増至二十余兹不赘列取其见于诗者着之篇説文训牙爲牡齿徐锴以爲比于齿爲牡盖齿之最坚者也然凡物无牙者齿必鋭其用更厉于牙鼠仅四齿而能穿墉则似有牙者故旧谓雀角以无爲有鼠牙似是而非陆农师亦谓必合两説观其义始足是也狱与屋叶讼与墉叶取韵成文非有深旨也即以狱讼言之周礼司防职注云讼谓以财货相告者狱谓相告以罪名者则不得专以圜墙爲狱明矣陆农师谓雀言狱防言讼当别有义遂以昼夜难易之説解之凿甚且谓召南之初事易察者至狱而后明其后贞信已兴则虽难知者不待狱而明是直以狱作圜墙矣
　　【鄘风相鼠篇】旧以此诗之鼠爲礼防亦名拱鼠録异记云拱鼠形如常鼠行田野中见人即拱手而立人近欲捕之即跳跃而走今秦川有之愚谓今鼫鼠人畜之家中饲以食亦拱而受大抵足前高后卑者类然不必别有礼名也礼鼠之名亦因诗爲説耳一説相州所出之鼠故称相鼠非
　　通诗语意以有无二字呼应盖鼠一小物耳犹有皮齿四体之具存而人反无礼仪容止之可法全是唤醒人不如物意严华谷谓鼠只有皮人则不可以无仪语意反懈此本正义不必从
　　止字当依郑氏作容止解非止息也罗瑞良谓齿有时以齧有时以止在易艮爲鼠故齿象止是强解取兴武断甚矣此亦叶韵成文耳何必爲之说乎
　　【魏风硕鼠篇】释兽于鼠属有鼫鼠无硕鼠愚疑硕鼫古字当借用郭璞谓鼫鼠头似兔如鼠形而大故序称大鼠不必训硕爲大也郑氏所据乃释诂文然释诂所指当是硕人之硕非硕鼠之硕今鼫鼠有黄白二种人畜之家中多纯白者驯扰从人每行遇丰草一食辄尽则其害稼可知陆玑以鼫鼠爲蝼蛄而别谓河东有大鼠能人立交前两脚于颈上跳舞善鸣食人禾苖魏国今河北县言其方物宜谓此鼠非鼫鼠也不知玑所説正鼫鼠别无所谓硕鼠耳
