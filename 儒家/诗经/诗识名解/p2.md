<!-- { "loadSidebar": true } -->
　　檖【隰有树檖】
　　枣【八月剥枣】
　　樗【采荼薪樗蔽芾其樗】
　　【集于苞　言采其　南山有在彼棘　隰有桋　言采其】
　　常棣【常棣之华　山有苞棣　维常之华】
　　枸【南山有枸】
　　谷【其下维谷无集于谷】
　　桋【隰有桋】
　　茑【茑与女萝】
　　棫【柞棫防矣　芃芃棫朴瑟彼柞棫　柞棫斯防】
　　楛【榛楛济济】
　　椐　【附】翳【其柽其椐其椔其翳】
　　枞【虡业惟枞】
　　【臣】等谨案诗识名解十五卷
　　国朝姚炳撰炳字彦晖钱塘人自多识之训传自孔门尔雅一经训诂名物畧备厥后诸儒纂述日久多佚帷陆玑之疏尚有裒辑重编之本自宋蔡卞以来皆因玑书而辗转増损者也此书亦以鸟兽草木分列四门故以识名为名其稍异诸家者兼以推寻文义颇及作诗之意尔然孔子言鸟兽草木本括举大凡譬如史备四时不妨以春秋互见炳乃因此一语遂不戴虫鱼未免近髙叟之固其中考证辨驳往往失之蔓衍如辨麟麐二物义本説文尚有闗于训诂至于鳯凰神物世所罕睹而连篇累牍辨其形状之异同则与经义燕闗矣至于诗中八鸾之类本为铃属非鸾鸟之鸾而列之鸟部然则车之伏兎将入兽部乎是皆爱竒嗜博故有此弊然核其大致可取者多固当畧其芜杂采其精英焉乾隆四十二年八月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　钦定四库全书
　　诗识名解卷一
　　钱塘　姚炳　撰
　　鸟部
　　鸠
　　雎鸠【周南闗雎篇】释鸟首列鸠族王雎其一鸠眼未化识者憎之其为猛挚明矣郭璞以为雕类江东呼为鹗陆玑谓大小如鸱幽州人谓之鹫盖其属也其他白鷢之说见禽经苍鷃之说见风土记凫类之説见通志鶗鴂之说见诗诂更相拟议要鲜确据至谓鸣戞和顺游于水而息于洲常只不双又谓至秋化鹰之时能搏击他禽所谓鸷常居幽涧人亦罕见所谓在河洲皆縁诗释物吾无取尔矣
　　集传状类凫鹥盖云询之淮人然只状类而已郑渔仲直以为凫属且云多在水边尾有一点白故雄谓之白鷢反以旧说雕类为误则真误也
　　挚与鸷通曲礼前有挚兽则载貅是也说文又至也商书大命不挚言受大命者何不来至亦无深至之义郑氏乃谓王雎之鸟情意至然而有别遂使后儒附防谓猛挚之物不足比后妃之淑善于是杜鹃凫属纷纭拟议则郑氏实开之端矣
　　罗瑞良引思赋雎鸠相和归田赋交颈颉颃之语以为明是乘居匹游乌在论其有别且后妃之意方乐得淑女与其君子相与如雎之相为顾岂暇言其别此解最得犹未畅厥防也余世父通论云雎鸠有此和声在于河洲游泳并乐其匹偶不乱之意自可于言外想见传谓挚而有别夫曰挚犹是食鱼有搏击之象此但释鸠之性习不必于正意有闗防也若云有别则傅防矣孟子夫妇有别此二字所从出岂必以夫妇字加于雎鸠上哉诗人体物纵精安能择一物之有别者以比夫妇烈女传因云人未尝见其乘居而匹处夫谓之有别乃不乱羣之谓耳非异处也今云未尝见其乘居匹处则非所以比夫妇亦大乖闗闗之防矣
　　闗闗和声本释诂文何元子谓通作□引说文云织绢以丝贯杼也盖象众鸟飞翔徃来之状如穿梭形则易字求解矣
　　严华谷以郯子五鸠备见诗中分配凿凿然云鸟纪官事属荒渺难可据信且以类考之亦颇舛错未足为典要也但释鸟以鵻冠鸠余四者又各有鸠名则亦从鸠类备列于后以俟考者
　　【召南鹊巢篇】传以此鸠为鸤鸠欧阳正义辨以为拙鸠谓惟今人直呼鸠者不能为巢如旧所传架枝堕鷇破卵逐雌之事王雪山驳之云诗人偶见鹊有空巢而鸠来居而后人必以为常是谭诗之病也此翻案语已为古今说诗者下一针砭余世父又不谓然通论云王说名为摆脱实成固滞按诗言鹊鸠者以鸟之异类况人之异族也其言巢言居者以鸠之居鹊巢况女之居男室也诗义止此不穿凿不刻画方可说诗一切纷纭尽可扫却矣读之不觉涣然
　　【卫风氓篇】传以此鸠为鹘鸠按释鸟云鶌鸠鹘鸼郭璞以为似山鹊而小短尾青黑色多声是也至孙炎谓一名鸣鸠舎人谓即今斑鸠陆玑亦谓鹘鸠一名斑鸠似鹁鸠而大项有繍文斑然三说皆非陆农师云鹘鸠似山鹊而小释鸟鸴山鹊故此一名莺鸠与郭说合
　　正义云尔雅鸠类非一知此是鹘鸠者以鹘鸠冬始去今秋见之以为喻故知非余鸠也愚谓沃若黄陨自是顔色盛衰之况不必拘上章秋期为仲秋季秋也况贸丝是孟夏时事桑葚又是孟夏时物俱非秋时所见明矣故谓此鸠为鹘鸠则可谓因秋见而知为鹘鸠则不可郑氏以为戒鸠非时而食葚者并滞语也
　　葚味最甘鸠喜食则不厌犹私情易溺士女耽乐则不自禁惟其如是是以为戒耳传谓鸠食葚过则醉而伤其性夫诗苐言无食而已未尝言无过食也因过食以至醉因醉以至伤性皆是添足
　　鸤鸠【曹风鸤鸠篇】严华谷云旧说鸤鸠凡十一名惟李氏别以为今之鸲鹆愚按鸲鹆似鵙而有帻亦谓之哵哵其非鸤鸠明矣所谓十一名者鸤鸠也鴶鵴也秸鞠也布谷也获谷也击谷也戴胜也桑鸠也题肩也击正也搏黍也若博考之方言梁楚之间谓之结诰罗瑞良谓又呼拨谷又呼郭公又呼□鷜则一物而十五名矣然鸤鸠自即布谷所谓鴶鵴秸鞠获谷击谷结诰拨谷郭公有音同而字异者亦有字异而义同者固是一物无疑搏黍与黄鸟名同或亦布谷之义至以为题肩击正谓即鹰化之布谷释鸟谓之茅鸱者则大谬矣不知彼乃未化布谷之雀鹰所谓隼耳眼虽可憎尚故从其旧而名之耶
　　斑鸠禽经作班鸠注云班次序也凡哺子朝从上下暮从下上故谓之班非项有斑文之谓此盖因传养子均平之说起义未可据
　　鵻【小雅四牡篇】鵻名纷如释鸟谓之夫不郭璞以为今防鸠是也方言有鷱鵴鸠鳻鸠鸠防鸠防鸠鹘鸠鹪鳸诸称凡八名广雅则别鷱专名鸠而以鸠辟鷱□鸠鵴鸠为一物陆玑以为即今小鸠幽州人谓之鷱梁宋之间谓之鵻陆农师以为一名荆鸠一名楚鸠一名乳鸠严华谷以为鵻一鸟十四名内有鹁鸠祝鸠鹍鸠之称又在诸说外愚谓其中有以音赘者夫与防是也有以字赘者防与□与乳是也有以地赘者荆与楚是也
　　郑渔仲以为其者指之之词鸟之短尾者皆谓之佳惟夫不专名焉故指隹为夫不此亦曲解通尔雅中无此行文之法当为衍文阙之若严华谷竟以隹其二字为名更无义矣
　　鵻改作□隼赘作鵻并属杜譔字书已辨之其害使人以隼同□以鵻同隼张冠李戴名物混淆则皆子云辈好作奇字之遗孽也
　　广雅释隹为鹑按隹者短尾禽总名鹑头细无尾亦是隹类但谓鹑为隹则可以隹属鹑则不可说文□注云鵻又从隹一或曰鹑字此误隹为鹑之本矣
　　【小雅小宛篇】传以鸣鸠为鹘雕非陆玑云鹘鸠一名斑鸠陆农师驳之谓鹘鸠短尾青黑色多声故名鸣鸠斑鸠与此全异玑之言非愚谓玑以斑鸠释鸣鸠本不误但不当以鹘鸠为斑鸠耳鸣鸠自是鸤鸠即月令所称拂羽者许叔重谓鸣鸠奋迅其羽直刺上飞数千丈入云中此翰飞戾天之证盖鸤鸠鹰所变化鼓翅摩天固其能事若鹘鸠小物决起而飞抢榆枋时则不至控于地而已矣何以戾天为
　　传因鹘鸠起义故谓刺幽王行小人之道责髙明之功终不可得要是强解愚疑下有念先人懐二人教诲式谷无忝所生诸语当是乱离思亲之词与鸤鸠亦有闗合鸤鸠性壹而慈有哺子之恩故即以起兴耳
　　诗中宛字未尝专作小训若宛在水中央宛其死矣之宛不可以小通也如云戾天之鸠奋迅入云远不可即望之宛然如可见者较当且诗篇旧名小宛若宛并以小训之则是篇义作小小矣何元子引考工记惌训孔小为解亦强证
　　鹰【大雅大明篇】释鸟以鹰为鶆鸠郭璞谓鶆为鷞字之误杜预左传注云鷞鸠鹰鸷鸟是也又礼月令鹰化为鸠王制鸠化为鹰盖一物而相变化者故尔雅通以鸠名之今依其义类辨于此夏小正亦云鹰者其杀之时也鸠者非其杀之时也
　　隼【小雅采篇】鹰隼丑见释鸟文隼当为鹞鹞即鹰之小者故兹从鹰并见鸠类陆玑云齐人谓之击征或谓之题肩或谓之雀鹰春化为布谷者此属数种皆为隼是矣韦昭以隼为鹗李善言鸷击之鸟通呼为隼顔师古谓即今所呼鹘一曰鹬子许叔重解淮南子又以为鵧鷑即今鵶防皆未得其实也
　　旧有合引月令列子淮南子艸木疏诸文谓鹰隼鹑鹯鸠鹞布谷晨风诸鸟总顺节令以变形故尔雅曰属曰丑是也但淮南鹑字当是鹞字之讹世无鹑化鹯之理况末云复为鹞必本上鹞来可证
　　戾天爰止专为下试字取兴隼有戾天之勇而翔止合其宜军有三千之众而练习得其法二语自递合郑氏旧分雨义失其防矣
　　【小雅沔水篇】此飞止对上朝宗当从未乱时说若谓喻诸侯骄恣欲朝不朝自由无所惧心便与二章飞意复且沔水上何以言归海下何以言汤汤耶
　　何元子引说文训率中陵之率为捕鸟毕对下惩字作解愚谓率字之义非必因鸟网而制且其用不过为掩取之具恐戾天之隼未必入其机中耳
　　晨风【秦风晨风篇】晨风鹯释鸟文郭璞以为鹞属陆玑以为似鹞青黄色燕舍钩喙禽经了曰鹞曰鹯盖一以目名一以翼名也列子鹞之为鹯鹯之为布谷布谷久复为鹞则其先后变化之序如此者大抵鹰类始生为鹞鹞羽翼长成能向风摇翅为鹯月令鹰化为鸠所谓鹯之为布谷也鸠化为鹰所谓布谷久复为鹞也
　　或谓愿因晨风发送子以贱躯亦谓风也非晨风为鹯也按李陵诗屏营衢路侧执手埜踟躇长当从此别且复立斯须俱是长途把别不能远随之语鹯飞急疾故云愿因晨风之发【发如宋玉言鲲鱼朝发之发】托贱躯以长随耳且其属多出辽海上李陵在匃奴送别之作固是即其所见云然不得谓晨风为朝风也旧引古诗证之云晨风怀苦心蟋蟀伤局促又亮无晨风翼焉能凌风飞又愿为晨风鸟双飞翔北林若非指鹯何以言鸟言翼何以晨风与蟋蟀并称若晨风为朝风合古诗二句观之似言风凌风文义难通矣此最鬯论
　　六书故训鴥为风之迅谓通作风迅林木披靡故言郁彼北林若晨风为鹯当言集彼北林不得言郁自尔雅误认鴥为鸟飞因以晨风为鹯俗遂制鷐字此强駮也按鴥字诗中凡两见一为晨风一为隼大抵鹰隼之飞急疾故谓之鴥耳若以鴥为风迅岂飞隼亦风名耶且制字从鸟其为鸟飞明甚不可以风之通也晨风北林各自为义以晨风迅飞喻贤臣之归往以北林茂盛喻秦国之多才如下章苞栎六駮亦自分山隰对言也传疏皆以二义穿合故于郁字难通适滋后人拟议耳
　　晨风但取迅飞为归往之意未尝以其义为贤臣比也陆农师凭空譔出义字又从义生仁厚誉黄鸟为配更从三良之死造出贤臣之生转辗支离不可纪极矣
　　黄鸟
　　黄鸟【周南葛覃篇】黄鸟有搏黍离畱栗畱黄鸎黄鹂诸名愚谓栗离声之转也离鹂字之讹也黄鸎取其声也黄鸟从其色也搏黍因其时也若仓庚商庚鵹黄楚雀恐别一族否则尔雅不应复列如马陵车前车前芣苢诸条皆连类相释此何不类举而释以黄鸟耶其谓黄鸟即仓庚者以释鸟文又有仓庚黧黄之语讹黧作鵹遂以仓庚为鵹黄因以鵹黄为黄鸟一误再误不可复辨识者审之
