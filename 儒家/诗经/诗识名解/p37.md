<!-- { "loadSidebar": true } -->
　　枞【大雅灵台篇】枞为木名释木耑列一条所谓松叶柏身是也郭璞谓今太庙梁材用此木又尸子亦有美枞之説今以诗义按之枞自当以木言云虡业惟枞者盖谓此植木与大版皆以美枞为之犹桧楫松舟之意美之词耳陈祥道云诗虡业帷枞枞身叶皆直则虡业皆植木为之此可以断已
　　传训枞为崇牙不知何据正义以有瞽之诗证之谓文承虡业云然是胶柱刻舟之见也且传但谓枞为崇牙之名而已孔氏于义无解奋笔释云其状枞枞然则又易为双声形容之词其不根可知
　　乐书有枞图其形圆首长柄所以撞钟陈旸云撞钟鼓谓之枞汉司马相如传枞金鼓又古乐府戞玉枞金是枞乃击钟鼓之木之名以虡业枞三者对下贲鼓镛于义较合此又一説









　　诗识名解卷十五
