<!-- { "loadSidebar": true } -->
　　韩诗外传薁作藿説文及邢昺疏引诗皆然今按藿亦音育释草谓之山韭罗瑞良谓山韭形性与韭相类但根白叶如灯心苖是也岂旧本固作藿毛传易作薁者与存其説
　　葵
　　葵【豳风七月篇】葵种类不一有丘葵广雅所谓蘬是也有胡葵广志所谓其华紫赤是也有蜀葵【一名卫足葵一名戎葵】释草所谓菺戎葵是也【又有黄蜀葵锦葵与蜀葵相似而各别种花叶小大亦殊】有终葵释草所谓蔠葵繁露是也【别有落葵天葵承露藤葵诸名】有龙葵本草谓即关河间呼苦菜者是也有菟葵释草所谓莃菟葵是也有荆葵旧谓即荍释草谓之蚍者以无葵名今别见有蒲葵叶大可作扇者是也有楚葵释草所谓芹楚葵是也有泽葵即莓苔鲍昭芜城赋所谓泽葵依井是也有鳬葵一名茆毛传所谓茆凫葵是也又有吴葵鸭脚葵春葵秋葵冬葵紫茎葵白茎葵是不一名若蜀葵诸类或可食或不可食虽皆名葵非葵菜耳葵菜但有紫白之分大约四五月种者可留子六七月种者为秋葵八九月种者为冬葵正月复种者为春葵王祯农书云葵为百菜之主备四时之馔可以防荒俭可以为菹腊是也
　　葵称露葵潘岳赋菜则緑葵含露王维诗松下清斋折露葵皆是旧谓摘葵必待露解语云触露不掐葵日中不剪韭各有宜也然则谓露葵为葵之一种及以释草蔠葵繁露为露葵者并谬又顔氏家训载蔡郎以父讳纯呼莼菜为露葵此则廋词耳
　　葵揆古字通采菽天子葵之荡则莫我敢葵皆是陆农师谓因能揆日向训葵则为卫足专名矣且葵癸谐声耳罗瑞良以为天有十日葵与之终始故从癸尤凿芹【小雅采菽篇】芹非葵族以释草有楚葵名故并列葵中按本草芹有两种荻芹取根白色赤芹取茎叶并堪作菹及生菜旧谓其叶似芎防花白色而无实根赤白色是也
　　采菽采芹只取引喻不当以为燕享之物玩诗首章但言锡予之盛次章但言车马之仪无从加入燕享等事且芹产于水故因泉及芹亦非尚洁清之意也传本取兴而误有菽芼太牢以待君子之语郑氏故从而甚之愈滋其凿耳
　　罗瑞良又谓此与瓠叶同意芹盖防物古人不以微薄废礼王能修之犹愈于无礼也此尤大谬彼诗惟瓠叶兔首故云薄物若燕享之礼有鼎烹即有菹醢上既作牛芼解矣则芹菹自是备物何云微薄耶且彼诗烹炮甞献明是燕飨之词此苐云采而已又焉知定用以待诸侯乎何元子云诗意以槛泉自下上出兴君子自下国而朝于王朝槛泉之旁有芹可采兴君子之来朝亦有仪从可观也此觉浅合
　　【鲁颂思乐篇】采芹苐为泮水发端无相况意陆农师谓芹取有香士之于学揽其芳臭而至则采芹之譬此后世之説也罗瑞良又泥古入学有释菜礼以菜为贽即于水中采三品之草以荐之其説尤固或又云教不择人犹采不遗芹亦是强説耳
　　茆【鲁颂思乐篇】传训茆为凫葵干寳谓今之□蹗草陆玑云茆与荇菜相似叶大如手赤圆有肥者着手中滑不能停茎大如柄江东人谓之莼菜是也罗瑞良以为今莼小于荇玑所説大于荇则丝莼块莼之异耳惟本草以荇菜为凫葵而莼别为一种今以释草荇断之但有接余之名更无凫葵之名则传疏为足据矣周礼茆菹后郑读茆为茅谓茅初生者非是
　　陆农师以采茆为学道知味之譬谓芹洁白而有节其气芬芳而味不如莼美其説陋矣或又谓莼羮宜老鲁侯在泮养老故兴意取此此欲取兴下难老尤凿诗但云在泮饮酒而已未甞言何事而饮也其于养老之典奚关耶
　　杜子春读茆为卯説文用诗叶音读若栁戴侗是许而非杜非也茆无栁音读为卯古韵自叶不必转音作栁耳即以今韵合之茆与老酒与丑间叶亦是一体唐李建勲柏梁诗用此法如桑柔篇柔刘忧与旬民隔句相叶三百篇中往往有此孙月峯谓即后世之辘轳韵是矣
　　菽
　　菽【豳风七月篇】广雅分大豆为菽小豆为荅罗瑞良以为菽者众豆之总名按今小豆不闻有呼荅者则瑞良之言是也吕氏春秋云得时之菽长茎而短足大菽则圆小菽则搏以芳是大小皆以菽名明矣
　　罗瑞良舍烹菽而以叔苴之叔为菽谓谷之防者故以食农夫此大谬解按汉书元凤二年令三辅太常郡得以叔粟当赋则菽与叔古固通然据诗正文瓜言食壶言断荼言采樗言薪则叔自为取物之义岂可作豆菽解耶且豳民方烹菽以奉眉夀而曰吾将与瓜壶苴荼以并食农夫也必不然矣
　　【小雅小宛篇】传于此菽训藿正义本广雅説以为叶谓之藿明采取其叶或驳之谓诗言采芑采麦芑麦亦谷也安在藿可言采菽不可言采其説正矣犹未得其实也按説文藿同藿尗之少也又释草蔨鹿藿郭璞谓即今鹿豆是藿亦豆别名传易豆训藿变文耳而正义以为豆叶因附防所以言采之故尤无谓也观此则知广雅亦徒据郑笺谓藿为叶耳其于大小之名又曷足信乎郑氏谓藿生原中无主以喻王位无常此因螟蛉句云然愚谓菽乃谷类种溉方成岂有无主任人采取之理且下云尔子与所生对言盖身之亲枝也説者以辞害志便作继子之喻可笑
　　中原者庶民所共之中原也原不一菽菽非一人各有之而各采之犹各有子而各诲之此喻人道之当然螟蛉句则验物理之自然也严华谷泥宜臼奔申事谓民采则菽非我有于教诲式谷语意殊不似
　　藿【小雅白驹篇】按传谓藿犹苖也愚谓此亦当指菽言説文以藿为尗之少盖豆之始生者故与苖对举耳
　　【小雅小明篇】旧谓获菽所以为蓄时晚不得有备故忧之而感非也此诗大防但以行役为劳未甞以无蓄为慼菽与萧连类相及不过即道途所有所见者以为言玩其词防只在秋冬之交亦非定是嵗莫事耳
　　【小雅采菽篇】传笺实指采菽为享侯铏羮论见释芹不赘然传云菽以芼太牢是芼牛以菽非以菽叶也郑氏不解藿亦豆名故仪礼注谓豆叶为藿而曲解此传以证其説亦不察甚矣罗瑞良云菽于用甚多羞笾之实饵粉餈皆捣粉熬大豆以为表则菽之得为芼可知何元子谓诗以菽兴车马衣服采菽而贮以筐筥将以待不时之需诸侯来朝有锡予之礼而不可亟储其具乎诗意止此
　　荏菽【大雅生民篇】按释草云戎菽谓之荏菽此笺及孙炎郑渔仲皆以为大豆樊光舍人李廵郭璞并云胡豆璞又引春秋谷梁传解戎为菽及管子北伐山戎出戎菽布之天下为证正义辨之谓后稷不应舍中国之谷而求戎产即言齐桓伐山戎始布其种则后稷所种者何时忽絶而齐桓复布之礼有戎车不可谓之胡车明戎菽为大豆其辩甚晰愚按戎本有大义见释诂明文商书乃不畏戎毒于逺迩大雅肆戎疾不殄皆作大训戎菽之为大菽无疑若管子所云或是伐戎时所得乃胡豆耳观此则荏菽为大豆名非菽为大豆名益信
　　或引齐民要术凡区种大豆令相去一尺二寸区种荏令相去三尺则荏与大豆异愚按荏乃苏类今有一种白蘓名荏释草蘓桂荏郭璞以为蘓荏类故名桂荏方言关东西谓之苏或谓之荏是也与菽无涉后稷所蓺皆菜谷种不应以蘓荏并言且释草明有荏菽之条未可分二物训也
　　斾説文云继旐之旗沛然而垂名斾盖旐以全帛为之续旐末为燕尾者名之为斾也以比荏菽则是豆荚悬缀茎间参差并出亦有燕尾形故曰斾斾不专取长义及扬起势耳
　　瓜
　　瓜【豳风七月篇】瓜蔓生种类不一有龙蹏虎掌羊骹兔头桂枝蜜筩□瑥貍头白防无余缣诸名具见广雅今本草所载惟六种而已罗瑞良谓周诗瓜无所出之地至秦汉间始有东陵瓜其后以辽东庐江炖煌之种为美而瓜州大瓜如斛按古瓜州正唐炖煌郡左传廹逐乃祖吾离于瓜州此其处也
　　罗瑞良谓古人以瓜纪时夏小正五月乃瓜始食瓜也八月剥瓜乃蓄瓜也周诗七月食盖夏五月其説非是豳风旧谓以夏正纪时此自不误今期惟王瓜四月即生其余皆在夏秋始熟若七月为夏之五月此时瓜实未成安所得食且古人食瓜最重故为天子诸侯削者皆有异制今豳民俭于自奉而反以先时不多得之物食我农夫必不然矣
　　【豳风东山篇】传训敦为专专义究不可解即通为匏系亦曲説也严华谷读音团取圆成之貎似矣愚谓不若与大雅敦彼行苇同解行苇传云敦聚貎盖瓜实累累丛生聚系故亦曰敦耳首章敦彼独宿敦亦当训聚谓军士聚处也云独宿者对家室而言也
　　烝众本释诂文瓜实累累丛缀薪上自是众义且与敦聚之解适合郑氏改训尘不可解正义释尘为乆亦强语而严华谷从之且断以独宿非众过矣
　　瓜苦瓜之苦者此即其所见言不必泥苦字求解而传分心苦事苦二説郑氏更取瓜瓣喻心别以乆见使析薪作事诞甚
　　严华谷谓征人想像妇见苦瓜乆在栗薪因思如我匏系于东定作三年之叹为説太曲其故在看我征聿至四字不实耳观末章踌躇婚娶明是既归之语濶别许乆瞥见故园风物且喜且悲情所必至唐诗始怜幽竹山窓下不改清隂待我归正其况也必从征夫意中想妇语又从征妇语中作思夫意只属笨伯
　　【小雅信南山篇】郑氏税瓜之説无所据以人职及郊特牲文考之固有为天子树瓜者非必尽出农力耳严华谷以为野人献芹之义亦曲解何元子云此疆场当主公田之场故于此种植以尽地利而献皇祖也
　　是剥是菹二是字防上瓜言文义甚明不必以醢人豆实无瓜菹为疑也何元子谓剥言剥枣菹凡七种无瓜菹诗但言剥菹而不言其物以惟用剥言剥则知其为菹惟七种言菹则知其为七菹也此大武断礼称削瓜削即剥义岂可易瓜言至瓜菹虽不见经传然礼祭上环则生者渍者自皆供祭品况齐民要术亦载瓜菹之法其由来旧矣乌得谓后世所用非古祭礼备物耶
　　严华谷云方其削治未定为菹故言是剥及已淹渍知是为菹故言是菹于义较详不然未有舍其生而专以菹献者于瓜祭之礼未备矣
　　瓞【大雅绵篇】瓞瓝其绍瓞释草文旧解皆谓瓞有二其一为小瓜种专称即瓝之别名其一则大瓜之近本初生者小如瓝亦名瓞故曰其绍瓞也愚按文义其字防上瓝来盖瓝瓞皆小瓜通称故谓瓞即是瓝瓝之相继而起者较瓝更小则谓之瓞也如此则两瓞只是一小瓜耳诗言瓜瓞盖举小大以尽其类也
　　诗言自土沮漆则是已迁豳土在公刘之后矣义不及后稷何容溯稷所自出者况篇中皆言太王及文王之事与先世无涉正义解笺谓以瓜喻喾瓞喻稷以下非是
　　集传与笺疏取喻正相反笺疏先瓜而后瓞喻祖绀以上也集传先瓞而后瓜喻太王以下也然以篇中词防合之则后説允矣愚则谓瓜生皆由小而至大始虽为瓞继渐成瓜瓜成又复生瓞此所谓緜緜不絶意耳必谓近本者为小至末者为大説亦泥
　　【大雅生民篇】传训唪唪为多实不知何据按説文唪大笑也读若诗瓜瓞菶菶则旧本疑原从草同菶萋之菶取茂盛意者或譌从口同唪耳字书又作□义同
　　匏【邶风匏有苦叶篇】匏谓之瓠此传文陆农师驳之以为长而瘦上曰瓠短颈大腹曰匏盖匏苦瓠甘定非一物愚按谓匏即瓠者自毛传后如説文广雅古今注皆仍其説然匏但为器用此诗与公刘酌之用匏是也瓠甘可食诗幡幡瓠叶甘瓠累之是也而匏又有大瓠之称荘子魏王遗我大瓠之种故古今遂通称之要之是两物耳兹备列释瓜中以俟览者类辩云
