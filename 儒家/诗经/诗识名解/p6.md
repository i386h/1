<!-- { "loadSidebar": true } -->
　　罗瑞良引古今注以为五辂衡上金雀者朱鸟也又礼云衡前朱雀或谓朱雀即鸾鸟并误朱鸟乃南方之宿取象鹑火与鸾无涉且礼朱鸟武青龙白虎皆建旟旐旂旗于车上而其形耳岂所饰于衡上之金雀耶鸾本车上所饰之鸟其口衔铃故綂谓之鸾今无鸟有铃者亦以鸾名或别作銮无二义罗瑞良必谓以车前有鸾鸟故谓之鸾鸾口有铃故谓之銮鸟之鸾主形铃之銮主声亦过分其说矣
　　【小雅蓼萧篇】传训在轼曰和在镳曰鸾正义以为无文此殆误据驷铁例言之也鲁诗和以设轼鸾以设衡韩诗在轼曰和在轭曰鸾干宝周礼注和鸾皆以金为铃鸾者在衡和者在轼总无有云在镳者则郑氏谓乘车之制异于兵车于此诗益信
　　陆农师谓雌名和雄名鸾当上古时鸾舆顺动此鸟辄集车上雄鸣于前雌应于后后世不能致作和鸾以象之此诞语盖本抱朴子及吕氏春秋诸书不足信也夫鸾鸣和应若倡和然有倡无和则不和故谓轼上之铃为和亦饰鸾鸟衔之耳岂上古真有雌雄二鸟鸣应于车上耶
　　【小雅采芑篇】此诗在衡在镳传笺皆无明文以诗义与郑氏兵车制考之则应是在镳者或谓上言错衡此疑即衡上之饰如汉舆服志安车立车亦一衡立八鸾存其说【小雅庭燎篇】传亦以此为鸾镳声何元子引仪礼谓诸侯觐天子乘墨车载龙旂以朝疑墨车亦有设鸾之制愚谓鸾者铃之总名惟车制有鸾鸟形余不过设铃取其声耳杜预春秋注云鸾和铃者在马额鸾在镳和在衡铃在旂然綂言之则鸾和铃一鸾而已是也此鸾当为龙旂之铃故首二章将至但听其声三章既至则观其旂确然可据者
　　【小雅采菽篇】此亦如庭燎诗为旂上鸾声细玩语气明是顺递惟旂淠淠而飞故旂上之鸾亦嘒嘒而声动二语合观正上所云言观其旂也自正义以淠淠属旌旂嘒嘒属车马两义对举语不贯穿失其解矣
　　【大雅烝民篇】人臣出使四方则乘輶轩取其轻捷便驰骤故行人乘之仲山甫奉命城齐所乘当是輶车之制鸾不在衡而在镳理固有之故他诗多言八鸾而不及四牡惟此为可据耳
　　【大雅韩奕篇】韩侯毕觐事而出国门遂于蹶父所居行娶妻亲迎之礼断无乘戎路轻车者或如汉安车立车之制施八鸾于衡上故易四牡而言百两与
　　【鲁颂泮水篇】此与采菽语同亦当为旂上之鸾声下章其音昭昭乃衡轼和鸾之音由其马蹻蹻验之也旧解误鸾旂为鸾车而以二章车音为僖公之德音亦过矣【商颂烈祖篇】郑氏解此诗又云鸾在镳此自相矛盾语耳上文明言错衡此断当为衡上之饰乃诸侯之金路所谓金饰错衡之车也施鸾于衡以为观美夫何疑耶然则周殆沿殷之旧者汉安车立车之制则又沿周之旧要不当以鸾鏕例耳
　　【小雅信南山篇】刀无鸾形而环有铃故亦谓之鸾刀则铃之綂谓鸾明矣说诗者于鸾旂顾泥为鸾车耶或云环有和锋有鸾此不足信
　　正义引礼祭义文谓此鸾刀乃卿大夫亲执是也钟伯敬云礼卿大夫袒而毛牛尚耳则人君祭礼执鸾刀者固谓卿大夫也若仪礼特牲则谓主人立于门戸视侧杀少牢则谓主人即位于庙门之外司马刲羊司士击豕宗人告备乃退则士大夫犹视杀而不亲刲矣王介甫刘执中乃谓王执鸾刀以亲杀此何据耶愚按鸾刀之执有二祭义卿大夫袒而毛牛尚耳鸾刀以刲此卿大夫执之也祭綂夫人荐涗水君执鸾刀羞哜又礼器君亲制祭夫人荐盎君亲割牲夫人荐酒夫曰羞哜曰制祭曰割牲三者皆君执之也特俟司马司士刲击后君大夫亲行其礼【亦如秉耒躬耕三推五推以身亲其事为敬】非必自为杀耳岂可谓王无亲执鸾刀之文耶
　　仓庚
　　仓庚【风七月篇】释鸟云仓庚商庚郭璞谓即鵹黄也释鸟又云仓庚鵹黄也郭璞谓其黧黑而黄因以名此郭注之误辨见黄鸟不赘但并列其文以俟覧者而误自见然其误已自毛公始之传云仓庚离黄也以黧同离有毫厘千里之别不知释鸟黧黄之文纪其色非纪其名仓庚黧黒而黄岂名鵹黄之楚雀又安得谬为名离黄之黄鸟乎罗瑞良云仓庚黄鸟而黑章而尔雅有皇黄鸟仓庚商庚鵹黄楚雀之名观其词旨彼固己心疑之矣
　　旧谓闗西呼仓庚为黄鸟按豳土属雍州为关中之域与闗西接壌而此诗及东山出车何以皆不言黄鸟而言仓庚则当为两物明矣
　　蔡元度谓仓庚所以鸣其时也故凡纪时者皆言仓庚黄鸟所以命其德也故哀三良刺宣王皆言黄鸟此亦陆农师强分兴赋之说不知谓黄鸟为命德而葛覃偏取纪时谓仓庚为纪时而东山颇似命德可见本是两物不容强合耳
　　山海经说黄鸟状如枭而白首食之不妬此黄鸟并非黄鹂后人亦即譌为仓庚尤可哂杨夔止妬论云梁武帝郗氏性妬或言仓庚为膳疗忌遂令治之妬果减半总是词章傅防之说今安得如枭白首之黄鸟更安得如枭白首之仓庚耶
　　月令仲春之月仓庚鸣说文鸣则蚕生其时盖在春分之后则感春阳颇迟龟经训仓为清训庚为新谓感春阳清新之气而出故名亦强解耳今以释鸟商庚考之商为秋令庚更也谓其春鸣至秋而更变也仓商则一音之譌耳
　　【豳风东山篇】郑氏主仲春嫁娶之说故谓归士始行时新婚今还序其情以乐之此大非也正义云毛以秋冬为昏此义必异于郑宜以仓庚为兴得之然说家谓赋时物以起兴则犹未离乎仲春之说何元子因以果臝熠燿苦瓜皆夏末秋初所有而仓庚之鸣在仲春时不相值则当为追述无疑辗转拟议仍归郑说而诗之本旨全失矣王肃云仓庚羽翼鲜明以喻嫁者之盛饰此二语诗义已足盖特以仓庚兴之子以熠燿兴皇驳偶举相况絶非因时而赋景物也故孔氏谓嫁之得礼明亦及时可谓善为序摆脱者
　　陆农师为及时之说所误又疑于归时不合因谓仓庚鸣于仲春其羽之鲜明在夏则其鸣喈喈者昏姻之时熠燿其羽者非昏姻之时此以言得及男女之时而已其泥于旧说委曲作解如此
　　说文云熠盛光也燿照也此诗以言羽色当是借用比拟盖物之鲜明者莫如火今仓庚之羽灼然耀目无可名象因举火光似之犹上章熠燿亦举以似萤火之光非熠燿为萤火之名也故以宵行为虫名者固非以熠燿作萤火名者亦误观释虫于蛜蝛蟏蛸下不列熠燿而别以萤火为即照可见且以诗词按之上蛜蝛蟏蛸虫名对举此町畽熠燿空文对举词旨昭然无可疑者并附考于此
　　传释熠燿为燐又释燐为萤火正义驳之云燐者鬼火之名非萤火而陈思王萤火论又谓诗熠耀章句以为鬼火或谓之燐未为得也然按室庐荒废夜色凄凉旷埜青怜理或有之杜诗隂房鬼火亦是此况当存其说要不可以怜为萤火耳
　　陆农师云一说萤非熠燿熠燿乃行虫今畀湿处有虫如蚕蠋尾后载火行而有光俗谓之熠燿此尤非也所谓如蚕载火者即未变化之萤火耳岂可别加以熠燿之名乎
　　集传训熠燿为明不定而以宵行为虫名盖恐碍于四章仓庚之说杨升庵解之云古人用字有虚有实熠燿之为萤火实也熠燿为仓庚之羽虚也有一明证小雅有莺其领言桑扈之领如莺之文非谓莺即桑扈也彼谓仓庚之羽如熠燿之明非谓熠燿即仓庚也然此亦是慧舌强解莺但作文采貌岂直指黄莺耶愚谓熠燿其羽犹言差池其羽泄泄其羽耳
　　【小雅出车篇】此篇专为纪时之语黍稷方华夏正四五月也此为往城朔方之时雨雪载涂【载涂犹云载路谓雨雪满道也传谓冻释为涂泥非】十二月也此为城朔方还归之时方其还归在涂而又奉简书西伐迨艸虫鸣阜螽跃已逾年九月矣此为伐西戎之时至仓庚喈喈则又逾年二月也此为伐西戎还归之时旧解皆谓冻释为正月鸟鸣为二月出师两地未有如此神速者则仓庚喈喈当以三年仲春为断
　　鵙
　　鵙【豳风七月篇】释鸟云鵙伯劳也郭璞以为似鶷而大左传谓之伯赵氏陈思王恶鸟论云伯赵以五月鸣应隂气之动其声鵙鵙故以其音名余书论鵙状不一禽经注谓形似鸲鹆鸲鹆喙黄伯劳喙黑顔师古汉书注谓为子规方言谓为鹖鴠遯斋闲覧谓为防国史补谓为布谷丹铅录谓为架犁通雅谓为苦鸟众说纷纭皆未可据其云子规布谷恶枭者尤误
　　释鸟文鸟飞有翪有翔有翚皆专状其飞势不应言足且翪字从羽当如邢昺竦翅之说陆农师本说文训敛足为翪谓鵙飞敛足腹下恐未然
　　鵙与鴂同夏小正鵙作鴂孟子注以鴂为鵙是也禽经鶗鴂鸣而艸衰注本服防说以鵙当之又楚词恐□鴂之先鸣使百艸为之不芳盖五月一隂始生艸木凋零之根已基于此鵙又贼害之鸟感阴肃杀而鸣故为艸衰不芳之验此诗麻熟载绩是矣何元子乃谓鴂名鸋鴂与鵙无涉殆泥王逸楚词注以鳭鹩名巧妇者为鵙别名故力辨其诬要之单言鴂者即鵙也
　　临海异物志谓□鴂一名杜鹃至三月鸣昼夜不止按此名秭鴂不名□鴂史记厯书秭鴂先索隠云子鴂鸟春气发动先出埜泽而鸣是也未尝以七月始鸣志说误
　　陆农师云或言□鴂春分鸣则众芳生秋分鸣则众芳歇此是谬语大戴礼五月鵙则鸣逸周书芒种之日螳螂生又五日鵙始鸣吕览注谓仲夏隂作于下阳发于上伯劳夏至后应隂而杀蛇磔之于棘而鸣于上合诸说观可知五月以前鵙未尝鸣也如或所言仍以鵙为杜鹃耳
　　罗瑞良谓伯劳以仲夏时鸣不当复有芳艸引离骚鹈防先鸣以为鹈即秭之譌防即鴂字厯书所谓秭鴂先者也或转而为南蛮鴃舌之鴃则宜其以为伯劳耳此非也按厯书云昔自在古厯建正于孟春于时冰泮发蛰百艸奋兴则秭鴂之鸣正百艸始生时不当一云艸衰一云不芳是离骚之鹈防断当为鶗鴂非秭鴂也且罗氏认芳艸亦太泥芳对衰言离骚谓之不芳者即禽经所云艸衰耳盖一隂始生为雕零之基也否则仲夏艸正壮茂何云无芳耶若夫梨菊萎折之说恐亦有未尽然者
　　天地之气南燠北寒此一定者土在岐山北乃西北之域其寒应早郑氏独以为晚寒故五月之鸣鵙至此始应之只为七月二字强解耳补传谓鵙仲夏始鸣至七月则鸣之极而将去严华谷亦云七月犹鸣盖三隂之候而寒将至也两说得之
　　蔡元度谓夏至则生者劳物鵙鸣同万物而劳者也故谓之百劳此亦凿说伯劳名颇不一左传作伯赵旧注赵者疾也夏小正作伯鹩通卦验又作传劳或云赵劳之转鹩劳之譌博百之近










　　诗识名解卷二
<经部,诗类,诗识名解>
　　钦定四库全书
　　诗识名解卷三
　　钱塘　姚炳　撰
　　鸟部
　　鸱鸮
　　鸱鸮【风鸱鸮篇】鸱鸮鸋鴂释鸟文郭璞以爲鸱类邢昺疑之谓与先儒意异愚谓此误鸱鸮爲恶鸟之始前此毛郑皆依释鸟文以鸱鸮爲小雀与诗义极合自璞目爲鸱类而后儒宗之以小易大匪特名物失真而诗义亦晦始作俑者于郭氏乎奚辞
　　陆玑云鸱鸮似黄雀而小其喙尖如锥取茅莠爲巢以麻紩之如刺袜然悬着树枝或一房或二房幽州人谓之鸋鴂按此正诗所云鸱鸮释鸟谓之鸋鴂者其茅莠麻紩即诗之桑土绸缪也其一房二房即诗之牖户室家也爲物小故有拮据卒瘏之况着枝危故有漂摇风雨之忧核之诗义情状脗合确然无可疑者
