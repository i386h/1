<!-- { "loadSidebar": true } -->
　　鄘卫地皆近河故诗每即所见以起兴如河广河水是也此云中河固非泛设言柏舟者河中之所有耳若必云夺汝归齐当乗舟渡河因以为咏则泥矣
　　【小雅頍弁篇】松柏皆以喻王先儒多主其説何元子引字説柏视松之语谓松喻王而柏喻相甚无谓夫王为宗族所依托如史记所谓松柏为百木长而守宫阙故以为比耳卿士特以辅王者奚可与王并言耶
　　【鲁颂閟宫篇】新甫以所产之地言作庙非必尽用松柏取柏亦非必定属新甫特叙名山名材以见其事之慎重而华羙耳后魏志鲁郡汶阳县有新甫山又通典汉汶阳故城在兖州泗水县东南此故处可考者
　　【商颂殷武篇】丸乃圆转之名説文云圜倾仄而转者字从反仄徐锴谓仄者一靣歆而不可为也是故仄而可反为丸丸可左可右也木不圆则不能转不直亦不能转则严华谷兼圆直二义得之传训易亦圆意惟圆故便易耳而薛氏章句云丸取也取而伐斵之使其丸且泽故曰丸丸谬矣如马融长笛赋丸挺雕琢笛亦取圆直故称丸挺此尤明证
　　棘
　　棘【风凯风篇】棘与枣异种沈存中谓枣独生髙而少横枝棘列生卑而成林以此为别要是二物也凡诗言棘者皆荆棘之棘惟楚茨之棘为蒺藜刺【辨见草部】总非枣属然棘亦有实如小枣而可食故诗云其实之食耳释木专有终牛棘文至其分列枣类颇伙无名棘者孟子养其樲棘是二木与上梧槚例看明甚又释木云樲酸枣未尝连棘言则棘非枣益明矣防宗奭谓棘生崖堑上久不樵则成榦人呼为酸枣更不言棘要亦羙其名者而古今注直云棘实为枣误矣
　　陆农师援四时纂要云四月枣叶生正凯风之时此尤强合彼自言枣叶之生与棘无涉且下云棘薪则又成材时矣而凯风犹吹之岂亦叶初生之候与
　　罗瑞良引白虎通云景风至棘造实以为言棘心者乃其造实之萌芽是也如此则与七子有闗合诗所以径接母氏劬劳见其长养之恩勤耳
　　夭夭亦舒放茂长之意与桃夭同但以对下薪言则不妨从少取义且以见七子之自防而壮皆赖恩勤为不忍忘也
　　棘至为薪可云成立然仅共防燎则菲材而已必兼二义始与下词防合
　　【魏风园有桃篇】此传直训棘为枣陆农师直以为酸枣盖因上言桃不得不以枣为配耳愚谓国君即极俭啬何至拾橡充饥岂有自取其棘实而以为供者説者因以傅防谓其安于俭啬固陋而不知经制之大振起之谋如园桃以为殽园棘以为实且谓推其气量所至必当以桃当肉以棘当谷其説益稚真堪捧腹
　　【秦风黄鸟篇】棘多刺亦恶木又卑枝易见非黄鸟安集之处犹三良从不得其所所谓防见汝在荆棘丛中正此诗取喻之意耳
　　【陈风墓门篇】取棘喻佗义自允合但郑氏以斧析为诛絶之喻严华谷谓为良师傅教诲之喻则严説为长也【曹风鸣鸠篇】棘叶国取韵故鸤鸠及青蝇之説同更无深意蔡元度以棘之心赤外刺为四国求解则凿矣且鸠子有七安知不各随所飞而何元子必谓始之在梅者降而在棘以合曹地被分不能成国之説尤曲甚
　　【小雅湛露篇】何元子谓棘有二此棘乃樲棘之棘也愚按樲无棘名【説见前】且露无物不被正见其溥荆棘虽非羙材与丰草亦相埓岂独不应沐霑濡之泽而必易为樲棘耶或据本草谓未有无刺者故诗称棘实一木与楚茨説同存考
　　【小雅青蝇篇】棘与榛总以樊言传説甚当亦不必训刺人求合防言也
　　榛
　　榛【风简兮篇】榛陆玑以为栗属其子小似柿子表皮黒味如栗陆农师谓其树似梓罗瑞良谓其枝榦如木蓼叶如牛李色髙丈余子核中悉如李生则胡桃味膏烛又羙亦可食噉又一种大小枝叶皆如栗子如杼子味亦如栗所谓树之榛栗者其下云爰伐琴瑟是大木非榛楛之榛至女贽则宜两者皆可用愚谓榛亦自有各种然皆有实可食不得以诗中所云别异同也罗氏説盖本齐民要术今人辨味如栗为树之榛栗之榛茎可为烛为山有榛之榛通谓出自陆玑所云然正义引止数语他不槩见兹亦独存正义所传者以俟后
　　词义以榛苓兴羙人二物皆山泽中之所有者故以喻西方之所思不必如传作笾实资用药物救患观也读诗纪云山则有榛隰则有苓惟西方然后有此人数语较浅合
　　【鄘风定之方中篇】郑氏因文顺递以六木皆为琴瑟用非是且琴瑟正不必泥通论云因桐梓以言琴瑟意主祝其久居于此所植之木异时直可伐为琴瑟之用犹唐人诗种松皆作老龙鳞也下终焉允臧即其意非真欲伐之也孟子故国乔木可见乔木亦为故国之征岂有伐之者哉郑氏以为预备苏氏谓种树者求用于十年之后皆谓真欲伐之固矣
　　【曹风鸤鸠篇】陆农师取毎况愈下意谓榛卑于棘尤强解榛木亦髙寻丈岂有比棘更卑之理若其果实虽有先后然诗祗以取韵非以为序也此亦如駉篇説马习气最为可憾
　　【小雅青蝇篇】榛亦以为籓只如传解已足后之穿凿者乃念及妇人所贽以生刺褒姒之説又因旧语谓榛木可为矢取备文武二义为防人害善之兴去诗人情防逺甚【大雅旱麓篇】诗以草木兴者殆半如必依周语韦昭注谓王者徳及榛楛隂阳调草木盛则本诗葛藟柞棫且不胜其説矣彼自断章取义安可据以为言耶此诗旧谓受祖之作当自推本先业以见其承借之厚故即旱麓榛楛为喻传泥草木固未是郑氏因草木及民亦觉无谓严华谷云山喻先祖麓喻子孙榛楛喻福禄似较切近榛训为菆此説文误语榛乃木名菆则矢名有栁桮棬之分何云榛即为菆耶罗瑞良因此説谓瑟彼玉瓒以下述文治之羙而首章言武备诞矣且周之先世积徳累仁并未尝耀武也即谓有文事者必有武备则弓矢斯张干戈戚扬公刘之篇有之而此诗并未一语道及乃取托兴之榛楛而曰是武事之证可乎
　　栗
　　栗【鄘风定之方中篇】栗髙二三丈叶似栎花青黄色似胡桃陆玑谓五方皆有周秦吴扬特饶有莘栗奥栗芧栗诸种防宗奭以为河北路有一种栗顶圆末尖谓之旋栗又西京杂记上林苑有侯栗瑰栗魁栗峄阳栗之名盖其类颇伙亦任地生但分佳丑大小耳陆农师以为味咸为北方之果不知何据
　　广雅释辛为防陆玑作莘以为出桂阳藂生大如杼子中仁皮子形色与栗无异盖栗之一种也
　　【郑风东门之墠篇】栗对墠言明是表道之树故以为近女子之家而心识之传説是也郑氏以为栗而在浅室家之内言易窃取故女以自喻此不可解诗但言栗之下有家室未尝言家室中有栗且但言栗而已而必取其实与其味以为色喻是尤幻也至旧泥妇贽为説以为今方在门不待礼而相奔亦非作者之防且念及备贽之礼尤不当作淫奔解矣
　　【唐风山有枢篇】此以山隰之有兴子有意自浅合必因他人入室句为山材为人所取用则蛇足矣栗瑟相叶如鄘秦诸风皆然此但趁韵无取义也何元子谓栗供笾实以兴酒食之事义尤强合
　　【秦风车邻篇】罗瑞良説此诗以为燕秦千树栗是其出处是也故苏秦説燕文侯亦云北有枣栗之利
　　阪漆隰栗旧以为上君下臣之喻以下有并坐文也或谓是伶工之辈与其侪侣并坐以供鼓瑟之事非君臣于秦风亦似
　　【风东山篇】郑氏解栗为析义且云栗裂声同此臆断也从军大役岂止析薪细事于义已不可通又书传从未有谓析薪为裂薪者况裂是分崩义栗是坚宻义二字逈别乌得以声同混耶愚疑栗坚木不易朽故人或取以为棚架之类以苦之系度之则何元子之説得矣或云栗薪犹云坚木并不必作栗树言亦通
　　【小雅四月篇】罗瑞良谓西京杂记称汉上林苑中有侯栗此吴均之语不可取信是也然侯栗不独见诸此广志云栗有闗中侯栗大如鸡子又三秦记侯国出栗皆可证要是异种不应随山有之仍以郑氏语助为断
　　栵【大雅皇矣篇】释木训栵为栭郭璞以为树似槲樕而庳小子如细栗可食郑渔仲以为即芧栗也通志谓橡实之类今俗谓之为芧栗猴栗柯栗皆其属愚按内则芝栭蔆椇并列诸果人君燕食庶羞用之陆玑亦谓栵叶如榆其名具在不可没也以有栗名附见栗部中并述行生为栵之説于后以俟断者
　　先儒谓行生曰栵解之者以为灌栵并言灌非木名则栵亦非木名可知今字书以栭栵之栵属屑韵音列灌栵之栵属霁韵音例分为二亦本此説然释木于菑翳灌三者皆释其状而栵别列不与三者同条又以下柽椐檿柘四木推之则亦各为一木名所不敢强断也

　　诗识名解卷十三
　　钦定四库全书
　　诗识名解卷十四
　　钱塘　姚炳　撰
　　木部
　　椅
　　椅【鄘风定之方中篇】释木训椅为梓郭璞谓即楸陆玑以为楸之疏理白色而生子者为梓梓实桐皮曰椅罗瑞良引説文及郭璞椅梓楸榎诸注断为一物而四名愚谓椅乃梓之一种释木直云梓者从其类耳故传定为梓属是也诗小雅其桐其椅孟子拱把之桐梓皆类举言可证其余説家通混为楸恐未可据按释木楸别见又埤雅广要谓楸茎榦乔耸至秋条垂如緜与椅梓异惟防梓树叶木理如楸旧谓山楸之异者亦名苦楸岂以此而误耶
　　陶隐居谓白桐一名椅桐然此诗椅桐明是二木观湛露分言可见李时珍谓桐亦名椅与此椅不同此椅即尸子所谓荆有长松文梓者泡桐古谓之椅桐也先花后实故尔雅谓之荣桐其説似当又释木梧为榇桐为荣亦自分别今人混呼为梧桐已失其考陆玑乃谓俗称椅为梧桐其类不愈紊耶
　　【小雅湛露篇】郑氏以桐椅同类而异名喻二王之后然谓其相类则是谓其同类则非二王之后亦异姓而同爵者以此取喻颇称但必分诸侯等级求三章兴义亦是穿凿何元子云桐椅又髙于棘以象其威仪可为人所瞻仰其説近似然要从离离取喻不必牵棘较髙卑也
　　梓【鄘风定之方中篇】苏颂谓梓木似桐而叶小华紫六书故云江南梓木似桐叶小于桐生子成佩然今桐叶有三棱与梓叶不似木皮亦青黑相殊非一类也旧谓其树有三种白木理者为梓赤者为楸梓羙文为椅则梓之正者乃得专有梓名今依释木文序椅条庶览者知所类辨云
　　梓不可谓楸犹椅不可谓桐韵语阳秋云楸花有香色杜诗楸花媚逺天盖别是一木或谓古凡以皮皵者为楸要不得与梓合为一物明矣
　　【小雅小弁篇】桑梓必恭敬犹鲁论犬马有养之意古者民居之制一夫受五亩之宅墙下树木如桑梓之类既在宅中则出入必所瞻芘故以兴父母耳传乃谓父之所树是以当恭敬则田间桑麻甚伙岂必一一前人手植耶罗瑞良引伯禽见周公事亦荒渺未足据且与此诗无渉诗但言梓之当敬而已未尝言欲如梓之俯而敬也至五行书种梓令孝之説尤无稽不可入解
　　楰【小雅南山有台篇】楰为防梓亦称虎梓乃梓属非楸属陆玑谓楰叶木理如楸山楸之异者要是形似而实非类也今附梓属见梓后
　　通志譌防梓作防李且有牛李山李名又合椑为一物愚按鼠李乃释木之无实李椑乃乌椑絶非楰类苏颂辨之云防李亦名防梓或云即楰然鼠梓花实都不相类恐别一物而名同则渔仲之误可知矣
　　桐
