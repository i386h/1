<!-- { "loadSidebar": true } -->
　　【秦风黄鸟篇】此诗首尾以棘楚言荆棘非好鸟所栖今三良从恍若在荆棘丛中不复得出盖惜之也或谓棘桑楚人所共见丘隅则人所不见以止非其地故不免于祸则是责之非哀之矣
　　甘棠
　　甘棠【召南甘棠篇】杜为甘棠此释木明文也后又恐混于白者故复释为赤以别之则赤棠为杜杜为廿棠明矣白者但有棠名无杜名并不可以甘名陆玑谓棠羙而杜恶白者为棠赤者为杜其説相反説文分牝为棠牡为杜郑渔仲又谓南为棠北为杜要未可据或云棠杜实二物杜盖小棃实小于棃大于棠棠则海红嘉庆来禽之类并存其説
　　蔽奄也齐语使海于有蔽注云可依蔽也芾説文云草木盛貌召伯廵行听政舍止甘棠之下必是枝叶敷舒可休防者则隂翳茂盛之説得之传独训为小义不可解
　　严华谷云召公所歴不止一处所憇亦不专在棠下诗人偶因其尝憇之木而起兴此论最活愚谓召伯侯国命吏廵行所至自有候馆断无空止树下而布化宣泽之理此必驿路之旁偶一休防人思其徳遂作胜迹耳郑氏谓不重烦劳百姓止舍小棠之下而听断与韩诗外传及説苑之説同要是凿论耳
　　九域志载甘棠树在陜州府署西南隅今其处当犹有可考者
　　翦传训去説文解为齐断是也盖翦而尽去之义释言云翦齐也礼记公族无宫刑不翦其类注谓翦灭其嗣皆可证伐则斩刈之落其枝叶未去其根榦如伐其枚肄以伐逺扬俱是故三章皆以勿翦贯而伐败拜异文递轻之词也若伐猛于翦则不应与拜败例言矣郑氏释拜为拔较伐尤猛今不从是也説文但以首至地为拜无他义则攀屈近之恐亦不至折折即败意更与二章无别矣
　　杜【唐风有枤篇】杜多一本特生至上则枝叶敷舒故召伯坐其下听政诗中言枤杜者凡三见可知惟杜之特生者谓之杕非凡树通称也説文泛训树貌非
　　湑湑自取茂盛不取稀疎严华谷云本无枝叶则日燥其根上之土而其木易枯有杕然特生之杜其叶湑湑然润泽虽无旁木之防而叶犹足以庇其本根是也传为无兄弟引喻故云不相比然对下菁菁便难通矣【唐风杕杜篇】先儒皆泥枤取孤特义故以喻寡弱不知榦则特生叶自繁防正为往来休息之所是以下文直接肯适肯来何云隂凉寡薄耶观甘棠言蔽芾前杕杜言湑湑菁菁小雅言萋萋皆可证
　　郑氏以道左为道东谓日中之后树隂过东不可休息果尔则下何又易左言周耶不知左与我叶周与游叶取韵而已岂有他义耶
　　【小雅杕杜篇】传解睆为实貌无所取义何元子引檀弓华睆之睆训明亦强合愚谓字从目当以人之视其实言按字书睆穷视貌荘子睆然在纆缴之中又陆士衡拟古诗跂彼无良縁睆焉不得度皆可证蔡元度云睆者实大而可见萋者叶齐而已成亦取视义
　　旧以萋萋为新叶言杕杜睆实是去年十月间物色于今杜叶萋萋则实落而又生叶为今年之二月矣愚按行役逾期以为次年新叶亦通但当睆实时旧叶犹未落固自萋萋然盛也且诗先言实而后言叶者如桃夭类然又未可执以騐先后之期耳
　　赵宧光谓牡棠牝杜与杨栁同义是诗代为室家思夫之词故以杜寄兴此大可哂诗但因时序之变覩物兴怀而已孤特义亦觉是赘况取类牝牡耶正义谓杜实犹繁滋君子不得安于室家而长子孙亦是穿凿
　　梅
　　梅【召南摽有梅篇】释木三释梅一梅柟柟木也一时英梅即雀梅似梅而小一朹檕梅状如梅其子赤色似小柰而和羮之梅未有释诂今按梅古荐豆笾乃周礼所称干橑是也蜀志载蜀名梅为橑而夏小正亦云五月煑梅为豆实均足互证其枝叶形状是处可騐若释木文梅名三见要各有类属不可强合耳
　　诗特以梅实之零落喻盛年之难久是以思及时婚姻耳何尝念及梅之香色与花实早晚且即以色论之冰玉之姿较胜夭斜多矣陆农师必以华先桃李着实在后曲求风人之防耶
　　梅实落三而始衰女年十六七而方盛二者正相反非可相例也正义解传谓以梅落始衰喻女年始衰岂传本意耶欧阳永叔云梅实有七至于落尽不出一月之间故前世学者多谓诗人不以梅实纪时早晚信然传训摽为落严华谷引柏舟诗寤辟有摽作证训击谓击而落之愚按梅实自落者少又摽从手当取击义左传长木之毙无不摽也或又同抛作抛掷解公羊传曹子摽剑而去之亦通
　　塈无取义严华谷引涂坚解作霑地亦强合何元子易土为木谓即槩量之槩传写讹者盈筐则以木槩之尤非理梅实非米粟比安得用此取平耶当从读诗记作暨训及为长或云去土为既既者尽也义亦通
　　【秦风终南篇】果实之梅无柟名释木释梅为柟而传用以训此诗之梅当非果实之木若郭郑诸注则仍谓是似杏实酢者误矣陆玑又分梅柟为两种谓梅树皮叶似豫章柟叶大可三四叶一丛木理细致于豫章以地近故亦有通称而孙炎但以为荆扬方言之异要当是柟之一种耳一説终南梅本作柟叶下丹如次章堂叶下跄传写者以方言误也
　　陆农师解此诗仍以摽梅之梅为説虽变枳变杏于义甚凿然举二果实以见地产之饶未为不可不必定是巨木堪夸也集传阙其文不释严华谷引梅柟之文而存郭注两贤之意毋亦同此
　　何元子谓梅柟异木不得同混盖梅至北方多变而成杏故北人有不识梅者不应为终南所有当通作枚与汝坟篇条枚义同此易字求解未可据也且按文索义亦觉未安夫条者小枝也枚者别生条也今不言何木而但曰终南之山有枝有条成何语
　　【陈风墓门篇】传亦谓此梅为似豫章者以生于空山墓队中当是大木不应为调羮之梅其説近是后之解者或但云羙木不直指为柟或竟同摽梅例训今并存之墓门不过山中之地不得谓非梅所宜生且诗但言梅木耳未言梅子也亦但言鸮集梅木耳未言鸮食梅子也陆农师总认食葚变音为实事胶固于胸故即借以言梅谓鸮非梅所能养而羙之者亦不根甚矣
　　【曹风鸤鸠篇】此当是摽梅之梅以下对棘榛俱有实可食者故传亦无明文
　　【小雅四月篇】梅栗俱可供笾实故为嘉卉不必定以竒果为嘉也侯梅不槩见书传若西京杂记载梅七种有侯梅要是标识佳名以相美不可为典要耳郑氏训侯为维作助语极当郑氏泥卉作草故别谓嘉草为梅栗之下所生果尔则侯亦不应训维矣维者从嘉卉而撮举之也
　　朴
　　朴【召南野有死麕篇】此木之名诗与雅倒置固是疑案然以二字恰合又他书别无檏之名则其所释或当指此且朴非木专称释木云朴枹者郭璞以为朴属丛生者为枹诗所谓棫朴枹栎据此则诗之朴当是单名者以丛生故加朴字即槲是也槲似栎亦有斗皆丛生彼云枹栎此则云朴词义允合且与下死鹿文对若尔雅倒其辞为朴亦自有证大雅芃芃棫朴是也今定其名与释木合别出一部以俟博考者
　　林有野有文义对举盖林中木众不必尽是朴樕犹野中兽多不必尽是死鹿也此就其中拈出一木为言亦足证朴樕之非小木通称矣郑氏误以二语串説故不言林而正义支离其词尤难解
　　唐棣
　　唐棣【召南何彼秾矣篇】唐棣为栘此释木明文郭璞谓似白杨是也本草扶栘树叶緑花黄又古今注谓扶栘圆叶弱蒂微风大揺一名髙飞一名独揺与此诗所咏秾华及逸诗偏反极合断当指此陆玑以为薁李严华谷谓即蘡薁并非也集传于此诗依释木文而注论语逸诗则云郁李恐有误
　　沈存中谓扶栘即白杨而逸诗之唐棣乃白栘小木比郁李稍大者又与扶栘不同然按释木文无他栘且其所説白栘小木书中不槩见不若扶栘之黄华揺风于诗语较有合殆未可据也
　　戴侗谓常棣唐棣棠棣特一物犹夫栘扶栘蒲栘之为一物常唐棠夫扶蒲皆声相迩故通用自尔雅分常棣唐棣为二遂启后误此大谬语常唐异字不可以音近通若其所説红白花乃常棣非唐棣也惟辨郁李非薁言之甚晰而当
　　此但以华之盛喻车服之盛郑氏取况顔色已非其防陆农师乃牵序语为反夫之説罗瑞良又从华之反合兴及王姬筑馆于外为有反而后合之道亦傅防甚矣或语唐棣华一柎辄生二萼以羙夫妇如云并蒂芙蓉此后世新昏陋语不可以入经解且一柎二萼乃郁李花非此唐棣也
　　李
　　李【召南何彼秾矣篇】李类甚多西京杂记有朱李黄李紫李緑李青李绮李青房李车下李顔囘李合枝李羌李燕李猴李诸名又闲居赋房陵朱仲之李而两京记东都嘉庆坊有羙李号嘉庆子皆其著者也其见释木文惟三种而休痤诸名颇不经见他书云
　　二章秾承上唐棣言桃李则喻唐棣之华之色正见其秾也此是比中之比玩文自明惟正义得之其后説家多舍唐棣而言桃李则失其本矣且桃李华同时色同艳子同繁故每并言如投桃报李之类是矣而何二人之取兴为哉
　　【卫风木篇】陆农师谓木李大于木桃似木而无鼻亦或谓之木棃此盖以榠樝为木李谓与木桃俱木类非也不木生故谓楙为木若桃李本木实不过依上章木字以成文耳何必别求所谓木桃木李耶旧有以枝蔓之雀李别之足破其説
　　【王风丘中有麻篇】李与麻麦皆是假设郑氏实谓留子所治则是农圃细民耳贤者即放逐不应事此陆农师又引吕子文谓子产相郑桃李垂街者莫援因以推及不盗而见其政之善尤非其防矣
　　【小雅南山有台篇】李实非谷粟菜茹虽果笾尚不及之而陆农师谓李可养人以喻父母之道亦强合矣近世俗诂谓李性多子以与下父母相闗防尤陋通诗草木皆错举无他意
　　郁【风七月篇】释木无郁名传以为棣属而正义定为唐棣后儒皆宗其説此由误认唐棣因以误认郁耳唐棣乃扶栘大木不闻有子可食何得以郁属之今据刘稹诗义问谓郁树髙五六尺实大如李【陆玑疏亦同】而本草又有车下李之名与西京杂记所载李名正合爰定为李属附李后览者辨焉
　　本草列郁李一条而载薁李郁李车下李爵李棠棣诸名于下则传所谓棣属者乃棠棣非唐棣也自正义释为唐棣之属而其名益紊矣今定郁为李类而以本草车下李之名属之至以郁李为车下李及谓郁为雀李者并误郁李乃棠棣别名非李属其不得有车下之名可知若雀李乃枝蔓所生又名罕见书传尤不容混入也【互见后棠棣及草部薁】
　　柏
　　柏【风柏舟篇】柏有数种叶扁而侧生者为侧柏此乃真柏也若叶柏而身松者为桧身柏而叶松者为枞又峨嵋山一种竹叶柏身谓之竹柏皆非柏种今人呼侧柏为扁柏叶尖者为圆柏疑即枞类不可槩以柏混耳释木谓柏别名椈而説文作鞠则古字当通月令鞠有黄花周礼鞠衣皆可证
　　严华谷云柏羙材也以柏为舟羙言之也诗有柏舟松舟杨舟皆言舟耳义不在柏与松杨也此説最得若徒取喻羙材则是愤懑自矜之语非忧国意要从泛流看出无人维楫真是巨眼至其引证诸篇并确持此説诗乃是风雅解人何虑堕入恶道而或犹沾沾以为内贞外固之喻何哉
　　【鄘风柏舟篇】郑氏谓舟在河中犹妇人在夫家是其常处诗取义止此陆农师仍泥柏求解谓柏不宜为舟喻妇不宜他适果尔则诗何以两咏柏舟又与松杨并言耶且柏舟传云柏木宜为舟喻仁人宜为官而农师説此诗则云不宜可知皆随诗作解无定词耳故严华谷谓诗人取义不在于柏此确论也
