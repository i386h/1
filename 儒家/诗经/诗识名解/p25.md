<!-- { "loadSidebar": true } -->
　　荍【陈风东门之枌篇】释草训荍为蚍无葵名郭璞谓即荆葵郑渔仲谓即蜀葵陆玑亦谓荍一名荆葵崔豹又谓荆葵一名戎葵罗瑞良以为荆葵盖戎葵之类比戎葵叶小一名锦葵愚按释草别有菺戎葵之名戎葵乃蜀葵也荆蜀之分盖各从其地以为名而华之小大亦异崔豹混荆葵为戎葵而渔仲遂以荍为蜀葵皆未是今别见于此
　　或疑蚍字何以从虫一説紫荆花生榦上连接甚宻如虮窠故名俗一名火虮犹茢薽之名豕首绶草之名防鹝也愚按以荍为紫荆此濮氏説以其亦有荆称又不列葵名于释草文颇似存俟考者
　　旧説皆以芘芣之华比女色玩如荍贻椒二语属对工妙盖一言其色美一言其臭芳总是爱慕形容之意或乃以如荍比观者谓同时凑集而观子仲婆娑其人亦如芘芣开华之盛于词意反觉索然矣
　　龙
　　龙【郑风山有扶蘓篇】释草训红为茏传亦以龙为红草惟广雅云荭茏□马蓼也陆玑亦谓游龙一名马蓼叶麤大而赤白色生水泽中髙丈余愚按本草谓龙一名鸿□如马蓼而大陶隠居谓马蓼生下湿地茎斑叶大有黒防最大者是荭草即水红也下湿地皆有之则龙又非马蓼大抵与蓼相似而叶较大故今水红俗犹呼红蓼可证兹别见于此
　　或引管子五位云其山之浅有龙与卉则是龙生上土不若诸蓼之下湿皆有此非也水红生水涯乃最下湿处又诗明言隰有与荷花并举可见若管子所云乃是山木如桑松茸讵可牵合作水草耶
　　游以水言红草生水中随风荡漾若泳防然故谓之游龙纬书地有四游游训动与此义正相似郑氏放纵之说未合至淮南逆溯浮草所自必是从其始生微者言之岂有红茏之大而生萍蔈细物者耶罗瑞良以屈龙为游龙未可据也
　　水草皆柔弱附着水面不可以为陆草之比严华谷引李德裕正人如松栢邪人如藤萝之説欲以水草之柔者并山木之挺者不知舆金片羽相悬万万胡可同日语耶要之山隰各有其美不当轩轾以为美恶之喻也



　　诗识名解卷十　　　　　　　　　　　　　一
<经部,诗类,诗识名解>
　　钦定四库全书
　　诗识名解卷十一
　　钱塘　姚炳　撰
　　草部
　　苕
　　苕【陈风防有鹊巢篇】释草惟释苕为陵苕黄华者名蔈白华者名苃余无文则陈风小雅二诗只是一苕也传于此苕别训草又不明言何物惟陆玑确指为苕饶以为幽州谓之翘饶夏生茎如劳豆而细叶似蒺藜而青其茎叶緑色可生食如小豆藿说家多宗之大抵因防字解作味美故见有可生食之语遂据为説耳要未可信也正义谓陵苕生下湿苕草生髙丘强分二种无论下湿之説误作防尾固非即苕饶岂必尽产髙阜者此不过因诗中卭字为説耳按博物记云卭地在陈县北则卭又为地名本不当训髙丘
　　旧说谗言惑人必由积累而成如苕饶蔓引牵连以及我此縁序曲解非诗意也苕华或黄或白为卭美观以兴下予之所美耳故何元子谓四有既皆比谗人则苕鹝二物似不应以防称之此亦有见而云然者
　　【小雅苕之华篇】传于此诗依释草文训陵苕按陵苕旧説亦不一广雅以为蘧麦然蘧麦花红与芸黄不类郭璞谓一名陵时陆玑从之谓别名防尾似王刍生下湿水中七八月中花紫似今紫草考玑所説乃释草所谓葝也苕为陵苕葝乃防尾分释判然讵可相混则正义之以下湿髙丘为説者不辩而知其诬矣惟郑渔仲以为今之凌霄花本草谓之紫葳蔓生依縁树木皆黄花少白花者此为近之
　　释草苕花黄白异名可知白花外惟有黄者与诗芸黄正合故説文解蔈字谓苕之黄花是也传谓将落则黄正义因谓苕华色紫初不黄就中有黄紫白紫之分衰则全变为黄并误罗瑞良云凌霄虽名紫葳而华不紫诗谓芸其黄者正自华开之色得之
　　后序谓幽王时戎夷交侵中国师起君子闵之此但溯其作诗所自耳诗人托物起兴岂必泥此为説耶郑氏以苕榦喻京师京师天下根本不应以苕榦之依附柔弱为比至若中夏曰华取其礼明乐备有华采之意乃通作草木之华为説尤非理也且诗但言华耳因华及榦复因榦及华辗转穿凿作诗者奚暇及此乎
　　宋时説家俱以苕弱取喻为近情理但罗瑞良本序以周室言集传则自作诗者一身言观二章不如无生一语宜若自谓者若以喻周室则仍是郑氏之防不免多支蔓语矣
　　诗以花叶并言则不得以青青之叶为花落后所见即此可以证芸黄非将落之色也郑氏变落言衰总一意耳
　　苌楚
　　苌楚【桧风隰有苌楚篇】释草长楚训铫弋或作铫芅郭璞陆玑皆谓即今羊桃广雅谓之鬼桃本草谓之羊肠又呼为细子郑渔仲谓之御弋又子赤状如防粪亦名防矢皆是陶隠居云羊桃山野多有甚似家桃又非山桃子细小苦不堪噉花甚赤陆玑亦云叶长而狭华紫赤色二説正合而郭璞注独以为华白岂其华固有赤白二种与
　　字书谓羊桃藤长丈余可以为绠诗苌楚以枝言不以蔓言故郑氏谓铫弋初生正直长而猗难不妄寻蔓而羊桃乃蔓生之草则羊桃与苌楚为二物其説非也枝即是蔓未可凿分至郑氏特为刺淫作解故饰为正直不妄寻蔓之语耳安得据以为辩哉
　　陆农师又谓有两羊桃一种华实皆连理故诗以刺淫恣此大凿説羊桃只有一种其连理者不概见先言枝次言华次言实亦如桃夭次第盖立言之序然尔岂可因此别生一解乎
　　序说皆不足据然首序但言疾恣而已恣有骄恣贪恣之不同而后序定为淫恣尤不根语陆农师乃分猗为有倚以立傩为有节以生以实不淫不恣之説何也猗傩楚词及相如赋王褒赋俱作旖旎髙唐赋作猗旎南都赋作阿那洛神赋作婀娜义并同明是柔媚嬝娜态状讵可以他义训耶
　　或谓诗有室家之语明是为男女之事而发故定从序愚谓政烦赋重正合序中恣义未可因室家二字定作淫恣解也盖苛政猛虎本欲避而去之但恨为室家所累不能逺去故叹其不如草木之无知耳一入淫欲语便秽陋至谓男以女为室女以男为家华之敷在外故兴家实之含在内故兴室愈堕入恶道矣
　　稂
　　稂【曹风下泉篇】稂名童粱见释草文郭璞以为莠类陆玑云禾秀为穗而不成崱嶷然谓之童粱今人谓之宿田翁或谓守田也郑渔仲亦以为即守田俗呼鬼稻愚按守田释草别列一条郭璞谓似燕麦子如雕胡恐又一类从玑之説则是禾秀而不实者説文作蓈亦谓禾粟秀采生而不成谓之蕫蓈是也然则莠乃恶草稂非恶草耳
　　稂当作凉此郑氏妄语耳草类无名凉者故亦不明凉草是何物但以萧蓍之属混言其本无据可知愚谓稻田正浸润之所及易禾言稂趂韵而已况此但从苞字取义稂萧蓍不过草之丛生者因类举以为言耳传谓稂非穊草得水而病非也稂即稻禾之属性亦资水但病在一浸字以丛生之苖无沟涂之界而苞本全溺水中且寒泉浸灌方未有已所以为虑耳不然末章黍苖何以反需隂雨之膏乎
　　【小雅大田篇】罗瑞良论大田诗谓其称稼之茂美继以稂莠螟螣蟊贼则皆是害稼者莠既别是一物则稂亦当是一物因以本草狼尾草当之愚按释草狼尾别列不与童粱并举何可以音字相近谬为拟议至于莠为狗尾尚在疑似罗氏乃取配狼尾尤穉説也旧又谓稂即莨防引仓公传饮莨药一撮作证遂至稂与狼尾莨三者淆然莫辩亦不察甚矣
　　蓍
　　蓍【曹风下泉篇】陆玑谓蓍似藾萧青色科生陆农师以为蒿属按今蒿是处皆有而蓍草不概见且其茎花皆与蒿异不得以科生便谓为蒿属本草蓍生少室山谷今蔡州上蔡县白祠傍其生如蒿作丛髙五六尺一本一二十茎至多者三五十茎生便条直异于众蒿秋后有花出于枝端红紫色形如篱菊此蓍草之状也
　　旧以蓍草为神灵之物上覆青云下守神此亦如麐凤粉饰之説耳蓍草特为不易生之物圣人取其科生条直足供分挂揲归之用故用以筮且圆神之德存乎易乃易理之灵非蓍草之灵也史称千嵗百茎而王充谓七百嵗十茎则百茎又当七千嵗矣若説文五行传博物志诸説更互异均未可尽信耳
　　陆农师云蓍从耆草之夀者也六十为耆卦之别六十有四蓍数穷于此罗瑞良云今取蓍不能得满百茎长丈者取八十茎以上长八尺即难得也人民好用卦者取满六十茎以上长满六尺者即可用矣然则广为六十茎从为六十寸故应耆耳愚谓易太衍之数五十其用四十有九盖取象天地原不因卦数为多寡也至六十茎六尺之説特为满百与八十者不可必得因通其穷以为六十亦可用耳若谓字从耆只以六十为率何为又独重一本百茎者耶
　　何元子又谓苞蓍以比王城之中亦有老成人而从子朝为逆者如尹文公召伯奂南宫极之类也此无论典实强证即立言亦大可哂盖蓍从老取义已是曲解若老复从蓍取义其説不愈曲乎
　　葽
　　葽【豳风七月篇】传不言葽为何草释草亦无单名葽者但有葽绕棘蒬之文郭璞以为即今逺志严华谷主其説谓逺志苦澁之甚医家以甘草熟防乃可用要之与诗所説似不相属也按月令孟夏苦菜秀逸周书时训解云小满之日苦菜秀此疑即刘向所説苦葽者丘光庭引月令疏谓苦菜似马薤而花白其味极苦以为今四月秀者野人呼为苦葽春初取煮去苦味和米粉作饼食之四月中根如蓬艾花如牛蒡花此为可验云
　　广雅独释葽为萎草通雅亦谓狗尾之莠葽非逺志葽绕又按夏小正云四月有秀幽战国策幽莠之防也似禾故或以幽为喓声之转亦是一説但害苖之草田家务锄而去之不应以此纪时令识者断焉
　　郑氏疑夏小正之王萯为葽此谬证也本草萯生田中叶青刺人有实七月采之固非四月秀者况月令明有王瓜苦菜两条郑氏独舍菜而言瓜殊不可解岂以夏小正一秀字而误据耶若月令于王瓜言生于苦菜言秀此其犹足取徴者也
　　诗立言之防在月不在物言物特错举以志其月耳郑氏谓成熟自秀葽始则四月以前果实菜茹之类其成熟者颇伙况麦报先秋为用甚大而区区以一葽草为物候之先耶
　　薁
　　薁【豳风七月篇】传以薁为蘡薁不误正义误引晋宝阁铭薁李以为即郁类棣属则误之甚矣按蘡薁广雅谓之蘡舌陆玑谓一名车鞅藤花木志以为其实如龙眼黑色本草谓之山葡萄苖叶蔓生与葡萄相似亦有茎大如椀者实小而圆味酸色不甚紫蘓恭误以为千嵗藟者是也瓯越谚云蘡薁熟食新粥正此诗六月所食无疑兹因蔓属定入草部明与郁棣迥别用俟考者
　　严华谷云疏谓郁是车下李薁是薁李则薁李非车下李矣陆玑既以唐棣为薁李又云薁李一名车下李本草有郁李仁亦云一名车下李则薁李又有车下之名盖由二者相类故名称相乱也愚谓不然薁无李名薁与郁音同字别今误以郁李为薁李因即以薁为李又以薁李为车下李并混郁薁常棣唐棣四者为一物则皆正义之遗误也何元子辩之云旧説皆以为即唐棣而沈存中又以为唐棣即郁常棣即薁此皆非也郁乃车下李薁乃蘡薁唐棣乃薁李本是三物何得相混此辩甚晰惟谓唐棣乃薁李则又误当云常棣即郁李耳毛子晋云陆玑止释郁岂以薁即是唐棣故存而不论其实常棣与唐棣郁与薁原是四种传云郁棣属则非棣可知疏云薁郁类则非郁可知但燕薁蘡舌是草大概与下文葵相似不应与木类相混此説得之
