<!-- { "loadSidebar": true } -->
　　鸨【唐风鸨羽篇】郭璞谓鸨似雁无后趾毛有豹文一名独豹此以文似豹而名罗瑞良谓鸨豹为声之譌误矣鸨不与雁族而实相类性近水如雁托宿洲渚间然亦非必竟为水鸟也
　　鸨既连蹄当不栖木故以集栩集棘集桑喻征役之危苦文义本顺陆农师以为鸨之劳苦如此尚得以其类集则多一折矣罗瑞良专谓水鸟不木栖亦泥夫所以不木栖者以其连蹄耳若近水之鸟何尝不翔止山林也且鸨亦鸷鸟讵水鸟耶
　　六书本义单作□象立于树槎上按鸨性本不树止反以立于树槎象形岂制字意耶今人以七十鸟为鸨尤鄙
　　传训行为翮正义为鸟翮之毛有行列故称行陆农师云鸨性羣居如雁自然而有行列诗称鸨行以此愚按陆说得之今词章家称蜂行蝶队亦以其羣飞成行言也
　　肃肃鸨羽声其义或取劳苦或取急疾或取振肃不一其说愚谓此当与鸿雁肃肃其羽同义盖羣鸨飞翔其行列亦自整肃不乱故曰肃肃耳
　　鹭
　　鹭【陈风宛丘篇】陆玑云鹭水鸟也汶阳谓之白鸟齐鲁之间谓之舂锄辽东乐浪吴扬人皆谓之白鹭大小如鸱青脚高尺七八寸尾如鹰尾喙长三寸头上有毛十数枚长尺余毵毵然与众毛异此可尽其状矣其名亦不一杜牧赋称风标公子李昉称雪客苏子瞻诗称雪衣儿海录一名带丝禽格物论一名属玉然属玉紫绀色不白又可以厌火故汉武帝取以名观非鹭别名也旧说楚威王时有朱鹭合沓飞翔而来舞故鼓吹有朱鹭曲要是仅见非白鸟族耳
　　禽经露翥则露旧注以为鹤然鹤无露名物类相感志云鹭人养之于池塘驯若家禽每至白露日即飞腾而去则仍谓鹭也故陆农师云亦或谓之白露
　　传谓鹭鸟之羽可以为翳郑氏云翳舞者所持以指麾也愚按古无以鹭羽舞者周礼国子羽舞舞人所执皆翟羽籥师敎吹籥以节之风左手执籥右手秉翟是矣旧鼓吹朱鹭曲亦援楚威王故事取其合沓飞翔之势所谓鱼以乌耳非舞鹭羽也况诗中但有击鼓无舞羽文罗瑞良引隋乐志云建鼓商世所作又栖翔鹭于其上考梓人之职臝者羽者鳞者以为笋簴陈风鹭羽鹭翿皆笋簴之所悬说诗者乃以为舞翳而训值为持不知值者乃植立之义耳此亦创论但笋簴惟悬钟磬与鼔不合况三章易鼔为缶亦云值其鹭翿则又未敢执罗说以强断也
　　周礼羽舞皆国子舞之乐师则敎以采齐肆夏之仪不自舞也至若籥师但敎国子吹籥为舞节更与舞事无渉何元子因鹭羽之舞无据遂谓此与周礼之羽舞不同盖翟羽舞人所执鹭羽舞师所执其说较诞然则宋乐志文舞之不用翟羽而用鹭羽非误于此诗乃误于后之说诗者耳
　　翳华盖也蔽也障也凡艸木延蔓所蔽曰翳又鸟名又翳者所以隠射也射雉赋以讲肄之余暇习媒翳之事盖其用不一传所云不知何指而郑氏凿言舞者所持过矣
　　释言训翿为纛则纛亦非舞器周礼干戈羽籥其用具备纛虽武舞不用之何况文舞郑司农乡师注云翿羽葆幢也蔡邕独断云以旄牛尾为之大如斗在左騑马头上所谓黄屋左纛愚疑幽公游荡宛丘常在其下击鼓缶人见乘舆之纛日值其上不去故因以为刺并不必强作鼓上栖鹭解也
　　白鸟【大雅灵台篇】上实言麀鹿此白鸟当有所指或谓鸟羽色白者偶举所见而言非也鹭好而洁白汶阳谓之白鸟则鹭本有白鸟名故陆农师解此诗直云鹭白鸟也【周颂振鹭篇】传以振振为羣飞貌然此诗只言振而已未尝言振振也玩词义则翔举之鹭为振鹭钱氏所谓自振其羽近是后人加鸟作防为鹭别名误左思蜀都赋鸿俦鹤侣防鹭鹈鹕本借诗振鹭文选譌作防非鹭一名防也此或当如罗说为鼓上所栖者诗言振鹭即乐志所谓翔鹭是矣
　　罗瑞良云说者以西雝为泽案西雝当是置礼乐器之所盖大雅于论钟鼔必于辟雝之地以在西故曰西雝而春秋传则云西辟乐备是辟雝西雝西辟皆乐器之所在也大射仪建鼔在阼阶西南书亦云大贝鼖鼔在西房则西雝振鹭之飞为鼓上之鹭明矣鼓常在西振鹭在鼔之上有飞之象耳存以俟考
　　何元子云此与有瞽有客之诗为微子作也微子封宋修其礼物作宾王家故有客诗云亦白其马商尚白也鹭乃白鸟而客容似之意其衣服车旂之类皆尚白与愚按此论颇似不则容字便难立言今解作我客之容貌修洁取洁合白终属勉强故谓为二王后者恐非也【鲁颂有駜篇】此鹭确为鼔上之鹭以下皆有鼓咽咽文可据盖振之为言奋也裂也动也言击此栖鹭之鼓其鹭振然如飞动而欲下者是以鼓声咽咽而醉且舞为可乐耳上振字解作击字下振字解作翔字文义不连二鹭则皆指鼔上所栖也
　　旧以鹭羽为舞者所持因下有醉舞之说似也然二章不云鼔咽咽醉言归耶鼓则犹是而舞者变舞者变而鹭终不变吾故曰鹭为鼓上之鹭也
　　旧解谓舞鹭羽外又有训鹭下象舞者尤谬若使鹭鸟之下而象舞则二章鹭鸟之飞亦云象归耶舞说之不可通于此可见
　　此诗之舞对归言不过醉饱之余起舞以曲畅其情耳说者乃欲诏乐师进国子而行羽舞考之典礼则不合揆之情事亦非宜虽使诗人复起当不易吾言矣
　　鸮
　　鸮【陈风墓门篇】鸮一名鸟见广雅或引天问繁鸟萃棘谓繁即之误未可据也陆玑谓大如斑鸠绿色即贾谊所赋鵩鸟正义谓一名鵩枭一名鸱以瞻卭为枭为鸱当之俗说即上枭非陆农师谓枭非鵩严华谷则合鸮与怪鸱鵩鸺鹠四者为一而以为即瞻卭之鸱诸说互异愚按广志谓鸮为楚鸠所生如驴巨虚不孳乳或别是一种若鵩乃是鸱非鸮也汉贾谊传云鵩似鸮贾公彦云鸮之与鵩二鸟俱夜为恶鸣者明是两物且以陆玑羹臛之说断之庄子见弹而求鸮炙礼内则鹄鸮胖未闻鵩可为羮炙也何氏辨之审矣
　　何元子云如邢陆说则枭鸮鵩乃一物而罗瑞良别鵩与鸮为二以为鵩似鸮小如雉体有文采行不出域有疆服者故名鵩则鵩之非鸮明矣然鸮亦非枭广雅谓之鸟未详其状若何其名枭者乃尔雅之枭鸱耳亦谓之土枭故瞻卭篇云为枭为鸱旧说相传皆谓枭者土枭鸱者怪鸱与鸮无涉不可不辨
　　列女传易鸮作鹗不足据然所载陈辨女事与诗颇相似亦善于傅防者也
　　【鲁颂泮水篇】食黮怀音二语各自为义絶不相蒙一言其食一言其声自郑氏以为食黮音美而诸家祖之奉为典实虽贤者不免良可哂也且衞风戒鸠食黮传因以为过醉能伤其性此篇美鸮食黮笺因以为味美能好其音明是缘诗傅防全无所本若使鸠鸮易地二者亦转而为说耳至季明徳乃谓食黮变音可见讲学之功格乎禽鸟则尤腐语矣
　　世说张天锡为孝武所器颇有嫉己者于坐问张北方何物可贵张云桑黮甘香鸱鸮革响醇酪养性人无嫉心此亦援诗为说要是词章隽语耳如兰成谢赉马啓云柳谷未开翻逢紫燕陵源犹远忽见桃花此不过借马名渲染也监儒便欲向柳谷陵源求生活耶
　　蔡元度云惟僖公有仁厚之德故虽所恶之鸟能集可欲之地今不庭之来犹之鸮去幽荒而集于泮林也此语夸诞
　　谓鸠食黮变音已非陆农师复广为食梅不能变音之说强以陈风墓门傅防则穿凿之尤也
　　鹝
　　鹝【陈风防有鹊巢篇】释鸟无鹝释草有虉故传疏皆易字训绶草意以对上苕言耳不知此大迂论观篇中四有物皆不伦况上言鹊此何必不言鹝也今仍为如字列鸟部中陆农师云绶鸟大如鸜鹆头颈似雉有时吐物长数寸食必蓄嗉臆前大如斗古今注谓一名功曹今谓之锦囊此可得其名状矣
　　戴侗驳农师云鹝之大仅如鸜鹆而臆乃大如斗亦不察矣埜人有餽予锦囊者大如鸡颔下有锦囊鸣则囊见又李时珍云吐绶鸡项有嗉囊内藏肉绶常时不见春夏清明则向日摆之顶上先出两翠角二寸许乃徐舒项下绶长阔近尺采色焕烂逾时悉敛或剖视之一无所睹其说较详
　　何元子引韵防小补谓鹝一名辟株以其行必远艸木亦名真珠鸡体有真珠点文食之甚美是鹝可食故称旨鹝绶艸具五色作绶文字亦从鹝然未闻言虉可食者则不得以旨名矣当作鸟名解为正愚按何氏以鹝属鸟固当但解旨字亦泥旨以美言与下予美相应诗盖以草与鸟之美者兴予之所美意境自佳必欲于可食不可食论之近凿此误于陆玑苕可生食之说也陆农师谓鹝善相其天而吐绶乐则见其文采有戕贼之疑则不吐此縁序为说也然序谗贼作谗言之谗此譌为戕害之戕音义迥别岂别有取尔耶
　　忧谗之说盖缘侜字而生其实宣公信谗之事一无所考玩予美二字当如唐风葛生为训疑亦妇人怀夫之词巢甓带言其意谓高丘之上草之美者有苕鸟之美者有鹝而予之所美虽有如无不可得见故心焉忧思不能自安也旧谓绶草杂众色以成文犹多言交织以成惑皆为序中谗字穿凿耳
　　说文鶂重文作鹝按鶂水鸟高飞似雁色苍白雌雄相视则孕庄子白鶂相视眸子不运而风化是也与绶鸟迥别许氏谬谓重文合一又譌虉为□引诗作旨其改文舛错如此不可不辨
　　鹈
　　鹈【曹风候人篇】鹈一名鴮鸅一名洿泽一名鹈鹕又俗呼淘河按鴮鸅即洿泽从鸟从水义各有取至淘即洿意河即泽意亦不必分二说罗瑞良谓洿抒水也又戽斗亦抒水器鴮洿戽三字同音其义一是也此鸟本单名鹈释鸟文甚明郭璞云今之鹈鹕或以其颔下胡得名抑读尔雅者失其句读以鴮属上句转音为鹈鹕耶然其名自昔已有之庄子云鱼不畏网而畏鹈鹕
　　或谓鴮鸅又名鸅鸆疑尔雅鶭即鹈别名婟泽即鴮鸅不得分为二非也郭璞谓婟泽鸟似水鸮苍黑色常在泽中见人则鸣唤不去有象主守之官故名俗呼为护田鸟其形性与鹈迥别释鸟两列之郭璞亦两注之正未可混魏黄初中有鹈集灵芝池文帝识之曰此诗人所谓洿泽亦不作婟泽也
　　鹈沈水捕鱼虽深渊能没有似淘河者故因以为名陆玑谓羣飞抒水竭泽食鱼恐未然小如尺泽亦源源而来未有鹈鹕能尽之理本艸谓其頥下有皮袋容一二升物展缩由囊中盛水以养鱼此或其胡之用也山海经鹈鹕作鹕谓其状如鸳鸯而人足其鸣自防陆农师本此为说吴志伊广注云俗以夏至前来谓之犁湖主水夏至后来谓之犁涂主旱以其嘴之形状似犁故云犁湖转声为鹈鹕又譌为驼鹤愚谓不然犁如犁田之犁作活字看犁湖犹言淘河耳此随俗而呼者非鹈鹕为犁湖之转也
　　不濡不称语意对盖鹈在梁则当濡其翼而乃不濡以兴之子在位则当称其服而乃不称所谓服者上章赤芾是也
　　鸾
　　鸾【秦风驷铁篇】三辅决疑注载光武时有大鸟高五尺鸡头燕颔蛇颈鱼尾五色备举而多青诏问百僚咸以为凤太史令蔡衡对云凡象凤者有五多赤色者鳯多青色者鸾多黄色者鹓鶵多紫色者鸑鷟多白色者鹄今此鸟多青乃鸾也禽经则云青鳯谓之鹖黄鳯谓之鸾而说文以鸾为赤色五彩又禽虫述云鸾赤为丹鳯青为羽翔白为化翼为隂翥黄为土符诸书所载羽色互异大抵以青鸟之说为正陆农师亦主之要是似鳯而不与鳯族者也状如翟见山海经及孙氏瑞应图有虞氏之路谓之鸾车月令春则乘之蔡邕谓以金为鸾鸟悬铃其中施于衡为迟速之节此乃天子乘车之制也若兵车用皮纒束取坚且捷利于驰骤安得为金鸟之饰故悬铃于镳以为声观小戎之车制可见笺谓置鸾于镳异于乘车是矣
