<!-- { "loadSidebar": true } -->
　　郑氏以猱升涂附二语对勘失诗中如字此明以下句喻上句也然如正义释传谓以猱之升木喻人心皆有仁义于理亦未顺愚谓猱乃狡兽升木有不安其位之况以比子弟之凌尊者即上章受爵不让意也葢猱有登木之性教之则益纵其升子弟有不让之心教之则愈凌其上其势如涂泥相附着愈积愈厚不复可解故下二句正言在上者有美道则小人自以分相属而不相凌矣孙毓难郑云若喻人心皆有仁义教之则进何为禁之而云毋乎可谓一语破的
　　何元子谓猱字本作獿涂泥饰也服防云獿人古之善涂者又师古云獿善抆拭故今谓涂者为獿人乐记所谓及优侏儒獶杂子女不知父子是也诗以猱刺昏姻之小人犹史言沐猴而冠之意言真猱自能升木假则安能王母庸教之不必以假当真也此辈呼朋邀类实繁有徒犹如獿人之相附丽彼亦涂饰此亦涂饰皆非其本来面目与天属之亲异矣王信任之亦何为乎愚按獿乃人名葢古之善涂塈者施广领大袖以仰涂领袖不汚扬雄解难云獿人亡则匠石辍斤是也与猱絶不相涉何氏欲合二句为一义引此为説又碍升木二字难于立言故其説仍分而不合亦可谓强解矣獿非猱本字乐记之獶乃獿之譌非猱之譌也安得因之作证耶
　　豕
　　豕【小雅渐渐之石篇】豕有猪有彘有豚有豨有豭诸名释兽谓豕子为猪孔鲋谓猪子为豚字林谓蹄废者为彘方言谓朝鲜之间呼为豭南楚呼为豨説文云竭其尾故谓之豕象毛足而后有尾则豕固其总名耳罗瑞良以为凡六畜之属皆见于释畜惟豕见释兽以豕者通田豕之名故别异之是也
　　豕类非一旧谓生青兖淮徐者耳大生燕冀者皮厚生梁雍者足短生辽东者头白生豫州者喙短生江南者耳小生岭南者白而肥今猪最佳者称南雄葢物土然也
　　豕为亥位属水此后人五行之説理或有之然非谓竟习于水如鱼鼈然也豕性不过喜卑下秽湿之所易称见豕负涂是矣罗瑞良乃穿凿猪字义谓豕为水畜又应于水为能充其类是欲驱负涂者而游泳清波此不问而知其诬者其意总欲为涉波作一实证耳正义云马惊谓之骇则骇者躁疾之言释豕四蹢皆白名为是躁疾于余豕骇与字异义同也据此则其所以从亥者并不必作水畜应水之説矣
　　传疏以涉波为雨徴其后説家皆谓豕羣涉水是乆雨而停潦多故蹢濯其涂而见白非以涉波为雨兆也愚谓将雨既雨诸説纷如总皆泥下离毕之义认苦雨为真与鹳鸣蚁出之説同一可笑夫出师旷日持乆三年六月不知几歴雨武人何沾沾以此为苦若东山零雨特就归涂所遇以为言不可以此例彼也即令豕性喜雨不过羣聚卑湿之所苟游泳波涟鲜不载胥及溺矣葢二者皆以不得其所为兴豕性负涂而今涉波月行中道而今离毕武人有家室而今东征是以行役乆病不遑他事两两相况意直捷而味深隽诗人可作倘亦许我为同心耶
　　郑氏谓豕离其橧牧之处与众涉入水之波涟喻荆舒之君率民去礼义之安而居乱亡之危贱之故比方于豕也非是通诗语意惟怨愤自怜更无憎疾之防况云进涉波涟亦岂秽贱之事耶
　　烝本火气上升之义故又训为进涉説文云徒行厉水也进而涉水必以足故即举其白蹄者以为言耳彼以白蹢为躁进于他豕又谓乆雨则濯其涂而见白皆穿凿
　　或疑此豕为江豚此皆泥渉波而云然者不知豕非水族而云涉波犹鱼游涸辙之意説诗者皆认涉波为真故推类及江豚尤可哂也何元子辨之云江豚乃风信于雨无与亦见其惑已
　　丰坊伪本于此章上又有一章其词云马鸣萧萧陟彼崕矣月离于箕风扬沙矣武人东征不遑家矣葢因春秋有月离箕风扬沙之语而妄益之此不足论也但就其文以风配雨而上云马鸣陟崕于风无与则以涉波为雨徴者其识殆又出丰氏下矣
　　广雅云兽一歳为豵二歳为豝三歳为肩四歳为特则此四者乃羣兽小大之通称非豕之专名也豝豵特三者豕属亦有其名旧解并谓豜亦从豕因以一歳二歳文训之遂与释兽文相刺谬不可不辨今考驺虞春田之盛也长林丰草百兽咸集一发见五岂必尽是豕属七月四章为裘御寒也若以豜豵为豕恐豕皮未必供裘用惟吉日以豝对兕伐檀以特对貆鹑不妨实指田豕言之耳余因论次豕属备列如左于豝豵特三者存其名于豜并黜其类娄猪艾豭亦勿使有乱耳矣豝【召南驺虞篇】广雅谓豝为兽二歳通称不专属豕是也豕之名豝者则以释兽文为正豕而牝其体必大故崔豹云渔阳以大猪为豝孔鲋亦云大者谓之豝皆非诬也王安石谓巴犹娄娄猪求子之猪即其牝者仍与旧説不异若説文二歳把拏之説宜通羣兽言之不应专谓豕耳
　　罗瑞良谓射牝何足为仁豝葢牝豕之小者何元子亦谓春搜乃择取不孕者若云豕牝则有孕道当从二歳名愚谓如广雅之説固当通指羣兽言则亦不必定作牝豕观自无害乎其仁心耳
　　集传训豝为牡豕与释兽诸书异不知何据
　　一发五豝一言其少五言其多皆不可泥若谓惜物之命不忍多杀则选徒命卒攻车同马仅区区为一发已耶严华谷直谓止于一发不忍尽杀则过泥仁心之説也
　　冯时可云兽五惟一发者不忍尽杀仁心如是而宋儒以为中必叠双是后世之巧射穷兵黩武者所为非三代之礼射矣至谓四矢为一发偶一发叠双乃得五尤附防可笑愚谓冯説甚当然云五惟一发则与中必叠双之説迂泥相似不知方春和时庶类繁殖豝豵皆兽之小者羣相聚于草木之际一发矢而惊起腾跃其类约以五计焉不过极言其多之意耳不可执成数以相求也
　　【小雅吉日篇】此可专指田豕言以与下兕为对豝谓之小俪兕之大者也罗瑞良据二歳文谓小豝之名因此何元子又谓豝之小者无孕道故驺虞春田取之并非罗瑞良牵序説合论二诗以谓吉日之臣自豝而殪大兕不私于已所以为奉上驺虞之君止于豝而已亦不私于已所以为仁此凿説也田猎所获不一禽兽诗特举一物以例其余耳使春田仅止于豝何以云盛且下文无燕賔奉祭之文何以见其不私己而为仁至若吉日乃虞人驱禽以待天子之射岂得谓不私所有以奉上耶
　　豵【召南驺虞篇】释兽以豕生三为豵传以一歳为豵正义两从之谓豵虽生数之名大小皆得名之言私其豵谓小时此国君所射未必小也愚意不然传一歳为豵葢通谓兽之一歳者此诗所云正当指此若豕之名豵应以释兽文生三为正郑志所谓过三以往犹谓之豵是矣而説文别云豵豕生六月豚则不足据也
　　释兽称三为豵乃一豕所生此诗称豵有五则羣豵所聚必谓文王化行庶类向之生三者今且广而至五是刻舟胶柱之见也
　　丰坊谓専取豝豵以其独害稼郊特牲迎虎为其食田豕所以除农害也果尔则春田之际虽尽殪之亦不为过何为又有不忍多杀之説耶以此知豝豵之俱不可泥为豕也
　　葭蓬豝豵以草木禽兽分言各见其盛季明德谓豝大故藏于葭豵小故藏于蓬试思葭乃芦苇蓬则雕胡野茭之类皆近水之草岂田豕之所栖息者乎
　　【风七月篇】传于此诗实指豕一歳为豵正义但云相传为然无正文也愚谓定当通指羣兽之一歳者言耳説见前
　　特【魏风伐檀篇】传谓兽三歳曰特正义云不知出何书何元子引尔雅豕生三豵二师一特之文以为此诗蒙上狩猎言如田豕是也愚按特义不一以上貆下鹑推之或当如何氏説为田豕盖各指一物而言且有释兽文可据耳
　　【附】豣【风七月篇】释兽豕属无豣名惟麕属有之亦非其字传独以字从豕便定为豕三歳者説文谓三歳豕肩相及因通齐风之肩亦为豕愚谓肩与豣同乃羣兽三歳名耳郑氏易传疑豜为麕鹿之类不属豕可谓只眼但以于貉推之又当通谓诸兽即上狐貉类为长
　　貔
　　貔【大雅韩奕篇】貔名白狐又名执夷又名白罴郭璞以为虎豹之属葢猛相似而实不族者也而图赞定为豹属且谓白狐之云似是而非则误矣愚按貔之形状书传不槩见惟陆玑谓其似虎又云似熊此可据也若释兽白狐之文葢其别名有然与貘白豹文相似岂真谓貔为狐之白者耶郭璞泥族类而疑其名亦未之审矣广雅谓貔为貍猫按貍与狐类其种不一今人亦呼为野猫然各有类属更无貔名貔出辽东追貊之国别是一种岂以其子鼬身貍首故误以为貍猫与
　　豰为貔子见释兽文蜀志黄腰鼬身貍首长则食母能食虎牛孙愐以为豰似豹而小腰以上黄俗名黄腰是也説文谓豰为小豕又旧作□训犬属并泥字误耳或引庄子丰狐文罴搏于山林伏于岩穴以为即貔亦未是

　　诗识名解卷六
<经部,诗类,诗识名解>
　　钦定四库全书
　　诗识名解卷七
　　钱唐　姚炳　撰
　　草部
　　荇
　　荇【周南关雎篇】荇释草作莕别名接余陆玑以为白茎叶紫赤色正圆径寸余茎大如钗股上青下白鬻其白茎以苦酒浸之脆美可案酒是也但今世鲜闻食之者与莼种别陆农师谓亦称凫葵非凫葵莼别名即鲁颂之茆又本草唐本误以荇为猪莼按猪莼与丝莼一种亦呼莼总非荇类罗瑞良辨之云荇叶虽圆而稍羡不若莼之极圆今宛陵陂湖中弥覆顷畆黄花六出日照如金俗名金莲子又猪好食民皆以小舟载取饲猪或因是亦得猪莼之名但非莼菜其説详矣
　　陆农师本介甫凿説易接余作菨余以为菨余惟后妃可比德行如此可以妾余草故名若苹蘩藻所谓余草也亦诞甚矣程大昌不悟其妄反疑汉之婕妤取此义以名是为前説所愚耳夫苹蘩蕰藻之菜皆可羞鬼神何独为荇之余耶
　　严华谷谓凡菜皆不齐不当于荇独言参差今池州人称荇为莕公须盖细荇乱生有若须然诗人之词斯为不苟此犹愚以燕燕差池属燕尾言之意觉更亲切故罗瑞良云博士皆以参差者是苋菜因呼人苋为人荇亦可笑矣
　　陆玑谓茆与荇相似然未尝谓荇即茆且茆菹乃豆实而蔡元度直云荇菜谓之茆芥引鲁颂薄采其茆谓德足以事鬼神故以况淑女以荐神明则误也
　　荇菜特以起兴未尝言其所有事如采蘩用之宫中苹藻奠之牖下皆明言事宗庙可见此何所指耶且天官醢人陈四豆之实止于菖本茆芹深蒲而已未尝有荇菜也传谓后妃有关雎之德乃能供荇菜备庶物以事宗庙不知何据
　　陆农师因传事宗庙一语遂有荇菜厚于苹蘩之説且云荇止于芼不言用之盛之湘之奠之亦位高事畧之证尤穿凿可笑如左传所称可荐鬼神亦只苹蘩蕰藻而已未尝及河洲之荇也且此水草之属必瀹为菹而后可荐惟荇非所宜荐故但云采之芼之耳可知不用故不言用不盛故不言盛不湘不奠故不言湘与奠也今乃以为后妃夫人等级之分不愈诬耶
　　传训流为求本释言文今不用説家或云顺水之流或云洁于流水终非一流字确谛愚按释诂云流差柬择也则流似有择义择而后采采而后芼其义亦合芼训搴此释言文传易训择未是葢采者小取之芼则搴拔其全体也至东莱诗记改为熟而荐之不知何考愚谓荇菜擢秀清流原仅供人搴撷而已未尝可熟以为羮也此总为荐宗庙之説胶于胸中便谓芼为熟荐不知内则芼羮芼字但作一菜字用昏义芼之以苹藻亦谓生取苹藻之类为羮上饰耳何尝训芼为熟烹乎罗瑞良谓民以小舟载取饲猪今熟而荐之宗庙神不其吐之耶
　　葛
