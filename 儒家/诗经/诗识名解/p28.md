<!-- { "loadSidebar": true } -->
　　蔚【小雅蓼莪篇】释草别蔚为牡菣郭璞以为无子者盖从牡取义而陆玑云牡蒿七月华八月为角角似小豆则又有子矣至本草别以牡蒿为齐头蒿与玑説马新蒿异至云秋开细黄花细实如车前实而内子防小不可见故人以为无子亦是强语愚谓释草有牡□牡茅其名牡者颇伙自非无子之义盖蒿蔚皆菣而蔚太于蒿犹雌之有雄牝之有牡者故曰牡菣严华谷亦以蔚为蒿之尤粗大者是也
　　罗瑞良泥无子之説谓蒿生子以喻母牡蒿以喻父尤诞诗但以莪蒿喻材不材耳若果取义分喻父母则何不如屺岵之诗明言之而乃先母而后父且喻言则分父母为二正言又合父母为一耶罗瑞良又谓蒿犹有子者蔚则无子以见父母得我之难且蔚又治无子亦寓其意尤穿凿与芣苢曲解相似
　　严华谷云诗人取义多在首章至次章则变韵以成歌此举蔚以言蒿之粗大耳犹扬之水一章言戍申二三章言戍甫许借甫许以言申止是戍申不戊甫许也此最得解盖蒿蔚一种变文取韵非有他义旧解皆为过于深求故穿凿至此明其义者可与读全诗匪特扬水一篇堪例言也
　　蘩【召南采蘩篇】蘩为皤蒿郭璞即谓白蒿邢昺以为皤犹白是也释草蘩名凡三见后二条注家皆以为未详惟夏小正传以由胡释蘩又广雅云蘩母蒡勃也陆玑亦谓皤蒿一名游胡北海人谓之旁勃则由胡当即皤蒿无疑至陆农师引仙经食之説遂合释草菟蒵为一物未可据也罗瑞良则分蘩为水陆二种其一为萝蒿属水其一为皤蒿属陆然释草文莪萝别列并不以为蘩丑本草谓白蒿生中山川泽何云非水物今洲渚浒涘间草根下滋于水而出乎陆地者比比皆是又释水小渚曰沚乃水中可居之地诗云于沼于沚正根滋水而出乎陆者未可强分为二也
　　皤蒿似艾叶上有白毛粗涩实非艾也陆玑以为凡艾白色为皤蒿非是
　　菹有七韭菁茒葵芹菭笋是也无有以蘩为菹者传笺谓执蘩菜荐豆菹皆牵于序奉祭祀之説要鲜确据但皤蒿香羙可食又左传苹蘩蕰藻之菜可荐鬼神则古或以蘩列祭品不似后妃采荇之语尤为不根耳陆农师以沼沚分内外谓荇采之左右蘩采之内外苹藻采之上下盖位下事繁之证此甚无谓夫荇藻亦在沼沚之中凡采不越左右之际必纽三者分别繁简为后妃夫人等级则穿凿之大病矣
　　通诗无奉祭祀之语又七月采蘩明供蚕事故语録云从来説蘩可以生蚕可以供蚕事何必抵死説道只在奉祭祀不为蚕事但不知于此诗集传何故复仍祭祀説也
　　何元子主蚕事之説解事为成君服之事古者蚕室必近川以便浴蚕故有于沼于涧之采宫即记所谓筑宫之宫蚕室是也引据甚确特不当凿云太姒亲蚕之作耳
　　首饰有副编次三者无被文古后夫人服三翟以供祭祀其首服皆以副配之此独言被则非祭祀之服可知或引少牢礼主妇被裼之文为证要之彼即卿大夫礼耳荐蘩之説未敢据以为确然也
　　【风七月篇】白蒿所以生蚕此传确不可易盖蚕无食蘩之事特其未生者防蘩水以沃之则易出古浴种是其遗法所以不言饲而言生也集传谓蚕生未齐未可食桑故以此啖之不知何据
　　释训谓祁祁为徐然采不一人自取众义此指民间之女言盖将从公室之女公子媵于他国者惟其有同归之故故染以为裳猎以为裘皆欲献之公子也何元子例以采蘩之诗以为宫中之人在其内则何以不先公而先公子耶况彼专言被此泛言人各自为义明矣
　　芩
　　芩【小雅鹿鸣篇】芩释草无文故传但训草説文依传而别出菳为黄菳是芩与菳二物苏颂谓黄芩苖长尺余茎榦粗如箸叶从地四面作丛生类紫草髙一尺许亦有独茎者叶细长青色两两相对据此则与陆玑所説芩草茎如钗股叶如竹蔓生者相似当是一物又广雅云黄文内虚黄芩也字亦作芩可证
　　旧分菳芩二义谓説文作菳以其色黄或云芩者黔也黔乃黄黑之色然今黄芩多外黄内青鲜黑色者芩从黔恐未然
　　罗瑞良谓鹿鸣所食三物一曰苹始生香可食二曰蒿甚香三曰芩亦香草盖草木之臭味相同有同类食之之义此强解也今黄芩无香岂可与藾萧青蒿并为香草此奚所据耶
　　台
　　台【小雅南山有台篇】台夫须释草文郑渔仲谓即芸台菜全谬陆玑云旧説夫须莎草也有皮坚细滑致可为簦笠以御雨而罗瑞良又分莎草与莎为二物以为台即莎草也一名夫须盖匹夫所须若莎茎叶都似三棱根若附子周而多毛即今青莎与莎草不同愚按释草云台夫须又云薃侯莎自是两物罗氏之説不误
　　一説台别名山莎而夏小正云薃也者莎防也通作沙□亦名地毛见广雅则释草所谓薃侯莎乃以莎防二字为名不单名莎且有地毛之名疑罗氏所谓根若附子周而多毛者近之而台既一名山莎故旧説谓之莎草或即青莎緑莎之类此大非也台名山莎见纂文又取为簑笠自是坚老可用者若緑莎但柔翠蔓延而已晏殊庭莎记云是草耐水旱乐蔓延虽防心陨叶弗絶也此则青莎緑莎之属正释草所谓薃侯莎者耳罗瑞良谓诗以得贤为邦家立太平之基凡言八物以台为首盖御雨之具虽至微然必平日知其所在蓄以待之亦犹贤者之当预蓄此诞説也通诗八物平列各自为义安得取首义以槩其余且簑笠固以台草为之未有专言台而取簑笠为义者今有制器者于此不入山度材漫取桮棬巵匜之属而曰栁之为栁即在是也然乎否
　　【小雅都人士篇】郑氏谓以台皮为笠故谓之台笠是也此与缁撮对言明非二物传分台御暑笠御雨殊难解若依罗瑞良説以台止为衣而别笠于台外则簑衣正御雨之具而但云御暑何耶今世笠制不一有用麦茎织者亦有以竹编其外而施椶皮蒻叶于内者此与用台正相似讵云台必不为笠乎
　　正义引郊特牲文谓草笠野人之服是贱者也陆农师辨之以为尊者草服台笠而卑者蒲茅愚谓笠不必定为贱者所服士君子家居亦用之如谢灵运好戴曲柄笠李太白诗饭颗山头逢杜甫头戴笠子日果午大抵登涉游览多服此者与上狐裘下充耳对言此则燕居之饰必谓此为贱服又或谓出田时所戴于都人士殊不相肖
　　莱
　　莱【小雅南山有台篇】释草云厘蔓华説文云莱蔓华愚按莱本音读若厘故厘莱古通范致能吴郡志云莱厘吴音并用是也如刘向封事引诗贻我来牟作厘牟正与此合则莱之即厘无疑者余见他书或异义同字或异文同音不可枚举后人复因厘藜音似故或引陆玑逸説训莱为藜而注尔雅家又不知雅之厘即诗之莱但以为蒙华并不言其状此古今一疑案也然事物原始则云莱即藜一名落帚初生叶可食大则为树可为杖则二者又似一物未详是否
　　传因释草无莱故不明言何草正义直以汚莱当之过矣陆玑谓莱叶可食今兖州人蒸以为茹谓之莱蒸当有所据又字书汚莱之莱读若赉则并不叶台韵矣或谓莱即今红心灰藋菜谯沛人以鸡苏为莱三苍以茱萸为莱皆名同物异愚按灰藋别是一种玉册号藜为红心灰藋盖形似灰藋而心赤者此即谓藜为莱之説若鸡苏茱萸则去之逺矣释草拜蔏藋注谓赤似藜左传斩藜藋蓬蒿而共处则藋与藜相似谓莱为藜因谓藜为藋此或有然耳
　　陆农师谓杨舟利渉以象济难其义犹似若据莱叶可食之説推至于藜藋充饥以为济难之象则愈曲矣且作诗错举发端谓山之有草木犹国之有嘉賔耳何能一一引喻之曰若者为治平之佐若者为济难之臣乎
　　莪
　　莪【小雅菁菁者莪篇】释草谓莪为萝郭璞谓今莪蒿亦名防蒿陆玑谓一名萝蒿叶似邪蒿而细科生茎可生食又可蒸食香羙味颇似蒌蒿陆农师谓一名角蒿愚按本草角蒿似白蒿花如瞿麦径三四分花罢结角长二寸许微弯与莪絶异农师之説误尔兹以释草无蒿名别列于此
　　覆蚕以蘩不闻以莪陆农师引释虫之蛾罗以解释草之莪萝要是强合郝仲舆又谓蒿易长俄然而成故名莪以比育才亦未然
　　罗瑞良谓莪为古之蘩即释草所谓蘩之丑者愚谓蘩之丑释草不明言何物而莪萝别列一条且无蒿名则莪不当为蘩明矣罗氏又据此诗中沚合召南涧沚与春秋传涧溪沼沚为左劵然召南一章云于沼于沚二章又云于涧之中春秋传云涧溪沼沚之毛又云潢汚行潦之水前后説相合而此诗首曰中阿三曰中陵夫陵阿讵亦水中地耶
　　莪陆生性亦宜水大抵在陵阿中者多陈藏器谓防蒿生髙冈是矣诗云在沚者盖根滋水而仍出乎陆耳若陆玑所谓泽田沮洳处非必竟是水中也故以莪为水蘩吾未敢信
　　莪之在中阿陵沚犹士之在胶庠所谓得其地斯为良也诗之大指传语尽之其后説家浸淫益凿并可扫除耳
　　【小雅蓼莪篇】蓼蓼传取长大义无所据戴侗以为草苍蒨貌得之盖莪之色也愚谓蓼蓼犹菁菁陆农师云草之初生其色盛则乃青霜死而后黄落故菁文从青正与苍蒨之説合旧解多取长大义以便于莪变为蒿之解则其误实自此始矣
　　严华谷云莪至蓼蓼然长大之时则非莪矣乃蒿也其始为莪犹可食其后为蒿则无用此孝子自怨其身之词与凯风言棘非羙材仅堪为薪之意同愚谓蓼蓼果为长大之义则此长大者便已为蒿不当仍谓之莪矣且使莪长大必变为蒿则少好长丑天下最不材者无逾于此而菁莪何以为育材之况耶夫孝子诚自怨其身也曰吾固愿为莪而不得而直为蒿也
　　蓫
　　蓫【小雅我行其野篇】释草云蓫薚马尾即此诗之蓫无疑今人误读尔雅皆以蓫薚连文为商陆别名因不识诗中蓫为何物不知蓫一名薚一名马尾观郭璞所引本草及闗西方言可见又罗瑞良亦列薚为一条不作蓫薚此其证也苏颂谓蓫俗名章栁根多生于人家园圃中春生苖髙三四尺叶如牛舌而长茎青赤至柔脆夏秋间开红紫花作朶根如芦菔而长此可以识其状矣传但训蓫为恶菜郑氏以为牛蘈陆玑主其説谓扬州人呼为羊蹄似芦菔而茎赤可瀹为茹滑而羙幽州人谓之蓫愚按牛蘈释草惟有藬名更无蓫名今舍藬而以蓫当之亦张冠李戴甚矣郭璞谓今江东呼牛蘈者髙尺余许方茎叶长如鋭有穗穗间有华华紫缥色可淋为饮据其图状与玑所説羊蹄逈异且传以为恶菜而玑甚称其羙又两相刺谬矣本草注谓商陆昔人亦种之为蔬根苖茎并可洗蒸食颇与传菜名合览者断焉
　　或谓説文无蓫字蓫亦作蓄谷风诗我有防蓄亦以御冬陶隐居谓即此菜戴侗云今羊蹄菜谓之秃唐即此物秃蓫蓄盖一声之转耳此尤影响傅防之説不可据也
　　严华谷谓诗意蓫菜野生不待栽培犹可治疾今婚姻交结之素乃野菜之不如其义非也此特野行无聊之况触物寓言岂暇计及治疾之用耶
　　葍
　　葍【小雅我行其野篇】葍训防释草文郭璞谓大叶白花根如指正白可啖者是也广雅以为乌麮陆玑云河内谓之蓘幽州人谓之燕葍根正白饥荒之嵗可蒸以御饥其草有两种叶细而花赤有臭气也愚按葍与蒠菜相似故陆玑释菲为葍类当以郭注大叶白华之状求之郑渔仲谓即商陆是以蓫为葍矣陶隐居释木通或云即葍藤茎又本草唐注江东人呼木通为畜葍子色白者乃猴葍也则木通原有葍名苏颂谓木通蔓大如指夏秋开紫花亦有白花者又与郭璞説葍近似当是一物耳释草又云葍蔓茅郭璞以为葍华有赤者为蔓蔓葍一种是也此则陆玑两种之説蔓茅乃华赤者或当有臭气耳郑渔仲仍以为商陆之赤者误甚
