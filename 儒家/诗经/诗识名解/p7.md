<!-- { "loadSidebar": true } -->
　　陆农师谓尔雅言鸱鸮鸋鴂继以狂茅鸱怪鸱枭鸱则鸱鸮宜亦鸱类贾谊所谓鸾鳯伏窜鸱鸮翺翔是也此见最泥如鳯爲羽族长而释鸟列于桃虫之下防鸰之上古人所作其不拘类此若贾谊所云乃以鸱鸮况鵩鸟耳且其曰鸱鸮者非鸱鸮也鸱与鸮也犹夫鸾鳯之爲鸾与鳯也
　　鸟类无两鸋鴂名吕东莱据方言云自关而东呼桑飞爲鸋鴂谓此乃陆玑所谓巧妇者其名偶与鸱鸮之别名同与尔雅所载实两物则更误矣
　　鸺□亦名鸱鸺头目似猫即释鸟所谓怪鸱者庄子鸱鸺夜撮蚤是也旧传其入城城空入室室空以爲不祥之物不闻其善搏击其于毁巢取子事更无验则是祸鸟非恶鸟若谓鸱鸮爲鸺□而并以恶鸟目之匪特诬鸱鸮并诬鸺鹠矣何元子云尔雅明别鸱鸮与怪鸱爲二物无容混而爲一得之
　　严华谷谓鸱乃恶声之鸟今鸱鸮爲鸱类则亦恶声之鸟此所谓想当然耳今有延二客于一堂者其一人自北方来诘其姓名曰某某也其一人自南方来诘之其姓同其名亦近同则将以二人者之爲一人与抑美厉各殊而语言大异也鸱恶则鸱鸮亦恶之説何以异于是
　　鸱鸮非鸱亦非鸮何元子谓单言之即鸮尤误若单言即鸮又何不云单言即鸱耶且物名固有半同异者不可偏举如蜗牛莎鸡之类是也从何氏之説则蜗牛即牛莎鸡即鸡矣然则鸮乃恶声鸱鸮固未甞恶声也以爲比流言者非穿凿而何
　　周公大义灭亲事出于万不得已方将隠痛不遑未有既诛而又出忍言谓宁亡管蔡无能畱管蔡以毁我周室者此传疏误解也盖鸱鸮小鸟善爲巢而不得所托故周公借以自比首章乃设爲自呼其名者意以王室新造复遭流言既陷我管蔡于不义矣犹将不利于国家乎二章则转信其绸缪之固见其不可动摇也三章又极叹其经营之劳瘁四章乃言今日遭家多难已之东征不啻羽杀尾敝巢室漂摇是以哓哓哀鸣不能自已逐段按来眞如鷇音婉转叙述呜咽核之陆玑巧妇之释情态如见诸家皆未见及故诋爲恶鸟且以破巢食子厚诬之耳
　　鸟名多自呼者非自呼其名也因其呼而名之也如鷮鷮爲鷮鵙鵙爲鵙之类鸱鸮当亦似此故首句先述其本然之声下乃写其寄托之情陆农师以黄鸟例作戒鸱鸮语谓非其自道则后三章何以无一语似相戒者耶
　　鬻有养义传训稚误释言云鬻糜也淖糜本养人之物庄子天鬻也者天食也此诗之鬻亦取食意盖所以鬻稚子非鬻爲稚故集传通作育训养是也
　　传解哓哓爲惧本释训文按释训自作憢不作哓注即以此诗之哓证之非是惧从心音从口今诗从口作哓哓自是哀鸣不辍之意钱氏以为呌呼近之况羽杀尾敝巢室漂摇亦是悲境非惧境也且其曰哓哓者安知非即鷮之鷮鷮鵙之鵙鵙所谓鸱鸮鸱鸮其自呼盖如此矣使先儒闻之亦必瞿然曰此非恶声也
　　鹳
　　鹳【豳风东山篇】陆玑谓鹳似鸿而大长颈赤喙白身黑尾翅一名负釜一名黑凥一名背灶一名皂裙广雅别作皁帔通雅又作皁君陈无功引作旱羣以其能致旱灾之故谬也又负釜作负金谓喜负日而飞色如金或又谓周思方养鹳纵之后鹳背负金串卸于地故名説尤诞愚谓灶釜皆取黑意鹳尾翅多黑有背灶负釜之状因以爲名皁黑色也裙帔义通至以釜譌金以皁譌旱以裙譌羣皆因字误致生妄语耳故旧谓杀其子六十里旱能羣飞薄霄激散云雨亦出傅防之説
　　陆农师谓鹳雀学术士禹步法能转巨石解巢缚其説出北梦言要是诞语不足信者
　　罗瑞良引讲堂啣鳣事谓即鹳或辨之云后汉杨震传有冠雀啣三鳣飞集讲堂以雀有朱顶故称冠雀非谓冠即鹳也愚按鹳本有雀名又旧称其泥巢作池养鱼则啣鱼固其能事况可啣三鳣定非小鸟别作朱顶之雀其大小正不知何似通冠作鹳理固有之耳
　　释鸟鹳鷒读若欢团字同音别非此鹳雀也今鹳形尾短故亦从佳爲雚然状颇类鹤作巢如车轮盖羽族之大者而説文解雚作小雀故诗考异字直以爲尔雅之鹳鷒亦误甚矣
　　传以鹤鸣爲将雨之徴先儒皆本其説何元子辨之云鹳俯鸣则隂仰鸣则晴又善羣飞薄霄激雨雨爲之散上文明言零雨其蒙则非将雨矣以洒扫穹窒推之此鹤之鸣所谓仰鸣则晴者也愚按俯仰隂晴之説出禽经本未可据但就诗义推之上既言零雨此不当复以鹳鸣爲将雨何驳是也要之下章仓庚只兴之子此鹳鸣亦只兴妇叹不过引喻陪衬而已与上零雨何涉故知于鹳鸣争晴雨者犹后义耳
　　垤固爲蚁封然此诗垤字但作土丘言与蚁无涉况鹳啗蛇鱼必无屑食蝼蚁之事故毛郑犹仅以鹳呜爲将雨之徴若更舍却鹳鸣独拈蚁垤以騐雨候特谓鹳爲得食而鸣者去诗义尤远矣果尔则诗何不云蚁出于垤而云鹤鸣于垤又何不云鹳食于垤而云鹳鸣于垤也不知零雨四句乃四章总文其下触绪成吟絶不相顾鹤何关雨事鹤鸣于垤何关蚁事诗义愈穿凿则愈晦此类是也
　　脊令
　　脊令【小雅常棣篇】释鸟以防鸰爲雝渠而广雅别作□一名雃按雃从隹音牵説文石鸟一名雝渠一名精列又爲防防之别名上林赋云烦鹜庸渠【雝亦作庸】乃水鸟也广雅所释盖指此与诗脊令名同物异先儒专谓雝渠爲脊令别名此误脊令爲水鸟之由矣
　　脊令大如鷃雀长脚长尾尖喙背上青灰色腹下白颈下黑其别名有四雝渠见尔雅钱母见义训连钱见诗疏雪姑见物类相感志然雪姑之名不过取其白似雪耳若云鸣则大雪岂无雪时长不鸣耶陆农师以爲极验恐不可信
　　诗意取兴脊令以脊令本有兄弟之谊旧谓其共母者飞鸣不相离又唐明皇时有脊令数十集麟徳殿廷木翔栖浃日魏光乘作颂以爲天子友悌之祥盖其天性然也若徒以飞鸣行摇取急难意恐今乌鹊颇亦然耳严华谷云郑氏以爲水鸟宜在水中在原则失其常处故飞鸣以求其类非也今雪姑非水中之鸟若失其常处而飞鸣以求其类凡鸟皆然何独脊令哉按此最有识解惟其凡鸟皆知求类故飞鸣行摇不足爲脊令之取况也郑氏因误认雝渠便多如许穿凿不知即是水鸟亦何妨在原几见近洲渚者便不翔山林耶
　　飞鸣行摇二语传因急难态状想出严华谷乃谓小宛取义在于飞则鸣常棣取义在于行则摇则益凿矣即以常棣言之诗但谓在原而已不知其在原飞在原行也且鸟性无常未有行而不飞飞而不行者若必凿分二章亦失物情真趣矣遑言诗义乎
　　【小雅小宛篇】题字义无所考按引此诗者中论作相潜夫论作顾皆取视义当依传爲训孔子丘陵歌题彼泰山正与此同读若第亦不必泥睇爲邪视也
　　载飞载鸣非一脊令正与下而字我字对勘亲切见脊令共母者或则飞或则鸣而不相舍我与而同一所生者当日有就月有进而共相勉也旧谓口翼俱劳无有止息以兴进修不得暇逸觉于词防涉泛非兄弟相朂语气
　　鸣鸠念其父母不可得见故有宛然戾天之思脊令朂其兄弟身得相亲故有题彼飞鸣之况观此其爲乱离思亲作无疑矣
　　鹤
　　鹤【小雅鹤鸣篇】鹤从隹形如鵞短尾相鹤经所谓足髙而尾凋是也故陆玑但谓顶目赤脚青黑而不及尾若云颈尾俱黑恐误盖其翅杪色黑敛翮而立则羽尾黝然集传因以爲尾黑不知凌风鼓翅黑在翼不在尾也子瞻赋裳缟衣殆亦未悟短尾故耳故陈晦伯稽疑云遇九臯之介鸟伟胎化之仙禽其黑者尾耶
　　鹤爲仙禽取其能夀未有老而声下之理此禽经谬语而罗瑞良述之也易之在隂盖处三四重隂之下王弼以爲立诚笃志虽在闇昩物亦应焉耳乃谓鸣臯之鹤爲俊鸣隂之鹤爲老不知二爻位处上卦之中与五相应正士之及时而未仕者何以云老且物各从其类鹤鸣子和不过同类相应之意彼鸣九臯者虽闻野闻天岂更有非其类而应之耶焦弱矦引易作鸖谓鹤恶阳故从雨鹭恶露故去雨尤诞
　　罗瑞良杂引诸书多言鹄者谓鹄即是鹤音之转后人以鹄名颇着谓鹤之外别有所谓鹄非也或辨之谓诸书有专言鹄者未尝谓鹄即鹤有鹤鹄并言者明分爲二惟别鹤操雄鹄雌鹄辨命论鹄寿千歳捣衣诗开缊舒鹄古原作鹤俗譌爲鹄岂可据今所见鹤与鹄容貌差别信如诸家言鹄即鹤则今人通谓鹳爲鹳鹤是鹤即鹤称绶草爲鹝是草即鸟也愚谓二家各得其一説不知鹄本有斛谷二音斛音与鹤通用前説是也谷音者乃小鸟射者设之以命中后説是也
　　传训臯爲泽何元子谓其于义无取别作引史记秭鴂先索隐亦训爲泽又谓字説文不载疑即泽字之譌故史记天官书云其色大圜黄亦音泽即润泽之义泽或省作睾荀子侧载睾芷睾芷者泽芷也睾或混作臯故睾有臯音列子望其圹睾如荀子作望其圹臯如又后汉书郡国志以成臯爲成睾皆其明证然则九臯之臯本泽字传写讹耳愚谓不然臯并不当训泽左传御以如臯不可云如泽汉贾山传江臯河濵臯对濵言非深泽可知又李竒云臯水淤地若泽中水岂能壅淤地上是臯乃泽之涯非竟爲泽不可以字譌强通也郑氏云臯泽中水溢出所爲坎得之
　　韩诗解九臯爲九折之泽泥甚郑氏谓从外数至九尤非鹤非水鸟要无深入泽中之理郝仲舆以爲九臯深泽犹云九泉九天极言其深亦非诗旨也诗当取空旷之意故谓其声上极于天下周于埜与鳯鸣高冈情况相似然则所谓九臯者犹四埜六幕八闳九垓之説耳
　　桑扈
　　桑扈【小雅小宛篇】释鸟两列桑扈古今聚讼然物殊类而同名者颇多若山海经所称崌有鸟焉如鹗赤身白首其名窃脂又与释鸟所列两者絶异无容执此以泥彼耳但青雀青质非浅白嘴曲食肉好盗脂膏与扈不伦何以亦名桑扈若因其毛色而名又恐与窃蓝之秋扈混此则难以臆断者也
　　谓释鸟有两桑扈则可谓诗有两桑扈则不可盖以窃脂对剖苇言之则爲青雀以窃脂对窃丹言之则爲浅白此有可据之文也若必以诗之咏莺羽者属浅白之窃脂而以咏啄粟者爲盗窃脂膏之雀则泥且凿矣陆农师云小雅桑扈所取者有两窃脂故尔雅亦两解此强説也
　　无肉而循塲啄粟失其天性不能以自活理或有之故淮南子亦有桑扈不食粟之説然按交交词义羣飞往来颇类自适情况且安知此诗所咏非浅白之窃脂而必以盗肉之青雀就啄粟解耶愚疑引喻顚寡岸狱或亦人不如鸟意不必定作困境也
　　杜预注扈有九种以九扈爲九农之号各随其宜以教民事贾逵樊光分爲趣民耕耘收藏及驱鸟雀诸职此傅防不足据也必取释鸟诸扈配合爲九凿矣若桑扈分爲二种不且有十扈乎况尔雅鶨防老扈鴳之文李巡孙炎郭璞皆以老上属扈下属爲解惟樊光定鶨防爲句以老下属今重文曰老扈鷃鷃是明以九扈无证强造释鸟文作配耳吾谁欺耶
　　【小雅桑扈篇】旧以此桑扈爲浅白之窃脂然窃脂既是浅白其色淡然不应有文章即谓其翅领与身异色亦未必遂文采之绚烂也若盗脂之扈青质苍翠又颇与莺羽近似故吾谓两诗不得各主一桑扈耳
　　鸳鸯
　　鸳鸯【小雅鸳鸯篇】鸳鸯指间有幕圆嘴似鹜故崔豹以爲凫类归藏云有凫鸳鸯有鴈鹔鷞是也罗瑞良分质杏黄色头戴白毛垂至尾尾翅皆黑者爲鸳鸯黄赤五彩首有缨者爲鸂鶒要之鸂鶒别是一族説文作谿陈昭裕建州图经云溪游雄左雌右皆有式度则其名各有所取特以并游似鸳鸯而色紫故太白诗称七十紫鸳鸯实非其种耳
