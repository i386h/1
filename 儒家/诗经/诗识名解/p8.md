<!-- { "loadSidebar": true } -->
　　匹鸟爲鸳鸯专称罗瑞良引礼记庶人之挚匹谓鳬鹥水鸟之类多相匹耦非也礼匹旧作鹜鹜之名匹于义未详一名末匹广雅作鴄余冬序録云鴄爲匹盖古省文要其类羣浮水上每一游輙数十未见其匹也鸳鸯匹处故传以爲匹鸟正不当与水鸟类同论耳传交物有道取之以时皆依序爲説核之诗语固不相蒙然徒作颂君浮词味亦如咀蜡且于兴义无取按稽圣赋云雎鸠奚别鸳鸯奚双亦谓双飞相耦足称好逑故后世闺闼投赠多引爲隹话此诗自爲伉俪之咏其云万年福禄必非寻常夫妇説此诗者惟何氏深得其旨录之以俟断者
　　何元子云此美大昏之诗故以鸳鸯起兴若如序以爲刺幽王则咏娶申后事也以白华之诗证之七章亦有在梁二语词旨昭然矣幽王之娶申后当在未即位时诗人追美其初昏祝以万年之福亦犹唐高宗欲废王皇后长孙无忌述太宗言朕佳儿佳妇今以付卿言犹在耳之意鸳鸯不再匹故以兴新昏且刺幽王黜申后立褒姒也愚按如此则诗中字字有情语无泛设何氏此解可谓只眼矣
　　白华诗爲既废后作故词激而怨深鸳鸯诗爲将废时作故语恭而情切玩其立言之旨则又不当依序作刺词观也
　　陆农师严华谷皆衍毛郑旧义而説益腐陆氏好引鲁论不射宿文説诗最爲可哂此其一也若严氏长大能飞之説又本孔疏与鼈长后食谑语絶类夫弋射岂能悉获非独毕然也陷穽皆令自投非独网然也乃以毕罗爲不尽物之意是傅防也且鸳鸯一小物耳品未闻供簿正味不足充饮御而犹既毕之又罗之多方以相戕若此是焚林竭泽之爲也有道明王顾如是乎何元子云凡诗言于飞者六黄鸟仓庚雄雉皆单举一鸟若燕燕虽重言之然以比庄姜戴嬀则犹之乎皆雌燕也【此説误驳见燕燕】至鸿雁则有大小之异要非一族其以雌雄连言者惟鳯皇及此鸳鸯耳卷阿虽不从匹配取义而左传齐懿氏卜妻敬仲亦有鳯皇于飞和鸣锵锵之占是以雄鳯雌皇之俱飞比夫妇也然则此诗双举鸳鸯以兴夫妇何疑兴义重于飞不重毕罗愚按此眞解人语其看飞字极雅切有致则前此不坠卵不射宿之説不待辨而知其腐矣且云不重毕罗则严华谷有得有不得待其自入之语通是傅防可见
　　首章明言毕罗亦既捕取之矣岂无惊扰之患则郑氏休息无恐惧之説其不可通明甚严华谷谓在梁者乃毕罗之余则是戢翼之鸳鸯爲幸而漏网者亦非盛世明王气象序説之不可傅防如是
　　正义谓戢左翼举雄者言盖误泥释鸟左掩右掩之文何元子驳之谓诗明合言鸳鸯何得谓单举雄者是也陆农师以爲飞而起则仰左翼飞而下则仰右翼则是飞翔时非止息时与在梁戢翼语不合此自取并栖爲义当以张子厚説爲正夫一正一倒是皆左翼也皆左翼则非独一雄也故诗合举之曰鸳鸯也
　　何元子云于飞毕罗皆可得所谓飞则爲双也在梁戢翼以相向所谓止则爲耦也诗兴夫妇之和睦如此宜其享长逺之福只此二语诗义便自了然不当复求他説耳
　　【小雅白华篇】此与鸳鸯于飞篇无异旨亦不可以释鸟左右掩之文解也释鸟左右之辨乃爲雌雄之不可别者而设鸳鸯雌雄判然安得引爲证郑氏谓隂阳相下皆饰语也谢叠山云鸳鸯不失其匹耦幽王乃丧其良心嬖妾废后有愧于鸳鸯矣其大意止此
　　鹙
　　鹙【小雅白华篇】秃鹙水鸟一名扶老一名舍利形似鹈鹕长颈赤目爪如鸡头项无毛形颇陋恶崔豹谓其似鹤而大盖髣髴间耳若□光以爲似鳯皇景焕又谓爰居即秃鹙皆拟非其伦北史魏明帝获鹙于宫中养之崔光谏云贪恶之鸟埜泽所有黄初中鹈暂集而去犹以爲戒况饕餮之禽必费鱼肉菽麦稻粱之食岂可畱意于丑形恶声哉此可以知其状矣
　　鹙秃似老人头童故名扶老非秃鹙别名防也防乃俗字李时珍因秃作鵚误鵚爲防以防同老因谓秃鹙一名鴜防引元朝常赋有鴜防之供饮膳要是谬证未可据耳
　　鹤善而鹙恶分喻申褒此不易之説但在梁在林只作一得地不得地影子看如褒立而申黜云尔必泥鱼梁爲言谓以得食不得食喻别饱与馁则凿矣罗瑞良云鹙贪恋之鸟也故进造于梁鹤高洁之鸟也故退栖于林以喻褒姒申后之进退语最浅合
　　鹥
　　鹥【大雅凫鹥篇】鹥传以爲凫属苍颉解诂谓即鸥也一名水鸮风土记谓之鹥鸭海物异名记谓之信凫按六书故云鹥鸥一声之转实一物説文有鸥无鹥则鹥当即鸥无疑列子作沤相如赋作翳皆即此与凫不族而别名信凫又谓之鹥鸭故传云凫属耳南越记谓其色白陆农师以爲苍黑色罗瑞良云鸥亦有白者不专于青黑是也
　　水鸟皆能出没水中然其性各有所便陆农师谓凫好没鸥好浮盖凫未甞不浮而性便于没鸥未甞不没而性便于浮耳或驳之谓凡骈跖之鸟皆能浮湛湛而求鱼必伏气不息势不能久此拘墟之见也
　　水鸟而居水中犹人爲公尸之在宗庙此语意浅而合陆农师谓凫鹥安乐于水者故诗以爲神只祖考安乐之喻此从序説推出亦觉添足矣总之诗之取兴若有意若无意不可执物以求解也
　　罗瑞良谓水鸟灭没浩荡似不可羁然诚得其道有可驯之理因引海鸥不至之説以爲诚僞之不可掩如此诞矣夫鸥鸟忘机此列子寓言耳岂可牵合作鬼神如临如在气象耶郝仲舆云凫没鹥浮有变化出没之象以比鬼神其説亦仿此
　　罗氏又谓古者祭义通于物理故自乐之一变而致羽物及川泽之示以至六变各有所致羽物既与川泽之示相应则所以美神只祖考之安乐者比之凫鹥亦其理宜也此説更诞诗人触绪兴懐断无以物验神之理且水鸟微族岂真有鬼神式凭之耶礼云索祭于祊不知神之所在于彼于此苟若所言但求之羽族之微足矣其傅防益可知也
　　何元子泥二鸟不当兴一尸谓先言凫后言鹥则凫当兴考鹥当兴妣以凫能远飞鹥不能远飞爲别又谓逸周书有凫旌男子所执周礼有鹥总王后所用亦以定考妣之分此大穿凿愚谓是诗爲绎祭享尸之诗一章内两言公尸而不言祖考神只盖正祭所重在格神绎祭所重在事尸也且尸者神之所依考妣皆式凭之未闻有一庙二尸者乃牵合旌路别凫鹥爲考妣之兴亦诞甚矣
　　何元子谓泾爲水名其后沙渚潨亹乃蒙乎泾之词非也泾水去丰镐亦远此诗所指不当爲水名乃水流之浊者庄子泾流不辨涯涘是矣与沙渚潨亹例言总言之则一水耳郑氏泥五者分五等鬼神凿甚元子又以爲高曽祖考之别更属臆断总非触物连类之旨惟罗瑞良次序之説犹觉浅合
　　鳯皇
　　鳯皇【大雅卷阿篇】郭璞谓鳯皇高六尺许而京房易传以爲高丈二旧疑爲雌雄之异未可据也鳯鸟虽大亦无高至丈二之理此当以郭説爲正京房于麟亦云高丈二其诞可知且其形象亦纷传不一如韩诗外传载天老对黄帝语及纬书六像九苞飞行鸣声要是谀词罗瑞良云鳯生南方逹中国甚远而又不妄飞鸣饮啄其至盖罕故孔子称之而世好事者喜爲之传道务竒怪其章防绎其声列于神圣故千世而不合焉其识达矣山海经鳯出丹穴爲南方之产不应以五色别五方所谓发明焦明之名槩不足信又何论其爲祥爲孽耶乐叶图徴所谓防疫水旱之感必非真鳯鸟也杨升庵谓西有鳻雀东有谏珂北有定甲南有锦驼皆窃鳯形而似者汉宣成之世鳯皇数集安知非此则傅防者之妄不可不辨罗瑞良云汉儒夸大其词推爲希世之瑞夸而无验极而必反则又推之以爲孽揆厥所由实亦指埜鸟爲鸾耳
　　翽翽传训众多因下多士爲説正义直以爲鳯皇众多引白虎通云黄帝之时鳯皇蔽日而至此诞也郑氏疑鳯乃希见之鸟不当云众多因解爲羽声以爲众鸟之从亦未是不知翽翽对蔼蔼不对多士释训云蔼蔼济济止也郭璞以爲皆贤士盛多之容止则蔼蔼以士之容言翽翽以鳯之仪言总于飞时见之盖集止者飞而集傅天者飞而傅鳯皇上击九千不知所至而喜见其止又见其傅故曰亦也何元子乃谓羣鸟相从不一对鳯皇言故云亦则误矣
　　梧桐何地蔑有竹之实非佳物乃鳯皇乐栖之食之而又不见其一至可知庄子非梧桐不栖非竹实不食二语亦因诗傅防成语耳
　　何元子谓高冈者朝廷之比梧桐者大臣爵位之比此説甚当按释训云蔼蔼萋萋臣尽力也噰噰喈喈民协服也本以梧桐比臣固无比君之説盖鳯皇只贤士之喻尚未应聘爲臣栖梧则居位殚职师济同心而民亦协服焉然则説文所谓鳯飞羣鸟从之以万数其非翽羽之时而雝喈之时乎郑氏不防释训之旨易喻君徳误通论详矣
　　通论云诗意本是高冈朝阳梧桐生其上而鳯皇栖于梧桐之上鸣焉今鳯皇言高冈梧桐言朝阳互见也解者不知见诗是鳯皇鸣高冈梧桐生朝阳则鳯皇梧桐两不相属虽漫引庄子非梧桐不栖之言而究不知所合也于是郑氏以鳯皇鸣高冈喻贤者居高位则于梧桐更无着落只得以之喻君且以朝阳爲温仁之气亦喻君徳解者至今从之岂不凿而谬乎
　　枭
　　枭【大雅瞻卭篇】此鸟之最恶者与鸮絶异鸮但能爲声祸民无食母之恶惟土枭伛伏其子百日而长羽翼既成食母而飞盖稍长从母索食母无以应于是而死古者以春解祠用枭祠黄帝又汉使东郡送枭作羮赐百官皆恶其恶也
　　枭亦有鸱名释鸟云枭鸱郭璞以爲土枭是也然在瞻卭诗明以二者对举如爲鬼爲蜮各爲一物郑氏似混而爲一不可不辨且枭乃恶鸟非恶声之鸟郑氏此言乃爲下长舌写照使后人以鸮同枭禾必非其説误之也
　　此但以鸟之恶者诋人之恶者更无他义旧谓枭鸱皆能聚致众鸟以比幽王钟爱褒姒则羣小并集恐诗人念不及此矣
　　【附】流离【邶风旄丘篇】传以流离爲鸟正义引释鸟文谓流与鹠盖古今之字离或作鷅以通其説此眞所谓读尔雅不熟者也试以文义按之上云鸟之雌雄不可别者以翼右掩左雄左掩右雌下云二足而羽谓之禽四足而毛谓之兽皆统论鸟兽情状故谓凡鸟之少美长丑者俱呼爲鹠鷅耳况上既释枭鸱此不当复赘明甚后人因黄鸟有栗畱离畱之通强以诗流离比例且饰爲食母则丑之説何其寃也
　　若以流离爲枭则枭长大食母恶莫甚安得如传以爲微弱之喻苏子瞻谓以狄之微而不忌如流离之养其子不知将爲己害其説似矣然玩篇中语气皆自伤其失国飘零而未尝及狄之强暴不如依集传漂散之説爲浅合耳
　　琐细也尾末也此不易之解今人称微末事爲琐屑是矣毛公误读释鸟□鷅之文强解琐尾爲少好全无取义而正义傅防其説以琐属少以尾属好尤不可解夫考之名物按其词旨举无足通其説者则流离之非鹠鷅与鹠鷅之并非土枭不辨自明矣
　　鸱
　　鸱【大雅瞻卭篇】此释鸟所谓怪鸱郭璞以爲即鸱鸺是也然惟此专有鸱名旧説大如鸱鹰黄黑斑色头目如猫有毛角两耳昼伏夜出鸣则雌雄相唤声如老人初若呼后若笑所至多不祥蜀人呼毂辘鸟亦呼春哥儿楚人名呼咵鹰亦名快扛鸟呉人谓夜食鹰江东又谓之车载板里俗忌闻其声盖与鸮同恶而实不族者也今人譌鸱爲鸮又以鸮爲枭并以鸱鸮爲鸱枭纷纭舛错如其説则鸱当即鸮鸮又卽枭瞻卭诗人何爲叠床架屋乃尔乎
　　李时珍分鸱鸺鸺鹠爲二通雅合之按本草亦谓鸺鹠大如雊鹆毛色似鹞头目似猫鸣则后窍应之其声连转如休畱休畱故名正字通云此鸟初声若呼若笑转而若休畱非呼笑爲鸱鸺之声休畱爲鸺鹠之声则仍是一物也
