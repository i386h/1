<!-- { "loadSidebar": true } -->
　　通论云秉者身秉之不必定是手执也且手中既秉兰又秉勺以赠亦稠叠不合矣愚按左传称服媚楚词言纫佩正此诗秉字之义其不以手而以身槩可知耳【陈风泽陂篇】郑氏谓此诗之蕳当作莲以上下皆言蒲荷则此章不宜别据他草不知文以错综为妙变荷言蕳此正按目思生冲口句就必易三章为一草如泥木偶全无灵趣诗境索然矣正义不悟蕳为水香乃谓陆草非泽中物故宜郑氏易之则亦误也
　　勺药
　　勺药【郑风溱洧篇】此即今药草勺药无二种陆玑孔頴逹皆泥传香草之説以为药草无香气未审今何草则罗瑞良所谓医方但用其根而不识其华者也广雅一名挛夷本草一名白木一名余容一名犂食一名解仓一名鋋一名黒牵一名没骨花春生红芽作丛茎上三枝五叶髙一二尺夏开花有红白紫数种秋时采根根亦有赤白二色但其华不甚载文字故传惟以香草释之而先儒欲于柯叶间求香过矣
　　通论云勺药即今牡丹古惟名勺药自唐宗始得木勺药于宫中因呼牡丹又名以药者其根古药中用此甚广故独擅药名即所谓白勺也汉人医方有白勺无牡丹皮其丹皮亦后医方始见之又郑即今河南地今河南牡丹甚多盖古时已然故诗人咏及焉愚按牡丹之名经传不载永叔记谓自唐则天以后始盛于洛阳盖前此鲜有称之者惟张揖释挛夷为勺药而以白为牡丹分为二则魏时又先有其名存俟考者
　　郑氏谓士送女以勺药结恩情此因上维士与女文言但云相谑则明是相赠不必拘也宋熙寜时始尚经术説诗者竞为穿凿谓此为淫佚之防必求其为士赠女乎女赠士乎刘贡父善滑稽甞云勺药能行血破胎气此盖士赠女也若视尔如荍贻我握椒则女之赠士也本草云椒性温明目暖水脏故耳闻者絶倒
　　勺药之名离草出韩诗外传然董子所谓将离赠勺药相招赠文无乃词章隽语非可为据郑士女相谑以此为赠犹木瓜桃李托物将忱耳罗瑞良泥可离之名解为使去之喻情景便觉索然且何知不赠于相谑之时而必云赠于相谑之后耶
　　莠
　　莠【齐风甫田篇】説文云禾粟下生莠罗瑞良以为先儒不适言何物惟韦昭解鲁论云莠草似稷无实又韦曜问答甫田维莠今何草答云今之狗尾也然后此物方显然今字书又谓狗尾非莠莠似稷而无实狗尾似粟而小穗两者互异识者辩之
　　骄骄严华谷解谓人力不足芟夷不及见其蔓延长茂如有骄纵之状是也桀则桀然挺立之义何元子谓宜通作杰不必又作桀傲训
　　【小雅正月篇】传训莠言为丑言旧解云莠恶也谷谓之善则莠恶可知取义较确
　　莫
　　莫【魏风汾沮洳篇】陆玑云莫茎大如箸赤节三叶似栁叶厚而长有毛刺今人缫以取茧绪其味酢而滑始生可以为羮又可生食五方通谓之酸迷冀州人谓之干绛河汾之间谓之莫陆农师云其子如楮实而红干绛之名以此今吴越之俗呼为茂子是也愚按茂子一作苺子蘓子瞻甞谓刘贡父戏呼黎錞为黎子一日闻市有唱是果粥之者吾谪海南居有此霜实累累髙数尺有刺开花落瓣则为子九月间红熟可生采食之皆呼梦子其实即子也盖其名以讹相传不同如此
　　陆农师因疏有缫以取茧之説又与采桑相配遂附防侵缫侵蚕以实序中俭勤之説穿凿甚矣正义云采莫之事贱官尚不为之君何故亲采莫乎以采莫属君此陆氏侵缫之説所自来也
　　藚
　　藚【魏风汾沮洳篇】藚释草训牛唇传训水蕮陆玑直以为今泽蕮其叶如车前草大其味亦相似郭璞谓形如续断寸寸有节拔之可复续郑渔仲又谓状如麻黄亦谓之续断其节拔可复续诸説舛错不一愚按藚无水蕮名其名蕮者乃释草所谓蕍即泽泻也陆玑以水泽同义遂因毛传而误为泽蕮郑渔仲以拔续同形又因郭注而误为续断要之藚与泽泻续断三者各自为种不相混耳以类度之释草谓牛唇今一种草生水中泽傍大叶长尺形似泽泻又似车前谓之牛舌菜疑即是此旧谓采藚所以治疾愚按藚无论其是药非药即果为泽泻之类国君何事而采之将自治其疾乎抑治人之疾乎且采莫云侵缫采桑云侵蚕则此采藚必为侵医矣论至此直堪抚掌
　　稻
　　稻【唐风鸨羽篇】释草训稌为稻字林云糯粘稻也秔稻不粘者然则稻者秔糯之总名稌则稻之别名也説文以稌稻为糯名郑氏周礼注又以稻为秔名本草分秔米稻米为名皆误罗瑞良以为诗书之文自依所用而解如论语食夫稻则稻是秔月令秫稻必齐则稻是糯歴歴援据其説逹矣
　　籼亦秔稻之一广雅释籼为秔盖从其类今俗号籼为早稻秔为晚稻是矣又浙东有一种稻自播种至收获裁两易月土人谓之六十日籼疑即罗瑞良所谓占城种也
　　【豳风七月篇】获与酿是两事食以谷为主未有养老具果酒菜茹而不具粢食者获稻所以为粢食也与上郁薁五者例言酒又因稻而类及之者自郑氏专以获稻为酿酒之需故本草谓稬为稻而别出秔则説诗者之不善耳矣
　　月令章句云十月获稻人君甞其先熟故在季秋九月熟者谓之半夏稻愚谓此得气先后之故无二种今晚稻大率以季秋成熟诗言十月者约其收获之期也或云豳土地寒十月乃获
　　【鲁颂閟宫篇】此从上有国来尧封稷于邰使之专掌教稼之事故得因地土之所宜而降种于民所谓扬州荆州其谷宜稻则俾民以稻使稼穑于其土故云奄有下土也不然楚茨诸诗何以专言黍稷而稻不概见与
　　稌【周颂丰年篇】黍稌皆所以享神曲礼宗庙之祭稻曰嘉蔬是也蔡元度谓黍所以交神稌所以养人非是按此章诗义首三句只夸丰年收获之多下酒醴亦是从黍稌中带出非必以黍稌之多专为酒醴用也
　　粱
　　粱【唐风鸨羽篇】粱有青黄白三种青粱谷穗有毛粒青米亦防青而细于黄白米黄粱穗大毛长殻米俱粗于白梁号竹根黄香味逾于他种白粱穗亦大毛多而长殻粗扁长不似粟圆米亦白而大其香美亚于黄粱罗瑞良以为古无粟名盖以粱统粟今人以谷之最细而圆者为粟则粱是其类愚谓古以粟为黍稷粱秫之总称今世惟以粱为粟北人谓之小米者是矣李时珍谓穗大毛长粒麤为粱穗小毛短粒细为粟要之皆是粱耳唐孟诜本草言人不识粟大抵黏者为秫不黏者为粟因呼粱为籼粟不知粱自有秔糯之别不得以秫名亦不得以籼名也
　　罗瑞良谓粱性防寒其声为粱盖亦借凉音此谬语物性亦有大凉而不闻以凉称者粱性甘平颇得中气何独以凉得名耶至引许叔重説黍大暑而种黍从暑粱从凉其义为一则傅防之尤者也
　　蔡元度谓丰年言养人之物而不言粱者盖稌加膳于粱则为常膳愚谓古者食以粱为重曲礼粱曰芗萁宗庙之祭用之又大夫无故不食粱古天子之饭有白粱黄粱所谓膏粱之味食之最美者也丰年举黍稌以例其余岂有加膳常膳之别存乎其间耶
　　穈【大雅生民篇】释草云虋赤苖按穈虋字同然但谓之赤苖不言何物旧注皆以为粱属惟罗瑞良沈存中谓即丹黍存中又以为稷之赤者郑刚中云岐山之阳种【俗穈字】尤盛米类稷可面可饼西人饱面非犹饥据此则当是稷属今从旧注附论粱后
　　季明德谓黍为总名分言之则穈芑为粱粱似粟而大即今膏粱也愚按穈芑以释草无明文故黍粱之属任人作解至粱与黍种异性殊判不容混而谓黍中之穈芑为粱则粱是黍之一种矣不亦误乎
　　芑【大雅生民篇】释草但训芑为白苖亦无明文从郭璞旧注则谓即今白粱粟所谓穗大毛多而长殻麤扁长不似粟圆者未知是否
　　传训恒为徧旧本多作亘字严华谷云亘义通也徧也竟也今传训徧则本作亘者愚谓诗明作恒不当易亘为训此疑与月恒之恒同恒月也凡引之直者皆曰恒楚词恒瑟是矣盖田畦一畆三谓播种竟畆若一如之直皆是嘉种是也或谓字同縆大索也言以大索捆载而归故继之云是任是负以归肇祀此又一説
　　【小雅采芑篇】此芑传但训菜陆玑谓似苦菜茎青白色摘其叶白汁出肥可生食亦可蒸为茹青州人谓之芑西河鴈门芑尤美胡人恋之不出塞集传则以为即今苦荬菜宜马食愚按芑菜于释草无所见后之説者一云似苦一云即苦两説亦未合惟严华谷力主嘉谷之説于新田菑畆中乡较当旧疑既谓之采则不宜谓之谷何元子引桑中诗辨之谓麦可言采何芑不可言采亦确今从之列论穈芑后
　　或引顔氏家训谓江南别有苦菜叶似酸浆即尔雅所谓蘵黄除也今河北谓之龙葵梁世讲礼者以此当苦菜据云此菜可以释劳宜乎人马皆食或青州鴈门以为芑江南无其名耳然按释草黄除别是一种郑渔仲谓俗呼竹茶叶似蒟醤无芑名并无苦菜名未敢援据臆断也
　　旧解皆以采芑作引喻取义太深于词防未合愚谓新田菑畆中乡瘠沃不一土而皆有嘉谷之采喻其车三千士卒不一人而皆有佐师扞敌之用大意止此无他义也
　　中乡不必定为美地盖三千之众非一处之人犹之嘉谷之种非一处之地所以采之者于彼而又于此耳【大雅文王有声篇】传于此芑又训草未知何指正义仍作芑菜严华谷则主嘉谷之説似于诒孙燕子义较合今从之山海经东始之山有木状如杨赤理汁如血不实名曰芑又本草地黄亦名芑然芑木于他书不槩见地黄释草但有芐名无芑名诗所咏亦不应指此若芑为地黄传何不直云地黄而但云草乎
　　丰芑引喻通章盖谓丰水地灵至今犹有嘉谷之贻岂武王神圣反无所以贻子孙者思文之诗云诒我来牟即丰水有芑之谓也有駜之诗云君子有谷贻孙子即武王以贻燕为事之谓也审此则芑之为嘉谷可断矣
　　蔹
　　蔹【唐风葛生篇】蔹于释草无所见惟有萰兔荄之文郭璞云未详而本草蔹有兔核之名取象其形又萰蔹音近或即是此未敢妄据也説文谓即白蔹陆玑云蔹似栝楼叶盛而细其子正黒如燕薁不可食幽人谓之乌服又蘓颂谓其蔓生茎端五叶花青白色俗呼五叶苺叶五防子黑一名乌蔹草即乌蔹苺二月生苖多在林中作蔓蜀本注谓或生人家篱落俗呼笼草此可得其大概矣
　　按诗词蔓草凄凉枕衾虚设及百嵗归居归室诸语疑为悼夫之作何元子云以次章于域推之域为茔域乃此妇之夫所葬之地地在野中故先言于野此二句写出冢上荒凉之景宛然在目次章变野言域知是赋其所见诗翼云读此恍然荒冢累累祭扫悲哀之状存其説
　　蒹
　　蒹【秦风蒹葭篇】释草训蒹为薕郭璞谓似而细高数尺江东呼为薕陆玑云蒹草坚实牛食之令牛肥强青徐州人谓之蒹兖州辽东通语也按此则蒹惟有薕名后人多误菼薍为蒹故陆农师以为萑之未秀者今人用作箔因名薕严华谷以为蒹薕荻一物三名郑渔仲以为荻即芦属之小者何元子以为蒹自小至大有七名菼薍鵻蒹薕荻也并谬观郭璞但云似则其非可断矣
　　传谓凄凄犹苍苍义混陆农师易之以为其色凄而未苍亦未是凄不可以色言也严华谷云本亦作萋尤非凄不与萋通説文凄云雨起貌愚谓文从水有沾濡寒凉意郑风风雨凄凄义同此与白露未晞文连盖露零未干之貌耳作萋者乃石经及丰昉伪本不足据
　　荍
