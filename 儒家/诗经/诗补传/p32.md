<!-- { "loadSidebar": true } -->
　　田事既毕军旅齐肃唯闻萧萧马鸣之声见悠悠斾旌之状以号令精明故徒御莫有怯惰而善惊者于是将颁禽焉一曰干豆谓以上杀为豆实以供宗庙二曰賔客谓以次者供賔客三曰充君之庖谓以下杀充庖厨自左膘射之达于右腢为上杀谓自脇后达肩前也射右耳本次之谓自左射之达右耳本也射左髀达于右防为下杀谓自左股外达右脇也以死之速为上迟为下故也面伤不献谓射中面者践毛不献谓在傍逆射者不成禽不献谓伤小弱者禽虽多择取三十焉谓每禽取三十其余以与大夫士以习射于泽宫田虽多得禽射中则得取禽古者以辞逊取不以勇力取故也大庖君之庖也所取止此可谓不盈矣
　　之子于征有闻【问】无声允矣君子展也大成
　　君子宣王也颁禽既讫已事而归谓有司此之征行但闻出师之名不闻出师之声皆由宣王能素练之严整使然信矣宣王诚为大成武事也一章言车马之脩遂如东都二章三章言车徒既选遂行田狩四章言诸侯防同车服之盛五章六章言射御之善获禽之多七章言颁禽之众充庖不盈八章言军旅之肃王事大备序所谓复文武之境土则二雅所咏南征北伐亲诸侯平淮夷之类是也是诗八章皆赋也
　　吉日羙宣王田也能慎微接下无不自尽以奉其上焉诗人之美人君多举一事终始言之以见其余可知也吉日美宣王田猎尔而序诗者谓君能慎微接下臣能自尽以奉上盖于田猎一事知之也且田非重事也既谨日而祭马祖又谨日以差我马则必能致谨于国事矣因田而得禽非厚获也犹为醴酒以御賔客则必能与之食天禄矣虞人既聚兽必于天子之所左右皆取禽共天子之燕则他日必能用命矣
　　吉日维戊既伯既祷田车既好四牡孔阜升彼大阜从其羣丑
　　外事以刚日戊刚日也庚午前二日即戊辰也伯马祖谓天驷房星之神也将用马之力必祭马之祖谨其事也车攻而马壮则升陵阜而从禽兽之丑类无不获矣
　　吉日庚午既差我马兽之所同麀【忧】鹿麌麌漆沮【七余】之从天子之所
　　庚午亦刚日也差择其马所谓田猎齐足尚疾也于是虞人驱兽而同之举鹿之牝者言之尚麌麌而众多他禽当称是也故自漆沮驱兽至天子田所见其尽力也
　　瞻彼中原其祁孔有儦儦【表骄】俟俟或羣或友悉率左右以燕天子
　　祁众也谓中原之兽甚众有或趋而儦儦或行而俟俟或三为羣或二为友于是左右之从田者悉力相率取禽以共天子燕賔客之用
　　既张我弓既挟【子洽】我矢发彼小豝【巴】殪【于计】此大兕【徐履】以御賔客且以酌醴
　　豕牝曰豝兕野牛也天子既张我弓挟我矢一发而得小豝左右则悉力以殪大兕以见小大毕陈王于是以此物进賔客而酌醴示不专飨也田猎一事终始如此天保君能下下臣能报上亦何以异宣王明文武之功业盖于吉日而可见是诗四章皆赋也
　　鸿鴈美宣王也万民离散不安其居而能劳【力报】来【力代】还定安集之至于矜【古顽】寡无不得其所焉
　　鸿鴈为使臣之诗先儒之説是矣然不必以鸿鴈比使臣盖诗有哀鸣嗷嗷之语使臣岂至是哉故学者疑焉盍求之序诗意自明序言万民离散不安其居鸿鴈随阳往来莫有定处正万民离散之喻也宣王劳者劳之来者来之往者还之扰者定之危者安之散者集之岂人君自为之哉必有使者将明命宣德意而行之故万民虽众至于矜寡无不得其所然则鸿鴈之诗为使臣而作明矣
　　鸿鴈于飞肃【所六】肃其羽之子于征劬劳于野爰及矜人哀此鳏寡
　　大曰鸿小曰鴈肃肃整而有声也鸿鴈飞必成行列故以喻民之离散相携持而去也之子谓使臣也车攻以有司为之子亦此类也老而无妻曰鳏老而无夫曰寡使臣之行驱驰原隰所谓劬劳于野也访问及可矜之人尤哀此鳏寡必有恩泽先于无告之民故于首章及之也
　　鸿鴈于飞集于中泽之子于垣【】百堵皆作虽则劬劳其究安宅
　　中泽泽中也垣墙也究终也民之离散不免暴露如鸿鴈之集泽中使者于是为之经营垣墙一丈为板五板为堵百堵同时而作虽则劳苦其终可以安居矣
　　鸿鴈于飞哀鸣嗷嗷维此哲人谓我劬劳维彼愚人谓我宣骄
　　离散之民喜使者之来皆合辞告诉如鸿鴈之哀鸣嗷嗷使者于是告之曰凡尔庶民有哲而知人者有愚而无知者我被命而出哲人则知我劬劳于国事愚人则以我宣示其骄耳是诗三章皆比而赋之也
　　庭燎【力绍下同】美宣王也因以箴【之金】之
　　箴犹鍼砭然有疾则当施之百官之箴王阙亦必见其有阙而后箴岂无故而为之哉夫进鋭退速固有此理使宣王能自彊不息终始如一亦安可非也今观诗之三章首章以夜未央而问次章以夜未艾而问卒章以夜向晨而问则宣王怠意已见视朝渐晚矣庸可以勿箴乎传言官箴王阙谓各因其所居之官而献箴庭燎之箴其司烜之属所为乎其后宣王夜卧晏起至烦贤后脱簪待罪诗人之箴信于蓍也
　　夜如何其【基下同】夜未央庭燎之光君子至止鸾声将将【七羊】夜如何其夜未艾【五盖】庭燎晣晣【之世】君子至止鸾声哕哕【呼防】夜如何其夜郷【许亮】晨庭燎有煇君子至止言观其旂
　　未央夜未及中也未艾夜未尽也向晨夜近晓也鸾声车之和鸾也庭燎者即周官司烜之所供门外曰大烛门内曰庭燎始言之光终言晣晣卒言有煇皆言明且协韵也诗人设为宣王之言初以夜未央而问既而至未艾而问既而至向晨而问岂非已渐有怠意乎与其太蚤而易怠孰若有常而可乆夫未明则君子之来朝特闻其车音耳将将声和也哕哕声徐而有节也既明则见其旂色此蚤晚之辨也先言美而继以箴谓前可美而后可箴也是诗三章皆赋也
　　沔【丝善下同】水规宣王也
　　规正圎之器也物不圎者规之使圎正谏之义也传曰近臣尽规谓规切人主近臣之职也卒章有谗言其兴之戒必宣王颇惑谗言不亲诸侯故近臣规之也
　　沔彼流水朝【直遥】宗于海鴥彼飞隼【息尹】载飞载止嗟我兄弟邦人诸友莫肯念乱谁无父母
　　沔流满貌鴥飞疾貌夫水之朝宗于海隼之飞止于山乃理性之自然喻诸侯必知尊王室嗟我兄弟与国人朋友莫肯以乱为念谁无父母何忍兴讹造谤以相及乎盖当时必有谗言起于兄弟国人朋友之闲故为此言也
　　沔彼流水其流汤汤【失羊】鴥彼飞隼载飞载扬念彼不迹【井亦】载起载行心之忧矣不可弭【弥氏】忘
　　沔然之水今汤汤放溢而无所入鴥然之隼今飞扬而无所止喻被谗者不得安其职守念彼不循理之谗人使我载起载行心之忧惧不能自已也
　　鴥彼飞隼率彼中陵民之讹言宁莫之惩我友敬矣谗言其兴
　　卒章被谗者能自反谓尤人不如责已但能如隼之率循中陵而安于义命则讹言之民宁不少惩乎言亦当止也我于朋友既尽其敬谗言岂必兴乎言亦当息也不敢望上之察姑欲自脩以弭谗规王之意不既深矣乎是诗三章皆比而赋之也
　　鹤鸣诲宣王也
　　鹤鸣其师傅之作欤他人之言不当直谓之诲也
　　鹤鸣于九臯声闻于野鱼潜在渊或在于渚乐彼之园爰有树檀其下维萚【托】它山之石可以为错【七落】鹤鸣于九臯声闻于天鱼在于渚或潜在渊乐彼之园爰有树檀其下维谷它山之石可以攻玉
　　是诗终篇皆取物为比诗人寓意甚微视他诗为特异又偶无大序故诸儒不胜其异説惟毛氏谓举贤用滞可以治其国郑氏谓教王求贤人未仕者毛郑在众説之先意必有师承今取毛郑之説断一篇之大义殆无余蕴诸儒例不之信独何欤臯水中之泽也园山中之毓草木者也诗人于水取鹤与鱼于山取檀也萚也谷也石也以喻贤之小大皆当举而用之谓贤之大者则虽身隐而名著如鹤之鸣于九臯深逺之地而上闻于天下闻于野而其小者则滞于下如鱼之潜伏于渊渚此取泽中之物以为喻也贤之大者则能任重而致逺如檀有坚美之质可为轮辐之用而其小者则滞于下如萚之秽杂亦可以粪其本如谷之恶木亦可以绩其皮如石之粗厉亦可为错以利器攻玉以成文此取园中之物以为喻也诗人诲王于贤之大而有望实如鹤如檀者则举而置之髙位如舜之选众举臯陶于贤之小而沈滞者则兼收并用如尧之野无遗贤则可以治其国矣所谓求贤于未仕者如此盖毛郑之意也诗人尝以嘉鱼喻贤者以伐檀喻君子则毛郑之説不为无据一説谓诗传之诲王当切于王身其大则王之言动其次则王之好恶也鹤之鸣也鱼之潜也自以为处于髙深人所不闻不见也然鹤之声下则闻于野上则闻于天未免为人之所闻鱼或由渊而出乎渚或由渚而入乎渊未免为人所见故以喻王之一言一动无隠而不形举二物而言所以诲王当戒谨于所不睹恐惧于所不闻也园之有檀木之坚美可贵者也他山之石物之粗厉可贱者也然檀之下有萚之秽杂有谷之恶木岂尽可贵乎石可用为错以利器攻玉以成文岂尽可贱乎故以喻王之好恶取舎不可不谨举二物而言所以诲王爱而知其恶憎而知其善也亦通似不若毛郑终始于用贤之一説姑存之是诗二章皆比也
　　祈父【甫下同】刺宣王也
　　宣王即位二相辅之有文武成康之遗风诸侯复归宗周至三十九年战于千亩王师败绩説者谓至是始衰是诗为刺宣王首篇乃爪牙之士怨司马军政之不脩致我于忧恤夫以宿衞之士而从征役使不得养其父母岂非王政之阙欤二相即周公召公谓之共和者是也共和之政凡十有四年召公人皆知为召穆公虎独周公不着其名或谓史记周宣王时有樊穆仲韦昭曰穆仲仲山甫之諡周语称樊仲山甫谏宣王韦昭曰食采于樊疑周公即仲山甫也仲者姬姓之次子也山甫其字也穆者其諡也樊者其封邑也汉杜钦乃谓仲山甫为异姓之臣彼盖以仲为姓不知仲为次子之説也二公皆諡曰穆亦共和之意山甫岂后尝封于樊欤
　　祈父子王之爪牙胡转子于恤靡所止居祈父子王之爪士胡转子于恤靡所底止祈父亶不聦胡转予于恤有母之尸饔
　　祈父司马也书亦有圻父説者谓掌封畿邱甲此诗宿衞之士自喻以爪牙谓当扞衞王室何为转移我于忧恤之地使靡有定处乎爪士爪牙之士也厎至也祈父亶不聦谓岂不闻我有父母而轻用我以战使老母自尸饔飧之事此我之甚忧也不敢怨上归过于司马诗人之意微矣是诗三章皆赋也
　　白驹大夫刺宣王也
　　白驹刺宣王不能用贤贤者去之诗人眷然欲其留心乎爱君故也
　　皎皎白驹食我场苗絷【陟立】之维之以永今朝所谓伊人于焉逍遥皎皎白驹食我场藿【火郭】絷之维之以永今夕所谓伊人于焉嘉客
　　良马以比君子伊人指贤者也皎皎白驹喻贤者有洁白之德冝在朝廷今乃退而家食如白驹无莝秣之养而食苗食藿于场圃故诗人欲絷而绊之维而系之纵不能乆留使一朝一夕之永得贤者暂逍遥于此为嘉客于此亦我心之愿也
　　皎皎白驹贲【彼义】然来思尔公尔侯逸豫无期慎尔优游勉尔遁思
　　贲光采也思语辞也此章勉贤者之留谓贤者为邦家之光傥能来贲朝廷为公为侯则逸豫亦自无期何必去国而后逸豫邪盖言贤者之用庶政脩举可以久享逸乐也于是戒其毋过于优游自逸勉其毋决于遁去也
　　皎皎白驹在彼空谷生刍【楚俱】一束其人如玉毋【无】金玉尔音而有遐心
