<!-- { "loadSidebar": true } -->
　　先儒谓洛鲤河鲂贵于牛羊则鲂鲤乃鱼之美者齐姜姓宋子姓姜子乃女之贵者食鱼当求鲂鲤取妻当求姜子皆诱以大而起其志盖图王不成犹可以伯安于卑陋则陈止于陈耳惜乎僖公不足以进此亦犹孟子语齐宣以王道自谓吾惽不能进于是也是诗与甫田皆视其君之失而正救之齐襄公志大心劳所谓过也诗人则抑之陈僖公愿而无立志所谓不及也诗人则诱之孔子曰求也退故进之由也兼人故退之孰谓诗人之正救其君不与圣人敎人之意同学与政果无二致也是诗三章皆兴也
　　东门之池刺时也疾其君之淫昏而思贤女以配君子也
　　凡诗言刺时盖指一时之事或指其君或指其臣民是诗之序明言疾其君之淫昏必其君有淫行如卫宣公之类不然何以遽加以疾之一字盖疾近于恶如卫宣公之类直可恶矣无复可正救陈君之淫昏诗人犹思得贤女以配之虽由其心之爱君亦其君之资质犹可与为善也
　　东门之池可以沤【乌豆下同】麻彼美淑姬可与晤【五故下同】歌东门之池可以沤纻彼美淑姬可与晤语东门之池可以沤菅【古顔】彼美淑姬可与晤言
　　陈风三诗皆言东门盖指所见以起兴也水性至柔池有防限贤女之喻也沤乆渍也麻也纻也菅也必得水之乆渍乃可治以为用以喻君子必得贤女相与渐染可以成徳也晤欲明也贤女于君子凡笑歌言语之际亦有以晓悟之故其聴之也熟而入之也深如齐鸡鸣盖于夙夜卧起之际有相成之道亦此之类也是诗三章皆比而赋之也
　　东门之杨刺时也昏姻失时男女多违亲迎【鱼敬】女犹有不至者也
　　是诗刺当时昏姻以有故而失时则男女多杀礼不复能如古之亲迎今幸已有成约而女复有异志而不至亦由于上之人淫昏有以化之故也
　　东门之杨其叶牂牂【子桑】昏以为期明星煌煌东门之杨其叶肺肺【普贝】昏以为期明星皙皙【之世】
　　东门之杨叶虽牂牂肺肺而盛然渐至于凋落耳喻男女已失嫁娶之时及今犹可以昏姻乃复男行而女不随既有成约期以吉日之昏暮可以行礼今夜已乡晨啓明之星煌煌皙皙而女犹不至则又不能践约矣正如东门之杨竟至衰落是诚可刺也昏姻取幽隂之义故行礼用昏暮古今皆然是诗二章皆比而赋之也
　　墓门刺陈佗也陈佗无良师傅以至于不义恶加于万民焉
　　案春秋在氏传鲁桓公五年陈侯鲍卒谓陈桓公也于是陈乱文公子佗杀大子免而代之公疾病而乱作国人分散佗桓公之弟也桓公卒而佗立明年为蔡人所杀佗当桓疾病杀大子而以己代之可谓不义陈由是乱国人至于分散所谓恶加于民也诗人刺之以佗之不义由于无良师傅盖以恕待之谓其资质可与为善可与为不善视师傅之贤否如何耳序诗者不以为君直言陈陀盖得春秋不称爵书蔡人杀陈佗之防与书卫州吁郑忽同也使诗序不经圣人之手孰敢窃春秋之法书三君之名哉
　　墓门有棘斧以斯【所宜】之夫也不良国人知之知而不已谁昔然矣墓门有梅有鸮萃【徂醉】止夫也不良歌以讯之讯予不顾颠倒思予
　　佗无良师傅非可以责佗父兄当任其咎也无贤父兄则无良师傅使佗之父兄能知古人教世子之道则佗其庶几矣棘也梅也皆有实之可食喻佗可与为善也不幸生于墓门则非其地喻其无贤父兄也斯离析也鸮恶鸟也棘与梅既生非其地则或为斧斤之斯析或为恶鸟之栖萃则不足为美矣喻其无良师傅与之相处遂戕其性而染其恶也故诗人于首章原其所自则曰师傅之不良国人且知之佗之父兄岂不知之而不能去之乎此向者谁使之然哉盖责其父兄也于卒章要其所终则曰师傅之不良予既歌以讯告于佗矣苟不顾予之讯以至颠倒而后思予之言亦何及哉盖责佗也佗之恶亦甚矣而诗人待佗为甚恕既追咎于师傅又冀佗之悔悟忠厚之至也是诗二章皆比而赋之也
　　防有鹊巢忧防贼也宣公多信防君子忧惧焉
　　古者谓防人必曰防贼盖其巧发竒中甚于以刃杀人彼以刃杀人者人得以御之而善为防者诪张为幻足以惑乱是非隂被中伤者皆不知为计以是言之甚于以刃杀人者矣况为宣公者多信其言不能考察此君子所以忧惧也夫所贵于考察者亦有理之可据理之所必无者谗人以为有何足信哉是诗二章皆据理之言也
　　防有鹊巢卭【其恭下同】有防苕【徒雕】谁侜【陟留】予美心焉忉忉中唐有甓【蒲歴】卭有防鹝【五歴】谁侜予美心焉惕惕【吐歴】
　　鹊必依大木为巢为防以止水必无大木安有鹊巢陵苕生于下湿卭髙仰之地必无润泽安有美苕中唐在堂涂之闲人朝夕所埽除必无瓴甓防鹝绶草也与陵苕性相类亦卭之所必无而谗者皆以为有彼好聴者遽信之何哉侜壅蔽也盖予虽有美为谗言所壅蔽所以始则忉忉而忧终则惕惕而惧也是诗二章皆兴而赋之也
　　月出刺好【呼报下同】色也在位不好徳而说【恱】美色焉在位之人化其君之淫昏惟女色是好则其志荒矣序诗者以不好徳而说美色发之盖以责在位为卿士大夫者当知礼义亷耻岂与庶民无知惟上所化邪故以不好徳刺之若为庶民而作则直言其淫乱耳
　　月出皎兮佼【古卯下同】人僚【了】兮舒窈【乌了】纠【其赵】兮劳心悄【七小】兮月出皓【胡老】兮佼人懰【力久】兮舒懮【于久】受兮劳心慅【七老】兮月出照兮佼人燎【力召】兮舒夭【于表】绍兮劳心惨兮
　　齐风以东方之日东方之月喻君臣此诗止刺在位故以月出言之昼欲有所为则夜必有所思月之始出皎洁皓白光照万物在位之君子能于此时思其政则为好徳矣今乃思佼好之人欲舒我之忧思而不可得至于我心之劳则好徳不如好色诚有愧于月之象矣传曰政如农功日夜思之周公亦仰而思之夜以继日此皆好徳之思也陈之诸臣何足与语此僚兮懰兮燎兮皆好貌窈纠懮受夭绍皆忧貌悄兮慅兮惨兮皆劳貌诸国方言多不同未易以一义求也是诗三章皆赋也
　　株【陟朱下同】林刺灵公也淫乎夏【户雅】姬驱驰而往朝夕不休息焉
　　陈灵公与夏姬乱至与其臣相戏于朝又驱驰而往朝夕不休息其无忌惮之甚殆与疾驱于通道大都者无以异国人刺之其辞比他诗为迫切奈灵公无羞恶之心何
　　胡为乎株林从夏南匪适株林从夏南驾我乗【绳证】马说【税】于株野乗我乗驹朝食于株
　　株不必为邑名殆夏姬所居之地也国人正辞以诘之曰何为乎株林岂欲与夏南相从乎若非往株林与夏南相从何故驾乗马而说乎株野乗乗驹而朝食于株乎忧君之意切故其辞亦切也不斥夏姬而言夏南固嫌于亵然夏南实主其家国人亦豫忧其祸必作于夏南也是诗二章皆赋也
　　泽陂【彼皮下同】刺时也言灵公君臣淫于其国男女相说忧思【息嗣】感伤焉
　　序诗者言君臣淫于其国盖指灵公与孔宁仪行父之事其下化之至于男女相说忧思感伤说者谓东门之枌宛丘之应泽陂株林之应信乎上有好者下必有甚焉者矣
　　彼泽之陂有蒲与荷有美一人伤如之何寤寐无为涕【他弟】泗【四】滂【普光】沱【徒何】彼泽之陂有蒲与蕳【古顔】有美一人硕大且卷【其员】寤寐无为中心悁悁【乌】彼泽之陂有蒲菡【戸感】萏【大感】有美一人硕大且俨寤寐无为辗【张辇】转伏枕泽者水之钟也陂者水之障也蒲苻离也荷芙蕖之叶也蕳兰草所谓泽兰也菡萏芙蕖之华也皆泽陂所有之物也蒲以喻男子荷取其叶之穉蕳取其气之芬菡萏取其色之丽皆以喻女子诗人以蒲配荷以蒲配蕳以蒲配菡萏所谓男女相说也盖淫风之行由于男子无刚徳柔从于人若蒲然故年之穉者则取之气之芬者则取之色之丽者则取之其未得之也则既思其人而感伤又思其人发之卷又思其人貎之俨寤寐之间不复他有所为或涕泗俱下或悁悁忧慼或辗转废寝此皆合男女之情而言之诗人言其情而不及于乱亦欲其止于礼义也是诗三章皆比而赋之也











　　诗补传卷十二
<经部,诗类,诗补传>
　　钦定四库全书
　　诗补传卷十三　　　　　宋　范处义　
　　国风
　　桧
　　桧髙辛氏火正祝融之墟郑语云祝融之后八姓惟妘姓桧者处其地案世本防人即桧之祖防人者祝融之弟吴回生陆终陆终生子六人其四曰防人也王肃曰周武王封祝融之后于济洛河颍之间为桧子郑氏诗谱云国在禹贡豫州外方之北荥波之南居溱洧之间郑语云史伯于幽王之世为桓公谋灭虢桧然则桧之变风又作于幽王之前明矣国小而迫其君则废礼于衣服其民则废礼于三年皆首乱先王之制陈虽淫昬未始有此宜居陈之次也
　　羔裘大夫以道去其君也国小而迫君不用道好洁其衣服逍遥游燕而不能自彊于政治故作是诗也作羔裘之诗者桧之贤大夫也何以知其贤由其序而知之也大夫自谓以道去其君又谓其君不用道而诗之三章止言衣服之非礼与既去而思君诸儒多谓大夫不欲言君他过止及衣服有合于孔子以防罪行既去而思君有合于孟子三宿出昼此説固善窃以为犹未尽诗人之意夫先王之礼道之所寓也礼既废矣道安在哉案王制革制度衣服者为畔畔者君讨以此见先王之制礼甚重于衣服也故讨之而不敢缓歴观变风列国之君过失多矣而先王之礼寓于衣服者莫敢废也其民化之乱亦甚矣而先王之礼通丧三年者莫敢废也桧之君首乱于衣服燕居与视朝轻为变易此废礼之大者贤者盖于此而窥之知吾道决不可行所以去之若夫既去而思为厚之至则诚如诸儒之论其后民俗视君衣服之变易以为固无害于事是以亦轻变三年之礼素冠不服可见悖天理而斁人伦皆原于君之废礼序诗者体诗人忠厚之意婉其辞曰好洁其衣服逍遥游燕而不能自彊于政治诚使不废先王之礼虽好洁衣服逍遥游燕未为过之大者贤者岂忍遽去其不能自彊于政治亦诗之所不及然视其逍遥游燕则不能自彊可知矣所谓言不尽意者如此董仲舒有言事在彊勉而已彊勉行道则德日起而大有功桧之君不能自彊于政治是不能彊勉行道也故曰君不用道
　　羔裘逍遥狐裘以朝【直遥】岂不尔思劳心忉忉【刀】羔裘翶
　　翔狐裘在堂岂不尔思我心忧伤羔裘如膏【古报】日出有曜岂不尔思中心是悼
　　缁衣羔裘此视朝之服也狐貉之厚以居此燕居之服也今以羔裘逍遥而燕居以狐裘而视朝可谓颠
　　倒矣人君颠倒于衣服轻变先王之礼举此心以徃何所不至哉君子见几而作所以去也次章言翶翔不特燕居又服羔裘以遨游矣言在堂则不特视朝又服狐裘于正寝矣卒章言羔裘如膏日出有曜则
　　又不复见其视朝在堂第见其羔裘以游燕其色之泽日照之有曜亦以好洁故也贤者不忍忘君故再三言岂不尔思始而劳中而忧卒而悼也孔子必朝服而朝月朔然后服之国家无道则不充其服焉桧之君何足以语此孔子去鲁曰迟迟吾行去父母国之道也桧之大夫可谓得去父母国之道矣是诗三章皆赋也
　　素冠刺不能三年也
