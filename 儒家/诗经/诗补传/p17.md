<!-- { "loadSidebar": true } -->
　　羔裘大夫之服也洵信也侯美也英饰也羔羊之诗言素丝五紽五緎五緫三者皆裘之英饰故曰三英洵直且侯谓服是服者信而能直足以为臣之美所以称其濡泽之美也人臣惟信而直乃能处君命而不变故曰舎命不渝孔武有力谓服是服者强而有力可任臣之事所以称其豹饰之有力也夫人臣惟强而有力乃能主国是而不摇故曰邦之司直三英粲兮谓服是服者有徳之可观所以称其三英之粲也人臣惟有徳可观乃能为邦家之彦士故曰邦之彦兮大槩诗之所刺指在位不称其服此羔羊之反也是诗三章皆赋也
　　遵大路思君子也庄公失道君子去之国人思望焉郑庄公失道君子舎之而去盖出于不得已诗人思念君子而望其留为国计忠厚之意见之终篇诚为恳切也
　　遵大路兮掺【所覧下同】执子之袪兮无我恶兮不寁【市坎下同】故也遵大路兮掺执子之手兮无我魗【丑】兮不寁好也掺也袪袂也寁速也诗人谓君子何忍舎吾君遵大路而去我欲其袪而留之君子勿以我为可恶不敢速忘故旧之情也我欲执其手而留之君子勿以我为可丑不敢速忘昔日之好也既欲其袪又欲执其手以见为王留行之意甚坚既陈故旧之情复陈昔日之好以见诗人述已之情期君子之必聼非爱君忧国者安得此言哉是诗二章皆赋也
　　女曰鸡鸣刺不说【恱下同】徳也陈古义以刺今不说徳而好色也
　　是诗所陈古之民俗能说徳而非好色盖讥当时风俗之不然由上之人无以善之不曰刺时不曰刺其上亦谲諌之义也
　　女曰鸡鸣士曰昧旦子兴视夜明星有烂将翶将翔弋凫与鴈弋言加之与子冝之冝言饮酒与子偕老琴瑟在御莫不静好知子之来之杂佩以赠之知子之顺之杂佩以问之知子之好之杂佩以报之
　　昧旦天欲旦晦明未辨之时也列子曰将旦昧爽之交日夕昬明之际明星啓明也诗曰东有啓明弋缴射也孟子曰思援弓缴而射之加中也史记曰以弱弓防缴加诸凫鴈之上古者无故不去琴瑟杂佩或谓珩璜琚瑀冲牙之类或谓觽璲箴管帉帨凡可佩之物是诗既为民俗而作佩玉非民间所常有当以后说为是诗人言古之夫妇相与昧旦夙兴非直为一时之游观也盖将治弋射加诸凫鴈取其物和以滋味之冝为酒食以相乐终老无弃背御琴瑟以相友静好而无乖争邻里徃来礼顺而相好又能偹遗问之物以相报施古之民俗如此岂有不说徳而好色之事哉是诗三章皆赋也
　　有女同车刺忽也郑人刺忽之不昬于齐太子忽尝有功于齐齐侯请妻之齐女贤而不取卒以无大国之助至于见逐故国人刺之
　　郑忽辞昬之言未为失也君子固许其善自为谋卒之所以自谋者无闻焉故诗人闵其当立无助咎其辞昬盖专为无助而设谓其既终不能自谋不若初无辞昬犹有大国之助耳此诗人之本意也有功于齐即左氏传桓六年北戎伐齐郑太子忽帅师救齐大败戎师获其二帅甲首三百以献于齐是其事也忽辞昬者再诗请妻者文姜也此诗序言有功于齐齐侯请妻之是再请妻者明矣
　　有女同车顔如舜华将翶将翔佩玉琼琚彼美孟姜洵美且都有女同行顔如舜英将翺将翔佩玉将将【七羊】彼美孟姜徳音不忘
　　同车同行亲迎之礼也舜华舜英徳之见于容也琼琚将将徳之称其服也洵美且都信美而且闲雅也徳音不忘美名之不可忘也诗人之言如此非贤女不足以当之盖指忽再辞昬之齐女也舜木槿也将将佩玉声也是诗二章皆赋也
　　山有扶苏刺忽也所美非美然
　　君道非他能辨君子小人而已郑忽闇于知人所美者非美故诗人刺之
　　山有扶苏隰有荷华不见子都乃见狂且【子余】山有桥松隰有游龙不见子充乃见狡童
　　扶苏小木也荷华扶渠也桥松大木也游龙红草也在山则扶苏之与桥松在隰则荷华之与游龙孰为美孰为非美冝若易辨也今所用之人乃狂狡之童而子都子充之美乃不见用则美恶倒置矣是诗二章皆比而赋之也孟子曰不知子都之姣者无目者也注云子都古之姣好者也
　　萚【他落下同】兮刺忽也君弱臣强不倡【昌亮下同】而和【朝卧下同】也君令而臣聼犹倡而必和乃理之常也今忽既弱矣故强臣恣横不复俟上之令而自为犹不倡而和也其悖理甚矣诗人刺忽失为君之道以致此也
　　萚兮萚兮风其吹女叔兮伯兮倡予和女萚兮萚兮风其漂【匹遥】女叔兮伯兮倡予要【于遥】女
　　忽既不能出令而强臣自恣故诗人以风喻令以萚喻臣谓殒萚为风所吹犹人臣必从上之令今叔兮伯兮指强臣而言乃反先倡为君者特和之耳漂亦吹也要成也谓强臣反先倡而为君特受成尔后篇权臣擅命指祭仲意此篇亦指祭仲也是诗二章皆比也
　　狡童刺忽也不能与贤人图事权臣擅命也
　　狡童指祭仲诗所以刺忽者谓忽不能与贤人图事惟权臣之为聼所以擅命而不可制也祭仲得专废立非权臣而何说者以狡童为指忽非诗人之本意山有扶苏既指所美非羙者为狡童不当又指其君为狡童也
　　彼狡童兮不与我言兮维子之故使我不能餐兮彼狡童兮不与我食兮维子之故使我不能息兮
　　诗人谓忽不自为政祭仲既得以专之矣彼祭仲之狡虽不与我言我则不忍忘君以忽之故忧之而不能餐也彼祭仲之狡虽不与我食我则不忍忘君以忽之故忧之而不能息也大槩谓祭仲狂狡自专不复取谋于我不复以礼待我而我之忧国爱君自不能忘尔彼祭仲者贱之也子忽者亲之也诗人亲之如此而谓指君为狡童可乎是诗二章皆赋也
　　褰裳思见正也狂童恣【资利】行国人思大国之正已也诗人以忽为先君之世子其立也正故诸篇虽刺之而爱忽之意甚惓惓也忽已为君不谓之君而谓之忽诗人无是言也独序诗者指其名有合于春秋书忽之意春秋孔子作也诗孔子删也冝无异词然孔子既知忽之立也正国人爱之如此而春秋不书为君删诗存刺忽之语何也盖春秋立一王之法襃贬之严不苟于一字忽既为君矣而失为君之道见逐于权臣一予一夺惟命是聼故书忽以贬之不与其为君以示万世之戒是以于删诗笔削之际亦谓之忽也鸣呼爱忽者国人之情书忽者圣人之法道并行而不相悖何疑之有褰裳之序不谓之刺忽独曰思见正圣人特存之以明忽之立也正忽既正矣则不正之罪有所归矣诗人思大国之正已谓正忽也诗人闵忽无大国之助故思之说者谓狂童为指与忽亦非也既欲见正又并讥之岂理也哉然则狂童亦指祭仲之徒耳
　　子惠思我褰裳渉溱子不我思岂无他人狂童之狂也且子惠思我褰裳渉洧【于轨】子不我思岂无他士狂童之狂也且
　　忽之与突更入迭出皆祭仲之徒为之故国人思得大国仗义以定其邪正庶几争可息而乱可定也子惠思我者谓大国苟能惠然肯来思我国之乱当褰裳渉溱洧而至非甚难也溱洧未必褰裳可渉诗人此言欲其急于拯乱尔大国不我思岂无他国可告顾狂童之狂恣他国岂能正之非大国不可也定乱必用师旅曰他人曰他士指国人士卒而言也是诗二章皆赋也
　　丰【芳凶下同】刺乱也昬姻之道缺阳倡而隂不和【胡卧】男行而女不随
　　说是诗者皆以阳倡隂不和男行女不随专罪女子谓其始也男子求昬女乃不徃后既失身始知追悔此特一偏之说也盖是诗本于昬姻之道缺故有倡而不和行而不随之事夫礼之不行道之所以缺也男子求昬既无其礼岂得专罪女子哉
　　子之丰兮俟我乎巷兮悔予不送兮子之昌兮俟我乎堂兮悔予不将兮衣锦褧衣裳锦褧裳叔兮伯兮驾予与行裳锦褧裳衣锦褧衣叔兮伯兮驾予与归
　　丰丰也昌盛也锦褧喻男女之相配叔伯人之尊称诗人谓求昬之男子虽貌之丰容之盛而不能备礼亲迎乃俟之于巷俟之于堂以致女不肯送不肯将将迎也既而他有所适非其配耦意殊歉然乃怨而自悔遂以叔伯尊称呼前日求昬之男子而谓之曰衣用锦则有褧为中衣裳用锦则加褧焉衣裳尚贵乎相副以况男女当贵乎礼之相称使女前日能乗车而来亲迎御轮三周则我当与汝同车行而归汝矣先言衣裳后言裳衣用以协韵其义一也女子此言虽非正理然其过始于男不亲迎以至于此使昬姻之道不缺而亲迎之礼行则无是悔矣不然何以为刺乱盖昬姻之道既缺乱之所由起也今人闾巷间尚呼男子之稍尊者为叔伯叔伯疑本于此是诗四章上二章赋也下二章比而赋之也
　　东门之墠【善】刺乱也男女有不待礼而相奔者也是诗所刺以男女俱不由礼而相奔诱故谓之乱然国人以奔为耻作诗刺之而以人甚逺不我即为言亦以见先王之泽在人心者未冺故虽刺其乱不忍指其实此圣人之所取也
　　东门之墠茹藘【力于】在阪其室则迩其人甚逺东门之栗有践家室岂不尔思子不我即
　　茹藘茅搜也可以染绛栗木果也可为女贽诗人意不在是特据所见而言尔东门城之东门也墠门外所除之地也阪又在墠外陂陀不平之处可以蓺茹藘者也栗林亦在东门之外其下可容人列屋而居者也夫相奔之人必期于幽逺之地茹藘之阪言其逺也栗林之室言其幽也始期于茹藘之阪虽望其室为甚迩奈其人则尚相逺言未亲也终期于栗林之室虽履其室而思之奈其人不相即言未就也刺其相奔之情而谓迩其室而未亲履其室而未就盖止乎礼义也是诗二章皆赋也
　　风雨思君子也乱世则思君子不改其度焉
　　嵗寒而后知松栢疾风而后知劲草遭乱世而不改其度君子人也故诗人思之
　　风雨凄凄鸡鸣喈喈既见君子云胡不夷风雨潇潇鸡鸣胶胶既见君子云胡不瘳【勅留】风雨如晦鸡鸣不已既见君子云胡不喜
　　风雨虽凄凄寒凉而鸡鸣喈喈而众风雨虽潇潇有声而鸡鸣胶胶而不变风雨虽如晦而昬而鸡鸣不以昬而遂止所谓不改其度也诗人思之其未见也则心既危而病且忧其既见也则心平夷如瘳而喜矣鸡禽之有徳者而鸣必以时为徳之信不惟人无信不立鸡之徳亦以信为主故诗人有取焉瘳愈也是诗三章皆比而赋之也
　　子衿【金】刺学校废也乱世则学校不脩焉
　　学校虽废而学者相与切磋之意未尝废也故此诗终始皆学者思游从之乐世乱如此而道义不忘谁谓人之性恶哉
　　青青子衿悠悠我心纵我不徃子宁不嗣音青青子佩悠悠我思纵我不徃子宁不来挑【他羔】兮逹【他末】兮在城阙兮一日不见如三月兮
　　礼父母在衣纯以青衿佩以青学子之服也诗人思其人而不得见至思其衿佩思之至也学校既废有挑逹而在城阙者谓徃来遨游于城阙之间也一曰挑轻跃逹放恣貌诗人谓不见其衿佩使我悠悠而长思纵我不能徃尔宁能不续音问乎宁忍不一来顾我乎我思之至以近为逺一日如三月也学子徃来于城阙思之者不可得见以明学校不修学子既无所归宿故亦无相见之所此之谓学校废是诗三章皆赋也
　　扬之水闵无臣也君子闵忽之无忠臣良士终以死亡而作是诗也
　　为此诗者其郑国之贤与一薛居州不能使宋王之善以左右前后皆非薛居州也忽无忠臣良士独有为此诗者之贤不能有益于忽故曰闵无臣也
　　扬之水不流束楚终鲜兄弟维予与女无信人之言人实廷【居望】女扬之水不流束薪终鲜兄弟维予二人无信人之言人实不信
