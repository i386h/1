<!-- { "loadSidebar": true } -->
　　沮洳下湿之处也一方水之隅也一曲水之阿也莫菜名也疑可食桑柔桑也以食藚水蕮也疑可饵彼其之子指公族之官也美无度言美不可量也美如英言美如草木之华也美如玉言美如玉之可珍也晋成公宦卿之适以为公族其庶子为公行赵盾为旄车之族以其主君之旄车故亦可谓之公路然则公路公行一等官耳夫公族之官所任者君之同姓不为卑且贱矣而自往沮洳之地水之一方水之一曲采所食之莫所用之桑所饵之藚可谓俭而且勤矣俭而勤固不失为美但殊异于尊贵者之所为此所谓不得礼也不斥言君而言公族之官诗人之微意故序诗者发之是诗三章皆赋也
　　园有桃刺时也大夫忧其君国小而迫而俭以啬不能用其民而无德教日以侵削故作是诗也
　　魏国虽小尚可为也而其君惟务俭啬故不能用其民民既不可用则上之德教何由行哉日以侵削固其理也
　　园有桃其实之殽心之忧矣我歌且謡不我知者谓我士也骄彼人是哉子曰何其心之忧矣其谁知之其谁知之盖亦勿思园有棘其实之食心之忧矣聊以行国不知我者谓我士也罔极彼人是哉子曰何其心之忧矣其谁知之其谁知之盖亦勿思
　　园虽小有桃可以为殽有棘可以为食犹国虽小亦有民力可用凡上之所须皆用民力也奈何魏君靳靳然俭以啬不知取予之冝而民不复肯出力应公上之须殆无以为国矣所以为邻国之侵削不能自保此为士者之所深忧既歌謡以着其情又行国以写其忧言无可与告语也诗人申言彼不知我之忧者以我之言为骄慢以我之言为非中又从而诮我曰彼君之所为是矣而子独言之何哉若是则举国无知我者矣徒思无益也忧国之士惓惓如此而上不之察此魏之所以亡可以为永鉴矣是诗二章皆比而赋之也
　　陟岵【戸下同】孝子行役思念父母也国迫而数【朔】侵削役乎大国父母兄弟离散而作是诗也
　　魏地迫小而数侵削故为大国之役不敢不受命独其民之父母兄弟离散为可悯耳此陟岵所为作也
　　陟彼岵兮瞻望父兮父曰嗟予子行役夙夜无已上慎旃哉犹来无止陟彼屺【起】兮瞻望母兮母曰嗟予季行役夙夜无寐上慎旃哉犹来无弃陟彼冈兮瞻望兄兮兄曰嗟予弟行役夙夜必偕上慎旃哉犹来无死山有草木曰岵无草木曰屺山脊曰冈行役之夫始陟岵而望以为有草木之蔽而未见也次陟屺以望虽无草木犹未见也卒陟冈以望而终无所见则情弥切矣于是思欲行之时父戒我曰早夜无自己尚谨之哉庶几来归无以不力而见获也母戒我曰早夜无嗜寐尚谨之哉庶几来归无以逃役而相弃也兄戒我曰早夜必偕作尚谨之哉庶几来归无以犯令而诛死也上与尚同见获于敌曰止兄不行而弟行故父母之命己实季子也国已危民已困而父母兄弟犹能相勉如此信先王之泽未泯也是诗三章皆赋也
　　十亩之间刺时也言其国削小民无所居焉
　　古者一夫皆受田百亩而五亩之宅墙下必有桑此先王之制也魏既为大国侵削民至无所居岂当责之先王之制诗人形容其迫小之甚故举十亩为言若曰十亩之间居者相依为生且宅且桑至无所容所以思去故国而不可止也
　　十亩之间兮桑者闲闲兮行与子还兮十亩之外兮桑者泄泄【以世】兮行与子逝兮
　　闲闲人情解缓之貌泄泄人言杂沓之貌言十亩之内外土狭而民众故桑者情态如此几无所措手足矣故皆欲相率而同归故曰还相率而同往故曰逝圣人存此诗盖责以先王盛世建国亲侯使小事大大比小有相侵伐命方伯连帅以治之诚如是则魏虽削小犹可存也是诗二章皆赋也
　　伐檀刺贪也在位贪鄙无功而受禄君子不得进仕尔诗人本以是诗刺贪谓在位者皆贪鄙之人无功而得禄而君子乃不得进仕失其所矣非谓君子自为伐檀之事也
　　坎坎【若感下同】伐檀兮寘之河之干兮河水清且涟【力纒】猗【于冝下同】不稼不穑胡取禾三百防【直连】兮不狩不猎胡瞻尔庭有县【下同】貆兮彼君子兮不素餐【七丹】兮坎坎伐辐【福】兮寘之河之侧兮河水清且直猗不稼不穑胡取禾三百亿兮不狩不猎胡瞻尔庭有县特兮彼君子兮不素食兮坎坎伐轮兮寘之河之漘【唇】兮河水清且沦猗不稼不穑胡取禾三百囷【邱伦】兮不狩不猎胡瞻尔庭有县鹑兮彼君子兮不素飧【素门】兮
　　坎坎伐木之声也猗语辞也书断断猗无他技大学猗作兮檀木之良者可以为车之轮辐今乃伐而寘之无用之地河之干之侧之漘皆水厓也河水虽清且成文大为涟小为沦径为直要之檀不冝水不可用于河犹君子不得进仕俾之家食非所冝也一时在位皆贪鄙之人无功于国而受君之禄如未尝稼穑而取禾未尝狩猎而悬兽不知愧耻一夫之居曰防受田百亩三百防谓取三百夫之禾十万曰亿圎廪曰囷皆言其多也貉子曰貆兽三嵗曰特鹑防之属也言禽兽之多也若君子之人义不空餐宁肯去彼而取此耶素餐素食素飱初无异义再三叹之且以协音韵耳是诗三章皆比而赋之也
　　硕鼠刺重敛【吕验下同】也国人刺其君重敛蚕食于民不脩其政贪而畏人若大鼠也
　　重敛孟子所谓大桀小桀者是也不脩其政孟子所谓无政事也蚕食桑无时而餍尽而后已喻重敛者莫切于此鼠食物且食且惊四顾不宁喻贪畏者莫切于此序诗者发明风人之防窥见物理之妙皆此类也
　　硕鼠硕鼠无食我黍三歳贯【古乱下同】女莫我肯顾逝将去女适彼乐【洛下同】土乐土乐土爰得我所硕鼠硕鼠无食我麦三歳贯女莫我肯德逝将去女适彼乐国乐国乐国爰得我直硕鼠硕鼠无食我苖三歳贯女莫我肯劳逝将去女适彼乐郊乐郊乐郊谁之永号【戸毛】
　　黍也麦也苖也皆鼠贪食之物也戒之无食犹望以其恤我而止也贯习也民困于重敛而有离心必俟三歳而后决去者亦冀恤我而至三歳之久习见女之重敛不改其初则无复顾我无复德我无复劳我矣于是往而决去求乐土乐国乐郊而归之庶几得我所得我直而已未知谁复能继此长号以告吾君乎盖犹有不忘其君之意此诗人所以为忠厚之至也是诗三章皆比而赋之也

　　诗补传卷九
　　钦定四库全书
　　诗补传卷十　　　　　宋　范处义　撰
　　国风
　　唐
　　周成王封母弟叔虞于尧之故墟曰唐侯南有晋水至子燮改为晋侯曽孙成侯又南徙曲沃穆侯以后又徙于绛昭侯以下又徙于翼在平阳东及武公复都绛尧当九年洪水之灾下民其咨万国不粒故身居茅茨土阶之宫饭土簋歠土铏圣人之俭盖以济时之不及非苟然也至其所以治天下者典谟所载备矣曷尝不中礼哉晋在尧所居遗风犹存其君子则深思其小人则俭啬犹为善俗也而为之君者亦复鄙吝拘迫不及逺虑故诗人闵之而变风作焉谓当周共和之时其君则僖侯也
　　蟋【悉下同】蟀【所律下同】刺晋僖公也俭不中【丁仲】礼故作是诗以闵之欲其及时以礼自虞乐【洛下同】也此晋也而谓之唐本其风俗忧深思逺俭而用礼乃有尧之遗风焉晋之为晋久矣而诗犹谓之唐盖具二美焉一则以尧之遗泽在人心者万世如一日故存唐之名示不忘尧也二则以见圣人之思古故凡有古之名号存于世者不轻变易也蟋蟀之诗盖闵僖公居国君之位废国君之礼既过乎俭不适于中徒为自苦不能有益苟能深长思之亦当为国以礼而尧之遗风不坠矣
　　蟋蟀在堂歳聿【允橘】其莫【暮】今我不乐日月其除【直虑】无已大康职思其居【据】好【呼报下同】乐无荒良士瞿瞿【俱具】蟋蟀在堂歳聿其逝今我不乐日月其迈无已大康职思其外好乐无荒良士蹶蹶【俱衞】蟋蟀在堂役车其休今我不乐日月其慆【吐刀】无已大康职思其忧好乐无荒良士休休蟋蟀蛬也十月蟋蟀始入床下在堂则十月以后也十月以后则歳遂莫而且逝役车且休矣除去也迈逺也慆过也为国君者当此之时尚不能自虞乐则
　　日月之去且逺且过矣言不可缓也诗人既欲其君之自虞乐又虑其乐而忘反则过犹不及故又戒以康乐不可大甚职思谓思其职也其居谓思其所居之位也其外谓思其患生于意外也其忧谓思其忧生于所乐也好乐无荒深戒其乐不可极也良士谓善士似指在朝之臣而言谓当人君虞乐之时在位之善十苟能瞿瞿然却顾蹶蹶然动而敏于事则可以休休然安逸而无患矣玩味一篇之防真所谓忧深而思逺也是诗三章皆赋也
　　山有枢【乌侯下同】刺晋昭公也不能脩道以正其国有财不能用有钟鼓不能以自乐有朝廷不能洒【所懈】埽【苏报】政荒民散将以危亡四邻谋取其国家而不知国人作诗以刺之也
　　晋俭陋之弊至昭公极矣在僖公之时诗人固已忧之然未若此诗尤为廹切也序诗者推言其弊之由起谓不能脩道以正其国也政者正也道者政之本也本之不脩则无其政何以正其国故有财则不能用有钟鼓则不能自乐有朝廷则不能洒埽此之谓政荒国政既荒则民散而之四方危亡将至故为四邻所窥而昭公犹不悟是诚可刺也
　　山有枢隰有榆子有衣裳弗曵弗娄【力俱】子有车马弗驰弗驱宛其死矣他人是愉【以朱】
　　枢刺榆也榆之白者为枌皆榆类也特生有山隰之异尔曵者曵而行也娄者弊坏也谓曵而至于坏也南楚凡人贫衣破谓之褛裂古人用字多从省故省衣作娄如要之襋之当作衣旁要之类是也走马谓之驰策马谓之驱诗人谓山则有枢隰则有榆皆可用也而昭公有衣裳不能曵娄有车马不能驰驱一旦宛然而死他人当取之为愉乐也
　　山有栲【考】隰有杻【女九】子有廷内弗洒弗埽子有钟鼓弗鼓弗考宛其死矣他人是保
　　栲山樗也杻檍也可为弓材以水曰洒以帚曰埽动之曰鼓击之曰考他人是保谓保而有之也
　　山有漆【七】隰有栗子有酒食何不日鼓瑟且以喜乐且以永日宛其死矣他人入室
　　漆可以造器用栗可以为笾实君子无故不去琴瑟忧勤则阅日似短逸乐则引日似长他人入室谓入而居之也三章之意皆同惟他人是保切于他人是愉他人入室切于他人是保诗人之言申复如此爱君之意有加也是诗三章皆比而赋之也
　　扬之水刺晋昭公也昭公分国以封沃【乌毒下同】沃盛彊昭公微弱国人将叛而归沃焉
　　穆公之子成师昭公之叔父也昭公以沃之大邑封成师已无逺虑且不知人矣而诗人刺之欲其早为之所与祭仲諌郑庄公封叔叚于京之事类也庄公之失在小不忍昭公之失在弱而寡谋外则邻国窥之而不能悟内则国人将叛而不之察序诗者谓之微弱信乎其为微弱也
　　扬之水白石凿凿【子洛】素衣朱襮【博】从子于沃既见君子云何不乐【洛】扬之水白石皓皓【古老】素衣朱绣从子于鹄既见君子云何其忧扬之水白石粼粼我闻有命不敢以告人
