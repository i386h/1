<!-- { "loadSidebar": true } -->
　　神之吊【都歴】矣诒【以之】尔多福民之质矣日用饮食羣黎百姓徧为尔徳
　　吊至也言其降格也质朴也言其无伪也羣黎黎民也百姓百官也神则降格而锡以多福徳之所感也民则无伪而日用饮食徳之所化也故申言黎民百官日所为者无非君之徳矣
　　如月之恒【胡登】如日之升如南山之夀不骞【起防】不崩如松柏之茂无不尔或承
　　恒常也月体夲盈以近日而亏耳诗人欲君之福禄如月之常盈不必训升出也如日之初出其光益炽如南山之髙大无时而或亏如松柏之茂盛无不承其庇人臣区区之愿如此虽终始以福禄为言似无所规益然卒章数语有称有戒不如是亦不能保其福禄也故曰天保废则福禄缺矣是诗六章其五章赋也卒章比也
　　采薇遣戍役也文王之时西有昆夷之患北有玁【险】狁【允】之难以天子之命命将【子亮】率【所类】遣戍役以守卫中国故歌采薇以遣之出车以劳【力报】还【旋】杕【大计】杜以勤归也此文王为西伯之时奉商王之命命将遣戍以守卫中国纣虽无道不困于夷狄以有文王故也序并言昆夷亦一时之事观出车之咏玁狁于襄而后薄伐西戎故采薇専言玁狁之故小序止言遣戍役不及将率郑氏谓遣将率及戍役同歌同日欲其同心也反而劳之异歌异日殊尊卑也礼曰赐君子小人不同日此其义也
　　采薇采薇薇亦作止曰归曰归歳亦莫【暮】止靡室靡家玁狁之故不遑启居玁狁之故
　　薇菜也薇亦作止者记出师之时也卒章言昔我往矣杨栁依依此正薇初出土之时故曰作止嵗亦莫止者豫言其归朝之逺也男靡得以安其室女靡得以有其家言其离思之情也啓跪居处皆不遑暇言其征役之劳也由玁狁之故不得已而兴师言其非私欲也班固汉志谓懿王时戎狄交侵中国被其苦诗人歌之曰靡室靡家玁狁之故谓懿王时重歌此诗以劳士卒耳
　　采薇采薇薇亦柔止曰归曰归心亦忧止忧心烈烈载饥载渴我戍未定靡使归聘
　　薇亦柔止者豫言其既行之后见薇之始长而柔思归之心必烈烈如焚如饥渴者之思饮食以戍役未定将谁使归问室家之安否此叙其情也
　　采薇采薇薇亦刚止曰归曰归嵗亦阳止王事靡盬不遑啓处忧心孔疚【久又】我行不来
　　薇亦刚止者亦豫言其见薇之已壮而刚歳亦阳止者谓十月为阳以王事不可废败不暇啓处但忧心甚病耳我之行役不可来归也王事不特王命谓公家之事也后世语同僚曰联王事是也此亦叙其情也
　　彼尔【乃礼】维何维常之华彼路斯何君子之车戎车既驾四牡业业【鱼及】岂敢定居一月三防
　　尔华盛貎常棠棣也路戎路也君子将率也以常华喻将率之戎车四牡业业而壮言车马之盛以见将率之得人如此戍役岂敢安处冝乎一月之间三战三防也此言其将士之勇也
　　驾彼四牡四牡骙骙【求】君子所依小人所腓【符非】四牡翼翼象弭【弥氏】鱼服岂不日戒玁狁孔棘
　　骙骙彊也小人戍役也腓足之肉行则随而动弭弓弰也以象齿饰之鱼服矢服也以鱼皮为之申言车马之盛将帅之所依戍役之所随车马既翼翼而严整噐械又皆饬备岂敢不日相警戒以玁狁之难甚急也此言兵备之严也
　　昔我往矣杨栁依依今我来思雨雪霏霏行道迟迟载渴载饥我心伤悲莫知我哀
　　杨栁蒲栁也豫言归时之情状谓当其归时必追念昔我之往杨栁始依依而茂今我之归雨雪已霏霏而甚尚行迟迟之逺道不啻如饥渴心徒自伤悲尔谁能知我之哀也此言念归之切也所谓君子能尽人之情故人忘其死其采薇之谓乎故曰采薇废则征伐缺矣是诗六章皆赋也
　　出车劳【力报】还【旋】率【所类】也
　　此诗专劳将率故归功于南仲或疑宣王大雅有南仲大祖之说遂谓南仲不知何时人而辨之者谓周家仕者世禄如云汉仍叔美宣王春秋有仍叔之子来聘召是凡伯刺幽王春秋有天王使凡伯来聘节南山家父刺幽王春秋有天王使家父来求车此皆周之世大夫也鲁有三家晋有六卿皆子孙号氏同称然则南仲殆周之世大夫世卿欤又古人姓名多同尧时有伯夷周亦有伯夷文王时有南宫适孔子时亦有南宫适春秋时晋有赵括六国时赵有赵括春秋时晋有士燮三国时吴有士燮皆南仲之类也可谓辞费矣殊不知宣王大雅乃命皇父耳谓南仲为皇父之太祖非谓复有南仲也班固人物表文王之臣无南仲岂未尝见毛诗邪宣王之臣有南中乃南宫中考之博古图有王命南宫中者再考中之为仲古字通用故班固以为南中也
　　我出我车于彼牧矣自天子所谓我来矣召彼仆夫谓之载矣王事多难【乃旦】维其棘矣
　　郊外曰牧马既牧于野则兵车之出必就牧地取马以驾车天子商王也仆夫御夫也南仲为将驾我车出于郊称天子之命使我来将文王既以商王之命命将率故南仲亦称自天子所也南仲于是戒其仆夫以趋王事之急难也
　　我出我车于彼郊矣设此旐【兆】矣建彼旄矣彼旟【余】旐斯胡不斾斾【蒲贝】忧心悄悄【七小】仆夫况瘁【似醉】
　　郊与牧同义旐谓注毛于干首也斾斾垂貌曲礼武车绥旌说者谓绥舒垂之也又曰行前朱雀而后武左青龙而右白虎招摇在上急缮其怒进退有度左右有局各司其局说者谓以四兽为军陈又画招摇星于旌旗也此古师行之法所谓进退有度各司其局则士无失位离次矣是诗所谓旐者武也所谓旟者朱雀也所谓旂者青龙也至周官则建此各有等今并建之意商以前用此法耳胡不斾斾者谓建而不斾也昔晋治兵建而不斾壬申复斾诸侯畏之则知垂旌所以为战始设此旟旐将士已有欲战之气谓何不垂旌速战使我心悄悄而忧恐仆夫亦以未战之故因兹疲瘁也
　　王命南仲往城于方出车彭彭旂旐央央【英】天子命我城彼朔方赫赫南仲玁狁于襄
　　王商王也文王以商王之命命南仲也于方朔方也城朔方所以为守备也车则彭彭而张盛旂则央央而鲜明所谓旌旗动色武夫生气也申言天子命此赫赫有威名光显之南仲期于襄除玁狁而后已也
　　昔我往矣黍稷方华今我来思雨雪载涂王事多难不遑啓居岂不懐归畏此简书
　　方华方生华也思语辞此诗所谓昔我往矣非必遣戍之时凡已行在道皆可谓之往故曰黍稷方华谓在道所见也今我来归雨雪已消释为泥涂所以久于戍役以王事多难不暇啓居故也方未归时岂不有懐畏此戒命载于简书者故不敢也
　　喓喓【于遥】草虫趯趯【吐歴】阜螽未见君子忧心忡忡【勅中】既见君子我心则降赫赫南仲薄伐西戎
　　此章道禆将之室家望其来归之情君子指其夫也召南草虫阜螽亦大夫妻之言则此为禆将之室家无可疑者谓当其未归见草虫阜螽异类相从心忡忡而忧必俟其既归忧心始降也然所以乆戍未归者以从大将南仲不特伐玁狁且欲薄伐昆夷也西戎曰薄伐谓薄言伐之非深治之也
　　春日迟迟卉【许贵】木萋萋【七西】仓庚喈喈采蘩祁祁执讯【信】获丑薄言还归赫赫南仲玁狁于夷
　　此章亦道禆将之室家喜其既归之情谓适当春日舒迟草木荣茂禽鸟和鸣采蘩众多之时执讯获丑而归其乐可胜言哉执讯犹言奏防获丑犹言献囚所以得此凯还者以从大将南仲已平玁狁故也于还归亦曰薄言谓玁狁虽平昆夷犹在暂归云尔又图后举也道室家之情初不及于大将尊之也卒归功于大将宠之也故曰出车废则功力缺矣是诗六章草虫一章兴也余皆赋也
　　杕杜劳【力报】还【旋】役也
　　此诗専劳戍役终始言室家思望待小人之道尤贵于切近其情也
　　有杕之杜有睆【华板】其实王事靡盬继嗣我日日月阳止女心伤止征夫遑止
　　睆实貎嗣续也阳止谓十月也遑暇也言士卒出戍室家感其时物而思谓以王事之故日续一日且至于阳月矣妇人之心伤其夫之劳未得暇逸也有睆其实则近十月矣
　　有杕之杜其叶萋萋王事靡盬我心伤悲卉木萋止女心悲止征夫归止
　　萋萋叶盛貎杜十月以后实已落惟有叶耳以王事之故又伤凡草木皆止有叶在冝我妇人心悲其夫未得归休也
　　陟彼北山言采其杞【起】王事靡盬忧我父母檀车幝幝【尺善】四牡痯痯【古缓】征夫不逺
　　杞枸杞也春采其叶秋采其子冬采其根劳将率之诗既言春往冬归当与戍役同时此章亦说征夫不逺则将归之际所谓采其杞必秋冬采其子及根之时也征夫以王事之故久而未归既已贻其父母之忧于是室家反以言寛其父母谓今檀车已幝幝而敝四牡已痯痯而病则征夫之归亦不逺矣
　　匪载匪来忧心孔疚期逝不至而多为恤卜筮偕止曽言近止征夫迩止
　　疚病也恤忧也偕俱也防合也言征夫不载而归室家之忧已甚病矣况期程已过而不至则我之忧甚众不止于忧一事也于是俱问于卜筮其言防合皆曰已近矣然则征夫归期必不逺也前后虽不出望思之意皆每以王事自觧又中闲亦有相寛之语可见其劳而无怨虽妇人女子亦然非文王之盛徳何以得此故曰杕杜废则师众缺矣是诗四章皆赋也
　　鱼丽【力驰下同】美万物盛多能备礼也文武以天保以上治内采薇以下治外始于忧勤终于逸乐故羙万物盛多可以告于神眀矣
　　文武小雅终于鱼丽盖谓万物盛多能备礼此太平之事也夫礼者法之寓也礼之所行制度莫详焉故曰鱼丽废则法度缺矣序诗者推本文武内外之治既举忧勤去而逸乐生曰可以告神明犹言颂声可作耳此非告神明之诗也文王之风终于驺虞序以为王道成则近于雅矣文武之雅终于鱼丽序以为可告神明则近于颂矣采薇之序言文王之时此言文武何也意武王征伐不暇作诗取文王旧诗用之且采薇尚歌于懿王之时则文武何疑之有
　　鱼丽于罶【栁】鲿鲨【沙】君子有酒旨且多鱼丽于罶鲂鳢【礼】君子有酒多且旨鱼丽于罶鰋【偃】鲤君子有酒旨且有
　　万物盛多诗人特取于鱼何也盖鱼之为物非人力所能及必隂阳和而后众多故梦鱼者为丰年之兆而言万物失其性亦及于鱼藻焉罶寡妇之笱也寡妇之力不能如他渔人之彊罶之为器不能及他防罟之大今鱼之丽于罶者有鲿鲨焉有鲂鳢焉有鰋鲤焉则他物之盛当称是矣君子之行礼特言有酒旨且多多且旨旨且有盖酒以成礼故为酒为醴所以洽百礼而弃礼不能行者亦以君子有酒为刺焉
　　物其多矣维其嘉矣物其旨矣维其偕矣物其有矣维其时矣
　　物之多物之旨物之有固美矣多而且嘉旨而且偕有而且时美之至也味诗人之言可谓极备进于太平之世矣鱼丽大率与潜有多鱼相类故曰可以告神眀也是诗六章皆赋也产既多而俱善味甚旨而并进品咸有而及时诚可美欤
　　南陔【古哀】孝子相戒以养【余尚】也白华孝子之絜白也华黍时和嵗丰冝黍稷也有其义而亡其辞
