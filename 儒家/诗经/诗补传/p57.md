<!-- { "loadSidebar": true } -->
　　江汉浮浮武夫滔滔【吐刀】匪安匪逰淮夷来求既出我车既设我旟匪安匪舒淮夷来铺
　　江汉常武二诗皆言淮夷是诗言江汉之浒淮南之夷也若淮北则非江汉所由入之路矣常武言省此徐土淮北之夷也若淮南则徐土非接聮之地矣江汉虽因所见以起兴亦以喻王师如江汉之流不可犯也浮浮言江汉东流之貌滔滔言武夫众往之貌武夫指士卒也出我车谓戎车也设我旟谓鸟隼也车旟指将帅也士卒则曰匪安匪逰谓非敢安然来逰以淮夷之故来求其巢穴耳将帅则曰匪安匪舒谓非敢安然舒缓以淮夷之故来陈其师旅耳来求来铺而淮夷遂平可谓有征无战矣
　　江汉汤汤【书羊】武夫洸洸【光】经营四方告成于王四方既平王国庶定时靡有争王心载寜
　　汤汤流溢貌洸洸武怒貌诗人见江汉之汤汤谓武夫之洸洸实似之王师之出不专诛讨一施经营遂告成功四方既已悉平王国庶几底定时无争战之事王心所以安也
　　江汉之浒【虎】王命召虎式辟四方彻我疆土匪疚【救】匪棘王国来极于疆于理至于南海
　　江汉之濵乃王命召公陈师之地也召公岂专为征伐哉式辟四方则为之正其法度也彻我疆土则为之治其田赋也非以病之亦非以急之使王国咸取中焉疆理之政暨于南海则淮夷固在其内是乃服淮夷之道与专以兵威服之者有间矣
　　王命召虎来旬来宣文武受命召公维翰无曰予小子召公是似肇敏戎公用锡尔祉
　　旬徧也周徧以抚其民也宣布也宣布以广其泽也王之命召公者其意宏大如此可以无愧扵文武矣犹称文武受命召虎之祖康公实为干臣今尔既为康公之孙亦当以康公之事文武者事我无以我为小子不若文武而不似续康公之功也肇始也敏疾也公事也自今以始能敏疾汝之事我用是锡汝以福为之报也盖言宣王自谦而勉臣下之言如此
　　厘【力之】尔圭瓉【才旱】秬【巨】鬯【勑亮】一卣【酉】告于文人锡山土田于周受命自召祖命虎拜稽首天子万年
　　此章言锡福之事也厘分也卣尊也分以圭柄之瓉副以秬黍之酒使尔得以告于文徳之祖谓康公也君之祖曰文祖臣之祖曰文人不敢同扵君也锡山土田于周受命自召祖命此言周之锡山川土田扵召公之国旧矣自周受命之始尔祖康公已被此命今又得圭瓉秬鬯以告之是重有宠荣也召虎稽首拜上之锡无以论报惟称君寿考可以见区区耳
　　虎拜稽首对扬王休作召公考天子万寿明明天子令闻【问】不已矢其文徳洽此四国
　　此章言报君之事也对荅也称也休羙也考成也召虎何以报上惟荅王之休命作召公已成之事业是乃报上之实也召公之事业既成惟祝天子寿考万年以享其成此忠臣孝子之心也此诗主扵平淮夷故卒章因以进戒谓武功固成不可恃也所愿明明天子在上令闻垂扵无穷矢陈其文徳以和洽此四方之国则功徳兼隆矣昔有苗逆命益有惟徳动天无逺弗届之言舜诞敷文徳而有苗遂格今淮夷既平吉甫陈矢其文徳洽此四国之戒何也帝者专尚文徳而后武功王者则陈文徳以济武功此其所以不同与是诗后三章所陈乃君臣相戒饬之辞且明施报之义后世为彛器之铭识徃徃多窃取其辞未必明其义如载敦铭云载拜稽首对王休用作朕文考寳敦盖不知作召公考之説故用为祖考之考学者不当反执此器以疑经试以是思之是诗六章皆赋也
　　常武召穆公美宣王也有常徳以立武事因以为戒然凡诗无其文特立名以命篇其义深矣常武作扵召穆公盖取前篇尹吉甫所咏矢其文徳之意前篇假虎拜稽首为辞谓武功不可恃必矢文徳而后洽四国故穆公承其意为是诗而立常武之名谓徳可常而武不可常有徳矣固可以立武苟狃扵一胜以武为可玩而怠扵进徳则前功或废故徳以有常为羙而武功虽已立不可忘戒也
　　赫赫明明王命卿士南仲大【泰下同】祖大师皇父整我六师以脩我戎既敬既戒惠此南国
　　赫赫明明大宣王命将之光显也宣王所命之卿士论其世则以南仲为大祖官则大师字则皇父也皇父既为文王时名臣南仲之后宣王复命为将可谓光显矣至幽王时犹为卿士十月之交所谓皇父卿士是也皇父在宣王时虽已为三公未有显过故诗人美之至幽王不自为政皇父乃专权窃命为一时羣小之宗诗人刺之不一而足何一人之身先知后愚由上之人御得其道与失其道之异也岂不为后世之永鉴哉皇父为将既能整治六军以脩戎政又能敬其事戒其徒使不为侵暴以惠此南国之人可谓有将之才不忝乃祖矣岂非宣王善御以致之欤
　　王谓尹氏命程伯休父左右陈行【户刚】戒我师旅率彼淮浦省此徐土不留不处三事就绪
　　尹氏周世卿也在幽王时小雅或谓之赫赫师尹或谓之尹氏大师则尹氏后亦为三公矣王者出师元帅则王亲命之司马以下则使尹氏选举而后以王命授之宣王既命皇父为元帅故谓尹氏命程伯休父为大司马盖使之左右陈其行列掌师旅之戒令司马之职也扵是循彼淮涯以视此徐土或曰徐土或曰徐国或曰徐方皆言淮北之夷也既为视民之疾苦而来岂宜复自久留防其地故速敛兵而退使三农之事无所妨而就其业也三农或曰原隰及平地或曰上中下农夫不若以三时务农为三农与不久留之意合也
　　赫赫业业有严天子王舒保作匪绍匪逰徐方绎骚震惊徐方如雷如霆徐方震惊
　　始者大师皇父奉王命出师人见其赫赫然而显明业业然而震惧皆曰天子之命其严如此乃使之舒徐或保而守之或作而行之非有所绍而急非有所逰而缓既入其徐方之地第见彼人络绎扵道骚动而不寜夫络绎而骚动固我师有以震惊之也心既不寜则视我师之行如雷霆之作于上莫有不震惊者盖以虚声惧之也
　　王奋厥武如震如怒进厥虎臣阚【呼槛】如虓【火交】虎铺敦【如字】淮濆【符云】仍执丑虏截彼淮浦王师之所
　　上章言人心之震惧此章言王命扬其威武有所奋撃则如震雷之怒无不摧仆进虎臣而鏖战阚然如虓怒之虎莫之敢当铺陈敦厚之师扵淮涯之上就执其众虏扵是淮浦截然不可犯人以谓真王师之所处异扵如儿戯者矣
　　王旅啴啴【吐丹】如飞如翰如江如汉如山之苞如川之流緜緜翼翼不测不克濯征徐国
　　啴啴众喘息貌以见其盛而不哗也王师能如此故师之所处如飞翰之不可袭如江汉之不可犯如山之苞则其本不可摇如川之流则其势不可御緜緜则续而不絶翼翼则整而不乱不测不可知也不克不可胜也所以能大征徐国以全取胜也诗人极形容之言不一而足如飞如翰止言羽翰之飞若所谓鸿毛遇顺风是也一句虽有两如字乃古文之一体若如震如怒亦一谓如震雷之怒撃耳必欲分为二事非善读诗者也
　　王犹允塞徐方既来徐方既同天子之功四方既平徐方来庭徐方不回王曰还归
　　前数章所称宣王之用兵盛矣羙矣而非常武之所尚也召穆公之意谓徳为可常武不可黩故先极言其盛羙以满宣王之欲卒章乃陈警戒之言故其言易入也后之为辞赋者或窃取其义而学者以曲终奏雅劝百讽一讥之是不知其得古诗人之遗意也犹道也允信也塞充实也王犹允塞所谓常徳也徐方之来归岂专畏宣王之兵威哉亦以王犹允塞之故盖得惟徳动天无逺弗届之意曰既来羙其始来也曰既同羙其毕来也徐方毕来固可以言天子之功然岂易致哉以经营四方咸得其道四方既平矣徐方乃造天子之庭盖淮夷尤为狡诈故来归独后于众国彼狼子野心叛服不常今虽不敢回违固不可保其徃也王曰还归言必振旅而归益常厥徳乃可杜后患耳警戒之言若缓而甚切非穆公之贤不及此也是诗六章皆赋也
　　瞻卬【仰下同】凡伯刺幽王大壊也
　　凡伯为板之诗以刺厉王有曰老夫灌灌又曰匪我言耄已非少壮矣今歴年既久又刺幽王大壊则非板之凡伯明矣凡为周同姓之国岂非入为卿士欤瞻卬召旻二诗盖板之子若孙也厉王大壊始病者也幸遇宣王之良医幽王大壊再病者也平王乃庸医耳周室殆不可为矣
　　瞻卬昊天则不我恵孔填【知隣】不寜降此大厉邦靡有定士民其瘵【侧界】蟊【牟】贼蟊疾靡有夷届罪罟不收靡有夷瘳【勅留】
　　昊天望其明也瞻卬而呼穷则反本也先陈其意而后呼天以告乱犹未甚也遽呼昊天始言其情则心愈急矣此乱之极也惠养也填塞也瘵病也厉凶也夷平也届止也瘳愈也谓天何不惠养我乎使我甚抑塞不皇寜防也今天之降此大凶厉庶邦无有安定为士者为民者俱病矣而小人为恶以蠧民如食根之蟊食节之贼以病禾者犹未平犹未止也国之刑罚以罔罟斯民者犹未收也病安得平而愈乎
　　人有土田女反有之人有民人女覆夺之此宜无罪女反收之彼宜有罪女覆説【他活】之
　　此章言国之罪罟不明如此夫刑罚清则民服今国之罪罟无故而黜削其地是土田彼所宜有而上自有之也无故系累其民是民人彼所宜有而上夺取之也无罪者乃拘囚之有罪者乃脱出之刑罚不中如此何所措其手足哉
　　哲夫成城哲妇倾城懿厥哲妇为枭【古尧】为鸱【处之】妇有长舌维厉之阶乱匪降自天生自妇人匪教匪诲时维妇寺
　　此章言幽王之乱皆生扵襃姒因言男子有智者乃能成人之国女子有智者适足败人之国懿羙也以哲妇为羙而尊宠之必为枭鸱之恶盖二物皆隂类也长舌犹多言也妇人之多言必为凶乱之阶梯与牝鸡之晨惟家之索同意故乱非自天降也由妇人而生也妇寺类也妇人与宦寺之所为皆不俟教诲而能谓人人相似也幽王既喜妇人必喜宦寺岂非以其同类乎
　　鞫人忮【之豉】忒谮始竟背【佩】岂曰不极伊胡为慝如贾【古】三倍【蒲罪】君子是识妇无公事休其蚕织
　　此章言妇人之患最为穷极而不知止也鞫穷也心忮害而多变忒所以能穷人也始则譛毁之终竟弃背之岂不曰已极哉何为尚作慝恶而未已也盖君子与妇人固自各有其职售物而谋三倍之利商贾之事也而君子识之犹妇人不当与公事乃休其蚕织也盖为君子而贪三倍之利为妇人而与公家之事此心岂有厌足哉
　　天何以刺何神不富舎尔介狄维予胥忌不吊【如字】不祥威仪不类人之云亡邦国殄瘁【似醉】
　　刺犹责也富犹福也介狄犹言大戎贼也谓天何以责王神何以不福王以王惟妇人是信而不用善人是舎大戎贼而不治维予之善类则皆忌之耳此天所以不吊我民多降不祥王柰何不恐惧脩省谨其威仪以弭天变乎所谓谨其威仪如侧身脩行无敢戯豫是也今善人皆防亡无有为王之辅者邦国殆尽病矣
　　天之降罔维其优矣人之云亡心之忧矣天之降罔维其几矣人之云亡心之悲矣
　　上章既言天降不祥善人亡去故此章申言之谓天降祸以及人犹罔之取禽兽优犹多也几犹危也天祸既多危故善人多罹其祸而防亡诗人爱君忧国岂不忧思至扵悲伤乎意作此诗时见善人防亡之多人以为天之降祸而罔取之故有是言也罔与罟同
　　觱【必】沸【弗】槛泉维其深矣心之忧矣寜自今矣不自我先不自我后藐藐【亡角】昊天无不克巩无忝皇祖式救尔后
