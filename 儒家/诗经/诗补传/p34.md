<!-- { "loadSidebar": true } -->
　　此言王既不能用君子是我民不见哀于昊天故致乱无有定日也式月斯生谓乱方且月益生而未已民何由而安哉我所以忧心闷愦如病酒者之甚也国成谓国之成法如纲纪制度之类是也秉国均者大臣秉国成者人主也不敢斥言王故云谁也刺王不自为政卒使民之劳苦谁之过欤
　　驾彼四牡四牡项领我瞻四方蹙蹙【子六】靡所骋【刺领】项大也蹙缩也此章言乱既靡定则四方莫不皆然虽有四牡且项领肥健而视四方之乱蹙缩无有可驰骋之地亦寓意言君子有可用之才而无所施设也
　　方茂尔恶相尔矛矣既夷既怿【亦】如相醻【市由】矣
　　茂盛也怿恱也上章既忧四方皆乱无所往此章言乱世小人情状喜怒不常难与共立人之朝方其盛意作恶视之如欲以戈矛相害及其怒平而恱即如燕饮之醻酢君子进退无所容所以刺王也
　　昊天不平我王不宁不惩其心覆【芳服】怨其正
　　此章复呼天而诉之曰昊天何为不平耶师尹为恶不悛祸将及我王不得安其位矣师尹不自惩艾其心而反怨正人所谓恶直丑正也家父忧王之不宁爱君之至也
　　家父作诵以究王讻式讹尔心以畜【许六】万邦
　　家父世臣身视国为安危故自显其名诵言作诗不防师尹之怨且究极言王国之讻乱盖心乎爱君急于正救尚冀用是可以化师尹为恶之念以养此万邦困穷之民柰其不能听何或以尔心为指王言诗人固多尔其君然皆颂其美故尔而亲之理无所歉此诗既明言我王又指言王讻不当以此又尔其君是鄙之也孰谓家父之贤忧国爱君之言不离诸口讵肯鄙其君乎是诗十章一章二章比而赋之余皆赋也
　　正【政】月大夫刺幽王也
　　正月之下即十月之交皆记幽王之失道天心仁爱之欲止其乱故出异灾以谴告冀其恐惧而脩省也夏之四月谓之正月者正阳之月也夏之十月谓之阳月者嫌于无阳也正阳之月而陨霜阳当盛而为隂所侵也无阳之月而日食隂太盛而阳不能立也阳君道也夫道也隂臣道也妻道也幽王臣则师尹皇父之徙妻则襃姒天之谴告明矣或谓正月繁霜无是道也遂以繁霜比讹言是疑四月不应有霜也幽王十月日蚀説者初亦疑汉歴无之近世儒者考之唐歴方知为幽王之六年窃尝考之汉晋二史汉武帝元光四年四月陨霜杀草晋武帝咸宁九年四月陨霜伤宿麦则幽王之时日食地震百川沸腾天地变异多矣四月繁霜何疑之有幸而圣人存之六经为万世警戒庸可忽而不信哉
　　正月繁【扶袁】霜我心忧伤民之讹言亦孔之将念我独兮忧心京京哀我小心癙忧以痒【羊】
　　繁多也将大也京京亦大也癙忧隐忧也痒病也幽王之时上则天变以正阳之月而有繁霜之灾下则民乱而兴讹造讪诪张为幻故大夫既忧伤天变又忧民之讹言其变又大于繁霜之害物盖谓人妖甚于天变也然此独我忧心京京而大尔他人皆不知忧也虽不知忧尚冀其哀我以小心畏祸之故隐忧而至于病也
　　父母生我胡俾我瘉【庾】不自我先不自我后好言自口莠【余乆】言自口忧心愈愈是以有侮
　　瘉病也莠恶言也谷善而莠恶也愈愈忧甚也人穷则反本故呼父母而伤己也谓父母生我何为使我之病如此盖此病不自我之先不自我之后适丁斯时耳斯时何时也讹言之时也讹言之人者善变易是非言之好恶皆自其口出我心之忧日益以甚而不知者反笑侮我以为不然也
　　忧心惸惸【其营】念我无禄民之无辜并【必政】其臣仆哀我人斯于何从禄瞻乌爰止于谁之屋
　　惸惸独忧也无禄不幸也讹言可畏人不知忧而我独忧之忧之何如念我固已不幸矣将与此无罪之民并沦胥为臣仆也古者以罪人与亡国之虏为臣仆故箕子曰商其沦丧我罔为臣仆是也哀我人斯复从何而得禄犹乌之飞未知其止谁之屋也乌好集人之屋故取以为喻也
　　瞻彼中林侯薪侯蒸【之丞】民今方殆视天梦梦既克有定靡人弗胜有皇上帝伊谁云憎
　　上章既有为臣之忧故此章以中林材木为喻谓材木可以大用而摧毁之为薪蒸衣冠陷为皂隷亦犹是也民今此忧甚危殆矣视天梦梦然若无所见非无所见也特以天未定故未能胜人耳定则能胜之矣于是又从而叹之曰大哉上帝谓天之有主宰者岂有所憎于人而视其受祸而不恤耶亦适当其未定耳此亦穷则反本也
　　谓山盖卑为冈为陵民之讹言宁莫之惩召彼故老讯【信】之占梦具曰予圣谁知乌之雌雄
　　此章言民之讹言固有显然有形可证其妄者如谓山为卑今有山脊之冈有大阿之陵可以证其妄矣而王皆不能辨之故讹言之甚显者亦不知惩艾如此则乱将至而不知惧方且召故老问以占梦属意于卜祝之事故老乃旧德老成之人知其不可与言亦不闻规谏则知幽王之朝莫有言其非者矣君臣皆自以为圣犹乌之首尾毛色不异人无有辨其雌雄也占梦亦先王所不废然当上下逸豫之时休祥将至则命大人占之为可矣当讹言兴乱之时危惧不暇而人君忽其所可忧乃召彼故老讯以不急之细故是则可刺也孔丛子子思言于卫侯曰君之国事将日非矣君出言自以为是卿大夫莫敢矫其非卿大夫出言自以为是士庶人莫敢矫其非君臣既自贤矣而羣下同声贤之贤之则顺而有福矫之则逆而有祸如此则善安从生诗曰具曰予圣谁知乌之雌雄抑亦似君之君臣乎
　　谓天盖髙不敢不局【其欲】谓地盖厚不敢不蹐【井亦】维号【豪】斯言有伦有脊哀今之人胡为虺【晖鬼】蜴【星歴】
　　局曲也蹐累足也伦序也脊理也虺蝮蛇也螫毒视他蛇为甚蜴守宫也能十二时变色上章既言讹言莫之惩故君子惧及于祸天虽髙不敢不局曲而处地虽厚不敢不累足而动我维以此言号呼以告人实有伦理哀当今之人不能听我之言何为如虺之肆毒以害人如蜴之变幻莫测也家语曰孔子读诗正月之六章惕焉如惧曰彼不逹之君子岂不殆哉从上依世则道废违上离俗则身危时不兴善已独由之则曰非妖即妄也故贤者既不遇矣恐不终其命焉桀杀龙逄纣杀比干皆是类也诗曰谓天盖髙不敢不局谓地盖厚不敢不蹐此言上下畏罪无所自容也
　　瞻彼阪【反】田有菀【郁】其特天之扤【五忽】我如不我克彼求我则如不我得执我仇仇亦不我力
　　阪田郊野荒芜不治之田乱世之喻也君子如菀茂特出之苗已难于独立矣小人如风且摇扤之如恐不能戕我之生也天岂不仁哉君子之处乱世为小人所倾将及于祸无所归咎之辞也君子为小人所倾所望于王力保护之耳今王始者欲求我为法则惟恐不我得也及既得之则虚拘执我于此如好仇然亦不与我为力此所以归咎于天之扤我也
　　心之忧矣如或结之今兹之正胡然厉矣燎之方扬宁或灭之赫赫宗周襃姒烕【呼恱】之
　　上章既言王不与为力则君子亦无望矣第中心之忧如有物郁结而不可觧耳正政也烕灭也古诗用字多通于是叹今兹国政何其危厉也始谓火之方扬炽而燎于原寜能扑灭之乎今周宗赫赫之盛乃为一襃姒所灭矣时宗周犹存而云灭者盖祸有本矣必然之理也此所谓危厉也
　　终其永怀又窘【求陨】隂雨其车既载乃弃尔辅载输尔载【才再下同】将伯助予
　　上章既言宗周有必灭之理君子爱君忧国不忍恝然忘怀终欲深长思之以救其危乱柰又窘隂雨何诗人以天之未隂雨喻闲暇以隂雨喻急难谓又窘于急难之故也急难者何谓王傥能用贤方伯纠合诸侯以自辅犹可为也今乃不然譬之车既载物矣乃弃其辅今人以杖束于辐谓之辅盖所以助车也弃其辅则必输堕所载之物矣谓王既至倾覆将欲求助于方伯亦何及哉幽王侮嫚诸侯诸侯皆不欲朝故君子以是诲之齐晋之伯皆率诸侯以辅王室者也传曰我周之东迁晋郑焉依亦此意也盖辅者以他物贠于辐以助车犹天子有方伯之外助也或疑伯之一字不可为方伯窃谓侯于周服维予侯兴说者皆以侯之一字为诸侯此其例也
　　无弃尔辅贠于尔辐【方六】屡【力住】顾尔仆不输尔载终逾絶险曽是不意
　　上章既刺王之弃尔辅君子之心犹未忍舍王又再三诲王以求辅之道谓王诚能如载物之车勿弃其辅以环束于辐又数顾视其将车之仆则不至于堕其物矣诚如是则终可以逾越于絶险之地而不败曽不是思何哉辅既喻方伯诸侯仆则喻天子之宰通于四海者王诚得方伯诸侯之环辅又数命大臣以亲方伯诸侯则宗周虽更危难可无忧于倾覆也柰王曽不以是为意何诗人以环为贠商颂曰景贠维河盖谓环景山者维河水也
　　鱼在于沼【之绍】亦匪克乐【洛】濳虽伏矣亦孔之炤【灼】忧心惨惨【七感】念国之为虐
　　上章既言再三诲王以求辅王曽不以为意于是君子忧惧于无所容以在沼之鱼譬君子之在野亦炤然易见终难避祸可谓无所容矣是以忧心至惨惨而痛念此之虐皆国之自为也不忍斥其君故曰国也
　　彼有防酒又有嘉殽【戸交】洽比【毗志】其邻昏姻孔云念我独兮忧心慇慇
　　上章既言君子忧心惨惨而痛然小人曽不是忧方且以防酒嘉殽和洽其邻里与亲戚而相倡和正如燕雀处堂母子自以为乐突决栋焚恬然不知祸之将及也君子自念独我忧心慇慇然而痛甚也莫有知我者矣
　　佌佌【此】彼有屋蔌蔌【速】方有谷民今之无禄天夭【于遥】是椓【陟角】哿【哥我】矣富人哀此惸独
　　佌佌小也蔌蔌陋也谷禄也椓害也卒章言小人得志佌佌者彼有屋以安居矣蔌蔌者方有禄而未艾也民今不幸如此岂天生此夭孽椓丧我宗周乎又深叹当此夭孽之害富人犹有力可自为计最可哀者惸独之民无防以避祸也为此诗者其贤矣乎国不可为矣犹冀有以扶持之王不可与言矣犹冀有以开悟之卒至于无可柰何而惸惸忠赤可谓独醒者也是诗十三章皆赋也中闲亦多比兴之言
　　十月之交大夫刺幽王也
　　小雅无厉王之诗郑氏以为十月之交雨无正小旻小宛皆厉王之诗也毛氏作传迁其第因改之耳其说曰师尹皇父不得并政襃姒艳妻不得偕宠畨与郑桓不得同位先儒非之谓使师尹皇父畨与郑桓先后共事襃姒以色居位谓之艶妻其谁曰不可又谓韩诗之次与毛氏合案幽王八年以郑桓公为司徒安知其前无畨为司徒而四诗非厉王明矣窃尝详考之诗十月辛卯日有食之验之唐歴在幽王六年一也百川沸腾山冢崒崩稽之史记幽王二年三川皆震二也雨无正言周宗既灭指赫赫宗周襃姒烕之之事三也小旻言谋夫孔多发言盈庭谓七子之徒若厉王监谤益严国人莫敢言道路以目安有孔多盈庭之刺四也小宛言念昔先人有怀二人先人谓先王二人谓文武若厉王先人则为夷王安能怀文武之事五也郑氏好立异何其踈耶
　　十月之交朔日辛卯日有食之亦孔之丑彼月而微此日而微今此下民亦孔之哀
