<!-- { "loadSidebar": true } -->
　　细也尾末也褎盛服貎黎之臣子自伤流离尾之人不为衞所防而衞之大夫如褎然盛服用充耳而无所闻也诗人专指大夫不欲斥衞君也一说关西谓枭为流离大则食其母意谓衞人视狄为尾不知其将为患故不听吾言其后果有狄人之难亦通是诗四章上一章兴也余皆赋也
　　简兮刺不用贤也衞之贤者仕于伶官皆可以承事王者也
　　伶官之名起于黄帝之臣伶伦取昆仑之竹吹黄钟之宫至周景王问无射于伶州鸠后世遂以名之衞国之贤有不得志而仕于伶官者诗人惜之其曰皆可以承王事则非止一人当是其徒相招为此故虽其才可为王官有所不顾也
　　简兮简兮方将万舞日之方中在前上处硕人俣俣【疑矩】公庭万舞有力如虎执辔如组【祖】左手执籥【余若】右手秉翟【亭歴】赫如渥【于角】赭【者】公言锡爵
　　简之为训或以为大或以为择或以为不恭夫旣自齿于伶官之列不可谓大出于贤者之自为非上之命不可谓择独先儒谓伶官杂于倡优侏儒之间是为不恭也其得谓之贤者盖虽其迹如此其中固有所见者此意味深长今取之简兮简兮重叹其为此不恭方将万舞于日之正中处于众优之上列其容俣俣然硕大舞于公庭而可仰于是咸称其才艺容止曰有力如虎执辔如组则见之射御之间如组织言才艺可取也曰左手执籥右手秉翟则见之舞蹈之间容止可观也曰赫如渥赭公言锡爵此言其貎之盛如此公乃使之受爵于庭非所以待贤者也武舞用干戚文舞用羽籥毛氏以干羽为万舞孔氏谓万者舞之緫名则兼文武而言诗止言执籥秉翟皆文舞之器意者诗人之言特举其一可以互见也
　　山有榛【侧巾】隰有苓云谁之思西方美人彼美人兮西方之人兮
　　榛栗属生于山果之嘉者苓大苦生于下隰草之嘉者喻衞之贤者才美如此冝仕于王国今乃仕于伶官失其所矣西方西周也周旣东迁谓诗人思西周之时人物正如此故叹美衞之贤者眞可谓西周之人物也前曰硕人言其貎后曰美人言其才是诗三章上二章赋也卒章比而赋之一说简贤以是舞旣舞而锡爵是以俳优蓄之也西方贤者所居也山必榛隰必苓物各有其地孰谓斯人也而处斯地也哉虽然不用冝去矣而相从于鄙事何也孟子曰往役义也往见不义也召之舞则舞其诸往役之义与窃谓相招仕于伶官此贤者所自为诗人犹以为不恭若由君之召则贤者当知去就矣
　　泉水衞女思归也嫁于诸侯父母终思归宁而不得故作是诗以自见也
　　泉水乃衞女嫁于他国思归之诗何以编之衞风窃意衞女思归作此诗以寄宗国衞女作之采诗者得之衞地故系之衞也国君夫人父母在则归宁没则使大夫宁于兄弟礼也衞女能以礼自克故思归而不得作此诗以见其志耳
　　毖彼泉水亦流于淇有怀于衞靡日不思娈【力转】彼诸姬聊与之谋
　　泉水始出虽毖然而流尚能至于淇淇衞地也可以人而不如彼泉水乎此我所以怀归衞国无日不在念也娈然诸姬非衞国之姬乃衞女所嫁之国娣媵之属故聊与之谋归衞之事也
　　出宿于泲【子礼】饮饯于祢女子有行逺父母兄弟问我诸姑遂及伯姊
　　夫人举动必有出宿饮饯之礼曰泲曰祢亦非衞国地名当是衞女所嫁之国有此地也衞女始谋意必有以父母终当遣大夫宁兄弟之礼告之者而衞女之意未能自己欲出宿饮饯而行谓女子旣嫁虽当逺父母兄弟我今谋归止欲问父之姊妹与已之伯姊尔舍兄弟而言姑姊逺嫌也
　　出宿于干饮饯于言载脂载舝【胡瞎】还【旋】车言迈遄【市专】臻于衞不瑕有害
　　曰干曰言亦衞女所嫁之国地名也衞女之意旣未能自己尚欲出宿饮饯而行且欲脂舝其所乗还归之车使疾至于衞国自谓虽不为瑕疵而未免有害于礼谓礼当遣大夫也
　　我思肥泉玆之永叹思须与漕我心悠悠驾言出游以写我忧
　　前三章皆思归之言卒章乃自克之言故以肥泉自释谓肥泉同出而异归在物理固有如此者我虽出于衞今旣拘于礼不得复归亦如此肥泉第为之永叹而已然思衞国须与漕之邑乃昔之所生长使我悠悠然长思不能忘当命驾而出游以输写我心之忧耳所谓止乎礼义者如此是诗四章一章兴也二章三章赋也四章比而赋之一说水异出流行合同曰肥谓已不如泉犹得同归亦通
　　北门刺仕不得志也言衞之忠臣不得其志耳
　　忠臣尽瘁事国而上下不知其艰可谓不得志矣然谓天实为之归之命而无所怨此其所以为忠臣也
　　出自北门忧心殷殷终窭且贫莫知我艰已焉哉天实为之谓之何哉
　　北门背明向隂处闇之象也殷殷忧盛貎有臣如此而上下不知可谓不明矣是以忧心殷殷而盛谓终必窭乏而致贫重叹上下莫知其艰也下二章所陈皆上下不知之说也然命实使然何足道哉
　　王事适我政事一埤【避支下同】益我我入自外室人交徧讁【如革】我已焉哉天实为之谓之何哉王事敦我政事一埤遗【唯季】我我入自外室人交徧摧【徂回】我已焉哉天实为之谓之何哉
　　王事上所命之事也政事职所治之事也上所命之事有适至而不可料者有敦廹而不容缓者职所当治之事则厚以益我不一而足厚以遗我不容辞避似有役使不均从事独贤之意可谓上不见知矣而我自外而入私门同室之人交徧诮责我交徧摧沮我是下亦不见知矣非命之不淑何以致此然忠臣仕于乱世贫窭艰难旣知有命何足形于言室人朝夕相处诮责摧沮交徧不已故不免作此以自解是诗三章皆赋也
　　北风刺虐也衞国并为威虐百姓不亲莫不相携持而去焉
　　上下相亲谓之仁衞之君臣并为威虐无防民之意故百姓不亲相率而去可谓不仁矣故谓之刺虐也
　　北风其凉雨【于付】雪其雱【普康】惠而好【呼报】我携手同行其虚其邪【徐下同】旣亟【纪力下同】只且【子余下同】北风其喈【皆】雨雪其霏惠而好我携手同归其虚其邪旣亟只且莫赤匪狐莫黒匪乌惠而好我携手同车其虚其邪旣亟只且北风寒凉之风雨雪之也势必至于雱然而盛此威虐可畏之喻也至北风喈然有声则雨雪已霏然而下矣此威虐及人之喻也始威虐方盛谋与惠顺而相好者携手同行而去今威虐及人则行计遂决当求有德者归之耳然北风止以喻其在上者莫赤者匪狐莫黒者匪乌以喻仕于朝者各从其类胥效为虐莫有防我者当即相携持同车而载适彼乐土矣或以同行同车分贵贱谓始则贱者终则贵者俱去非也同行则犹有未言去者同车则去者益众矣三章皆言其虚其邪旣亟只且盖百姓自相勉励恐及于祸谓今日之行当缓乎当急乎只且亦语辞之急者再三言之人情可见矣是诗三章上皆比下皆赋也
　　静女刺时也衞君无道夫人无德
　　周南被文王大姒之化则虽游女有不可求衞国君与夫人并为淫乱则虽静女亦不自保正家而天下定于此显然效验不可诬矣静女旣为刺时之诗序明言衞君无道夫人无德盖谓衞之淫风实由君与夫人之化女之静者犹如此也三章所咏皆男女相慕恱之事世之儒者以彤管为女史彊名为思古之诗其说出于毛氏或又援左氏取彤管之言欲阙之以待知者此亦考之不精尔实无可疑者且毛氏闻古者后夫人有女史彤管之法遂以此诗彤管为女史郑氏因谓彤管笔赤管也殊不知古以刀为笔未有用毫毛者安得有管故书谓之画盖以刀笔刻画于简至秦蒙氏始以毫毛制笔故汉以来始有竹简写之之说左氏所称取彤管焉亦止取其美物相赠之意非有取于女史也窃意古之女史谓之彤犹他史谓之青盖皆用竹简青取杀青之义则女史加以彤色容有是理况女史惟后夫人则有之何必以人间相赠之彤管遂为女史邪
　　静女其姝【赤朱】俟我于城隅爱而不见搔首踟蹰
　　此章男女相慕恱期而未遂之辞也静闲静也姝美色也城隅幽深之地也踟蹰不果之状谓贞静之女有此美色俟我于幽深之地我心爱之而未得见所以搔首溃乱不果于行止也
　　静女其娈贻我彤【同】管彤管有炜说【恱】怿【亦】女美自牧归荑【徒兮】洵【询】美且异匪女之为美美人之贻
　　此二章皆男女相慕恱赠答以物之辞也娈美态也彤管女子所玩之物也牧田牧之所也荑茅之始生也谓女之有美态者旣以彤管赠男子其色炜然而光盛男子恱怿此管之色谓亦如女之美此女赠男之物也故男子亦自田牧之所取始生之荑以赠女且谓此荑信美且异矣犹未可以女之为美姑以此为美人之赠耳此男赠女之物也说者谓男女相赠荅与郑风赠以勺药陈风贻我握椒之意同此固足以发明诗人之本意然世之儒者例信毛郑之说惟欧阳氏断然不惑故窃取之且证以刀笔祛千载之疑而彤史之义亦存而不废独不可以此诗之彤管为女史尔是诗三章皆赋也一说读静女之诗知彤管之意则以礼自防在是矣夫寇不自至负乗招之也淫不自兴冶容诲之也窃谓此说专罪女子似非诗人之本意况由于衞君与夫人无道无德之所化则男女俱不知礼矣
　　新台刺衞宣公也纳伋之妻作新台于河上而要之国人恶之而作是诗也
　　衞宣公初以礼为伋纳妇旣而作台于河上自以诡计要取之斁败人伦诚可恶也是诗皆着其可恶之迹与国人恶之之状辞简而义明也
　　新台有泚【此礼】河水弥弥【莫尔】燕婉之求籧【渠下同】篨【除下同】不鲜【斯践】新台有洒【七罪】河水浼浼燕婉之求籧篨不殄泚鲜也洒髙峻也弥弥盈也浼浼平也燕婉求之不以正也凡人之为不善犹有羞恶之心往往多秘其迹惧为人所指目虽其过未有隐而不形然视宣公于河上鲜明髙峻之台肆为燕婉之行固有间矣国人闻其所为犹未以为信然也故过其处者争往视之至不能俯如有籧篨之疾者前后相属莫知其数不鲜言不少也不殄言不絶也及见其果于为恶无复愧耻始恶之矣
　　鱼网之设鸿则离之燕婉之求得此戚施
　　此章取物为比谓网之设本以求鱼髙飞之鸿今乃离之所得非所求事理乖舛喻宣姜本以嫁伋宣公乃以计要取之以鱼鸟比君之父子亦恶之之深也国人始犹视之恶之旣深则过其处者至不忍仰视若眞得戚施之疾者盖不忍仰视又甚于往视而不能俯者矣诗人之言每每如此国人恶其君若不可以训圣人存之以明有可恶之实者当年不能隐其恶万世不能冺其迹鉴戒之意深矣是诗三章其二章赋也卒章比而赋之也
　　二子乗舟思伋寿也衞宣公之二子争相为死国人伤而思之作是诗也
