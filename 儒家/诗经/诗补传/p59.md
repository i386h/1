<!-- { "loadSidebar": true } -->
　　先儒以成王不敢康噫嘻成王为成王诵是以此诗与噫嘻为成王以后之诗也以不显成康为成王康王是以执竞为康王以后之诗也义亦可通然周颂诸诗作于成王之时有序为可据而国语又以时迈思文二诗为周文公之颂则成王即政之后周公制礼作乐庶事大备不应无郊祀天地祈谷上帝与祀武王之诗今姑存旧说二后文武也谓文武所以受天成命者以其成王业而不敢康宁夙夜忧勤于寛宥静密之地以为受命之基也昊天之有成命由文武之能成王业耳而文武忧勤于寛宥静密之地人未必知之惟天地神祗实知之也于叹辞也缉续也熈广也单尽也肆遂也靖安也成王旣叹其王业思有以续而广之亦在于尽其心遂安其业而后可也以是告于天地则成王于二后忧勤已成之业必知持守之道矣
　　我将祀文王于明堂也
　　明堂王者之堂也其制始于黄帝之合宫有虞谓之緫章夏谓之世室商谓之重屋周谓之明堂以为听政之所耳祀文王于此则周公为之也周公制作礼乐以为周之王业始于后稷成于文王思所以报之旣于郊祀以后稷配天矣文王独可遗哉于是祀文王于明堂以配上帝焉此周公以义起之也先儒谓万物本乎天人本乎祖故冬至祭天而以祖配之以冬至气之始也万物成形于帝而人成形于父故季秋享帝而以父配之以季秋物成之时也又曰天即帝也郊而曰天所以尊之也配稷于郊亦以尊稷也明堂而曰帝所以亲之也配文王于明堂亦以亲文王也尊尊亲亲周道备矣又曰月令季秋大飨帝此秦世之书周法必不然也
　　我将我享维羊维牛维天其右之仪式刑文王之典日靖四方伊嘏【古雅】文王旣右飨之我其夙夜畏天之威于时保之
　　诗人道成王之意谓我之所将奉而享献者维牛羊而已天其右助我乎其之为言不敢必之辞也恃牛羊而祈天之助固不可必所可必者頼有文王耳我今于文王法度礼乐之典仪以则之式以象之刑以法之使四方日臻于安靖天已尝降嘏于文王而右助之歆飨之矣我又早夜以思严畏天威如此则庶几可以保天命耳旣以文王配故其所告之辞惟文王之是頼已则加畏敬焉旣以推尊文王亦以自勉非周公不能为此诗也
　　时迈巡守告祭柴望也
　　左氏传谓昔武王克商作颂曰载戢干戈则以此诗为作于武王时也国语称周文公之颂曰载戢干戈则此诗乃周公所作也传记异同当以经为据书周官篇曰六年五服一朝又六年王乃时巡考制度于四岳诸侯各朝于方岳大明黜陟此成周十二年一巡守之制也武王克商天下未宁而崩固未暇及巡守之事左氏传所载岂见武王有倒载干戈之事遂误引此诗邪以书为据则为成王巡守明矣其告祭柴望则用有虞氏故事岁二月东巡守至于岱宗柴望秩于山川五月南巡守如岱礼八月西巡守如初十有一月朔巡守如西礼柴谓燔柴祭天以告至也望谓境内山川如其秩次望而祭之五岳视三公四渎视诸侯其余视伯子男
　　时迈其邦昊天其子之实右序有周薄言震之莫不震叠怀柔百神及河乔岳允王维后明昭有周式序在位载戢【侧立】干戈载櫜【羔】弓矢我求懿徳肆于时夏允王保之
　　迈行也震动也右序有助而相次不絶之意震叠有惧而叠足来归之意怀来也柔顺也戢聚也櫜韬也时夏中国也谓成王以时巡行邦国始曰昊天其子我乎虽有不敢必之意旣而曰天实助我有周相次序而不絶矣不然何以薄言震动之而诸侯莫不震叠而归周也何以告祭祡望而百神莫不怀来柔顺也川之大也有如河山之髙也有如岳亦皆受职无灾祥之变信我周王得为君之道矣是固足以明昭我有周能用法以次序在位之诸侯而大明黜陟之典无不如意则兵可以无用矣于是聚其干戈韬其弓矢乃求文德之事肆陈于中国信王者能保周之王业也
　　执竞祀武王也
　　诗序直言祀武王则宗庙祀武王之乐章也
　　执竞武王无竞维烈不显成康上帝是皇自彼成康奄有四方斤斤【纪觐】其明钟鼓喤喤【华彭】磬筦【管】将将【七羊】降福穰穰【如羊】降福简简威仪反反【如字】旣醉旣饱福禄来反竞彊也皇大也武王执自彊之心以成莫彊之烈岂不显其成此安民之功故上天所以益大周家之王业使武王奄覆四方之国而有之斤斤然明而能断此其所以为莫彊之烈也武王有是莫彊之烈故其庙乐之声音与降福于子孙者亦皆象之钟鼓则喤喤然声之扬也磬筦则将将然音之集也穰穰则降福之众也简简则降福之大也主祭者旣威仪反复而无怠容则旣饮酒而醉饱福禄亦反复而未艾也
　　思文后稷配天也
　　此后稷配天之乐章国语以为周文公之颂必有所据然国语第能言时迈思文二诗为周公之作若以孔子之言参之郊祀后稷以配天宗祀文王于明堂以配上帝皆出于周公则昊天有成命我将思文皆一时之事周公旣作思文则二诗作于周公何疑之有
　　思文后稷克配彼天立我烝【之丞】民莫匪尔极贻【夷】我来牟【如字】帝命率育无此疆尔界陈常于时夏
　　诗人凡言思字在上则当为思虑思字在下则多为语辞思文与思齐同谓思昔之有文德如后稷者能配彼天之大岂可忘哉后稷之徳在于天下者以教民稼穑为之本也凡尧舜之相授受所谓允执其中者即五典之所陈谓之常道者是也是中也人性之所固有故曰尔极所谓常性是也尧舜执是中以在上赖后稷敎民稼穑使人无艰食不至于救死不赡然后能立于尔极而常道可行也故执中于上者尧舜也使烝民立于中以养其常性者后稷之徳也故曰立我烝民莫匪尔极然而必以文之一字以形容其徳者盖古人以文为徳之盛如书称尧曰钦明文思称舜曰濬哲文明后稷之文得尧舜之一端亦以助尧舜立民于中故也周公于是又推原后稷所以能立民于中者盖始于遗我民以来牟之种谓天命我以此嘉种以徧养下民民旣得其养无此疆尔界之殊则尧舜之常道可以陈于中国矣盖尧舜之常道即民常性之所有也惟民能立于极以养其性而后常道可行非周公不能知此也然周公论后稷之养民特取于来牟者何哉广雅曰来小麦也牟大麦也是二物者种于稼穑之后熟于稼穑之先能补斯民之艰食者莫急于此是以圣人重之曰此出于天命也彼有谓赤乌衔之而至者非也春官钟师注云肆夏时夏也繁遏执竞也渠思文也以为九夏之三
　　臣工诸侯助祭遣于庙也
　　诸侯助祭始毕即于庙而遣之亦以维莫之春农事不可缓也
　　嗟嗟臣工敬尔在公王厘【力之】尔成来咨来茹【如预】嗟嗟保介维莫【暮】之春亦又何求如何新畬【余】于【乌】皇来牟将受厥明明昭上帝迄【许乙】用康年命我众人庤【持耻】乃钱【子践】镈【博】奄观铚【珍栗】艾【刈】
　　嗟叹以命之重其事而劳苦之也臣工诸侯之羣臣也保介诸侯之侍御也命臣工以王事命保介以民事命以王事则曰尔之在公当敬其事王旣分厘以成法有所不知则来咨谋以茹度之命以民事则曰今已暮春矣何所求哉当知民事不可缓孰为一岁之新田孰为三岁之畬田言当别其田之所宜而使之播种也保介在臣工之下乃介而侍者也月令天子亲载耒耜措之于参保介之御间说者谓保介为车右衣甲持兵者此天子之侍御也诸侯之助祭亦必有羣臣侍御故王者尊诸侯不欲直戒其身故戒其羣臣侍御以警切之然民事不以命臣工而以命保介何也盖保介旣衣甲持兵则卒伍之中选为侍御者也古者兵出于农新畬之辨固保介之所有事也于是叹美我周家后稷能体上帝养民之意以来牟之种教民播殖旣已大受其明命以昭显上帝之意于天下所以迄成丰年之效尔之归当命我庶民储庤其治田之器奄忽之间即见用刈获之器矣周虽用建子为正至于朝聘祀享犹用夏正祭用仲月则春祠在建夘之月祭毕而归春已向暮矣来牟当夏而熟暮春将熟之时故因言暮春而思来牟亦以暮春民间旧谷已尽新谷未殖所赖来牟以补民食之阙故尤为可美也诗人以来牟为大受明命之本所以推尊后稷教民之功且以见周家以农事开国也钱铫也镈鎒也二者治田之器也铚鎌也刈获之器也管子曰一农之事必有一铚一鎒一铫然后成农则知是三器农之不可阙者也
　　噫【于其】嘻【僖】春夏祈谷于上帝也
　　月令孟春祈谷于上帝仲夏大雩帝以祈谷实此诗春夏皆歌之也说者谓龙见而雩当在孟夏疑月令错置于仲夏非也左传称啓蛰而郊龙见而雩谓龙见之后乃可雩耳龙见于孟夏雩于仲夏于理可通不必疑也
　　噫嘻成王旣昭假【格】尔率时农夫播厥百谷骏【峻】发尔私终三十里亦服尔耕十千维耦
　　噫嘻叹辞也昭著也假至也叹周之成王业本于农事旣足以昭假于天而受天明命矣我今当亲率农夫以播种其百谷示不敢忘本也亲率农夫似为籍田张本至祈社稷遂行之也尔农夫宜大发其私田终三十里之广无不服田力穑将见万人皆耦而耕矣案周礼凡治野田夫闲有遂十夫有沟百夫有洫千夫有浍万夫有川此万夫之地方三十三里有余此言三十里举成数也上之告民则先其私故曰骏发尔私下之奉上则先其公故曰雨我公田周人以讳事神此诗发字与雝诗昌字乃不讳文武何也或曰周之所讳不以其名号之耳不遂废其文也窃谓舜禹盘庚皆名也而书不以为讳是周之前无讳之说也至书称元孙某则讳之始也然不指其人则亦不讳如穆王名满后有王孙满襄王名郑后有卫侯郑匡王名班春秋书曹伯班简王名夷春秋书晋夷吾若此之类岂所谓临文不讳欤
　　振鹭二王之后来助祭也
　　二王夏商也其后宋之君也
　　振鹭于飞于彼西雝我客戾止亦有斯容在彼无恶在此无斁【亦】庶几夙夜以永终誉
　　振羣飞貌西雝西郊之泽也诗人以振鹭之飞喻二王之后有容仪如此故曰我客戾止亦有斯容二王之后于周为客天子有事膰焉有丧拜焉在彼谓居其国无有怨恶故曰无恶在此谓来助祭无有厌倦故曰无斁以容仪之美知其无厌倦也终则勉之曰庶几于夙夜之间持此无恶无斁而不变则永保令名于终矣
　　丰年秋冬报也
　　说者谓噫嘻祈于春夏丰年报于秋冬是一体之诗祈曰上帝而报不言上帝省文耳窃尝考之祀典上帝则有祈而无报尊之而不敢渎也社稷则有祈而有报矣丰年之诗或以为秋尝冬烝则用于宗庙或以为季秋大飨则用于明堂或以为秋祭四方冬祭八蜡则用于羣祀旣无所考证必居一于此矣惟序不言上帝未敢必以为省文要之为报祭之乐章也
　　丰年多黍多稌【杜】亦有髙廪【力锦】万亿及秭【咨履】为酒为醴【礼】烝畀【必寐】祖妣以洽百礼降福孔皆
　　案职方氏雍冀之地髙燥其谷宜黍荆扬之地下湿其谷宜稻稌即稻也今丰年风雨节寒暑时故利髙燥而寒者利下湿而暑者各得其宜所以多也髙廪毛氏以为藏穗而地官廪人说者则以为藏米曰廪案明堂位有米廪则廪兼穗与米皆可藏也毛氏谓数万至万曰亿数亿至亿曰秭黄帝筭法十百为千十千为万十万为亿十亿为兆十兆为京十京为垓十垓为秭皆言其多也使我国家得以为酒为醴烝进与祖妣以百礼则无不备以降福则无不及者皆天地之赐也
　　有瞽始作乐而合乎祖也
