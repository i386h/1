<!-- { "loadSidebar": true } -->
　　古之大夫所乗之大车其动则槛槛有声可惧其行则啍啍如气之出所服之毳衣如菼之青谓如鵻之色也如璊之頳谓如玉之色也人见其车服已知畏之不敢为淫奔之行非有徳以称其车服何以得人心如此
　　谷则异室死则同穴谓予不信有如皦【古了】日
　　民既不敢犯不止一时也盖将终身焉于是自言其情曰生固不得相奔同室而处死苟幸得同穴而足矣又指皦日为誓谓决不犯礼而相奔也盖古者大夫之徳能使人之不犯而不能使人之无情同穴以示其相慕之情皦日以为其不犯之信盖与汉广之诗游女虽不可求欲秣其驹马之意相近岂非文王之化及于后者犹如此乎是诗三章皆赋也
　　丘中有麻思贤也庄王不明贤人放逐国人思之而作是诗也
　　庄王不明贤人放逐以见用舎不当于人心一时废弃而去者国人反思之异乎国人皆曰不可者矣
　　丘中有麻彼留子嗟彼留子嗟将其来施施丘中有麦彼留子国彼留子国将其来食丘中有李彼留之子彼留之子贻我佩
　　丘中以喻国家麻也麦也李也皆可食之物喻国家之禄也彼无罪而去如留氏之贤者望其施施舒行而来食君之禄且有美徳如玉以及我也子嗟子国似是留氏兄弟之字彼留之子亦指其兄弟而言以协音韵终始止及一留氏盖诗人据所见者作此诗也诗人多以玉比徳以玖为佩亦可以相赠故取以为喻也是诗三章皆比而赋之也



　　诗补传卷六
　　钦定四库全书
　　诗补传卷七　　　　　　宋　范处义　撰
　　郑
　　宣王封母弟友于宗周畿内咸林之地是为郑桓公后为幽王大司徒犬戎之祸桓公死之子武公掘突继为司徒与晋文侯定平王于东都王城卒取十邑之地然则武公父子可谓善于其职有功于周故以郑次王惜乎其不能复周东辙为可恨也
　　缁衣美武公也父子并为周司徒善于其职国人冝之故美其徳以明有国善善之功焉
　　郑武公父子所以能入则世为卿士出则长享国祚岂无自而然哉周之国人以为善于其职冝在此位故作缁衣之诗以美之序诗者发明其意以武公之徳所以能有其国者由善善之功也孔子所谓好贤如缁衣谓于缁衣见好贤之至也说者求善善之说而不得遂疑诗序以明有国善善之功之说为非诗意盖考之未精尔
　　缁衣之冝兮敝予又改为兮适子之馆兮还予授子之粲兮缁衣之好兮敝予又改造兮适子之馆兮还予授子之粲兮缁衣之蓆兮敝予又改作兮适子之馆兮还予授子之粲兮
　　缁衣卿士之朝服也武公有徳以称是服故一章言其称敝则欲更为二章言其美敝则欲更造三章言其安敝则欲更作蓆取枕席之义谓其安舒而无患也此所谓善于其职国人冝之也适子之馆者谓武公入为卿士授馆于王室也还予授子之粲者谓武公既适卿士之馆而好贤之意不倦还以所得王之廪粟授之贤者犹后世开东阁延贤人指言粲者谓有食客也在馆能尔则在国可知此所谓以明有国善善之功也善善犹言贤贤以此求诗正与序合是诗三章皆赋也一说诗人多以衣服新羙为粲如三英粲兮粲粲衣服是也谓国人喜武公之善其职欲其久于位故缁衣之敝则为之改制适卿士之馆则以授之使粲然一新亦通似不若前说尤见善善之功
　　将【七羊下同】仲子刺庄公也不胜【升】其母以害其弟弟叔失道而公弗制祭【侧界】仲谏而公弗聼小不忍以致大乱焉郑庄公克叚之事论者多过其实非圣人以恕待人之意独将仲子之序与左氏合信乎诗序经圣人之手而左氏之好恶果与圣人同也左氏称姜氏爱共叔叚诗京使居之公曰姜氏欲之焉辟害卒成叔叚之恶以致死亡所谓不胜其母而害其弟也叚既失道庄公为兄当制其初乃曰多行不义必自毙又曰不义不昵厚将崩是庄公以路人视其弟岂得为贤父兄哉左氏曰书郑伯讥失教也所谓弟叔失道而公弗制也祭仲始言都城过百雉为国之害卒言不如早为之所毋使滋蔓公皆不能用所谓祭仲諌而公弗聼也初不忍违其母制其弟末乃伐弟誓母几灭天理所谓小不忍以致大乱也以是数端责郑伯夫亦何辞安所逃罪彼谷梁乃谓何甚乎郑伯甚郑伯处心积虑成于杀也公羊乃谓为大郑伯之恶母欲立之己杀之如勿与而已矣使庄公能思虑亦当知饰词以自解今乃直谓焉辟害又谓必自毙又谓厚将崩观其发言似愚俗之人无所隠情亦足以见其城府之不深矣使其果处心积虑成于杀弟果以母欲立之而己欲杀之则春秋当深贬之岂得犹称郑伯而诗序岂得谓之小不忍由是言之荘公亦不得为大恶特以庸暗无识不能权利害之轻重举措乖违故圣人以恕待之不然则一闻考叔之对遽能改过恶人安能尔耶然人患不知过知则当即改乃犹告之悔似悔前日之举以为今无可奈何者此焉辟害必自毙厚将崩之一律也考叔为阙地及泉之说姑随其资识而开道之故少迂缓有所不暇恤也
　　将仲子兮无逾我里无折我树杞岂敢爱之畏我父母仲可怀也父母之言亦可畏也将仲子兮无逾我墙无折我树桑岂敢爱之畏我诸兄仲可怀也诸兄之言亦可畏也将仲子兮无逾我园无折我树檀岂敢爱之畏人之多言仲可怀也人之多言亦可畏也
　　是诗三章始终皆小不忍之说盖讥其失而刺之也将请也仲子祭仲也杞也桑也檀也皆近居之木也谓庄公始视其弟如所居之里墙园间之木而祭仲请蚤除之是入我里欲伐我木也墙园亦然仲子之言虽可懐而我父母诸兄与人之多言皆可畏所以不忍蚤除而致大乱也诵将仲子之诗庄公胸臆之浅陋可以想见要之非真恶人之胸臆也就使庄公其初专于杀弟而诗人乃曲为庄公设此矫饰之词则此诗可删去矣圣人存之正以诗人刺庄公苐知小不忍而不知致大乱故以是垂戒于万世与左传所谓讥失教之意同此所谓恕以待人也是诗三章皆比而赋之也
　　叔于田刺庄公也叔处于京缮【市战】甲治兵以出于田国人说【恱】而归之
　　自古小人为恶亦必行小惠善矫餙以要民誉然后能惑众为乱如齐之田氏民爱之如父母如安禄山史思明范阳之人谓之二圣之类是也此诗与晋扬之水沃盛强国人将叛而归沃之意同然此诗谓叔叚为仁且武岂真仁且武哉扬之水谓沃为君子岂真君子哉皆一时愚俗为小人所欺至形之歌咏孔子删诗何取焉盖圣人之存二诗以戒后之人君谨于其初勿使小人得志不幸有如京沃亦当防闲于蚤无俾寖大以成难图之势此圣人録诗之意也
　　叔于田巷无居人岂无居人不如叔也洵【苏尊下同】美且仁叔于狩【手又】巷无饮酒岂无饮酒不如叔也洵美且好叔适野巷无服马岂无服马不如叔也洵美且武
　　田取禽也冬猎曰狩郊外曰野诗人夸美叔叚谓一出田猎于郊外里巷之间无有如叚之美且仁谓其威仪也无有饮酒如叚之美且好谓其燕乐也无有服马如叚之美且武谓其善御也叚之处京缮甲治兵岂为田猎而国人说之如此能无后患乎庄公尚不知悟盖亦无以为防其愚诚可刺也是诗三章皆赋也
　　大叔于田刺庄公也叔多才而好勇不义而得众也两叔于田皆作于一时加大字以别之非误也是诗皆美叚之多才好勇序诗者以不义而得众发之意谓虽不义之人多才好勇亦可欺众而得民奈何庄公但执必自毙之说不蚤为之所然庄公之言亦幸而中尔理有不可恃者万一不中庄公其危哉况俟其既乱而能取之孰若制之于未乱之为善圣人存将仲子两叔于田之诗使后世不幸有此当以庄公为戒此三诗所以皆刺庄公也
　　大叔于田乘乘马执辔如组【祖】两骖如舞叔在薮【素口下同】火烈具举襢【袒】裼【素歴】暴虎献于公所将【七羊】叔无狃【女九】戒其伤女叔于田乗乗黄两服上襄两骖鴈行【户郎】叔在薮火烈具扬叔善射忌【记下同】又良御忌抑磬控【口贡】忌抑纵送忌叔于田乗乗鸨【保】两服齐首两骖如手叔在薮火烈具阜叔马慢忌叔发罕忌抑释掤【氷】忌抑鬯【勅亮】弓忌乗马所乗之四马也乗黄四马皆黄也乗鸨四马皆骊白杂毛也执辔如组谓善御如织组所以骖之与服皆中节如舞蹈也两服上襄谓服马皆上驾之良马所以两骖皆次序如鴈行也两服齐首谓服马首齐如一所以两骖皆如左右手之相应也此皆盛言其乗马之善以见其众之恱之也薮田猎之所火烈谓烈而焚之也具众具扬具阜此言其得众而助之者盛也襢裼肉袒也暴虎徒手而搏之也献于公所所得虎献于公以夸其勇也狃习也此言其好勇众人爱之戒其无习此恐其伤也忌助语也抑发语也骋马曰磬谓使之曲折如磬也止马曰控谓有所控制不逸也发矢曰纵谓舎矢之疾也从禽曰送谓命中如送也慢缓也罕希也掤所以覆矢鬯所以弢弓此言多才射御俱善田事既毕行马迟而发矢希弢弓覆矢无一不善也于田猎一事见其得众已如此庄公奈何不忧之邪是诗三章皆赋也
　　清人刺文公也髙克好【呼报】利而不顾其君文公恶【乌路下同】而欲逺之不能使髙克将【子匠】兵而御【鱼吕】狄于竟陈其师旅翺【五羔】翔河上久而不召众散而归髙克奔陈公子素恶髙克进之不以礼文公退之不以道危国亾师之本故作是诗也
　　国风有反其辞以讽刺者如卫女相俟于城隅诗人以静女目之髙克好利不顾其君诗人以清人目之静者甚言其非静清者甚言其非清亦变风谲谏之义后世指人之不亷者曰伯夷不孝者曰虞舜亦此类也说者谓清为郑之邑名而在彭在消在轴又以为地名夫地名重复在在有之固不可考邑名则传记可案清既非河上之邑就使髙克尝为清邑之大夫亦不可谓之清人子游为武城宰谓之武城人可乎
　　清人在彭驷介旁旁【补彭】二矛【莫侯】重【直龙下同】英河上乎翶翔清人在消驷介麃麃二矛重乔河上乎逍遥清人在轴【逐】驷介陶陶【徒报】左旋右抽【勅由】中军作好【呼报】
　　彭也消也轴也乃克所帅众之地驷介四马之被甲者也旁旁不息貌麃麃武健貌陶陶自适貌二矛酋矛夷矛也重英谓重以朱丝为英饰也重乔谓累饰乔然而髙也左旋右抽谓左旋其驷右抽其兵师之出处当严其期今乃翺翔之乆不思班师师之屯次当谨其备今乃逍遥自适同于儿戏佳兵者不祥之器今乃左旋右抽以军作好不败何待髙克既进之不以礼文公又退之不以道危国亡师职此之由公子素作此诗专论髙克不敢及文公故序诗者发之春秋书郑弃其师则文公之过着矣此诗之序与左氏合无足疑者独谓公子素恶髙克进之不以礼诗无见焉岂以好利故能以赂求进用欤是诗三章皆赋也
　　羔裘刺朝也言古之君子以风【福鳯】其朝焉
　　羔裘刺朝故取古君子为言而讽当时在朝之臣不能然也
　　羔裘如濡【儒】洵直且侯彼其【记下同】之子舎【赦】命不渝【以朱】羔裘豹饰孔武有力彼其之子邦之司直羔裘晏兮三英粲兮彼其之子邦之彦兮
