<!-- { "loadSidebar": true } -->
　　予其惩【直升】而毖后患莫予荓【普经】蜂自求辛螫【释】肈允彼桃虫拚【芳烦】飞维鸟未堪家多难予又集于蓼
　　惩者惩其旣徃毖者毖其将来成王惩始信二叔之流言而疑周公几丧王室故毖其后来之患虽小而不可忽也蜂与桃虫皆小物也故以为喻荓使也蜂虿有毒何可使也使之是自求螫毒耳蜂螫人必辛故曰辛螫桃虫鹪也信桃虫为小矣而终能为雕是始小而终大也拚犹翻也始以为小终则翻然而飞故曰拚飞维鸟先儒谓犹言先为鼠后为虎先为蚁后为廌不必谓桃虫化为鸟此义尤长蓼之味辛予旣未堪周家多难之事则予身又将萃于辛矣此所谓毖后患也
　　载芟春籍田而祈社稷也
　　月令天子躬耕帝籍在孟春择元日命民社在仲春此诗之序言籍田而祈社稷岂籍田与祈社稷皆歌此诗如春夏祈谷同歌噫嘻之类欤或曰王为羣姓立社曰泰社自为立社曰王社意以为仲春命民社乃泰社也王社之礼或行于籍田之时未可知也
　　载芟载柞【侧伯】其耕泽泽【释】千耦【五口】其耘徂隰徂畛侯主侯伯侯亚侯旅侯疆侯以有嗿【勃感】其馌【于輙】思媚其妇有依其士有略其耜俶载南播厥百谷实与【戸南】斯活驿驿【亦】其达有厌【于艳下同】其杰厌厌其苗緜緜其麃【表娇】载获济济有实其积【子赐】万亿及秭【姊】为酒为醴烝畀祖妣以洽百礼有飶【蒲即】其香邦家之光有椒其馨胡考之宁匪且有且匪今斯今振古如兹
　　载始也徂徃也侯维也传曰如农夫之务去草芟夷蕴崇之此除草谓之芟也秋官柞氏掌攻草木及林麓此除木谓之柞也泽泽始耕土解散之状也千耦其耘去草木者众也畛田畔之路也隰畛外之地也主家长也伯长子也亚仲子也旅子弟也彊民之有余力来助者地官遂人曰以彊予任甿以闲民转移执事者春秋传曰凡师能左右曰以自侯主以下言民之乐趋于农役无小无大皆在田间也嗿者众人饮食之声也妇人行馌为夫者则媚其妇为妇者则依其夫言交相慰劳也略利也俶始也耜旣利而始田事也南者田以向阳为善也人旣勤器旣利田旣善于是播殖百谷之种皆与气而生也驿以通达为义驿驿其达言其种之萌牙通达出地也厌以餍足为义有厌其杰言其气之餍足杰然而秀也视其苗则餍足而不瘠视其麃则緜緜而相续古字多相通麃疑防字据字书防稻秀出者今田家言禾穗始出必曰放防盖本诸此载获济济则旣熟而刈获济济而众故有实之可积也万亿及秭言其多也始则为酒醴而进祖妣终则百礼无不备以见其有余用也说文曰飶食之香有飶言其馔也楚辞曰奠桂酒兮椒浆有椒言其酒也飨賔客养耆老皆用酒食以食为邦家之光以酒为胡考之宁互言之也古文多有此体或曰大亨以养圣贤故为邦家之光酌大斗以祈黄耇故致胡考之宁义亦通卒章谓非苟且非今日始为此礼举古以来皆如此也仪礼士冠礼曰永受胡福释者曰胡犹遐也左氏传曰虽及胡耇释者曰元老之称也与毛氏胡寿之义同说文曰胡牛颔垂也又老狼亦垂胡今老者或有此状疑诗人取诸此谚曰眉毫不如耳毫耳毫不如项縚胡岂项縚乎
　　良耜秋报社稷也
　　凡秋祀皆报也故秋祀社稷所以报丰年之赐也
　　畟畟【楚侧】良耜俶载南播厥百谷实与斯活或来瞻女载筐及筥其饟伊黍其笠伊纠【居黝】其镈【博】斯赵【徒了】以薅【呼毛】荼【徒下同】蓼【了下同】荼蓼朽止黍稷茂止获之挃挃【珍栗】积【子赐】之栗栗其崇如墉其比【毗志】如栉【侧瑟】以开百室百室盈止妇子宁止杀时犉【如纯】牡有捄【蚪】其角以似以续续古之人
　　畟畟犹测测耜入地之貌于耜为治田事之始故曰俶载南播殖百谷之种皆与气而发生与载芟同义或来瞻女谓田畯来视耕也载筐及筥盛馌之器也饟具也其饟伊黍谓馌之具用黍也纠缭也言农夫田闲所用之草笠以绳缭而成也镈耘田之器也赵刺也斯赵言以镈刺地也薅拔去田草也荼蓼水陆之秽草也秽草朽败则黍稷茂遂人力之所致也获之挃挃刈而有声也积之栗栗实而坚栗也其崇髙如墉其相比如栉皆言积之多也其积旣多遂开百室以纳之百室旣盈则农功毕而妇子宁矣盖农功未毕则妇子皆在田闲不遑宁处也杀时犉牡谓一色之牡牲也有捄其角所谓社稷之牛角尺也然则为王社之报祭明矣以嗣以续谓兴来岁继徃岁续古之人庶几不替其先矣
　　丝衣绎賔尸也髙子曰灵星之尸也
　　商曰肜周曰绎皆谓祭之明日复祭之也复祭之义盖以賔尸此周之旧也其后礼家分天子诸侯曰绎以祭明日卿大夫曰賔尸与祭同日髙子不必为齐人言小弁之诗者古人名字同者多矣幸而附见于经必以传记所载之人一槩非之岂得为通论况周以农事而开国而灵星左角为天田则农祥也农祥见而祭之又从而绎之则周盖以为重祀矣髙子虑后世不知为灵星之尸故于序明言之后之传授者存于经而莫敢废岂为虚言哉汉髙帝去周未逺当庶事草创之时独诏天下立灵星祠疑得周之遗意也
　　丝衣其紑【孚浮】载弁俅俅【求】自堂徂基自羊徂牛鼐【乃代】鼎及鼒【兹】兕觥其觩旨酒思柔不吴【话】不敖胡考之休此诗为賔尸而作所言皆述祭之得礼也丝衣祭服也紑洁鲜也弁爵弁也俅俅恭顺也此言衣冠之得礼也堂堂上也基门塾之基也此言升降之得礼也羊小牲也牛大牲也此言牺牲之得礼也鼐大鼎也鼒小鼎也此言器用之得礼也及旣祭而饮福徒设兕觥之罚爵亦觩然虚设而不用以与祭者皆得礼虽饮以旨酒其容柔以和不吴无諠哗者不敖无倨慢者胡考寿考之人也指为尸者而言谓皆尸之休美足以及人者如此以弁为爵弁者盖士冠礼爵弁服纯衣说者谓爵弁赤而微黒如爵之首色纯衣丝衣也其余有冠弁韦弁皮弁皆不以丝为衣然弁士服也或谓绎礼轻使士或谓退尸有渐言丝衣言弁已是不冕服也
　　酌告成大武也言能酌先祖之道以养天下也
　　成王作大武之舞以象武王之功其成也又为诗以告焉名其乐章曰酌岂无其义哉序诗者发之曰言能酌先祖文王之道以养天下谓武王至耆年方定伐商之功前此皆遵守先志养之以晦所谓酌文王之道以养人者正以未肯轻用兵故也书曰亦越武王率惟敉功不敢替厥义徳率惟谋从容徳以并受此丕丕基谓武王率循文王敉宁天下之功虽不敢替其用武之义徳而能谋从其寛容之徳所以并受此至大之基业夫敉宁之功寛容之徳所谓文王养人之道也序诗者之言与书立政之言合可谓深得武王之用心且以着其名酌之义讵可轻废哉由成王言之故以文王为先祖
　　于铄【舒灼】王师遵养时晦时纯熈矣是用大介我龙受之蹻蹻【居表】王之造【才老】载用有嗣实维尔公允师
　　于叹辞也铄盛也叹武王之师若是其盛而能遵文王养天下之道与时俱晦也夫文王以纣在上故终身自晦其迹以养天下之人今武王又能遵之故诗人叹美之也纯大也熈广也至武王末年旣大而且广之时也是用大致天下之助为克商之举龙宠荣也造成功也我成王宠受其蹻蹻以成王天下之造又用是有以承嗣其业原其所自实赖武王之武功本于至公足以允众故也使武王用兵出于私意则不足以取信于人成王何所恃以嗣其业也
　　桓讲武类祃【马嫁】也桓武志也
　　讲武而类于上帝祃于所征之地皆师祭也此为武王伐商之事明矣然是时有其事而无其诗以颂声未作故也至成王制礼作乐于是作此诗以歌其事亦以告于武王序诗者谓之武志盖发明武王讲武类祃之时其志已欲保厥士而用四方定厥家而昭于天后果能如其志可谓善得诗人之防也
　　绥万邦屡【力注】丰年天命匪解【懈】桓桓武王保有厥士于以四方克定厥家于【乌】昭于天皇以闲之
　　成王谓我今日所以能抚绥万邦且屡获丰年足以见上天之命我有周可谓匪懈矣何以得此哉盖由桓桓然有威武之武王保有熊罴虎贲之士使三千人惟一心故能用四方诸侯之力以定我周家之王业也于是遂叹美武王旣有以昭格于天可谓能尽皇王之道代商而有天下也大雅以武王为皇王盖有天下之称也毛氏训间为代盖本之书多方曰天降时丧有邦闲之说者谓使有国圣人代之然则此诗所陈成王享其效武王有其志非序诗者不能知之信诗序之有功于诗也
　　赉【来代下同】大封于庙也赉序也言所以锡予善人也左氏传载成鱄之言曰昔武王克商封其兄弟之国者十有五人姬姓之国者四十人皆举亲也成鱄以兄弟姬姓为言特明其亲睦耳旣谓之大封则唯善所在亲疏一也是以列爵惟五分土惟三见于武成将帅之士使为诸侯见于乐记则大封于庙之实也然以颂声未作故其诗阙焉至成王制作遂歌其事于武王之庙序诗者发明诗人以赉名篇之意谓赉所以锡予善人乃与论语周有大赉善人是富之言合谁谓诗序不可信哉
　　文王旣勤止我应受之敷时绎【亦】思我徂维求定时周之命于【乌】绎思
　　凡诗人歌是人之事多假是人之言此诗旣歌武王大封于庙故假武王以为辞武王若曰文王旣以忧勤基王业我当受之矣可不敷陈是事而寻绎之乎所防绎者何求善人为诸侯以自衞是也我自今以徃唯知求善人以定王业耳此是周家受命之事于是又叹曰所当寻绎思止字思字皆语辞也诗人以求善人定王业为有周受命之事正得孔子周有大赉善人是富之意盖尧曰一篇首陈帝王受命之大旨于尧舜禹则皆取其执中于汤则取其罪已于武王则取其用善人然则赉诗之义序诗者一言尽之矣
　　般【薄寒】巡守【手又】而祀四岳河海也
　　以般名篇序诗者苟无其说学者无所考信或以般为乐或以般为游皆非王者巡守之本意窃谓巡守则跋渉山川故取般为义异乎所谓乐与游也
　　于【乌】皇时周陟其髙山堕【土果】山乔岳允犹翕【许及】河敷天之下裒【蒲侯】时之对时周之命
　　于叹辞也皇美也叹美是周家为巡守之举也武成言武王底商之罪告于皇天后土所过名山大川乃因行师而祭耳告于皇天后土不可谓告祭祡望所过名山大川不可谓祀四岳河海皆非巡守之事况武王旣未及巡守是时始伐商亦不应有颂也然则时迈般二诗为成王明矣诗人叹美成王巡守不惮于陟其髙山虽狭而长谓之堕山髙而大谓之乔岳盖无不歴焉允信也犹道也翕合也信其众河所经之道合于大河无不至焉可谓跋渉山川矣故谓之般也成王之跋渉果何所事哉因巡守而赖百神之助故于敷天之下凡山川之神有功于民者皆裒集于是而为祀事以对荅其赐四岳河海特举其大而言之耳曰时周之命者诗人以为此是周受命之事不可废也周颂言时周之命者再其一赉也其一般也意谓周之受命明则赖善人之助幽则赖百神之助故申言之






　　诗补传卷二十六
<经部,诗类,诗补传>
　　钦定四库全书
　　诗补传卷二十七　　　宋　范处义　撰
　　鲁颂
