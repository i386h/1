<!-- { "loadSidebar": true } -->
　　冬日上天同云言云四合一色将雪之候也雪欲盛雰雰雪盛貌雨欲微霡霂雨微貌方冬盛雪之后及春继以微雨则润泽浃洽丰年之祥也故曰生我百谷
　　疆埸【奕同】翼翼黍稷彧彧【于六】曽孙之穑以为酒食畀【必寐】我尸賔寿考万年
　　埸畔也翼翼形相比貌彧彧色成文貌畀与也言疆埸之间黍稷既丰可以为酒食与賔尸献酬而神报之以万年之福也亦先成民而后致力于神之意
　　中田有庐【力居】疆场有是剥【邦角】是菹【侧居】献之皇祖曽孙寿考受天之祜
　　井田之制百亩之田其中二亩半作庐以便田事而其畔则种以尽地利夫断壶食本以养农夫今乃剥削淹渍以为菹以供祀事盖王者之祀贵乎备物大至于玉帛牲牢微至苹蘩蕰藻无不用也而以为菹又见于此所谓苟可荐者莫不咸在矣诗人举至微之物而有取于农夫之亦以见因农事之成而报祭也孔子居郷党虽防食菜羮祭必齐如也以此见古人祭祀物虽薄而诚则至故受福亦厚也
　　祭以清酒从以骍【息营】牡享于祖考执其鸾刀以啓其毛取其血膋【聊】
　　清酒取其絜清之义若所谓酒是也祀事用郁鬯并五齐又有三酒以供诸臣之所酢骍赤色周所尚也刀有鸾贵其割中节也啓其毛以告纯也取其血以告杀也取其膋以升臭也上章言菹因物之微以见其备也此章言牲酒因物之重以见其备也
　　是烝是享苾苾芬芬祀事孔明先祖是皇报以介福万寿无疆
　　烝进也又冬祭曰烝苾苾芬芬馨香上达也祀事于是明备矣王者之祀既惟先祖之是大则先祖之报必助以万年之福也是诗六章皆赋也
　　甫田刺幽王也君子伤今而思古焉
　　此诗虽为祈年而作而首章言取民食农省耕兴甿之事盖先成民而后致力于神先王之事毎毎如此此【阙】省耕之诗也
　　倬彼甫田歳取十千我取其陈食我农人自古有年今适南亩或耘【云】或耔黍稷薿薿【鱼起】攸介攸止烝我髦士倬明也甫大也九夫为井井税一夫其田百亩井十为通通税十夫其田千亩通十为成成税百夫其田万亩此谓一成方十里公田所取之数也歳取十千则取民有制矣陈谓委积也计九谷之数足国用以其余共之若遗人之待施惠旅师之平颁其兴积廪人之待匪颁赒赐之类也食我农人则食农有备矣古之大有年乃能为此举所谓补不足是也今适南亩省耕也王者亲适南亩见农夫之在田或耘谓除其草或耔谓壅其本黍稷薿薿然茂盛于是攸介以助相之攸止以休息之烝进也进髦士而用之若遂大夫之兴甿明其有功者属其地治者是也后世力田之科亦古之遗意管仲之治齐也农之子常为农野处而不防其秀民之能为士者必足頼也而工商之子不与焉盖士出于农古之道也
　　以我齐【资】明与我牺【许冝】羊以社以方我田既臧农夫之庆琴瑟击鼓以御【牙稼】田租以祈甘雨以介我稷黍以谷我士女
　　齐与粢同稷曰明粢纯色曰牺以明洁之齐与纯色之羊以祭社稷及四方之神此王者省耕时所见农夫之祭祀也祭祀既毕喜其田之善农夫于是相庆琴瑟并用击鼓为乐以迎田祖之神以祈甘雨之至以助稷黍之生以为士女之食此皆先王盛时民俗如此王者因省耕见之而喜故诗人思而咏之若王者祭社稷则当用大牢不当用羊王者祭四方则歳徧不当因省耕祭于田间诗人以粢盛牺牲田亩黍稷士女皆王国之人物故以我言之若必以粢盛牺牲为王之亲祭方社则我田亦为王之田我黍稷亦为王之黍稷我士女亦为王之士女可乎理既不通且无王者省耕亲祀之礼不可不辨也
　　曽孙来止以其妇子馌【于辄】彼南亩田畯【子峻】至喜攘【如羊】其左右尝其防否禾易【以豉】长亩终善且有曽孙不怒农夫克敏
　　曽孙谓成王也再言曽孙来止诗人乐道省耕之事故再三言之王者省耕见农夫之妇子以酒食饷于南亩见田畯徃来其间喜而攘取酒食以尝其防否见禾之易治于长亩知其终善而且多于是成王亦喜其农夫之能敏于田事故无所谴怒也
　　曽孙之稼如茨【徐私】如梁曽孙之庾【羊主】如坻【直基】如京乃求千斯仓乃求万斯箱黍稷稻梁农夫之庆报以介福万寿无疆
　　稼禾也谓有藁者也庾积谷于野也茨屋盖也梁车梁也坻水中之髙地也京髙邱也禾如茨之宻如梁之穹庾如坻如京之髙于是求千仓廪以贮之万车箱以载之黍稷稻梁既无所不有农夫相庆于下谓此皆君赐也何以报之神能助君以福至万年之永乃所以为报也稼庾皆言曽孙与上章我齐明我牺羊之意同首章王者之施也卒章农夫之报也是诗四章皆赋也
　　大田刺幽王也言矜寡不能自存焉
　　甫田既言省耕之事大田疑为省敛而作其间虽及田祖兴雨之祝盖备陈田间之事所谓不获穉不敛穧遗秉滞穗皆矜寡之所资幽王之时田莱多荒既不复有此又不能省敛以助不给故矜寡不能自存也
　　大田多稼既种【章勇】既戒既备乃事以我覃【以冉】耜俶载南亩播厥百谷既庭且硕曽孙是若
　　此章美成王知稼穑艰难留意农事故农夫皆尽力于南亩以顺承成王之意大田非一田多稼非一稼也稼之类既多故差别其种戒饬其具豫备其事覃利也耜欲其利俶始也田事之始百谷既皆播种庭犹庭然言直而明也硕大也谓其立苗无邪曲而明白所以苗长而硕大也农夫之治田如此凡以顺承成王之意不敢卤莽灭裂故曰曽孙是若
　　既方既皁【才老】既坚既好不稂【郎】不莠【余欠】去【起吕】其螟【莫庭】螣【徙得】及其蟊【莫侯】贼无害我田穉【稚】田祖有神秉畀炎火方房也谓房甲始生实而未充曰皁坚成也好美也谓既成而美此皆禾生之次第也稂童粱也禾生而不成者莠似苗也似稷而无实者不稂不莠谓禾皆善也禾既善矣当去其害食心曰螟食叶曰螣食根曰蟊食节曰贼害既去矣虽禾之旁出而穉者亦成况其长茂者乎时和歳丰虫蝗不作民不知所自以为田祖有神尽持此四虫付之炎火耳
　　有渰【于捡】萋萋【七西】兴雨祁祁雨【于付】我公田遂及我私彼有不获穉此有不敛【力检】穧【才计】彼有遗秉此有滞穗伊寡妇之利
　　渰云兴貌萋萋言如草木之茂宻也祁祁多也时雨贵多先公而后私民之言如此谓因雨公田而遂及我之私田实赖君之余惠也穉谓旁出之幼禾获不及者穧谓既刈而束不及者遗秉谓失坠而载不尽者滞穗谓折乱而收不尽者先王盛时百谷丰稔农夫力不能尽取故矜寡获其利
　　曽孙来止以其妇子馌彼南亩田畯至喜来方禋祀以其骍黒与其黍稷以享以祀以介景福
　　曽孙来止谓成王来省敛也见其妇子之馌田畯之喜与耕时无异又所来之方皆见农夫祭田祖之神用骍黒之牲与黍稷之盛以享以祀欲神助君以大福此皆记敛时事也农夫乐君之省敛因祀而祈君之福忠厚之至也甫田大田皆农夫之祭也说者以方社与禋祀为王者之祭夫方祀之说前篇既辩之矣国语以精意以享为禋凡出于精意固皆可以为禋不必拘以王者禋祀之说骍黒二牲在王者用之则礼有所冝称农夫田间则骍黒皆可用亦不必拘以王者阳祀隂祀之说况大田卒章方咏妇子之馌田畯之喜不应遽及王者之禋祀学者试思之是诗四章皆赋也
　　瞻彼洛矣刺幽王也思古明王能爵命诸侯赏善罚恶焉
　　洛邑东都也诗言君子至止说者以君子为诸侯非也自周公成洛邑即朝诸侯于彼以天下之中便于朝防遂为周家故事宣王中兴亦复防诸侯于东都幽王居西周诸侯皆不欲朝岂复能脩先王故事临幸东都讲朝防之礼故诗人思古明王至此东都爵命诸侯赏善罚恶而今不得而见也故以君子至止为言盖指王者也下言六师即天子六军又言万年亦为天子之祝皆不可以美诸侯也序言爵命赏罚盖天子防诸侯之不可无者不必于诗求之
　　瞻彼洛矣维水泱泱【于良】君子至止福禄如茨韎【昧】韐【閤】有奭【许力】以作六师
　　诗人思昔日瞻洛水泱泱而深广天子至此朝防诸侯福禄如屋茨之多天子既至六军必从之以为扈卫所见韎韦之韐奭然赤色者乃将天子之六军者也周官凡兵事韦弁服先儒以为左传所谓韎韦之跗注是也
　　瞻彼洛矣维水泱泱君子至止鞞【补顶】琫【必孔】有珌【賔一】君子万年保其家室
　　诗人又思天子至此见其佩服之美因祝其万寿保此王室也鞞容刀之鞘也琫上饰珌下饰也天子玉琫而珧珌诸侯璗琫而璆珌大夫镣琫而镠珌士珕琫而珕珌
　　瞻彼洛矣维水泱泱君子至止福禄既同君子万年保其家邦
　　诗人又思天子至此能爵命诸侯则福禄不特在己如茨之多又能同于下因祝其万寿保此家邦家邦犹言王家王国也是诗本思古明王若三章皆以君子为诸侯则是诗思古诸侯非思古明王也况六师万年之语可为王者之证先儒特未之思耳是诗三章皆赋也
　　裳裳者华刺幽王也古之仕者世禄小人在位则谗谄并进弃贤者之类絶功臣之世焉
　　世禄与世官不同世禄谓贤者以其德功臣以其功皆不当弃絶之冝与之禄使之似续其先人故文王治岐仕者世禄孟子所谓世禄滕固行之者是也世官谓世守其官虽故家巨室其后不能皆贤若槩以祖父之官命之则败事者多矣故商纣无道官人以世孟子所谓葵邱之命士无世官者是也是诗为小人在位所用皆好谗善佞之徒而贤者功臣之家虽有子孙之贤可以似续其先人者皆不见用故举古之世禄以刺时之不然
　　裳裳者华其叶湑【思吕】兮我觏之子我心写兮我心写兮是以有誉处兮
　　裳犹棠然取其色之黄故下章言芸其黄又言或黄或白今唐棣野生于荆棘丛中有黄华者有白华者虽二种实一类最为茂宻故诗人取以喻贤者功臣之家其子孙之贤有如华叶之盛使人见之倾写向慕国家能用之必致安富尊荣誉处言有美誉可安处也
　　裳裳者华芸其黄矣我觏之子维其有章矣维其有章矣是以有庆矣
　　芸华之盛也贤者功臣之子孙有文章如此国家能用之当享天下之福庆言福也
　　裳裳者华或黄或白我觏之子乘其四骆【洛】乗其四骆六辔沃若
　　或黄或白则二华相间以见子孙之贤者为多国家能使之乗轩车驾四马则六辔沃然而华润足以为邦家之光也
　　左之左之君子宜之右之右之君子有之维其有之是以似之
　　左右不必分为隂阳吉凶之事诗人既以贤者功臣子孙谓之之子则卒章所谓君子乃指王者而言谓贤者既多如此左右取而用之无不可者君子冝之言王者所用得其冝也君子有之谓王者所用为有人也维其有人是以当使之似续其先人不可弃絶之也是诗四章其一章二章三章皆比而赋之四章赋也
　　桑扈【戸下同】刺幽王也君臣上下动无礼文焉
　　自楚茨而下多思古之诗此篇之序虽不言思古其诗皆陈古王者之事大抵序诗者主于发明诗人之意有序所言而诗无之者诗意未尽故也有诗所言而序无之者诗意自显故也学者要以是而观之
　　交交桑扈有莺其羽君子乐胥受天之祜【戸】
