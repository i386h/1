<!-- { "loadSidebar": true } -->
　　交者日月之交防朔者朔日也诗人于夏正皆以月言于周正则以日言故不曰朔月而曰朔日也日月皆右行月行天一周追及于日而与之会则食杜预曰日月动物不能不少有盈缩故有虽交而不食者有频交而食者孔頴达曰月或在日道表或在日道里故不食月与日同道乃食也又曰若月先在里依限而食者多若月先在表虽依限而食者少此皆据歴而言若然则诗人以为孔丑何也惟国朝儒者欧阳脩志唐之歴其日蚀议略曰日君道也月臣道也望而至于黄道是谓臣干君明则阳蚀之朔而至于黄道是谓臣壅君明则阳为之蚀十月之交于歴当蚀君子犹以为变诗人悼之然则古之太平日不蚀星不孛盖有之矣若过至未分月或变行而避之或五星濳在日下御侮以救之或渉交数浅或在阳歴阳盛隂微则不蚀或德之休明而有小眚焉则天为之隐虽交而不蚀四者皆德之所由生也故説者谓交而食阳微而隂乘之也交而不蚀阳盛而隂不能掩也此则系乎人事所感盖臣子背君父妾妇乘其夫小人陵君子夷狄侵中国所感如是则隂盛阳微而日为之食矣曰彼月而微此日而微者意当时月食又适与日食相近故下章言日月告凶遂叹今此下民甚可哀也
　　日月告凶不用其行四国无政不用其良彼月而食则维其常此日而食于何不臧
　　诗人谓日月并告凶以为由于幽王既无政以纪纲四国又不用善人以自辅谓彼月而食犹未为异此日而食则不臧甚矣左氏传昭七年晋侯问于士文伯对曰国无政不用善则自取谪于日月之灾由是言之则说者系人事之所感昔人亦尝言之矣
　　【于輙】震电不寜不令百川沸【甫味】腾山冢崒【徂恤】崩髙岸为谷深谷为陵哀今之人胡防【七感】莫惩
　　幽王之时天地变异亦多矣不止于日月也非圣人存于经后世无考焉传曰太平之时雷不惊人号令啓发而已电不目宣示光耀而已案月令雷乃发声后五日始电今旱暵亦电而不雷故易噬嗑则雷电合而章丰则雷电皆至是诗言震电正以其惊人目而不时有之故也震惊百里则人不遑安处故曰不宁雷发不时则木铎不得以令兆民故曰不令川沸山摧陵谷变易即三川皆震之事也首章哀下民此章哀在位之人何为处可痛之祸而不能惩艾盖谓下章皇父之徒也
　　皇父卿士畨维司徒家伯冢宰仲允膳夫棸【侧留】子内史蹶【俱卫】维趣【七走】马楀【矩】维师氏艳【余赡】妻煽【扇】方处
　　说者谓皇父家伯仲允皆为字畨棸蹶楀皆为氏他书既不可考姑从之卿士说者谓于六卿之外更为此官緫六官之事故曰卿士司徒掌土地之图人民之数冢宰掌建邦之六典皆卿也膳夫掌王之饮食膳羞上士也内史掌爵禄废置生杀予夺之法中大夫也趣马掌王之马政中士也师氏掌司朝得失之事亦中大夫也七子皆见用事而襃姒方煽其势焰以处内则同恶相济矣
　　抑此皇父岂曰不时胡为我作不即我谋彻我墙屋田卒污莱曰予不戕【在良】礼则然矣
　　皇父既兼擅羣职故专罪其首恶下章言作都于向故此章谓作都之举皆皇父自专其谋众皆不欲遽彻毁其墙屋荒秽其田亩使之迁徙乃曰非戕害汝也迁都之礼当然耳所谓皇父不自以为不是者如此
　　皇父孔圣作都于向【式亮下同】择三有事亶侯多藏【才浪】不憖【鱼勤】遗一老俾守我王择有车马以居徂向
　　皇父非特不自以为不是且自以为圣亶信也侯维也憖彊也谓作都之后择国之三卿信维取多藏之富人不彊留一老成人以守衞天子又择富民之有车马者徙以居向凡此皆皇父之为也
　　黾【民允】勉从事不敢告劳无罪无辜谗口嚣嚣【五刀】下民之孽【鱼列】匪降自天噂【子损】沓【徒合】背【蒲昧】憎职竞由人
　　黾勉犹豫皆取诸物黾鼃属也鼃黾之行勉强自力故曰黾勉犹犬子也犬子之行往复不果故曰犹豫此章言大夫之从役诚为勉彊虽不敢告劳柰无罪辜而见谗嚣嚣而不止因叹下民之遭此灾孽岂天所降哉皆由小人噂噂沓沓对面则以言相说背面则以言相憎而为此耳职主也竞力也主之力者人也
　　悠悠我里亦孔之痗【莫背】四方有羡【余箭】我独居忧民莫不逸我独不敢休天命不彻我不敢效我友自逸
　　里居也痗病也羡余也彻通也言我之所居甚病矣悠悠何时而已也四方犹有余暇我所居之忧何其迫也凡民犹得安逸我所从之役何其劳也皆由我命之穷不通彻如此我岂敢效我之友亦欲自逸乎卒章知命之言无所归咎也是诗八章皆赋也
　　雨无正【政】大夫刺幽王也雨自上下者也众多如雨而非所以为政也
　　凡诗之命名皆摘取诗中之语独雨无正巷伯常武酌赉般六篇特出诗人之意非有序以发之虽孔子亦不能知其为何诗也然则诗之有序庸可少哉说者多取韩诗为证谓名雨无正大夫刺幽王也篇首多雨无其极伤我稼穑二句窃意韩诗世罕有其书或出好事者之附会是诗七章前二章今皆十句加以二句已不可信正大夫乃诗中之语故欲以正大夫刺幽王合之据今序之文以求诗人之言亦可见非所以为政之意且与前篇弗躬弗亲不自为政之语相应不必立异也是诗有既伏其辜周宗既灭之语盖作于幽王之后追咎前日之失以为后来之戒上二章尤为可考也
　　浩浩【古老】昊【胡老】天不骏【峻】其德降丧饥馑【其靳】斩伐四国旻天疾威弗虑弗图舍【赦】彼有罪既伏其辜若此无罪沦【伦】胥【息鱼】以铺【普乌】
　　浩浩犹荡荡无穷极之义骏大也德者谓天之德也谷不熟曰饥蔬不熟曰馑舍置也沦陷也胥相也铺徧也人穷则呼天无所归咎之辞也谓天何为不大其德而降饥馑以杀伐四国之人乎下民望昊天之明赏善罚恶今天乃迅疾威怒曽不思虑为民之图谋彼得罪于天者既置之使之伏其辜矣柰何徧及无罪之人相与陷于死亡哉
　　周宗既灭靡所止戾正大夫离居莫知我勚【夷世】三事大夫莫肯夙夜邦君诸侯莫肯朝夕庶曰式臧覆【芳服】出为恶
　　前篇以皇父为卿士此篇又有正大夫说者谓六卿之外别设卿士正长也谓六官之长也窃意古人言天子诸侯则次以卿大夫其次则有士有庶人盖卿大夫亦大臣之通称也前篇言卿士谓皇父独擅众职上自卿下至士无不专之也此篇正大夫谓大夫之长又下于卿一等矣周官八职一曰正掌官法以治要或以正大夫为治要之正未必然也幽王亦未必设此二官乃诗人见当时幽王不自为政皇父则无所不专为大夫之长者则离次而不任职故有是言耳周宗既灭靡所止戾者谓幽王既死于犬戎之祸宗姓皆流离无有定止曰既灭犹言靡有孑遗甚之之辞也于是作此诗之大夫既归过于其长谓离居而去不任国事莫知我劳勚又追咎当时三公及其余大夫莫肯夙夜无在公之节小邦之君与大国之诸侯莫肯朝夕无朝王之礼人心离畔如此庶几王恐惧而为善乃反出为恶而不悛是自取灭亡之祸也
　　如何昊天辟言不信如彼行迈则靡所臻凡百君子各敬尔身胡不相畏不畏于天
　　此章上则追咎幽王为恶不悛呼天而问之曰如何法度之言王终不肯信如彼行迈之人无所底止下则追咎当时在位之君子所宜各敬尔身乃既不知畏于人又不畏于天谓与王同恶相济也
　　戎成不退饥成不遂曽【在登】我【思列】御防防【子感】日瘁【徂醉】凡百君子莫肯用讯听言则荅谮言则退
　　戎兵也遂达也易曰不能退不能遂暬御侍御也国语居处有暬御之箴暬晦也小臣侍于隐晦不忘箴规今在位之君子兵戎已成不能退民之患饥困已成不能遂民之生今使我侍御之臣防防日以忧瘁在位之君子莫有过而问者但听上之命则应对无敢尽言也闻人之谮则退避无敢任怨也
　　哀哉不能言匪舌是出【只遂】维躬是瘁哿矣能言巧言如流俾躬处休
　　此章言处乱世所可哀者不能言而触忌讳之人也言出诸口而祸已加其身彼可人意者独巧言如流之人耳善迎合主意所以俾身处于安乐之地也
　　维曰于仕孔棘且殆云不可使得罪于天子亦云可使怨及朋友
　　此章言在乱世尤为艰棘危殆也欲自言不可用退而避事则非事君之义故得罪于天子欲自言可用进而效职则同僚以为激故怨及朋友进退岂不俱难也
　　谓尔迁于王都曰予未有室家鼠思【息嗣】泣血无言不疾昔尔出居谁从作尔室
　　此章言迁于王都盖勉其复归于王所也前篇言皇父作都于向向在河内轵县西乃东都之畿内也三事大夫既皆徂向故作诗之大夫勉其迁于王都以卫天子而诸臣犹以未有室家为辞不知尊王之义大夫所以幽忧而饮泣如鼠之忧于穴人无知者每出一言必为人所疾于是诘诸臣曰尔昔离王室而出居亦谁为尔作室今乃以此为辞何哉惜乎诸臣皆自为身谋不能用其言此周辙所以遂东也幽王小雅自节南山以下大抵多刺王不自为政以致皇父之徒擅权用事纲纪不立人各有心此篇始陈天变人离如此幽王冝恐惧脩省躬览万几犹可及止也既略无悛改漫不加意以致政出多门为之长者则废弃官守为之属者则劳勚莫知又上自三公下至大夫皆胥效胥然莫肯自任其责小而邦君大而诸侯皆骄恣自如莫肯朝于王所以见当时朝廷可谓散无友纪矣方且辟言不信而道谋是用不知畏人畏天而君臣同恶相济不知息兵振民而小臣忧及祸难是以在位之臣皆自为谋听上之言则应对闻人之谮则退避以直言者为拙而身及于祸以巧言者为能而身蒙其休忧国者则进退不能全身者则逺去王室详味其言可谓众多如雨非为政之道也此序诗者之微言欲学者以意而求之是诗七章皆赋也
　　小旻大夫刺幽王也
　　说者谓小旻小宛小弁小明所以别小雅今大雅止有召旻大明二篇余篇疑亡之然则小之字録诗者为之或者牵彊为说且以鸠鸒为小犹之可也谓旻天上天为小岂理也哉是诗刺幽王惑于邪谋不能独断亦与上篇不自为政之意同也
　　旻天疾威敷于下土谋犹回遹【聿】何日斯沮【在吕】谋臧不从不臧覆用我视谋犹亦孔之卭【其凶】
　　回遹不正也沮止也卭病也秋曰旻天取其仁覆闵下之意今旻天乃疾迅威怒布于下土谓变异及饥馑之类皆由王所用之谋犹回遹不正无日沮止以致此极奈何王之不明谋之善者则莫肯听从谋之不善者乃反用之视王所用之谋犹亦甚病矣
　　潝潝【许急】訿訿【紫】亦孔之哀谋之其臧则具是违谋之不臧则具是依我视谋犹伊于胡底【之履】
　　潝潝相和也訿訿相诋也具俱也底定也此在位之小人或相和或相诋殊无直正之谋而王于谋之善者既俱背之于谋之不善者则俱从之视王所用之谋犹亦安能有定乎
　　我既厌不我告犹谋夫孔多是用不集发言盈庭谁敢执其咎如匪行迈谋是用不得于道
　　人谋既不臧尝卜之筮今卜筮既数而渎亦不复告以所谋之吉凶以见王之无刚德既惑于人又渎于神于是推言事之所以不成由于谋夫之多发言者满庭无有敢任其咎而主其説者如将适逺者不谋于尝往来之人安能得其道路之正其不陷于荆棘者几希矣
　　哀哉为犹匪先民是程匪大犹是经维迩言是听维迩言是争如彼筑室于道谋是用不溃于成
