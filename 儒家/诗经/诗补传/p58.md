<!-- { "loadSidebar": true } -->
　　槛泉从下涌出之泉也其源之来为甚深逺喻我心之忧其所从来亦非止今日故其忧源源未已亦如泉也所可叹者适今値祸乱耳若祸乱在我之先或在我之后则忧固可免矣遂叹昊天虽藐藐髙逺然未尝不仁爱人君无有不能巩固我国之理王诚率徳改行无沗扵皇祖今虽祸乱已至尚可用以救后来也伤其大壊尚欲救之此诗人所以为忠厚欤是诗七章卒章兴也余皆赋也
　　召旻【宻巾下同】凡伯刺幽王大壊也旻闵也闵天下无如召公之臣也
　　谓天曰旻固取其有闵下之意说者皆疑诗序言闵天下无如召公之臣以为衍辞然是诗卒章实曰昔先王受命有如召公又曰于乎哀哉维今之人不尚有旧则闵天下无如召公之臣正诗意也命以召旻恐亦以此彼小雅有小旻乃为大雅而设耳
　　旻天疾威天笃降丧瘨【都田】我饥馑民卒流亡我居圉【鱼吕】卒荒
　　谓天曰旻本望其闵下今乃疾用其威虐盖厚降防乱病我以饥馑使人民卒皆流移内而我居之国中外而边圉之四境卒皆荒芜空虚岂非疾用其威虐乎所谓闵下者安在哉
　　天降罪罟蟊贼内讧【户工】昬防【丁角】靡共【恭】溃溃回遹【聿】实靖夷我邦
　　前篇言罪罟不收国之罪罟也此诗言天降罪罟天之罪罟也降与降罔同义小人蠧国如蟊贼者既讧溃于内以惑人主而被宫刑为阍人谓之昬防者亦不共其事皆溃溃败乱其职以邪僻相述安然夷灭我邦而后已诗人以小人与宦寺用事为天之降罔谓天实使之无所归咎之辞也前篇言妇寺即此篇所谓昬防也昬与阍通椓谓椓其隂书所谓椓黥是也靖安也菀栁曰俾予靖之亦谓安以待之也
　　臯臯【羔】訿訿【紫】曽不知其玷【丁簟】兢兢业业孔填【知隣】不寜我位孔贬
　　字书曰礼祝曰臯登歌曰奏臯之言告也訿之言毁也此章君子小人并仕扵乱世小人则臯臯相告讦訿訿相譛毁不自知其玷缺君子则兢兢然戒谨业业然危惧忧思甚抑塞而不遑寜处也夫世治则君子以在位为荣世乱则君子以在位为耻与小人并立于朝则贬辱甚矣盖耻之之辞也说者以臯为缓文义不通且诗无缓意
　　如彼嵗旱草不溃【戸对】茂如彼栖【西】苴【七如】我相此邦无不溃止
　　溃败乱之貌庶草固茂矣当旱嵗则暵干无不溃败其茂者既失其茂则枯槁无润泽如木上之栖苴无复生理也诗人言此皆甚之之辞谓视旱嵗之草岂不溃败其茂如视此邦之人亦无不溃败其止者止谓居止也溃止则不能安居矣
　　维昔之富不如时维今之疚不如兹彼防斯粺【皮卖】胡不自替职兄【况下同】斯引
　　此章叹昔日之富不如今时之病今时之病未有若此之甚也替废也职主也彼小人宜食防粝者乃食此之精粺谓小人食君子之禄何不自废退犹主职其事兹若是其引长也説者曰防粝米也米之率粝十粺九凿八侍御七又九章粟米之法云粟率五十粝米三十粺二十七凿二十四侍御二十一
　　池之竭矣不云自频泉之竭矣不云自中溥斯害矣职兄斯不烖我躬
　　此章池泉之喻盖论国体也频水涯也中水源也池之所以竭者由其涯之踈漏也泉之所以竭者由其源之他泄也今池竭而不言自频泉竭而不言自中是不知弊端之所由失其救之道终于竭而已矣以喻幽王之为国外则不固其隄防内则不窒其幸门溥徧也今既徧有此内外之害矣而小人主职其事者兹若是其广大我躬指王身也欲烖不及扵王身得乎
　　昔先王受命有如召公日辟【辟】国百里今也日蹙国百里于乎哀哉维今之人不尚有旧
　　此章伤幽王土地人民日以削小仅守畿内近地耳故有辟国蹙国之言先王受命谓文武也召公谓康公也召公能使教明于南国化行扵江汉是日辟国百里也幽王用非其人四夷交侵中国背叛是蹙国百里也于乎哀哉悲伤之极也既悲伤之又思有以救之在用旧徳之人耳维今之人岂不尚有旧徳者乎何为不用也凡伯爱王之至故责王之深如此是诗七章其四章比也六章兴也余皆赋也







　　诗补传卷二十五
<经部,诗类,诗补传>
　　钦定四库全书
　　诗补传卷二十六　　　宋　范处义　撰
　　颂
　　颂专于美功德以告神明而周颂有助祭谋庙进戒求助之诗似若非为告神明而作意者诗乐章也凡诗皆可歌以为乐如美其助祭是以助祭之事告之神明也美其谋庙是以谋庙之事告之神明也美其进戒是以进戒之事告之神明也美其求助是以求助之事告之神明也由是言之则颂者用于天地宗庙讵敢有虚美哉惟鲁颂多祈祷之辞若与商周不相似然说者以是为功德之优劣固已近之然自坟典以来文字之变质者日以华醇者日以醨鲁颂作于周之旣衰宜不可与商周并观也商周二颂皆用以告神明而鲁颂乃用以为善颂善祷后世文人献颂特效鲁耳非商周之旧也
　　周颂
　　清庙祀文王也周公旣成洛邑朝诸侯率以祀文王焉周公成洛邑在居摄之六年明堂位曰成王幼弱周公践天子位以治天下六年朝诸侯于明堂夫所谓践者谓履践天子之位负斧扆南乡而立摄行其政耳非居天子之位也召诰曰周公朝至于洛则达观于新邑营又曰周公乃朝用书命庶殷侯甸男邦伯此旣成洛邑朝诸侯之实也洛诰曰王在新邑烝祭岁文王骍牛一武王骍牛一又曰惟周公诞保文武受命惟七年此率以祀文王之实也由召诰言之则洛邑旣成诸侯咸在周公率以朝之耳非周公特命之来朝也故止言书命庶殷不言朝也由洛诰言之则祀文王在七年乃成王即政之时非周公自举此祭也故止言王在新邑不及周公也合诗书明堂位之说足以见周公居摄之得体也或者以孝经有曰昔者周公郊祀后稷以配天宗祀文王于明堂以配上帝遂疑郊祀与明堂皆周公主之非也孝经之意谓周公制作礼乐旣为郊祀又为眀堂皆周公之制作耳成王虽即政周公仍为相则礼行于成王而制定于周公何疑之有以是知周颂皆即政以后之事也
　　于【乌】穆清庙肃雝显相【息亮】济济多士秉文之徳对越在天骏【峻】奔走在庙不显不承无射【亦】于人斯
　　于叹也穆羙也于乎羙哉肃然清净者文王之庙也不必指言象徳盖文王之徳清之一字不足以尽之肃敬也雝和也言诸侯之助祭有和敬之徳容以显相其祀事也文王雝雝在宫肃肃在庙则诗人尝以肃雝形容文王之徳矣今助祭之诸侯皆能肃雝是知体文王之徳者而济济多士凡执事庙中者亦曰能秉文王之徳孰知其然哉以其骏疾奔走执事有恪知其不忘文王如将见之也是固足以配于文王在天之神矣书大传曰周公升歌清庙苟在庙中尝见文王者愀然如复见文王焉此所谓秉文之徳者也是岂不足以显文王之徳乎是岂不足以承文王之徳乎其徳之在人心久而无厌射盖如此也周颂一章皆全用颂体
　　维天之命大【泰】平告文王也
　　言大平则即政之后庶事旣定之时也
　　维天之命于【乌下同】穆不已于乎【呼】不显文王之徳之纯假以溢我我其收之骏惠我文王曽孙笃之
　　前篇以于穆叹文王之庙此篇以于穆叹维天之命则文王与天同徳矣先儒言天命即天道也以其用言之则曰命造化之谓也易曰天行健此天命之不已也又曰君子以自彊不息此文王之不已也以天命言文王之徳岂不甚显乎然形容之所不能尽名之曰纯盖举其大本而言之也中庸曰维天之命于穆不已盖曰天之所以为天也于乎不显文王之徳之纯盖曰文王之所以为文也纯亦不已言天之命曰不已言文王之徳曰纯盖纯亦不已之意也知纯之为不已则知文王矣知文王则知天矣文王之徳如此有余于徳者也徳有余而后可以及人由成王言之曰假曰溢皆有余之谓也物有余则可假水有余则必溢成王谓文王以有余之徳及于我是假我也是溢我也我当有以收之则可以无失矣骏大也惠顺也笃厚也于已则大顺我文王之所为于子孙则勉其益笃厚而不忘则可以收文王之遗泽矣由成王以下皆文王之曾孙也
　　维清奏象舞也
　　象文王之舞也武武王之舞也将舞象则歌维清故序曰奏象舞也将舞武则歌武故序曰奏大武也左氏曰象箾南籥盖文舞也则有管籥祭统曰下而管象是也
　　维清缉熈文王之典肈【召】禋迄【汔】用有成维周之祯【贞】清而缉熈者文王之典也清以言其清明也缉以言其可续也熈以言其广也曰典则法度礼乐皆是也精意以享曰禋周官大宗伯定为祀昊天上帝之名盖取精意以享帝也肈禋谓文王始祀于明堂以配上帝也周家自后稷肈祀至成周则郊祀配天矣文王之典旣有成于是又始配上帝此周之祯祥也谓皆祖宗积累遂有此祥也诗人颂商亦曰长发其祥易曰积善之家必有余庆书曰作善降之百祥其是之谓乎
　　烈文成王即政诸侯助祭也
　　周公居摄七年退而复辟成王于是即政盖成王即位久矣幼弱不能治王事故周公摄之然则周公摄其政非摄其位也诸侯助祭即洛诰所谓王在新邑烝祭岁之时也
　　烈文辟公锡兹祉福惠我无疆子孙保之无封靡于尔邦维王其崇之念兹戎功继序其皇之无竞维人四方其训之不显维徳百辟其刑之于【乌】乎【呼】前王不忘烈言其功文言其徳烈文犹言文武维后也辟公百辟之君也百辟之君固有爵为三公者矣例以辟公命之举其爵之尊以宠之也成王呼辟公而谓之曰祖宗锡此祉福惠我君臣以无疆之休子孙固当永保而勿失也所谓永保勿失者安在哉崇尊也戎汝也皇大也尔能无自封以专利无侈靡以伤财维天子之是尊则我亦当念汝之功使继尔之序者益大矣于是又戒之以用人戒之以务德能用人则彊四方无不从其令矣能务徳则显百辟无不法其行矣终又叹之曰诚能如是则前王之神在天亦不忘尔又将降之福也此之谓永保勿失之道
　　天作祀先王先公也
　　周官司服享先王则衮冕享先公则鷩冕则分为二祀矣而天作合为一何也意天作亦即政之初祀因美岐山而思大王文王尔是时制作犹未备也故合而祭之
　　天作髙山大【泰】王荒之彼作矣文王康之彼徂矣岐有夷之行【下孟】子孙保之
　　以岐为髙山又以为天作皆美大之辞也作治也荒奄也太王治岐山而奄有之矣文王从而安之言无所改作第与民休息而已今文王旣徃矣而岐有夷易之行子孙当保而勿失也此成王自勉之辞所谓夷易之行盖指文王不长夏以革之事也
　　昊天有成命郊祀天地也
　　孝经言郊祀后稷以配天宗祀文王于明堂以配上帝圣人之言如此而周颂旣有昊天有成命郊祀天地我将祀文王于明堂又有思文后稷配天之诗説者遂以昊天有成命为禘喾以思文为郊稷且禘其祖之所自出不可谓之郊明矣诗乐章也郊祀虽以后稷配而昊天有成命则为天地之乐章思文则为后稷之乐章礼则然矣何疑之有先儒引是诗为合祭天地之实至今用之孰谓诗序不可信哉
　　昊天有成命二后受之成王不敢康夙夜基命宥【又】密于缉单厥心肆其靖之
