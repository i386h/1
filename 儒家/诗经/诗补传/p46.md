<!-- { "loadSidebar": true } -->
　　捄蔂也谓盛土于蔂者陾陾而众多也度投也言投土于版者薨薨而有声也筑谓筑土以杵登登然声相应也削谓屡削以刃冯冯然平可据也四者皆版筑之事八尺为版五版为堵百堵皆兴可谓役之大矣鼛鼔本以鼔役事以作其气以一其力今役者之敏疾鼛鼓反弗能胜则人之乐事劝功可知也此章言大王于版筑之役得人之心其后经始灵台经之营之庶民攻之不日成之则文王之得民非一朝一夕能致有自来矣
　　廼立臯门臯门有伉【苦浪】廼立应门应门将将【七羊】廼立冢土戎丑攸行
　　案眀堂位库门天子臯门雉门天子应门鲁以诸侯而作库雉则诸侯之门无所谓臯应者大王诸侯也而有是门盖是时未定臯应为天子之制及成王周公制作礼乐始以臯应为天子之门而诸侯不得用其名矣亦司空司徙之类也有伉髙壮貎将将严正貌冡土大社也戎丑大众也宗庙宫室既偹于是立冡土盖起大事动大众必先有事乎社而后出谓之冝説者曰冝祭社之名也此章言大王之营都邑内外克备周官左祖右社面朝后市王宫门阿有制则文王之作都亦不越此制眀矣
　　肆不殄【田典】厥愠【纡问】亦不陨【韵谨】厥问柞【子洛】棫【域】拔矣行道兑【徒外】矣混【昆】夷駾【徒对】矣维其喙【许秽】矣
　　殄絶也愠怒也陨弃也问聘也柞栎也棫白桵也柞大而棫小兑和悦貌駾马疾行貎喙张喙而息也混夷即昆夷也孟子曰大王居邠狄人侵之事之以皮币不得免焉事之以犬马不得免焉事之以珠玉不得免焉乃属其耆老而告之曰吾闻之君子不以所养人者害人狄人所欲者吾土地也二三子何患乎无君我将去之邑于岐山之下居焉孟子所谓狄人指太王事獯鬻之事也大王于北狄犹事之则不以愠而殄絶昆夷是诗可信也既不殄絶则不弃聘问之礼可知也孟子又曰惟仁者为能以大事小是故文王事昆夷然则文王之事昆夷亦述大王聘问之礼而已至于周原柞棫已拔然而长茂行道之人皆和悦而无忧则非大王之时矣是殆与虞芮来质成同时之事也周家世事昆夷及是诸侯归之所以昆夷亦疾奔窜伏维其喙息而已此章言周之与昆夷相为消长而大王文王所以待夷狄者以不治治之终能使之窜息也
　　虞芮【如鋭】质厥成文王蹶【俱卫】厥生予曰有疏附予曰有先【苏荐】后【胡豆】予曰有奔奏【如字】予曰有御【鱼吕】侮
　　质厥成者质其争讼也成与周官所谓书其刑杀之成礼记所谓一成不可变之意同蹶动也王业之震动也生与民之初生厥初生民之意同毛氏曰虞芮之君相与争田久而不平曰西伯仁人也盍徃质焉乃朝周入其境耕者逊畔行者逊路入其邑男女异路斑白不提挈入其朝士逊为大夫大夫逊为卿二国之君感而相谓曰我等小人不可以履君子之庭乃相逊以其所争田为闲田而退天下闻而归者四十余国先儒谓虞在陜之平陆芮在周之冯翊平陆有闲原焉则虞芮之所逊也窃谓质成之事虽在文王时而其风俗之羙朝野相逊如唐虞之时岂文王一日所能致盖自大王去邠不与狄人争较土地其仁心徳量与天地相似故其遗风余泽霑溉后人者久而益着况继以文王圣人之化冝其风俗之羙有如此者后之论召南之风者以为先王所以教与此同意虞芮既退诸侯既归则周之王业蹶然震动前日所谓民之初生厥初生民言始得民而已至是震动而作兴所谓受命作周是也王业以民生言之何也盖得乎丘民可为天子三代之得天下得其民也此民所以为邦本欤周之王业既已震动而文王事商之心终始不变以纣在上故王业虽成而谦冲退托不敢自居归功于辅佐之臣诗人述文王之言曰我之所以致此者以疏附有人先后有人奔奏有人御侮有人故也疏则或疏在外附则或附在内或在王之前或在王之后或将命而奔奏或折冲而御侮文王自谓得人材之力乃能致风俗之羙诸侯之归而王业由是而成与二南之化托之周召二公同其意也是诗九章皆赋也
　　棫【雨逼】朴【卜】文王能官人也
　　此诗羙文王化成已久人材众多用之文武无适不宜而文王尤能量材任使小大不遗此其所以为大雅欤
　　芃芃【薄红】棫朴薪之槱【酉】之济济辟【璧】王左右趣【七喻】之芃芃短小而盛貎棫白桵也释者曰朴枹也谓朴属丛生也棫虽小木而用之为薪以供烹饪用之为槱以供燔燎则賔客祭祀无不用之也以喻文王用人材既适其冝小材无所遗也辟君也君王文王也文王济济有君之威仪率之于上所以左右之臣皆趋其事而事无不集也此章言文王之能器使人材也
　　济济辟王左右奉璋奉璋峨峨髦士攸冝
　　文王既能济济有君之威仪故以之主祭而助祭之人奉璋瓉于左右者亦峨峨而山立庄敬而不解此髦俊之士所以冝称其职也此章言用于文事者称职如此
　　淠【匹世】彼泾【经】舟烝徙楫【接】之周王于迈六师及之淠舟行貌泾舟泾水之舟也烝众也楫櫂也于迈征伐也六师天子六军也舟之行也赖众徒之鼔櫂乃克有济以喻文王之征伐而六军汲汲然及之言其一乃心力不敢缓也文王固尝伐玁狁伐西戎伐崇墉未必有六师之名以作诗之时言之故谓之六师也此章言用于武事者称职如此
　　倬【陟角】彼云汉为章于天周王夀考遐不作人
　　倬大也云汉天河也遐逺也昭回谓昭明回曲而成文所以为章于天以喻人材为邦家之光也然人材岂能自成哉文王既夀考矣则作成非一日岂不谓之逺乎此章言文王能作成人材赖其用也
　　追【对回】琢【陟角】其章金玉其相勉勉我王纲纪四方
　　追雕也金曰雕玉曰琢周官追师掌追衡笄则追亦治玉也章文章也相质也防罟以网纮张之为纲以别丝理之为纪言文王作成人材外有其文如金玉之文内有其质如金玉之质则人材之成可谓表里相副矣人材既成各称其职文王若可以无为而文王犹且勉勉不敢自暇自逸凡四方之政大作纲小作纪无不毕举所谓纯亦不已盖如此也此章言文王虽始能用人终能自勉也是诗五章其二章赋也余皆比而赋之也
　　旱【戸但】麓【鹿】受祖也周之先祖世修后稷公刘之业大王王季申以百福干禄焉
　　宗祖余庆苟子孙不贤无以受之则有所谓五世而斩者矣然则盛徳百世祀亦必子孙不废先业而后可也后稷教民稼穑以粒食天下公刘亦以农桑训民而基王业万世之下论王道之始固无出于此使其子孙不能世世修之则亦安能悠久不废哉此诗羙大王王季能以岂弟之徳受祖宗之福禄而序诗者既以受祖发之又曰申以百福干禄盖福禄之庆合而言之则皆命于天分而言之则福者备也备者百顺之名也人之所为能备百顺则亦天诱其衷以使之然故虽由已之福以干天之禄谓之皆出于天命可也説者或以岂弟君子为指文王遂疑此篇为文王之诗既与序不相应且诗有玉瓉黄流之咏乃王季实受此赐于帝乙则非文王眀矣
　　瞻彼旱麓榛【俱巾】楛【户】济济岂弟君子干禄岂弟
　　説者以旱为山名窃以为不然夫山川之名虽出于俚俗亦必因其实而命之就使果有山名之曰旱必其髙燥不生草木而后有是名也诗人方羙大王王季有徳以受祖乃有取于此山之名可谓不类矣不若先儒以为旱暵之山麓为得诗人之意盖旱暵之山麓其説有二周自后稷以来传世不为不久中间失其官守弃稷不务固尝微矣譬之山值旱暵水泉涸竭草木枯瘁至大王王季始复修旧业浸致昌盛是旱暵之山至麓始有润泽以生榛楛此一説也以大王王季之时考之乃商之末造纣巍然在上而降灾下民敢行暴虐犹旱暵之山也而大王王季兴自岐周乃能蔼仁人之誉而从者如市着徳音之羙而克长克君是岐周虽眇然在下譬之旱山之麓独有润泽能生榛楛亦一説也二义虽皆通要之是诗既羙其能受祖则前説为长诗人谓瞻旱山之麓有榛似栗而小楛似荆而赤济济可观由山既旱至麓乃有润泽生物如此喻周家衰微至大王王季乃有岂弟乐易之徳所以干天之禄使周室浸盛诚不外于乐易之徳也
　　瑟彼玉瓉黄流在中岂弟君子福禄攸降
　　瑟宻貌玉瓉圭瓉也黄流秬鬯也以圭为柄以金为勺外青金而中央朱此玉瓉之器也酿秬为酒和以郁金使之芬香条鬯此黄流之物也案孔丛子子夏曰殷帝乙之时王季以九命作伯于西受圭瓉秬鬯之赐此章诗人以王季之受此赐为福禄之羙故申言乐易君子冝福禄之所降谓有徳以得此赐也
　　鸢【悦宣】飞戾天鱼跃于渊岂弟君子遐不作人
　　鸢之飞以戾于天为得其性鱼之跃以在深渊为得其性乐易君子作成人材使之遂性犹鱼川泳而鸟云飞盖其乐易之徳不拂人之性故能使之各得其所也
　　清酒既载骍【息营】牡既备以享【许丈】以祀以介景福
　　清酒祭祀之酒也既载则已盛之尊中矣骍牡周所尚之牲也既备则备腯咸有矣以此而享祀其先祖则神之所报必助以大福此章诗人言大王王季有物以称其徳故祭则受福也
　　瑟彼柞棫民所燎矣岂弟君子神所劳【力报】矣
　　柞木之大者棫木之小者木无大小皆瑟然而茂宻以人所熂燎除其旁草养治之使无害也以喻大王王季有岂弟之徳故神之劳相以福犹民之燎柞棫也
　　莫莫葛藟【力轨】施【以防】于条枚【芒回】岂弟君子求福不回葛藟二物皆縁木以生其延蔓于木之枝榦如子孙之依赖乎先人之徳泽此言大王王季有岂弟以承先祖之余庆其求福也可谓不回邪矣福禄非可干求是诗始言干禄卒言求福皆本于岂弟则知大王王季本出于无心诗人原其所自故以干求为言耳是诗一章言有徳以致周之盛二章言有徳以得商之赐三章言有徳以成人之材四章言祭则受福以有徳也五章言神之所佑以有徳也六章言承祖之休以有徳也然则大王王季可谓能受祖矣是诗六章其二章四章赋也余皆比而赋之也
　　思齐文王所以圣也
　　序言文王所以圣谓文王圣之事备见于一篇之内也説者言非但天性徳有所由成是谓文王之所由以成其圣者以有内助也且既曰天性岂假人力使文王无贤内助则无以成其圣何其待圣人之浅也是诗五章皆圣之事也説者所指内助特以首章有姜任大姒之言耳二章言文王事神治人两尽其道三章言文王盛徳之容自彊不息四章言文王徳盛无阙从容中道五章言文王化成人材皆知自勉与首章各有其义不可皆谓由于内助也究其实而论之周姜大任世有贤徳故天眷之是生圣子非既有文王由姜任之故而成其圣也大眀言大任生此文王盖得此意文王既圣矣故仪刑大姒亦能继姜任之贤为文王之助非文王之圣必得大任而后成也是诗言文王刑于寡妻盖得此意由是言之谓徳有所由成者非至论也记曰无忧者其惟文王乎以王季为父武王为子盖古圣人不幸如舜父尧子岂能无忧是诗首言文王以大任为母以周姜为祖母而其配则大姒也亦可谓无忧矣若夫夙夜警戒相成之道殆为中主设非所以处文王也
　　思齐大任文王之母思媚【羙记】周姜京室之妇大姒嗣徽【许韦】音则百斯男
