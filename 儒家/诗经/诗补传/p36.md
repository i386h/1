<!-- { "loadSidebar": true } -->
　　大夫哀王今日之为谋既不能以古先圣贤为法又不能以先王大道为常惟好听近习之言且无以决之任其纷争如欲作室者自不定规模乃谋之行道之人岂不溃乱其成哉诗人言不甚之之辞也语曰作室道傍三年不成盖本诸此
　　国虽靡止或圣或否【方九】民虽靡膴【武】或哲或谋或肃或艾【五盖】如彼泉流无沦胥以败
　　国指仕于国者民指天下之民也止定也膴美也仕于国者虽去就无定然其间有圣而必可尊者有否而不足取者王既不能眀辩而用舍之天下之民虽未必尽美然有圣哲者有善谋者有敬王者有耆年者皆有益于国王亦不能下询之视王之谋国如水之泛然而流皆陷于败亡而后已此大夫所以哀之也
　　不敢暴虎不敢冯【符冰】河人知其一莫知其他战战兢兢如临深渊如履薄冰
　　徒搏曰暴虎徒渉曰冯河战战惧也兢兢戒也大夫既哀王不能用谋而爱君之言殊切谓人皆知不敢暴虎畏其伤不敢冯河畏其溺而不知其可畏有甚于此者谋国是也谋人之国当恐惧戒谨如临深渊而立如履薄冰而行畏其陷坠与暴虎冯河无异也王柰何不知畏乎是诗六章皆赋也

　　诗补传卷十八
　　钦定四库全书
　　诗补传卷十九　　　　宋　范处义　撰
　　变小雅
　　小宛大夫所以刺幽王也
　　是诗之序虽不明言所刺之事然首章有念昔先人之语四章有无忝尔所生之语此幽王不能亲睦父子兄弟之间有无罪而见诬者故大夫作诗以刺之下篇小弁乃太子之傅所作故专言太子冝臼被逐之事此篇大夫所作是时冝臼必已被诬弃逐有萌故首言鸣鸠犹有羽翰能奋飞刺王不能亲睦以自卫也次言蜾蠃犹能以他物养已子刺王不能养其子也次言令取其首尾相应诗人尝以在原喻兄弟急难意是时王之兄弟亦有见诬被罪者次言桑扈取其不食谷今言啄粟意父子兄弟之间有见诬而易明者古事世远而失其传者多矣圣人存之于经有史不及知者皆此类也
　　宛【于阮】彼鸣鸠翰【胡旦】飞戾天我心忧伤念昔先人明发不寐有怀二人
　　宛小弱貎小弱鸣鸠犹有羽翰可以高飞至于天王乃不亲宗族将不能以自立我心所以忧伤也先人谓宣王也二人谓文武也念宣王所以能中兴者以能夙兴夜寐思文武之事而施行之今王殊不能念先人所为则文武之基业又将坠矣盖亲亲以睦文武之所先也颂以文武为二后犹言二人也
　　人之齐圣饮酒温克彼昬不知壹醉日富各敬尔仪天命不又
　　书称文武聪明齐圣此诗所谓人之齐圣亦非文武不足以当之谓文武非不燕乐也然能温恭自克不为酒困今王乃湛乐无厌昬而不知一意于酒日増月益于是戒当时之君臣各宜自敬威仪天命靡常大福不再可不惧乎鱼藻谓武王在镐饮酒则为可乐幽王在镐饮酒则将不能以自乐亦此意也
　　中原有菽【叔】庻民采之螟【亡丁】蛉【零】有子蜾【果】蠃【力果】负之敎诲尔子式谷似之
　　野间谓之中原菽叶谓之藿螟蛉桑虫也蜾蠃蒲卢也中原有藿庻民尚能采之以养其子桑问有虫蒲卢亦能负之以养其子夫养其子者盖为似续之计也彼小民微物尚尔今王有子不敎诲之使之用善以为似续之计乃欲信谗言而弃逐之何哉説者考之不精乃谓蜾蠃取桑虫负之七日化为其子虽扬雄亦有类我类我久则肖之之説近世诗人取蜾蠃之巢毁而视之乃自有卵细如粟寄螟蛉之身以养之其螟蛉不生不死蠢然在穴中久则螟蛉尽枯其卵日益长乃为蜾蠃之形穴窍而出盖此物不独取螟蛉亦取小蜘蛛置穴中寄卵于蜘蛛腹胁之间其蜘蛛亦不生不死久之蜘蛛尽枯其子乃成今人养晚蚕者苍蝇亦寄卵于蚕之身久之其卵为蝇穴茧而去殆物类之相似者又露蜂悬其巢每穴各缀一卵如粟不知用何物滋养之久乃渐大成蜂此皆一种细腰之物所谓祝之曰类我类我乃聼其声意其如此或谓细腰有术能禁物其祝声可聼乃其禁术也列子曰纯雌其名大腰纯雄其名穉蜂庄子曰细腰者化説文曰天地之性细腰纯雄无子此皆信説诗者之言也然彼之所不可知者正谓其能禁螟蛉蜘蛛不生不死以他物之身膏润滋养其卵而成其形庄子所谓化者理固近之列子以为纯雄説文以为无子殆未可信况诗人之意夲不谓然训之者不审尔古人名物多取其形色之似瓠之细腰者曰蒲卢故蜂之细腰者亦名蒲卢正如绶草绶鸟皆名以鹝青黒之菼青黒之鸠皆名以鵻也中庸曰夫政也者蒲卢也即蜾蠃也谓当以善养人而成之如蒲卢然乃与诗之意合矣
　　题【大计】彼令【零】载飞载鸣我日斯迈而月斯征夙兴夜寐无忝尔所生
　　题视也视令飞鸣首尾相应谓王有兄弟冝知友爱今乃被诬见疎我则日斯迈而月斯征矣王既孤立冝蚤夜勤政无辱于父母也
　　交交桑扈【户】率场【大良】啄【陟角】粟哀我填【知隣】寡冝岸冝狱握【于角】粟出卜自何能谷
　　桑扈窃脂也传曰马不食脂桑扈不食粟今见诬者谓桑扈交交往来循场而啄粟其诬亦易见矣填塞也岸水际也借为犴狱之犴亦取岸为济难有出狱之象故大雅曰诞先登于岸哀我抑塞孤寡之人冝出之于岸乎冝置之于狱乎谓王当察其诬也王欲察其诬试握粟出以卜之则桑扈何自能食谷粟乎言其易见也填冝训塞犹言命有通塞塞则不通也桑扈诗或指其性此章是也或指其色有莺其羽是也説者遂谓有二种其説夲之尔雅曰桑扈窃脂鳭鹩剖苇谓窃其肉也桑扈窃脂棘扈窃丹谓窃其色也要之不必言有二种尔雅以窃毛为浅色则窃脂浅白色也而性不食粟好窃人之脂肉然则或指其色或指其性实一物耳谓一名有二义则可谓一物有二种则不可
　　温温恭人如集于木惴惴【之瑞】小心如临于谷战战兢兢如履薄冰
　　王既不能察矣则凡温恭小心之人皆惴惴然如集于木上如临于深谷虑其颠坠恐惧戒谨又如履薄冰而行也是诗六章一章三章四章五章皆比而赋之余皆赋也
　　小弁【歩干下同】刺幽王也大【泰】子之傅【付】作焉
　　自王者家天下嫡庻之分不可乱也故废嫡立庻未有国不受其患者秦废太子扶苏立胡亥晋废愍怀太子而立惠帝隋废太子勇而立炀帝皆不旋踵而祸及之故汉高祖欲废惠帝张良之徒为之谋汉元帝欲废成帝史丹为之正谏盖嫡庻之分不正则夲一摇而天下震动幽王惑襃姒之譛黜申后而逐太子宜臼太子之傅作是诗可谓深切矣孟子所谓亲之过大者也幽王不能聼卒致骊山之祸岂不为万世之永鉴哉
　　弁彼鸒【豫】斯归飞提提【是移】民莫不谷我独于罹何辜于天我罪伊何心之忧矣云如之何
　　鸒雅鸟弁乐也斯语辞也提提羣飞也太子被逐自以为不如此鸟遂叹乐彼鸒斯成羣归飞无矰缴之患凡民亦莫不善我独罹于祸于是号于天曰我有何辜而获罪如此心之所忧言之何益哉
　　踧踧【徒歴】周道鞠【九六】为茂草我心忧伤惄【乃歴】焉如捣【丁老】假寐永叹维忧用老心之忧矣疢【敕觐】如疾首
　　踧踧不舒貎周道周之通道也惄思而心动貎疢犹病也周之通道非不平易也而我行之踧踧然不敢舒者虑其尽鞠为茂草谓国之将亡也忧而至于伤思之而心动如捣之不宁也假寐谓不脱衣冠而寐永叹谓长太息也凡忧之状外则年未至而先老内则如有病在头目言其痛切也疾首犹首疾也
　　维桑与梓必恭敬止靡瞻匪父靡依匪母不属【烛】于毛不离于里天之生我我辰安在
　　桑梓者父母手所植以给蚕食以供器用之物为子孙者见桑梓如见父母心恭敬之而不敢慢然则人之所常瞻依者惟父母而已毛者指体肤之外里者指心腹之内今我之生岂不连属父母之体肤岂不离丽父母之心腹何为父母不我爱必我生之辰所值不善至此也説者曰辰谓六物之吉凶左氏传晋侯谓伯瑕曰何谓六物对曰嵗时日月星辰服防以为嵗嵗星也十二嵗一周时四时也日十日也月十二月也星二十八宿也辰十二辰也诗人之意未必指此然韩愈亦曰我生之辰月极南斗则古有是言矣
　　菀【郁】彼柳斯鸣蜩嘒嘒【呼惠】有漼【于罪】者渊萑【九】苇淠淠【孚计】譬彼舟流不知所届【戒】心之忧矣不遑假寐
　　菀茂貎蜩蝉也嘒嘒声也漼深貎淠淠盛也柳茂则隂宻而蝉鸣渊深则润泽而苇盛今我乃不容于父母曽防虫野草之不如既见弃逐如不系之舟泛泛于中流莫知所届心之忧祸虽假寐有不暇盖言危廹之甚也
　　鹿斯之奔维足伎伎【其宜】雉之朝雊【古豆】尚求其雌譬彼坏【胡罪】木疾用无枝心之忧矣宁莫之知
　　鹿之奔于山也犹伎伎然舒留以顾其羣雉之鸣于朝也犹知求其偶今王黜妻屏子兀然如病木之无枝何以能自立我为王忧之而王晏然莫知也
　　相【息亮】彼投尚或先【苏荐】之行有死人尚或墐【觐】之君子秉心维其忍之心之忧矣涕既陨【蕴】之
　　相视也行道也视彼见廹逐而投人尚或先之使得避逃行道之间有死人尚或墐之使不暴露君子指王谓王乃操心残忍如此逐其子而不加防我心之忧无所告诉惟陨涕而已
　　君子信谗如或醻之君子不惠不舒究之伐木掎【寄彼】矣析薪扡【敕氏】矣舍【舍】彼有罪予之佗矣
　　醻旅醻也惠爱也舒缓也究察也掎倚也扡施也予犹与也佗犹言他人也谓王喜信谗言如饮者之旅醻不厌盖由心无仁爱故不能舒缓以察之苟能舒缓而察之则当如伐木者以物倚其巅不使之妄踣当如析薪者视理施其斧不使之妄破今既不察矣所以置有罪者之罪而以其罪与之他人谓谗者冝有罪乃置之不论我冝无罪乃见弃逐是以彼之罪与之他人也
　　莫高匪山莫浚匪泉君子无易【夷跂】由言耳属【烛】于垣【袁】无逝我梁无发我笱我躬不阅遑恤我后
　　莫高于山而人能登之莫深于泉而人能游之戒王无轻于发言勿谓处高深之地人所不闻而耳属于垣墙者已得闻之将投隙而进谗言也然我已被谗见逐犹以此戒王虑其败我家事故以逝梁发笱为喻是我身自不能省阅何暇为后人计也所谓可以怨者如此是诗八章二章三章赋也余皆比而赋之也
　　巧言刺幽王也大夫伤于谗故作是诗也
　　言之巧者善谗人者也圣人以为鲜仁盖不仁者乃能巧言故木讷者所以近仁也幽王之朝不能言者则身是瘁巧言者则身处休所谓谗夫昌者欤
　　悠悠昊天曰父母且【七余】无罪无辜乱如此怃【火吴下同】昊天已威予慎无罪昊天泰怃予慎无辜
　　悠悠远大之貎且语助也怃张大貎已大皆言甚也大夫伤于谗无所告诉穷而呼天谓我视天为父母而天悠远不可恃故非有罪辜而遭谗口之乱如此张大盖以天之威怒防乱既甚我虽畏谨亦不能逃罪辜也
　　乱之初生僭【子念】始既涵【含】乱之又生君子信谗君子如怒乱庻遄【市专】沮【辞吕】君子如祉乱庻遄已
　　僭进越也涵容受也君子谓王也谗者始进越有言既容受之及其再有言则信之矣王如能不受于其初则乱安得生而又生耶夫谗人者必不仁者也被谗者必仁人也王能知谗者之为不仁加之以威怒则乱自速沮矣能知被谗者之为仁人加之以祉福则乱自速已矣
