<!-- { "loadSidebar": true } -->
　　此章嘉成王徳盛形诸外而能不自满也抑抑谦损也秩秩有常也匹耦也谓羣臣也羣臣之中有徳可以为君之耦则非小臣矣诗人嘉成王见之于徳容者抑抑而能谦见之于徳言者秩秩而不变无有怨恶于人率循大臣之所辅道者而行之此所以能保至乐也
　　受福无疆四方之纲之纲之纪燕及朋友
　　此章嘉成王虽受福无穷而能顿纲振纪以安庶位也葢四方在外故特举大纲而已大纲既举故万事之纪无不整理所谓之纲之纪则政之小大毕举矣燕安也成王之政小大毕举则羣臣皆得以安其职守羣臣之中有徳可以为君之友则臣主俱贤矣说者以燕为燕饮颂言燕及皇天可以为燕饮乎
　　百辟卿士媚于天子不解【佳卖】于位民之攸塈【许器】
　　此章嘉成王既能安庶位则外而百辟诸侯内而为卿为士皆知奉上媚顺也百辟卿士之顺其君岂务为容恱哉盖夙夜匪懈勤于其职以此奉上故天下之民皆得安土乐生故谓之攸塈也塈息也说者曰民之劳逸在下而枢机在上上逸则下劳矣上劳则下逸矣不解于位乃民所由休息也此论足以发明诗人之意是诗本四章今从文义当作六章皆赋也
　　公刘召康公戒成王也成王将涖政戒以民事美公刘之厚于民而献是诗也
　　周召辅成王可谓同心以安天下者也始周公遭变陈七月之诗言公刘之治豳及成王将涖政召公又述周公七月之意作是诗以献焉二诗皆民事也然七月止陈豳俗农桑之事足以致王业之艰难且其诗为遭变而作而成王犹未即政不当冇雅故系之豳国风是诗所献乃公刘厚民迁都之事周之王业由是而兴而成王又将涖政矣故其诗列之大雅明周家以农事开国非政之小故也
　　笃公刘匪居匪康廼埸【亦】廼疆廼积廼仓廼裹【果】糇【侯】粮【良】于槖【他洛】于囊【乃郎】思辑【集】用光弓矢斯张干戈戚扬爰方启行
　　笃厚也康安也埸畔也疆界也积露积也仓廪藏也糇食也粮糗也小曰槖大曰囊干盾也戈防也戚斧也扬钺也言公刘之厚于民不敢以其居为安也葢自后稷之子不窋失其官而奔戎狄公刘不窋之孙也不敢以戎狄之居为安虽在戎狄之间复脩后稷之业乃治其疆埸乃聚其积仓为糇粮之备置槖囊之间思辑祖业使之光大于是以器械自衞启行迁于豳凡此皆以为民也然则不窋虽居戎狄非豳也其豳之近地乎
　　笃公刘于胥斯原既庶既繁既顺廼宣而无永叹【他安】陟则在巘【鱼辇】复降在原何以舟之维玉及瑶【遥】鞞【必顶】琫【必孔】容刀
　　胥相也宣道也髙山曰巘广平曰原公刘始者来相豳之原以为可以致庶而且繁可以顺其地之宜可以道其水之势必永无愁叹之苦于是由原而升巘复降而在原言相视之审也舟者容刀之靶也刀为首则靶为下礼器彝皆有舟亦谓舟在下以载彝也维玉及瑶既为容刀之下饰故曰舟之鞞者鞘之下琫者鞘之上意鞘之上下亦饰以玉及瑶也以玉及瑶为饰佩服之贵者也公刘相民之居人见其佩服之贵谓以如是之佩服而陟巘降原甘其劳苦以厚于民故也
　　笃公刘逝彼百泉瞻彼溥【普】原廼陟南冈乃觏于京京师之野于时处处于时庐旅于时言言于时语语逝往也瞻视也溥广也山脊曰冈髙而且大曰京公刘徧歴百泉则无所不往矣相视广原则无所不观矣因升彼南冈而见髙大之山谓可以为大众所居之野于是处处则处其居民也于是庐旅则庐其宾旅也庐则本为豳民犹后世所谓土著也旅则迁徙而至犹后世所谓流寓也于是施教令故曰言言于是议政事故曰语语直言曰言论难曰语言言语语谓其申复不一也京大也师众也后世始以名天子之都周之先世所谓曰嫔于京依其在京止言其大犹所谓大都大邑云尔及武王既有天下不改其旧曰王配于京曰镐京辟廱及是始为天子之都名矣故春秋所书以王室为京师也
　　笃公刘于京斯依跄跄【七羊】济济俾筵俾几既登乃依乃造其曹执豕于牢酌之用匏【歩交】食【嗣】之饮【于鸩】之君之宗之公刘既依此京以居于是与其臣民燕饮以乐之跄跄济济则礼容已有可观者又使之设筵授几以安其耆老则臣民咸在为可知宾既登席依几矣主人乃命宰夫造其牧所执豕于牢中以为饮酒之殽虽立国之初礼从简质而俭朴之俗后世无有也想其上下相亲不啻家人父子既食之既饮之于是正君臣之位以统率于上于是立大宗之法以相维于下葢古者建国必立宗疑始于此春秋鲁哀公四年晋执蛮子畀楚楚司马致邑立宗焉以诱其遗民尽俘以归此楚假先王之制以行其诈也
　　笃公刘既溥既长既景廼冈相【息亮】其隂阳观其流泉其军三单【丹】度【待洛】其隰原彻田为粮度其夕阳豳居允荒公刘视豳之都既广而且长矣于是考之以日景参之以髙冈相其隂阳寒暖之宜观其水泉灌溉之利立大国三军之制以治兵为彻田十一之法以储粮既度其隰原以为田矣又度山西之夕阳亦为之田以见人力有余地无遗利也豳人之居至是信无不荒治之矣周家小司徒凡起徒役无过家一人以其余为羡羡谓副丁也今言三单则是单而无副然立国之初以周官军数言之三军已三万七千五百人不为少矣凡周家军制彻法葢皆始于此也
　　笃公刘于豳斯馆渉渭为乱取厉取锻【丁乱】止基廼理爰众爰有夹其皇涧遡其过【古禾】涧止旅廼宻芮鞫【居六】之即此章始言斯馆卒言止旅葢以处新甿也周官旅师凡新甿之治皆听之使无征役以地之媺恶为之等説者谓新徙来者治有所求也无使征役复之也以地之媺恶为之等七人以上授以上地六口授以中地五口以下授以下地与旧民同公刘于居豳旧民既已授田矣新徙至者则授之馆乱絶流也遡乡流也已授馆矣于是渉渭之流取石以为厉取鐡以为锻为新甿备器用以理其居止之基其来者既众而且有言不胜其多也故又左右夹其皇涧乡流遡其过涧使之居止而所止之旅尚为稠宻鞫穷也虽芮水之穷亦即而居焉皇涧过涧説者以为涧名周官职方氏雍州其川泾汭説者以为汭在豳地穷汭之源不足以容新甿则豳日益大而公刘之徳为民所归周之王业方兴未艾此其所以为大雅欤旅既以宾为义此诗上章言庐旅前日流寓之客户也今已为旧民矣卒章言止旅则今日始至之客户也故谓之新甿焉周官遗人十里有庐五十里有馆皆所以待行旅此诗上章言庐卒章言馆虽未有地里之异而所以待行旅之意则同也周官岂亦采先世之名而又分逺近欤周官新甿授地之法与旧民同此诗言其居止不言授地周官言其授地不言居止信乎六经相为表里也是诗六章皆赋也
　　泂【回下同】酌召康公戒成王也言皇天亲有徳飨有道也周公戒成王之诗多矣序不复着其人葢不胜言也召公止作三诗然公刘言民事泂酌言奉天卷阿言用贤王政之大固无出是三者戒之之意不其深乎然是诗止言行潦至微可以供祭祀之用岂弟君子可以为斯民之主初不明言皇天亲有徳飨冇道而序诗者发之葢召公之言诚非浅近序诗者得召公进戒之深意乃能发明微旨于言外然则作诗者之意序诗者之言皆未易以浅近论也
　　泂酌彼行潦【老】挹【揖】彼注兹可以餴【甫云】饎【尺志】岂弟君子民之父母泂酌彼行潦挹彼注兹可以濯罍【雷】岂弟君子民之攸归泂酌彼行潦挹彼注兹可以濯溉【古爱】岂弟君子民之攸塈
　　泂逺也餴馏也濯与溉皆洗涤也行潦易得之水逺而取之贵其洁也挹而注之致其严也可以餴粢盛可以濯尊罍可以溉釡物至薄而用可重礼不足而敬有余以是而祭何为天遂亲而飨之以主祭者有道徳故也道徳孰见哉天之视听盖在乎民王者能以乐易为心视民如赤子有父母之慈爱则民归之如水之就下且安土乐生不知帝力何有于我若是则王者之道徳殆不可以名状独天能知之耳所谓皇天亲有徳飨有道盖如此也书曰黍稷非馨明徳惟馨孔子曰我祭则受福葢得其道其是之谓乎是诗三章皆赋也
　　卷【权下同】阿召康公戒成王也言求贤用吉士也
　　召公进戒曰求贤足矣必曰吉士吉人何也周公作立政以告成王亦曰其勿以憸人其惟吉士盖憸利之人常近于薄吉善之士常近于厚使人主于用人之际必求吉善之士而信任之虽其天资静重不求赫赫之名诚足以夀风俗之脉为国家之福在成王持守之时尤当知此也
　　有卷者阿飘风自南岂弟君子来游来歌以矢其音卷曲也阿大陵也飘风回风也自南长养之方也人主能虚心屈体如卷然之阿有以容之故吉士有温厚之徳如自南之风飘回而入王与之处薫炙渐染充其徳性亦如南风之长养也召公以成王为岂弟盖人主以乐易为善故也召公既指卷阿为喻遂称成王为岂弟君子而告之曰今日来从王游来歌其事正欲矢陈其善言也其进戒之意可谓缓而不廹矣其诗首言来游来歌卒言维以遂歌与臯陶赓歌之意同也
　　伴奂尔游矣优游尔休矣岂弟君子俾尔弥尔性似先公酋【在由】矣
　　伴奂闲暇貌优游自得貌弥充也酋终也召公尔其君盖亲之也谓成王游于岩廊则甚闲暇休于法宫则甚自得当是时也夫何为哉诚能使徳性日充则周家自先公积累之业必能似续而终成之不言先王而言先公盖周之王业实始于先公也
　　尔土宇昄【符板】章亦孔之厚矣岂弟君子俾尔弥尔性百神尔主矣
　　昄大也章显也成王承文武之绪土宇日大而显其基业可谓不薄矣使徳性日充则可为宗庙社稷之主矣盖神依人者也人苟不安神将畴依故曰主也
　　尔受命长矣茀禄尔康矣岂弟君子俾尔弥尔性纯嘏尔常矣
　　茀除旧更新之谓也纯备而不驳之谓也康安也嘏福也周受天命至成王已累世可谓长矣成王有持守之道则除旧更新之禄至成王又为甚安矣诚能徳性日充则所享之纯嘏自常久而不已也
　　有冯【符氷】有翼有孝有徳以引以翼岂弟君子四方为则颙颙卬卬如圭如璋令闻令望岂弟君子四方为纲上二章但言徳性不可不充盖戒成王以求贤自辅也此二章遂言成王用人之效有冯有翼吉士之才也有孝有徳吉士之行也王既頼之以引其前以翼其左右则身无过举故乐易在上足以为天下之法则也故曰四方为则颙卬圭璋成王徳容之盛也令闻令望成王徳名之美也王既赖吉士之辅翼养成其徳表里相副则乐易在上足以为四方之纲领也故曰四方为纲
　　凤凰于飞翽翽【呼防】其羽亦集爰止蔼蔼王多吉士维君子使媚于天子凤凰于飞翽翽其羽亦傅【附】于天蔼蔼王多吉人维君子命媚于庶人
　　此二章言吉士之得君也凤凰灵物也出则为世瑞故以喻吉士吉人也翽翽羽声也亦集爰止谓集于所止喻吉士之安其职守也安职守者蔼蔼而盛则能不负王之任使皆知自尽以奉上故曰顺于天子亦傅于天谓飞而戾天喻吉人之在髙位也在髙位者蔼蔼而盛则能宣布王之命令必使膏泽下于民故曰顺于庶人顺于天子则君心向之顺于庶人则民心归之吉士之仕于王朝顾不乐哉
　　凤凰鸣矣于彼髙冈梧桐生矣于彼朝阳菶菶【布孔】萋萋【七西】雝雝喈喈
