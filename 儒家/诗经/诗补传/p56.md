<!-- { "loadSidebar": true } -->
　　柔嘉维则所谓不过乎物也柔而过乎物则为六极之弱失其性之善不足为羙矣惟其体人臣之柔徳而不至扵过故外虽令善其仪色而中不忘于恭敬事虽必法扵古训而身不敢忘其威仪山甫之徳如此所以能奉若天子之明命而使之赋政于四方皆不过乎物之效也
　　王命仲山甫式是百辟【壁】纉戎祖考王躬是保出纳王命王之喉舌赋政于外四方爰发
　　百辟百国之君也纉继也戎汝也山甫其周之世臣欤其徳足以为百辟之法亦继汝祖考之旧也用世臣以当国故能保王之身体傅王之徳义出则承而布之纳则行而复之譬之喉舌言之所由出也山甫能宣道王命如此故以之赋政于四方莫不发而应之也
　　肃肃王命仲山甫将之邦国若否【鄙】仲山甫明之既明且哲以保其身夙夜匪解以事一人
　　上章言山甫能宣道王命故此章言宣道王命之实肃肃严也若否犹言顺否谓有便有不便之类也王命之严大臣固当将而行之苟明不足以知邦国之情顺之与否则必有拂人情不可行者矣既明足以察人情之从违则扵奉行之际必有取舎务在曲当而后已此王命所以必行人情所以惟允也夫明足以察人情之从违则明可谓哲矣明而至扵哲上而王命则行而无壅下而人情则允而无怨大臣保身之道孰大扵是异扵区区全身逺害者而山甫之心不敢恃此以自足犹能蚤夜以思恪勤不怠惟恐扵事君之道有所未尽此山甫所以为贤欤
　　人亦有言柔则茹【汝】之刚则吐之维仲山甫柔亦不茹刚亦不吐不侮矜寡不畏彊御　人亦有言徳輶如毛民鲜克举之我仪图之维仲山甫举之爱莫助之衮职有阙维仲山甫补之
　　此二章皆举时人之言以发明首章之意上章谓人之有刚有柔所谓善也柔至扵无不茹而纳之刚至于无不吐而拒之是过乎刚柔者也惟山甫知有物必有则故柔亦不至扵无不茹刚亦不至扵无不吐所谓不过乎物者如此故其见于接物鳏寡且不侮之安有用刚之过彊御且不畏之安有用柔之过此发明天生烝民有物有则也下章谓徳轻如一羽若甚易举也而莫有能举之者我仪则而图谋之维山甫乃秉彞之民故能举是徳惜乎莫有助之者衮上公之服也喻宰相之职他人既不能举徳则于衮职未免有阙失之事维山甫有徳足以当其任故于衮职能弥缝之以补其阙失此发明民之秉彞好是懿徳也或以衮为指王者非也上既言王躬是保何为又言补王之阙失九罭曰是以有衮衣兮指周公也韩奕曰衮赤舄指韩侯也诗人尝以衮指大臣未甞以衮指王者况言衮而加以职亦非王者之称谓也
　　仲山甫出祖四牡业业征夫防防【在接】毎懐靡及四牡彭彭八鸾锵锵【七羊】王命仲山甫城彼东方
　　此章言山甫被命城齐而祖祭之日四马则业业而震动征夫则防防而敏疾恐不及扵事迨其既行则四马彭彭而张盛八鸾则锵锵而和鸣皆知王所以命山甫城彼东方之齐者盖将以固吾圉故吉甫因人情之乐而记之
　　四牡骙骙【求】八鸾喈喈【皆】仲山甫徂齐式遄其归吉甫作诵穆如清风仲山甫永懐以慰其心
　　此章言山甫既城齐而归而四牡犹骙骙而彊八鸾犹喈喈而和以明役不久而告成故曰式遄其归言其疾也吉甫作此诗使工歌诵之其言之羙足以感发人心穆然如清微之风化养万物故山甫闻其言永懐扵中足以自慰而不能忘也説者谓城齐盖去薄姑而迁临菑也或以史记世家考之治临菑乃献公夷王时也窃意夷王时虽迁而城郭未为周备故宣王城之者欤是诗八章皆赋也
　　韩奕【亦】尹吉甫羙宣王也能锡命诸侯
　　大雅羙宣王诗五篇外而方伯内而宰相如崧髙烝民则既言之矣韩奕锡命韩侯则为崧髙之类盖亦建国亲侯之事也江汉命召虎平淮夷则为烝民之类盖亦任贤使能之事也四诗皆出尹吉甫一手故其序如此常武一诗乃召穆公扵既平淮夷之后虑宣王狃扵一胜穷兵不已故因以为戒虽均为羙诗而常武深矣説者谓锡则锡之以物命则命之以政分而为二此凿説也春秋荘公元年王使荣叔来锡桓公命文公元年天王使毛伯来锡公命则锡命云者天子宠诸侯之事也春秋不言其物而诗人言之盖诗人之言侈上之赐也春秋不言以王命为重也盖申伯之钩膺介圭韩侯之钩膺镂锡皆异礼也所以旌有功后世乃窃锡命之美名为九锡之簒且兼取弓矢圭瓉之属杂以不臣之礼与诵诗发冢者何异昔周公有人臣不能为之功故成王赐以人臣不得用之礼乐持正论者犹谓周不当赐鲁不当受使周公无恙必有辞以防之盖名分之严圣人尤致其谨人臣不得用之礼乐既非周公之志则谓成王以是祀周公惟周公之庙可用羣公之庙不得而用亦非通论也岂有生既非其志殁则享其祀由是言之所谓周不当赐鲁不当受盖知礼矣孔子入大庙毎事问非不知而问也微意盖在扵人臣不得用之礼乐也
　　奕奕梁山维禹甸之有倬其道韩侯受命王亲命之纉戎祖考无废朕命夙夜匪解防共【恭】尔位朕命不易榦【古旦】不庭方以佐戎辟【壁】
　　梁山在古韩国之地禹贡言壶口治梁及岐盖壶口在冀州言禹之治水自壶口始由梁山以及岐山也孟子言去邠逾梁山邑于岐山之下盖邠在梁山之东岐在梁山之西言大王去邠过梁山以及岐山也韩非六国之韩乃武王之后左氏传所谓邗晋应韩也后为晋所灭则梁山又在晋矣故尔雅曰梁山晋望也案九域志同州韩城县古韩国也梁山在焉左氏传言晋梁山崩是也梁山其大奕奕而其下则道路倬然而显明盖将言韩土之羙因思禹去水之害而后梁山始可以为田尤可思也故曰维禹甸之韩侯之受命于此也王亲命之曰其继汝之祖考无废我之命能蚤夜不解怠防固恭谨以在位则我之命汝亦当久任责成不轻变易不特用以捍御不来庭之方国亦以佐助汝为君之道也韩既为姬姓之国则为诸侯非一世矣故宣王举其祖考而命之
　　四牡奕奕孔脩且张韩侯入觐以其介圭入觐于王王锡韩侯淑旂绥章簟茀【弗】错衡衮赤舄【昔】钩膺镂【漏】锡【羊】鞹【苦郭】鞃【苦】浅幭【莫歴】鞗【条】革金厄
　　韩侯乘奕奕之四牡甚脩长而张盛盖不言其人而称其车马羙之至也介圭王者服御之重器韩侯以是脩觐礼亦羙其能尊上也案禹贡雍州厥贡球琳琅玕古韩在雍州之地虽曰韩侯贡其方物然如介圭至重而可寳亦不易得故诗人羙之韩侯之入觐既知尊君亲上有功而无废礼故王之锡韩侯其仪物亦为甚盛淑善也交龙为旂绥大绥也谓注旄于竿首为贵贱之章表故曰绥章此言旂之羙也簟茀者漆簟以为车之藩蔽错衡者错置文采于车之衡此言车之羙也衮者以帛为衣而画以衮龙赤舄者赤色之履舄此言衣用上公之制也钩膺者马之膺以金为钩而加以缨金路之钩樊缨是也镂钖者马之额饰以金在眉之上玉路之钖樊缨是也此言兼用金玉二路之饰也鞹鞃者鞹革也鞃轼中也谓以去毛之皮施于轼之中央也浅幭者浅虎皮浅毛也幭覆轼礼记作幦谓以有毛之皮覆盖扵轼上也鞗革者以革之鞗为辔首也金厄以金为小环纒搤之也此言车马之饰无不备者案巾车五路之制金路无钖有钩今曰钩膺既用金路之饰又曰镂钖是兼玉路之饰也可谓异礼矣然用以赐人臣故不嫌于厚若王者服御则不可紊其制也
　　韩侯出祖出宿于屠【徒】显父【甫】饯之清酒百壶其殽维何炰【薄交】鼈鲜鱼其蔌【速】维何维笋【恤尹】及蒲其赠维何乗马路车笾豆有且【子余】侯氏燕胥
　　此章言韩侯既朝于京师其反于韩也有祖道犯軷之祭其出宿于屠之地也王之卿士有显父者为饮饯之礼酒则用百壶言其多也殽则有鱼鼈言其防也蔌则有笋蒲言其时也又赠所乗之马大路之车以将其厚意盖上章言王之所锡皆车马之饰以章其异礼此章专言车马乃朋友之赠遗孔子在乡党朋友之赠虽车马非祭肉不拜则知古之人臣有相赠以车马之义笾豆有且者谓既有而又多言饮饯之笾豆其盛如此而诸侯之在京师而未去者来与饮饯皆燕乐也觐礼称来朝之诸侯皆曰侯氏
　　韩侯取妻汾【符云】王之甥蹶【俱卫】父之子韩侯迎止于蹶之里百两彭彭八鸾锵锵不显其光诸娣【大计】从之祁祁【巨移】如云韩侯顾之烂其盈门
　　此章言韩侯既觐而还遂以亲迎也汾王厉王也王流于彘在汾水之上故以为汾王也犹晋侯居翼谓之翼侯晋人纳诸鄂谓之鄂侯郑叔叚居京谓之京城大叔及出奔共谓之共叔也又楚人谓王不终者为敖葬郏者曰郏敖訾者曰訾敖其汾王之类乎説者以莒郊公犁比公为比非也案左氏传莒夷无谥于是有犁比公郊公兹丕公着丘公皆以号为称与汾王以地为称不类矣蹶父卿士姞姓也韩侯亲迎于蹶里百两彭彭而张盛八鸾锵锵而和鸣其光华岂不显乎此诸侯亲迎之礼也诸侯一娶九女二国媵之皆有娣侄故言诸娣从之祁祁如云之貌而众也韩侯望而视之烂然盈蹶父之门盖合迎送而言之也
　　蹶父孔武靡国不到为【于伪】韩姞【其一下同】相攸莫如韩乐孔乐韩土川泽訏訏【况甫】鲂【房】鱮【序】甫甫麀【忧】鹿噳噳【愚甫】有熊有罴有猫【如字又武交】有虎庆既令居韩姞燕誉
　　此章言蹶父甚武健尝将王命而行诸国隂为其女视其所居以韩国为最乐其所乐者何以言其地则川泽訏訏而大以言其物则鲂鱮甫甫而羙麀鹿噳噳而众有熊罴焉有猫虎焉庶类既蕃则居可乐矣庆喜也令善也喜其居之善也韩姞于是燕安而称誉其韩土之乐也或曰熊罴与虎皆挚兽也足为人之患而韩土乃以为乐何哉曰诗人之咏取其物之蕃以騐其土之羙故虽挚兽必深山大泽而后生焉天地之间安能决择必生瑞物故虽治世有麟鳯亦有枭獍有芝草亦有钩吻所贵于人者能制其恶使之不为患耳非能絶其类使之不生育也挚兽虽猛苟有机穽罔罟之属以御之适足为用故熊罴之皮可衣而其肉可食猫以食田鼠虎以食田豖岂不乐哉
　　溥彼韩城燕师所完以先祖受命因时百蛮王锡韩侯其追其貊【武伯】奄受北国因以其伯实墉实壑实亩实籍献其貔【毗】皮赤豹黄罴
　　溥大也燕召公之国也以燕师而城韩虽不可考然申伯之宅亦召公之所营安知韩初封时非王命燕师徃城之邪春秋之时城邢城之类皆霸主合诸侯之力为之岂非尚存先王之遗制邪所谓以先祖受命即指韩初封也是时因百蛮肆扰周王扵是锡韩以追貊之地奄者抚而有之也如后世羁縻化外之郡帅府领之是也韩既奄受北方之国为之方伯于是实墉则脩其城实壑则濬其池实亩则治其田实籍则正其税又贡其北国之所有貔之似虎者豹之赤者罴之黄者皆竒兽之皮也用以献于天子此皆追记韩初封时事以为韩侯之宠也蛮夷可以通称北可称蛮犹西可称夷也貊为北方之国先圣有蛮貊之説追为北方之国始见扵此诗六经之所存学者必欲求他证何其惑邪是诗六章皆赋也
　　江汉尹吉甫羙宣王也能兴衰拨乱命召公平淮夷召穆公虎非将也平淮夷亦非专扵用兵也其诗无执讯获丑之事曰来求求其巢穴也曰来铺陈其师旅也四方遂尔平王国遂尔定一时无有争战之患王心享安逸之休呜呼孰谓宣王命召虎平淮夷乃与帝舜命禹征有苗之事相类来求来铺与舞干羽何异既平既定与有苗格何异序诗者谓能兴衰拨乱信可羙也
