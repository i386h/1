<!-- { "loadSidebar": true } -->
　　上章既言文王因伐宻而得民此章遂言文王之心不自满假此心亦天之所知故诗人以帝谓予懐言之其曰予懐者谓天眷眷不忘也常人之心于战胜民归之后必志满意得厌常喜异惟文王之徳纯亦不已不以声音笑貌而自矜记所谓声色之于以化民末也文王岂有是防不以长大变革而自异书所谓作聪眀乱旧章文王岂有是防以字不必训与如安以乐怨以怒之类古文之体多然也文王既不自矜不自异故能去其识知一循天理凡天之所欲者皆天理也顺天之则而无一毫自私之见所以因天之欲而询民之仇同兄弟之国修攻伐之具为伐崇之举也盖崇侯尝谮文王矣使文王懐自私之见必以人谓我报已怨为疑而不果伐矣彼崇侯者既敢于诬圣人则其有为于国敢行暴虐可想而知是所谓民之仇也汤征自葛始亦岂以已尝遗之牛羊尝使亳众为之耕而终不祀遂以私喜怒加之兵也正以仇饷之故为匹夫匹妇复雠耳汤文王之心一也汤之奉若天命即文王顺帝之则也钩者以钩着于城援者以梯援而登临者在上临下冲者从旁冲突皆攻城之器与车也崇墉崇国之城也
　　临冲闲闲崇墉言言执讯【信】连连攸馘【古获】安安是类是祃【马嫁】是致是附四方以无侮临冲茀茀【弗】崇墉仡仡【鱼乙】是伐是肆是絶是忽四方以无拂
　　上章既言文王顺天而伐崇此章遂言伐崇不为暴急罪人斯得而天下咸服也闲闲谓攻城之车徐缓而不廹言言谓守城之人喧啾而甚惧执所生得而讯之连连而相属馘取其左耳而献之安安而不暴诗人形容伐崇之师气象如此文王方且于出征之际类于上帝祃于所征之地告之神眀而伐之示无私也传曰文王代崇三旬不降退修教而复伐之因垒而降夫以攻之甚缓诛之不暴盖不忍毒民于锋镝欲因是而致其自至使之自附以示四方莫敢侮予而已及其负固不服扵是复伐之我之临冲则茀茀而盛彼之崇墉则仡仡而壮可谓勍敌矣疑若未易取也然薄伐纵攻遽絶其命忽焉而亾岂非天相之欤不然何以四方咸服无有敢拂吾意者此之谓因垒而降也左氏传曰心能制义曰度徳正应和曰莫照临四方曰眀勤施无私曰类教诲不倦曰长庆赏刑威曰君慈和徧服曰顺择善而従之曰比经纬天地曰文此皆史氏文胜之言非本诗人之意姑存之是诗八章皆赋也


　　诗补传卷二十二
<经部,诗类,诗补传>
　　钦定四库全书
　　诗补传卷二十三　　　宋　范处义　撰
　　正大雅
　　灵防民始附也文王受命而民乐其冇灵徳以及鸟兽昆虫焉
　　文王得民久矣此言民始附文王得天久矣此乂言受命何也盖前日万邦之方下民之王得民之心也至是趋其力役故谓之始附前日虞芮质厥成而诸侯归是天命也至是民乐其徳而自附亦天命也故文王之篇与灵防皆谓之受命也孟子曰文王以民力为防为沼而民欢乐之谓其防曰灵防谓其沼曰灵沼乐其有麋鹿鱼鼈古之人与民偕乐故能乐也又曰文王之囿方七十里刍荛者往焉雉兎者往焉与民同之民以为小不亦宜乎孟子所谓方七十里其中径十里有余耳疑即此诗所谓灵囿也文王有灵徳而防曰灵防囿曰灵囿沼曰灵沼孟子以为民谓之灵岂无其义然语齐梁之君则曰与民偕乐与民同之虽若姑以浅近言之然谓民则以为灵君则与之同曰灵曰同二字固自有深意惜乎梁齐之君不复有问故孟子亦未暇究其说耳是说也与泰誓中庸之言合泰誓曰惟天地万物父母惟人万物之灵亶聦明作元后元后作民父母盖谓人与万物同受天地之灵而人为之最元后与民同受天地之灵而元后为之最故元后与天地同称父母谓与天地同其功也中庸曰唯天下至诚为能尽其性则能尽人之性尽物之性可以賛天地之化育与天地参文王与始附之民园囿之物同此一灵文王有元后之聦明故其灵徳足以及民与物是与天地同其功也文王之所谓灵即中庸所谓至诚也文王有灵徳尽已之性也与民乐之尽人之性也以及鸟兽昆虫尽物之性也夫以文王之为君经始灵防则庶民子来在灵囿则麀鹿攸伏白鸟翯翯在灵沼则于牣鱼跃作乐于辟廱则鼍鼓逢逢而应诚之所格民物感动捷于影响非賛天地之化育与天地参不足以尽之说者或以灵为如神灵之所为或以为灵之言善也曰神曰善盖亦近之以文王动化感格之妙可以谓之神矣以文王与民物同其乐可以谓之善矣亦与泰誓中庸之旨无异不若孟子谓而民懽乐之谓其防沼曰灵与序诗者所谓而民乐其有灵徳尤为脗合也说王制者曰昆明也明虫者得阳而生得隂而藏说祭统者曰昆虫温生寒死盖指凡能蛰之虫言之也
　　经始灵防经之营之庶民攻之不日成之经始勿亟【居力】庶民子来
　　经度之也营表之也四方而髙曰防攻作也亟急也子来犹子为父来也文王之灵徳遂民之性也久矣一旦经始此防民欢趋之竞力攻作不终日而成之诗人原文王爱民之心故以戒其勿亟为言本斯民懽乐之意故以为如子之从父也
　　王在灵囿【又】麀鹿攸伏麀鹿濯濯【直角】白鸟翯翯【戸角】王在灵沼于牣【刃】鱼跃
　　文王未尝称王凡诗谓文王为王者皆非作于文王之时是诗虽陈文王之灵徳亦作于后世故以王在言之囿以养鸟兽之属沼以养鱼鼈之属养之虽在囿与沼而使之遂性者灵徳也鹿牝曰麀濯濯肥泽貌翯翯飞翔貌于牣者叹其充满也鹿则伏而孕育者濯濯而肥泽鸟则洁白而飞翔者翯翯而自适鱼则充满于沼者跳跃而得所古者凤凰麒麟皆在郊棷龙在宫沼其余鸟兽之卵胎皆可俯而闚盖如此也
　　虡【巨】业维枞【七凶】贲【扶云】鼓维镛【容】于【乌下同】论鼓钟于乐辟廱
　　植者为虡横者为栒业大版也枞崇牙也大鼓曰贲大钟曰镛于论者叹其讨论钟鼓之义使得伦理也于乐者叹其以乐教国子于辟廱为可乐也昔舜命夔典乐以教胄子为先故文王亦论乐于学也
　　于论鼓钟于乐辟廱鼍【徒何】鼓逢逢【薄红】蒙【蒙】瞍【蘓口】奏公申言论乐于学者述民情之至乐也以乐教国子而民乐之何也理也义也人心之所同然僖公一能脩泮宫而国人无小无大从公于迈是孰使之然哉鼍水畜也乐作于辟廱鼍闻之而亦乐逢逢然和鸣以应之非乐能感之灵徳实感之也有眸子无见曰蒙无眸子曰瞍公事也工师专于听故以鼍鸣为乐之所感而奏其事焉亦犹箫韶既作夔奏百兽率舞也后世瓠巴鼓瑟流鱼出听伯牙鼓琴六马仰秣声音之妙多能感物则乐作而鼍鸣何疑之有说者至谓以鼍鱼之皮为鼓且以上林赋击鸣鼍之鼓为证盖考之不精也夫所谓鸣鼍之鼓言鼓之声如鼍之鸣耳后之诗人以龙笛配鼍鼓皆谓其声相似也必欲以鼍皮为鼓则龙笛当以龙骨为之矣况诗人已两言鼓钟不应又言鼓也说者又谓天子曰辟廱诸侯曰泮宫天子有灵防诸侯有观防疑文王用天子之制殆非也盖辟廱之名始于文王谓其水旋如辟之形廱者泽也文王于此作乐以教国子及武王都镐亦取此以为学之名所谓镐京辟廱是也其后遂定为天子学之名而诸侯谓之泮宫也灵防之名亦始于文王文王作防以望氛祲察民俗后世有慕其名而为之者如左氏传言秦伯获晋侯以归乃舍诸灵防杜预以为周之故防前汉书言武帝时河间献王对三雍宫谓辟廱灵防明堂是也文王既追称王其后遂定为天子之防诸侯不敢用其名故谓之观防也郑氏谓三灵辟廱皆在郊而异处蔡邕卢植颍子容谓一处而异名以孟子所言囿方七十里则四者在郊而异处理若可信彼谓一处而异名者抑何其小也至荘周谓文王有辟廱之乐说者遂指为乐名则并与虞舜命夔典乐教胄子之书亦不之信矣其可哉是诗四章皆赋也旧五章章四句今从文义
　　下武继文也武王有圣德复受天命能昭先人之功焉武王善继其志善述其事中庸固言之而诗有继文继伐二篇继文则兼言三后谓大王王季文王皆有文徳而武王以武继之也继伐则专言文王谓文王有伐崇等功而武王卒其事也言文徳则非文王所得而专言武功则非太王王季所得而与诗人之言岂苟然哉文王既以文而受天命武王又以武而受天命是复受命也文王之功至武王而益显是昭先人之功也文王有徳有功武王亦以徳而成功与文王同其圣故序诗者于文王曰所以圣于武王曰有圣徳三百篇之序惟文武二君加以圣之一字惟周公言不失其圣笔削之严殆出于脩春秋之手欤
　　下武维周世有哲王三后在天王配于京
　　下犹后也谓三后文徳在先武王武功在后也或曰以三后在天为上而武王则在下也既曰下武维周则指周家而言当以前说为是盖武当为武功不当为武王也合三后武王而言之则曰世有哲王分而言之则在天而有徳者为三后在京而有徳足以配之者武王也
　　王配于京世徳作求永言配命成王之孚
　　武王有徳以配在天之三后是周家世世有徳也于世徳之中作而求之皆足以配天而受命谓三后有徳以配天于前武王有徳以配天于后故曰永谓周之配天甚久也三后之徳信于民亦久矣武王又能继之而民益信故曰成谓成王者之信无有不服者矣与无思不服同意
　　成王之孚下土之式永言孝思孝思维则
　　武王既能成王者之信则天下皆来取法焉所法者何以其孝也文王有为世子之孝故武王亦有善继述之孝乃思嗣其先人且根于所性非勉强而为之也以其思之无穷故曰永以其根于所性故曰则诗曰天生烝民有物有则言性所有也说者以则为法上既言下土之式矣不应复言法也
　　媚兹一人应侯顺徳永言孝思昭哉嗣服
　　媚顺也服事也侯有三训曰诸侯也曰维也曰美也此当训美一人谓文王也首章主于作配故并及三后此章主于孝思故专言文王皆为武王而言也小宛为后世而言故以文武为二人此诗为武王而言故以文王为一人谓武王之孝思乃顺文王之所为应其美而顺其徳此孝思所以无穷足以明武王继嗣文王之事于天下也
　　昭兹来许绳其祖武于万斯年受天之祜
　　许犹与也绳犹继也武迹也祜福也武王继嗣之事既昭明于天下此天下之人所以皆来许与武王谓其果能继祖先之迹为周家万年无穷之福也福出于天而人许之天人同心也
　　受天之祜四方来贺于万斯年不遐有佐
　　天与福于上四方来贺于下所谓天人同心者如此四方诸侯既皆来贺则是心恱而诚服宜其助周之心万斯年而不替也故曰不遐有佐谓岂不逺有佐助也周末秦彊天子致胙诸侯皆贺事类而实不同盖周以徳故天福不期至而自至诸侯贺之亦怀其徳也秦以力故天王不得已致胙诸侯贺之亦畏其力也此周所以世三十而诸侯不叛秦二世诸侯共起而亡之欤是诗六章皆赋也
　　文王有声继伐也武王能广文王之声卒其伐功也文王征伐不特崇国也此诗为武王都镐京而作以为继文王丰水之举盖文王伐崇之后乃作邑于丰武王伐商之后遂迁镐京就文王征伐而言之莫大于伐崇而武王之克商可谓因文王之声而广之而文王之征伐所未及为者武王卒能之也因美作都而推言征伐故曰继伐也此章诗前四章言文王后四章言武王皆曰烝哉盖烝众也谓可为众之君也传以君为能群义亦若此后言其可继文王有可继之道故曰王后皇有天下之称武王既有天下故曰皇王辟亦君也有行法治人之义故武王又曰维辟
