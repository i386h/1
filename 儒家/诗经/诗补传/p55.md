<!-- { "loadSidebar": true } -->
　　旱既大甚则不可沮【在吕】赫赫炎炎云我无所大命近止靡瞻靡顾羣公先正则不我助父母先祖胡寜忍予旱既甚而不可沮止矣赫赫而暴炎炎而热措身无所矣国之大命亦不能逺矣靡有视我如此而顾念我者矣上章既于羣祀之中诉于神之尊者如后稷如上帝此章则又于羣祀之中举其神之亲者而告之如雩祀之羣公先正宗庙之父母先祖是也案月令仲夏之月命百县雩祀百辟卿士有益于民者羣公先正即雩祀之百辟卿士也宣王忧旱而祀羣公先正谓前日既能有益扵民矣今乃不能助我乎父母先祖既能生我且以大统传我矣今乃忍予受旱之祸而不救乎
　　旱既大甚涤涤【徒歴】山川旱魃【蒲末】为虐如惔【谈】如焚我心惮【徒旦】暑忧心如熏羣公先正则不我闻昊天上帝寜俾我遯
　　旱既甚而草木焦枯水泉涸竭山川如洗涤然旱魃之神肆虐不已如火之惔炙如火之焚燎我心既已畏暑矣而忧心又如熏灼然羣公先正则不我闻知矣昊天上帝寜俾我遯去其位也不我闻怨辞也故不敢及父母先祖俾我遯逊辞也惟昊天上帝可以言此
　　旱既大甚黾勉畏去胡寜瘨【都田】我以旱憯【七感】不知其故祈年孔夙方社不莫【暮】昊天上帝则不我虞敬恭明神宜无悔怒
　　旱既甚又以遯去其位非人主之道故黾勉在位畏而不敢去也复自推求其故谓天何为病我以旱使我憯然忧伤莫知其故祈谷于上帝既为旱甚祭四方与社稷又不为晚奈何昊天上帝则不我虞度以我之敬恭以事明神宜无悔吝而遭此谴怒也言宣王之能自反如此
　　旱既大甚散无友纪鞫【居六】哉庶正疚【救】哉冡宰趣【七口】马师氏膳夫左右靡人不周无不能止瞻卬昊天云如何里
　　旱既甚而主忧国危羣臣朋友则分散奔走以救旱无复有统纪矣鞫穷也庶官之长曰正则既穷而无所措矣疚病也冡宰之率其属则既病而不能兴矣下至趣马之掌马政者师氏之掌失得者膳夫之供饮食者左右之与使令者靡人不周徧奔走无不能止其庶事以惧祸谓羣臣如此则我之在尊位如何安处乎此所以仰天而诉之也里者所以安处也孔子曰里仁为羙择不处仁焉得知古人盖以里为处也説者曰嵗凶而年谷不登则趣马不秣师氏弛其兵驰道不除祭事不县膳夫彻膳左右布而不脩大夫不食粱士饮酒不乐其説尔本之诗意不能无少异姑存之
　　瞻卬昊天有嘒【呼惠】其星大夫君子昭假【格】无赢【盈】大命近止无弃尔成何求为我以戾庶正曕卬昊天曷惠其寜
　　仰天而视之嘒然众星之明则尔未有雨意也上章既言在朝之臣无不能止其庶事扵是从而勉之曰大夫君子凢所以竭其精诚以望天之昭格者已无余矣不可以国之大命不能及逺而遂弃其前功也谓当益勉求其昭假之道耳然我之此言非求为我一身之私盖欲以定庶正未有天未悔祸烖未息民未寜而庶官能定者也至是极矣故终始仰天而告之曰何时惠我以安寜乎仍叔此诗皆歴陈宣王忧民之意非序不能发明之熟味诗人之言所谓拨乱之志遇烖而惧侧身脩行欲销去之皆炳然可见惟王化复行乃言外之意是诗八章皆赋也
　　崧髙尹吉甫羙宣王也天下复【服】平能建国亲诸侯襃赏申伯焉
　　宣王中兴之功其大者外则建国亲侯内则任贤使能故尹吉甫作崧髙烝民二诗铺张其事建国多矣莫重于申伯盖式是南邦方伯之任也任贤多矣莫重扵山甫盖补衮之阙宰相之任也申伯入谢在先故崧髙作扵前山甫徂齐在后故烝民实次之然则是诗生甫及申谓生山甫及申伯也说者泥唐虞之时姜氏掌四岳之祀之説以为神祐其子孙在周有齐许申甫皆其后也遂以甫为穆王之甫侯申为宣王之申伯夫逺取穆王之臣以配申伯已非人情而谓神专祐掌祀者之子孙抑又近诬其失盖自以崧髙维岳为四岳耳且方羙申伯之贤而并言四岳诚为迂阔近世儒者有援周礼职方正西曰雍州其山镇曰岳山说者曰吴岳也汉地理志右扶风汧吴山在西古尔名汧山镐京宗周在雍州之境吉甫占土风而发咏指吴岳而为诗谓髙而且大者西周之岳山故能降神而生贤其説诚足以破学者之疑而以甫为甫侯则不能为説尔考之不精耳且诗人吟咏或兼言姓名或止言其字或言国而不及名或言名而不及姓如黄鸟子车奄息之类子车氏也奄息名也此兼言姓名也如燕燕仲氏任只之类仲戴妫之字也此止言其字也如何人斯维暴之云之类暴国也而不及名如江汉虎拜稽首之类虎名也而不及姓今吉甫扵申伯言其国扵山甫言其字皆有义例近舎山甫而逺取甫侯理不可信况二诗作于一时崧髙以申及甫为岳之降神烝民以山甫为天之所生其义既一而所谓维申及甫维周之翰其事亦同安得逺取甫侯哉所谓在周有齐许申甫彼自为四姓如王风之水戍申戍甫戍许是也何与扵宣王之中兴哉意吉甫作崧髙之时烝民之诗已萌其胷次故扵首章并及中兴之大臣后世文人多用此体如本朝蘓文忠轼作富韩公弼铭诗先言笃生莱公谓宼准也继以堂堂韩公与莱相望盖二人之功同在北方而宼准以景徳元年盟契丹富弼实生是嵗故轼谓天命则然人以为知言此其尤著者
　　崧髙维岳骏极于天维岳降神生甫及申维申及甫维周之翰四国于蕃四方于宣
　　此章言周之岳山既以为髙而且大曰崧又以为骏大而上至于天盖诗人美申甫之贤故言其钟秀之地亦极其髙大曰降神云者谓神灵秀异之气降而生申伯山甫也商颂羙伊尹曰允也天子降于卿士亦此类也申伯为方伯于外山甫为宰相于内皆为周之干臣其卫上一也故曰维周之翰周室既有此干臣故外侮不至故曰四国于蕃上泽不壅故曰四方于宣孔子闲居引是诗郑氏释之亦以为仲山甫申伯必有防而云
　　亹亹申伯王纉【祖管】之事于邑于谢南国是式王命召伯定申伯之宅登是南邦世执其功
　　此章以下则专述申伯之事诗人称羙人臣有卒章归功扵贤相如六月羙吉甫而终之以张仲孝友谓吉甫非有张仲在内则不能成功也有首章兼羙于贤相如是诗羙申伯而始之维申及甫谓申伯非有山甫在内尔不能成功也诗人之言岂苟然哉亹勉也纉继也式法也申伯始以申国之贤诸侯入为卿士既佐王有功王遂使继其前日之事改大其邑俾邑于谢以为南国之式则方伯连帅之任也其营谢邑也特命召虎以卜筑之役召伯既告成则申伯之宅定矣于是申伯得以成此南邦之功而世守之也此诗命召伯以定其宅彻其田峙其粻命傅御以迁其人锡钩膺如同姓锡介圭以为寳皆异礼也
　　王命申伯式是南邦因是谢人以作尔庸王命召伯彻申伯土田王命傅御迁其私人
　　民功曰庸彻什一之法也傅御犹侍御也私人则家臣也申伯之徳固足为南国之式故王申命之可谓不忝矣是以诗人再言之明其称也谓王命申伯扵南邦非私恩也盖欲因谢邑之众大以表申伯有功于民尔于是又命召伯为彻其土田而取其什一之税命傅御为迁其私人以就其谢邑之居然则宣王之扵申伯恩意可谓周洽矣
　　申伯之功召伯是营有俶【尺叔】其城寝庙既成既成藐藐王锡申伯四牡蹻蹻【渠略】钩膺濯濯【直角】
　　申伯之功指城谢之事也城谢之役经始于召伯而终成扵申伯故曰申伯之功召伯是营黍苗所谓肃肃谢功召伯营之是也俶始也谓营谢自城郭始而次及寝庙既成则谢之为邑藐藐然广大矣而王所锡予者四马则蹻蹻而髙壮樊缨则濯濯而羙泽曰钩膺谓钩樊缨也周官金路钩樊缨九就同姓以封锡申伯以此异礼亲之如同姓也
　　王遣申伯路车乗马我图尔居莫如南土锡尔介圭以作尔寳往近王舅南土是保
　　此章诗人道申伯行王临遣之辞也故曰往近王舅谓徃之之日已近也路车即上章所谓钩膺也乗马即上章所谓四牡也谓图所居莫如南土者侈其惠也锡以介圭尔异礼也周官介圭天子所服故虽锡之特用以作其国之寳耳韩奕言以其介圭入觐于王正谓献其方物有介圭焉以脩觐礼尔非韩侯所自服也徃近王舅以见上顾恋之意既叹其将行又祝其永保有南土也説者以申伯为宣王舅其后幽王尔娶申后疑周之世姻也
　　申伯信迈王饯【浅贱】于郿【亡悲】申伯还南谢于诚归王命召伯彻申伯土疆以峙【直纪】其粻【张】式遄【市专】其行
　　此章诗人道王临遣申侯之辞也曰信迈谓今信徃南国矣曰诚归谓今诚归南国矣皆以见欲延留而不能之意其信往之始王则亲与之饮饯于郿之地其诚归之后王又命召伯用什一之所取以为储峙糇粻之备二者皆异礼而恩意优渥有加无已故申伯不遑自安用是速往于谢恐有要君之嫌然则申伯可谓善处矣説者乃谓王之数留疑扵行之不果非也宣王申伯君臣之间岂若是欤
　　申伯畨畨【波】既入于谢徒御啴啴【吐丹】周邦咸喜戎有良翰不显申伯王之元舅文武是宪
　　畨畨勇武貌啴啴声众貌申伯入谢气象如此其武侍御如此其众周人皆喜相谓曰汝有良翰矣谓其足以为周室之干也申伯至此岂不显乎尊为王之元舅而资兼文武皆足为法可谓光显也
　　申伯之徳柔惠且直揉【汝又】此万邦闻于四国吉甫作诵其诗孔硕其风肆好以赠申伯
　　柔虽臣道然专于用柔非善也故申伯之徳曰柔惠且直山甫之徳曰柔嘉维则盖恵者顺之至也嘉者羙之至也柔惠顺矣不济以直是妄从人者也柔嘉羙矣苟过乎则是失其性者也二者皆不足为善今申伯之徳以柔惠为本而行之以直则万邦虽众无不揉服而四国虽逺皆有令闻盖以己之徳能柔而直故人尔顺其柔惠而誉其直也吉甫作此诗使工歌诵之其言虽为甚大其风则肆而羙诗孔硕则足以铺张其徳风肆好则足以感动其心以是而赠申伯可以无愧盖吉甫自谓非已不能言申伯之徳非申伯不足称其言也以其言可以动人则雅有风之体故谓之风是诗八章皆赋也
　　烝民尹吉甫羙宣王也任贤使能周室中【张仲】兴焉崧髙烝民二篇其诗曰以赠申伯曰仲山甫永懐乃是僚友相赠遗之诗序皆曰羙宣王何也盖内外之臣非见知于人主而任用之专则功何由而成名何由而遂此所以羙宣王欤任贤使能周室中兴一山甫独专其羙盖中与贤相山甫为冠诸臣皆不及也
　　天生烝民有物有则民之秉彞【夷】好【呼报】是懿徳天监有周昭假于下保兹天子生仲山甫
　　物者性之善也则者不可过也所谓仁人不过乎物孝子不过乎物是也仁人过乎物则兼爱矣孝子过乎物则灭性矣书曰惟皇上帝降衷于下民不曰善而曰衷盖衷中也不使之过所谓受中以生是也民之秉彝所谓若有常性人能顺其常性则自然知好徳矣孟子引孔子曰为此诗者其知道乎故有物必有则民之秉彝也故好是懿徳此孟子发明性善之説本孔子之遗言与诗书相表里所以度越诸子也是诗将以羙山甫之贤谓天监视有周之徳其明甚至故保佑宣王为生贤佐而先言人之性善何也盖诗人之意谓山甫之好懿徳亦人性之常也他人不能有其常性故不知好徳山甫之知好徳尔秉彝之民耳遂为周之贤佐尔与孟子论伊尹为天民之先觉谓伊尹觉民之道亦天民之固有伊尹独能先觉故能觉后觉也下章言徳輶如毛民鲜克举之我仪图之维仲山甫举之尔与此意同
　　仲山甫之徳柔嘉维则令仪令色小心翼翼古训是式威仪是力天子是若明命使赋
