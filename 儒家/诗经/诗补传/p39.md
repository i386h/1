<!-- { "loadSidebar": true } -->
　　无将大车只【支】自尘兮无思百忧只自疷【都礼】兮无将大车维尘冥冥【莫庭】无思百忧不出于颎【古逈】无将大车维尘雝【于勇】兮无思百忧只自重【直用】兮
　　乗车谓之大车国风刺大夫不能听讼曰大车槛槛则大车亦大夫之所乗也车者君子之器故将之者以为荣今小人乗之则将之者以为辱曰只自尘兮谓适所以自取尘汚也疷病也与小人并进其忧非一不可逭矣无为徒思只自病耳曰维尘冥冥则为尘所昬也颎小明也自叹明不能逺故扶进小人而不知无为徒思不能出于所昬也曰维尘雝兮则为尘所蔽也重犹累也为小人所累则其行重而迟无为徒思不能去其所累也是诗三章皆赋也
　　小明大夫悔仕于乱世也
　　说者谓幽王日小其明此凿说也大雅有明明在下而此诗有明明上天故大雅谓之大明小雅谓之小明初无他义其悔仕于乱世则诗辞可见也
　　明明上天照临下土我征徂西至于艽【求】野二月初吉载离寒暑心之忧矣其毒大【泰】苦念彼共【恭】人涕零如雨岂不怀归畏此罪罟
　　诗人称天有三义或以比君之尊或穷则呼天或称天以命众大槩比君之尊多美诗也穷则呼天多刺诗也称天命众则美刺皆有之此诗谓明明上天照临下土盖呼天而诉之也征行也徂往也艽荒逺之地也二月夏正之二月也朔日谓之初吉离歴也言自二月征行于逺地歴寒暑则歳暮矣而犹未得休息所以忧心大苦言其甚也共人谓僚友中温恭之人勇退而不仕者足以自乐大夫既悔仕而进退不可恐不免祸所以涕泣如雨畏罪罟而不敢去也
　　昔我往矣日月方除【直虑】曷云其还歳聿云莫【暮】念我独兮我事孔庶心之忧矣惮我不暇念彼共人睠睠怀顾岂不怀归畏此谴怒
　　除除陈生新也上章言初吉下章言方奥皆谓二月也何时可言归歳已莫矣盖身独而事庶亦从事独贤之意也既自忧惮不暇故睠睠怀勇退之人而我畏上之谴怒不敢去也
　　昔我往矣日月方奥【于六】曷云其还政事愈蹙【子六】歳聿云莫采萧获菽心之忧矣自诒伊戚念彼共人兴言出宿岂不怀归畏此反覆【芳福】
　　方奥谓二月方暖也思归虽切而王事愈益蹙迫感歳时之既晚采萧获菽各己讫事而犹未得归因自悔此谁使之然乃我不知蚤去自遗此忧戚耳念彼退闲之共人虽起意言欲出宿与之款而不可得盖畏王政之反覆而不敢轻出也
　　嗟尔君子无恒安处【昌虑】靖共尔位正直是与神之听之式谷以女嗟尔君子无恒安息靖共尔位好【呼报】是正直神之听之介尔景福
　　此诗大槩与北山相类疑出一人之手北山始叹从事独贤其终歴陈或燕燕居息与尽瘁事国之语此诗亦始叹念我独兮我事孔庶故后二章遂叹同列之君子不冝常自安处休息使我独劳亦冝靖共以效职正直之是务靖共则无骄慢正直则无回邪如此则神将听之与尔以福禄矣以鬼神为言规切之至也己则悔仕又以勉同列盖贤者虽不得志不忘体国斯其所以为忠厚欤是诗五章皆赋也
　　鼓钟刺幽王也
　　郑氏于中候握河纪注云昭王时鼓钟之诗所为作盖是时毛诗未行故据三家以为言耳此诗列幽王众篇之中不应为昭王也
　　鼓钟将将【七羊】淮水汤汤【伤】忧心且伤淑人君子怀允不忘
　　幽王饮酒于镐诗人以为不能以自乐谓其不能与民同乐也鼓钟于淮诗人为之忧心且伤谓其不能忧民之忧也说者以史无幽王东廵之事遂欲阙其疑窃谓古人之事不见于史者多矣幸而见于六经且经圣人之删取岂不愈于史乎鼓击也将将声之也汤汤溢貎诗人于乱世闻王鼓乐之声反以为忧伤因思和平之世淑人君子鼓乐于此与民同之信可思而不可忘也
　　鼓钟喈喈【皆】淮水湝湝【戸皆】忧心且悲淑人君子其德不回
　　喈喈声之众也湝湝则不溢矣悲亦伤也淑人君子所以能与民同乐以其德无回邪故也
　　鼓钟伐鼛【古毛】淮有三洲忧心且妯【勅留】淑人君子其徳不犹
　　鼛大鼓也水中可居曰洲言水退则洲出也妯心动而不宁也淑人君子与民同乐其德不若幽王之独乐也始言水之溢次言其不溢次言其水之退以见流连之久也
　　鼓钟钦钦鼓瑟鼓琴笙磬同音以雅以南以籥不僭【七心】此章虽皆言作乐然谓古之与民同乐如此以明幽王之不能然也钟声钦钦则其声之可敬也琴瑟在堂笙磬在下同音则其声之克谐也雅二雅也南二南也言播此二诗于籥皆不僭乱也幽王之乐亦古之乐耳声音未尝变而听之者自不乐耳或谓古乐器有雅埙颂埙雅瑟颂瑟雅篪颂篪雅箫颂箫独风无其器谓吹雅于籥可也今乃雅兼南言之何哉窃尝考之仪礼乃合乐周南关雎葛覃卷耳召南鹊巢采蘩采苹说者谓合金石丝竹而歌之既言合歌则声必周旋相应所谓不僭者如此故周官有龡豳诗龡豳雅龡豳颂之说则国风雅颂皆可播之管籥矣是诗四章皆赋也
　　楚茨【徐咨】刺幽王也政烦赋重田莱多荒饥馑降丧民卒流亡祭祀不飨故君子思古焉
　　楚茨信南山甫田大田四章皆记农事盖周家开国以此幽王不知稼穑艰难忘其本矣故诗人详举先王盛时之事以告之信南山之序明言成王之业观四诗所咏非成周盛时不能如此前二篇言宗庙祖考王者之祭也后二篇言方社田祖农夫之祭也序此篇者推原幽王之乱始由政烦如所谓众多如雨是也政烦则赋重如所谓困于役伤于财是也故下则人民劳苦生业遂废田莱所以多荒上则昊天疾威灾异荐臻饥馑所以降丧人失其养则民卒流亡神失其依则祭祀不飨君子思古以刺之无一辞及乱世之事下三篇亦然非有序以发之人以为正雅矣
　　楚楚者茨言抽【勅留】其棘自昔何为我艺【鱼世】黍稷我黍与与我稷翼翼我仓既盈我庾维亿以为酒食以飨以祀以妥【汤果】以侑以介景福
　　茨蒺藜也棘荆棘也此章谓后稷敎民稼穑之初凡楚楚茨生之处棘抽发其闲在昔何为言无用之地也自后稷敎以艺黍稷皆为良田故子孙皆知务农我黍与与相与而生也我稷翼翼相翼而生也大雅曰乃积乃仓此在都者也国语曰野有庾积此在野者也在都者既充盈在野者以亿计则丰饶可知矣于是人君则为酒食以飨祀而报先祖之赐礼曰尸升筵祝主人皆拜妥尸说者曰妥使安坐也尸告饱祝独侑不拜说者曰侑劝也先祖既飨其祀遂介助主人以大福也所谓先成民而后致力于神者如此
　　济济【子礼】跄跄【七羊】絜尔牛羊以徃烝尝或剥或亨【普庚】或肆【四】或将祝祭于祊【蒲彭】祀事孔明先祖是皇神保是飨孝孙有庆报以介福万寿无疆
　　自此章而下皆言祭祀之礼容及饮福之事济济跄跄歩趋之容也絜尔牛羊涤牲而刍之也冬祭曰烝秋祭曰尝剥解其皮也亨饪之使熟也肆陈其骨体于俎也将奉持而进之也郊特牲曰索祭祝于祊说者曰庙门曰祊魂气无不之故祼鬯求诸隂焫萧求诸阳索祭祝于祊求诸隂阳之闲也如此则祀事甚明备矣其奉先祖可谓大矣于是神灵来飨孝孙可谓有庆矣孝孙指主人也主祭而鬼神飨之所谓庆也介助以福是乃神之报主人也五福莫先于寿万寿无疆人主之福也神保犹言天保楚辞谓之灵保鬼神之称也
　　执爨【七乱】踖踖【七夕】为俎孔硕或燔【烦】或炙【之勅】君妇莫莫【麦】为豆孔庶为賔为客献酬交错礼仪卒度笑语卒获神保是格报以介福万寿攸酢
　　案少牢礼雍人有雍爨廪人有廪爨盖雍爨以亨羊豕廪爨以炊黍稷踖踖谓执爨者容之敬也俎以载牲体所贵乎孔硕谓其大也豆以共内羞庶羞所贵乎孔庶谓其多也燔炙从献者也周官量人凡祭祀飨賔制其从献脯燔之数量说者曰从献者肉殽从酒也仪礼特性主人献尸賔长以肝从主妇献尸兄弟长以燔从说者谓难熟者近之易熟者逺之故肝炙而肉燔也君妇后也天子曰君妇余皆谓之主妇也莫莫静而敬也言后佐王供豆笾其容如此既祭之后则有归賔客俎留同姓燕之礼献酬交错而不倦礼仪备而卒合于度笑语洽而卒得其冝此兼賔客同姓而言之也坊记曰尸饮三众賔饮一示民有上下也因其酒肉聚其宗族以敎民睦也神既来格来飨故报以介助之福使君万寿神以是酢君也
　　我孔熯【呼但】矣式礼莫愆工祝致告徂赉孝孙苾【蒲必】芬【孚云】孝祀神嗜饮食卜尔百福如几【机】如式既齐既稷既匡既勅永锡尔极时万时亿
　　熯干也人劳则中干此言奉祀者虽劳而用礼莫有过愆敬之至也善于事曰工于是善于为祀者致神之意以嘏主人徂往也赉予也谓神往赉子孙以福也苾芬者饮食之气也苾犹言有飶其香芬犹言有椒其馨此举牲酒之奉而言之也子孙之奉祀馨香如此故神亦好其饮食卜尔以百顺之福如几犹言如期谓不迟晚也如式犹言如法谓不乏少也既齐既稷备其物也既匡既勅尽其诚也器实曰齐在器曰盛齐与粢同曲礼曰稷曰明粢实其器以黍稷而执豆笾者皆严正而谨饬此举粢盛之奉而言之也子孙之奉祀物与诚两尽如此故神亦永锡尔以皇极之福使亿万斯年而不替也
　　礼仪既备钟鼓既戒孝孙徂位工祝致告神具醉止皇尸载起鼓钟送尸神保聿归诸宰君妇废彻【直列】不迟诸父兄弟备言燕私
　　礼仪既备言礼之无阙也钟鼓既戒言乐之不乱也此祀事既毕孝孙往于位而立矣祝于是告利成焉谓致尸意于主人也具皆也言非止一神也皇大也尊其尸也神醉而尸起送尸而神归诚敬之至如神在也诸宰谓膳夫之属废彻诸馔君妇亲彻豆笾而九嫔之属賛之也不迟不敢以祀毕而慢其事也自是以往可以燕同姓矣故曰备言燕私少牢注云利犹养也成毕也言孝子之养礼毕
　　乐具入奏以绥后禄尔殽既将莫怨具庆既醉既饱小大稽首神嗜饮食使君寿考孔惠孔时维其尽之子子孙孙勿替引之
　　此燕私之礼也祭在庙燕在寝故乐具而入奏于寝也诸父兄弟既同燕私皆祖考之绥我后人之禄也于是既进其殽莫有怨言皆相庆幸醉饱之后咸稽首而言谓神既嗜君之饮食报君以寿考矣君又能推神之惠及时燕乐礼无不尽者岂惟一时之福哉当子子孙孙母替此福而引长之也此同姓称愿之辞是诗六章皆赋也
　　信南山刺幽王也不能脩成王之业疆理天下以奉禹功故君子思古焉
　　序言不能脩成王之业疆理天下以奉禹功盖推本而言之自禹能尽力沟洫然后后稷播种之功可施是农功自禹始也故鲁论有禹稷躬稼之说况禹贡咸则三壤成赋中邦则所谓邱甸之法亦始于禹至成周命司徒井牧其田野而后其法大备故孟子谓夏后之赋商人之助周人之彻其实皆什一也幽王既慢其经界井地之法渐废故诗人刺其不能疆理天下则成王之业不脩而遂忘大禹之功矣
　　信彼南山维禹甸【见田】之畇畇【匀】原隰曽孙田之我疆我理南东其亩
　　南山指周之终南而言信之一字谓视南山之田而后信禹之功信成王之业也曽孙指成王也禹言甸而成王言田盖甸举其略田言其详也邱甸之法至成周详矣言疆理必曰南东其亩盖田事喜阳而恶隂南东向阳则茂遂西北傍隂则不实凡诗言南亩亦取此义或曰南东顺地势及水之所趋义亦通
　　上天同云雨【于付】雪雰雰【芬云】益之以霡【亡革】霂【木】既优既渥既霑既足生我百谷
