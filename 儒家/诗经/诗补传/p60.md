<!-- { "loadSidebar": true } -->
　　成王至是治定功成制礼作乐以为皆祖之德也故于乐之始作歌是诗合乎祖而告之合者祫也夫礼有郊有禘有祫有时天子兼用之诸侯有祫无禘有时无郊春秋书有事于大庙时祭也大事于大庙者祫祭也其书郊书禘皆书其僭也故曰鲁之郊禘非礼也周公其衰矣周之禘大祖则见于雝故有瞽之合乎祖为祫明矣郑氏谓禘大于时小于祫王肃马融谓祫小于禘以颂考之有瞽止言祖而雝言大祖则禘大于祫可知也
　　有瞽有瞽在周之庭设业设虡【巨】崇牙树羽应田县鼓鞉【桃】磬柷【尺叔】圉【鱼古】旣备乃奏箫管备举喤喤【横】厥声肃雝和鸣先祖是听我客戾止永观厥成
　　瞽蒙也以瞽为乐官贵其听之专也有瞽有瞽则非一人周官所谓上瞽中瞽下瞽是也在庭则作乐也设业者以版饰栒也设虡者所以植也崇牙者业之上齿也树羽者所以饰也应小鞞也田大鼓也县鼓者周制始县之也明堂位曰夏后氏足鼓殷人楹鼓周人县鼓鞉则摇之磬则击之柷以起之圉以止之旣备其器乃奏其音而编竹之箫横竹之管亦皆备举其声喤喤然而扬审而听之知其肃而能雝故谓之和鸣也盖肃近于不和肃而能雝则和矣宜先祖是听而降格也我客指二王后也乐作之始而我客适戾至遂得观我周乐之成盖诗人以我客观乐为周之盛也夔乐九成亦以虞賔在位为盛亦此类也郑氏谓田当作【】小鼓在大鼓旁应鞞之属孔氏谓经传皆无田鼓而太师职云令奏鼓注云为大鼓先引故知田当作姑存之
　　潜【在亷】季冬荐鱼春献鲔也
　　月令季冬命渔师始渔天子亲徃乃尝鱼先荐寝庙说者谓此时鱼洁美周礼庖人冬行鱻羽膳膏羶说者谓鱼水涸而性定至季冬鱼始肥美此季冬荐鱼之实也月令季春荐鲔于寝庙说者谓进时美物周礼人春荐王鲔说者谓王鲔鲔之大者此春献鲔之实也季冬众鱼皆可荐以其把美也季春所献惟鲔而已以其始来也一诗二用与春夏祈秋冬报同也
　　猗【于宜】与【余】漆沮潜有多鱼有鳣【张连】有鲔鲦【条】鲿鰋【偃】鲤以享以祀以介景福
　　猗与叹其盛也漆沮岐周之二水也鱼喜潜故取者必求之深毛氏曰潜槮也尔雅释器因是有槮谓之潜之说谓积柴于水中姑存之鳣鲔之大鲦鲿之长鰋形似鲤之形俯举其类之多皆可以荐享者亦形容万物盛多之意也以是备物以享祀则神助我以大福所以报也
　　雝禘大泰祖也
　　周以后稷为大祖祭法曰周人禘喾此曰禘大祖何也曰禘其祖之所自出则喾也以其祖配之则后稷也天子七庙三昭三穆与太祖之庙而七禘行于宗庙喾旣无庙故举其配而言之
　　有来雝雝至止肃肃相【息亮】维辟【壁】公天子穆穆于【乌】荐广牡相予肆祀假哉皇考绥予孝子宣哲维人文武维后燕及皇天克昌厥后绥我眉寿介以繁祉旣右【祐】烈考亦右文母
　　其来也雝雝而和其止也肃肃而敬此合辟公天子而言之也助祭者则述其显相之劳主祭者则状其容仪之美此分辟公天子而言之也叹其所荐之大牲以助天子之祀事此指执事之人言之也主祭者助祭者执事者皆得于礼成王谓禘祀之成岂能自致此哉于是归功于皇考武王曰大哉皇考有以安我孝子使我君臣尽道为臣有宣哲之才为君有文武之徳上则安及于皇天而天命益固下则昌大于厥后而子孙益蕃中则安我以寿考而助以多福原其余庆如此非特皇考私于我也盖以助烈考文王与文母大姒之余庆使之弥逺而不替耳文武同建王业而武王实有天下故归功于武王者为特详然文王以其徳而大姒之徳配文王故称文王之徳不敢遗大姒武王以其功而武王之功则一身所自致故特称皇考焉文武功徳俱盛他诗旣言文王之徳之纯此诗则称为烈考他诗旣言武王无竞维烈此诗则称为皇考亦互见耳
　　载见【贤遍下同】诸侯始见乎武王庙也
　　始见于武王庙与率以祀文王同时之事其义一也烈文言成王即政诸侯助祭则助祭乐章也清庙则文王庙之乐章载见则武王庙之乐章何必疑为未即政之时邪
　　载见辟【壁】王曰求厥章龙旂阳阳和铃【零】央央鞗【条】革有鸧【七羊】休有烈光率见昭【佋】考以孝以享以介眉寿永言保之思皇多祜【户】烈文辟公绥以多福俾缉熙于纯嘏【古雅】
　　载始也辟王犹言君王以其能行法以治人故谓之辟王也诸侯始见谓成王初即政也始见则欲求其法度而谨守之今也交龙之旂则阳阳而明和鸾之铃则央央而中节辔首之鞗革又鸧然而有金饰则法度之见于仪物者为甚休美旣足以显其功而有光矣以如是之仪物率我以见昭考而行其孝享固足以得昭考之助以眉寿而永保其业也然王者不欲专享又思大其多祜以均及于有功有徳之辟公必欲安然并受其福使我得续广其纯嘏也盖福专于已不若均以及人为纯一而无穷耳说者曰庙制太祖居中左昭右穆周庙文王当穆武王当昭故康诰称穆考文王而此诗及访落皆谓武王为昭考也
　　有客微子来见【贤遍】祖庙也
　　书序曰成王旣黜殷命杀武庚命微子啓代殷后故于其始来见于周之祖庙作是颂以歌之
　　有客有客亦白其马有萋有且【七序】敦【雕】琢【陟角】其旅有客宿宿有客信信言授之絷【陟立】以絷其马薄言追之左右绥之旣有淫威降福孔夷
　　微子之命曰作賔于王家故谓之有客也不美其徳而称其所乗之马所从之旅尊之也亦诗人美刺之义也称亦白其马盖微子商王之元子商尚白异代犹乗其所尚与常服黼冔之意同也萋且有威仪貌小雅曰萋兮斐兮说者谓文章相错盖徒旅之威仪有文章之可观由微子雕琢而成之谓选择教饬之有素也一宿曰宿再宿曰信宿宿信信示周家欲留之意也旣欲留之故言授之絷以絷其马使不能去也旣去亦薄言追送之使其左右之徒御皆得其安也始焉美之不言微子而言其乗马与徒旅中焉留之亦不言微子而言其马与左右皆尊之也卒章言及威福盖戒之也威福犹言赏罚天道福善祸淫王者体天而行赏罚使淫人惧焉善人怙焉前日武庚可谓淫矣旣有罚以威之今日微子之贤安得不降福孔易也此正得命微子代商后之本意
　　武奏大武也
　　凡乐舞之名加以大字皆言其功也故曰其功大者其乐备成王作乐象武王之功谓之大武宜矣
　　于【乌】皇武王无竞维烈允文文王克开厥后嗣武受之胜殷遏【于葛】刘耆【如字】定尔功
　　于叹辞也皇美也遏止也刘杀也成王叹美武王所以能成莫彊之功者信乎有文徳之文王能开其端以成其后之人也文王旣以文开先武王继以武受之所以能胜商而止其杀也耆老也记曰武王九十三而终说者谓在克商六年之后则克商之年武王已八十七矣武王旣已耆年而后定克商之功以文王用文徳开先武王不忍遽变故缓之书有五年须暇之説谓服丧三年还师二年然则武王所以成功不急于用武矣惟其不急于用武所以能以杀止杀也
　　闵予小子嗣王朝【直遥】于庙也
　　太平而后颂声作周颂三十一篇分为三卷上二卷二十篇说者固皆以为成王之诗独时迈一篇以为武王窃尝考武王克商天下未宁而终何暇及巡守之事亦未可谓之太平何有颂声意其为成周十二年一巡守之诗也至下卷十一篇其闵予小子访落敬之小毖四篇序皆言嗣王亦一时之作也而闵予小子之朝于庙访落之谋于庙说者乃以为未即政之时且旣未即政安有朝庙之事庙事之谋况与太平而后颂声作之说不相应意其皆即政之后与上二卷无异自称小子皆为谦辞所言嬛嬛在疚亦追道前日事非初免丧而哀未忘也其余七篇如祈报社稷与绎賔尸告成大武四篇以为成王固无可疑者而桓讲武类祃赉大封于庙诸儒又以为作于武王之时且桓有桓桓武王之语岂武王自誉以为桓桓形于颂诗邪由是言之二诗亦作于成王追道武王之志及大封之事耳且般正与时迈同时迈则用于告祭祡望般则用于祀四岳河海固一时之事也左氏传武王克商作颂之说乃以为楚庄王之言岂荆楚之地简编杂乱不足为证邪以时迈为武王犹可以致疑于学者以武为武王则学者灼然知其妄舞者宗庙象功之乐武王在位岂自作大武将何所施耶况其诗曰于皇武王以为武王自言可乎又以赉诗为武之三桓诗为武之六诗三百篇定于圣人之手今乃合三篇为一学者自知所去取矣姑论之以祛舎经信传者之惑
　　闵予小子遭家不造嬛嬛【其倾】在疚【救】于【乌下同】乎【呼下同】皇考永世克孝念兹皇祖陟降庭止维予小子夙夜敬止于乎皇王继序思不忘
　　闵自伤之辞也不造犹言无所成也嬛嬛在疚追念前日遭周家之不造谓遭管蔡之变亲如周公且出而避嫌是嬛嬛然孤立如在病中也于是叹美皇考武王永世之道以能尽其继述之孝也武王所以为善继善述者以能思念皇祖文王一陟一降皆直而明谓无邪曲而明白也庭犹庭然言直而明也止语辞也维我小子早夜之间敬其所止而不敢忽者亦在是也盖武王以念皇祖为孝而成王亦以敬皇考为孝于是再叹美武王尽皇王之道我当继其序思其行而不忘也
　　访落嗣王谋于庙也
　　成王初即政朝于庙而稽谋于众所谓谋其始也
　　访予落止率时昭【佋】考于乎悠哉朕未有艾【五盖】将予就之继犹判涣维予小子未堪家多难【乃旦】绍庭上下陟降厥家休矣皇考以保明其身
　　访谋也落始也成王始之所谋安在哉率循武王而已于是自叹其身初歴艰难未有艾尽之期也将予就之谓将成其事也将成之事继犹判分涣散而失之况其他未有可成之期者乎盖以我小子未堪任周家多难之事故至此也旣闵已之未堪又念武王能继文王直而明之道于上下一陟一降于厥家皆不敢违皇考可谓美矣可谓能保其身而无过明其身而无蔽矣叹皇考之能所以深闵已之不能也
　　敬之羣臣进戒嗣王也
　　成王旣谋于众故羣臣进戒以对扬之也
　　敬之敬之天维显思命不易【以豉】哉无曰髙髙在上陟降厥士日监在兹维予小子不聪敬止日就月将学有缉于光明佛【弼】时仔【兹】肩【古贤】示我显徳行【下孟】
　　敬之敬之言敬而又敬也思语辞也士犹事也叹天道之甚明而命不易保也无以天髙髙在上去人为甚逺凡一陟一降之事常若天日监于此也维予小子设成王荅羣臣之言也不聪犹言无所闻也佛训弼犹言拂也时训是犹言此也仔训克犹言能也肩训任犹言荷也人臣惟不专于顺上之所欲是能负荷君之事也谓予小子虽未闻敬天之道当内求之已外求之人也内求之已谓勉彊学问使日有所成月有所进以缉续广其闻见则亦至乎光明矣外求之人谓頼羣臣之辅拂能负荷我之事示我以显然易行之徳行也羣臣以敬天而进戒而又设为成王之言以未闻敬天之道欲求之学问求之辅弼可谓善诱其君矣佛与孟子法家拂士同意
　　小毖【秘下同】嗣王求助也
　　羣臣旣以敬天进戒故成王悟而求助毖谨也名以小毖盖毖之于小犹谋之于始也然则闵予小子以下四篇序皆称嗣王眞一体之诗盖旣朝于庙则谋于庙旣谋之则臣乃进戒旣戒之则君乃求助其次序如此而谓二篇为未即政可乎
