<!-- { "loadSidebar": true } -->
　　苓大苦即甘草也苦苦菜也葑须菜也以喻谗人之言首阳山名之巅山上也之下山下也之东山阳也皆显明之地凡谮人者惧君之不见听反受其祸必于幽闇之地徐进其说今献公既好听矣故谗人不复惧乃于显明之地公然言之苓之味美苦之味恶葑之味上美而下恶盖善为谗者始以甘言投之以譬则苓也继以苦言动之以譬则苦也终则甘苦之言并进以譬则葑也谗言如此则不听者鲜矣况好听者乎采苓采苦采葑皆重言之亦以见谗人之言不一而足也案国语骊姬始请申生处曲沃重耳处蒲城夷吾处屈奚齐处绛以儆无辱此以甘言投之也继以夜半而泣曰申生甚好仁而彊甚寛恵而慈谓君惑于我必乱国无乃行彊于君盍杀我无以一妾乱百姓此以苦言动之也终则曰若纣有良子而先丧纣无章其恶而厚其败钧之死也无必假手于武王君盍老而授之政而行其欲乃其释君此甘苦之言并进也申生亦谓狐突曰言之大甘其中必苦谮在中矣君故生心献公果杀申生逐羣公子诗人之言信如蓍不可忽也三章申言人之言不可苟信不可苟与不可苟从固当舎之然亦不可苟不然其言而但已当察其言胡为而得则谗者当知惧矣诗人刺其好而戒其审庶几其悟也是诗三章皆比而赋之也

　　诗补传卷十
　　钦定四库全书
　　诗补传卷十一　　　　　宋　范处义　撰
　　国风
　　秦
　　季札观乐诗之次第秦处魏唐之上圣人删诗以秦次唐岂无其说意者秦为陇西之国与戎杂处既不用周礼至以人从死夫不用周礼是不能用夏变夷以人从死是变于夷者也顾乃盛甲兵好攻战盖有吞并诸侯之渐圣人见防知著降其次而示贬有合于春秋中国用夷则夷之之意况秦乃伯翳之后伯翳实臯陶之子佐禹治水赐姓曰嬴周孝王使其裔孙非子养马于汧渭封为附庸邑之秦谷至曾孙秦仲宣王始命为大夫变风遂作其不足以处魏唐之上明矣秦仲之孙襄公当平王之初兴兵讨西戎以救周平王东迁乃以岐丰之地赐之列为诸侯遂有宗周畿内八百里之地其封域在荆岐终南之野至徳公又徙于雍其民厚质尚气槩先勇力盖其土俗然也
　　车邻美秦仲也秦仲始大有车马礼乐侍御之好焉秦仲未为诸侯谓之始大盖视其先为大耳车马礼乐侍御皆昔所未有故国人创见而美之
　　有车邻邻有马白颠未见君子寺人之令【力呈】阪有漆隰有栗既见君子并坐鼓瑟今者不乐【洛下同】逝者其耋【田节】阪有桑隰有杨既见君子并坐鼓簧今者不乐逝者其亡
　　邻邻众车之声言车之多也白颠马之的颡言马之良也寺人内小臣言使令之不乏也漆可以为饰栗可以为食桑可以为衣杨可以为宫室器械言礼之材用甚备也瑟者常御之乐簧者笙之属言乐之丝竹不阙也国人始见车马之盛既已喜之故欲徃观焉犹未得见其君也见其侍御之人使令之众则又喜之于是相与言曰车马如此礼乐如此侍御如此及今不能为乐过此以往则老且死矣盖喜之之甚欲其君及时自虞乐也是诗三章皆赋也
　　四铁【田结下同】美襄公也始命有田狩之事园囿之乐【洛】焉平王始命襄公为诸侯国之政未有闻焉遽为田狩之事园囿之乐若可刺矣而诗人美之圣人存而不削何哉盖秦并西戎以驰逐射猎为俗夫驰逐射猎者乃攻战争夺之习也平王喜其一时之功遽命之自取周地襄公果能以田狩园囿之事投国人之所好而用其人卒之成富彊而倾周者秦人也圣人存之亦以讥周室不能虑其始而遂命之耳
　　四铁孔阜六辔在手公之媚【眉骥】子从公于狩奉时辰牡辰牡孔硕公曰左之舎【舍】防【蒲末】则获游于北园四马既闲輶【由】车鸾镳【彼骄】载猃【力騐】歇骄【许乔】
　　四铁孔阜者谓四马皆铁骊纯色而且大也六辔在手者谓二辔纳于觼而在手者六辔也马既良壮不劳辔防而亲媚之人又相从出狩为之左右此言御之善也奉时辰牡者虞人翼此时节所宜之牡兽以待公之射也辰牡孔硕谓所翼之兽皆甚肥硕也公曰左之舍拔则获谓左右惟公所命舎矢则获兽也拔矢未也镞为首故拔为末此言射之精也游于北园四马既闲輶车鸾镳载猃歇骄者谓田狩既毕因而遨游于此北园马既闲习车又轻利鸾宜在衡今乃置鸾于镳犬宜在地今乃载犬于车皆田猎之余也尔雅释兽谓犬长喙曰猃短喙曰猲獢今田犬长喙诚然短喙非田犬也意尔雅因毛氏之说故改歇骄皆从犬以合之改字何所不可要之不若谓犬性骄逸以车载之所以歇其骄逸也韩愈画记有拥田犬者说者取之谓以车载犬盖以休其足力则歇骄不得为短喙矣是诗三章皆赋也
　　小戎羙襄公也备其兵甲以讨西戎西戎方彊而征伐不休国人则矜其车甲妇人能闵其君子焉
　　秦襄公备兵甲以讨西戎征伐不休几于黩武矣国人宜厌之否则讥之今乃矜其车甲妇人虽闵其君子亦无嗟怨之辞诗人且以为羙何哉案史记周厉王时西戎叛灭犬丘大骆之族大骆者乃秦祖非子之所自出也至宣王命秦仲为大夫诛西戎又为西戎所杀宣王尝命秦仲之子荘公破之矣已而复炽遂与申侯同伐周弑幽王襄公以兵救周有功然则西戎者乃周与秦不共戴天之雠也故平王命襄公为诸侯以讨之曰讨之者以天子命讨君父之贼仗大义而复世雠合天理而顺人心矧秦人尚气喜勇宜乎乐为之用也
　　小戎俴【钱浅】收五楘【木】梁辀【陟留】游环胁驱隂靷鋈【沃】续文茵【因】畅【敕亮】毂【谷】驾我骐【其】馵【之树】言念君子温其如玉在其板屋乱我心曲
　　戎国之大事也诗人谓之小戎学者求其说而不得乃谓元戎为大裨将为小且是诗方羙其甲兵之盛乃舍元戎而独论禆将岂理也哉窃意小戎名篇摘取首章之语盖论车之大小耳案考工记有兵车有田车有乗车至车人又有大车羊车柏车之异名释者曰大车平地载任之车也诗王风有大车之篇易坤卦有为大舆之说皆谓乗车也乗车为大则兵车为小此小戎之说也小戎俴收者收轸也取收敛载物之义释周礼者谓兵车之深四尺四寸而大车深八尺则兵车之轸比大车为浅故谓之俴收五楘梁辀者辀辕也车之有辕如屋之有梁故谓之梁辀五楘者惧辀之不坚故五分其辕以皮束之其文厯録故谓之五楘游环胁驱者以韦为环束服马骖马之外辔以其游于服马之背故谓之游环以韦前系于服马之衡末后系于服马之轸以其当服马之胁故谓之胁驱游环所以制骖马之外出胁驱所以御骖马之内入如此则两服齐首两骖如手矣隂靷鋈续者隂蔽也靷韦带也以板横侧车前及左右以防蔽车轨故谓之隂以韦带四各系于骖焉之衡而两之故谓之靷左氏曰两靷将絶是也续者靷端之环也鋈者以白金灌沃之也故谓之鋈续文茵畅毂者以虎皮为车中之褥有文之可观故谓之文茵释名曰车中所坐也以虎皮为之有文采是也毂者众辐之所凑释周礼者谓兵车之毂长三尺二寸大车之毂尺有五寸则兵车之毂比大车为长故谓之畅毂驾我骐馵者说文曰青骊文如博棊曰骐尔雅曰马右足白曰骧左足白曰馵言念君子温其如玉在其板屋乱我心曲者妇人闵其君子有徳如玉之温以征西戎之故在彼板屋思念乱其心曲也汉地理志曰天水陇西安定北地山多林木民以板为屋为西戎之居明矣
　　四牡孔阜六辔在手骐駵【留】是中騧【古花】骊是骖龙盾【顺允】之合鋈以觼【古穴】軜【纳】言念君子温其在邑方何为期胡然我念之
　　四牡孔阜六辔在手者四牡即两服两骖言其壮也四马八辔骖马两内辔系之觼軜在手六辔耳骐駵是中騧骊是骖者青骊如碁曰骐赤身黒鬛曰駵黒喙曰騧深黒曰骊以骐駵为中服以騧骊为外骖也龙盾之合者盾以木为之画龙于上合而载之为车蔽也鋈以觼軜者说文曰觼环之有舌者軜之觼以白金为饰系于轼前也言念君子温其在邑方何为期胡然我念之者妇人闵其君子在西戎之邑以何时为归期使我思念也
　　俴四孔羣厹【求】矛鋈錞【徒对】蒙伐有苑虎韔【敕亮】镂【鲁豆】膺交韔二弓竹闭绲【古本】縢【直登】言念君子载寝载兴厌厌【于监】良人秩秩徳音
　　俴四孔羣者谓以薄金为甲以介马诗曰驷介旁旁左氏曰不介而驰皆谓马当被甲也孔羣者言其甚驯而可羣也厹矛鋈錞者矛有三隅谓之厹錞錞以白金谓之鋈曲礼曰进戈者前其鐏后其刃进矛防者前其镦释者曰锐底曰鐏取其鐏地平底曰镦取其錞地蒙伐有苑者伐中干也蒙杂羽于上有苑然之文也虎韔镂膺交韔二弓竹闭绲縢者韔弓室也以虎皮为之而以金镂饰其膺也说文曰韔弓衣也膺胷也谓弓室之胷也尔雅金谓之镂交二弓于韔中以竹为防以绳约之也释周礼者谓弓绁于防者为发弦时备损伤也且引是诗为证而改竹闭为竹防盖竹闭乃绁弓之物加绳以约之也言爱防之至也言念君子载寝载兴厌厌良人秩秩徳音者厌厌祝其功名安而且乆秩秩祝其功名有常不败盖秦能使民好战不独男子为然虽妇人闵其夫岂特欲其归且祝其寝兴无恙长保其功名此所以终能取周之地惜乎不能用周礼以矫揉其好战之俗故卒以此亡然则小戎之诗在当时固可以为美在后世只可以为戒欤是诗三章皆赋也
　　蒹【古恬下同】葭【加下同】刺襄公也未能用周礼将无以固其国焉
　　秦襄公始受周命得为诸侯当用周礼以变戎狄之俗而后国可安也昔齐尝问鲁于仲孙湫曰鲁可取乎对曰不可犹秉周礼周礼所以本也国将亡本必先防而后枝叶从之然则秦不用周礼无其本矣何以固其国哉
　　蒹葭苍苍白露为霜所谓伊人在水一方遡【蘓路下同】洄【回下同】从之道阻且长遡游从之宛在水中央蒹葭凄凄白露未晞【希】所谓伊人在水之湄遡洄从之道阻且跻遡游从之宛在水中坻【直尸】蒹葭采采白露未已所谓伊人在水之涘遡洄从之道阻且右遡游从之宛在水中沚蒹葭芦也苍苍方盛貌凄凄则已成矣采采则可取矣然必待霜而后坚实今露犹未霜露犹未晞露犹未已以喻秦虽已为诸侯未能用周礼以变国俗诗人知其无以固其本矣荀卿曰人无礼则不生事无礼则不成国家无礼则不宁又曰从之者治不从者乱从之者安不从者危从之者存不从者亡诗人以水譬礼伊人谓彼国人也一方水之一隅也水草交曰湄水涯曰涘喻人必由礼惟礼为近人也逆流而上曰遡洄顺流而渉曰遡游谓不以礼而治人则险而逺譬之逆流而上其道既阻且长言非易至也且跻言非登陟不能至也且右言非右助不能至也以礼而治人则易而近譬之顺流而渉自一方而至中流自湄而至中坻自涘而至中沚可坐见其至也宛坐见貌诗人申言用周礼则民顺而治民邦之本也民顺治则邦本固矣是诗三章皆比而赋之也
　　终南戒襄公也能取周地始为诸侯受显服大夫羙之故作是诗以戒劝之
　　序有能取周地之言案史记平王封襄公为诸侯曰戎无道夺我岐丰秦能攻杀戎即有其地十二年伐戎至岐而卒子文公立十六年以兵伐戎戎败走遂收周余民而有之然则襄公虽未能自取周地既有王命矣秦之大夫以王命为重故并受显服而羙之以为秦自襄公已得周地且受侯服不曰美而曰戒劝正以周地虽有王命尚为戎有戒其无负天子之托而劝其必取也
