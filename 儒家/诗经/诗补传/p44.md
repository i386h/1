<!-- { "loadSidebar": true } -->
　　英英云貎白云天地之气覆露菅茅润泽不偏天歩言天运也不犹言不如也谓天运艰难故幽王偏襃姒而弃申后是云之不如也
　　滮【符彪】池北流浸【子鸩】彼稻田啸歌伤懐念彼硕人
　　池水滮然而流虽为微小犹可激之北流以浸溉稻田何以王者恩泽之大乃不能施及配耦而黜之此诗人所以悲啸而歌有伤懐抱硕人指申后也念彼申后有硕大之徳而见黜也衞庄姜失位诗人亦以硕人目之亦此意也
　　樵【徂焦】彼桑薪卬烘【火东】于煁【市林】维彼硕人实劳我心桑可以蚕岂宜为薪今樵者已薪之卬我也谓我以桑薪烘于烓灶以充庭燎喻申后有硕大之徳而见黜犹以桑为薪也诗人以硕人见黜之故所以心忧而劳也煁烓灶也谓无釡之灶用以然火照物者
　　鼓钟于宫声闻于外念子懆懆【七倒】视我迈迈
　　此章戒幽王勿谓縦襃姒为不善而人不知也譬之鼓钟于宫中可谓幽深之地而声则闻于外我念王所为常懆懆而不安王乃视我迈迈然踈逺曽不顾我何哉
　　有鹙【秋】在梁有鹤在林维彼硕人实劳我心
　　此章言幽王不分淑慝秃鹙性贪浊鹤性髙洁二物皆以鱼为食今鹙在鱼梁鹤在山林是鹙得所而鹤失所也鹙喻襃姒鹤喻申后幽王养鹙而弃鹤诗人所以心劳而忧不己也
　　鸳鸯在梁戢其左翼之子无良二三其徳
　　鸳鸯匹鸟也鸟之雌雄犹得并栖于梁各戢其左翼以相依于内今王乃弃申后曽禽鸟之不如由王惑于嬖妾丧其良心所以不一其徳衞风男女相弃诗人亦以二三其徳责男子与此同意
　　有扁【边显】斯石履之卑兮之子之逺俾我疷【都礼】兮
　　扁卑貎乗石也疷病也扁然之石当履之以乗车喻襃姒止可以为嬖妾今王乃以为后是以卑人为主也王既以妾为后所以逺黜申后使我忧之至于病也是诗八章皆比而赋之也
　　緜蛮微臣刺乱也大臣不用仁心遗忘微贱不肯饮【于鸩下同】食【嗣下同】敎载之故作是诗也
　　说者谓是诗乃微臣従大臣出使于外而大臣不防其劳者也攷诗三章或言我劳如何或言岂敢惮行信其爲道路所作夫贵而忘贱大不防小可谓无仁心矣此乱之道也故曰刺乱
　　緜蛮黄鸟止于丘阿道之云逺我劳如何饮之食之敎之诲之命彼后车谓之载之緜蛮黄鸟止于丘隅岂敢惮【徒旦下同】行畏不能趋饮之食之敎之诲之命彼后车谓之载之緜蛮黄鸟止于丘侧岂敢惮行畏不能极饮之食之敎之诲之命彼后车谓之载之
　　黄鸟即栗留也緜蛮小鸟貎曰声也于声言緜蛮亦鸟之方雏故听其声緜蛮细弱不可辨盖黄鸟之尚小者未能高飞升于乔木则其声緜蛮或止息于丘之阿曲或止息于丘之一隅或止息于丘之傍侧喻微贱之臣未能自致高位故依附大臣以出使故一章言道之云逺无如劳何二章言非敢惮行也恐迟缓不能疾走耳三章言非敢惮行恐困踬不能至耳趋疾行也极至也国语曰齐朝驾而夕极于鲁使大臣肯用仁心不忘微贱则必能饮食以济其饥渴敎诲以接其言语命后车以载之以免其劳苦之患矣大学断章取止于丘隅之意义在知其所止耳或者牵合为说非善学诗者也是诗三章皆比而赋之也
　　瓠【户故】叶人夫刺幽王也上弃礼而不能行虽有牲牢【老刀】【于恭】饩【许气】不肯用也故思古之人不以微薄废礼焉頍弁之刺幽王谓暴戾无亲不能宴乐同姓宾筵之刺幽王谓媟近小人饮酒无度然则幽王非能俭也特礼之所当行者乃弃而不用耳说者曰牛羊豕为牲繋养者曰牢熟曰腥曰饩生曰牵地官充人掌繋祭祀之牲牷祀五帝则繋于牢刍之三月亨人掌内外之爨左氏曰饩牵竭矣谓牲可牵行饩是已杀由是言之则幽王于同姓及宾客之礼皆废矣
　　幡幡【孚烦】瓠叶采之亨之君子有酒酌言尝之有兔斯首炮【白交】之燔【烦】之君子有酒酌言献之有兔斯首燔之炙【只】之君子有酒酌言酢【才洛】之有兔斯首燔之炮之君子有酒酌言醻【市周】之
　　幡幡叶貎亨谓熟之也鲜者毛炮之干者燔之柔者炙之治兔之宜也炮谓炮于火下燔谓燔之火上炙谓以物贯而举之故炕火曰炙炕举也燔近火炙逺火也亨瓠叶为饮酒之菹治兔首为饮酒之殽物之至微薄者也君子谓古之王者与同姓宾客燕饮必先酌而尝其防否然后主人则酌以献賔賔则酌以酢主人主人又酌以醻賔其献醻交错礼文至缛也而所用之物若是其至微薄何哉盖幽王废礼故甚言其薄者以愧之未必皆然也是诗四章皆赋也
　　渐渐【土衔下同】之石下国刺幽王也戎狄叛之荆舒不至乃命将率【所类】东征役久病在外故作是诗也
　　序戎狄叛之槩言之也此诗以荆舒不至之故征役者久病于外诗人记士卒逺行深入蛮夷之地山川之阻风雨所困战伐未休疾疫相仍故曰久病也荆谓楚也舒即舒鸠舒鄝舒庸舒龙谓之羣舒以地言之皆在周东也
　　渐渐之石维其髙矣山川悠逺维其劳矣武人东征不遑朝【直遥】矣渐渐之石维其卒【在律】矣山川悠逺曷其没矣武人东征不遑出矣
　　渐渐山石防利高峻貎武人将帅也没尽也言士卒従将帅东征所歴之路山石防利髙峻攀援陟降人马俱病其山穷者川断之也其川尽者山间之也山川重复劳苦之极何有穷尽且忧将帅不得朝于京师不得出此险阻忧已而不忘将帅厚之至也
　　有豕白蹢【的】烝渉波矣月离于毕俾滂【普郎】沱【徙何】矣武人东征不遑他矣
　　蹢蹄也烝众也毕星也离歴也箕星好风毕星好雨东南之豕四蹄多白天气郁蒸则众豕渉波此雨之候见于地也毕为隂雨之星月离毕星则雨此雨之候见于天也士卒在险阻之中惟雨是忧故见雨之候又忧将帅亦窘隂雨不遑及他也与上二章之意同是诗三章皆赋也
　　苕【条下同】之华【花下同】大夫闵时也幽王之时西戎东夷交侵中国师旅并起因之以饥馑君子闵周室之将亡伤己逢之故作是诗也
　　下则戎狄交侵征伐不息上则天降饥馑民卒流亡周室不可为矣故诗人闵之而已
　　苕之华芸【云】其黄矣心之忧矣维其伤矣苕之华其叶青青【子零】知我如此不如无生
　　苕陵苕也华将落则黄芸者黄之甚也青青则华尽落独有叶耳以凋落之苕华比周室衰微之极虽未亡犹亡也忧而至于伤生不如死之愈人情至此所谓其民困也
　　牂【子桑】羊坟【扶云】首三星在罶【栁】人可以食鲜【息浅】可以饱羊牡曰羒羊牝曰牂坟大也三星心星也罶寡妇之笱也牂羊而坟其首瘠之甚也三星之光在罶以夜而渔也牝羊能生育人所爱惜且瘠而首大此岂忍充庖防而今食之矣寡妇无助不可以夜出今以无食之故赖三星之光而施捕鱼之笱此二者皆为饥馑所迫不得已之甚也虽然羊也鱼也亦姑可以为食耳岂可望饱乎盖非谷粟不饱也是诗三章上二章皆比而赋之卒章赋也
　　何草不黄下国刺幽王也四夷交侵中国背【佩】叛用兵不息视民如禽兽君子忧之故作是诗也
　　此诗所刺主意在视民如禽兽之一语盖当衰微之时外则四夷见侵内则中国叛去果能用兵以救乱亦岂得已哉惟其无不忍人之心轻用其民征伐既久士卒凋耗又驱市人而战无有得免者所谓何人不将何人不矜是也岂非视民如禽兽乎此君子所以忧周室之将亡也说者曰文王视民如伤周之所以兴幽王视民如禽兽周之所以亡可不监哉
　　何草不黄何日不行何人不将经营四方何草不何人不矜【古顽】哀我征夫独为匪民
　　草至秋则色变而为黄至冬则黄者又变而为矣黒腐也此以兴征役之久也何日不行谓自草之生而至黄而且黒犹未息也何人不将谓何人不相从而行也何人不矜谓何人不无妻而矜也经营四方谓征伐非一方也哀我征夫独为匪民谓幽王视役夫不以为民而不知爱也
　　匪兕【徐履】匪虎率彼旷野哀我征夫朝夕不暇有芃【薄红】者狐率彼幽草有栈【士板】之车行彼周道
　　率循也旷空也芃毛尾长貎栈车士车也说者以为役车盖不得其说也此二章兕虎有狐之喻谓王既视民如禽兽则视士亦然兕虎当在旷野今我民非兕虎而使循旷野而行狐当在幽草今我士非狐而使循幽草而行故诗人既哀征役之夫朝夕奔走不暇又念为士而乗栈车者亦被驱而往行彼周道之中失其所也孟子曰无故而戮民则士可以徙盖不爱民必不爱士也是诗四章皆兴也

　　诗补传卷二十一
　　钦定四库全书
　　诗补传卷二十二　　　　宋　范处义　撰
　　正大雅
　　二南以闗雎为首夫夫妇妇万世正家化天下之法也小雅以鹿鸣为首君君臣臣万世使臣事君之法也闗雎虽兼羙大姒然大姒由文王之化也鹿鸣虽兼羙武王然武王述文王之事也故大雅独推文王为首为万世受命君天下之法以是知非文王不足为正风非文武成王不足为正雅贤如宣王以不克终不得在正雅之列况如郑卫二武何敢望齿于正风哉説者好为异论谓风雅凡羙者皆当为正凡刺者皆当为变是不知圣人存六经垂训之意也明乎圣人之意则知六经取与之严非全徳如文武成王不足为万世法而于全徳之中又莫盛于文王故二南二雅皆以文王之诗冠诸篇首也
　　文王文王受命作周也
　　文王未尝称王诸儒论之详矣案吕氏春秋此诗为周公旦所作盖作于成王之时有合于追王之説而学者尚疑序不当言受命作周殊不知所谓受命岂天谆谆然命之哉以行与事示之而已从古而然虞芮之君来质厥成诸侯闻而归者四十余国所谓以行与事示之者如此説者以是为文王受命理无不可岂必称王改元而后谓之受命作周哉周公为此诗始终言文王同乎天徳其形容铺张视他诗尤为浑全虽旧分为七章而下章首句必申上章末句之意今姑从其旧为之训説若贯而通之虽不分章可也
　　文王在上于【乌】昭于天周虽旧邦其命维新有周不显帝命不时文王陟降在帝左右
　　于叹辞也昭著见也天则在上矣而文王曰在上何也曰由周公成王视之则文王在上也周公谓成王祖父在上徳盛如此故其昭见格于天心周虽为邦旧矣至是而作兴所谓新其国也天之命周亦旧矣始命以国今而命以天下谓周至文王不显可乎谓帝命至文王不时可乎时言及时也文王不以天命之既至有一毫解怠之意方且于起居之间一陟一降若在上帝之左右此以文王之敬天告成王也
　　亹亹【尾】文王令闻【问】不已陈锡哉周侯文王孙子文王孙子本支百世凡周之士不显亦世
　　亹亹犹言勉勉也此章贯上章敬天之説文王敬天之徳勉勉而不倦故其令善之声闻亦不已也哉始也文王有盛徳故能敷施以锡后人为周之始王也侯维也本谓宗也支谓庶也不曰子孙而曰孙子谓孙又生子言其逺也维文王之孙子宗则百世为天子庶则百世为诸侯谓徳盛冝如此也非止子孙如此也凡为周之士盖指文王辅佐之臣岂不光显乎言亦世其禄也世禄乃文王治岐之法周公既作此诗以告成王亦并晓其在位之臣盖成王之时尚多文王之旧臣如召公奭亦不能知周公冝周公及此也书言与国咸休亦此意也
　　世之不显厥犹翼翼思皇多士生此王国王国克生维周之桢【贞】济济【子礼】多士文王以宁
