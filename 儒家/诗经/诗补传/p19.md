<!-- { "loadSidebar": true } -->
　　艺麻如之何衡【横】从【足容】其亩取【七喻】妻如之何必告父母既曰告止曷又鞠【居六】止析薪如之何匪斧不克取妻如之何匪媒不得既曰得止曷又极止
　　艺麻以喻取妻亩以喻父母析薪以喻取妻斧以喻媒氏艺麻者必横从治其亩犹取妻者必告于父母也既已告父母而成礼矣又何为合其丑于齐也析薪者非赖斧而不能犹取妻者必赖于媒氏也既已赖媒氏而得妻矣又何为极其恶于齐也后二章并讥鲁而深咎文姜与襄公以艺麻析薪为言鲁安所逃其责而穷丑极恶则文姜与襄公任其咎也鞠者合其皮而成毬传曰捖革为鞠言其合也是诗四章皆比而赋之也
　　甫田大夫刺襄公也无礼义而求大功不脩德而求诸侯志大心劳所以求者非其道也
　　礼义非以求大功也而有礼义者大功可驯致脩德非以求诸侯也而有德者诸侯将自归安有志大心劳之患今襄公无礼义而不脩德是无其本矣无其本而切切然望大功之立诸侯之从无是道也
　　无田【佃】甫田维莠【羊九】骄骄无思逺人劳心忉忉无田甫田维莠桀桀无思逺人劳心怛怛
　　田甫田者莠骄骄思逺人者心忉忉雄引是诗去四字加二字而诗意自明犹孟子引孔子说烝民加二故字加一必字一也字诗人之防洞然明白圣贤说诗不辞费如此甫田大田也逺人诸侯也莠稂莠也骄骄盛貌桀桀出貌忉忉忧而劳也怛怛忧而伤也诗人谓治大田者莠不可除徒劳其力求诸侯者逺莫能得徒劳其心使襄公能以礼义治其国有德裕乃身则大功可立逺人可致矣
　　婉【于阮】兮娈【力转】兮緫角丱【古患】兮未几【居岂】见兮突而弁兮婉娈少貌緫角聚两髦也丱緫角之貌弁成人之冠也突卒相见之貌緫角未几而突见其弁童子之求速成者襄公之求大功求诸侯犹童子効成人之冠服殆可笑矣是诗三章皆比而赋之也
　　卢令【零下同】刺荒也襄公好【呼报】田猎毕弋而不脩民事百姓苦之故陈古以风【讽】焉
　　是诗本刺襄公从兽无厌不欲直指其过故陈古之田猎与民同乐百姓闻而说之冀襄公愧而改耳毕掩兔之物如毕星之形弋缴射也
　　卢令令其人美且仁卢重【直龙下同】环其人美且鬈【权】卢重鋂【梅】其人美且偲
　　卢天下之骏犬也令令缨环之声重环子母环也重鋂一环贯二也仁仁爱也鬈鬈髪也偲彊力也古之田猎者百姓见其田犬之饰而叹其人美而有仁爱美而有鬈髪美而有彊力仁爱者德之美也鬈髪者貌之美也彊力者才之美也皆乐之之意是诗三章皆赋也
　　敝笱【古口下同】刺文姜也齐人恶【乌路】鲁桓公微弱不能防闲文姜使至淫乱为二国患焉
　　文姜淫乱之事齐鲁之丑均也故序诗者以为二国之患诗人原其过由于鲁桓公微弱不能制文姜以至于此故作敝笱载驱猗嗟三诗分刺齐鲁二公与文姜如法家分别众罪敝笱一诗乃文姜之罪状也使鲁公能防闲而文姜可制则二国之患息矣
　　敝笱在梁其鱼鲂【房】鳏【古顔】齐子归止其从【才用下同】如云敝笱在梁其鱼鲂鱮【才吕】齐子归止其从如雨敝笱在梁其鱼唯唯【维癸】齐子归止其从如水
　　周礼人掌以时为梁释之者曰梁水偃也以笱承其空然则施笱于梁所以捕鱼也以譬鲁公也孔丛子曰衞人钓于河得鳏鱼焉其大盈车陆氏曰鱮似鲂而头尤大鱼之不美者故里语曰网鱼得鱮不如防茹且鲂本鱼之美者今鳏与鱮皆似鲂而非鲂虽大而非美且唯唯出入不制以譬文姜若大而难制而其行之不美为人所贱笱固不可以得大鱼而况于既敝乎此鲁公所以不能制文姜公然反归于齐恣为丑行其从之者如云之纷乱如雨之众多如水之就下皆略无忌惮卒之鲁公则见杀于齐齐公则播恶于民皆由文姜之故此诗之所以分刺也是诗三章皆比而赋之也
　　载驱齐人刺襄公也无礼义故盛其车服疾驱于通道大都与文姜淫播其恶于万民焉
　　春秋鲁庄公二年冬夫人姜氏防齐侯于禚四年春夫人姜氏享齐侯于祝邱五年夫人姜氏如齐师七年春夫人姜氏防齐侯于防冬夫人姜氏防齐侯于谷此皆庄公之时齐襄公恃庄公为己之甥往来略无顾忌春秋既书而深贬之诗人作载驱以分别谓襄公无礼无义盛其车服疾驱于通道大都播其恶于众而不知耻此为襄公之罪状明矣
　　载驱薄薄【普各】簟茀【弗】朱鞹【苦郭】鲁道有荡齐子发夕四骊【力驰】济济【子礼】垂辔濔濔【乃礼】鲁道有荡齐子岂【开改】弟
　　薄薄疾驱之声也簟茀者以簟为蔽车之茀朱鞹者以朱饰皮为茀之副四骊谓四马皆骊色济济而齐也垂辔为辔之垂者濔濔而众也此言襄公盛其车服疾驱而来鲁既荡然无法制故齐子发夕谓文姜宵逝而徃防齐子岂弟谓文姜安然乐易而无慙也
　　汶【问】水汤汤【失章】行人彭彭【必亡】鲁道有荡齐子翶翔汶水滔滔行人儦儦【表骄】鲁道有荡齐子游敖
　　汶水出泰山莱芜县委蛇曲折行齐鲁二境之间多在齐之南鲁之北行人自齐而来者指所从之人也汤汤溢也滔滔漫也彭彭张也儦儦众也皆状其在于通道大都之间所见如此鲁既荡然无法制故齐子翺翔于彼游敖于彼不知其可丑也一章曰发夕则以宵而逝犹有自赧之意二章曰岂弟则安然乐易已无自歉之色三章曰翺翔则徊翔从容而后去四章曰游敖则游观惬适而忘反虽指齐子而言襄公无礼无义之迹不可掩矣是诗四章皆赋也
　　猗【于冝下同】嗟刺鲁庄公也齐人伤鲁庄公有威仪技艺然而不能以礼防闲其母失子之道人以为齐侯之子焉春秋鲁桓公三年九月夫人姜氏至自齐谓文姜来嫁也六年九月丁夘子同生谓庄公始生也至十八年公与夫人姜氏如齐而齐侯通焉则庄公非齐侯之子年月可考矣圣人既书于春秋而猗嗟之序谓人以为齐侯之子不删去何也盖深责庄公无防闲之道人目以为他人之子是诚可愧耻此庄公之罪状也
　　猗嗟昌兮颀【祈】而长兮抑若扬兮美目扬兮巧趋跄兮射则臧兮
　　猗嗟叹美之辞也昌盛也谓其年之盛也颀长也谓其身之长也抑若扬兮谓抑扬之中节也抑若扬犹言子若孙古语多然美目扬兮谓其瞻视之明也礼记云扬其目而视之巧趋跄兮谓其歩趋之巧也射则臧兮谓其射之善也
　　猗嗟名兮美目清兮仪既成兮终日射侯不出正【征】兮展我甥兮
　　名称也取其才艺之可称也美目清兮谓其目之清明也仪既成兮谓其仪之备也终日射侯不出正兮谓其射之有准的也以皮为侯画以为正三分侯广正居其一其内皆方二尺射不出正则有准的矣展诚也谓其诚冝为我甥也说者谓鹄与正皆禽名鹄即鸿鹄也一举千里正鴊之省文也方言齐鲁以题肩为鴊月令征鸟厉疾释者谓征鸟题肩也齐人谓之击征或名曰鹰鹄髙逺而难中鴊健黠而难中故射者取以名其的焉天子五正中朱次白次苍次黄居外诸侯损黄大夫士又去白以朱緑为饰侯之为义其说不一射义云天子大射谓之射侯者射为诸侯也射中得为诸侯射不中不得为诸侯此一说也考工记祭侯之辞曰惟若宁侯母或若女不宁侯不属于王所故抗而射女谓命之为侯而射之者示其诸侯有不服亦似此诛伐之也此亦一说也又取熊虎豹麋鹿豕豻为饰者亦以其类视之也其说颇合于弧矢威天下之意姑存之
　　猗嗟娈兮清扬婉兮舞则选【雪恋】兮射则贯兮四矢反兮以御乱兮
　　娈兮婉兮皆壮好之貌叹其貌之好眉目清扬也舞则选兮谓其舞之齐于乐节也射则贯兮谓其射之贯习而必中也四矢反兮以御乱兮反复也谓其乘矢之发皆复得其故处可用以御乱惜其不用也此章叹美之辞重复不厌而寓意于御乱之二字语若缓而不切亦理之所难行也盖二国之乱以庄公言之内则母也外则舅也诗人安得直以御乱之事责之故微寓其意焉序诗者发之曰不能防闲其母失子之道则庄公之罪着矣是诗三章皆赋也

　　诗补传卷八
　　钦定四库全书
　　诗补传卷九　　　　　宋　范处义　撰
　　国风
　　魏
　　左氏传曰虞虢焦滑霍扬韩魏皆姬姓则魏者周封同姓之国也至鲁闵公元年晋献公灭之以其地赐毕万録诗者不与晋之灭魏故加魏于唐之上与邶鄘先衞之义同也不然则周辙既东所望伯主率诸侯以奬王室者晋冝次于齐矣邶鄘皆衞诗盖作于邶鄘既灭之后魏虽并于晋而其诗则作于未亡之前所以邶鄘之诗皆谓之衞而魏诗自为魏也魏舜禹之故都晋尧之故都在雍冀之间三圣人皆有俭德遗风百世未泯故魏晋之诗褊隘吝啬亦大略相似以此见俭虽美德而用之不中礼者安能无弊此圣人所以存之使后世有考焉
　　葛屦【俱具下同】刺褊【必浅】也魏地陿【洽】隘【于懈】其民机巧趋利其君俭啬【色】褊急而无德以将之
　　是诗语简而意多且其章句参差不齐惟据序文为解诗意自明旧分六句为一章五句为一章似不相属今以四句为一章七句为一章乃合序义
　　纠纠【吉黝】葛屦可以履霜掺掺【所衔】女手可以缝裳
　　此章言魏地既陿隘其民穷于衣食故机巧之心生急于趋利夏当用葛屦冬当用皮屦且霜降则百工冝休今魏之男子穿纠纠绳缭之葛屦履霜而不遑休息未嫁之女冝深居幽闲自治女工而魏之女子以掺掺纎弱之手出而为人缝裳凡以急于趋利故也今所至通都大邑窭人之家男子则祁寒奔走于道路以贩鬻为业女子亦不蔽藏至出市井为人刺绣之类恬不以为怪独诗人创见魏之民俗故本其所自而刺之
　　要【于遥】之襋【纪力】之好人服之好人提提宛然左辟【避】佩其象揥【勅帝】维是褊心是以为刺
　　上章既言民之机巧趋利故此章言由于魏君俭啬褊急以化之要防也襋领也裳则有要衣则有襋此言其君之衣裳也提提安也宛逊辟貌逊而辟之者必左此言其君之容止也揥以摘髪以象为之贵者所用此言其君之佩饰也衣裳仅备要襋不用狐锦佩饰止言象揥不及珠玉容止惟务左辟不敢当主皆形容魏君简素卑折犹为俭啬之故未可讥也维其中之褊急无德以称其位是可刺也好人犹言君子今人亦呼尊贵者为好人疑出于此诗人以衞之庄姜为硕人以周之贤者为美人亦此类也以序之言求诗之意而魏之君民一时风俗备见于数语若可图畵序之有功于诗者如此是诗二章皆赋也
　　汾【扶云】沮【子预】洳【如预】刺俭也其君俭以能勤刺不得礼也序言其君俭以能勤刺不得礼而诗専言公族之官盖公族之官所掌人君之家事犹言吾君之家虽俭而能勤但不中礼耳是诗疑为晋诗盖俭而不中礼既近于蟋蟀之所刺汾水又出于晋公族亦为晋官岂晋既并魏之后得此诗于魏之故地欤
　　彼汾沮洳言采其莫【墓】彼其【记下同】之子美无度美无度殊异乎公路彼汾一方言采其桑彼其之子美如英美如英殊异乎公行彼汾一曲言采其藚【续】彼其之子美如玉美如玉殊异乎公族
