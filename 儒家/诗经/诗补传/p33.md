<!-- { "loadSidebar": true } -->
　　此章不欲斥王不能留贤第言贤者遁于寂寞之郷如白驹在空谷所享止生刍一束之薄以喻贤者廉贫甘于苦淡其德如玉之洁白不可得而防染然诗人爱君之心不能自已又祝贤者毋自金玉其言而有遐逺朝廷之意尚冀其来忠告其君以善道也为此诗者其亦贤矣乎是诗四章皆比而赋之也
　　黄鸟刺宣王也
　　宣王初政民之离散者能劳来还定安集之风俗固尝相亲睦矣至其末年王政渐衰民俗渐薄如黄鸟我行其野是也二诗之序皆不明言所刺然黄鸟言此邦之人不我肯谷故説者以为适异国而失其所者我行其野言昬姻之故言就尔居故説者以为从异国之昬姻而不见恤者诗辞亦可见也
　　黄鸟黄鸟无集于谷无啄我粟此邦之人不我肯谷言旋言归复我邦族黄鸟黄鸟无集于桑无啄我粱此邦之人不可与明言旋言归复我诸兄黄鸟黄鸟无集于栩无啄我黍此邦之人不可与处言旋言归复我诸父黄鸟仓庚也以迁于乔木为得其性亦未尝下拾遗粒今乃集于谷于桑于栩皆下于乔木而啄人之粟之粱之黍可谓失所矣譬之适异国之民而所至之邦人不能与之相善故曰不我肯谷不能与之相知故曰不可与明不能与之相安故曰不可与处于是思归故国复依族人与诸兄诸父也国风曰岂无他人不如我同姓此之谓也是诗三章皆比而赋之也
　　我行其野刺宣王也
　　尔雅曰妇之父母壻之父母相谓为防姻是诗卒章有旧姻新特之説乃旧日之防姻人情易以衰薄也
　　我行其野蔽芾【方味】其樗【刺书】昬姻之故言就尔居尔不我畜复我邦家我行其野言采其蓫【勅六】昬姻之故言就尔宿尔不我畜言归思复我行其野言采其葍【福】不思旧姻求尔新特成不以富亦只【支】以异
　　适异国者因所见以起兴谓我行于野见蔽芾之樗虽为恶木犹可庇而息我以昬姻之故谓可就尔居处矣尔既不能养我故欲反故国是樗之不如也见采蓫者虽为恶卉犹可以疗疾我以昬姻之故谓可就尔止宿矣尔既不能养我故言欲自反是蓫之不如也见采葍者虽为恶菜犹可以为食尔乃不能思我旧日之昬姻但求新昬以为特异成实也实不以彼之富而厌我之贫亦祗以新昬为特异故弃我耳是葍之不如也特犹今人言特出不羣所谓异也説者以特训匹国风实维我特亦既辩之矣是诗三章皆兴兼赋也
　　斯干宣王考室也
　　礼曰路寝成则考之而不衅説者谓设盛食以落之此宣王落成之诗祝颂之辞如张老之善颂善祷也宣王小雅终于斯干无羊玩其辞当在箴规诲刺之先盖作于宣王方盛之时斯干言兄弟似续及男女之祥亦几于文武天保之福禄无羊言牛羊遂性及丰年富庶亦几于文武鱼丽之盛多以中闲不能无失既不得为正雅矣故以二篇为小雅之终宣王大雅无刺之之诗亦此意也斯干无羊不列于大雅亦以考室考牧为政之小故也
　　秩秩斯干幽幽南山如竹苞矣如松茂矣兄及弟矣式相好矣无相犹矣
　　秩秩安流也幽幽深逺也干谓大水之傍也山谓终南之山也宣王作室临水面山形势之美如竹之苞谓根本之固也如松之茂谓枝叶之宻也冝其聚国族于斯兄弟则和好辑睦无相图之事也
　　似续妣祖筑室百堵西南其户爰居爰处爰笑爰语似嗣也续继也妣祖周之先世姜嫄后稷而下皆是也宣王作室盖所以继嗣其先之基业故多至于百堵户必于西南盖北则正寝东则东宫也于是而居处于是而笑语也
　　约之阁阁椓【陟角】之橐橐风雨攸除【直虑】鸟鼠攸去君子攸芋【王遇】
　　约者以绳束板也椓者以杵筑土也阁阁形之端直也橐橐声之坚实也言墙墉之端直坚实则可以除去风雨鸟鼠之患君子居此所以蕃盛也芋当作去声与除去协韵字书谓草盛貌
　　如跂【企】斯翼如矢斯棘如鸟斯革如翚【辉】斯飞君子攸跻
　　跂立也棘急也制度之严正如人之跂翼而不偏廉隅之绳直如矢之行急而无枉其檐阿之峻如鸟之惊而竦顾谓其势之鶱举也其丹雘之新如翚之飞而舒翼谓其文之焕散也此章言其堂也故冝君子升而听事焉
　　殖殖【市力】其庭有觉其楹哙哙【快】其正【政】哕哕其防君子攸宁
　　殖平也觉明也庭谓宫庭之内贵其平也楹谓两楹之间贵其明也哙气咽貌犹言下气也哕声徐貌犹言柔声也正正寝也冥奥室也君子处正寝欲其静而无暴气故曰哙哙处奥室欲其和而无疾言故曰哕哕诗人形容君子之辞气有雝雝在宫之意此章言其室也居室如此所以攸宁也
　　下莞【官】上簟乃安斯寝乃寝乃兴乃占我梦吉梦维何维熊维罴【彼冝】维虺【许鬼】维蛇
　　草丛生于水曰莞可以为席竹丛生于陆曰慈可以为簟寒暑之用也故以上下言之寒暑用物得冝故寝乃安寝安矣则寝兴俱无患而吉梦形焉吉梦维何男女之祥也此祷颂之辞也
　　大人占之维熊维罴男子之祥维虺维蛇女子之祥大人者当时在位之人有德者犹言硕人也宣王既得吉梦故命大人占之俾大卜之属占其吉凶也占梦之官于是言其兆谓熊罴在山且彊力壮毅故为男子之祥虺蛇在穴且柔弱隠伏故为女子之祥也
　　乃生男子载寝之牀载衣之裳载弄之璋其泣喤喤朱芾斯皇室家君王乃生女子载寝之地载衣之裼载弄之瓦无非无仪唯酒食是议无父母诒罹
　　乃生男子寝之牀衣之裳弄之璋皆尊之也乃生女子寝之地衣之裼弄之瓦皆卑之也璋以玉为之贵可知也不必为臣之职瓦以土为之贱可知也不必为纺之具男子则听其泣喤喤知其他日佩朱芾为君为王女子则欲其无过可指无善可称他日在中馈无遗父母忧耳此二章虽皆祷颂之辞然非王者之梦安得有此祥邪是诗九章皆赋也
　　无羊宣王考牧也
　　牧养虽为政之小然牺牲于是乎出亦国家之先务葛伯不祀汤使人遗以牛羊衞为狄所逐齐侯归之牛羊豕鸡狗皆三百以此知牧为国之大事而牲杀不备不可以祭武王数纣之罪曰牺牲粢盛既于凶盗庸可以政之小而忽之哉宣王当板荡之后室牧之政皆废宣王能以次脩举考室于先既知所以为似续之计考牧于后又知所以为尔牲之具二诗之美诚中兴之不可阙欤
　　谁谓尔无羊三百维羣谁谓尔无牛九十其犉【而纯】尔羊来思其角濈濈【庄立】尔牛来思其耳湿湿
　　羊以三百为一羣谓每羣皆三百也牛以九十为一犉谓每色皆九十也羊火畜也故其性好觝触今言其角濈濈则比聚而不触也牛土畜也故其病则耳燥今言其耳湿湿则润泽而不病也思语辞此章言牛羊之众多也
　　或降于阿或饮于池或寝或讹尔牧来思何【河可】蓑何笠或负其糇三十维物尔牲则具
　　牛羊众多必求水草之地而牧之阿者草之所生池者水之所钟寝言其息也讹言其动也牧人持雨具赍糇粮从牛羊之所冝适所以蕃息各以其类别之为羣皆至三十之多则以之供天地宗庙社稷羣祀之牲无不具矣此章言牛羊之遂性也
　　尔牧来思以薪以蒸以雌以雄尔羊来思矜矜兢兢不骞不崩麾之以肱毕来既升
　　麤曰薪细曰蒸牧人有余力取薪蒸以归而牛羊以时合其牝牡此牧事向成矣所虑者惟羊善耗败耳今视其羊皆矜矜然若知自爱也兢兢然若知所畏也如此则无骞崩之患矣羊有疾辄相污故以骞崩言之其下来也不烦鞭棰麾以肱即皆登牢栈言其驯也此章言牧事之成也
　　牧人乃梦众维鱼矣旐维旟矣大人占之众维鱼矣实维丰年旐维旟矣室家溱溱
　　牧事既成牧人休暇而吉梦形焉乃献其梦于上大人占之知其为正梦隂阳和则鱼众多故梦众鱼则为丰年蛇为旐隂物也鸟隼为旟阳物也故梦旐旟为室家有室有家则子孙蕃衍也故曰溱溱考室之梦人君之梦也考牧之梦牧人之梦也贵贱之不同而其梦皆出于正盖由心之逸乐故能以和召和休祥之应可以类推此二诗皆终之以吉梦为中兴之美也是诗四章皆赋也





　　诗补传卷十七
<经部,诗类,诗补传>
　　钦定四库全书
　　诗补传卷十八　　　　宋　范处义　撰
　　变小雅
　　节【南结】南山家父【甫】刺幽王也
　　家父疑周之世大夫也至鲁桓公十五年天王使家父来求车上距幽王之末已七十五年非作诗之家父明矣然世禄之家同号同字则有之同名则不可或谓春秋书其字且求车非羙事不宜有书字之襃而况是诗曰家父作诵岂有作诗刺王而以字自命耶意周大夫别有家父者偶同名耳左氏传载韩宣子来聘季武子赋节之卒章或谓此诗古止名节如抑之类然传所载孔子读诗亦曰节南山
　　节彼南山维石岩岩赫赫师尹民具尔瞻忧心如惔【徒蓝】不敢戏谈国既卒斩何用不监【右衔】
　　节髙峻貌岩岩石貎赫赫显貎师周三公也师尹尹氏为师者也惔内热貎斩絶也监察也南山人所瞻仰喻居三公之显位民亦皆仰之如山而所为不善使人积忿热中畏祸至不敢戏言如此则国祚卒于斩絶王何为不监察之乎
　　节彼南山有实其猗【于冝】赫赫师尹不平谓何天方荐【徂殿】瘥【才何】丧乱多民言无嘉憯【七感】莫惩嗟
　　猗盛也瘥病也荐重也与荐同义憯痛也与惨同义山气润泽平均故草木之实人望之皆猗然而盛师尹居三公之显位而不能持平均一所用皆琐琐姻亚而君子则弃而不用故乖气所感上则天降荐臻之病下则民罹防乱之多今民之怨讟出言不善矣我所痛者王不能惩创咨嗟求所以止之也
　　尹氏大【泰】师维周之氐【丁礼】秉国之均四方是维天子是毗【婢尸】俾民不迷不吊昊天不宜空我师
　　氐本也又星名尔雅曰氐天根也説者谓角亢下系于氐如木之有根故曰天根也与本同义均平也与钧同义维持也与纲同义毗辅也吊哀也三公为国之根本当秉持国均为四方之纲上以辅佐天子下以觉悟斯民奈何天不哀下民而使尹氏在此位岂冝视其将空我之国而不恤众民乎假天为言怨王而不敢斥也
　　弗躬弗亲庶民弗信弗问弗仕勿罔君子式夷式已无小人殆琐琐【素火】姻亚则无膴【武】仕
　　仕犹用也罔犹无也夷平也膴羙也两壻相谓曰亚壻之父曰姻此章刺王不亲庶政而专任师尹下民所以不肯信服王既不能询问君子不能任用君子勿谓国无君子也但君子皆用是自务平夷用是自务退已无为小人所危殆耳今视在位皆师尹琐琐之姻亚无有能美其所任之职者犹言不能善其职也
　　昊天不佣【敕龙】降此鞠讻【凶】昊天不惠降此大戾【丽】君子如届【戒】俾民心阕【若穴】君子如夷恶怒是违
　　佣均也鞠合也讻乱也惠顺也戾乖也届至也阕息也夷平也违去也上章既言在位皆小人此章望王用君子以止乱谓小人肆为不善无所归咎皆由昊天不均降讻乱如鞠之合昊天不顺降乖戾如此其大君子如肯至而任事则民之忧心当少息君子如平夷无患则民之怒心亦皆去矣鞠之为物合皮而成诗人每用之
　　不吊昊天乱靡有定式月斯生俾民不宁忧心如酲【呈】谁秉国成不自为政卒劳百姓
