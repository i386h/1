<!-- { "loadSidebar": true } -->
　　鲁颂之异于商周盖不可专以功德优劣而论商周为天下之颂鲁为一国之颂学者当知东周之文不能如古乃世变使然况鲁颂作于史克以史克之才而视周公相去几何岂可以槩论哉閟宫明言新庙奕奕奚斯所作而韩氏章句乃曰奚斯作鲁颂以诗之夲文为据则毛氏为正韩氏为妄断可识矣而班固西都赋序王延寿鲁灵光赋序皆云奚斯颂鲁扬雄法言亦曰公子奚斯常睎正考甫盖三子皆不见毛氏诗故也
　　駉【古营下同】颂僖公也僖公能遵伯禽之法俭以足用寛以爱民务农重谷牧于坰野鲁人尊之于是季孙行父请命于周而史克作是颂
　　鲁颂见録于圣人有二焉于駉之序备见之春秋之君皆罔知恤民凡所举措多伤财害民之事僖公独知以俭足用以寛爱民夫俭与寛虽他无所经见然举牧于坰野一事言之则知其有志于民而俭与寛亦可想而知且务农重谷与牧于坰野若判然二事而实一事也何则邑外曰郊郊外曰野野外曰林林外曰坰邑民居也郊与野则民田也林与坰则皆为田之外而坰为尤逺也夫马亦国之重事问国君之富则以马为对故卫文公騋牝三千诗人美之今僖公独逺牧于坰盖以农事为尤重故不惮于逺牧况牧马于坰马既得所而邑之外曰郊曰野民田皆无所妨所谓务农重谷牧于坰野为此故也以农为务则国必多蓄所以足用也逺牧于坰则农无废业所以爱民也牧马一事而足用爱民皆在于是此圣人所以存鲁颂者一也鲁自成王赐以天子礼乐俾之祀周公耳羣公之庙固不当用也故孔子入太庙则每事问以见其微意又尝以郊禘为非礼而鲁之诸公安然用之不知其非也今鲁人欲为一颂诗必俟季孙行父请命于周而后为之举此心以往则凡天子之礼乐鲁之所不得用者鲁人当知之矣此圣人所以存鲁颂者二也他国纵有颂诗必无此二者宜圣人所不取
　　駉駉牡马在坰之野薄言駉者有驈【戸橘】有皇有骊【力知】有黄以车彭彭思无疆【居良】思马斯臧駉駉牡马在坰之野薄言駉者有骓【隹】有駓【符悲】有骍有骐【其】以车伾伾【敷悲】思无期思马斯才駉駉牡马在坰之野薄言駉者有驒【徒河】有骆有駵有雒以车绎绎【亦】思无斁思马斯作駉駉牡马在坰之野薄言駉者有骃【因】有騢有驔【簟】有鱼以车祛祛思无邪思马斯徂
　　说者以駉駉为良马腹干肥张此马之得其所者也逺在坰野而马得其所则僖公之处此盖有道矣诗人每章言牡盖马以牡为善也每章言薄言駉者谓马之善不止是也其品固多矣言马之善而继之以思则僖公盖尝精思而后得此也一章谓有骊白之驈黄白之皇纯黑之骊黄骍之黄以此马而就车则彭彭然而张盛盖由僖公思虑之广故思及于马而能使之皆善也二章谓有苍白杂之骓黄白杂之駓赤黄之骍青黑之骐以此马而就车则伾伾而有力由僖公思虑之长思及于马而能使之皆才也三章言有青骊隐粼之驒有白身黑鬛之骆有赤身黑鬛之駵有黑身白鬛之雒以此马而就车则绎绎而相属盖由僖公思虑之无厌斁故思及于马而能使之作而奋起也四章谓有隂白杂之骃彤白杂之騢豪在骭之驔二目白之鱼以此马而就车则祛祛而彊健盖由僖公思虑之无邪僻故思及于马而能使之利于攸往也人徒见牧马于逺地以为务农重谷耳而不知僖公思虑甚精所以处此者诚得其道马之臧也马之才也马之作也马之徂也皆有以致之而原于一心之思虑以见处事无不曲当其效自如此也卫文公秉心塞实渊深无他嗜好故其富国之速至于騋牝三千亦塞渊之效也孔子尝以思无邪一语断三百篇之义盖取断章而言非特此诗之谓也是诗四章皆赋其事而颂之
　　有駜【备笔下同】颂僖公君臣之有道也
　　僖公君臣有道虽不可考然由上篇言之则鲁之君臣皆可窥其一斑也夫以鲁僖公之为君而能牧于坰野不使妨农此尽君道之一也季孙行父之为臣一颂诗必请命而不敢妄作此尽臣道之一也各举其一可以知其君臣矣
　　有駜有駜駜彼乘【绳证下冋】黄夙夜在公在公明明振振鹭鹭于下鼓咽咽【呜】醉言舞于胥乐兮有駜有駜駜彼乘牡夙夜在公在公饮酒振振鹭鹭于飞鼓咽咽醉言归于胥乐兮冇駜有駜駜彼乘駽【呼县】夙夜在公在公载燕自今以始岁其有君子有谷诒孙子于胥乐兮
　　序言君臣之冇道诗止以有駜喻人臣之才以振鹭喻人臣之仪不及其君何也曰为君之道在用人而已在接下而已臣有才如有駜有仪如振鹭亦足为有道之臣君能用人而有駜之臣得以尽力君能接下而振鹭之臣相与燕乐岂不足为君之有道乎駜言其马之壮也黄也牡也駽也皆言其马之良也四马曰乘言马之在御也马虽良而君不御犹臣有才而君不用何所施其力也始言在公明明则明足以善其职中言饮酒卒言载燕既善其职则朝廷无事君臣相与饮酒而燕乐耳鹭于下止其所也鹭于飞得其所也人臣在燕有威仪如此而君又乐之以盛乐专言鼓咽咽举其乐之盛而言之也君臣燕乐始言舞不知手之舞之足之蹈之也终言归既醉而出并受其福也三章皆言于胥乐兮胥皆也谓君臣皆得其乐也然上二章醉而舞醉而归一时之乐耳未若卒章人臣称愿自今以始岁岁有年君子之谷禄足以诒其孙子其乐为无穷不止于一时也鲁颂善颂善祷之辞多类此是诗三章皆比而颂之
　　泮水颂僖公能脩泮宫也
　　天子之学曰辟廱谓其水圜之也诸侯之学曰泮宫谓其水半之也说文以为诸侯乡射之宫岂诸侯行乡射于学欤许氏之说亦必有据矣说者谓泮宫閟宫鲁僖因旧而脩之是以不见于春秋此诗有式固尔犹淮夷卒获有所未获而欲终之则其所获尚小也今此诗之言甚美而大其君臣之辞欤
　　思乐泮水薄采其芹【其斤】鲁侯戾止言观其旂其旂茷茷【蒲害】鸾声哕哕【呼会】无小无大从公于迈思乐泮水薄采其藻鲁侯戾止其马蹻蹻【其略】其马蹻蹻其音昭昭载色载笑匪怒伊教思乐泮水薄采其茒鲁侯戾止在泮饮酒既饮防酒永锡难老顺彼长道屈此羣丑
　　此三章论学校之美也文王作辟廱诗曰于乐辟廱鲁侯脩泮宫诗曰思乐泮水学虽有小大而人情之所乐一也芹水菜也藻水草也茒鳬葵也江南谓之莼三物皆泮水之所有因以兴泮宫所养之才也与丰水有芑同义言薄采以见人才之多薄采而用之犹如此其美也三章皆言鲁侯戾止盖既脩之必亲往视学此人情所以思而乐也菁菁者莪言既见君子乐且有仪亦以美成王能视学故天下喜乐之也鲁人之所乐者何始观其旂物茷茷而有容听其鸾声哕哕而有节则无小无大皆欲从公而往既已乐矣已而见僖公之马则蹻蹻而骄闻僖公之音则昭昭而明及其亲炙僖公之顔色笑语则未尝有所怒惟教诲而已于是又以为可乐也卒而僖公在泮饮酒则或于此行乡射之礼以序賔故鲁人又乐之祝其既饮此旨酒神必锡之难老使之顺从此长道以屈羣丑也羣丑指淮夷也是时淮夷为患故鲁人既乐僖公之视学而望其有屈服淮夷之功也
　　穆穆鲁侯敬明其德敬愼威仪维民之则允文允武昭假烈祖靡有不孝自求伊祜【户】
　　此章专颂僖公之德为下四章服淮夷张本也虽曰颂之亦有规切之意盖谓非冇徳不足以服人也穆穆美之至也诗人以于穆称天命称文王又谓天子穆穆今鲁人乐僖公而颂之故其辞极于美也敬也明也亦德之盛也既乐之故称其德亦极于盛也至于谨其威仪则可以为民之法则信能文武则可以感格烈祖无有不孝则可以自求多福其规切之言欤谓有此三者人斯服矣
　　明明鲁侯克明其德既作泮宫淮夷攸服矫矫【居表】虎臣在泮献馘【古获】淑问如臯陶在泮献囚
　　此后四章皆言服淮夷之事鲁人为脩泮宫而作此颂诗意欲归功于学校其言申复不已曰既作泮宫淮夷攸服曰在泮献馘曰在泮献囚曰在泮献功曰集于泮林窃意当时必有服淮夷之事不然安得有此空言况不一而足乎案春秋僖公十六年公防齐侯宋公陈侯衞侯郑伯许男邢侯曹伯于淮左氏传曰谋鄫且东略也杜预曰鄫为淮夷所病故也然则僖公会诸侯于淮亦已见于春秋矣是时齐覇业渐衰城鄫之役亦因齐而罢故春秋不书服淮夷之事而僖公则奏凯而归鲁人以为有功也圣人存鲁颂以申鲁人之志盖谓城鄫之役不终失在齐而不在鲁故也明明鲁侯德之明也克能也攸所也僖公能明其德故知以脩学校为先泮宫之役既作已足为淮夷之所服矣况矫矫有武之虎臣以征伐于外既能馘其所格者之左耳以告而善折狱如臯陶者又能辨其所当囚者以吿则僖公之服淮夷为可信矣
　　济济多士克广徳心桓桓于征狄【逷】彼东南烝烝皇皇不吴【话】不扬不吿于讻【凶】在泮献功
　　此章言僖公伐淮之师有功也曰济济多士则所用三军皆君子人矣故能克广其德心不为褊躁而于征则桓桓有威武狄逺也淮夷在鲁东南虽逺在东南之地亦烝烝而进皇皇而大不吴不喧哗也不扬不轻扬也不告于讻谓无以争讼之事告于治讼之官者所以能有成功献于泮宫也王制曰天子将出征受成于学出征执有罪反释奠于学以讯馘告窃意鲁用天子之礼乐故其学亦用王制故献馘献囚献功必于泮宫也
　　角弓其觩束矢其搜【色留】戎车孔博徒御无斁【亦】既克淮夷孔淑不逆式固尔犹淮夷卒获
　　觩弓健貌搜矢劲貌五十矢为束戎车则甚广大徒御则无厌倦所以能克淮夷甚善而不逆果能益坚守此道则淮夷可以尽获矣
　　翩彼飞鸮【吁娇】集于泮林食我桑黮怀我好音憬【九永】彼淮夷来献其琛【勑金】元龟象齿大赂南金
　　鸮恶声之鸟也以喻淮夷鸮声固恶而集于泮水之木食我桑黮亦能改其鸣而归我以好音宜淮夷虽陋服我泮宫之化憬然而悟皆来献我以琛寳其寳维何亢龟尺有二寸之龟也象齿象所遗之齿也又纳我以大赂其赂维何南方之金也鲁人以淮夷之服必欲归功于泮宫不为无说盖鲁礼义之国也僖公能以学校为先既脩之又视之既匪怒以教之又饮酒以序之故其所成之材如芹藻鳬葵之美而出征之士皆济济桓桓为君子之人及其受馘论囚又必于是而告成功焉则淮夷之所以服者非以其兵力也以其国有礼义故也昔项羽尝为鲁公及垓下之败鲁独坚为羽守汉欲引兵屠之以其守节礼义之国故不忍加兵以此知礼义之在人心者不可冺固天下之所畏服也是诗八章其七章赋其事而颂之卒章比也
　　閟【笔位下同】宫颂僖公能复周公之宇也
　　閟宫鲁庙也僖公因其旧而脩之故不书于春秋序诗者乃取诗中复周公之宇以为作颂之因故说者谓鲁人之所愿欲实则未能也夫常许皆鲁地也常或作尝在薛之旁许即许田也鲁桓公元年郑人以璧假许田鲁遂许之庄公三十有一年筑台于薛是时尚为鲁地然则鲁之侵疆未能复者盖有之矣是诗所颂祷之事不一而足而其大者则复周公之旧宇也诗人既以是为大故序诗亦举其大以发之欲鲁之子孙不忘此也然则是诗虽为颂而劝戒之意则与终南同也昔平王虽以周地赐秦襄公而襄公实未能取之至其子文公始伐戎而收其余民终南之诗已美其能取周地卒章且有寿考不忘之语与鲁人颂僖公眉寿保鲁无以异终南则风有颂体閟宫则颂有风义正以劝戒之意同故也
