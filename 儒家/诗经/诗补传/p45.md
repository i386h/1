<!-- { "loadSidebar": true } -->
　　翼翼敬也济济臣之威仪也此章贯上章周士之説谓周在位之臣所以能世禄光显由其道本于翼翼能敬也文王翼翼以敬天故当时之多士亦体文王之徳盖君臣一于敬周之所以兴也于是周公遂言此多士能敬诚可思可羙又欲其生于我王国也使王国能又生此多士则足以为周之桢干矣盖前日济济之多士文王既赖之以成安逸之效我所以思而羙之也
　　穆穆文王于缉【七入】熙敬止假【古雅】哉天命有商孙子商之孙子其丽不亿上帝既命侯于周服
　　穆穆敬也和也此章贯上章以宁之説谓文王虽享安逸亦不忘敬故其容穆穆然敬而和盖敬者乃文王之本心故于安逸之后又缉以续之熙以广之其见于容止之间无非敬也文王之敬至诚不息如此故大哉之天命所以眷顾于文王者使有商之孙子其丽于数不止一亿皆为周九服之诸侯也
　　侯服于周天命靡常殷士肤敏祼【古乱】将于京厥作祼将常服黼冔【况甫】王之荩臣无念尔祖
　　肤羙也敏疾也祼灌鬯也将犹奉也此章贯上章侯服之説谓以殷之士而侯服于周天命可谓靡常矣此言天命不可恃周公以此警告成王与其在位之臣欲以殷为鉴也于是又言殷之多士今既为周之臣皆有肤敏之才奉鬯而助祭其奉鬯之时尚服常时之冠服冔商之冠也黼则殷周之所同服也视此助祭之臣可不知戒乎荩进也王今进臣而用之可无念尔祖乎谓当思乃祖文王之用贤俊也
　　无念尔祖聿【于必】修厥徳永言配命自求多福殷之未丧【息浪】师克配上帝冝鉴于殷骏【俊】命不易【以防】
　　聿述也师众也此章贯上章念祖之説谓王当思乃祖文王不特取法其用人又当述其修徳斯能永配天命而自已求福盖以周世世修徳莫若文王故也于是又举殷以为戒谓殷未丧师众之日固尝克配于上帝矣王冝以殷为鉴知骏大之天命不易保也
　　命之不易无遏【于葛】尔躬宣昭义问有虞殷自天上天之载无声无臭仪刑文王万邦作孚
　　遏止也宣昭宣布昭眀也义问犹言以义而问也虞度也仪则也刑法也此章贯上章不易之説谓天命既不易保王无止其身不知自彊当宣布昭眀义问于众有度于殷之兴亡自天者为如何则知天命矣于是又言天之事无声可闻无臭可接惟文王与天合徳能法则于文王万邦自作而信之矣上章言配命谓文王之徳足以当天心也商之配上帝亦然此章言仪刑文王谓文王与天为徒知文王则知天矣中庸以天命不已谓天之所以为天以纯亦不己文王之所以为文亦此诗之意夫以徳既着见命既维新方且陟降凛然如在帝左右亹亹则心之敬也穆穆则容之敬也所谓不己者如此是诗七章皆赋也
　　大眀文王有眀徳故天复【扶又】命武王也
　　小眀大眀以别小大二雅之诗初无他义序言文王有明徳故天复命武王盖推本而言之文王之徳既昭著而天命维新矣武王爕伐上帝临顾防朝清眀是复受命也非文王有眀徳以得天于其先武王何以得此哉
　　眀明在下赫赫在上天难忱【市林】斯不易【以防】维王天位殷适【的】使不挟【子爕】四方
　　眀眀赫赫言周之有徳显受天命如此眀眀则文王所修之徳也赫赫则文王所受之命也由成王言之则文王在上由天命言之则文王在下此诗亦周公作以告成王故既言周之受显命又言天亦难信为王亦不易如纣所居则天位所传则殷适以其无徳以当天心遂使之不能挟四方而有之所谓命靡常也
　　挚【至】仲氏任【壬】自彼殷商来嫁于周曰嫔【毗申】于京乃及王季维徳之行大【泰】任有身生此文王
　　此章推言周之兴由于文王之圣文王之圣生于大任之贤大任之贤由于王季之徳王季以徳故能仪刑大任大任以贤故能笃生文王非周公不能知其源流而形容其实挚国名也任其姓也仲则中女也嫔妇也京周也及与也身重也谓懐孕也大任自殷商来嫁为王季之妇乃与王季并行其徳此天所以眷之使有身而生圣子文王传言大任有胎教如目不视恶色耳不听淫声口不出敖言信如其説可谓贤母矣天子之都曰京周公作诗之时王季文王皆已用追称则以周为京不足疑也
　　维此文王小心翼翼昭事上帝聿懐多福厥徳不回以受方国
　　此章推言文王得天得人之效小心不自大也翼翼心之敬也昭事上帝以眀徳事天也聿述也懐来也回违也文王小心自处不忘于敬所谓眀徳惟馨也以此事天故能聿懐多福盖大任及王季维徳之行已足以得天眷而受福生此文王矣而文王又有眀徳以来多福是述前人之福也故曰聿懐文王虽已得天受福而修徳之心未尝或违故四方之国来归我有周文王有以受之矣左氏传晏子曰君无违徳方国将至此之谓也盖正则由徳邪则违徳违邪一也
　　天监在下有命既集文王初载天作之合在洽之阳在渭之涘文王嘉止大邦有子
　　此章推言文王既有徳以得天故天为生贤配大姒也监视也集就也载年也合配也嘉昏礼也大邦莘也言天之监视文王之徳命既集于周矣故于文王之初年天为生贤配于洽水之阳渭水之涘及文王议婚婣之嘉礼果得大姒于莘以为大邦之有是女子非人之所能为也
　　大邦有子伣【牵遍】天之妹文定厥祥亲迎【鱼敬】于渭造【七报】舟为梁不显其光
　　此章推言文王之亲迎而大姒之贤足为周之祥也伣喻也以大姒喻天之妹以见大邦之有子非凡人之比也文谓之兆体也祥谓卜之吉也文王视之文以定其吉祥于是遂行亲迎造舟为浮梁以济渭水以文王而亲行御轮三周之礼岂不光显乎尔雅曰天子造舟诸侯维舟大夫方舟士特舟文王亲迎之日乃为公子未为君也而用造舟何哉説者谓天子造舟周制也商时未有此制故文王用之然则尔雅所载本之周制正以文王尝用造舟故取以为天子之制尔
　　有命自天命此文王于周于京纉【子管】女维莘【所巾】长【张丈】子维行笃生武王保右命尔爕伐大商
　　此章推言文主大姒俱有徳以当天心故天复俾生武王之圣子以成伐商之功也纉谓继其事也行谓嫁而有行莘即大姒之国也舆地广记曰同州郃阳县古莘国也笃厚也保安也右助也爕和也文王求继大任之女事莫如莘国之女故大姒以莘之长女有行而来嫁徳既与文王相配是以天之眷周因其材而笃焉生此武王以圣父而有圣子则天之保安右助有周者益固矣所以武王能和顺而伐商不拂于天人之心也易曰汤武革命应乎天而顺乎人此之谓也
　　殷商之旅其防如林矢于牧野维予侯兴上帝临女无贰尔心
　　此章推言武王所以胜商者以徳不以力也旅众也矢陈也牧野纣南郊地名在朝歌南七十里侯诸侯也兴起也临视也无贰一也言纣陈其师众防合如林木之盛而我周家以诸侯而兴起盖有天人之助上帝临女天监视于上也无贰尔心人协助于下也维予侯兴既指武王则所谓无贰尔心则指牧野之臣民也谓武王之时臣则有乱臣十人同心同徳民则有三千人惟一心皆无疑贰武王之心也或者专指武王一心以奉天讨不复疑贰果尔似急于取商之天下恐非圣人之本心也其防如林説文以防为旝谓建大木置石其上发以机以追敌也引是诗为证就如其説乃炮之属但不当改字姑存之以资博识武王伐商犹曰以诸侯而兴则文王未尝称王眀矣
　　牧野洋洋檀车煌煌驷騵【元】彭彭维师尚父时维鹰扬凉【谅】彼武王肆伐大商防朝清眀
　　此章推言武王伐商得贤将帅之力天实相之也洋洋广大貌煌煌光眀貌彭彭强盛貎檀车兵车也駵马白腹曰騵驷马皆騵言其多也尚父大公望之尊称尊之如师如父也书微子篇以箕子为大师説者谓大师三公也与此同意鹰谓上将枭勇如鹰之飞也凉与谅同信也肆犹遂也尚父既有以取信于武王君臣无有异心冝天助之于上而伐商之日值崇朝清眀而成其武功书所谓甲子昧爽是也是诗八章皆赋也
　　緜文王之兴本由大王也
　　序言文王之兴本由大王故此诗铺叙去豳迁岐建国立社与待夷狄懐诸侯之事皆大王始之文王终之九章次第可考也非出周公之手他人岂能知周家创立之始若是其纎悉哉
　　緜緜瓜瓞【田节】民之初生自土沮【七余】漆古公亶【都但】父【甫】陶【桃】复【福】陶穴未有家室
　　緜緜不絶貌大曰瓜小曰瓞生近本者其大绍先嵗之瓜故瓜亦曰绍也生于蔓者必小于先嵗之故瓞亦曰瓝也周帝喾之冑中尝衰小至大王文王始大故以瓞况之民之初生谓周家之始得民在沮水漆水之地也二水在豳地亦东流过岐周故传云周原漆沮之间也古公即大王也古言久犹言先公也亶父字或曰商尚质以名言也陶瓦器灶也陶去土而为之故谓之陶复重窟也穴土室也説文引是诗陶复字作则复亦穴也意周之微时穴土而居未有家室在外者谓之穴重穴谓之复也亦见尚质之意此章言周居豳之时其俭陋如此
　　古公亶父来朝【陟遥】走马率西水浒【呼五】至于岐下爰及姜女聿来胥宇
　　朝早也率循也浒涯也爰于也及与也姜女太姜也聿述也胥相也宇居也太王朝走马循水涯以至于岐山之下于是太姜相继而至故曰聿来谓相继而来相此居也此章言大王去豳之时从容如此
　　周原膴膴【武】堇【谨】荼如饴【移】爰始爰谋爰契【苫计】我曰止曰时筑室于兹
　　周原岐山也广平曰原膴膴地之羙也堇羙菜也荼苦菜也周原既膴膴则物无羙恶皆甘如饴盖地气使然也契灼也周礼春官菙氏掌共燋契以待卜事仪礼士丧礼楚焞置于燋在东楚焞即契也谓卜以楚焞之木然之于火执以灼开出其兆也爰始爰谋谋之人也爰契我谋之卜也卜既云吉协于人谋于是既命臣民止于兹土又命臣民以土功之时遂筑室而作都也此章言大王之迁于岐土地既羙神人协谋冝文王居之而作周也
　　廼慰廼止廼左廼右廼疆【居良】廼理廼宣廼亩自西徂东周爰执事
　　廼慰廼止慰安其居止也廼左廼右分列其左右也廼疆廼理疆画其经界理分其土冝也廼宣廼亩宣道其沟洫亩度其广狭也自西徂东周爰执事谓周原在豳之东凡民自豳而来者周徧执役于周原言乐尽其力也此章言大王规画都邑安集臣民冝文王守之为成法也
　　乃召司空乃召司徒俾立室家其绳则直缩【色六】版以载作庙翼翼
　　案周官司空之属有匠人营国国中九经九纬则司空乃掌营国邑之官也司徒之属有小司徒凡用众庶则掌其政教则司徒乃掌徒役之官也大王迁岐之初虽命以是官是时周未定六官之制及成王周公制作礼乐分命六官遂用大王旧官之名而増益之俾立室家则槩言立国邑之制也作庙翼翼则施工役以宗庙为先也度以绳以取其直缩其版而载以土盖作庙之工役始于版筑也此章言大王之建都邑知所先后所谓君子将营宫室宗庙为先廐库为次居室为后正用大王之遗制则文王之作邑于丰不越此制眀矣
　　捄【俱】之陾陾【耳升】度【度洛】之薨薨【呼萌】筑之登登削屡【力注】冯冯【扶冰】百堵【丁古】皆兴鼛【羔】鼔弗胜【升】
