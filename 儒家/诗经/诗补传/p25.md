<!-- { "loadSidebar": true } -->
　　三年通丧自遏密载于舜典亮隂载于说命孟子亦有舜禹三年之说三代之衰世多僻王斯礼未之有改也汉之文帝始有短丧之制而景帝遂行之为王者废礼之罪首至诸侯之礼不知何自而变孟子为滕文公定为三年之丧而父兄百官皆不欲曰吾宗国鲁先君莫之行吾先君亦莫之行也然则诸侯废三年之礼其已久矣于桧何责焉曰桧不能三年非谓其君谓其民也为君者则有辞矣曰亡国常于斯得国常于斯然是非君子之言舅犯辞以辟之以为为利也盖王者则有冢宰百官总已以听焉周公摄政足为后世法国独无卿乎何至废先王之礼也案眀堂位曰成王幼弱周公践天子之位以治天下然则周公止践履其位而行其政耳非实居天子之位也可谓居摄之得体矣以是知成王居丧已即位幼弱未能涖政故周公摄其政非摄其位也周颂言成王即政以眀即位久矣若诸侯以先君之命而即位终三年之丧而后涖政其谁曰不可至于民则自桧以前未闻其废是礼也宰我尝有期之问圣人深罪之既曰食夫稻衣夫锦于汝安乎又曰予之不仁也子生三年然后免于父母之怀予也有三年之爱于其父母乎圣人之言本诸天理切于人心万世之下闻斯言也苟有血气者莫不感动桧之民独何人哉习见其君之废礼遂失其本心是诚可刺也
　　庶见素冠兮棘人栾栾【力端】兮劳心慱慱【徒端】兮庶见素衣兮我心伤悲兮与子同归兮庶见素韠【毕】兮我心蕴【于粉】结兮与子如一兮
　　素冠者练冠也十有三月而练素衣者冠既练而衣亦练也素韠者大祥祭服之韠也桧之民不能三年则期而练大祥而禫祭皆不复讲也棘急也谓居丧皇皇情急故曰棘人栾栾瘠貌慱慱忧貌伤悲感伤而悲也蕴结积而不解也诗人庶几见冠服之素毁瘠之人而不得见所以慱慱而忧感伤而悲积而不解也使得见之则欲与我同归与我为一谓人心同然实不相逺果能素冠而毁瘠乃我辈人也故曰同归曰如一也呜呼礼失则求诸野庶民士夫由桧以来至于今日虽贫富不同而礼有厚薄然三年之丧言于口而行于身不敢过也不敢不及也岂以圣人既存桧诗又罪宰予足以长其善救其失有功于后世欤况齐斩功缌载之令甲居丧违礼议罪有差为天下国家者亦知重其礼矣独王者之身自汉文帝以下惟晋武帝魏孝文周髙祖断然行之然晋武帝为议臣所惑为礼不备魏孝文礼虽粗备而服非其服周髙祖虽衰麻苫块卒三年之制而通丧止行于五服之内不及臣下又在丧频出游幸无急防而兴师伐邻皆不合于礼唯国朝祖宗以来宫中实行三年之制至寿皇圣帝执丧三年礼无违者然则自汉以迄于今始复唐虞三代之旧遂为家法甚盛举也是诗三章皆赋也
　　隰有苌【丈羊】楚疾恣【姿利】也国人疾其君之淫恣而思无情欲者也
　　桧之君淫泆放恣故国人疾之思为君而无情欲之累诚可乐也
　　隰有苌楚猗【于可下同】傩【乃可下同】其枝夭【于骄下同】之沃沃乐【洛下同】子之无知隰有苌楚猗傩其华夭之沃沃乐子之无家隰有苌楚猗傩其实夭之沃沃乐子之无室
　　苌楚铫【音遥】弋也此物始生犹能自立及长过尺则引蔓于草上以喻人君少而无情欲似可以立事既长溺于所爱则放恣无检束故国人思之不欲斥其君借苌楚为喻谓苌楚之为物至有枝有华有实之时则猗傩柔弱不能自立不若始生之初夭夭然少壮沃沃然润泽喻其君之淫恣曽不如未有知未有室家者为可乐盖厌其所为所以疾而思之也是诗三章皆比而赋之也
　　匪风思周道也国小政乱忧及祸难【乃旦】而思周道焉周之盛时众建诸侯使小事大大庇小有相侵伐者命方伯连帅以正之故诸国不失分地庶民保其生业今桧小国也政乱而民不安其居惴惴然惟恐大国之吞并故思周建国亲侯之道而赋是诗案桧在幽王之世为郑所灭此其将亡之诗乎
　　匪风发兮匪车偈【起竭】兮顾瞻周道中心怛【都达】兮匪风飘【符遥】兮匪车嘌【匹遥】兮顾瞻周道中心吊兮谁能亨【普庚】鱼溉【古爱】之釡鬵【寻】谁将西归怀之好音
　　发兮摇动貌偈兮轩轾貌廻风曰飘无莭度曰嘌非风而飘摇不寜非车而轩偈无度喻人居乱世如在风中车上其不遑安处之状有如此者顾瞻周室冀有道以正之使无灭亡之祸其思望之极至于中心伤怛而相吊此将亡之辞也卒章所望于周室者尤为切至曰谁能亨鱼乎我以溉涤釜鬵以待之矣此望周室之治其国去其扰也谁能将我而归周乎我已怀思其好音矣此望周室之救其乱而安其民也是时周未东迁故曰西归周亦在桧西也是诗三章皆比而赋之也

　　诗补传卷十三
　　钦定四库全书
　　诗补传卷十四　　　　宋　范处义　撰
　　国风
　　曹
　　周武王封弟叔振铎于曹之地在禹贡兖州陶邱之北雷夏菏泽之野今为济隂定陶尧尝游成阳因葬焉舜尝渔于雷泽其遗风重厚多君子务稼穑薄衣食以致积蓄其后富而无教乃更骄侈十一世至周惠王时政衰昭公好奢而任小人变风始作曹既弱小又不能用贤今所存四诗其一萹二萹序皆言任小人其三萹又言在位无君子则国非其国矣故以下泉思治终焉此所以次于桧也
　　蜉【浮下同】蝣刺奢也昭公国小而廹无法以自守好奢而任小人将无所依焉
　　桧曹皆小国诗亦相似桧之变风始于羔裘曹之变风始于蜉蝣羔裘言国小而廹君不用道蜉蝣言国小而廹无法以自守道者法之所由出法既亡矣道安在哉羔裘刺絜其衣服蜉蝣刺好奢亦类也羔裘之诗不及治政序诗者以其逍遥游燕而知其必不能自彊于政治蜉蝣之诗不及小人序诗者以其将无所依而知其所用皆小人故不足恃然不能自彊犹愈于将无所依此曹所以又出桧下也
　　蜉蝣之羽衣裳楚楚心之忧矣于我归处蜉蝣之翼采采衣服心之忧矣于我归息蜉蝣掘【求物】阅麻衣如雪心之忧矣于我归説【税】
　　蜉蝣渠略也此物生于土既成则掘土解阅而出不自知其朝生夕死方且矜其羽翼掘阅以飞扬故诗人取以喻昭公不自知其将无所依方且好为奢靡其燕衣则楚楚而整饰其礼服则采采而华丽其深衣则如雪之洁白诗人忧其危亡将至谓傥无所依当于我乎居处于我乎休息于我乎説驾以诗人独有爱君之忠如此亦足以见当时在位无一可倚仗
　　者不必言小人意自见于言外也是诗三章皆比而赋之也
　　候人刺近小人也共【恭】公逺【于万】君子而好近小人焉此诗为共公好近小人而作近小人则逺君子势不两立必然之理也
　　彼候人兮何【何可】戈与祋【都外】彼其之子三百赤芾【弗】内君子而外小人泰之象也内小人而外君子否之象也候人之官逺在边境所掌者荷戈与祋之役而使君子居之赤芾者卿士之服常在君侧而使小人居之是内小人而外君子也故序诗者以逺近言之曹之为国视此可知矣戈防也祋殳也芾韠也大夫以上赤芾乗轩三百言其多也
　　维鹈【徒低】在梁不濡其翼彼其之子不称【尺证】其服维鹈在梁不濡其咮【陟救】彼其之子不遂其媾【古豆】
　　鹈洿泽也当在泥水中自求鱼而食今乃髙处鱼梁之上翼咮不濡而窃食人之鱼譬小人宜在逺方今乃衣赤芾而窃禄于髙位可谓不称其服矣婚媾犹言好合也彼小人在朝虽暂相党引僞为好合及其见利而争先利尽而交踈则反相贼害安能终相好合哉所谓不遂其媾也
　　荟【乌防】兮蔚兮南山朝隮【子兮】婉【于阮】兮娈【力转】兮季女斯饥荟蔚云升之貌婉娈柔弱之貌此章申言小人肆志于上如荟蔚之云升于南山君子困穷于下如婉娈之季女饥于牖下亦由其君远君子而近小人故也是诗四章首章赋也后三章比也
　　鸤【尸】鸠刺不壹也在位无君子用心之不壹也书言惟尹躬暨汤咸有一德然则德惟一动罔不吉德二三动罔不凶亦君臣之所同也今曹在位无君子用心之不壹似亦指其君臣然臣之不一君实为之盖上者下之仪无以率于上何以从于下是篇皆陈古之人君一德之美以刺时之不然如曰正是四国岂人臣之能为曰胡不万年亦不可以是为人臣
　　之祝书曰常厥德保厥位则商之君臣虽曰咸有一德而保厥位则专指其君正与是诗之意同也
　　鸤鸠在桑其子七兮淑人君子其仪一兮其仪一兮心如结兮鸤鸠在桑其子在梅淑人君子其带伊丝其带伊丝其弁伊骐鸤鸠在桑其子在棘淑人君子其仪不忒【他得】其仪不忒正是四国鸤鸠在桑其子在榛淑人君子正是国人正是国人胡不万年
　　鸤鸠以均一为德其子虽或在梅或在棘或在榛而鸠之飞止不越于桑以见其性之有常如此不然则其子有七出入不齐安能均哺惟其有常处则子皆知母所在然后均一之德可得而施也淑人君子言有淑善之德在君子之位如鸠之均一也一章言在位之君子威仪一于外而心亦结于一所谓表里如一有诸中则形诸外也二章言在位之君子冠服之有常其带伊丝谓大带用素丝也其弁伊骐皮弁之文如骐说文曰马青骊文如愽碁曰骐皮弁之防缝贯玉为饰文亦如骐故谓之伊骐也三章言在位之君子威仪无差忒故逺而可以正四国谓列国皆来取法也记言治国在齐其家举是诗其仪不忒正是四国为证则治国为人君眀矣四章言在位之君子既能治其国则君正莫不正故国人称愿欲其寿考万年长享其国也诗言万寿皆美人君则此诗万年之祝不可施之人臣也是诗四章皆比而赋之也
　　下泉思治也曹人疾共公侵刻下民不得其所忧而思眀王贤伯也
　　震风凌雨然后知厦屋之帡幪乱极思治人之常情也共公专务侵刻民不得其所若当盛世眀天子在上必能命贤方伯以行黜陟之政共公在东周时上下废弛得以自恣故诗人疾之而思治也
　　冽【列下同】彼下泉浸彼苞稂【郎】忾【苦爱下同】我寤叹念彼周京冽彼下泉浸彼苞萧忾我寤叹念彼京周冽彼下泉浸彼苞蓍【尸】忾我寤叹念彼京师芃芃【薄红】黍苗隂雨膏【古报】之四国有王郇【荀】伯劳【力报】之
　　寒泉与隂雨均可以养物然稂童粱也乃禾之不实者而萧也蓍也皆野物无滋于灌溉者而流泉皆浸渍润泽之使之丛生而茂以喻共公侵刻下民所资为养之物以养无益之人反使下民有益于国如黍苖者失其所养此所以忾然不寐而叹思周室王者命方伯举行其职以慰下民之望也卒章谓芃芃方秀之黍苖得隂雨则膏润矣四国之民有明王在上则贤如郇伯者必有以劳我矣不至如今之失所也诗人以寒泉喻曹之泽谓其流出于山麓之下及物者不广况止及于无益乎以隂雨喻周之泽谓其溥博霑足无此疆尔界均及于四国也言四国则不独曹之民思周室四国胥望之矣左氏传曰毕原酆郇文之昭也必周之方伯善于其职者故曹人思之是诗四章皆比而赋之也
　　诗补传卷十四
　　钦定四库全书
　　诗补传卷十五　　　　宋　范处义　撰
　　国风
　　豳
