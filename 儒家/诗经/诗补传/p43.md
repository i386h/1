<!-- { "loadSidebar": true } -->
　　老马反为驹不顾其后如食【嗣】冝饇【于据】如酌孔取此章言民既不知相逊则无复长幼之节其长者反听于幼者是老马反为驹也不顾其后乃戒幼者之言也谓幼者亦将老矣他日其如少者何彼之贪冒不逊如食物者宜知饇饱而不能止如酌酒者但知多取而不知节安得不生疾患邪
　　毋教猱升木如涂涂附君子有徽猷小人与属
　　此章言民既不逊矣王宜改过亲亲以化其薄俗今王方且又以薄化之如猿猱之跳踉又教之使升木也如涂泥之汚秽又以涂附着之也徽羙也猷道也若王果有是善道以动化于上则小人相与连属于下皆效王之所为矣
　　雨雪瀌瀌【符骄】见晛【乃见】曰【越】消莫肯下【遐稼】遗【惟季】式居娄【力住】骄雨雪浮浮见晛曰流如蛮如髦【莫侯】我是用忧
　　此二章以雨雪喻人之谗佞以见晛喻王之明察晛日气也雨雪虽瀌瀌而盛见日气则盛者消矣今王乃不肯以恩义下及九族而自居以骄慢且屡为之而不知止是不能明察也彼谗佞何由而去乎雨雪虽浮浮而积见日气则积者流矣今王骨肉相视如南蛮髦夷然谓无中国之礼义也岂复能明察而去谗佞乎诗人之忧可胜道哉说者谓髦西夷之别名牧誓曰庸蜀羗髳微卢彭濮髳与髦音义同是诗八章其二章三章四章赋也余皆比而赋之也
　　菀【郁下同】柳刺幽王也暴虐无亲而刑罚不中【丁仲】诸侯皆不欲朝【直遥】言王者之不可朝事也
　　为天下国家有九经而终之以懐诸侯葢王者之于八者皆足以致诸侯之从违今幽王暴戾无亲而刑罚不中则于亲亲之道既失矣所谓刑罚不中如废申后逐太子其大者如此则小者为可知故诸侯皆不欲朝谓王者之施于亲者若此寡恩则其暴戾之政岂复可亲近曰不可朝事谓不可亲近也
　　有菀者柳不尚息焉上帝甚蹈【悼】无自昵焉俾予靖之后予极焉有菀者柳不尚愒【欺例】焉上帝甚蹈无自瘵【侧界】焉俾予靖之后予迈焉
　　菀茂木也尚庶防也不敢斥王故托言上帝也蹈动也昵近也靖安也瘵病也极至也迈往也柳菀然而茂可以庇下人岂不庶防其可愒息也喻王者居势位可以庇诸侯岂不庶防其可朝事也以王甚暴戾变动不常如此我何敢自求昵近何敢自取瘵病使我安以俟之冀其能改而后我将至王所故曰极我将往朝王故曰迈上二章诸侯同列相勉之言故曰俾予靖之下一章谓终不可朝事何为欲俟之故曰曷予靖之
　　有鸟髙飞亦傅【附】于天彼人之心于何其臻曷予靖之居以凶矜
　　傅臻皆至也前二章既以上帝斥王此章所谓彼人乃诸侯自指其同列也谓鸟之髙飞犹可至于天而彼之为诸侯者以王者不可朝事其心茫然无所至乃鸟之不如甚言其不可亲近也何为我尚欲安以俟之王者方且自居以凶暴骄矜不可望其能改矣此诸侯所以不复来朝也是诗三章皆比而赋之也
　　都人士周人刺衣服无常也古者长【张丈】民衣服不贰従【七容】容有常以齐其民则民徳归壹伤今不复【扶又】见古人也
　　小序言周人刺衣服无常葢周室京师之人见中都衣服侈异故作是诗圣人删诗特为润色以为中都之风俗由长民者衣服不贰故见之于燕处之间者皆有常而不变易宜其民之化之其德之无二三亦如其衣服之有常也今不复见矣此皆圣人之遗言见之缁衣之篇谁谓诗序之可忽哉
　　彼都人士狐裘黄黄其容不改出言有章行归于周万民所望【亡】
　　说者谓都人也君子也古之长民者也士也女也长民者所齐而成之者也窃以为不然凡中都之人四方视以为风俗君子女则中都巨室之女也于士言都人指其士之身也于女言君子指其女之家也中都之士女不为侈异之习由长民者有以率之于上也诗不及长民者特言士女耳然言士及狐裘充耳言女及尹吉皆非贫贱者也此章言都人之为士者黄衣狐裘为燕居之服而出言则成文章所谓服先王之法服道先王之法言其服与言既相称故其行归于京周万民皆望其容服不生慢易而为法也下三章皆言士女此章独言士葢既言行归于周万民望之以为法则若女则处君子之家不当言民望以为法则恶其防也此所以不及女欤
　　彼都人士台笠【立】缁【侧基】撮【七活】彼君子女绸【直留】直如髪我不见兮我心不说【恱】
　　此章言中都巨室之士女容服俭素士则以扶须之草为笠以缁布为冠古者以草笠为尊野服而始冠用缁布冠此皆幼贱之服而士服之其俭素可知也女则不为华靡其首饰绸直一如髪之本然谓不用髲髢为髙髻之类亦言其俭素也说者以绸直如髪为女子情性密致操行正直如髪之本末无隆杀颇为穿凿且女子情性操行岂他人所能知下章卷髪如虿髪则有旟则不能为说安有一诗三言髪而以一为比以二为赋可乎今我不得见此俭素之俗所以心之不乐也
　　彼都人士充耳琇【秀】实彼君子女谓之尹吉我不见兮我心苑【于粉】结
　　琇羙石也以羙石为瑱而实其耳也说者读吉为姞谓尹氏姞氏也春秋昭公二十三年尹氏立王子朝杜预曰尹氏周之世卿也宣公三年郑石癸曰姞吉人也后稷之元妃也诗以韩姞为厉王之甥则姞氏周之旧姻也尹氏既为世卿姞氏既为旧姻皆望族也此章言士之冠有充耳虽加严饰而不越于礼为可贵女亦有礼法人见之不问而知其为尹氏姞氏之女也今我不得见所以我心苑屈而郁结不舒也
　　彼都人士垂带而厉彼君子女卷【权下同】髪如虿【勅迈】我不见兮言从之迈
　　深则厉以带之长反之于腰有如厉也虿螫虫尾末揵然似髪曲上卷然也此章言士则垂带而能反之于腰女则理发而能卷然不乱皆自敛饬之意今我不得见矣得见则从之往葢思慕之至也
　　匪伊垂之带则有余匪伊卷之髪则有旟【余】我不见兮云何盱【喜俱】矣
　　旟言如旟之有斿也盱言张目而望也此章言士非欲垂带如厉以带之有余也女非欲理髪如虿以髪之有旟也皆言本非好为容饰之意我今不得而见矣所以张目而望也是诗五章皆赋也
　　采緑刺怨旷也幽王之时多怨旷者也
　　序言刺怨旷谓幽王之时征役之繁使民怨旷故刺之耳他诗爲怨旷而作亦多矣皆明言刺其君或明言刺时此诗独不言岂此诗作于当时不敢斥幽王欤说者遂生穿凿谓妇人不当怨旷不能如汝坟之勉以正殷其靁之劝以义故刺之殊不知彼文王之时此幽王之时责妇人以文王之化而不刺幽王无以化之其可乎
　　终朝采緑不盈一匊【弓六】予髪曲局薄言归沐
　　自旦至食时为终朝緑王刍也两手曰匊发卷曰局采易得之菜终朝不能盈匊心不在焉思其夫故也妇人以夫久役不归不事膏沐故发曲而卷不暇防也俟其归始当沐耳凡诗有薄言皆未足之意谓沐而又沐也与卒章意同
　　终朝采蓝【卢谈】不盈一襜【尺占】五日为期六日不詹【占】蓝可染青亦易得之物也衣蔽前曰襜终朝采之不盈一襜以思故也詹与瞻同五日所期之日也期逝不至故至六日犹不得见也
　　之子于狩【尺救】言韔【勅亮】其弓之子于钓【吊】言纶之绳之子指其夫妇人思而不得见因念及夫在家时往狩我则为纳弓于韔往钓我则为治纶为绳言其乐而相助也
　　其钓维何维鲂【防】及鱮【叙】维鲂及鱮薄言观者
　　妇人既思及渔猎因谓使其夫且归复为鱼钓之乐所得何物当有鲂鱮之羙而大果得此鱼则当观之又观言乐而无已也是诗四章上二章兴也下二章赋也
　　黍苗刺幽王也不能膏【古报下同】润天下卿士不能行召伯之职焉
　　诗所言皆宣王命召伯营谢邑之事岂南国之人在幽王时劳苦故思召伯而为此诗乎序言不能膏润天下亦推广而言之谓当时之卿皆能如召伯营谢说以使民则天下皆被其泽矣
　　芃芃【蒲东】黍苗隂雨膏之悠悠南行召伯劳【力报】之
　　芃芃长茂貎悠悠逺行貎召伯穆公也宣王将以申伯邑于谢先使召伯往营之召伯能知民之劳有以劳之如隂雨之膏黍苗言民之说之如苗之长也
　　我任【壬】我辇【力展】我车我牛我行既集盖【曷卜同】云归哉任谓负任者辇谓挽辇者车谓将车者牛谓牵傍牛者此言召伯之遇役夫有以得其懽心皆欣然从役其南行之事既已集办不复久役遂命之以何不即归盖犹言何不也此其所以恱欤
　　我徒我御我师我旅我行既集盖云归处
　　徒言徒行者御言御车者五百人为旅二千五百人为师春秋传曰诸侯之制君行师従卿行旅従召伯天子之卿视君故言师旅也申言行事集办何不归处此言召伯劳民不厌于重复也
　　肃肃谢功召伯营之烈烈征师召伯成之
　　肃肃严正之貎谢功谢邑之功也召伯营治谢邑而征行之师烈烈威武所以能定申伯之宅所谓成之者如此
　　原隰既平泉流既清召伯有成王心则宁
　　土治曰平水治曰清召伯往营谢邑度其原隰之宜则土田治矣道其水泉之利则沟洫治矣此所以能定申伯之宅而申伯方靣之体増重足以镇抚南服而宣王无南顾之忧所以王心则宁也始终陈宣王之事以刺幽王之不然是诗五章一章兴也余皆赋也
　　隰桑刺幽王也小人在位君子在野思见君子尽心以事之
　　小人得志而在位则君子勇退而在野此消长之理也诗人思见君子尽心以事之与无将大车悔将小人之意同恶小人而悔将之好君子而喜事之此好恶之公也作是诗者其贤矣乎
　　隰桑有阿其叶有难【乃多】既见君子其乐【洛下同】如何隰桑有阿其叶有沃【乌酷】既见君子云何不乐隰桑有阿其叶有幽既见君子徳音孔胶【交】
　　下湿曰隰诗人常配山以言之隰谓山下积水之地阿则隰之旁也有阿谓阿之所有也桑在阿故色常润君子在野虽退而穷处常自得其乐犹桑在阿其叶难然而盛沃然而泽幽然而密此乃人不知而不愠真君子人也故诗人思得见之其乐当如何谓其心乐君子之徳音胶固而不可解所谓思尽心以事之者也
　　心乎爱矣遐不谓矣中心藏之何日忘之
　　此章谓我之爱君子出于诚心而君子逺在于野不可以告语我既不能逺告君子以心之所好所以藏其爱于中未知何日可忘也与终不可谖兮之意同是诗四章其一章二章三章比而赋之卒章赋也
　　白华【花下同】周人刺幽后也幽王取申女以为后又得襃姒而黜申后故下国化之以妾为妻以孽代宗而王弗能治周人为【于伪】之作是诗也
　　他诗皆刺幽王此诗独刺幽后说者以为误非也诗人谓幽王所以黜妻屏子皆由襃姒之故使襃姒无嫉妬之行能辅佐君子不至是也诗人刺幽后葢箴砭其病源也病源弗除则下国之人化其无道以妾为妻以孽代宗幽王岂能治之乎此白华所为作也
　　白华菅【奸】兮白茅束兮之子之逺俾我独兮
　　白华一名野菅谓可沤以为菅诗人尝以比孝子白华菅兮喻申后宜为后也易曰借用白茅无咎盖茅之为用惟以借物谓用在物下也诗曰白茅包之又曰白茅纯束包与束亦犹借也白茅束兮喻襃姒当在下为人所用不当上僭也之子指幽王我指申后也谓幽王黜申后而逺之使之失位而独处也
　　英英白云露彼菅茅天歩艰难之子不犹
