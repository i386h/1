<!-- { "loadSidebar": true } -->
　　文王有声遹【尹橘】骏有声遹求厥宁遹观厥成文王烝哉遹述也骏大也声谓声闻宁谓安民成谓成功皆指文王伐崇之事谓文王伐崇所以有声闻之著者以其非出私意志在安民而已故能有成功也文王之声闻可述而大之文王之安民可述而求之文王之成功可述而观之所谓文王能尽君道者如此也声闻在外故当述而大之厥宁在志故当述而求之成功已显故当述而观之诗人立言诚不苟也
　　文王受命有此武功既伐于崇作邑于丰文王烝哉上章既言文王有成功此章遂言文王之武功在于伐崇与作丰也诗人于文王得天得民皆谓之受命故于伐崇之功亦谓之受命也文王非特以文徳显伐崇之举乃文王之武功可谓文武两尽功徳并隆矣伐崇之后遂徙都丰盖非崇侯之降则丰不可作此亦文王之尽君道也
　　筑城伊淢【况域】作丰伊匹匪棘【居力】其欲遹追来孝王后烝哉
　　上章既言功成而徙都此章遂言作丰之事匹配也棘急也案周官匠人云成间有淢淢内之地其方十里筑城既视淢之广则作丰之邑宜亦配其淢不过十里也文王作丰之时纣既在上不欲侈大其城邑故以十里为制然文王此举非急成已之欲也述追先人之志来致其子孙之孝耳此亦文王之尽君道也故曰王后烝哉
　　王公伊濯【直角】维丰之垣【袁】四方攸同王后维翰王后烝哉
　　濯言光大也翰干也易曰王公设险以守其国盖天子诸侯之通称也诗人谓文王浸以光大以作丰之都城也文王为天下所归四方无不至矣非有都城为之翰则不足以守其国此亦文王之尽君道也故曰王后烝哉
　　丰水东注维禹之绩四方攸同皇王维辟【璧】皇王烝哉此章言丰水东注盖谓镐京在丰水之东丰镐相去二十五里尔因作镐京而思禹功盖非禹昔能治之使丰水东注于镐则镐不可为都矣作镐乃在克商之后盖丰之为邑仅十里尔不足为天子之都故述文王作丰之意而作镐谓之京师然后能受四方之归而行法以治之故曰皇王维辟此武王之尽君道也
　　镐京辟廱自西自东自南自北无思不服皇王烝哉武王作镐既足以受四方之归矣及四方之人来至镐京乐辟廱之学善教养人才于是乂心恱而诚服也故曰无思不服孟子曰善政不如善教之得民心也又曰以善养人然后能服天下武王述文王作丰之举而作镐已足以动四方之观听然未若述文王辟廱之教养更足以致四方之心服则学校之于天下国家顾不重哉此亦武王之尽君道也
　　考卜维王宅是镐京维正之武王成之武王烝哉此章言武王居是镐京而安且乐盖其始谋非出于私意先稽考于卜筮既出吉兆以正之武王乃筑城邑而成之所以居之而安且乐也其后幽王虽居镐将不能以自乐诗人尝思而刺之此亦武王之尽君道也
　　丰水有芑【起】武王岂不仕诒【以之】厥孙【逊】谋以燕翼子武王烝哉
　　芑嘉谷也仕犹用也诒遗也孙顺也燕居也翼辅也此言武王既作辟廱于镐京以养人材则前日文王丰水辟廱所养之材已成如嘉谷者武王岂不仕而用之言皆收用无遗也夫武王不遗丰水之材可谓孙顺之谋也以是谋而诒其子孙岂不足以获其安辅之效哉此亦武王之尽君道也诗人指称武王盖亦作于武王之后也是诗八章皆赋也
　　生民尊祖也后稷生于姜嫄文武之功起于后稷故推以配天焉
　　此章推尊后稷之功以配天故曰尊祖后稷之母姜姓嫄名炎帝之后也姜嫄之生后稷神灵甚异是天实生之以教民稼穑功及万世故其后文王武王遂有天下周公相成王制礼作乐及郊祀后稷以配天诗序与孝经之言相应信乎经圣人之手也后稷尧所命之官也
　　厥初生民时维姜嫄【原】生民如何克禋【因】克祀以弗无子履帝武敏歆攸介攸止载震载夙载生载育时维后稷
　　生民谓周人之始与民之初生同意时是也是谓姜嫄之生后稷也姜嫄始无子故精意以享祀郊禖之神以弗除无子之灾见巨人之迹焉人以为上帝之足迹也姜嫄履之甚敏疾心歆慕之于是自加助养安止其居处果即有娠甚早而不迟遂生育后稷可谓神异矣臣迹之事学者多疑之窃以为古者民未粒食民未知教自非上天降生圣贤以任其事岂常人之所能邪既曰天命则生而神灵亦岂后世所得拟议邪符瑞之说固所不取尝以麟趾驺虞详言之矣独于稷契之生巨迹鸟之事乃圣人存于经安得舍经而不信使后稷之母无巨迹之异则是因祷而生何为是诗乃记寘之隘巷平林寒冰之实使契之母无鸟之祥何为后世颂之直以为天命鸟降而生商是诗为配天而作鸟为祀髙宗而作盖用以告天地祖宗诗人何敢诞妄将谁欺邪况后稷名曰弃契谓之王义有可据而生民之雅鸟之颂圣人之所存固不得而废也鲁颂言上帝是依正指帝武之事商颂言帝立子生商正指鸟之事可谓着明矣先儒有言天地之始何尝有人则人固有化而生者盖天地之气生之也此论太髙逺故学者亦未遽信窃谓后世因祷而生如尼邱之类固多矣亦不可谓无人道而生当知圣贤之生出于天命故神灵异于常人而去其无人道之说庶乎通论也
　　诞弥厥月先生如达【他达】不坼不副【孚逼】无菑【灾】无害以赫厥灵上帝不宁不康禋祀居然生子
　　诞字虽有别训此诗人用之皆言其异也弥则过于满矣谓常人满十月而生后稷独过之所以为异也先生首生也达羊子也常人首生多留难后稷之生如羊子之易所以为异也常人生子或有坼副菑害之苦后稷之生皆无之所以为异也此天欲显赫其神灵异于常人也上帝岂不有以安我乎岂不安我之禋祀乎何其安然生子若是其异也宁康居皆当训安
　　诞寘之隘【于懈】巷牛羊腓【符非】字之诞寘之平林防伐平林诞寘之寒冰鸟覆翼之鸟乃去矣后稷呱矣
　　后稷之生有巨迹之事是以异之以为怪始置之隘巷牛羊则动足以芘爱之又异而置之平林适值伐木之人而收之又异而置之寒冰鸟则以翼覆借之鸟既去后稷呱呱而泣矣至是知天之所生不可弃也苟无履巨迹之事则是因祷而得子何为自疑其怪而弃之忍如此愈不近于人情矣
　　实覃实訏【况于】厥声载路诞实匍【蒲】匐克岐克嶷【鱼极】以就口食蓺【鱼世】之荏【而甚】菽荏菽斾斾【蒲贝】禾役穟穟【遂】麻麦幪幪【莫孔】瓞唪唪【布孔】
　　覃长也訏大也后稷为儿日渐长大其声明畅闻于满路其所异者实始能匍匐即岐嶷如山之峻茂始能就取口食而以种蓺为戏其荏菽谓戎菽大豆则斾斾然而垂其禾役谓禾苗成列则穟穟然而成麻麦则幪幪然而茂宻瓞则唪唪然而多实谓能种蓺五谷异于他人匍匐时也史记谓弃为儿时其游戏好种植麻菽麻菽美盖本诸此
　　诞后稷之穑有相【息亮】之道茀【弗】厥丰草种之黄茂实方实苞实种实褎【徐秀】实发实秀实坚实好实颖【茔井】实栗即有邰【他来】家室
　　相助也茀治也黄茂者谷以黄为善也方房也苞甲也种布也褎长也发始华也秀始穟也坚者其实坚也好者其形好也颖垂末也栗不秕也异哉后稷之为穑也虽天实生之而助之成者后稷也故曰有相天之道或曰壤细则能保泽否则透风不能生人力之助賛化育之一端也夫养稂莠者害嘉谷始民未知茀除其丰草也与之并生故谷不美后稷始以除草为农事之先所以种之必至黄茂也既言除草矣于是言播殖之次第房而甲者渍其种也种而长者立其苗也华而穟则谷生矣实而好则谷成矣垂而不秕则成而善矣此所谓黄茂也后稷之治稼穑能相天如此故尧命之以后稷之官而封于邰周始有家室矣史记曰及为成人遂好耕农相地之宜宜谷者稼穑之民皆法之尧闻之举弃为农师天下得其利盖本诸此
　　诞降嘉种维秬【巨】维秠【孚鄙】维穈【门】维芑【起】恒【古邓下同】之秬秠是获是畆恒之穈芑是任【壬】是负以归肇【兆】祀孔丛子魏王问子顺曰寡人闻昔者上天神异后稷为之下嘉谷周遂以兴荅曰天虽至神未闻下谷与人也诗美后稷能教民种嘉谷以利天下故曰诞降嘉种犹书所谓稷降播种农殖嘉谷也然则谓嘉种降于天古亦有是说孔氏所不信后世赖以为证也后稷既为农师故降嘉种于民亦甚异也秬黒黍也黍有一稃二米曰秠穈赤粱也粱色之白者曰芑此四者乃谷之嘉而难成者恒徧也后稷教民播种有相之道故徧及于秬秠则既获而栖畆徧及于穈芑则肩任而背负言其获之多也以归肇祀者后稷非特教民粒食嘉谷既成于是又教民以黍稷稻粱为郁鬯为粢盛以祀其先人故曰肇祀以明后稷之前嘉种未分未必能为郁鬯为粢盛也
　　诞我祀如何或舂【伤容】或揄【由】或簸【波我】或蹂【柔】释之叟叟【所留】烝之浮浮载谋载惟取萧祭脂取羝【都礼】以軷【蒲末】载燔【烦】载烈以兴嗣嵗
　　我祀者周家之祀也后稷既教民肇祀而于周家之祭祀则特异于民也舂者纳之臼也揄者抒而出之也簸者扬其穅蹂者脱其穟淅之叟叟而有声炊之浮浮而有气则其治黍稷稻粱也尤为精详后稷又谋之于众惟之于心谓有国有家于祀之大事礼贵其备固不止如庶民之用黍稷稻粱也于宗庙之祀则取萧之香草合祭牲之脂爇之谓之升臭于道路之祀则取羝羊之体伏于軷上以车轹之谓之犯軷或傅之火而燔之或贯之火而烈之盖以备荐爼凡此祭礼之缛者所谓为爼孔硕或燔或炙是也后稷肇周家之祭祀岂止用于一时哉由后稷而下兴来继往皆不敢废是则可美也郑氏释周礼云行山曰軷封土为山象以菩刍棘柏为神主既祭以车轹之而去
　　卬【五郎】盛【成】于豆于豆于登其香始升上帝居歆胡臭亶【都但】时后稷肇祀庶无罪悔以迄【许乙】于今
　　卬我也周公自谓也后稷虽肇祀而未及郊天之礼以非天子不可也周公相成王郊祀后稷以配天而归功之言以谓我今日之祭所以实菹醢于豆实大羹于登馨香始上达上帝已安飨者以后稷有功足以配天故也胡何也亶信也我以何徳之馨香信能至是乎谓已不能至是也于是又推而言之曰自后稷之始制祭祀庶几不获罪于天不招于悔吝以至于今日此功岂可忘哉所谓推以配天者如此是诗八章皆赋也
　　行苇【韦鬼】忠厚也周家忠厚仁及草木故能内睦九族外尊事黄耉【苟】养老乞言以成其福禄焉
