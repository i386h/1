<!-- { "loadSidebar": true } -->
　　毛氏曰隮升也从旦至食时爲崇朝郑氏曰朝有升气于西方终其朝则雨自然应曹风人曰荟兮蔚兮南山朝隮毛氏曰荟蔚云兴貌隮升云也郑氏曰荟蔚之小云朝升于南山不能爲大雨然则隮爲升云明矣独郑司农释周官十煇误以隮爲虹故后之说诗者亦以朝隮于西爲虹夫虹固能见于西方而诗人止言隮不及虹者盖此诗一章旣戒其滛奔二章则告以正礼谓隂阳之气和则云升而成雨乃雨之正也蝃蝀乃滛气相干而暴雨故易觧散是以虹见则雨止世以虹爲截雨虹非截雨也滛气相干势不能久故虹见则雨止有违礼苟合则离必速之象若云气朝升于西则崇朝雨必至矣此隂阳和之雨也喻以礼约昬则可成矣何至滛奔如虹气相干而雨也故又以礼晓之曰女子自有适人之道岂终在父母兄弟之家邪父母兄弟先后互言以协音韵非有他义
　　乃如之人也怀昏姻也大无信也不知命也
　　国人谓信者人之所以立不可弃也命者天之所赋予不可违也乃如滛奔之人苐以昏姻爲怀诡谲相诱岂有信誓可守悖理而行岂知命分之正国人之言能知信与命则被上之化亦至矣是诗三章上二章比而赋之也卒章赋也
　　相防刺无礼也卫文公能正其羣臣而刺在位承先君之化无礼仪也
　　商之余俗更文武至成王犹在则宣公之化岂文公所能遽革然文公一能正其臣则在位无礼仪者已爲诗人所讥刺信乎恶之渐者虽深而善之所感者亦速此相鼠之义也
　　相鼠有皮人而无仪人而无仪不死何爲相鼠有齿人而无止人而无止不死何俟相鼠有体人而无礼人而无礼胡不遄死
　　相视也鼠虽防物犹有皮以被其外犹有齿以飬其内犹具四体以全其形今在位之人无威仪容止不知有礼则生无礼则死是人不如鼠也人而不如鼠纵未即死亦何所爲亦何所俟不若速死之爲愈也疾恶之甚如此以见清议之不可犯迁善改过不可不力也是诗三章皆比而赋之也
　　干旄羙好善也卫文公臣子多好善贤者乐告以善道也
　　乐取诸人爲善虞之所以爲盛帝善人是富周之所以爲显王爲人君而好善固爲可羙未若爲臣下而好善尤爲可羙也故郑武公善善之功咏之于诗一介臣之休休有容载之于书子游爲武城宰孔子问之曰女得人焉尔乎乐正子爲政孟子以为好善优于天下盖为臣子而不好善则嫉贤忌能俾之不达人君虽有好善之心亦沮格而不行此干旄之乐告所以羙卫之臣而不言文公也
　　孑孑干旄在浚之郊素丝纰之良马四之彼姝者子何以畀之孑孑干旟在浚之都素丝组之良马五之彼姝者子何以予之孑孑干旌在浚之城素丝祝之良马六之彼姝者子何以告之
　　干旄干旌盖分而言之以协音韵其实皆旟也注旄于竿首谓之干旄鸟隼为旟谓画鸟隼以为饰析羽爲旌谓析夏翟之羽以为緌周官司常曰州里建旟释之曰县鄙乡遂之官大司马曰百官载旟释之曰卿大夫也是诗明言干旟以见卫之内外臣子皆好善载孑孑然特出之旟皆有注旄析羽之干或就浚郊或就浚都或就浚城言访善人之广无内外逺近之弗及也素丝良马聘善人之礼也纰之者织之始也组之者织之成也祝之者旣成而断之也好善之意旣勤故素丝织组始成即断取以行礼也始者良马四之旣而五之旣而六之礼加厚而意无已也孔子遇程子命取束帛以赠先生朋友之馈虽车马非祭肉不拜此古之臣子得用束帛车马为礼之证也彼贤者见其好善之勤自相谓曰卫之有羙德之臣子旣建旄以访我又有礼以将之所以待我者厚矣我将何以畀之乎何以予之乎何以告之乎谓不足以副其求贤之意如此则所闻之善言善行必罄竭以语之矣此所谓乐告以善道也是诗三章皆赋也
　　载驰许穆夫人作也闵其宗国顚覆自伤不能救也卫懿公为狄人所灭国人分散露于漕邑许穆夫人闵卫之亡伤许之小力不能救思归唁【彦下同】其兄又义不得故赋是诗也
　　载驰泉水皆旣嫁之女思归宗国能顾义遵礼止其私心其孝爱不忘夲有覃之风故圣人有取焉此诗言许穆夫人闵卫之亡伤许不能救妇人念虑及此有烈丈夫之志尤可尚也其诗编之卫风盖夫人作此以寄其兄戴公采诗者得之卫地宜为卫诗也
　　载驰载驱归唁卫侯驱马悠悠言至于漕大夫防渉我心则忧
　　吊失国曰唁漕卫东邑也草行曰跋水行曰渉夫人自有志于驰驱归卫故其言谓虽在礼得以遣大夫跋渉而归寜终不足解我心之忧也
　　旣不我嘉不能旋反视尔不臧我思不逺旣不我嘉不能旋济视尔不臧我思不閟
　　夫人谓许人尔旣不以我欲归卫为善使我不能反其国济其难盍亦反而思之视尔之家或有急难不臧之事其心如何则知我心之欲归果不为逺于人情果不能閟而不发也
　　陟彼阿丘言采其蝱女子善怀亦各有行许人尤之众穉且狂
　　偏髙曰阿丘蝱贝母也可以疗郁结之疾夫人思归不得自如中懐郁结故欲采蝱以疗之旣而自谓我女子所懐之事尤难祛除非药所能疗亦欲各行其志耳许人何为以我为过岂皆穉幼狂惑不能知我之志乎
　　我行其野芃芃其麦控于大邦谁因谁极大夫君子无我有尤百尔所思不如我所之
　　芃芃方盛貌控持也极至也夫人思归之时适当麦之方盛故思归行其宗国之野见芃芃之麦又欲持宗国顚覆之事告于大邦但未知何国有因何国可至耳于是又语大夫君子曰无以我为有过虽百方为我致思终不如我心之所之在于宗国也诵其诗者非特见其孝爱之深亦可知其止乎礼义徒有其言不敢自恣也是诗四章皆赋也

　　诗补传卷四
<经部,诗类,诗补传>
　　钦定四库全书
　　诗补传巻五　　　　　宋　范处义　撰
　　卫
　　淇奥美武公之德也有文章又能听其规谏以礼自防故能入相于周美而作是诗也
　　淇奥之序取诗之数语以形容衞武公之德曰有文章即诗之有匪君子也曰又能听其规谏即诗之如切如磋也曰以礼自防即诗之如琢如磨也曰故能入相于周即诗之猗重较兮也举此而言谁谓诗序不可信哉武公之德信能如此则史记所载袭攻其兄之事疑无其实矣
　　瞻彼淇奥緑竹猗猗【于冝】有匪君子如切如磋【七河】如琢如磨瑟兮僩【遐板下同】兮赫兮咺【况晚下同】兮有匪君子终不可谖【况元下同】兮
　　淇衞水名奥水傍之隈也淇多美竹汉书所谓淇园之竹是也猗猗始盛也有匪文章也匪与斐同周官以为且其匪色礼记则以爲有斐君子治骨角曰切磋治玉石曰琢磨诗人谓武公之徳见于文章者如其竹之始盛由切磋琢磨之致然切磋者以利器攻骨角而成其文喻武公能受人之规谏以成其徳也琢磨者以玉石就错砺而成其器喻武公以礼自防而成其徳也大学以切磋为道学谓道之以学与道问学之意同正利器攻骨角之喻也以琢磨为自修谓自知修省与内自省之意同正玉石就错砺之喻也武公能资诸人尽诸已者如此所以内而能恂栗知其志气之有立也故曰瑟兮僴兮外而有威仪知其声闻之不息也故曰赫兮咺兮自非盛徳至善何以有此文章冝民之爱之终不能忘也说瑟兮僩兮者以为矜庄寛大说赫兮咺兮者以为赫赫宣着既与大学之义不同且矜庄与寛大相反则知僩非寛大也赫赫与宣着无异则知咺非宣着也盖能矜庄则志气自然僩兮有立有成仪则声闻自然咺兮不息荀卿曰陋者俄且僩释之者引说文曰晋魏之间谓猛为僩盖懦则无立猛则能立事恂信顺也栗庄栗也武公信顺而庄栗有寛而栗柔而立之气象故知其志气之有立也说文与字书皆谓朝鲜以儿啼不止为咺盖众口咺然誉武公之善而不止也武公有威可畏有仪可象得令闻长世之道是以令名之起人争与之故知其声闻不息也
　　瞻彼淇奥緑竹青青【子丁】有匪君子充耳琇莹【营】防【古外】弁【皮变】如星瑟兮僩兮赫兮咺兮有匪君子终不可谖兮青青茂盛貌充耳瑱也琇莹美石也天子用玉瑱诸侯以石防弁皮弁之防缝也诗人谓武公之徳如淇竹之茂盛瑱以琇莹冠以皮弁餙以玉璂如星之灿以见徳之称其服也申言志之有立名之不息徳善之不可忘盖美之之意无己也
　　瞻彼淇奥緑竹如箦有匪君子如金如锡如圭如璧寛兮绰兮猗重较兮善戏谑兮不为虐兮
　　如箦密盛也猗倚也重较卿士之车也周官舆人释之曰较两輢上出式者盖较高五尺五寸式髙三尺三寸古者立乗故常凭较应为敬则垂手以凭式故首得俯较既出于式上故曰重较诗人谓武公之徳如淇竹之宻如金锡之精如圭璧之美有寛绰之容乗重较之车入相于周人以为宜善戏谑兮不为虐兮谓虽燕闲谈噱亦有可观而无过也始言猗猗中言青青卒言如箦以言徳之弥盛也始言瑟兮僩兮赫兮咺兮张而不弛也卒言善戏谑兮不为虐兮弛而不张也一张一弛文武之道也诗人之美武公可谓盛徳至善也是诗三章皆比而赋之也
　　考槃刺庄公也不能继先公之业使贤者退而穷处庄公不能继先公之业必其无好善之心故贤者甘于退处此干旄之反也孔子曰吾于考槃见遯世而无闷既曰无闷则说是诗者苐当言退处之乐不必谓誓不出仕亦不必谓不能忘懐盖诗人方咏其退处而乐谓其能不怨上之不用诚为乐天知命若又言其誓不出仕不能忘懐则异于无闷之说矣
　　考槃在防硕人之寛独寐寤言永矢弗谖考槃在阿硕人之薖独寐寤歌永矢弗过考槃在陆硕人之轴独寐寤宿永矢弗告
　　考系也槃器也谓击器以为乐也涧山水之闲也曲陵曰阿髙平曰陆寛谓襟抱之寛博也薖草也犹言在草野轴巻也犹言卷而懐诗人谓遯世之士击器于涧于阿于陆自得其乐自非襟抱寛博安于草野知巻而懐之之道何以有此乐也言谓言语歌谓歌咏宿谓止宿皆以独言之盖诗人指所见之人未尝有朋俦也皆以寐寤言之以其寐寤之闲得以自如也永矢弗谖自誓不忘此乐也永矢弗过自誓不复他徃也永矢弗告自誓不以此乐语人也矢虽有二训若训以陈则不可加以永字自誓而必以永言有终焉之意此所谓无闷也是诗三章皆赋也
　　硕人闵庄姜也庄公惑于嬖妾使骄上僭庄姜贤而不荅终以无子国人闵而忧之
　　作硕人之诗者谓庄姜不见荅以致无子故闵而忧之诗之所陈初不及庄公惑于嬖妾使骄上僭之事序诗者推本言之谓庄姜所以不见荅者由此耳庄姜之贤即燕燕日月终风之诗可以想见是诗亦不及其贤也
　　硕人其颀衣锦褧衣齐侯之子衞侯之妻东宫之妹邢侯之姨谭公维私
　　硕大也犹言大人盖男子妇人有徳者之通称也颀长貌锦衣而加褧礼所谓衣锦尚防恶其文之着此言庄姜徳称其服也以齐侯之子嫁为衞侯之妻传所谓诸侯之女嫁于诸侯则其尊同此言庄姜冝为配也东宫太子之宫以明庄姜为齐太子同母之妹也妻之姊妹曰姨姊妹之夫曰私邢侯谭公皆庄妻姊妹之夫此言庄姜之所出于亲戚皆贵也
　　手如柔荑肤如凝脂领如蝤蛴齿如瓠犀螓首蛾眉巧笑倩兮美目盼兮
　　茅之始生者曰荑手实似之脂之凝者曰膏肤实似之蝤蛴木中之蝎以比领之洁白瓠犀瓠中之瓣以比齿之整齐螓之首颡广而方蛾之眉细曲而长笑之巧而辅頬动谓之倩目之羙而黒白明谓之盻此言庄姜容体之善也
　　硕人敖敖说于农郊四牡有骄朱幩镳镳翟茀以朝大夫夙退无使君劳
