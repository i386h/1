<!-- { "loadSidebar": true } -->
　　思字虽诗人多以为语助然思有二训如思皇多士思无邪之类与是诗思齐思媚固当以为心之所思也此诗陈文王之事首及大姒盖与闗雎同意由闗雎之説则文王所以能风天下者以有徳以仪刑大姒故大姒有不妬忌之行而天下化之也由思齐之説则文王所以圣者以有徳以仪刑大姒故大姒既能思有以齐大任又能思有以顺大姜也齐与见贤思齐之意同媚与媚于天子之意同大姒思齐大任者以大任为文王之贤母不可忘也大姒思媚周姜者以周姜为京室之贤妇不可忘也京室指岐周而言岐周自大王与大姜聿来胥字是大姜为周室贤妇之始也徽音犹言羙声也大姒既能思姜任故能继嗣姜任之羙声有不妬忌之行而左右之贤女得以进御以致文王子孙众多曰则百斯男举成数而形容其众多也此章文体与豳七月言蟋蟀之章相似豳诗言七月在野八月在宇九月在戸皆未及蟋蟀至十月始言蟋蟀入我牀下此章言思齐大任文王之母思媚周姜皆未及大姒至嗣徽音始言大姒正此类也诗人本言大姒故先思大任次思大姜先其姑而后及祖姑推而上之也为妇人而言亦当先其近者所谓内助者如此
　　惠于宗公神防时怨神防时恫【通】刑于寡妻至于兄弟以御于家邦
　　惠顺也宗公宗庙之先公也武王有天下始追王大王王季由文王之时言之则宗庙之中皆称先公也文王之所为有以顺先公之心故宗庙之神无有是怨者无有是恫者神无怨恫则有以宁神而祖考安乐之也刑法也文王之所为足以为天下夫妇兄弟之法故自仪刑寡妻以至兄弟则能齐其家矣能齐其家则治国平天下何不顺之有寡妻犹言寡小君御犹御车御马皆治之谓也所谓事神治人两尽其道者如此説者曰毫髪不愧于隠微然后近者孚故神防怨恫始可以刑寡妻此论尤足以见文王
　　雝雝【于容】在宫肃肃在庙不显亦临无射【亦】亦保
　　雝雝和也肃肃敬也文王盛徳之容在宫中有自然之和在宗庙有自然之敬其处不显之地若有照临其无厌射之意若有师保所谓盛徳之容自彊不息者如此
　　肆戎疾不殄烈假【古雅】不瑕【遐】不闻亦式不谏亦入肆遂也谓文王所养之至遂能然也戎犹言贼也疾犹言害也殄絶也烈光也假大也瑕玷也文王既有盛徳故欲相贼害如崇侯之谮羑里之囚虽不能殄絶之而文王益以光大无有瑕玷易所谓内文明而外柔顺以防大难者是也文王何以能防难而徳愈光大盖其不思而得不勉而中事虽未尝闻而自合扵法人虽未尝谏而自入扵善由天性而然非人谋所致也所谓徳盛无缺从容中道者如此
　　肆成人有徳小子有造古之人无斁【亦】誉髦斯士成人既冠之称也小子童子之称也文王既作成人材遂致为成人者皆有其徳为小子者皆进扵善由作诗之时视文王之人材可以谓之古之人矣诗人因叹文王人材之无厌斁故能有声誉为俊髦之士也所谓化成人材皆知自勉者如此详究五章所陈非圣人能之乎故曰所以圣也是诗五章皆赋也
　　皇矣羙周也天鍳代殷莫若周周世世修徳莫若文王此诗与緜相类疑出一手緜序言文王之兴本由大王故其诗言大王者详言文王者畧盖详其始而畧其终也此诗序言天监代殷及周之世徳莫若文王故其诗首言天之眷周次言大王治岐次言大伯王季友爱之徳次言文王加详焉盖畧其始而详其终也緜之终言文王之成王业由得人以辅翼而人自归此诗之终言文王之成王业未免于征伐然非黩武也恭行天罚而已且以舜为帝之盛未免有三苖之征文王虽为王之显岂能免崇宻之举哉所贵乎帝王之师亦取其舞干羽而有苖遂格是伐是肆四方以无拂耳虽不黩武亦不忘兵也
　　皇矣上帝临下有赫监观四方求民之莫维此二国其政不获维彼四国爰究【九又】爰度【待洛】上帝耆之憎其式廓乃眷西顾此维与宅
　　此章言天之眷周也皇言天道之大也赫言天威之眀也莫定也二国夏商也不获犹言不得乎天也四国四方之国也究度犹言究极而度谋也耆老也式用也廓大而无纲纪也宅定其所归也大哉天之主宰天下其照临之威可谓赫然而眀矣察视四方求民之所定以夏政不获于天则以与商商政不获乎天则以与周所谓天难忱命靡常也方天之欲与周也亦不苟然也维彼四方之国咸究极而度谋之必俟其老而后决者盖恶不可稔善贵乎积彼四方之国所用者皆廓然无纲纪天之所恶也是稔恶者也而西周累世修徳天乃眷焉顾之定民所归维周是与岂非积善之所致哉以桀纣之不善桀在位五十二年纣在位三十三年而后失之此上帝之老其恶也以文王之盛徳诗人以虞芮质成为受命是时年防九十矣此上帝之老其善也凡今之人恶未即得祸善未即得福皆上帝耆之也庸可忽而不思哉
　　作之屏【必领】之其菑【侧吏】其翳【于讣】修之平之其灌【古乱】其栵【例】启之辟【婢亦】之其柽【敕贞】其椐【羗居】攘【如羊】之剔【它歴】之其檿【乌箪】其柘【章夜】帝迁眀徳串【古患】夷载路天立厥配受命既固上章既言天恶四国而眷周此章遂言天之眷周自大王之治岐始也木立死者曰菑蔽覆于地曰翳故作防而屏除之又木丛生曰灌行生曰栵故修理而平治之柽柳也可以固隄防椐樻也可以为鞭杖故启辟其根株使之防理檿柘皆桑属可以为弓材可以为蚕食故攘剔其繁冗使之遂茂所谓天作髙山大王荒之者如此大王之始治岐山既谓之天作则民之迁于岐以归大王之眀徳亦谓之帝迁也串犹绳之串物然大王之治岐山实始开荒其初必道路艰棘不便于徃来既施作屏修平启辟攘剔之功则道路平夷故来归之民系道不絶如绳之串物皆在平夷之路则人情物态可想而知所谓从之者如归市也汉书繦属于道盖本诸此左氏传曰以塞夷庚杜氏谓夷庚呉晋徃来之要道此古以夷庚为道路之证也天之命周固欲徳之能配也今大王仁人之称既见之如归市之民是天立大王为天之配而大王之受天命至是而始固矣由民言之曰帝迁由君言之曰天立然则文王之受命作周文王之民始附皆发祥于大王诗人之义前后相应可考也
　　帝省【昔井】其山柞棫斯拔松柏斯兑【徒外】帝作邦作对自大【泰】伯王季维此王季因心则友则友其兄则笃其庆载锡之光受禄无丧奄有四方
　　上章既言大王之治岐已足以得天此章遂言大伯王季能以友爱继之使后世益大而有天下也帝省视其山柞棫已拔擢而日加长松柏已悦泽而日益茂则培养之久为可知矣举木而言则岐之民物薰染和气游泳徳泽莫不遂性故天心益眷直欲使有周作兴其邦家作配于天命而有天下也于是又生大伯王季焉以继大王之后大伯既能知天命之所在而逊其弟王季又能推因心之固有而友其兄所谓知天命之所在者以大伯知王季有圣子文王当有天下故逊其弟也所谓推因心之固有者以孩提之童无不知爱其亲及其长也无不知敬其兄王季能因其良能良知而友其兄也盖非王季之友不能成大伯之逊王季虽知已有圣子不肯然自大于敬兄之实无一毫之愧故大伯至三以天下让而后得免焉説者乃谓以大伯逊季则季疑于弗友故特先言其友是未能知大伯王季之心也使王季果有欲从兄见逊之意则大伯去之足矣何至自窜荆蛮断髪文身示不可复用则是王季诚心不敢当兄之逊故大伯亦诚心自弃于不可复用之地而后王季不得已而应之故能以此笃厚后人之福庆以此载锡后人之光显使后人无丧失其天禄而遂奄有扵天下也孔子羙大伯为至徳而不及王季者不特谓逊弟为难能盖王季因心则友已歌于雅而大伯之徳民无得而称故圣人表而出之
　　维此王季帝度【待洛】其心貊【武伯】其徳音其徳克明克眀克类克长克君王此大邦克顺克比比于文王其徳靡悔既受帝祉【耻】施【以豉】于孙子
　　上章既言王季之友爱足以遗庆后人此章遂偹陈王季之徳所以施子孙者未艾也度者忖度之也王季因心之友爱人未必知之惟天能忖度而知之耳诗人以其追其貊为北国先圣以蛮貊对州里言之然则貊者北方逺夷之名也由其地之荒逺无礼文之事故有静意左传乐记韩诗貊皆作莫盖莫有二音读如字则训定读以貊则训静故説者多以貊为静为定且诗方言其徳音则定不足以形容之貊其徳音谓以静而养其令名也经曰徳音不瑕又曰徳音孔昭皆令名之谓非若后世以发号施令为徳音也克眀者自眀其徳也若所谓在眀眀徳是也克类者善足以及人也若所谓其类维何是也克长则徳可以长人矣克君则徳可以君国矣王此大邦者王季固已君此大邦矣以王言者作诗时追称之也克顺者徳足以顺人心所欲也克比者徳足以为民所亲比也民心固无常既亲比王季不庸遽释又亲比其子文王则周之得民也至矣王季之徳如此可谓无一毫之悔吝王季虽未王天下然非当立而立亦既受天之福而延及子孙矣冝后世承其遗休遂有天下也
　　帝谓文王无然畔援【于愿】无然歆羡【钱面】诞先登于岸宻人不恭敢拒大邦侵阮【鱼苑】徂共【恭】王赫斯怒爰整其旅以按【安葛】徂旅以笃于周祜【戸】以对于天下
　　上章既言民亲比于文王此章遂言文王急于济民之难以荅民之望也畔援不正也歆羡多欲也宻人宻须氏也阮共二邑也按止也祜福也文王之心惟天知之故诗人举天为言以为帝谓文王非不正以旁求党援非多欲以歆慕爱羡所大者所先者急于济民之难耳盖宻人之乱民罹其患如人在风涛之中文王征伐非出私意将以登斯民于岸也于是声宻人不恭之罪谓其敢抗拒我周家之大邦自阮至于共文王赫然奋其威怒严整其师旅以遏止宻人徂共之师遂定其乱可谓能厚周家之福而荅天下之望矣或以岸为狱盖欲借岸为犴耳然岸水际也借为犴狱亦谓拯人于囹圄如渉者之登岸也
　　依其在京侵自阮疆【居良】陟我髙冈无矢我陵我陵我阿无饮我泉我泉我池度其鲜【息浅】原居岐之阳在渭之将万邦之方下民之王
　　上章既言文王能一怒以安民此章遂言文王征伐不暴其民而民归之也京谓周之都邑文王安然依冯京都以为根本兴师自阮疆而伐宻凡师无钟鼓曰侵彼宻人之来侵固无钟鼓故文王亦静以伐之方其出师文王又能誓于众士曰我当陟髙冈以望尔无矢于陵盖陵即我之阿也无饮于泉盖泉即我之池也文王以天下为度视敌人之陵阿泉水皆犹吾地也岂忍使之肆为蹂践可谓师出以律秋毫无犯矣文王既克宻于是相其蕃鲜之原在岐山之阳渭水之侧初营程邑后竟徙丰皆一时之事也文王之师既能安民故民之从之不止岐邑也万邦由是皆向之下民由是皆归之则文王之王业既成矣
　　帝谓文王予懐眀徳不大声以色不长夏以革不识不知顺帝之则帝谓文王询【荀】尔仇方同尔兄弟以尔钩【古侯】援【袁】与尔临冲【昌容】以伐崇墉【容】
