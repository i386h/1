<!-- { "loadSidebar": true } -->
　　说者以亲亲而仁民仁民而爱物之说疑此诗失先后之序非也窃以谓有致治者有保治者人伦正朝廷治天下被其化庶类蕃殖此周家致治之道固自有其序也及夫累世贤君发于中者无非爱见于外者无所薄则忠厚之化薫陶感格始及于人终及于物虽羊牛之牧宜无所爱惜亦知勿践于行苇则仁及于草木矣当是之时夫何为哉内则燕乐同姓外则尊事老成旧徳之人不特养其口体而已又将乞其道徳之言以为持守之计此周家保治之道岂容轻议哉曰以成其福禄者盖周家受天之福禄久矣至是则成而无缺也此诗因行苇起兴自戚戚兄弟至序宾以不侮皆亲睦九族燕射之礼也自曽孙维主至以介景福皆尊事黄耉乞言之礼也或疑一诗兼睦族养老二事窃意因行睦族燕射其间与燕同姓之髙年如诸父者成王于序宾之后为礼加厚遂酌大斗以乞言于事为甚顺无不可者然三王养老乞言见之礼经甚为着明或别行养老乞言之礼亦可歌此诗盖古人乐章皆可通用如二南及六笙诗燕礼郷饮酒礼皆得用之是其证也说者谓勿践行苇为牧人之仁抑不知后稷之弃牛羊自知腓字亦岂牧人使之然哉
　　敦【徒端】彼行苇牛羊勿践履方苞方体维叶泥泥【乃礼】戚戚兄弟莫逺具尔
　　敦聚貌谓丛生也行道间也苞方抱萚也体方成形也泥泥柔泽也戚戚内相亲也莫逺戒其无相逺也具尔犹言俱如此也诗人因见行道之苇不为牛羊所践履故能方苞方体生意始遂维叶泥泥形色可爱由物理以察人伦乃知人之兄弟内心相亲出于天性其相聚而处如苇之同根其相依而生如苇之枝叶所以不可相逺者亦俱如此苇也国风刺平王终逺兄弟小雅刺幽王兄弟无胥逺戚戚安在哉
　　或肆之筵或授之几肆筵设席授几有缉【七习】御
　　上章既言兄弟之不可相逺此章遂言陈设为燕射之礼序言九族诗止及兄弟举其尤亲者为言也与角弓同意既陈之筵又借之以重席既受之几乂有相续侍御之人为有老者与燕故礼意有加以安之也
　　或献或酢【才洛】洗爵奠斝【古雅】醓【他感】醢以荐或燔或炙嘉殽脾【婢支】臄【渠略】或歌或咢【五洛】
　　进酒于客曰献客荅之曰酢主人又洗爵醻客客受而奠之不举也夏曰醆商曰斝周曰爵欲酌则洗之卒饮则奠之爵斝毕陈言礼之盛也或曰仪礼饮觯者亦曰卒爵是爵为緫称作诗者因洗奠之别变其文耳醓肉汁也以肉为醢特有多汁故以为名醓所以擩菹礼笾豆皆偶有醓必有菹醢人朝事之豆韭菹醓醢是也或燔其肉或炙其肝又有嘉殽用脾臄焉脾藏也说文曰土藏也臄函也说文曰函舌也亦以老者与燕故多用珍也或歌则比于琴瑟以和歌也或咢则徒击鼓声可咢也以见同姓之燕礼乐备举如此
　　敦【雕下同】弓既坚四鍭【侯】既钧【规旬】舍【舍】矢既均序宾以贤敦弓既句【古豆】既挟【子协】四鍭四鍭如树序宾以不侮敦弓画弓也敦古雕字荀卿曰天子雕弓诸侯彤弓大夫黒弓何休亦曰天子雕弓诸侯彤弓大夫婴弓士卢弓王者与同姓燕射故举天子之弓言之尔雅曰金镞翦羽谓之鍭盖矢名也上章言射弓矢贵于精良敦弓言材之坚四鍭言轻重之钧舍矢既均则在位者皆射无不徧也射既徧则以中多者为贤下章言胜故记射者用弓矢之善既句则引满也既挟则徧释也四鍭如树则四矢皆中在侯如植也四矢如植则以中而不骄者为贤盖射以观徳不专主皮射中者徳也不骄者徳之盛也揖逊而升下而饮不以中病不中者况有老者与燕尤以不侮为贤也
　　曽孙维主酒醴维醹【如主】酌以大斗以祈黄耉黄耉台【汤来】背以引以翼夀考维祺以介景福
　　此二章所谓养老乞言之礼也燕与射则徧及在位者养老乞言则专为老者而设故于燕射之后特言曽孙维主曽孙成王也言成王行父事三老兄事五更之礼其余在燕者不与焉故曰曽孙维主酒醴维醹者说文曰醹厚酒也养老之酒厚于燕也酌以大斗者汉礼器制度注为勺五升径六寸长三尺是也养老之器大于燕也以祈黄耉者祈求也下章皆乞言者之辞也谓黄耉之老面若冻梨背有鲐文夀之相也寿既如此必能有道以引我于前有徳以翼我于左右维夀考者之言可以致吉冀有以助我之大福也祺吉也介助也是诗七章二章章六句五章章四句首章兴也余皆赋也
　　既醉大【泰】平也醉酒饱徳人有士君子之行【下孟】焉此诗成王与羣臣祭毕而燕于寝也宾筵谓既醉而出并受其福醉而不出是谓伐徳今与燕者既醉而无失徳所谓既饱以徳也孔子曰吾食于少施氏而饱食我以礼也所谓饱徳如此君子以成徳为行醉而无失徳几于不为酒困即士君子之行可见也小序直谓之大平葢非天下乂安无可治之事成王之君臣安能从容燕乐如此由朝廷之晏然知天下之无事故曰大平也
　　既醉以酒既饱以徳君子万年介尔景福
　　此章言成王与羣臣燕乐礼不嫌于厚既醉人以酒矣醉而不及乱是又饱人以徳也上之所施于下者如此故下之所以报上欲其万年助以大福也
　　既醉以酒尔殽既将君子万年介尔昭明
　　此章言君臣之施报与上章同殽爼实也将奉持也祭毕则归爼楚茨所谓为爼孔硕或燔或炙是也国语晋献公令司正实爵与史苏曰赏女以爵罚女以无殽然则有酒无殽所以罚也昭明明徳也欲万年永助明徳之主也
　　昭明有融髙朗令终令终有俶【尺叔】公尸嘉告
　　此章申言明徳之美也融明之周也左氏曰明而未融朗明之充也洪范曰髙明柔克令善也俶始也臣颂君之明周徧物情故曰融充大徳性故曰朗欲善其终必善其始故曰令终有俶诗人善颂之意犹未足也于是又举公尸告嘏之辞焉周之追王止于大王则宗庙之祭尸之尊者乃公尸也
　　其告维何笾豆静嘉朋友攸摄摄以威仪
　　此章以下皆公尸所告之辞也笾豆之实皆洁清而新美礼之备也同与祭者相检摄以威仪敬之至也此言祭之日礼与敬无不足也祭之威仪若祭义所谓济济漆漆是也
　　威仪孔时君子有孝子孝子不匮【水位】永锡尔类
　　时是也类善也此章中言敬之见于威仪者不特与祭者为然仪礼祭祀之终有嗣举奠所谓嗣者君之嗣子也与祭者既能敬于先而嗣子举奠于后其敬抑又甚焉孔时犹言甚是也则周家之致孝于鬼神可谓源源不竭矣宜其神永锡以善亦无已也
　　其类维何室家之壸【苦本】君子万年永锡祚【才路】【羊刃】壸者内也祚福也子孙也此章申言神锡以善凡在室家之内者均受其庆不特一时为然祝君万年永锡此福以及子孙也
　　其维何天被【皮寄】尔禄君子万年景命有仆
　　被覆也仆属也此章申言子孙均受其庆天之被覆以百禄不止于一时祝君万年受天之大命仆属而不絶矣
　　其仆维何厘【力之】尔女士厘尔女士从以孙子
　　厘析也从随也不曰士女而曰女士内外之序也不曰子孙而曰孙子似续之逺也易家人女正位乎内男正位乎外亦先女而后男传有言子又生孙孙又生子亦谓似续之非一耳此章申言天命之仆属在当时则析之使有辨而女士皆尽其善在后世则随之为无穷而子孙皆蒙其休凡公尸之吿多祝颂之辞也是诗八章下章首句必贯上章之意与文王同皆赋也
　　凫【符】鹥【于鸡】守成也大【泰】平之君子能持盈守成神只祖考安乐【洛】之也
　　既醉凫鹥皆祭毕燕饮之诗故皆言公尸然既醉乃诗人托公尸告嘏以祷颂凫鹥则诗人专美公尸之燕饮君臣相与燕乐既醉无失徳善颂善祷祈国祚于万年非天下无事朝廷晏然不能也故曰太平祭祀则尽礼敬之美燕乐则无沈湎之失故公尸乐之安然燕饮如凫鹥之安于水以为成王当太平无事之时能持守如此则盈不至于溢成不至于亏公尸之安乐乃神祗祖考之安乐也故曰守成说者曰成之既难守亦不易又曰人苟不安神将何依得之矣
　　凫鹥在泾公尸来燕来宁尔酒既清尔殽既馨公尸燕饮福禄来成
　　鹥凫属苍颉解诂曰鹥鸥也尔雅曰鸍沈凫也郭璞曰江东呼为鸍陆玑曰水鸟之谨愿者也泾水名也沙水旁也渚水中也潨水防也亹水絶也皆凫鹥性所安者诗人取以协韵非有他义来燕来宁在燕而甚安也公尸既安故尔其君以见亲爱之意谓酒殽洁清而馨香神将以福禄来成言无所缺也
　　凫鹥在沙公尸来燕来宜尔酒既多尔殽既嘉公尸燕饮福禄来为【于为】
　　来燕来宜在燕而甚宜也尔酒既多犹言君子有酒多且有尔殽既嘉犹言物其有矣维其嘉矣福禄来为来助也
　　凫鹥在渚【之与】公尸来燕来处尔酒既湑【思汝】尔殽伊脯公尸燕饮福禄来下
　　来燕来处在燕而久处也湑酋也脯干肉也来下来也
　　凫鹥在潨【在公】公尸来燕来宗既燕于宗福禄攸降公尸燕饮福禄来崇
　　宗尊也来燕来宗在燕而独尊也尊者既安则福禄遂降矣既言来下又言攸降则福禄崇积而髙大也
　　凫鹥在亹【门】公尸来止熏熏旨酒欣欣燔炙芬芬公尸燕饮无有后艰
　　来止熏熏谓公尸在燕熏熏而和饮之防酒则欣欣而乐奉之燔炙则芬芬而香公尸之燕饮和乐如此则祝王无后日之艰难所谓福莫长于无祸也是诗五章皆兴而赋之也
　　假【格下同】乐嘉成王也
　　假有二训音嘏者大也音格者至也此诗继既醉凫鹥之后人则有士君子之行神则神只祖考安乐为成王者可谓乐之至矣故诗人嘉之嘉亦美之至也若训大固亦近之说者乃音嘏似非诗意左氏甞受经于孔子中庸乃出于孔子之孙皆以为嘉乐葢见圣人所删之诗其序有嘉成王之语故以为嘉也然则诗之有序在左氏子思之前此可证也
　　假乐君子显显令徳宜民宜人受禄于天
　　此章嘉成王既享其至乐且有显然令善之徳宜天下之民所谓安民则恵黎民懐之是也宜在位之人所谓知人则哲能官人是也徳之及人如此故能受天之禄也中庸以显显为宪宪继之以有大徳者必受命盖以宪宪为大也
　　保右命之自天申之干禄百福子孙千亿
　　上章既嘉成王能受天禄此章遂言天之命周亦旧矣而成王徳日益大足以及人故天保而安之右而助之然则成王之得天非始得之也盖申重以命之也福备也备者百顺之名也成王于至乐之时以百顺而干禄其求也亦异于人之求之矣故其庆流于后子孙至千亿之多言本支之盛也
　　穆穆皇皇宜君宜王不愆【起连】不忘率由旧章
　　此章亦嘉成王也穆穆者敬而和也皇皇者美而大也宜君宜王者谓得君王之道也不愆言不敢过也不忘言不敢忽也率由者谓循旧章而行也旧章者先王之成宪也不愆者不敢过旧章也不忘者不敢忘旧章也惟其能循旧章所以能保治为可嘉也君王犹言王后皇王说者以为成王之子孙宜为诸侯宜为天子无不穆穆皇皇遵成王之治且君王既不可分为二而诗人方美成王有流庆及子孙遽言子孙有穆穆皇皇之徳遵成王之法岂理也哉成王方在位而曰旧章可乎下章率由羣匹为成王则此章率由旧章为成王明矣
　　威仪抑抑徳音秩秩无怨无恶率由羣匹
