<!-- { "loadSidebar": true } -->
　　此章戒成王以吉士之仕于时如凤凰之鸣必于髙冈之梧桐言成王当处之得其地待之有其礼而后可也髙冈显地梧桐嘉木非有菶菶萋萋之桐安有雝雝喈喈之凤盖山东曰朝阳亦显地也梧桐生于此雅宜于凤与所谓鸟则择木之意同也
　　君子之车既庶且多君子之马既闲且驰矢诗不多维以遂歌
　　此章戒成王求贤用吉士之意不宜少解王之车非不庶而且多王之马非不闲而且驰何惮而不广求吉士以此车马锡之召公所陈之诗亦既谆复矣犹曰矢诗不多维以遂其欲歌之事而已盖其进戒之心为甚切故言虽足而意未足此其所以为贤欤是诗十章首章及七章八章九章皆比而赋之余皆赋也

　　诗补传卷二十三
<经部,诗类,诗补传>
　　钦定四库全书
　　诗补传卷二十四　　　宋　范处义　撰
　　变大雅
　　厉王之乱有变大雅无变小雅意者大政已失故小者不足论欤而幽王之乱二雅俱变何也窃意圣人删诗以厉王之时小雅尽废已见于六月之序故不复存变小雅之诗而幽王之变小雅所取为多以眀幽厉之政皆大小并失故也然厉王之乱宣王能兴之幽王之乱平王不复振虽系于宣王平王之优劣亦以厉王去成王为未逺由成康以下未有失徳如厉王者厉王始壊周家之政而宣王之贤足以逺绍文武之丕绪是以兴衰拨乱为中兴之冠不幸幽王继之其乱又甚于厉王则周家大政不堪再壊固已难于整顿况平王天资仰望宣王相去逺甚冝乎东迁之后无复王化之行此幽厉之乱虽略相似而宣平二君中兴之功所以不同者盖如此厉王去成王实九世郑氏以为成王七世孙盖成王生康王康王生昭王昭王生穆王穆王生恭王恭王生懿王及孝王孝王生夷王夷王生厉王上不数成王中不数孝王故曰七世也
　　民劳召穆公刺厉王也
　　召穆公即召虎也康公十六世孙康公当成王时陈三诗以自献其言类臯陶赓歌不忘警戒宜裔孙穆公有乃祖风烈厉王之世虽不见信用屡陈规谏传记所载谓厉王暴虐侈傲国人谤王穆公曰民不堪命王怒使人监谤穆公曰防民之口甚于防川王既不能听其后奔彘太子靖匿穆公之家国人围之穆公曰吾骤谏王不从以及此难今杀太子王其以我为怨怼乎乃以其子代之既脱太子遂与周公行政谓之共和晚事宣王立江汉之功穆公之贤其始终大略如此观是诗所陈如绥四方先于惠中国如无纵诡随所以遏宼虐卒欲王之徳如玉之无瑕玷自以为谏争莫大于此爱君忧国之言不以厉王之不能用而少解非贤者能之乎民劳之说后世有祖其意为五噫之歌者君子有取焉
　　民亦劳止汔【许一下同】可小康惠此中国以绥四方无纵诡随以谨无良式遏宼虐憯【七感】不畏明柔逺能迩以定我王
　　君师之任在宠绥四方而已穆公首以民劳为言可谓知言之要也曰民亦劳止则民之劳苦亦极矣汔终也既至此极王岂可不终少安之乎望王之意为甚切也中国京师四方诸夏也中国虽不可専谓之京师四方虽可以兼言夷狄然是诗之意则指京师为中国指诸夏为四方中间既明言京师四国矣说者不可以辞害意也有惠爱及此京师则四方之人亦可以少安盖京师根本之地天下治乱之机也王者之惠孰为大无纵诡随惠之大者也诡随指不正之人妄从上所欲者其用心必无良善不过欲恱其君而窃其权以为防虐耳惟于始诡随之时即不纵之以肃其无良之意是乃用此以遏止其防虐之患也憯者忧伤之辞也召公谓我所以劝王不纵于其始者盖始之不从则易为力及其至于防虐则甚可忧伤矣忧伤者何以其不畏明明上天勇于为恶故也然则欲逺人之柔顺亦在能治其迩臣之诡随耳欲定我王室其可不自无纵诡随始乎
　　民亦劳止汔可小休惠此中国以为民逑无纵诡随以谨惽怓【女交】式遏宼虐无俾民忧无弃尔劳以为王休小康小休小息小愒小安皆言当少安之每章恊韵初无异训也逑匹耦相聚之貌既少安之则四方之人得以耦聚无离散之患也惽怓惑乱人主也既能知其诡随而不用则足以肃其惑乱之意不至于为宼虐使民忧戚也上章既言当察迩臣之诡随此章则又戒王当察其有勲劳者不弃然后足为王之休美也
　　民亦劳止汔可小息惠此京师以绥四国无纵诡随以谨罔极式遏防虐无俾作慝【吐得】敬愼威仪以近有徳四国犹四方罔极谓其用意不善无有限极也慝恶也既不纵于始是不使之可以作恶也上章既言当察有劳者勿弃之此章又戒王当自谨其威仪以亲近有徳之君子盖有徳之人王苟不加之礼貌则将去之矣
　　民亦劳止汔可小愒【起例】惠此中国俾民忧泄【以世】无纵诡随以谨丑厉式遏宼虐无俾正败戎虽小子而式大泄犹沓也纷乱貌能惠中国是不使四方之民忧至于乱也丑厉犹言丑恶也既能不纵之以肃其丑恶之意则正道不至于败壊也戎犹汝也说者谓戎之与汝诗人通训古者君臣相尔汝本示亲爱小子则年少之通称故周之颂诗诰命皆屡称小子不以为嫌是诗及板抑以厉王为小子意其即位未久年尚少已昬乱如此故抑又谓未知臧否则年少可知矣穆公谓王虽小子而用事甚广大不可忽也
　　民亦劳止汔可小安惠此中国国无有残无纵诡随以谨缱【遣】绻【起阮】式遏防虐无俾正反王欲玉女是用大谏能恵中国则四方之国无有被其残虐者缱绻欲固结人主也既不能纵之以肃其欲固结之意则正道不至于反覆也上章言正败谓正道不可败耳此章言正反则以正为邪以邪为正不止于败也以厉王之资穆公欲使之如玉之粹可谓责难于君矣此之谓大谏欤是诗五章皆赋也
　　板【版】凡伯刺厉王也
　　春秋书天王使凡伯来聘左氏传曰凡蒋邢茅胙祭周公之也然则凡伯乃周同姓之世卿故至厉王时犹膺伯爵君有过则谏乃其分义所当然故其辞规切人主诋诮同列不为过也
　　上帝板板下民卒瘅【当但】出话不然为犹不逺靡圣管管不实于亶犹之未逺是用大谏
　　诗人之辞多取重言其义亦非一端其间有取诸物如曰绳绳盖取子孙如绳之联也如曰耳耳盖取六辔如耳之附也是诗上言板板下言管管意亦取诸物云尔板以言其判管以言其虚天命不固而离判故曰板板君臣无圣人之诚实故曰管管瘅病也出话谓出令也不然谓无信也诗人多以谋为犹以无为靡以诚为亶谓天命离判则下民受其病朝廷号令无信则为谋不及逺原其所以号令不信正以无圣人之诚实耳既无圣人之诚实此谋之所以未逺也以是而进戒于君可谓大谏矣然则号令不信无圣人之诚实岂小过哉
　　天之方难无然宪宪天之方蹶【俱卫】无然泄泄【以世】辞之辑【集】矣民之洽矣辞之怿【亦】矣民之莫矣
　　上章既刺号令不信此章遂戒以上畏天命脩辞令以安民盖辞令之不脩不特王之过必有代言之人均任其责故诗人并讥其君臣焉方难谓艰难也方蹶谓震动也子思中庸以显显令徳为宪宪继之以有大徳者必受命由子思之意则以宪宪为徳之大也孟子七篇以无然泄泄为沓沓继之以言非先王之道由孟子之意则以泄泄为言之非道也今天命方艰难震动而王之君臣无徳而宪宪自大出言则泄泄非道民何由而安乎于是诲之曰辞令苟善则王言之出民必和故曰辑民必恱故曰怿洽合也莫定也民和则合而不散民悦则定而无扰所谓发号施令民说谓之和者如此
　　我虽异事及尔同僚我即尔谋听我嚣嚣【五刀】我言维服勿以为笑先民有言询于刍【初俱】荛【如謡】
　　是诗大抵并讥君臣独此章専诋同僚盖人主上不知畏天命下不知安民皆由辅佐之不贤上焉无格心之道次焉无救正之言闻贤者之谋乃以为笑如此则王孰与为善哉僚官也即就也嚣嚣犹謷謷也服犹事也凡伯自谓我所掌者虽异职事然与尔比肩事主我就尔谋此国事乃听我之言嚣嚣然彊辩不以我言从事反相非笑古之贤者尚询访及于负薪者况于同寮乎盖所以责望于同列者如此
　　天之方虐无然谑谑【虚虐】老夫灌灌【古乱】小子蹻蹻【其畧】匪我言耄【莫报】尔用忧谑多将熇熇【许酷】不可救药
　　谑戱侮也灌灌啓沃也蹻蹻举趾高也熇熇势炽盛也天方将降祸虐而王之君臣乃相戏侮而不知惧老夫凡伯自谓也小子指厉王也老者之言虽啓沃不敢已而厉王蹻蹻然举趾高而傲我非我之言以耄而妄发所可忧者君臣相戏侮而不知戒惧则祸将至于是又以火喻之始而犹可救也多至于炎炎炽盛则不可扑灭矣救火如救病然未甚者药力可攻甚则不可为列子曰曾不发药乎左氏曰不如闻而药之也皆谓当早治之耳
　　天之方懠【才细】无为夸【苦花】毗威仪卒迷善人载尸民之方殿【玷】屎【许伊】则莫我敢葵丧乱蔑资曽莫恵我师
　　懠怒也夸毗体柔也殿屎呻吟也天方怒王君臣何为体柔相顺从而为非君有君之威仪臣有臣之威仪今乃尽迷乱而无度时之所谓善人者亦尸位而无所为闻民之呻吟莫敢庇之葵能衞其足有庇下之义莫敢葵者虑终不能庇之故不敢也时既丧乱民蔑有资生之具亦莫有赈恵之者刺王之君臣不恤民如此
　　天之牖民如壎【许元】如篪【池】如璋如圭如取如携携无曰益牖民孔易民之多辟【匹亦】无自立辟【婢亦】
　　此章诲王治民之道在顺天之理以开其明耳故曰牖民王勿谓民之愚而可欺也王之所为循于天理则民之从之也如壎篪之应如璋圭之合如取携之易壎篪言其声之能相应者璋圭言其形之能相合者若夫取之于彼携之于此则凡物皆然诗人既以取携为喻又虑王以为易欲作聦明以益之惟一顺天理自然之益则牖民尤为甚易耳辟字上音僻言民之邪辟也下音璧言君之立法也民心无常固多邪辟君无自立法以防民盖虑法出则奸生令下则诈起孰若顺天之理以开其明为易邪
　　价人维藩大【泰】师维垣大邦维屏大宗维翰懐徳维宁宗子维城无俾城壊无独斯畏
　　此章诲王用人以固其国当以徳为本以冡子为助也价之训善起于毛氏而诸家从之观诗人藩垣屏翰及维城之喻则是五者皆所以固其国若以价为善则五者皆当用善人岂特维藩者乎价与介通用古者行礼有賔则有介盖介有佐辅之义以诗人之取喻言之藩篱外也垣墙内也屏以蔽其外翰以扞其内城则包是四者而域之者也价人意其大臣之在外为方伯连帅者故曰维藩大师则大臣之在内所谓赫赫师尹者故曰维垣大邦大国之诸侯故曰屏以蔽其外大宗则同姓之九族故曰翰以扞其内四者固所以为国之卫必人主懐之以徳乃能使之安于内外四者既安若可以无忧矣宗子犹言子谓大子也大子天下之本也必立子以为君之贰而后国本益固如城然是知宗子为国之助又非四者之比故城壊则四者虽备无益也天下大计所可畏者独在于城壊耳
　　敬天之怒无敢戏豫敬天之渝【用朱】无敢驰驱昊天曰明及尔出王昊天曰旦及尔游衍
