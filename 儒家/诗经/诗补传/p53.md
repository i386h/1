<!-- { "loadSidebar": true } -->
　　此章戒王当知敬天以天监昭然不逺人故也天之震怒诚当敬也谁敢戏豫言必忧戚也天之渝变亦当敬也谁敢驰驱言必惕息也天怒如迅雷风烈之类天变如日蚀星孛之类昊天曰明谓天之始明也昊天曰旦谓明之既盛也出王谓出而治王事也游衍谓退而游宴也衍溢也有流连之意始明而治事既旦而游宴王之所在天必降监无所不及也可不知敬乎文王陟降在帝左右盖如此也是诗八章其六章七章比而赋之余皆赋也
　　荡召穆公伤周室大壊也厉王无道天下荡荡无纲纪文章故作是诗也
　　箕子陈洪范以王道无偏党为荡荡孔子称尧以大而无能名为荡荡则荡本非不善之训学者当知古人有善恶通用如极之字可以为皇极可以为六极之类然后可与语是诗之义夫道也天也不可以限极而论故皇极之王道帝尧之则天可以为荡荡至于人主之治国家当有纲纪文章若以荡荡言之则无道之极也是诗意其作于厉王监谤益严之时故所陈八章皆不敢斥厉王首章则假上帝之荡荡以为言后七章则皆假文王之叹商以寓意明乎此则所谓天下荡荡无纲纪文章乃序诗者发明言外之意使序无是言则后之人读荡之诗以爲何等诗也柰何反疑序之误乎就使序之言为非则首章荡荡上帝以下曰疾威曰多辟可以荡荡为美乎学者宜审思之说者曰刺者欲其君闻而知过伤者顾其君不可与言矣直伤其国之将亡此说得之
　　荡荡上帝下民之辟【必亦】疾威上帝其命多僻【匹亦】天生烝民其命匪谌【亦林】靡不有初鲜克有终
　　荡与国风鲁道有荡同鲁惟荡然无法度是以文姜肆为丑行无复忌惮厉王之世无纲纪文章可谓法度废矣故召穆公以下民之辟为言盖诗人以君为辟者谓其能行法以治人也今厉王荡荡然无法度何以为民之辟哉既不足以为民之辟则是暴虐之君耳疾威谓暴虐也敢行暴虐故其出令多僻违不顺于人情也上言帝不敢斥王也下言天谓上天也上言命谓命令也下言命谓民命也烝众也谌信也召公叹斯民受命于天有不可信其初靡不有善终则鲜不为恶盖以厉王无法度不足为民之辟而又暴虐僻违故民胥化之失其信也此亦足以明人之性本善为政化所移如此一说匪谌谓天命也言天生民而立之君如夏商周之初靡不生贤君终则生暴君以祸民指言周初有文王终乃有厉王故下言夏后殷商亦通然既言烝民则前说为长
　　文王曰咨咨女殷商曾是彊御曾是掊【蒲侯】克曾是在位曾是在服天降滔【他刀】徳女兴是力
　　以商比厉王可矣召公之言乃假文王可乎曰召公为此诗盖当厉王监谤益严之时贤者爱君不能自己以文王为周之始王圣徳尤盛故假其辞犹冀厉王闻之飜然悔过盖不徒为此诗也然则假文王之辞以语他人固所不可假祖宗之辞为子孙之戒召公之用意深矣可以为万世谏暴君者之法庸可非议哉彊御者以彊愎御善之人也掊克者以掊敛为能之人也是人也而在朝廷之位服朝廷之事滔淫也言彊御掊克之人是天降滔淫之徳爲国之患王柰何起而力任之乎滔淫之徳所谓凶徳也自二章以下皆设言商之过犹后世借秦为喻也
　　文王曰咨咨女殷商而秉义类彊御多怼【直类】流言以对宼攘式内侯作【侧虑】侯祝【周救】靡届靡究
　　类善也怼怨也防攘谓盗权为奸者届至也究极也此章言当时朝廷岂无善人而善恶不能两立故执义之善人彊御之徒多怨之乃采流言不根之事对上言之式用也善人既受诬而去则彊御之徒専为防攘以用事于内侯维也维相诅祝无有至极无能穷究盖小人常态所言之事虑人之不信必为诅祝以坚人之听则能不信者鲜矣
　　文王曰咨咨女殷商女炰【白交】烋【火交】于中国敛怨以为徳不明尔徳时无背【布内】无侧尔徳不明以无陪【蒲回】无卿炰烋虚骄作气之貌敛怨以为徳亦凶徳也无背后无臣也无侧左右无臣也无陪无陪贰也无卿无卿士也此章言王所以虚骄作气于中国専为敛怨于民之事而不知止者则左右前后之臣皆非贤者故也以怨为徳是怨徳犹不分可谓不明矣曰背曰侧小臣也曰陪曰卿大臣也召穆公虽贤所谓一薛居州独如宋王何
　　文王曰咨咨女殷商天不湎【面善】尔以酒不义从式既愆尔止靡明靡晦式号式呼俾昼作夜
　　饮酒齐色曰湎言当时君臣上下荒湛于酒湎然齐一也诗人既以滔徳为天降此章言天岂湎尔以酒哉谓徳之滔淫固天资之不美而以酒自败则人之为也既败于酒则惟不义之事是从是用其过愆见于容止之间明即昼也晦即夜也既湎于酒则日用呌号讙呼不知其他曰不义从式所谓纵淫佚于非彛也曰既愆尔止所谓用燕丧威仪也曰靡明靡晦则无时不醉矣曰俾昼作夜则不知蚤莫矣所谓君子有四时朝以听政昼以访问夕以脩令夜以安身者胥失矣欲无乱得乎
　　文王曰咨咨女殷商如蜩如螗【唐】如沸如羹小大近丧人尚乎由行内奰【皮器】于中国覃及鬼方
　　蜩螗蝉属沸羹烹饪也二者皆声之杂沓足以乱人之听言当时国是不定发言盈庭杂沓无纪莫知适从君臣上下无小无大皆近于丧亡矣而一时之人尚由而行之不知其非奰怒也覃延也近而中国逺而鬼方皆怒于下而上不知国其危哉
　　文王曰咨咨女殷商匪上帝不时殷不用旧虽无老成人尚有典刑曾是莫听大命以倾
　　时是也言商之乱亡不可以为天之非是商自作孽耳旧徳老成之人先王所图任者也商乃播弃黎老所以致祸纵当时无老成人先王之典刑旧法尚在也王如不此之听则国之大命倾丧无日矣言虽无旧人能守旧法亦足以寿国之脉也
　　文王曰咨咨女殷商人亦有言顚沛之揭【纪竭】枝叶未有害本实先拨【蒲末】殷鉴不逺在夏后之世
　　人亦有言谓时人之言犹所谓谚曰是也顚沛偃仆也揭拔也拨絶也言欲偃仆大木者未去其枝叶先絶其根也人主者固天下之本根今所为如上章所陈是先絶其根也天下虽未亡而国本先亡无可为者矣召公爱君之心犹惓惓未已故于卒章谓不独商如此夏之亡亦如此也使商能以夏为鉴则商不亡矣既言商又言夏冀厉王之必信也是诗八章皆赋也
　　抑卫武公刺厉王亦以自警也
　　卫武公之事当以经为信史传异同不足证也如鄘柏舟之诗谓卫世子共伯蚤死其妻守义而史记乃谓为弟武公袭攻自杀且其父厘侯既卒因葬父见攻则不可谓之蚤死矣就使共伯果以袭攻自杀妻既不能报仇又不归之父母则不可谓之知义矣今共伯死而妻不忍去人以为义则必无袭攻之事也是诗刺厉王亦以自警国语乃谓武公年九十五作懿以自警说者谓懿即抑也且武公以宣王三十六年始即位至幽王时始入为卿賔之初筵所谓武公既入是也然则厉王之世武公特卫之公子耳学者求其说而不得遂疑是诗为刺幽王舎经而信传理所不可究而言之武公为公子则作是诗以刺厉王至老犹诵之以自警何为不可哉故去其袭攻之说则经淇奥美武公之徳为可信去其作懿之说则经抑亦以自警为可信经圣人所删史记国语其事杂出诸家学者可不知所去取哉况抑之名篇以抑抑威仪为主不当为懿也
　　抑抑威仪维徳之隅人亦有言靡哲不愚庶人之愚亦职维疾哲人之愚亦维斯戾
　　抑抑谦下也隅廉也宫城必有隅廉视其隅廉则宫城可知视其威仪则徳可知故君子之威仪能谦下者必徳之盛者也人亦有言时人之言也谓人虽或哲或愚然不知脩徳则形于威仪者必不能善所谓靡哲不愚也庶人之愚职由其疾之使然也如所谓民有三疾是也哲人之愚则以不知脩徳亦自戾其性如所谓罔念作狂是也何以知其能脩徳哉见于威仪者抑抑而谦下是脩徳之符也
　　无竞维人四方其训之有觉徳行四国顺之訏【况于】谟定命逺犹辰告敬慎威仪维民之则
　　此章言君之所为必有其效竞彊也训畏服也觉明也顺听从也訏大也辰时也君以得人为彊则四方无不畏服君有觉明之徳行则四国无不听从君以大谟而出命则臣必以逺犹时而入告君能谨其威仪则民必视以为法则此四者人主所当先盖人才既众徳行既脩以规模则宏大以威仪则谨饬为国之道孰大于是
　　其在于今兴迷乱于政顚覆厥徳荒湛【都南下同】于酒女虽湛乐从弗念厥绍罔敷求先王克共明刑
　　前二章大槩谓人主所当为自其在于今以下则皆指厉王之事此章刺荒湛于酒乱政丧徳不能用先王之典刑也兴犹起也兴迷乱于政则自厉王兴起之初其政则迷乱而无纪其徳则顚覆而无立荒湛于酒故也王惟湛乐是从曾不念绍述大业之难既不能念其难则不能广求先王之意恭行明明之典刑矣
　　肆皇天弗尚如彼泉流无沦【伦】胥以亡夙兴夜寐洒扫廷内维民之章脩尔车马弓矢戎兵用戒戎作用逷【他歴】蛮方
　　此章言刺王既不知念尔祖遂不知敬天也肆犹遂也尚犹崇也皇天在上弗知崇敬之其为恶如泉水之就下流而亡反必至陷溺偕亡而后已于是诲王诚能蚤夜恐惧洒埽蠧弊使朝廷清明足以为民之表章犹表也次则脩车马备器械常若兵戎之将起思患豫防则虽蛮夷亦将逺去而不为患逷犹逺也如此则未至于必亡也
　　质尔人民谨尔侯度用戒不虞愼尔出话敬尔威仪无不柔嘉白圭之玷【丁簟】尚可磨也斯言之玷不可为也质谓人民之朴质也谨谓诸侯之谨度也王无恃人民之质诸侯之谨以为内外无患当戒其不虞于出令不可不谨于威仪不可不敬必能柔顺尽美然后可以安人民懐诸侯故曰柔嘉一或不然则人心将防贰诸侯将叛离于是申言人主之出令尤不可忽譬之白玉有瑕玷尚可琢磨而去之王言之玷缺不可复救矣
　　无易由言无曰苟矣莫扪【门】朕舌言不可逝矣无言不雠无徳不报惠于朋友庶民小子子孙绳绳万民靡不承
　　扬雄以徳行忠信为圣人之里以威仪文辞为圣人之表然则人主于威仪文辞皆不可忽也厉王不知脩徳则于威仪文辞所失必多故诗人于是二者再三言之上章既戒其谨尔出话此章又戒其无易由言盖出话则王言之出为号令者由言则凡言所由发在人主亦不可苟也扪持也朕我也自周以前朕为通言谓言一出口莫能持我之舌者逝往也谓言不可轻往也雠答也报效也谓言之善否则下必响答所谓出其言善则千里之外应之出其言不善则千里之外违之是也徳之吉凶后必效验所谓积善之家必有余庆积不善之家必有余殃是也惠顺也使人主其言善其徳吉近则朋友顺之谓羣臣也逺则庶民小子顺之谓羣黎也不止是耳其仁言善政垂于后世子孙似续如绳之联与天下之万民亦莫不承顺之矣
　　视尔友君子辑【集】柔尔顔不遐有愆相在尔室尚不愧于屋漏无曰不显莫予云觏神之格思不可度思矧可射【亦】思
　　此章诲王之谨独也辑和也相视也西北隅谓之屋漏觏见也格至也度测也射厌也视王能与左右之君子为友和柔其顔色以与之相接亦必有益岂不能逺其过愆然此乃显眀之地皆知脩饬不为难也必视王在室之时尚不愧于幽隐之地然后为善王勿谓幽隐之地人所不见也鬼神实临之夫神之至也且不可得而测度况可厌射而不敬乎思语辞也
