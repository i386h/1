<!-- { "loadSidebar": true } -->
　　道在我而物无不咸得其性鸢以之飞于上鱼以之跃于下而况于人乎或曰天之髙也以为不可及矣然鸢则至焉渊之深也以为不可入矣然鱼则跃焉夫鸢鱼之能至此也必有道矣岂可以我之不能不信哉君子推其诚心以御万物虽幽明上下无不能格小人不能知而或疑之何以异不信鸢鱼之能飞跃哉记曰君子之道费而隠夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有不能焉天地之大也人犹有所憾故君子语大天下莫能载焉语小天下莫能破焉诗云鸢飞戾天鱼跃于渊言其上下察也
　　清酒既载骍牡既备以享以祀以介景福
　　载载于器也
　　瑟彼柞棫民所燎矣岂弟君子神所劳矣
　　燎谓熂燎所以除草也柞棫茂密则民斯燎之矣君子乐易则神斯劳之矣皆不求而可以自得之谓也
　　莫莫葛藟施于条枚岂弟君子求福不囬
　　莫莫盛貌也君子之托于民上如葛藟之施于条枚非以巧得之盖民之所乐奉耳
　　旱麓六章章四句
　　思齐文王所以圣也
　　思齐大任文王之母思媚周姜京室之妇大姒嗣徽音则百斯男
　　媚爱也京室周室也能以礼齐其家者文王之母大任也能以徳媚其国者周室之妇太姜也大王始迁于周故太姜称周室之妇周家比世皆有贤妃而大姒又能继其徳音无妬忌之行以母百男此文王所以能全其圣也
　　恵于宗公神罔时怨神罔时恫刑于寡妻至于兄弟以御于家邦
　　恵顺也宗尊也恫痛也寡妻犹言寡小君也文王上顺其先公推其心以事天地百神而无有怨痛下治其室家推其道以御宗族邦国而无有不顺言文王之治逺自其近者始而皆一道也
　　雝雝在宫肃肃在庙不显亦临无射亦保肆戎疾不殄烈假不瑕
　　雝雝和也肃肃敬也显也戎假皆大也烈业也瑕逺也文王之在宫也雝雝其和其在庙也肃肃其敬虽士之不陋于威仪者莫不临省之士之无射短于技艺者莫不保任之言文王之用人不求备使士皆获尽其力故其戎疾无有不殄而大业无有不瑕者也
　　不闻亦式不谏亦入肆成人有徳小子有造古之人无斁誉髦斯士
　　式用也内无所闻知而外不能以告人此士之不学者也然犹获入而用之故士皆勉于进杂然竞作于下成人者有徳小子有造古之人亦不自厌弃也然后文王因其誉以取其俊而用之是以下无弃人也古之人犹言昔之人也书曰昔之人无闻知谓老者也
　　思齐四章章六句
　　皇矣美周也
　　皇矣上帝临下有赫监观四方求民之莫维此二国其政不获维彼四国爰究爰度上帝耆之憎其式廓乃眷西顾此维与宅
　　皇大也莫定也二国夏商也四国四方之国也耆老也廓大也帝观四方求民之所归定夏商之政不获天心天乃究度四方将择其可者与之然犹须假而养之至其老而不变憎其恶之寖大乃眷然西顾见周徳之可依而与居焉言天非私周也
　　作之屏之其菑其翳脩之平之其灌其栵启之辟之其柽其椐攘之剔之其檿其柘帝迁明徳串夷载路天立厥配受命既固
　　木立死曰菑自毙曰翳灌丛生也栵栭也柽河柳也椐樻也檿山桑也串习也夷平也大王之徙于岐周也伐山刋木而居之帝依其明徳而迁焉四方之民习其道路夷其险阻而归之来者载路而不絶盖天之祐之也久矣自立其贤妃大姜以配之而其受命既固矣
　　帝省其山柞棫斯抜松柏斯兑帝作邦作对自大伯王季维此王季因心则友则友其兄则笃其庆载锡之光受禄无丧奄有四方
　　兑易直也对配也人君国之配也大王居周而天祐之至于草木无不省视之者既立之国又与之以贤君故大伯以王季之兄而让于王季王季因其心而友之厚周之庆而光施于大伯以至于子孙覆有天下
　　维此王季帝度其心貊其徳音其徳克明克明克类克长克君王此大邦克顺克比比于文王其徳靡悔既受帝祉施于孙子
　　春秋传曰心能制义曰度徳正应和曰貊照临四方曰明勤施无私曰类教诲不倦曰长赏庆刑威曰君慈和徧服曰顺择善而从曰比凡王季之行虽文王之圣从后视之而无所悔是以其福能施于子孙也
　　帝谓文王无然畔援无然歆羡诞先登于岸密人不恭敢拒大邦侵阮徂共王赫斯怒爰整其旅以按徂旅以笃周祜以对于天下
　　畔援犹偃蹇也帝谓文王无为偃蹇不进已至而不取亦无歆慕好先未至而欲得是二者皆将失之何也退者将以要致之进者将以先取之要之者不知事之已至而先之者不知事之未及故莫若安以俟之也夫惟安以俟之故未及而不求已至而不疑譬如相与皆渉要必我先登于岸易曰介如石不终日故文王之于密也赫然征之而无留焉由此道也密密须也姞姓之国在安定隂密阮共周之二邑也徂往也按止也旅师也对答也伐密所以答天下之望周也
　　依其在京侵自阮疆陟我髙冈无矢我陵我陵我阿无饮我泉我泉我池度其鲜原居岐之阳在渭之将万邦之方下民之王
　　京大阜也矢陈也鲜善也将侧也方向也密人之兵依山而侵阮陟其冈而居焉文王之人见者莫不怒之曰安得陈于我陵而饮于我泉哉此皆我有也于是拒之入阮而止不及共矣此所谓以按徂旅也文王既克密须于是相其髙原而徙都焉所谓程邑是欤或曰汉扶风安陵周之程邑也及其克崇则徙居于丰
　　帝谓文王予懐明徳不大声以色不长夏以革不识不知顺帝之则帝谓文王询尔仇方同尔兄弟以尔钩援与尔临冲以伐崇墉
　　大声以色外为之而内无有也长夏以革为之于穷约而忘之于盛大也文王之徳不以识识不以智知漠然无心而与天为徒故无内外之异无穷逹之变此天之所以归之也于是命之克崇自是以有天下焉凡言帝谓文王以意推天也仇怨也钩援钩梯也临冲临车冲车也
　　临冲闲闲崇墉言言执讯连连攸馘安安是类是祃是致是附四方以无侮临冲茀茀崇墉仡仡是伐是肆是絶是忽四方以无拂
　　闲闲茀茀动摇也言言仡仡崩阤也讯问也馘获也连连安安徐也天子将出征类于上帝宜于社造于祢祃于所征之地致者致其社稷羣神也附者附其先祖为之立后也肆纵也忽灭也
　　皇矣八章章十二句
　　灵台民始附也
　　经始灵台经之营之庶民攻之不日成之
　　文王克崇而都丰丰镐之间民始附之于是作灵台焉灵之言善也孟子曰文王以民力为台为沼而民欢乐之谓其台曰灵台谓其沼曰灵沼经度之也营表之也攻作也
　　经始勿亟庶民子来王在灵囿麀鹿攸伏
　　言不扰也
　　麀鹿濯濯白鸟翯翯王在灵沼于牣鱼跃
　　濯濯娱游也翯翯肥泽也牣充也文王之囿虽麋鹿鱼鼈无不得其所者
　　虡业维枞贲鼓维镛于论鼔钟于乐辟廱
　　植者曰虡横者曰栒栒上之板曰业业上之刻曰崇牙枞峻峙也贲大鼔也镛大钟也论讲也因民之乐而讲求钟鼔之度以作辟雍之乐也庄子曰文王有辟雍之乐
　　于论鼔钟于乐辟廱鼍鼔逢逢蒙瞍奏公
　　鼍鱼属也逢逢和也蒙瞍瞽也公事也
　　灵台五章章四句
　　下武继文也
　　下武维周世有哲王三后在天王配于京
　　武迹也先王既没而其迹在下不絶者维周然耳三后大王王季文王也王武王也京镐京也
　　王配于京世徳作求永言配命成王之孚
　　作起也起而求其先世之徳以继之也孚信也三后之世王迹既兆其孚见矣及武王配天之命而后成也
　　成王之孚下土之式永言孝思孝思维则媚兹一人应侯顺徳永言孝思昭哉嗣服
　　侯维也服事也武王既成王业天下咸法则之其所法者其孝也故人思所以媚之者维顺其徳以应之然则武王之孝能嗣其先王之事者岂不明哉
　　昭兹来许绳其祖武于万斯年受天之祜
　　昭明也许所也绳约也武王昭其孝于来世使约其祖武而行故能久荷天禄而不替也
　　受天之祜四方来贺于万斯年不遐有佐
　　四方皆来贺之不逺有佐之者乎
　　下武六章章四句
　　文王有声继伐也
　　继文者言继其文徳继伐者又兼言其武功也
　　文王有声遹骏有声遹求厥寜遹观厥成文王烝哉遹述也骏大也烝君也文王之所以有声者能述大其先人之声耳凡求其所以安观其所以成无非述之者此文王之所以为君也
　　文王受命有此武功既伐于崇作邑于丰文王烝哉筑城伊淢作丰伊匹匪棘其欲遹追来孝王后烝哉匹偶也来勤也方十里曰成成间有淢广深八尺文王城丰大小适与成偶非以急成其欲乃以述追其先君之勤孝而已自其克崇作丰而王业成故以王后名之
　　王公伊濯维丰之垣四方攸同王后维翰王后烝哉文王君臣相与洗濯脩洁其政故天下莫敢侮此则丰之垣也四方诸侯相率而归周无有不顺此则文王之翰也
　　丰水东注维禹之绩四方攸同皇王维辟皇王烝哉丰水入渭东注于河丰水之所以东注者禹之功也四方之所以归周者武王维君也皇大也武王之于文王则王业益大矣故称皇王焉
　　镐京辟廱自西自东自南自北无思不服皇王烝哉镐京武王之所都在长安镐水之上辟廱天子之学也举其大则自镐京举其小则自辟廱其外无不服者
　　考卜维王宅是镐京维正之武王成之武王烝哉考稽也
　　丰水有芑武王岂不仕诒厥孙谋以燕翼子武王烝哉芑草也仕事也燕安也翼敬也水之于物无所事矣然犹以其泽生芑而况于武王未尝不事哉故遗其子孙之谋以安后世之敬者此诗言文王者先曰文王后曰王后其言武王者先曰皇王后曰武王盖文王老而称王武王即位而称王故也文武则其正号矣
　　文王有声八章章五句
　　诗集传卷十五
<经部,诗类,诗集传>
　　钦定四库全书
　　诗集传卷十六　　　　　　宋　苏辙　撰
　　生民之什　　　　　　大雅
　　生民尊祖也
　　周公制礼推尊后稷以配天故为此诗言其所以尊之
　　厥初生民时维姜嫄生民如何克禋克祀以弗无子履帝武敏歆攸介攸止载震载夙载生载育时维后稷禋敬也弗袚也武迹也敏拇也介觉也震娠也夙肃也后稷之母姜氏之女曰嫄为帝喾元妃稷之生也姜嫄禋祀郊禖以袚去无子之疾见大人迹焉而履其拇歆然感之若有觉其止之者于是有身肃戒不御而生后稷盖此诗言后稷之生甚明无可疑者然毛氏独不信曰履帝武者从髙辛行也余窃非之以履帝武为从髙辛行欤至于牛羊字之飞鸟覆之何哉要之物之异于常物者其取天地之气多故其生也或异虎豹之生异于犬羊蛟蜃之生异于鱼鳖物固有然者神人之生而有以异于人何足怪哉虽近世犹有然者然学者以其不可推而莫之信夫事之不可推者何独此以耳目之陋而不信万物之变物之变无穷而耳目之见有限以有限待无穷则其为説也劳而世不服古之圣人不然苟诚有之不以所见疑所不见故河图洛书稷契之生皆见于诗易不以为怪其説盖广如此后世复有圣人无是固不可少之而有是亦不足怪此圣人之意也
　　诞弥厥月先生如达不坼不副无菑无害以赫厥灵上帝不宁不康禋祀居然生子
　　诞大也弥终也达羊子也后稷姜嫄之元子也旣终其月而生其生也如达之易赫然甚异于人此岂上帝不安之哉然姜嫄乃反以其由禋祀之故居然无疾而生子是以不安而弃之
