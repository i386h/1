<!-- { "loadSidebar": true } -->
　　诗集传巻十四
　　钦定四库全书
　　诗集传卷十五　　　　　　宋　苏辙　撰
　　文王之什　　　　　大雅
　　文王文王受命作周也
　　文王在位五十年其始也三分天下有其二以服事商其政行于西南而不及扵东北其后虞芮质成于周文王伐黎而戡之东北咸集诗曰商之孙子其丽不亿上帝既命侯于周服文王于是受命称王九年而崩书曰诞膺天命维九年大统未集此所谓受命作周也然学者或言武王克商而称王文王之世纣犹在上则王号无所施之予以为不然文王之治西南诸侯之大者也故犹可以事人及其行于四方则天子之事也虽欲复为诸侯而不可得矣是以即其实而称王纣虽未服而天下去之其所以为王之实亦亡矣故文王之得此名也以其有此实也纣之失此名也以其无此实也空名虽存而众不予其存无损于周之称王而其亡不为益矣是以文王之世置而不问至于武王纣日长恶不悛于是与诸侯观政于商以为纣将改欤则固将释之释之非复以周事之矣存之而已若其不改则将伐之伐之非以成周之王也为不忍民之久于涂炭而已不然岂文王独能事纣而武王不能哉从世俗之説必将有一人受其非者此不可不辩也
　　文王在上于昭于天周虽旧邦其命维新有周不显帝命不时文王陟降在帝左右
　　文王之在民上其徳上昭于天盖周之有国数百千嵗也至是始受命以有天下君子曰周之徳岂不显而帝命岂不时哉文王行事常若升降在帝左右者盖圣人先天而天弗违后天而奉天时与天如一故也诗于天人之际多以陟降言之
　　亹亹文王令闻不已陈锡哉周侯文王孙子文王孙子本支百世凡周之士不显亦世
　　亹亹勉也哉载也侯维也文王维不専利而布陈之以与人人思载之是以立于天下者未有非其子孙也文王之子孙适为天子而庶为诸侯其祚无不百世者是何故也凡周之士虽其不显者犹莫不世而况其显者乎士犹且获世而况文王之子孙乎此所谓陈锡载周也厉王之世荣夷公以専利为卿士芮良夫谏曰夫利百物之所生而天地之所载也而或専之其害多矣大雅曰陈锡载周是不布利而惧难乎故能载周以至于今此之谓也
　　世之不显厥犹翼翼思皇多士生此王国王国克生维周之桢济济多士文王以寜
　　皇大也桢榦也士之不显者犹且翼翼不忘敬也而况其显者乎言士未有不可用者也是以文王思大获多士以为周之榦言无所不容也无所不容此文王之所以安也
　　穆穆文王于缉熙敬止假哉天命有商孙子商之孙子其丽不亿上帝既命侯于周服
　　穆穆美也缉和也熙光也假大也丽数也不亿不徒亿也天命文王使有商之子孙商之子孙众矣而维服于周言其徳无所不懐虽商人亦无有与之较者也
　　侯服于周天命靡常殷士肤敏祼将于京厥作祼将常服黼冔王之荩臣无念尔祖
　　肤美也敏疾也祼灌鬯也将行也京周京也哻殷冠也夏曰收周曰冕荩进也殷人之来助祭于周者尚皆服其哻其臣周也新矣然而文王无不受者言其徳广大无所忌间也故于以告成王曰王之进臣可无念尔祖哉
　　无念尔祖聿脩厥徳永言配命自求多福殷之未丧师克配上帝宜鉴于殷骏命不易
　　聿述也配顺也骏大也既告之使脩文王之徳顺天命以求多福则又告之以殷之未失众也其君皆能配天及其末世维违天以败故曰宜鉴于殷骏命不易言天命之难保也
　　命之不易无遏尔躬宣昭义问有虞殷自天上天之载无声无臭仪刑文王万邦作孚
　　遏絶也义善也有又通虞度也知命之不易故告之使无自遏絶于天布明善问度商之所以兴废以顺天命盖天之所欲载者非有声音臭味可推而知也惟仪刑文王则万邦信之万邦信之则天载之矣
　　文王七章章八句
　　大明文王有明徳故天复命武王也
　　明明在下赫赫在上天难忱斯不易维王天位殷适使不挟四方
　　人君之徳其见于下者甚明其发于上者甚着故天意之去就难信也世之所谓不可易者天子也今纣居天位而又殷之适然以其不义故使其政令不浃于四方天之难信也如是
　　摰仲氏任自彼殷商来嫁于周曰嫔于京乃及王季维徳之行
　　摰国任姓之中女自商之畿内而归于王季行妇道于周京言文王之贤其所从来者逺自其父母而已然矣
　　大任有身生此文王维此文王小心翼翼昭事上帝聿懐多福厥徳不回以受方国
　　大任仲任也懐来也方国四方来附之国也
　　天监在下有命既集文王初载天作之合在洽之阳在渭之涘
　　载成也天既集大命于周于文王之始成人也则为作配于洽渭之间洽渭之间太姒父母国在焉冯翊洽阳是也
　　文王嘉止大邦有子大邦有子伣天之妹文定厥祥亲迎于渭造舟为梁不显其光
　　伣譬也文礼也昏礼既问名则卜之卜而吉则纳币以定之造舟为梁浮梁也
　　有命自天命此文王于周于京缵女维莘长子维行笃生武王保右命尔燮伐大商
　　天既命文王于周京则以有莘之长女大姒适之以缵大任之业其徳积厚遂生武王天复保佑而命之使燮和伐商之事
　　殷商之旅其防如林矢于牧野维予侯兴上帝临女无贰尔心
　　矢陈也牧野商郊也纣陈其众以拒武王然其众维武王是为无不欲武王兴者曰上帝临女矣无疑不克纣也
　　牧野洋洋檀车煌煌驷騵彭彭维师尚父时维鹰凉彼武王肆伐大商防朝清明
　　駵马白腹曰騵师尚父太公望也凉伍也肆纵也春秋传曰使勇而无刚者肆之防于清明之朝而克纣盖书所谓甲子昧爽也
　　大明八章四章章六句四章八句
　　緜文王之兴本由大王也
　　緜緜瓜瓞民之初生自土沮漆古公亶父陶复陶宂未有家室
　　緜緜不絶貌也瓜瓞瓜近本之实也瓜之近本者常小于其故土居也沮漆豳之二水也齐诗土作杜汉扶风有杜阳杜水南入渭言国于杜与沮漆之间也古公亶父大王也复复于土上也宂凿地也其状皆如陶然周自不窋奔于戎狄后世国于漆沮之上子孙衰替如瓜之瓞嵗以益小至于大王其始犹处于复宂无室家之盛及迁于岐周而后大兴焉
　　古公亶父来朝走马率西水浒至于岐下爰及姜女聿来胥宇
　　大王居豳狄人侵之事之以皮币犬马而不获免乃属其耆老而告之曰狄人之所欲者吾土地也吾闻之君子不以其所以养人者害人二三子何患无君去之逾梁山邑乎岐山之下豳人之从者如归市朝早也朝发于豳循水而至岐下及其妃大姜皆来相宅言其妃亦贤人也
　　周原膴膴堇荼如饴爰始爰谋爰契我曰止曰时筑室于兹
　　膴膴羙也堇藋也荼苦也契刻也卜者必刻而灼之时是也
　　乃慰乃止乃左乃右乃疆乃理乃宣乃畆自西徂东周爰执事
　　慰安也左右东西列之也疆画经界也理分土宜也宣道沟洫也畆度广狭也自西徂东民之来自豳者也爰于也
　　乃召司空乃召司徒俾立室家其绳则直缩版以载作庙翼翼
　　司空掌营国邑司徒掌徒役之事绳宫室之所取直也缩束也载上下相承也始建国者宗庙为先廏库为次居室为后
　　捄之陾陾度之薨薨筑之登登削屡冯冯百堵皆兴鼛鼓弗胜
　　捄蔂也陾陾众也度投也薨薨声也登登用力也削屡重复削治也鼛大鼔也筑墙者捊聚壤土盛之以蔂投诸版中而筑之既成而削之其声冯冯然坚也五版为堵击鼛鼔以止众而不能止言劝事也
　　乃立臯门臯门有伉乃立应门应门将将乃立土戎丑攸行
　　诸侯之宫外门曰臯门曰朝门曰应门寝门曰路门天子加之以库雉土大社也戎大也丑众也起大众必先有事于社而后出谓之宜
　　肆不殄厥愠亦不陨厥问柞棫拔矣行道兑矣混夷駾矣维其喙矣
　　殄絶也愠怒也陨坠也问聘问也柞栎也棫白桵也駾突也喙喘也古公之徙于岐周其心岂忘混夷之怨哉徒以国家未定人民未集故不敢失聘问之礼姑与之为无憾而及其闲暇以脩其政令要吾所植柞棫拔而遂茂行道兑而成蹊凡所以为国者既已缮完则夫混夷将不较而自服苟犹欲奔突我者则维以自困而已不能害我矣
　　虞芮质厥成文王蹶厥生予曰有疏附予曰有先后予曰有奔奏予曰有御侮
　　大王肇基王迹至于文王其始犹国于岐山之下其地甚狭故孟子言文王方百里起其后既克密须而国于岐渭之间既克崇然后渉渭作都于丰丰在京兆长安而崇在鄠其地既广其所服从之国亦众三分天下而有其二然其政犹行于西南而已未能及于东北其后虞芮之君相与争田久而不平乃皆朝周而质焉入其境耕者让畔行者让路入其邑男女异路班白不提挈入其朝士让为大夫大夫让为卿二国之君愧焉乃以其所争为间田而去虞在陜之平陆芮在同之冯翊平陆有间原焉则虞芮之所让也虞芮之讼既平其傍闻之相帅而归周者四十余国东北既集文王于是受命称王质正也成狱成也蹶动也虞芮欲质其成而文王有以动之使其礼义廉耻之心油然而生君子曰文王之所以能至于此者何哉予以为其臣无所不具其臣无所不具者文王之盛徳也率下亲上曰疏附相道前后曰先后喻徳宣誉曰奔奏武臣折冲曰御侮
　　緜九章章六句
　　棫朴文王能官人也
　　芃芃棫朴薪之槱之济济辟王左右趣之
　　芃芃盛貌也棫小木也朴枹生也槱积也小木而枹生以为无所用之材矣然犹可以为薪而积之而况其大者乎文王之官人小大无所遗弃亦犹是也故其在朝也其左右翼然趣之言官备也
　　济济辟王左右奉璋奉璋峨峨髦士攸宜
　　半圭曰璋诸臣所奉也峨峨盛壮也髦俊也文王之朝奉璋者皆士之俊也
　　淠彼泾舟烝徒楫之周王于迈六师及之
　　淠舟行貌也烝众也能浮而载物者舟也故舟载而已不复事行也使众人楫之而行淠然矣能得人而官之者文王也故文王官人而已不复为也六师与之而其所至者逺矣
　　倬彼云汉为章于天周王夀考遐不作人
　　天之苍苍岂自有章哉则亦有云汉以为之章耳文王老矣无所复为矣然岂不能逺作人使为我章哉遐逺也不亲之谓逺鼓之舞之之谓作
　　追琢其章金玉其相勉勉我王纲纪四方
　　追亦琢也相质也文王用人而不为徒脩其身以御之故外则追琢其章内则金玉其相以为之纲纪而已纲所以张也纪所以理也纲之纪之而网乃可取然纲纪不自取也
　　棫朴五章章四句
　　旱麓受祖也
　　瞻彼旱麓榛楛济济岂弟君子干禄岂弟
　　旱山名也麓山足也榛栗属也楛荆属也济齐众多也山作云雨以泽万物而麓之草木亦被焉譬之如周之先祖其所以利人者广故其子孙亦受其福以乐易求福其报未有不乐易者也
　　瑟彼玉瓒黄流在中岂弟君子福禄攸降
　　瑟鲜洁貌也玉瓒宗庙所用灌也黄流秬鬯也言其祭也维得乐易君子以奉之而神降之以福禄矣
　　鸢飞戾天鱼跃于渊岂弟君子遐不作人
