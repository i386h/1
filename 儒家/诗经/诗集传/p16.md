<!-- { "loadSidebar": true } -->
　　谓山盖卑为冈为陵民之讹言寜莫之惩召彼故老讯之占梦具曰予圣谁知乌之雌雄
　　人谓山之卑者为冈陵而已意其不能有所险阻然冈陵未尝不为难也譬如讹言之人岂可以为无害而莫之惩乎然王曾不以是为虑老成之人徒召而讯之以占梦曰予既圣矣安所复问得失乌之雌雄形色无辨人莫能知之幽王君臣皆自谓圣人譬如乌之雌雄也或曰以山为卑而为冈陵于其上譬如谗人以人罪为未足而又加之也
　　谓天盖髙不敢不局谓地盖厚不敢不蹐维号斯言有伦有脊哀今之人胡为虺蜴
　　局曲也蹐重足也伦道也脊理也蜴蜥蜴也君子之处于世小心畏慎未尝敢肆天虽髙不敢不局地虽厚不敢不蹐畏其伤之也夫为此言则过矣然亦有伦理非妄言也哀今之人胡敢为虺蜴之行曾无所畏哉
　　瞻彼阪田有菀其特天之扤我如不我克彼求我则如不我得执我仇仇亦不我力
　　扤动也仇仇偶也君子仕于乱世而困于羣小譬如特苖之生于阪田风雨动之如恐不胜者故尤之曰方其求我以为法也如恐失我耳及与之终日相执仇仇相偶曽不力用我也书曰凡人未见圣若不克见圣既见圣亦不克由圣
　　心之忧矣如或结之今兹之正胡为厉矣燎之方扬寜或灭之赫赫宗周襃姒烕之
　　正政通厉恶也襃国也姒姓也幽王之嬖后也烕亦灭也
　　终其永懐又窘隂雨其车既载乃弃尔辅载输尔载将伯助予无弃尔辅员于尔辐屡顾尔仆不输尔载终逾絶险曽是不意
　　辅所以助辐者也输堕也员益也幽王日为淫虐譬如行险而不知止者君子永思其终知其又将有大难故曰又窘隂雨幽王不虞难之将至而弃贤臣焉故曰乃弃尔辅君子求助于未危故难不至苟其载之既堕而后号伯以助予则无及矣故教之以无弃其辅益其辐顾其仆以求不堕其载告之而不信故又曰终逾絶险曽是不意
　　鱼在于沼亦匪克乐潜虽伏矣亦孔之炤忧心惨惨念国之为虐
　　君子立于衰乱之朝譬如鱼之在沼非其所乐虽欲潜伏而无以自蔽矣
　　彼有防酒又有嘉肴洽比其邻昏姻孔云念我独兮忧心慇慇
　　云旋也慇慇痛也小人以利相求故其邻比昏姻相与胶固为一而君子孑然无朋也
　　佌佌彼有屋蓛蓛方有谷民今之无禄天夭是椓哿矣富人哀此惸独
　　佌佌小也蓛蓛陋也哿可也佌佌者有居蓛蓛者有禄小人得志之谓也民方无福故天之夭孽并出而椓丧之富人犹可胜也惸独甚矣
　　正月十三章八章章八句五章六句
　　十月之交大夫刺幽王也
　　小雅无厉王之诗郑氏以为十月之交雨无正小旻小宛皆厉王之诗也毛公作诂训传而迁其第因改之耳其言此诗所以非幽王者曰师尹皇父不得并政襃姒艳妻不得偕宠番与郑桓不得同位此其所挟以为厉王者也使幽王之世师尹皇甫番与郑桓先后在事襃姒以色居正位谓之艳妻其谁曰不可且汉之诸儒异师相攻甚于仇雠苟毛公诚改诗第则他师将不信而韩诗之次与毛诗合此足以明其非厉王也
　　十月之交朔日辛卯日有食之亦孔之丑彼月而防此日而防今此下民亦孔之哀
　　日食天变之大者也然正阳之月古尤忌之夏之四月为纯阳故谓之正月十月为纯隂故谓之阳月纯阳而食阳弱之甚也纯隂而食隂壮之甚也交日月之交防也交当朔则日食然亦有交而不食者交而食阳防而隂乘之也交而不食阳盛而隂不能掩也故君子丑之大变既见君子知国之将亡国亡则民首被其患是以哀之也
　　日月告凶不用其行四国无政不用其良彼月而食则维其常此日而食于何不臧
　　行道也
　　震电不寕不令百川沸腾山冡崒崩髙岸为谷深谷为陵哀今之人胡憯莫惩
　　令善也山顶曰冡崒崔嵬也
　　皇父乡士番维司徒家伯冡宰仲允膳夫聚子内史蹶维趣马楀维师氏艳妻煽方处
　　皇父家伯仲允皆字番聚蹶楀皆氏艳妻襃姒也煽炽也七人者皆襃姒之党故极其炽而并处于位然六人各有常官而皇父兼擅羣职故以卿士目之周礼有大宰小宰宰夫家伯维宰未详何宰也
　　抑此皇父岂曰不时胡为我作不即我谋彻我墙屋田卒污莱曰予不戕礼则然矣
　　时是也下荒则污上荒则莱戕残也皇父不知为政然未尝自谓我不是也作而害民民怨之矣然犹曰予未尝残民礼则当然矣
　　皇父孔圣作都于向择三有事亶侯多藏不憖遗一老俾守我王择有车马以居徂向
　　向皇父邑也亶信也侯维也憖强也皇父自谓圣矣然其建国而择三乡信维多藏之人耳以乡士出封而周之老与其富民无不从者言恣而且贪也民富者乃有车马耳
　　黾勉从事不敢告劳无罪无辜谗口嚣嚣下民之孽匪降自天噂沓背憎职竞由人
　　嚣嚣众也噂聚也沓重复也职専也竞力也无罪犹且见谗而况敢告劳乎故曰下民之孽非天之所为也噂噂沓沓多言以相説而背相憎専力为此者人也而岂天哉
　　悠悠我里亦孔之痗四方有羡我独居忧民莫不逸我独不敢休天命不彻我不敢俲我友自逸
　　里居也痗病也羡余也彻通也天命之不通我知之矣然而不敢効其友之自逸所谓知其不可而为之者也
　　十月之交八章章八句
　　雨无正大夫刺幽王也
　　浩浩昊天不骏其徳降丧饥馑斩伐四国旻天疾威弗虑弗图舍彼有罪既伏其辜若此无罪沦胥以铺骏长也舍置也沦陷也胥相也铺徧也幽王之乱民之无罪而被祸灾者无所归咎曰天实为之天之生物浩然其若无穷者柰何不长其徳既已生之而又降丧乱饥馑以斩伐之哉岂天怒之迅烈曽弗之应而弗之图乎彼有罪者则既伏其辜矣置而弗疑可也若此无罪而使之相与防溺无不徧焉何也此其所以为雨无正也雨之至也不择善恶而雨焉幽王之世民之受祸者如受雨之无不被也夫雨岂尝有所正雨哉此所以为雨无正也而毛氏不逹故序以为雨自上下者也众多如雨而非所以为政此则是诗之所不及也
　　周宗既灭靡所止戾正大夫离居莫知我勚三事大夫莫肯夙夜邦君诸侯莫肯朝夕庶曰式臧覆出为恶周宗姬姓之宗也正大夫大夫之为官长者也三事大夫三公也戾定也勚劳也幽王防虐无亲宗族破灭大夫离散独三公诸侯在耳而亦无肯勤王者君子曰庶几王以是惧而为善然反益为恶而不知己
　　如何昊天辟言不信如彼行迈则靡所臻凡百君子各敬尔身胡不相畏不畏于天
　　辟法也幽王日益不悛君子呼天而告之曰柰何哉法度之言王终莫肯信者如人恣行而忘反我不知其所至矣既已忧之则又告其羣臣使皆敬其身庶几辅之者众王犹可得免耳
　　戎成不退饥成不遂曽我暬御惨惨日瘁凡百君子莫肯用讯听言则答谮言则退
　　戎兵也遂进也易曰不能退不能遂御侍御也幽王凌虐天下君子知其将有兵难故忧之曰苟兵难既成王虽欲退而休之不可得矣兵连而不解民且不能稼则又将有饥患饥患既成王虽欲进而攘之亦不可得矣此势之所不免而祸之必至者也然独其侍御之臣忧之耳羣臣莫以告王者徒告之以道聼之言而求其答之谮愬之言而求其退之耳
　　哀哉不能言匪舌是出维躬是瘁哿矣能言巧言如流俾躬处休
　　言之忠者世之所谓不能言也哿可也常可人意者佞人之言也此世所谓能言也
　　维曰于仕孔棘且殆云不可使得罪于天子亦云可使怨及朋友
　　于往也人皆曰往仕耳曽不知仕之急且危也何者幽王之世直道者王之所谓不可使而枉道者王之所谓可使也直道者得罪于君而枉道者见怨于友此仕之所以难也
　　谓尔迁于王都曰予未有室家防思泣血无言不疾昔尔出居谁从作尔室
　　仕之多患也故君子有去者有居者居者不忍王之无臣与己之无徒也则告之使复迁于王都去者不听而以无家辞之居者于是忧思泣血患其出言而举皆疾之无与和之者故诘之曰昔尔之去也谁为尔作室者而今以是辞我哉
　　雨无正七章二章十句二章八句三章六句
　　小旻之什
　　小旻大夫刺幽王也
　　小旻小宛小弁小明四诗皆以小名篇所以别其为小雅也其在小雅者谓之小故其在大雅者谓之召旻大明独宛弁阙焉意者孔子删之矣虽去其大而其小者犹谓之小盖即用其旧也
　　旻天疾威敷于下土谋犹囬遹何日斯沮谋臧不从不臧覆用我视谋犹亦孔之卭
　　敷布也囬邪也遹辟也沮止也卭病也言天祸迅烈遍于下矣而王之邪谋终莫之改也
　　潝潝訿訿亦孔之哀谋之其臧则具是违谋之不臧则具是依我视谋犹伊于胡底
　　潝潝言相和也訿訿言相诋也底至也伊于胡底未有所定也
　　我既厌不我告犹谋夫孔多是用不集发言盈庭谁敢执其咎如匪行迈谋是用不得于道
　　卜筮数故渎而不告谋者多无断而行之者故其功不成故曰谋之在多断之在独盈庭皆言尚谁敢指其是非者哉譬如欲行而不先为行迈之谋随人而妄行是以终不得其道
　　哀哉为犹匪先民是程匪大犹是经维迩言是听维迩言是争如彼筑室于道谋是用不溃于成
　　程法也经常也溃遂也筑室于道而与行道之人谋之人心不同而皆听焉是以不能遂成也
　　国虽靡止或圣或否民虽靡膴或哲或谋或肃或艾如彼流泉无沦胥以败
　　止定也政淫则民徳无所定膴大也肃乂哲谋圣五者书之五事也虽世乱民辟犹有贤者在焉苟能用之愚者可赖以皆济也苟废而不用而使愚者壅之于上则相与皆败无能为矣譬如泉水苟疏而流之则淤腐者从之而行苟不疏其源而潴畜之虽其流者亦相与陷溺腐败而已矣
　　不敢防虎不敢冯河人知其一莫知其他战战兢兢如临深渊如履薄冰
　　徒抟曰防虎徒渉曰冯河小入智虑不能及逺防虎冯河之患近在目前则知避之丧国亡家之祸逺在嵗月而不知忧也故曰战战竞兢如临深渊如履薄冰临渊恐坠而履冰恐陷善为国者常如是矣
　　小旻六章三章章八句三章章七句
　　小宛大夫刺幽王也
　　宛彼鸣鸠翰飞戾天我心忧伤念昔先人明发不寐有懐二人
　　宛小貌也翰羽也戾至也明发旦也二人文武也宛然鸣鸠而求戾天难矣小人而责其继文武之功亦难矣是故君子忧伤而念其先王有懐文武哀其业之将坠也
　　人之齐圣饮酒温克彼昏不知壹醉日富各敬尔仪天命不又
　　齐正也克胜也彼昏斥幽王也又复也天命之去人不复反也
　　中原有菽庶民采之螟蛉有子蜾蠃负之教诲尔子式谷似之
　　菽藿也螟蛉桑虫也蜾蠃蒲卢也菽生中原民无有不获采者螟蛉之子蜾蠃负之以为己子无难也今王岂以天下之众为王有邪亦将有取而教诲之者矣
　　题彼脊令载飞载鸣我日斯迈而月斯征夙兴夜寐无忝尔所生
　　题视也脊令飞鸣不能自舍君子之勤于事不舍日月者以自况也故告王以夙夜勉强庶几不忝其父祖
　　交交桑扈率啄粟哀我填寡宜岸宜狱握粟出卜自何能谷
　　桑扈窃脂也率循也填尽也岸亦狱也卜予也或曰卜之言试也君子之不为不义出于其性犹窃脂之不食粟虽欲食而不可得也特以其居于乱世而填尽寡弱无以行赂则其陷于岸狱也固宜曷不握粟而往试之彼桑扈何自能食谷哉
　　温温恭人如集于木惴惴小心如临于谷战战兢兢如履薄冰
　　此君子遭乱忧惧之辞也
