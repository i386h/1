<!-- { "loadSidebar": true } -->
　　昊天孔昭我生靡乐视尔梦梦我心惨惨诲尔谆谆听我藐藐匪用为教覆用为虐借曰未知亦聿既耄梦梦昏乱也谆谆款诚也藐藐不入也君子之谏王王非以为教之也以为虐之耳
　　于乎小子告尔旧止听用我谋庶无大悔天方艰难曰丧厥国取譬不逺昊天不忒回遹其德俾民大棘旧久也止辞也天方艰难周室曰吾将丧其国譬如夏商其类不逺天岂复有差忒不然者哉然王曾不悟益为邪僻之行使民至于困急而无告也
　　抑十二章三章章八句九章章十句
　　桑柔芮伯刺厉王也
　　芮伯为卿士字良夫
　　菀彼桑柔其下侯旬捋采其刘瘼此下民不殄心忧仓兄塡兮倬彼昊天宁不我矜
　　菀茂也旬徧也刘残也殄絶也仓悲也兄滋也塡久也桑之为物其叶最盛然及其采之也一朝而尽无黄落之渐故诗人取以为比言周之盛也如柔桑之茂其隂无所不徧至于厉王肆行防虐以败其成业则王室忽焉凋弊如桑之既采民失其防而受其病故君子忧之不絶于心悲之益久而不已号天而诉之也
　　四牡骙骙旟旐有翩乱生不夷靡国不泯民靡有黎具祸以烬于乎有哀国歩斯频
　　厉王之乱天下征役不息故其民见其车马旌旗而厌苦之夷平也泯灭也黎众也具俱也烬灰烬也国歩国之动也频数也畜大物者恶数动之故以国歩斯频为哀也
　　国歩蔑资天不我将靡所止疑云徂何往君子实维秉心无竞谁生厉阶至今为梗
　　将养也疑定也竞彊也动而无所资天不吾养矣而王尚不求所止定欲行而安往哉故曰王则实然其秉心无彊是以不能有所定者夫惟彊而能立然后可与止乱而起废
　　忧心慇慇念我土宇我生不辰逢天僤怒自西徂东靡所定处多我觏痻孔棘我圉
　　此章行役者之怨也僤厚也痻病也多矣我之遇病也急矣我之捍御也
　　为谋为毖乱况斯削告尔忧恤诲尔序爵谁能执热逝不以濯其何能淑载胥及溺
　　毖愼也王岂不为谋且愼哉然而不得其道适所以长乱而自削耳故告之以其所当忧诲之以叙爵曰谁能执热而不濯者贤者之能已乱犹濯之能觧热耳今王之所任者其何能善哉则相与入于陷溺而已
　　如彼遡风亦孔之僾民有肃心荓云不逮好是稼穯力民代食稼穯维寳代食维好
　　遡乡也僾唈也肃进也荓使也君子视厉王之乱闷然如遡风之人唈而不息虽有欲进之心皆曰世乱矣非吾所能及也于是退而稼穯尽其筋力与民同事以代禄食而已当是时也仕进之忧甚于稼穯之劳故曰稼穯维宝代食维好言虽劳而无患也
　　天降丧乱灭我立王降此蟊贼稼穯卒痒哀恫中国具赘卒荒靡有旅力以念穹苍
　　立王王之所恃以立者也痒病也恫痛也赘属也荒空也言天下无有不罹其祸而至于空匮者也旅众也言羣臣无肯并力以念天祸者也
　　维此惠君民人所瞻秉心宣犹考愼其相维彼不顺自独俾臧自有肺肠俾民卒狂
　　惠顺也民人所瞻言无所隐伏也既持其心又博谋于众而考之于其辅相此所以无不顺也今则不然自独俾臧自谓贤也自有肺肠自用其心也此民之所以不顺也
　　瞻彼中林甡甡其鹿朋友以谮不胥以谷人亦有言进退维谷
　　甡甡众也朋友相谮不能相善曽鹿之不如是以进退无不陷焉者
　　维此圣人瞻言百里维彼愚人覆狂以喜匪言不能胡斯畏忌
　　圣人明于成败所视而言者百里无逺而不察愚人不知祸之将至则反狂以喜虽然彼未必不知也乃以畏王而不敢言耳
　　维此良人弗求弗迪维彼忍心是顾是复民之贪乱寜为荼毒
　　迪进也厉王之于贤者未甞求而进之至于残忍之人则顾念重复而不能已上之所好下之所趋也故民贪于昏乱安为荼毒之行以求合王意
　　大风有隧有空大谷维此良人作为式谷维彼不顺征以中垢
　　隧道也大风之起必有所从来者有空大谷则风之所从起也厉王之不善民之所从恶也征行也垢秽也言善人之作也以用其善小人之行也以播其秽皆发其中之所有于外也
　　大风有隧贪人败类听言则对诵言如醉匪用其良覆俾我悖
　　风之起也有道类之败也有自贪人在上则类之所由败也听言道听之言也诵言先王之言也悖逆也由王不用善反使天下皆为逆德也
　　嗟尔朋友予岂不知而作如彼飞虫时亦弋获既之隂女反予来赫
　　君子既责其君则又责其僚友曰我岂不知尔所为哉尔自谓莫吾禁者譬如飞鸟孰能执之然时亦有弋而获之者忧其获也覆庇而告之柰何反以言赫我哉
　　民之罔极职凉善背为民不利如云不克民之回遹职竞用力
　　民之不可测知职汝信用反覆之人也上之害民如恐不胜故民日以邪僻由上用力而竞之也
　　民之未戾职盗为宼凉曰不可覆背善詈虽曰匪予既作尔歌
　　戾定也民之未定职上有盗贼之臣为之寇也女苟信以为是不可则又曷为反背詈我哉尔虽曰是非我所为既作尔歌矣不可欺也
　　桑柔十六章八章章八句八章章六句
　　云汉仍叔美宣王也
　　仍叔周大夫也
　　倬彼云汉昭回于天王曰于乎何辜今之人天降丧乱饥馑荐臻靡神不举靡爱斯牲圭璧既卒宁莫我听云汉水之精也昭明也回转也宣王遭旱而惧夜仰河汉以观雨之候而不得曰今之人何罪而罹此祸靡神不举而莫吾听也礼国有凶荒则索鬼神而祭之
　　旱既大甚蕴隆虫虫不殄禋祀自郊徂宫上下奠瘗靡神不宗后稷不克上帝不临耗斁下土宁丁我躬蕴结也隆盛也虫虫热也殄絶也郊天地也宫宗庙也上祭天下祭地奠其礼瘗其物宣王忧旱百神无所不举然后稷不能救上帝不复飨穷而无告故曰与其耗败下土宁使我躬当之无使人人被其患也
　　旱既大甚则不可推兢兢业业如霆如雷周余黎民靡有孑遗昊天上帝则不我遗胡不相畏先祖于摧推迁也言王欲以身当之而不能也兢兢恐也业业危也恐惧之甚如雷霆震于其上也天将不复使我有遗余胡为尚不相畏哉先祖之业将于是摧落矣
　　旱既大甚则不可沮赫赫炎炎云我无所大命近止靡瞻靡顾羣公先正则不我助父母先祖胡宁忍予沮止也旱既不止民咸曰我无所庇死不逺矣然曾莫有瞻顾之者羣公先正先王之臣也庶官之长曰正
　　旱既大甚涤涤山川旱魃为虐如惔如焚我心惮署忧心如熏羣公先正则不我闻昊天上帝宁俾我遯旱甚则山川草木皆尽如涤去也魃旱神也惮畏也宣王所以祈旱者至矣而莫之答故曰苟吾之不善不当天心则宁使我遯去以避贤者无以我故苦此庶民也
　　旱既大甚黾勉畏去胡宁瘨我以旱防不知其故祈年孔夙方社不莫昊天上帝则不我虞敬恭明神宜无悔怒
　　始以旱故欲遯去以避贤者既又以为弃位以避忧患非人主之义故黾勉不去以求济斯难畏不敢也瘨病也方社祭社及四方也虞度也悔恨也
　　旱既大甚散无友纪鞫哉庶正疚哉宰趣马师氏膳夫左右靡人不周无不能止瞻卬昊天云如何里旱既甚国用空竭无以纪纲羣臣朋友故歴告之曰鞫矣疚矣然而尚相戒以无所不周无以不能而止宣王遭旱始欲以身当之而不得中欲以身迯之而不敢故于其终仰而诉之于天曰将使我如何居哉里居也
　　瞻卬昊天有嘒其星大夫君子昭假无赢大命近止无弃尔成何求为我以戾庶正瞻卬昊天曷惠其宁昭明也假至也宣王卬以雨而见星焉故告其羣臣曰明矣至矣尔之无私赢矣然民之死亡不逺无有不周以弃尔之成功且我亦何求为哉将以定尔庶正而已未有民不宁而庶官定者也于是又卬而愬天曰曷不惠而宁之哉
　　云汉八章章十句
　　崧髙尹吉甫美宣王也
　　尹吉甫周之卿士
　　崧髙维岳骏极于天维岳降神生甫及申维申及甫维周之翰四国于蕃四方于宣
　　山大而高曰崧骏大也唐虞之间姜氏实为四岳掌岳之祀岳神享之而祐其子孙于周齐许申甫皆其后也在穆王之世其贤者曰甫侯宣王之世曰申伯实能屏翰周室蔽其患难而宣其德泽于天下
　　亹亹申伯王缵之事于邑于谢南国是式王命召伯定申伯之宅登是南邦世执其功
　　缵继也谢周之南土也南阳有申城申伯国也召伯召公虎也登成也
　　王命申伯式是南邦因是谢人以作尔庸王命召伯彻申伯土田王命傅御迁其私人
　　庸城也彻定其税也傅御傅王治事之臣也私人家臣也
　　申伯之功召伯是营有俶其城寝庙旣成旣成藐藐王锡申伯四牡蹻蹻钩膺濯濯
　　俶作也藐藐深貌也蹻蹻壮貌也濯灌光明貌也
　　王遣申伯路车乗马我图尔居莫如南土锡尔介圭以作尔寳往近王舅南土是保
　　圭尺二寸谓之介非诸侯之圭故赐以为寳近辞也读如彼己之子之己
　　申伯信迈王饯于郿申伯还南谢于诚归王命召伯彻申伯土疆以峙其粻式遄其行
　　王在岐周故饯之于郿谢于诚归诚归于谢也召伯之营谢也则已峙其糇粮使庐市有止宿之委积故能使申伯无留行也
　　申伯番番既入于谢徒御啴啴周邦咸喜戎有良翰不显申伯王之元舅文武是宪
　　番番勇武貌也申伯既入于谢周人皆曰汝有良翰蔽矣文武是宪言其文武皆足法也
　　申伯之德柔惠且直揉此万邦闻于四国吉甫作诵其诗孔硕其风肆好以赠申伯
　　揉顺也肆极也
　　崧髙八章章八句
　　烝民尹吉甫美宣王也
　　天生烝民有物有则民之秉彝好是懿德天监有周昭假于下保兹天子生仲山甫
　　人生而耳目心志莫不固有此所谓有物也人莫不有是物是物莫不有知故耳则能听目则能视心则能虑物用其能则知可否此所谓有则也故民能秉常则莫不好德维其失常乃有不善天之监周也其明实至于下将保安宣王乃生仲山甫以佐之凡宣王之所以能全其性而无失其常者皆仲山甫之功也诗曰岂弟君子俾尔弥尔性
　　仲山甫之德柔嘉维则令仪令色小心翼翼古训是式威仪是力天子是若明命使赋
　　力勉也若顺也赋布也
　　王命仲山甫式是百辟缵戎祖考王躬是保出纳王命王之喉舌赋政于外四方爰发
　　戎女也发发而应之也
　　肃肃王命仲山甫将之邦国若否仲山甫明之旣明且哲以保其身夙夜匪解以事一人人亦有言柔则茹之刚则吐之维仲山甫柔亦不茹刚亦不吐不侮矜寡不畏彊御人亦有言德輶如毛民鲜克举之我仪图之维仲山甫举之爱莫助之衮职有阙维仲山甫补之輶轻也仪匹也爱惜也衮职王职也上有过失下莫敢言而独补之此以见其能举德也
　　仲山甫出祖四牡业业征夫捷捷每懐靡及四牡彭彭八鸾锵锵王命仲山甫城彼东方
　　王命仲山甫城齐祖祭而行其马业业而健其徒捷捷而敏犹常恐不及事也东方则齐也
　　四牡骙骙八鸾喈喈仲山甫徂齐式遄其归吉甫作诵穆如清风仲山甫永懐以慰其心
　　此诗言仲山甫其始曰仲山甫之德柔嘉维则令仪令色小心翼翼古训是式威仪是力此与汉胡广赵戒何异其终曰人亦有言柔则茹之刚则吐之维仲山甫柔亦不茹刚亦不吐不侮鳏寡不畏彊御此与汉汲黯朱云何异胡赵柔而陷于佞汲朱刚而近于狂如仲山甫内刚外柔非佞非狂然后可以为王者之佐当天下之事矣呜乎非斯人其谁与归
　　烝民八章章八句
　　韩奕尹吉甫美宣王也
