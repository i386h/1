<!-- { "loadSidebar": true } -->
　　徂徕之松新甫之柏是断是度是寻是尺松桷有舄路寝孔硕新庙奕奕奚斯所作孔曼且硕万民是若徂徕新甫皆山也八尺曰寻舄大貎也新庙姜嫄庙也脩旧曰新奚斯公子子鱼也曼脩广也僖公上为神之所福内为国人之所安外为邻国之所懐于是脩旧起废治其宫室寝庙以顺万民之望
　　閟宫十三章五章章九句四章章八句一章十二句一章十一句二章章十句
　　此诗百二十句旧分八章非也当以此为正
　　那　　　　　　　　商颂
　　契为舜司徒而封于商传十四世而成汤受命其后既衰则三宗迭兴及纣为武王所灭封其庶兄防子启于宋以奉商后其地在禹贡徐州泗濵西及豫州孟猪之野其后政衰商之礼乐日以放失七世至戴公其大夫正考父得商颂十二篇于周太师归以祀其先王至孔子编诗而亡其七篇然春秋之际大国略皆有变风宋鲁独无风而有颂郑氏疑而为之说曰宋王者之后也鲁圣人之后也是以天子廵守不陈其诗盖所以礼之也予闻周之盛时千八百国虽后世陵迟力强相吞而春秋所见犹百有七十余国变风之作先于春秋数世矣而诗之载于太师者独十三国其不见于诗者岂复皆有说哉意者列国不皆有诗其有诗者虽桧曹之小邶鄘魏之亡而有不能已其无诗者虽燕蔡之成国宋鲁之礼乐而有不能作且非独此也齐桓晋文霸者之盛也而皆不得有诗桓附于卫文附于秦皆止于一见卫庄姜齐襄公郑昭公事至防矣然其诗屡作而不止盖事有适然而无足疑者若夫吴楚之国虽大而用夷且僭周室则虽其无诗盖亦学者之所不道也
　　那祀成汤也
　　猗与那与置我鞉鼓奏鼓简简衎我烈祖汤孙奏假绥我思成鞉鼓渊渊嘒嘒管声既和且平依我磬声于赫汤孙穆穆厥声庸鼓有斁万舞有奕我有嘉客亦不夷怿自古在昔先民有作温恭朝夕执事有恪顾予烝尝汤孙之将
　　猗美也那多也置植也夏足鼓商植鼓周悬鼓鞉鼓皆所以节乐也衎乐也假至也磬玉磬也庸大钟也客二王后也将奉也记曰商人尚声臭味未成涤荡其声乐三阕然后出迎牲故其祀成汤也取其所植鞉鼓而奏之以作乐以乐其烈祖成汤乐奏而汤孙至曰以是安我所思成之人记曰斋之日思其居处思其笑语思其志意思其所乐思其所嗜斋三日乃见其所为斋者凡此皆非有也而生于其思故谓之思成于是鞉鼓管籥作于堂下其声依堂上之玉磬无相夺伦者至于九献之后钟鼓交作万舞陈于廷而祀事毕矣于是王者之后皆来助祭无不和悦者以为凡此皆汤徳之致也故曰自古在昔先民成汤造商而遗之子孙我今赖之温恭朝夕执事于此而已汤其尚顾予烝尝哉此汤孙之所奉者庶几其顾之也
　　那一章二十二句
　　烈祖祀中宗也
　　中宗大戊也
　　嗟嗟烈祖有秩斯祜申锡无疆及尔斯所既载清酤赉我思成亦有和羮既戒既平鬷假无言时靡有争绥我眉夀黄耉无疆约軧错衡八鸾鸧鸧以假以享我受命溥将自天防康丰年穰穰来假来飨降福无疆顾予烝尝汤孙之将
　　嗟乎我烈祖成汤有秩秩无穷之福可以申锡于无疆以及尔中宗之所故中宗犹以其余福复兴我今既载清酒于尊以畀我所思成之人又重之以和羮于时百官总至于庙肃然无言靡有争者故其耆老黄耉无疆之人咸安于其位脩洁其车服以来助祭既至而献其国之所有凡于我受命者且大矣于是天降之丰嵗以供其粢盛言人既助之天又应之然后庶几祖考来格而飨其祭报之以福曰其尚顾予烝尝哉此汤孙之所奉也赉我思成犹言烝畀祖妣古语质也鬷总也
　　烈祖一章二十二句
　　鸟祀髙宗也
　　祀当作祫古者君防三年而祫明年春禘自此之后五年而再殷祭一禘一祫祫祭之礼毁庙与未毁庙之主皆升合食于太祖此诗除髙宗之丧而始祫之诗也故厯言商之先君至髙宗而止又以大禘之诗次之而后继以时祀髙宗之诗髙宗武丁也
　　天命鸟降而生商宅殷土芒芒古帝命武汤正域彼四方方命厥后奄有九有商之先后受命不殆在武丁孙子武丁孙子武王靡不胜龙旂十乘大糦是承邦畿千里维民所止肇域彼四海四海来假来假祈祈景员维河殷受命咸宜百禄是何
　　鸟鳦也古犹言昔也糦黍稷也景大也员均也契母简狄有娀氏之女为帝喾次妃见鸟堕其卵而吞之因孕生契尧封之于商十四世而至于汤始受命以正域四方之诸侯四方之君罔不受遂奄九州而有之其后世世受天命无有危殆以至武丁之子孙以武徳王天下无所不胜是以诸侯建龙旂乗车奉黍稷以来助祭夫天子所居畿内千里自足以疆域四方四方诸侯赖之以安故其至者祈祈其多其大而均如众水之赴河咸曰殷受天命天下莫不宜之者宜其能何天禄也此助祭者所以若是其多也
　　鸟一章二十二句
　　长大禘也
　　大禘宗庙之禘也故其诗厯言商之先君又及其卿士伊尹伊尹盖与祭于禘也
　　濬哲维商长其祥洪水芒芒禹敷下土方外大国是疆幅陨既长有娀方将帝立子生商
　　濬深也哲明也京师方之内也诸夏方之外也幅广也陨均也商之受命深逺而明其祥之见也久矣唐虞之际禹防积水以疆理诸夏之国有娀于是始大上帝则已立其女简狄之子以造商室矣
　　王桓拨受小国是达受大国是达率履不越遂视既相土烈烈海外有截
　　王契也桓武也拨治也契之为人武而能治授之以国政无不能达所谓在家必达在邦必达者也率循也履蹈也契之所循蹈未尝出中然其于事能洞视其情而遽发以应之相土契之孙也
　　帝命不违至于汤齐汤降不迟圣敬日跻昭假迟迟上帝是祗帝命式于九围
　　商之先祖既有明徳天命未尝去之至于汤而王业成与天命防焉汤之所以自降下者甚敏而不迟故其徳日以益升明假于天然而其心未尝汲汲于有天下凡以敬天命而已于是天命之使用式于九围九围九州也
　　受小球大球为下国缀旒何天之休不竞不絿不刚不柔敷政优优百禄是遒
　　球玉也小球镇圭长尺二寸大球珽长三尺天子之所服也汤既受命执圭搢珽以临朝防非以宠其身也所以挈有下国如旌旗之缀旒焉絿急也遒聚也
　　受小共大共为下国骏厖何天之龙敷奏其勇不震不动不戁不竦百禄是总
　　共珙通合珙之玉也骏大也厖厚也龙宠也戁竦惧也
　　武王载斾有虔秉钺如火烈烈则莫我敢曷苞有三蘖莫遂莫达九有有截韦顾既伐昆吾夏桀
　　武王汤也曷遏通苞本也蘖余也本则夏桀蘖则韦顾昆吾也韦豕韦彭姓也顾及昆吾己姓也汤既受命载斾秉钺以征不义桀与三蘖皆不能自达于天下故天下截然归商于是遂伐韦顾既克之则以伐昆吾夏桀焉
　　昔在中叶有震且业允也天子降予卿士实维阿衡实左右商王
　　自契至汤其间盖有防弱震动之忧欤信矣天之子商也降之卿士以左右商王而后商室以兴阿衡伊尹也
　　长七章一章八句四章章七句一章九句一章六句
　　殷武祀髙宗也
　　挞彼殷武奋伐荆楚罙入其阻裒荆之旅有截其所汤孙之绪
　　挞疾意也罙深也裒聚也自盘庚没而殷道衰楚人叛之髙宗挞然用武以伐其国入其险阻以致其众戮有罪以齐一之使皆即用髙宗之次绪易曰髙宗伐鬼方三年克之盖谓此欤
　　维女荆楚居国南鄊昔有成汤自彼氐莫敢不来享莫敢不来王曰商是常
　　既克之则告之曰尔虽逺居吾国之南耳昔成汤之世虽氐犹莫敢不来朝曰此商之常礼也况于女荆楚则曷敢不至哉
　　天命多辟设都于禹之绩岁事来辟勿予祸适稼穑匪解
　　荆楚既服天命诸夏之君凡建国于禹迹者咸以嵗事来见于王以祈王之不谴曰予稼穑匪解庶可以免咎矣
　　天命降监下民有严不僣不滥不敢怠遑命于下国封建厥福
　　天监视商为下民之所严而不僣不滥不敢怠遑故使之制命于下国封建其所当福
　　商邑翼翼四方之极赫赫厥声濯濯厥灵夀考且宁以保我后生
　　诸侯归之上帝予之故能以商邑为四方之中赫赫濯濯光明也后生子孙也
　　陟彼景山松柏丸丸是断是迁方斵是防松桷有梴旅楹有闲寝成孔安
　　天下既治然后伐其松柏而新其宫室既成而无所不安徳之至也景山大山也丸丸易直也迁徙也虔敬也梴长貎也旅楹众楹也司马迁言宋襄公脩仁行义欲为盟主其大夫正考父羙之故追道契汤髙宗殷之所以兴作商颂其说盖出于韩诗近世学者因此诗有奋伐荆楚则以襄公伐楚之事当之遂以韩婴之说为信予考商颂五篇皆盛徳之事非宋之所宜有且其诗有邦畿千里维民所止肇域彼四海命于下国封建厥福此类非复诸侯之事无可疑者襄公伐楚而败于几以亡国此宋之大耻既非其所当颂而长发之诗谓汤武王苟诚襄公之颂周有武王岂复以命汤哉
　　殷武六章三章章六句二章章七句一章五句




　　诗集传卷十九
