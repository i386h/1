<!-- { "loadSidebar": true } -->
　　茀多也嘏福也人君受命旣长百禄旣康维得君子以成其性而后能常享此福也
　　有冯有翼有孝有德以引以翼岂弟君子四方为则在前则有冯在侧则有翼孝着于内德施于外以此引翼其君而为四方则维岂弟君子为能当之耳
　　颙颙卬卬如珪如璋令闻令望岂弟君子四方为纲颙颙卬卬高明也如珪如璋纯洁也逺之则有令闻近之则有令望亦维岂弟君子为能当之
　　凤凰于飞翽翽其羽亦集爰止蔼蔼王多吉士维君子使媚于天子
　　翽翽羽声也蔼蔼众多也凤凰之飞而能集于其所止者众羽之力也然而用羽者凤也不得其用羽者则亦安能至哉王之吉士亦众矣然必有君子以使之而后能媚天子也
　　凤凰于飞翽翽其羽亦傅于天蔼蔼王多吉人维君子命媚于庶人凤凰鸣矣于彼高冈梧桐生矣于彼朝阳菶菶萋萋雝雝喈喈君子之车旣庶且多君子之马旣闲且驰矢诗不多维以遂歌
　　山东曰朝阳凤之性非梧桐不栖非竹实不食故凤凰鸣于髙冈将欲得而畜之则植梧桐于朝阳以待之使梧桐之盛至于菶菶萋萋也则凤凰鸣于其上雝雝喈喈矣维君子亦然其德有以絶于众人而众人待之则将不至故其所以载之者车必庶而多马必闲而驰以此待之庶曰苟至焉成王之朝盖有是人而王不知欤故召公为此诗其所陈者不多也维告以遂用之而已
　　卷阿十章六章章五句四章章六句
　　民劳召穆公刺厉王也
　　民亦劳止汔可小康惠此中国以绥四方无纵诡随以谨无良式遏寇虐防不畏明柔逺能迩以定我王汔几也中国京师也诡随者不顾是非而妄从人也人未有无故而妄从人者维无良之人将悦其君而窃其权以为寇虐则爲之故无纵诡随则无良之人肃无良之人肃则寇虐无畏之人止然后柔逺能迩而王室定矣
　　民亦劳止汔可小休惠此中国以为民逑无纵诡随以谨惛怓式遏寇虐无俾民忧无弃尔劳以为王休逑聚也惛怓乱也尔劳旧劳也
　　民亦劳止汔可小息惠此京师以绥四国无纵诡随以谨防极式遏寇虐无俾作慝敬愼威仪以近有德民亦劳止汔可小愒惠此中国俾民忧泄无纵诡随以谨丑厉式遏寇虐无俾正败戎虽小子而式大
　　愒息也泄去也厉恶也戎女也王虽小子自遇然用事于天下甚大不可不慎也
　　民亦劳止汔可小安惠此中国国无有残无纵诡随以谨缱绻式遏寇虐无俾正反王欲玉女是用大谏缱绻小人之固结其君者也王欲玉女欲使王德纯备如玉也
　　民劳五章章十句
　　板凡伯刺厉王也
　　凡伯周公之后为王卿士
　　上帝板板下民卒瘅出话不然为犹不逺靡圣管管不实于亶犹之未逺是用大谏
　　板板反覆不定也瘅病也管管无所不事也亶诚也天之祸福反覆不定厉王一失其德而民皆不安告之以话言则不信听其自为谋则不逺自非圣人而欲无所不事不自实于其所诚能而止君子知其将败而幸其谋之未逺故作此诗以大谏之
　　天之方难无然宪宪天之方蹶无然泄泄辞之辑矣民之洽矣辞之怿矣民之莫矣
　　难艰难也蹶震动也宪宪犹轩轩也泄泄犹沓沓也辑和也莫定也厉王防虐恣行故告之曰天今方爲艰难以震动周室无为是轩轩而不顾沓沓而不已是不能以服民袛以速乱而已民之不顺非有异志也畏王之无厌而求以自免耳苟无欲害之之心而出好言焉民今洽而定矣
　　我虽异事及尔同竂我即尔谋听我嚣嚣我言维服勿以为笑先民有言询于蒭荛
　　君子欲谏王则又以告其竂之信于王者庶几王信之而其言易入嚣嚣行不顾也服服行也
　　天之方虐无然谑谑老夫灌灌小子蹻蹻匪我言耄尔用忧谑多将熇熇不可救药
　　谑谑戏侮也灌灌款诚也蹻蹻骄貌也熇熇炽盛也言天方将为虐以败王安得以为戏而不信哉老者知其不可而尽其款诚以告之少者不信而骄之故曰非我老耄而妄言乃女以忧为戏耳夫忧未至而救之犹可为也苟俟其益多则如火之盛不可复救矣
　　天之方懠无为夸毗威仪卒迷善人载尸
　　懠怒也夸大也毗附也小人之于人不以大言夸之则以谀言毗之或夸或毗而威仪迷乱则虽善人将相从尸其祸矣
　　民之方殿屎则莫我敢葵丧乱蔑资曾莫惠我师殿屎亦作念防呻吟也葵揆也民方愁苦呻吟莫测其所欲方世之丧乱困竭又曾无以惠之者变之兴也何日之有
　　天之牖民如壎如箎如璋如圭如取如携携无曰益牖民孔易民之多辟无自立辟
　　圣人之导民如暗者之愿明而为之牖焉导其天也是以托之于天壎箎以言其和也圭璋以言其合也携取以言其易也然其导之也携之而已不求多于民是以其导之也甚易今厉王求之已甚民尚安从王哉方世之治也天下咸听其上而有一不从故刑足以胜之今天下皆不顺虽有刑辟尚何从立之哉故以次章教之使懐来其羣臣
　　价人维藩大师维垣大邦维屛大宗维翰懐德维宁宗子维城无俾城壊无独斯畏
　　价大也大人众所服也大师大众也大邦大诸侯也大宗强族也宗子同姓也此五者皆王之屛蔽以德懐之则合否则离散无以自安矣人皆曰无俾城壊城之壊也则知畏之五者之蔽有甚于城而莫知畏其壊也所谓小人务知小者近者而已
　　敬天之怒无敢戏豫敬天之渝无敢驰驱昊天曰明及尔出王昊天曰旦及尔游衍
　　王往也旦明也天之明也人未有行而不从者柰何不畏也
　　板八章章八句

　　诗集传卷十六
　　钦定四库全书
　　诗集传卷十七　　　　　　宋　苏辙　撰
　　荡之什　　　　　　　大雅
　　荡召穆公伤周室大壊也
　　荡之所以为荡由诗有荡簜上帝也毛诗之序以为天下荡荡无纲纪文章则其所以名篇非其诗之意矣
　　荡荡上帝下民之辟疾威上帝其命多辟天生烝民其命匪谌靡不有初鲜克有终
　　荡荡广大貌也天之广大下民之所君也今民被厉王之祸咸谓天迅烈无恩而多滛辟之命何者天之生民其命不可复信莫不有初而无终者言生之于治而终之于乱也
　　文王曰咨咨女殷商曾是彊御曾是掊克曾是在位曾是在服天降慆徳女兴是力
　　召公知厉王之将亡故为此诗称文王所以咨嗟商纣盖伤周室将有此祸也彊御彊梁捍御不可告教之人也掊克掊敛克深少恩之人也朝廷之在位服事者皆是人也慆慢也力任也天降是人以妖孽天下女又兴而任之何哉
　　文王曰咨咨女殷商而秉义类彊御多怼流言以对寇攘式内侯作侯祝靡届靡究
　　凡秉义以事女者女则以为彊御多怨之人凡民怨讟流传之言有以告者女则以为寇攘于内至于小人诈僞无实唯以祝诅相要女则不复穷极其情伪而遂受之何也作或作诅
　　文王曰咨咨女殷商女炰烋于中国敛怨以为德不明尔德时无背无侧尔德不明以无陪无卿
　　炰烋气健貌也无背无侧前后左右无良臣也陪陪贰也
　　文王曰咨咨女殷商天不湎尔以酒不义从式旣愆尔止靡明靡晦式号式呼俾昼作夜
　　湎沉湎也止容止也人之沉湎非天使然也凡百不义皆将从是起故旣愆尔止则无所不至矣
　　文王曰咨咨女殷商如蜩如螗如沸如羹小大近丧人尚乎由行内奰于中国覃及鬼方
　　蜩蝉也螗蝘也奰怒也饮酒号呼之声如蜩螗沸羹之乱君臣以是危于丧亡而人犹从之乱止于京师而鬼方皆被其祸言恶之逺也
　　文王曰咨咨女殷商匪上帝不时殷不用旧虽无老成人尚有典刑曾是莫听大命以倾文王曰咨咨女殷商人亦有言顚沛之揭枝叶未有害本实先拨殷鉴不逺在夏后之世
　　顚仆也沛防也揭发也大木之拔非枚叶之患所能为也其本实先自拨矣譬如商周之衰典刑未废诸侯未畔四夷未起而其君不义以自絶于天下莫可救也言商之鉴在夏则周之鉴在商明矣
　　荡八章章八句
　　抑卫武公刺厉王亦以自警也
　　宣王十六年卫武公卽位年九十有五而作此诗盖追刺厉王以自警也
　　抑抑威仪维德之隅人亦有言靡哲不愚庶人之愚亦职维疾哲人之愚亦维斯戾
　　抑抑密也隅廉也戾罪也天下有道则贤者可外占而知内譬如宫室内有绳直则外有廉隅至于乱世贤者不容则毁其威仪佯愚以辟祸故曰庶人之愚亦其职耳譬如疾病虽欲免而不得哲人之愚非其质然也畏罪故耳
　　无竞维人四方其训之有觉德行四国顺之訏谟定命逺犹辰告敬愼威仪维民之则
　　竞彊也训驯也觉直也訏大也辰时也为国者得人则彊失人则弱循道者民之所顺而背理者民之所叛也故人君必先任贤臣内秉直德以服天下然后先事而大谋以定政命逺图而时告之政事旣又能敬其威仪以为民则则所以为国者略备矣
　　其在于今兴迷乱于政顚覆厥德荒湛于酒女虽湛乐从弗念厥绍罔敷求先王克共明刑
　　今厉王作起迷乱之人而任之以政又顚覆其德荒湛于酒不念先王之典刑而尚何以为国哉
　　肆皇天弗尚如彼流泉无沦胥以亡夙兴夜寐洒埽庭内维民之章尔车马弓矢戎兵用戒戎作用逷蛮方天不屑厉王之行君子忧之恐其如泉之流相陷以就亡竭故教之使其政事以自救戒备也戎兵也作起也逷逺也
　　质尔人民谨尔侯度用戒不虞愼尔出话敬尔威仪无不柔嘉白圭之玷尚可磨也斯言之玷不可为也质成也侯度天子所以御诸侯之度也天子苟内失其人民而外慢其诸侯则将有不虞之祸起夫怨不在大言语之不愼威仪之不敬与人失和而祸之所从起也
　　无易由言无曰苟矣莫扪朕舌言不可逝矣无言不雠无德不报惠于朋友庶民小子子孙绳绳万民靡不承扪持也逝发也君子告王使无轻从人之言无曰苟如是而已虽无有持吾舌者然而言不可以妄发何者言行之出未有不反报之者也苟能惠其朋友以至于庶民则民思戴其子孙绳绳而不絶矣
　　视尔友君子辑柔尔顔不遐有愆相在尔室尚不愧于屋漏无曰不显莫予云觏神之格思不可度思矧可射思
　　吾视王所与友者皆求所以和柔王顔而已莫敢正言犯王者左右无正人焉吾以是知其有咎不逺矣苟以为不信曷不视其在尔室者尚且不愧于屋漏况其逺者乎人之愧于屋漏也曰莫予见者耳神之至也尚不可得而知之矧可得而厌之哉言人虽莫见而神鉴之也西北隅曰屋漏格至也
　　辟尔为德俾臧俾嘉淑愼尔止不愆于仪不僭不贼鲜不为则投我以桃报之以李彼童而角实虹小子辟法也虹溃也人君苟其德而愼其容止无僭僞残贼之行则民鲜不可以为法矣譬如投之以桃而报之以李不可诬也今王无其实而欲求民之法之则亦譬如童羊而求有角之用人谁信汝哉徒自溃而已
　　荏染柔木言缗之丝温温恭人维德之基其维哲人告之话言顺德之行其维愚人覆谓我僭民各有心缗被也木柔矣而被之以丝则可以为弓不柔者虽被之不从也故为温恭之人然后可以入德告之以话言则顺之彼愚者反谓我欺之耳人心之不同如此此君子所以忧愤而无如之何也
　　于乎小子未知臧否匪手携之言示之事匪面命之言提其耳借曰未知亦既抱子民之靡盈谁夙知而莫成王不知善恶而告之者亦至矣苟以爲尚少而未知欤则亦既抱子非少矣靡盈不足也人之才性有所未足独患不知苟其蚤知则蚤成之岂有蚤知而晚成之者言王之不能有成由不知也
