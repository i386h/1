<!-- { "loadSidebar": true } -->
　　董子奇问曰蒙向读毛诗诚不解叶音之所以入其中如盲者之伥伥不知所之今得先生此作觉不啻一人端拱而六官九牧之各安其职也长子帅师而卒伍车乘之各就其列也又如家长威如一门秩然天君泰然百体从令也然蒙窃有疑焉夫平上去入古者谓之四声今先生此作独无入声何也余曰尝得其说于古乐谱矣天以阴阳五行化生万物就声音之道论之则阳为平而阴为仄阳一而阴二故阳画奇【一】 而阴画耦【一一】 平声一而仄声二此固本乎阴阳也由二气而化为五行故音有五先王于是乎作宫商角征羽以宣之由五行而播为八风故音有八于是乎作金石丝竹匏土革木之器以分比之而一器之中又有工尺四上五六合反之八谱以和剂之于是乎无不达之气无不宣之声无不比之音宇宙所由太和民物所由畅遂也此音韵之源也今谓平声一而仄之上去入有三是阳一而阴三也此岂知音韵之源者哉今亦姑无论此请即其说穷之平上去入此四字者固四声家所谓四声之纲也然入字古读为玉固去声也即读为褥亦去声也再读为汝则上声也是则入之一字已不得为入声而又乌得为入声之字纲乎哉且夫一字之音能具四声者原少有如支纸字直可谓一字四声矣然纸固上声也若以支直字纸呼之即谓直为上声亦何不可鸡虮即吉四声矣然虮固上声也若以鸡吉即虮呼之即谓吉为上声亦何不可举一隅而反之即他音亦大约如是又乌得谓有入声者哉今即就子之姓论之四声家谓东董冻读四声也然谓东为董之平声族冻为董之去声族是固一气所传犹之可也而彼读者固都姓之一气若按都堵杜读呼之则堵者固都姓之上声族若按都读杜堵呼之则读亦都姓之上声族也又曰公拱贡谷谓公拱贡为一气犹之可也若彼谷者固孤姓之一气所传按孤古故谷呼之则古者固孤姓之上声族若按孤谷故古呼之则谷亦孤姓之上声族也有如指读姓为君家之同族君必有所不肯即在彼读姓亦必有所不甘以嬴易吕以牛代马稍知自爱者必不忍渎姓乱宗一至此极今之以读继东以谷继公及强指他韵之字为此韵之入声者何以异此按四声之说倡于齐之周彦伦而沈休文和之当其时梁之武帝颇不然之夫武帝之才十倍休文特以少年时并称才子而休文又其佐命而周舍天子圣哲之对又从乎其谀故未忍讼言禁之当时之人既震乎休文之才又震乎其势而出其门下者又多一时名士因遂附和成之而岂知其误之蔓延千有余载而不已也大抵圣人作事无不顺乎人情而声音之道尤其顺之至者故曰圣人以顺动今试举一入声字问为何音之入声虽淹博之士必逡巡思索而不敢遽然以对由是言之其果能顺乎人情乎抑亦有所矫揉造作乎余少时亦尝讲求四声之学自闻古乐谱之说平心论之以为多一入声使音韵添一葛藤不如净剪葛藤使音韵归于精粹以合于阳一阴二之本源此余书所以无入声也虽然士各有志如笃信周沈者必欲以永明之诗体上绳商周之诗亦不妨各行其是余末学也亦不过自是其是非敢必谓古人之所是为非是也 

　　○古乐谱略【一】 

　　古无平仄四声之说平声谓之阳字仄声谓之阴字阳一而阴二故仄声有二谓之纵阴横阴一生三故阳字分为三曰上阳曰中阳曰下阳上阳取其音之尖中阳取其音之圆下阳取其音之匾如同一东冬韵而宫东等字谓之中阳中虫等字谓之上阳风容等字谓之下阳同一江阳韵而江王等字谓之中阳常香等字谓之上阳强羊等字谓之下阳二生四故阴字分为四曰南纵曰北纵曰东横曰西横北取其音之吞南取其音之吐西取其音之抑东取其音之扬如戒介等字古读为○【今之戒外反】 其音吞古又转读为即其音吐解泄等字古读为○【今之现外反】 其音吞又转读为细其音吐他若夜月岁兑等字可以类推如纸字其音抑直字其音扬虮字其音抑吉字其音扬堵古等字其音抑读谷等字其音扬他若匊举载泽等字举可类推见后原四声说其审音最为微细然非细心体验之茫如也由是而一与四合为五二与三合为五归五于中而五音作中五与下一合为六于是六律以正之又不能尽其音也中五与上二合为七于是加变宫变征以畅之由中五与东三合其数八东为木风从木起而八风作于是乎制金石等器以分比之而一器之中又有工尺等之八谱以调剂之其数六十有四中五与西四合其数九西为金金以声之而箾韶九成焉一与九合为十四与六合为十归十于中而余音统焉其说大约本之河图而其究纳之于六十四卦其为字母者四十有五又似兼洛书之数四十五字每字领五十字共贰仟贰佰五十字尽之矣其为音者八其为掌诀者五其为说最为简古此古乐谱之大概也惜予性不好歌又受其传者必须顶香设誓不许形诸笔墨以是心窃薄之又时方为制举之学又以与补楼俱系青年稍迟之或未为晚以是未穷其底蕴呜呼而岂知自癸酉后遂萍踪之不复合哉虽然世事之成莫不由于有志苟有志者能即予之此书举一反三而更加以深造焉则所谓古乐谱者亦未尝不可抉其蕴云 

　　○原四声说 

　　休文四声之作盖深有悼于当时之音韵散失故承彦伦之意而分比为平上去入字使后人有所持循其用心不为不至其嘉惠后学不为不深亦可谓振古之杰矣第古者平声一而仄声二由二生四故有南纵北纵东横西横之说纵之分为二者南取其音之吐北取其音之吞横之分为二者东取其音之扬西取其音之抑意各有所取也休文分仄为三较之二阴则多一较之四阴则少一详味其说盖以南纵为去声西横为上声合北纵东横为入声其说非不甚善然以南纵为去声此自毫无可议者以北纵为入声抑知北纵皆古所谓半音字如戒介等字古皆读为○【今之戒外反】 其音吞古又转读为即其音吐解泄等字古皆读为○【今之现外反】 其音吞又转读为细其音吐他若夜月岁兑等字举可类推故纵虽有南北之分仍可通为一今分北纵为入声不惟南北不通且一吞不吐矣以西横为上声亦自无可议者以东横为入声抑知东横皆古扬音字如吉直等字其音扬虮纸等字其音抑读谷等字其音扬堵古等字其音抑他若举匊泽载等字举可类推故横虽有东西之分仍可通为一今分东横为入声不惟东西不通且有抑无扬矣而况并吞音扬音为一入声虽善歌如秦如韩者恐不能工其技而何论他人哉大抵休文于古乐谱之说未尝有闻然能于暗中摸索自立一说虽其入声之分不无可议而后世之谈音韵者莫不宗之使学者不致于伥伥靡适则其功亦胡可没也夫后世之制作固有甚宜于近今而不可远绳前古者见后世郡县之利而遂指上古封建之为非见后世任土之宜而动议三代井田之为扰见后世学文之易而远笑唐虞之九德商周之六艺为迂阔其孰非孰是亦可不待辨论矣故以休文之四声律永明以后之诗体则可以之律楚骚汉赋已见不可更以上律商周之诗则断断不可 

　　○古乐谱八音说 

