<!-- { "loadSidebar": true } -->
　　文王文王受命作周也【郑氏康成曰受命受天命而王天下制立周邦○孔氏颖逹曰文王虽未得九州以其称王故以天下言之文王受命毛无明说尚书武成篇曰我文考文王克成厥勲诞膺天命惟九年大统未集孔安国云言诸侯归之九年而卒故大业未就刘歆作三统暦考上世帝王以为文王受命九年而崩班固作汉书律厯志载其说于是贾逵马融王肃韦昭皇甫谧皆悉同之则毛意或当然矣文王九十七而终终时受命九年受命之元年年八十九其即诸侯之位已四十二年矣故帝王世纪云文王即位四十二年岁在鹑火文王于是更为受命之元年始称王矣乃引周书称文王受命九年惟暮之春在镐召太子发作文传九年犹召太子明其七年未崩故诸儒皆以为九年而崩其伏生司马迁以为文王受命七年而崩故尚书周传云文王受命一年断虞芮之讼二年伐邾三年伐密须四年伐犬夷五年伐耆六年伐崇七年而崩史记周本纪云西伯阴行善诸侯皆来决平虞芮既让诸侯闻之曰西伯盖受命之君也此是受命一年之事又曰明年伐犬夷明年伐密须明年败耆国明年伐邾明年伐崇侯虎而作丰邑明年西伯崩此虽伐犬夷与伐耆伐邾其年与书传不次要亦七年崩也郑不见古文尚书又周书遗失之文难可据信依书传史记为说故洛诰注云文王得赤雀武王俯取白鱼皆七年是郑以文王受命为七年之事元命苞云西伯既得丹书于是称王改正朔诛崇侯虎称王之文在诛崇之上是类谋云称王制命示王意干凿度云改正朔布王号于天下二文皆承伐崇作灵台之下伐崇在六年是六年称王为得其实故干凿度布王号之下注云受命后五年乃为改此是郑以为六年始王也六年称王七年则崩是称王甚晚礼记大传注云文王称王早矣者以殷纣尚存虽六年为晚而时未可称故为早也时未可称而必称之者我应云我称非早一人固下注云我称非为早欲以一人心固臣下是早称之意也然则伐崇之时未称王矣皇矣说伐崇之事而云是类是祃王制云天子将出征类乎上帝祃于所征之地然则类者祭天之名未称王而得祭天者文王于伐崇之后寻即称王于时天期已至崇又大敌虽未称王已行王事故类祃也文王虽称王改正统得行其统内六州而已】辩说受命受天命也作周造周室也【严氏粲曰受命作周者推本之词也作造也造周之王业犹康诰言肇造区夏也】文王之德上当天心下为天下所归往三分天下而有其二则已受命而作周矣武王继之遂有天下亦卒文王之功而已然汉儒惑于谶纬始有赤雀丹书之说又谓文王因此遂称王而改元殊不知所谓天之所以为天者理而已矣理之所在众人之心而已矣众人之心是非向背若出于一而无一毫私意杂于其间则是理之自然而天之所以为天者不外是矣今天下之心既以文王为归矣则天命将安往哉书所谓天视自我民视天听自我民听所谓天聪明自我民聪明天明畏自我民明威皆谓此尔岂必赤雀丹书而称王改元哉称王改元之说欧阳公苏氏游氏辩之已详去此而论则此序本亦得诗之大旨而于其曲折之意有所未尽已论于本篇矣【欧阳氏修曰周自上世以来积功累仁至于文王威德并着周国自此盛大至武王因之遂伐纣灭商而有天下然以盛德爲天所相而兴周者自文王始也其义如此而已故序但言受命作周不言受命称王也○苏氏轼曰武王伐商师渡孟津会于牧野其所以称君之命命于诸侯者盖犹曰文考而已至于武成既以柴望告天百工奔走受命于周而后称曰我文考文王克成厥勲由是观之则是武王不敢一日妄尊其先君而况于文王自王乎○游氏酢曰君臣之分犹天地尊卑纣在上而文王称王是二天子也服事商之道固如是耶书所谓九年大统未集者后世以虞芮质成为文王受命之始故也观武王于泰誓三篇称文王为文考至武成而柴望然后称文考为文王则可知矣】
　　○大明文王有明德故天复命武王也【孔氏颖逹曰毛以为从六章上五句长子维行以上说文王有德能受天命故云有命自天命此文王是文王有明德天命之事也笃生武王以下说武王有明德天复命之故云保佑命尔燮伐大商是武王有明德复受天命之事也但说文王之德则追本其母述武王之功则兼言其佐文王则天生贤配武王则帝所降临皆是欲崇其徳故辞所泛及】
　　辩说此诗言王季大任文王大姒武王皆有明德而天命之非必如序说也
　　○緜文王之兴本由大王也【范氏处义曰序言文王之兴本由大王故此诗铺叙去豳迁岐建国立社与待夷狄怀诸侯之事皆大王始之文王终之九章次第可考也非出周公之手他人岂能知周家创立之始若是其纤悉哉○彭氏执中曰周之得天自文王之得民始民心之归周自大王之得民始一诗之意大要主得民言也】
　　○棫朴文王能官人也【欧阳氏修曰诗人言棫朴茂盛采之以备薪槱喻文王养育贤才以充列位而王威仪济济然左右之臣趋而事之以见君臣之盛也二章三章以见王所官人入宗庙居军旅皆可用言文武之材各任其事也四章言官人之成效也卒章又言王当勉勉用人而但提其纲纪尔○李氏樗曰荀子曰文王以官人为能左传曰官人国之急也文王之世既有疏附奔奏之臣又有先后御侮之人文王之所以官使人才者有其道故也】
　　辩说序误
　　○旱麓受祖也周之先祖世修后稷公刘之业大王王季申以百福干禄焉【孔氏颖逹曰言文王受其祖之功业也祖谓大王王季以前也】
　　辩说序大误其曰百福干禄者尤不成文理【吕氏祖谦曰周之先祖以下皆讲师所附丽此篇师传以为文王之诗故有大王王季申以百福干禄之说于理虽无害然干禄百福之语则不辞矣】
　　○思齐文王所以圣也【郑氏康成曰言非但天性德有所由成○孔氏颖逹曰经首章言大任德行纯备故能生此文王是其所以圣也二章以下言文王德当神明施化家国下民变恶为善小大皆有所成是其圣之事也】
　　○皇矣美周也天监代殷莫若周周世世修德莫若文王【孔氏颖逹曰此实文王之诗而言美周者周虽至文王而德盛但其君积世行善不独文王以经有太伯王季之事故言周以广之也】
　　○灵台民始附也文王受命而民乐其有灵德以及鸟兽昆虫焉【郑氏康成曰天子有灵台者所以观祲象察气之妖祥也文王受命而作邑于丰立灵台○孔氏颖逹曰文王受天之所命而民乐有其神灵之德以及鸟兽昆虫焉作诗以歌其事也经说作台序言始附文王嗣为西伯三分天下有其二则为民所从事久矣而于作台之时始言民附者初受命已附至作台而齐心故繋之受命见附之所由也】
　　辩说文王作灵台之时民之归周也久矣非至此而始附也其曰有灵德者亦非命名之本意集说【吕氏祖谦曰案武成文王诞膺天命以抚方夏惟九年大统未集即此序所谓文王受命也以抚方夏即三分天下有其二之时也若以灵台之作在此九年之间虽非诗人大意所存然尚无害汉儒因此遂以为受命称王而以灵台为天子之制则悖理甚矣武王牧野誓师所告者不过司徒司马司空犹未备天子六卿之制岂有文王之时已僭天子之台哉】
　　○下武继文也武王有圣德复受天命能昭先人之功焉【范氏处义曰武王善继善述中庸固言之而诗有继文继伐二篇继文则兼言三后谓大王王季文王皆有文德而武王以武继之也继伐则专言文王谓文王有伐崇等功而武王卒其事也言文德则非文王所得而专言武功则非大王王季所得而与也】
　　辩说下字恐误说见本篇
　　○文王有声继伐也武王能广文王之声卒其伐功也【孔氏颖逹曰上四章言文王令闻之声成名之德作丰邑以追孝心同四方而正法度所为不止于伐崇也下四章言武王君天下服四方定镐京而成卜兆传善谋以安后世所为不止于伐纣维以继伐言之者以其所施之事皆继伐之功故言继伐以总之○黄氏櫄曰文王一怒而安天下之民武王亦一怒而安天下之民故曰继伐也下武言继文文王有声言继伐惟其能继文王之文德而后卒文王之伐功故曰能广文王之声卒其伐功也文王述大王王季之业已有其声矣武王从而大之此文王有声之所由作欤】
　　辩説郑谱之误说见本篇
　　○生民尊祖也后稷生于姜嫄文武之功起于后稷故推以配天焉【孔氏颖逹曰序言尊祖之意以后稷生于姜嫄而来其文王受命武王除乱以定天下之功其兆本起由于后稷及周公成王致太平制礼以王功起于后稷故推举之以配天谓配夏正郊天焉祭天而以祖配祭者天无形象推人道以事之当得人为之主礼记称万物本于天人本于祖俱为其本可以相配是故王者皆以祖配天是同祖于天故为尊也祖之定名父之父耳但祖者始也已所从始也自父之父以上皆得称焉此后稷之于成王乃十七世祖也言文武之功起于后稷者周语云后稷勤周十五世而兴是后稷勤行功业为周室开基也○严氏粲曰孝经云郊祀后稷以配天祭法云周人禘喾而郊稷祖文王而宗武王】
　　○行苇忠厚也周家忠厚仁及草木故能内睦九族外尊事黄耇养老乞言以成其福禄焉【郑氏康成曰九族自已上至高祖下至孙之亲也乞言从求善言可以为政者敦史受之○孔氏颖逹曰言周家积世能为忠诚笃厚之行其仁恩及于草木以草木之微尚加爱惜况在于人爱之必甚以此仁爱之深故能内则亲睦九族之亲外则尊事黄髪之耇以礼恭敬养此老人就乞善言所以爲政以成其周之王室之福禄焉此是成王之时则美成王之忠厚矣不言成王者欲见先世皆然非独成王故即立周家以广之九族是王近亲黄耇则及他姓故言内外以别之经八章仁及草木首章是也内睦九族二章尽四章是也尊事黄耇五章尽卒章上二句皆是也以成其福禄卒章下二句是也三王养老必就乞言故序因而及之于经无所当也首章言苇唯有草耳举草则木可知故序言以足句耳○文王世子云族食世降一等则天子所燕及者非独五服之内此唯言九族者言其亲亲以及远举九族以见同姓皆亲之内则云凡养老五帝宪三王又乞言皆有惇史言五帝直养其意体而法效之三王亦养而法效之又乞善言皆有惇史故知得善言则惇史受之礼有内外小史大史无惇史正以待接老人择史之惇厚者掌之惇非官名也○范氏处义曰此诗因行苇起兴自戚戚兄弟至序宾以不侮皆亲睦九族燕射之礼也自曾孙维主以介景福皆尊事黄耇乞言之礼也或疑一诗兼睦族养老二事窃意因行睦族燕射其闲与燕同姓之高年如诸父者成王于序宾之后为礼加厚遂酌大斗以乞言于事为甚顺无不可者或别行养老乞言之礼亦可歌此诗盖古人乐章皆可通用也】
　　辩说此诗章句本甚分明但以说者不知比兴之体音韵之节遂不复得全诗之本意而碎读之逐句自生意义不暇寻绎血脉照管前后但见勿践行苇便谓仁及草木但见戚戚兄弟便谓亲睦九族但见黄耇台背便谓养老但见以祈黄耇便谓乞言但见介尔景福便谓成其福禄随文生义无复伦理诸序之中此失尤甚览者详之【吕氏祖谦曰自周家忠厚以下论成周盛德至治则得之然非此诗之义也意者讲师见序有忠厚之语而附益之欤】
