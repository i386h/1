<!-- { "loadSidebar": true } -->
　　集传赋也济济跄跄言有容也【孔氏颖达曰曲礼曰大夫济济士跄跄是有容也○辅氏广曰古之祭祀用人甚多此言济济跄跄者谓凡与祭之人皆有容仪也】冬祭曰烝秋祭曰尝【许氏谦曰烝尝宗庙之祭名尝尝新谷也烝进品物也○朱氏公迁曰言烝尝则禴祠在其中矣】剥解剥其皮也亨煮熟之也肆陈之也【苏氏辙曰谓陈其骨体于爼也】将奉【音捧】持而进之也【辅氏广曰剥亨肆将各有其人皆防济济跄跄一句】祊庙门内也孝子不知神之所在故使祝博求之于门内待宾客之处也【礼记郊特牲索祭祝于祊不知神之所在于彼乎于此乎注索求神也○辅氏广曰王氏云凡祀祼鬯则求诸隂焫萧则求诸阳索祭祝于祊则求诸隂阳之间盖魂无不之神无不在求之之备如此○朱氏公迁曰公食大夫皆行事于庙是庙门之内有待宾客之处也】孔甚也明犹备也着也皇大也君也【辅氏广曰君也者如府君之谓所以尊之也】保安也神保盖尸之嘉号楚词所谓灵保亦以巫降神之称也【朱子曰灵保神巫也神降而托于巫盖身则巫而心则神也今诗中不説巫当便是尸也】孝孙主祭之人也庆犹福也集説【范氏处义曰自此章而下皆言祭祀之礼容及饮福之事○朱氏公迁曰济济跄跄以下五句是荐牲之敬为一节祝祭于祊一句是求神之诚为一节祀事孔明一句则总结之也○荐牲之礼如此求神使飨之又如此祀事可谓明备矣此先祖之所以来飨孝孙之所以受福者盛大而悠久也○何氏楷曰庙事莫重于烝尝田功成而品物备也】
　　○执爨【七乱反】踖踖【七亦反叶七畧反】为俎孔硕【叶常约反】或燔【音烦】或炙【之敕反叶陟畧反】君妇莫莫【音麦叶木各反】为豆孔庶【叶陟畧反】为宾为客【叶克各反】献酬【市由反】交错礼仪卒度【叶徒洛反】笑语卒获【叶黄郭反】神保是格【叶刚鹤反】报以介福万寿攸酢
　　集传赋也爨灶也【毛氏苌曰饔爨廪爨也○孔氏颖达曰饔爨以煑肉廪爨以炊米少牢云饔爨在门东南北上廪爨在饔爨之北】踖踖敬也俎所以载牲体也硕大也【朱氏公迁曰所谓博硕肥腯是也】燔烧肉也炙炙肝也【孔氏颖逹曰燔者火烧之名炙者远火之称以难熟者近火易熟者远之故肝炙而肉燔也】皆所以从献也特牲主人献尸宾长以肝从主妇献尸兄弟以燔从是也【孔氏颖达曰言从献者既献酒即以此燔炙从之而置之在俎也夏官量人云凡祭祀制其从献脯燔之数量是从献之文也】君妇主妇也莫莫清静而敬至也【王氏安石曰执爨贱者也贱者踖踖则贵者可知也君妇尊者也尊者莫莫则卑者可知也○辅氏广曰莫莫有冲漠之意唯清静而敬之至者方有此意思曰君妇者君即主也又所以尊称之也】豆所以盛内羞庶羞主妇荐之也【孔氏颖达曰有司彻云宰夫羞房中之羞于尸司士羞庶羞于尸注云二羞所以尽欢心房中之羞其笾则糗饵粉餈其豆则酏音移食糁食庶羞羊臐音熏豕膮音枵皆有胾醢房中之羞内羞也内羞在右隂也庶羞在左阳也】庶多也宾客筮而戒之使助祭者既献尸而遂与之相献酬也主人酌宾曰献宾饮主人曰酢主人又自饮而复饮宾曰酬宾受之奠于席前而不举至旅而后少长相劝而交错以徧也【毛氏苌曰东西为交邪行为错○刘氏瑾曰特牲主人酳尸主妇亚献賔三献毕主人遂酌以献賔賔饮献爵主人饮酢爵遂以觯酌于西方之尊以酬賔又自饮再酌饮賔賔奠觯于尊南至旅酬乃举其觯酬长兄弟遂自饮更酌于东方之尊以饮长兄弟长兄弟卒觯酌于西方之尊以饮受旅者其众賔及众兄弟交错以徧皆如初仪】卒尽也度法度也获得其宜也【朱氏公迁曰卒度卒获言无不合于法无不得其宜也○黄氏佐曰古者于旅也语恩泽行于礼法之中和乐生于诚敬之内】格来酢报也
　　集説【朱氏公迁曰内而主妇外而賔客及贱而执爨者无不敬以将事如此此神之所以飨而福之所以降也○朱氏善曰言自始至终皆尽善于是神保来格而报之以介福言其盛大也酢之以万夀言其悠久也】
　　○我孔熯【而善反】矣式礼莫愆【叶起巾反】工祝致告徂赉孝孙【叶须伦反】苾【蒲必反】芬孝祀【叶逸织反】神嗜饮食卜尔百福【叶笔力反】如几【音机】如式既齐既稷既匡既敕永锡尔极时万时亿集传赋也熯竭也善其事曰工【王氏逢曰工于为祝者】苾芬香也卜予【与同】也几期也春秋传曰易几而哭是也式法齐整稷疾匡正敕戒极至也【朱氏公迁曰整则不乱疾则不慢正则不邪戒则不忽皆荘敬之容也】○礼行既久筋力竭矣而式礼莫愆敬之至也于是祝致神意以嘏【音假】主人【辅氏广曰徂赉孝孙郑氏以为徂往也赉予也所以重释上句致告之义如言以其所致告者往而予孝孙也集传失解此二字】曰尔饮食芳洁【朱氏公迁曰上章酒食牛羊燔炙之类】故报尔以福禄使其来如几其多如法【孔氏颖达曰言须而即来不迟晚也来必丰足不乏少也】尔礼容庄敬故报尔以众善之极使尔无一事而不得乎此【辅氏广曰礼容荘敬解既齐既稷既匡既敕二句故报尔以众善之极解永锡尔极一句使尔无一事而不得乎此解时万时亿一句】各随其事而报之以其类也【李氏如圭曰工祝致告以下皆序嘏主人之词】少牢嘏词曰皇尸命工祝承致多福无疆于女孝孙【刘氏瑾曰注曰承犹传也】来女孝孙【朱氏公迁曰注云来读曰厘厘赐也即所谓承而致之也】使女受禄于天宜稼于田眉寿万年勿替引之此大夫之礼也【朱氏公迁曰公卿大夫其礼皆然故引以为证】集説【严氏粲曰祭祀甚劳筋力既竭而用礼皆无愆过异于跛倚临祭矣于是工善之祝致神意以告主人谓致嘏辞也不言锡福而曰锡极者诗人祝君以福多言致福之本人君能建其有极则五福备矣锡云者犹曰天诱其衷也○朱氏公迁曰事有始终敬无间断上章絜牛羊者执爨者君妇賔客皆极其礼敬如彼此乃言主祭者之敬其不替又如此则自妥侑以来敬可知也○极训为至则至极而无以复加者也修身而得身修之极齐家治国而得家齐国治之极推之其余莫不皆然所谓无一事而不得乎此也○福禄以报饮食之芳洁众善之极以报礼容之荘敬各随其事而报之也但极之所在即福之所在极又可以兼乎福矣】
　　○礼仪既备【叶蒲北反】钟鼓既戒【叶讫力反】孝孙徂位【叶力入反】工祝致告【叶古得反】神具醉止皇尸载起鼔钟送尸神保聿归诸宰君妇废彻【直列反】不迟诸父兄弟备言燕私【叶息夷反】集传赋也戒告也【辅氏广曰礼仪既备言其礼之无不举也钟鼔既戒言其乐之无不奏也如此则祭事以毕矣】徂位祭事既毕主人往阼阶下西面之位也致告祝传尸意告利成于主人言孝子之利养成毕也【吕氏祖谦曰少牢注云利犹养也成毕也言孝子之养礼毕】于是神醉而尸起送尸而神归矣曰皇尸者尊称之也鼔钟者尸出入奏肆夏也【刘氏瑾曰周礼大司乐曰尸出入奏肆夏钟师注曰先击钟次击鼔以奏时迈也○朱氏公迁曰先既戒之至此乃奏之】鬼神无形言其醉而归者诚敬之至如见之也诸宰家宰非一人之称也废去也【郑氏康成曰尸出而可彻诸宰彻去诸馔君妇笾豆而已】不迟以疾为敬不留神惠之意也【刘氏彝曰不迟不敢怠且缓如神犹在也】祭毕既归宾客之俎同姓则留与之燕以尽私恩所以尊宾客亲骨肉也【刘氏瑾曰仪礼主人之俎佐食彻之尸俎则佐食彻而有司归之賔俎则有司彻而归之祝及兄弟众宾之俎则皆自彻而出拜宾于门外而不敢留归宾俎而不敢后所以尊宾也主人以阼俎豆笾及尸祝兄弟之庶羞宴族人于堂主妇以祝豆笾及姑姊妹之俎宴内兄弟于房所以亲亲也】
　　集説【范氏处义曰此祀事既毕孝孙往于位而立矣祝于是告利成焉谓致尸意于主人也神醉而尸起送尸而神归诚敬之至如神在也废彻不迟不敢以祀毕而慢其事也自是以往可以燕同姓矣故曰备言燕私○唐氏顺之曰此交神明之终逮羣下之始所谓既尽礼于所尊遂致爱于所亲者也案古者賔飨或上取或下就盖礼尚优賔乐可断章寓意其义寛若宗庙之祭礼主尊祖敬天乐以昭徳象功罔敢逾越其义严如周礼钟师掌金奏有曰肆夏天子之庙尸出入奏之而飨元侯竝奏焉元侯相飨亦得用之所谓其义寛也至于庙祭鲁得用天子礼乐者成王特以褎周公之徳他国则不敢干然孔子犹窃病之盖若是其严也今楚茨五章鼔钟送尸句集传以为尸出入鼔钟以奏肆夏此沿郑笺然毛郑以楚茨为思古盛王重农奉祭故引大司乐之文集传改为公卿有田禄者力于农事以奉宗庙之祭则肆夏皆述天子之事于公卿奚取焉故正其説于此然观章句下集传引吕祖谦先王致力于民一叚则朱子仍未尽废旧説后之学者其善择焉】
　　○乐具入奏【叶音族】以绥后禄尔殽既将莫怨具庆【叶祛羊反】既醉既饱【叶补苟反】小大稽首神嗜饮食使君寿考【叶去九反】孔惠孔时维其尽【叶子忍反】之子子孙孙勿替【天帝反】引之集传赋也凡庙之制前庙以奉神后寝以藏衣冠【邢氏昺曰月令仲春云寝庙毕备郑注云前曰庙后曰寝以庙是接神之处其处尊故在前寝衣冠所藏之处对庙为卑故在后】祭于庙而燕于寝故于此将燕而祭时之乐皆入奏于寝也【孔氏颖达曰上章云备言燕私故此即陈燕私之事○燕祭不得同乐而云皆入者歌咏虽异乐器则同故皆入也】且于祭既受禄矣故以燕为将受后禄而绥之也【毛氏苌曰绥安也安然后受福禄也】尔殽既进与燕之人无有怨者【朱氏公迁曰此之小大即前章之诸父兄弟也燕私举而人心和悦如此】而皆懽庆醉饱稽首而言曰向者之祭神既嗜君之饮食矣是以使君寿考也又言君之祭祀甚顺甚时无所不尽【董氏逌曰内尽礼外尽物○朱氏公迁曰顺者顺于理时者适于时】子子孙孙当不废而引长之也
　　集説【曹氏粹中曰凡祭必欲其飨之故工祝致告宗族具庆皆以神嗜饮食归美焉○蒋氏悌生曰卒章言神归賔去之后同姓复燕于寝以厚其恩也诗人立言六章各有条序○朱氏公迁曰祭而格神则一身宜受其福祭而尽礼则子孙当守其规此与燕者所以祝主人也此章以燕私之事言之而述与燕者之庆词如此】
　　总论【许氏谦曰一章谓勤于稼穑所入者盛得以为祭祀之具二章言牲体之絜三章言俎豆之盛又皆言神飨而降福四章祝致神语五章送神而起下章燕宗族之端卒章宗族燕而祝君寿福也○姚氏舜牧曰神之所飨在明徳之馨然非黍稷之馨无由以将所以公卿必力田以供祭祀之礼】楚茨六章章十二句
　　集传吕氏曰楚茨极言祭祀所以事神受福之节致详致备所以推明先王致力于民者尽则致力于神者详【朱氏公迁曰此本序説故以先王言】观其威仪之盛物品之丰所以交神明逮羣下至于受福无疆者非徳盛政修何以致之
