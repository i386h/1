<!-- { "loadSidebar": true } -->
　　集说【范氏处义曰文王未尝称王凡诗谓文王为王者皆非作于文王之时是诗亦作于后世故以王在言之○吕氏祖谦曰邹氏曰鹿之在囿不知囿之为囿亦如在于山林鱼之在沼不知沼之为沼亦如相忘于江湖自非文王之徳上及飞鸟中及走兽下及潜鱼岂能及此○严氏粲曰次章言既作台而游焉夫车马羽旄一也有见之而欣欣喜色者有见之而疾首蹙頞者由人心之乐不乐也文王鸟兽鱼鼈何以异于人哉特民心乐之耳孟子最善説诗只民乐其有麋鹿鱼鼈一语道尽一诗意○朱氏善曰台下有囿则从而谓之灵囿囿中有沼则从而谓之灵沼王而时在灵囿也则见其鹿之攸伏言其性之适也见其鹿之濯濯言其体之肥也见其鸟之翯翯言其色之洁也此飞走者乐其为飞走也王而时在灵沼也则既见其鱼之牣而其多可知也复见其鱼之跃而其适可知也此鳞介者乐其为鳞介也已】
　　○虡【音巨】业维枞【七凶反】贲【扶云反】鼔维镛【音庸】于论【卢门反】鼓钟于乐【音洛】辟【音璧】廱
　　集传赋也虡植木以悬钟磬其横者曰栒【音笋】业栒上大版刻之捷业如锯齿者也【孔氏颖逹曰悬钟磬者两端有植木其上有横木谓植立者为虡谓横牵者为栒栒上加之大版为之饰释器云大版谓之业】枞业上悬钟磬处以防色爲崇牙其状枞枞然者也【胡氏一桂曰段氏曰笋之上有业业之上有崇牙笋之两端又有璧翣郑氏谓戴璧垂羽是也盖笋虡所以架钟磬崇牙璧翣所以节笋虡夏后氏饰以龙而无崇牙商饰以崇牙而无璧翣至周则极文而三者具矣此有瞽所以言设业设虡崇牙树羽也】贲大鼔也【陆氏徳明曰贲亦作鼖】长八尺鼓四尺中围加三之一【刘氏瑾曰中围者谓鼓腹也鼓面径四尺则其围十二尺鼓腹之围加以三之一则其围十六尺而径五尺三寸三分寸之一也】镛大钟也论伦也言得其伦理也辟璧通廱泽也辟廱天子之学大射行礼之处也水旋邱如璧以节观者故曰辟廱【孔氏颖逹曰水旋邱如璧者璧体圆而内有孔此水亦圆而内有地犹如璧然水下而地高故以邱言之以水绕邱所以节约观者令在外而观也○朱子曰王制论学曰天子曰辟廱诸侯曰泮宫説者以为辟廱大射行礼之处也水旋邱如璧以节观者泮宫诸侯乡射之宫也其水半之盖东西门以南通水北无也故振鹭之诗曰振鹭于飞于彼西廱説者以廱为泽盖即旋邱之水而其学即所谓泽宫也盖古人之学与今不同孟子所谓序者射也则学盖有以射为主者矣蘓氏引庄周言文王有辟廱之乐遂以辟廱亦为乐名而曰古人以乐教胄子则未知学以乐而得名欤乐以学而得名欤则是又以为习乐之所也张子亦曰辟廱古无此名其制盖始于此及周有天下遂以名天子之学而诸侯不得立焉记所谓鲁人将有事于上帝必先有事于泮宫者盖射以择士云尔】
　　集说【孔氏颖逹曰上言台沼此言作乐之意治世之音安以乐故在辟廱之内与闻之者莫不喜乐是其和之至也○范氏处义曰于论者叹其钟鼓得伦理也于乐者叹其以乐教国子于辟廱为可乐也昔舜命夔典乐以教胄子为先故文王亦论乐于学也○吕氏祖谦曰或疑灵台之诗叙台池苑囿与民同乐胡为以辟廱学校勦入之彼盖未尝深考三代人君与士大夫甚亲游宴之暬御征行之扈卫无所往而不与髦俊俱焉乐正司业父师司成则乐者固学士之所常隶也夫岂二事哉○刘氏瑾曰古之教者固不废乐而大射之礼亦先用乐作乐于辟廱无可疑者此后两章自説辟廱作乐之事前两章自説游观灵台之事也】
　　○于论鼔钟于乐辟廱鼍【徒河反】鼔逢逢【薄红反】蒙【音防】瞍【音叟】奏公
　　集传赋也鼍似蜥蜴长丈余皮可冒鼔逢逢和也【陆氏佃曰夏小正云剥鼍以为鼓其皮坚厚取以冒鼓故曰鼍鼓鼍鼔非特有取于皮亦其鼔声逢逢然象鼍之鸣续博物志曰鼍长一丈其声如鼓】有眸子而无见曰蒙无眸子曰瞍古者乐师皆以瞽者爲之以其善听而审于音也公事也闻鼍鼓之声而知蒙瞍方奏其事也
　　集说【严氏粲曰申言鼓钟辟廱之乐咏叹不能已乐之更端曰奏故九成谓之九奏言方奏其事乐之不厌之辞也】
　　总论【饶氏鲁曰文王未尝无灵台灵沼然与民同乐便是天理文王毕竟自朝至于日中昃不遑暇食用咸和万民人必得所然后有此乐○严氏粲曰文王始作灵台民乐成之其游于囿沼也又乐其有鸟兽鱼鼈其作乐于辟廱也又乐其有钟鼓之音所谓闻王鼓乐于此欣欣然有喜色也言之不能尽而嗟叹之不能已则民之爱戴者深矣○陈氏栎曰灵台一诗辟廱之教寓焉台池鸟兽钟鼓之乐乐之形也其乐也外辟廱教化道义之乐乐之本也其乐也内民乐其乐盖至此矣○朱氏善曰灵台游观辟廱教育游观而必言其物之盛者以见涵育长养之有其素也教育而必言其乐之和者以见鼔舞作兴之有其术也然则台池鸟兽之乐囿与百姓共之而钟鼓之乐殆将与贤者共之也○郝氏敬曰周自后稷公刘大王王季世世积徳干有余年而文王勤劳日昃不睱食至是始有园囿台池钟鼓而后民欢乐之创业若此其难而得民若此其未易也诗人作是诗以见文王造周功成盖民乐而后君乐民乐君之乐而后见民乐文王所以释如伤之忧也虽民心归周非自今始而文王求寜今始观成也○王氏志长曰庶民子来民之太和麀鹿攸伏于牣鱼跃物之太和也于论鼓钟于乐辟廱君臣之太和也所谓太和在成周宇宙闲也】
　　灵台四章二章章六句二章章四句
　　集传东莱吕氏曰前二章乐文王有台池鸟兽之乐也后二章乐文王有钟鼔之乐也皆述民乐之词也
　　集说【孔氏颖逹曰郑氏云韩诗説辟廱者天子之学所以教天下春射秋飨尊事三老五更在南方七里之内左氏説天子灵台在太庙之中壅之以灵沼谓之辟廱皆无明文灵台一篇有灵台有灵囿有灵沼有辟廱则辟廱及三灵同处在郊矣袁凖正论云辟廱大射养孤之处】
　　下武维周世有哲王三后在天王配于京【叶居良反】
　　集传赋也下义未详或曰字当作文言文王武王实造周也哲王通言大王王季也三后大王王季文王也在天既没而其精神上与天合也王武王也配对也谓继其位以对三后也京镐京也○此章美武王能缵大王王季文王之绪而有天下也
　　集说【陈氏鹏飞曰哲王谓谁其在天则大王王季文王其在镐京则武王是也在镐京者足以配彼在天者○朱子语类问在天言其既没而其精神上合于天此是如何曰便是又有此理用之云恐只是此理上合于天耳曰既有此理便有此气或曰想是圣人禀得清明纯粹之气故其气上合于天曰也是如此这事又微妙难説如云文王陟降在帝左右若説文王眞个在上帝之左右眞个有上帝如世闲所塑之像固不可然圣人如此説便是有此理○朱氏善曰一代兴王之业必世徳之相承有以基之于其始而后圣徳之受命有以成之于其终周之王业自文王而始着自武王而始成是文王武王实造周矣然推原其始则文王之前固有王季也王季之前又有大王也谓王业之所基不在于是而可乎是以武王继之实能配彼在天之灵于镐京焉则武王之继三后谓非王业之所成而可乎原其始而归美于三后要其终而归功于武王则夫任继述之责者其必知所法矣○邹氏泉曰此言先绪之所从来者已久因言三后之精神上与天合总见所传之绪于今为烈难于其为配而武王则能缵绪而有天下也】附录【毛氏苌曰武继也○郑氏康成曰下犹后也○孔氏颖逹曰居下世即是在后故云下犹后也言后人能继祖者维周家最大谓大王王季文王稍稍就盛者也王季为西伯文王又受命是稍盛也不通数武王者此言哲王即是下文三后王配之文别在于下故知世有之中不兼武王也○王氏安石曰大王王季文王以文徳造始于上武王以武功续终于下故曰下武维周世有哲王○吕氏祖谦曰下者继上之辞也下武之继文即颂所谓嗣武受之也武王一戎衣而天下大定其乐曰大武故言周王业之成必曰武焉】
　　【案集传下义未详或曰字当作文言文王武王实造周也但诗言世有哲王三后在天所谓三后者不得不指大王王季文王也文王既列于三后之中则下武作文武于诗义为复矣即朱子亦阙疑而未定也故先儒都从毛郑之训以诠经似亦可通】
　　○王配于京世徳作求永言配命成王之孚【叶孚尤反】集传赋也言武王能继先王之徳【苏氏辙曰作起也起而求其先世之徳以继之也○李氏樗曰武王所以配三后者则以维世徳之求故也起而求以继之也】而长言合于天理故能成王者之信于天下也若暂合而遽离暂得而遽失则不足以成其信矣
　　集说【王氏安石曰大王肇基王迹王季其勤王家文王大统未集至于武王然后自西自东自南自北无思不服然后能为成王之孚○陈氏鹏飞曰三后之孚着于民乆矣至武王配天然后成王者之信○严氏粲曰武王所以配三后于京者以其善继述也所求者先世之徳故能长配天命有天下而传无穷遂成王者之信也王者之事业莫大于信信则天下心服而王也○陈氏栎曰配祖宗而与世徳一即配天而与天理一者命原于天而三后亦在天配三后即配天矣配命则必能配三后矣○朱氏善曰此章二配字不同王配于京是以下而对乎上之辞永言配命是以人而合乎天之辞有以配对于下而已之徳既与先王而为一有以配合乎天而已之心复与天理而为一此所以能成王者之信而为天下之法也然则王者之信岂可以他求哉亦在乎求世徳配天命而已盖世徳皆实心之形着而天命即实理之流行既有以配对于先王复有以配合乎天命则王者之徳着于下而天下之心应乎上上下交孚而其为信也成矣○邹氏泉曰世徳就徳之见于事者言如大王修徳行政王季积徳累仁文王发政施仁之类乃三后所以造周者即世徳所在也○王氏志长曰武王以作求配命之徳继三后而起则天下翕然信之若子之信父母其王也虽百却之亦不可得矣时迈曰允王维后酌曰实维尔公允师皆言成王之孚也】
　　○成王之孚下土之式永言孝思孝思维则
　　集传赋也式则皆法也○言武王所以能成王者之信而爲四方之法者以其长言孝思而不忘是以其孝可爲法耳【曹氏粹中曰孝思犹舜见尧于羹墙○徐氏光啓曰维则者当缵绪则以缵绪为孝当变通则以变通为孝有国则以国孝有家则以家孝】若有时而忘之则其孝者伪耳何足法哉
　　集説【陈氏鹏飞曰王者之徳着于人而可信者谓之孚存于心而不忘者谓之孝天下皆知法武王之徳而不知徳之可法者本于圣人之孝○朱子曰武王既成王业天下咸法则之以法其孝思而已盖求其世徳而成王之孚孝思之至孰大于是○刘氏瑾曰武王之孝可为天下之法此所以为逹孝所谓徳教加于百姓刑于四海此天子之孝是也○蒋氏悌生曰孝者根于人心之同然者也武王躬行于上而心纯乎孝以是道而化天下亦惟因人心之所同然者而振作兴起之故能为法于天下而民信之亦莫不兴起于孝而亲戴于其君继述之善又孰有明着于此者乎】
