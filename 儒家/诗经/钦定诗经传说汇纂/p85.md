<!-- { "loadSidebar": true } -->
　　皇皇者华【芳无反与夫叶】于彼原隰駪駪【所巾反】征夫每怀靡及集传兴也皇皇犹煌煌也华草木之华也高平曰原下湿曰隰駪駪众多疾行之貌征夫使臣与其属也【毛氏苌曰征夫行人也○郑氏康成曰众行夫○孔氏颖逹曰使与上介众介也】怀思也○此遣使臣之诗也君之使臣固欲其宣上德而达下情而臣之受命亦惟恐其无以副君之意也故先王之遣使臣也美其行道之勤而述其心之所怀曰彼煌煌之华则于彼原隰矣此駪駪然之征夫则其所怀思常若有所不及矣盖亦因以爲戒然其辞之婉而不迫如此诗之忠厚亦可见矣【辅氏广曰以爲戒者卽穆子所谓君敎使臣之意夫欲以爲敎戒而不遂直言之乃设言其使臣之情自如此所谓婉而不迫也】集说【毛氏苌曰忠臣奉使能光君命无远无近如华不以高下易其色○程子曰天子遣使四方以观省风俗采察善恶访问疾苦宣道化于天下皇华之光明于野犹王泽之流布光华天下也使人惟恐不能宣达是每怀靡及也○苏氏辙曰煌煌之华生于原隰而不知原隰之异维其所在而无不煌煌者臣奉君命以出而每怀不及事之忧不忘咨访不以逺近险易易其心亦如华之无不煌煌也○朱氏善曰每怀者每事而思之谓之靡及则其心歉然常若有所不及也然不曰使臣而曰征夫则不特使臣此心其属亦此心也推此心以在外则耆老之在所当问遗逸之在所当求鳏寡之在所当恤废坠之在所当举上德之厚而欲其无一之不宣下情之远而欲其无一之不达爲使臣者固惟恐无以副君之意而爲其属者又惟恐无以爲使臣之助庻可以称斯职矣】
　　○我马维驹【恭于恭侯二反】六辔如濡【如朱如由二反】载驰载驱【亏于亏由二反】周爰咨诹【子须子侯二反】
　　集传赋也如濡鲜泽也周徧爰于也咨诹访问也○使臣自以每怀靡及故广询博访以补其不及而尽其职也程子曰咨访使臣之大务【黄氏佐曰此章至末章皆一意】集说【欧阳氏修曰二章以下戒其调御车马虽有驰驱之劳不忘国事周详访问因以博采广闻不徒将一事而出也○李氏樗曰使者之奉使周徧其所而询问之周官撢人之职掌诵王志道国之政事以廵天下邦国而语之则是使臣之职欲其周徧咨谋无所不及也○辅氏广曰程子所谓咨访使臣之大务者盖人君正以其耳目不得亲与四远之民相接故遣使臣于外以宣己意而通下情则爲之使者又岂可不务广询博访以副其君之意哉】
　　○我马维骐【音其】六辔如丝【叶新赍反】载驰载驱周爰咨谋【叶莫悲反】
　　集传赋也如丝调忍【音刃】也【朱氏公迁曰犹言和柔也】谋犹诹也变文以协韵尔下章放此【欧阳氏修曰诹谋度询但叶韵尔诗家此类甚多】
　　○我马维骆六辔沃【乌毒反】若载驰载驱周爰咨度【待洛反】集传赋也沃若犹如濡也【刘氏瑾曰沃若有鲜泽之义故犹二章之如濡】度犹谋也
　　○我马维骃【音因】六辔旣均载驰载驱周爰咨询
　　集传赋也阴白杂毛曰骃【吕氏祖谦曰详解见駉】均调也询犹度也
　　总论【刘氏彝曰驹骐骆骃皆驷之良选所以贲使臣之行也○黄氏佐曰首章兴其勤使役而常怀不及之心下详其服使役以补其不及之职首章述其心后四章述其事盖惟其有是心而后有是事惟其事之敏则其心之勤益可知矣】
　　附录【毛氏苌曰忠信爲周访问于善爲咨咨事爲诹咨事之难易爲谋咨礼义所宜爲度亲戚之谋爲询兼此五者虽有中和当自谓无所及成于六德也○郑氏康成曰中和谓忠信也五者咨也诹也谋也度也询也虽得此于忠信之贤人犹当云已将无所及于事则成六德言愼其事○孔氏颖达曰左传云臣获五善是也鲁语曰重之以六德是传之所据○范氏处义曰载驰载驱而往不惮劳苦周徧咨访其事悉以告上诹也谋也度也询也说者谓变文以叶韵然诹有聚议之意谋有计画之意度有体谅之意询有究问之意旣欲以告上故贵详审冀得其实也○吕氏祖谦曰诹谋度询必咨于周而诗文乃云周爰咨诹者古语多倒也欧阳氏诸説诗中亦兼有此意然毛传乃经之本旨】
　　皇皇者华五章章四句
　　集传案序以此诗爲君遣使臣春秋内外传皆云君敎使臣其说己见前篇仪礼亦见鹿鸣【仪礼乡饮酒礼注皇皇者华采其更是劳苦自以爲不及欲谘谋于贤知而以自光明也】疑亦本爲遣使臣而作其后乃移以他用也然叔孙穆子所谓君敎使臣曰每怀靡及诹谋度询必咨于周敢不拜敎可谓得诗之意矣范氏曰王者遣使于四方敎之以咨诹善道将以广聪明也夫臣欲助其君之德必求贤以自助故臣能从善则可以善君矣臣能听諌则可以諌君矣未有不自治而能正君者也【辅氏广曰范氏说是余意夫君臣一体已不能咨诹善道则君亦安能听用己言哉】
　　集说【严氏粲曰遣使以礼乐归又劳之体羣臣也○朱氏公迁曰皇华遣使劝以义四牡劳使恤以情是以出则尽其职归则忘其劳由君之使臣有道也】
　　常棣之华鄂【五各反】不韡韡【韦鬼反】凡今之人莫如兄弟【待礼反】
　　集传兴也常棣棣也子如樱桃可食【宋氏祁曰世人多误以常棣爲唐棣于兄弟用之唐棣栘也栘开而反合者也此两物不相亲○李氏樗曰何彼秾矣唐棣之华与论语所举唐棣之华偏其反而则尔雅所谓移也此常棣与采薇诗曰维常之华则尔雅所谓棣也二者异木也】鄂鄂然外见之貌【毛氏苌曰鄂犹鄂鄂然言外发也○孔氏颖达曰谓华聚而发于外也】不犹岂不也韡韡光明貌【王氏肃曰不韡韡言韡韡也○孔氏颖达曰华非一色故云光明】○此燕兄弟之乐歌故言常棣之华则其鄂然而外见者岂不韡韡乎凡今之人则岂有如兄弟者乎【辅氏广曰诗记所载诸家常棣之说皆兼比体惟集传之说乃是兴体只是以岂不韡韡兴岂有如兄弟一句耳】
　　集说【孔氏颖达曰常棣之木众花俱发实韡韡而光明以兴兄弟众多而相和睦岂不强盛而有光晖乎○严氏粲曰一章发端姑言兄弟之常而辞气抑扬之闲已有感叹不尽之意其斯周公之心乎○朱氏道行曰凡今之人大槪泛说非属毛离里于我隔膜者情分不甚关切焉得如己之兄弟此其理易见也下七章反覆发明总以见其不如耳】
　　附录【郑氏康成曰承华者曰鄂不当作柎方于反柎鄂足也鄂足得华之光明则韡韡然盛兴弟以敬事兄兄以荣覆弟恩义之显亦韡韡然○王氏安石曰华鄂之相恃不可须叟离者以天属故也兄弟天属也其相承覆相恃而不可离如此○程子曰不作柎亦可如字亦可以花萼相依生相亲力相承兴人之莫如兄弟也○吕氏祖谦曰说文鄂作萼○常棣之华鄂不韡韡诸家文义虽小不同然诗皆包此意学者所当徧察熟味也】
　　○死丧之威兄弟孔怀【叶胡威反】原隰裒【薄侯反】矣兄弟求矣集传赋也威畏怀思裒聚也○言死丧之祸他人所畏恶惟兄弟爲相恤耳至于积尸裒聚于原野之闲亦惟兄弟爲相求也此诗盖周公旣诛管蔡而作故此章以下专以死丧急难鬭阋之事爲言其志切其情哀乃处兄弟之变如孟子所谓其兄关【音弯】弓而射之则已垂涕泣而道之者序以爲闵管蔡之失道者得之而又以爲文武之诗则误矣大抵旧说诗之时世皆不足信举此自相矛盾者以见其一端后不能悉辨也【范氏处义曰周公遭管蔡之变因思文武能燕乐兄弟如此而今乃尔故作是诗盖闵之也然则谓文武燕兄弟于当时周公追咏其事于后于理亦可信○朱子曰文武之际固有燕兄弟之诗矣周公以管蔡之爲乱也故制作之际更爲是诗以申兄弟之好盖燕兄弟者文武之政而闵管蔡者周公之心也】
　　集说【何氏楷曰此就常情而言上章所谓莫如兄弟者于此验之最爲亲切○庄子所云以利合者迫穷祸患害相弃也以天属者迫穷祸患害相收也】
　　○脊【井益反】令【音零】在原兄弟急难【叶泥沿反】每有良朋况也永叹【吐丹反叶它涓反】
　　集传兴也脊令【董氏逌曰尔雅作防鸰】雝渠水鸟也【禽经脊令友悌○陆氏玑曰大如鷃雀腹下白颈下黒如连钱杜阳人谓之连钱○陆氏佃曰物类相感志曰俗呼雪姑鸣则天当大雪】况发语词或曰当作怳【季氏本曰况与怳同言朋友情虽怆怳亦但长叹而已】○脊令飞则鸣行则揺有急难之意故以起兴【孔氏颖达曰脊令水鸟今乃在于高原之上失其常处飞则鸣行则揺动其身不能自舍以喻兄弟旣在急难而相救亦不能自舎○严氏粲曰小宛取义在于飞则鸣故曰题彼脊令载飞载鸣此诗取义在于行则揺故曰脊令在原程子以爲脊令首尾相应是也】而言当此之时虽有良朋不过爲之长叹息而已力或不能相及也东莱吕氏曰疎其所亲而亲其所疎此失其本心者也故此诗反覆言朋友之不如兄弟盖示之以亲疎之分使之反循其本也本心旣得则由亲及疎秩然有序兄弟之亲旣笃朋友之义亦敦矣初非薄于朋友也苟杂施而不孙虽曰厚于朋友如无源之水朝满夕除胡可保哉或曰人之在难朋友亦可以坐视与曰每有良朋况也永叹则非不忧悯但视兄弟急难爲有差等耳诗人之词容有抑扬然常棣周公作也圣人之言小大高下皆宜而前后左右不相悖
　　集说【王氏安石曰古者朋友之丧则视兄弟视兄弟则急难宼讐何爲而不豫白莫不有君而爲之臣莫不有父而爲之子莫不有师而爲之弟子莫不有兄弟而爲之兄弟则吾急难宼讐之所当致力也博矣又推而致之朋友则有所不暇然则世之致力于朋友者非与曰势足以振之力足以周之而无伤于义则邻里乡党不可不勉也而况于朋友乎】
　　○兄弟阋【许歴反】于墙外御其务【春秋传作侮罔甫反】每有良朋烝【之承反】也无戎【叶而主反】
　　集传赋也阋鬬狠也【朱氏道行曰墙与外相应同室之鬬在门以内故曰阋】御禁也烝发语声戎助也○言兄弟设有不幸鬬狠于内然有外侮则同心御之矣虽有良朋岂能有所助乎【王氏安石曰狠于内非令兄弟也然及其御侮则虽每有良朋曽不如不令兄弟之可恃也】富辰曰兄弟虽有小忿不废懿亲【左传富辰曰昔周公吊二叔之不咸故封建亲戚以蕃屛周召穆公思周德之不类故纠合宗族于成周而作诗周之有懿德也犹曰莫如兄弟其懐柔天下也犹惧有外侮扞御侮者莫如亲亲故以亲屛周召穆公亦云○杜氏预曰周公作诗召公歌之故言亦云○孔氏颖达曰此诗自是成王之时周公所作以亲兄弟但召穆公见厉王之时兄弟恩疏重歌此周公之诗以亲之耳】
　　集说【欧阳氏修曰旣言兄弟之相亲者如是又言兄弟虽有内阋者至逢外侮犹共御之○辅氏广曰二章至四章虽是周公处管蔡之变故以死丧急难鬬阋之事爲言然兄弟眞切之情亦惟于此际而后见得分晓若于安平之时观之则人或以爲朋友与兄弟等耳】
　　○丧乱旣平旣安且宁虽有兄弟不如友生【叶桑经反】集传赋也上章言患难之时兄弟相救非朋友可比此章遂言安宁之后乃有视兄弟不如友生者悖理之甚也
　　集说【欧阳氏修曰及乎丧乱平而安宁则反视兄弟不如友生此乃责之之辞所谓吊其不咸也○苏氏辙曰人居平安之世不知兄弟之可恃而以至亲相责望则兄弟常多过失易以生怨故有以朋友爲贤于兄弟者】
