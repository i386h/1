<!-- { "loadSidebar": true } -->
　　思齐【侧皆反】大【音泰】任文王之母【莫后反】思媚【美记反】周姜京室之妇【房九反】大【同上】姒嗣徽音则百斯男【叶尼心反】
　　集传赋也思语辞齐庄媚爱也周姜大王之妃大姜也京周也大姒文王之妃也徽美也百男举成数而言其多也【朱子曰案春秋传云管蔡郕霍鲁卫毛聃郜雍曹滕毕原丰郇文之昭也并伯邑考武王十八人然此特其见于书传者耳亦可见其多也】○此诗亦歌文王之徳而推本言之曰此庄敬之大任乃文王之母实能媚于周姜而称其爲周室之妇至于大姒又能继其美徳之音而子孙众多上有圣母所以成之者远内有贤妃所以助之者深也
　　集说【孔氏颖达曰大任能上慕先姑之所行下为子妇之所续是其徳行纯备故生圣子是文王所以圣也○王氏安石曰齐者母道也媚者妇道也为人母尽母道为人妇尽妇道者大任也○欧阳氏修曰大姒每思慕任姜而继其美声有不妬忌之贤而子孙众多○李氏樗曰以大任而能爱大姜以大姒而又能嗣大任之徽音则周之贤妃可谓世不乏人矣此周之所以兴也○王氏炎曰嗣徽音虽大姒之贤非文王有以仪刑之岂能全此妇徳之懿乎故下章言其仪刑之徳也○蒋氏悌生曰此诗推圣徳之由开于前而裕于后内助之贤世济其美其所成就者深远有非人之所能及也夫妻道无成虽无専美之义而正始之道实为风化之原由大姜而及大任由大任而及大姒而又得邑姜所以绍前美而昌厥后者自生民以来帝王之兴世有贤助未有若周家之盛者也】
　　○惠于宗公神罔时怨神罔时恫【音通】刑于寡妻至于兄弟以御【牙嫁反】于家邦【叶卜工反】
　　集传赋也惠顺也宗公宗庙先公也【张子曰未追王故称公】恫痛也刑仪法也寡妻犹言寡小君也御迎也【孔氏颖达曰御毛读为迓训为迎郑读为驭训为治○王氏逄曰此从毛传孟子注与郑笺同】○言文王顺于先公而鬼神歆之无怨恫者其仪法内施于闺门而至于兄弟以御于家邦也孔子曰家齐而后国治孟子曰言举斯心加诸彼而已【张氏栻曰文王之刑寡妻至兄弟御家邦亦举斯心加诸彼而已盖无非是心之所存也圣人虽无事乎推然其自身以及家自家以及国亦固有序矣】张子曰言接神人各得其道也【朱氏善曰诚以事神而神无不格诚以治人而人罔不孚此所谓接神人各得其道也】
　　集说【欧阳氏修曰毫髪不愧于隐微然后近者孚故神罔时怨神罔时恫始可以刑于寡妻○辅氏广曰此言文王之徳足以和神人治家国以足前章之意其序则先尊而后卑先亲而后疏也○严氏粲曰文王以昭事神明之徳推之齐家治国隐微之闲一毫无愧故能施仪法于妻至于兄弟即是家推之以治于家邦言由家以及国同此一理之推也○沈氏守正曰神之怨恫微而难知曰罔是怨恫非仁孝通于志意者不能也】
　　○雝雝【于容反】在宫肃肃在庙【叶音貌】不显亦临无射【音亦】亦保【叶音鲍】
　　集传赋也雝雝和之至也肃肃敬之至也【朱氏善曰和之至所以为治人之本敬之至所以为事神之本】不显幽隐之处也射与斁同厌也【严氏粲曰无射如孔子云学不厌如董仲舒云复而不厌之谓道言安行之久也】保守也○言文王在闺门之内则极其和在宗庙之中则极其敬虽居幽隐亦常若有临之者虽无厌射亦常有所守焉其纯亦不已盖如是
　　集说【李氏樗曰诗人之意以谓文王之徳外内显隐如一也○朱子曰观文王雝雝在宫肃肃在庙不显亦临无射亦保便可见敬只是如此○吕氏祖谦曰圣人神人之主也如前章所载神人孚格可谓得为主之道矣欲求所以孚格者当于此章观之○严氏粲曰此章言纯亦不已也文王之诚一也在宫则和在庙则敬随所寓而形见也不显之处人所不见而亦若有所临洋洋乎如在其上也无厌之时践履已熟而亦自保守悠久无闲也○蒋氏悌生曰徳施于人神之交可见之地而各极其美徳存于独处之地不可见之时而常有其诚徳之着乎外者随其地诚之存于中者纯乎天○徳形于接物之时尽和敬之道徳存于无为之顷有纯一之诚圣人于内外动静之闲始终一于敬而已】
　　【案集传于在宫言其和于在庙言其敬照诗义分属而平日论此章则専归于敬盖缉熙敬止是文徳之全体和亦从敬中流出用分而体一也】
　　○肆戎疾不殄烈假【古雅反】不瑕不闻亦式不谏亦入【此与下章用韵未详】
　　集传赋也肆故今也戎大也疾犹难也大难如羑里之囚及昆夷玁狁之属也殄絶烈光假大瑕过也此两句与不殄厥愠不陨厥问相表里闻前闻也式法也○承上章言文王之徳如此故其大难虽不殄絶而光大亦无玷缺【吕氏祖谦曰文王之徳如上章所陈故虽遭大难而不失其圣光大而不可毁缺也】虽事之无所前闻者而亦无不合于法度虽无谏诤之者而亦未尝不入于善传所谓性与天合是也
　　集说【孔氏颖达曰文王圣徳生知无假学习不闻人之道説亦自合于法不待臣之谏诤亦自入于道言其动应规矩性与天合○辅氏广曰大难之来虽圣人有所不能免特处之有道耳故言其大难虽不能殄絶之而使无而在我光大之徳终无瑕玷焉此乐天之事非圣人不能也不闻亦式不谏亦入所谓不思不勉从容中道文王之徳至是则无以复加矣】
　　○肆成人有徳小子有造古之人无斁【音亦】誉髦斯士集传赋也冠以上爲成人小子童子也造爲也【孔氏颖达曰有为者谓所习有业不虚废也】古之人指文王也【吕氏祖谦曰典谟作于虞夏其称尧舜禹皋陶已曰稽古则以文王为古之人复何疑哉】誉名髦俊也○承上章言文王之徳见于事者如此故一时人材皆得其所成就盖由其徳纯而不已故令此士皆有誉于天下而成其俊乂之美也【朱氏公迁曰誉髦即指有徳有造言斯士即指成人小子言】集说【王氏安石曰初言大姒则化成乎内也终言誉髦斯士则化成乎天下也○吕氏祖谦曰圣人流泽万世者莫大于作人故此诗以是终焉○辅氏广曰此章则遂言其徳盛而无斁故天下人才无小无大皆有所观感而蒙其成就是以令其为士者得其名誉于天下而成其俊乂之美也以上三诗皆言文王之徳之盛而皆及于作成人才之事以是观之则圣人之徳必见于作成一世之人才者然后为至在易观卦曰观我生君子无咎象曰观我生观民也意盖如此○严氏粲曰言至诚为能化也○朱氏公迁曰圣人徳盛如此天下涵泳于教化中大以成大小以成小则所以誉髦之者至矣然不易致也必久于其道而后化成彼乍作乍辍者其能与于斯乎】
　　总论【陈氏栎曰文王之圣生之者圣母助之者贤妃然文王固不能不资助于大姒而实能修身以刑于寡妻三四章皆言修身事也末章则不特成已而且能成物矣○薛氏瑄曰思齐一诗修身齐家治国平天下之道备焉】
　　思齐五章二章章六句三章章四句
　　集说【辅氏广曰此诗毛传以为四章章六句故言以为五章后三章章四句今从故言者以四章五章两章章首皆有一肆字而四章又有四个不字其章义又必如此而后宜故也盖缘后二章不用韵故毛传误分之耳】
　　皇矣上帝临下有赫【叶黒各反】监观四方求民之莫维此二国其政不获【叶胡郭反】维彼四国爰究爰度【待洛反】上帝耆之憎其式廓乃眷西顾此维与宅【叶达各反】
　　集传赋也皇大临视也赫威明也监亦视也莫定也二国夏商也【黄氏佐曰大王当祖甲之时殷政渐衰故云然】不获谓失其道也四国四方之国也究寻度谋也耆憎式廓未详其义或曰耆致也【程子曰颂云耆定尔功毛氏传曰耆致也○朱氏公迁曰致犹取也言其徳为上帝之所取也】憎当作増式廓犹言规模也【辅氏广曰式如式様之式廓如匡廓之廓】此谓岐周之地也○此诗叙大王大伯王季之徳以及文王伐密伐崇之事也此其首章先言天之临下甚明但求民之安定而已彼夏商之政既不得矣故求于四方之国苟上帝之所欲致者则増大其疆境之规模于是乃眷然顾视西土以此岐周之地与大王爲居宅也
　　集说【程子曰此泛言天佑下民作之君长使得安定也天维求民所定故君不善则絶之如彼夏商二国不得其政则于四方之国求谋有徳之君使王天下焉上帝耆之谓天命所归式廓犹云规模范围也天命所致则增大其规限自诸侯而天子由百里而四海是増而大之也○范氏处义曰大哉天之主宰天下其照临之威可谓赫然而明矣察视四方求民之所定以夏政不获于天则以与商商政不获于天则以与周所谓天难忱命靡常也○蒋氏悌生曰言天心惓惓于求民之安屑屑焉爲民而择君其事甚明而可畏大王之迁岐以兴王业皆天所为而非人所及也○朱氏善曰临下有赫言其威命之显也求民之莫言其主宰之公也彼夏商失道天之絶之也久矣故求之四方之国其未得之也则于是而寻究之于是而谋度之其既得之也复于是而耆定之于是而増大之然则天岂私我有周哉其眷周也即所以求民之安定也○徐氏鳯彩曰大王之时去桀已远而纣犹未生曰夏商者以见周之先公久矣属天之眷也】
　　【案序皇矣美周也天监代殷莫若周周世世修徳莫若文王朱子于此序无异议但毛传二国是殷夏四国是四方郑笺则以二国谓殷纣及崇侯四国谓密阮徂共也至憎其式廓谓憎其为恶浸大此维与宅谓指文王则毛郑觧同既以为指文王故二章之天立厥配谓为大姒三章之作邦作对谓天之兴周国而生明君自大伯王季时已然矣其説亦可通汉唐宋诸儒率从之至朱子而谓此维与宅指大王盖天作高山大王荒之已见于颂不得言文王故二国四国从毛义而首章二章皆属大王厥配亦属大姜明自大王已膺天眷义尤完备至憎作增从程子之説于诗觧更为直捷集传之胜于传笺多类此也】
　　○作之屏【必领反】之其菑【庄持反】其翳【一计反】修之平之其灌其栵【音例】啓之辟【婢亦反】之其柽【丑贞反】其椐【羌居反叶纪庶反】攘之剔【它歴反】之其檿【乌劒反】其柘【章夜反叶都故反】帝迁明徳串【古患反】夷载路天立厥配受命旣固
　　集传赋也作拔起也屏去之也菑木立死者也翳自毙者也【孔氏颖逹曰立死之木妨他木生长为木之害故曰菑生木自倒枝叶覆地为防翳故曰翳】或曰小木蒙密蔽翳者也修平皆治之使疏密正直得宜也灌丛生者也栵行生者也啓辟芟除也柽河桞也似杨赤色生河邉【陆氏玑曰一名雨师枝叶似松】椐樻【音匮】也肿节似扶老可为杖者也【陆氏玑曰即今灵夀是也】攘剔谓穿剔去其繁冗使成长也檿山桑也与柘皆美材可爲弓榦又可蚕也【考工记弓人取榦柘为上檿桑次之○严氏粲曰禹贡青州厥篚檿丝注云檿桑蚕丝中琴瑟】明徳谓明徳之君即大王也串夷载路未详或曰串夷即混夷载路谓满路而去所谓混夷駾矣者也配贤妃也谓大姜○此章言大王迁于岐周之事盖岐周之地本皆山林险阻无人之境而近于昆夷大王居之人物渐盛然后渐次开辟如此【欧阳氏修曰此章本周作宅之始岐周之民乐就有徳皆共刋除树木而营理邑居】乃上帝迁此明徳之君使居其地而昆夷远遁天又爲之立贤妃以助之是以受命坚固而卒成王业也
