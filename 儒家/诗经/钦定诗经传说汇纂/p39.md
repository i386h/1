<!-- { "loadSidebar": true } -->
　　总论【孔氏颖达曰作定之方中诗者羙卫文公也文公徙居楚邱之邑始建城使民得安处始建市使民得交易而营造宫室既得其时节又得其制度百姓喜而悦之民既富饶官亦充足致使国家殷实而富盛焉故百姓羙之徙居楚邱即二章升虚望楚是也营宫室者即首章作楚宫楚室是也建城市经无其事因徙居而始筑城立市故连言之也○程子曰一章言建国之事次章方言相土度地之初属文之势然也今文首言其事然后言其初者多矣既度其可然后卜以决之卜洛亦然人谋臧则筮从矣卒章则叙其勤劳以致殷富○刘氏瑾曰春秋纪事用月定星中时乃周之十二月卫懿公九年十二月狄灭卫戴公立而卒文公继立以次年爲元年至文公二年嵗首之月齐桓始城楚邱则诗人所指定星方中其在文公元年之终楚邱未城之先欤然诗言终焉允臧騋牝三千则是诗盖作于文公之季年而追言其始迁时一事耳故二章以前皆本其始二章以后则要其终也○沈氏守正曰营建时不忘惜民树木又取有用无非逺虑而营建以前恁地详审才营建了又恁地勤民皆是秉心塞渊处故举騋牝以见富庶见得操心之要如此】
　　【案尝读康诰酒诰梓材三篇而叹武王之训康叔也开国承家之道可谓至矣及后子孙不克祗遵先王之懿训而败徳是闻驯至政散民流鹤轩致灭文公仗齐桓之力乃筑楚邱史称其轻赋平罪身自劳与百姓同苦以收卫民今观定中一诗占天时审土宜尽人力规模宏逺经营具备而尤以农桑爲立国之本戎马爲富彊之资廵行不怠蕃育有方使康叔开国之模复见于播迁之后而诗人推本自塞渊中来可见一心爲万事根本卫业所由重兴也及春秋之季孔子适卫殷然思所以富之教之夫孰非文公生聚之所贻欤】
　　定之方中三章章七句
　　集传案春秋传卫懿公九年冬狄入卫懿公及狄人战于荧泽而败死焉宋桓公迎卫之遗民渡河而南立宣姜子申以庐于漕是爲戴公是年卒立其弟燬是爲文公于是齐桓公合诸侯以城楚邱而迁卫焉文公大布之衣大帛之冠务材训农通商惠工敬教劝学授方任能元年革车三十乗季年乃三百乗【左传闵公二年冬十二月狄人伐卫卫懿公好鹤鹤有乗轩者将战国人受甲者皆曰使鹤鹤实有禄位余焉能战公与石祁子玦与甯庄子矢使守曰以此赞国择利而爲之渠孔御戎子伯爲右黄夷前驱孔婴齐殿及狄人战于荧泽卫师败绩遂灭卫卫侯不去其旗是以甚败狄入卫遂从之又败诸河宋桓公逆诸河宵济卫之遗民男女七百有三十人益之以共滕之民爲五千人立戴公以庐于曹许穆夫人赋载驰齐侯使公子无亏帅车三百乗甲士三千人以戍曹归公乗马祭服五称牛羊豕鸡狗皆三百与门材归夫人鱼轩重锦三十两僖之二年封卫于楚邱】
　　集説【孔氏颖达曰卫东徙渡河齐桓公攘狄而封之立文公焉国家殷富在文公末年故左传曰季年乃三百乗明騋牝三千亦末年之事也此诗盖末年始作○东徙渡河则战在河北禹贡豫州荥波既猪注云沇水溢出河爲泽今塞爲平地荥阳民犹谓其处爲荥泽在县东春秋卫及狄战于荥泽此其地也如禹贡注则当在河南时卫都河北狄来伐而御之既败而渡河在河北明矣故杜预云此荥泽当在河北但沇水发源河北入于河乃溢爲荥则沇水所溢被河南北故河北亦有荥泽但在河南多耳故指其猪水犬处则在豫州此战于荥则在其北也○吕氏祖谦曰鼂错言古之徙逺方以实广虚也相其隂阳之和尝其水泉之味审其土地之宜观其草木之饶然后营邑立城此盖古之遗法定之方中公刘所载是也】
　　蝃【丁计反】蝀【都动反】在东莫之敢指女子有行逺【于万反】父母兄弟【叶待里反】
　　集传比也蝃蝀虹也【陆氏徳明曰蝃蝀尔雅作防蝀音同○孔氏颖达曰释天云防蝀谓之雩防蝀虹也郭璞曰俗名爲羙人音义云虹双出色鲜盛者爲雄雄曰虹闇者爲雌雌曰蜺】日与雨交倏然成质似有血气之类乃隂阳之气不当交而交者盖天地之淫气也【蔡氏卞曰蜺爲挈贰贰盖言二淮南子曰天二气则成虹○刘氏辰翁曰何独非隂阳之交而虹独以不正之气着见于野诗之托物如此】在东者莫【音暮】虹也虹随日所映故朝西而莫东也【刘氏熙曰蝃蝀其见每于日在西而见于东啜饮东方之水气也见于西方曰升朝日始生而出见也○刘氏瑾曰虹之爲质不映日不成盖云薄漏日日映雨气则生也今以水噀日亦成青红之晕】○此刺淫奔之诗言蝃蝀在东而人不敢指以比淫奔之恶人不可道况女子有行又当逺其父母兄弟岂可不顾此而冒行乎
　　集説【毛氏苌曰夫妇过礼则虹气盛君子见戒而惧讳之莫之敢指○孔氏颖达曰言虹气见于东方爲夫妇过礼之戒女子有适人之道当自逺其父母兄弟于礼当嫁何忧于不嫁而爲淫奔之过恶乎○程子曰蝃蝀隂阳气之交映日而见故朝西而暮东在东者隂方之气就交于阳也夫阳倡隂和男行女随乃理之正今隂来交阳人所丑恶故莫敢指之女子之奔犹蝃蝀之东人所丑也○吕氏祖谦曰女子有行逺父母兄弟此诗盖言女子终当适人非久在家者何爲而犯礼也泉水竹竿盖卫女思家言女子分当适人虽欲常在父母兄弟之侧不可得也一则欲常居家而不可得一则欲亟去家而不能得其善恶可见矣】
　　○朝隮【子西反】于西崇朝其雨女子有行逺兄弟父母【叶满补反】
　　集传比也隮升也周礼十煇【音运】九日隮注以爲虹盖忽然而见如自下而升也【周礼春官眂祲掌十煇之法以观妖祥辨吉凶一曰祲二曰象三曰鑴四曰监五曰闇六曰瞢七曰弥八曰叙九曰隮十曰想郑康成注隮虹也○孔氏颖达曰隮言升气者以隮升也由升气所爲故号虹爲隮十煇注云煇谓日光气也则隮亦日之光气】崇终也从旦至食时爲终朝言方雨而虹见则其雨终朝而止矣盖淫慝之气有害于隂阳之和也今俗谓虹能截雨信然【辅氏广曰淫慝之气害隂阳之和以比淫奔之恶害人道之正盖理所不容也】
　　集説【蔡氏卞曰朝气之升自西则非雨矣虽幸而雨亦莫能久也崇朝其雨言其雨崇朝而已○张氏栻曰蝃蝀见则雨止初无东西之分验之多矣隂阳和则成雨隂气方凝聚而日气自他方来感不以正隂受其感其正反爲之觧散故雨不能成也○严氏粲曰女子出适于人自当与父母兄弟相逺所贵得礼之正耳彼蝃蝀淫气暂见而旋灭不能爲雨犹违礼相从暂合而易离也】
　　○乃如之人也懐昏姻也大无信【叶斯人反】也不知命【叶弥并反】也
　　集传赋也乃如之人指淫奔者而言婚姻谓男女之欲程子曰女子以不自失爲信命正理也○言此淫奔之人但知思念男女之欲是不能自守其贞信之节而不知天理之正也程子曰人虽不能无欲然当有以制之无以制之而惟欲之从则人道废而入于禽兽矣以道制欲则能顺命【辅氏广曰道即是理理即是命以道制欲则能顺命去其人欲则能循乎天理矣】
　　集説【王氏安石曰男女之欲性也有命焉君子不谓性也今也从欲而不知命有所制此之谓不知命也○严氏粲曰诗人言乃如是淫奔之人也思昏姻之事也不待父母之命媒妁之言是无信而不自守也命言所赋之分谓男女居室自有分定今不安其分而淫奔是不知命也○张氏彩曰前犹托讽此章则直刺之】
　　总论【许氏谦曰此诗前二章刺女子后章兼刺男女卫国淫邪一转移闲民之知义乃如此且其辞非止论事常言而达理知命真君子之言也○朱氏公迁曰一章贱之二章恶之三章深责之】蝃蝀三章章四句
　　集説【孔氏颖达曰作蝃蝀诗者言能止当时之淫奔卫文公以道化其民使皆知礼法以淫奔者爲耻其有淫之耻者国人皆能恶之不与之爲齿列故人皆耻之而自止也○范氏处义曰蝃蝀之诗谓之止奔则国人有厌乱者矣卫文公以道化其民虽与文王道化行相逺然敬教劝学春秋贤君有所不能宜乎化民有耻亦几于恶无礼之气象也○张氏栻曰宣公无道国人化之读桑中之诗无耻如此文公复国一以身率下于是无礼者见恶于相鼠淫奔者不齿于蝃蝀下所趋向系于一人如此】
　　相【息亮反】鼠有皮【叶蒲何反】人而无仪【叶牛何反】人而无仪不死何爲【叶吾何反】
　　集传兴也相视也鼠虫之可贱恶者○言视彼鼠而犹必有皮可以人而无仪乎【郑氏康成曰仪威仪也○陆氏佃曰今一种鼠见人则交其前两足而拱谓之礼鼠亦或谓之拱鼠○吕氏祖谦曰韩愈聨句云礼鼠拱而立】人而无仪则其不死亦何爲哉【朱氏公迁曰此甚言人不如物而以有无二字爲兴】集説【郑氏康成曰人以有威仪爲贵今反无之伤化败俗不如其死无所害也】
　　○相鼠有齿人而无止人而无止不死何俟【叶羽已反又音始】集传兴也止容止也俟待也
　　集説【郑氏康成曰孝经曰容止可观无止则无礼节也】
　　○相鼠有体人而无礼人而无礼胡不遄死【叶想止反】集传兴也体支体也【孔氏颖达曰上云有皮有齿已指体言之明此言体非徧体也故爲支体】遄速也
　　集説【礼记礼运孔子曰夫礼先王以承天之道以治人之情故失之者死得之者生诗曰相鼠有体人而无礼人而无礼胡不遄死○方氏逄辰曰礼本天道故先王制礼还以承天之道礼出人情故先王制礼还以顺人之情人之所欲莫甚于生所恶莫甚于死礼之得失遂有生死之道此其所以爲急欤】总论【欧阳氏修曰鼠有皮毛以成其体而人反无威仪容止以自饬其身曾鼠之不如也人不如鼠则何不死尔此甚嫉之之辞也三章之意皆然更无他意○范氏处义曰鼠虽微物犹有皮以被其外犹有齿以飬其内犹具四体以全其形今在位之人无威仪容止不知有礼则生无礼则死是人不如鼠也疾恶之甚以见清议之不可犯迁善改过不可不力也○吕氏祖谦曰相鼠之恶无礼何其如是之甚也盖溺于淫乱之俗不如是则不足以自拔也疾恶不深则迁善不力○严氏粲曰凡兽皆有皮齿体独言鼠举卑汚可恶之物以恶人之无礼也】
　　相鼠三章章四句
　　集説【孔氏颖达曰作相鼠诗者刺无礼也卫羣臣有承先君之化无礼仪者由文公能化之使有礼而刺其无礼者所以羙文公也○辅氏广曰蝃蝀相鼠二诗皆文公之化行而人心去邪反正见国人之淫奔在位之无礼爲可恶而作故其辞意比他诗特爲严厉然亦未尝不止于礼义也】
　　孑孑【居热反】干旄在浚【苏俊反】之郊【叶音高】素丝纰【符至反】之良马四之彼姝【赤朱反】者子何以畀【必寐反】之
　　集传赋也孑孑特出之貌干旄以旄牛尾注于旗干之首而建之车后也【孔氏颖达曰干旄者注旄于干首李廵曰旄牛尾着干首郭璞曰载旄于竿头如今之幢亦有旒也】浚卫邑名邑外谓之郊纰织组也盖以素丝织组而维之也【孔氏颖达曰以素丝爲线缕所以缝纰旌旗之旒縿也縿谓系于旌旗之体旒谓縿末之垂者须以缕缝之使相连】四之两服两骖【董氏逌曰马在车中爲服在车外爲骖】凡四马以载之也姝羙也子指所见之人也畀与也○言卫大夫乗此车马建此旌旄以见贤者彼其所见之贤者将何以畀之而荅其礼意之勤乎
