<!-- { "loadSidebar": true } -->
　　○臣工诸侯助祭遣于庙也【吕氏祖谦曰谯郡张氏曰先王深知礼义之本原起于稼穑之际故其于农事常首先天下之政诸侯助成王祭其归而戒之以农事者由此故也先王廵四岳较诸侯之善恶其庆始于土地辟田野治其罚始于土地荒芜田野不治夫惟戒诸侯之事莫急于新畬之勤制诸侯之赏罚莫先于田野土地之政则夫先王之意槩可见矣】辩说序误
　　○噫嘻春夏祈谷于上帝也【范氏处义曰月令孟春祈谷于上帝仲夏大雩帝以祈谷实此诗春夏皆歌之也说者谓龙见而雩当在孟夏疑月令错置于仲夏非也左传称啓蛰而郊龙见而雩谓龙见之后乃可雩耳龙见于孟夏雩于仲夏于理可通不必疑也】辩说序误
　　○振鹭二王之后来助祭也
　　○丰年秋冬报也【范氏处义曰说者谓噫嘻祈于春夏丰年报于秋冬是一体之诗祈曰上帝而报不言上帝省文耳窃尝攷之祀典上帝则有祈而无报尊之而不敢渎也社稷则有祈而有报矣丰年之诗或以为秋尝冬烝则用于宗庙或以为季秋大飨则用于明堂或以为秋祭四方冬祭八蜡则用于羣祀既无所攷证必居一于此矣唯序不言上帝未敢必以为省文要之为报祭之乐章也】
　　辩说序误【朱氏公迁曰集传初本作谷始登而荐于宗庙之乐歌改本作报赛田事之乐歌用小序之说也不知何以又有序误二字可疑】
　　○有瞽始作乐而合乎祖也【范氏处义曰成王至是治定功成制礼作乐以为皆祖之德也故于乐之始作歌是诗合乎祖而告之合者祫也夫礼有郊有禘有祫有时天子兼用之诸侯有祫无禘有时无郊周之禘大祖则见于雝故有瞽之合乎祖为祫明矣郑氏谓禘大于时小于祫王肃马融谓祫小于禘以颂攷之有瞽止言祖而雝言大祖则禘大于祫可知也】
　　○潜季冬荐鱼春献鲔也【孔氏颖逹曰白虎通云王者不亲取鱼以荐庙故亲行非此则不可故隐五年公矢鱼于棠春秋讥之是也鲁语里革云古者大寒降土蛰发水虞于是乎讲罛罶取名鱼而尝之庙言大寒降与此季冬同其言土蛰发则孟春也】
　　○雝禘大祖也【郑氏康成曰禘大祭也大于四时而小于祫大祖谓文王○孔氏颖逹曰谓周公成王太平之时禘祭大祖之庙诗人以今之太平由此大祖故因其祭述其事而为此歌焉经言祭祀文王诸侯来助神明安爱孝子予之多福皆是禘文王之事也毛于禘祫其言不明唯閟宫传曰诸侯夏禘则不礿秋祫则不尝然则天子亦有禘祫禘祫者皆殷祭盖亦如郑三年一祫五年一禘也○禘大祭释天文嫌祭之最大故又辩之云大于四时而小于祫礼记祭法禘喾而郊稷禘谓祭天圆丘也大传曰王者禘其祖之所自出禘谓祭感生之帝于南郊也然则圆丘与郊亦为禘祭知释天所云非祭天者以尔雅之文即云绎又祭绎是宗庙之祭故知禘亦宗庙之禘也但宗庙尚为大祭则郊丘大祭可知故郑志云禘大祭天人共之是也若然禘既大祭宜大不是过而得小于祫者以四时之外特为此祭大于四时故云大祭但此大祭五年再为一则合聚祭之一则各就其庙故以合祭为祫就庙为禘禘尚大祭祫大可知是举轻以明重故郑每云五年再殷祭殷大也谓祫禘二者俱为大祭也礼宜小者稠大者稀而礼纬言三年一祫五年一禘反禘稀而祫数者圣人因事见法以天道三年一闰五年再闰故制礼象之三年一祫五年一禘每于五年之内为此二礼据其年端数之故言三年五年耳其实禘祫自相距各五年非祫多而禘少也知禘小于祫者春秋文二年大事于大庙公羊传曰大事者何祫也毁庙之主陈于大祖未毁庙之主皆升合食于大祖是合祭羣庙之主谓之大事昭十五年有事于武宫左传曰禘于武公是禘祭一庙谓之有事也祫言大事禘言有事是祫大于禘也】
　　辩说祭法周人禘喾又曰天子七庙三昭三穆及大祖之庙而七周之大祖即后稷也禘喾于后稷之庙而以后稷配之所谓禘其祖之所自出以其祖配之者也祭法又曰周祖文王而春秋家说三年丧毕致新死者之主于庙亦谓之吉禘是祖一号而二庙禘一名而二祭也今此序云禘大祖则宜为禘喾于后稷之庙矣而其诗之词无及于喾稷者若以为吉禘于文王则与序已不协而诗文亦无此意恐序之误也此诗但为武王祭文王而彻俎之诗而后通用于他庙耳【范氏处义曰周以后稷为大祖祭法曰周人禘喾此曰禘大祖何也曰禘其祖之所自出则喾也以其祖配之则后稷也天子七庙三昭三穆与大祖之庙而七禘行于宗庙喾既无庙故举其配而言之○刘氏瑾曰二庙大祖后稷及祖文王二祭禘其祖之所自出及吉禘也】
　　○载见诸侯始见乎武王庙也【孔氏颖逹曰烈文成王即政诸侯助祭笺以为朝享之祭则是周之正月朔日也此诗言既朝成王乃后助祭则与烈文异时也要言始见君王不宜过后淹久盖以夏之正月来朝即助春祀之祭也○范氏处义曰始见于武王庙与率以祀文王同时之事其义一也烈文言成王即政诸侯助祭则助祭乐章也清庙则文王庙之乐章载见则武王庙之乐章】
　　辩说序以载训始故云始见恐未必然也
　　○有客微子来见祖庙也【孔氏颖逹曰言见于祖庙必是助祭序不言所祭之名不指所在之庙无得而知之也○何氏楷曰白虎通云诗有客有客亦白其马谓微子朝周也案朝周实为助祭振鹭之言西雝有瞽之言先祖皆助祭事也或谓微子始封必受命于周之祖庙于是朝周谬矣】
　　○武奏大武也【孔氏颖逹曰武诗者奏大武之乐歌直言其奏不言其所奏之庙作者虽因奏作歌其意不在于庙故不言庙此与有瞽及酌或是一时之事但作者之意各有主耳○朱氏公迁曰天作颂大王而下及文王武颂武王而上及文王盖大王之功非文王无以底于成武王之功非文王无以肇其始此可见文王功德为最盛也】
　　○闵予小子嗣王朝于庙也【孔氏颖逹曰此朝庙早晚毛无其说毛无避居之事王肃以此篇为周公致政成王嗣位始朝于庙之乐歌毛意或当然也此及小毖四篇俱言嗣王文势相类则毛意俱为摄政之后成王嗣位之初有此事诗人当即歌之也郑以为成王除武王之丧将始即政则是成王十三周公未居摄于是之时成王朝庙自言敬愼思继先绪访落与羣臣共谋敬之则羣臣进戒文相应和事在一时则俱是未摄之前后至太平之时诗人追述其事为此歌也】
　　○访落嗣王谋于庙也【郑氏康成曰谋者谋政事也○苏氏辙曰闵予小子成王朝庙言将继其祖考之诗也访落谋所以继之之诗也】
　　○敬之羣臣进戒嗣王也【黄氏櫄曰成王既作谋政之诗以发羣臣之志故羣臣亦进其敬之之戒以荅成王之休自维予小子以下又成王荅羣臣之辞也】
　　○小毖嗣王求助也【李氏樗曰成王惩戒往日之事自此欲戒愼几微之事亦欲羣臣助己而以知祸乱之机也○范氏处义曰闵予小子以下四篇序皆称嗣王眞一体之诗盖既朝于庙则谋于庙既谋之则臣乃进戒既戒之则君乃求助其次序如此】
　　辩说此四篇一时之诗序但各以其意为说不能究其本末也
　　○载芟春籍田而祈社稷也【范氏处义曰月令天子躬耕帝籍在孟春择元日命民社在仲春此诗之序言籍田而祈社稷皆歌此诗如春夏祈谷同歌噫嘻之类欤或曰王为羣姓立社曰泰社自为立社曰王社意以为仲春命民社乃泰社也王社之社或行于籍田之时未可知也】
　　○良耜秋报社稷也【范氏处义曰凡秋祀皆报也故秋祀社稷所以报丰年之赐也】辩说两篇未见其有祈报之异
　　○丝衣绎宾尸也高子曰灵星之尸也【孔氏颖逹曰丝衣诗者绎宾尸之乐歌也子夏作序惟此一句而已后世有髙子者别论他事云灵星之尸言祭灵星之时以人为尸后人以灵星尚有尸宗庙之祭有尸必矣故引髙子之言以证宾尸之事髙子者不知何人公孙丑称髙子之言以问孟子则髙子与孟子同时赵岐以为齐人是也灵星者不知何星汉书郊祀志云髙祖诏御史令其天下立灵星祠张晏曰龙星左角曰天田则农祥也晨见而祭之史传之说灵星惟有此耳】
　　辩说序误髙子尤误
　　○酌告成大武也言能酌先祖之道以养天下也【郑氏康成曰周公居摄六年制礼作乐归政成王乃后祭于庙而奏之其始成告之而已○孔氏颖逹曰言酌先祖之道者周之先祖后稷以来先世多有美道武王酌取用之除残去防育养天下故诗人序其名篇之意于经无所当也○洛诰云肇称殷礼祀于新邑明待成王即政乃行周礼礼既如此乐亦宜然故知大武之乐归政成王始祭庙奏周公初成之日告之而已】
　　辩说诗中无酌字未见酌先祖之道以养天下之意
　　○桓讲武类祃也桓武志也【陆氏德明曰桓武志也本或以此句为注○孔氏颖逹曰桓者威武之志言讲武之时军师皆武故取桓字名篇也此经虽有桓字止言王身之武名篇曰桓则谓军众尽武○谓之类者尚书欧阳说以事类祭之天位在南方就南郊祭之春官肆师云类造上帝注云造犹即也为兆以类礼即祭上帝也言为兆以祭上帝则是随兵所向就而祭之不必祭于南郊但所祭者是南郊所祭之天耳肆师云凡四时之大田猎祭表貉则为位注云貉师祭也于立表处为师祭祭造军法者其神盖蚩尤或曰黄帝又甸祝掌四时之田表貉之祝号则祃祭造兵为军法者为表以祭之祃周礼作貉貉又或为貊字古今之异也】
　　○赉大封于庙也赉予【音与】也言所以锡予善人也【范氏处义曰列爵惟五分土惟三见于武成将帅之士使为诸侯见于乐记则大封于庙之实也然以颂声未作故其诗阙焉至成王制作遂歌其事于武王之庙序诗者发明诗人以赉名篇之意谓赉所以锡予善人乃于论语周有大赉善人是富言合】
　　○般廵守而祀四岳河海也【孔氏颖逹曰岳实有五而称四者天子廵守远适四方至于其方之岳有此祭礼于中岳无事故序不言焉四渎者五岳之匹河是四渎之一汉书沟洫志曰中国川原以百数莫着于四渎而河为宗巡守四渎皆祭言河可以兼之经无海而序言海者海是众川所归祭之可知○曹氏粹中曰言四岳而不及嵩髙嵩髙在王畿之内故也】辩说此二篇说见本篇
　　鲁颂
　　駉颂僖公也僖公能遵伯禽之法俭以足用寛以爱民务农重谷牧于坰野鲁人尊之于是季孙行父请命于周而史克作是颂【郑氏康成曰季孙行父季文子也史克鲁史也○孔氏颖逹曰俭者约以养身为费寡少故能畜聚货财以足诸用寛者缓于驭物政不苛猛故能明愼刑罚以爱下民此虽僖公本性亦遵伯禽为然也务农谓止舍劳役尽力耕耘重谷谓爱惜禾黍不妄损费由其务农故牧于坰远之野使避民居与良田即四章上二句是也其下六句是言诸马肥健僖公思使之然终说牧马之事也僖公之爱民务农遵伯禽之法非独牧马而已以马畜之贱尚思使之善则其于人事无所不思明矣○文十八年左传称季文子使大史克对宣公知史克鲁史也】辩说此序事实皆无可考诗中亦未见务农重谷之意序说凿矣
