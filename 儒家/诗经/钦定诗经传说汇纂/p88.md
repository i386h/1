<!-- { "loadSidebar": true } -->
　　集传兴也尔华盛貌【董氏逌曰尔雅注说文皆作薾薾华盛貌】常常棣也【严氏粲曰解见常棣】路戎车也君子谓将帅也【孔氏颖达曰以其乘路车而称君子故知谓将帅得称路者左传郑子蟜叔孙豹王赐之大路是卿车得称路也】业业壮也捷胜也○彼尔然而盛者常棣之华也彼路车者君子之车也戎车旣驾而四牡盛矣则何敢以定居乎庶乎一月之间三战而三捷矣【朱氏公迁曰此章预言其蓄勇以待敌如此】
　　集说【郑氏康成曰言彼尔者乃常棣之华以兴将率车马服饰之盛○王氏安石曰岂敢定居一月三捷言忧勤之至而冀其功之速成也○叚氏昌武曰圣人不欲以一战求尽也战而败败而三焉在彼亦心服在此亦非幸矣曰三者以赴敌休士之节约而言之也】
　　○驾彼四牡四牡骙骙【求龟反】君子所依小人所腓【符非反】四牡翼翼象弭【弥氐反】鱼服【叶蒲北反】岂不日戒【叶讫力反】玁狁孔棘
　　集传赋也骙骙强也依犹乘也腓犹芘也【郑氏康成曰腓当作芘○孔氏颖达曰谓依廕也】程子曰腓随动也如足之腓足动则随而动也【董氏逌曰案字书腓胫腨也易之咸艮皆取象以着其随物以动也○李氏樗曰言此车乃君子所处小人则从而动也】翼翼行列整治之状象弭以象骨饰弓弰【所交反】也【孔氏颖达曰释器云弓有缘者谓之弓孙炎曰缘谓缴束而漆之又曰无缘者谓之弭孙炎曰不以缴束骨饰两头者也然则弭者弓弰之名以象骨爲之是弓之末弭也○严氏粲曰左传云左执鞭弭曲礼云右手执箫箫弭头卽受处以象齿饰之上下不至龃龉也】鱼兽名似猪东海有之其皮背上斑文腹下纯靑可爲弓鞬【居言反】矢服也【陆氏玑曰鱼兽之皮虽干燥以爲弓鞬矢服经年海水潮及天将雨其毛皆起水潮还及天晴其毛复如故】戒警棘急也○言戎车者将帅之所依乘戍役之所芘倚【刘氏彝曰君子则依之以爲备御也小人则腓之以爲进退也】且其行列整治而器械精好如此岂不日相警戒乎玁狁之难甚急诚不可以忘备也【朱氏公迁曰此章亦预言在戍所之时而致谨以防宼者如此】
　　集说【陈氏祥道曰古者之用兵也险野人爲主易野车爲主则险野非不用车而主于人易野非不用人而主于车车之于战动则足以冲突止则足以营卫将卒有所芘兵械衣裘有所赍诗曰君子所依小人所腓则车之爲利大矣○邹氏泉曰驾彼二句言驾车之马甚强也君子二句言所乘之车利用也四牡句言行列整治也象弭句言器械精好也岂不日戒总承车马行伍器械如此岂可恃此而不日相警戒乎玁狁孔棘卽警戒之辞】
　　○昔我往矣杨柳依依今我来思雨【于付反】雪霏霏【芳菲反】行道迟迟载渴载饥我心伤悲莫知我哀【叶于希反】
　　集传赋也杨栁蒲栁也霏霏雪甚貌迟迟长远也○此章又设爲役人预自道其归时之事以见其勤劳之甚也程子曰此皆极道其劳苦忧伤之情也上能察其情则虽劳而不怨虽忧而能励矣范氏曰予于采薇见先王以人道使人后世则牛羊而已矣【朱氏公迁曰首章风谕以不得已之意末章体悉以不忍人之心起结两章相应也】
　　集说【曹氏粹中曰往时杨柳依依则与首章薇作之候同来时雨雪霏霏则迟于三章阳止之候矣○辅氏广曰路之长远身之饥渴是亦劳苦之甚而伤悲之极也上之人旣已述其情如此则知之可谓尽矣而犹曰莫知我哀可见其体悉之心无有穷极也且于其遣戍之初而遽言及此则亦不忧上之人不我知矣】
　　总论【程子曰首章述事之由次章三章极道劳苦忧伤之情四章五章则劝以义卒章言其归以悯其劳○朱氏公迁曰前三章虽兼私情公义言而重在义四章五章专言公义六章専言私情敎戒以倡其勤悯恤以致其悦使人之道当然也】
　　采薇六章章八句
　　集说【范氏处义曰采薇序虽指言文王之时大抵天保以上采薇以下文武之世皆歌此乐章宜爲文武之诗○谢氏枋得曰采薇一诗见先王仁厚之至所谓体羣臣所谓本人情所谓说以使民民忘其劳当以东山诗合观】
　　我出我车于彼牧【叶莫狄反】矣自天子所谓我来【叶六直反】矣召彼仆夫谓之载【叶节力反】矣王事多难【乃旦反】维其棘矣集传赋也牧郊外也【尔雅郊外谓之牧○邢氏昺曰言可放牧也】自从也天子周王也仆夫御夫也【孔氏颖达曰周礼戎仆掌御戎车御夫掌御贰车从车是仆夫与御夫别矣而言仆夫御夫者以此云维其载矣言装载物是从车之事故爲御夫其实此仆夫亦有戎仆也】○此劳还率【音帅】之诗追言其始受命出征之时出车于郊外而语其人曰我受命于天子之所而来于是乎召仆夫使之载其车以行而戒之曰王事多难是行也不可以缓矣
　　集说【郑氏康成曰王命召已已卽召御夫使装载物而往王之事多难其召我必急欲疾趋之此序其忠敬也○程子曰出车于牧王命之征赴事之急不敢宁也○谢氏枋得曰此章有尊敬王命之礼有忧勤王事之志有整暇勇决之材有奔走犯难之忠○邹氏泉曰自天子所二句盖语其人以见王命之重与三章天子命我城彼朔方意不类此是在郊外时事彼是至朔方时事此是表其出有所自彼欲振作士卒之气耳】
　　○我出我车于彼郊【叶音高】矣设此旐【音兆】矣建彼旄矣【音毛】彼旟【音余】旐斯胡不旆旆【叶蒲寐反】忧心悄悄仆夫况瘁【似醉反】集传赋也郊在牧内【刘氏瑾曰都城外五十里爲近郊百里爲远郊也】盖前军已至牧而后军犹在郊也【陆氏化熙曰出车在郊视前在牧之车爲后军则所见止是设旐建旄而设旟建旄已在彼牧故亟接之曰彼旟旐斯盖兼前后军言之也】设陈也龟蛇曰旐【许氏谦曰龟蛇曰旐鸟隼曰旟及下交龙爲旂皆周礼司常文】建立也旄注旄于旗干之首也鸟隼曰旟【严氏粲曰旟解见鄘干旄】鸟隼龟蛇曲礼所谓前朱雀而后武也【范氏处义曰诗所谓旐者武也所谓旟者朱雀也】杨氏曰师行之法四方之星各随其方以爲左右前后进退有度各司其局【朱氏公迁曰局部分也左者常左右者常右前后亦然不易其所也】则士无失伍离次矣旆旆飞扬之貌【严氏粲曰继旐曰旆旆以全帛爲之续旐末爲燕尾者名之爲旆言旆之本体也左传建而不旆言不张旆也此胡不旆旆乃飞扬之貌生民荏菽旆旆亦扬起也】悄悄忧貌况兹也或云当作怳○言出车在郊建设旗帜【音炽】彼旗帜者岂不旆旆而飞扬乎但将帅方以任大责重爲忧而仆夫亦爲之恐惧而憔悴耳东莱吕氏曰古者出师以防礼处之命下之日士皆泣涕夫子之言行三军亦曰临事而惧皆此意也【黄氏干曰临事而怀惧则有持重谨畏之心此诚行军法也】集说【程子曰旣受命而行有旗章之盛见付与之重忧劳其事也○严氏粲曰设爲将率之辞言出车郊地人竞于趋事或设旐于干或建旄于车车上载干干上设旐干首有旄旄旐互言之耳彼旟与旐皆旆旆然飞扬军容甚张也然忧心悄悄仆夫亦爲之憔悴述其前时之戒惧以慰劳之也】
　　○王命南仲往城于方出车彭彭【叶铺郎反】旂旐央央【于良反】天子命我城彼朔方赫赫南仲玁狁于襄
　　集传赋也王周王也南仲此时大将也【程子曰指元帅之名以显其功】方朔方【孔氏颖达曰北方皆言朔方尧典云宅朔方尔雅云朔北方也此直云方卽朔方也】今灵夏等州之地【皇舆表灵州今灵州所属宁夏卫夏州今宁夏卫竝隶陜西】彭彭众盛貌交龙爲旂此所谓左靑龙也央央鲜明也赫赫威名光显也襄除也或曰上也与怀山襄陵之襄同【蔡氏沈曰襄驾出其上也】言胜之也○东莱吕氏曰大将传天子之命以令军众于是车马众盛旂旐鲜明威灵气熖赫然动人矣兵事以哀敬爲本而所尚则威二章之戒惧三章之奋扬竝行而不相悖也程子曰城朔方而玁狁之难除御戎狄之道守备爲本不以攻战爲先也【范氏祖禹曰往城于方所以守卫中国也非取玁狁之地而城之○刘氏瑾曰此上三章皆本于公义以劳之也】
　　集说【蒋氏悌生曰王命南仲往城于方国人之辞也天子命我城彼朔方南仲之辞也由国人观之则军之甚盛不可当自南仲论之则制戎之长策不可易诚以战而胜之不若不战而屈人兵之爲愈胜而灭之孰若兵不血刃而戎患自息之爲长此明良之定防驭戎之要术出自王言而入乎南仲之耳所谓神武而不杀者欤○姚氏舜牧曰说王命南仲往城于方见上所云出车建帜以急难者盖承此命耳故南仲始出令军中以振厉士卒之气士卒皆用命而玁狁于襄焉其出也有名其作也有勇而其往也无敌此之谓王者之师此之谓王者之将】
　　○昔我往矣黍稷方华【叶芳无反】今我来思雨【于付反】雪载涂王事多难不遑啓居岂不懐归畏此简书
　　集传赋也华盛也涂冻释而泥涂也【孔氏颖达曰雪落而释爲泥涂】简书戒命也邻国有急则以简书相戒命也或曰简书防命临遣之词也【孔氏颖达曰古者无纸有事则书之于简谓之简书○问简书二说朱子曰后说爲长当以后说载前前说则据左氏简书同恶相恤之谓然此是天子戒命不得谓之邻国也○黄氏佐曰左传狄人伐邢管敬仲言于齐侯曰请救邢以从简书集注出此然非此诗本意故从后说】○此言其旣归在涂而本其往时所见与今还时所遭以见其出之久也东莱吕氏曰采薇之所谓往遣戍时也此诗之所谓往在道时也采薇之所谓来戍毕时也此诗之所谓来归而在道时也
　　集说【曹氏粹中曰南仲旣襄玁狁则思归矣继得伐西戎之命不敢或违故曰畏此简书○严氏粲曰言我昔自朔方而往伐西戎当黍稷方华六月时也今我自伐西戎归而在道雪释爲涂泥春初时也初谓止伐玁狁期于岁莫可以毕事而归因有西伐之命遂致迁延春初犹在道也简书谓移师西伐之命也】
　　○喓喓【于遥反】草虫趯趯【他歴反】阜螽未见君子忧心忡忡【敕中反】旣见君子我心则降【戸江反叶胡攻反】赫赫南仲薄伐西戎
　　集传赋也此言将帅之出征也其室家感时物之变而念之以爲未见而忧之如此必旣见然后心可降耳【朱氏公迁曰此与召南草虫同但彼妇人自述之词此则述妇人之情而代赋其事耳】然此南仲今何在乎方往伐西戎而未归也岂旣却玁狁而还师以伐昆夷也与薄之爲言聊也盖不劳余力矣
　　集说【程子曰观此诗意似当时西戎兵不加而服○辅氏广曰前章旣言其归途之事故此章又述其室家之情虽家室之人皆以爲薄伐西戎不劳余力则王者之师有征而无战可知也○季氏本曰草虫鸣郑氏以爲晚秋之时盖在六月出车之后雨雪载涂之前朔方城毕而西戎警急之时也此时南仲家人感于时物之变方思其归而忽有西戎之伐尚不得归也】
　　○春日迟迟卉【许贵反】木萋萋【七西反】仓庚喈喈【音皆叶居奚反】采蘩祁祁【臣移反】执讯【音信】获丑薄言还【音旋】归赫赫南仲玁狁于夷
