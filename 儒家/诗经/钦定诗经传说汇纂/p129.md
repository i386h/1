<!-- { "loadSidebar": true } -->
　　集说【辅氏广曰首八句人事也后四句天命也由天命时故人事应由人事治故天命从也菑翳则因其死毙而拔去之灌栵则因其丛列而修治之柽椐凡木则芟除之檿柘美材则攘剔之盖皆顺理而为之举此开辟林木一事言之则余可知矣○严氏粲曰大王之迁岐天非徒迁之也将使周家王天下其受命坚固不易也盖曰大王之时天命已定周之当王也久矣○彭氏执中曰大王之迁从之者如归市非人之所能为也必有主宰之者故诗人托辞以为帝迁之帝迁之则天命之盖帝所以主宰乎天者也书言昭受上帝而后言天其申命用休言帝休而后言天乃大命文王皆此类也】
　　○帝省【息井反】其山柞棫斯拔【蒲贝反】松柏斯兑【徒外反】帝作邦作对自大【音泰】伯王季维此王季因心则友【叶羽已反】则友其兄【叶虚王反】则笃其庆【叶袪羊反】载锡之光受禄无丧【息浪反叶平声】奄有四方
　　集传赋也拔兑见緜篇此亦言其山林之间道路通也对犹当也作对言择其可当此国者以君之也大伯大王之长子王季大王之少子也因心非勉强也【李氏樗曰孝悌之道岂可以伪为哉因其心而然耳孩提之童无不知爱其亲长而无不知敬其兄本于良知良能岂非因心而然哉】善兄弟曰友兄谓大伯也笃厚载则也奄字之义在忽遂之闲○言帝省其山而见其木拔道通则知民之归之者益众矣于是旣作之邦又与之贤君以嗣其业盖自其初生大伯王季之时而已定矣于是大伯见王季生文王又知天命之有在故适吴不反大王没而国传于王季及文王而周道大兴也然以大伯而避王季则王季疑于不友故又特言王季所以友其兄者乃因其心之自然而无待于勉强既受大伯之让则益修其徳以厚周家之庆而与其兄以让徳之光犹曰彰其知人之明不为徒让耳【彭氏执中曰大伯以天下让王季乃能修其徳而有以笃其庆使大伯让国之美赫然光显于后世者王季与之也】其徳如是故能受天禄而不失至于文武而奄有四方也
　　集说【孔氏颖逹曰传以言周世世修徳须论王季而已今并言大伯谓见其生圣子而让之故王季得为君而修徳是以本之于大伯也王肃曰大伯见王季之生文王知其天命之必在王季故去而适吴大王没而不返而后国让于王季周道大兴也○大伯以王季为贤故让之若王季不贤则让功不显由王季能称大伯之心见大伯为知人达命使传之后世共称诵之此亦其王季之徳故説王季之美言其能明大伯也○朱子曰大王欲立贤子圣孙为其道足以济天下而非有爱憎之闲利欲之私也是以大伯去之而不为狷王季受之而不为贪盖处君臣父子之变而不失乎中庸此所以为至徳也○黄氏榦曰大伯知王季之后又有文王之圣必能基成王业从而让之亦大王之志也是大伯之让上以继大王之志下以成王季之业无非为天下之公而不为一身之私也○眞氏徳秀曰王季之友大伯盖其因心之本然非以其逊已而后友之使大伯未尝有逊国之事王季所以友之者亦若是而已○严氏粲曰天省视岐山之地柞棫拔而松柏兑则气象葱郁而都邑成矣天作邦于此谓兴周使为王国也作对于此谓生文王以配天也此作邦作对由于大王王季之时盖大伯逊于王季而后文王起也○朱氏善曰王业之成虽在于武王得天下之时而天命之定已见于大伯让王季之日大伯让焉而无迹王季受之而无愧此王业之所由基也文王创造于前武王继绩于后此王业之所由成也大伯当立而不立文王可为而不为故皆谓之至徳非王季之友无以成大伯之志非武王之孝无以成文王之功武王之孝易知也王季之友难知也此诗人所以再三叹咏于王季也】
　　○维此王季帝度【待洛反】其心貊【武伯反】其徳音其徳克明克明克类克长【丁丈反】克君王【如字或于况反】此大邦克顺克比【必里反】比【毗至反】于文王其徳靡悔【叶虎洧反】既受帝祉【音耻】施【以豉反】于孙子【叶奨里反】
　　集传赋也度能度物制义也貃春秋传乐记皆作莫谓其莫然清静也克明能察是非也克类能分善恶也克长教诲不倦也克君赏庆刑威也言其赏不僭故人以爲庆刑不滥故人以为威也顺慈和徧服也比上下相亲也比于至于也悔遗恨也○言上帝制王季之心使有尺寸能度义【朱子曰犹言天诱其衷使能制义也○辅氏广曰孟子曰权然后知轻重度然后知长短物皆然心为甚先生解以为人心有本然之权度者盖谓是也】又清静其徳音使无非闲之言是以王季之徳能此六者【孔氏颖达曰王季君其国耳以其追号为王故以王言之】至于文王而其徳尤无遗恨是以既受上帝之福而延及于子孙也集说【郑氏樵曰能为人之长能为人之君故使之王此大邦又能恵顺亲比其民人也王季本非当立其立者天也○严氏粲曰明类是一意长君是一意顺比是一意类者明之充君者长之推比者顺之积也克明谓知此理克类谓触类而通克长能为人长克君能为人君君又尊于长矣学记能为长然后能为君是也克顺能和其民克比能亲其民顺言不扰比则驩然相爱矣比及文王其徳无有可悔人有过则悔恨靡悔则无过从容中道无毫髪之歉也言王季之徳传于文王而益盛也○朱氏善曰此章専美王季之徳故言之特详至于文王则但言其徳之靡悔而已然谓之靡悔则其徳之纯一无闲亦可见矣惟其徳之无闲是以其福之无穷也○何氏楷曰王此大邦是据理之词言王季之克长克君如此虽进而兴王业于此大邦之地无所难者】
　　○帝谓文王无然畔援【于愿反】无然歆羡【饯面反】诞先登于岸【叶鱼战反】密人不恭敢距大邦【叶卜攻反】侵阮【鱼宛反】徂共【音恭】王赫斯怒【叶暖五反】爰整其旅以按【音遏】徂旅以笃于周祜【候五反】以对于天下【叶后五反】
　　集传赋也帝谓文王设为天命文王之词如下所言也【朱子曰天岂谆谆然命之只是文王要恁地便是理合恁地便是天命之也○严氏粲曰天不言以意谓之也必托之帝谓者言文王之心天实知之也】无然犹言不可如此也畔离畔也援攀援也言舍此而取彼也歆欲之动也羡爱慕也言肆情以徇物也【朱氏善曰畔者疎而离之援者亲而附之也歆者欲之动乎中羡者心之慕乎外也】岸道之极至处也密密须氏也姞姓之国【梁氏益曰密须子爵商侯国世本云商有密须文王伐之】在今宁州阮国名在今泾州【皇舆表宁州今平凉府静寜州泾州今平凉府泾州竝隶陜西】徂往也共阮国之地名今泾州之共池是也【张子曰共阮皆在泾州今有共池即共也○梁氏益曰虞公所奔之共池】其旅周师也按遏也徂旅密师之往共者也祜福对荅也○人心有所畔援有所歆羡则溺于人欲之流而不能以自济【朱氏公迁曰曰溺曰流曰济皆与经文登岸相应】文王无是二者故独能先知先觉以造道之极至盖天实命之而非人力之所及也【彭氏执中曰无畔援则中正而不溺于私无歆羡则刚大而不溺于欲故能造道之极也】是以密人不恭敢违其命而擅兴师旅以侵阮而往至于共则赫怒整兵而往遏其众以厚周家之福而荅天下之心盖亦因其可怒而怒之初未尝有所畔援歆羡也【王氏安石曰有所畔援歆羡不得其欲而怒则其怒也私而已文王之怒是乃与民同怒而异乎人之私怒也】此文王征伐之始也
　　集说【吕氏大临曰文王以无心得天下虽赫怒用师皆出于无心也畔援歆羡皆有心者也○朱子曰此诗称文王徳处是从无然畔援无然歆羡上説起后面却又説不识不知顺帝之则见得文王先有这功夫此心无一毫之私故见于伐崇伐密皆是道理合着恁地初非圣人之私怒也○周人咏文王伐崇伐宻事皆以帝谓文王言之若曰此盖天意云耳文王既戡黎又伐崇伐密已做得事势如此只是尚不肯伐纣故曰至徳○辅氏广曰人心一有畔援歆羡则流于私欲凡所云为必不能先知先觉又焉能有所济乎况于用兵行师之际情欲易纵之时而二病不去防何而不流于穷黩也哉故此章将言文王之征伐而先言文王之无此病也诞先登于岸以渉水为譬也○严氏粲曰商政不纲天下之望在周矣所救者一阮而为乱者惧小国皆安故天下之心以慰也○朱氏善曰宻之敢距大邦不知事大之礼侵阮徂共不知恤小之义此天理所当怒而王法所当诛也】
　　○依其在京【叶居良反】侵自阮疆陟我高冈无矢我陵我陵我阿无饮我泉我泉我池【叶徒何反】度【待洛反】其鲜【息浅反】原居岐之阳在渭之将万邦之方下民之王
　　集传赋也依安貌京周京也矢陈鲜善将侧方乡也【孔氏颖达曰乡人向望之也】○言文王安然在周之京而所整之兵既遏密人遂从阮疆而出以侵密【严氏粲曰侵自阮疆谓自阮疆而侵密犹春秋书公至自晋谓自晋而至鲁也○胡氏一桂曰侵与侵于之疆同义】所陟之冈即为我冈而人无敢陈兵于陵饮水于泉以拒我也于是相其高原而徙都焉所谓程邑也【郑氏康成曰后竟徙都于丰○孔氏颖达曰大王初迁已在岐山此亦在岐山之阳是去旧都不远也周书称文王在程作程寤程典皇甫谧云文王徙宅于程盖谓此也笺嫌此即为丰故云后竟徙都于丰知非丰者以此居岐之阳丰则岐之东南三百里耳○胡氏一桂曰度其鲜原以下即上章以笃周祜以对天下之实事耳】其地于汉为扶风安陵【梁氏益曰今咸阳故安陵城周邑也地志安陵隶扶风在岐南】今在京兆府咸阳县【皇舆表今西安府咸阳县隶陜西】
　　集说【欧阳氏修曰言周师先据胜地然后侵之而密人不敢有其冈陵水泉密人既服外患已除乃度善原于岐渭之闲以定周国○辅氏广曰文王之兵侵密乃遽曰我陵我阿我泉我池无敢陈其兵饮其水者辞直理正威灵气焰莫有敌者所谓帝王之道出万全者也○严氏粲曰自阮疆以侵密密在寜州阮在泾州泾寜接壤也下所言髙冈陵阿泉池皆师行所经之地密人恃强以侵弱文王兴问罪之师可谓公天下以为心矣岂有一毫畔援歆羡之私耶文王用心广大威徳畅洽人之归者益众非旧邑所能容于是就周境之内谋度鲜善之平原而徙都之虽未为君师天下已心归之矣伐崇有讯馘伐肆之事而伐密止述问罪之辞是师次其境而密人即服不待战也○刘氏瑾曰文王伐密之后而作程邑亦犹伐崇之后而作丰邑方其伐之讨罪而已固未尝先有作邑之心也自常情观之必谓贪其土地矣诗人知其心之无私故言伐密伐崇之事皆先以帝命发之○蒋氏悌生曰文王处于周京之中安然无为而共阮之地来归自有不可遏之势程邑作于岐阳之侧本有疆境之限而万邦归向同有不自外之心非圣人之徳何以致之】
　　○帝谓文王予懐明徳不大声以色不长【丁丈反】夏以革不识不知顺帝之则帝谓文王询尔仇方同尔兄弟以尔钩援【音爰】与尔临冲以伐崇墉
