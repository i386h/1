<!-- { "loadSidebar": true } -->
　　集説【朱子语类问帝即是天天即是帝却分祭何也曰为坛而祭故谓之天祭于屋下而以神只祭之故谓之帝○后稷生于姜嫄以上更推不去故配天须以稷然上帝即天也聚天之神而言之则曰上帝此武王祀文王推父以配上帝者配帝须以父也○问我将乃祀文王于明堂之乐章诗传以谓物成形于帝人成形于父故季秋祀帝于明堂而以父配之取其成物之时也此乃周公以义起之非古礼也不知周公以后将以文王配耶以时王之父配耶曰诸儒正持此二义至今不决看来只得以文王配且周公所制之礼不知在武王之时在成王之时若在成王则文王乃其祖也亦自可见又问继周者如何曰只得以有功徳之祖配之○昔者周公宗祀文王于明堂乃不言武王者以礼乐出于周公制作故以作礼乐者言之○何氏楷曰胡致堂云文王已有庙矣以季秋享帝而奉文王配焉不可于七庙中独举大礼于一庙故迎主致之明堂以配帝也祭帝必于明堂者帝出震而宰万物犹向明而治天下也武王即位追王文王周公制礼推本王功故以文王配帝而祀于明堂此义类也】
　　时迈其邦昊天其子之
　　集传赋也迈行也邦诸侯之国也周制十有二年王巡守殷国柴望祭告诸侯毕朝【周礼大行人十有二嵗王巡守殷国注云殷犹众也○书周官六年五服一朝又六年王乃时巡诸侯各朝于方岳○蔡氏沈曰柴燔柴以祀天也望望秩以祀山川也五岳四渎之属望而祭之故曰望○刘氏瑾曰胡氏曰望祭各设于巡守之方其位茅以辨之而植表于中周礼所谓旁招以茅晋语所谓置茅蕝设表望是也】○此巡守而朝会祭告之乐歌也【孔氏颖达曰武王既定天下而巡行其守土诸侯至于方岳之下乃作告至之祭为柴望之礼周公述其事而为此歌焉○刘氏瑾曰此虽武王初定天下而巡守所作之歌其后王之巡守者因而皆用之欤】言我之以时巡行诸侯也天其子我乎哉盖不敢必也【严氏粲曰有天下曰天子子之谓以周继夏商也○胡氏一桂曰徐氏曰子之者亲而爱之○刘氏瑾曰所谓不敢必者亦以其字言之盖初为疑辞也下文言允王维后允王保之者则终之以决辞也】
　　集説【孔氏颖逹曰天子封建诸侯以为邦国令之为王者守土天子以时徃行其邦国至于其方岳之下为此告祭故有柴望之事也为此巡守之礼者以诸侯为王者守土专制一国告从令行而王者垂帷端拱深居髙视一日二日庶事万几耳目不逹于逺方神明不照于幽僻或将强以陵弱恃众以侵寡拥遏王命寃不上闻而使逺道细民受枉圣世圣王知其如是故制为此礼时自巡之○廖氏刚曰谓之迈者言其行之逺而不遽也时迈则春而东夏而南秋而西冬而北不疏以弛事不数以扰民上以顺天之道下以从人之欲而已周行不怠天道也夫能体斯道以有为于天下得不为天所子乎以其足以继天故也○吕氏祖谦曰人之宗子主一家者也天之子主天下者也时迈其邦人神莫不受职则昊天其子之可知矣○刘氏瑾曰此二句总言巡守之事以发端也○朱氏公迁曰巡守之礼所以浃和神人而尽天子之职也是以有望于天之子我必以时者事天之至不敢必者畏天之至】
　　实右序有周薄言震之莫不震叠懐柔百神及河乔岳允王维后
　　集传右尊序次【黄氏一正曰右者尊于诸侯之上序者次于帝王之统明其实为天所子也○陈氏际泰曰周当天命初受受于唐虞夏商之统五帝迭生子孙更王天下其尊之也盖以序焉】震动叠惧懐来柔安允信也○既而曰天实右序有周矣是以使我薄言震之【孔氏颖逹曰薄是初始之义○徐氏凤彩曰薄言震之言不专尚威严也】而四方诸侯莫不震惧又能懐柔百神【曹氏粹中曰祭法云有天下者祭百神故巡守所至百神皆祭焉】以至于河之深广岳之崇髙而莫不感格则是信乎周王之为天下君矣【李氏樗曰人神各得其所信乎王能尽为君之道也】
　　集説【孔氏颖达曰笺云甫动之以威则莫不动惧而服畏谓不但为天所爱复为人所畏也武王伐纣之后天下即服至于巡守始言莫不服者以王者之为巡守虑有不服之处故美其无不服耳巡守之行得有动威之意谓王巡守若会同司马起师合军以从所以威天下行其政也百神者谓天与山川之神神以王为主祭之则安允王维后总上事而叹之云信哉武王之徳宜为君也○廖氏刚曰王者所为与天合徳威政所加孰敢不震动叠息效顺而图新者乎盖巡守之际有所谓削地黜爵君流君讨之事是以言也河之善溢于地岳之峻极于天其神为难懐柔而言及之则山川莫不宁可知矣是信能成天使之传序之意也○严氏粲曰初得天下而人神受职此非人之所能为也天实右序之也○刘氏瑾曰此一节言巡守而祭告百神之事也○何氏楷曰蔡汝楠云诸侯所懐也而曰震叠仁义之尽也百神所钦也而曰懐柔和敬所生也】
　　明昭有周式序在位载戢【侧立反】干戈载櫜【古刀反】弓矢我求懿德肆于时夏【户雅反】允王保之
　　集传戢聚櫜韬【孔氏颖达曰櫜弓衣一名韬故纳弓于衣谓韬弓】肆陈也夏中国也○又言明昭乎我周也既以庆让黜陟之典式序在位之诸侯【李氏樗曰孟子载巡守之事入其疆而庆让行王制言不顺不敬有黜地削爵之罚有功徳于民者有加地进律之赏凡此皆所以按诸侯之功罪而升黜之所谓式序在位也○袁氏炜曰考其典章之合否曰式次其功罪之差等曰序】又收敛其干戈弓矢而益求懿美之德以布陈于中国则信乎王之能保天命也【李氏樗曰武王取天下必求文徳以施中国则可以保天下也○季氏本曰敛武事而修文徳保天命之本也故曰允王保之】或曰此诗即所谓肆夏以其有肆于时夏之语而命之也
　　集説【郑氏康成曰王巡守而天下咸服兵不复用此又见震叠之效也○廖氏刚曰天则右序神则懐柔君则明昭臣则式序夫然则安所用于兵革哉敷求哲人以与之共图亿万斯年而已○辅氏广曰懿徳文徳也此与诸侯相期以文徳治乎诸夏而无或相寻于干戈弓矢之中也所谓偃武修文者是也虽诘尔戎兵张皇六师设司马以教阅自有不可废者而与诸侯相期之志则固不在此也○刘氏瑾曰此一节则言巡守朝会黜陟之事也○邹氏泉曰式序在位是以政而肃天下君道也载戢四句是以教而化天下师道也赏罚者天子之大权教化者天下之大务而能兼举之则上天作之君师之意以慰信乎周王之能保天命而昊天之子我为有常矣】
　　总论【朱氏善曰实右序有周所以见天眷之隆也故使之治人而人无不治使之事神而神无不懐益有以见其尽君道之可信明昭有周所以见王道之大也惟王道之大故庆譲黜陟而刑赏行偃武修文而好尚定益有以见其保天命之可信】
　　时迈一章十五句
　　集传春秋传曰昔武王克商作颂曰载戢干戈而外传又以为周文公之颂则此诗乃武王之世周公所作也【陈氏鹏飞曰武王凯歌方终而有方岳之行观此诗是告方岳以革命之事因其时而震服诸侯故其诗与他庙乐不同】外传又曰金奏肆夏樊遏渠天子以飨元侯也【郑氏康成曰金奏击金以为奏乐之节金谓钟及镈】韦昭注云肆夏一名樊韶夏一名遏纳夏一名渠即周礼九夏之三也吕叔玉云肆夏时迈也樊遏执竞也渠思文也【周礼钟师凡乐事以钟鼔奏九夏王夏肆夏昭夏纳夏章夏齐夏族夏祴夏骜夏○郑氐康成曰杜子春云王出入奏王夏尸出入奏肆夏牲出入奏昭夏四方宾来奏纳夏臣有功奏章夏夫人祭奏齐夏族人侍奏族夏客醉而出奏陔夏公出入奏骜夏吕叔玉云肆夏繁遏渠皆周颂也肆遂也夏大也言遂于大位谓王位也繁多也遏止也言福禄止于周之多也渠大也言以后稷配天王道之大也○九夏皆诗篇名颂之族类也此歌之大者载在乐章乐崩亦从而亡是以颂不能具○顔氏逹龙曰韦昭之説与吕叔玉虽不同而时迈执竞思文即三夏之异名也】
　　集説【廖氏刚曰皆巡守之诗或言时迈或言般者迈逺行也孟子所谓逰也般乐也孟子所谓豫也一逰一豫此周之先王所以为诸侯也时迈告至之诗也故言柴望以皇天后土为主般过而祭之诗也故言祀四岳河海以名山大川为主亦互相备也○黄氏櫄曰时迈之作见武王所以得天下所以保天下者皆无愧也武王巡守之事诗有时迈书有武城时迈告祭之乐章也武城识其政事以示天下来世也庚戌柴望大告武城此告祭懐柔之实也昭我周王天休震动此莫不震叠之实也庶邦冢君暨百工受命于周此式序在位之实也偃武修文归马放牛此非戢櫜之意乎建官位事重民五教惇信明义崇徳报功此非懿徳以保之乎】
　　执竞武王无竞维烈不显成康上帝是皇
　　集传赋也此祭武王成王康王之诗竞强也言武王持其自强不息之心【何氏楷曰执竞以徳之刚言敬胜怠义胜欲纯守此心如执持而不失者然】故其功烈之盛天下莫得而竞【何氏楷曰无竞维烈以兴王之功业言烈本火猛之义功之光且盛者亦以烈名之】岂不显哉成王康王之德亦上帝之所君也
　　集説【李氏樗曰易曰天行健君子以自强不息天位乎上隂阳日月迭运推移以其健故也人君法天亦当自强然后可以成功武王能于自强之心执而勿失造次颠沛未尝敢舍则其功烈所以莫强也其曰无竞维烈盖言执竞之效如此○辅氏广曰武王能持自强之心而不息故天下莫能强于功烈之盛此盖内外之符也○黄氏佐曰成之不显如日就月将学有缉熈于光明夙夜基命宥密夙夜敬止等是康之不显如眇眇予末小子其能而乱四方以敬忌天威等皆是人皆曰守成之主徳未必显继体之君命非出于天故诗人特言成康有不显之徳亦上帝之所君也】
　　附录【毛氏苌曰无竞竞也烈业也不显乎其成大功而安之也○郑氏康成曰竞强也能持强道者维有武王耳不强乎其克商之功业言其强也不显乎其安祖考之道言其又显也○孔氏颖逹曰释诂文曰康安故云成大功而安之武王既伐纣是成大功安祖考○苏氏辙曰武王持其强心为而不舍故天下莫能与之竞遂成其王业而安之为天下之所君】
　　自彼成康奄有四方斤斤【纪觐反】其明【叶谟郎反】
　　集传斤斤明之察也言成康之德明着如此也【钱氏天锡曰武王克商而会朝清明至于成康制礼作乐纪纲明备纎悉必到故曰斤斤】
　　集説【朱氏公迁曰此则指其不显之实也继明以照四方如此于先王何愧乎功徳足相配则祭祀所相配矣○姚氏舜牧曰君徳只是个刚与明武王持自强之心成大功烈天下莫与为竞成康继世而亦持此心便不为物欲所蔽而可以照临四方故既称不显成康而又称斤斤其明】
　　附录【苏氏辙曰周之兴也逺矣至于武王成而安之然后能奄有四方使其明无所不至】
　　钟鼓喤喤【华彭反叶胡光反】磬筦【音管】将将【七羊反】降福穰穰【如羊反】集传喤喤和也将将集也【孔氏颖逹曰喤喤将将俱是声也故言和与集谓与诸声相和与诸乐合集也】穰穰多也【孔氏颖逹曰释训云穰穰福也某氏引此诗明穰穰是福丰之貌也】言今作乐以祭而受福也
　　集説【孔氏颖达曰作钟鼓之乐其声和乐喤喤然奏磬筦之音其声合集锵锵然合于礼度当于神明故神下与之福众多而穣穣然】
　　降福简简威仪反反旣醉旣饱福禄来反
