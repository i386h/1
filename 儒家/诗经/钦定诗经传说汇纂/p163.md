<!-- { "loadSidebar": true } -->
　　集传赋也于叹辞皇大遏止刘杀耆致也○周公象武王之功为大武之乐【孔氏颖逹曰礼器云乐乐其所自成武王用武除暴为天下所乐故谓其乐为武乐武乐为一代大事故歴代皆称大也○李氏樗曰周礼舞大武以享先祖谓之大者如尧之乐大章舜之乐大韶禹之乐大夏汤之乐大濩武王之乐大武是也】言武王无竞之功实文王开之而武王嗣而受之胜殷止杀【郑氏康成曰武王受文王之业举兵伐殷而胜之以止天下之暴虐而杀人者○孔氏颖逹曰谓遏止其时枉杀人者非止天下之用刑也】以致定其功也【王氏肃曰致定其大功谓诛纣定天下】集説【孔氏颖逹曰言克商之功业实最为彊也所以能致此业而得为彊者由于信有文徳者之文王以圣徳受命能开其后世子孙之基绪故武王继而受之胜此殷家止于杀人之害以致安定汝大功其盛业如此故象而制乐是以美而歌之○严氏粲曰文王有文徳以开其后人之基绪然殷虐未除武王伐纣以止杀然后致定其功所以归重武王之功明非武王之武无以成文王之文也○朱氏善曰于胜殷见其义于遏刘见其仁此大功之所由定而大业之所由成也○姚氏舜牧曰一戎衣而天下定自此民免于水火之虐故知武王之用杀乃所以止杀而世称其烈与文王等有由也】
　　总论【李氏樗曰案礼记总干而山立武王之事也发扬蹈厉太公之志也武乱皆坐以象周召之治言大武之舞其始则持盾正立以待诸侯既而战鬭既而又使行列皆坐以见其为止戈之武也大武之舞在于止戈大武之诗在于止杀其类一也】
　　武一章七句
　　集传春秋传以此为大武之首章也【左传宣公十二年楚子曰武王克商作武其卒章曰耆定尔功○孔氏颖逹曰颂皆一章言其卒章者谓终章之句也】大武周公象武王武功之舞歌此诗以奏之【何氏楷曰声以节舞唐贾氏谓诗为乐章与舞人为节是也】礼曰朱干玉戚冕而舞大武【梁氏益曰礼记明堂位注朱干赤盾也玉戚玉饰斧柄也着衮冕而执此干戚以舞武王伐纣之乐】然传以此诗为武王所作则篇内已有武王之諡而其説误矣【张子曰大武武王没嗣王象武王之功之舞歌武以奏之冠者舞之】
　　集説【郑氏康成曰大武周公作乐所为舞也○孔氏颖逹曰周公摄政六年之时象武王伐纣之事作大武之乐既成而于庙奏之经之所陈皆武王生时之功也○何氏楷曰乐记子曰夫乐者象成者也且夫武始而北出再成而灭商三成而南四成而南国是疆五成而分周公左召公右六成复缀以崇天子郑云成犹奏也毎奏武曲一终为一成】
　　臣工之什十篇十章一百六句
　　周颂闵予小子之什四之三
　　闵予小子遭家不造【叶徂反】嬛嬛【其倾反】在疚【音救】于【音乌】乎【音呼】皇考【叶袪反】永世克孝【叶呼候反】
　　集传赋也成王免丧始朝于先王之庙而作此诗也闵病也【许氏愼曰痛也】予小子成王自称也【曹氏粹中曰洛诰云予小子其退即辟于周盖成王常以幼冲自处故毎称之】造成也【孔氏颖逹曰有所造为终必成就故造犹成也】嬛与茕同【何氏楷曰石经作茕】无所依怙之意【李氏樗曰嬛字与哀此茕独之义同嬛者孤独而已】疚哀病也匡衡曰茕茕【何氏楷曰汉书作焭】在疚言成王丧毕思慕意气未能平也盖所以就文武之业崇大化之本也【朱氏公迁曰大化之本则以孝道言也】皇考武王也叹武王之终身能孝也【李氏樗曰亦犹大舜终身慕父母也○季氏本曰叹其能以继述为心虽文王已没而不忘故曰永世克孝也】
　　集説【辅氏广曰周至成王之时可谓成矣而曰遭家不造者王业虽成天下虽治而成王之心常若未成未治也如此然后能保其成若自谓已成已治则殆矣○黄氏佐曰成王朝庙之时有绍述先王之心故其言如此小子对先王而言也遭家不造者盖周室方新而天下之向慕犹浅商祚爰革而人心之感慨未灰观书大诰多方可见矣方言遭家不造嬛嬛在疚而遂叹及武王之孝盖知有今日之可哀则知有皇考之可法其成家继业之心切矣】
　　念兹皇祖陟降庭【叶去声】止维予小子夙夜敬止
　　集传皇祖文王也承上文言武王之孝思念文王常若见其陟降于庭犹所谓见尧于墙见尧于羹也【后汉书李固曰尧没舜仰慕三年坐则见尧于墙食则见尧于羹】楚词云三公揖譲登降堂只与此文势正相似【刘氏瑾曰大招曰三公穆穆登降堂只其言三公登降堂正犹此言皇祖陟降庭其言只为语已词正犹此言止也但集传所引揖譲二字彼文正作穆穆则此或传写之误也】而匡衡引此句顔注亦云若神明临其朝廷是也【朱子曰匡衡时未行毛説顔监又精史学而不梏于专经之陋故其言独得经之本旨也余旧读诗而爱顔説然尚疑其无据及读楚辞乃有登降堂只之文于是益信陟降庭止之为古语其义审如顔説而无疑也】
　　集説【陈氏栎曰思亲而见其如在者此人子终身慕亲之孝当亲没而愈笃者也记云致爱则存致慤则着着存不忘于心夫安得不敬乎惟武王之孝于文王者有此心故成王之孝于武王者亦惟致敬以不忘乎此心此武王之逹孝所以上无愧于文王而下可示法于成王也○黄氏佐曰夙夜之敬即陟降之思也此正是欲法皇考之孝处○姚氏舜牧曰缉熈敬止原是文王之家传武王受丹书曰敬胜怠者吉成王曰夙夜敬止其渊源亦深矣哉】
　　于乎【二字同上】皇王继序思不忘
　　集传皇王兼指文武也承上文言我之所以夙夜敬止者思继此序而不忘耳【毛氏苌曰序绪也】
　　集説【郑氏康成曰于乎君王叹文王武王也我继其绪思其所行不忘也○李氏樗曰武王能以念兹皇祖为孝则成王亦当以思继祖考为孝○朱氏公迁曰敬则无间断故能思之不忘○黄氏佐曰自己有之曰业自相传言之则曰序继序即是就文武之业也】
　　总论【朱氏公迁曰武王所以永世克孝者以其尽孝思之诚也成王敬以承之继文武之序而思之亦欲如武王之念文王也敬以夙夜而思不忘亦欲如武王之永世克孝也○朱氏善曰孝敬一理也自继述而言谓之孝自存主而言谓之敬敬其身即所以孝于亲孝于亲未有不敬其身者也此所以能崇大化之本也】
　　闵予小子一章十一句
　　集传此成王除丧朝庙所作疑后世遂以为嗣王朝庙之乐后三篇放此【刘氏瑾曰此篇及访落敬之小毖四诗词意相表里如云遭家不造率时昭考未堪家多难乃惩创管蔡之事皆可騐其为成王之诗而小序于四诗皆泛言嗣王故又疑其后为嗣王朝庙通用之乐歌也】
　　集説【黄氏櫄曰当武王之后王业已成天命已固而诗有栗然若处危难之辞盖天下之治常生于戒谨恐惧而天下之乱常基于防然自满故天下虽有防山之势而圣人常以累卵为心无虞而戒无难而畏此其能保治于无穷也大诰亦曰予惟小子若涉渊水又曰予造天役遗大投艰于朕身又曰矧今天降戾于周邦皆若此诗之意则成王之心亦可见矣】
　　访予落止率时昭考于【音乌】乎【音呼】悠哉朕未有艾【五盖反】将予就之继犹判涣维予小子未堪家多难【乃旦反】绍庭上下陟降厥家休矣皇考以保明其身
　　集传赋也访问【许氏愼曰泛谋曰访○徐氏锴曰谓广问于人也】落始【曹氏粹中曰凡宫室始成则落之故以落为始】悠逺也艾如夜未艾之艾【许氏谦曰庭燎传艾尽也则此朕未有艾谓未能尽率昭考之道也】判分【孔氏颖逹曰春秋荘三年纪季以酅入于齐左传曰纪于是始判是判为分之义也】涣散【孔氏颖逹曰涣然是散之意故为防也】保安明显也【王氏安石曰保其身则无危亡之忧明其身则无昏塞之患】○成王既朝于庙因作此诗以道延访羣臣之意言我将谋之于始【唐氏汝谔曰落乃莅政之始非即位之始也】以循我昭考武王之道然而其道逺矣予不能及也将使予勉强以就之而所以继之者犹恐其判涣而不合也则亦继其上下于庭陟降于家【何氏楷曰绍庭二句与陟降庭止义同】庶几頼皇考之休【孔氏颖逹曰上言昭考此言皇考皆斥武王也】有以保明吾身而已矣集説【郑氏康成曰成王自以承圣父之业惧不能遵其道徳故于庙中与羣臣谋始即政之事也○李氏樗曰自访予落止以至继犹判涣皆是仰武王之盛徳叹眇躬之凉薄苦前哲之髙逺也○辅氏广曰延访羣臣所以尽下情率时昭考所以守家法二者相资于乎悠哉朕未有艾又叹武王之道甚逺而恐在我有所不能及也味此意则成王固已黙识夫武王之道矣将予就之继犹判涣言将使我勉强以就之犹恐其力量不足意思不能接续或至于判涣不能收拾聚蓄其道于我之一身也于是又叹以为予乃幼冲小子未能任国家之多难此盖指武庚之事而言则亦当继绍武王内外所行之事上下于庭指其外事也陟降于家指其内事也庶几赖武王之休以保安明显我之身而已○胡氏一桂曰自继犹判涣而上犹皇皇如有所求而弗获之意自维予小子而下则焄蒿凄怆若或见之也○陈氏栎曰武王之道若悠逺而难继而武王之上下于庭陟降于家者其迹未逺则近而可继成王绍武王之上下陟降于家庭者是即武王念文王而见其陟降于庭者也如此者岂不由于前诗之夙夜敬止继序思不忘哉维其能敬以思继武王念文王之心所以能绍武王于家庭也】
　　总论【李氏樗曰人君者天下之本也始即位者又人君之本也故召公告成王曰王乃初服若生子罔不在厥初生自贻哲命盖言始之不可不愼此访落之诗所以作也○许氏谦曰绍庭上下欲法武王之正朝廷也陟降厥家欲法武王之齐其家也保明其身欲赖武王助其修身也成王之学有本末先后矣】
　　访落一章十二句
　　集传説同上篇
　　集説【苏氏辙曰闵予小子成王朝庙言将继其祖考之诗访落谋所以继之之诗也○刘氏瑾曰夫子称武王善继志善述事而以为践其位行其礼奏其乐固可以见武王之逹孝矣即前篇所谓永世克孝者也成王之继武王而曰继序思不忘曰继犹判涣曰绍庭上下无非继述之心其孝可谓不匮矣○姚氏舜牧曰文王陟降在帝左右此文之所以为文念兹皇祖陟降庭止此武之所以为武绍庭上下陟降厥家此成王之所以为成王】
　　敬之敬之天维显思【叶新夷反】命不易【以豉反】哉【叶奨黎反】无曰高高在上陟降厥士日监在兹【叶津之反】
　　集传赋也显明也【何氏楷曰顔师古云言天甚明察也案大雅曰皇矣上帝临下有赫维显之谓也】思语辞也士事也【何氏楷曰案説文事乃士之本训其以士为人品之称者则谓其人足任事故亦以士名之】○成王受羣臣之戒而述其言曰敬之哉敬之哉天道甚明其命不易保也【杜氏预曰言有国宜敬戒天明临下奉承其命甚难○孔氏颖逹曰言天之临下善恶必察承天命甚为难】无谓其高而不吾察当知其聪明明畏常若陟降于吾之所为【邓氏元锡曰陟降厥士无大小众寡无精粗不体也】而无日不临监于此者【匡氏衡曰言天之日监王者之处也】不可以不敬也
