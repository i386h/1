<!-- { "loadSidebar": true } -->
　　○参差荇菜左右采【叶此礼反】之窈窕淑女琴瑟友【叶羽已反】之参差荇菜左右芼【莫报反叶音邈】之窈窕淑女钟鼓乐【音洛】之集传兴也采取而择之也芼熟而荐之也【礼内则芼羮注以菜杂肉爲羮也又雉兔皆有芼注雉羮兔羮皆有菜以芼之】琴五或七瑟二十五皆丝属乐之小者也【邢氏昺曰琴长三尺六寸六分五后加文武二雅瑟长八尺一寸广一尺八寸二十五其常用者十九颂瑟长七尺一寸广一尺八寸二十五尽用○段氏昌武曰明堂位曰大琴大瑟中琴小瑟四代之乐器也古人用大琴必以大瑟配之用中琴必以小瑟配之然后大者不陵细者不抗而五声和矣】友者亲爱之意也【郑氏康成曰同志爲友○吕氏祖谦曰友亦乐也钟鼔有时而奏琴瑟无时而不在侧若朋友然故曰友】钟金属鼓革属乐之大者也乐则和平之极也【郑氏康成曰琴瑟在堂钟鼓在庭○孔氏颖达曰皋陶谟云琴瑟以咏乃云下管鼗鼓明琴瑟在上鼗鼓在下大射礼颂钟在西阶之西笙钟在东阶之东是钟鼓在庭也○胡氏绍曾曰周礼有缦乐燕乐之钟此其燕乐与或云琴瑟于闺门燕居之时钟鼓于朝廷贽见之际然若止以琴瑟钟鼔爲乐其乐易尽乐其德之有合则可畅于天下矣】○此章据今始得而言彼参差之荇菜旣得之则当采择而亨芼之矣此窈窕之淑女旣得之则当亲爱而娱乐之矣盖此人此德世不常有幸而得之则有以配君子而成内治故其喜乐尊奉之意不能自已又如此云
　　集说【孔氏颖达曰以琴瑟相和似人情志故以友言之钟鼓铿宏非情志可比故以乐言之○程子曰琴瑟友之钟鼓乐之言后妃之配君子和乐如此也○徐氏凤彩曰琴瑟堂上之乐与歌声洽比者也得相亲密故曰友钟鼓堂下之乐以始八音者也更爲宣畅故曰乐】
　　附录【孔氏颖达曰此称后妃之意后妃言已思此淑女若来已宜以琴瑟钟鼓友乐之假设之辞也○蘓氏辙曰窈窕淑女不可得也苟其得之则将友之乐之庶其肯从我也此求之至也】
　　总论【程子曰乐得淑女以配君子不淫其色是乐而不淫哀窈窕思贤才求之不得辗转反侧是哀而不伤○吕氏祖谦曰后妃之德坤德也万化之源一本诸此未得之也如之何其勿忧旣得之也如之何其勿乐○辅氏广曰此皆是兴而兼比首章以关雎起兴因以关雎挚而有别爲比二章三章以荇菜起兴亦以荇菜爲比但先儒皆取于荇菜之洁净柔顺而集传只言其不可不求者岂非正以其洁净柔顺之故乎○朱氏公迁曰一章美后妃之德二三章则诗人自言其忧思喜乐之当然初无与于文王而文王之化自见矣】
　　关雎三章一章四句二章章八句【孔氏颖逹曰关雎者诗篇之名金縢云公乃爲诗以贻王名之曰鸱鸮然则篇名皆作者所自名名篇之例多不过五少才取一或偏举两字或全取一句亦有舍其篇文假外理以定称○自古有篇章之名故那序曰得商颂十二篇东山序曰一章言其完是也句则古者谓之言论语云一言以蔽之曰思无邪则以一句爲一言也秦汉以来众儒各爲训诂乃有句称论语注云此我行其野之句是也句者联字以爲言则一字不制也故诗之见句少不减二卽祈父肇禋之类也三字绥万邦屡丰年之类也四字者关关雎鸠窈窕淑女之类也五字者谁爲雀无角何以穿我屋之类也六字者昔者先王受命有如召公之臣之类也七字者如彼筑室于道谋尚之以琼华乎而之类也八字者十月蟋蟀入我牀下我不敢效我友自逸是也其外更不见九字十字者由声度阐缓不协金石也句字之数四言爲多唯以二三七八者将由言以申情唯变所适播之乐器俱得成文故也章者积句所爲不限句数以其作者陈事须有多少章总一义必须意尽而成故也累句爲章则一句不可二句得爲之其多者三十八句自外不过也篇之大小随章多少风雅之中少犹两章以上多则十六以下唯周颂三十一篇及那烈祖鸟皆一章者以其风雅叙人事一章不尽重章以申殷勤颂者太平德洽之歌直言写志不必殷勤故一章而已鲁颂不一章者鲁颂美僖公之事非告神之歌亦殷勤而重章也髙宗一人而鸟一章长发殷武重章者或诗人之意所作不同明成功有大小其篇咏有优劣乎立章之法不常厥体或重章共述一事或一事叠爲数章或初同而末异或首异而末同或事讫而更申或章重而事别一章而再言三章而一发或篇有数章章句众寡不等章有数句句字多少不同皆由各言其情故体无恒式也】
　　集传孔子曰关雎乐而不淫哀而不伤愚谓此言爲此诗者得其性情之正声气之和也【问关雎乐而不淫哀而不伤是诗人性情如此抑诗之词意如此朱子曰是有那情性方有那词气声音又曰乐止于琴瑟钟鼓是不淫也若沉湎淫泆则淫矣忧止于辗转反侧是不伤也若忧愁哭泣则伤矣此是得性情之正○辅氏广曰哀乐情之发也心不宰焉则流于伤与淫而不自知矣关雎之诗感于性发于情而宰于心者也其形于声诗播诸音乐皆得其和且正焉】盖德如雎鸠挚而有别则后妃性情之正固可以见其一端矣至于寤寐反侧琴瑟钟鼓极其哀乐而皆不过其则焉则诗人性情之正又可以见其全体也独其声气之和有不可得而闻者虽若可恨然学者姑卽其词而玩其理以养心焉则亦可以得学诗之本矣【辅氏广曰乐不淫哀不伤论语集注只说作诗者之性情而此兼言后妃之性情者盖幷首章言之也声气之和指其发于言以至播于八音以成乐而言也○饶氏鲁曰一章言文王有圣徳而后妃亦有圣德可爲之配二章推言未得大姒之时求之如此其切三章言始得后妃之时喜之如此其至自他诗观之言哀者易至于悲伤如泽陂之诗曰有美一人伤如之何寤寐无爲涕泗滂沱是也言乐者易至于淫泆如溱洧之诗曰洧之外洵訏且乐惟士与女伊其相谑赠之以芍药是也惟此诗得情性之正故玩其词可爲养心之助也○刘氏辰翁曰夫子自卫反鲁考礼正乐其时师挚在鲁爲夫子歌周南故曰师挚之始关雎之乱洋洋乎盈耳哉今世所存之诗特其词与义耳诗之词未尝亡也其声亡也○刘氏瑾曰首章取兴见乐而不淫是后妃性情之一端也二章三章所言一哀一乐皆不过则是诗人性情之全体也盖由后妃与诗人性情之正如此故发于诗歌播之音乐宜其声气之无不和矣然乐者所以节夫诗之声而有音律以养人耳歌咏以养人心舞蹈以养血脉此乐之全体也古乐旣亡则此诗声气之和所以乐不淫哀不伤者固不得闻而其所以养心者幸有诗词之可玩则亦尚存乐之一端而可爲学诗之本也】○匡衡曰妃【音配】匹之际【辅氏广曰妃匹犹言匹耦也】生民之始万福之原昏姻之礼正然后品物遂而天命全孔子论诗以关雎爲始言大上者民之父母后夫人之行不侔乎天地则无以奉神灵之统而理万物之宜自上世以来三代兴废未有不由此者也
　　集说【韩氏婴曰子夏问曰关雎何以爲国风始也孔子曰关雎至矣乎仰则天俯则地徳之所藏道之所行大哉关雎之道也万物之所系羣生之所悬命也天地之间生民之属王道之原不外此矣子夏喟然叹曰大哉关雎乃天地之基也○班氏固曰周之兴也以姜嫄及大任大姒故易基乾坤诗首关雎书美厘降夫妇之际人道之大伦也○朱子曰主于德而言则乐而不淫哀而不伤主于色而言则乐必淫哀必伤此几防之理毫厘之辨善养心者审诸此而已矣○读关雎诗便使人有齐庄中正意思所以冠乎三百篇与记言毋不敬书言钦明文思皆同○当时人被文王大姒德化之深不觉形容歌咏如此故当作乐之时引爲篇首以见一时之盛爲万世之法尢是感人妙处○诗意只是叠叠推上去因一事上有一事一事上又有一事如关雎形容后妃之德如此又当知君子之德如此又当知诗人形容得意味深长如此又当知所以齐家所以治国所以平天下人君则必当如文王后妃则必当如大姒其原如此○问曹叔遐曰君举所说诗谓关雎如何对曰谓后妃自谦不敢当君子谓如此之淑女方可爲君子之仇匹这便是后妃之徳曰郑氏自如此説了熹看来恁地说也得只是觉得偏主一字无正大之意关雎如易之乾坤意思如何得恁地无方际如下面诸篇却多就一事说这只反覆形容后妃之德而不可指説道甚麽是德只恁地浑沦説这便见后妃德盛难言处○黄氏櫄曰周人但以关雎之诗形容后妃初不指后妃而谓之关雎也曰乐曰忧曰哀皆诗人乐之忧之哀之也】
　　【案古者后立三夫人九嫔二十七世妇八十一御妻乃所以理隂德治内事章女教賔祭之事皆后夫人供之而众嫔御佐之非得淑女不足以称其职后妃思得淑女以自助而事君子未得而求思之深如此设若旣得而和乐之浃如此此其所以爲女德之至盛而足以爲风教之首也自毛郑而后从此说者众至朱子不主后妃自作盖因君子好逑之语以爲非众嫔御所可当且专主一事其义爲狭论固宏逺矣然亦未尝以郑氏爲非也今以朱传爲宗而仍附其说于章末俾后之学者见自有关雎诗以迄汉唐诸儒之论盖如此】
　　葛之覃兮施【以防反】于中谷维叶萋萋黄鸟于飞集于灌木其鸣喈喈【叶居奚反】
　　集传赋也葛草名蔓生可爲絺绤者覃延施移也中谷谷中也【孔氏颖逹曰中谷倒其言者古人语皆然诗文多此类也】萋萋盛貌黄鸟鹂也【毛氏苌曰黄鸟抟黍也○陆氏玑曰黄鹂留也或谓之黄栗留幽州人谓之黄莺一名仓庚一名商庚一名鵹黄一名楚雀齐人谓之抟黍当葚熟时来在桑间故里语曰黄栗留看我麦黄葚熟亦是应节趋时之鸟也】灌木丛木也喈喈和声之逺闻也○赋者敷陈其事而直言之者也盖后妃旣成絺绤而赋其事追叙初夏之时葛叶方盛而有黄鸟鸣于其上也后凡言赋者放此
　　集说【毛氏苌曰葛所以爲絺绤女功之事烦辱者○欧阳氏修曰后妃见葛生鸟鸣因时感事乐女功之将作○苏氏辙曰葛者妇人之所有事也咏歌其所有事而又及其所闻见也○严氏粲曰葛初生之时未可刈也而已动女功之思见念念不忘也先时感事乃豳民艰难之俗今以后妃之贵而志念如此岂复有一毫贵骄之习邪味诗人言外之意可以见文王齐家之道矣】
　　○葛之覃兮施于中谷维叶莫莫是刈【鱼废反】是濩【胡郭反】爲絺【耻知反】爲绤【去逆反叶去略反】服之无斁【音亦叶弋灼反】
　　集传赋也莫莫茂密貌刈斩濩煮也精曰絺麤曰绤斁厌也○此言盛夏之时葛旣成矣于是治以爲布而服之无厌盖亲执其劳而知其成之不易所以心诚爱之虽极垢而不忍厌弃也
　　集说【毛氏苌曰古者王后织紞公侯夫人纮綖卿之内子大帯大夫命妇成祭服士妻朝服庶士以下各衣其夫○陆氏佃曰夫礼后织紞今乃亲葛事如此者亲蚕以劝女功之正事亲葛以劝女功之余事○陈氏鹏飞曰以爲衣服而服之无厌斁之心女功之勤身亲尝之所以能俭○陈氏傅良曰知稼穑之勤者饮食则念农功知丝麻之勤者衣服则思女功亲执其劳所以心诚爱而不忍弃也○严氏粲曰妇人骄侈之情何有纪极苟萌一厌心虽穷极靡丽耳目日新犹以爲不足也味服之无斁一语可见后妃之德性○朱氏善曰刈而后濩濩而后绩绩而后成布成布而后爲衣其爲之也有序其服之也不厌此所以爲勤且俭也】
