<!-- { "loadSidebar": true } -->
　　总论【黄氏佐曰上二章各指其人而冀其就已下一章总指其人而冀其赠已】
　　附録【欧阳氏修曰庄王之时贤人被放逐退处于丘壑国人思之以为麻麦之类生于丘中以其有用皆见收于人惟彼贤如子嗟子国者独留于彼而不见录其来施施难于自进也将其来食思其来而录之也贻我佩玖谓其有美徳也子嗟子国当时贤士之字泛言之也○叚氏昌武曰陈曰有麻有麦有李言其所居有此足以自养无求于外犹韩子云盘之土可稼而食也】
　　丘中有麻三章章四句
　　集说【范氏王孙曰朱子以为淫诗宋氏曰昔二南之化江汉有不淫之士野麕有守贞之女无何西辙不回葛覃既变为采葛矣卷耳之怀复变为丘中之思兹其所以有黍离也欤】附録【黄氏震曰古以留为氏或以为滞留之留合两存之以俟知者○胡氏一桂曰愚案诸家皆本序说毛氏曰留大夫氏子嗟字曹曰留本邑名其大夫以为氏李氏曰所谓彼留子嗟者亦犹陈风所谓子仲之子岂必求之他书有子仲乃言其姓氏乎盖诗中所陈便是实事迹苏氏曰子嗟隐居邱陵之闲而殖麻麦果实以为生者民思其贤庶其肻徐来以从我严氏曰庄王不能用贤使国人私致其爱慕欲其相与游从不能飬贤使国人私致其殷勤以饮食之不能使贤者金玉王度使国人望其私淑于己是可叹也姑备诸说观焉○钱氏天锡曰东周之俗似非郑衞比以大车二诗为淫诗阙疑可也】
　　【案朱子以此诗为妇人望其所私者而不来疑丘中复有与私而留之者盖有子嗟子国二人焉其说自朱子始后儒闲有疑之以为如此则夫子删诗时何取于田野之淫人而录之欤毛传留大夫之氏子嗟子国为父子郑康成曰着其世贤若然则贤大夫而隐君子也毛苌去古未逺其说当有所本惜衰周之季古籍云亡无得而考矣】
　　王国十篇二十八章百六十二句
　　集说【张氏耒曰或问王风之诗凡十篇而闵周之诗四当是时平王东迁丰镐为墟文武之旧已埽地矣此黍离所以闵也兵败祸结此爰之所以闵也风俗衰薄室家不相保此中谷有蓷之所以闵也国家有是三者闵之宜矣君子阳阳之序曰君子遭乱相招为禄仕全身逺害而已盖君子犹未去也何遽闵之哉曰序此诗者其知道乎国家之患莫大于有君子而不能知小人在位而贤人在下也其小人不为尽心未害也至于君子不为尽心苟求免于饥寒熟视其祸而不肻救者国恒亡此知微君子所以嗟伤而闵之也彼黍离爰中谷有蓷之乱苟有君子其至是乎○辅氏广曰读诗者可以怨则诗人固无怨怼过甚之词然予读王风则见其怨诗尤为平和此可见周人之风俗也】
　　郑一之七
　　集传郑邑名本在西都畿内咸林之地宣王以封其弟友为采地后为幽王司徒而死于犬戎之难是为桓公其子武公掘【一作滑竝音鹘】突定平王于东都亦为司徒又得虢桧之地【服氏虔曰东郑古郐国之地○杜氏预曰鄫国在荥阳密县东北○陆氏徳明曰武公随平王东迁遂灭虢鄫而居之○许氏谦曰文王二弟虢仲封东虢郑灭之即郑之制今郑州荥阳县也虢叔封西虢晋灭之今陜州是若虢州则其竟之所至也】乃徙其封而施旧号于新邑是为新郑咸林在今华州郑县【皇舆表今陜西西安府华州】新郑即今之郑州是也【皇舆表今河南开封府新郑县】其封域山川详见桧风
　　集说【郑氏康成曰初郑桓公为幽王大司徒甚得周众与东土之人问于史伯曰王室多故余惧及焉其何所可以逃死史伯曰其济洛河颖之闲乎是其子男之国虢郐为大虢叔恃势郐仲恃险皆有骄侈怠慢之心加之以贪冒君若以周难之故寄帑与贿不敢不许是骄而贪必将背君君以成周之众奉辞罚罪无不克矣若克二邑鄢蔽补丹依畴歴华君之土也修典刑以守之惟是可以少固桓公从之后三年幽王为犬戎所杀桓公死之其子武公与晋文侯定平王于东都王城卒取史伯所云十邑之地右洛左济前华后河食溱洧焉○孔氏颖达曰畿内之国政教禀于天子善恶归于其上无假风谏不当有诗桓公国于西周本在畿内武公初迁亦在东周畿内及并十邑盟防列于诸侯灼然在畿外故缁衣传曰诸侯入为天子卿士是畿外之君称入也○缁衣序曰父子竝为周司徒则桓公之死武公即代为司徒是作卿士在并十邑之前也○王氏应麟曰吴氏曰齐诗刺哀襄而季札观乐乃曰泱泱乎大风也哉郑美武公而札乃曰其细已甚曰大曰细自其土地风气之发于音声者言之而非系乎辞也○朱氏公迁曰诸侯并吞则周衰周衰则侯国异政自近者始衞王郑相次其以此欤○胡氏绍曽曰郑初封在圻内风所以次王且周之衰郑为之也桓公时王室多故谋及史伯寄帑于虢桧之间以隂谋鬰成大国然新郑即成皋荥阳虎牢之分岩险闻天下故春秋战争之多者无如郑】
　　缁衣之宜兮敝予又改为兮适子之馆【叶古玩反】兮还予授子之粲兮
　　集传赋也缁黑色【周礼考工记三入为纁五入为緅七入为缁注染纁者三入而成又再染以黒则为緅又复再染以黒乃成缁】缁衣卿大夫居私朝之服也【孔氏颖逹曰缁衣即士冠礼所云冠朝服缁带素韠是也卿士旦朝于王服皮弁不服缁衣退适治事之馆释皮弁而服以听其所朝之政也】宜称改更适之馆舍【郑氏康成曰卿士之馆在天子之宫如今之诸庐也○孔氏颖逹曰考工记外有九室九卿朝焉注云九室如今朝堂诸曹治事之处谓天子宫内卿士各立曹司有庐舍以治事也】粲餐【音孙】也【郭氏璞曰今河北人呼食为粲○郑氏康成曰爱之欲饮食之】或曰粲粟之精凿【音作】者【王氏安石曰粲粟治之精者○许氏谦曰粟一石得米六斗为粝粝米一石舂为八斗为凿】○旧说郑桓公武公相继为周司徒善于其职周人爱之故作是诗言子之服缁衣也甚宜敝则我将为子更为之且将适子之馆既还而又授子以粲言好之无己也
　　集说【范氏祖禹曰桓公武公之为司徒上得于君下得于民其君子好之愈久而愈不厌适子之馆亲之也既亲之又授之以饮食此好贤之至也○辅氏广曰缁衣之宜美武公之徳称其服也改为欲其服之常新授粲欲其粟之常继发乎情形乎歌咏好善之诚心也○黄氏佐曰宜是一徳相传于父子而五教敬敷乎逺迩馆即私朝也非私馆也苏氏曰诸侯入为卿士皆授馆于王室还乃司徒退食而还其私室也彼自有粲固无待于人之授也而我授之者特以致其爱耳】
　　○缁衣之好兮敝予又改造【叶在早反】兮适子之馆兮还予授子之粲兮
　　集传赋也好犹宜也
　　集说【季氏本曰好亦谓徳与服称也】
　　○缁衣之蓆【叶祥籥反】兮敝予又改作兮适子之馆兮还予授子之粲兮
　　集传赋也蓆大也【孔氏颖逹曰言服缁衣大得其宜也】程子曰蓆有安舒之义服称其徳则安舒也
　　集说【黄氏佐曰蓆训大盖服而不衷只见其小今桓武相继善于职有以宜此服故人自见其庄严尊大也】
　　总论【李氏樗曰以诗观之宜好蓆只是一意言国人之爱武公父子缁衣之敝我将为子改作之盖欲其久于其职也○朱氏善曰始之厚者不能保其终之不薄始之勤者不能保其终之不怠惟缁衣之好贤不然其改造改作既始终之无闲而适馆授粲复前后之如一彼夏屋之渠渠者其始非不盛也而终或每食之无余此诗人所以叹其权舆之不继也】
　　缁衣三章章四句
　　集传记曰好贤如缁衣又曰于缁衣见好贤之至
　　集说【吕氏祖谦曰此诗武公入仕于周而周人美之也若郑人所作何为三章皆言适子之馆兮好贤如缁衣所谓贤即谓武公父子也后之讲师习其读而不知其义误以为称武公之好贤遂曰明有国善善之功失其防矣○严氏粲曰说者多以此诗为郑人所作谓周人之诗当在王风非也破斧伐柯九罭狼跋皆周大夫所作而附于豳此武公为司徒善于其职周人善之而作耳周人爱武公欲其常为卿士至其子荘公不克肖其徳周人遂畀虢公政而缁衣之意替矣】
　　将【七羊反】仲子兮无逾我里无折【之舌反】我树杞岂敢爱之畏我父母【叶满彼反】仲可怀【叶胡威反】也父母之言亦可畏【叶于非反】也
　　集传赋也将请也仲子男子之字也我女子自我也里二十五家所居也【孔氏颖逹曰地官遂人云五家为邻五邻为里是二十五家为里也】杞柳属也生水傍树如柳叶麤而白色理微赤盖里之地域沟树也【王氏应麟曰杞有三无折我树杞柳属也南山有杞在彼杞棘梓杞也集于苞杞言采其杞隰有杞桋枸檵也】○莆田郑氏曰此淫奔者之辞集说【刘氏瑾曰此女犹知畏惮故其托辞如此郑风之中亦所罕见也○朱氏道行曰仲子私来父母知之必谓以我之故致仲之来岂得不畏而惟情之怀乎故戒之以无逾无折】
　　附録【毛氏苌曰仲子祭仲也○郑氏康成曰祭仲骤谏荘公不能用其言故言无逾我里喻无干我亲戚也无折我树杞喻无害我兄弟也段将为害我岂敢爱之而不诛以父母之故故不为也】
　　○将仲子兮无逾我墙无折我树桑岂敢爱之畏我诸兄【叶虗阳反】仲可怀也诸兄之言亦可畏也
　　集传赋也墙垣也古者树墙下以桑
　　○将仲子兮无逾我园无折我树檀【叶徒沿反】岂敢爱之畏人之多言仲可怀也人之多言亦可畏也
　　集传赋也园者圃之藩其内可种木也【周礼太宰九职二曰园圃毓草木】檀皮青滑泽材彊韧可为车【陆氏玑曰檀木与檕音计迷相似又似梓榆】
　　集说【徐氏常吉曰由逾里而墙而园仲之来也以渐而廹也由父母而诸兄而众人女之畏也以渐而逺也】
　　总论【胡氏一桂曰三章皆有所畏而不轻身以从其所懐亦庶几止乎礼义者也】
　　附録【孔氏颖逹曰庄公有弟名段其母爱之令公处之大都公不能胜止其母遂至使骄而作乱也此叔未乱之前有臣祭仲者谏公令早为之所而公不听小不忍以致大乱国焉经三章皆陈拒谏之辞岂敢爱之畏我父母是小不忍也后乃兴师伐之是致大乱国也○吕氏祖谦曰辞虽拒仲而意则与之岂敢爱之畏我父母则于段非有所不忍也仲可懐也父母之言亦可畏也则拳拳于叔而不得已于姜氏者可见矣畏我诸兄畏人之多言特廹于宗族国人之议论非爱段也具文见意而庄公之情得矣】将仲子三章章八句
　　集说【辅氏广曰此虽为淫奔之诗然其心犹有所畏未至于荡然而无忌也故列于郑诗之首以见其为风之始变也欤】
　　附録【孔氏颖逹曰此事见于隐元年传○黄氏佐曰左传襄二十六年郑伯为衞侯如晋晋侯言衞侯之罪使叔向告郑伯子展赋将仲子兮晋侯乃许归衞侯即此诗也○吴氏肃公曰子展赋此诗取兄弟相护之意则岂淫奔语乎】
　　【案此诗朱子取莆田郑樵之说定为淫奔玩其诗辞乃一篱落闲女子虽不能自遏其情而犹畏父母兄弟国人之言不敢轻身以从其人者也然考左传载衞侯见囚于晋齐侯郑伯为衞侯故如晋以请衞侯子展赋将仲子兮而衞侯得归使其为本国淫奔之诗当日晋侯赋嘉乐齐侯赋蓼萧郑伯赋缁衣皆寓意逺子展何取以同赋而复见许于叔向耶今从集传为正解而录序说以备览】
