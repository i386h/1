<!-- { "loadSidebar": true } -->
　　○緜緜葛藟在河之涘【音俟叶矣始二音】终逺兄弟谓他人母【叶满彼反】谓他人母亦莫我有【叶羽已反】
　　集传兴也水厓曰涘【孔氏颖逹曰释邱云涘为厓李廵曰涘一名厓郭璞云谓水邉也】谓他人父者其妻则母也有识有也【罗氏中行曰识音志记而不忘也】春秋传曰不有寡君【许氏谦曰左传昭三年郑罕虎如晋叔向曰君若不有寡君虽朝夕辱于敝邑寡君猜焉又二十年齐公孙青聘于衞宾将掫掫行夜主人辞宾曰寡君之下臣君之牧圉也若不获扞外役是不有寡君也注有相亲有】
　　集说【严氏粲曰莫我有视之若无也○范氏王孙曰俱以终逺兄弟振起则所重兄弟也谓他人父是认非同本者为兄弟也谓他人母亦是认非同胞者为兄弟也而踈者讵可强为亲乎】
　　○緜緜葛藟在河之漘【顺春反】终逺兄弟谓他人昆【叶古匀反】谓他人昆亦莫我闻【叶微匀反】
　　集传兴也夷上洒【音跣犹洗也】下曰漘【孙氏炎曰平上陗下故名曰漘】漘之为言唇也【许氏谦曰岸上面平夷而下为水洗荡齧入若唇也】昆兄也闻相闻也【李氏公凯曰如不闻有我而不见亲也○顾氏起元曰言视己之穷困漠不相闻也】集说【辅氏广曰顾亲于有有重于闻诗曰顾我复我至于亦莫我闻则漠然而不相领畧矣夫亲乃天属也其可强为之哉○王氏志长曰母之所以为母昆之所以为昆皆由于父苟谓他人父则谓他人母谓他人昆不待言而可知矣故曰天之生物也使之一本】
　　总论【邹氏泉曰此诗三章一意但始言父次言母次言兄有次序耳○郝氏敬曰兄弟相亲以父母同也不顾兄弟即是不顾父母谓他人为父母也不直斥其薄而讽之以二本所谓怨而不怒也○张氏彩曰本同父母而为昆弟者尚相弃如路人而乃望路人收我如子弟此必不得之数也则其不我顾不我有不我闻又何怪乎】
　　葛藟三章章六句
　　集说【黄氏佐曰左传曰葛藟犹能庇其本根似此诗托兴之义○沈氏守正曰即人之流离失所而民间之不能睦族可知即民间之不能睦族而上之所风可知诗语中无尤人意总是自伤之词】
　　彼采葛【叶居谒反】兮一日不见如三月兮
　　集传赋也采葛所以为絺绤【许氏慎曰葛絺绤草也】盖淫奔者托以行也故因以指其人而言思念之深未久而似久也
　　集说【徐氏光啓曰彼采葛兮盖托言以指其人犹氓之称复关耳○顾氏起元曰上一句指所思之人下二句言思念之情】
　　附録【孔氏颖逹曰采葛以兴臣有使出其事虽小忧惧于谗一日不得见君如三月不见日久情疎为惧益甚故以多时况少时也○严氏粲曰人臣任事于外则谗间易生一日不见于君己惧小人乘闲而谗之如三月之久矣盖谗人众多君子动辄疑惧畧不可以有所为事之大者谁敢任之】
　　○彼采萧【叶疎鸠反】兮一日不见如三秋兮
　　集传赋也萧荻也白叶茎麄科生有香气祭则焫【音爇】以报气故采之【孔氏颖逹曰李巡曰荻一名萧陆玑云今人所谓荻蒿者是也郊特牲云既奠然后爇萧合馨香是萧所以供祭祀也】曰三秋则不止三月矣集说【孔氏颖逹曰年有四时时皆三月三秋谓九月也设言三春三夏其义亦同作者取其韵耳】
　　○彼采艾兮一日不见如三嵗【本与艾叶】兮
　　集传赋也艾蒿属【尔雅艾氷台注今艾蒿】干之可炙故采之【陆氏佃曰艾字从乂草之可以乂病者也一名炙草博物志曰削冰令圆举以向日以艾承其影则得火艾曰冰台以此】曰三嵗则不止三秋矣
　　集说【朱氏公迁曰思念之意以渐而深○张氏彩曰楚辞云何昔日之芳草兮今直为此萧艾也意盖本此】
　　总论【吕氏祖谦曰葛为絺绤萧供祭祀艾疗疾特训释三物见采之由不于此取义也○姚氏舜牧曰葛生于初夏采于盛夏故下承三月萧采于秋后故下承三秋艾必三年之久为佳故下承三嵗】附録【孔氏颖达曰三章如此次者既以葛萧艾为喻因以月秋嵗为韵积日成月积月成时积时成嵗欲先少而后多故以月秋嵗为次也臣之惧谗小事大事其忧等耳未必小事之忧如月急事之忧如嵗设文各从其韵也○欧阳氏修曰诗人刺谗以积少成多为患○苏氏辙曰朝有谗人则下不敢有为采葛采萧采艾虽事之无疑者犹不敢行畏往而有谗之者是以一日不见君而如三月之久也】采葛三章章三句
　　附録【黄氏震曰古以采葛去君侧故惧谗特采葛非人臣之事于事情未通晦庵传以为淫奔者托以行然亦意之之词至诗传折衷载晦庵新说乃以采葛比听谗愚案晋风采苓之诗亦以比听谗则此说近人情而不反古矣】
　　大车槛槛毳【尺锐反】衣如菼【吐敢反】岂不尔思畏子不敢集传赋也大车大夫车【孔氏颖逹曰春官巾车职云革路以封四衞四衞四方诸侯守衞者又云大夫乘墨车然则王朝大夫于礼当乘墨车以大夫出封如子男之服则车亦得乘诸侯之车此大车盖革路也】槛槛车行声也毳衣天子大夫之服【孔氏颖逹曰春官司服云子男之服自毳冕而下春官典命职曰王之三公八命其卿六命其大夫四命及其出封皆加一等出封谓出于封畿即得加命故得如子男之衣服】菼芦之始生也毳衣之属衣绘而裳绣五色皆备其青者如菼【刘氏济曰毳衣以宗彛为首盖画虎蜼虎蜼浅毛故谓之毳○刘氏瑾曰毳衣所画者三章宗彛也藻也粉米也裳所绣者二章黼也黻也所画所绣皆备五色所谓以五采彰施于五色者也】尔淫奔者相命之词也子大夫也【郑氏康成曰子者称所尊敬之词】不敢不敢奔也○周衰大夫犹有能以刑政治其私邑者故淫奔者畏而歌之如此然其去二南之化则逺矣此可以观世变也
　　集说【辅氏广曰不明言其大夫而但言车服而己亦可见其畏之意○朱氏公迁曰此诗之言所谓小人革面民免而无耻者盖政刑之效视徳化不能及也故去二南为逺○顾氏起元曰槛槛以所闻言毳衣以所见言盖其一时气势威灵不敢玩视○畏非畏其车服只平素慑其政刑故不觉望而生惧心耳但诗自含蓄不曽道及一政刑字】
　　附録【孔氏颖达曰言古者大夫乘大车服毳冕巡行邦国决男女之讼于时男女莫不畏之有女欲奔者谓男子云我岂不于汝思为无礼之交与畏子大夫之政必将罪我故不敢也古之大夫使民畏之若此今之大夫不能然故陈古以刺之也○苏氏辙曰古者大夫巡行邦国以听男女之讼其听之也明而止之有道民闻其车声而见其衣服则畏而不敢矣非待刑之而后已也】
　　○大车啍啍【他敦反】毳衣如璊【音门】岂不尔思畏子不奔集传赋也啍啍重迟之貌【孔氏颖达曰啍啍行之貎故为重迟上言行之声此言行之貎互相见也】璊玉赤色【孔氏颖达曰璊玉赪色也禾之赤苖谓之璊玉色如之】五色备则有赤
　　集说【黄氏佐曰此二章即耳目之所感而畏相从于今生见其畏刑政于一时】
　　○谷则异室死则同穴【叶户橘反】谓予不信有如皦【古了反】曰集传赋也谷生穴圹皦白也○民之欲相奔者畏其大夫自以终身不得如其志也故曰生不得相奔以同室庶几死得合葬以同穴而已谓予不信有如皦日约誓之辞也
　　集说【吴氏师道曰前二章言不敢不奔犹不失为善也此章犹言生不得相从死犹不变云尔故申以约誓之辞亦邪思之不解者也○黄氏佐曰此章因志愿之相违而坚所约于没后见其畏刑政于终身】
　　附録【孔氏颖达曰檀弓曰合葬非古也自周公以来未之有改然则周法始合葬也经称死则同穴则陈古者陈周公以来贤大夫○苏氏辙曰生则有内外之别而死则同穴夫妇之正也古之听男女之讼者非独使淫奔者止也乃使其夫妇相与以礼久要而无相弃也○严氏粲曰言古者男女皆守礼之正生则异室不至相渎死则同穴从一以终谓予不信有如皦日观其自誓之词所守之坚可知矣此由上之风化使然也】
　　总论【辅氏广曰世变虽下而大夫能使人畏之如此亦可谓贤也已始则不敢奔而已终则知其虽没身不得遂其志则其刑政之效亦非无常者之所能也○黄氏佐曰记云君子礼以坊徳刑以坊淫又曰夫礼坊民所淫章民之别故男女无媒不交无币不相见恐男女之无别也大夫能使民生畏心则其所以坊之者必有礼以为政刑之本矣○朱氏道行曰此诗归美周大夫之贤能慑俗淫奔少见王风之正○姚氏舜牧曰周之纪纲壊极矣一大夫以刑政治其私邑犹能使淫奔者畏惮而不敢是一木之支也】
　　附録【孔氏颖达曰三章皆陈古者大夫善于听讼之事○李氏樗曰孔子曰听讼吾犹人也必也使无讼乎古之听讼者何待于言哉观大车之诗深得夫子无讼之意也】
　　大车三章章四句
　　集说【辅氏广曰汉广之游女端荘静一人见而知其不可求野有死麕之女子贞洁自守人见而知其不可犯此所以为二南之化也岂至于有淫奔之心必待有所畏而后不敢哉今观此诗则世变之愈下可知矣○朱氏公迁曰哀痛如黍离可谓悲矣以刑政治民如大车亦可谓有能者矣变虽云变而东都之大夫则寥寥乎仅见者也】
　　附録【吕氏祖谦曰此诗所谓陈古其犹在文武成康之后欤盖惟能止其奔未能革其心与行露之诗异矣亦仅胜于东迁之时而已】
　　丘中有麻彼留子嗟彼留子嗟将【七羊反】其来施施【叶时遮反】集传赋也麻谷名子可食皮可绩为布者【黄氏一正曰麻高四五尺叶如荏而圆锐花黄子房生色黒而茎方房八棱者名巨胜茎圆而房棱或四或六者名胡麻皮可为布花白色者则曰麻蕡曰大麻曰麻勃也】子嗟男子之字也将愿也【吕氏大临曰将之为言犹欲也】施施喜悦之意【吕氏祖谦曰孟子曰施施从外来】○妇人望其所与私者而不来故疑丘中有麻之处复有与之私而留之者今安得其施施然而来乎
　　集说【朱子曰将其来施施望之之词○黄氏佐曰因麻麦及李似桑中之约而又有所留故易岩穴之贤为奸私之事不从小序】
　　附録【毛氏苌曰丘中墝埆之处尽有麻麦草木乃彼子嗟之所治○施施难进之意○郑氏康成曰子嗟放逐于朝去治卑贱之职而有功所在则治理所以为贤施施舒行伺闲独来见己之貌○张氏栻曰贤人放逐越在他国故国人思之曰丘中有麻彼盖可以留子嗟而使不外适也其所以欲留之者欲其不越吾国庶几犹可望其施施而来也则其思而望之盖亦切矣】
　　○丘中有麦彼留子国彼留子国将其来食
　　集传赋也子国亦男子字也来食就我而食也集说【严氏粲曰庶几从我食犹言中心好之曷饮食之之意】
　　附録【毛氏苌曰子国子嗟父○郑氏康成曰言子国使丘中有麦着其世贤○孔氏颖逹曰毛时书籍犹多或有所据○此章言其父亦是治理之人耳】
　　○丘中有李彼留之子【叶奬里反】彼留之子贻我佩玖【叶举里反】集传赋也之子并指前二人也贻我佩玖冀其有以赠己也
　　集说【辅氏广曰三章所谓望之之情益厚冀其有以赠己则厚于望其就我而食望其就我而食则厚于望其施施然而来也先生所谓语意不庄非望贤之意】
　　附録【毛氏苌曰玖石次玉者言能贻我美寳○孔氏颖逹曰传以为作者思而不能见乃陈其昔日之功言彼留氏之子有能遗我以美道谓在朝所施之政教笺亦以佩玖喻美道冀望其来敬己而遗己耳】
