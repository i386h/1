<!-- { "loadSidebar": true } -->
　　诗四家异同，唯《韩诗》略见于《释文》，而《鲁》、《齐》无所考。刘向《列女传》谓蔡人妻作《芣苢》，周南大夫妻作《汝坟》，申人女作《行露》，卫宣夫人作《邶·柏舟》，定姜送妇作《燕燕》，黎庄公夫人及其傅母作《式微》，庄姜傅母作《硕人》，息夫人作《大车》。《新序》谓伋之傅母作《二子乘舟》；寿闵其兄，作忧思之诗，《黍离》是也。楚元王受《诗》于浮丘伯，向乃元王之孙，所述盖《鲁诗》也。郑康成注《礼记》，以“于嗟乎驺虞”为叹仁人，以《燕燕》为定姜之诗，以“生甫及申”为仲山甫、申伯，以《商》为宋诗；维鹈在梁，以不濡其翼为才；“上天之载”读曰“栽”，“至于汤齐”读为“跻”。注《周礼》云：“甸”读与“惟禹敶之”之“敶”同。康成从张恭祖受《韩诗》，注《礼》之时，未得《毛传》，所述盖《韩诗》也。贾谊谓驺，文王之囿；虞，虞官也。欧阳子从之。韦昭注《国语》，谓《采菽》王赐诸侯命服之乐，《黍苗》道召伯述职劳来诸侯，与《朱子集传》合。太史公以“薄伐猃狁，至于太原。出舆彭彭，城彼朔方”为周襄王时之诗。班固谓“靡室靡家”之诗懿王时作，“城彼朔方”之诗宣王时作。白虎通以《相鼠》为妻谏夫之诗。赵岐以《小弁》为伯奇之诗。汉儒言《诗》，其说不一如此。《关雎》，正风之始也，鲁、齐、韩以为康王政衰之诗。扬子云：伤始乱，《鹿鸣》正雅之始也。太史公云：仁义陵迟，《鹿鸣》刺焉。圣人删《诗》，岂以刺诗冠风雅之首哉？扬子又云：正考甫常睎尹吉甫矣，公子奚斯常睎正考甫矣。正考甫得《商颂》而以为作《商颂》，奚斯作《新庙》而以为作《鲁颂》。此皆先儒所不取。许叔重《说文》，谓其称《诗毛氏》皆古文也，而字多与今《诗》异，岂《诗》之文，亦如书之有古今欤？并缀而录之。伯厚甫后序。  
