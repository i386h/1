<!-- { "loadSidebar": true } -->
　　王夏肆夏昭夏纳夏章夏齐夏族夏祴夏骜夏
　　周礼钟师掌金奏凡乐事以钟鼓奏九夏郑注夏大也王出入奏王夏尸出入奏肆夏牲出入奏昭夏四方宾客来奏纳夏臣有功奏章夏夫人助祭奏齐夏族人侍燕奏族夏客醉而出奏祴夏公出入奏骜夏九夏皆诗篇颂之类也此歌之大者乐崩亦从而亡是以颂不能具也
　　国语金奏肆夏樊遏渠天子以飨元侯也韦昭注肆夏一名樊韶夏一名遏纳夏一名渠即周礼九夏之三吕叔玊云肆夏时迈也樊遏执竞也渠思文也二说微异【叔玊汉时人着诗说杜子春周礼注引之】如所云则九夏仅阙其六与郑不同然樊遏渠实非九夏也如肆夏即是樊何以国语既曰肆夏又曰肆夏樊乎樊遏即执竞何以但云肆夏樊不云樊遏执竞渠思文乎盖吕以肆夏爲时迈者以时迈有肆于时夏之文耳因牵连及之谓樊遏即执竞渠即思文而二诗并无明文可证韦昭因之小变其说皆不足信也天左传载穆叔如晋金奏肆夏之三穆叔不拜其云肆夏之三谓连奏肆夏昭夏纳夏也故穆叔曰三夏天子所以享元侯也如吕韦说则享元侯之意安在当以郑氏爲正
　　郑以九夏爲颂类者孔氏谓歌类乎颂非必俱颂诗也郑樵刘敞直谓九夏皆有声无词与笙诗同益不足信唐皮日休有九夏系文
　　采齐【一作荠】
　　周礼乐师敎乐仪行以肆夏趋以采齐郑注诗篇名
　　新宫
　　仪礼燕礼升歌鹿鸣下管新宫大射礼乃歌鹿鸣三终乃管新宫三终郑注新宫小雅诗篇名郑知爲小雅诗者以其与鹿鸣并举也左传叔孙昭子聘宋宋公享之赋新宫或云即斯干之诗则何所取义而赋之乎【唐邱光庭有亡诗】
　　河水
　　左传公子赋河水公赋六月杜注诗也义取朝宗于海韦昭注国语谓即彼流水之诗无所征
　　茅鸱
　　左传叔孙穆子食庆封庆封泛祭穆子不悦使工爲之诵茅防杜注诗刺不敬王也【邱光庭亦有亡诗】
　　鸠飞
　　国语秦伯赋鸠飞公子赋河水韦昭谓即小宛之首章盖以首二句有鸠飞二字也按内外传引诗未有舍篇名而别拈诗中一二字以命篇者盖诗也
　　九德之歌
　　周礼九德之歌九防之舞于宗庙之中奏之若乐九变则人鬼可得而礼矣注九德即九功之歌今轶
　　武宿夜
　　礼记声莫重于升歌舞莫重于武宿夜注舞曲名皇氏曰师说书传云武王伐纣至于商郊停止宿夜士卒皆欢乐歌舞以达旦因名爲武宿夜其乐亡也
　　按熊氏谓即大武之诗考乐记冕而总干舞大武是大武固爲舞曲但诗中不见宿夜之义且记何不云声莫重于升歌舞莫重于大武乎
　　史辟史义史见史童史谤史宾
　　大戴记凡雅二十六篇其八篇可歌歌鹿鸣貍首鹊巢采蘩采苹伐檀白驹驺虞八篇废不可歌七篇商齐可歌也三篇间歌史辟史义史见史童史谤史宾十声　按史辟史义等名不知所解其曰间歌自是歌诗篇名曰十声则合两篇爲一声故合商齐七篇爲十也商齐爲五帝三代遗声商齐之人识之故列于雅
　　明明崇禹生开
　　周书世俘篇籥人奏武万献明明三终奏崇禹生开三终注曰明明崇禹生开诗篇名
　　招雍肆夏孝成
　　尚书大传维五纪奏钟石论人声招乐兴于大之野报事还归二年□然乃作大唐之歌招爲宾客雍爲主人始奏肆夏纳以孝成按孔子纯取周诗定爲三百则中天之诗在于弗録但如所言则肆夏之名其始于有虞而周仍之欤
　　以上篇名存诗词之诗如笙诗九夏采齐新宫诸乐章皆自孔子未删诗之前其他非周诗及无关礼仪之篇或删自圣笔耳王氏诗攷杂入驾辨【楚词大招伏羲驾辨楚劳商只文选注伏羲作琴始造此曲】纲【隋乐志伏羲有网夏侯辨乐论亦云】丰年【辨乐论神农教民食谷有丰年之咏】八阕【吕氏春秋葛天氏歌八阕一曰载民二曰鸟三曰遂草木四曰奋五谷五曰敬天常六曰逹帝功七曰振地德八曰总万物之极凡诗八阕】晳阳南阳初虑朱干苓落归来缦缦【尚书大传虞传维元祀巡守四岳八伯每至其方贡两伯之乐其歌晳阳云云】破斧【吕氏春秋夏孔甲作爲破斧之歌实始爲南音】燕燕【吕氏春秋有娀氏二女作歌一终曰燕燕始爲北音】晨露【吕氏春秋汤命伊尹作大濩歌晨露】黄竹【穆天子传】诸篇名皆子书杂说且孔子纯取周诗凡自殷以前原所弗録耳古乐篇名不可悉纪如扶来立本【伏义】扶持下谋【神农】咸池大卷云门【黄帝】承云六茎【颛顼】六英【帝喾】大章【尧】大韶【舜】大夏【禹】大濩【汤】皆传之自古而诗并无闻至如阮籍称少昊歌鳯鸟之迹夏侯太初论黄帝有龙衮之颂尚书中候载成王有鳯皇之歌悉已无稽其如大禹玊牒之词许由箕山之歌皇娥白云之歌葛天捉□之歌虽有篇有辞明出后人之手与箕子麦秀之歌无异又如列子以不识不知四句即康衢之童谣吕氏春秋以普天之下四句乃虞舜自作之诗三国志曹髦纪何晏引一人有庆兆民赖之二句谓是诗文殆是传讹
　　篇名诗词俱存二
　　貍首
　　今日泰射四正具举大夫君子凡以庶士小大莫处御于君所以燕以射则燕则誉【以上见小戴记】
　　弓既平张四侯且良决拾有常既顺乃让乃揖乃让乃跻其堂乃节其行既志乃张
　　射夫命射射者之声御者之旌既获卒莫嗟尔不宁侯爲尔不朝于王所故亢而射女强食食尔曾孙侯氏百福【以上大戴记投壶篇○考工记梓人祭侯辞与投壶下六句略同而稍异曰唯若寜侯母或若女不宁侯不属于王所故抗而射女强饮强食诒女曾孙诸侯百福岂祭侯亦用貍首邪】
　　周礼钟师凡射王以驺虞爲节诸侯以貍首爲节郑注诗篇名歌貍首者乐防时也小戴投壶篇命者曰请奏貍首而其辞不载载射义中只八句大戴投壶载其辞多十九句长短不齐疑有阙文
　　诗无貍首之义或谓原壤登木之歌即此篇句固非刘氏小传或曰即鹊巢文似之此则既有貍首又有鹊巢尤非
　　祈招
　　祈招之愔愔式昭德音思我王度式如玊式如金形民之力而无醉饱之心
　　左传子革对楚灵王曰昔穆王欲肆其心周行天下将皆必有车辙马迹焉祭公谋父作祈招之诗云云杜注祈父周司马世掌甲兵之官招其名此诗
　　辔之柔矣
　　马之刚矣辔之柔矣马亦不刚辔亦不柔志气麃麃【一作志之尘尘】取予不疑【注尘尘和也不疑和之至】
　　左传晋侯言卫侯之罪使叔向告二君国子赋辔之柔矣其辞不载杜注诗也义取寛政以安诸侯若柔辔之驭六马也周书太子晋解师旷请归王子赐之乘车四马曰太师亦善御之师旷对曰御吾未之学也王子曰女不爲夫时诗云云
　　征招角招
　　畜君何尤
　　孟子赵岐注乐诗也　孔子删诗于世本中故同时之诗不録
　　乐诗
　　舟张辟雍鸧鸧相从八风回回鳯凰喈喈
　　尚书大传乐日篇载此诗
　　支
　　天之所支不可壊也其所壊亦不可支也
　　国语衞彪傒适周见单穆公曰苌刘其不没乎周诗云云昔武王克殷而作此诗也以爲饫歌名之曰支以遗后之人使永监焉夫礼之立成者爲饫【立而行礼】昭明大节而已少曲与焉【诗乐少章曲也】按内传所称与外传略同而不云饫歌
　　白水
　　浩浩白水鯈鯈之鱼君来召我我将安居国家未立从我焉如
　　浩浩者水育育者鱼未有室家而召我焉居
　　管子桓公使管仲求甯戚戚应之曰浩浩乎鯈鯈乎管仲不解归而不语有少妾问焉管仲曰非尔与知也妾曰毋少少毋贱贱仲以语之妾曰甯子殆欲室乎古有白水之诗云云按列女传此少妾名婧而诗不全
　　骊驹
　　骊驹在门仆夫俱存骊驹在路仆夫整驾
　　汉书儒林传博士江公世爲鲁诗心嫉王式谓歌吹诸生曰歌骊驹式曰闻之于师客歌骊驹主人歌客毋庸归【刘敞曰寻文上下客歌骊驹者将归之歌主人无所归不当归也】今日诸君爲主人日尚早未可也江公曰经何以言之曰在曲礼云云江公曰何狗曲也
　　雨无正
　　雨无其极伤我稼穑
　　刘安世述韩诗详本篇
　　鼓钟
　　韎任侏离
　　陈禅传述韩诗详本篇
　　般
　　于绎思
　　三家诗时周之命下有此一句见孔疏
　　【附】采薇歌
　　登彼西山兮采其薇兮以暴易暴兮不知其非兮黄农虞夏忽焉没兮我安适归兮吁嗟徂兮命之衰兮
　　史记予悲伯夷之志覩轶诗可异焉
　　麦秀歌
　　麦秀渐渐兮禾黍油油兮彼狡童兮不与我好兮史记箕子朝周过殷故墟宫室毁废生禾黍乃作麦秀之歌　按二歌不见经传疑未必果爲伯夷箕子之作而麦秀斥纣爲狡童尤未可信以其出自史记传之必有所自故録而附之若琴操载文王羑里鳯凰之歌则爲后人赝作无疑也【琴操鳯凰衔书于文王之郊文王曰殷帝无道天命已移乃作歌日翼翼翔翔彼鸾凰兮衔书来逰以命昌兮曕天案图殷将亡兮苍苍昊天始有萌兮神连精合谋于房兮　羑里歌曰殷道溷溷浸浊烦兮朱紫相合不别分兮迷乱声色信谗言兮炎炎之虐使我愆兮幽闭牢穽由其言兮遘我四人忧勤勤兮】
　　诗辞存篇名四
　　巧笑倩兮美目盼兮素以爲绚兮
　　见论语
　　唐棣之华偏其反而岂不尔思室是逺而
　　见论语
　　相彼盍旦尚犹恶之
　　礼坊记引此二句注盍旦夜鸣之鸟言视彼夜鸣之鸟欲反昼作夜尚且恶之
　　昔吾有先正其言明且清国家以宁都邑以成庶民以生谁能秉国成不自爲正卒劳百姓
　　礼缁衣引诗注曰上五句诗下四句见今节南山篇按三百篇中如母逝我梁四句无竞维人二句及翩翩者鵻王事靡盬等句复见甚多此所引似自爲一章之诗也
　　翘翘车乘招我以弓岂不欲往畏我友朋
　　左传齐侯使敬仲爲卿敬仲辞以羁旅之臣敢辱高位引此四句
　　虽有丝麻无弃菅蒯虽有姬姜无弃蕉萃凡百君子莫不代匮
　　左传楚入郓无偹故也君子曰恃陋而不偹罪之大者也引诗云云言偹之不可以已也
　　周道挺挺我心扃扃讲事不令集人来定
　　左传楚杀其大夫公子壬贪也君子谓楚共王于是乎不刑引诗云云注挺挺正直也扃扃明察讲谋也谋事之不善当聚致贤人以定之
　　俟河之清人寿几何兆云询多职竞作罗
　　左传楚子囊伐郑讨其侵蔡也子驷子国子耳欲从楚子孔子蟜子展欲待晋子驷引诗云云注人寿促而河清迟晋不可恃兆卜也询谋也言既卜且谋则竞作网罗之难无成功
　　淑慎尔止无载尔僞
　　左传澶渊之防防而不信名皆弃不信之不可也如是诗曰文王陟降在帝左右信之谓也又曰淑愼尔止无载尔僞不信之谓也　按大雅抑云淑慎尔止不愆于仪与此异又古文尚书载入周官篇云恭俭惟德无载尔僞
　　礼义不愆何恤于人言
　　左传子产曰吾闻爲善者不改其度故能有济也民不可逞度不可改引诗云云
　　我无所监夏后及商用乱之故民卒流亡
　　左传齐有彗星齐侯使禳之晏子曰无益也只取诬耳引大雅唯此文王及此四句
　　皇皇上天其命不忒天之以善必报其德【说苑作天之与善必报其德当从说苑】
