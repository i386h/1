<!-- { "loadSidebar": true } -->
　　韩传辟雍者天子之学圆如璧壅之以水示圆也言璧者取辟有徳之义不言辟水言辟雍者取其雝和也所以教天下春射秋飨尊事三老五更在南方七里之内五经之文所藏处盖以茅苇取其洁清也【正义公羊疏】　又春旱使人祷于山川君亲之南郊以六事自责曰政不一欤民失职欤宫室崇欤苞苴行欤谗夫倡欤妇谒盛欤【公羊疏引内传】　班固曰天子立辟雍何所以行礼乐宣徳化也辟者璧也象璧圆又以法天于雍水象教化之流行也辟之为言积也积天下之道徳也雍之为言壅也壅天下之残贼也
　　文王有声　文王烝哉　韩诗烝美也【释文】
　　筑城伊淢　王公伊濯　韩诗淢作洫深也濯美也【释文】贻厥孙谋以燕翼子
　　鲁诗晏安也翼敬也言文王贻其孙以善谋以安敬之道贻其子子谓武王也【班彪传注】
　　生民
　　履帝武敏歆攸介攸止载震载夙载生载育时维后稷鲁诗司马迁曰姜原为帝喾元妃出野见巨人迹心欣悦欲践之践之而心动如孕者居期而生子　刘向曰姜嫄行见巨人迹好而履之归而有娠卜筮禋祀以求无子终生子以为不祥而弃之【列女传】　郑氏曰帝上帝敏拇也介左右也夙之言肃也祀郊禖之时时则有大神之迹姜嫄履之足不能满履其拇指之处心体歆歆其左右所止住如有人道感己者也遂有娠而肃戒不复御生子而养长名曰弃【毛诗笺】按郑异义云诗鲁齐韩春秋公羊说皆无父感天而生故与毛传不同盖郑信纬书故不主毛传也朱子亦遵郑说宋惟蘓老泉与郑异而已
　　【附】河图曰姜嫄履大人迹生后稷　中候稷起曰耀仓稷生感迹　昌契握云元鸟翔水遗卵流娀简吞之生契封商兴曰契卵生稷迹乳
　　诞寘之隘巷牛羊腓字之诞寘之平林防伐平林诞寘之寒冰鸟覆翼之鸟乃去矣后稷矣
　　鲁诗司马迁曰姜原以弃为不祥弃之隘巷马牛过者皆辟不践从置之林中防山林多人迁而弃渠中之冰上飞鸟以其翼覆荐之姜原以为神遂收养之褚少孙曰后稷母姜嫄出见巨人迹而履践之知于身则生稷姜嫄以为无父贱而弃之牛羊避不践抱之山中山者养之又捐之大泽鸟覆席食之姜嫄怪之乃取长之尧知其贤立以为大农姓之曰姬氏姬者大也诗人美而颂之曰厥初生民深修益成而道后稷之始也【史记三代世表褚先生述诗传】
　　茀【韩作拂】厥丰草　韩诗薛君曰拂弗也【文选注】
　　鳬鹥　鳬鹥在亹　韩诗薛君曰亹水流也【文选注】假乐
　　显显【中庸作宪】令德保佑命之
　　郑氏中庸注宪宪兴盛之貌保安也佑助也【正义曰此齐鲁韩诗】
　　板
　　防乱蔑资曽莫惠我师
　　鲁诗刘向曰此伤奢侈不节以为乱者也【说苑】
　　牖民孔易
　　韩外传圣王之教民也必因其情而节之以礼必从其欲而制之以义义简而备礼易而法故民之从命也速诗云云
　　荡
　　天生蒸民其命匪谌靡不有初鲜克有终
　　韩外传夫人性善非得圣帝明王扶携之以道则不成君子诗云云
　　不明尔徳时无背无侧尔徳不明以无陪无卿
　　韩外传同明相见同音相闻同志相从非贤者莫能用贤诗云云
　　毛传背无人侧无人无陪贰无卿士义与韩同
　　天不湎尔以酒　韩传饮酒闭门不出客曰湎【释文】抑
　　韩诗侯包曰衞武公刺王室亦以自戒行年九十五犹使人日诵是诗而不离于其侧【侯包传韩诗学】
　　事详国语抑作懿
　　有觉徳行四国顺之
　　董仲舒曰觉者着也王者有明着之徳行则四方莫不响应风化善于彼矣【春秋繁露】
　　觉毛训为直郑改为大以礼记引此二句以有觉作有牿耳似江都义长韩诗外传亦云贵名自扬天下
　　曰防厥国　韩诗曰作聿语辞也【释文】
　　桑柔　征以中垢　韩外传征以中垢闇行也
　　云汉
　　董仲舒曰宣王之时天下大旱岁恶甚王忧之其诗曰倬彼云汉为章于天【春秋繁露】
　　倬【韩作对】彼云汉
　　韩诗对彼云汉宣王遭旱仰天也【薛君章句文选注】
　　蕴隆虫虫【韩作鬰隆烱烱】　后稷不克上帝不临耗斁下土董仲舒曰宣王自以为不能乎后稷不中乎上帝故有此灾愈恐惧而谨事天【春秋繁露】
　　韩诗鬰隆为暑耗恶也【释文】
　　我心惮暑　胡寜瘨我以旱　韩传惮苦瘨作疹重也【释文】
　　崧高
　　维岳降神生甫及申
　　韩诗郑氏曰周道将兴五岳为之生贤辅佐仲山甫及申伯为周之干臣【礼记注】
　　孔頴达曰郑注礼记未见毛序故以申甫为仲山甫按郑所主乃韩诗之说观下所载外传可见
　　周邦咸喜戎有良翰
　　韩外传周徳大坏废于厉王仲山甫辅相宣王拨乱反正并顺天下匡救邪失喻徳教举遗士天下翕然向风咏宣王之徳诗云云
　　烝民
　　民之秉彛好是懿德　韩外传民之秉徳所以则天也柔亦不茹刚亦不吐
　　韩外传君子崇人之徳扬人之善非道谀也正言直行指人之过非指毁也诎柔顺从刚强与物周流道徳不外
　　德輶如毛民鲜克举之
　　董仲舒曰德輶如毛言其易也【春秋繁露】
　　韩外传至精而妙乎天地之间者徳也微圣人其孰能与于此
　　按荀子曰能积微者逺成诗曰德輶如毛民鲜克举之积微者积细微以成全德也
　　仲山甫徂齐式遄其归
　　韩诗杜钦曰仲山甫异姓之臣无亲于宣就封于齐【汉书本传】邓展注韩诗以为封于齐
　　按齐为太公封国未见宣王时复封于齐毛传亦同孔疏云不知所出
　　韩奕
　　有倬其道　干不庭方
　　韩传倬作晫明也【释文】　薛君曰干正也谓以其义非而正之【文选注】
　　江汉
　　无曰予小子召公是似肇敏戎公
　　韩外传予小子使尔继召公之后受命者必以其祖命之　内传肇长也【释文】
　　尔圭瓒秬鬯一卣告尔文人锡山土田
　　韩外传诸侯之有徳天子锡之一锡车马再锡衣服三锡虎贲四锡乐器五锡纳陛六锡朱户七锡弓矢八锡圭瓒九锡秬鬯
　　常武
　　王命卿士南仲太祖
　　班固曰王制爵人于朝与众共之诗云云祭统曰古者人君爵有徳必于太祖【白虎通】
　　按毛传王命南仲于太祖皇父为太师而郑笺改之曰宣王命卿士为大将用其以南仲为太祖者今之太师皇父是也盖以南仲为文王时人今所命者皇父是其后人也孙毓云古之命将皆于祢庙未有于后稷之庙又经言南仲太祖明以南仲为太祖也笺义为长按南仲太祖自当如郑笺以南仲为太祖者今之太师为是但遣将如祭统所言未尝不可在太祖之庙也亦不可不知
　　铺敦淮濆　韩传铺作敷大也敦迫也【释文】

　　三家诗拾遗卷九
　　钦定四库全书
　　三家诗拾遗卷十
　　柳州府知府范家相撰
　　三颂
　　清庙
　　鲁诗刘向曰文王旣没周公思慕歌咏其徳
　　齐诗韦成曰清庙之诗言交神之事无不清静韩诗传曰颂言成也一章成篇宜列徳故登歌清庙一章也【后汉祭祀志东平仓王引传】　班固曰周公相成王王道大洽制礼作乐郊祀后稷以配天宗祀文王于明堂以配上帝四海之内各以其职来助祭【汉郊祀志】
　　礼记升歌清庙示徳也孝经曰周公宗祀文王于明堂以配上帝是即清庙诗序也四家皆无异义
　　于穆清庙肃雝显相济济多士秉文之徳对越在天鲁诗尚书大传曰于者叹之也穆者敬之也清者欲其在位徧闻之也故周公升歌文王之功烈徳泽苟在庙中者伋然渊其志和其声愀然若复见文王之身　孔安国曰穆为敬之容　又曰四海敬和明徳来助祭【书传】　王褒曰周公咏文王之徳而作清庙蔡邕曰取其宗祀之清貌曰清庙【独断】　贾逵曰肃然清静谓之清庙【左传注】
　　维天之命　韩传维念也【释文】
　　维清　服防曰象文王之乐舞象也【左传注】
　　以维清为象武四家皆同即季札见舞象箾南籥之象成童所舞文王之乐若乐记所云下管象武明堂位象谓周颂武也则大武之诗武王之乐也墨子曰武王因先王之乐又自作乐名曰象武匪可混而为一
　　烈文　无封靡于尔邦　韩传薛君曰靡好也【文选注】天作　彼岨矣岐有夷之行【岨矣韩作徂者岐字属下句三家同】
　　韩传岐道虽僻而人不逺外【文选注】　薛君曰彼徂者岐有夷之行徂往也夷易也行道也彼百姓归文王者皆曰岐有易道可归往矣易道谓仁义之道而易行故岐道险阻而人不难【薛君本传】
　　昊天有成命
　　贾谊曰叔向曰成王者武王之子文王之孙也文有大徳而功未就武有大功而治未成及成王承嗣仁以临民故称昊天焉不敢怠安早兴夜寐以继文王之业【新书】
　　按国语载叔向之言与新书畧同其以二后为文武以成王为成王诵即三家亦无异义毛序以为郊祀天地之诗其传全引国语以二后指文武则成王即成王诵甚明乃郑氏泥于颂诗作自元公无成康以后之诗遂以成此王功为说于是韦昭据之以注国语贾逵孔颖达恪守郑笺反谓古人【指叔向】因其节文比义取象理颇溢于经意不必尽与本同不亦重经师而厚诬古人哉夫成康上继文武安得谓无颂诗颂亦安见必出周公之手朱子诗序驳义之说当矣
　　夙夜基命宥密【一作谧】
　　贾谊曰谧宁也亿也命者制令也基者经也【新书】此所言命正所谓意不必与本同者也礼记引此一句曰无声之乐也谓后天奉若而不违无声臭之可闻也其旨至微贾说姑存而勿论
　　时迈
　　薄言震之莫不震叠【震韩作振】　明昭有周式序在位韩诗薛君曰薄辞也振奋也莫无也叠应也美成王能奋舒文武之道而行之则天下莫不动而聼其政教【后汉书注】外传王者之论徳也不尊无徳不官无功不诛无罪朝无幸位民无幸生故上贤使能而等给不逾折暴禁悍而刑罚不过诗曰明昭有周式序在位左传国语明以武王克商而作此诗与乐记武成皆合而韩以为美成王之诗以未见左国故耳外传尚无乖异
　　执竞　韩诗执服也【郑笺引传】
　　按韩意谓能服彊者武王也天下无彊之不服是维武王之烈也郑既从毛训执为持又引韩说如此
　　思文　贻我来牟　韩诗薛君曰大麦也【文选注】
　　按广雅麳小麦麰大麦经言来牟当兼二麦但韩诗来牟本作嘉似止大麦也
　　噫嘻　播厥百谷　韩诗薛君曰谷类非一故云百也【文选注】
　　振鹭
　　振鹭于飞于彼西雝我客戾止亦有斯容　在此无斁韩诗薛君曰鹭洁白之鸟也西雝文王之雍也言文王之时辟雍学士皆洁白之人【后汉书注】射厌也【后汉曹大家传注】
　　毛以雝为泽鹭是水鸟之在泽者无取于西之义如以鹭兴辟雍学士之洁白则非二王之后来助祭之诗矣姑存其说可耳
　　丰年
　　万亿及秭　为酒为醴
　　韩传陈谷曰秭【释文】　薛君曰醴甜而不泲也【文选注】按秭字承上万亿而及之当依毛传作数解
　　潜　韩传作涔漻鱼池也【释文】
　　雝
　　有来雝雝至止肃肃
　　鲁诗刘向曰武王周公继政朝臣和于内万国欢于外故得尽其欢心以事其先祖诗云云言羣臣皆以和来也【封事】
