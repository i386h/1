<!-- { "loadSidebar": true } -->
　　深则厉浅则揭
　　韩诗至心曰厉【释文】
　　厉説文作砅履石渡也毛传以衣渉水郑注论语由膝以上为厉义各不同
　　招招舟子
　　韩诗招招声也【释文】
　　毛曰号召貌王曰以口曰召以手曰招
　　谷风
　　采葑采菲无以下体徳音莫违及尔同死
　　鲁诗郑氏曰此诗故亲今疎也言人之交当如采葑采菲取一善而已君子无求备于一人能如此则徳音之美不离令名我愿与之同死矣【礼记注】
　　此虽以诗文释引诗断章取义之意然曰故亲今疎曰言人之交似不指弃妇而指朋友也
　　行道迟迟中心有违不远伊迩薄送我畿
　　韩诗违狠也【释文】　白虎通出妇之义必送之接以賔客之礼故曰薄送我畿
　　毋发我笱　有洸有溃
　　韩诗发乱也溃不善之貌【释文】
　　式微
　　鲁诗刘向曰黎庄夫人者卫侯之女旣往而不同欲未尝得见其傅母闵夫人贤公反不纳恐其见遗而不以时去乃作诗曰式微式微胡不归夫人曰彼虽不吾以吾可以离于妇道乎乃作诗曰微君之故胡为乎中露【列女传】刘歆曰黎庄夫人执行不衰庄公不偶行节反乖傅母劝去作诗式微夫人守节终不肯归【传赞】
　　鲁诗所事必有本但考左传晋灭赤潞氏数之以夺黎地未闻黎庄有失徳也泥中中露皆卫地毛传以为失国而寓之更明
　　简兮
　　硕人俣俣　右手秉翟
　　韩诗俣作扈传曰扈扈美貌又曰万以夷翟大鸟羽【释文】
　　正义曰公羊説乐万舞以鸿羽取其劲翮一举千里尔雅翟雉属皆非夷翟大鸟韩葢别有所本
　　泉水
　　毖彼泉水　饮饯于祢
　　韩诗毖作秘【篇海璧吉切刺也】祢作坭传曰送行饮酒曰饯【释文】
　　北门
　　王事敦我　室人交徧摧我
　　韩诗摧作防【以追反】传曰敦迫也防就也【释文】
　　按就者就而丛责之也
　　静女
　　静女其姝　搔首踟蹰
　　韩诗传曰静贞也踌躇【原文】踯躅也【释文】　外传曰贤者精气阗溢而后伤时不可过也乃陈情欲以歌道义诗曰爱而不见搔首踌躇急时辞也
　　内传以静女为贞女外传以为贤者急时之辞而曰歌道义皆与取彤管之意合
　　新台
　　燕婉之求台新台有洒河水浼浼　得此戚施
　　韩诗燕作嬿洒作漼浼作浘传曰漼鲜貌浘浘盛貌【释文】薛君曰戚施蟾蜍喻丑恶【太平御覧】
　　戚施説文作蠒蟾蜍类形丑又不能仰也
　　二子乗舟
　　鲁诗刘向曰卫宣公之子伋也寿也伋前妻之子也寿母与朔谋欲杀之而立寿使人与伋乗舟于河中将沈而杀之寿知不能止也因与之同舟舟人不能杀伋方乗舟时伋傅母恐其死也闵而作诗舟行无恙未防又使伋之齐使盗见载旌者要而杀之寿止伋伋不可寿又与之偕行寿之母知之戒之曰寿无为前也寿又窃伋旌以先行几至齐矣盗见旌而杀之伋至痛弟代己遂载其尸还至境自杀【新序】
　　新序之胜于毛传者有三以伋为前妻所生之子则知伋为宣公为世子时所生非烝于夷姜而生者及其即位年已长大故可立为太子一也姜与朔共谋杀伋其事秘国人何由知而赋诗若傅母在内又知而不敢言也是以闵而作诗二也姜欲寿为太子爱之也寿之先与伋共舟所以阻其沈舟之谋尚非代死代死在窃旌耳其后寿死于盗伋虽至不敢再杀乃载尸还境痛弟之代己以自戕情事宛然三也三家虽多杂出而之有自学者亦信其所可信而已
　　柏舟
　　实维我特
　　韩诗特作直传曰相当值也【释文】
　　言共姜抚兹藐孤而怆心曰髧彼両髦实我相当值以抚飬之也共伯为武公之兄史称武公弑而自立是未可信但共伯旣已嗣位则非幼小可知毛传亦属未当两髦自是共伯遗孤韩云当值犹云遭此闵凶耳
　　墙有茨
　　中冓之言　不可详也
　　鲁故冓作防故曰中防中夜也【汉书注】
　　韩诗中冓中夜谓淫僻之言也【释文】　详作扬传曰扬犹道也【释文】
　　周礼媒氏注隂讼争中冓之事聴之亡国之社葢掩其上而栈其下使无所通就之以聴隂讼之情明不当宣露是冓为构合之义毛传为长
　　君子偕老
　　委委佗佗　邦之媛也
　　韩诗佗作他传曰他他徳之美貌【释文】　媛作援传曰援取也
　　佗佗为徳之美即平易之谓与毛传同不如从正义作行歩之美为是援之训取言为邦人之取法也
　　鹑之奔奔
　　鹑之奔奔【记作贲贲】鹊之彊彊【记作姜姜】人之无良我以为君鲁诗郑氏曰贲贲姜姜争闘恶貌良善也言我以恶人为君亦使我恶如大鸟姜姜于上小鸟贲贲于下【礼记注】
　　韩诗贲贲彊彊乗匹之貌【释文】
　　贲贲彊彊毛传无解集传以为非匹偶而相从依韩説也鲁但云以恶人为君意鹑好闘鹊性燥皆非淫鸟故以争闘取义耳然不如从韩为长
　　定
　　鲁诗仲梁子曰初立楚宫也
　　郑志答张曰仲梁先师鲁人当六国时在毛公前按韩非子八儒有仲良氏之儒陶潜羣辅録有仲梁传乐为道语葢先申公浮邱伯而説诗者先儒皆定为鲁诗
　　星言夙驾
　　韩诗星精也【释文】
　　蝃蝀
　　韩序蝃蝀刺奔女也诗人言蝃蝀在东者邪色乗阳人君淫佚之徴臣子为君父隐藏故言莫之敢指也【后汉书注】
　　如韩説是刺宣姜之诗也毛作卫文有道国人不齿淫奔与韩不同
　　相鼠
　　三家诗妻得谏夫者夫妇荣耻共之此妻谏夫之词也妻谏夫不知何指白乕通多杂出
　　干旄
　　彼妹者子何以予之
　　韩诗传曰譬犹练丝染之蓝则青染之朱则赤【王充论衡引诗述传】
　　按左传竿旄何以告之取其忠也家语曰干旄之忠告至矣哉皆取姝子忠告善道之意此以素丝染练为喻正善道之谓
　　载驰
　　鲁诗刘向曰许穆夫人者卫懿公之女初许求之齐亦求之懿公将与许女因其傅母言曰舎近而就远离大而附小一旦有车驰之难孰可与虑社稷卫君不聴其后狄人攻卫破之许不能救夫人驰驱而吊卫侯因疾之而作诗【列女传】
　　刘以许穆夫人为懿公之女误也按左传齐人使昭伯烝于宣姜生文公齐子宋桓夫人许穆夫人其事虽属可疑但懿公为惠公之子是宣公之孙也宋桓夫人与许穆夫人与惠公为兄弟而懿公乃其侄耳即如左传夫人为昭伯所生亦是姊行岂懿公所生之女乎夫人之唁卫侯为宗社沦亡唁其兄弟故许人以义訧之而夫人终不得往也左氏谓夫人之唁卫在戴公时是据诗文言至
　　于漕为説也亦悮狄入卫在闵公之二年冬十二月宋桓公随立戴公以庐于漕而是年戴公随卒文公嗣立是戴之立止一月耳周之十二月夏之十月诗云芃芃其麦言采其蝱岂十月途中之景乎葢唁卫当在卫之初灭或文公之时也　左传载叔孙豹赋驰之四章取控于大邦谁因谁极之意似可为夫人先请其父欲与齐以为外援之证即韩传亦如鲁诗所传也但父为宣公非懿公
　　韩诗外传高子问于孟子曰夫嫁娶者非己所自亲也卫女何以得编于诗也孟子曰有卫女之志则可无卫女之志则怠夫道二常谓之经变谓之权夫卫女行中孝虑中圣权如之何
　　按外传连公孙丑问伊尹放太甲为一章或是孟子轶文流传于后者与列女传正同
　　大夫跋渉　许人尤之
　　韩诗不由蹊遂而渉曰跋渉尤非也【正义】

　　三家诗拾遗卷四
<经部,诗类,三家诗拾遗>
　　钦定四库全书
　　三家诗拾遗卷五
　　栁州府知府范家相撰
　　国风
　　淇奥
　　緑竹猗猗【韩作菉】瑟兮僴兮赫兮咺兮【咺韩诗作宣】有匪君子【匪韩诗作邲】
　　韩诗内传菉篇筑也邲美也僴美貌宣显也【正义】毛传緑王刍竹篇筑是二草名李廵陆玑皆曰一草二名而正义引终朝采緑以非之但韩诗又止是一草其不同如此按淇园千畆竹故朱子解为緑色之竹是也不有竹竿之诗可证乎
　　緑竹如箦
　　韩诗薛君曰箦积也緑防【同】盛如积
　　考槃
　　韩诗槃作盘涧作干传曰地下而黄曰干【文选注】硗确之处也【释文】
　　黄櫄以考槃为扣盘引钟鼓弗考为证从韩诗也
　　考槃在阿硕人之薖
　　韩诗薖作传曰曲景曰阿【释文】美貌【文选注】
　　硕人
　　鲁诗刘向曰荘姜始至操行衰堕淫佚冶容傅母谕之云子之家世尊崇当为法则子之质聪达于事当为人表式衣锦防裳饰在舆马是不贵徳也乃作硕人之诗姜遂感而自修也【列女传】
　　左传荘姜美而无子卫人为之赋硕人岂其行衰堕而好淫佚乎但鲁诗本其始至而言之按之诗文义亦可通当备一説
　　巧笑倩兮美目盻兮
　　韩诗倩苍白色盻黑色【释文】
　　大夫夙退
　　韩诗退罢也【释文】
　　北流活活【活韩作濊】　鳣鲔发发【韩作鱍鱍】　庶姜孽孽庶士有朅【孽韩作防朅作桀】
　　韩诗内传濊濊流貌防防长貌桀健也【释文】
　　説文车行载高之貌韩训为长高车载人则见其长
　　氓
　　氓之蚩蚩　将子无怒　体无咎言【体无履也】
　　韩诗内传氓美貌将辞也履幸也【释文】
　　隰则有泮
　　韩诗泮障也【释文】
　　芄兰
　　童子佩觽　垂带悸兮　能不我甲
　　鲁诗能治烦乱者佩觽能射御者佩玦【刘向説苑】
　　韩诗甲作狎　按毛传亦以甲训狎
　　伯兮
　　伯兮朅兮邦之桀兮
　　韩诗朅作偈传曰偈桀挺也疾驱貌【释文】
　　木
　　贾谊曰木下报上也【见晁氏诗序】
　　齐桓为盟主以卫人言之曰报上
　　黍离
　　鲁诗刘向曰卫宣公之子夀闵其兄且见害作忧思之诗黍离是也【新序】
　　新序载伋之傅母作二子乗舟寿作黍离王应麟曰齐诗与鲁同
　　韩诗黍离伯封作也昔尹吉甫信后妻之防而杀孝子伯竒其弟伯封求而不得作黍离之诗【曹植集】如鲁韩则此诗皆弟忧其兄之词事适相类而所传各异但尹吉甫为王朝之臣韩説犹为可通
　　彼黍离离彼稷之苗
　　韩诗离离黍貌诗人求亡不得忧懑不识于物视彼黍离离然忧甚之时反以为稷之苗乃自知其忧之甚也【太平御覧】
　　君子于役
　　曷其有佸　韩诗佸至也【释文】
　　君子阳阳
　　君子陶陶　韩诗陶陶畅也【后汉书注】
　　扬之水
　　不与我戌申　韩诗戍舎也【释文】
　　中谷有蓷　韩诗蓷茺蔚也【释文】
　　茺蔚即益母朱传从之毛训为鵻则庵闾也上林赋庵闾轩于陆玑证之按诗曰暵其修暵其湿则似是庵闾非益母也
　　爰
　　雉罹于罿　韩诗薛君章句曰施于车上曰罿
　　葛藟
　　皇甫谧曰刺桓王诗　崔灵恩曰桓王诗【俱正义】
　　大车
　　鲁诗刘向曰楚伐息虏其君使守门将妻其夫人而纳之楚王出游夫人遂出见息君曰终不以一身更贰夫生离于地上岂若死离于地下乃作诗曰谷则同室死则同穴遂自杀君子谓夫人説于行故序之于诗
　　大车毳衣皆大夫车服诗曰畏子不奔其义安在乎
　　缁衣
　　缁衣之蓆兮　韩诗蓆储也【释文】
　　大叔于田
　　齐诗匡衡曰郑伯好勇而国人暴虎【封事】
