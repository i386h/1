<!-- { "loadSidebar": true } -->
　　举古之风与车以慨今之不然即周道之所见以兴成周之道也故卒章曰谁将西归怀之好音
　　候人
　　荷戈与祋【祋韩作缀】　维鹈在梁不濡其翼彼其之子不称其服
　　韩诗郑康成曰汚泽善居泥水之中在鱼梁以不濡其翼为才如君子以不称其服为有德【表记注】
　　王应麟曰此韩诗説也　言汚泽之鸟尚以不濡其翼为才况为君子而在上可以不称其服乎国语载楚子引诗曰彼其之子不遂其媾邮之也邮与尤通葢古説已深
　　鸤鸠
　　鸤鸠在桑其子七兮淑人君子其仪一兮其仪一兮心如结兮
　　鲁诗传曰鸤鸠之所以飬七子者一心也君子所以理万物者一仪也【説苑引鲁诗传文】
　　按荀子曰其仪一兮心如结兮故君子结于一也此鲁説之本唯心结于一而不二斯仪见于外而如一仪一即不忒记曰其在朝廷则道仁圣礼义之序燕处则听雅颂之音行步则有环佩之声升车则有鸾和之音居处有礼进退有度百官得其宜万事得其序故曰其仪不忒正是四国仪一之义大矣哉经传皆美君子之词毛以为刺者美古之君子以刺今之君之不一也其説一贯
　　七月
　　欧阳修曰七月诗燕齐鲁皆无之按太平御览明载韩婴七月之説即释文亦载有八月在宇之训是韩诗之有七月甚明齐鲁在宋时亡之已乆不知欧公此言何本
　　四之日举趾
　　韩诗传曰言至于四月始可举趾以耕也【太平御览】
　　四月秀葽　献豜于公
　　鲁诗刘向曰秀葽味苦苦葽也　郑氏曰四歳曰肩【周礼注】
　　八月在宇　塞向墐户　嗟我妇子曰为改歳入此室处
　　韩诗宇屋霤向北向也【释文】　班固曰曰为改歳入此室处所以顺隂阳备盗贼习礼文也【白虎通】
　　二之日凿氷冲冲
　　韩诗氷者穷谷隂气所结不泄则化为伏隂【初学记引内传】左传言藏氷必取之深山穷谷固隂沍寒凿而取之即以泄隂也可见王政之施无非节宣隂阳之道
　　鸱鸮
　　三家诗赵岐曰鸱鸮刺邠君也【孟子注】
　　鸱鸮鸱鸮旣取我子无毁我室恩斯勤斯鬻子之闵斯韩诗薛君曰防鸮鸋鴂鸟名也防鸮所以爱养其子者适以病之也爱养其子者谓坚固其窠巢病之者谓不知托于大茂枝反敷之苇防风至防折巢覆子死有卵则破是其病也【文选注】
　　以鸱鸮为鸋鴂毛传亦同但毛以防鸮托言人有取其子者鸮若曰宁取我子无毁我巢以我积日攻坚之故也薛则以防鸮指武庚谓其弥缝二叔不知自托于皇朝据国以叛终取灭亡就两家之説观之薛稍为近之小毖之诗曰肇允彼桃虫桃虫鹪鹩小鸟正鸋鴂之属也防鸮的是鸺鹠墓门之诗曰有鸮萃止楚词以为鸟岂鸋鴂乎金縢曰周公居东二年则罪人斯得乃为诗以贻王名之曰鸱鸮罪人指武庚故以防鸮目之夫能毁人之室取人之子非鸺鹠而何集传之説当矣
　　彻彼桑土【土韩作杜】　予手拮据　予所蓄租
　　韩诗杜桑根也　口足为事曰拮据租积也【俱释文】按方言云东齐谓根曰杜字林作桑皮也
　　东山
　　鹳鸣于垤　烝在栗薪【栗韩作□】
　　韩诗薛君曰鹳水鸟巢居知风穴居知雨天将雨而蚁出壅土鹳见之长鸣而喜也【文选注】蓼薪众薪也【释文】按郑笺烝尘也栗析也义各不同
　　亲结其防　九十其仪
　　韩诗薛君曰防带也【文选注】外传曰九十其仪言多仪也
　　破斧
　　四国是皇【韩皇作匡】
　　白虎通周公东征四国是匡言周公东征述职而天下皆正也　按班氏之意谓东征归国黜陟四国之臣而天下皆正此义亦新
　　又缺我锜　又缺我銶
　　韩诗锜木属銶凿属【释文】
　　伐柯
　　伐柯伐柯其则不逺
　　韩诗外传原天命治人心理好恶适性情而治道偹矣四者不求于外不假于人反诸已而已诗曰伐柯伐柯其则不逺
　　外传引诗即中庸以人治人之意非断章取义古引此二句皆如是解毛传曰以其所愿乎上交乎下以其所愿乎下事乎上不逺求也引大学正与韩同葢美周公之善因人情以治人也
　　九罭
　　韩诗九罭取鰕芘也【太平御览】
　　毛以九罭为小鱼之网鰕芘则益小矣孙炎以为九囊之网则是大网朱子从之






　　三家诗拾遗卷六
　　钦定四库全书
　　三家诗拾遗卷七
　　柳州府知府范家相撰
　　小雅
　　鹿鸣
　　鲁诗司马迁曰仁义凌迟鹿鸣刺焉　蔡邕曰鹿鸣者周大臣之所作也王道衰大臣知贤者幽隠故弹讽谏【文选注载蔡邕琴操】
　　按左传明云鹿鸣所以燕嘉賔也鲁诗之失与关雎同吕元钧氏谓弹讽谏及陈古以讽非谓二诗作于衰周其详巳见关雎
　　呦呦鹿鸣食野之苹
　　淮南子曰鹿鸣兴于兽而君子美之取其得食之相呼美鹿鸣之得食以招羣兴君子备笙簧以宴客似与鲁诗不同
　　德音孔昭视民不佻君子是则是效
　　韩诗郑氏曰鹿鸣采其已有防酒以燕嘉賔嘉賔既来示我以善道又乐其有孔昭之明德可则效也【乡饮酒礼注】
　　郑志答张曰注礼时未为诗笺故同旧説此盖得之张恭伯者然其意正与毛同
　　四牡
　　四牡騑騑周道倭迟【韩作威夷汉书作郁夷】
　　韩诗薛君曰威夷险也【文选注】　班固曰周道郁夷言使臣行马驰于此道【地理志】
　　郁夷地名详王应麟诗地考此鲁齐之説与韩异
　　皇皇者华
　　皇皇者华于彼原隰駪駪征夫每怀靡及
　　鲁诗莘莘征夫每怀靡及夙夜征行犹恐无及况欲怀安将安及矣【刘向列女传】
　　国语以毎怀靡及为虑其知有不及故必周爰而谘谋也鲁诗虑其征行之不及义浅矣
　　常棣【韩作夫栘鄂作蕚同郑笺】
　　韩序夫栘燕兄弟也闵管蔡之失道也【晁氏诗説】
　　常棣作于周公事详左氏毛韩之説皆同　尔雅曰唐棣栘又曰常棣棣是一木也有赤白二种实如樱桃者赤栘实如郁李而稍白者白栘故一曰棣一曰栘若棠【唐同】棣则另是一木亦有赤白二种其实如梨而较小其叶无风常自动故曰唐棣之华偏其反而欧阳永叔胡致堂误认唐棣为棠棣因以唐棣四句即此篇之诗夫子删诗篇删其章盖未之考也
　　和乐且湛【韩作眈】　韩传眈乐之甚也【释文】
　　伐木
　　韩诗伐木废则友朋之道缺【晁氏诗説】　序曰劳者思其事诗人以伐木苦其事故以为文【太平御览】
　　言伐木之事劳苦其声若求助于众力者故诗人取以为求友者兴也　按后汉书注云周德始衰颂声既寝伐木有鸟鸣之刺未知所出大抵亦鲁齐之説
　　天保
　　齐诗翼奉曰诗有五际君臣父子夫妇朋友兄弟此为齐诗本义其意盖以五达道为五际而天保一诗为君臣之际耳而纎纬家遂生异説焉汉朗觊传曰四始之缺五际之戹此即翼奉説也而孟康曰五际卯酉午戌亥也隂阳终始际防之岁于此则有改变之政也诗泛歴枢云午亥之际为革命邜酉之际为改正辰在天门出入候聼夘天保也午采芑也亥大明也然则亥为革命一际也亥又为天门出入候聼二际也卯为隂阳交际三际也午为阳谢隂兴四际也酉为隂盛阳防五际也其六情则喜怒哀乐好恶是也又曰大明在亥水始也四牡在寅木始也嘉鱼在已火始也鸿雁在申金始也凡此纬书之説皆本齐诗而推波助澜初无当于经义者夫匡鼎解頥未尝托言符命即翼奉推时何尝凿证诗篇岂辕固生而肯出此亦姑存弗论可耳
　　天保定尔亦孔之固
　　韩诗外传曰天保定尔亦孔之固言天之所以仁义礼智保定人之甚固也
　　以仁义礼智为保定君身之本义极正大前儒未曾见及
　　禴祠烝尝
　　韩诗内传禘取毁庙之主皆升合食于太祖祫则羣庙之主悉升于太祖庙【杜氏通典引内传】
　　按祫禘本是一祭而公羊以春秋经之大事为大祫后人不明其説遂分为二韩氏亦然详其文似为祫大禘小者知沿误已在汉初矣【其详见诗沈长发篇】
　　无不尔或承
　　韩诗薛君曰承受也【文选注】
　　采薇
　　班固曰穆王之孙懿王时王室遂衰戎狄交侵暴虐中国中国被其苦诗人始作诗疾而歌之曰靡室靡家猃狁之故岂不日戒猃狁孔棘
　　此诗诸家悉同毛序惟班固作懿王时刺诗亦本之三家可知夫靡室靡家之语出自遣戍之口则殷勤抚恤何殊挟纩若为乱离疾苦之作则忧时告瘁何异四月惟夏何草不黄诸什乎是不待辨而明者
　　昔我往矣杨柳依依
　　韩诗昔始也依依盛貌【释文】
　　出车
　　鲁诗司马迁曰戎狄破逐周襄王而立子带为天子侵盗暴虐中国中国疾之故诗人歌之曰薄伐猃狁至于太原【六月】出车彭彭城彼朔方【出车】
　　班固曰宣王兴师命将征伐诗人美其功曰薄伐猃狁至于太原出舆彭彭城彼朔方
　　按史汉之説诸家皆疑其何以互异如此不知史记明云襄王为戎狄所逐中国疾之诗人歌薄伐之诗伤今而思古未尝指为襄王之诗也至汉书乃直以为宣王之诗与毛不同盖三家之说耳观下六月一篇刘歆之说与班氏正同歆非家世申公之学者乎
　　枤杜
　　檀车幝幝【韩作车敝也】征夫不逺
　　韩传男子二十行役三十受兵六十还兵【礼记正义引内传】
　　鱼丽
　　物其有矣维其时矣
　　鲁诗刘向曰物之所以有而不絶者以其时也【说苑】此篇下三章即承上三章而咏叹之下一句所以申明上句也古说甚长集传谓多而能嘉防而能齐有而能时是曲全也与古不同　上二章言物之所以多而可贵者惟其嘉也所以旨而不厌者惟其偕也嘉也偕也时也皆就君子言之荀子曰不敬交不欢欣不时宜物虽防弗贵也
　　南陔白华华黍
　　孔頴达曰汉世不行毛诗三家不见诗序谓其惟有三百五篇　按此三诗三家所以无说之故
　　蓼萧
　　和鸾雝雝【鲁作噰噰】万福攸同
　　鲁诗和设轼者也鸾设衡也【后汉舆服志】　贾谊曰和鸾噰噰万福攸同言动以纪度则万福之所聚也【新书】韩诗鸾在衡和在轼升车则马动马动则鸾鸣鸾鸣则和应【郑经解注引韩内传】
　　和与鸾皆铃也毛传在轼曰和在镳曰鸾此据輶车鸾镳谓鸾铃置于马口之两傍也郑氏曰置鸾于镳所以异于乘车是乘车之鸾当在轼矣此诗言乘车当依鲁韩
　　湛露
　　厌厌夜饮【韩诗作愔愔】不醉无归
　　韩传愔愔和悦之貌【释文】又曰夫饮之礼不脱屦而即席者谓之礼跣而上堂者谓之宴能饮者饮之不能饮者已谓之醧齐顔色均众寡谓之沈闭门而不出者谓之湎故君子可以宴可以醧不可以沈不可以湎【初学记内传】
　　左传昔诸侯朝正于王王宴乐之于是乎赋湛露则夭子当阳诸侯用命也毛公据以释此诗当矣韩以愔愔为和悦而详引古礼足以备所未备文选注载薛君章句曰饮酒之礼下跣而上堂者谓之宴齐顔色均众寡谓之流闭门不出谓之与初学记所引小异
　　其实离离　韩诗离离长貌【释文】
　　菁莪
　　菁菁者莪【韩作蓁蓁】　韩诗蓁蓁盛貌【文选注】
　　六月
　　鲁诗刘歆曰周室既衰四夷并侵猃狁最强至宣王而伐之诗人美而颂之【本传引六月诗】
　　元戎十乘以先啓行
