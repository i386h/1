<!-- { "loadSidebar": true } -->
　　鲁诗刘向列女传蔡人之妻宋人之女也夫有恶疾其母将改嫁之女曰夫之不幸女之不幸也且夫采采芣苢之草虽其恶犹始于采埓之终于怀襭之况于夫妇之道乎其母乃作芣苢之诗
　　韩序芣苢伤夫有恶疾也【文选注】
　　按刘峻辨命论冉耕歌其芣苢即伯牛也论语伯牛有疾注曰癞疾是也然宋母恐只是歌芣苢而非作也亦疑传讹当如毛传
　　采采芣苢薄言采之
　　韩诗内传曰直曰车前瞿曰芣苢　薛君曰芣苢泽防也恶之草诗人伤其君子有恶疾人道不通求已不得发愤而作以是兴芣苢虽恶乎我犹采取而不已者以兴君子虽有恶疾我犹守而不离去也夫有恶疾妻不肯去列女传犹为近理若求已不得发愤而作则夫子何取而入之三百篇乎　毛以车前为芣苢韩曰直为车前瞿为芣苢则似二物薛汉又指泽防是非恶之草也按陆佃释韩传云车前一名牛舌与泽防同又云生于両旁谓之瞿可以治癞
　　汉广
　　韩序汉广悦人也【文选注】薛君章句曰游女汉神也言汉神时见不可求而得之
　　韩云悦人葢悦游女之贞洁而思欲求之耳薛君乃以游女为汉神类陈思感甄后而赋洛神悖矣不可休息韩作不可求思孔颖逹曰诗之大体
　　韵在辞上休求二字为韵二息字俱当依韩作思
　　汝坟
　　鲁诗刘向曰周南大夫平治水土过时不来其妻恐其觧于王事葢与其邻人陈素所与大夫言国家多难唯勉强之无有谴怒遗父母忧生于乱世迫于暴虐然而仕者为父母在也乃作诗云云【列女传】
　　韩诗汝濆辞家也王室政敎如烈火矣犹触冒而仕者以父母甚迫近饥寒之忧为此禄仕【汉书注】
　　毛序妇人闵其君子能勉之以正也正与鲁合所谓无遗父母忧者王政酷烈恐罪及其亲也韩以家贫禄仕为义亦不贴文王身上说如集传所云也后汉周磐尝读是诗而起思亲之慕若曰王政虽迫如火矣其如我父母何其情怆然感人千载古义长矣
　　遵彼汝坟【韩作濆】惄如调饥【惄韩作愵调作朝】王室如燬【韩作火尾反齐人曰燬楚人曰】父母孔迩
　　韩诗薛君曰朝饥最难忍【文选注】　按韩诗濆水名也杨慎曰调饥或作輖饥皆属鲁鱼焦氏易林防如旦饥郭遐周诗惄焉如朝饥皆作朝
　　韩诗内传赪赤也烈火孔甚也迩近也言鲂鱼劳则尾赤君子劳则顔色变【汉书注】
　　草虫【曹粹中诗説曰齐诗先采苹而后草虫王应麟亦云未知何本按仪礼歌召南三篇原以草虫在先】鲁诗刘向曰孔子曰未见君子忧心惙惙亦旣见止亦旣觏止我心则悦诗之好善道之甚也如此【説苑】按刘以思君子为好善道则非大夫妻所作矣
　　采苹
　　礼记采蘩乐不失职也采苹乐循法也初不言大夫妻能承祭祀左传始以采苹采蘩为昭忠信涧溪沼沚之毛苹蘩蕰藻之菜可荐于鬼神羞于王公又曰济泽之阿行潦之苹藻寘之宗室季兰尸之敬也似以二篇通美大夫妻之作亦未明季兰为何时人要之毛説为有据矣三家他无所考惟晁説之所见鲁诗以鹊巢采蘩采苹皆康王时诗则与毛公时世不合
　　采苹　采藻
　　韩诗沈者曰苹浮者曰藻【释文】
　　郭璞曰苹水上浮萍也江东人谓之薸陆佃曰生水底有二种　萍藻即祭统所云水草之葅又昏礼云芼之以苹藻则兼可生用矣关雎之采荇所以备祭品叅观甚明
　　甘棠
　　鲁诗史记召伯廵行乡邑有棠决政事其下人思召公怀棠不敢伐故歌咏之　刘向曰召公述职当蠺桑之时不欲变民事故不入邑中舎于甘棠之下而聴断焉后世思而歌咏之
　　韩诗外传召伯在朝有司请营洛以居召伯曰嗟以吾一身而劳百姓非吾先君文王之志也于是出而就蒸庶于陇畆阡陌之间而聴断焉召伯暴处百姓大悦耕桑者倍力以劝于是歳大稔民给家足其后在位者骄奢不恤元元耕桑失时于是诗人见召伯之所休息下美而歌之
　　孔丛子曰吾于甘棠见宗庙之所以敬也尊其人必敬其位左传引此诗亦曰思其人犹爱其皆以召伯旣没而民歌其徳也鲁韩词异而大防同
　　行露
　　鲁诗刘向曰召南申女者申人之女也旣许嫁于酆夫家礼不备而往迎之女与其人言夫妇者人伦之始不可不正夫家轻礼违制不可以行夫家讼之于理女终以一礼不备持义不往而作诗曰虽速我狱室家不足君子以为得妇道之宜故举而扬之传而法之以絶无礼之求防淫欲之行焉
　　韩诗外传曰行露之人许嫁矣然而未往也见一物不具一礼未备守志贞礼守死不往君子以为得妇道之宜故举而传之杨而歌之以絶无礼之求防污道之行
　　毛传不言申女之事但云衰乱之俗微贞信之敎兴强暴之男不能侵凌贞女夫强暴尚凌贞女则未为化行而俗美矣但如鲁韩説以闺门之处子求全责备至于搆讼不顾岂无父母之命媒妁之言乎意者夫家必可以备礼而不备以致夫家搆讼其女在家守礼自矢诗人举而扬之耳
　　羔羊
　　羔羊之皮素丝五紽退食自公委蛇委蛇
　　韩诗内传小曰羔大曰羊素喻洁白丝喻柔屈紽数名也逶迤【本作逶迤】公正貌【正义】　薛君曰诗人贤仕为大夫者其徳能称有洁白之性柔屈之行进退有度数也【汉书注】
　　以逶迤为公正与毛传行可从迹之意不同而韩説较明
　　摽有梅
　　摽有梅其实七兮求我庶士迨其吉兮
　　韩诗摽作莩传曰莩零落也迨愿也【释文】
　　王应麟曰摽与莩通非是莩是零落之意摽乃击之使落与寤辟有摽之训为拊心同愿者父母之愿戴岷隐鼠璞曰此择婿之词父母之心也
　　小星
　　寔命不同
　　韩诗寔作实传曰实有也【释文】
　　寔与实不通大雅实墉实壑注实当作寔按寔音同室寔是也实有也韩若曰宵征之所以肃肃者有命自天不得而同也
　　江有汜
　　江有渚
　　韩诗内传一溢一否曰渚【释文】
　　何彼秾矣
　　鲁诗郑箴膏肓曰齐侯嫁女以其母王姬治嫁之车远送之【仪礼　此为鲁诗説见疏　　康成答张语】
　　毛传谓武王女文王孙适齐侯之子以平王为平正之王葢以二南为文王时诗故其説如此集传亦无定见夫太公之女为武王元妃似不应以女复嫁齐侯之子【毛竒龄説】且武王五男二女元女嫁陈不闻次女嫁吕伋也集传载或説谓平王宜臼之孙嫁齐侯之子以齐桓娶共姬事见春秋也似为可据然共姬为庄王女乃平王之曾孙矣诸説纷如莫知谁是不如鲁诗以齐侯之子为齐侯之女子以平王之孙为王之外孙女似可解纷　秾韩诗作茙説文云衣厚貌亦与毛传异
　　驺虞
　　鲁诗古有梁驺者天子之田也【文选注】贾谊曰驺者文王之囿虞者囿之司兽者虞人翼五豝以待一发所以复中也【太新书】
　　周礼乐以驺虞疏曰驺虞天子掌鸟兽之官也礼记射义曰驺虞者乐官备也古以驺虞为官名鲁诗正与之合毛传不如鲁长故欧阳公主之　墨子曰成王因先王之乐命曰驺虞晁説之言鲁诗谓诗作于康王之世皆无他书可证文选注引琴操曰邹虞邵国之女所作也未知何本
　　壹发五豝吁嗟乎驺虞
　　鲁诗郑氏曰壹发五豝喻得贤者多也吁嗟乎驺虞叹仁也【射义注　郑注三礼时未见毛诗所説皆鲁诗】
　　韩诗吁嗟叹词【释文】
　　郑以驺虞为叹仁人者以驺虞之官亦仁人也周书王防篇曰壹发五豝言多贤也盖五豝五豵皆以多为喻驺虞之官莫非仁贤则其得人之多而官之备可见故诗人嗟叹而美之　戴埴鼠璞曰驺者如七驺六驺虞如山虞泽虞






　　三家诗拾遗卷三
　　钦定四库全书
　　三家诗拾遗卷四
　　栁州府知府范家相撰
　　国风
　　柏舟
　　鲁诗刘向曰卫宣夫人齐侯之女也嫁于卫至城门而卫君死女遂入持三年之丧毕弟立请曰卫小国也不容二庖愿请同庐卫君使人愬于齐之兄弟齐兄弟皆欲之女终不聴而作诗曰我心匪石不可转也我心匪席不可卷也厄穷而不悯荣辱而不苟然后能自致也言不失也然后可以济难也诗曰威仪逮逮不可选也言其左右无贤臣皆顺其君之欲也【列女传】　李适仲曰卫宣姜自誓而作
　　此所谓宣姜宣公皆误左传宣公纳伋之妻为宣姜未闻其后更娶齐女至城门而公死为公守节持丧且宣公之子惠公继立为君并无弟继为君之事或别是一人而非宣姜且是引诗之人非作诗之人要不足深辨也　説苑引忧心悄悄二句曰小人成羣斯足忧矣又同毛序未知何故【向治鲁诗其子歆好毛诗左传执以问向向往往不能难是刘氏固兼通毛诗矣】
　　威仪棣棣不可选也
　　鲁诗贾谊曰棣棣富也不可选众也【容经】
　　左传北宫子引此二句言君臣上下内外大小皆有威仪也毛传物有其容不可数也义俱同
　　胡迭而微
　　韩诗迭作臷传曰臷常也【释文】
　　胡常而微言日月至明胡常有时而微不照见我之忧思也
　　燕燕
　　鲁诗刘向曰卫定姜者定公之夫人公子之母也公子旣娶而死其妇无子毕三年之丧定姜归其妇自送之至于鲁乃赋诗曰燕燕于飞差池其羽之子于归远送于野送去归泣而望之又作诗曰先君之思以朂寡人君子以定姜为慈姑【列女传】郑氏曰定姜无子立庶子衎是为献公畜孝公也献公无礼于定姜定姜作此诗【礼记注　郑志答炅模曰为记注时就卢君先师亦然后乃得毛公传记古书义又且然记注已行不复改之　按卢君即卢植与郑共师马融其云先师即马融也融注列女传皆鲁诗説】　李适仲曰卫定姜归其娣送之而作
　　毛传作庄姜送戴妫鲁乃作定姜送妇或传之有自也但诗文不类送妇且非持丧大归之词
　　先君之思以朂寡人
　　鲁诗郑氏曰言献公当思先君定公以孝于寡人【礼记注】
　　献公无礼于定姜事见左传
　　日月
　　报我不述
　　韩诗述作术薛君曰术法也
　　终风
　　终风且暴　谑浪笑傲　曀曀其隂
　　韩诗终风西风也谑起也　曀作防天隂尘也【俱释文】
　　击鼓
　　死生契濶
　　韩诗契濶约束也【释文】
　　毛以契濶为勤苦不如韩长正义曰五人为伍谓与其伍中之人相约束也军法有两卒师旅其约亦可相及独言伍者以执手相约必与亲近左传曰不死伍乗军之大刑也是同伍相救故举以言之
　　于嗟洵兮
　　韩诗吁嗟敻兮敻远也【释文】
　　毛传释洵为远谓军伍之疏远也韩作夐远似叹南行师期之远亦可通
　　凯风
　　鲁诗赵岐孟子注莫慰母心谓母心不悦也
　　大戴记曾子曰有子七人莫慰母心子之辞也孟子曰凯风亲之过小者也曰子之辞曰过小则非不安其室之意葢七子未尝不能慰其母心而母不悦其子有心苛虐七子反而自责故曰莫慰也母不过少慈恩是谓过小且非母之自言是谓子之辞赵注所以止作母心不悦而不及其他若不安其室义将与父絶而犹曰过小乎
　　雄雉
　　不忮不求何用不臧
　　鲁诗马融曰言不忮害不贪求何用为不善乎疾贪恶忮害之词【论语注】
　　韩诗外传曰夫利为害本祸为福先唯不求利者为无祸故曰不忮不求何用不臧
　　马融以为疾贪恶忮害之诗前三章若无可见葢篇终始露本意也韩以不求福利为善义亦相同皆非刺淫与毛序异
　　匏有苦叶
