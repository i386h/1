<!-- { "loadSidebar": true } -->
　　此诗详考经文而以国语证之其为康王以后祀成王之诗无疑而毛郑旧説定以颂为成王之时周公所作故凡颂中有成王及成康字者例皆曲为之説以附己意其迂滞僻涩不成文理甚不难见而古今诸儒无有觉其谬者独欧阳公着时世论以斥之其辨明矣然读者狃于旧闻亦未遽肯深信也【欧阳子曰此诗言二后者文武也则成王者成王也当为康王以后之诗而毛郑以颂皆是成王之作遂以成王为成此王功执竞曰不显成康自彼成康所谓成康者成王康王也犹文王武王谓之文武云耳然则执竞当是昭王以后之诗而毛以为成大功而安之郑以为成安祖考之道皆以为武王也噫嘻曰噫嘻成王者亦成王也而毛郑皆以为武王由其以颂皆为成王时作耳以为成王康王岂不简且直而于诗文理易通如毛郑之説岂不迂而曲文理亦不完而难通学者何苦从其迂曲而难通者哉】小序又以此诗篇首有昊天二字遂定以为郊祀天地之诗诸儒往往亦袭其误殊不知其首言天命者止于一句次言文武受之者亦止一句至于成王以下然后详説不敢康宁缉熙安静之意乃至五句而后已则其不为祀天地而为祀成王无可疑者又况古昔圣人制为祭祀之礼必以象类故祀天于南祭地于北而其坛壝乐舞器币之属亦各不同若曰合祭天地于圜丘则古者未尝有此渎乱厖杂之礼若曰一诗而两用如所谓冬荐鱼春献鲔者则此诗専言天而不及地若于泽中方丘奏之则于义何所取乎序説之云反覆推之皆有不通其谬无可疑者故今特上据国语旁采欧阳以定其説庶防有以不失此诗之本指耳或曰国语所谓始于徳让中于信寛终于固龢【和】故曰成者其语成字不为王诵之諡而韦昭之注大略亦如毛郑之説矣此又何耶曰叔向葢言成王之所以为成以是三者正犹子思所谓文王之所以为文班固所谓尊号曰昭不亦宜乎者耳韦昭何以知其必谓文武以是成其王道而不为王诵之諡乎葢其为説本出毛郑而不悟其非也今欲一涤千古之谬而不免于以误而证误则亦将何时而已耶【诗中説成王不敢康成王只是成王何须牵合作成王业之王自小序恁地传防便谓周公作此以告成功便将成王字穿凿説了又防曽是郊祀天地后来遂生一场多端有南北郊之事此诗自説昊天有成命又不曽説地如何説祭天地之诗设使合祭亦须防句説着后土如汉诸郊祀诗祭其神便説其事矣】或者又曰苏氏最为不信小序而于此诗无异词且又以为周公制作已定后王不容复有改易成王非创业之主不应得以基命称之此又何耶【苏氏曰此诗有成王不敢康而执竞有不显成康世或以为此言成王诵康王钊也然则周颂有康王子孙之诗也周公制礼礼之所及乐必从之乐之所及诗必从之故颂之施于礼乐者备矣后世无容易之且诗曰成王不敢康夙夜基命宥密又曰自彼成康奄有四方成王非基命之君而周之奄有四方非自成康始也】曰苏氏之不信小序固未尝见其不可信之实也愚于汉广之篇已尝论之不足援以为据也夫周公制作亦及其当时之事而止耳若乃后王之庙所奏之乐自当随时附益若商之鸟作于武丁孙子之世汉之庙乐亦随世而更定焉【通典曰汉高庙奏武徳舞孝景采武徳舞以为昭徳以尊大宗庙孝宣采昭徳舞为盛徳以尊世宗庙诸帝庙皆奏文始四时五行之舞四时舞者孝文所作也】岂有周之后王乃独不得褒显其先王之功徳而必以改周公为嫌耶基者非必造之于始亦承之于下之谓也【濮氏曰文公采欧阳时世论以斥序之非而独表章国语断其无可疑今观基命之语与洛诰所谓王如弗敢及天基命定命之意合其为颂成王审矣何必委曲谓文武成此王业乎】如曰邦家之基岂必谓大王王李之臣乎以是为説亦不得而通矣况其所以为此实未能忘北郊集议之余忿今固不得而取也
　　我将我享维羊维牛维天其右【叶音由】之
　　赋也将奉享献右尊也神坐东向在馔之右所以尊之也【问所解右字与旧説不同曰周礼有享右祭祀之文如诗中此例亦多如既右烈考亦右文母之类如我将所云作保佑更难方説维羊维牛如何便説保佑到伊嘏文王既右享之也説未得佑助之佑愚按右人以右为尊如云位在其右尤出其右故右有尊义】　此宗祀文王于明堂以配上帝之乐歌言奉其牛羊以享上帝而曰天庶其降而在此牛羊之右乎葢不敢必也【吕东莱曰明堂祀上帝而文王配焉故先言祀天而次言祀文王此段言祀天也后段言祀文王也愚按天比文王为尊以尊事之故不敢必天之享而以其字言之】
　　仪式刑文王之典日靖四方伊嘏【古雅反】文王既右享【叶虚良反】之
　　仪式刑皆法也【严氏曰累言之者谓法之不已也刘辰翁曰谆复言之以见取法之甚也辅氏曰仪以为仪也式以为式也刑以为法也叠言此三字以是凡所云为动作不敢忘也】嘏锡福也【孔氏曰特牲少牢皆载祝以神词嘏主人与之以福】言我仪式刑文王之典以靖天下则此能锡福之文王既降而在此之右以享我祭若有以见其必然矣【愚按文王比天帝为亲以亲望之故知文王之必享我祭而以既字言之】
　　我其夙夜畏天之威于时保之
　　又言天与文王既皆右享我矣则我其敢不夙夜畏天之威以保天与文王所以降鉴之意乎【李迂仲曰虽曰享吾之祭亦岂可自满哉故当夙兴夜寐亹亹怵惕畏天之威】
　　我将一章十句
　　程子曰万物本乎天人本乎祖故冬至祭天而以祖配之冬至气之始也万物成形于帝而人成形于父故季秋享帝而以父配之以季秋成物之时也陈氏曰古者祭天于圜丘扫地而行事器用陶匏牲用犊其礼极简圣人之意以为未足以尽其意之委曲故于季秋之月有大享之礼焉【濮氏曰文王之祀既不敢同后稷于郊又无屈天神于宗庙之理故特尊其祀于明堂也斯其为曲尽矣】天即帝也郊而曰天所以尊之也故以后稷配焉后稷逺矣配稷于郊亦以尊稷也明堂而曰帝所以亲之也以文王配焉文王亲也配文王于明堂亦以亲文王也【问帝即是天天即是帝却分祭何也曰为坛而祭故谓之天祭于屋下而以神只祭之故谓之帝　又曰后稷生于姜嫄以上更推不去故配天须以稷然上帝即天也聚天之神而言之则曰上帝此武王祀文王推父以配上帝者配帝须以父也曹氏曰以天道事之则藁秸以为席陶匏以为器茧栗之牲扫地而祭所以尊之也以帝遒事之则牛羊以为牲簠簋以为器鼎爼之实其荐用熟所以亲之也】尊尊而亲亲同道备矣然则郊者古礼而明堂者周制也周公以义起之也【问祀文王于明堂周公以义起之非古礼也不知周公以后将以文王配耶以时王之父配耶曰诸儒正持此二义至今不决且周公制礼不知在武王之时成王之时若在成王时则文王乃其祖也又问继周者当何如曰只得以有功者配之　人曰昔者周公宗祀文王于明堂乃不言武王者以礼乐出于周公制作故以作礼乐者言之若是成王祭上帝则须配以武王若宣王祭帝则亦以厉王也】东莱吕氏曰于天维庶其飨之不敢加一词焉于文王则言仪式其典曰靖四方天不待賛法文王所以法天也率章惟言畏天之威而不及文王者统于尊也畏天所以畏文王也天与文王一也
　　序祀文王于明堂也
　　时迈其邦昊天其子之
　　赋也迈行也邦诸侯之国也周制十有二年王巡守殷国柴望祭告诸侯毕朝【周礼大行人曰十有二嵗王巡守殷国书周官曰六年五服一朝又六年王乃时巡诸侯各朝于方岳蔡九峯曰柴燔柴以祀天也望望秩以祀山川也五岳四渎之属望而祭之故曰望　胡庭芳曰望祭各设于巡守之方其位茅以辨之而植表于中周礼所谓旁招以茅晋语所谓置茅蕝设表望是也】　此巡守而朝防祭告之乐歌也【孔氏曰武王巡狩至于方岳乃作告至之乐歌也愚按此虽武王初定天下而巡守所作之歌其后王之巡守者因而皆用之欤】言我之巡守诸侯也天其子我乎哉葢不敢必也【徐氏曰子者亲而爱之也严氏曰有天下曰天子子之谓使其王也愚按所谓不敢必者亦以其字言之葢初为疑辞也下又言允王维后允王保之者则终之以决辞也然此二句总言巡守之事以发端也】
　　实右序有周薄言震之莫不震叠懐柔百神及河乔岳允王维后
　　右尊序次【曹氏曰序者帝王之传序也钱氏曰谓以周继夏商也】震动叠惧懐来柔安允信也　既而曰天实右序有周矣是以使我薄言震之而四方诸侯莫不震惧又能懐柔百神【曹氏曰祭法云有天下者祭百神故巡守所至百神皆祭焉】以至于河之深广岳之崇高而莫不感格则是信乎周王之为天下君矣【严氏曰天实右序有周矣武王之巡守也于诸侯薄警动之而莫不震惧又所至方岳之下懐百神祀河岳其人神之受职非人所能为也天实右序之也故天下莫不信武王之宜君天下也李迂仲曰以诸侯则莫不威畏以百神则莫不懐柔人神各得其所信乎王能尽为君之道也愚按此一节言巡守而祭告百神之事也】
　　明昭有周式序在位载戢【侧立反】干戈载櫜【古刀反】弓矢我求懿徳肆于时夏【户雅反】允王保之
　　戢聚櫜韬【孔氏曰櫜弓衣一名韬故纳弓于衣谓韬弓】肆陈也夏中国也又言明昭乎我周也既以庆让黜陟之典式序在
　　位之诸侯【李迂仲曰孟子载巡守之事入其疆而庆让行王制言不顺不敬有黜地削爵之罚有功徳于民者有加地进律之赏凡此皆所以按诸侯之功罪而升黜之所谓式序在位也】又収敛其干戈弓矢而益求懿美之徳以布陈于中国则信乎王之能保天命也【李迂仲曰武王取天下矣必求文徳以施中国则可以保天下也严氏曰天实明昭有周矣武王之巡守也以庆罚之典序诸侯之在位者又敛其干戈韬其弓矢惟求美徳陈于中国其治道之彰著亦非人所能为也天实明昭有周故天下莫不信武王之能保天下也其右序有周与明昭有周语意一同明昭不言实承上省文也言天之右序有周而结之以允王维后谓膺天命而无愧也言天之明昭有周而结之以允王保之谓保天命于无穷也愚按天既右序成周使人神受职则我周王信为天下之君而为天之子矣我周既式序诸侯而以徳化中国则信为天之子而保天之命也然此一节则言巡守朝防黜陟之事也】或曰此诗即所谓肆夏以其肆于时夏之语而命之也【国语注曰夏乐章之名辅氏曰昊天其子之不敢必也然细思之则知天实右序于我周也故诸侯莫不震惧而毕朝百神莫不感格而来享葢王巡狩殷国则诸侯毕朝羣祀具举故也信乎周王之为大下君则昊天诚子之矣自实右序有周而下言已然之事自明昭有周而下则言已后之事自期其当如此也式序在位所以对天之右序有周也懿徳文徳也此与诸侯相期以文徳治乎诸夏而无或相寻于干戈弓矢之中也所谓偃武修文者是也如此则信乎王之能保受于天命矣虽诘尔戎兵张皇六师设司马以教阅在周自有不可废者而与诸侯相期之志则固不在此也】
　　时迈一章十五句
