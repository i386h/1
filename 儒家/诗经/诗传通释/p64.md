<!-- { "loadSidebar": true } -->
　　刺幽王也大夫伤于谗故作是诗也
　　彼何人斯其心孔艰【叶居银反】胡逝我梁不入我门【叶眉贫反】伊谁云从维暴之云
　　赋也何人亦若不知其姓名也孔甚艰险也我旧説以为苏公也暴暴公也皆畿内诸侯也　旧説暴公为卿士而譛苏公故苏公作诗以絶之然不欲直斥暴公故但指其从行者而言彼何人者其心甚险胡为往我之梁【欧阳子曰　鱼梁者古人营生之具诗屡言之】而不入我之门乎既而问其所从则暴公也夫以从暴公而不入我门则暴公之譛已也明矣但旧説于诗无明文可考未敢信其必然耳【辅氏曰彼何人斯其心孔艰责之也而不为已甚之辞胡逝我梁不入我门疑之也而犹有望之之意伊谁云从维暴之云始明言之而其情既不得而遁然亦无怨怼之辞也可谓忠厚矣】
　　二人从行谁为此祸【胡果反】胡逝我梁不入唁我始者
　　不如今云不我可
　　赋也二人暴公与其徒也唁吊失位也　言二人相从而行不知谁譛已而祸之乎既使我得罪矣而其逝我梁也又不入而唁我汝始者与我亲厚之时岂尝如今不以我为可乎
　　彼何人斯胡逝我陈我闻其声不见其身不愧于人
　　不畏于天【叶铁因反】
　　赋也陈堂涂也堂下至门之径也【李宝之曰其北当阶其南接门内霤也】　在我之陈则又近矣闻其声而不见其身言其踪迹之诡秘也不愧于人则以人为可欺也天不可欺女独不畏于天乎奈何其譛我也【辅氏曰知其逝我梁逝我陈是闻其声而不入见我是不见其身故因其实而言之又以见踪迹之诡秘是以人为可欺也人或可欺而天其可欺乎尔独不畏于天而譛我如是也古人责人徃徃至天而极如雨无正所谓胡不相畏不畏于天亦是意也】
　　彼何人斯其爲飘风【叶孚愔反】胡不自北胡不自南【叶尼心反】
　　胡逝我梁祗【音支】搅【交夘反】我心
　　赋也飘风暴风也搅扰乱也　言其往来之疾若飘风然自北自南则与我不相值也今则逝我之梁则适所以扰乱我心而已
　　尔之安行亦不遑舍【叶商居反】尔之亟【纪力反】行遑脂尔车
　　壹者之来云何其盱【况于反】
　　赋也安徐遑暇舍息亟疾盱望也字林云盱张目也易曰盱豫悔【豫六三爻本义曰盱上视也隂不中正而近于四故六三上视于四而下溺于豫宜有悔者也】三都赋云盱衡而诰是也【愚按左太冲魏都赋云魏国先生乃盱衡而诰曰云云注谓盱举目大视也眉上曰衡谓举眉扬目也】　言尔平时徐行犹不暇息而况亟行则何暇脂其车哉今脂其车则非亟也乃托以亟行而不入见我则非其情矣何不一来见我如何使我望尔之切乎
　　尔还而入我心易【以豉反叶以支反】也还而不入否难知也
　　壹者之来俾我祗也
　　赋也还反易説祗安也　言尔之徃也既不入我门矣傥还而入则我心犹庶乎其説也还而不入则尔之心我不可得而知矣何不一来见我而使我心安乎【李迂仲曰亦以见谗谮之人愧不敢来也】董氏曰是诗至此其词益缓若不知其谮矣
　　伯氏吹壎【况袁反】仲氏吹篪【音池】及尔如贯谅不我知出
　　此三物以诅【侧助反】尔斯【叶先赍反】
　　赋也伯仲兄弟也俱为王臣则有兄弟之义矣乐器土曰壎大如鹅子锐上平底似称【去声】锤六孔【孔氏曰壎周礼小师职作埙古今字异耳注云烧土为之】竹曰篪长尺四寸围三寸七孔一孔上出径三分凡八孔横吹之如贯如绳之贯物也言相连属【烛】也谅诚也三物犬豕鸡也刺其血以诅盟也【王介甫曰三物如郑庄公令出犬难豭以诅射颍考叔者毛遂取鸡狗马之血以盟也葢古盟诅如此孔氏曰诅小于盟左襄十一年季武子将作三军盟诸僖闳诅诸五父之衢定六年既逐阳虎盟国人于亳社诅诸五父之衢】　伯氏吹壎而仲氏吹篪言其心相亲爱而声相应和也与汝如物之在贯【孔氏曰与汝义如兄弟和如壎篪势相次比如物之相贯】岂诚不我知而谮我哉苟曰诚不我知则出此三物以诅之可也
　　爲鬼爲蜮【音域】则不可得有腼【土典反】面目视人罔极作
　　此好歌以极反侧
　　赋也蜮短狐也江淮水皆有之能含沙以射水中人影其人辄病而不见其形也【孔氏曰蜮如龞三足陆玑云一名射影含沙射影其疮如疥埤雅曰有长角横在口前如弩担临其角端曲如上弩以气为矢因水势以射人俗呼水弩鹅能食之】腼面见人之貌也好善也反侧反覆不正直也言汝为鬼为蜮则不可得而见矣女乃人也腼然
　　有面目与人相视无穷极之时岂其情终不可测哉是以作此好歌以究极尔反侧之心也【王介甫曰作此诗将以絶之而曰好歌者有欲其悔悟之心焉尔】
　　何人斯八章章六句
　　此诗与上篇文意相似疑出一手但上篇先刺听者此篇专责谗人耳王氏曰暴公不忠于君不义于友所谓大故也故苏公絶之然其絶之也不斥暴公言其从行而已不着其谮也示以所疑而已既絶之矣而犹告以壹者之来俾我只也葢君子之处已也忠其遇人也恕使其由此悔悟更以善意从我固所愿也虽其不能如此我固不为已甚岂若小丈夫然哉一与人絶则丑诋固拒唯恐其复合也
　　序苏公刺暴公也暴公为卿士而谮苏公焉故苏公作是诗以絶之
　　郑氏曰暴苏皆畿内国名【孔氏曰左传云苏忿生以温为司宼则苏国在温春秋时苏称子此云公者葢子爵而为三公者】世本云暴辛公作埙苏成公作篪谯周古史考云古有埙篪尚矣周幽王时二公特善其事耳今按书有司冦苏公春秋传有苏忿生战国及汉时有人姓暴则固应有此二人矣但此诗中只有暴字而无公字及苏公字不知序何所据而得此事也世本説尤纰缪谯周又从而傅防之不知适所以章其谬耳【李迂仲曰世本古史考见此诗言伯氏吹埙仲氏吹篪遂为此説皆求诗之过也】
　　萋【七西反】兮斐【孚匪反】兮成是贝锦彼譛人者亦已大【音泰】甚【食荏反】
　　比也萋斐小文之貌贝水中介虫也有文彩似锦【孔氏曰锦而连贝故知为贝之文其文彩之异小大之殊甚众古者货贝是也埤雅曰锦文如贝谓之贝锦贝中肉如科斗而有首尾以其背用故谓之贝贝背也】　时有遭谗而被宫刑为巷伯者作此诗【郑氏曰宫者割其势若今宦者也】言因萋斐之形而文致之以成贝锦以比譛人者因人之小过而饰成大罪也彼为是者亦已大甚矣
　　哆【昌者反】兮侈【尺是反】兮成是南箕彼譛人者谁适【丁歴反下】
　　【同】与谋【叶模悲反】
　　比也哆侈微张之貌南箕四星二为踵二为舌【愚按即箕星也以其常见于南方故谓南箕】其踵狭而舌广则大张矣适主也谁适与谋言其谋之閟也
　　缉缉【七立反】翩翩【音篇叶批宾反】谋欲譛人慎尔言也谓尔不
　　信【叶斯人反】
　　赋也缉缉口舌声或曰缉缉人之罪也或曰有条理貌皆通翩翩往来貌【严氏曰谗人情状接续増益缉缉然如女之绩往来轻飘翩翩然如鸟之飞相与经营谋为谗譛而已】譛人者自以为得意矣然不慎尔言听者有时而悟且将以尔为不信矣
　　捷捷幡幡【芳烦反叶芬邅反】谋欲譛言岂不尔受既其女【音汝】
　　迁
　　赋也捷捷儇【血平声】利貌幡幡反覆貌王氏曰上好譛则固将受女然好譛不已则遇譛之祸亦既迁而及女矣【辅氏曰汝能譛人人亦能譛汝其祸将迁及汝矣】曽氏曰上章及此皆忠告之词【辅氏曰填尔言也谓尔不信自譛者而言也岂不尔受既其女迁自听者而言也皆所必至之理故以之忠告于为譛者庶乎其知所畏而不敢肆耳】
　　骄人好好劳人草草苍天苍天【叶铁因反】视彼骄人矜此
　　劳人
　　赋也好好乐也草草忧也骄人譛行而得意劳人遇譛而失度其状如此【胡庭芳曰王氏云苍天苍天葢以王之不明无所告愬而告之于天也辅氏曰视彼骄人庶乎有以抑遏沮止之也矜此劳人庶乎有以扶持慰安之也】
　　彼譛人者【叶掌与反】谁适与谋【叶满补反】取彼譛人投畀豺【士皆】
　　【反】虎豺虎不食投畀有北有北不受【叶承呪反】投畀有昊【叶计候反】
　　赋也再言彼譛人者谁适与谋者甚嫉之故重言之也或曰衍【去声】文也投弃也【説文曰豺狼属狗声】北北方寒凉不毛之地也【愚按穷北之地多寒不生草木五谷投弃谗人于彼使冻饿之也】不食不受言谗譛之人物所其恶也昊昊天也投畀昊天使制其罪　此皆设言以见欲其死亡之甚故曰好贤如缁衣恶恶如巷伯【埤雅曰豺虎以杀为性则宜无所不食有北以载为徳则宜无不受者今曰不食不受且付昊天使剁其罪则恶之甚也吕东莱曰记缁衣云好贤如缁衣恶恶如巷伯则爵不渎而民愿刑不试而民咸服真氏曰谗人为害至深故诗人疾之亦甚舜之治四凶也以御魑魅而大学于不仁之人欲屏诸四夷诗人之情亦若是也】
　　杨园之道猗【于绮反】于亩丘【叶祛奇反】寺人孟子作为此诗
　　凡百君子敬而听之
　　兴也扬园下地也猗加也亩丘高地也寺人内小臣葢以谗被宫而为此官也【愚按周礼天官寺人之官凡五人寺之言侍也侍王于路寝而掌王之内人及女宫之戒令葢奄人也】孟子其字也　杨园之道而猗于亩丘以兴贱者之言或有补于君子也葢譛始于微者而其渐将及于大臣也故作诗使听而谨之也刘氏曰其后王后太子及大夫果多以谗废者【辅氏曰譛始于微者进而尝之也君若受之则譛者之气益壮而心益大末流之祸岂止及其大臣而已哉虽王后太子或有所不免故堲谗必折其芽辨于微小可也然非明且逺者不能焉董氏曰幽玉之世大臣伤于谗者如苏公小臣伤于谗如寺人孟子则上下其得以免乎愚按刘氏此言葢从小序以此为幽王时诗也集传既引其説而未尝明言其为幽王诗读者当自得之】
　　巷伯七章四章章四句一章五句一章八句一章六句【陈夀翁曰巧言何人斯巷伯三篇其述谗言之祸与谗人之情状可谓极矣】巷是宫内道名秦汉所谓永巷是也【愚按三辅黄图云永长也宫中之长巷幽闭宫女之有罪者武帝时改为掖延周宣王姜后尝待罪永巷是也】伯长也王宫内道官之长即寺人也故以名篇【曹氏曰巷者内人之所居伯者长也其官为寺人而职掌永巷故称巷伯焉】班固司马迁赞云迹其所以自伤悼小雅巷伯之伦其意亦谓巷伯本以被譛而遭刑也而杨氏曰寺人内侍之微者出入于王之左右亲近于王而日见之宜无间之可伺矣今也亦伤于谗则疎逺者可知故其诗曰凡百君子敬而听之使在位知戒也其説不同然亦有理姑存于此云序刺幽王也寺人伤于谗故作是诗也
　　习习谷风维风及雨将恐【丘勇反】将惧维予与女【音汝】将安将乐【音洛】女转弃予【叶演女反】
　　兴也习习和调貌谷风东风也将且也恐惧谓危难忧患之时也　此朋友相怨之诗故言习习谷风则维风及雨矣将恐将惧则维予与女奈何将安将乐而女转弃予哉
　　习习谷风维风及頽【徒雷反】将恐将惧寘【之防反】予于怀
　　【叶胡隈反】将安将乐弃予如遗【叶夷回反】
　　兴也頽风之焚轮者也【孔氏曰回风从上下曰頽】寘与置同置于懐亲之也如遗忘去而不复存省也【谢叠山曰寘予于懐是进人若将加诸膝弃予如遗是退人若将坠诸渊】
