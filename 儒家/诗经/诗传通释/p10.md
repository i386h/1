<!-- { "loadSidebar": true } -->
　　比也鲂鱼名身广而薄少力细鳞【陆玑曰鲂一名魾江东呼为鳊音边陆农师曰鲂青鳊细鳞缩头濶腹其广方其厚褊故曰鲂亦曰鳊鲂方也鳊褊也】頳赤也鱼劳则尾赤鲂尾本白而今赤则劳甚矣【吕与叔曰鲤尾赤鲂尾白今亦赤则劳甚矣】王室指纣所都也燬焚也父母指文王也孔甚迩近也　是时文王三分天下有其二而率商之叛国以事纣故汝坟之人犹以文王之命供纣之役【春秋传曰文王率商之叛国以事纣葢天下归文王者六州唯青兖冀属纣耳张南轩曰玩此诗则民心虽怨乎纣而尚以周之故未至于泮散也是文王以盛徳为商之方伯与商室系民心而继宗社者也其徳可不谓至乎】其家人见其勤苦而劳【去声下如字】之曰汝之劳既如此而王室之政方酷烈而未已虽其酷烈而未已然文王之徳如父母然望之甚近亦可以忘其劳矣此序所谓妇人能闵其君子犹勉之以正者葢曰虽其别离之久思念之深而其所以相告语者犹有尊君亲上之意而无情爱狎昵之私则其徳泽之深风化之美皆可见矣【愚按妇人之伐枚伐肄则别其夫之久矣惄如輖饥则念其夫之深矣然其久别于行役之劳宜有怨上之意相见于深思之余宜有情眤之私今乃有亲上之语以相慰则可见文王徳泽之深而其无情昵之私言则又可见文王风化之美也】一説父母甚近不可以懈于王事而贻其忧亦通【列女传曰妻恐其懈于王事言国家多难惟勉强之无遗父母忧葢生于乱世迫于暴虐故也刘辰翁曰父母行役者之父母也劳则劳矣尚幸去家不逺真妇人闵其君子之辞也】
　　汝坟三章章四句【辅氏曰未见君子惄如调饥思望之情也既见君子不我遐弃喜幸之意也虽则如燬父母孔迩慰勉之辞也未见而思既见而喜乎情也终勉之以正止乎礼义也此可见其情性之正矣且以纣之无道天下离心而汝坟之民尚以文王之命服纣之役则文王之徳孚于人心者可见矣不惟此也至于妇人亦知以文王为父母而勉其君子以尊君亲上之意则文王之化为不可及矣王介甫曰前二章笃于夫妇之仁后一章笃于君臣之义陈君举曰汝坟是已被先王之化者江汉是闻文王之化而未被其泽者却有意思】
　　序道化行也文王之化行乎汝坟之国妇人能闵其君子犹勉之以正也【王介甫曰庶人之妻能勉夫以正而不知为之者是之谓道化而殷其雷之诗所以未若汝坟之盛也】
　　麟之趾振振【音真】公子【叶奬里反】于【音吁下同】嗟麟兮
　　兴也麟麕【俱伦反】身牛尾马蹄毛虫之长【上声】也【陆玑曰麟色黄圆蹄王者至仁乃出】趾足也麟之足不践生草不履生虫振振仁厚貌于嗟叹辞　文王后妃徳脩于身而子孙宗族皆化于善故诗人以麟之趾兴公之子言麟性仁厚故其趾亦仁厚文王后妃仁厚故其子亦仁厚然言之不足故又嗟叹之言是乃麟也何必麕身牛尾而马蹄然后为王者之瑞哉【辅氏曰上二句是兴下一句亦有比意振振毛传以为信厚然诗内初无信意故先生从程子以为仁厚麟趾不践生章不履生虫有仁厚意也文王身脩家齐后妃又有贤徳而子孙宗族皆化而为善则文王虽不王而不害其为有王者之道也有王者之道则有王者之瑞故以麟之趾为兴】
　　麟之定【都佞反】振振公姓于嗟麟兮
　　兴也定额也麟之额未闻或曰有额而不以抵也公姓公孙也姓之为言生也
　　麟之角【叶卢谷反】振振公族于嗟麟兮
　　兴也麟一角角端有肉【汉终军传曰麟角戴肉设武备而不为害所以为仁】公族公同髙祖祖庙未毁有服之亲【郑氏曰祖庙髙祖为君者之庙有缌麻之亲愚按公同髙祖与文王同髙祖也葢亚圉之孙文王之三从兄弟至武王时然后亚圉服尽也】麟之趾三章章三句
　　序以为闗雎之应得之【严氏曰应效应也公子生长富贵宜其骄淫轻跳也今乃信厚岂非闗雎风化之效欤公子犹信厚则他人可知张南轩曰麟出于上古之时葢极治之日也以纣之在上而周之公子振振信厚不减于极治之日故诗人歌之以为是乃麟也周公取之以为闗雎之应董氏曰麒麟在郊棷礼运以为四灵孔丛子曰唐虞之时麒麟游于田葢古人言治之极必假此为应　兴是以一个物事贴一个物事説如麟之趾下文便説振振公子一个对一个説葢公本是一个好底人子也好孙也好譬如麟也好定也好角也好辅氏曰一章言公子二章言公姓三章言公族自近而逺自狭而广也谢叠山曰麟之趾之定之角美其仁颂咏其一身之间皆贵也一章曰趾二章曰定三章曰角自下而至于上也彭氏曰黄氏云麟之趾不踶定不抵角不蠲犹公子宜贵不期骄富不期侈也而乃至于信厚问麟趾驺虞之诗莫是当时有此二物出来否曰不是只是取以为比即此便是麟趾便是驺虞彭氏曰某氏云闗雎之应虽无麟而若麟之时春秋之作虽有麟而非麟之时】序闗雎之应也闗雎之化行则天下无犯非礼虽衰世之公子皆信厚如麟趾之时也
　　之时二字可删【程子曰自衰世公子以下序之误也麟趾不成辞言之时谬矣】
　　周南之国十一篇三十四章百五十九句按此篇首五诗皆言后妃之徳闗雎举其全体而言也葛覃卷耳言其志行【去声】之在己樛木螽斯美其徳惠之及人皆指其一事而言也【闗雎如易之乾坤意思恁地无方际只反覆形容后妃之徳而不指説道甚麽是徳只恁浑沦説如下面诸篇却多就一事説】其词虽主于后妃然其实则皆所以着明文王身修家齐之效也至于桃夭兔罝芣苢则家齐而国治之效汉广汝坟则以南国之诗附焉而见天下已有可平之渐矣若麟之趾则又王者之瑞有非人力所致而自至者故复以是终焉而序者以为闗雎之应也夫其所以致此后妃之徳固不为无所助矣然妻道无成则亦岂得而专之哉今言诗者或乃尊美后妃而不本于文王其亦误矣【辅氏曰张子谓今之言诗者文为之训句为之释未有全得一篇之意者而先生于诗非止全得一篇之意者至于此论则　又全得周公集此二南之防句句有事实意味】【可玩无一毫穿凿牵合之私熟读之自见与大学中庸二解同功是岂拘于序説者所能及哉】【愚按已上十一篇诗原其所以作皆本于文王之身葢闗雎至螽斯五篇则刑于寡妻之效也】【桃夭以下六篇所谓至于兄弟御于家者也后妃之徳固在其中矣然而妻者阴道也阴道】【无成有终则后妃岂得专成功之名哉此所以一国之事系一人之本而谓之风也】
　　召南一之二
　　召地名召公奭之采【音菜】邑也【释文曰召康公也燕世家云与周同姓皇甫谥云文王庶子按左传富辰言文之昭十六国无燕也】旧説扶风雍县南有召亭即其地今雍县析为岐山天兴二县未知召亭的在何县余已见周南篇【愚按今陜西省巩昌路凤翔府有岐山县天兴县未详】
　　维鹊有巢维鸠居【叶姬御反】之之子于归百两【如字又音亮】御【五嫁反叶鱼据反】之
　　兴也鹊鸠皆鸟名鹊善为巢其巢最为完固【郑氏曰冬至架之春乃成】鸠性拙不能为巢或有居鹊之成巢者【欧阳子曰鸠拙鸟也不能作巢多在屋瓦间或于树上架构树枝初不成巢便以生子往往坠雏鹊作巢甚坚既生雏飞去容有鸠来处彼空巢张子曰鹊巢鸠居未必有此事止取二物为喻】之子指夫人也两一车也一车两轮故谓之两御迎也诸侯之子嫁于诸侯送御皆百两也　南国诸侯被文王之化能正心修身以齐其家其女子亦被后妃之化而有专静纯一之徳故嫁于诸侯而其家人美之曰维鹊有巢则鸠来居之是以之子于归而百两迎之也此诗之意犹周南之有闗雎也【问闗雎言窈窕淑女则是明言后妃之徳鹊巢三章皆不言夫人之徳如何曰鸠之性静专无比可借以见夫人之徳也杨氏曰鹊巢言夫人之徳犹闗雎之言后妃也葢自天子至于诸侯大夫刑于家无二道也张南轩曰惟其能专静而端然享之是乃夫人之徳有所作为则非妇道矣辅氏曰专静纯一妇人之庸徳也后妃惟有幽闲贞静之徳故既得之也则琴瑟钟鼓以乐之夫人唯有专静纯一之徳故其来归也则百两之车以迎之此诗之意如周南之有闗雎者説得最好便见周公当时集此二南诗意葢欲人知夫治国平天下之道自修身齐家始也然杨氏亦尝此义曰鹊巢言夫人之徳犹闗雎之言后妃也葢自天子至于诸侯大夫刑于家邦无二道也】维鹊有巢维鸠方之之子于归百两将之
　　兴也方有之也将送之也
　　维鹊有巢维鸠盈之之子于归百两成之
　　兴也盈满也谓众媵【孕】侄【迭又音秩】娣之多【释文曰国君夫人有左右媵兄女曰侄娣女弟也公羊传诸侯娶一国则二国往媵之以侄娣从诸侯一聘九女】成成其礼也
　　鹊巢三章章四句【谢叠山曰一章曰居鸠居鹊巢夫人始归其夫家也二章曰方方正也鸠能正鹊之成巢夫人能正其家也三章曰盈鸠生子盈满其巢夫人子孙众多而盈其室家也一节深一节自有次序】
　　序夫人之徳也国君积行累功以致爵位夫人起家而居有之徳如鸤鸠乃可以配焉
　　文王之时闗雎之化行于闺门之内而诸侯蒙化以成徳者其道亦始于家人故其夫人之徳如是而诗人美之也不言所美之人者世逺而不可知也后皆放此
　　于以采蘩于沼于沚于以用之公侯之事【叶上止反】
　　赋也于于也蘩白蒿也【本草曰蓬蒿也似青蒿而叶麄上有白毛从初生至枯白于众蒿颇似细艾三月采尔雅注谓皤蒿也秋香美可生食又可蒸为葅】沼池也沚渚也【孔氏曰蒿非水菜谓于沼沚之旁采之】事祭事也【刘执中曰尊祭祀故直谓之事春秋有事于太庙是也】　南国被文王之化诸侯大夫能尽诚敬以奉祭祀而其家人叙其事而美之也【问采苹蘩采枲耳后妃夫人恐未必亲为之曰诗人且是如此説】或曰蘩所以生蚕葢古者后夫人有亲蚕之礼此诗亦犹周南之之有葛覃也【问采蘩只作祭祀説自是晓然若作蚕事虽与葛覃同类而恐实非也葛覃是女功采蘩是妇职以为同类亦无不可何必以为蚕事而后同耶曰此説亦姑存之而已】
　　于以采蘩于涧之中于以用之公侯之宫
　　赋也山夹水曰涧宫庙也或曰即记所谓公桑蚕室也【记祭义曰天子诸侯必有公桑蚕室筑宫仭有三尺卜三宫夫人世妇之吉者使入蚕干蚕室桑于公桑】
　　被【皮寄反】之僮僮【音同】夙夜在公被之祁祁薄言还归【辅氏】
　　【曰还音旋释文见泉水】
