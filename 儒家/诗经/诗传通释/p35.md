<!-- { "loadSidebar": true } -->
　　绸缪三章章六句【李迂仲曰淫泆之祸生于奢侈唐之风俗尚俭昏姻虽不得其时犹未至于淫奔也】
　　序刺晋乱也国乱则昏姻不得其时焉
　　此但为昏姻者相得而喜之词未必为刺晋国之乱也
　　有杕之杜其叶湑湑【私叙反】独行踽踽【俱禹反】岂无他人不如我同父【扶两反】嗟行之人胡不比【毗志反】焉人无兄弟胡不佽【七利反】焉
　　兴也杕特也杜赤棠也【孔氏曰陆玑云赤棠与白棠同耳但子有赤白美恶赤棠子涩而酢无味】湑湑盛貌踽踽无所亲之貌同父兄弟也比辅佽助也　此无兄弟者自伤其孤特而求助于人之词言杕然之杜其叶犹湑湑然人无兄弟则独行踽踽曽杜之不知矣然岂无他人之可与同行也哉特以其不如我兄弟是以不免于踽踽耳于是嗟叹行路之人何不闵我之独行而见亲怜我之无兄弟而见助乎
　　有杕之杜其叶菁菁【子零反】独行睘睘【求莹反】岂无他人
　　不如我同姓【叶桑经反】嗟行之人胡不比焉人无兄弟胡不佽焉
　　兴也菁菁亦盛貌睘睘无所依貌【严氏曰同姓亦谓兄弟变文成章耳】枤杜二章章九句
　　序刺时也君不能亲其宗族骨肉离散独居而无兄弟将为沃所并焉
　　此乃人无兄弟而自叹之词未必如序之説也况曲沃实晋之同姓其服属又未逺乎
　　羔裘豹祛【起居起据二反】自我人居居【斤于斤御二反】岂无他人维子之故【攻乎古慕二反】
　　赋也羔裘君纯羔大夫以豹饰祛袂也【孔氏曰袂是袖之大名袪是袖头之小称】居居未详
　　羔裘豹褎【徐救反】自我人究究岂无他人维子之好【呼报】
　　【反叶呼候反】
　　赋也褎犹祛也究究亦未详
　　羔裘二章章四句
　　此诗不知所谓不敢强解
　　序刺时也晋人刺其在位不恤其民也
　　诗中未见此意
　　肃肃鸨羽集于苞栩【况禹反】王事靡盬【音古】不能蓻稷黍父母何怙【候古反】悠悠苍天曷其有所
　　比也肃肃羽声鸨鸟名似鴈而大无后趾集止也苞丛生也栩柞栎也其子为皂斗殻可以染皂者是也【本草注曰栎木二四月开黄花八九月结实其实为皂斗斛栎皆有斗尔雅栎其实捄释曰捄盛实之房也其实橡也有捄彚自里柞栎也杼也栩也皆栎之通名橡斗子煑食可止饥殻堪染皂】盬不攻致【稚】也【孔氏曰盬与蛊字异义同左传于文皿虫为蛊谷之飞亦为蛊然则虫害器败谷者皆谓之蛊是盐不攻牢不坚致之意也李迂仲曰王事靡盬谓勤于王事而无不攻致也】蓻树怙恃也　民从征役而不得养其父母故作此诗言鸨之性不树止而今乃飞集于苞栩之上如民之性本不便于劳苦今乃乆从征役而不得耕田以供子职也悠悠苍天何时使我得其所乎【孔氏曰鸨连蹄树止则为苦喻今从征役亦甚危苦此王家之事无不攻致故尽力为之不复能种黍稷父母当何所怙乎人穷则反本田则告天故诉天而告怨也辅氏曰王事靡盬者或勤王之事或敌王之忾皆不可知天子不恤侯国侯国不恤其民使民乆从征役不得耕耨父母饥饿无所恃赖则其穷亦甚矣然但呼天而告之犹兾有时而得所也虽唐风之厚然其情之危亦岌岌然矣惟君子为能通天下之志故王道必使斯民养生送死仰事俯育之无憾不然则亦何所不至哉】
　　肃肃鸨翼集于苞棘王事靡盬不能蓻黍稷父母何
　　食悠悠苍天曷其有极
　　比也极已也
　　肃肃鸨行【戸郎反】集于苞桑王事靡盬不能蓻稻粱父
　　母何尝悠悠苍天曷其有常
　　比也行列也稻即今南方所食稻米水生而色白者也【本草曰稻米有粳米即人常所食但有白赤大小四五种】粱粟类也有数色【本草注曰几云粱米皆是粟类青梁殻穗有毛粒青米亦微青而细于黄白粱黄粱穗大毛长殻米俱麄于白粱】尝食也常复其常也【范氏曰思得休息以反其常厌乱之甚也】
　　鸨羽三章章七句【陈少南曰春秋之时诸侯犹以王命征役故曰王事靡盬但调发未必均故君子苦之愚按变风多作于春秋时斯时也天下不知有王之时也而北门云王事适我伯兮云为王前驱此事亦云王事而且以靡盬为言虽皆怨者之词犹幸王命之行于列国亦可以见君臣之义根于人心也亦可以见文武成康之遗泽也】
　　序刺时也昭公之后大乱五世君子下从征役不得养其父母而作是时也
　　序意得之但其时世则未可知耳
　　岂曰无衣七兮不如子之衣安且吉兮
　　赋也侯伯七命其车旗衣服皆以七为节【王介辅曰周礼司服所谓侯伯之服自鷩冕而下如公之服即典命所谓侯伯七命衣服以七为节也吕东莱曰周礼注鷩冕七章衣三章一曰华虫画以雉即鷩也二曰火三曰宗彛皆画为缋裳四章一曰藻二曰粉米三曰黼四曰黻皆以为綉鷩音鼈】子天子也　史记曲沃桓叔之孙武公【李迂仲曰桓叔生庄伯鱓鱓生武公称】伐晋灭之尽以其宝器赂周厘王王以武公为晋君列于诸侯此诗葢述其请命之意言我非无是七章之衣也而必请命者葢以不如天子之命服之为安且吉也【辅氏曰安谓不杌吉谓无后患此特以利害言耳非诚知义命之所在也李迂仲曰唐刘仁恭尝谓使者曰旌节吾自有但要长安本色耳此诗与仁恭之言无异】葢当是时周室虽衰典刑犹在武公既负弑君簒国之罪则人得讨之而无以自立于天地之间故赂王请命而为説如此然其倨慢无礼亦已甚矣【辅氏曰请命于天子而敢自谓岂曰无衣不如子之所命则其辞之悖慢无礼亦甚矣大率意得志蒲者其辞多如此严氏曰武公有无王之心而后动于恶簒弑大恶也王法之所不容诛也彼其请命于天子之使岂真知有王哉正以人心所不与非假王灵则终不能定晋也此正与唐蕃镇戕其主帅而代之以坐邀旌节者无以异】厘王贪其宝玩而不思天理民彛之不可废是以诛讨不加而爵命行焉则王纲于是乎不振而人纪或几乎絶矣呜呼痛哉
　　岂曰无衣六兮不如子之衣安且燠【于六反】兮
　　赋也天子之卿六命变七言六者谦也不敢以当侯伯之命得受六命之服比于天子之卿亦幸矣【王介甫曰六者子男之服也子男之服以五为节而曰六者天子之卿六命与子男同服故也】燠暖也言其可以久也【吕与叔曰义理有所未安虽食不饱虽衣不暖】
　　无衣二章章三句【严氏曰武公之事国人所不与也以晋世家考之初潘父弑昭侯而迎桓叔欲入晋晋人发兵攻桓叔桓叔败还归曲沃晋人共立昭侯子平是为孝侯此桓叔初举而国人不与也其后曲沃庄伯弑孝侯于翼晋人又攻庄伯庄伯复入曲沃晋人复立孝侯子郄是为鄂侯此庄伯再举国人又不与也及鄂侯卒庄伯伐晋晋人立鄂侯子光是为哀侯此庄伯三举而国人又不与也及武公诱小子侯杀之晋复立哀侯弟緍此武公五举而国人终不与也最后武公伐晋侯緍灭之尽以其宝器赂周僖王王命武公为诸侯然后晋人不得已而从之耳然圣人致严于名分之际陈成子之事至沐浴而请讨葢以人伦之大变天理所不容人人得而讨之无衣之诗不删者所以着世变之穷伤周之衰也吕东莱曰以史记左传考之平王二十六年晋昭侯封成师于曲沃专封而王不问一失也平王三十二年潘父弑昭侯欲纳成师而王又不问二失也四十七年曲沃庄伯弑晋孝侯而王又不问三失也桓王二年曲沃庄伯攻晋王非特不讨反使尹氏武氏助之四失也至是武公纂晋僖王反受赂命为诸侯五失也以此五失观之则礼乐征伐移于诸侯降于大夫窃于陪臣其所由来者渐矣愚按春秋之始鲁惠公以其妾仲子为妻及仲子没卑王则使宰咺来归赗鲁桓公以弟杀兄及没庄王则使荣叔来锡命周之典礼皆周之自壊也嵗改月化下愈陵上愈替于是武公纂晋僖王命为侯三晋义濊武公之祀亦得以威烈王之命为侯呜呼司马公之通鉴固不得不后春秋而作也然以厘王武公之事观之朱子所谓迷先防者信矣】
　　序美晋武公也武公始并晋国其大夫为之请命乎天子之使而作是诗也
　　序以史记为文详见本篇但此诗若非武公自作以述其赂王请命之意则诗人所作以着其事而隂刺之序乃以为美之失其防矣且武公杀君纂国大逆不道乃王法之所必诛而不赦者虽曰尚知王命之重而能请之以自安是亦御人于白昼大都之中而自知其罪之甚重则分薄赃饵贪吏以求私有其重宝而免于刑戮是乃猾贼之尤耳以是为美吾恐其奬奸诲盗而非所以为教也小序之陋固多然其颠倒顺逆乱伦悖理未有如此之甚者故予特深辨之以正人心以诛贼党意庶防乎大序所谓正得失者而因以自附于春秋之义云【愚按晋赵盾亡不越境反不讨贼许世子不尝药春秋且不少从末减皆结正其杀君之罪况武公纂逆如此而请命之事反可以为美乎朱子此论足以正人心于千载之后诛乱贼于千载之上矣然则此义行而乱臣贼子惧】
　　有杕之杜生于道左彼君子兮噬【韩诗作逝】肯适我中心好【呼报反】之曷饮【于鸩反】食【音嗣】之
　　比也左东也噬语词曷何也　此人好贤而恐不足以致之故言此杕然之杜生于道左其防不足以休息如已之寡弱不足恃赖则彼君子者亦安肯顾而适我哉然其中心好之则不已也但无自而得饮食之耳夫以好贤之心如此则贤者安有不至而何寡弱之足患哉有杕之杜生于道周彼君子兮噬肯来游中心好之
　　曷饮食之
　　比也周曲也
　　有枤之杜二章章六句
　　序刺晋武公也武公寡特兼其宗族而不求贤以自辅焉
　　此序全非诗意
　　葛生蒙楚蔹【音廉】蔓于野【叶上与反】予美亡此谁与独处兴也蔹草名似栝楼叶盛而细蔓延也予美妇人指其夫也　妇人以其夫乆从征役而不归故言葛生而蒙于楚蔹生而蔓于野各有所依托【程氏曰葛之生托于物蘝之生依于地兴妇人从君子】而予之所美者独不在是则谁与而独处于此乎
　　葛生蒙棘蘝蔓于域予美亡此谁与独息
　　兴也域茔【营】域也息止也
　　角枕粲兮锦衾烂兮予美亡此谁与独旦
　　赋也粲烂华美鲜明之貌独旦独处至旦也
　　夏之日冬之夜【叶羊茹反】百嵗之后归于其居【叶姬御反】赋也夏日永冬夜永居坟墓也　夏曰冬夜独居忧思于是为切然君子之归无期不可得而见矣要死而相从耳【张南轩曰知其死亡之无日矣则断之以百嵗之后庶几得同归于丘而已其亦伤之至也】郑氏曰言此者妇人专一义之至情之尽苏氏曰思之深而无异心此唐风之厚也
　　冬之夜【同上】夏之日百嵗之后【叶音户】归于其室
　　赋也室圹也
　　葛生五章章四句【辅氏曰前三章人情之常也后二章唐风之厚也大序所谓发乎情民之性也止乎礼义先王之泽也者是诗可以当之矣】
　　序刺晋献公也好攻战则国人多丧矣【程氏曰此诗思存者非悼亡者朱子説见下序】
　　采苓采苓首阳之巅【叶典因反】人之为言苟亦无信【叶斯人反】舍【音舍下同】旃【之然反】舍旃苟亦无然人之为言胡得焉
