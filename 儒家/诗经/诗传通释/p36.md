<!-- { "loadSidebar": true } -->
　　比也首阳首山之南也【孔氏曰首阳在河东蒲坂南李迂仲曰亦名雷首山愚按集传以首为山名阳为山之南春秋传亦曰赵宣子田于首山然此诗下章又云首阳之东则似首阳二字同为山名论语集注亦尝指首阳为山名矣岂泛名其山则曰首山主山南而言则又独得首阳之称乎】巅山顶也旃之也　此刺聴谗之诗言子欲采苓于首阳之巅乎然人之为是言以告子者未可遽以为信也姑舍置之而无遽以为然徐察而审聴之则造言者无所得而谗止矣【彭氏曰某氏云人之为言不可遽信则固当舍置然舍之而不究其实则谗言犹幸于得中而无所惩必究其有无之实则为言者无所得而自止矣】或曰兴也下章放此【吕东莱曰采苓采苦采葑不曰郊野而曰首阳者兴采聴之当逺也孔子曰浸润之譛肤受之愬不行焉可谓逺也已矣不轻聴易动而徐观其是非惟逺者能之】采苦采苦首阳之下【叶后五反】人之为言苟亦无与舍旃
　　舍旃苟亦无然人之为言胡得焉
　　比也苦苦菜也生山田及泽中得霜甜脆而美【孔氏曰苦所谓堇荼也】与许也
　　采葑采葑首阳之东人之为言苟亦无从舍旃舍旃
　　苟亦无然人之为言胡得焉
　　比也从聴也
　　采苓三章章八句【埤雅曰苓生于隰葑生于圃则首阳之巅不必有苓其下不必有苦其东不必有葑则理可以无聴从矣】
　　序刺晋献公也献公好聴谗焉
　　献公固喜攻战而好谗佞然未见此二诗果作于其时也
　　唐国十二篇三十三章二百三句【黄实夫曰郑卫齐陈之国皆以世变多故有淫奔之风惟魏晋以圣人所都之故而淫奔之俗不闻圣人之化入人深如此】
　　秦一之十一
　　秦国名在禹贡雍州之域近鸟鼠山初伯益佐禹治水有功赐姓嬴氏【孔氏曰郑语云嬴伯翳之后地理志云嬴伯益之后则伯益伯翳声转字异犹一人也　问姓氏如何分别曰姓是大緫脑处氏是后来次第分别处如鲁本姬姓其后有孟氏季氏同为姬姓而氏不同也】其后中【仲】潏【决】居西戎以保西垂六世孙大骆生成及非子非子事周孝王养马于汧【牵】渭之间马大繁息孝王封为附庸而邑之秦至宣王时犬戎灭成之族宣王遂命非子曽孙秦仲为大夫诛西戎不克见杀及幽王为西戎犬戎所杀平王东迁秦仲孙襄公以兵送之王封襄公为诸侯曰能逐犬戎即有岐丰之地襄公遂有周西都畿内八百里之地【李迂仲曰史记襄公十二年伐戎至岐而卒至其子文公遂收周余民有其地孔氏曰周之二都相接为畿其地东西横长西都方八百里也】至孙徳公又徙于雍【孔氏曰僖十三年左传云秦输粟于晋自雍及绛昭元年云秦后子享晋侯自雍及绛是秦自徳公已后常居雍也】秦即今之秦州雍今京兆府兴平县是也【愚按秦州即今巩昌路秦州京兆府兴平县即今安西路兴平县并隷陜西省】
　　有车邻邻有马白颠【都田反叶典因反】未见君子寺人之令【力呈反】
　　赋也邻邻众车之声白颠额有白毛今谓之的颡【孔氏曰的白也颡额也今之戴星马王介甫曰白颠葢名马骅骝盗骊赤免的卢之称】君子指秦君寺人内小臣也【孔氏曰寺人在内细小之臣非谓寺人即是内小臣之官也左传齐有寺人貂晋有寺人披是诸侯有寺人也严氏曰寺人阉宦】令使也是时秦君始有车马及此寺人之官将见者必先使寺人通之故国人创见而夸美之也【苏氏曰几此皆人君之常礼而秦之先君昔所未常有也】阪【音反】有漆隰有栗既见君子并坐鼓瑟今者不乐【音洛】
　　逝者其耋【田节反叶地一反】
　　兴也八十曰耋　阪则有漆矣隰则有栗矣既见君子则并坐鼓瑟矣失今不乐则逝者其耋矣【刘辰翁曰俯仰一时之景以冩其中之所甚快者此所以为兴也朱子每句着则矣字多得兴意严氏曰既见君子并坐鼓瑟简易相亲之俗也今者不乐逝者其耋悲壮感叹之气也秦之强以此而止于为秦亦以此辅氏曰未见秦君而覩其车马之盛寺人之令而夸美之矣则其既见秦君也则相与并坐鼓瑟而又叹以为苟今时而不作乐则逝者其耋矣葢国家方兴礼义初备而人情喜乐故至于此】
　　阪有桑隰有杨既见君子并坐鼓簧今者不乐逝者
　　其亡
　　兴也簧笙中金叶吹笙则鼓动之以出声者也车邻三章一章四句二章章六句【严氏曰秦兴而帝王之影响尽矣车邻其滥觞也世道升降之机在是欤】
　　序美秦仲也秦仲始大有车马侍御之好焉未见其必为秦仲之诗大率秦风唯黄鸟渭阳为有据其他诸诗皆不可考【愚按秦仲但为宣王大夫未必得备寺人之官此诗疑作于平王命襄公为侯之后】
　　驷驖【田结反】孔阜【符有反】六辔在手公之媚【眉冀反】子从公于狩【叶始九反】
　　赋也驷驖四马皆黑色如铁也孔甚也阜肥大也六辔者两服两骖各四辔而骖马内两辔纳之于觖【决与觼同】故惟六辔在手也【严氏曰马之有辔所以制马使随人意在手言把握其辔能制马迟速唯手是聴也】媚子所亲爱之人也此亦前篇之意也【严氏曰驷驖孔阜言马之良也六辔在手言御之良也公之媚子从公于狩见便嬖足使令于前也】奉时辰牡辰牡孔硕【叶常灼反】公曰左之舍【音舍】拔【蒲末反】则
　　获【叶黄郭反】
　　赋也时是辰时也牡兽之牡者辰牡者冬献狼夏献麋春秋献鹿豕之类奉之者虞人翼以待射【石】也【孔氏曰冬献狼以下皆天官兽人文兽人所献以供膳虞人无奉兽之文故引兽人之文以解时牡目兽之供食各有时节故曰时牡】硕肥大也公曰左之者命御者使左其车以射兽之左也葢射必中其左乃为中杀五御所谓逐禽左者为是故也【逐禽左逆驱禽兽使左当人君以射之也何氏曰公曰左之御者从左以逐之君从左以射之公羊传解第一杀第二杀第三杀皆自左膘射之达于右则左当人君之左指禽兽之左膘而言膘音缥】拔矢括也【孔氏曰矢末为括以镞为首故拔其末】曰左之而舍拔无不获者言兽之多而射御之善也游于北园四马既闲【叶胡田反】輶【音由】车鸾镳【彼骄反】载猃【力验】
　　【反】歇【许竭反】骄【许乔反】
　　赋也田事已毕故游于北园闲调习也輶轻【去声又如字】也鸾铃也效鸾鸟之声镳马衔也驱【去又区】逆之车置鸾于马衔之两旁【孔氏曰夏官田仆掌设驱逆之车驱驱禽逐前趋后逆御还之使不出围御音迓埤雅曰輶车置鸾于镳异于乘车者驱逆之车则尚轻疾故也】乗【去声】车则鸾在衡和在轼也猃歇骄皆田犬名长喙【讳】曰猃短喙曰歇骄以车载犬葢以休其足力也韩愈画记有骑【去声】拥田犬者亦此类【愚按韩子书记曰骑拥田犬者一人骑而牵者二人云云】驷驖三章章四句【辅氏曰驷驖孔阜言其马之盛也六辔在手言其御之善也公之媚子从公于狩言公有所亲爱之人随公以田猎疑即指御者而言也奉时辰牡辰牡孔硕虞人奉翼大兽以待公之射礼仪之备也公曰左之舍抜则获射御之精也游于北园因出狩而游观也四马既闲车马皆闭习也犹车鸾镳载猃歇骄虽田犬而亦处之得宜也此皆昔无而今有故厯叙其事而夸美之也秦本保于西戎自非子为附庸而邑之秦遂入于中国自襄公为诸侯尽有周西都畿内岐丰之地然后始备中国之礼仪侍御而诗人美之然观其所美者如此则其所缺者亦多矣张南轩曰读车邻驷驖之诗则知秦之立国自其始创则不过盛其车马奉养之事竞于射猎之为而已葢不及于用贤制民也则其流风亦习乎是而已前汉地理志曰天水陇西山多林木民以板为室屋及安定北地上郡西河皆迫近我狄修习武备髙上气力以射猎为先故秦诗曰在其板屋又曰修我甲兵与子偕行及车邻驷驖小戎之篇皆言车马田狩之事】
　　序美襄公也始命有田狩之事园囿之乐焉【孔氏曰有蕃曰园有墙曰囿囿者域养禽兽之所也黄实夫曰田狩之事园囿之乐何足为美葢以襄公有功王室始受天子之命人亦乐子之也愚按朱子虽以此序稍平不复辨説然又谓秦诗时世多不可考今据诗中言公乃臣子称其君之词疑此诗亦作于襄公受命为侯之后也】
　　小戎俴【钱浅反】收五楘【音木】梁辀【陟留反】游环胁驱【叶居惧反又居録反】隂靷【音】鋈【音沃】续【叶辞屡反又如字】文茵【音因】畅【敕亮反】毂【叶又去声】驾我骐【音其】馵【之树反又之録反】言念君子温其如玉在其板屋乱我心曲
　　赋也小戎兵车也【董氏曰六月言元戎此天子之车也诸侯之戎车谓之小戎宜也】俴浅也収轸也谓车前后两端横木所以収敛所载者也凡车之制广皆六尺六寸其平地任载者为大车则轸深八尺兵车则轸深四尺四寸故曰小戎俴収也【孔氏曰兵车当舆之内前轸至后轸惟深四尺四寸人之升车自后登之入于车内故以浅深言之】五五束也楘厯録【禄】然文章之貌也梁辀从前轸以前稍曲而上至衡则向下钩之横衡于辀下而辀形穹隆上曲如屋之梁又以皮革五处束之其文章厯録然也【孔氏曰辀上曲勾衡衡者阨也陈少南曰辀车轘也前驾于服马之上衡之后则承前轸直逼后轸梁辀则穹其上以便服马之进退车之进退以辀为主惧辀之不坚也故一辀五分其穹每分以皮束之使坚是谓之五楘愚按梁辀即所谓軏也】游环靷【斤去声】环也以皮为环当两服马之背上游移前却无定处引两骖马之外辔贯其中而执之所以制骖马使不得外出左传曰如骖之有靷是也【左传定九年注言如骖马之随靳也释文靳者言无常处】胁驱亦以皮为之前系于衡之两端后系于轸之两端当服马胁之外所以驱骖马使不得内入也隂揜轨【犯】也轨在轼前而以板横侧揜之以其隂映此□故谓之隂也靷以皮二条前系骖马之颈后系隂版之上也□续隂板之上有续靷之处消白金沃灌其环以为饰也【孔氏曰鋈沃也谓消白金以沃灌靷环□续则是作环相接】葢车衡之长六尺六寸止容二服骖马之颈不当于衡故别为二靷以引车亦谓之靳左传曰两靷将絶是也【孔氏曰骖马颈不当衡则为二靷系隂版上今骖马引之大叔于田云两服齐首两骖如手明骖马首不与服马齐左传襄十四年服防云軥车轭也两边有马颈是一衡之下唯有服马二颈也哀公二年云两靷将絶是横□之前别有骖马二靷也】文茵车中所坐虎皮褥也畅长也毂者车轮之中外持幅内受轴者也大车之毂一尺有半兵车之毂长三尺二寸故兵车曰畅毂【孔氏曰言长于大车之毂】骐骐文也【孔氏曰色之青黒者为綦马名为骐知其色作綦文】马左足白曰馵君子妇人目其夫也温其如玉美之之词也板屋者西戎之俗以板为屋心曲心中委曲之处也西戎者秦之臣子所与不共戴天之讐也襄公上承天子之命率其国人往而征之故其从役者之家人先夸车甲之盛如此而后及其私情葢以义兴师则虽妇人亦知勇于赴敌而无所怨矣【襄公报君父之仇其所以不自己者岂忮忿之心哉乃大伦之正天理之发以大义驱其人而战之此襄公所以能用其人而秦人所以乐为之用也愚按每章前六句夸车甲也复四句私情也】
　　四牡孔阜【扶有反】六辔在手骐駵【音留】是中【叶诸仍反】騧【古花反】
