<!-- { "loadSidebar": true } -->
　　赋也虡植木以悬钟磬其横者曰栒【笋】业栒上大版刻之捷业如锯齿者也【孔氏曰两端有植木其上有横木谓直立者为虡谓横牵者为栒栒上加大版刻版如锯齿为饰郑氏曰虡也栒也所以悬钟鼓也】枞业上悬钟磬处以防色为崇牙其状枞枞然者也【孔氏曰以防色为大牙其状隆然谓之崇牙段氏曰钟虡饰以臝属磬虡饰以羽属器异异虡故也钟磬之栒皆饰以鳞属其文若竹之有笋然笋两端又有璧翣郑氏谓戴璧垂羽是也盖簨虡所以架钟磬崇牙璧翣所以饰笋虡夏后氏饰以龙而无崇牙商饰以崇牙而无璧翣至周则极文而三者具矣此有瞽所以言设业设虡崇牙树羽也】贲大鼔也【释文曰贲亦作鼖】长八尺鼔四尺【愚按贲鼔身髙八尺而其鼔之面皮所冒者径四尺也】中围加三之一【愚按中围者谓鼔腹也鼔面径四尺则其围十二尺鼓腹之围加以三之一则其围十六尺而径五尺三寸三分寸之一也】镛大钟也论伦也言得其伦理也【黄实夫曰乐之不能已而言之不能尽故曰于论于乐于叹辞也】辟璧通廱泽也辟廱天子之学大射行礼之处也水旋丘如璧以节观者故曰辟廱【天子辟廱始此振鹭之诗曰于彼西廱説者以廱为泽盖即旋丘之水而其学即所谓泽宫也孟子所谓序者射也则学盖有以射为主者矣苏氏引庄周言文王有辟廱之乐则是又以为习乐之所也张子亦曰辟廱古无此名其制盖始于此及周有天下遂以名天子之学而诸侯不得立焉孔氏曰璧体圆而内有孔此水亦圆而内有地犹璧然以水绕丘所以节约观者令在外观也严氏曰三章四章皆述辟廱作乐之事文王既逰囿沼遂于辟廱作乐也愚按古之教者固不废乐而大射之礼亦先用乐作乐于辟廱无可疑者此后两章自説辟廱作乐之事前两章自説游观台囿之事也】
　　于论鼔钟于乐辟廱鼍【徒河反】鼓逢逢【薄红反】蒙【音防】瞍【音叟】
　　奏公
　　赋也鼍似蜥蜴长丈余皮可冒鼔逢逢和也【埤雅曰夏小正云剥鼍以为鼔其皮坚厚臤以冒鼔故曰鼍鼔鼍鼔非特有取于皮亦其鼔声逢逢然象鼍之鸣续博物志曰鼍长一丈其声如鼓】有眸子而无见曰蒙无眸子曰瞍古者乐师皆以瞽者为之以其善听而审于音也公事也闻鼍鼔之声而知蒙瞍方奏其事也【严氏曰申言钟鼓辟廱之乐咏叹不能已乐之更端曰奏故九成谓之九奏言方奏其事乐之不厌之词也】
　　灵台四章二章章六句二章章四句
　　东莱吕氏曰前二章乐文王有台池鸟兽之乐后二章乐文王有钟鼔之乐也皆述民乐之词也【陈夀翁曰灵台一诗辟廱之教寓焉台池鸟兽钟鼓之乐乐之形也其乐也外辟廱教化道义之乐乐之本也其乐也内民乐其乐盖至此矣黄实夫曰民乐具有灵台沼囿而亦乐其有麀鹿鱼鳖所谓爱人而及其物也饶氏曰文王未尝无灵台灵沼然与民同乐便是天理文王毕竟自朝至于日中昃不遑暇食用咸和万民人必得所然后有此乐严氏曰文王始作灵台民乐成之其游于囿沼也又乐其有鸟兽鱼鳖其作乐于辟廱也又乐其有钟鼔之音所谓闻王鼔乐于此欣欣然有喜色也言之不能尽而嗟叹之不能已则民之爱戴者深矣孔氏曰郑氏云韩诗説辟廱者天子之学所以教天下春射秋飨尊事三老五更在南方七里之内左氏説天子灵防在太庙之中壅之以灵沼谓之辟廱皆无明文按灵防一篇有灵防有灵囿有灵沼有辟廱则辟廱及三灵或同处矣】
　　序民始附也文王受命而民乐其有灵徳以及鸟兽昆虫焉
　　文王作灵台之时民之归周也久矣非至此而始附也其曰有灵徳者亦非命名之本意【吕东莱曰所以谓之灵者不过如孟子之説而已】
　　下武维周世有哲王三后在天王配于京【叶居良反】
　　赋也下义未详【严氏曰下武以武为下也】或曰字当作文言文王武王实造周也哲王通言大王王季也三后大王王季文王也在天既没而其精神上与天合也【辅氏曰下个精神字甚有意须深思之】王武王也配对也谓继其位以对三后也京镐京也【陈氏曰哲王之在天则大王王季文王也其在镐京则武王也在镐京者足以配彼在天者】　此章美武王能缵大王王季文王之绪而有天下也
　　王配于京世徳作求永言配命成王之孚【叶孚尤反】赋也言武王能继先王之徳【李迂仲曰武王所以配三后者则以惟世徳作求故也起而求以继之也严氏曰康诰曰我时其惟殷先哲王徳用康人民作求林氏曰作起而求之如敏以求之之求】而长言合于天理故能成王者之信于天下也若暂合而遽离暂得而遽失则不足以成其信矣【辅氏曰永言配命己解于文王诗此章言武王得以对彼在天三王于镐京者以其能起求先世之徳而继之此孚字与书所谓作周孚先之孚同夫王者之信岂一朝一夕之所能成哉陈夀翁曰配祖宗而与世徳一即配天而与天理一者命原于天而三后亦在天配三后即配天矣配命则必能配三后矣严氏曰武王所求者先世之徳故能长配天命有天下而传无穷遂成王者之信也王者之事业莫大于信信则天下心服而王也愚按章内二配字义不同】
　　成王之孚下土之式永言孝思孝思维则
　　赋也式则皆法也　言武王所以能成王者之信而为四方之法者以其长言孝思而不忘是以其孝可为法耳【求其世徳而成王之孚孝思之至孰大于是王氏曰武王作求至于成王之孚下土之式则亦惟先人之故继其志述其事也陈少南曰王者之徳着于人而可信者谓之孚存于心而不忘者谓之孝天下皆知法王者之徳而不知徳之可法者本于圣人之孝愚按武王之孝可为天下之法此所以为达孝所谓徳教加于百姓刑于四海此天子之孝是也】
　　媚兹一人应侯顺徳永言孝思昭哉嗣服【叶蒲北反】赋也媚爱也一人谓武王应如丕应徯志之应侯维服事也　言天下之人皆爱戴武王以为天子而所以应之维以顺徳是武王能长言孝思而明哉其嗣先王之事也【严氏曰天下媚爱武王而应之以顺徳谓天下化之也孝者徳之顺故又言武王永有孝思昭昭然能嗣其先世之事也序所谓能昭先人之功也辅氏曰下武六章下章都叠上章一句説独四章不然者盖承上二章三章两章而言武王既能成王者之信又能使天下以其孝思为法故天下之人皆戴武王而所以应之维是顺徳焉顺徳即孝之所感也上以孝感下下以顺应焉至此然后再叠上章一句永言孝思説起而又言明乎其嗣先王之事也夫嗣先王之事即是世徳作求世徳作求昭哉嗣服又皆是孝孝即是顺徳上以孝感下以顺徳尤非一朝一夕暂行复辍者之所能致也王晦叔曰武王之顺徳有于继志而天下应之则其孝能嗣先王之事者不可掩矣】
　　昭兹来许绳其祖武于万斯年受天之祜【候古反】赋也昭兹承上句而言兹哉声相近古盖通用也【昭兹汉碑作昭哉洪氏隶释兹哉叶韵】来后世也许犹所也绳继武迹也言武王之道昭明如此来世能继其迹则久荷天
　　禄而不替矣【辅氏曰此章又言武王既明乎其继先王之事则来世亦必能继先王之迹矣如此则于万斯年世有哲王永受天禄而不替又不止此四王大王王季文王武王而已也胡庭芳曰集传释祖武自来世视武王言之也若然则万年受祜与下章皆为期望后世之事矣切谓此诗专咏武王也言武王能明其道于来世使绳其先祖之徳于万斯年即诗人期武王夀考之辞受天之祜则祝其福禄之延洪也如是则下章皆咏武王之事矣严氏曰承上章昭兹嗣服而言武王继述之业所以昭昭乎显著有自来矣由能绳继其先祖之迹宜其万年受天之福也愚按集传以此诗作于成王时故所释如此然胡氏严氏之説似亦通愚亦窃疑此诗作于武王存日也】
　　受天之祜四方来贺于万斯年不遐有佐
　　赋也贺朝贺也周末秦强天子致胙诸侯皆贺【黄实夫曰孝弟之至则通于神明光于四海而得万国之欢心也所以受天之祜四方来贺也愚按事见周显王二十六年此借引之故朱子初解此下有曰其事则犹此也但秦以力周以徳耳】遐何通佐助也盖曰岂不有助乎云尔【王晦叔曰受天之福则四方诸侯皆来朝贺虽千万年相与佐助也辅氏曰岂不有助乎者言天下皆来朝贺于周则岂不有助乎周家也哉陈夀翁曰天且福之人将焉往宜来世之得人与得天相为长久也不徒贺之而尤佐之见人心蕃屏王室之至也】下武六章章四句【辅氏曰首章言武王能缵大王王季文王之绪而有天下中三章言武王善继善述之孝又有常永不已之诚故能成王者之信为天下之法以致天下之爱戴如此末两章又言武王之成效大验如此则其后世子孙亦将善继其先人之绪而久受上天之福多得天下之助也陈夀翁曰此诗美武王继三后于已往开后嗣于方来惟以求世徳永孝思而上合天理下孚人心者为之本耳】
　　或疑此诗有成王字当为康王以后之诗然考寻文意恐当只如旧説且其文体亦与上下篇血脉通贯非有误也【愚按成王之孚特如酒诰所谓助成王徳显耳非王诵之諡也但朱子以下武之武为武王之諡又疑下字作文盖以此诗为作于成王时也切疑首句若果以文武并言而下句又指太王王季则是四王皆在天矣未应其下但言三后在天而谓武王对之于镐京也详王配于京语意似据武王生时言之且其后并不重出武王之諡而四章又言媚兹一人切意此篇作于武王存日其首章所谓武者但泛言周家之武功耳黄实夫曰中庸言武王缵太王王季文王之绪身不失天下之显名而此诗言武王得天下亦言其配三后之徳故中庸言逹孝而此诗言其孝思中庸言孝者善继志述事而此诗言孝亦曰成王之孚也】
　　序继文也武王有圣徳复受天命能昭先人之功焉
　　下字恐误説见本篇
　　文王有声遹【伊橘反】骏【音峻】有声遹求厥寜遹观厥成文王烝哉
　　赋也遹义未详疑与聿同发语词骏大烝君也　此诗言文王迁丰武王迁镐之事【愚按四章以上言文王迁丰六章以下言武王迁镐】而首章推本之曰文王之有声也【郑氏曰声令闻也】甚大乎其有声也盖以求天下之安寜而观其成功耳【曹氏曰文王之道务在安民而已是以视民如伤吕与叔曰文王征伐皆求所以安民皆观所以成业之效】文王之徳如是信乎其克君也哉【辅氏曰文王之所以大有声者本由于征伐而其所以征伐者不过是求天下安宁而欲观太王王季之功防于成耳此其所以克君也哉盖已包三章之意】
　　文王受命有此武功既伐于崇作邑于丰文王烝哉赋也伐崇事见皇矣篇作邑徙都也丰即崇国之地在今鄠县杜陵西南【孔氏曰武功非独伐崇而已所伐邗耆宻须昆夷之属皆是也别言伐崇者以其功最大其伐最后故特言之为作邑张本言功成乃作邑也严氏曰文王受天命以讨罪不容自已故有此征伐之功最后伐崇威徳益着国势寖盛程邑又不足容乃作丰邑居之诚得人君之道也】
　　筑城伊淢【况域反】作丰伊匹匪棘【居力反】其欲【礼记作犹】遹追
　　来孝【叶许六反或呼侯反】王后烝哉
