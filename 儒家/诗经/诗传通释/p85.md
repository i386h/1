<!-- { "loadSidebar": true } -->
　　赋也隘狭腓芘字爱【胡庭芳曰集传于采薇小人所腓引程子曰腓随动也如足之腓足动则随而动如是则正与易咸其腓同义意者牛羊见稷以足肚遮芘之如有爱之之意故谓之腓字或言乳化曰字谓牛羊以足肚依倚而乳哺之如鬭谷于莬之事亦似通】防值也值人伐木而收之覆盖翼借也以一翼覆之以一翼借之也啼声也覃长訏大载满也满路言其声之大也无人道而生子或者以为不详故弃之而有此异也
　　于是始收而养之【辅氏曰后稷矣则知其不死也实覃实訏见其身体之长大也厥声载路闻其声音之洪亮也严氏曰三章述稷生而见弃之事】
　　诞实匍【音蒲】匐【蒲比反】克岐克嶷【鱼极反】以就口食蓺之荏
　　【而甚反】菽荏菽斾斾禾役穟穟【音遂】麻麦幪幪【莫孔反】瓞唪唪【布孔反】
　　赋也匍匐手足并行也歧嶷峻茂之状【曹氏曰歧嶷言其能立】就向也口食自能食也盖六七嵗时也蓺树也荏菽大豆也斾斾枝旟扬起也役列也穟穟苗美好之貌也幪幪然茂密也唪唪然多实也【钱氏曰斾斾如旗之斾刘执中曰斾斾穟穟幪幪唪唪言皆异于常人所种】　言后稷能食时已有种殖之志盖其天性然也史记曰弃为儿时其游戏好种殖麻麦及为成人遂好耕农尧举以为农师【严氏曰四章述稷防好种殖之事】
　　诞后稷之穑有相【息亮反】之道【叶徒口反】茀【音弗】厥丰草【叶此苟反】
　　种【去声】之黄茂【叶莫口反】实方实苞【叶补苟反】实种【上声】实褎【叶涂久反】实发实秀【叶忽久反】实坚实好【叶訏口反】实頴【营井反】实栗即有邰【他来反】家室
　　赋也相助也言尽人力之助也【严氏曰即茀草一端可以类见张子曰有相之道賛化育之一端也今农民未见致立于田音或有一耕即种其收即天幸也惟后稷则尽人力之助也】茀治也【王介甫曰草盛曰茀治草亦谓之茀】种布之也黄茂嘉谷也方房也苞甲而未拆也此渍其种也种甲拆而可为种也褎渐长也【严氏曰以上言木之苗也】发尽发也【王介甫曰其花发也郑氏曰发管时也】秀始穟也【严氏曰以上言禾之秀也】坚其实坚也好形味好也颖实繁硕而垂末也栗不秕也既收成见其实皆栗栗然不秕也【严氏曰以上言禾之实也】邰后稷之母家也【孔氏曰杜预云武功县所治斄城是也斄与邰同】岂其或灭或迁而遂以其地封后稷欤　言后稷之穑如此【严氏曰所以详言其成熟之次序者见稼穑之艰难非一日所能致或苗而不秀或秀而不实灭裂耕者报之亦灭裂卤莽耘者报之亦卤莽今后稷能教民以尽人事故其穑如此辅氏曰大自浸种以至收成无非尽人力以相曲之而但曰穑者要其成而言之耳】故尧以其有功于民封于邰使即其母家而居之以主姜嫄之祀故周人亦世祀姜嫄焉【严氏曰五章述后稷掌稼穑而封邰也曹氏曰生民之功本于姜嫄不可弗祀乃特立庙祀之故周官大司乐奏夷则歌小吕舞大濩以享先妣而卒于先祖之上尊之也】
　　诞降嘉种维秬【音巨】维秠【孚鄙反】维穈【音门】维芑【音起】恒【古邓反】
　　之秬秠是获是畆【叶蒲洧反】恒之穈芑是任【音壬】是负【叶扶委反】以归肇祀【叶养里反】
　　赋也降降是种于民也书曰稷降播种是也【孔丛子魏王问子顺曰寡人闻昔者上天神异后稷而为之下嘉谷荅曰天虽至神未闻下谷与人也诗美后稷能大教民种嘉谷以利天下故曰诞降嘉种犹书所谓稷降播种农植嘉谷也】秬黑黍也秠黑黍一稃【孚】二米者也【本草注曰秬秠皆黑黍秠即其皮稃亦皮也秠稃古今语之异耳】穈赤粱粟也芑白粱粟也恒遍也谓徧种之也任肩任也负背负也既成则获而栖之于畆任负而归以供祭祀也秬秠言获畆穈芑言任负豆大耳肇始也稷始受国为祭主故曰肇祀【严氏曰六章述后稷教人种嘉谷以供祭祀也愚按后稷得国而始主祭则宗庙羣神之祀皆始此矣】
　　诞我祀如何或舂【荡容反】或揄【音由】或簸【波我反】或蹂【音柔】释
　　之叟叟【所留反】烝之浮浮载谋载惟取萧祭脂取羝【都礼反】以軷【蒲末反叶蒲昧反】载燔载烈【如字叶力制反】以兴嗣嵗【叶音雪又如字】赋也我祀承上章而言后稷之祀也揄抒【暑】臼也【孔氏曰谓抒米以出臼也】簸扬去糠也蹂蹂禾取谷以继之也释浙米也叟叟声也浮浮气也谋卜日择士也【愚按周礼大宰及仪礼少牢馈食皆前期十日帅执事而卜祭日之吉防又按射义将祭必先习射以择士射中者得舆于祭所择之士谓诸侯诸臣及所贡士也】惟斋戒具脩也【愚按大宰掌百官之誓戒与其具脩斋者散斋七日戒者致斋三日其谓所当供脩谓妇除粪洒也】萧蒿也脂膟【律】膋【聊】也宗庙之祭取萧合膟膋爇之使臭达墙屋也【郑氏曰膟膋肠间脂也与萧合烧之亦有黍稷也】羝牡羊也【孔氏曰祭不用牝也】軷祭行道之神也【孔氏曰取羝羊之体以祭伏于軷上郑氏曰山行曰軷封土为山象以菩刍棘栢为神主既祭以车轹之而去菩音倍轹音洛曹氏曰内言爇萧外言释軷则羣祀皆举矣】燔傅诸火也烈贯之而加于火也【曹氏曰宗庙与軷皆有尸燔烈所以为尸美也】四者皆祭祀之事所以兴来嵗而继往嵗也【严氏曰七章述后稷祭祀之事总説宗庙及軷祭也】
　　卬【五郎反】盛【音成】于豆于豆于豋其香始升上帝居歆【下与】
　　【今叶】胡臭亶时【叶上止反】后稷肇祀【叶养里反】庶无罪悔【叶呼委反】以迄【许乙反】于今【上与歆叶】
　　赋也卬我也木曰豆以荐菹醢也瓦曰豋以荐大也【孔氏曰天官醢人掌四豆之实皆有菹醢是豆为荐羞菹醢也公食大夫礼大湆不和实于祭是登为盛大也大古之不调以盐菜湆者肉汁也湆音沚王介甫曰释之烝之簠簋尊爵之实也羝俎实也豆豋则实以盖醢大之器也或言其器或言其实互相备也】居安也鬼神食气曰歆【谢叠山曰天地间惟理与气有此理则有此气有此气则有此理鬼神无形无声惟有理有气在冥漠之间耳凡祭皆以心感神以气合神者也黍稷必馨香酒殽必芬芳用椒用桂用萧用鬰金草皆以香气求神神以歆飨此气耳】胡何臭香亶诚也时言得其时也庶近迄至也　此章言其尊祖配天之【李迂仲曰前章言后稷肇祀为祭宗庙羣神此章言后世既有天下郊天配以后稷也严氏曰末章言尊后稷以配天也】其香始升而上帝已安而飨之言应之疾也此何但芳臭之荐信得其时哉盖自后稷之肇祀则庶无罪悔而至于今矣【严氏曰言天之所享不在物也盖后稷能教民稼穑以相天故以功封邰而祀宗庙天心眷之久矣子孙世脩其业不敢失坠以获罪于天遂至今日得以成王业而郊天天之歆享盖在此耳曹氏曰大不和陶瓦无文至薄也而上帝则居然歆之盖自后稷肇祀宗庙社稷以来世脩其业是以上帝眷顾无穷也愚按此章虽无尊稷配天之意既言上帝居歆则稷之配飨固在其中矣然自后稷肇宗庙羣神之祀既至今无罪悔矣则今日肇尊稷配天之祀亦当庶几无罪悔也】曽氏曰自后稷肇祀以来前后相承兢兢业业惟恐一有罪悔获戾于天阅数百年而此心不易故曰庶无罪悔以迄于今言周人世世用心如此也
　　生民八章四章章十句四章章八句
　　此诗未详所用岂郊祀之后亦有受厘【僖】颁胙之礼也欤【辅氏曰先生疑此诗专言后稷而不及于天则固非可用于郊祀上帝之时矣若郊祀后有受厘颁胙之礼则用此诗可也汉书注如淳曰厘福也应劭曰祭余肉也顔师古曰字本作禧假借用耳胡庭芳曰叚氏云郊祀后稷乐歌已见于颂祀主于严肃故其辞简此殆大臣因祀事之余推原其所以尊者耳】旧说第三章八句第四章十句今按第三章当为十句第四章当为八句则去訏路音韵谐协声载路文势通贯而此诗八章皆以十句八句相间为次又三章已后七章已前每章章之首皆有诞字【生民是序事诗序那首凡要尽下武有声等诗却有反覆歌咏意思愚按此诗前三章言后稷之所以生四章五章言后稷树蓺五谷之美六章七章言后稷耕获以供羣祀卒章遂説归成王祀天之事而推原其自后稷以来木尝获戾于天也虽未明言尊稷配天之事而一诗之意实为尊稷配天而推夲言之以为受厘之乐歌也】
　　序尊祖也后稷生于姜嫄文武之功起于后稷故推以配天焉
　　敦【徒端反】彼行苇牛羊勿践履方苞方体维叶泥泥【乃里反】戚戚兄弟【待礼反】莫逺具尔或肆之筵或授之几
　　兴也敦聚貌勾萌之时也【郑氏曰勾屈生也芒而直曰萌】行道也勿戒止之词也苞甲而未坼也体成形也泥泥柔泽貌戚戚亲也莫犹勿也具俱也尔与迩同肆陈也【郑氏曰推者设筵老者加之以几刘执中曰肆筵行燕礼也授几优尊也】　疑此祭毕而燕父兄耆老之诗故言敦彼行苇而牛羊勿践履则方苞方体而叶泥泥矣戚戚兄弟而莫逺具尔则或肆之筵而或授之几矣【此诗上四句本是兴起下四句以行苇兴兄弟勿践是勿逺意也辅氏曰敦然始勾萌之行苇句使牛羊践履之则自然渐渐甲拆成形而其叶泥泥然柔泽矣以兴戚戚然之兄弟莫使之相逺而常相亲近则自然或肆之筵或授之几矣兄弟亲戚恩意未厚其所以至于薄者只縁相逺而相踈故耳若常使相近相见情意浃洽则相亲相敬相与燕乐其于肆筵授几之事自然有不容已者矣此为首章一篇之意皆具于此最当玩味】此方言其开燕设席之初而慇懃笃厚之意蔼然已见于言语之外矣读者详之【吕东莱曰敦被行革其可使牛羊践履之乎戚戚兄弟其可疎逺而不亲近之乎忠厚之意蔼然是于言语之外矣】
　　肆筵设席【叶祥勺反】授几有缉御【叶鱼驾反】或献或酢【才洛反】洗
　　爵奠斝【古雅反叶居讶反】醓【他感反】醢以荐【叶即略反】或燔或炙【叶陟畧反】嘉殽脾【婢文反】臄【渠畧反】或歌或咢【五洛反】
　　赋也设席重【平声】席也【孔氏曰筵亦席也铺陈曰筵借之曰席在下为铺陈在上人所蹈借也】缉续御侍也有相续代而侍者言不乏使也【刘执中曰更具仆御所以优老不暂阙其侍从辅氏曰肆筵设席授几冇缉御二句承上章而言肆筵授几之际其意有加无己也】进酒于客曰献客荅之曰酢主人又洗爵醻客客受而奠之不举也斝爵也夏曰醆殷曰斝周曰爵【孔氏曰斝画禾稼也所沈所奠一物也仪礼饮觯者亦云卒爵是爵为懋称作诗者因沈爵之别变其文耳】醓醢之多汁者也【孔氏曰醓肉汁也盖用肉为醓特有多汁醓所以濡葅有醓必有葅】燔用肉炙用肝臄口上肉也歌者比【备】于琴瑟也【孔氏曰诸言歌者皆以和之】徒击鼔曰咢　言待御献醻饮食歌乐之盛也
　　敦【音雕下同】弓既坚【叶古因反】四鍭【音侯】既钧舍【音舍】矢既均序宾
　　以贤【叶下珍反】敦弓既句【古候反叶古侯反】既挟【子协反】四鍭四鍭如树【叶王主反】序宾以不侮
