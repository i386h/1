<!-- { "loadSidebar": true } -->
　　比也鹤鸟名长颈竦身高脚顶赤身白颈尾黒其鸣高亮闻八九里皋泽中水溢出所为坎从外数至九喻深逺也【释文曰韩诗云九皋九折之泽辅氏曰泽曲曰皋见楚辞注】萚落也【吕与叔曰落叶秽杂】错砺石也　此诗之作不可知其所由然必陈善纳诲之词也【辅氏曰然不正言其事而必比物而为言者正所谓讽刺上者皆不主于正事而主于文词不以正谏而托意以谏也】葢鹤鸣于九皋而声闻于野言诚之不可揜也【辅氏曰所以讽王之诚身也】鱼潜在渊而或在于渚言理之无定在也【辅氏曰所以讽王之明善也】园有树檀而其下维萚言爱当知其恶也他山之石而可以为错言憎当知其善也【辅氏曰所以风王力去私欲之蔽也夫必能去私欲之蔽然后可以明善而诚身此其序则由大以至小也】由是四者引而伸之触类而长之天下之理其庶几乎【濮氏曰鹤鸣于九皋其声下闻于野上闻于天以比言有善恶而无逺近以见言之不可不谨也鱼潜渊水之下而知其或在于渚或在于渊以比行有显晦而无浅深以见行之不可不谨也乐彼之园以其有树檀之美而不知其下有不材之木以比爱而忘其恶喜而容其佞信溺爱者不可不明也他山之石以其有硗砇之恶而不知其中有礛砺可以为攻玉之错以比憎而忘其善恶而昧其美信偏恶者不可不审也】
　　鹤鸣于九皋声闻于天【叶鐡因反】鱼在于渚或潜在渊【叶一】
　　【均反】乐彼之园爰有树檀其下维谷他山之石可以攻玉比也谷一名楮恶木也【孔氏曰陆氏云幽州人谓之谷桑荆扬交广谓之谷中州人谓之楮殷中宗时谷桑共生是也今江南人绩其皮以为布又捣以为纸树皮斑者是楮白者是谷】攻错也　程子曰玉之温润天下之至美也石之麄厉天下之至恶也然两王相磨不可以成器以石磨之然后玉之为器得以成焉犹君子之与小人处也横逆侵加然后修省畏避动心忍性増益预防而义理生焉道徳成焉吾闻诸邵子云【邵子云有才之正者有才之不正者他山之石其小人之才乎谢叠山曰邪类与善类非同气犹玉石不同山石而攻玉犹小人谤君子之无徳所以儆君子而进于徳欺君子之无才所以儆君子而勉为全才也】
　　鹤鸣二章章九句【鹤鸣做得巧含蓄意思全不发露李迂仲曰二章殊无一句露己意其诗最为难晓】

　　诗传通释卷十
<经部,诗类,诗传通释>
　　钦定四库全书
　　诗传通释卷十一
　　元　刘瑾　撰
　　诗
　　朱子集传
　　祈父之什二之四
　　析【勤衣反】父【音甫】予王之爪牙【叶五胡反】胡转予于恤靡所止居赋也祈父司马也职掌封圻之兵甲故以为号酒诰曰圻父薄违是也【孔氏曰古者祈圻畿字通用故此作祈书作圻　蔡九峰曰圻父廹逐违命者也】予六军之士也或曰司右虎贲【奔】之属也【董氏曰司马之属有司右虎贲旅贲皆奉事王之左右者也故司右曰凡国之勇力之士能用五兵者属焉虎贲曰掌先后王而趋以卒伍旅贲曰掌执戈盾夹王车此所谓爪牙者也】爪牙鸟兽所用以为威者也【孔氏曰鸟用爪兽用牙以防卫此人自谓王之爪牙以鸟兽为喻也】恤忧也军士怨于乆役故呼祈父而告之曰予乃王之爪
　　牙汝何转我于忧恤之地使我无所止居乎【郑氏曰此责司马之辞谓见使从军也六军之士出自六乡法不取于王之爪牙之士张子曰禁卫天子之爪牙而使之逺戍所谓转予于恤也古人容昜出一句便不可及诗人造理深其辞尽难学】
　　祈父予王之爪士【鉏里反】胡转予于恤靡所底【之履反】止赋也爪士爪牙之士也底至也
　　祈父亶不聪胡转予于恤有母之尸饔
　　赋也亶诚尸主也饔熟食也言不得奉养而使母反主劳苦之事也　东莱吕氏曰越勾践伐呉有父母耆老而无昆弟者皆遣归魏公子无忌救赵亦令独子无兄弟者归养则古者有亲老而无兄弟其当免征役必有成法故责司马之不聪其意谓此法人皆闻之汝独不闻乎乃驱吾从戎使吾亲不免薪水之劳也责司马者不敢斥王也【愚按不斥王而责司马此诗人之忠厚也亦若北山所谓大夫不均之意】
　　祈父三章章四句【辅氏曰上两章言我乃王之爪牙汝何转我于忧恤之地使我无所止居如此则是自戕其上之卫末章言汝乃驱吾从戎而使吾亲不免薪水之劳如此则是不体其下之情其言之序亦先公而后私也不戕其上之卫则上得以安必体夫下之情则下不忘其死勾践无忌之事其用兵犹有古之遗法自秦而下不复如此矣】
　　序以为刺宣王之诗説者又以为宣王三十九年战于千畆王师败绩于姜氏之戎故军士怨而作此诗东莱吕氏曰大子晋諌灵王之词曰自我先王厉宣幽平而贪天祸至于今未弭宣王中兴之主也至与幽厉并数之其词虽过观是诗所刺则子晋之言岂无所自欤【吕东莱曰读是诗见宣王变古制者二焉前两章刺其以宿卫之士从征役末章见其有亲老而无他兄弟者当免征役乃驱之从戎也】但今考之诗文未有以见其必为宣王耳下篇放此
　　序刺宣王也
　　皎皎【古了反】白驹食我场苗絷【陟立反】之维之以永今朝所谓伊人于焉逍遥
　　赋也皎皎洁白也【张子曰以表贤者洁白之意】驹马之未壮者谓贤者所乘也场圃也【孔氏曰苗而云埸者以埸圃同地对则异名散则通】絷绊其足维系其靷也永乆也伊人指贤者也逍遥游息也【吕与叔曰徘徊少留之貎】　为此诗者以贤者之去而不可留也故托以其所乘之驹食我场苗而絷维之庶几以永今朝使其人得以于此逍遥而不去若后人留客而投其辖于井中也【前汉书曰陈遵每大饮辄闭门取客车辖投井中虽有急终不得去】
　　皎皎白驹食我场藿【火郭反】絷之维之以永今夕【叶祥龠反】
　　所谓伊人于焉嘉客【叶克各反】
　　赋也藿犹苗也【严氏曰藿豆叶用以作羹】夕犹朝也嘉客犹逍遥也【谢叠山曰贤者髙蹈逺引吾知其不可留矣犹欲絷维其白驹以强留之虽一朝一夕亦满吾意好徳之彛性尊贤之良心在人自不能泯也】
　　皎皎白驹贲【彼义反又音奔】然来【叶云俱反】思尔公尔侠【叶供孤反】逸
　　豫无期慎尔优游【叶汪胡反】勉尔遁思【叶新赍反】
　　赋也贲然光采之貎也【谢叠山曰贲者华采也贤人所过之地山川草木皆有精采蓬戸荜门皆有辉华也】或以为来之疾也【王氏读为奔字言其来之速也】思语词也尔指乘驹之贤人也慎勿过也勉毋决也遁思犹言去意也　言此乘白驹者若其肯来则以尔为公以尔为侯而逸乐无期矣犹言横来大者王小者侯也【愚按汉髙帝遣使召田横盖谓之大者是王小者是侯招横使来也】岂可以过于优游决于遁思而终不我顾哉盖爱之切而不知好爵之不足縻留之苦而不恤其志之不得遂也【愚按此章上四句见其爱之切末二句见其留之苦】
　　皎皎白驹在彼空谷生刍【楚俱反】一束其人如玉毋金
　　玉尔音而有遐心
　　赋也贤者必去而不可留矣于是叹其乘白驹入空谷束生刍以秣之而其人之徳美如玉也盖己邈乎其不可亲矣然犹冀其相闻而无絶也故语之曰毋贵重尔之音声而有逺我之心也【孔氏曰毋得自爱音声贵如金王不以遗问我　辅氏曰此章则贤者既去而好贤之诚终无已也夫见贤而好之固人之情也至于贤者已去而眷恋之情犹不已且祝其无贵重其音声以有逺我之心焉夫然后见其好贤之诚也】白驹四章章六句
　　序大夫刺宣王也【宣王始也任贤使能如申伯山甫韩侯或为将或为相或为诸侯如方叔召虎或征蛮荆或伐猃狁或平准夷至其晚年怠心一生如虢文公之徒谏既不行则小人乗间而用事矣故观祈父之诗则司马非其人矣小人在位则贤者必不得志矣故白驹之诗留贤者而不肯留也】
　　黄鸟黄鸟无集于谷无啄【陟角反】我粟此邦之人不我肯谷言旋言归复我邦族
　　赋也谷木名谷善【愚按此二谷字异义然据韵则一从木一从禾】旋囘复反也　民适异国不得其所故作此诗托为呼其黄鸟而告之曰尔无集于谷而啄我之粟苟此邦之人不以善道相与则我亦不乆于此而将归矣
　　黄鸟黄鸟无集于桑无啄我梁此邦之人不可与明
　　【叶谟郎反】言旋言归复我诸兄【叶虗王反】
　　比也【吕东莱曰人之所以相依者以其明足以知其缓急休戚故也不可与明则不可与处矣】黄鸟黄鸟无集于栩【况甫反】无啄我黍此邦之人不可
　　与处言旋言归复我诸父【扶雨反】
　　比也【王晦叔曰不我肯谷则不相恤矣不可与明则不相知矣是以不可与处也辅氏曰首言复我邦族而已中言复我诸兄末言复我诸父人情困苦之极则愈益思其亲者焉】
　　黄鸟三章章七句
　　东莱吕氏曰宣王之末民有失所者意他国之可居也及其至彼则又不若故乡焉故思而欲归使民如此亦异于还定安集之时矣今按诗文未见其为宣王之世下篇亦然
　　序刺宣王也
　　我行其野蔽【必制反】芾【方味反】其樗【敕雩反】昬姻之故言就尔居尔不我畜复我邦家【叶古胡反】
　　赋也樗恶木也【李迂仲曰樗不才之木庄子云大枝拥肿而不中绳墨小枝卷曲而不中规矩】壻之父妇之父相谓曰婚姻【尔雅曰壻之父为姻妇之父为婚又曰妇之父母壻之父母相谓为婚姻】畜养也　民适异国依其婚姻而不见收卹故作此诗言我行于野中依恶木以自蔽于是思昏姻之故而就尔居而尔不我畜也则将复我之邦家矣
　　我行其野言采其蓫【敕六反】昬姻之故言就尔宿尔不
　　我畜言归思复
　　赋也蓫牛【頺】恶菜也今人谓之羊蹄菜
　　我行其野言采其葍【音福叶笔力反】不思旧姻求尔新特成
　　【论语作诚】不以富亦秪【音支】以异【叶逸织反】
　　赋也葍防【浮去声】恶菜也特匹也　言尔之不思旧姻而求新匹也虽实不以彼之富而厌我之贫亦秪以其新而异于故耳此见诗人责人忠厚之意【辅氏曰常人之情有不得已来依亲旧而不见收恤则怨怒形于色辞苛责痛诋无所不至而此诗但言尔不我畜则复我邦家而已至其末章则又原其情实而归之忠厚焉此情性之正而诗之所谓可以怨者于此见矣】我行其野三章章六句
　　王氏曰先王躬行仁义以民厚矣犹以为未也又建官置师以孝友睦姻任防六行教民为其有父母也故教以孝为其有兄弟也故教以友为其有同姓也故教以睦为其有异姓也故教以姻为隣里乡党相保相爱也故教以任相赒相救也故教以恤【能刚大曰孝顺于父母友和于兄弟睦睦于宗族姻亲于外亲任信于朋友恤周于隣里乡党】以为徒教之或不率也故使官师以时书其徳行而劝之以为徒劝之或不率也于是乎有不孝不睦不婣不弟不仕不卹之刑焉【何氏曰郑氏云制刑之意终不为卑者而罪其长故六行则教兄以友而制刑则谓之不悌使少者不敢陵长也贾氏云此不悌即六行之友上文言友在睦婣之上专施于兄弟此变言弟退在睦婣之下兼施于师长】方是时也安有如此诗所刺之民乎
　　序刺宣王也
