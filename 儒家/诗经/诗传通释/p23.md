<!-- { "loadSidebar": true } -->
　　事见春秋传【愚按见闵公二年】旧説此诗五章一章六句二章三章四句四章六句五章八句苏氏合二章三章以为一章按春秋传叔孙豹赋载驰之四章而取其控于大邦谁因谁极之意与苏説合今从之范氏曰先王制礼父母没则不得归宁者义也虽国灭君死不得往赴焉义重于亡故也【严氏曰首章婉而未露也次章欲言而未言也三章始慨然责之四章乃言其情欲控告于大邦而求其能救卫者此至哀至切之情也其后齐桓公卒救卫而存之　载驰诗煞有首尾委曲详尽非大叚防底説不得殷圣人录泉水于前所以着礼之经列载驰于后所以尽事之变夫宗国覆灭莫大之变顾以父母既终而不得归则事变之微于是可知矣然则许穆夫人非贤矣哉　因説宣姜生卫文公宋桓夫人许穆夫人卫夀子以此观之则人生自有秉彛不系气类辅氏曰宣公宣姜之恶极矣而其子如夀如文公其女如许穆夫人宋桓夫人则皆有贤徳如是是何所观法哉亦自强于为善耳以是知人能自强于善则恶人不能汚邪世不能乱也】
　　序许穆夫人作也闵其宗国颠覆自伤不能救也卫懿公为狄人所灭国人分散露于漕邑许穆夫人闵卫之亡伤许之小力不能救思归唁其兄又义不得故赋是诗也
　　此亦经明白而序不误者又有春秋传可证鄘国十篇二十九章百七十六句
　　卫一之五
　　瞻彼淇奥【于六反】绿竹猗猗【于宜反叶于何反】有匪君子如切如磋如琢如磨瑟兮僴【遐版反】兮赫兮咺【况晩反】兮有匪君子终不可谖【况元反叶况逺反】兮
　　兴也淇水名奥隈【煨】也【刘执中曰水涯湾曲之地】绿色也淇上多竹汉世犹然所谓淇园之竹是也【汉志武帝塞瓠子决河薪柴少乃下淇园之竹以为楗又冦恂传伐淇园之竹为矢百余万揵音健】猗猗始生柔弱而美盛也匪斐通文章着见之貌也君子指武公也【孔氏曰武公和僖侯子】治骨角者既切以刀斧而复磋以鑢锡治玉石者既琢以槌凿而复磨以沙石言其徳之修饰有进而无己也【饶氏曰有斐君子详此文势是説已做成君子之人言君子之所以斐然有文者其初自切磋琢磨中来　切琢皆裁物使成形质也磋磨皆治物使其滑泽也切而复磋琢而复磨言治之有叙而益致其精也】瑟矜庄貌僴武严貌咺宣着貌谖忘也卫人美武公之徳而以绿竹始生之美盛兴其学
　　问自修之进益也【愚按此释章内上五句彭氏曰陈氏云淇之泽深矣所可见者其隈之绿竹也君子平居切磋琢磨所以学问自脩者至矣徒见其外瑟僴赫喧而不思忘之是其积于中者厚矣辅氏曰以绿竹始生之美盛兴武公道学自修之进益遂言其威仪之盛而盛徳至善民不能忘则固已极其始终而言之矣】大学传曰如切如磋者道学也如琢如磨者自脩也【道言也学谓讲习讨论之事自脩者省察克治之功　既学而犹虑其未至则复讲习讨论以求之犹治骨角者既切之而复磋之既脩而犹虑其未至则又省察克治以终之犹治玉石者既琢之而复磨之陈安卿曰切是穷究事物之理逐件分析有伦有叙磋是讲究到纯熟道理莹彻所以如切而又磋琢是克去物欲之私使无瑕类磨是磨礲至那十分纯粹处所以如琢而又磨　问道学自脩此诗人美武公之本防邪曰武公大叚是有学问底人抑之一诗义理精密诗中如此者甚不易得　问大学传引此诗而以道学自脩释之与论语子贡所引不同何也曰古人引诗断章取义姑以发已之志或疎或密或同或异葢不能同也】瑟兮僴兮者恂【峻】栗也赫兮咺兮者威仪也【瑟严密貌僴武防貌赫咺宣着盛大之貌恂栗战惧也威可畏也仪可象也恂栗者严敬之存乎中也威仪者辉光之着乎外也】有斐君子终不可谖兮者道盛徳至善民之不能忘也【盛徳至善葢人心之同然圣人既先得之而其充盛宣着又如此是以民皆仰之而不能忘也盛徳以身之所得而言也至善以理之所极而言也辅氐曰观大学传曾子所以解此诗首章后六句之説字义明白而防意详备愈读愈有意味此方可谓之善説诗葢后之説诗者详于训诂则或畧于防意泥于防意则或遗于训诂惟曾子则于字义防意两皆极其至也】
　　瞻彼淇奥绿竹青青【子丁反】有匪君子充耳琇莹【音营】防
　　【占外反】弁如星瑟兮僴兮赫兮咺兮有匪君子终不可谖兮
　　兴也青青坚刚茂盛之貌充耳瑱【殿】也琇莹美石也天子玉瑱诸侯以石防缝【去声】也弁皮弁也以玉饰皮弁之缝中如星之明也【孔氏曰弁师注云防缝中也皮弁之缝中结玉为饰谓之綦武公诸侯则玉用三采而璂饰七也】　以竹之坚刚茂盛兴其服饰之尊严【愚按此释上五句】而见其徳之称也【愚按此释下四句】瞻彼淇奥绿竹如箦【音责叶侧歴反】有匪君子如金如锡如
　　圭如璧寛兮绰兮猗【于绮反】重【直恭反】较【古岳反】兮善戏谑兮不为虐兮
　　兴也箦栈【潺上声】也【记檀弓注箦谓床第即床栈也】竹之密比【去声】似之则盛之至也【愚按盛而众也】金锡言其鍜链之精纯圭璧言其生质之温润【孔氏曰此与首章互文首章论其学问自脩如器未成之初故须切磋琢磨此论道徳之成如已成之器故言圭璧金锡】寛宏裕也绰开大也猗叹辞也重较卿士之车也较谓两輢【倚】上出轼者谓车两傍也【吕和叔曰古者车箱长四尺四寸三分前一后二横一木下去车床三尺三寸谓之式又于式上二尺二寸横一木谓之较若车床凡五尺五寸古人立乗若平常则冯较若应为敬则落手凭下式而头得俯】善戏谑不为虐者言其乐易而有节也【程子曰言其乐易而以礼防节不至于过是不为虐也】　以竹之至盛兴其徳之成就【愚按此释上五句】而又言其寛广而自如和易而中节也【愚按此释下四句】葢寛绰无敛束之意戏谑非庄厉之时皆常情所忽而易致过差之地也然犹可观而必有节焉则其动容周旋之间无适而非礼亦可见矣【愚按绿竹自始生猗猗以至盛多如箦则成其生矣武公由学问自脩如金锡之出于鍜链如圭璧之成于琢磨则成其徳矣兴之取义葢如此若其寛绰而居重较则自如而犹可观也戏谑而不为虐和易而必有节也所以能然者由其徳之全备也陈夀翁曰充耳防弁则以徳之称其服言重较则以徳之称其车言也】礼曰张而不防文武不能也防而不张文武不为也一张一防文武之道也此之谓也【郑氏曰君子之徳有张有弛故不常矜庄而时戏谑陈君举曰古人张不废弛屏不废逞肃肃不废雝雝僮僮不废祁祁有所拘者必有所従也愚按前章瑟僴赫咺张之时也此章寛绰戏谑弛之时也】
　　淇奥三章章九句
　　按国语武公年九十有五犹箴儆于国曰自卿以下至于师长士苟在朝者无谓我老耄而舍我必恪恭于朝以交戒我遂作懿【读为抑】戒之诗以自警而賔之初筵亦武公悔过之作则其有文章而能聴规諌以礼自防也可知矣卫之他君葢无足以及此者故序以此诗为美武公而今从之也【陈文蔚问曰武公进徳成徳之序始终可见一章言如切磋琢磨则学问自修之精密如此一章言威仪服饰之盛有诸中而形诸外也三章言如金锡圭璧则鍜链已精温纯深粹而徳器成矣前二章皆有瑟僴赫咺之辞三章但言寛绰戏谑而已于此可见不事矜特而周旋中礼之意曰説得甚善武公学问之功甚不苟年九十五犹命羣臣使进规諌毕竟他去圣人近气象自是不同】
　　序美卫武公之徳也有文章又能聴其规諌以礼自防故能入相于周美而作是诗也
　　此序疑得之
　　考槃在涧【叶居贤反】硕人之寛【叶区权反】独寐寤言永矢弗谖【况元反】
　　赋也考成也槃盘桓之意言成其隠处之室也陈氏曰考扣也槃器名葢扣之以节歌如鼓盆拊缶之为乐【洛】也二説未知孰是山夹水曰涧硕大寛广永长矢誓谖忘也　诗人美贤者隠处涧谷之间而硕大寛广无戚戚之意虽独寐而寤言犹自誓其不忘此乐也【严氏曰硕人之寛易所谓肥遯者也陈少南曰硕人在涧考槃乐歌天子不得而臣诸侯不得而友虽寐寤永誓不忘此乐】
　　考槃在阿硕人之薖【苦禾反】独寐寤歌永矢弗过【古禾反】赋也曲陵曰阿薖义未详或云亦寛大之意也永矢弗过自誓所愿不逾于此若将终身之意也【辅氏曰退而穷处偪仄甚矣而能寛大自乐若将终身焉葢无入而不自得也】
　　考槃在陆硕人之轴独寐寤宿永矢弗告【如沃反】赋也髙平曰陆轴盘桓不行之意【苏氏曰盘栢不行从容自广之谓也】寤宿已觉而犹卧也弗告者不以此乐告人也考槃三章章四句【孔丛子子曰吾于考槃见遯世之士无闻于世辅氏曰孔丛子所记深得诗意】
　　序刺庄公也不能继先公之业使贤者退而穷处此为美贤者穷处而能安其乐之诗文意甚明然诗文未有见弃于君之意则亦不得为刺庄公序葢失之而未有害于义也至于郑氏遂有誓不忘君之恶誓不过君之朝誓不告君以善之説则其害义又有甚焉于是程子易其训诂以为陈其不能忘君之意陈其不能过君之朝陈其不得告君以善则其意忠厚而和平矣然未知郑氏之失生于序文之误若但直据诗词则与其君初不相涉也
　　硕人其颀【其机反】衣【于既反】锦褧【苦迥反】衣齐侯之子卫侯之妻东宫之妹邢侯之姨谭公维私
　　赋也硕人指庄姜也颀长貌【孔氏曰猗嗟云颀而长兮】锦文衣也褧禅【单同】也锦衣而加褧焉为其文之大着也【褧仪礼作景礼记作絧古注以为禅衣所以袭锦衣者沈存中谓褧与檾同是用檾麻织疏布为之不知是否严氏曰褧以縠为之】东宫太子所居之宫齐太子得臣也系太子言之者明与同母言所生之贵也女子后生曰妹妻之姊妹曰姨姊妹之夫曰私邢侯谭公皆庄姜姊妹之夫互言之也【苏氏曰邢周公之后谭近齐孔氏曰春秋谭子奔莒则谭子爵吕东莱曰白虎通云臣子于其国中皆褒其君为公】诸侯之子嫁于诸侯则尊同故歴言之【愚按歴言此者以见庄姜之姊妹与庄公之姻姬其尊皆同也】　荘姜事见邶风绿衣等篇春秋传曰庄姜美而无子卫人为之赋硕人即谓此诗而其首章极称其族类之贵以见其为王嫡小君所宜亲厚而重叹庄公之昏惑也【孔氏曰其父母兄弟皆正大如此君何为不荅之乎严氏曰风人不直言庄姜不见荅之事但首章歴述其亲族欲读之者知其为庄姜则不见答之事国人自知之不待察察言之矣】
　　手如柔荑【徒兮反】肤如凝脂领如蝤【似脩反】跻【音齐】齿如瓠
　　【户故反】犀螓【音秦】首蛾【我波反】眉巧笑倩【七荐反】兮美目盻【匹苋反叶匹见反】兮
　　赋也茅之始生曰荑言柔而白也凝脂脂寒而凝者亦言白也领颈也蝤蛴木虫之白而长者【本草注曰郭璞云腐木根下有之瘦而白】瓠犀瓠中之子方正洁白而比次整齐也螓如蝉而小其额广而方正【郑氏曰螓蜻蜻】蛾蚕蛾也其眉细而长曲倩口辅之美也【孔氏曰服防云辅上颔车也是牙外之皮肤颊下之别名也】盼白黒分明也　此章言其容貌之美犹前章之意也【郑氏曰説庄姜容貌之美所宜亲幸也】
　　硕人敖敖【五刀反】説【始鋭反】于农郊【叶音髙】四牡有骄【起桥反叶】
　　【音髙】朱幩【符云反】镳镳【表骄反叶音褒】翟茀【音弗】以朝【直遥反叶直豪反】大夫夙退无使君劳
