<!-- { "loadSidebar": true } -->
　　按丧礼为父为君斩衰三年【郑氏曰天子诸侯及卿大夫有地者皆曰君李实之曰以布为衰缀之于衣因统名此衣为衰先言斩者斩之而后成衰裳也不言裁割而言斩者取痛甚之意丧服四制曰其恩厚重者其服重故为父三年以恩制者也为君三年以义制者也】昔宰予欲短丧夫子曰子生三年然后免于父母之懐予也有三年之爱于其父母乎三年之丧天下之通丧也【辅氏曰子生三年后然免于父母之怀此君子所以不忍其亲而丧必三年之故自天子达于庶人也李迂仲曰三年之丧皆出于人情之所同然圣人因人情而为节文练祥与禫衣冠皆有隆杀如此岂圣人为此以强人哉】传曰子夏三年之丧毕见于夫子援琴而衎衎而乐作而曰先王制礼不敢不及夫子曰君子也闵子骞三年之丧毕见于夫子援琴而切切而哀作而曰先王制礼不敢过也夫子曰君子也子路曰敢问何谓也夫子曰子夏哀已尽能引而致之于礼故曰君子也闵子骞哀未尽能自割以礼故曰君子也夫三年之丧贤者之所轻不削者之所勉【辅氏曰子夏闵子骞之事毛传所载如此与礼记不同先生并取宰予之事言之而不加一辞焉然熟读而详玩之则自有所发而可以为情性之正矣又曰非以三年之丧为足以报其亲所谓丧三年以为极亡则弗之志矣者也至于圣人既为之中制则贤者必当俯而就不肖者必当跂而及也】序刺不能三年也【曽氏曰不能三年虽不知为服嵗月然宰我谓期可已矣齐宣王曰为期之丧犹愈于已乎古之不能三年者意皆如此】
　　隰有苌【大羊反】楚猗【于可反】傩【乃可反】其枝夭【于骄反】之沃沃【乌毒反】乐【音洛】子之无知
　　赋也苌楚铫【遥】弋今羊桃也子如小麦亦似桃【陆玑曰叶如桃而光尖长而狭花紫赤色其枝茎弱过一尺引蔓干草上一名业楚生平泽中子细如枣核苗弱不能为树】猗傩柔顺也天少好貌沃沃光泽貌子指苌楚也　政烦赋重人不堪其苦叹其不如草木之无知而无忧也
　　隰有苌楚猗傩其华【方无胡二反】夭之沃沃乐子之无家
　　【古胡古牙二反】
　　赋也无家言无累也
　　隰有苌楚猗傩其实夭之沃沃乐子之无室
　　赋也无室犹无家也
　　隰有苌楚三章章四句
　　序疾恣也国人疾其君之淫恣而思无情欲者也
　　此序之误说见本篇
　　匪风发【叶方月反】兮匪车偈【起竭反】兮顾瞻周道中心怛【都逹反叶旦恱反】兮
　　赋也发飘扬貌偈疾驱貌周道适周之路也怛伤也周室衰微贤人忧叹而作此诗言常时风发而车
　　偈而中心怛然今非风发也非车偈也特顾瞻周道而思王室之陵遟故中心为之怛然耳
　　匪风飘【符遥反叶匹妙反】兮匪车嘌【符遥反叶匹妙反】兮顾瞻周道
　　中心吊兮
　　赋也囘风谓之飘嘌漂摇不安之貌吊亦伤也谁能亨鱼溉【古爱反】之釡【符甫反】【音寻】谁将西归怀之好
　　音
　　兴也溉涤也釡属【孔氏曰孙炎云闗东谓甑为亨鱼用釜不用甑以其俱是食故连言之耳】西归归于周也【郑氏曰桧在周之东故言西归】　谁能亨鱼乎有则我愿为之溉其釡谁将西归乎有则我愿慰之以好音以见思之之甚但有西归之人即思有以厚之也
　　匪风三章章四句【黄实夫曰周之得民当于此诗观之辅氏曰王政不纲周室陵迟诸侯放恣无复知有尊王之义者而诗人顾瞻周道而为之忧伤闻有归周之人则为之叹慕慰勉而不能自已如此熟读而详玩之则足以见君臣之彞矣吕东莱曰匪风下泉思周之诗独作于曹桧何也曰政出天子则强不陵弱各得其所政出诸侯则征发之烦共亿之困征伐之暴唯小国偏受其害所以睠怀宗周为独切也战国时房喜谓韩王曰大国恶有天子而小国利之以此二诗验之其理益明】
　　序思周道也国小政乱忧及祸难而思周道焉诗言周道但谓适周之路如四牡所谓周道逶迟耳序言思周道者葢不达此意也桧国四篇十二章四十五句
　　曹一之十四
　　曹国名其地在禹贡兖州陶丘之北雷夏荷【歌】泽之野周武王以封其弟振铎今之曹州即其地也【愚按今东昌路有曹州隷山东东西道】
　　蜉蝣之羽衣裳楚楚【叶创举反】心之忧矣于我归处
　　比也蜉蝣渠畧也似蛣【乞】蜣【羌】身狭而长角黄黒色朝生暮死【埤雅曰虫似天牛而小有甲角长三四寸朝生暮殒有浮游之义故曰蜉蝣也孔氏曰陆玑云蜉蝣甲下有趐能飞夏日隂雨时地中出】楚楚鲜明貌　此诗葢以时人有玩细娱而忘逺虑者故以蜉蝣为比而刺之言蜉蝣之羽翼犹衣裳之楚楚可爱也然其朝生暮死不能久存故我心忧之而欲其余我归处耳序以为刺其君或然而未有考也【辅氏曰人心之体上下四方无不包括古往今来无不通贯可为大矣金也玩细娱忘逺虑至如蜉蝣之朝生暮死而不自知则亦不灵甚矣此诗人所以忧之而欲其于我归处也所以欲其于我归处者盖思有以警诲之耳又曰衣裳楚楚乃是言蜉蝣之羽耳故以为比若以蜉蝣之羽兴衣裳楚楚则是兴体也】
　　蜉蝣之翼采采衣服【叶蒲北反】心之忧矣于我归息比也采采华饰也息止也
　　蜉蝣掘阅【求勿反】　麻衣如雪心之忧矣于我归説【音税叶输艺反】比也掘阅未详説舍息也
　　蜉蝣三章章四句【吕东莱曰曹之贤者忧其君危亡近在旦夕傥无所依其于我处乎葢欲如楚芋尹申亥舎灵王于家之为也彼曹君方洁其衣服志气扬扬而贤者已悯之如亡国丧家之人可哀也哉谢叠山曰此忠臣爱君忧国之真情其虑深其思逺若祸亡之无日不自知其辞之痛侧也】
　　序刺奢也昭公国小而迫无法以自守好奢而任小人将无所依焉【孔氏曰昭公班僖公子释文曰诸本此序多无昭公字】
　　言昭公未有考
　　彼候人兮何【何可反】戈与祋【都律都外二反】彼其【音记】之子三百赤芾【芳勿蒲昧二反】
　　兴也候人道路迎送賔客之官何揭祋殳【殊】也【孔氏曰夏官候人上士六人下士十有二人徒百有二十人身荷戈役谓候人之属非候人之官长也又曰戈钩矛防也如防而横安刃但头不向上为钩直刃长八寸横刃长六寸刃下接柄处四寸并广一寸弋殳俱是短兵】之子指小人芾冕服之韠也【严氏曰芾韨古字通用记玉藻曰韠下广二尺上广一尺长三尺颈五寸肩革带博二寸芾制同祭服谓之芾他服谓之韠尊祭服也祭服冕以祭】一命緼【温】芾黝【酉】珩再命赤芾黝珩三命赤芾葱珩大夫以上赤芾乘轩【郑氏曰緼赤黄之间色珩佩玉之珩也黒谓之黝青谓之葱周礼公侯伯之卿三命其大夫再命士一命】　此刺其君逺君子而近小人之词言彼候人而何戈与祋者宜也彼其之子而三百赤芾何哉晋文公入曹数其不用禧负羁而乗轩者三百人其谓是欤【杜氏曰轩大夫车言其无徳居位者多辅氏曰诸侯之制大夫五人而已而曹国之小赤芾而乗轩者至三百之众此未章所以有荟蔚朝隮之比也其谓是欤盖疑辞不敢质言也】
　　维鹈【徒低反】在梁不濡其翼彼其之子不称【尺证反】其服
　　【叶蒲北反】
　　兴也鹈洿【乌又音互】泽水鸟也俗所谓淘河也【孔氏曰形如鸮而大喙长尺余颔下胡大如数升囊郭璞云今之鹈鹕也好羣飞入水食鱼故名洿泽本草曰如苍鹅身是水沫惟胷前有两块肉如拳云昔为人窃肉入河化为此鸟因名逃河】
　　维鹈在梁不濡其咮【陟救反】彼其之子不遂其媾【古豆反】兴也咮喙遂称媾宠也遂之曰称犹今人谓遂意曰称意
　　荟【乌会反】兮蔚【于贵反】兮南山朝隮【丁兮反】婉【于阮反】兮娈【力转】
　　【反】兮季女斯饥
　　比也荟蔚草木盛多之貌朝隮云气升腾也婉少貌娈好貌　荟蔚朝隮言小人众多而气焰盛也季女婉娈自保不妄从人而反饥困言贤者守道而反贫贱也
　　候人四章章四句
　　序刺近小人也共公逺君子而好近小人焉此序但以三百赤芾合于左氏所记晋侯入曹之事遂以为共公未知然否
　　鸤鸠在桑其子七兮淑人君子其仪一兮其仪一兮心如结【叶讫力反】兮
　　兴也鸤鸠秸【戞】鞠【匊】也亦名戴胜今之布谷也【陆玑曰一名桑鸠或谓之题肩齐人谓之击正本草曰北人云拨谷似鹞长尾】饲【嗣】子朝从上下暮从下上平均如一也【严氏曰郯子所谓鸤鸠氏司空鸤鸠平均故为司空平水土也】如结如物之固结而不散也　诗人美君子之用心均平专一故言鸤鸠在桑则其子七矣淑人君子则其仪一矣其仪一则心如结矣然不知其何所指也陈氏曰君子动容貌斯逺暴慢正顔色斯近信出辞气斯逺鄙倍其见于威仪动作之间者有常度矣岂固为是拘拘者哉盖和顺积中而英华发外是以由其威仪一于外而心如结于内者从可知也【辅氏曰陈氏引曽子之言为说不惟解得此诗意出又正得曽子所言之本防内外无二理见其内可以占其外也】鸤鸠在桑其子在梅【叶莫悲反】淑人君子其带伊丝【叶新赍反】
　　其带伊丝其弁伊骐【音其】
　　兴也鸤鸠常言在桑其子每章异木子自飞去母常不移也【苏氏曰从其在梅则失其在棘从其在棘则失其在榛居一以俟之无不及者】带大带也大带用素丝有杂色饰焉【孔氏曰玉藻云带君朱緑大夫华是有杂色饰】弁皮弁也骐马之青黒色者弁之色亦如此也书云四人骐弁今作綦　言鸤鸠在桑则其子在梅矣淑人君子则其带伊丝矣其带伊丝则其弁伊骐矣言有常度不差忒也
　　鸤鸠在桑其子在棘淑人君子其仪不忒【它得反】其仪
　　不忒正是四国【叶于逼反】
　　兴也有常度而其心一故仪不忒仪不忒则足以正四国矣大学传曰其为父子兄弟足法而后民法之也
　　鸤鸠在桑其子在榛【侧巾反】淑人君子正是国人正是
　　国人胡不万年【叶尼因反】
　　兴也仪不忒故能正国人胡不万年愿其寿考之词也
　　鸤鸠四章章六句【愚按鸤鸠之子虽非一而鸤鸠饲之之心则如一其子之飞往虽无常而鸤鸠居以待之则有常诗人托兴之取义者亦以应接事物之变四国人民之众而君子则度有常而心如一也然其言之有序以为君子之心如结是以其仪专一而有常度有常度是以其带其弁亦有常而不差忒不差忒是以其仪不忒而可以表正四国表正四国则其终也可以受天之禄而寿考万年是虽祝愿之词固亦天人感通之理也陈寿翁曰心结而仪一且不忒表里一致也四国国人之皆正逺迩一致也由之久而胡不万年久近一致也国人愿其年寿之久岂非欲赖其表正之久哉】
　　序刺不壹也在位无君子用心之不壹也此美诗非刺诗
　　冽【音列】彼下泉浸彼苞稂【音郎】忾【苦爱反】我寝叹念彼周京【叶居良反】
　　比而兴也冽寒也【严氏曰列旁二防者从氷寒也】下泉泉下流者也苞草丛生也稂童梁莠属也【陆玑曰禾黍秀为穗而不成则嶷然谓之童梁今人谓之宿田翁或谓之守田】忾叹息之声也周京天子所居也王室陵遟而小国困故以寒泉下流而苞稂见伤为比遂兴其忾然以念周京也
