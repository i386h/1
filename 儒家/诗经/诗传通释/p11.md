<!-- { "loadSidebar": true } -->
　　赋也被首饰也编【偏上声又如字】发为之【孔氏曰少牢云主妇被裼此周礼所谓次也次第发长短为之所谓髲髢也又曰剔刑人贱者发以被妇人之紒计为饰因名髲鬄被裼髲髢髲鬄并音被弟严氏曰王后六服禒衣为进朝于王之服首则服次诸侯夫人于其国衣服与王后同夫人祭祀不应服次曹氏谓此在商时与周礼异】僮僮竦敬也【刘执中曰步虽移而被不动之貌】夙早也公公所也【谓宗庙之中非私室也谢叠山曰斋庐之类】祁祁舒迟貌去事有仪也祭义曰及祭之后陶陶【遥】遂遂如将复【阜】入然【郑氏曰祭毕思念既深如覩亲将复入也陶陶遂遂相随行之貌】不欲遽去爱敬之无已也或曰公即所谓公桑也【辅氏曰此章又极言以形容其诚敬之有终始也熟玩之如画出个贤妇人来其意态精神皆可见采蘩以供祭是未齐以前事也被之僮僮夙夜在公是正当祭事也被之祁祁薄言还归是既祭毕时事也夫鋭始而怠终者常人之情也事有始终敬无间断此夫人之所以为贤也】
　　采蘩三章章四句【陈君举曰采蘩其家人之六二乎无攸遂在中馈言妇人无遂事惟饮食荐享而已采蘩于沼涧而用之于祭祀其未事则夙夜以寘吾力其既事则舒迟以言归而已彭氏曰吕氏云一章二章言其事也三章言其容也】
　　序夫人不失职也夫人可以奉祭祀则不失职矣
　　喓喓【于遥反】草虫趯趯【托歴反】阜螽未见君子忧心忡忡【敕中反】亦既见止亦既遘止我心则降【户江反叶乎攻反】
　　赋也喓喓声也草虫蝗属奇音青色趯趯跃貌阜螽蠜【音樊】也【孔氏曰释虫云草虫负蠜郭璞云常羊也陆玑云大小长短如蝗也严氏曰阜螽也蠜也即螽斯也陆农师曰草虫鸣阜螽跃而从之故负螽曰蠜草虫谓之负蠜】忡忡犹冲冲也【谢叠山曰心不宁也】止语辞觏遇降下也【谢叠山曰犹今人云放下心也】　南国被文王之化诸侯大夫行役在外其妻独居感时物之变而思其君子如此【李迂仲曰出车亦是行役之诗故五章述其妻忧思亦如此】亦若周南之卷耳也
　　陟彼南山言采其蕨未见君子忧心惙惙【张劣反】亦既
　　见止亦既觏止我心则説【音悦】
　　赋也登山葢托以望君子蕨鼈也初生无叶时可食【释文曰周秦曰蕨齐鲁曰鼈初生似鼈脚故名】亦感时物之变也【黄实夫曰随其所感动其所思时物之变屡至夫夫之役未还忧念之情其可已乎】惙忧貌【辅氏曰草虫之鸣阜螽之跃蕨薇之生皆时物之变也南国诸侯大夫行役于外而其妻在家感时物之变如此而思念其君子且曰使我得见君子则其心乃自降下矣此可见其情性之正是皆文王风化之所及也】
　　陟彼南山言采其蕨未见君子我心伤悲亦既见止
　　亦既觏止我心则夷
　　赋也薇似蕨而差【汪氏曰初迈反较也】大有芒而味苦山间人食之谓之迷蕨【辅氏曰蕨薇皆是山之所有登山采薇亦皆托言也凡诗中所言采掇之事多是托言】胡氏曰疑即庄子所谓迷阳者【胡明仲云荆楚之间有草丛生修条四时发頴春夏之交花亦繁丽条之腴者大如巨擘剥而食之甘美野人呼为迷阳疑庄子所谓迷阳迷阳无伤吾行即此蕨也陆玑曰薇亦山菜茎叶皆似小豆蔓生其味亦似小豆今官园种之以供宗庙祭祀项氏曰薇今之野豌豆蜀人谓之巢菜豌音剜】夷平也
　　草虫三章章七句【谢叠山曰惙惙忧之深不止于忡忡矣伤则恻然而痛悲则无声之哀不止于惙惙矣此未见之忧一节紧一节也降则心稍放下悦则喜动于中夷则心气和平此既见之喜一节深一节也此诗每有三节虫鸣螽跃采蕨采薇之时是一般意思忡忡惙惙之时是一般意思则降悦则夷之时是一般意思】
　　序大夫妻能以礼自防也
　　此恐亦是夫人之诗而未见以礼自防之意
　　于以采苹南涧之濵于以采藻于彼行潦【音老】
　　赋也苹水上浮萍也江东人谓之防【严氏曰本草水萍有三种大者曰苹叶圆濶寸许季春始生可糁蒸为茹中者曰荇菜小者水上浮萍毛氏以苹为大萍是也郭璞以苹为水上浮萍是以小萍为大萍误矣苹可茹而萍不可茹岂有不可茹之萍而乃用以供祭祀乎】濵厓也藻聚藻也生水厎茎如钗股叶如蓬蒿【陆玑曰藻生水厎有二种一叶似鸡苏茎大如筋长四五尺一茎如钗股叶似蓬蒿谓之聚藻二者皆可食熟煮挼去腥气米面糁蒸为茹佳美饥荒可充食】行潦流潦也　南国被文王之化大夫妻能奉祭祀而其家人叙其事以美之也【王介甫曰采苹必于南涧采藻必于行潦言其所荐有常物所采有常处也辅氏曰此诗与采蘩正相类但采蘩是美诸侯夫人此诗是美大夫妻以言奠于宗室而知之也】
　　于以盛【音成】之维筐及筥【居吕反】于以湘之维锜【宜绮反】及
　　釡【符甫反】
　　赋也方曰筐圆曰筥【曹氏曰皆竹器】湘烹也葢粗熟而淹以为葅也【辅氏曰知粗熟而淹以为葅者祭祀之礼主妇主荐豆而实以葅醢故也】锜釡属有足曰锜无足曰釡【释文曰锜三足釡也】　此足以见其循序有常严敬整饬之意【王介甫曰所用有常器也刘执中曰诚敬之至事事必躬也辅氏曰所用有常器每事必躬亲先后有次序皆严敬者之所为也严敬则自然整饬如此愚按必采而后盛以筐筥必盛而后烹以锜釡则非循序有常者不能也曰采曰盛曰湘无一不亲曰筐曰筥曰锜曰釡无一不具则非严敬整饬者不能也】
　　于以奠之宗室牖下【叶后五反】谁其尸之有齐【侧皆反】季女赋也奠置也宗室大宗之庙也大夫士祭于宗室【愚按诸侯之庶子为别子别子之嫡子为大宗即大夫之始祖也故祭于其庙】牖下室西南隅所谓奥也【古人庙堂南向室在其北东户西牖皆南向室西南隅为奥尊者居之故神主在焉所谓牖下者也凡庙皆南向而主皆东向李寳之曰堂屋五架中脊之架曰栋次栋之架曰楣后楣之下以南为堂以北为室与房大夫房东室西相连为之室又户东而牖西户不当中而近东则西南隅最为深故谓之奥而祭祀及尊者常处焉牖穿壁为交窻以取明也】尸主也齐敬貌季少也祭祀之礼主妇主荐豆实以葅醢【仪礼少牢馈食主妇荐韭葅醓醢奠于筵前葵葅蠃醢陪设于东熊刚大曰菹菜茹醢肉汁周礼有七菹七醢】少而能敬尤见其质之美而化之所从来者逺矣【严氏曰自后妃及夫人及大夫妻皆文王齐家之化也】
　　采苹三章章四句【吕东莱曰采之盛之湘之奠之所为者非一端所歴者非一所矣烦而不厌久而不懈循其序而有常积其诚而益厚然后祭事成焉季女之少若未足以胜此而实尸此者以其有齐敬之心也辅氏曰首章言未祭之前采苹藻之事次章言既得苹藻而治以为菹之事三章言祭时献豆菹之事东莱言采之盛之湘之尊之所为者非一端所歴者非一所烦而不厌久而不懈循其序而有常积其诚而益厚者亦説得好但此诗意尤在有齐季女一句上惟敬故无间断少而能敬非质之美而教之豫者不能非文王之化所从来者逺曷能如此哉采蘩见其始终之敬采蘩见其少而能敬左传曰苟有明信涧溪沼沚之毛苹蘩蕰藻之菜筐筥锜釡之器潢汗行潦之水可荐于神可羞于王公风有采蘩采苹雅有行苇泂酌昭忠信也】
　　序大夫妻能循法度也能循法度则可以承先祖共祭祀矣【王介甫曰自所荐之物所采之处所用之器所奠之地皆有常而不敢变所谓能循法度】
　　蔽芾【非贵反】甘棠勿翦勿伐召伯所茇【蒲曷反】
　　赋也蔽芾盛貌甘棠杜梨也白者为棠赤者为杜【陆玑曰棠今棠梨也陆农师曰其子有赤白美恶白色为甘棠赤色澁而酢俗语涩如杜是也】翦翦其枝叶也伐伐其条干也伯方伯也【伯长也为诸侯之长也】茇草舍也【止于其下以自蔽犹草舍耳非谓作舍也】　召伯循行南国以布文王之政或舍甘棠之下【长乐王氏曰召伯观省风俗或苃甘棠之下以受民讼刘元城曰憩息甘棠之下耳説者乃为召公不重烦劳百姓止舍棠下是为墨子之道也】其后人思其徳故爱其树而不忍伤也【刘元城曰覩其物思其人思其人则爱其树得人心之至也】
　　蔽芾甘棠勿翦勿败【叶蒲寐反】召伯所憇【起例反】
　　赋也败折憇息也勿败则非特勿伐而已爱之愈深也下章放此【辅氏曰始则不忍翦伐之既则不忍败折之既则又不忍抑屈之爱之愈久而愈深也思其人而爱其树则其爱之之意广矣又至于愈久愈深则其爱之之意逺矣召公之徳其浃洽于人心者如此而文王之化从可知矣】
　　蔽芾甘棠勿翦勿拜【叶变制反】召伯所説【始鋭反】
　　赋也拜屈【董氏曰如人之拜小低屈也】説舍也勿拜则非特勿败而已
　　甘棠三章章三句【史记燕世家曰召公甚得兆民和巡行乡邑有棠树决政事其下人思召公懐棠树不敢伐歌咏之正义云括地志云召伯庙在洛州夀安县西北人懐其徳因立庙李迂仲曰乐记论武乐曰五成而分周公左召公右则召公为伯在武王时而此诗称伯者亦后人追称之耳考索某氏曰周南天子所都周公不得专　有其美召公专主诸侯则南国之教得以称召伯也在易】【二与四同功而异位二多誉逺也四多慎近也周公近召公逺有诗无诗此其异欤辅氏曰苏氏曰周公在内近于文王虽有徳而不见故其诗不作召公在外逺于文王功业明着则诗作于下此理之最明者此其説似可采而诗传不取者葢二南皆周公所集其实皆所以明文王之徳化也】序美召伯也召伯之教明于南国【王介甫曰爱之笃思之至
　　以其教明也】
　　厌【于叶反】浥【于及反】行露岂不夙夜【叶羊茹反】谓行多露
　　赋也厌浥湿意行道夙早也　南国之人遵召伯之教服文王之化有以革其前日淫乱之俗故女子有以礼自守而不为强暴所汚者自述己志作此诗以絶其人言道间之露方湿我岂不欲早夜而行乎畏多露之沾濡而不敢尔盖女子早夜独行或有强暴侵陵之患故托以行多露而畏其沾濡也
　　谁谓雀无角【叶卢谷反】何以穿我屋谁谓女【音汝】无家【叶音谷】
　　何以速我狱虽速我狱室家不足
　　兴也家谓以媒聘求为室家之礼也速召致也　贞女之自守如此犹或见讼而召致于狱因自诉而言人皆谓雀有角故能穿我屋以兴人皆谓汝于我尝有求为室家之礼故能致我于狱然不知汝虽能致我于狱而求为室家之礼初未尝备如雀虽能穿屋而实未尝有角也【严氏曰男侵陵女女不従遂诬女以有室家之约而召伯聴其讼此诗述女子自诉之辞如此葢雀之穿屋实以咮不以角也男子之速我狱乃是侵陵实无室家之礼也咮音昼】
　　谁谓鼠无牙【叶五红反】何以穿我墉谁谓女无家【叶各空反】何
　　以速我讼【叶祥容反】虽速我讼亦不女从
　　兴也牙牡齿也【杨氏曰鼠无牡齿陆农师曰鼠有齿而无牙】墉墙也　言汝虽能致我于讼然其求为室家之礼有所不足则我亦终不汝从矣【使贞女之志得以自伸者召伯聴讼之明辅氏曰前章室家不足责之以礼也此章亦不女从断之以义也贞女之志守礼执义如此则被化而成徳者深矣牡齿谓齿之大者】
