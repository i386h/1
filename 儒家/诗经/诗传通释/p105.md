<!-- { "loadSidebar": true } -->
　　説同上篇【陈夀翁曰武王之道若悠逺而难继而武王之上下于庭陟降于家者其迹未逺则近而可继成王绍武王之上下陟降于家庭者是即武王念文王而见其陟降于庭者也如此之绍庭上下陟降厥家者岂不由于前诗之夙夜敬止继序思不忘哉维其能敬以思继武王念文王之心所以能以武王之如见文王于庭者而绍武王于家庭也二诗语意相照应如此苏氏曰上篇言将继其祖考之诗也访落谋所以继之之诗也黄实夫曰上篇言陟降庭止而此言绍庭上下陟降厥家上篇言继序思不忘而此言休矣皇考以保明其身皆是一时所作李迂仲曰人君者天下之本也始即位临政者又人君之本也故伊尹告文甲以嗣王新服厥命惟新厥徳召公亦曰王乃初服此访落所由作也愚按夫子称武王善继志述事而以为践其位行其礼奏其乐事死如生事亡如存固可见武王之达孝矣即前篇所谓永世克孝者也成王之继武王而曰继序思不忘曰继犹判涣曰绍庭上下无非继述之心其孝可谓不匮矣】
　　序嗣王谋于庙也【愚按朱子辨説见小毖序下篇同】
　　敬之敬之天维显思【叶新夷反】命不易【以陂反】哉【叶奬黎反】无曰髙髙在上陟降厥士日监在兹【叶律之反】
　　赋也显明也思语辞也士事也　成王受羣臣之戒而述其言曰敬之哉敬之哉天道甚明其命不易保也【严氏曰敬而又敬者诚之不已也葢以天道甚明祸福不爽故予夺无常其命难保也李迂仲曰善则福之淫则祸之栽者培之倾者覆之未有善而不获福未有恶而不获祸天之道葢显矣故其命靡常所以为不易也】无谓其高而不吾察当知其聪明明畏常若陟降于吾之所为而无日不临监于此者不可以不敬也【辅氏曰母不敬可以对越上帝天道之明命不易保唯敬则能对越之若曰髙髙在上则便是不敬不敬则自絶于天矣常敬则见其陟降于已所为之事日监在兹也陟降厥士即所谓昊天曰明及尔出王昊天曰旦及尔游衍也】
　　维予小子【叶奬里反】不聪敬止日就月将学有缉熙于光明【叶谟郎反】佛【符弗反又音弼】时仔【音兹】肩示我显徳行【下孟反叶户郎反】将进也【日就月将是日成月长就成也将大也】佛弼通【郑氏曰辅也严氏曰辅谓之弼者言正救其失不専顺从之也学记云其求之也佛佛不顺也犹孟子所谓法家佛士也】仔肩任也【严氏曰仔肩为负荷之意故为任】　此乃自为答之之言我不聪而未能敬也然愿学焉庶防日有所就月有所进续而明之以至于光明又赖羣臣辅助我所负荷之任而示我以显明之徳行则庶乎其可及尔【辅氏曰不聪知有所不及之事不敬行有所未至之事日就就事上言月将就大本上言成王自知其知与行皆有所未至故欲勉学问庶防日于事上有所就月于本土有所将继续不己以至于光明又赖羣臣助我所任之事而示我以显明之徳行则庶乎其可及耳曰就月将学有缉熙子光明所以自责于已佛时仔肩示我显徳行所以外资于人责于己者尽资于人者广则大学明明徳以至于平天下之事庶乎其可及矣故先生尝语学者曰诗中説得学有缉熙于光明此句最好葢心地本自光明只被利欲昏了今所以为学者要令其光明处转光明所以下缉熙缉如缉麻之缉连缉不已之意熙则训明字心地光明则此事有此理此物有此理自然见得且如人心未尝不见明见他人做得是便道是做得不是便道不是何尝不光明只是才明便昏了】
　　敬之一章十二句【陈夀翁曰成王以天之当敬者臣之忠也答羣臣以未能敬者君之谦也忧其未能敬而内为学于已外求助于臣是即求所以尽此敬也学求造于光明而臣复示我以徳之显明则天不在髙高在上之天而在吾心之天矣其为敬天孰大于是胡庭芳曰此篇成王自戒并戒羣臣以求助之作也成王知我有显道命之难谌不可不致其敬也故曰敬之敬之天惟显思命每靡常而匪易也无曰高高在上其实陟降于所为之事而日监在兹也今予小子虽非有聪明之资然而自知所敬日就月将以勉勉于学求以缉熙于光明尔众士其辅弼我示我以显然之德行庶防其可以体而行之以为迓续天命之本也】
　　序羣臣进戒嗣王也【胡庭芳曰诗中不见得是羣臣进戒嗣王自维子小子以下则嗣王先自述而后求羣臣之助也序説恐亦误矣】
　　予其惩【直升反】而毖后患莫予荓【普经反】蜂自求辛螫【施只反】肇允彼桃虫拚【芳烦反】飞维鸟未堪家多难【乃旦反】予又集于蓼【音了】
　　赋也惩有所伤而知戒也毖慎荓使也蜂小物而有毒【王介甫曰蜂善辛螫】肇始允信也桃虫鹪鹩小鸟也拚飞貌鸟大鸟也鹪鹩之雏化而为雕故古语曰鹪鹩生雕言始小而终大也【陆农师曰鹪鹩巢于苇苕繋之以髪其巢至精密以麻紩之如刺袜然故一名袜雀其化辄为雕】蓼辛苦之物也　此亦访落之意成王自言予何所惩而谨后患乎荓蜂而得辛螫信桃虫而不知能为大鸟此其所当惩者葢指管蔡之事也【苏氏曰成王始信管蔡而疑周公既而悟其奸故曰予其惩而谨后患也　蜂不可使而使之则是自求辛螫矣始信其为桃虫及其拚飞则维鸟矣以比信二叔则其祸如此也愚按朱子以此诗作于成王免丧之际则是武王崩后之三年也按书曰周公位冡宰正百工羣叔流言则是武王方崩流言即兴周公避而居东二年之秋天有雷风之变于是王迎公归明年免丧朝庙而此四诗继作故此篇深惩管蔡之事也】然我方幼冲未堪多难而又集于辛苦之地羣臣奈何舍我而弗助哉
　　小毖一章八句
　　苏氏曰小毖者谨之于小也谨之于小则大患无由至矣【愚按谨之于小者即谨之于始也即所谓访落之意也谨之于始不以蜂为小而使之则其后无辛螫之患矣不信其为桃虫之小则其后无翻飞大乌之患矣名篇者特于毖字上加一小字其意深矣】
　　序嗣王求助也
　　此四篇一时之诗序但各以其意为説不能究其本末也
　　载芟载柞【侧百反叶疾各反】其耕泽泽【音释叶徒洛反】
　　赋也除草曰芟除木曰柞秋官柞氏掌攻草木是也【曹氏曰秋官薙氏掌杀草秋绳而芟之是除草曰芟薙音弟绳音孕含实曰绳】泽泽解【上声】散也【释氏曰土解也严氏曰専言新垦之田者其用力尤难故也愚按第一节言垦土也】
　　千耦其耘徂隰徂畛【音真】
　　耘去苗间草也【愚按朱子初解尝从郑笺以耘为除根株葢除草木之根株也今此传改为去苗间草然以下文之次序观之恐此句未遽説耘苗也故曹氏以为反土之后草木根株有芟柞不尽者则复耘之也】隰为田之处也【严氏曰下湿曰隰】畛田畔也【某氏曰千言其多也耦言并行也或徂隰或徂畛言耕夫遍野无旷土也愚按第二节言治田也】
　　侯主侯伯侯亚侯旅侯彊侯以有嗿【他感反】其馌【于辄反】思媚其妇有依其士【与以反】有略其耜【叶养里反】俶载南畆【叶满委反】主家长也伯长子也亚仲叔也【李迂仲曰亚伯之次也】旅众子弟也彊民之有余力而来助者遂人所谓以彊予【与】任甿【氓】者也【孔氏曰谓其人强壮治一夫之田有余力能佐助他事者也】能左右之曰以太宰所谓闲【闲】民转移执事者【郑氏曰间民谓无事业者转移为人执事】若今时佣力之人随主人所左右者也【严氏曰言众力竞劝无游民也】嗿众饮食声也媚顺依爱士夫也言饷妇与耕夫相慰劳【去声】也【李迂仲曰妇人行馌夫则顺其妇妇示依其夫也曹氏曰士不辞耕稼之劳而知爱其妇妇不惮馌饷之烦而知依其夫有和乐之风焉严氏曰夫耕妇馌驩然相爱见治世之气象焉】略利【曹氏曰耜耒首作木为之利则入土也】俶始载事也【曹氏曰前曰其畊泽泽初反土也今曰俶载南畆则将重矣愚按第三节言男女长幼齐力于始耕也】
　　播厥百谷实函斯活【叶呼酷反】
　　函合活生也既播之其实含气而生也【曹氏曰百谷之性各有所宜而水旱丰凶不可预料故悉种之所以为备也　郑氏曰实种子也愚按第四节言苗生也】
　　驿驿其达【叶佗悦反】有厌其桀
　　驿驿苗生貌达出土也厌受气足也杰先长者也【愚按第五节言苗生之盛也】
　　厌厌其苗緜緜其麃【表骄反】
　　緜緜详密也麃耘也【主介甫曰前曰千耦其耘则既耕而耘今曰緜緜其麃则既苗而耘也既苗而耘则以緜緜为善恐伤苗也严氏曰芟耘麃皆除草也芟与柞并言是新辟田除地上之草也既畊而言耘是反土而除土中之草根也既苗而言麃是除苗间之草也愚按第六节言耘苗也】
　　载获济济【子礼反】有实其积【子赐反叶上声】万亿及秭为酒为醴烝畀祖妣以洽百礼
　　济济人众貌实积之实也积露积也【胡庭芳曰上言实函此言实积皆指谷实酒三酒醴五齐祭祀则酒正供之祭有十伦其礼实繁而皆以酒行之故酒可以洽百礼王介甫曰以洽百礼既烝畀祖妣而逹之祭祀賔客无所不洽也愚按第七节言収入之多以供祭祀也】
　　有飶【蒲即反】其香邦家之光有椒其馨胡考之宁
　　飶芬香也未详何物胡夀也【孔氏曰周书諡法保民耆艾曰胡李迂仲曰胡考耉老也】以燕享賔客则邦家之所以光也以共养耆老则胡考之所以安也【愚按第八节又言可以待賔养老也】
　　匪且有且匪今斯今【叶音经】振古如兹【无韵未详】
　　且此振极也言非独此处有此稼穑之事非独今时有今丰年之庆葢自极古以来已如此矣犹言自古有年也【陈少南曰振古以来皆如上文之所谓也严氏曰自古以来皆如此继此以往尤愿勿替也愚按第九节则追言田事之所由来者逺矣】
　　载芟一章三十一句
　　此诗未详所用然辞意与丰年相似其用应亦不殊【愚按朱子既辨此诗无祈田之意又以丰年之序所谓秋冬报者为误矣而又谓此诗之用当与丰字不殊葢据此篇第七节而言也然则此诗所谓为酒醴畀祖妣其亦秋成之际荐新于宗庙而歌之也欤】
　　序春籍田而祈社稷也【朱子辨説见下篇序】
　　畟畟【楚侧反】良耜【叶养里反】俶【尺叔反】载南畆【叶蒲委反】
　　赋也畟畟严利也【孔氏曰是刃利之状愚按第一节言始畊也】
　　播厥百谷实函斯活【叶呼酷反】
　　説见前篇【愚按第二节言苗生也】
　　或来瞻女【音汝】载筐及筥其饟【式亮反】伊黍
　　或来瞻女妇子之来馌者也筐筥饟具也【李迂仲曰此言妇子行馌之器与所盛之物也彭氏曰其饟伊黍无珍味也愚按第三节言饷田也】
　　其笠伊纠【叶其了反】其镈【音博】斯赵【直了反】以薅【呼毛反】荼蓼纠然笠之轻举也【毛氏曰笠所以御暑两】赵刺【入声】薅去【上声】也荼陆草蓼水草一物而有水陆之异也【孔氏曰田有原有隰故并举水陆之草】今南方人犹谓蓼为辣荼或用以毒溪取鱼即所谓荼毒也【彭氏曰此见其无华饰无怠力所以记畊民之状也愚按第四节言耘苗也】
　　荼蓼朽止黍稷茂【叶莫口反】止
　　毒草朽则土熟而苗盛【愚按第五节言苗盛也】
　　获之挃挃【珍栗反】积之栗栗其崇如墉其比【毗志反】如栉【侧瑟反】以开百室
