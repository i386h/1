<!-- { "loadSidebar": true } -->
　　赋也此言韩侯既觐而还遂以亲迎也汾王厉王也厉王流于彘在汾水之上故时人以目王焉犹言莒郊公黎比【毗】公也【严氏曰解頥新语云晋侯居翼谓之翼侯晋人纳诸鄂谓之鄂侯郑叔段居京谓之京城大叔及出奔谓之共叔其皆汾王之类乎说者以莒之郊公黎比公为比非也按左氏传莒夷无谥于是号曰黎比公曰郊公曰兹不公曰着丘公皆以号称与汾王以地为称不类矣】蹶父周之卿士姞【极】姓也诸娣诸侯一娶九女二国媵之皆有娣侄【迭又音秩】也【愚按嫡妻有娣有侄同姓二国之媵亦有娣有侄则九女也】祁祁徐靓【净】也【愚按徐言其行动靓言其容饰】如云众多也
　　蹶父孔武靡国不到为【于伪反】韩姞【其一反】相【息亮反】攸莫
　　如韩乐【音洛叶力告反】孔乐韩土川泽訏訏【况甫反】鲂鱮甫甫尘鹿噳噳【愚甫反】有熊有罴有猫【苗茅二音】有虎庆既令居【叶斤御斤于二反】韩姞燕誉【叶羊茹羊诸二反】
　　赋也韩姞蹶父之子韩侯妻也【王介甫曰妇人称姓今以姓配夫之国故谓之韩姞】相攸择可嫁之所也訏訏甫甫大也噳噳众也【愚按吉日噳作虞】猫似虎而浅毛【尔雅曰虎窃毛谓之虦猫注窃浅也虦音栈】庆喜令善也喜其有此善居也燕安誉乐也【谢叠山曰此章专言韩姞从夫而乐其家曹氏曰此章与硕人卒章意同齐近河韩多山各赋其所有一则美其父母之国一则美其所嫁之国也】
　　溥彼韩城燕【因肩反】师所完以先祖受命因时百蛮王
　　锡韩侯其追其貃【母伯反】奄受北国因以其伯实墉实壑实亩实籍献其貔【音毗】皮赤豹黄罴
　　赋也溥大也燕召公之国也师众也追貃夷狄之国也墉城壑池籍税也【孔氏曰公羊传曰仆一而籍是籍为税之义也】貔猛兽名【孔氏曰一名执夷虎豹之属也陆机曰貔似虎或曰似熊赤豹毛赤而文黒罴大于熊有黄罴赤罴貔言皮则豹罴亦献皮也】　韩初封时召公为司空王命以其众为筑此城如召伯营谢山甫城齐春秋诸侯城邢城楚丘之类也【孔氏曰左传云邗晋应韩武之穆也是韩侯之先武王之子也其封当在成王时命为侯也　不知当初何故不教本土人筑又须去别处发人来岂不大劳攘古人重劳民如此等事却又不然更不可晓强说便成穿凿如汉筑长安城却去别处调人来如今建州南劒上下筑城却去建康府发人来这般却晓不得吕东莱曰春秋之时城邢城楚丘城縁陵城杞之类皆合诸侯为之霸今尚如此则周之盛时命燕城韩固常政也】王以韩侯之先因是百蛮而长之故锡之追貃使为之伯【李迂仲曰因以其伯即上文纉戎祖考也】以修其城池治其田亩正其税法而贡其所有于王也【谢叠山曰髙城深池可以固围彻田为粮可以足食宣王为边方卢亦详矣辅氏曰此章则又言王之委重于韩侯而勉以强于自治而修其职贡于王也但言三兽之皮者猛兽韩国所富有故令贡其皮焉亦以见不强责其所无也】
　　韩奕六章章十二句
　　序尹吉甫美宣王也能锡命诸侯
　　同上其曰尹吉甫者未有据下二篇同其曰能锡命诸侯则尤浅陋无理矣既为天子锡命诸侯自其常事春秋战国之时犹有能行之者亦何足为美哉
　　江汉浮浮武夫滔滔【叶他侯反】匪安匪游淮夷来求既出我车既设我旟匪安匪舒淮夷来铺
　　赋也浮浮水盛貌滔滔顺流貌【苏氏曰自周而南出于江汉之间召公率兵循江而下也】淮夷夷之在淮上者也【孔氏曰召公伐淮夷当在淮南鲁僖伐淮夷应在淮北淮之南北皆有夷也陈少南曰淮夷之地不一徐州有夷则在淮北者也扬州有夷则在淮南者也江汉常武二篇同言淮夷以地理考之曰江汉之浒者是淮南之夷也若在淮北则江汉非所由入之路也曰率彼淮浦省此徐土者是淮北之夷也若在淮南则徐土非聫接之地矣吕东莱曰江汉合流之处在今汉阳军之大别山下但去淮夷絶逺或者防江汉之师以伐之欤】铺陈也陈师以伐之也　宣王命召穆公平淮南之夷诗人美之此章总序其事言行者皆莫敢安徐而曰吾之来也惟淮夷是求是伐耳【辅氏曰其志专其气锐有不战战必胜矣】
　　江汉汤汤【书羊反】武夫洸洸【音光】经营四方告成于王四
　　方既平王国庶定【叶唐丁反】时靡有争【叶甾陉反】王心载宁赋也洸洸武貌庶幸也【彭氏曰用兵非人主之美事不得已而兴师故召公告成于王曰王国庶定庶云者幸其仅然非以是为美也】　此章言既伐而成功也【曹氏曰宣王厉志开复北伐玁狁南征蛮荆至于常武江汉而夷之居淮南北悉已讨定故召伯以经营四方之功告成于王也严氏曰首章言王师之持重二章即言告成盖淮夷望风而服不待战也辅氏曰四方既平则王国庶可平定所谓柔逺能迩也时靡有争王心载宁又见宣王之以天下为心一有争鬭则王心之不安也读此章见宣王能以天下之心为心而召公又能以宣王之心为心也】
　　江汉之浒【音虎】王命召虎式辟【音辟】四方彻我疆土匪疚
　　匪棘王国来极于疆于理至于南海【叶虎委反】
　　赋也虎召穆公名也辟与辟同彻井其田也疚病棘急也极中之表也居中而为四方所取正也　言江汉既平王又命召公【再言江汉之浒者系上事起下事也陈少南曰非谓宣王临江汉之浒而命召虎也】辟四方之侵地而治其疆界非以病之非以急之也但使其来取正于王国而已于是遂疆理之尽南海而止也【严氏曰古人伐叛讨贰之后必去其苛政平其赋敛以慰民心故此章言彻法之事然武事仅定即行疆理税赋之法疑于病民且疑于急迫矣宣王谓我非疚也非棘也盖仆一天下之中正乃我周之定制欲天下皆于王国来取中焉耳召公于是往而疆之以正其疆界往而理之以分其土宜推而至于南海之逺淮夷在南故曰至于南海辅氏曰辟其侵地治其疆界井其田亩岂无以为病者淮夷甫平而遽然为此岂无以为急者而王之心则不然也但欲反旧而使之取正于王国之法度耳愚按此章言穆公因平淮夷而又成开复之功也】
　　王命召虎来旬来宣文武受命召公维翰【叶胡干反】无曰
　　予小子【叶奬里反】召公是似【叶养里反】肇敏戎公用锡尔祉赋也旬徧【李迂仲曰十月为旬则旬训徧明甚】宣布也自江汉之浒言之故曰来召公召康公奭也翰干也予小子王自称也肇开戎汝公功也　又言王命召虎来此江汉之浒徧治其事以布王命而曰昔文武受命惟召公为桢榦今女无曰以予小子之故也但自为嗣女召公之事耳能开敏女功则我当锡女以祉福如下章所云也【郑氏曰此述其祖之功以劝之也愚按此章追述王命召公之词以终上章所言经营疆理之意而起下章所叙赏赐之事】
　　厘【力之反】尔圭瓉【才旱反】秬【音巨】鬯【初亮反】一卣【音酉无韵未详】告于
　　文人锡山土田【叶地因反】于周受命【叶满并反下同】自召祖命虎拜稽首天子万年【叶弥因反】
　　赋也厘赐卣尊也【孔氏曰释器云卣中尊按鬰人掌和鬰鬯以实彛而陈之则鬯当在彛而此及尚书左传皆云秬鬯一卣者当祭之时乃在彛未祭则在卣赐时未祭故卣盛之】文人先祖之有文徳者谓文王也周岐周也召祖穆公之祖康公也　此叙王赐召公策命之词【孔氏曰上言用锡尔祉此言赐之之事】言锡尔圭瓉秬鬯者使之以祀其先祖又告于文人而锡之山川土由以广其封邑盖古者爵人必于祖庙示不敢专也【孔氏曰祭统云赐爵禄必于大庙】又使往受命于岐周从其祖康公受命于文王之所以宠异之【孔氏曰虎祖康公在岐周事文武有功而受采地今虎嗣其业功与之等故往岐周命之谢叠山曰锡山川土田必使召虎受赐于岐周用文武封康公之礼以待之此时此意赏非宣王之赏如禀命于乃祖文武也功非召虎之功如受教于乃祖康公也召虎思文武之徳思康公之徳必能尽心尽力以报宣王之徳矣三代令王不责人子以事功惟勉臣子以忠孝本于人心天理而感动之也盘庚亦得此意】而召公拜稽首以受王命之策书也人臣受恩无可以报谢者但言使君夀考而已
　　虎拜稽首对扬王休【叶虚久反】作召公考【叶去久反】天子万夀
　　【叶殖酉反】明明天子【叶奬里反】令闻【音问】不已矢其文徳洽此四国【叶越逼反】
　　赋也对答扬称休美考成矢陈也　言穆公既受赐遂答称天子之美命作康公之庙器而勒王策命之词以考其成且祝天子以万夀也【愚按上章虎拜稽首天子万夀者述穆公受册书而祝谢其君之词也此复言虎拜稽首天子万夀者述穆公铭祖庙器而祝君之词也以考古图观之疑此章皆是述其勒铭庙器之词】古器物铭云【弁】拜稽首敢对扬天子休命用作朕皇考龚【恭】伯尊敦【对】其眉夀万年无疆语正相类但彼自祝其夀而此祝君夀耳【此章大抵类古器物铭识盖古人文字之常体也考古图曰周大夫也有功锡命为其考作祭器也拜稽首对扬天子休命用作皇考龚伯尊敦者古者爵有徳禄有功必赐于大庙祭之日一献君行立于阼阶之南南面所命者北面史由君若执策命之再拜稽首受书以归而舍奠于其庙也此策命之礼所图器多有是词】既又美其君之令闻而进之以不已劝其君以文徳而不欲其极意于武功古人爱君之心于此可见矣【辅氏曰穆公本以平淮夷而受赐今乃不言其武功而但愿天子陈其文徳以洽四方之国则用兵岂圣人之得已哉而穆公爱君之忠诚亦至矣愚按上章王命穆公则欲其于召公是似而肇敏戎功此章穆公祝君则欲其长保令闻而陈其文徳上下之情可谓交相爱矣】江汉六章章八句【黄实夫曰此诗乃召公奏凯之日所作也初则整师而往非为邀功特以淮夷作患不能自安耳次则淮夷患除而其功成次则安民之政举而其功广次则即公而论赏次则论定而赏行次则人臣报塞之义也严氏曰周兴西北岐丰去江汉最逺故淮夷最难服从化则后倡乱则先周人经理淮夷用力最多成王初年淮夷同三监以叛其后人同奄国以叛伯禽就封人同徐戎以叛宣王一命吉甫北方旋定继命方叔伐蛮荆后命召公平淮南之夷人命皇甫平淮北之夷盖南方之役至再至三淮夷未定则一方倡乱天下皆危故至淮夷平然后四方定比江汉常武所以为宣王之终事而系之于宣王大雅之末也杨氏曰圣主得贤臣而功业古人皆然也昔宣王中兴有吉甫召虎仲山甫之徒以之伐玁狁以之平淮夷卒致再造之业诸臣之力居多宣王何力哉易未济六五之光亦九四震用伐鬼方之力也五何力哉三年有赏于大国此诗之末所以言宣王之锡命也】
　　序尹吉甫美宣王也能兴衰拨乱命召公平淮夷
　　吉甫见上他説得之
　　赫赫明明王命卿士【叶音所】南仲大【音泰下同】祖大师皇父【音甫】整我六师以修我戎【叶音汝】既敬既戒【叶讫力反】惠此南国【叶越偪反】
