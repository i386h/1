<!-- { "loadSidebar": true } -->
　　赋也敖敖长貌説舍也农郊近郊也四牡车之四马骄壮貌幩镳饰也镳者马衔外铁人君以朱纒之也镳镳盛也【孔氏曰言以朱饰镳而镳镳然盛】翟翟车也夫人以翟羽饰车茀蔽也妇人之车前后设蔽【孔氏曰妇人下露见车前后设障谓之茀因以翟羽为饰】夙早也玉藻曰君日出而视朝【郑氏曰朝内朝路寝门外之正朝也】退适路寝聴政使人视大夫大夫退然后适小寝释服【郑氏曰小寝燕寝也释服服端孔氏曰君出视朝毕乃适路寝以待大夫之所谘决事之多少大夫所主故大夫退然后罢】　此言庄姜自齐来嫁舍止近郊乗是车马之盛以入君之朝国人乐得以为庄公之配故谓诸大夫朝于君者宜早退无使君劳于政事不得与夫人相亲而叹今之不然也【严氏曰君之不答庄姜惑于嬖妾之故也而此诗以为无使君劳母之不安其室淫风流行之故也而凯风以为劳苦而然风人之词婉矣】
　　河水洋洋北流活活【古濶反叶户劣反】施罛【音孤】濊濊【呼活反叶许月】
　　【反】鳣【陟连反】鲔【于轨反】发发【补末反叶方月反】葭【音加】菼【他览反】掲掲【易谒反】庶姜孽孽【鱼竭反】庶士有朅【欺列反】
　　赋也河在齐西卫东北流入海洋洋盛大貌活活流貌施设也罛鱼罟濊濊罟入水声也【説文曰濊碍流也】鳣鱼似龙黄色鋭头口在颔下背上腹下皆有甲大者千余斤【孔氏曰鳣鱼体有邪行甲无鳞大者长二三丈江东呼为黄鱼】鲔似鳣而小色青黒【孔氏曰陆玑云鲔头小而尖似铁兠鍪口亦在颔下其甲可以摩姜大者不过七八尺一名鮥肉色味不如鳣也鍪音矛鮥音洛】发发盛貌菼薍【顽去声】也亦谓之荻掲掲长也庶姜谓侄娣孽孽盛饰也庶士谓媵臣朅武貌　言齐地广饶而夫人之来士女佼好礼仪盛备如此亦首章之意也
　　硕人四章章七句【孔氏曰此诗皆陈庄姜宜于见荅而君不亲也严氏曰此诗无一语及庄姜不见答之事但言其姻族之贵容貌之美礼仪之备又言齐地广饶士女俊好以深寓其悯惜之意而已惟大夫夙退无使君劳二句防见其意而辞亦深婉风人之词大抵然也胡庭芳曰黄氏云绿衣诗言嬖妾之不当僣而僣硕人诗言夫人之宜见答而不见答也辅氏曰观邶风燕燕等篇则庄姜之徳行文章皆未易及而此诗不之言何也曰此但指其人所易见者以刺庄公之昏惑而不知耳庄姜之美则固不止此也】
　　序闵庄姜也庄公惑于嬖妾使骄上僣庄姜贤而不荅终以无子国人闵而忧之
　　此序据春秋传得之
　　氓之蚩蚩【尺之反】抱布贸【莫豆反】丝【叶新赍反】匪来贸丝来即我谋【叶谟悲反】送子涉淇至于顿丘【叶袪奇反】匪我愆期子无良媒【叶谟悲反】将【七羊反】子无怒秋以为期
　　赋也氓民也葢男子而不知其谁何之称也【始见其来莫知其为谁何也既与之谋则尔汝之矣此言之序也】蚩蚩无知之貌葢怨而鄙之也布币【孔氏曰币者布帛之名】贸买也【释文曰交易也】贸丝葢初夏之时也顿丘地名【严氏曰在朝歌之东汉志陈郡有顿丘县师古云以丘为县也丘一成为顿丘谓一顿而成也】愆过也将愿也请也　此淫妇为人所弃而自叙其事以道其悔恨之意夫既与之谋而不遂往又责所无以难其事再为之约以坚其志此其计亦狡矣以御蚩蚩之氓宜其有余而不免于见弃葢一失其身人所贱恶始虽以欲而迷后必以时而悟是以无往而不困耳士君子立身一败而万事瓦裂者何以异此可不戒哉【辅氏曰读先生之説令人惕然知戒不敢有一毫自恕之意也】
　　乗彼垝【俱毁反】垣【音袁】以望复闗【叶圭员反】不见复闗泣涕涟
　　涟【音连】既见复闗载笑载言尔卜尔筮体无咎言以尔车来以我贿【呼罪反】迁
　　赋也垝毁垣墙也复闗男子之所居也不敢显言其人故托言之耳曰卜蓍曰筮体兆卦之体也【龟嵗久则灵蓍生百年一本百茎亦物之灵者卜筮实问鬼神以蓍龟神灵之物故假之以騐其卦兆卜法以明火爇柴灼龟为兆筮法以四十九着分卦捰扐凡十八变而成卦孔氏曰兆卦之体谓龟兆筮卦也故左传曰一薰一莸十年尚有臭是龟之繇易曰困于石据于蒺藜是卦之繇二者皆有繇词也繇音由】贿财迁徙也　与之期矣故及期而乗垝垣以望之既见之矣于是问其卜筮所得卦兆之体君无凶咎之言【辅氏曰此章可见古人之尚卜筮然使其知易为君子谋不为小人谋则亦不敢求之筮矣愚按卜筮之法所以开物成务定天下之吉凶成天下之亶亹者曾谓有淫人之凟问而尚得无凶咎之言乎以其犹能自疑而欲决之也则请以蒙之六三告之葢使此氓而知勿用取行不顺之戒此女而知不有躬无攸利之戒则必各求正应岂复至于相弃也哉】则以尔之车来迎当以我之贿往迁也
　　桑之未落其叶沃若于【音吁下同】嗟鸠兮无食桑葚【音甚叶知】
　　【林反】于嗟女兮无与士耽【叶持林反】士之耽兮犹可説也女之耽兮不可説也
　　比而兴也沃若润泽貌鸠鹘【音骨】鸠也似山雀而小短尾青黒色多声【严氏曰即庄子所谓鸴鸠也郭璞云似山鹊呼为鹘鸼音骨朝本草曰鹘鸼尾短黄色多声】葚桑实也鸠食葚多则致醉耽相乐也説解也言桑之润泽以北己之容色光丽然又念其不
　　不可恃此而从欲忘反故遂戒鸠无食桑葚以兴下句戒女无与士耽也【愚按此章比自比兴自兴下泉则就以比辞起兴葢有两例后凡言比而兴者各以文意求之可也】士犹可説而女不可説者妇人被弃之后深自愧悔之辞主言妇人无外事唯以贞信为节一失其正则余无足观耳不可便谓士之耽惑实无所妨也【郑氏曰士有百行可以功过相揜妇人唯以贞信为节愚按集传所谓主言者葢以此妇立言之意专主于言妇人不可一失其节故其辞意抑扬重于女而轻于男非谓男有可耽之理而无所妨玩诗文犹之一字意亦可见读者当不失性情之正也】
　　桑之落矣其黄而陨【叶于贫反】自我徂尔三嵗食贫淇水
　　汤汤【音伤】渐【子亷反】车帷裳女也不爽【叶师庄反】士贰其行【下孟反叶户郎反】士也罔极二三其徳
　　比也陨落徂往也汤汤水盛貌渐渍也帷裳车饰亦名童容妇人之车亦有之【孔氏曰以帷障车之傍如裳以为容饰故谓童容】爽差极至也　言桑之黄落以比己之容色凋谢遂言自我往之尔家而值尔之贫于是见弃复乗车而渡水以归复自言其过不在此而在比也【辅氏曰女也不爽此但言其誓约之言不差耳岂不悔其初之失哉虽云曲不在己殊不知始既如此则终固宜然也愚按此妇首称曰氓继而曰子继而曰尔又继而谓之士继而复曰尔又复曰士或鄙之或亲之或贵之此所以为怨妇之辞欤】
　　三嵗为妇靡室劳矣夙兴夜寐靡有朝【叶直豪反】矣言既
　　遂矣至于防矣兄弟不知咥【许意反】其笑【叶音燥】矣静言思之躬自悼矣
　　赋也靡不夙早兴起也咥笑貌　言我三嵗为妇尽心竭力不以室家之务为劳早起夜卧无有朝旦之暇与尔始相谋约之言既遂而尔遽以暴戾如我兄弟见我之归不知其然但咥然其笑而已葢淫奔従人不为兄弟所齿故其见弃而归亦不为兄弟所恤理固有必然者亦何所归咎哉但自痛悼而已及尔偕老老使我怨淇则有岸【叶鱼战反】隰则有泮【音畔叶匹】
　　【见反】总角之宴言笑晏晏【叶伊佃反】信誓旦旦【叶得绢反】不思其反【叶孚绚反】反是不思【叶新赍反】亦已焉哉【叶将黎反】
　　赋而兴也及与也泮涯也髙下之判也总角女子未许嫁则未笄但结发为饰也【孔氏曰但结其发为两角】晏晏和柔也旦旦明也　言我与汝本期偕老不知老而见弃如此徒使我怨也【愚按诗言总角之宴则此女未笄而已奔矣又言老使我怨则至老而后见弃也故前章以桑之黄落自此其色之衰也所谓三嵗为妇三嵗食贫者言其在夫家贫劳之嵗月耳】淇则有岸矣隰则有泮矣而我总角之时与尔宴乐言笑成此信誓曾不思其反复以至于此也此则兴也【愚按此章兴在赋外他章亦有就赋其事以起兴如黍离之类者葢亦有两例也后凡言赋而兴者当各以其文意求之】既不思其反复而至于此矣亦如之何哉亦已而已矣传曰思其终也思其复也思其反之谓也【襄公二十五年注曰思使终可成思其可复行也辅氏曰静言思之躬自悼矣反是不思亦已焉哉皆悔恨之极也大凡人之处事须当思其反不然鲜有不惂干凶咎者欲心一纵则必不能思其反耳】氓六章章十句【刘执中曰夫妇者五品之本匹配虽自于人谋义理实根于天地顺其道者足以安于其位逆其理者无以保于其生葢肇有人伦以来未有违理犯义终其身而弗悔者此氓诗之所由作也辅氏曰谷风与氓二诗皆怨然谷风虽怨而责之其辞直葢其初以正也氓之诗则怨而悔之耳其辞隠葢其初之不正也尝谓二诗皆出于卫之妇人其文辞次序虽后世工文之士所不能及然考其行则一贤一否如是之不同所谓有言者不必有徳岂不信哉愚按此诗及邶谷风皆弃妇所作故其辞意多同桑之黄陨即泾浊之色也食贫靡劳即方舟泳游之苦也至于暴戾即有洸有溃之意也偕老而使我怨即既生育而比子于毒也然则宴尔新昏以我御穷则其过今在于夫女之耽兮不可説也则其过昔在于已今之过在夫故可责其不念昔者之来塈昔之过在已故终于自悔昔者之不思其反此诗自悔之深固不得如谷风归怨之深也】
　　序刺时也宣公之时礼义消亡淫风大行男女无别遂相奔诱华落色衰复相弃背或乃困而自悔丧其妃耦故序其事以风焉美反正刺淫泆也
　　此非刺诗宣公未有考故序其事以下亦非是其曰美反正者尤无理
　　籊籊【他歴反】竹竿以钓于淇岂不尔思逺莫致之
　　赋也籊籊长而杀【去声】也竹卫物淇卫地也　卫女嫁于诸侯思归宁而不可得故作此诗言思以竹竿钓于淇水而逺不可至也【辅氏曰岂不尔思者言固不能不思也逺莫致之者以义有不可故托以逺而不能致耳】
　　泉源在左淇水在右【叶羽轨反】女子有行逺【于万反】兄弟父
　　母【叶满彼反】
　　赋也泉源即百泉也在卫之西北而东南流入淇故曰在左淇在卫之西南而东流与泉源合故曰在右【胡庭芳曰以北为左南为右】　思二水之在卫而自叹其不如也【辅氏曰女子有行逺父母兄弟安之之辞】
　　淇水在右泉源在左巧笑之瑳【七可反】佩玉之傩【乃可反】赋也瑳鲜白色笑而见齿其色瑳然犹所谓粲然皆笑也傩行有度也　承上章言二水在卫而自恨其不得笑语游戏于其间也
　　淇水滺滺【音由】桧楫松舟驾言出游以写我忧
　　赋也滺滺流貌桧木名似柏【毛氏曰桧栢叶松身孔氏曰禹贡栝栢注栢叶松身曰栝与此一也】楫所以行舟也　与泉水之卒章同意竹竿四章章四句【苏氏曰泉水载驰竹竿皆异国诗而在卫者以其声卫声欤记曰郑声好滥淫志卫音促数烦志齐音傲僻骄志葢诸国之音未有同者卫女思归而作诗其为卫音也宜】序卫女思归也适异国而不见答思而能以礼者也
　　未见不答之意
　　芄【音丸】兰之支童子佩觿【许规反】虽则佩觿能不我知容兮遂兮垂带悸【其季反】兮
