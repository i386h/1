<!-- { "loadSidebar": true } -->
　　召南之国十四篇四十章百七十七句鹊巢于采苹言夫人大夫妻以见当时国君大夫被文王之化而能修身以正其家也甘棠以下又见由方伯能布文王之化而国君能修之家以及其国也【孔氏曰鹊巢采药夫人身事草虫采苹朝臣之妻甘棠行露朝建之臣皆化之自近及逺也羔羊以下江沱之间是又化之差逺也】其词虽无及于文王者然文王明徳新民之功至是而其所施者矣抑所谓其民皡皥而不知为之者与【张南轩曰王者之化逺而大涵养斯民由于其道而莫知其所以然故曰皡皡如也】唯何彼秾矣之诗为不可晓当阙所疑耳周南召南二国凡二十五篇先儒以为正风今姑从之【周南言文王后妃闺门之化召南言诸侯夫人大夫妻被文王后妃之化而成徳之事葢诗之正风也孔丛子子曰吾于周南召南见周道之所以盛也严氏曰诗首二南见夫妇之伦焉见王道之端焉二南系周召见君臣之伦焉见文王心徳之微盛徳之至焉苏氏曰二南皆出于文王而有内外之异内得之深外得之浅故召南之诗不及周南之深也郑氏曰二南为正风则然矣自后南国诸侯政衰何以无变风曰陈诸侯之诗者将以知其缺失省方设教为黜陟也时徐及吴楚僣号不承天子之风故无其诗也】　孔子谓伯鱼曰女为周南召南矣乎人而不为周南召南其犹正墙面而立也与【为犹学也周南召南所言皆修身齐家之事正墙面而立言即其至近之地而一物无所见一步不可行张南轩曰天下事未有不本于齐家必如二南所述室家之事而后为家齐由此而达之则无所不可行若为之不从此始则动有隔碍虽尺寸不可推而行之故曰其犹正墙面而立也与辅氏曰二南之诗于文王齐家之事则见之矣至于脩身之事则未尝及也今乃谓所言皆修身齐家之事何也曰身者家之本也圣人之化未有不本于身者文王之化自内及外如此则其修身之事固在其中矣考索李氏曰告伯鱼学诗必自周南召南始葢诗之序先之以风而周南召南又为风之先焉此皆文王正心诚意有在于此故其肃肃雍雍在于闺门之内而其化行于二南之国】　仪礼乡饮酒乡射燕礼皆合乐周南闗雎葛覃卷耳召南鹊巢采蘩采苹【李寳之曰乡饮酒礼诸侯之郷大夫三年大比献贤能于君以礼賔之与之饮酒之礼乡射礼州长春秋以礼会民而射于州序之礼也合乐谓堂上歌瑟堂下钟磬合奏此诗也燕礼遂歌乡乐李寳之曰诸侯与羣臣燕饮酒之礼歌者亦与众音俱作而歌之乡饮酒乡射自歌其乐故言合乐不言乡乐也】燕礼又有房中之乐郑氏注曰歌周南召南之诗而不用钟磬云房中者后夫人之所讽诵以事其君子【李寳之曰与四方賔燕则有之】　程子曰天下之治正家为先天下之家正则天下治矣二南正家之道也陈后妃夫人大夫妻之徳推之士庶人之家一也故使国至于乡党皆用之自朝廷至于委巷莫不讴吟讽诵所以风化天下【黄实夫曰文王后妃之徳始于二南而极于天下鹊巢之夫人草虫之大夫妻江汉之游女莫不被其风化大用之则大小用之则小上自朝廷下至闾巷皆可得而用之此如春风和气及物则生不可以大小论也张南轩曰二南皆文王时诗周公取以为万世后妃夫人大夫士庶人之妻夫刑家之法虽自于已而于其配必谨所择是葢祸福之基所以重宗庙重其身正夫妇而为正家之本也辅氏曰正变之风虽经无明文然无害于义故姑从之孔子之诲伯鱼但使之学二南而不言二南之义今得先生説得二篇之义明白犹觉孔子之言有意味可玩程子曰孔子曰人而不为周南召南其犹正墙面而立而今人读了二南诗果便不面墙而立方是善读诗故先王尝训一学者曰公读二南了还能不正墙面而立否意思都不曾相粘济得甚事此又读诗者之所当知也仪礼之説见古人于二南用之如此其广且切而程子之説则又所以述二南之用也】












　　诗传通释卷一
<经部,诗类,诗传通释>
　　钦定四库全书
　　诗传通释卷二
　　元　刘瑾　撰
　　诗
　　朱子集传
　　邶【音佩】一之三
　　邶鄘卫三国名在禹贡冀州西阻太行北逾衡漳东南跨河以及兖州桑土之野及商之季而纣都焉武王克商分自纣城朝歌而北谓之邶南谓之鄘东谓之卫以封诸侯邶鄘不详其始封卫则武王弟康叔之国也【愚按武王作酒诰戒康叔而曰明大命于妹妹即纣都则康叔封卫明在武王时矣邶鄘之地岂其始为武庚三叔之封至成王灭武庚诛三监乃复以封他国而其后又并入于卫也欤】卫本都河北朝歌之东淇水之北百泉之南其后不知何时并得邶鄘之地至懿公为狄所灭戴公东徙渡河野处漕邑文公又徙居于楚丘朝歌故城在今卫州卫县西二十二里所谓殷墟卫故都即今卫县漕楚丘皆在滑州大抵今懐卫澶【蝉】相滑濮等州开封大名府界皆卫境也【愚按懐州今改懐孟路卫州今改卫辉路相州今改彰徳路大名府今改大名路所治有滑州及澶州今改开州并河东山西道濮州今为东昌路濮州隷山东东西道开封府今改汴梁路河南省】但邶鄘地既入卫其诗皆为卫事而犹系其故国之名则不可晓【存其旧号者岂其声之异欤又曰卫有卫音鄘有鄘音邶有邶音故诗有鄘音者系之鄘有邶音者系之邶辅氏曰先生初説亦疑其为声之异今但以为不可考者葢此等既不繋诗之大义又他无所考不若阙之为得也程子曰一国之诗而三其名得于卫地者为卫得于邶鄘者为邶鄘严氏曰存邶鄘之名不与卫之灭国也愚按緑衣燕燕等诗庄姜自作共姜作栢舟桑中言沬乡皆正作于卫国而或系邶或系鄘泉水载驰竹竿皆作于外国而一系邶一系鄘一系卫意大师各从得诗之地而系之也其所以必系邶鄘故名者无乃欲寓兴灭继絶之心如春秋昭公八年楚既灭陈而九年经书陈灾谷梁以为存陈亦此意也是以大师存邶鄘之名置于卫前亦如魏风先于唐之例夫子存其名而不削因其序而不革耳】而旧説以此十三国皆为变风焉【严氏曰闗雎鹊巢为三百篇纲领风之正也反乎此者变也邶鄘卫皆卫风也卫祸机于袵席覃及宗社居变风之首二南之变也张学龙曰正风以闗雎为首者得夫妇人伦之至正者也变风以邶栢舟为首者庄姜处夫妇人伦之变者也次鄘栢舟者处子母之变者也苏氏曰春秋所见百七十余国变风之作春秋数世矣而载于大师者独十三国意者列国不皆有诗其有诗者虽桧曹之小邶鄘之亡而有不能已也】
　　泛【芳劒反】彼柏舟亦泛其流耿耿【古幸反】不寐如有隠忧防我无酒以敖【五羔反】以游
　　比也泛流貌柏木名耿耿小明忧之貌也【耿耿犹儆儆不寐貌也辅氏曰葢人有所忧则其心耿耿然唯于忧之一路分明耳其他固有所不及也古人下字不苟如此唯其心耿耿然故不能寐也】痛也防犹非也　妇人不得于其夫故以柏舟自比【问柏舟看来与闗雎亦无异彼何以为兴曰他下面便説淑女见得是因彼兴此此诗才説柏舟下面更无贴意见得其义是比愚按有全章皆比者如螽斯之类固专属比矣亦有比意之外继陈其事如此章之类者今以集传赋而比之体反观之比而兴之体例求之则此类恐亦可以为比而赋也】言以柏为舟坚致【音稚密也】牢实而不以乘载无所依薄【愚按薄字训附以説卦雷风相薄证之只读作泊若以离骚九章芳不得薄之薄证之则音为傅而亦训为附也】但泛然于水中而已【严氏曰二柏舟用意皆在下句邶柏舟在于亦泛其流鄘柏舟在于在彼中河也】故其忧之深如此非为无酒可以遨游而解之也列女传以此为妇人之诗今考其辞气卑顺柔弱且居变风之首而与下篇相类岂亦庄姜之诗也欤【胡庭若曰列女传以为卫宦夫人之诗此鲁诗説也此诗词气诚为卑弱而末云不能奋飞可见妇人诗何则人臣道不合则去是有可去之义若姜氏则无可去之义矣故曰不能奋飞况以下四篇皆妇人作二南与鄘柏舟皆首妇人亦是一证郑氏曰庄姜庄公夫人齐女姓姜氏】
　　我心匪鉴不可以茹【如预反】亦有兄弟不可以据薄言
　　往愬逢彼之怒
　　赋也鉴镜茹度【待洛反】据依愬告也　言我心既非鉴而不能度物虽有兄弟而又不可依以为重故往告之而反遭其怒也【辅氏曰内既不得于其夫外又不得于其兄弟其情之无聊亦甚矣】我心匪石不可转也我心匪席不可卷【眷勉反】也威仪
　　棣棣不可选也
　　赋也棣棣富而闲习之貌【辅氏曰富谓富盛也富盛则全备而无欠阙闲习则从容而不生踈吕东莱曰言威仪闲习自有常度】选简择也　言石可转而我心不可转席可卷而我心不可卷威仪无一不善又不可得而简择取舎皆自反而无阙之意【辅氏曰心之不可转不可卷言其有常也威仪之不可选言其皆善也唯其存诸中者有常而不可移故形于外者皆善而不可拣也】
　　忧心悄悄【七小反】愠于羣小觏【古豆反】闵既多受侮不少静
　　言思之寤辟【避亦反】有摽【符小反】
　　赋也悄悄忧貌愠怒意羣小众妾也言见怒于众妾也觏见闵病也辟拊心也摽拊心貌【孔氏曰寤觉之中拊心而手摽然】日居月诸胡迭【待结反】而防心之忧矣如匪澣【户管反】衣
　　静言思之不能奋飞
　　比也居诸语辞迭更防亏也【严氏曰防谓不明也日月食则不明十月之交云彼月而防此日而防】　言日当常明月则有时而犹正嫡当尊众妾当卑今众妾反胜正嫡是日月更迭而是以忧之至于烦寃愦【公对反乱也】眊【音冒目不明也】如衣不澣之衣恨其不能奋起而飞去也
　　柏舟五章章六句【读诗须当讽味看他诗人之意在甚处如妇人不得于其夫宜其怨之深矣而曰我思古人实我心又曰静言思之不能奋飞其词气忠厚恻怛怨而不过如此所谓止乎礼义而中喜怒哀乐之节者所以虽为变风而继二南之后者以此臣之不得于君子之不得于父弟之不得于兄朋友之不相信皆当以此为法如屈原不忍其愤懐沙赴水此贤者之过也贾谊云歴九州而相其君兮何必懐此都也又失之逺矣读诗须合如此看所谓诗可以兴可以观可以羣可以怨是诗中大义不可不理防得静言思之不能奋飞犹似未有和平意曰也只是如此説无过当处既有可怨之事亦须还他有些怨底意思终不成只如平时却与土木相似只看舜之号泣于旻天更有甚于此者喜怒哀乐但发之不过其则耳亦岂可无圣贤处忧危只要不失其正如緑衣言我思古人实我心这般意思却又分外好辅氏曰首章以柏舟为比比其可用乘载也末章以日月为比比其当明而亏当尊而卑也所谓词气卑顺柔弱全篇固然而末后两章尢可见张学龙曰庄妻处夫妇之变正静自守而不忍斥言其夫共姜处子母之变以死誓无他感动其母然母之慈爱犹可回也故共姜处之易夫之昏惑不可移故庄姜处之难此所以冠鄘卫居变风之首也】
　　序言仁而不遇也卫顷公之时仁人不遇小人在侧
