<!-- { "loadSidebar": true } -->
　　春秋传曰昔武王克商作颂曰载戢干戈而外传又以为周公公之颂则此诗乃武王之世周公所作也【陈少南曰武王凯歌方终而有方岳之行观此诗是告方岳以革命之事因其时而震服诸侯故其诗与他庙乐不同黄实夫曰时迈之作见武王所以得天下所以保天下者皆无愧也武王巡守之事诗有时迈书有武成时迈告祭之乐章也武成识其政事以示天下来世也庚戌柴望大告武成此告祭懐柔之实也昭我周王天休震动此莫不震疉之实也庶邦冡君暨百工受命于周此式序在位之实也偃武修文归马放牛此非戢櫜之意乎建官位事重民五教惇信明义崇徳报功此非懿徳以保之乎】外传又曰金奏肆夏樊遏渠天子以飨元侯也【郑氏曰以钟鑮播之鼓磬应之所谓金奏也】韦昭注云肆夏一名樊韶夏一名遏纳夏一名渠即周礼九夏之三也吕叔玉云肄夏时迈也樊遏执竞也渠思文也【顔达龙曰三夏者歌之大也天子享元侯用之故尸出入奏肆夏牲出入奏韶夏四方賔来奏纳夏其声载于乐章其职掌于钟师然杜预韦昭之说舆吕叔玉虽不同而时迈执竞思文即三夏之异名也郑氏曰九夏疑皆诗篇名颂之类也载在乐章乐崩亦从而亡是以颂不能具愚按时迈思文皆周公所作而周礼九夏亦制作于周公固可以时迈为肆夏思文为纳夏矣至于执竞则昭王以后之诗而乃定为昭夏左传国语之注恐难尽信】
　　序巡守告祭柴望也【范氏曰古者天子廵守至方岳以柴望告祭所以懐柔百神也后世议礼失其传而谓之封襌非也】
　　执竞武王无竞维烈不显成康上帝是皇
　　赋也此祭武王成王康王之诗竞强也言武王持其自强不息之心故其功烈之盛天下莫得而竞【李迂仲曰易曰天行健君子自强不息人君亦自强然后可以成功】岂不显哉成王康王之徳亦上帝之所君也
　　自彼成康奄有四方斤斤【纪觐反】其明【叶谟郎反】
　　斤斤明之察也言成康之徳明着如此也【李迂仲曰言昭临四方无所不察也】
　　钟鼓喤喤【华彭反叶胡先反】磬筦【音管】将将【七羊反】降福穰穰【如羊反】喤喤和也将将集也穰穰多也言今作乐以祭而受福也【严氏曰此言乐作而神福之也】
　　降福简简威仪反反既醉既饱福禄来反
　　简简大也反反谨重也反覆也言受福之多而愈益谨重是以既醉既饱而福禄之来反覆而不厌也【李迂仲曰既醉既饱葢祭终而饮福耳上言祭时乐备而和故神降之福此言祭终而饮威仪备具此福禄所以反复日至而未艾也严氏曰此言礼行而神申福之也】
　　执竞一章十四句【辅氏曰武王能持自强之心而不息故天下莫能强于功烈之盛此葢内外之符也成王康王之徳所以显明而上帝之所以君之者岂无自而然哉此四句皆主武王而言之也自彼成康奄有四方乃専言成康之德斤斤训明与察亦有不已无间断之意应上显字而言钟鼓喤喤磬筦将将降福穰穰则言作乐以祭乐声之和而受福之多降福简简而下四句又言既祭而燕威仪谨重故福禄之来反覆无厌所以然者皆由武王之自强不息成康之明斤斤不已之故】
　　此昭王以后之诗国语説见前篇
　　序祀武王也
　　此诗并及成康则序误矣其説己具于昊天有成命之篇苏氏以周之奄有四方不自成康之时因从小序之説此亦以辞害意之失皇矣之诗于王季章中葢己有此句矣又岂可以其太蚤而别为之説耶诗人之言或先或后要不失为周有天下之意耳【濮氏曰诸儒言序之过往往徒费其词而意终不慊故朱子辨而正之夫复何疑】
　　思文后稷克配彼天立我烝民莫匪尔极贻我来牟帝命率育【叶曰逼反】无此疆尔界【叶讫力反】陈常于时夏
　　赋也思语词文言有文徳也【辅氏曰圣人之徳文武最盛文阳也武阴也而文取数尤多舍刑威征讨之外皆文也真氏曰圣人盛徳蕴于中而光辉发于外如威仪之中度语言之当理皆文也尧之文思舜之文明孔子称尧曰焕乎其有文章子贡曰夫子之文章皆此之谓也六经论语之言文章皆取其自然形见者后世始以笔墨著述为文与圣贤之所谓文者异矣】立粒通极至也徳之至也贻遗也来小麦牟大麦也【本草曰小麦味甘大麦味咸为五谷长注大来今稞麦一名麰麦形似小麦皮厚故谓大麦】率徧育养也言后稷之徳真可配天【愚按真可配天故谓之克配如文王之克明徳也】
　　葢使我烝民得以粒食者莫非其徳之至也【曹氏曰天地能生之而不能养之苟不得其养则亦弗克遂其生矣惟后稷能以粒食养人故其徳足以配天　立即书所谓烝民乃粒尔指后稷而言葢曰使我众民得以粒食者莫非尔后稷之所立者是望耳极字非指所受之中也】且其贻我民以来牟之种乃上帝之命以此徧养下民者【严氏曰后稷遗我民以二麦之种此乃天命后稷徧养斯民也然稷播百谷独举来牟者以其先熟济民之食尤切也段氏曰诗言来牟者二葢麦者五谷成熟之最先一嵗丰稔之占又正阙乏之时故养民者以此为喜也】是以无有逺近彼此之殊而得以陈其君臣父子之常道于中国也【李迂仲曰此所谓富而教之也若民无恒产因无恒心矣辅氏曰帝命以此徧养下民故稷因以教民稼穑种艺遍于天下无有疆界之限民既得以生养君臣父子之常道因可以陈布于中国也孟子论稷教稼穑契教人伦之事葢夫生育之道无此疆尔界之殊至于五常之教则必先以中国为急故举其所急者言之而已】或曰此所谓纳夏者亦以其有时夏之语而命之也
　　思文一章八句
　　国语説见时迈篇【吕束莱曰国语以此为周公公之颂是此篇亦周公所作濮氏曰此郊祀献后稷之乐歌祭天宜有诗而今亡矣决不可以昊天有成命当之孔氏曰后稷之配南郊与文王之配明堂其义一也而我将主言文王享其祭祀不説文王可以配上帝此篇主説后稷有徳可以配天不説后稷享其祭祀非有异也】
　　序后稷配天也【李迂仲曰即孝经所谓郊祀后稷以配天者也黄实夫曰后稷配天一事也而生民为叙事之辞此雅颂所以异也】
　　清庙之什十篇十章九十五句
　　周颂臣工之什四之二
　　嗟嗟臣工敬尔在公王厘【力之反】尔成来咨来茹【如预反】赋也嗟嗟重叹以深敕之也臣工羣臣百官也公公家也厘赐也成成法也茹度也　此戒农官之诗先言王有成法以赐女女当来咨度也【辅氏曰命他官皆无诗而特命农官则有诗者想是周人以闻国故成王周公特作诗以戒饬之以重其事也葢周家当时每事皆有成法布在天下泛于后稷教民稼穑之事乎羣臣百官或有所不知故俟之来咨来度也】
　　嗟嗟保介维莫【音慕】之春亦又何求如何新畬【音余】于【音乌】皇来牟将受厥明明昭上帝迄用康年命我众人庤【持利反】乃钱【子浅反】镈【音博】奄观铚【珍栗反】艾【音刈】
　　保介见月令吕览【愚按吕览即吕氏春秋月令亦吕氏春秋十二纪之首也】其説不同然皆为籍田而言葢农官之副也【郑氏据月令天子亲载耒耜措之于参保介之御间以为车右被甲持兵故曰保介今按吕氏春秋亦有此文但参字在于字上髙诱注云保介副也郑説迂晦不若高诱之明白也辅氏曰保介助王耕籍田者介有副意故以为农官之副】莫春斗柄建辰夏正之三月也畬三嵗田也【曹氏曰凡田一嵗曰菑初反草也二嵗曰新田始为田也三嵗曰畬乃成熟也】于皇叹美之词来牟麦也明上帝之明赐也言麦将熟也迄至也康年犹丰年也众人甸徒也【愚按周礼甸师下士二人府一人史二人胥三十人徒三百人甸师掌帅其属而耕耨王籍意此诗所诗臣工即甸师也故但深敕之以成法而不明戒之以事所谓保介者即府吏之属也故亦深敕之以农事而又不使亲其劳所谓众人则甸徒三百人也故使之具农器以亲耕获也然则此诗为籍田而作欤】庤具钱铫【挑】鏄鉏皆田器也铚获禾短鎌也【孔氏曰鏄耨也柄长尺其耨六寸所以入苗间管子曰一农之事必有一铚一耨一铫然后成农二者皆田器也】艾获也　此乃言所戒之事言三月则当治其新畬矣今如何哉【严氏曰新垦之田用力尤难故首问之辅氏曰维暮之春亦又何求戒之使及时务农也又问所治之新畬今如何新田则费工多故举新而该旧也】于是命甸徒具农器以治其新畬而又将忽见其収成也【李迂仲曰□能庤乃钱鏄乃能有铚艾之望也王介甫曰治其事于前则収其功于后不可不勉也】
　　臣工一章十五句【刘辰翁曰嗟嗟臣工至来咨来茹未有所言也至嗟嗟保介则进其从者而与之言亦惟闵其农事而己能知民事艰难而问之曰如何新如何畬其下则又述其相与賛喜劳劝之意焉严氏曰既嗟叹而告臣工又嗟叹而戒保介皆以重农之意告之也】序诸侯助祭遣于庙也
　　序误【孔氏曰颂虽告神为主但天下太平歌颂君徳亦有非祭祀者臣工噫嘻有客振鹭皆不论神明之事是颂体不一不必皆是告神明也】
　　噫嘻成王既昭假【音格】尔率时农夫播厥百谷骏发尔私终三十里亦服尔耕十千维耦【叶音拟】
　　赋也噫嘻亦叹词也昭明假格也尔田官也时是骏大发耕也私私田也三十里万夫之地四旁冇川内方三十三里有奇言三十里举成数也【周礼遂人曰夫间有遂万夫有川孔氏曰一夫百畆方百步积万夫方之是广长各百夫以百乘百是万也夫有百步三夫为一里则百夫为三十三里余百步歩三分里之一为小半里也】耦二人并耕也　此连上篇亦戒农官之词昭假尔犹言格汝众庶葢成王始置田官而尝戒命之也尔当率是农夫播其百谷使之大发其私田皆服其耕事万人为耦而并耕也葢耕本以二人为耦今合一川之众为言故云万人毕出并力齐心如合一耦也【胡庭芳曰十千维耦者葢万夫合耦而耕实五千耦耳五千耦而并力齐心如一耦也】此必乡遂之官司稼之属其职以万夫为界者沟洫用贡法无公田故皆谓之私【陈安卿曰周制国中乡遂之地用贡法田不井授但为沟洫一夫受田百畆与同沟之人通力合作计畆均収大率十而赋其一赵氏曰陈器之云乡遂用贡法周礼遂人是也按遂人云百夫有洫十夫有沟窃意乡遂之地在近郊逺郊之间六军之所从出必是平原广野可画为万夫之田有沟有洫之有途路也】苏氏曰民曰雨我公田遂及我私而君曰骏发尔私终三十里其上下之间交相忠爱如此
　　噫嘻一章八句【欧阳子曰此是康王以后之诗辅氏曰臣工是成王戒农官之辞噫嘻疑是康王戒农官之辞既昭格尔言昔时成王尝进尔农官而戒命之矣三尔字皆指农官而言其职既以万夫为界则万夫之发私田服耕事皆农官之已事也】
　　序春夏祈谷于上帝也
　　序误
　　振鹭于飞于彼西雝我客戾止亦有斯容
