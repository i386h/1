<!-- { "loadSidebar": true } -->
　　晚务闲之时乃敢相与燕饮为乐而言今蟋蟀在堂而嵗忽已晚矣当此之时而不为乐则日月将舍我而去矣然其忧深而思逺也故方燕乐而又遽相戒曰今虽不可以不为乐然不已过于乐乎盍亦顾念其职之所居者使其虽好乐而无荒若彼之良士长虑而却顾焉则可以不至于危亡也【辅氏曰今我不乐日月其除张而不弛文武不能也无已大康职思其居弛而不张文武不为也好乐无荒良士瞿瞿一张一弛文武之道也严氏曰职思其居启其忧也好乐无荒作其勤也良士瞿瞿警其惧也三言而君国之道尽矣】葢其民俗之厚而前圣遗风之逺如此【愚按自尧而至于周葢千余年矣而其风化流传固结于唐人之心故其民间质实勤俭之习亲爱和乐之恩警戒忠告之情备见于诗此其俗之所以为厚也】
　　蟋蟀在堂嵗聿其逝今我不乐日月其迈【叶力制反】无已
　　大康职思其外【叶五坠反】好乐无荒良士蹶蹶【俱卫反】
　　赋也逝迈皆去也外余也其所治之事固当思之而所治之余亦不敢忽葢其事变或出于平常思虑之所不及故当过而备之也【欧阳子曰职思其外者广周虑也】蹶蹶动而敏于事也
　　蟋蟀在堂役车其休今我不乐日月其慆【吐刀反叶佗侯】
　　无已大康职思其忧好乐无荒良士休休
　　赋也庶人乘役车嵗晚则百工休矣【孔氏曰春官巾车注云役车方箱则载任器以供役收纳禾稼亦用此车故役车休息是农工毕也】慆过也休休安闲之貌乐而有节不至于淫所以安也【辅氏曰庶人之役车犹休矣则君子可无一日之乐乎职居其居谓所居之职也职思其外谓所职之外也职思其爱谓思之极而至于忧也瞿瞿顾虑周旋之貌未见于为也蹶蹶则见于为矣蹶蹶动而敏于事之貌未见其安也安则瞿瞿蹶蹶之效也始则瞿瞿然而思中则蹶蹶然而为终则休休然而安必如是始可以乐而谓之良士尔】蟋蟀三章章八句【辅氏曰嵗聿其逝则不止于嵗聿其莫矣役车其休则不止于嵗聿其逝矣日月其迈则不止于日月其除矣日月其慆则不止于日月其迈矣职思其外则不止于职思其居矣职思其忧则不止于职思其外矣蹶蹶则不止于瞿瞿矣休休则又瞿瞿蹶蹶之效也其意皆由近而逺自浅而深是则所谓忧深而思逺者也陈寿翁曰始思其居则所居处之中次思其外则又出于所居之外终思其忧则思之逺而忧之深可见矣杨氏曰此诗欲及时自乐也而卒曰好乐无荒可谓有礼矣当是时风虽变而尧之遗风未亡也　唐风自是尚有勤俭之意作诗是一个不敢故懐底人説今我不乐便又説无已大康愚按此诗必曰蟋蟀在堂而后曰今我不乐则能不游于逸矣既曰今我不乐又曰无已大康则能不淫于乐矣曰职思其外则敝戒无虞也曰好乐无荒则无怠无荒也以诗人之克勤克俭所忧所思虽无唐虞君臣之徳业而其发于诗者与伯益告戒之词同条共贳信乎前圣遗风之逺也】序刺晋僖公也俭不中礼故作是诗以闵之欲其及时以礼自虞乐也此晋也而谓之唐本其风俗忧深思逺俭而用礼乃有尧之遗风焉河东地瘠民贫风俗勤俭乃其风土气习有以使之至今犹然则在三代之时可知矣序所谓俭不中礼固当有之但所谓刺僖公者葢特以谥得之而所谓欲其及时以礼自娱乐者又与诗意正相反耳况古今风俗之变常必由俭以入奢而其变之渐又必由上以及下今谓君之俭反过于初而民之俗犹知用礼则尤恐其无是理也独其忧深思逺有尧之遗风为得之然其所以不谓之晋而谓之唐者又初不谓此也【唐自是未改号晋时国名序者便率合谓此晋也而谓之唐乃有尧之遗风本意岂因此而谓之唐是皆凿説愚按季札见歌唐曰思深哉其有陶唐氏之道风乎不然何其忧之逺也意序者据此遂谓因其有尧遗风而谓之唐不知大师特系以始封之号尔初无与于尧也】
　　山有枢【乌侯昌朱二反】隰有榆【夷周以朱二反】子有衣裳弗曳弗娄【力侯力俱二反】子有车马弗驰弗驱【袪尤亏于二反】宛【于阮反】其死矣他人是愉【他侯以朱二反】
　　兴也枢荎【垤】也今刺【去声】榆也榆白枌也【吕东莱曰陆玑云枢其针刺如柘其叶如榆为茹美滑于白榆也榆之皮色白者名枌郭璞云枌榆先牛叶却着英皮色白】娄亦曳也【孔氏曰曳者衣裳在身行必曳之广韵注曰曳牵也又引也】驰走驱防也宛坐见貌愉乐也　此诗葢以答前篇之意而解其忧故言山则有枢矣隰则有榆矣【诗所以能兴起人处全在兴如山有枢隰有榆别无意义只是兴起下面子有车马子有衣裳耳】子有衣裳车马而不服不乘则一旦宛然以死而他人取之以为已乐矣葢言不可不及时为乐然其忧愈深而意愈蹙矣【愚按宛其死矣而衣裳车马徒为他人之乐是其忧逺及于身后其意欲尽乐于生时则虽解前篇深逺之忧而忧反愈深虽答前篇为乐之意而意则愈蹙矣】
　　山有栲【音考叶去九反】隰有杻【女九反】子有廷内弗洒弗埽【叶苏】
　　【后反】子有钟鼓弗鼓弗考【叶去九反】宛其死矣他人是保【叶补苟反】兴也栲山樗也似樗色小白叶差狭【孔氏曰栲亦类黍树俗语曰櫄樗栲漆相似如一】杻檍【亿】也叶似杏而尖白色皮正赤其理多曲少直材可为弓弩干者也【陆玑曰杻二月中开花似练而细藻正白葢树今官园种之正名曰万嵗】考击也保居有也
　　山有漆【音七】隰有栗子有酒食何不日鼓瑟且以喜乐
　　【音洛】且以永日宛其死矣他人入室
　　兴也君子无故琴瑟不离于侧永长也人多忧则觉日短饮食作乐可以永长此日也【孔氏曰曲礼下云士无故不彻琴瑟注云故谓灾患丧病言永日者人而无事则日长难度若饮食作乐则忘忧愁可以永长此日】山有枢三章章八句【谢叠山曰始言他人是愉中言他人是保末言他人入室一节悲一节此亦忧深思逺也吕东莱曰前汉地志云蟋蟀山有枢皆思奢俭之中念死生之虑】
　　序刺晋昭公也不能修道以正其国有财不能用有钟鼓不能以自乐有朝廷不能洒埽政荒民散将以危亡四隣谋取其国家而不知国人作诗以刺之
　　此诗葢亦答蟋蟀之意而寛其忧非臣子所得施于君父者序説大误
　　扬之水白石凿凿【子洛反】素衣朱襮【音博】从子于沃【叶郁缚反】既见君子云何不乐【音洛】
　　比也凿凿巉岩貌襮领也诸侯之服绣黼领而丹朱纯【凖】也【孔氏曰此诸侯朝服祭服之里衣也以素为衣丹为縁绣黼为领刺绣以为衣领名为襮严氏曰冕服丝衣也中衣用素素丝也皮弁服朝服端麻衣也中衣用布凡服先以明衣亲身次加中衣冬则次加裘裘上加裼衣衣上加朝服此以素为衣是以丝为之谓冕及爵弁之中衣也】子指桓叔也沃曲沃也　晋昭侯封其叔父成师于曲沃是为桓叔【案左传史记晋穆侯太子曰仇其弟曰成师穆侯薨仇立是为文侯文侯薨昭侯立封成师于曲沃师服谏曰吾闻国家之立也本大而末小是以能固故天子建国诸侯立家今晋甸侯也而建国本既弱矣其能乆乎成师卒谥曰桓叔】其后沃盛强而晋微弱国人将叛而归之故作此诗言水缓弱而石巉岩以比晋衰而沃盛故欲以诸侯之服从桓叔于曲沃且自喜其见君子而无不乐也【欧阳子曰扬之水其力弱以比昭公微弱不能制曲沃而桓叔之强于晋国如白石凿凿然见于水中尔其民从而乐之】
　　扬之水白石皓皓【古老反叶胡暴反】素衣朱绣【叶先妙反】从子于
　　鹄【叶居号反】既见君子云何其忧【叶一笑反】
　　比也朱绣即朱襮也鹄曲沃邑也
　　扬之水白石粼粼【利新反】我闻有命【叶弥并反】不敢以告人比也粼粼水清石见之貌闻其命而不敢以告人者为之隐也桓叔将以倾晋而民为之隐葢欲其成矣【辅氏曰民为桓叔隐而欲其事之成此可见其情之大可畏也大禹之训曰子临兆民懔乎若朽索之驭六马为人上者奈何弗敬其防深哉胡庭芳曰不敢云者亦以见桓叔之强有可畏之势不是不告人特不敢耳】　李氏曰古者不轨之臣欲行其志必先施小惠以收众情然后民翕然从之田氏之于齐亦犹是也故其召公子阳生于鲁国人皆知其已至而不言所谓我闻有命不敢以告人也【严氏曰命谓桓叔命其徒以举事祸将作矣我闲其事不敢以告人也言不敢告人乃所以深告昭公】
　　扬之水三章二章章六句一章四句
　　序刺晋昭公也昭公分国以封沃沃盛强昭公微弱国人将叛而归沃焉
　　诗文明白序説不误
　　椒聊之实蕃衍盈升彼其【音记】之子硕大无朋椒聊且【子余反】逺条且
　　兴而比也椒树似茱萸有针刺其实味辛而香烈聊语助也朋比也【释文曰比必履反谓无比例也一音毗至反】且叹词逺条长枝也　椒之蕃盛则采之盈升矣彼其之子则硕大而无朋矣椒聊且逺条且叹其枝逺而实益蕃也【范氏曰椒聊且者本其始也逺条且者言其枝别时逺而无穷也陈少南曰是椒也其条逺矣言子孙大也】此不知其所指序亦以为沃也
　　椒聊之实蕃衍盈匊【九六反】彼其之子硕大且笃椒聊
　　且逺条且
　　兴而比也两手曰匊【李迂仲曰陆农师云两手为匊两匊为升先曰升后曰匊互相备而已】笃厚也
　　椒聊二章章六句【严氏曰此诗言桓叔之强而不及昭公其意则忧昭公之弱言在此而意在彼也辅氏曰扬之水椒聊二诗述当时民情弃旧君而乐桓叔也如此则其俗之薄甚矣圣人何取焉夫民罔常懐懐于有仁民之去就系上之人如何耳上则无道而责民之我弃不可也是以古之圣人临乎民上懔乎若朽索之驭六马焉凡有不得者皆反求诸已而已故圣人録此二诗以见民无常懐而在上者不可不强于自治也】
　　序刺晋昭公也君子见沃之盛强能脩其政知其蕃衍盛大子孙将有晋国焉
　　此诗未见其必为沃而作也
　　绸【直留反】缪【芒侯反】束薪三星在天【叶铁因反】今夕何夕见此良人子兮子兮如此良人何
　　兴也绸缪犹纒绵也【孔氏曰绸缪是束薪之状故云犹纒绵也】三星心也在天昏始见于东方建辰之月也【郑氏曰昏而不见嫁之候今见在天则三月末是不得其时愚按心宿之象三星鼎立故因谓之三星然凡三星者非止心之一宿而知此诗为指心宿者葢春秋之初辰月末日在毕昏时日沦地之西位而心宿始见于地之东方此诗男女既过仲春之月而得成婚故适见心宿也】良人夫称也　国乱民贫男女有失其时而后得遂其婚姻之礼者诗人叙其妇语夫之词曰方绸缪以束薪也而仰见三星之在天今夕不知其何夕也而忽见良人之在此既又自谓曰子兮子兮其将柰此良人何哉喜之甚而自庆之词也绸缪束刍【叶侧九反】三星在隅【叶语口反】今夕何夕见此邂【户觧】
　　【反】逅【胡豆反叶狠口反】子兮子兮如此邂逅何
　　兴也隅东南隅也昏见之星至此则夜乆矣邂逅相遇之意此为夫妇相语之词也
　　绸缪束楚三星在户【侯古反】今夕何夕见此粲【采旦反】者
　　【叶昌与反】子兮子兮如此粲者何
　　兴也户室户也户必南出昏见之星至此则夜分矣粲美也此为夫语妇之词也或曰女三为粲一妻二妾也【李迂仲曰国语虽曰三女为粲而又曰粲美物是言美女也】
