<!-- { "loadSidebar": true } -->
　　秦人之俗大抵尚气槩先勇力忘生轻死故其见于诗如此然本其初而论之岐丰之地文王用之以兴二南之化如彼其忠且厚也秦人用之未几而一变其俗至于如此则已悍然有招【翘愚按过秦论注云举也】八州而朝【潮】同列之气矣何哉雍州土厚水深其民厚重质直无郑卫骄惰浮靡之习以善导之则易以兴起而笃于仁义以猛驱之则其疆毅果敢之资亦足以疆兵力农而成冨彊之业非山东诸国所及也呜呼后世欲为定都立国之计者诚不可不监乎此而凡为国者其于导民之路尤不可不审其所之也【辅氏曰先生发秦人厚重质直之意与夫强悍果敢之质及周秦所以导之者不同而皆易于有成先儒之所未及也至谓后世之定都立国当监乎此者又有盛于艺祖皇帝之圣训焉亦尝疑之尧与文武皆圣人也然尧之风厯三代而尚有遗于晋至文武之风则一变为秦而不复有遗者何哉葢尧之时风气方开纯朴未散譬之人则孩提之时也至文武时则其人壮大矣今人于孩提之时教之则虽老大有不忘者至于年日益壮虽强聒之旋得旋失终不能乆而不忘也谢叠山曰幽王没于骊山此中国之大耻周家万世不可忘之大讐也读文侯之命可以知诸侯无复讐之志矣独无衣一诗毅然以天下大义为己任其心忠而诚其气刚而大其词壮而直吾乃知岐丰之地被文武周公之化最深虽世降俗末人心天理不可泯灭者尚异于列国也】
　　序刺用兵也秦人刺其君好攻战亟用兵而不与民同欲焉
　　序意与诗文不协説已见本篇矣
　　我送舅氏曰至渭阳何以赠之路车乘【绳证反】黄
　　赋也舅氏秦康公之舅晋公子重【平声】耳也【毛氏曰母之昆弟曰舅】出亡在外穆公召而纳之时康公为太子送之渭阳而作此诗渭水名秦时都雍至渭阳者葢东行送之于咸阳之地也路车诸侯之车也【董氏曰中车金路以封同姓象路以封异姓革路以封四卫木路以封蕃国皆诸侯也故人君之车曰路车】乘黄四马皆黄也【严氏曰何以赠舅氏乎惟路车乗马而已歉然犹以为薄意有余也】
　　我送舅氏悠悠我思【叶新赍反】何以赠之琼瑰【古回反】玉佩
　　【叶蒲眉反】
　　赋也悠悠长也序以为时康公之母穆姬已卒故康公送其舅而念母之不见也【严氏曰送舅而有所思则思母也】或曰穆姬之卒不可考此但别其舅而懐思耳琼瑰石而次玉【孔氏曰琼者玉之美名非玉名也瑰是美石之名曹氏曰玉佩珩璜琚瑀之属】
　　渭阳二章章四句
　　按春秋传晋献公烝于齐姜生秦穆夫人太子申生娶大戎胡姬生重耳小戎子生夷吾骊姬生奚齐其娣生卓子骊姬譛申生申生自杀又譛二公子二公子皆出奔献公卒奚齐卓子继立皆为大夫里克所弑秦穆公纳夷吾是为惠公卒子圉立是为懐公立之明年秦穆公又召重耳而纳之是为文公王氏曰至渭阳者送之逺也悠悠我思者思之长也路车乘黄琼瑰玉佩者赠之厚也【谢叠山曰送之逺赠之厚念母之心可见矣】广汉张氏曰康公为大子送舅氏而念母之不见是固良心也而卒不能自克于令狐之役【愚按左传文公七年晋败秦师于令狐令音伶】怨欲害乎良心也使康公知循是心养其端而充之则怨欲可消矣
　　序康公念母也康公之母晋献公之女文公遭丽姬之难未反而秦姬卒穆公纳文公康公时为大子赠送文公于渭之阳念母之不见也我见舅氏如母存焉及其即位思而作是诗也此序得之但我见舅氏如母存焉两句若为康公之辞者其情哀矣然无所系属不成文理葢此以下又别一手所为也及其即位而作是诗葢亦但见首句云康公而下云时为大子故生此説其浅暗拘滞大率如此
　　于我乎夏屋渠渠今也每食无余于【音吁】嗟乎不承权舆赋也夏大也渠渠深广貌承继也权舆始也　此言其君始有渠渠之夏屋以待贤者而其后礼意寖衰供亿寖薄【杜氏曰供给亿安也】至于贤者每食而无余于是叹之言不能继其始也
　　于我乎每食四簋【叶已有反】今也每食不饱【叶捕苟反】于嗟乎
　　不承权舆
　　赋也簋瓦器容斗二胜方曰簠圆曰簋簠盛稻粱簋盛黍稷【孔氏曰簋以木为之圆曰簋内方外圆方曰簠内圆外方】四簋礼食之盛也【辅氏曰夏屋渠渠无不致其备也每食无余无一致其备也每食四簋无不极其至也每食不饱无一极其至也其进鋭者其退速惟有恒者然后可乆也】
　　权舆二章章五句
　　汉楚元王敬礼申公白公穆生穆王不嗜酒元王每置酒尝为穆王设醴及王戊即位常设后忘设焉穆生退曰可以逝矣醴酒不设王之意怠不去楚人将钳我于市遂称疾申公白公强起之曰独不念先王之徳欤今王一旦失小礼何足至此穆生曰先王之所以礼吾三人者为道之存故也今而忽之是忘道也忘道之人胡可与乆处岂为区区之礼哉遂谢病去亦此诗之意也【谢叠山曰秦君用贤礼貌衰而不去至于每食不饱岂非饥饿免死者乎其君固可刺当时号为贤者亦为可耻矣辅氏曰引穆生之事为证者推原诗人之心葢本于此不然则其所讣者不过区区于安居餔□之事而已恐非贤者之志也】
　　序刺康公也忘先君之旧臣与贤者有始而无终也
　　秦国十篇二十七章百八十一句【谢叠山曰中国而纯乎人欲则化为夷狄夷狄而知有天理则化为中国秦本戎狄不得齿中国之防盟春秋夷之邑于岐丰用文武成康之遗民习文武成康之旧俗一旦恶人欲而崇天理其发于诗者有尊君亲上之义有趋事赴功之勇故季杞聴其乐曰是谓夏声能夏始大忧其将有中国矣】










　　诗传通释卷六
<经部,诗类,诗传通释>
　　钦定四库全书
　　诗传通释卷七
　　元　刘瑾　撰
　　诗
　　朱子集传
　　陈一之十二
　　陈国名太嘷伏羲氏之墟在禹贡豫州之东其地广平无名山大川西望外方东不及孟诸周武王时帝舜之胄有虞阏【遏】父为周陶正武王赖其利器用与其神明之后以元女大姬妻其子满而封之于陈都扵宛丘之侧与黄帝帝尧之后共为三恪是为胡公【孔氏曰左传史赵云胡氏不淫故周赐之姓使祀虞帝则胡公姓妫武王所赐三恪尊于诸侯卑于二王之后乐记武王未下车封黄帝后于蓟封帝尧后于祝封帝舜后于陈下车乃封夏后于祀封殷后于宋则陈与蓟祝是为三恪】大姬妇人尊贵好乐巫觋歌舞之事其民化之今之陈州即其地也【愚按今河南省汴梁路有陈州及宛丘县】
　　子之汤【他郎他浪二反】兮宛丘之上【辰羊辰亮二反】兮洵【音荀】有情兮而无望【武方武放二反】兮
　　赋也子指游荡之人也汤荡也四方髙中央下曰宛丘【濮氏曰宛丘因以为其地之名】洵信也望人所瞻望也　国人见此人常游荡于宛丘之上故叙其事以刺之言虽信有情思而可乐矣然无威仪可曕望也
　　坎其击鼔宛丘之下【叶后五反】无冬无夏【叶与下同】值【直置反】其
　　鹭羽
　　赋也坎击鼔声值植也鹭舂鉏今鹭鸶好而防白头上有长毛十数枚羽以其羽为翳舞者持以指麾也【孔氏曰持鹭羽翳身而舞】言无时不出游而鼔舞于是也【李迂仲曰无冬无夏但言常舞也范氏曰冬夏祁寒大暑之时也人之好乐于是时必少息焉今也无冬无夏则其他时可知矣】
　　坎其击缶【方有反】宛丘之道【叶徒厚反】无冬无夏值其鹭翿
　　【音导叶殖有反】
　　赋也缶瓦器可以节乐【孔氏曰易离卦鼓缶而歌是乐器坎卦樽酒簋贰用缶又是酒器左襄九年宋灾具缏缶则又是汲器然则缶可节乐若今击瓯又可盛水盛酒即今瓦盆也】翿翳也
　　宛丘三章章四句
　　序刺幽公也淫荒昏乱游荡无度焉
　　陈国小无事实幽公但以諡恶故得游荡无度之诗未敢信也
　　东门之枌【符云反】宛丘之栩【况浦反】子仲之子婆娑【素何反】其下【叶后五反】
　　赋也枌白榆也先生叶郤着荚皮色白子仲之子子仲氏之女也婆娑舞貌【张子曰婆娑不必是舞但裴徊翺翔之义】　此男女聚防歌舞而赋其事以相乐也【严氏曰味此诗不绩其麻正是诮责之词非相乐之词首序疾乱之说或然也】
　　谷旦于差【初佳反叶七何反】南方之原【无韵未详】不绩其麻【叶谟婆反】
　　市也婆娑
　　赋也谷善差择也　既差择善旦以会于南方之原于是弃其业以舞于市而往会也【黄实夫曰邠之风俗其男耕其妇馌其女桑至于八月载绩则蚕事毕而麻事起今陈之俗至于不绩其麻市也婆娑所谓上有好者下必甚也】
　　谷旦于逝越以鬷【子公反】迈【叶力制反】视尔如荍【祁饶反】贻我
　　握掓
　　赋也逝往越于鬷众也适行也荍芘【毗】芣【浮】也又名荆葵紫色【濮氏曰芘芣紫荆春时开花叶未生花紫色自根反榦而上连接甚密有类蚁窠故尔雅名蚍蜉俗曰火蚁】椒芬芳之物也　言又以善旦而往于是以其众行而男女相与道其慕恱之词曰我视尔顔色之美如芘芣之华于是遗我以一握之椒而交情好也
　　东门之枌三章章四句【王日休曰陈风多言东门岂此门之外独甚欤】序疾乱也幽公淫荒风化之所行男女弃其旧业亟防于道路歌舞于市井尔
　　同上
　　衡门之下可以栖【音西】迟泌【悲位反】之洋洋可以乐【音洛】饥赋也衡门横木为门也门之深者有阿塾堂宇此惟衡木为之【孔氏曰衡古文横字此横木为门言其浅也】栖迟游息也泌泉水也洋洋水流貌　此隠居自乐而无求者之词言衡门虽浅陋然亦可以游息泌水虽不可饱然亦可以玩乐而忘饥也
　　岂其食鱼必河之鲂【音房】岂其取【音娶】妻必齐之姜赋也【陆农师曰里语云洛鲤河鲂贵于牛羊则鲂鲤乃鱼之美者】姜齐姓
　　岂其食鱼必河之鲤岂其取妻必宋之子【叶奬里反】赋也【陆农师曰鲤鱼之贵者故尔雅释鱼以鲤冠篇而神农书曰鲤最为鱼之主】子宋姓衡门三章章四句【濮氏曰集传以为隠居自乐无求于世如衞风考槃者兴味深长也愚按能隐居者必能自乐能自乐者必能无求故三者之意备见于一诗之间首章上二句可见其隠居下二句可见其自乐后两章又可见随遇而安无求于世也】
　　序诱僖公也愿而无立志故作是诗以诱掖其君也
　　僖者小心畏忌之名故以为愿而无立志而配以此诗不知其为贤者自乐而无求之意也
　　东门之池可以沤【乌豆反】麻【叶谟婆反】彼美淑姬可与晤【五故反】歌
　　兴也池城池也沤渍也治麻者必先以水渍之【孔氏曰渐渍使之柔忍】晤犹解也　此亦男女会遇之词葢因其会遇之地所见之物以起兴也【胡庭芳曰补传云陈风三言东门盖指所见以起兴也】
　　东门之池可以沤纻【直吕反】彼美淑姬可与晤语兴也纻麻属【陆玑曰纻科生数十茎宿根在地中至春自生荆扬间一歳三收剥去其皮之表但得其里缉以织布】
　　东门之池可以沤菅【古顔反叶居贤反】彼美淑姬可以晤言兴也菅叶似茅而滑泽茎有白粉柔韧宜为索也【濮氏曰左传虽冇综麻无弃菅蒯蒯与菅皆谓苕也黄华者俗名黄芒即蒯也白华者俗名白芒即菅也】东门之池三章章四句
　　序刺时也疾其君之淫昏而思贤女以配君子也
　　此淫奔之诗序说葢误
