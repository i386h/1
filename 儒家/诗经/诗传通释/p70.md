<!-- { "loadSidebar": true } -->
　　有渰【于检反】萋萋【七西反】兴雨祁祁雨【于付反】我公田遂及
　　我私【叶息夷反】彼有不获穉此有不敛【力检反】穧【才讣反】彼有遗秉此有滞穗伊寡妇之利
　　赋也渰云兴貌萋萋盛貌祁祁徐也云欲盛盛则多雨雨欲徐徐则入土公田者方里而井井九百畆其中为公田八家皆私百畆而同养公田也【方一里为一井其田九百畆中百畆为公田外八百畆为私田公田以为君子之禄而私田野人之所受也愚按司马决以六尺为歩歩百为畆畆百为夫是一畆之田实积百步而方十步一夫之田实积百畆而方十畆为方一百步以九夫为一井则方三夫为方三百步古者以三百歩作一里所谓方一里为一井也】穧束秉把也滞亦遗弃之意也【刘执中曰穉谓穗之低小刈获之所不及者穧谓刈而遗忘秉缚之所不及者秉谓来而辇载之所不尽者滞谓刈而折乱秉获之所不通者皆緑丰稔故也】言农夫之心先公后私故望此云雨而曰天其雨我公田而遂及我之私田乎翼怙君德而蒙其余惠使收成之际彼有不及获之穉禾此有不及敛之穧束彼有遗弃之禾把此有滞漏之禾穗而寡妇尚得取之以为利也此见其丰成有余而不尽取又与鳏寡共之既足以为不费之惠而亦不弃于地也不然则粒米狼戾不殆于轻视夫物而慢弃之乎【谢叠山曰三代盛时君之爱民无所不用其极民之爱君亦无所不用其极农夫望雨如饥渴之望饮食也惟愿其田中之洋溢今所愿者公田之雨优渥霑足其余波及我私田也尊君亲上之心亦厚矣穉有不获穧冇不敛秉有遗穗有滞此乐嵗粒米狼戾之时也农夫何见而乃能留冇余不尽之和以养鳏寡此上好仁而下好义也辅氏曰既无稂莠之害又无虫蝗之害则其不可无者雨而已故此章又言其望云与雨先公田而后私曰如此则成有年矣鳏寡孤独圣人虽不欲有此等人然亦不能使其无也但发政施人则先及之而已雨我公田尊君之义也伊寡妇之利及众之仁也陈夀翁曰此章欲雨公田不至知有已而不知有君利及寡妇不至知有已而不知有人忠厚若此其豳风之气象乎愚按此章复愿其雨泽溥及而收成有余也】曽孙来止以其妇子馌彼南畆【子畆并见前篇】田畯至喜来
　　方禋【音因】祀【叶逸织反】以其骍黑与其黍稷以享以祀【同上】以介景福【叶笔力反】
　　赋也精意以享谓之禋　农夫相告曰曽孙来矣【刘执中曰曽孙以其西成乃出郊省民之敛也愚按此诗为农夫之词故以此为农夫相告言曽孙之来省敛与上篇章防不同也】于是与其妇子馌彼南畆之获者而田畯亦至而喜之也【王介甫曰喜其趋获事也】曽孙之来又禋祀四方之神而赛祷焉四方各用其方色之牲此言骍黑举南北以见其余也【吕东莱曰南方用骍北方用黑孔氏所谓畧举二方以为韵句是也】以介景福农夫欲曽孙之受福也【愚按卒章言其收获之后而报祀获福也】大田四章二章章八句二章章九句
　　前篇有击鼓以御田祖之文故或疑此楚茨信南山甫田大田四篇即为豳雅其详见于豳风之末亦未知其是否也【吴伯丰问楚茨以下四篇先生谓即豳雅反覆读之其辞气与七月载芟良耜等篇大抵相类断无可疑】然前篇上之人以我田既臧为农夫之庆而欲报之以介福此篇农夫以雨我公田遂及我私而欲其享祀以介景福上下之情所以相赖而相报者如此非盛德其孰能之【辅氏曰上之欲报其下者如此则是君以民为体也下之欲报其上者如此则是民以君为心也上下之情相类以为一则君之徳固厚而民之徳亦厚也李迂仲曰楚茨信南山甫田大田其始皆言黍稷次言祭祀乃以福禄终之张文潜曰受莫大之福而其君有安宁夀考之乐此天下至美极治之时也而其本于仓廪之盈原隰之治田庐之修耕耘之时而后及于祭祀礼乐之事也葢田事备则衣食足衣食足而礼乐备礼乐备而和平兴和平兴而人君有夀考安乐之盛此诗人探其本而要其终言之序如此诗攷曰萧望之云爰及矜人哀此鳏寡上惠下也雨我公田遂及我私下急上也】
　　序刺幽王也言矜寡不能自存焉
　　此序专以寡妇之利一句生説
　　瞻彼洛矣维水泱泱【于良反无韵未详】君子至止福禄如茨韎【音昧】韐【音閤】有奭【许力反】以作六师
　　赋也洛水名在东都会诸侯之处也【问洛水或云两处曰此只就洛邑言之】泱泱深广也君子指天子也茨积也韎茅搜所染色也【李宝之曰茅搜一名旧可以染绛韦昭谓急疾呼茅搜成韎故因以名其所染也】韐韠也合韦为之【孔氏曰是蔽膝之衣李宝之曰合韦为之故谓之韐】周官所谓韦弁兵事之服也【愚按韦弁详见六月常服注】奭赤貎作犹起也六师六军也天子六军【愚按天子六军出自六乡葢一万二千五百家为乡凡起徒役毋过家一人故一万二千五百家为二军六军总七万五千人也】此天子会诸侯于东都以讲武事而诸侯芙天子之诗言天子至此洛水之上御戎服而起六师也
　　瞻彼洛矣维水泱泱君子至止鞞【补顶反】琫【必孔反】有珌
　　【賔一反】君子万年保其家室
　　赋也鞞容刀之鞞今刀鞘【音笑】也琫上饰珌下饰亦戎服也【毛氏曰天子玉琫而珧珌诸侯璗琫而璆珌珧音遥荡音荡璆音求孔氏曰珧蜃甲也黄金谓之璗】
　　瞻彼洛矣维水泱泱君子至止福禄既同君子万年
　　保其家邦【叶卜工反】
　　赋也同犹聚也
　　瞻彼洛矣三章章六句【诗多有酬酢应荅之篇瞻彼洛矣是臣归美其君君子指君也当时朝防于洛水之上而臣祝其君如此裳裳者华又是君报其臣桑扈鸳鸯皆然陈寿翁曰讲武事而不忘武备乃所以久福禄而保国家之道也知此则后世之废武备而不戒不虞如晋武者其不能久安长治宜也】
　　序刺幽王也思古明王能爵命诸侯赏善罚恶焉
　　此序以命服为赏善六师为罚恶然非诗之本意也【濮氏曰洛邑初成成王尝往受诸侯之朝宣王复命诸侯于此序所谓明王即指此矣安知非当时美之之时何以别其为思古欤以君子至止为诸侯来受爵命以作六师为使之摄卿士以行军而因以赏善罚恶称之何其诞妄而不怍也】
　　裳裳者华其叶湑【思吕反】兮我觏之子我心写【叶想与反】兮我心写兮是以有誉处兮
　　兴也裳裳犹堂堂董氏云古本作常常棣也湑盛貎觏见处安也　此天子美诸侯之辞葢以答瞻彼洛矣也言裳裳者华则其叶湑然而美盛矣我觏之子则其心倾写而悦乐之矣夫能使见者悦乐之如此则其有誉处宜矣此章与蓼萧首章文势全相似【辅氏曰为诸侯而使天子见之悦乐如此是宜有誉处矣先生正以此章与蓼萧首章文势相似故知其为天子美诸侯之诗以荅瞻彼洛矣也】
　　裳裳者华芸其黄矣我觏之子维其有章矣维其有
　　章矣是以有庆【叶墟羊反】矣
　　兴也芸黄盛也章文章也有文章斯有福庆矣【辅氏曰文章则徳之弸中而彪外者德之彰著如此则固宜其有福庆也】
　　裳裳者华或黄或白【叶仆各反】我觏之子乗其四骆乘其
　　四骆六辔沃若
　　兴也言其车马威仪之盛
　　左【叶祖戈反】之左【同上】之君子宜【叶牛何反】之右【叶羽已反】之右【同上】之
　　君子有【叶羽已反】之维其有【同上】之是以似【叶养里反】之
　　赋也言其才全德备以左之则无所不宜以右之则无所不有维其有之于内是以形之于外者无不似其所有也
　　裳裳者华四章章六句
　　序刺幽王也古之仕者世禄小人在位则谗谄并进弃贤者之类絶功臣之世焉
　　此序只用似之二字王説
　　此山之什十篇四十六章三百三十四句

　　诗传通释卷十三
<经部,诗类,诗传通释>
　　钦定四库全书
　　诗传通释卷十四
　　元　刘瑾　撰
　　诗
　　朱子集传
　　桑扈之什二之七
　　交交桑扈【侯古反】有莺其羽君子乐【音洛】胥【叶思吕反】受天之祜【侯古反】
　　兴也交交飞往来之貌桑扈窃脂也莺然有文章也君子指诸侯胥语词祜福也　此亦天子燕诸侯之诗言交交桑扈则有莺其羽矣君子乐胥则受天之祜矣颂祷之词也【辅氏曰四章虽皆颂祷之辞然亦寓期望戒励之意愚按此章及三四章末句皆所谓颂祷之词也】
　　交交桑扈有莺其领君子乐胥万邦之屏【卑郢反】兴也领颈屏蔽也言其能为小国之藩卫葢任方伯连师之职者也【王介甫曰屏之为物御外以蔽内也】
　　之屏之翰【叶胡见反】百辟【音璧】为宪不戢【荘立反】不难【叶乃多反】受
　　福不那
　　赋也翰干也所以当墙两边障土者也辟君宪法也言其所统之诸侯皆以之为法也戢敛难慎那多也不戢戢也不难难也不那那也葢曰岂不敛乎岂不慎乎其受福岂不多乎【辅氏曰此章又言不独为万邦之屏翰其所统之诸侯又皆以其所为为法则其徳亦威矣方且戢且敛而不敢自恃其难其慎而不敢少忽则其受福又岂不多乎哉百辟为宪有期之之意不戢不难有戒之之意王介甫曰戢则不肆不放逸难则不易不傲慢然则受福岂不多也胡庭芳曰此亦戒之之词也】古语声急而然也后放此【愚按菀栁云不尚文王云不显不时大明韩奕皆云不显其光生民云不宁不康清庙云不显不承以至嵩髙维天之命烈文执竞皆言不显并仿此义】
　　兕【徐履反】觥【古横反】其觩【音求】防酒思柔彼交匪敖【五报反】万
　　福来求
　　赋也兕觥爵也觥角上曲貌【周颂作捄】防美也思语词也敖傲通交际之间无所傲慢则我无事于求福而福反来求我也【辅氏曰彼交匪敖亦有戒意】
　　桑扈四章章四句【陈夀翁曰即维周之翰四国于蕃文武吉甫万邦为宪等语参之则此为天子燕诸侯而颂祷之诗无疑也】
　　序刺幽王也君臣上下动无礼文焉
　　此序只用彼交匪敖一句生説
　　鸳鸯于飞毕之罗之君子万年福禄宜【叶牛何反】之
　　兴也鸳鸯匹鸟也【郑氏曰言其止则相偶飞则为双性驯偶也】毕小罔长柄者也罗罔也君子则天子也　此诸侯所以答桑扈也鸳鸯于飞则毕之罗之矣君子万年则福禄宜之矣亦颂祷之词也【愚按四章皆为颂祷之词】
　　鸳鸯在梁戢其左翼君子万年宜其遐福【叶笔力反】兴也石絶水为梁戢敛也张子曰禽鸟并栖一正一倒戢其左翼以相依于内舒其右翼以防患于外葢左不用而右便故也遐逺也久也
　　乘【绳证反】马在廏【音救】摧【采卧反】之秣【音末叶莫佩反】之君子万年
　　福禄艾【鱼葢反叶鱼肺反】之
　　兴也摧莝秣栗【释文曰摧莝刍也秣谷饲马也】艾养也苏氏曰艾老也言以福禄终其身也亦通　乗马在厩则摧之秣之矣君子万年则福禄艾之矣
　　乗马在厩秣之摧【叶徂为采卧二反】之君子万年福禄绥【叶宣佳士果二反】之
　　兴也绥安也
　　鸳鸯四章章四句【辅氏曰鸳鸯之诗乃下祷上之词故尤更明易上之祷下犹且述其徳桑扈是也下之祷上则亦无此意但拯其颂祷之情而已鸳鸯是也若不敢有拟议其徳者敬之至也】
　　序刺幽王也思古明王交于万物有道自奉养有节焉
　　此序穿凿尤为无理
