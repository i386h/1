<!-- { "loadSidebar": true } -->
　　行露三章一章三句二章章六句【召南非一国其被化必有浅深此诗之作其被化之未纯者欤故未免有强暴侵陵之患必待聴之明而后察若周南则固无是诗然驺虞纯被之后召南亦不宜有是诗矣愚按此诗贞女乃讼之初六强暴之男则讼之九四也初六阴深不永于讼而九四以刚不中正应之贞女自守非所以召讼而男子以强暴凌之然曰室家不足则初六之辨明矣曰亦不女从则九四不克讼矣所以能然者以有召伯为九五之大人也然以此诗之贞女犹周南汉广之贞女也而彼之出游人自不犯此虽早夜自守而犹有强暴之讼是又被化有逺近作诗有先后未可遽分优劣也】
　　序召伯聴讼也衰乱之俗微贞信之教兴强暴之男不能侵陵贞女也【黄实夫曰周家贞信之教兴而商人衰乱之俗未殄此如一阳来复之时阳虽有当盛之势而五阴犹未却以逊阳则草木之摧败犹有所不免自二南极而王道成则自复而临自临而泰之时也】
　　羔羊之皮【叶蒲何反】素丝五紽【徒何反】退食自公委【于危反】蛇【音移叶唐何反】委蛇
　　赋也小曰羔大曰羊皮所以为裘大夫燕居之服素白也紽未详盖以丝饰裘之名也【钱氏曰两皮之缝不易合故织白丝为紃施之缝中连属两皮因以为饰紃音驯曹氏曰裘必合众皮而成故其缝杀不一】退食退朝而食于家也自公从公门而出也委蛇自得之貌南国化文王之政在位皆节俭正直故诗人美其
　　衣服有常而从容自得如此也【衣裳有常制进止有常所其节俭正直亦可见矣辅氏曰羊裘素饰可见其节俭退公委蛇可见其正直谢叠山曰召南大夫有洁白之操称洁白之服中心无愧怍故外貌有威仪徳行可法故容止可观进退可度委蛇委蛇此泰然自得之貌也使胷中微有愧怍其步趋非躁则急不迟则速安能委委蛇蛇哉张南轩曰重言委蛇舒泰而有余裕也独赋其退食之际葢于此时而然则其在公之正直可知矣不然有愧于中则其退也亦且促迫怱遽之不暇宁有委蛇气象哉】
　　羔羊之革【叶讫力反】素丝五緎【音域】委蛇委蛇自公退食赋也革犹皮也【孔氏曰皮去毛曰革对文则异散文则通】緎裘之缝界也【胡庭芳曰紽緎缝切意名义微异缝之突兀谓之紽有界限谓之緎合二为一谓之总】
　　羔羊之缝【符龙反】素丝五总【子公反】委蛇委蛇退食自公赋也缝缝皮合【閤】之以为裘也总亦未详
　　羔羊三章章四句【愚按此诗之言贤才犹周南之有兔罝也葢文王作人之效如春风和气所在生辉故人才之所成就验诸在野则赳赳之武夫公侯腹心观诸在朝则委蛇之大夫节俭正直此文王之化不可以浅深逺近论者也】
　　序鹊巢之功致也召南之国化文王之政在位皆节俭正直徳如羔羊也
　　此序得之但徳如羔羊一句为衍説耳
　　殷【音隠】其靁在南山之阳何斯违斯莫敢或遑振振【音真】君子归哉归哉
　　兴也殷靁声也山南曰阳何斯斯此人也违斯斯此所也遑暇也振振信厚也　南国被文王之化妇人以其君子从役在外而思念之故作此诗言殷殷然雷声则在南山之阳矣何此君子独去此而不敢少暇乎【张氏曰如鹳鸣妇叹之义将风雨则思念行者彭氏曰某氏云行者遇雨则思居者之安居者遇雨则思行者之劳也】于是又美其徳且冀其早毕事而还归也【刘辰翁曰再言归哉者不敢必其即归也辅氏曰此诗明白只涵泳便自见念其劳美其徳冀其早毕事以还归无棘欲无怨辞可谓得其性情之正矣妇人而能如此文王之化深矣】
　　殷其靁在南山之侧【叶庄力反】何斯违斯莫敢遑息振振
　　君子归哉归哉
　　兴也【黄实夫曰南山之阳之侧之下但便韵叶声耳不必求异义也】息止也
　　殷其靁在南山之下【叶后五反】何斯违斯莫或遑处【尺煮反】
　　振振君子归哉归哉
　　兴也【诩叠山曰始未敢暇中不敢止终不暇居处一节紧一节此诗人法度也】
　　殷其靁三章章六句【问此诗比君子于役之类莫是寛缓和平故入正风曰固然但正变风亦是后人如此分别当是亦只是大约取之圣人之言在春秋易书无一字虚至于诗则乎情不同愚按此诗之念行役犹周南之有汝坟也然视汝坟独无尊君亲上之意者义彼诗作于既见君子之时故得慰其劳而勉以正此诗作于君子未归之日故但念其行役之劳然而无怨咎之辞则其妇人之贤文王之化亦皆可见矣】
　　序劝以义也召南之大夫逺行从政不遑宁处其室家能闵其勤劳劝以义也
　　按此诗无劝以义之意
　　摽【婢小反】有梅其实七兮求我庶士迨其吉兮
　　赋也摽落也梅木名华白实似杏而酢庶众迨反也吉吉日也　南国被文王之化女子知以贞信自守惧其嫁不及时而有强暴之辱也故言梅落而在树者少以见时过而大晚矣【愚按周礼仲春令会男女梅落之时则四月矣故曰时过而大晚】求我之众士其必有及此吉日而来者乎【辅氏曰先生之説当矣此乃女子自言其心事之实而已无情无慝志非文王之化其能臻此哉东莱先生曰其辞汲汲如将失之岂习乱而喜始治者邪或谓若以此诗为女子自作恐不足以为风之正经先生曰以为女子自作亦不害葢里巷之诗但如此已为不失正矣】
　　摽有梅其实三【叶疏簪反】兮求我庶士迨其今兮
　　赋也梅在树者三则落者又多矣今今日也葢不待吉矣【王介甫曰不暇吉日之择迨今可以成昏矣】
　　摽有梅顷【音倾】筐塈【许器反】之求我庶士迨其谓之赋也塈取也顷筐取之则落之尽矣谓之则但相告语而约可定矣【欧阳子曰谓相语也遣媒妁相语以求之也黄实夫曰迨其谓之以为男女固欲及时而亦必以正必待父母之命媒妁之言也辅氏曰其辞虽若汲汲然必待夫士之求也惧时之过者情也待士之求者礼也乎情止乎礼义葢不独变风为然矣】
　　摽有梅三章章四句【吕东莱曰是诗也其词汲汲如将失之岂习乱而喜始治者邪　问此诗何以入正风曰当文王与纣之世方变恶入善未可全责备　问此诗固出于正只是如此急迫何耶曰此亦是人之情尝见晋宋间有怨父母之诗读诗者于此亦欲达男女之情又曰向见东莱丽泽诗有唐人女言兄嫂不以嫁之诗亦自鄙俚可恶后来思之亦自是人之情处为父母者能于是而察之则必使之及时矣此所谓诗可以观　又曰女子之情欲昏姻之及时视桃夭则少贬矣行露死麕于汉广亦然愚按此诗惧昏姻之过时固不若桃夭之乐得及时矣然召南之有此诗则犹周南之有桃夭也】
　　序男女及时也【陈君举曰男女及时之説圣人之虑天下也血气既壮难尽自捡情窦既开奚顾礼义故昏欲及时者所以全节行于未破之日学欲及时者所以全智虑于未分之时】召南之国被文王之化男女得以及时也此序末句未安
　　嘒【呼惠反】彼小星三五在东肃肃宵征夙夜在公寔命不同
　　兴也嘒微貌三五言其稀葢初昏或将旦时也肃肃齐【音咨又音斋】遫【音速】貌【郑氏曰齐谦慤貌遫犹蹙蹙也】宵夜征行也寔与实同命谓天所赋之分也　南国夫人承后妃之化能不妬忌以惠其下故其众妾美之如此葢众妾进御于君不敢当夕见星而往见星而还【愚按见星而往还者或在昏时或在旦时也】故因所见以起兴其于义无所取特取在东在公两字之相应耳遂言其所以如此者由其所赋之分不同于贵者是以深以得御于君为夫人之惠而不敢致怨于来往之勤也
　　嘒彼小星维参【所森反】与昴【叶留】肃肃宵征抱衾与裯【直留】
　　【反】寔命不犹
　　兴也参昴西方二宿之名【孔氏曰参白虎宿三星直下有三星鋭曰伐昴六星】衾被也裯禅【音丹】被也兴亦取与昴与裯二字相应犹亦同也【程子曰贱妾得御于君是其僣恣可行而分限得逾之时也乃能谨于抱衾与裯而知命之不犹则教化至矣】
　　小星二章章五句
　　吕氏曰夫人无妬忌之行而贱妾安于其命所谓上好仁而下必好义者也【愚按此为众妾美夫人之诗则亦周南樛木螽斯之类也】
　　序惠及下也夫人无妬忌之行惠及贱妾进御于君知其命有贵贱能尽其心矣
　　江有汜【音祀叶羊里反】之子归不我以不我以其后也悔【叶虎洧反】兴也水决复【音阜】入为汜【尔雅疏曰凡水之岐流复还本水者曰汜】今江陵汉阳安复之间盖多有之【夏水自江而别以通于汉汉复入江冬竭夏流故谓之夏而其入江处今名夏口即所谓江有汜也愚按宋安州即今徳安府宋复州即今沔阳府并河南省】之子媵妾指嫡妻而言也妇人谓嫁曰归我媵自我也能左右【并去声】之曰以谓挟已而偕行也　是时汜水之旁媵有待年于国而嫡不与之偕行者【孔氏曰古者嫁女娣侄従谓之媵公羊传注曰待年父母国也妇人八嵗备数十五从嫡二十承事君子】　其后嫡被后妃夫人之化乃能自悔而迎之故媵见江水之有汜而因以起兴言江犹有汜而之子之归乃不我以虽不我以然其后也亦悔矣
　　江有渚之子归不我与不我与其后也处
　　兴也渚小洲也水岐成渚与犹以也处安也得其所安也
　　江有沱【徒河反】之子归不我过【音戈】不我过其啸也歌兴也沱江之别者【尔雅曰水自河出为灉汉为潜江为沱孔氏曰皆大水别为小水之名禹贡荆扬皆有沱潜者以水从江汉出者皆曰沱潜故二州皆有也】过谓过我而与俱也啸蹙口出声以舒愤懑之气言其悔时也歌则得其所处而乐矣【此兼上两节而言】
　　江有汜三章章五句【辅氏曰不我以不我与不我过者欲也其后也悔其后也处其啸也歌者理也从欲者躁急而褊狭复礼者安舒而和乐从欲而悔循理而乐则得其性情之正矣】
　　陈氏曰小星之夫人惠及媵妾而媵妾尽其心江沱之嫡惠不及媵妾而媵妾不怨葢父虽不慈子不可以不孝各尽其道而已矣【黄实夫曰居上者当如小星之夫人居下者当如江汜之媵妾凡为人子为人弟为人臣皆当以此诗为法吕东莱曰以如不使大臣怨乎不以之以与如暴虎冯河吾不与也之与过如过从之过不我过言不我顾也一章曰悔二章曰处三章曰歌始则悔寤中则相安终则相欢言之序也】序美媵也勤而无怨嫡能悔过也文王之时江沱之间有嫡不以其媵备数媵遇劳而无怨嫡亦自悔也
　　诗中未见勤而无怨之意【只看诗中説不我以不我过不我与便自见得不与同去之意安得勤而无怨之意也愚按此诗媵妾所作序之首句恐亦非是】
　　野有死麕【俱伦反与春叶】白茅包【叶俌苟反】之有女懐春吉士诱之兴也麕獐也鹿属无角【本草注曰麞类甚多麕其总名也】懐春当春而有怀也【严氏曰春者天地交感万物孽生之时圣人顺天地万物之情令媒氏以中春防男女故女之懐昏姻者谓之懐春】吉士犹美士也【刘辰翁曰称其人曰吉士厚也又愧之也】南国被文王之化女子有贞洁自守不为强暴所
　　汚者故诗人因所见以兴其事而美之【严氏曰言野有死麕人欲取其肉犹以白茅包裹之有女懐春汝吉士何不以礼娶之乃诱之乎无礼者岂吉士但美其称以责之言汝本善良何乃如此】或曰赋也言美士以白茅包死麕而诱懐春之女也
　　林有朴【蒲木反】【音速】野有死鹿白茅纯【徒尊反】束有女如
　　玉
