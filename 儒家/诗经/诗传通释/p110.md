<!-- { "loadSidebar": true } -->
　　契为舜司徒而封于商传十四世而汤有天下其后三宗迭兴【孔氏曰契为司徒有五敎之功乃赐姓曰子而封于商从契至汤为十四世也释文曰商者契所封之地名汤有天下遂以为国名愚按汤后九世至大戊而商道兴庙号中宗大戊后十三世至武丁商道复兴庙号髙宗武丁再传而至祖甲所谓三宗迭兴也葢商人宗之皆为百世不迁之庙故周公作无逸歴举言之但祖甲亲尽之际适以国亡故未有宗号也欤】及纣无道为武王所灭封其庶兄防子启于宋脩其礼乐以奉商后【吴氏曰武王克殷封武庚于殷墟封防于于宋及武庚叛成王杀之始即防子已封之宋建之为上公以奉汤祀作防于之命以中之】其地在禹贡徐州泗濵西及豫州盟【孟】猪之野【孔氏曰宋之封域东至泗濵西至孟猪也】其后政衰商之礼乐日以放失七世至戴公时【孔氏曰自防子至戴公凡十君除二兄弟同世外是七世至戴公也】大夫正考甫得商颂十二篇于周大师归以祀其先王孔子编诗而又亡其七篇然其存者亦多阙文疑义今不敢强通也【孔氏曰正考父生孔父嘉　孔父嘉生木金父木金父生祁父祁父生防叔防叔迁鲁为防大夫故曰防叔生伯夏伯夏生叔梁纥叔梁纥生仲尼则正考甫是孔子七世之祖周用六代之乐故有商颂　吴必大问商颂恐是宋作曰宋襄一伐楚而已其事可考安有莫敢来享等事又问恐是宋人作之追述往事以祀其先王若是商时所作商尚质不应商颂反多于周颂曰商颂迹多如周颂觉得文势自别周颂虽简文自平易商颂自是奥古非宋人所能　作郑氏曰列国政衰则变风作宋何独无乎曰有】【焉乃不録之王者之后时王所客也巡守不陈其诗】商都亳宋都商丘皆在今应天府亳州界【曹氏曰契封商今上雒商是也至汤凡八迁徙居亳从先王居帝誉尝都也汤十九世至盘庚其间又五迁后居河南亳殷即汤故都故后世或称商或称殷或兼称殷商愚按应天府今改归徳府与亳州并隷河南省】
　　猗【于宜反】与【音余】那与置我鞉【音桃】鼓奏鼓简简衎我烈祖赋也猗叹词那多【王介甫曰美商之乐叹而多之也曹氏曰言其美之不足故嗟叹而多之也】置陈也【欧阳子曰陈鞉与鼓书曰下管鞉鼓葢自虞夏以来旧物常用之】简简和大也衎乐也烈祖汤也【毛氏曰有功烈之祖也】记曰商人尚声臭味未成涤【音狄】荡其声乐三阕然后出迎牲是也【郊特牲注曰涤荡犹摇动也愚按凡声属阳故曰乐由阳来商人祭祀尚声所以先求诸阳者也】旧説以此为祀成汤之乐也
　　汤孙奏假【音格】绥我思成鞉鼓渊渊【叶于申反】嘒嘒管声既和且平依我磬声于【音乌】赫汤孙【叶思伦反】穆穆厥声
　　汤孙主祀之时王也【欧阳子曰自大甲以下至纣皆可为汤孙但不知所斥者何王耳】假与格同言奏乐以格于祖考也绥安也思成未详郑氏曰安我以所思而成之人谓神明来格也礼记曰齐【齐】之日思其居处思其笑语思其志意思其所乐【聱去声】思其所嗜齐三日乃见其所为齐者【孔氏曰所思五事先思居处后思乐嗜者先粗而后精自外而入内也何氏曰慕容氏云亲之居处笑语志意乐嗜往而不反非有实也夫岂形体之所能交哉思之所至足以通之矣齐之三日思之之至虽亲之不可见者如见其存防之显诚之不可揜也如此　见所为齐者思之熟若见其所为齐之亲也】祭之日入室僾然必有见乎其位【孔氏曰入室初入庙室僾然髣髴见也如见亲之在神位也】周旋出户肃然必有闻乎其容声【孔氏曰孝孙荐爼酌献行步周旋或出户当此时必有悚息肃肃然如闻举动容止之声也】出户而聴忾然必有闻乎其叹息之声【设祭既毕孝子岀户而聴也何氏曰马氏云僾然言其貌肃然言其容忾然言其气辅氏云既曰必有又曰僾然肃然忾然葢诚之不可揜也】此之谓思成苏氏曰其所见闻本非有也生于思耳此二説近是盖齐而思之祭而如有见闻则成此人矣【严氏曰若神不来格则所思不遂今神明来格是安我以所思而成之人也】郑注颇有脱误今正之【辅氏曰商人尚声于那可见绥我思成又见其尚鬼】渊渊深逺也嘒嘒清亮也磬玉磬也堂上升歌之乐非石磬也【孔氏曰磬非乐之主而六依我磬声明此异于常磬非石磬也张子曰玉磬声之最和平者可以养心其声一定始终如一无隆杀也王介甫曰依我磬声言与堂上之乐和也】穆穆美也【郑氏曰于盛矣汤孙此乐之美其声也愚按既言管声又言磬声又言穆穆厥声盛称声乐见商人之尚声连叶三声字又见商人之质也辅氏曰穆穆厥声亦是言乐言于赫哉之汤孙其乐声其美也】
　　庸鼓有斁万舞有奕我有嘉客亦不夷怿
　　庸镛通【毛氏曰大钟曰庸】斁斁然盛也奕奕然有次序也【濮氏曰周人之乐执籥秉翟者文舞也朱干玉戚者武舞也万舞二舞之总也故邶风有公庭万舞鲁颂有万舞洋洋春秋楚子元有振万葢时王乐也诸侯卿大夫士得所同用之特自八以下佾数有差等耳今言万舞有奕正谓文武迭用而有序岂天下未为周而是舞之名已见于前代乎】葢上文言鞉鼓管籥作于堂下其声依堂上之玉磬无相夺伦者至于此则九献之后钟鼓交作万舞陈于庭而祀事毕矣【愚按周制宗庙九献之次尸未入前王裸于奥以降神一献也后亚祼二献也尸入荐血腥后王酌泛齐献尸所谓朝践三献也后酌醴齐亚献亦为朝践四献也荐熟毕王酌盎齐献尸五献也后酌缇齐亚献六献也皆所谓馈献也尸乃食讫王更酌朝践之泛齐以酳尸所谓朝献七献也后更酌馈献之缇齐以亚酳所谓再献八献也又有诸臣为賔者之一献凡九也若商之九献则未有考】嘉客先代之后来助祭者也亦不夷怿乎言皆悦怿也
　　自古在昔先民有作温恭朝夕执事有恪
　　恪敬也言恭敬之道古人所行不可忘也闵马父曰先圣王之传恭犹不敢専称曰自古古曰在昔昔曰先民【辅氏曰马父解自古在昔先民有作深得其防可以涵泳便见得敬是彻头彻尾成始成终之意国语注曰有作言先圣人行此恭敬之道久矣不敢言创之于已乃云受之于先古也此其不敢専也】
　　顾予烝尝汤孙之将
　　将奉也言汤其尚顾我烝尝哉此汤孙之所奉者致其丁寕之意庶几其顾之也【愚按此诗章首两以汤孙问称于声乐之间者所以重叹其乐之美所谓尚声者然也章末结之以汤孙之将者又所以备见其礼之至也】那一章二十二句
　　闵马父曰正考甫校商之名颂【孔氏曰鲁语注云名颂颂之美者考父恐其舛缪故就大师校之】以那为首其辑之乱曰云云即此诗也
　　序祀成汤也防子至于戴公其间礼乐废壊有正考甫者得商颂十二篇于周之大师以那为首
　　序以国语为文
　　嗟嗟烈祖有秩斯祜【候五反】申锡无疆及尔斯所
　　赋也烈祖汤也秩常申重也尔主祭之君葢自歌者指之也【愚按颂诗所以美盛徳告成功而皆自歌工以导达主祭者之意也歌工自己身而指主祭者则曰尔自先祖之身而指主祭者则曰汤孙自主祭者之身而言则曰我曰予立言虽殊所指之人则一如上篇所指亦然也又如周颂雝诗既称天子则固自歌工之身而指主祭者矣下文又称孝子亦若此诗称汤孙也又称予称我亦若此诗称予我也】斯所犹言此处也　此亦祀成汤之乐言嗟嗟烈祖【严氏曰补传云言烈祖而云嗟嗟以简朴故也若周颂则言于穆于皇近于文矣】有秩秩无穷之福可以申锡于无疆是以及于尔今王之所而脩其祭祀如下所云也【吕东莱曰及尔斯所言流庆无穷今方于尔之所其后犹未艾也所谓申锡无疆】
　　既载清酤【叶候五反】赉我思成【叶音常】亦有和羹【叶音郎】旣戒既平【叶音旁】鬷【中庸作奏今从之】假【音格】无言【叶音昻】时靡有争【叶音章】绥我眉夀黄耇无疆
　　酤酒【曹氏曰清酒冬酿夏成】赉与也思成义见上篇和羹味之调节也【郑氏曰和羹者五味调腥熟得节也曹氏曰铏羹也】戒夙戒也平犹和也仪礼于祭祀燕享之始每言羹定【订】盖以羹熟为节然后行礼【乡饮酒礼乡射礼燕礼大射仪公食大夫礼少牢馈食皆曰羹定郑氏曰定犹熟也李实之曰不敢预劳賔故以羹定为速賔行礼之节吕东莱曰清酤和羹皆言祭之始也】定即戒平之谓也鬷中庸作奏正与上篇义同葢古声奏族声近族声转平而为鬷耳无言无争肃敬而齐一也【辅氏曰先酒而后羹亦其序也无言则是肃敬无争则是齐一是乃诸福之所防也】言其载清酤而既与我以思成矣及进和羹而肃敬之至则又安我以眉夀黄耇之福也【欧阳子曰上言既载清酤下文亦有和羹乃是直陈祭时酒与羹尔而执事总无諠哗又不交侵其职位以见在庙之人皆肃敬而举动得礼所以神眀锡以眉夀黄耇之福也】
　　约軧【祈文反】错衡【叶户郎反】八鸾鸧鹒【七羊反】以假【音格】以享【叶虗良反】我受命溥将自天降康丰年穰穰来假【音格】来飨【叶虚良反】降福无疆
　　约軧错衡八鸾见采芑篇鸧见载兄篇【郑氏曰约軝谷饰也鸾在镳四马则八鸾诸侯来助祭者乗篆谷错衡之车驾四马其鸾鸧鸧然声和愚按采芑作八鸾玱然烝民韩奕作八鸾锵锵此诗作鸧鸧载见曰鞗革有鸧字虽不同皆言其声也】言助祭之诸侯乗是车以假以享于祖宗之庙也【辅氏曰约軝错衡八鸾鸧鸧总言助祭之诸侯那则専言先代之后耳亦其序也】漙广将大也穰穰多也言我受命既广大而天降以丰年黍稷之多使得以祭也【曹氏曰诸侯助祭者如此是我之受命大得天人之助也得万国之欢心以事其先王所谓得人也降康丰年所谓得天也吕东莱曰丰年穰穣言时和嵗丰祭礼得成所谓可以备物者得其一説也】假之而祖考来假享之而祖考来飨【胡庭芳曰欧阳氏云上言以享者谓诸侯来助致享于神也下云来享者谓神来至而歆享也以假来假其义亦然】则降福无疆矣
　　顾予烝尝汤孙之将
　　説见前篇【苏氏曰上言人既助之天又应之然后祖宗来格而享其祭报之以福故此曰其尚顾予烝尝哉此汤孙之所奉也】
　　烈祖一章二十二句【彭氏曰上章言鞉鼓管籥与执竞之颂意同此篇言清酟和羹而不详于乐则与那执竞异也辅氏曰那与烈祖皆祀成汤之乐然那诗则専言乐声至烈祖则及夫酒馍焉商人尚声岂始作乐之时则歌那既祭而后歌烈祖欤大扺商颂简古难看辞断而意续孰读自见】
　　序祀中宗也
　　详此诗未见其为祀中宗而末言汤孙则亦祭成汤之诗耳序但不欲连篇重出又以中宗商之贤君不欲遗之耳
　　天命鸟降而生商宅殷土芒芒古帝命武汤正域彼四方
