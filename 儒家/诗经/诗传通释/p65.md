<!-- { "loadSidebar": true } -->
　　习习谷风维山崔【徂回反】嵬【五回反】无草不死无木不萎
　　【叶于回反】忘我大徳思我小怨【叶韵未详】
　　比也崔嵬山巅也　习习谷风维山崔嵬则风之所被者广然犹无不死之草无不萎之木况于朋友岂可以忘大徳而思小怨乎或曰兴也【辅氏曰大徳谓朋友之义出于天者小怨谓怼语忿色生于人者忘大徳思小怨必是当时人有如此实事故末章因风以为比而明言之以戒其不可如是也或以为兴者拘于例耳然不若以为比之是也】
　　谷风三章章六句【吕与叔曰急则相求缓则相弃恩厚不知怨小必记皆小人之交也】序刺幽王也天下俗薄朋友道絶焉
　　蓼蓼【音六】者莪【五河反】匪莪伊蒿【呼毛反】哀哀父母生我劬劳比也蓼长【上声】大貌莪美菜也蒿贱草也【严氏曰莪萝蒿也蒿革中之高者也管子云嘉谷不生而蓬蒿蒺藜秀】　人民劳苦孝子不得终养而作此诗言昔谓之莪而今非莪也特蒿而已以比父母生我以为美材可赖以终其身而今乃不得其养以死于是乃言父母生我之劬劳而重自哀伤也蓼蓼者莪匪莪伊蔚【音尉】哀哀父母生我劳瘁【似醉反】比也蔚牡菣【仅】也三月始生七月始华如胡麻华而紫赤八月为角似小豆角鋭而长【严氏曰一名马薪葛蒿之尢麄大者也】瘁病也
　　缾之罄矣维罍之耻鲜【息浅反】民之生不如死之久【叶举】
　　【里反】矣无父何怙无母何恃出则衔恤入则靡至
　　比也缾小罍大皆酒器也罄尽鲜寡恤忧靡无也言缾资于罍而罍资缾犹父母与子相依为命也故缾罄矣乃罍之耻犹父母不得其所乃子之责【愚按以缾比父母以罍比子但取其相资之义而不取义于缾罍之小大也如左传昭公二十四年郑子大叔引此而曰王室之不宁晋之耻也以缾喻周以罍喻晋亦不取小大之义也】所以穷独之民生不如死也葢无父则无所怙无母则无所恃是以出则中心衔恤入则如无所至也【辅氏曰玩此四句真能道孝子之情非身履而亲歴之不知其味也】
　　父兮生我母兮鞠我拊【音抚】我畜【许六反】我长【丁丈反】我育
　　我顾我复我出入腹我欲报之徳昊天罔极
　　赋也生者本其气也鞠畜皆养也拊拊循也【刘执中曰防其惊也则拊之】育覆育也【孔氏曰谓其寒暑或身体妪之覆近而爱育之】顾旋视也【孔氏曰谓去之而反顾也】复反覆也【丘氏曰不能暂舍也】腹懐抱也【孔氏曰谓置之于懐抱】罔无极穷也　言父母之恩如此【谢叠山曰此章形容父母爱子之心尽之矣生我如天之生物也鞠我如地之养物也拊者抚摩其身体察其肥瘠忧其疥廯也畜者谨其出入察其起居藏之堂与之中不敢纵之门庭之外惟恐其病疾也长者如南风之长养万物调和其身体滋养其血氯日夜望其长大育者如易曰育徳孟子曰教育英才涵养其徳性发舒其志气开导其聪明日夜望其成人也顾者父母行而儿不随则回顾之也复者儿行而父母不随则追唤之也腹者懐抱于腹间也父母有所往将出门懐抱其子而未忍舍父母自外归既入门懐抱其子而未宜置人能深思九字之义必不忘父母之恩矣】欲报之以徳而其恩之大如天无穷不知所以为报也【辅氏曰此章则赋父母之恩未乃叹其如天之无穷无物可以为报之意故尝为之説曰臣之于君其忠有尽子之于视其孝无穷】
　　南山烈烈飘风发发民莫不谷我独何害【叶音曷】兴也烈烈高大貌发发疾貌谷善也　南山烈烈则飘风发发矣民莫不谷而我独何为遭此害也哉【严氏曰孝子念亲之没瞻南山之烈烈感飘风之发发触目皆悲伤也故叹民莫不得以养其父母我独何为遭此害而不得终养乎】
　　南山律律飘风弗弗【叶分聿反】民莫不谷我独不卒兴也律律犹烈烈也弗弗犹发发也卒终也言终养也【辅氏曰我独何为而遭此害也哉我独何为而不得终养也哉此两句最宜玩葢末后方及其所以不得终养之意】
　　蓼莪六章四章章四句二章章八句
　　晋王裒以父死非罪【愚按司马昭为魏安东将军与呉战败昭问于众曰近日之事谁任其咎王裒父仪对曰责在元帅昭怒而斩之】每读诗至哀哀父母生我劬劳未尝不三复流涕受业者为废此篇诗之感人如此【辅氏曰先生戟王裒一事以见诗之感人如此必如是然后为善读诗也以至解颐手舞足蹈皆实介是理但患人不善读耳陈少南曰此诗孝子行役而丧其亲者之所作其词深而切李迂仲曰凯风母不安其室之诗也小弁太子见弃之诗也蓼莪孝子不得终养之诗也故具咎责怨慕哀痛如此苟不为母所弃不为父所逐不困于行役而得终养则具欢欣可知矣观诗者当以此类求之】
　　序刺幽王也民人劳苦孝子不得终养尔
　　有饛【音蒙】簋【音轨】飱【音孙】有捄【音求】棘匕【必履反】周道如砥【之履反】其直如矢君子所履小人所视【叶善止反】睠【音眷】言顾之潸【所奸反】焉出涕【音体】
　　兴也饛满簋貌飱熟食也【孔氏曰礼簋盛黍稷】捄曲貌棘匕以棘为匕所以载鼎肉而升之于俎也【仪礼特性注曰匕用棘心孔氏曰杂记云匕用桑长三尺吉礼则用棘】砥砺石言平也矢言直也君子在位履行小人下民也睠反顾也潸涕下貌　序以为东国困于役而伤于财谭大夫作此以告病【孔氏曰谭国在京师之东】言有饛簋飱则有捄棘匕周道如砥则其直如矢是以君子履之而小人视焉今乃顾之而出涕者则以东方之赋役莫不由是而西输于周也【辅氏曰周道只道路之道与下章周行一意故集解以为东方之赋役莫不由是而西输于周是即指道路而言也然以上四句平直履视之义观之则又似指周之王道而言岂本意只是指道路而言而其中亦含此意耶】小东大东【叶都郎反】杼【直吕反】柚【音逐】其空【叶枯郎反】纠纠葛屦可
　　以履霜佻佻【徒雕反】公子行彼周行【叶户郎反】既往既来【叶直力反】使我心疚【叶讫力反】
　　赋也小东大东东方小大之国也自周视之则诸侯之国皆在东方杼持纬者也【曹氏曰梭也】柚受经者也空尽也佻轻薄不奈劳苦之貌公子诸侯之贵臣也周行大路也疚病也　言东方小大之国杼柚皆已空矣至于以葛屦履霜而其贵戚之臣奔走往来不胜其劳使我心忧而病也【辅氏曰纠纠葛屦可以履霜举其甚者言之也以葛屦履霜则冬裘之不备可知矣既往既来则言其来往之不一也周道一也方其盛时君子履之而小人视焉及其哀也公子行之而人心病焉时移事变而人心所感不同如此】
　　有洌【音列】汍【音轨】泉【叶才匀反】无浸获薪契契【苦计反】寤叹哀我
　　惮【丁佐反】人薪是获薪尚可载【叶节力反】也哀我惮人亦可息也
　　兴也洌寒意也侧出曰汍泉获艾也契契忧苦也惮劳也尚庶几也载载以归也　苏氏曰薪已获矣而复渍之则腐民已劳矣而复事之则病故已艾则庶其载而畜之已劳则庶其息而安之【辅氏曰上两章既言伤于财故此章推本其困于役而言之耳】
　　东人之子职劳不来【音贵叶六直反】西人之子粲粲衣服【叶蒲】
　　【北反】舟人之子熊罴是裘【叶渠之反】私人之子百僚是试【叶申之反】赋也东人诸侯之人也职专主也来慰抚也西人京师人也粲粲鲜盛貌舟人舟楫之人也熊罴是裘言富也私人私家皂隶之属也僚官试用也舟人私人皆西人也　此言赋役不均羣小得志也【李迂仲曰此章言东人之劳西人之逸小人得志纲纪败壊无复王室之旧也】
　　或以其酒不以其浆鞙鞙【胡犬反】佩璲【音遂】不以其长维
　　天有汉监【古蹔反】亦有光跂【丘豉反】彼织女终日七襄赋也鞙鞙长貌璲瑞也【郑氏曰佩璲者以瑞玉为佩】汉天河也【孔氏曰汉水之精也气发而升精华浮上宛转随流名曰天河一曰云汉】跂隅貌织女星名在汉旁三星跂然如隅也七襄未详传曰反也笺云驾也驾谓更其肆也葢天有十二次日月所止舍所谓肆也经星一昼一夜左旋一周而有余则终日之间自夘至酉当更七次也【孔氏曰在天为次在地为辰星之行昼夜虽各六辰数者举其终始故七即自夘至酉也愚按日月五星为纬其余皆为经星经星周布与天为体所谓经星一昼夜左旋一周天而有余者即天之旋一周而又过一度者也然周天十二次一昼夜十二时则一时当歴一次故终其昼日之间白夘至酉凡七时织女星当歴七次也】　言东人或馈之以酒而西人曽不以为浆东人或与之以鞙然之佩而西人曽不以为长维天之有汉则庶乎其有以监我【欧阳子曰言我民困矣天之云汉有光亦能下降我民乎其不言日月之明而言云汉之光者谓不能下监也】而织女之七襄则庶乎其能成文章以报我矣无所赴愬而言惟天庶乎其恤我耳【辅氏曰侯邦供王赋役固其职也然为王者当有以体恤之不敢易视而轻用之可也观禹贡之底慎财赋无逸之惟正之供则必不至于易视而轻用之矣今也东国财力俱困而馈西人以酒则视之曽不如浆与之以鞙然之佩则视之曽不以为长易视之如此则轻用之必矣此东国之所以怨病而愬之于天也】
　　虽则七襄不成报章睆【华板反】彼牵牛不以服箱东有
　　启明【叶谟郎反】西有长庚【叶古郎反】有捄天毕载施之行【户郎反】赋也睆明星貌牵牛星名【尔雅曰何鼓谓之牵牛何胡可反】服驾也箱车箱也【孔氏曰两较之间谓之箱是车内容物之处较音角】启明长庚皆金星也以其先日而出故谓之启明以其后日而入故谓之长庚【刘执中曰金星朝在东所以启日之明夕在西所以续日之长诗攷曰韩诗云晨出东方为启明昏见西方为长庚毛氏曰庚读也】葢金水二星常附日行而或先或后但金大水小故独以金星为言也【愚按金水附日而行无定在或一在日先一在日后或俱在日先或俱在日后金星行在日后则晨见而昏不见行在日先则昏见而晨又不见也】天毕毕星也状如掩兎之毕行行列也言彼织女不能成报我之章牵牛不可以服我之箱而启明长庚天毕者亦无实用但施之行列而已【郑氏曰织女有织名耳驾则有西无东不如人织相反报成文章牵牛不可用于服箱启明长庚皆有助日之名而无实光也欧阳子曰虽有织女不能为我织而成章虽有牵牛不能为我驾车而输物虽有启明长庚不能助日为昼俾我营作虽有天毕不能为我掩捕鸟兽】至是则知天亦无若我何矣
　　维南有箕不可以【波我反】扬维北有斗不可以挹【音揖】
