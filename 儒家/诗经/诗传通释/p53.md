<!-- { "loadSidebar": true } -->
　　春秋传武子曰诸侯敌王所忾【嘅】而献其功于是乎赐之彤弓一彤矢百玈【卢】弓矢千以觉报宴注曰忾恨怒也觉明也谓诸侯有四夷之功王赐之弓矢又为歌彤弓以明报功宴乐郑氏曰凡诸侯赐弓矢然后专征伐东莱吕氏曰所谓专征者如四夷入边臣子篡弑不容待报者其他则九伐之法乃大司马所职非诸侯所专也与后世强臣拜表辄行者异矣【周礼大司马曰以九伐之法正邦国冯弱犯寡则眚之贼贤害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱鸟散行则灭之愚按拜表辄行如晋穆帝永和中桓温伐蜀是也】
　　序天子锡有功诸侯也
　　菁菁【子丁反】者莪【五何反】在彼中阿既见君子乐【音洛】且有仪【叶五何反】
　　兴也菁菁盛貌莪萝蒿也【本草注曰一名莪蒿茎叶如青蒿开淡红紫花结角子长二寸许防弯陆玑曰生泽田渐洳之处】中阿阿中也大陵曰阿君子指賔客也　此亦燕饮賔客之诗言菁菁者莪则在彼中阿矣既见君子则我心喜乐而有礼仪矣【辅氏曰既见君子则我心喜乐而有礼仪夫见贤而乐礼或不足则爱心虽至而敬心不足矣乐且有仪则爱敬之心两尽矣】或曰以菁菁者莪比君子容貌威仪之盛也下章放此
　　菁菁者莪在彼中沚【音止】既见君子我心则喜
　　兴也【陈器之曰此篇朱子旧以为比今改为兴而下文兼存此説矣但二章三章比字皆失改今悉正之】中沚沚中也喜乐也
　　菁菁者莪在彼中陵既见君子锡我百朋
　　兴也中陵陵中也古者货贝五贝为朋【孔氏曰汉食货志以为大贝牡贝么贝小贝不成贝为五也为朋者谓小贝以上四贝各二贝为一朋而不成者不为朋郑因经广解之言有五种之贝其中以相与为朋非总五贝为一朋也】锡我百朋者见之而喜如得重货之多也【埤雅曰兽二为友贝二为朋锡我百朋者言锡贝之多也】泛泛【芳劒反】杨舟载沈载浮既见君子我心则休比也杨舟杨木为舟也载则也载沈载浮犹言载清载浊载驰载驱之类以比未见君子而心不定也休者休休然言安定也【辅氏曰此章又追言其未见之时心之不定既见之后则休休然而安定矣其意味亦深长也】
　　菁菁者莪四章章四句
　　序乐育材也君子能长育人材则天下喜乐之矣
　　此序全失诗意
　　六月栖栖【音西】戎车既饬【音敕】四牡骙骙【求反】载是常服【叶蒲北反】玁狁孔炽【尺志反】我是用急【叶音棘】王于出征以匡王国【叶于逼反】
　　赋也六月建未之月也【濮氏曰诗言六月徂暑则为夏正可知刘辰翁曰以为未月极是周以子月为歳首而月数未尝改也】栖栖犹皇皇不安之貌戎车兵车也【吕东莱曰郑氏云戎车有五周礼车仆掌戎路广车阙车苹车轻车是也戎路王在军所乗广车横陈之车阙车补阙之车苹犹屏也对敌自隠蔽之车轻车驰敌致师之车也】饬整也骙骙强貌常服戎事常服以韎【昧】韦为弁又以为衣而素裳白舄也【周礼司服曰凡兵事韦弁服李寳之曰皮去毛熟治曰韦韎赤色也凡衣同冠色衣韎韦则弁亦韎韦也皮弁服素裳白舄韦弁服亦与之同也】玁狁即猃狁北狄也孔甚炽盛匡正也　成康既没周室寖衰八世而厉王胡暴虐周人逐之出居于彘玁狁内侵逼近京邑【愚按据诗文至于泾阳而言也】王崩子宣王靖即位命尹吉甫帅师伐之有功而归诗人作歌以序其事如此【谢叠山曰戎车曰既饬则车甲器械士卒马牛无一物不整齐矣四牡曰骙骙则无一马不精强矣曰载是常服则无一衣一裳不经检点矣】司马法冬夏不兴师今乃六月而出师者以玁狁甚炽其事危急故不得已而王命于是出征以正王国也
　　比【毗志反】物四骊闲之维则维此六月既成我服【叶蒲北反】
　　我服既成于三十里王于出征以佐天子【叶奬里反】
　　赋也比物齐其力也【释文曰比齐同也】凡大事祭祀朝觐防同毛马而颁之凡军事物马而颁之毛马齐其色物马齐其力吉事尚文武事尚强也则法也服戎服也三十里一舎也古者吉行日五十里师行日三十里既比其物而曰四骊则其色又齐可以见马之有
　　余矣闲习之而皆中【去声】法则又可以见教之有素矣【孔氏曰戎事尚强而言四骊者虽以齐力为主亦不厌其同色故曰四騵彭彭又曰乘其四骐田猎齐足而曰四黄既驾是皆同色也无同色者乃取异毛耳骐駵是中騧骊是骖是也彭氏曰陈氏云以厉王大乱之余而支猃狁之患意其必仓卒不暇为计而今也比物四骊闲之维则葢其车马之修器械之备非一日也】于是此月之中即成我服既成我服即日引道不徐不疾尽舎而止又见其应变之速从事之敏而不失其常度也【愚按六月之中即成戎服则应变速矣我服既成即日引道则从事敏矣虽速虽敏而军行止三十里则不失常度矣】王命于此而出征欲其有以敌王所忾【苦爱反】而佐天子耳
　　四牡修广其大有颙【玉容反】薄伐猎狁以奏肤功有严
　　有翼共【音恭】武之服【叶蒲北反】共武之服以定王国【叶于逼反】赋也修长广大也颙大貌奏荐肤大公功严威翼敬也共与供同服事也言将帅皆严敬以共武事也【谢叠山曰薄伐者叛则伐之服则舍之不穷征逺讨也为将必严不严则军心不齐为帅必敬不敬则军心不整故曰有严有翼范氏曰凡兵事莫尚于严莫先于敬共武之服者如此则以定王国也辅氏曰兵隂事也用之当以严敬为主不严则不整不敬则不肃将帅皆严敬以共武事此王国之所以定也定则不止于匡矣有车马为之用则足以却玁狁以成大功以严敬为之主则足以共武事而定王国吉甫之行师真足以继南仲之轨迹矣宜宣王之中兴也】
　　玁狁匪茹【如豫反】整居焦获【音护】侵镐【胡老反】及方至于泾
　　阳织【音志】文鸟章白斾央央【于良反】元戎十乘【绳证反】以先启行【叶户郎反】
　　赋也茹度【唐入声】整齐也焦获镐方皆地名焦未详所在获郭璞以为瓠中则今在耀州三原县也【愚按即今陜西省耀州三原县也】镐刘向以为千里之镐则非镐京之镐矣亦未详其所在也【前汉书刘向曰吉甫之归周厚赐之其诗曰来归自镐我行永久千里之镐犹以为逺顔师古曰镐非丰镐之镐】方疑即朔方也【愚按南仲亦以猃狁之难往城朔方灵夏等州之地则此猃狁所侵疑即其地也】泾阳泾水之北【孔氏曰水北曰阳】在丰镐之西北言其深入为冦也【愚按丰镐之地在今安西路属县安西亦有泾阳县】织帜字同鸟章鸟隼之章也【吕东莱曰日月为常交龙为旂之类皆帜之文也鸟章特其一耳】白斾继旐者也【曹氏曰白帛也曰斾以绛帛为斾也以帛续旐未为燕尾战则斾之】央央鲜明貌元大也戎戎车也军之前锋也啓开行道也犹言发程也【史记三王世家注曰韩婴章句云车有大戎十乘谓车漫轮马被甲衡轭之上尽有剑防名曰陷军之车王介甫曰元戎十乘所谓选锋也兵法兵无选锋曰北谢叠山曰兵法所谓堂堂之阵正正之旗也元戎啓行可以摧锋破阵左传所谓先人有夺人之心也】　言玁狁不自度【待洛反】量深入为冦如此是以建此旌旗选锋鋭进声其罪而致讨焉直而壮律而臧有所不战战必胜矣【愚按左传曰师直为壮曲为老今因玁狁为冦而声罪致讨则直而壮矣易曰师出以律否臧凶今讨猃狁而旌旗鲜明选锋鋭进则律而臧矣此所以为宣王中兴之师也欤】
　　戎车既安【叶于连反】如轾【竹二反】如轩四牡既佶【其乙反】既佶
　　且闲【叶胡田反】薄伐玁狁至于大【音泰】原文武吉甫万邦为宪【叶许言反】
　　赋也轾车之覆而前也轩车之却而后也凡车从后视之如轾从前视之如轩然后适调也【凡车之势一低一昂】佶壮健貌【谢叠山曰戎车既安矣必曰如轾如轩制度工巧则利于战鬬也四牡既强矣必曰既佶且闲教训习熟则耐于驰驱矣】大原地名亦曰大卤今在大原府阳曲县【愚按今大原路阳曲县属河南山西道】至于大原言逐出之而已不穷追也先王治戎狄之法如此【前汉书严尤曰宣王时猃狁内侵命将征之尽境而还其视戎狄之侵譬犹螡蝱之螫敺之而已】吉甫尹吉甫此时大将也宪法也非文无以附众非武无以威敌能文能武则万邦以之为法矣【谢叠山曰汉唐而下缙绅介胄分为两途愚儒武夫各持一説不知三伐将帅必文武全才可以为万邦之法则者也愚按此言吉甫之武必先之以文上言吉甫共武之服必本于严翼之徳末言吉甫饮至必及于孝友之友文事武备诚非两途也北伐可见其武崧髙烝民诗可见其文】
　　吉甫燕喜既多受祉来归自镐我行永久【叶举里反】饮【音防】
　　【反】御诸友【叶羽已反】炰【白交反】鼈脍鲤侯谁在矣张仲孝友【叶羽已反】
　　赋也祉福御进侯维也张仲吉甫之友也善父母曰孝善兄弟曰友　此言吉甫燕饮喜乐多受福祉葢以其归自镐而行永久也是以饮酒进馔于朋友【濮氏曰鼈属俗呼团鱼炰火熟之名脍细切肉也】而孝友之张仲在焉言其所与宴者之贤所以贤吉甫而善是燕也【王介甫曰忠也者移孝以为之者也顺也者移友而为之者也故言忠顺之臣必及孝友之友辅氏曰吉甫以天子之将有功而归相与宴者固不一也后篇谓方叔尝与伐玁狁者亦岂得而不与焉而诗人乃独举夫孝友张仲之为贤则又可见吉甫之文而不专以武功为美矣然此但为吉甫既归而私自与朋友燕饮而已非宣王燕之也】六月六章章八句【吕与叔曰上三章言自治之备四章言玁狁来侵从而御之五章言治戎有备车马安闲驱之出境不穷追也六章言休兵饮至乐与孝友之臣同其燕乐则穷兵黩武之意消矣又曰北伐之事所以自治者常优暇而有余所治于彼者常简畧而不尽谢叠山曰一章曰戎车既饬四牡骙骙二章曰比物四骊三章曰四牡修广五章曰戎车既安四牡既佶西北平原广野举目千里利于车战故此诗以车马为重】
　　序宣王北伐也
　　此句得之
　　鹿鸣废则和乐缺矣四牡废则君臣缺矣皇皇者华废则忠信缺矣常棣废则兄弟缺矣伐木废则朋友缺矣天保废则福禄缺矣采薇废则征伐缺矣出车废则功力缺矣杖杜废则师众缺矣鱼丽废则法度缺矣南陔废则孝友缺矣白华废则亷耻缺矣华黍废则蓄积缺矣由庚废则隂阳失其道理矣南有嘉鱼废则贤者不安下不得其所矣崇丘废则万物不遂矣南山有台废则为国之基队矣由仪废则万物失其道理矣蓼萧废则恩泽乖矣湛露废则万国离矣彤弓废则诸夏衰矣菁菁者莪废则无礼仪矣小雅尽废则四夷交侵中国防矣
　　鱼丽以下篇次为毛公所移而此序自南陔以下八篇尚仍仪礼次第独以郑谱分鱼丽为文武时诗故遂移此序鱼丽一句自华黍之下而升于南陔之上此一节与小序同出一手其得失无足议者但欲证毛公所移篇次之失与郑氏独移鱼丽一句之私故论于此云
　　薄言采芑【音起】于彼新田于此菑【侧其反】畆【叶每彼反】方叔涖【音利】止其车三千师干之试【叶诗止反下同】方叔率止乘其四骐四骐翼翼路车有奭【许力反】簟笰【音弗】鱼服【叶蒲北反】钩膺鞗【音条】革【叶讫力反】
