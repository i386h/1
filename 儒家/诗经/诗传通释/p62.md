<!-- { "loadSidebar": true } -->
　　赋也旻幽逺之意敷布犹谋囘邪遹僻沮止臧善覆反邛病也　大夫以王惑于邪谋不能断以从善而作此诗言旻天之疾威布于下土使王之谋犹邪僻无日而止【愚按此章稠天之意犹可见君臣隐韩之义天人合一之理】谋之善者则不从而其不善者反用之故我视其谋犹亦甚病也【辅氏曰昏乱之世君臣上下谋犹邪僻无有沮止之者故无所归咎而归之天也夫为国者固不可以无谋犹也然观其于谋之善者则不从其不善者则反用之则我已甚病矣不待其谋之败而祸之来也】潝潝【许急反】訿訿【音紫】亦孔之哀【叶于希反】谋之其臧则具是
　　违谋之不臧则具是依我视谋犹伊于胡底【之履反叶都黎反】赋也潝潝相和也訿訿相诋也具俱底至也　言小人同而不和其虑深矣【前汉刘向曰言众小在位而从邪议歙歙相是而背君子】然于谋之善者则违之其不善者则从之亦何能有所定乎
　　我既厌不我告犹【叶于救反】谋夫孔多是用不集【韩诗作就】
　　【叶疾救反】发言盈庭谁敢执其咎【叶巨又反】如匪行迈谋是用不得于道【叶徒侯反】
　　赋也集成也　卜筮数则渎而厌之故不复告其所图之吉凶谋夫众则是非相夺而莫适所从故所谋终亦不成盖发言盈庭各是其是无肻任其责而决之者【辅氏曰洪范曰谋及卜筮夫谋贵乎博故谋及卿士谋及庶民今乃以谋夫孔多是用不集者盖彼之所谓谋不过尽众人之情而主之者则一人而已而此之所谓谋夫则是各主其谋故是非相夺莫知适从所以其谋终亦无所成就也发言盈庭谁敢执其咎此乱世为谋之常态上无聴言之明则人人得以肆其説而已亦终莫能决其是非故无肯任其成败之责者】犹不行不迈而坐谋所适谋之虽审而亦何得于道路哉【孔氏曰谋而不行则于道不进言而无决则于事不成】
　　哀哉为犹匪先民是程匪大犹是经维迩言是聴【叶平】
　　【声】维迩言是争【叶侧陉反】如彼筑室于道谋是用不溃于成赋也先民古之圣贤也【孔氏曰民者人之大名其实是圣贤也】程法犹道【愚按诗中猷犹字通用故前章犹训谋此训道而徽猷与秩秋大猷又皆作猷亦训道】经常溃遂也　言哀哉今之为谋不以先民为法不以大道为常其所聴而争者皆浅末之言以是相持如将筑室而与行道之人谋之人人得为异论其能有成也哉古语曰作舎道边三年不成盖出于此
　　国虽靡止或圣或否【方九反叶补美反】民虽靡膴【火吴反】或哲
　　或谋【叶莫徒反】或肃或艾【音乂】如彼泉流无沦胥以败【叶蒲寐反】赋也止定也圣通明也膴大也多也艾与乂同治也沦陷胥相也言国论虽不定然有圣者焉有否者焉民虽不多然有哲者焉有谋者焉有肃者焉有艾者焉但王不用善则虽有善者不能自存将如泉流之不反而沦胥以至于败矣圣哲谋肃乂即洪范五事之德岂作此诗者亦传箕子之学也与【辅氏曰子曰十室之邑必有忠信天下岂有无才之世哉故告之以国论虽未定而人民之中有圣与否者焉人民虽不多而有哲谋肃艾者焉但患王不能用之耳王不能用则虽有是五者之才皆将如泉流之不反而相与沦陷于败故以是戒王庶其能爱防而扶持之无使至于此极也由是观之则作是诗之大夫其心量之广大志虑之深长学问之博洽皆可见矣观此章及第三章则其有得于箕子之学葢深矣　愚按箕子陈洪范九畴其二为貌言视聴思之五事貎之德恭而作肃言之德从而作又视之德明而作哲聴之徳聪而作谋思之徳睿而作圣其次叙与此不同者彼以人事发见先后有序此则便文以叶韵耳】
　　不敢暴虎不敢冯【皮冰反】河人知其一莫知其他【汤河反】
　　战战兢兢如临深渊【叶一均反】如履薄冰
　　赋也徒搏曰暴徒涉曰冯如冯几然也战战恐也兢兢戒也如临深渊恐坠也如履薄冰恐陷也　众人之虑不能及逺暴虎冯河之患近而易见则知避之丧国亡家之祸隐于无形则不知以为忧也故曰战战兢兢如临深渊如履薄冰惧及其祸之词也小旻六章三章章八句三章章七句
　　苏氏曰小旻小宛小弁小明四诗皆以小名篇所以别其为小雅也其在小雅者谓之小故其在大雅者谓之召旻大明独宛弁阙焉意者孔子删之矣虽去其大而其小者犹谓之小盖即用其旧也
　　大夫刺幽王也
　　宛【于阮反】彼鸣鸠翰【胡旦反】飞戾天【叶铁因反】我心忧伤念昔先人明发不寐有懐二人
　　兴也宛小貎鸣鸠斑鸠也【陆玑曰似鹁鸠项有綉文】翰羽戾至也明发谓将旦而光明开发也二人父母也　此大夫遭时之乱而兄弟相戒以免祸之诗故言彼宛然之小鸟亦翰飞而至于天矣则我心之忧伤岂能不念昔之先人哉是以明发不寐而有懐乎父母也言此以为相戒之端【辅氏曰兄弟相戒以免祸则发言而首及于父母者宜也】
　　人之齐圣饮酒温克彼昏不知壹醉日富【叶笔力反】各敬
　　尔仪天命不又【叶夷益反】
　　赋也齐肃也圣通明也克胜也富犹甚也又复也言齐圣之人虽醉犹温恭自持以胜所谓不为酒囷也彼昏然而不知者则一于醉而日甚矣于是言各敬谨尔之威仪天命已去将不复来不可以不恐惧也时王以酒败德臣下化之故此兄弟相戒首以为説【辅氏曰时人方化上所为昬乱于酒则此兄弟相戒而首及于此者亦宜也昏乱于酒则必自丧其威仪故相戒各自敬谨我身之威仪天命不又盖言不可恃天命之常如此会有祸乱生也人能敬我身之威仪则能敬天矣天岂在外哉此义精矣　王介甫曰戒以各敬尔仪天命不又言各则并戒其君臣也】
　　中原有菽【音叔】庶民采【叶此礼反】之螟【音冥】蛉【音零】有子蜾【音果】蠃
　　【力果反】负【叶蒲美反】之教诲尔子式谷似【叶养里反】之
　　兴也中原原中也菽大豆也螟蛉桑上小青虫也似步屈蜾蠃上蜂也似蜂而小腰取桑虫负之于木空中七日而化为其子【释文曰蜾蠃即细腰蜂　本草注曰虽名土蜂不就土中为窟谓摙土作房耳细腰物无雌皆取青虫教祝变成已子尝拆窠而视之亦生子如半粟米太所负虫却在子下摙音琏祝音呪】式用糓善也　中原有菽则庶民采之矣以兴善道人皆可行也螟蛉有子则蜾蠃负之以兴不似者可教而似也教诲尔子则用善而似之可也善也似也终上文两句所兴而言也戒之以不惟独善其身又当教其子使为善也【辅氏曰善道人皆可行不似者可教而似同一秉彛故也兄弟相戒以免祸而上念其父母下虑及其子则其意可谓恳至矣】
　　题【大计反】彼脊令【音零】载飞载鸣我日斯迈而月斯征夙
　　兴夜寐无忝尔所生【叶桑经反】
　　兴也题视也脊令飞则鸣行则摇载则而汝沗辱也视彼脊令则且飞而且鸣矣我既日斯迈则汝亦
　　月斯征矣言当各务努力不可暇逸取祸恐不及相救恤也夙兴夜寐各求无辱于父母而已【辅氏曰以脊令之载飞载鸣兴兄弟各有所进之道虽或不同然俱求无泰辱于父母可也先生尝因人读诗而务侠不子细戒之曰今人看文字敏底一揭开版便晓但于意味却不曽得而今便只管看时也只是恁地但百防自是强五十遍时二百遍自是强一百遍时题彼脊令载飞载鸟我日斯迈而月斯征夙兴夜寐无沗尔所生这个看时也只是恁地但里面意思却有説不得底解不得底意思却在説不得底意思里而】交交桑扈【音户】率场啄粟哀我填【都田反】寡宜岸宜狱握
　　粟出卜自何能糓
　　兴也交交往来之貎桑扈窃脂也俗呼青觜肉食不食粟【孔氏曰俗呼青雀喜盗脂膏食之因以名云埤雅曰桑扈有二种青质者觜曲食肉好盗脂膏素质者其趐与领皆有文章所谓率场啄粟有莺其羽者也吕东莱曰淮南子云马不食脂桑扈不食粟】填与瘨同病也岸亦狱也韩诗作犴乡亭之系曰犴【愚按字书犴一作豻豻胡地犬也野犬所以守故谓狱为犴】朝廷曰狱　扈不食粟而今则率场啄粟矣病寡不宜岸狱今则宜岸宜狱矣言王不卹鳏寡喜陷之于刑辟也然不可不求所以自善之道故握持其粟出而卜之曰何自而能善乎言握粟以见其贫窭之甚【辅氏曰贫窭如是而犹不忘所以自善之道然后为君子也】
　　温温恭人如集于木惴惴【之瑞反】小心如临于谷战战
　　兢兢如履薄冰
　　赋也温温和柔貎如集于木恐队【坠】也如临于谷恐陨也【辅氏曰哀乱之世贤人君子虽无罪犹恐惧辅氏曰温温恭人惴惴小心皆指他人言也战战兢兢则自谓也言今处乱世温柔恭敬之人则如集于木而恐坠也惴惴小心之人则如临于谷而恐陨也我其可不战战兢兢如履薄水哉】
　　小宛六章章六句
　　此诗之词最为明白而意极恳至説者必欲为刺王之言故其説穿凿破碎无理尤甚今悉改定读者详之【濮氏曰此诗兄弟相戒之辞或是其人尝有酒德之败序谓刺王非矣感念存没意极恳至每诵之令人悲怆辅氏曰一章言思念父母以发相戒之端二章言时俗所习以致相戒之意三章则相戒相勉以教其子四章则欲各自努力以无遗父母之羞其意可谓恳至矣五章则又言王不恤贫困鳏寡如我之病困孤独当今之世或不免于罗织之祸故握粟出卜以求自善之道六章又言当世贤者尚且兢畏如此况我则又当如何哉】大夫刺幽王也
　　此诗不为刺王而作但兄弟遭乱畏祸而相戒之词耳
　　弁【薄干反】彼鸒【音豫】斯【叶先赍反】归飞提提【是移反】民莫不谷我独于罹何辜于天我罪伊何心之忧矣云如之何
　　兴也弁飞拊翼貌鸒雅鸟也小而多羣腹下白江东呼为鹎【匹又音卑】乌斯语词也【孔氏曰犹蓼彼萧斯菀彼栁斯】提提羣飞安闲之貌谷善罹忧也　旧説幽王太子宜臼被废而作此诗言弁彼鸒斯则归飞提提矣民莫不善而我独于忧则鸒斯之不如也何辜于天我罪伊何者怨而慕也舜号泣于旻天曰父母之不我爱于我何哉盖如此矣【辅氏曰怨者怨咎已之不得其亲慕者思慕其亲不能忘也　问伊川谓小弁之怨与舜不同何也曰舜之怨反诸身以求其所未至小弁则自以为无罪矣此其所以不同也欤　问此诗只我罪伊何一句与舜于我何哉之意同至后面君子秉心维其忍之君子不惠不舒究之分明是怨其亲却与舜不同曰作小弁者自是未到得舜地位盖亦常人之情耳只我罪伊何上面説何辜于天亦似自以为无罪相似未可与舜同日语也】心之忧矣云如之何则知其无可奈何而安之之词也
　　踧踧【徒歴反】周道【叶徒苟反】鞠【九六反】为茂草【叶此苟反】我心忧伤
　　惄【乃歴反】焉如捣【丁老反叶丁口反】假寐永叹维忧用老【叶鲁口反】心之忧矣疢【丑觐反】如疾首
　　兴也踧踧平易也周道大道也鞠穷惄思捣舂也不脱衣冠而寐曰假寐疢犹疾也　踧踧周道则将鞠为茂草矣我心忧伤则惄焉如矣精神愦眊至于假寐之中而不忘永叹忧之之深是以未老而老也疢如疾首则又忧之甚矣【谢叠山曰惄焉如深悲至痛如有物之其心也事关心者梦中亦长吁故曰假寐咏叹忧愁多者年少而髪白故曰维忧用老孔氏曰疾首头痛也辅氏曰维忧用老维忧能老人非特能老人也又能使人病故又继之以疢如疾首头痛最叵忍疢如疾首则其病甚矣】
