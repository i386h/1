<!-- { "loadSidebar": true } -->
　　还三章章四句【谢叠山曰千万人之习俗原于一人之好尚千百年之敝化生于一时之放心齐俗好田如此为人上者可不谨哉范氏曰表记云上之好恶不可不谨也是民之表也国君禽荒而国人以习于田猎为贤闲于驰逐为好安于所习而不自知其非道民之道可不慎哉】序刺荒也哀公好田猎从禽兽而无厌国人化之遂成风俗习于田猎谓之贤闲于驰逐谓之好焉
　　同上
　　俟我于着【直据反叶直居反】乎而充耳以素【叶孙租反】乎而尚之以琼华【叶芳无反】乎而
　　赋也俟待也我嫁者自谓也着门屏之间也【孔氏曰门屏之间谓之宁门内屏外人君视朝所宁立处也着与宁音义同】充耳以纩【旷】悬瑱【殿】所谓紞【胆】也【孔氏曰悬瑱当耳故谓之塞耳紞悬瑱之绳用杂防线织之】尚加也琼华美石似玉者即所以为瑱也【古者五等之爵朝防祭祀皆以充耳不知此诗是説何人所説尚之以青黄素琼瑶英大抵只是押韵不知古人充耳以瑱或用玉或用象看来是以线穿垂在当耳处】　东莱吕氏曰昏礼婿往妇家亲迎既奠鴈御轮而先归俟于门外妇至则揖以入时齐俗不亲迎故女至壻门始见其俟已也
　　俟我于庭乎而充耳以青乎而尚之以琼莹【音荣】乎而赋也庭在大门之内寝门之外【李实之曰堂下至门谓之庭】琼莹亦美石似玉也　吕氏曰此昏礼所谓壻道妇及寝门揖入之时也
　　俟我于堂乎而充耳以黄乎而尚之以琼英【叶于良反】乎
　　而
　　赋也琼英亦美石似玉者【孔氏曰木谓之华草谓之荣荣而不实者谓之英然则琼英琼华琼莹皆玉石光色谢叠山曰其充耳则以素以青以黄其加饰则琼华琼莹琼英脩容盛饰非不美也惜乎不知礼耳】　吕氏曰升阶而后至堂此昏礼所谓升自西阶之时也【东莱口既不亲迎故但行妇至壻家之礼壻道妇入故于着于庭于堂每节皆俟之也】
　　着三章章三句
　　序刺时也时不亲迎也
　　东方之日兮彼姝【赤朱反】者子在我室兮在我室兮履我即兮
　　兴也履蹑即就也言此女蹑我之迹而相就也【欧阳子曰相邀以奔之词也】
　　东方之月兮彼姝者子在我闼【叶它悦反】兮在我闼兮履
　　我发【叶方月反】兮
　　兴也闼门内也发行去也言蹑我而行去也
　　东方之日二章章五句【辅氏曰东方之日东方之月恐是因其时以起兴言彼淫奔之女旦则蹑我之迹而去暮则蹑我之迹而去也】
　　序刺衰也君臣失道男女淫奔不能以礼化也此男女淫奔者所自作非有刺也其曰君臣失道者尤无所谓
　　东方未明【叶谟郎反】颠倒【都老反】衣裳颠之倒【叶都妙反】之自公召之
　　赋也自从也羣臣之朝【潮】别【必列反】色始入　此诗人刺其君兴居无节号令不时言东方未明而颠倒其衣裳则既早矣而又已有从君所而来召之者焉葢犹以为晚也或曰所以然者以有自公所而召之者故也
　　东方未晞颠倒裳衣倒之颠【叶典因反】之自公令【力证反叶力呈】
　　【反】之
　　赋也晞明之始升也【孔氏日晞是日之光气湛露云匪阳不晞谓见日之光气而物干故以晞为干兼葭云白露未晞言露在朝旦未见日气故以为干义此无取于干故言明之始升谓将旦时日之光气始升也】令号令也
　　折【音哲】栁樊圃【叶博故反】狂夫瞿瞿【俱具反】不能晨夜【叶羊茹反】不
　　夙则莫【音慕】
　　比也栁杨之下垂者柔脆之木也樊藩也圃菜园也【孔氏曰樊郭璞云藩篱也种菜之地谓之圃其外藩篱谓之园故曰圃菜园也】瞿瞿惊顾之貌夙早也　折栁樊圃虽不足恃然狂夫见之犹惊顾而不敢越以比晨夜之限甚明人所易知今乃不能知而不失之早则失之莫也【程子曰栁柔脆易折之物折之为藩篱非坚固也狂夫亦知其有限昼夜之限非不明也乃不能知而不早则晏言无节之甚】
　　东方未明三章章四句
　　序刺无节也朝廷兴居无节号令不时挈壶氏不能掌其职焉
　　夏官挈壶氏下士六人挈悬挈之名壶盛水器葢置壶浮箭以为昼夜之节也【孔氏曰挈壶氏以水为漏凖昼夜共为百刻冬夏之间则有长短太史立成法于每嵗之间加减刻数以一年有二十四气一气之间分为二通率七日强半而易一箭周年而用箭四十八也厯言昼夜者以昏明为限】漏刻不明固可以见其无政然所以兴居无节号令不时则未必皆挈壶氏之罪也
　　南山崔崔【子维反】雄狐绥绥鲁道有荡齐子由归既曰归止曷又懐【叶胡威反】止
　　比也南山齐南山也崔崔高大貌狐邪媚之兽【孔氏曰对文则飞曰雌雄走曰牝牡散则可以相通左传云获其雄狐亦谓牡为雄】绥绥求匹之貌鲁道适鲁之道也荡平易也齐子襄公之妹鲁桓公夫人文姜襄公通焉者也【孔氏曰襄公诸儿僖公子愚按桓公名轨一名允惠公庶子】由从也妇人谓嫁曰归懐思也止语辞　言南山有狐以比襄公居髙位而行邪行【郑氏曰雄狐行求匹耦于南山之上形貌绥绥然喻襄公居人君之尊而为淫泆之行可耻恶如狐】且文姜既从此道归于鲁矣襄公何为而复思之乎
　　葛屦五雨【如字又音亮】冠緌【如谁反】双【叶所终反】止鲁道有荡齐
　　子庸止既曰庸止曷又从止
　　比也两二屦也緌冠上饰也屦必两緌必双物各有耦不可乱也【吕与叔曰屦与屦为耦虽五雨各相耦冠緌之双亦自为耦襄公文姜非其耦也】庸用也用此道以嫁于鲁也从相从也【吕与叔曰此上二章罪襄公言其理如是而襄公违之以淫泆者何也】
　　蓻麻如之何衡【音横】从【子容反】其畆【莫后反】取【七喻反】妻如之
　　何必告【工毒反】父母【莫后反】既曰告【同上】止曷又鞠【居六反】止兴也蓻树鞠穷也　欲树麻者必先纵横耕治其田畆【毛氏曰衡猎之从猎之种之然后得麻孔氏曰猎是行步践履之名释氏曰衡亦作横韩诗云东西畊曰横从韩诗作由云南北畊曰由】欲娶妻者必先告其父母今鲁桓公既告父母而娶矣又曷为使之得穷其欲而至此哉【吕东莱曰纳之不正则容有不敢制者今鲁侯既以正礼纳文姜当蚤裁制之曷为又使穷其奸而至于极也】
　　析薪如之何匪斧不克取妻如之何匪媒不得既曰
　　得止曷又极止
　　兴也克能也极亦穷也【吕与叔曰此上二章罪鲁桓公言其理如是桓公纵之穷极其恶何也愚按娶妻固必由于父母之命媒灼之言然考桓公即位三年姑娶文姜时惠公仲子之薨已久则但告庙而不及禀命矣其年正月公防齐侯于嬴自相议婚则不専由媒妁矣是知二事皆正桓公之所少者又况公不亲迎而使羽父逆乎齐僖送女至讙公乃徃防可谓重于僖公而轻于夫妇之伦矣是其不谨于正始宜乎姜氏之欲驯致于鞠穷也】
　　南山四章章六句
　　春秋桓公十八年公与夫人姜氏如齐公薨于齐【胡康侯曰与者许可之词曰与者罪在公也夫淫乱者文姜而春秋罪桓公治其本也】传曰公将有行遂与姜氏如齐申繻曰女有家男有室无相渎也谓之有礼易此必败公防齐侯于泺【厯】遂及文姜如齐齐侯通焉公谪之以告夏四月享公使公子彭生乘公公薨于车此诗前二章刺齐襄后二章刺鲁桓也
　　序刺襄公也鸟兽之行淫乎其妹大夫遇是恶作诗而去之【孔氏曰下二章责鲁桓纵恣文姜序以主刺襄公故不言鲁桓大夫遇是恶作诗而去之言作诗之意以见君恶之甚于经无所当也】
　　此序据春秋经传为文説见本篇
　　无田【音佃】甫田维莠【羊九反】骄骄【叶音髙】无思逺人劳心忉忉【音刀】
　　比也田谓耕治之也甫大也莠害苗之草也骄骄张王【并去声】之意忉忉忧劳也　言无田甫田也田甫田而力不给则草盛矣无思逺人也思逺人而人不至则心劳矣以戒时人厌小而务大忽近而图逺将徒劳而无功也【苏氏曰田必自其小者始小者冇余而甫田可啓矣思逺人必自其近者始近者既服而逺者自至矣辅氏曰厌小而务大田甫田者也妄作者之所为也忽近而图逺思逺人者也妄想者之所冀也妄作则事不遂妄想则心徒劳】
　　无田甫田维莠桀桀无思逺人劳心怛怛【叶旦悦反】比也桀桀犹骄骄也【东莱曰骄骄桀桀皆稂莠侵凌嘉谷之状】怛怛犹忉忉
　　婉兮娈【古患反叶古悬反】兮总角丱【叶龙眷反】兮未防【居岂反】见兮
　　突而弁兮
　　比也婉娈少好貌丱两角貌未防未多时也突忽然高出之貌弁冠名【孔氏曰弁者冠之大号也】　言总角之童见之未久而忽然载弁以出者非其躐等而求之也葢循其序而势有必至耳此又以明小之可大迩之可逺能循其序而脩之则可以忽然而至其极若躐等而欲速则反有所不达矣
　　甫田三章章四句
　　序大夫刺襄公也无礼义而求大功不脩徳而求诸侯志大心劳所以求者非其道也
　　未见其为襄公之诗
　　卢令令【音零】其人美且仁
　　赋也卢田犬也【孔氏曰犬有田犬守犬战国策云韩国卢天下之骏犬是卢为田犬也】令令犬颔下环声　此诗大意与还略同
　　卢重【直龙反】环其人美且鬈【音权】
　　赋也重环子母环也【孔氏曰重环谓环相重大环贯一小环也】鬈须鬓好貌
　　卢重鋂【音梅】其人美且偲【七才反】
　　赋也鋂一环贯二也【孔氏曰一大环贯二小环】偲多须之貌【辅氏曰仁则美其徳也鬈与偲则美其貌也】春秋传所谓于思即此字古通用耳【愚按左传宣公二年宋之城者讥华元曰于思于思弃申复来陆氏曰思西才反多须貌则此思字音顋】
　　卢令三章章二句
　　序刺荒也襄公好田猎毕弋而不脩民事百姓苦之故陈古以风焉
　　义与还同序説非是
　　敝笱在梁其鱼鲂鳏【古顽反叶古伦反】齐子归止其从【才用反】如云
　　比也敝壊笱罟也鲂鳏大鱼也【孔氏曰孔丛子云卫人钓得鳏鱼其大盈车子思问曰如何得对曰吾下钓垂一鲂之饵鳏过而不视又以豚之半鳏则吞矣是则鳏为大鱼也】归归齐也如云言众也　齐人以敝笱不能制大鱼比鲁庄公不能防闲文姜【胡旦曰鲂鳏鱮皆鱼之可制者也为其笱之敝败而不能制文姜本可防闲而制之由鲁庄微弱不能防闲也　防所以止水闲所以扞物故防闲有禁制之意】故归齐而从之者众也【胡庭芳曰齐子归止而有如云之从责庄公不能禁之之意在其中矣】
　　敝笱在梁其鱼鲂鱮【才吕反】齐子归止其从如雨比也鱮似鲂厚而头大或谓之鲢【孔氏曰陆玑云鱮头尢大鱼之不美者故里语曰罔鱼得鱮不如防茹埤雅曰鱮性旅行故其字从与亦谓之连也】如雨亦多也【杨氏曰如云如雨言从之者众也许穆夫人思归唁其兄许人尤之终以义不得而止若鲁庄公刚而有制使鲁人无肯从音如许人焉则文姜虽欲适齐尚可得乎】
　　敝笱在梁其鱼唯唯【唯葵反】齐子归止其从如水比也唯唯行出入之貌如水亦多也
　　敝笱三章章四句
