<!-- { "loadSidebar": true } -->
　　赋也尝秋祭名楅衡施于牛角所以止触也周礼封人云凡祭饰其牛牲设其楅衡是也【孔氏曰楅设于角衡设于鼻】秋将尝而夏楅衡其牛言夙戒也白牡周公之牲也骍刚鲁公之牲也白牡殷牲也周公有王礼故不敢与文武同鲁公则无所嫌故用骍刚【孔氏曰公羊传云周公用白牡鲁公用骍刚羣公不毛不毛不纯色也刚特也白牡谓白特骍刚亦特也愚按不敢使与文武同故牲用殷人所尚之色】牺尊画牛于尊腹也或曰尊作牛形凿其背以受酒也【孔氏曰阮谌礼图云牺尊饰以牛腹上尽牛形又大和中鲁郡于地中得齐大夫子尾送女器有牺尊以牺牛为尊也】毛炰周礼封人祭祀有毛炰之豚注云爓【纎】去其毛而炰之也胾切肉也羹大羹铏羹也大羹大古之羹湆【钦入声】煮肉汁不和【去声】盛之以登贵其质也【仪礼设大羹湆于醢北注云设之所以敬尸也不祭不济大羹不为神非盛者也】铏羹肉汁之有菜和者也盛之铏器故曰铏羹大房半体之爼足下有跗如堂房也【孔氏曰明堂位云周房爼房谓足下跗也上下相间有似于堂房然知是半体者周语云郊禘之事则有全烝王公立饫则有房烝亲威燕享则有殽烝全烝谓全载牲体殽烝谓体解节折则房烝是半体可知】万舞名震腾惊动也【曹氏曰不亏如日常盈不崩如山常固不震如地常静不腾如水常平自俾尔炽而昌以下皆嘏辞】三夀未详郑氏曰三卿也【严氏曰愿有夀考之三卿为朋友皆如冈陵之固祝其君臣同庆也】或曰愿公夀与冈陵等而为三也【愚按此章専言僖公致敬宗庙而祝愿其获福夀也】
　　公车千乗【绳证反叶神陵反】朱英緑縢【徒登反】二矛重【直龙反】弓
　　【叶姑反】公徒三万贝冑朱綅【息防反叶息棱反】烝徒增增戎狄是膺荆舒是惩则莫我敢承俾尔昌而炽俾尔夀而富【叶方未反】黄髪台背【叶蒲寐反】夀胥与试俾尔昌而大【叶特计反】俾尔耆而艾【吾葢反叶五讣反】万有千岁眉夀无有害【叶暇憇反】
　　赋也千乗大国之赋也成方十里出革车一乗甲士三人左持弓右持矛中人御步卒七十二人将重车二十五人千乗之地则三百十六里有竒也【李迂仲曰按司马法六尺为步步百为亩亩百为夫夫三为屋屋三为井井十为通通十为成成出革车一乗则千乗之地方三百一十六里有竒若以孟子所言周公封鲁地方百里则无縁有千乗司马法之言不足信也包氏注论语以为古者井田方里为井十井为乗百里之国通计万井则鲁地百里当有千乘矣合从包氏説愚按王制谓公侯之田皆方百里以武成列爵分土之説推之与王制合是鲁当有百里之土田明矣而古者以田赋出兵据司马法及小司徒之説推之则成方十里为田百井出车一乘毎乗马四疋甲士步卒合七十五人外牛十二头驾重车在后炊家子十人固守衣装五人厩养五人樵汲五人合二十五人也同方百里为田万井止出车百乗积十同为十万井始得出车千乗其十万井开方则方三万一千六百井余一万八千亩有竒为方三百十六里余六十步有竒然其里数增多不合于侯封百里之制故李氏以为当从包氏之説虽与集传不合然朱子注孟子千乗之国亦尝以为地方百里出车千乗矣】朱英所以饰矛绿縢所以约弓也【愚按縢如绲縢之縢】二矛夷矛酋矛也重弓备折壊也徒步卒也三万举成数也车千乗法当用十万人而为步卒者七万二千人然大国之赋适满千乗苟尽用之是举国而行也故其用之大国三军而已三军为车三百七十五乗三万七千五百人其为步卒不过二万七千人举其中而以成数言故曰三万也【严氏曰鲁颂多夸大之词曰千乘曰三万不必求其数之尽合也】贝胄贝饰胄也朱綅所以缀也【孔氏曰贝者水虫甲有文章冑谓兠鍪以贝为饰说文云綅线朱綅赤线也】増増众也戎西戎狄北狄膺当也荆楚之别号舒其与国也惩艾承御也僖公尝从齐桓公伐楚故以此美之【孔氏曰僖四年公防齐侯等伐楚楚一名荆舒是楚之与国故连言荆舒其伐戎狄则无文李迂仲曰泮水美僖公能服淮夷皆无是事而美之则膺戎狄惩荆舒未必不如其服淮夷也葢祝颂之词例如此愚按荆者楚之本号葢以荆山而得名春秋庄公十年始书荆以正其夷狄之号至僖公元年乃改称楚四年僖公从齐伐楚遂盟召陵僖公虽不得専其功而诗人之辞容有溢美读者当不以辞害意】而祝其昌大夀考也夀胥与试之义未详王氏曰夀考者相与为公用也苏氏曰愿其夀而相与试其才力以为用也【曹氏曰老夀者相与试用则不特三夀作朋而已所用皆老成人也考索李氏曰此诗曰天锡公纯嘏眉夀保鲁复周公之宇与夫万有千岁眉夀无有害皆是祝颂之辞若非祝颂之辞则是僖公果万有千嵗乎严氏曰万有千嵗犹曰千嵗万岁也愚按此章承前章祭祀获福之意而美公以武功祝公以福夀也】
　　泰山岩岩【叶鱼锨反】鲁邦所詹奄有蒙遂荒大东至于
　　海邦【叶卜工反】淮夷来同莫不率从鲁侯之功
　　赋也泰山鲁之望也詹与瞻同【孔氏曰泰山在齐鲁之界二国皆以为望也】蒙二山名【孔氏曰春秋齐人来归郓讙隂之田谓山之北田也论语説颛史云昔者先王以为东蒙主是鲁之境内有此二山故言奄有曹氏曰则邹之山蒙则费之东防山】荒奄也大东极东也海邦近海之国也【曹氏曰淮夷来同则淮浦诸夷在鲁之南者同来防盟莫敢不率循而顺从也愚按此亦承上章祭祀获福之意而言愿公治其境内以服逺国也遂荒以下皆期望之辞下章放此】
　　保有鳬绎【叶弋灼反】遂荒徐宅【叶达各反】至于海邦淮夷蛮貊
　　【叶莫博反】及彼南夷莫不率从莫敢不诺鲁侯是若
　　赋也鳬绎二山名【李迂仲曰禹贡徐州峄阳孤桐此绎即峄阳也】宅居也谓徐国也诺应辞若顺也　泰山蒙鳬绎鲁之所有其余则国之东南势相连属可以服从之国也【王介甫曰言鲁之治东及于海邦南及于蛮貊愚按泰山曰所詹蒙曰奄有鳬绎曰保有皆以鲁地而言也其余非鲁所有则皆以遂荒总发其词而致其愿望于公也】
　　天锡公纯嘏【叶果五反】眉夀保鲁居常与许复周公之宇
　　鲁侯燕喜令妻夀母【叶满委反】宜大夫庶士【鉏里反】邦国是有【叶将已反】旣多夀祉黄髪儿齿
　　赋也常或作尝在薛之旁许许田也鲁朝宿之邑也皆鲁之故地见侵于诸侯而未复者故鲁人以是愿僖公也【曹氏曰汉地理志鲁有薛县而齐孟尝君食邑于薛则尝先当属鲁孔氏曰桓元年郑伯以璧假许田杜预注成王营王城故赐周公许田以为鲁国朝宿之地其地近郑故郑易之也】令妻令善之妻声姜也夀母夀考之母成风也【愚按僖公娶齐女姜姓曰声姜其母风姓曰成风为庄公之妾薨于文公四年】闵公八岁被弑必是未娶其母叔姜亦应未老【愚按闵公在位二年为庆父所弑其母叔姜庄公夫人哀姜之娣也】此言令妻夀母又可见公为僖公无疑也有常有也儿齿齿落更生细者亦夀征也【苏氏曰愿公夀考以复鲁之侵地宜其室家臣庶以保有其国也愚按此章称愿僖公享夀富康寕之福有夫妻子母之荣皆承前章祭祀获福之意也】
　　徂来之松新甫之柏【叶逋莫反】是断【音短】是度【待洛反】是寻是
　　尺【叶尺约反】松桷【音角】有舄【叶七约反】路寝孔硕【叶常约反】新庙奕奕【叶弋灼反】奚斯所作孔曼【音万】且硕【同上】万民是若
　　赋也徂来新甫二山名八尺曰寻舄大貌路寝正寝也【愚按路亦训大】新庙僖公所脩之庙【愚按即前所谓閟宫也】奚斯公子鱼也作者敎防属【音烛】功课章程也【孔氏曰公子鱼为之主帅敎令工匠监防其事属付工役课其章程】曼长硕大也万民是若顺万民之望也【辅氏曰九章则本其所以作是颂者言之取于二山断而度之或长或短而松之为椽桷者犹舄然而大则其为梁为柱者可知既成庙后之正寝又甚宏大则僖公所修之广大矣又言其敎防属功董其工役之人而曰此实奚斯所作其制度甚长且有所顺万民之望也有所兴作而不顺民心则兴怨讟矣安能致彼如斯之颂祷哉愚按此章复详言脩庙之事与篇首两句之意相首尾也】
　　閟宫九章五章章十七句【内第四章脱一句】二章章八句二章章十句
　　旧説八章二章章十七句一章十二句一章三十八句二章章八句二章章十句多寡不均杂乱无次盖不知第四章有脱句而然今正其误【胡庭芳曰窃谓閟宫是依仿殷武而作殷武首言髙宗伐荆楚次言侯国服从方及于夀考且寜遽结之以作寝庙朱子释庙中之寝所以安髙宗之神得之矣閟宫首原僖公家世次及承祭祀攘夷狄复境土极颂其夀考亦遽结之以作新庙与殷武如出一手特殷武简而严閟宫张而夸耳故朱子于殷武之末谓与閟宫卒章文意畧同但先儒于此诗服淮夷蛮貊等事春秋所不载皆不无疑故黄氏以为未然之期望朱子以为颂祷之辞也苏氏曰诗人愿僖公上为神之所福内为国人之所安外为邻国之所懐而脩旧起发治其寝庙以顺万民之所望也陈夀翁曰僖公修閟宫以其新修故又曰新庙而路寝即庙中之正寝也毛郑以閟宫为姜嫄庙者固非毛又以新庙为闵公庙者尤非也】
　　序颂僖公能复周公之宇也
　　此诗言庄公之子又言新庙奕奕则为僖公修庙之诗明矣但诗所谓复周公之宇者祝其能复周公之土宇耳非谓其能修周公之屋宇也序文首句之缪如此而苏氏信之何哉
　　鲁颂四篇二十四章二百四十三句【考索李氏曰駉诗言牧马之事有駜言君臣宴饮泮水言其修泮宫服淮夷所褒之事犹为可褒也至于閟宫则毁誉失真且如言姜嫄后稷至于文武与夫郊天之祭鲁以诸侯而乃盛称以示夸耀不亦过乎王介甫曰周颂之词约约所以为严盛徳故也鲁颂之词侈侈所以为夸徳不足故也】
　　商颂四之五
