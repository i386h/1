<!-- { "loadSidebar": true } -->
　　赋也灵善零落也倌人主驾者也星见星也説舍止也秉操塞实渊深也马七尺以上为騋　言方春时雨既降而农桑之务作文公于是命主驾者晨起驾车亟【棘】往而劳【去声】劝之【王介甫曰上章既言城市宫室于是言其政事葢人君先辨方正位体国经野然后可以施政事云　古人戴星而出戴星而入必是身耐劳苦方能率得人】然非独此人所以操其心者诚实而渊深也葢其所畜之马七尺而牝者亦已至于三千之众矣葢人操心诚实而渊深则无所为而不成其致此富盛宜矣【谢叠山曰秉心也实故事事朴实不尚髙虚之谈秉心也渊故事事深长不为浅近之计富国强兵岂谈髙虚务浅近者之所能辨哉苏氏曰富彊之业必深厚者为之非轻扬浅薄者之所能致也】记曰问国君之富数马以对今言騋牝之众如此则生息之蕃可见而卫国之富亦可知矣此章又要其终而言也定之方中三章章七句
　　按春秋传卫懿公九年冬狄入卫懿公及狄人战于荧【萤】泽而败死焉宋桓公迎卫之遗民渡河而南立宣姜子申以庐于漕是为戴公是年卒立其弟燬是为文公于是齐桓公合诸侯以城楚丘而迁卫焉文公大布之衣大帛之冠务材训农通商惠工敬教劝学授方任能元年革车三十乗季年乃三百乗【程子曰一章言建国之事次章方言相土度地之初属文之势然也今文首言其事然后言其初者多矣既度其可然后卜以决之卜洛亦然人谋臧则筮从矣卒章则叙其勤劳以致殷富愚按春秋纪事用周月定星中时乃周之十二月卫懿公九年十二月狄灭卫戴公立而卒文公继立以次年为元年至文公三年嵗首之月齐桓始城楚丘则诗人所指定星方中其在文公元年之终楚丘未城之先欤然诗言终然允臧騋牝三千则是诗葢作于文公之季言而追言其始迁时事耳故二章以前皆本其始二章以后则要其终也】
　　序美卫文公也卫为狄所灭东徙涉河野处漕邑齐桓公攘戎狄而封之文公徙居楚丘始建城市而营宫室得其时制百姓説【脱】之国家殷富焉
　　蝃【丁计反】蝀【都动反】在东莫之敢指女子有行逺【于万反】父母兄弟【叶待里反】
　　比也蝃蝀虹也日与雨交倐然成质似有血气之类乃阴阳之气不当交而交者葢天地之淫气也【孔氏曰双出色鲜盛者为雄曰虹暗者为雌曰蜺刘辰翁曰何独非阴阳之交而虹独以不正之气着见于野诗之托物如此】在东者莫【暮】虹也虹随日所映故朝西而莫东也【愚按虹之为质不映日不成葢云薄漏日日映雨气则上也今以水噀日亦成青红之晕】　此刺淫奔之诗言蝃蝀在东则人不敢指以比淫奔之恶人不可道况女子有行又当逺其父母兄弟岂可不顾此而冒行乎【吕东莱曰女子有行逺父母兄弟此诗葢言女子终当适人非久在家者何为而犯礼也泉水竹竿葢卫女思家言女子分当适人虽欲常在父母兄弟之侧不可得也一则欲常居家而不可得一则欲亟去家而不能得其善恶可见矣】
　　朝隮【子西反】于西崇朝其雨女子有行逺兄弟父母【叶满】
　　【补反】
　　比也隮升也周礼十煇【运】九曰隮注以为虹葢忽然而见如自下而升也【孔氏曰视祲注云隮虹也由升气所为故号虹为隮辉日光气也则隮亦日之光气矣但日东则见西日西则见东】崇终也从旦至食时为终朝言方雨而虹见则其雨终朝而止矣葢淫慝之气有害于阴阳之和也今俗谓虹能截雨信然【张南轩曰蝃蝀见则雨止初无东西之分验之多矣阴阳和则成雨阴气方凝聚而日气自他方来感不以正阴受其感其正反为之解散故雨不能成也辅氏曰淫慝之气害阴阳之和以比淫奔之恶害人道之正葢理所不容也】
　　乃如之人也懐昏姻也大无信【叶斯人反】也不知命【叶弥并反】
　　也
　　赋也乃如之人指淫奔者而言昏姻谓男女之欲程子曰女子以不自失为信命正理也　言此淫奔之人但知思念男女之欲是不能自守其贞信之节而不知天理之正也程子曰人虽不能无欲然当有以制之无以制之而惟欲之从则人道废而入于禽兽矣以道制欲则能顺命【王介甫曰男女之欲性也有命焉君子不谓性也今也従欲而不知命有所制此谓不知命也辅氏曰男女之欲人所不能无也要当有以制之无以制之则失其贞信之节而有害于天理之正道即是理理即是命以道制欲则能顺命去其人欲则能循乎天理矣】蝃蝀三章章四句
　　序止奔也卫文公能以道化其民淫奔之耻国人不齿也【郑氏曰不齿者不与相长稚张南轩曰宣公无道国人化之读桑中之诗无耻如此文公复国一以身率下于是无礼者见恶于相鼠淫奔者不齿于蝃蝀下所趋向系于一人如此】
　　相【息亮反】鼠有皮【叶蒲何反】人而无仪【吁牛何反】人而无仪不死何为【叶吾禾反】
　　兴也相视也鼠虫之可贱恶者　言视彼鼠而犹必有皮可以人而无仪乎人而无仪则其不死亦何为哉相鼠有齿人而无止人而无止不死何俟【叶羽已反又音始】兴也止容止也俟待也
　　相鼠有体人而无礼人而无礼胡不遄死【叶想止也】相鼠三章章四句【辅氏曰每章章末甚疾之之辞首章言威仪次章言容止末言方言礼自浅以至深以皮兴仪以齿兴止以体兴礼亦有轻重也又曰蝃蝀相鼠二诗皆文公之化行而人心去邪反正见国人之淫奔在位之无礼为可恶而作故其辞意此他诗特为严厉然亦未尝不止于礼义也严氏曰凡兽皆有皮齿体独言鼠举卑汚可恶之物以恶人之无礼也吕东莱曰相鼠之恶无礼何其如是之甚也葢溺于淫乱之俗不如是不足以自抜也疾恶不深则迁善不力】
　　序刺无礼也卫文公能正其羣臣而刺在位承先君之化无礼仪也
　　孑孑【居热反】干旄在浚【苏俊反】之郊【叶音髙】素丝纰【符至反】之良马四之彼姝【赤朱反】者子何以畀【必寐反】之
　　赋也孑孑特出之貌千旄以旄牛尾注于旗干之首而建之车后也【程子曰注旄干首九旗皆然】浚卫邑名邑外谓之郊纰织组也葢以素丝织组而维之也四之两服两骖凡四马以载之也【董氏曰马在车中为服在车外为骖】姝美也子指所见之人也畀与也　言卫大夫乗此车马建此旌旄以见贤者【程子曰旄旟旌皆通言耳谓卿大夫建旗而来亲浚之都礼下贤者】彼其所见之贤者将何以畀之而答其礼意之勤乎【此是傍人见此人有好善之诚曰彼姝者子何以告之葢指贤者而言也】
　　孑孑干旟在浚之都素丝组【音祖】之良马五之彼姝者
　　子何以予【音与】之
　　赋也旟州里所建鸟隼之旗也上设旌旄其下系斿【由】斿下属【烛】縿【衫　縿旗之体也孔氏曰旟亦有旌旄三章互文也言旄则有旒縿言旟则有旌旄矣】皆画鸟隼也【周礼司常曰乌隼为旟考工记曰鸟旟七斿以象鹑火葢画朱鸟及隼于斿縿之上也】下邑曰都五之五马言其盛也
　　孑孑干旌在浚之城素丝祝之良马六之彼姝者子
　　何以告【姑沃反】之
　　赋也析羽为旌干旌葢析翟羽设于旗干之首也【孔氏曰孙炎云析五采羽注旄上则干之上有旄有羽又尔雅注旄首曰旌则干旄干旌一也】城都城也祝属也六之六马极其盛而言也【五之六之取协韵耳亦极言其车马之广见其位髙势重而能降屈于贤者如此非心诚好善不能也】
　　干旄三章章六句
　　此上三诗小序皆以为文公时诗葢见其列于定中载驰之间故尔他无所考也然卫本以淫乱无礼不乐善道而亡其国今破灭之余人心危惧正其有以惩创往事而兴起善端之时也故其为诗如此葢所谓生于忧患死于安乐者小序之言疑亦有所本云【愚按卫俗淫乱无礼不好善道以致亡国君臣上下葢尝溺于三者之中而不知矣逮其灭亡之余惩往事而兴善念于是淫乱者有蝃蝀之刺无礼者有相鼠之恶乐善道者又有干旄之诗非文公之更化何以臻此】序美好善也卫文公臣子多好善贤者乐告以善道也
　　定之方中一篇经文明白故序得以不误蝃
　　蝀以下亦因其在此而以为文公之诗耳他未有考也
　　载驰载驱【叶祛无反】归唁卫侯驱马悠悠言至于漕【叶徂侯反】大夫跋【蒲末反】涉我心则忧
　　赋也载则也徂失国曰唁【孔氏曰昭二十五年谷梁传曰吊失国曰唁若对吊死曰吊则吊生曰言】悠悠逺而未至之貌草行曰跋水行曰涉宣姜之女为许穆公夫人闵卫之亡驰驱而归将
　　以唁卫侯于漕邑【此诗之作在定之方中之前则未知其为戴公时欤文公时欤】未至而许之大夫有奔走跋渉而来者夫人知其必将以不可归之义来告故心以为忧既而终不果归乃作此诗以自言其意尔【辅氏曰据此诗所言则是夫人既归而许之大夫乃追之于路而告之以不可归之义夫许大夫何不告而止之于欲行之时乎想夫人伤宗国之亡既请于穆公而公许之故遂行焉既而大夫及国人皆以为不可遂请于穆公追而止之耳观夫人见其大夫之至亦知其必将以不可归之义来告而心以为忧则夫人之行亦固知其于义有不可者矣特以恻恒之情有不能自止者故为是仓卒之行焉要知其初毕竟是犯不义但能闻义而自克为可取耳】既不我嘉不能旋反视尔不臧我思不逺既不我嘉
　　不能旋济视尔不臧我思不閟
　　赋也嘉臧皆善也逺犹忘也济渡也自许归卫必有所渡之水也閟闭也言思之不止也　言大夫既至而果不以我归为善则我亦不能旋反而济以至于卫矣虽视尔不以我为善然我之所思终不能自己也【王介甫曰宗国颠覆变之大者人情之至痛也夫人致其思如此然后尽于人心夫人致其思大夫致其义非先王之泽孰能使人如此辅氏曰使许穆夫人知人以已为不善而竟为之则是从欲者也知人以已为不善虽不复为而情终不能自己则是发乎情而止乎礼义者也】
　　陟彼阿丘言采其蝱【音盲叶谟郎反】女子善懐亦各有行【叶户】
　　【郎反】许人尤之众穉【直吏反】且狂
　　赋也偏髙曰阿丘蝱贝母主疗郁结之疾善懐多忧思也犹汉书云岸善崩也【沟洫志曰引洛水至商顔下岸善崩】行道尤过也　又言以其既不适卫而思终不止故其在涂或升髙以舒忧想之情或采蝱以疗郁结之疾葢女子所以善懐者亦各有道而许国之众人以为过则亦少不更事而狂妄之人尔许人守礼非穉且狂但以其不知己情之切至而言若是尔然而卒不敢违焉则亦岂真以为穉且狂也哉
　　我行其野芃芃【蒲红反】其麦【叶讫力反】控【若贡反】于大邦谁因
　　谁极大夫君子无我有尤【叶于其反】百尔所思【叶新赍反】不如我所之
　　赋也芃芃麦盛长貌控特而告之也因如因魏庄子之因【左传襄四年无终子使孟乐如晋因魏庄子纳虎豹之皮以请和诸戎】极至也大夫即跋涉之大夫君子谓许国之众人也　又言归途而涉芃芃之麦又自伤许国之小而力不能救故思欲为之控告于大邦而又未知其将何所因而何所至乎【严氏曰味诗意夫人葢欲赴愬于方伯以图救卫而托归唁为词尔】大夫君子无以我为有过虽尔所以处此有方然不如使我得自尽其心之为愈也
　　载驰四章二章章六句二章章八句
