<!-- { "loadSidebar": true } -->
　　泽宫中者取之【记射义注曰泽宫名所以择士也士谓诸侯朝者诸臣及贡士也皆先令习射于泽已乃射于射宫课中否也谷梁传曰射而中田不得禽则得禽田得禽而射不中则不得禽是以知古之贵仁义而贱勇力也】是以获虽多而君庖不盈也张子曰馔虽多而无余者均及于众而有法耳凡事有法则何患乎不均也旧説不惊惊也不盈盈也亦通【郑氏曰反其言而美之】　此章言其终事严而颁禽均也【辅氏曰萧萧马鸣悠悠斾旌见其整暇无始终之异也徒御不惊见其卒事而不惊扰也大庖不盈见其循礼守法而不从欲以取也夫力足以多取而不尽用焉此所以为王者之事也】
　　之子于征有闻【音问】无声允矣君子展也大成
　　赋也允信展诚也闻师之行而不闻其声言至肃也信矣其君子也诚哉其大成也【辅氏曰闻师之猎而不闻其声则可见其师律之严肃矣大凡行军用师要须如此方可不然皆苟道也章末二句乃美宣王也大成言其事之有始有终也彭氏曰宣王治兵之法其见于田猎已如此诗人固信其大有成也】　此章总序其事之始终而深美之也【愚按楚辞集注曰凡作篇章既成撮其大要以为乱辞今此诗言田事以上七章既序其始终以成篇矣此章又言其始事之整肃终事之有成以深美之亦犹楚辞之有乱辞也车牵公刘卒章皆然】
　　车攻八章章四句
　　以五章以下考之恐当作四章章八句【愚按五章六章通言其田猎射御七章八章通言其始终整肃而且音韵各相谐叶故疑其当以八句成章以此推之则合首章二章八句通言车马盛备将往东都圃田之地合三章四章八句通言天子诸侯来防东都之事总为四章章八句也】
　　序宣王复古也宣王能内修政事外攘夷狄复文武之竟土修车马备器械复防诸侯于东都因田猎而选车徒焉
　　吉日维戊【叶莫吼反】既伯既祷【叶丁口反】田车既好【叶许口反】四牡孔阜【符有反】升彼大阜从其羣丑
　　赋也戊刚日也伯马祖也谓天驷房星之神也【孔氏曰伯者长也马之祖始是长也夏官校人春祭马祖天驷龙为天马故房四星谓之天驷】丑众也谓禽兽之羣众也　此亦宣王之诗言田猎将用马力故以吉日祭马祖而祷之【孔氏曰常祭在春将用马力则又备礼祷之】既祭而车牢马健于是可以歴险而从禽也以下章推之是日也其戊辰欤
　　吉日庚午既差我马【叶满补反】兽之所同麀【音忧】鹿麌麌【愚甫】
　　【反】漆沮【七徐反】之从天子之所
　　赋也庚午亦刚日也【毛氏曰外事以刚日记曲礼注曰出郊为外事】差择齐其足也【愚按此言差马犹车攻言我焉既同也】同聚也鹿牝曰麀麌麌众多也漆沮水名在西都畿内泾渭之北所谓洛水今自盐韦流入鄜【孚】坊至同州入河也【李迂仲曰书疏云漆沮在泾水之东一名洛水职方氏所谓雍州其浸渭洛非河南之洛也愚按此言漆沮之从犹车攻言甫草敖地彼则狩于东都此则狩于西都也】　戊辰之日既祷矣越三日庚午遂择其马而乗之视兽之所聚麀鹿最多之处而从之惟漆沮之旁为盛宜为天子田猎之所也
　　瞻彼中原其祁孔有【叶羽已反】儦儦【表骄反】俟俟【叶于纪反】或羣
　　或友【叶羽已反】悉率左右【叶羽已反】以燕天子【叶奬里反】
　　赋也中原原中也祁大也趣则儦儦行则俟俟兽三曰羣二曰友燕乐也　言从王者视彼禽兽之多于是率其同事之人各共【恭】其事以乐天子也【愚按此言率左右以乐天子犹车攻之射夫同而助举防也】
　　既张我弓既挟【子洽反】我矢发彼小豝【音巴】殪【于计反】此大
　　兕【徐履反】以御賔客且以酌醴
　　赋也发发矢也豕牝曰豝一矢而死曰殪兕野牛也言能中防而制大也【孔氏曰小豝云发言发则中之大兕言殪言射着即死愚按此言射者之善犹车攻言舍矢如破也】御进也醴酒名周官五齐【去声】二曰醴齐洼曰醴成而汁滓相将如今甜酒也　言射而获禽以为俎实进于賔客而酌醴也【谢叠山曰田而得禽天子不以自奉故大庖不盈命有司以进賔客且以酌醴燕诸侯及羣臣也先王体羣臣懐诸侯常有恩惠其用心公溥而均齐常以一人养天下不以天下奉一人也愚按此言进禽于賔客亦犹车攻言大庖不盈之意也】吉日四章章六句【辅氏曰一章言祭祷马祖以为田猎之备也二章言取择其地以为田猎之所也三章言相与悉力以共田猎之事为天子之乐也四章言既猎而以其所得之兽供俎实使天子得与賔客燕饮也】
　　东莱吕氏曰车攻吉日所以为复古者何也葢搜狩之礼可以见王赋之复焉可以见军实之盛焉可以见师律之严焉可以见上下之情焉可以见综理之周焉欲明文武之功业者此亦足以观矣【辅氏曰东莱之説固善而先生又改动数字尤切王赋谓车马之出军实谓军器之数师律谓进退之度上下之情诸侯及左右之人相率以共其事而天子又与之燕饮以为乐也综理之周祭祷必讲猎地必择车马有备射御有法终事严整颁禽之均酌醴之厚无一不至也愚按宣王所以复文武功业者固不止于二诗所言搜狩之事然即二诗而观之则其车马徒御之所出可见王赋之复也旌旄车斾之备决拾弓矢之精可见军实之盛也选徒则嚣嚣徒御则不惊行者有闻而无声又可见师律之严也防同有绎而助我举防悉率左右而以燕天子又可以见上下之情也将用马力而既伯既祷颁禽之均而君庖不盈又见其综理之周密葢一事之间而五美具焉即此推之则其余可知矣】
　　序美宣王也能慎防接下无不自尽以奉其上焉
　　序谨防以下非诗本意
　　鸿鴈于飞肃肃其羽之子于征劬【其俱反】劳于野【叶上与反】爰及矜【棘冰反】人哀此鳏寡【叶果五反】
　　兴也大曰鸿小曰鴈【孔氏曰俱是水鸟其形鸿大而雁小】肃肃羽声也之子流民自相谓也征行也劬劳病苦也矜怜也老而无妻曰鳏老而无夫曰寡　旧説周室中衰万民离散而宣王能劳【涝】来【赉】还【旋】定安集之【王介甫曰劳者劳之来者来之往者还之优者定之危者安之散者集之】故流民喜之而作此诗追叙其始而言曰鸿雁于飞则肃肃其羽矣之子于征则劬劳于野矣【辅氏曰人民离散譬如鸿雁之飞四方无所不往徒闻其羽声肃肃未知所止也】且其劬劳者皆鳏寡可哀怜之人也【辅氏曰爰及矜人哀此鳏寡又言其所与行者无非可怜之人而就其中又惟鳏寡之可哀也】然今亦未有以见其为宣王之诗后三篇放此
　　鸿鴈于飞集于中泽【叶徒洛反】之子于垣【音袁】百堵【丁古反】皆
　　作虽则劬劳其究安宅【叶达各反】
　　兴也中泽泽中也一丈为板五板为堵【孔氏曰版广二尺故周礼説一堵之墙长丈髙一丈】究终也　流民自言鸿雁集于泽中以兴已之得其所止而筑室以居今虽劳苦而终获安定也
　　鸿鴈于飞哀鸣嗸嗸【五刀反】维此哲人谓我劬劳维彼
　　愚人谓我宣骄【叶音高】
　　比也流民以鸿雁哀鸣自比而作此歌也哲知宣示也知者闻我歌知其出于劬劳不知者谓我闲暇而宣骄也韩诗云劳者歌其事魏风亦云我歌且谣不知我者谓我士也骄大抵歌多出于劳苦而不知者常以为骄也【辅氏曰葢非明知者真能体防我前日之情则亦焉能知其病苦之实哉若但见其今日之安定则必以我之此歌为闲暇而宣骄矣】
　　鸿鴈三章章六句
　　序美宣王也万民离散不安其居而能劳来还定安集之至于矜【鳏】寡无不得其所焉
　　此以下时世多不可考
　　夜如何其【音基】夜未央庭燎之光君子至止鸾声将将【七羊反】赋也其语辞央中也【胡氏曰説文云央中央也广雅云央极中也秦风云宛在水中央央亦中也】庭燎大烛也诸侯将朝则司烜【毁】以物百枚并【卑政反】而束之设于门内也【孔氏曰庭燎者树之于庭燎之光明司烜供之树于门外曰大烛门内曰庭燎郊特牲注曰庭燎之差公五十侯伯子男皆三十是天子用百以物百枚并而纒束之今则用松韦竹灌以脂膏也】君子诸侯也将将鸾镳声　王将起视朝不安于寝而问夜之早晚日夜如何哉夜虽未央而庭燎光矣朝者至而闻其鸾声矣
　　夜如何其夜未艾【音乂又如字】庭燎晰晰【之出反与艾叶】君子至
　　止鸾声哕哕【呼防反】
　　赋也艾尽也晰晰小明也【王介甫曰其光衰也】哕哕近而闻其徐行声有节也【愚按首章述王初问此章再问恐亦如齐风鸡鸣之例也】
　　夜如何其夜乡【许亮反】晨庭燎有煇【许云反】君子至止言
　　观其旂【叶渠斤反】
　　赋也乡晨近晓也【胡氏曰从夜未中至未尽从未尽至乡明也】煇火气也天欲明而见其烟光相杂也【此是呉才老之説説此一字有功】既至而观其旂则辨色矣【郑氏曰见其旂是朝之时也朝礼辨色始入】
　　庭燎三章章五句【愚按列女传宣王尝晏起姜后脱簪珥待罪于永巷宣王感悟于是勤于政事早朝晏退卒成中兴之名以此证之或果宣王诗也】
　　序美宣王也因以箴之【愚按诗文恐无箴意】
　　沔【绵善反】彼流水朝【直遥反】宗于海【叶虎洧反】鴥【惟必反】彼飞隼【息允反】载飞载止嗟我兄弟邦人诸友【叶羽轨反】莫肯念乱谁无父母【叶满洧反】
　　兴也沔水流满也诸侯春见【现】天子曰朝夏见曰宗【蔡九峯曰水势横趋于海犹诸侯朝宗于王也】　此忧乱之诗言流水犹朝宗于海飞隼犹或有所止而我之兄弟诸友乃无肯念乱者谁独无父母乎乱则忧或及之是岂可以不念哉【谢叠山曰一身之遇乱不足惜父母之遇乱深可忧谁无父母不为一身谋独不为父母谋乎为父母谋则当念乱则必思所以捄乱也】
　　沔彼流水其流汤汤【失羊反】鴥彼飞隼载飞载扬念彼
　　不迹【井亦反】载起载行【叶户郎反】心之忧矣不可弭忘
　　兴也汤汤波流盛貌不迹不循道也载起载行言忧念之深不遑寜处也弭止也水盛隼扬以兴忧念之不能忘也
　　鴥彼飞隼率彼中陵民之讹言寜莫之惩我友敬矣
　　谗言其兴
　　兴也率循讹伪惩止也　隼之髙飞犹循彼中陵而民之讹言乃无惩止之者然我之友诚能敬以自持矣则谗言何自而兴乎始忧于人而卒反诸已也【辅氏曰凡有不得者皆反求诸已此自修之事也】
　　沔水三章二章章八句一章六句【陈寿翁曰始念乱而忧及父母终忧谗而敬以反身忧念之中不忘孝敬诗人忠厚之意也】
　　疑当作三章章八句卒章脱前两句耳
　　序规宣王也【郑氏曰规者正圆之器也春秋传曰近臣尽规孔氏曰物有不圆匝者规之使成圆人行有不周者规之使周备是匡谏之名愚按诗中但有规其亲友止乱之意恐非规王之诗也】
　　鹤鸣于九皋声闻【音问】于野【叶上与反】鱼潜在渊或在于渚乐【音洛】彼之园爰有树檀【叶徒沿反下同】其下维萚【音托】他山之石可以为错【七落反】
