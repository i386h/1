<!-- { "loadSidebar": true } -->
　　序美武公也父子并为周司徒善于其职国人宜之故美其徳以明有国善善之功焉
　　此未有据今姑从之
　　将【匕羊反】仲子兮无逾我里无折【之舌反】我树杞岂敢爱之畏我父母【叶满彼反】仲可懐【叶胡威反下同】也父母之言亦可畏【叶于非反】也
　　赋也将请也仲子男子之字也我女子自我也里二十五家所居也杞栁属生水傍树如栁叶麄而白色理微赤葢里之地域沟树也莆田郑氏曰此淫奔者之辞【辅氏曰此虽为淫奔之诗然其心犹有所畏未至于荡然而无忌也故列于郑诗之首以见其为风之始变也欤愚按此女犹能知此畏惮故其托词如此郑风之中亦所罕见也】
　　将仲子兮无逾我墙无折我树桑岂敢爱之畏我诸
　　兄【叶虚阳反】仲可懐也诸兄之言亦可畏也
　　赋也墙垣也古者树墙下以桑
　　将仲子兮无逾我园无折我树檀【叶徒防反】岂敢爱之畏
　　人之多言仲可懐也人之多言亦可畏也
　　赋也园者圃之藩其内可种木也檀皮青滑泽材彊韧可为车
　　将仲子三章章八句【胡庭芳曰三章皆有所畏而不轻身以从其所懐亦庶防止乎礼义者也】
　　序刺庄公也不胜其母以害其弟弟叔失道而公弗制祭仲谏而公弗聴小不忍以致大乱焉事见春秋传【愚按见隠公元年】然莆田郑氏谓此实淫奔之诗无与于庄公叔段之事序葢失之而説者又从而巧为之説以实其事误益甚矣今从其説
　　叔于田【叶地因反】巷无居人岂无居人不如叔也洵美且仁
　　赋也叔庄公弟共叔段也事见春秋【隠公元年夏五月郑伯克叚于鄢左传曰郑武公娶于申曰武姜生庄公及共叔叚】田取禽也【孔氏曰以取禽于田因名曰田】巷里涂也【孔氏曰里内之涂】洵信美好也仁爱人也　叚不义而得众国人爱之故作此诗言叔出而田则所居之巷若无居人矣非实无居人也虽有而不如叔之美且仁是以若无人耳【严氏曰叔叚岂其美且仁哉其党私之之言犹何朔之人谓安史为圣也】或疑此亦民间男女相恱之词也
　　叔于狩【叶始九反】巷无饮酒岂无饮酒不如叔也洵美且
　　好【叶许厚反】
　　赋也冬猎曰狩【杜氏曰狩围守也冬物毕成获则取之无所择也】
　　叔适野【叶上与反】巷无服马【叶满补反】岂无服马不如叔也洵
　　美且武
　　赋也适之也郊外曰野服乘也
　　叔于田三章章五句【彭氏曰某氏云玩味此诗宛然如见叔段轻擐浮扬之意如今之贵族轻薄子闾里少年朋徒追逐而极口夸美之也次篇放此】
　　序刺庄公也叔处于京缮甲治兵以出于田国人説而归之
　　国人之心贰于叔而歌其田狩适野之事初非以刺庄公亦非説出于田而后归之也或曰段以国君贵弟受封大邑有人民兵甲之众不得出居闾巷下杂民伍此诗恐亦民间男女相説之词耳
　　叔于田乘乗【下绳证反】马【叶满补反】执辔如组【音祖】两骖如舞叔在薮【素口反叶素苦反】火烈具举襢【音但】杨【素厯反】暴虎献于公所将【七羊反】叔无狃【女九反叶女古反】戒其伤女【音汝】
　　赋也叔亦段也车衡外两马曰骖如舞谓谐和中节【董氏曰五御之法有舞交衢者即所谓如舞也服马制于衡不得如舞其如舞者骖也饶氏曰如舞者节奏谓御中节也】皆言御之善也【愚按善御其马是以辔则柔顺如组骖则谐和如舞也】薮泽也【释文曰韩诗云禽兽居之曰薮】火焚而射也【曹氏曰王制云昆虫未蛰不以火田故尔雅谓火田为狩惟冬田乃用火若夫刈草以为防驱禽而纳诸防中然后焚而射焉则四时之田皆然也】烈炽盛貌具俱也襢裼肉袒也【孔氏曰李巡云襢裼脱衣见体曰肉袒孙炎云襢去裼衣】暴空手虎也【黄直卿曰暴徒也有慢侮欺陵之意】公庄公也【孔氏曰公与之俱田也】狃习也国人戒之曰请叔无习此事恐其或伤女也葢叔多材好勇而郑人爱之如此【愚按章首四句所谓才也次四句所谓勇也末二句则国人爱之之词也】
　　叔于田乘乘黄两服上襄两骖鴈行【户郎反】叔在薮火
　　烈具扬叔善射忌【音记】又良御【叶鱼驾反】忌抑磬【苦定反】控【口贡反】忌抑纵送忌
　　赋也乗黄四马皆黄也衡下夹辕两马曰服襄驾也马之上者为上驾犹言上驷【郑氏曰上驾言马之最良也】鴈行者骖少次服后如鴈行也扬起也忌抑皆语助辞骋马曰磬止马曰控舍【舍】防【跋】曰纵覆彇【萧】曰送【孔氏曰能磬人能控能纵又能送是叔之善射御也广韵注曰彇弓弭弭弓末辅氏曰章末四句美叔之才艺也】叔于田乘乘鸨【音保叶补苟反】两服齐首两骖如首叔在薮
　　火烈具阜【符有反】叔马慢【叶黄半反】忌叔发罕【叶虚肝反】忌抑释掤【音冰】忌抑鬯【勅亮反】弓【叶姑反】忌
　　赋也骊白杂毛曰鸨今所谓乌骢也齐首如手两服并首在前而两骖在旁稍次其后如人之两手也阜盛慢迟也发发矢也罕希释解也掤矢筩葢春秋传作冰【孔氏曰昭公二十五年左传云公徒执冰而踞字异义同服防云冰椟丸葢杜预云椟丸是箭筩严氏曰用矢则举掤以用筩既用则纳矢筩中释下掤以覆筩】鬯弓囊也与韔同【孔氏曰鬯弓谓弢弓而纳诸鬯中弢音韬】言其田事将毕而从容整暇如此【郑氏曰田事且毕则马行迟发矢希葢矢而弢弓】亦喜其无伤之词也【愚按上章及此亦皆言其田猎射御之善而喜其毕事无伤皆所谓多才好勇而得众者也】
　　大叔于田三章章十句
　　陆氏曰首章作大叔于田者误苏氏曰二诗皆曰叔于田故加大以别之不知者乃以段有大叔之号而读曰泰又加大于首章失之矣【小嘉郑氏曰段以国君介弟之亲京城大叔之贵而所好者驰骋弋猎也所矜者袒裼暴虎也所贤者射御足力也出而人思之者饮酒服马之俦也气习到此而又恃其君母之爱玩于庄公之惟其所欲而不谁何也欲不为乱得乎】
　　序刺庄公也叔多才而好勇不义而得众也此诗与上篇同意非刺庄公也下两句得之
　　清人在彭【叶普郎反】驷介旁旁【补彭反叶补冈反】二矛重【直龙反】英【叶于良反】河上乎翺翔
　　赋也清邑名清人清邑之人也彭河上地名驷介四马而被甲也旁旁驰驱不息之貌二矛酋矛夷矛也英以朱羽为矛饰也【孔氏曰鲁颂説矛之饰谓朱英则以朱染为英饰葢丝纒而朱染之】酋矛长二大夷矛长二大四尺并建于车上则其英重叠而见翺翔逰戏之貌　郑文公恶髙克使将清邑之兵御狄于河上【孔氏曰文公捷厉公子闵公二年冬十二月狄入卫卫在河北郑在河南恐其渡河侵郑故使髙克将清邑之兵于河上御之】久而不召师散而归郑人为之赋此诗言其师出之久无事而不得归但相与游戏如此其势必至于溃散而后已尔【永嘉郑氏曰夫拥大众于外而无所事不为乱则必溃散耳】
　　清人在消驷介麃麃【表骄反】二矛重乔河上乎逍遥赋也消亦河上地名麃麃武貌矛之上句【勾】曰乔所以悬英也英弊而尽所存者乔而已
　　清人在轴【叶音胄】驷介陶陶【叶徒候反】左旋右抽【叶勅救反】中军
　　作好【叶许候反】
　　赋也轴亦河上地名【孔氏曰彭消轴皆河上之地久不得归师有迁移三地亦应不甚相逺】陶陶乐而自适之貌左谓御在将军之左执辔而御马者也旋还车也右谓勇力之士在将军之右执兵以击刺者也抽抜刃也中军谓将在鼓下居车之中即高克也【孔氏曰此谓将所乘车若士卒兵车则左人持弓右人持矛而中人御】好谓容好也　东莱吕氏曰言师久而不归无所聊赖姑游戏以自乐必溃之势也不言已溃而言将溃其词深其情危矣
　　清人三章章四句
　　事见春秋【愚按见闵公二年】　胡氏曰人君擅一国之名宠生杀予夺惟我所制耳使髙克不臣之罪已着按而诛之可也情状未明黜而退之可也爱惜其才以礼驭之亦可也乌可假以兵权委诸竟上坐视其离散而莫之卹乎春秋书曰郑弃其师其责之深矣
　　序刺文公也高克好利而不顾其君文公恶而欲逺之不能使高克将兵而御狄于竟陈其师旅翺翔河上久而不召众散而归高克奔陈公子素恶高克进之不以礼文公退之不以道危国亡师之本故作是诗也
　　按此序葢本春秋传而以他説广之未详所据孔氏正义又据序文而以是诗为公子素之作然则进之当作之进今文误矣
　　羔裘如濡【叶而朱而由二反】洵直且侯【叶洪姑洪钩二反】彼其【音记】之子舍【音赦】命不渝【叶容朱容周二反】
　　赋也羔裘大夫服也如濡润泽也洵信直顺侯美也其语助辞舍处渝变也　言此羔裘润泽毛顺而美彼服此者当生死之际又能以身居其所受之理而不可夺【郑氏曰谓守死善道见危授命之等严氏曰命者天所赋予于我者舍则居之而安也君子能安于命临利害而不变辅氏曰舍命不渝所包者润命有二有指理而言者有指气而言者此葢兼之以理而言则居其理而不变以气而言则居其分而不渝理可以兼气故集传止以理言之】葢美其大夫之词而不知其所指矣
　　羔裘豹饰孔武有力彼其之子邦之司直
　　赋也饰縁【去声】袖也礼君用纯物臣下之故羔裘而以豹皮为饰也孔甚也豹甚武而有力故服其所饰之裘者如之司主也
　　羔裘晏兮三英粲兮彼其之子邦之彦【叶鱼肝反】兮赋也晏鲜盛也三英裘饰也未详其制【程子曰若素丝五紽之类葢衣服制度之节】粲光明也彦者士之美称
　　羔裘三章章四句【辅氏曰首章言其能舍命而不渝次章言其为邦之司直末乃以为邦之彦而结之然则为臣之道主于正直不阿而已虽孔子之在朝亦以便便訚訚侃侃为常至于柔行巽入委曲以就事亦固有时而当用要之其出于不得已而已】
　　序刺朝也言古之君子以风其朝焉
　　序以变风不应有美故以此为言古以刺今之诗今详诗意恐未必然且当时郑之大夫如子皮子产之徒岂无可以当此诗者但今不可考耳
　　遵大路兮掺【所览反】执子之祛【叶起据反】兮无我恶【乌路反】兮不寁【市坎反】故也
　　赋也遵循掺擥【览】祛袂【孔氏曰袂是祛之本祛是袂之末俱是衣袖】寁速故旧也　淫妇为人所弃故于其去也其祛而留之日子无恶我而不留故旧不可以遽絶宋玉赋有有遵大路兮揽子祛之句亦男女相説之词也【愚按宋玉登徒子好色赋曰郑卫溱洧之问羣女出桑臣观其丽者田称诗曰遵大路兮揽子祛赠以芳华词甚妙注云揽衣袖欲与同归折芳诵诗以赠游女也集传援此为证者葢宋玉去此诗之时未逺其所引用当得诗人之本防彼为男语女之词犹此诗为女语男之词也】
　　遵大路兮掺执子之手兮无我魗【市由反叶凿九反】兮不寁
　　好【叶许口反】也
　　赋也魗与丑同欲其不以已为丑而弃之也好情好也
　　遵大路二章章四句
　　序思君子也庄公失道君子去之国人思望焉此亦淫乱之诗序説误矣
　　女曰鸡鸣士曰昩旦子兴视夜明星有烂将翺将翔弋鳬【音符】与鴈
