<!-- { "loadSidebar": true } -->
　　赋也骙骙强也依犹乘也非犹芘也程子曰腓随动也如足之腓足动则随而动也【呉伯丰曰传曰腓犹芘也又引程子曰腓随动也如足之腓足动则随而动也某按易咸传曰腓足肚行则先动足乃举之非如腓之自动也易本义亦曰欲行则先自动由程子前説观之则腓为随足以动之物由后二説观之则腓为先足而动明矣不当引之以解此诗之义不若犹芘之得也生民诗牛羊腓字之传亦以腓为庇若施于此诗与上文君子所依意义亦相类也先生曰此非大义所系今详两説诚不合当删去然板本已定只于补説中説破可也又百卉具腓又有他训不知此字竟是何义】翼翼行【杭】列整治之状象弭以象骨饰弓弰【音消又帅交反弓末也】也【严氏曰左传云左执鞭弭曲礼云右执萧萧弭头即受处以象齿饰之则之上下不至龃龉也】鱼兽名似猪东海有之其皮背上斑文腹下纯青可为弓鞬矢服也【鞬建平声弓衣也】戒警棘急也　言戎车者将帅之所依乘戍役之所芘倚【刘执中曰君子则依之以为备御也小人则腓之以为进退也严氏曰遣将率戍役同歌是诗故以君子小人兼言】且其行列整治而器械精好如此【程子曰器械弭服是也】岂不日相警戒乎玁狁之难【去声】甚急诚不可以忘备也【陈少南曰玁狁孔棘宜若仓皇不暇为计矣方且优防暇豫作歌诗以导达其诚心此所以旌旗变色士卒生气也愚按此及上章皆托为军士自言车马器械之盛备而于章末专以公义为言所以美之所以风之也】
　　昔我往矣杨栁依依今我来思雨【于付反】雪霏霏【芳菲反】
　　行道迟迟载渇载饥我心伤悲莫知我哀【叶于希反】
　　赋也杨栁蒲栁也霏霏雪甚貌迟迟长逺也　此章又设为役人预自道其归时之事以见其勤劳之甚也【严氏曰杨栁依依即首章采薇之时雨雪霏霏即首章嵗亦莫止首尾中言亦丁寜以安其心也程子曰春而往冬而还行逺而时久言行道迟迟则见归思之切也辅氏曰昔我往矣杨栁依依则始去之时二月也今我来思雨雪霏霏则来年得归之十二月也路之长逺身之饥渇是亦劳苦之甚而伤悲之极也莫知我哀此句尤切夫上之人既已述其情之如此则其知之可谓尽矣而犹曰莫知我哀可见其体悉之心无有穷极也且于其遣戍之初而遽言及此则亦不忧上之人不知我矣】程子曰此皆极道其劳苦忧伤之情也上能察其情则虽劳而不怨虽忧而能励矣【胡庭芳曰王氏云人情所患莫切于行役之劳饥渇之害故中心伤悲而莫有知其哀者则几于不得其所而无所告诉今歌诗遣之述其勤苦则人不知其哀而上知之此君子能尽人之惰故人忘其死也李迂仲曰遣之而谓莫知我哀则知之者深矣愚按此章预道其往反劳苦忧伤之甚又专叙其情以为终也】范氏曰予于采薇见先王以人道使人后世则牛羊而已
　　采薇六章章八句【潘子善问首章言征夫之出葢以玁狁不可不征故舍其室家而不遑寜处二章则既出而不能不念其家三章则竭力致死而无还心葢不复念家矣四章五章则惟勉于王事而欲成战伐之功也卒章则言事成之后极陈其劳苦忧伤之情也其序恐如此曰雅者正也乃王公大人所作皆有次序而文意不苟极可玩味风则成于妇人小子之口故但可观其大畧耳谢叠山曰采薇一诗见先王仁厚之至所谓体羣臣所谓本人情所谓説以使民民忘其劳当以东山诗合观】
　　序遣戍役也文王之时西有昆夷之患北有玁狁之难以天子之命命将帅遣戍役以守卫中国故歌采薇以遣之出车以劳还杖杜以勤归也
　　此未必文王之诗以天子之命者衍説也
　　我出我车于彼牧【叶莫狄反】矣自天子所谓我来【叶六直反】矣召彼仆夫谓之载【叶节力反】矣王事多难【乃旦反】维其棘矣赋也牧郊外也自从也天子周王也仆夫御夫也此劳【去声】还【旋】率【帅】之诗追言其始受命出征之时出车于郊外而语【去声】其人曰我受命于天子之所而来于是乎召御夫使之载其车以行而戒之曰王事多难【去声】是行也不可以缓矣【欧阳子曰南仲为将始驾戎车出至于郊则称天子之命使我来将此众遂戒其仆夫以趋王事之急难谢叠山曰此章有尊敬王命之礼有忧勤王事之义有整暇勇决之才有奔走犯难之忠严氏曰一章述其前时之忠敬以慰劳之也辅氏曰前四句则所以承乎上者严且重矣后四句则所以饬乎下者厉且敏矣】
　　我出我车于彼郊【叶音高】矣设此旐【音兆】矣建彼旄【音毛】矣
　　彼旟【音余】旐斯胡不斾斾【叶蒲寐反】忧心悄悄仆夫况瘁【似醉反】赋也郊在牧内【愚按都城外五十里为近郊百里为逺郊也】葢前军已至牧而后军犹在郊也【丘氏曰将言建旐设旄之事又本出车言之也】设陈也蛇曰旐建立也旄注旄于旗干之首也鸟隼曰旟鸟隼蛇曲礼所谓前朱雀而后武也【周礼图注曰考工记云鸟隼七斿以象鹑火画朱雀与隼以示勇捷沈存中云朱雀莫知何物但谓鸟而朱者然天文家朱鸟乃取象于鹑如鹑首鹑尾鹑火是也　武谓蛇也位在北方故曰身有鳞甲故曰武】杨氏曰师行之法四方之星各随其方以为左右前后【记曲礼曰前朱雀而后武左青龙而右白虎郑氏云以此四兽为军陈象天也】进退有度各司其局【郑氏曰度谓伐与步数局部分也】则士无失伍离次矣斾斾飞扬之貌【严氏曰生民荏菽斾斾亦扬起也】悄悄忧貌况兹也或云当作怳【况士声】　言出车在郊建设旗帜【炽】彼旗帜者岂不斾斾而飞扬乎但将帅方以任大责重为忧而仆夫亦为之恐惧而憔悴耳【胡不犹言遐不言岂不斾斾乎但我自忧心悄悄而仆夫又况悴耳辅氏曰兵隂事也必如此然后与隂气合而严重方整为谋必深图功必成不然轻佻率易殆同儿戯耳乌能有所为哉】东莱吕氏曰古者出师以丧礼处之命下之日士皆泣涕夫子之言行三军亦曰临事而惧皆此意也【谢叠山曰子行三军必也临事而惧兵凶器战危事不可以易心处之为将帅者忧心则悄悄为仆夫者情况则憔悴皆临事而惧善于用兵也黄直卿曰临事而懐惧则有持重谨畏之心此诚行军法也严氏曰二章述其前时之戒惧以慰劳之也】
　　王命南仲往城于方出车彭彭【叶铺郎反】旂旐央央【于良反】
　　天子命我城彼朔方赫赫南仲玁狁于襄
　　赋也王周王也南仲此时大将也方朔方今灵夏等州之地【毛氏曰近玁狁之国也愚按即今甘肃省寜夏路灵州等处之地】彭彭众盛貌交龙为旂此所谓左青龙也央央鲜明也赫赫威名光显也襄除也或曰上也与懐山襄陵之襄同【蔡九峯曰襄驾出其上也】言胜之也　东莱吕氏曰大将传天子之命以令军众于是车马众盛旂旐鲜明威灵气熖赫然动人矣兵事以哀敬为本而所尚则威二章之戒惧三章之奋扬并行而不相悖也【辅氏曰言大将传天子之命以令军众而三军之众亦方知其所以出师之意在于城朔方以拒玁狁矣理直义明故车马为之壮盛旗帜为之鲜明而大将南仲之威名亦随之而显赫虽未临乎朔方而逆知玁狁之难于是而可除矣有前章之戒惧然后有此章之奋扬所谓静翕而动辟自然之理也】程子曰城朔方而玁狁之难除御戎狄之道守备为本不以攻伐为先也【程子曰此章指元帅之名以显其城朔方之功也愚按此上三章皆本于公义以劳之也】
　　昔我往矣黍稷方华【叶芳无反】今我来思雨【于付反】雪载涂
　　王事多难不遑啓居岂不懐归畏此简书
　　赋也华盛也涂冻释而泥涂也【孔氏曰雪落而释为泥涂】简书戒命也隣国有急则以简书相戒命也或曰简书策命临遣之词也【潘子善问二説曰后説为长当以后説载前前説只据左氏简书同恶相恤之谓然此天子之所戒命不得谓之隣国也孔氏曰古者无纸若有事则书之于简谓之简书】　此言其既归在涂而本其往时所见与今还时所遭以见其出之久也东莱吕氏曰采薇之所谓往遣戍时也此诗之所谓往在道时也采薇之所谓来戍毕时也此诗之所谓来归而在道时也【胡庭芳曰王氏云黍稷方华季夏时也雨雪载涂春冻始释时也玁狁在北昆夷在西是谓多难故下章序伐西戎之功刘执中曰王事多难言玁狁虽衰而西戎又入也自此而西不遑起居也辅氏曰此章述其往来时久启处不遑之情且曰当此时非不思归也畏此简书而不敢耳此尤可见其体悉之详也严氏曰此章述南仲北伐还师又承命西伐之事也愚按此章后四句反覆言公义私情以劳之也】
　　喓喓【于遥反】草虫趯趯【他歴反】阜螽未见君子忧心忡忡
　　【敕中反】既见君子我心则降【户江反叶胡攻反】赫赫南仲薄伐西戎
　　赋也此言将帅之出征也其室家感时物之变而念之以为未见而忧之如此必既见而后心可降耳然此南仲今何在乎方往伐西戎而未归也岂既却玁狁而还师以伐昆夷也与薄之为言聊也葢不劳余力矣【辅氏曰是诗凡言我者皆是设为将帅之言唯我心则降一句则又是设为将帅室家之言虽家室之人皆以为薄伐西戎不劳余力则王者之师有征而无战可知也愚按此承上章述南仲北伐既还又成西伐之功久出而未得归见室家此亦述其室家之情以劳之也】
　　春日迟迟卉【许贵反】木萋萋【七西反】仓庚喈喈【音皆叶居奚反】采
　　蘩祁祁【巨移反】执讯【音信】获丑薄言还【音旋】归赫赫南仲玁狁于夷
　　赋也卉草也萋萋盛貌仓庚黄鹂也喈喈声之和也讯其魁首当讯问者也丑徒众也夷平也　欧阳氏曰述其归时春日暄妍草木荣茂而禽鸟和鸣于此之时执讯获丑而归岂不乐哉郑氏曰此时亦伐西戎独言平玁狁者玁狁大故以为始以为终【严氏曰独言玁狁者举出师所主也愚按南仲始受命出师葢以猃狁之难也此章述其凯旋而以平猃狁为言所以美其事之终而功之大此则述其归日之欢情以劳之也】
　　出车六章章八句【程子曰此诗所赋自受命至还归其事有叙大要在归功将帅辅氏曰行师之道始出尚严肃既归则尚和乐故出则有誓而归曰凯还凯乐也读此诗前三章则如秋霜之肃后三章则如春风之和如此然后谓之王者之师且曰玁狁于夷而已则固不贵乎畧地屠城舆尸喋血之事也】
　　序劳还率也
　　同上诗所谓天子所谓王命皆周王耳
　　有杕【大计反】之杜有睆【华板反】其实王事靡盬继嗣我日日月阳止女心伤止征夫遑止
　　赋也睆实貌嗣续也阳十月也遑暇也　此劳【去声】还【旋】役之诗故追述其未还之时室家感于时物之变而思之曰特生之杜有睆其实则秋冬之交矣而征夫以王事出乃以日继日而无休息之期至于十月可以归而犹不至故女心悲伤而曰征夫亦可以暇矣曷为不归哉【辅氏曰日月阳止亦谓来年十月将归时也述其室家之情不直言其思之而必曰王事靡盬焉则虽其室家亦知义也愚按次年十月乃戍毕之时故采薇遣戍之际预言嵗亦阳止以为归期此章之思望征夫者亦以日月阳止而知其遑暇也】或曰兴也【董氏曰因其所感而兴耳】下章仿此【愚按指二章而言也】
　　有杕之杜其叶萋萋王事靡盬我心伤悲卉木萋止
　　女心悲止征夫归止
