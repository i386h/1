<!-- { "loadSidebar": true } -->
　　【叶须伦反】苾【蒲必反】芬孝祀【叶逸织反】神嗜饮食卜尔百福【叶笔力反】如防【音机】如式既齐既稷既匡既敕永锡尔极时万时亿赋也熯竭也善其事曰工苾芬香也卜予也【予与同】防期也春秋传曰易防而哭是也式法齐整稷疾匡正敕戒极至也　礼行既久筋力竭矣而式礼莫愆敬之至也于是祝致神意以嘏【假】主人【辅氏曰徂赉孝孙郑氏以为徂往也赉予也所以重释上句致告之义如言以其所致告者徃而予孝孙也集传失解此二字】曰尔饮食芳洁故报尔以福禄使其来如几其多如法尔礼容庄敬故报尔以众善之极使尔无一事而不得乎此【辅氏曰礼容庄敬解既齐既稷既匡既敕二句故报尔以众善之极解永锡尔极一句使尔无一事而不得乎此解时万时亿一句】各随其事而报之以其类也【李宝之口工祝致告以下皆序嘏主人之词】少牢嘏词【少牢曰主人酳尸尸酢主人佐食取黍授尸尸执以命祝祝受以东北面嘏主人曰云云】曰皇尸命工祝承致多福无疆于女【音汝】孝孙【注曰承犹传也】来【注曰读曰厘赐也李宝之曰亦若赉】女孝孙使女受禄于天宜稼于田眉寿万年勿替引之【注曰引长也言无废止时长如是也】此大夫之礼也【愚按羊豕曰少牢少牢馈食诸侯之大夫祭礼也曲礼又曰凡祭大夫以索牛者谓天子之大夫也此诗为天子公卿之礼故有絜尔牛羊之文也】礼仪既备【叶蒲北反】钟鼓既戒【叶讫力反】孝孙徂位【叶力入反】工祝
　　致告【叶古得反】神具醉止皇尸载起鼓钟送尸神保聿归诸宰君妇废彻【直列反】不迟诸父兄弟备言燕私【叶息夷反】赋也戒告也【辅氏曰礼仪既备言其礼之无不举也钟鼓既戒言其乐之无不奏也如此则祭祀以毕矣】徂位祭事既毕主人徃阼阶上西面之位也致告祝传尸意告利成于主人言孝子之利养成毕也【少牢曰主人出立于阼阶上西面祝出西阶东面告利成注曰利犹养也成毕也】于是神醉而尸起送尸而神归矣【孔氏曰尸与神为节度者也神无形故尸象马少牢曰告利成毕祝入主人降立于阼阶东西而尸遂出于庿门外李宝之曰尸在庙门外则疑于臣故送迎尸皆以庙门为断】曰皇尸者尊称之也鼓钟者尸出入奏肆夏也【周礼大司乐曰尸出入奏肆夏钟师注曰先击钟次击鼓以奏时迈也】鬼神无形言其醉而归者诚敬之至如见之也诸宰家宰非一人之称也废去也【郑氏曰诸宰彻去诸馔君妇笾豆而已】不迟以疾为敬【刘执中曰不敢怠缓如神犹在也】亦不留神惠之意也祭毕既归賔客之俎同姓则留与之燕以尽私恩所以尊賔客亲骨肉也【愚按仪礼主人之俎佐食彻之尸俎则佐食彻而有司归之賔俎则有司彻而归之祝及兄弟众賔之俎则皆自彻而出拜賔于门外而不敢留归賔俎而不敢后所以尊賔也主人以阼俎豆笾及尸祝兄弟之庶羞宴族人于堂主妇以祝豆笾及姑姊妹之俎宴内兄弟于房所以亲亲也】乐具入奏【叶音族】以绥后禄尔殽既将莫怨具庆【叶祛羊反】
　　既醉既饱【叶补苟反】小大稽首神嗜饮食使君寿考【叶去九反】孔惠孔时维其尽【叶子忍反】之子子孙孙勿替【天帝反】引之赋也凡庙之制前庙以奉神后寝以藏衣冠【愚按庙及寝皆南向庙屋五架中架以南通谓之堂以北则分其东为房西为室此大夫之制也室有户牖户东而牖西牖之内为奥神位所在也房之东室之西近南各有箱尔雅所谓室有东西箱曰庙者是也庙之后别为寝以藏祖宗之遗衣冠祭时则授尸以服之其寝如庙之制而无东西箱尔雅所谓室无东西箱曰寝者是也】祭于庙而燕于寝故于此将燕而祭时之乐皆入奏于寝也【孔氏曰上章云备言燕私此章即言燕私之事又曰燕祭不得同乐而云皆入者歌咏虽异乐器则同故皆入也】且于祭既受禄矣故以燕为将受后禄而绥之也尔殽既进与燕之人无有怨者而皆欢庆醉饱稽首【董氏曰稽首头拜至地也】而言曰向者之祭神既嗜君之饮食矣是以使君夀考也又言君之祭祀甚顺甚时无所不尽【董氏曰内尽礼外尽物】子子孙孙当不废而引长之也
　　楚茨六章章十二句
　　吕氏曰楚茨极言祭祀所以事神受福之节致详致备所以推明先王致力于民者尽则致力于神者详观其威仪之盛物品之丰所以交神明逮羣下至于受福无疆者非德盛政修何以致之【辅氏曰一章言黍稷既成为酒食以祭祖考二章言絜牛羊以为牲求隂阳以备着三章言俎豆有硕多之实主妇有静敬之徳賔客之贤献酬之礼四章言行礼之久筋力虽竭而式礼莫愆祝致神意以嘏予主人之事五章言礼乐备举祭事既毕留同姓而燕之事六章则言燕私之事而并载燕者之庆辞也愚按诗中言济济跄跄踖踖莫莫卒度卒获式礼莫愆齐稷匡敕者威仪之盛此徳盛所致也仓庚之积牛羊之絜爼豆之硕庶饮食之苾芬者物品之丰此政修所致也徳与政仪与物内外两尽而本末兼备故以之交神明则为妥侑为烝尝以之速羣下则为献酧为燕私曰万夀无疆曰万夀攸酢曰卜尔旨福曰以绥后禄所谓受福无疆也又按周礼乐师之教乐仪大驭之驭玉路记玉藻言君子佩玉皆曰行以肆夏趍以采荠或谓采荠即楚茨也】
　　序刺幽王也政烦赋重田莱多荒饥馑降丧民卒流亡祭祀不飨故君子思古焉
　　自此篇至车牵凡十篇似出一手词气和平称述详雅无风刺之意序以其在变雅中故皆以为伤今思古之作诗固有如此者然不应十篇相属而絶无一言以见其为衰世之意也窃恐正雅之篇有错脱在此者耳序皆失之【楚茨之诗精深宏如何做得变雅辅氏曰精深宏四字説尽此诗之义诚敬之至威仪之敕鬼神之享福夀之报此其所谓精深也礼乐之备品物之丰逮及之徧施被之逺此其所谓宏慱也读者更熟玩而深索之】
　　信彼南山维禹甸【田见反叶徒邻反】之畇畇【音匀】原隰曽孙田【叶地因反】之我疆我理南东其亩【叶满彼反】
　　赋也南山终南山也甸治也畇畇垦辟【音辟】貌【孔氏曰垦耕其地辟除草莱以成柔田也】曽孙主祭者之称曽重也自曽祖以至无穷皆得称之也疆者为之大界也理者定其沟涂也【刘执中曰疆谓有夫有畛有涂有道有路以经界之也理谓有遂有沟有洫有浍有川以疏道之也】畆垄也长乐刘氏曰其遂东入于沟则其畆南矣其遂南入于沟则其畆东矣　此诗大指与楚茨略同此即其篇首四句之意也【辅氏曰此诗亦是诗人述公卿有田禄者力于农事以奉宗庙之祭也】言信乎此南山者本禹之所治【董氏曰雍州之山荆岐既旅终南惇物则禹固治之矣严氏曰言禹甸治之则平水患理沟洫皆在其中愚按禹平水土大舜美其功曰地平天成万世永赖今考于诗尤信也其见于小雅则有此诗大雅则曰丰水东注维禹之绩又曰奕奕梁山维禹甸之鲁颂则曰纉禹之绪商颂则曰禹敷下土方又曰设都于禹之绩可以见禹功之在人心可以见人心之知所本也】故其原隰垦辟而我得田之于是为之疆理而顺其地势水势之所宜或南其畆或东其畆也【愚按地之势东南下水势皆趋之故顺其势以纵为遂以横为沟而或南其畆东其畆也】上天同云雨【于付反】雪雰雰【敷云反】益之以霡【亡革反】霂【音木】
　　既优既渥【叶乌谷反】既霑既足生我百谷
　　赋也同云云一色也将雪之候如此雰雰雪貌霡霂小雨貎【陆农师曰三农之事雪则欲盛而徧故言雰雰雨欲微而润故言霡霂】优渥霑足皆饶洽之意也冬有积雪春而益之以小雨润泽则饶洽矣【彭氏曰上章言地利此章言天时俗云蝗产子于地中至春夏而出地若冬有雪寒气逼之深入于地春夏不能出矣一雪入地三尺三雪则入地九尺故三白为丰年之兆也】疆场【音亦】翼翼黍稷彧彧【于六反叶于逼反】曽孙之穑以为酒
　　食畀【必寐反】我尸賔寿考万年【叶尼因反】
　　赋也场畔也【前汉书注曰至此易主故曰易】翼翼整饬貎彧彧茂盛貎畀与也　言其田整饬而谷茂盛者皆曽孙之穑也【愚按诗人本欲言此章之事而先言首章田畆之垦辟疆理次章雨雪之滋生百谷而以此章首二句承上章之意言之也】于是以为酒食而献之于尸及賔客也【丘氏曰与尸谓献熟食并酌齐献尸是也与賔谓助祭之賔酌齐献尸尸酌酢賔并祭未燕同姓于寝是也此祭始终用酒食之事愚按三献尸之后主人亦有献賔之礼】隂阳和万物遂而人心懽悦以奉宗庙则神降之福故寿考万年也【辅氏曰首章言我之得以垦辟夫田者禹之功也二章言我之得以生长夫谷者天之赐也此章首句则重言首章之意二句则重言二章之意可见其不忘所自也第三句方言此乃曽孙之穑郑氏谓敛获曰穑是也曽孙既有此穑则以为酒食奉祭祀以尽我之孝心又皆不忘其本之意也至于逺不忘乎大禹甸治之功近不忘乎上天饶洽之赐与夫孝奉宗庙之祭是又皆可以膺受多福而不忝愚按集传所谓隂阳和者亦承上章雨雪饶治之意也】
　　中田有庐疆埸有【叶攻乎反】是剥是菹【侧居反】献之皇祖
　　曽孙寿考【叶孔五反】受天之祜【侯古反】
　　赋也中田田中也菹酢【音醋】菜也祜福也　一井之田其中百畆为公田内以二十畆分八家为庐舎以便田事【董氏曰每家庐舎二畆半孔氏曰古者宅在都邑农时则出而就田须有庐舎后汉书注曰井田法人受私田一百畆公田十畆庐舍直内贵人也公田次之重公也私田在外贱私也】于畔上种以尽地利【王介甫曰地无遗利也】成剥削淹渍以为菹而献皇祖贵四时之异物顺孝子之心也
　　祭以清酒从以骍【息营反】牡享于祖考【叶去久反】执其鸾刀
　　以啓其毛取其血膋【音聊叶音劳】
