<!-- { "loadSidebar": true } -->
　　兴也朴小木也鹿兽名有角纯束犹包之也【严氏曰纯聚而包束之】如玉者美其色也上三句兴下一句也或曰赋也言以朴借死鹿束以白茅而诱此如玉之女也【辅氏曰以上三句兴下一句此在兴体中又是一格但言有女如玉而不言所以求之者蒙上章意也】舒而脱脱【勅外反】兮无感我帨【始鋭反】兮无使尨【美反】也
　　吠【符反】
　　赋也舒迟缓也脱脱舒缓貌【胡庭芳曰舒非但为迟缓有舒濶之意脱脱不但为舒缓有脱去之意与混夷駾矣义同彼从马此从肉以身言也】感动帨巾【孔氏曰内则妇事舅姑左佩纷帨注云拭物之巾】尨犬也　此章乃述女子拒之之辞言姑徐徐而来毋动我之帨毋惊我之犬以甚言其不能相及也其凛然不可犯之意葢可见矣【胡庭芳曰使之舒濶脱脱然而去莫留此以动我身之帨拒之使逺其身也莫留此以惊我家之犬又拒之使逺其家也此可见其凛然不可犯矣辅氏曰此诗之意都在此草不必于前章死字白字懐春字诱字上巧生意见才如此便害了此诗本防】
　　野有死麕三章二章章四句一章三句【吕东莱曰此诗言恶无礼而拒之其词初犹缓而后益切曰吉士诱之其词犹巽也曰有女如玉则正言其贞洁不可犯也至于其末拒之益切矣愚按召南有此诗亦犹周南有汉广但汉广则男女各得其正而行露死麕二诗方作之时则女已贞而男未正耳】
　　序恶无礼也天下大乱强暴相陵遂成淫风被文王之化虽当乱世犹恶无礼也
　　此序得之但所谓无礼言淫乱之非礼耳不谓无聘币之礼也
　　何彼秾【奴容反与雝叶】矣唐棣【徒帝反】之华【芳无胡二反】曷不肃雝王姬之车【斤于尺奢二反】
　　兴也秾盛也犹曰戎戎也唐棣栘【音移】也似白杨【本草曰扶栘树大十数围即唐棣也亦名栘杨团叶弱蒂微风大摇】肃敬雍和也周王之女姬姓故曰王姬　王姬下嫁于诸侯车服之盛如此而不敢挟贵以骄其夫家故见其车者知其能敬且和以执妇道于是作诗以美之曰何彼戎戎而盛乎乃唐棣之华也此何不肃肃而敬雍雍而和乎乃王姬之车也【何彼曷不皆设问之词也】此乃武王以后之诗不可的知其何王之世然文王大姒之教久而不衰亦可见矣【辅氏曰东莱曰不言王姬而曰王姬之车者不敢指切之也二南多言后妃夫人大夫妻之美而此诗乃美王姬下嫁而作故取而附之或近或逺皆所以见文王大姒之教也】
　　何彼秾矣华如桃李平王之孙齐侯之子【叶奬里反】兴也李木名华白实可食旧説平正也武王女文王孙适齐侯之子【孔氏曰文諡之正名也称者则随徳不一以徳能平正天下故称平王如书称宁王也皇甫谥云武王五男二女元女妻胡公王姬宜为媵今何得适齐侯之子或以尊故命同族为媵愚按二南乃周公制作时所定则冇武王以后之诗固无可疑其称文王为平王犹棫朴之称为辟王文王有声之称为王后江汉之称为文人初不拘于諡也又如商颂称汤为武王称契为王文王冇声称武王为皇王韩奕称厉王为汾王诗人之词类如此】或曰平王即平王宜臼齐侯即襄公诸儿事见春秋【庄公十有一年冬王姬归于齐左氏传曰齐侯来逆共姬胡庭芳曰以为东迁之王齐国之侯与春秋甚协然以东周之诗得入召南之风而黄氏所谓周太师编后经吾夫子手不应若此其失伦者诚为可疑岂秦火之余汉儒修补不免简编之杂耶然则此説只当如集传作或曰以附之俾读者知其説可也考索林氏曰此乃平王以后事大抵诗之所载上起文王下讫陈灵则陈灵之世诗之篇目皆未定也二南虽为文王之风而文王之后以至陈灵凡诗之主乎夫妇而言乎人伦则后世取而附之二南之末亦势之所不免也愚按集传疑齐侯为襄公则所谓齐侯之子葢指桓公小白也庄公十一年即庄王十四年以共姬妻桓公庄王乃平王曾孙未知共姬为何王之女又按齐襄公于庄王四年亦娶王姬春秋于庄公元年书王姬归于齐者是也若以为此事则襄公是僖公子诗中所指齐侯又当为僖公矣】未知孰是【此诗义疑故两存之】　以桃李二物兴男女二人也【郑氏曰华如桃李兴王姬与齐侯之子顔色俱盛】其钓维何维丝伊缗齐侯之子平王之孙【叶须伦反】兴也伊亦维也缗纶也丝之合而为纶犹男女之合而为昏也
　　何彼秾矣三章章四句【胡康侯曰王姬嫁于诸侯车服不系其夫礼亦隆矣夫阳唱而阴和夫先而妇从则虽以王姬之贵当执妇道与公侯大夫士庶人之女何以异哉故舜为匹夫妻帝二女而曰嫔于虞王姬嫁于诸侯而亦成肃雍之徳自秦而后列侯之尚公主使男事女夫屈于妇人伦悖于上风俗壊于下又岂所以为治也哉陈少南曰吾于是诗得君子善善之意不惟及其身而又及其亲矣美王姬则曰平王之孙齐侯之子美庄姜则曰齐侯之子卫侯之妻美大任则曰文王之母京室之妇美韩侯取妻则曰汾王之甥蹶父之子美僖公则曰周公之孙庄公之子葢曰其子如此以其父母如此也其孙如此以其祖父如此也其妻如此以其夫如此也其甥如此以其舅如此也君子之善善也周矣】
　　序美王姬也虽则王姬亦下嫁于诸侯车服不系其夫下王后一等犹执妇道以成肃雝之徳也
　　此诗时世不可知其説已见本篇但序云虽则王姬亦下嫁于诸侯説者多笑其陋然此但读为两句之失耳若读此十字合为一句而对下文车服不系其夫下王后一等为义则序者之意亦自明白葢曰王姬虽嫁于诸侯然其车服制度与他国之夫人不同所以甚言其贵盛之极而犹不能挟贵以骄其夫家也但立文不善终费词説耳郑氏曰下王后一等谓车乗厌【音叶】翟【音狄】勒面缋【音绘】总服则防【音遥】翟【孔氏曰王后五路重翟为上厌翟次之六服袆衣为上防翟次之祎音挥郑氏曰厌翟次其羽使相迫也勒面谓以如王龙勒之韦为当面饰也缋画文也总着马勒直两耳与两镳翟雉名江淮而南青质五色皆备成章曰摇防翟画摇者】然则公侯夫人翟茀者其翟车贝面组总有幄也欤【郑氏曰翟车不重不厌以翟羽饰车之侧耳贝面贝饰勒之当而有幄则无葢矣】
　　彼茁【侧劣反】者葭【音加】壹五豝【百加反】于【音吁下同】嗟乎驺虞【叶音牙】
　　赋也茁生出庄盛之貌葭芦也亦名苇【严氏曰葭芦苇又名华一物四名】矢豝牡豕也【陈器之曰毛传云豕牝曰豝恐牡字当作牝】一五豝犹言中必叠双也驺虞兽名白虎黒文不食生物者也【陆玑云驺虞尾长于躯不履生草】　南国诸侯承文王之化修身齐家以治其国而其仁民之余恩又有以及于庶类故其春田之际草木之茂禽兽之多至于如此而诗人述其事以美之且叹之曰此其仁心自然不由勉强是即真所谓驺虞矣【于田猎之际见动植之蕃庶因以赞咏文王仁泽之所及而非指田猎之事为仁也礼曰无事而不田曰不敬故此诗彼茁者葭仁也仁在壹发之前壹发五豝义也吕东莱曰彼茁者葭记搜田之时葢曹子桓所谓勾芒司节和风扇物草浅兽肥之时也壹发五豝兽之多也反三隅而观之则天壊之间和气充塞庶类繁殖而恩足以及禽兽者皆可见矣化育之仁其何以形容曰于嗟乎驺虞非驺虞自然不勉之仁殆不足以形容之也】
　　彼茁者蓬壹发五豵【子公反】于嗟乎驺虞【叶五红反】
　　赋也蓬草名一嵗曰豵亦小豕也
　　驺虞二章章三句
　　文王之化始于闗雎而至于麟趾则其化之入人者深矣形于鹊巢而及于驺虞则其泽之及物者广矣【愚按麟趾言公族仁厚故知其化之入人驺虞言庶类蕃殖故知其泽之及物】葢意诚心正之功不息而久则其熏烝透彻融液周遍自有不能己者非智力之私所能及也故序以驺为鹊巢之应而见王道之成其必有所传矣【辅氏曰周南见其化之入人者深召南见其泽之及物者广则文王意诚心正之功转移动化始于家终于四海者无以复加矣此义至先生而始明张南轩曰麟趾言公子信厚则在内者无不孚驺虞言国君搜田以时则在外者无不孚也未有迩之未孚而可以及逺者也鹊巢之化是亦闗雎之所达也然则天下之本在国国之本在家家之本在身其本一而已愚按此诗之应鹊巢亦犹麟趾之终周南也但作诗者非同一人而皆以仁兽为喻皆以于嗟为词皆以三章成章皆词简而意深岂有同被文王之化而吟咏情性亦有同然者欤编诗者分置二南之末得无意乎诗攷曰墨子云成王因先王之乐命曰驺虞】
　　序鹊巢之应也鹊巢之化行人伦既正朝廷既治天下纯被文王之化则庶类蕃殖搜田以时仁如驺虞则王道成也【陈少南曰始于鹊巢之夫妇而人伦正中于羔羊之君子而朝廷治人伦既正朝廷既治使天下皆被文王之化而有驺虞之仁心则王道成矣】此序得诗之大指然语意不分明杨氏曰二南正始之道王化之基葢一体也王者诸侯之风相须以为治诸侯所以代其终也故召南之终至于仁如驺虞然后王道成焉夫王道成非诸侯之事也然非诸侯有驺虞之徳亦何以见王道之成哉【孔氏曰王道成者以此篇处末故总之言天下纯被文王之化庶类又蒙其泽仁心能如驺虞则王化之道成矣所谓周南召南王化之基也】欧阳公曰贾谊新书曰驺者文王之囿名虞者囿之司兽也【欧阳子曰汉世诗説四家毛最后当毛诗未出之前説者不以驺虞为兽也文帝时贾谊新书以驺为文王囿名亦不经见】陈氏曰礼记射义云天子以驺虞为节乐官备也则其为虞官明矣猎以虞为主其实叹文王之仁而不斥言也【诗攷曰驺虞天子掌鸟兽官名欧阳子曰书言驺虞者多矣如七驺六驺葢马御泽虞山虞则山泽之官月令季秋教田猎命仆及七驺咸驾周官山泽虞皆当田猎则致禽兽易亦有即鹿无虞之説而射义言天子以驺虞为节乐官备也则驺虞二官田猎之时乃其职事当以多杀为心今也五豕而一取故诗曰于嗟乎而能如是乎又曰诗首句言田猎之得时次言君仁不尽杀卒叹虞人之得礼】此与旧説不同今存于此
