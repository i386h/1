<!-- { "loadSidebar": true } -->
　　序文王所以圣也【严氏曰此诗五章皆言文王所以为圣也】
　　皇矣上帝临下有赫【叶黒各反】监观四方求民之莫维此二国其政不获【叶胡郭反】维彼四国爰究爰度【待洛反】上帝耆之憎其式廓乃眷西顾此维与宅【叶达各反】
　　赋也皇大临视也赫威明也监亦视也莫定也二国夏商也不获谓失其道也四国四方之国也究寻度谋也耆憎式廊未详其义或曰耆致也【程子曰颂云耆定尔功毛氏传曰耆致也愚按耆释文音鬐集传疑训为致则当音指读如耆定尔功之耆】憎当作增式廓犹言规模也【辅氏曰式如式様之式廓如匡廓之廓】此谓岐周之地也　此诗叙太王太伯王季之徳以及文王伐宻伐崇之事也【愚按一章至四章叙太王太伯王季之徳五章至八章则叙文王之徳业】此其首章先言天之临下甚明但求民之安定而已彼夏商之政既不得矣故求于四方之国【程子曰此泛言天佑下民作之君长使得安定也天惟求民所定故君不善则絶之如彼夏商二国不得其政则于四方之国求谋有徳之君使王天下孔氏曰纣既丧殷桀亦亡夏其恶既等故配而言之犹崧髙之美申伯而及甫侯也】苟上帝之所欲致者则增大其疆境之规模于是乃眷然顾视西土以此岐周之地与大王为居宅也【辅氏曰皇矣上帝临下有赫者言天之威明可畏也监观四方求民之莫者言天之心意所在也夏商之政不得其道则遂舎之而不顾四国之君则于是寻究于是谋度然后予之而不敢轻易焉大抵天之为道栽培之者难倾覆之者易也】
　　作之屏【必领反】之其菑【庄持反】其翳【一讣反】脩之平之其灌
　　其栵【音例】启之辟【婢亦反】之其柽【丑贞反】其椐【羌居反叶纪庶反】攘之剔【它歴反】之其檿【乌剑反】其柘【章夜反叶都故反】帝迁明徳串【古患反】夷载路天立厥配受命既固
　　赋也作拔起也屏去之也菑木立死者也翳自毙者也【孔氏曰立死之木妨他木生长为木之害故曰菑生木自倒枝叶覆地为隂翳故曰翳】或曰小木防宻蔽翳者也脩平皆治之使防宻正直得宜也灌丛生者也栵行生者也启辟芟除也柽河柳也似杨赤色生河边【尔雅注云今河傍赤茎小杨陆机云生水傍皮正赤如绛一名雨师松叶似松】椐樻【音匮】也肿节似扶老可为杖者也【陆玑曰节中肿似扶老即今灵夀是也今人以为马鞭及杖】攘剔谓穿剔去其繁冗使成长也檿山桑也与柘皆羙材可为弓干又可蚕也【本草曰柘木里有纹亦可旋为器】明徳谓明徳之君即大王也串夷载路未详或曰串夷即混夷载路谓满路而去所谓混夷駾矣者也配贤妃也谓大姜　此章言大王迁于岐周之事盖岐周之地本皆山林险阻无人之竟而近于昆夷大王居之人物渐盛然后渐次开辟如此【欧阳子曰此章本周作宅之始岐周之民乐就有徳皆共刊除树木而营理邑居】乃上帝迁此明徳之君使居其地而昆夷逺遁矣又为之立贤妃以助之是以受命坚固而卒成王业也【辅氏曰此章首八句人事也后四句天命也由天命时故人事应由人事治故天命从也菑翳则因其死毙而拔去之灌栵则因其丛列而脩治之柽椐凡木则芟除之檿柘美才则攘剔之盖顺理而为之举此开辟林木一事言之则余可知矣彭氏曰太王之迁从之者如归市非人之所能为也必有主宰之者故诗人托辞以为帝迁之帝迁之则天命之盖帝所以主宰乎天者也书言昭受上帝而后言天其申命用休言帝休而后言天乃大命文王皆此类也】
　　帝省【息井反】其山柞棫斯拔【蒲具反】松栢斯兑【徒外反】帝作
　　邦作对自大【音泰】伯王季维此王季因心则友【叶羽已反】则友其兄【叶虚王反】则笃其庆【叶祛羊反】载锡之光受禄无丧【息丧反叶平声】奄有四方
　　赋也拔兑见緜篇此亦言其山林之间道路通也对犹当也作对言择其可当此国者君君之也大伯大王之长子王季大王之少子也因心非勉强也【严氏曰李氏云孝弟中道岂可以伪为哉大其心而然耳生而无不知爱其亲长而无不知敬其兄本于良知良能岂非因心而然哉】善兄弟曰友兄谓大伯也笃厚载则也奄字之义在忽遂之间　言帝省其山而见其木拔道通则知民之归之者益众矣于是既作之邦又与之贤君以嗣其业盖自其初生太伯王季之时而已定矣【彭氏曰柞棫斯拔松柏斯兑精神气象见于林木之间有方兴未艾之象夫以周之建国既得其地而为君者人得其人皆非人力所能为故诗人又托词以为帝省帝作盖有主宰之者也】于是太伯见王季生文王又知天命之有在故适吴不反太王没而国传于王季及文王而周道大兴也【太王欲传位季厯以及昌太伯知之逃之荆蛮于是太王乃立季厯传国至昌是为文王又曰太王欲立贤子圣孙为其道足以济天下而非有爱憎之间利欲之私也是以太伯去之而不为狷王李受之而不为贪盖处君臣父子之变而不失乎中庸此所以为至徳也黄勉斋曰太伯知王季之后又有文王之圣必能基成王业从而让之亦太王之志也是太伯之让上以继太王之志下以成王季之业无非为天下之公而不为一身之私也】然以太伯而避王季则王季疑于不友故又特言王季所以友其兄者乃因其心之自然而无待于勉强【真氏曰王季之友太伯盖其因心之本然非以其逊已而后友之使太伯未尝有逊国之事王季所以友之者亦若是而已】既受太伯之让则益脩其徳以厚周家之庆而与其兄以让徳之光犹曰彰其知人之明不为徒让耳【彭氏曰太伯以天下让则是诏其庆于王季矣王季乃能笃其庆而有以成其光使太伯让国之美赫然光显于后世者王季与之也】其徳如是故能受天禄而不失至于文武而奄有四方也【真氏曰夫王季之友不过尽其事兄之道耳岂有心于求福哉闺门之内敬顺休洽固产祥隤祉之基也故厚其庆而锡之光受天之禄而有天下天之报施其亦明矣】
　　维此王季帝度【待洛反】其心貊【武伯反】其徳音其徳克明
　　克明克类克长【丁丈反】克君王【如字或于况反】此大邦克顺克比【必里反】比【毗至反】于文王其徳靡悔【叶虎洧反】既受帝祉【音耻】施【以豉反】于孙子【叶奬里反】
　　赋也度能度物制义也貊春秋传乐记皆作莫谓其莫然清静也克明能察是非也克类能分善恶也克长教诲不倦也克君赏庆刑威也言其赏不僣故人以为庆刑不滥故人以为威也顺慈和徧服也比上下相亲也比于至于也悔遗恨也　言上帝制王季之心使有尺寸能度义【犹言天诱其表使能制义也辅氏曰孟子曰权然后知轻重度然后知长短物皆然心为甚先生解以为人心有本然之权度者盖谓是也】又清静其徳音使无非间之言是以王季之徳能此六者【严氏曰明类是一意长君是一意顺比是一意类者明之克君者长之权比者顺之积也彭氏曰克长则出于其类也克君则居人上而为之君也王此大邦则可以朝诸侯有天下由小至大其序如此孔氏曰王季君其国耳以其追号为王故以王言之莆田郑氏曰能为人长能为人君故使之主此大邦又能惠顺亲比其民人也】至于文王而其徳尤无遗恨是以既受上帝之福而延及于子孙也【严氏曰比及文王其徳无有可悔人有过则悔恨靡悔则无过从容中道无毫髪之慊也言王季之徳传于文王而益盛故能受天之福而延于孙子也】
　　帝谓文王无然畔援【于愿反】无然歆羡【饯面反】诞先登于
　　岸【叶鱼战反】密人不恭敢距大邦【叶卜攻反】侵阮【鱼宛反】徂共【音恭】王赫斯怒【叶暖五反】爰整其旅以按【音遏】徂旅以笃周祜【候五反】以对于天下【叶后五反】
　　赋也帝谓文王设为天命文王之词如下所言也【天岂谆谆然命之只是文王要恁地便是理合恁地便是天命之也严氏曰天不言以意谓之也必谓之帝谓者言文王之心天实知之也】无然犹言不可如此也畔离畔也援攀援也言舍此而取彼也歆欲之动也羡爱慕也言肆情以徇物也【吕与叔曰畔援中有所离歆羡外有所慕皆私心也】岸道之极至处也宻宻须氏也姞【其入声】姓之国在今寜州阮国名在今泾州徂往也共阮国之地名今泾州之共池是也【胡庭芳曰阮共距岐周不逺故云敢距大邦愚按岐周在今鳯翔路岐山县与今巩曷路宁州庄浪路泾州皆隷陜西省】其旅周师也按遏也徂旅宻师之往共者也【愚按二旅字所指不同】祜福对答也　人心有所畔援有所歆羡则溺于人欲之流而不能以自济文王无是二者故独能先知先觉以造道之极至盖天实命之而非人力之所及也【彭氏曰登岸喻此心之无所溺也盖无畔援则中正而不溺于私无歆羡则刚大而不溺于欲故能造道之极也王氏曰人心未尝不正也有所畔援则不得其正有所歆羡则不得其正无畔援歆羡则使之正其心也辅氏曰用兵行师之际情欲易纵之时而二病不去几何而不流于穷黩也哉故此章将言文王之征伐而先言文王之无此病也诞先登于岸以涉水为譬也】是以宻人不恭敢违其命而擅兴师旅以侵阮而往至于共则赫怒整兵而往遏其众以厚周家之福而答天下之心盖亦因其可怒而怒之初未尝有所畔援歆羡也【吕与叔曰虽赫怒用师皆出于无心也畔援歆羡皆有心者也王介甫曰有所畔援歆羡不得其欲而怒则其怒也私而已文王之怒是乃与民同患而异乎人之私怒也　此诗称文王徳处是从无然畔援歆羡上説起后而却説不识不知顺帝之则见得文王先有个工夫此心无一毫之私故见于伐崇伐宻皆是道理合着恁地初非圣人之私怒也　孟子曰此文王之勇也文王一怒而安天下之民】此文王征伐之始也【胡庭芳曰此是文王兴师之始诗人必原于天之所命以见文王之怒非出于己私也】
　　依其在京【叶居良反】侵自阮疆陟我髙冈无矢我陵我陵
　　我阿无饮我泉我泉我池【叶徒何反】度【待洛反】其鲜【息浅反】原居岐之阳在渭之将万邦之方下民之王
