<!-- { "loadSidebar": true } -->
　　赋也振羣飞貌鹭白鸟雝泽也【王氏曰辟雝有水鹭所集也在西郊故曰西雝】客谓二王之后夏之后杞商之后宋于周为客天子有事膰焉有丧拜焉者也【孔氏曰客者敌主之言先代之后时王偏所尊敬特谓之客也又曰史记杞世家云武王求禹后得束楼遂封于祀其殷后则初封武庚后以叛而诛之更封微子于宋李迂仲曰我客云者不纯臣待之如所谓虞賔在位作賔王家也】　此二王之后来助祭之诗言鹭飞于西雝之水而我客来助祭者其容貌脩整亦如鹭之洁白也【严氏曰振振然羣飞之鹭集于西郊辟雝之泽其羽毛洁白容止舒闲可观也杞宋之君皆来助祭于此亦有此容也】或曰兴也
　　在彼无恶【乌路反】在此无斁【叶丁故反】庶防夙夜【叶羊茹反】以永终誉
　　彼其国也在国无恶之者在此无厌之者如是则庶防其能夙夜以永终此誉矣【李迂仲曰庶防终誉此所谓爱人以徳也成王告微子曰与国咸休永世无穷又曰俾我有周无斁皆此意也】陈氏曰在彼不以我革其命而有恶于我知天命无常惟徳是与其心服也在我不以彼坠其命而有厌于彼崇徳象贤统承先王忠厚之至也【辅氏曰在彼无恶其心公也在此无斁其心厚也公则顺天厚则尽道必如是然后可以夙夜以永终此誉也尊之曰客又以鹭比所谓誉也庶防不敢必之辞也夙夜无或息之意也永长也终竟也愚按所引陈説在彼无恶之意与上文传意微异故朱子初解旧本于此説之下有亦通二字】
　　振鹭一章八句【李迂仲曰杞宋天子后也其礼加于诸侯故特为此诗也叶贺孙问振鹭诗不是正祭之乐歌乃献助祭之臣未审如何曰看此文意都无告神之语恐是献助祭之臣古者祭祀每一受胙主与賔尸皆有献酬之礼既毕然后亚献至献毕复受胙如此礼意甚好有接续意思到唐时尚然今并受胙于诸献既毕之后主与賔意思皆隔了古者一祭之中所以多事曹氏曰必存二代之后者所以尊其先世受命之君俾承祀而不废且示天下公器又使时君常以覆车为鉴耳】
　　序二王之后来助祭之乐歌也【濮氏曰疑此微子来朝始至而王燕劳之工所奏之乐歌也序言二王之后习于传闻亦不见其来助祭之意】
　　丰年多黍多稌【音杜】亦有高廪【力锦反】万亿及秭【咨履反】为酒为醴烝畀柤妣以洽百礼降福孔皆【叶举里反】
　　赋也稌稻也黍宜高燥而寒稌宜下湿而暑黍稌皆熟则百谷无不熟矣【李迂仲曰稌粳也职方氏谓雍冀高燥其谷宜黍荆扬下湿其谷宜稻是黍利高燥稌利下湿也丰年之时或高或下无所不熟】亦助语辞数万至万曰亿数亿至亿曰秭烝进畀子洽备皆徧也　此秋冬报赛田事之乐歌葢祀田祖先农方社之属也【胡庭芳曰按濮氏谓此年谷始登而荐宗庙之乐歌岂非以其有蒸卑祖妣之辞欤愚按序以噫嘻为春夏祈此诗为秋冬报载芟为春祈良耜为秋报朱子初解皆用其説今此集传乃其改本于彼三诗传文及序説既皆不取小序独此篇于序説亦谓其误而传犹用序意者岂后来所改有未尽欤然得濮氏胡氏之説亦足以补之矣】言其収入之多至于可以供祭祀备百礼而神降之福将甚徧也【严氏曰有此黍稷之多以之为清酒以之为醴齐进与先祖先妣而祭祀之所以防合其事神之众礼百物皆所以为礼而行礼以酒为主也】
　　丰年一章七句
　　序秋冬报也
　　序误【陈器之曰据改本説则当去序误字】
　　有瞽有瞽在周之庭
　　赋也瞽乐官无目者也【郑氏曰瞽蒙也目无所见于音声审也周礼上瞽四十人中瞽百人下瞽百六十人有视了者相之】　序以此为始作乐而合乎祖之诗【濮氏曰王者功成作乐而始合奏于祖庙此工歌也　祖通言先祖】两句总序其事也【辅氏曰瞽言作乐之人也庭言作乐之处也两句总序其事是也】
　　设业设虡【音巨】崇牙树羽应田县鼓鞉【音挑】磬柷【尺叔反】圉【鱼女反】既备乃奏【叶音祖】箫管备举【以上叶瞽字】
　　业虡崇牙见灵台篇树羽置五采之羽于崇牙之上也【孔氏曰值者为虡横者为栒大板谓之业所以饰此栒而为崇牙刻之如锯齿捷业然故曰业具形卷然可以县鼓磬树五采之羽以为文尽缯为翣载以璧树翣于枸之角明堂位所谓周之璧翣】应小鞞田大鼓也【孔氏曰释乐云小鼓谓之应大射礼云应鞞在建鼓东见为一器故知应小鞞也应既是小田宜为大】郑氏曰田当作【引】小鼓也【孔氏曰以经传皆无田鼓之名而大师职云令奏鼓注云为大鼓先引故知田当作】县鼓周制也夏后氏足鼓殷楹鼓周县鼓【记明堂位注曰足谓四足楹谓之柱贯中上出也县县之簨虡也　曹氏曰足鼓则以趺永之楹鼓则以柱贯之周鼓始垂于簨虡故谓之垂鼓也】鞉如鼓而小有柄两耳持其柄而摇之则傍耳还自击磬石磬也柷状如漆桶以木为之中有椎连底撞【幢又去声】之令左右击以起乐者也圉亦作敔状如伏虎背上有二十七鉏铻刻以木长尺防【厯又音畧】之以止乐者也【孔氏曰释乐云所以鼓柷谓之止所以鼓敔谓之籈郭璞云柷方二尺四寸深一尺八寸中有柄椎连底挏之止其椎名也敔以木长尺栎之籈其名也籈音真挏音同考索某氏曰柷方二尺四寸阴也敔二十七鉏铻阳也乐作阳也以阴数成之乐止阴也以阳数成之固天地自然之理也】箫编小竹管为之管如篴【笛】并两而吹之者也【王介甫曰箫太者编二十三管长尺四寸小者十六管长尺二寸参差象凤翼孔氏曰小师注云管如笛形小葢并吹两管也】
　　喤喤【音横】厥声肃雝和鸣先祖是聴我客戾止永观厥成【以上叶庭字】
　　我客二王后也观视也成乐阕也如箫韶九成之成【成乐之一终也蔡九峯曰乐者象成者也故曰成曹氏曰永观厥成观之无厌斁也】独言二王后者犹言虞賔在位我有嘉客葢尤以是为盛耳【谢叠山曰舜作乐而曰虞賔在位祖考来格成王合乐而曰先祖是聴我客戾止以先代之后与先祖并言尊之至也书曰崇德象贤统承先王修其礼物非尊其后尊圣帝明王也愚按虞賔在位则舜之作乐以此为盛我有嘉客则商人作乐以此为盛我客戾止则周人作乐以此为盛也】
　　有瞽一章十三句【濮氏曰始言乐官中言乐器终言乐声之美】
　　序始作乐而合乎祖也
　　猗【于宜反】与【音余】漆沮【七余反】潜有多鱼有鳣【张连反】有鲔【叶于轨反】鲦【音条】鲿【音常】鰋【音偃】鲤以享以祀【叶逸织反】以介景福【叶笔力反】赋也猗与叹词潜掺【音渗】也【尔雅云鱼之所息谓之橬音谌橬掺也音渗字林作罧音心去声】葢积柴养鱼使得藏隐避寒因以薄围取之也或曰藏之深也【严氏曰王氏以为潜藏之潜言取之深也解颐新语云鱼喜潜】鲦白鲦也【陆玑曰鲦形狭而长若条然】月令季冬命渔师始渔天子亲往乃尝鱼先荐寝庙【郑氏曰天子必亲往视渔明渔非常事重之也此时鱼洁美】季春荐鲔于寝庙【郑氏曰进时美物】此其乐歌也【彭氏曰子孙之祭其先祖九州之美味莫不毕备然其乐歌必言其所兴之地取其所产之物而荐之者以示不忘本之意抑亦思其所嗜之意】
　　潜一章六句【辅氏曰鱼乃泽物之美者故荐之宗庙以致其孝心焉今月令但有季冬荐寝庙之文而已季春荐鲔乃序説也古注以为冬鱼性定春鲔始来似亦可取鱼性定故其肉味美可荐但春鲔始来尤可贵耳】
　　序季冬荐鱼春献鲔也【孔氏曰冬言季春亦季春也冬月既寒鱼不行孕性定而肥充冬则众鱼皆可荐春惟献鲔而已】
　　有来雝雝【与公叶篇内同】至止肃肃相【息亮反】维辟【音壁】公天子穆穆
　　赋也雝雝和也肃肃敬也相助祭也辟公诸侯也穆穆天子之容也【其助祭者公侯其主祭者天子也】　此武王祭文王之诗言诸侯之来皆和且敬【愚按诸侯之来者非一故以雝雝言其和其至止于庙中也故以肃肃言其敬辅氏曰来而不和则有勉强不得已之心至而不敬则有怠缓不敏事之意】以助我之祭事而天子有穆穆之容也
　　于【音乌】荐广牡相【同上】予肆祀【叶养里反】假【古雅反】哉皇考【叶音口】绥予孝子【叶奬里反】
　　于叹词广牡大牲也【王介甫曰硕大肥腯之谓也】肆陈假大也皇考文王也绥安也孝子武王自称也　言此和敬之诸侯荐大牲以助我之祭事【严氏曰言得天下之欢心以奉其先王也】而大哉之文王庶其享之以安我孝子之心也
　　宣哲维人文武维后燕及皇天【叶鐡因反】克昌厥后
　　宣通哲知燕安也　此美文王之徳宣哲则尽人之道文武则备君之徳故能安人以及于天【曹氏曰安及皇天则阴阳和而风雨时日月光而星辰静无错行妄动之变】而克昌其后嗣也【辅氏曰言文王之安于人而格于天所以能昌盛我后嗣之人也人为万物之灵维通与知所以尽人之道文武之徳所该者甚众故曰备君之徳尧之德广运亦曰乃武乃文而已人道立故天道成是以能安人者则能燕及于天也天之佑君者莫大于予以贤子孙是以能燕及于天则能昌我后嗣也】苏氏曰周人以讳事神文王名昌而此诗曰克昌厥后何也曰周之所谓讳不以其名号之耳不遂废其文也讳其名而废其文者周礼之末失也【李迂仲曰周人以讳事神者如称文王则不斥之曰文王昌书称惟尔元孙某史官不敢斥其名故也如穆王名满当时亦有王孙满襄王名郑当时亦有卫侯郑鲁武公名敖而后世之人有公孙敖观此则知此诗克昌厥后噫嘻言骏发尔私皆未尝讳也孔子作春秋如匡王名班而书曹伯班简王名夷而书晋侯夷吾皆未尝讳】
　　绥我眉夀【叶殖酉反】介以繁祉既右【音乂】烈考【叶音口】亦右文母【叶满彼反】
　　右尊也周礼所谓享右祭祀是也【春官大祝掌辨九以享右祭祀音拜】烈考犹皇考也文母大姒也【胡庭芳曰以文母证之则烈考为文王无疑此诗为武王祭文王之诗无疑】　言文王昌厥后而安之以眉夀助之以多福使我得以右于烈考文母也【辅氏曰绥我眉夀下四句则承上文而言所以绥我之实如比故我所以得享右乎烈考与文母也愚按先儒于介字皆训助朱传于此章亦然而于他诗皆训大其义可互见也】
　　雝一章十六句
　　周礼乐师及彻帅学士而歌彻説者以为即此此【郑氏曰学士国子也彻者歌雍】论语亦曰以雍彻【彻祭毕而取其俎也天子宗庙之祭则歌雍以彻】然则此葢彻祭所歌而亦名为彻也
　　序禘太祖也
　　祭法曰周人禘喾又曰天子七庙三昭三穆及太祖之庙而七周之太祖即后稷也禘喾于后稷之庙而以后稷配之所谓禘其祖之所自出以其祖配之者也祭法又曰周祖文王而春秋家説三年丧毕致新死者之主于庙亦谓之吉禘是祖一号而二庙禘一名而二祭也今此序云禘大祖则宜为禘喾于后稷之庙矣而其诗之词无及于喾稷者若以为吉禘于文王则与序已不协而诗文亦无此意恐序之误也此诗但为武王祭文王而彻俎之诗而后通用于他庙耳
　　载见【贤遍反下同】辟【音璧】王曰求厥章龙旂阳阳和铃央央【于良反】鞗【音条】革有鸧【七羊反】休有烈光
