<!-- { "loadSidebar": true } -->
　　瞻彼旱麓【音鹿】榛楛【音户】济济【子礼反】岂弟君干禄岂弟兴也旱山名【严氏曰不知山所在阙之可也】麓山足也榛以栗而小楛似荆而赤济济众多也岂弟乐易也君子指文王也　此亦以咏歌文王之徳言旱山之麓则榛楛济济然矣岂弟君子则其干禄也岂弟矣干禄岂弟言其干禄之有道犹曰其争也君子云尔【彭氏曰吕氏云旱麓之木所以济济者非有艺植灌溉之勤特不使戕之者至焉耳君子福禄之盛者非致力于其间也特以岂弟保其所有而已此所谓干禄岂弟也六章始末皆言岂弟干禄不中变而之他也陈氏曰君子求福也亦乐易而已其诸异乎人之求欤严氏曰岂弟者徳盛仁熟和顺充积之谓也干禄非文王之心诗人言干禄者谓在我有以致之犹曰自求多福非有心求之也首章言文王受禄以徳也辅氏曰乐易则无汲汲劳苦之意葢优游寛裕以自尽其在我之理而已是非有意于干禄也自诗人咏歌之则以为得所以干禄之道云耳】
　　瑟【所乙反】彼玉瓒【才旱反】黄流在中岂弟君子福禄攸降
　　【叶乎攻反】
　　兴也瑟缜密貌玉瓒圭瓉也以圭为柄黄金为勺青金为外而朱其中也【孔氏曰圭以玉为之指其体谓之玉瓉据成器谓之圭瓉瓉盛鬯酒以黄金为勺有鼻口酒从中流出玉人云祼圭尺有二寸有瓉以祀宗庙典瑞注引汉礼瓉槃大五升口径八寸下有槃口径一尺则瓉如勺为槃以承之也】黄流郁鬯也酿秬黍为酒筑郁金煮而和之使芬芳条鬯以瓉酌而祼之也【孔氏曰秬黑黍一秠二米者也让秬为酒以郁金和之草名郁金则黄如金色酒在器流动故曰黄流周礼郁人掌和郁鬯注郁草名十叶为贯百二十贯为筑以煮之鐎中秬鬯是不和郁者　本草注曰郁金草其花十二叶为百草之英三月有花状如红蓝煮之用为鬯合而酿酒以降神也】攸所降下也　言瑟然之玉瓉则必有黄流在其中岂弟之君子则必有福禄下其躬明宝器不荐于防味而黄流不注于瓦缶则知盛徳必享于禄夀而福泽不降于淫人矣【严氏曰言各以类应也次章言盛徳必得其福辅氏曰此又承上章言岂弟君子则福禄自然降下其躬葢亦不待乎求之之意】
　　鸢【弋専反】飞戾天【叶铁因反】鱼跃于渊【叶一均反】岂弟君子遐不
　　作人
　　兴也鸢鸱类戾至也李氏曰抱朴子曰鸢之在下无力及至乎上耸身直翅而已盖鸢之飞全不用力亦如鱼跃怡然自得而不知其所以然也遐何通　言鸢之飞则戾于天矣鱼之跃则出于渊矣岂弟君子遐不作人乎言其必作人也【张子曰鸢飞鱼跃物乐其生岂弟君子遐不作人乎严氏曰三章言作人之妙也鸢飞鱼跃言天壤之内莫不自得其性而不知所以然也岂弟文王何不作人乎言必有以兴起之而使之不自已也谢上蔡曰鸢飞戾天鱼跃于渊犹韩愈谓鱼川泳而鸟云飞上下各得其所也诗人言如此气象周家作人似之辅氏曰棫朴之诗言文王徳盛而人心自然归向之草麓之诗言文王之徳盛而上天自然福禄之如此则棫朴之诗言作人可也而旱麓亦言作人之事者何哉愚读洪范五皇极章有曰皇建其有极敛时五福用敷锡厥庶民葢言人君能建其极则为五福之所聚而又有使民观感而化焉则是又能布此福而与其民也大抵其一章首尾皆以成就天下人才为説由是推之则旱麓之诗亦以作人为言者亦宜矣葢圣人之得名位者岂以其身自敛其福禄哉必使天下之人各羞其行而邦其昌然后为福也】
　　清酒既载【叶节力反】骍【息营反】牡既备【叶蒲北反】以享以祀【叶逸织反】
　　以介景福【叶笔力反】
　　赋也载在尊也备全具也承上章言有岂弟之徳则祭必受福也【李迂仲曰君子之受福岂以骍牡之故而得之哉古人奉牲以告所谓馨香无谗慝也故有岂弟之徳则受福严氏曰四章述祭则受福也】
　　瑟彼柞棫民所燎【力召反】矣岂弟君子神所劳【力报反】矣兴也瑟茂密貌【愚按上章玉瓉故言缜密此章柞棫故言茂密】燎爨也或曰熂【音系】燎除其旁草使木茂也【程子曰今人种榆亦焚之使茂严氏曰笺以为柞棫所以茂者乃人熂燎除其旁草治之使无害不若若以为民取以供燎不费词也】劳慰抚也【孔氏曰上言祭以受福此言得福之事君子所以得福者正以为神所劳来辅氏曰此章又承上章而言岂弟君子必为神所慰抚则祭必受福亦其宜也严氏曰五章言受福之本也】
　　莫莫葛藟【力执反】施【以豉反】于条枚【莫回反】岂弟君子求福
　　不回
　　兴也莫莫盛貌回邪也【郑氏曰言乐易君子其求福脩徳以俟之不为回邪之行以要之严氏曰六章言求福之心也文王乐易求福不回表记言得之自是不得自是以聴天命遂引此章盖有一毫觊幸之心则邪矣】
　　旱麓六章章四句【陈夀翁曰诗有玉瓉福禄享祀神劳等语疑此祭而祝嘏之诗也】序受祖也周之先祖世修后稷公刘之业大王王季申以百福干禄焉
　　序大误其曰百福干禄者尤不成文理
　　思齐【侧皆反】大【音泰】任文王之母【莫后反】思媚【美记反】周姜京室之妇【房九反】大【同上】姒嗣徽音则百斯男【叶尼心反】
　　赋也思语辞齐庄媚爱也周姜大王之妃大姜也京周也大姒文王之妃也【孔氏曰大姜大任大姒皆称大明皆尊而称之唯武王之妃邑姜不称大葢避大姜故也】徽美也百男举成数而言其多也【按春秋传云管蔡郕霍鲁卫毛聃郜雍曹滕毕原丰邭文之昭也并伯邑考武王十八人然此特其见于书传者耳亦可见其多矣】　此诗亦歌文王之徳而推本言之曰此庄敬之大任乃文王之母实能媚于周姜而称其为周室之妇【王介甫曰齐者母道也媚者妇道也为人母尽母道为人妇尽妇道者大任也】至于大姒又能继其美徳之音而子孙众多上有圣母所以成之者逺内有贤妃所以助之者深也【李迂仲曰观列女传载胎教则文王由大任而成徳可知矣刘辰翁曰母妻如此所以有文王也美之至也辅氏曰棫檏诗言文王徳盛而人归之旱麓言文王徳盛而天福之思齐又推本而言文王之所以徳盛者由圣母贤妃成之之逺助之之深而然也陈少南曰此诗言文王之圣本于大任大姒或曰使文王以顽为父以嚚为母将不得其圣乎曰瞽叟顽嚚舜之所以始而终之者孝也舜终不倦而瞽叟豫此舜之所以圣也舜文王一也文王处其易舜处其难文王处君臣之难舜处其易】
　　惠于宗公神罔时怨神罔时恫【音通】刑于寡妻至于兄
　　弟以御【牙嫁反】于家邦【叶卜工反】
　　赋也惠顺也宗公宗庙先公也恫痛也刑仪法也【陈君举曰古人于夫妇之分极加严焉刑于寡妻刑于二女刑之一言葢其法近于忍不止于巽与也王晦叔曰大姒虽贤非文王有以仪刑之岂能全此妇徳之懿乎】寡妻犹言寡小君也御迎也【严氏曰御郑读如字训治也孔氏曰王肃云以迎治天下国家】　言文王顺于先公而鬼神歆之无怨恫者其仪法内施于闺门而至于兄弟以御于家邦也【吕东莱曰毫髪不愧于隠微然后近者孚故神罔怨恫始可以刑于寡妻兄弟辅氏曰此章则言文王之徳足以和神人治国家以足前章之意其序则先尊而后卑先亲而后疎也彭氏曰某氏云文王上顺其先公推其心以事天地鬼神而无有怨恫下治其室家推其道以御宗族邦国而无有不顺言文王之治自其近者始而皆一道也】孔子曰家齐而后国治【愚按大学传齐家治国章三引诗文始言家人次言兄弟终言四国朱子亦尝谓即刑寡妻至兄弟御家邦之意】孟子曰言举斯心加诸彼而已【张南轩曰文王之刑寡妻至兄弟御家邦亦举斯心加诸彼而已盖无非是心之所存也圣人虽无事乎推然其自身以及家自家以及国亦固有序矣】张子曰言接神人各得其道也【严氏曰言文王以昭事神明之徳推之齐家治国也】
　　雝雝【于容反】在宫肃肃在庙【叶音貌】不显亦临无射【音亦】亦
　　保【叶音鲍】
　　赋也雝雝和之至也肃肃敬之至也不显幽隠之处也射与斁同厌也【严氏曰无射如孔子云学不厌如董仲舒云复而不厌之谓道言安行之久也】保守也　言文王在闺门之内则极其和在宗庙之中则极其敬虽居幽隠亦常若有临之者虽无厌射亦常有所守焉其纯亦不已盖如是【严氏曰在宫则和在庙则敬其诚随所寓而形见也不显之处人所不见而亦若有所临洋洋乎如在上也无厌之时践履已熟而亦目保守悠久无疆也陈少南曰皆文王之诚也吕东莱曰圣人神人之主也如前章所载神人孚格可谓得为主之道矣欲求所以格孚者当于此章观之熊去非曰此承上章而言雝雝在宫即刑于寡妻以下之事肃肃在庙即惠于宗公以下之事】
　　肆戎疾不殄烈假【古雅反】不瑕不闻亦式不谏亦入【此与】
　　【下章用韵未详】
　　赋也肆故今也戎大也疾犹难也大难如羑里之囚及昆夷玁狁之属也殄絶烈光假大瑕过此两句与不殄厥愠不陨厥问相表里【愚按不殄厥愠不陨厥问大王事也文王戎疾不殄烈假不瑕可谓绳其祖武然则不殄厥愠不陨厥问文王之事固在其中矣其后周公遭变孙硕肤而徳音不瑕虽其天纵之圣抑亦有得于家庭之训化欤】闻前闻也式法也　承上章言文王之徳如此故其大难虽不殄絶而光大亦无玷缺【吕东莱曰文王之徳如上章所陈故虽遭大难而不失其圣光大不缺也】虽事之无所前闻者而亦无不合于法度虽无谏诤之者而亦未尝不入于善传所谓性与天合是也【辅氏曰此章则摭其所遭之实事言之如昆夷玁狁之伐羑里之囚皆所谓戎疾也大难之来是亦定数虽圣人有所不能免特处之有道尔故言其大难虽不能殄絶之而使无而在我光大之徳终无瑕玷焉此乐天之事非圣人不能也不闻亦式从心所欲不逾矩之事不谏亦入所谓不思不勉从容中道也文王之徳至是则无以复加矣李迂仲曰其性徳不勉而中不思而得岂待于有所闻有所諌而后中道哉严氏曰此章言从容中道也】
　　肆成人有徳小子有造古之人无斁【音亦】誉髦斯士赋也冠以上为成人小子童子也造为也古之人指文王也【吕东莱曰典谟作于虞夏其称尧舜禹臯陶已曰稽古则以文王为古之人复何疑哉】誉名髦俊也　承上章言文王之徳见于事者如此【刘辰翁曰两章两肆皆言其效】故一时人材皆得其所成就【孔氏曰言长者道徳已成幼者有业学习】盖由其徳纯而不已故令此士皆有誉于天下而成其俊又之美也【辅氏曰此章则遂言其徳盛而无斁故天下人才无小无大皆有所观感而防其成就是以令其为士者得其名誉于天下而成其俊又之羙也以上三诗皆言文王之徳之盛而皆及于作成人才之事以是观之则圣人之徳必见于作成一世之人才者然后为至在易观卦曰观我生君子无咎象曰观我生观民也意盖如此严氏曰此章言至诚为能化也吕东莱曰圣人流泽万世者莫大于作人所以续天地生生之大徳也故此诗以是终焉文王之无斁夫子之诲人不倦其心一也王介甫曰初言太姒则化成乎内也终言誉髦斯士则化成乎天下矣】思齐五章二章章六句三章章四句【陈夀翁曰文王之圣生之者圣母助之者贤妃然文王固不能不资助于太姒而实能修身以刑于寡妻三四章皆言修身事也未章则不特成已而且能成物矣】
