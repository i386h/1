<!-- { "loadSidebar": true } -->
　　诗之文意事类可以思而得其时世名氏则不可以强推故凡小序唯诗文明白直指其事如甘棠定中南山株林之属若证验的切见于书史如载驰硕人清人黄鸟之类决无可疑者其次则词旨大槩可知必为其事而不可的知其为某时某人者尚多有之若为小序者姑以其意探寻探索依约而言则虽有所不知亦不害其为不自欺虽有未当人亦当恕其所不及今乃不然不知其时者必强以为某王某公之时不知其人者必强以为某甲某乙之事于是傅防书史依托名諡凿空妄语以诳后人其所以然者特以耻其有所不知而惟恐人之不见信而已且如柏舟不知其出于妇人而以为男子不知其不得于夫而以为不遇于君此则失矣然有所不及而不自欺则亦未至于大害理也今乃断然以为卫顷公之时则其故为欺罔以误后人之罪不可揜矣葢其偶见此诗冠于三卫变风之首是以求之春秋之前而史记所书庄桓以上卫之诸君事皆无可考者諡亦无甚恶者独顷公有赂王请命之事其諡又为甄心动惧之名如汉诸侯王必其尝以罪谪然后如以此諡以是意其必有弃贤用佞之失而遂以此诗予【音与】之【諡法中如堕废社稷曰顷便得柏舟一诗硬差排为卫顷公便云仁人不遇小人在侧　郑渔仲谓小序只是后人将史传去拣并着諡却附防作小序美刺】若将以其多知而必于取信不知将有明者从旁观之则适所以暴其真不知而啓其深不信也凡小序之失以此推之什得八九矣又其为説必使诗无一篇不为美刺时君国政而作固已不切于情性之自然而又拘于时世之先后其或书传所载当此一时偶无贤君美諡则虽有词之美者亦例以为陈古而刺今是使读者疑于当时之人絶无善则称君过则称已之意而一不得志则扼腕切齿嘻笑冷语以怼其上者所在而成羣【大率古人作诗与今人一般其间亦各有感物道情吟咏性情几时尽是讥刺他人只縁序者立例篇篇要作美刺説将诗人意思穿凿壊了且如今人见人才做一事便作一诗歌咏之或讥刺之是甚麽道理如此一佀里巷无知之人胡乱称颂谀説把持放雕何以为情性之正】是其轻躁险薄尤有害于温柔敦厚之教故予不可以不辨【温柔敦厚诗人之教也使篇篇是讥刺人安得温柔敦厚】
　　緑兮衣兮緑衣黄里心之忧矣曷维其已
　　比也緑苍胜黄之间色黄中央土之正色【青黄赤白黒五方之正色也緑红碧紫纁五方之间色也葢以木之青克土之黄合青黄而成緑为东方之间色】间色贱而以为衣正色黄而以为里言皆失其所也已止也　庄公惑于嬖妾【曹氏曰庄公扬武公子左传谓公子州吁嬖人之子也有宠此所谓妾或州吁之母欤】夫人庄姜贤而失位故作此诗言緑衣黄里以比贱妾尊显而正嫡幽防【孔氏曰间色为衣而见正色反为里而隠犹妾防宠而显夫人反见疏而防也】使我忧之不能自己也【张南轩曰言嫡妾之乱其獘将有不可胜言者忧在宗国也夫岂为一身之私哉谢叠山曰嫡妾易位尊卑不明家不齐则国不治庄姜之心岂但忧一身哉为君忧为君之子忧为国家后日忧其忧何时能止也】緑兮衣兮緑衣黄裳心之忧矣曷维其亡
　　比也上曰衣下曰裳记曰衣正色裳间色今以緑为衣而黄者自里转而为裳其失所益甚矣【孔氏曰间色为衣而在上正色为裳而处下犹妾防宠而尊夫人反见疏而卑前以表里喻幽显此以上下喻尊卑】亡之为言忘也
　　緑兮衣兮女【音汝】所治【平声】兮我思古人俾无訧【音尤叶于其反】
　　兮
　　比也女指其君子而言也治谓理而织之也俾使訧过也　言緑方为丝而女又治之以比妾方少艾而女又嬖之也然则我将如之何哉亦思古人有尝遭此而善处之者以自厉焉使不至于有过而已【辅氏曰彼之所为自违悖而我之所为则欲其无过而已此其所以为贤也】
　　絺兮绤兮凄【七西反】其以风【叶孚愔反】我思古人实获我心比也凄寒风也　絺绤而遇寒风犹已之过时而见弃也【愚按班婕妤纨扇诗正此意也】故思古人之善处此者真能先得我心之所求也【古人所为恰与我合只此便是至善前乎千百世之已往后乎千百世之未来只是此道理孟子所谓若合符节政谓是尔】
　　緑衣四章章四句
　　庄姜事见春秋传此诗无所考姑从序説下三篇同【左氏传隠公三年初卫庄公娶于齐东宫得臣之妹曰庄姜美而无子戴妫生桓公庄姜以为己子公子州吁嬖人之子也有宠而好兵公弗禁庄姜恶之严氏曰女子之情饶怨此诗但刺庄公不能正嫡妾之分其词气温柔敦厚如此故曰诗可以怨黄氏曰观诗至緑衣然后知先王之风泽深厚夫以妇人女子而所知如此词气坦夷固与气息茀然者不可同年语矣葢不得已而后言仁厚积中而然也陈寿翁曰不得于夫而不疾其妾惟思古人以自修其身忧而不伤怨而不怒孔子谓诗可以怨其此类也夫】
　　序卫庄姜伤已也妾上僭夫人失位故作是诗也
　　此诗下至终风四篇序皆以为庄姜之诗今姑从之唯燕燕一篇诗文略可据耳
　　燕燕于飞差【初宜反】池其羽之子于归逺送于野【叶上与反】瞻望弗及泣涕如雨
　　兴也燕鳦【壹】也谓之燕燕者重言之也【孔氏曰古人重言之汉书童谣燕燕尾涎涎是也】差池不齐之貌之子指戴妫也归大归也【公羊传注曰大归者废弃来归也毛氏曰归宗也】　庄姜无子以陈女戴妫之子完为己子庄公卒完即位嬖人之子州吁弑之故戴妫大归于陈而庄姜送之作此诗也【王介甫曰燕方春时以其匹至其羽相与差池其鸣一上一下故感以起兴苏氏曰礼妇人送迎不出门逺送于野情之所不能已也张南轩曰独言泣涕之情者葢国家之事有不可胜悲者晋褚大后批桓温废立诏云未亡人不幸罹此百忧感念存没心焉如割其有合于诗人之情欤严氏曰风人含不尽之意此但叙离别之恨而子弑国危之戚皆隠然在不言之中矣】
　　燕燕于飞颉【户结反】之颃【户郎反】之之子于归逺于将之
　　瞻望弗及伫立以泣
　　兴也飞而上曰颉飞而下曰颃将送也伫立久立也燕燕于飞下上【时掌反】其音之子于归逺送于南【叶尼心反】
　　瞻望弗及实劳我心
　　兴也鸣而上曰上音鸣而下曰下音送于南者陈在卫南【辅氏曰泣涕如雨初别时也伫立以泣已别而久立以泣也实劳我心既去而思之不忘也】仲氏任【而今反】只【音纸】其心塞渊【叶一均反】终温且惠淑慎其
　　身先君之思以勗【凶肉反】寡人
　　赋也仲氏戴妫字也以恩相信曰任只语辞塞实渊深终竟温和惠顺淑善也先君谓庄公也勗勉也寡人寡徳之人庄姜自称也　言戴妫之贤如此又以先君之思勉我使我常念之而不失其守也【孔氏曰言仲氏有徳行其心诚实而深逺又终能温和恭顺善自谨慎其身内外之徳既如此又于将归之时以思先君之故劝勉寡人以礼义也】杨氏曰州吁之暴桓公之死戴妫之去皆夫人失位不见答于先君所致也【辅氏曰以恩爱相信嫡妾相与之情于是为至塞实不虚妄也渊深不浅露也二者其本也温和惠顺又终竟如此而无作辍焉则是得其情性之常也淑又妇人之美徳而慎则持身之谨也有是众徳而又谨于持身其贤为可知矣】而戴妫犹以先君之思勉其夫人真可谓温且惠矣【或谓戴妫不以庄公已死而勉庄姜以思之可见温和惠顺而能终也亦縁他之心塞实渊深所禀之厚故能如此曰古人文字之美词气温和理义精密如此秦汉以后无此等语某读诗于此数语读书至先王肇修人纪至兹惟艰哉深诵叹之又曰譬如画工传神一般直是写得他精神出】
　　燕燕四章章六句【潘氏曰前三章但见庄姜拳拳于戴妫有不能已者四章乃见庄姜于戴妫非是情爱之私由其有塞渊温惠之徳能自淑慎其身又能以先君之思勉庄姜以不忘则见戴妫平日于庄姜相劝勉以善者多矣故于其归而爱之如此无非情性之正也胡庭芳曰黄氏云观此诗见其与商之三仁去就更相警戒各欲自靖自献于先王者无异国风虽变犹有如是之妇人此所谓先王之泽未泯而康叔之余烈犹在也】
　　序卫庄姜送归妾也
　　逺送于南一句可为送戴妫之騐
　　日居月诸照临下土乃如之人兮逝不古处【昌吕反】胡能有定寜不我顾【叶果五反】
　　赋也日居月诸呼而诉之也之人指庄公也逝语辞古处未详或云以古道相处也【长乐王氏曰不以古夫妇之道处我】胡寜皆何也　庄姜不见答于庄公故呼日月而诉之言日月之照临下土久矣今乃有如是之人而不以古道相处【辅氏曰观緑衣之诗所谓我思古人则于此叹庄公不以古道处已者宜也自处以古人为法而望人以古道处已庄姜之处已望人皆有则矣】是其心志回惑亦何能有定哉而何为其独不我顾也见弃如此而犹有望之之意焉此诗人之所以为厚也【愚按每章章末二句皆有望之之意】
　　日居月诸下土是冒乃如之人兮逝不相好【呼报反】胡
　　能有定寜不我报
　　赋也冒覆也报答也
　　日居月诸出自东方乃如之人兮徳音无良胡能有
　　定俾也可忘
　　赋也日旦必出东方月望亦出东方徳音美其辞无良丑其实也【严氏曰此徳音无良及邶谷风徳音莫违皆妇人言其夫待已之意】俾也可忘言何独使我为可忘者耶
　　日居月诸东方自出父兮母兮畜我不卒胡能有定
　　报我不述
　　赋也畜养卒终也不得其夫而叹父母养我之不终葢忧患疾痛之极必呼父母人之至情也【愚按日居月诸呼日月而诉之也父兮母兮呼父母而诉之也犹舜号泣于旻天于父母之意】述循也言不循义理也
　　日月四章章六句【辅氏曰呼日月而但云照临下土尊之之辞也呼父母而遂言畜我不卒亲之之辞也一章云寜不我顾言不相顾盻也二章言寜不我报言不相酬答也三章云俾也可忘则防上章胡字言何独使我为可忘者邪辞虽缓而意则切矣四章言报我不述则又言庄公虽有时相报答而都不循乎义理也虽为庄公所弃而犹有望之之意焉是其性情之厚也】此诗当在燕燕之前下篇放此【胡庭芳曰此篇分明作于庄公之时胡能有定只是説庄公心志回惑反覆无定之意故不我顾不我报俾也可忘而报我不述也　问日月终风二篇据集传云当在燕燕之前以某观之终风当在先日月当次之葢详终风之词庄公于姜犹有往来之诗至日月则见公已絶不顾姜而姜不免防怨矣燕燕则庄公薨后送归妾情不能堪耳以此观之则终风当先日月当次曰恐或如此】
　　序卫庄姜伤已也遭州吁之难伤已不见答于先君以至困穷之诗也
　　此诗序以为庄姜之作今未有以见其不然但谓遭州吁之难而作则未然耳葢诗言寜不我顾犹又望之之意又言徳音无良亦非所宜施于前人者明是庄公在时所作其篇次亦当在燕燕之前也
　　终风且暴顾我则笑【叶音燥】谑【许约反】浪笑敖【五报反】中心是悼
　　比也终风终日风也暴疾也谑戯言也浪放荡也悼伤也　庄公之为人狂荡暴疾庄姜葢不忍斥言之故但以终风且暴为比言虽其狂暴如此然亦有顾我则笑之时但皆出于戯慢之意而无爱敬之诚则又使我不敢言而心独伤之耳葢庄公暴慢无常而庄姜正静自守所以忤其意而不见答也
