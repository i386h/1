<!-- { "loadSidebar": true } -->
　　赋也清酒清洁之酒郁鬯之属也【严氏曰犹鳬鹥言尔酒既清烈祖既载清酤也　郁鬯者礼家以为酿秬为酒煮欝金香草和之其氯芬芳而条畅也】骍赤色周所尚也【孔氏曰三代各用其所尚之毛色】祭礼先以郁鬯灌地求神于隂【董鼎曰酒以灌地降神取其馨香下达】然后迎牲执者主人亲执也鸾刀刀有铃也膋脂膏也【孔氏曰力环有铃其声中节膋者肠间脂也】啓其毛以告纯也取其血以告杀也取其膋以升臭也合之黍稷实之于萧而燔之以求神于阳也【孔氏曰楚语云毛以示物物色也是毛以告纯以脂膏合之黍稷寘之萧乃以火烧之合其馨香之气是升臭也谢叠山曰祭祝之事各有司存执刀啓毛取血膋必躬亲之何也事死如事生事亡如事存子孙之养祖考必身亲其劳自致其力然后尽其心马耳】记曰周人尚臭灌用鬯臭【絶句一以鬯字絶句】郁合【如字一音阁】鬯【絶句】臭隂达于渊泉灌以圭璋用玉气也既灌然后迎牲致隂气也【郑氏曰灌以圭瓒酌鬯始降神也已乃迎牲于庭杀之天子诸侯之礼也】萧合黍稷臭阳达于墙屋故既奠然后焫【音爇】萧合羶【馨同】芗【香同郑氏曰奠谓荐孰时也萧芗蒿也染以脂合黍稷烧之也】凡祭慎诸此魂气归于天形魄归于地故祭求诸隂阳之义也【天地隂阳之气交合便成人氯便是魂精便是魄到得将死热气上出所谓魂升下体渐冷所谓魄降所以祭祀燎以求诸阳灌以求诸隂也　问祖先已死以何而求曰只是以我之气承接其气便是有求底道理古人于祭祀极重直是要求而得之商人求诸阳便先作乐发散即阳气以求之周人求诸隂便焚燎欝鬯以隂去求之　又曰如言殂落殂升也是防之游落是魄之降祭求诸阳所以求其魂求诸隂所以求其魄】
　　是烝是享【叶虚良反】苾苾芬芬祀事孔明【叶谟郎反】先祖是皇
　　报以介福万寿无疆
　　赋曰烝进也或曰冬祭名【严氏曰烝畀祖妣之烝不必谓烝尝之烝辅氏曰若以为冬祭则其义亦如楚茨二章董氏説上章既言有酒有牲以享于祖考故此章于是言以是牲酒为冬祭之烝而饮食苾芬祭事备着先祖于是既大且尊而降福无疆也】
　　信南山六章章六句【愚按李宝之曰大夫之祭不祼不荐血腥而自荐熟始故名其礼曰馈食天子诸侯则荐熟以前有祼鬯荐血腥之礼今考此诗与楚茨虽大指畧同而楚茨独言荐熟此诗则言清酒血膋意楚茨为天子大夫之祭礼此诗或诸侯为王朝公卿者之礼欤】序刺幽王也不能脩成王之业疆理天下以奉禹功故君子思古焉
　　曽孙古者事神之称序专以为成王则陋矣
　　倬【陟角反】彼甫田【叶地因反】嵗取十千【叶仓新反】我取其陈食【音嗣】我农人自古有年【叶泥因反】今适南畆【叶满彼反】或耘或耔【音子叶奬里反】黍稷薿薿【鱼起反】攸介攸止烝我髦【音毛】士【鉏里反】
　　赋也倬明貌甫大也十千谓一成之田地方十里为田九万畆而以其万畆为公田盖九一之法也【郑氏曰井田之法九夫为井井税一夫其田百畆井十为通通税十夫其田千畆通十为成成方十里成税百夫其田万亩】我食禄主祭之人也陈旧粟也农人私百畆而养公田者也有年丰年也适往也耘除草也耔雝本也葢后稷为田一畆三畎广【去声】尺深【去声】尺而播种【上声】于其中苗叶以上稍耨垅草因壝其土以附苗根垅尽畎平则根深而能【音耐】风与旱也薿茂盛貎【陈器之曰按西汉志叶上有生字壝作隤汉书曰赵过能为代田一畮三畎嵗代处故曰代田古法也耔附根也言苗稍壮每耨輙附根比盛暑垅尽而根深能风与旱故儗儗而盛也】介大烝进髦俊也俊士秀民也古者士出于农而工啇不与焉管仲曰农之子恒为农野处而不昵其秀民之能为士者必足赖也即谓此也【国语管仲曰农从事于田野少而习焉其心安焉不见异物而迁焉故其父兄之教不肃而成子弟之学不劳而能故农之子云云注曰昵近也秀民民之秀出者也辅氏曰言农夫而终之以髦士所以重农也】　此诗述公卿有田禄者力于农事以奉方社田祖之祭【辅氏曰楚茨信南山二诗皆是述公卿有田禄者力于农事以奉其宗庙之祭故首皆推言昔人垦辟之功而我得以耕治以奉祭祀之意甫田之诗乃述公卿有田禄者力于农事以奉方社田祖之祭故首言有年之多与蓄积之富以见于神不可不报之意】故言于此大田嵗取万畆之入以为禄食及其积之久而有余则又存其新而散其旧以食农人补不足助不给也盖以自古有年是以陈陈相因所积如此然其用之之节又合宜而有序如此所以粟虽甚多而无红腐不可食之患也【谢叠山曰民生于三代之前其命制乎君民生于三代之后其命制乎天吾求其所以制命之道矣取民常少与民常多敛散得宜丰凶有备新者方收入廪陈者即取以食农人补不足助不给皆取其陈者也从古以来岂无水旱霜蝗吾民常如有年者上之人敛散得其道也愚按嵗取万畆之入取之有常也积粟有余而能散以周农则用之合宜也于有余之中必散旧而存新则用之有序也存新散旧而无红腐之患又见其不至于暴弃天物也】又言自古既有年矣今适南畆农人方且或耘或耔而其黍稷又已茂盛则是又将复有年矣故于其所美大止息之处进我髦士而劳之也
　　以我齐【音咨】明【叶谟郎反】与我牺羊以社以方我田既臧农
　　夫之庆【叶祛羊反】琴瑟击鼓以御【牙嫁反】田祖以祈甘雨以介我稷黍以谷我士女
　　赋也齐与粢同曲礼曰稷曰明粢此言齐明便文以协韵耳牺羊纯色之羊也社后土也以句【音勾】龙氏配【孔氏曰后】【土者地之大名也郑云社者五土之神能生万物者也以古之有大功者配之祭法共工氏之霸九州也其子曰句龙能平九州死以配神社而祭之】方秋祭四方报成万物周礼所谓罗弊献禽以祀祊【音方】是也【夏官大司马曰中秋狝田罗弊致禽以祊祊注云罗弊罔止也秋田用罔皆杀而罔止众皆献其所获禽焉祊当为方声之误也秋田主祭四方报成万物】臧善庆福御迎也田祖先啬也谓始耕田者即神农也周礼籥章凡国祈年于田祖则吹豳雅击土鼓以乐田畯是也【孔氏曰谓神农始教造田谓之田祖先为稼穑谓之先啬神其农业谓之神农名殊而实同也王介甫曰生为田畯死为田祖若乐工之死而为乐祖也】谷养也又曰善也言仓廪食而知礼节也　言奉其齐【音咨】盛【音成】牺牲以祭方社而曰我田之所以善者非我之所能致也乃赖农夫之福而致之耳又作乐以祭田祖而祈雨庶有以大其稷黍而养其民人也【胡庭芳曰此章分两节农夫之庆以上秋报也琴瑟击鼓以下又是春祈也彭氏曰齐明牺羊此祀社方之礼也鼓钟琴瑟此祀田祖之乐也我田既臧农夫之庆此报于社方者然也以祈甘雨介稷黍谷士女此祈于田祖者然也】曽孙来止以其妇子【叶奬里反】馌【于輙反】彼南畆【叶满彼反】田畯
　　【音俊】至喜攘【如羊反】其左右【叶羽已反】尝其防否【叶补美反】禾易【以鼓反】长畆【同上】终善且有【叶羽已反】曽孙不怒农夫克敏【叶母鄙反】赋也曽孙主祭者之称非独宗庙为然曲礼外事曰曽孙某侯某武王祷名山大川曰有道曽孙周王发是也馌饷攘取防美易治长竟有多敏疾也　曽孙之来适见农夫之妇子来馌耘者于是与之偕至其所而田畯亦至而喜之乃取其左右之馈而尝其防否言其上下相亲之甚也【辅氏曰防则幸而喜矣否则惨然为之不乐也不曰取而曰攘者以公卿之贵而食农者之粗粝彼必有所不敢献者故攘而取之以见上下相亲如家人父子之无间也吕东莱曰此言省耕之时曽孙在上畊者在下田畯徃来其间劝劳而抚摩之熙然其若一家也曰攘者喜之甚而取之疾以言其相亲无间也】既又见其禾之易治竟畆如一而知其终当善而且多是以曽孙不怒而其农夫益以敏于其事也【吕东莱曰不曰喜而曰不怒者若不敏于农则怒矣彭氏曰喜怒非自外至田畯言喜曽孙言不怒则其上下相与皆诚心之至也】
　　曽孙之稼如茨【才私反】如梁曽孙之庾【羊主反】如坻【直基反】
　　如京【叶居良反】乃求千斯仓乃求万斯箱黍稷稻粱农夫之庆【叶祛羊反】报以介福万寿无疆
　　赋也茨屋葢言其密比也【孔氏曰谓以茅覆屋言其积聚髙大如屋茨耳】梁车梁言其穹隆也【愚按小戎所谓梁辀是也】坻水中之髙地也京髙丘也箱车箱也　此言收成之后禾稼既多则求仓以处之求车以载之而言凡此黍稷稻梁皆赖农夫之庆而得之是宜报以大福使之万寿无疆也其归美于下而欲厚报之如此【辅氏曰夫以时敛散补助不足而劳来劝相以致农夫之敏者固赖乎上之人而火耕水耘沾体涂足劳苦自竭以致禾稼之登者则实农夫之力也归美于彼而欲报之厚宜矣若夫用其力享其奉而曰予不戕礼则然矣则是末世薄俗之所为古无是事】甫田四章章十句
　　序刺幽王也君子伤今而思古焉
　　此序专以自古有年一句生説而不察其下文今适南畆以下亦未尝不有年也
　　大田多稼既种【章勇反】既戒既备乃事【叶上止反】以我覃【以冉反】耜【叶养里反】俶载南畆【叶满洧反】播厥百谷【叶工洛反】既庭且硕【叶常约反】曽孙是若
　　赋也种择其种也戒饬其具也覃利俶始载事庭直硕大若顺也　苏氏曰田大而种多故于今嵗之冬具来嵗之种戒来嵗之事凡既备矣然后事之取其利耜而始事于南畆【王介甫曰畆大扺以南为正故每曰南畆】既耕而播之其耕之也勤而种之也时故其生者皆直而大以顺曽孙之所欲【辅氏曰农夫以百谷庭硕为顺曽孙之欲则上之意孚于下而下之意顺乎上矣】此诗为农夫之词以颂美其上若以答前篇之意也【吕东莱曰大田多稼总言之也以下至卒章自始及末以次陈之愚按此章言田事脩饬而苗生盛美也】
　　既方既皁【叶子苟反】既坚既好【叶许苟反】不稂【音郎】不莠【余久反】去
　　【起吕反】其螟【莫延反】螣【音特】及其蟊【莫侯反】贼无害我田穉【音稚】田祖有神秉畀炎火【叶虎委反】
　　赋也方房也谓孚甲始生而未合时【孔氏曰穗上已有孚甲孚者米外之粟皮甲者在孚外若铠甲之在人表】实未坚者曰皁【刘执中曰谷粒之生而未充满曰皁】稂童梁莠似苗皆害苗之草也【孔氏曰稂莠苗既似禾实亦似粟董氏曰莠秕草也】食心曰螟食叶曰螣食根曰蟊食节曰贼皆害苗之虫也【孔氏曰此四种虫皆蝗也】穉幼禾也【孔氏曰虫灾禾穉者偏甚】言其苗既盛矣【郑氏曰尽生房矣尽成实矣尽坚熟矣尽齐好矣而无稂莠择种之善民力之专时气之和所致之】又必去此四虫然后可以无害田中之禾然非人力所及也故愿田祖之神为我持此四虫而付之炎火之中也【辅氏曰既方既皁既坚既好自禾之秀而言以至于成实也其察之密矣又必无稂莠以分其土力无虫蝗以戕其根株然后害不及其穉禾穉禾犹且不害则其庭硕者可知矣然稂莠则人力足以除之虫蝗则非人力所及也故愿田祖之神持此四虫付之炎火之中也】姚崇遣使捕蝗引此为证夜中设火火边掘坑且焚且瘗葢古之遗法如此【愚按此章言苗既秀实而愿其无损也】
