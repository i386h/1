<!-- { "loadSidebar": true } -->
　　兴也桃木名华红实可食夭夭少【去声】好之貌灼灼华之盛也木少则华盛【严氏曰夭夭以桃言指桃木也灼灼以华言指桃华也】之子是子也此指嫁者而言也【孔氏曰之子桃夭谓嫁者之子汉广则贞洁之子东山言其妻白华斥幽王各随其事而名之】妇人谓嫁曰归【公羊传注曰妇人生以父母为家嫁以夫为家故谓嫁曰归】周礼仲春令【去声】防男女【媒氏注曰阴阳交以成昏礼顺天时也】然则桃之有华正昏姻之时也宜者和顺之意室谓夫妇所居家谓一门之内　文王之化自家而国男女以正婚姻以时故诗人因所见以起兴而叹其女子之贤知其必有以宜其室家也【辅氏曰妇人之贤莫大于宜家使一家之人相与和顺而无一毫乖戾之心始可谓之宜矣】
　　桃之夭夭有蕡【浮云反】其实之子于归宜其家室兴也蕡实之盛也【严氏曰蕡大也坟为大防鼖鼓为大鼓有颁其首用宏兹贲同音之字皆训大义】家室犹室家也
　　桃之夭夭其叶蓁蓁【侧中反】之子于归宜其家人兴也蓁蓁叶之盛也家人一家之人也【吕东莱曰灼灼其华因时物以发兴且以比其华色也既咏其华又咏其实又咏其叶非有他义葢反覆歌咏之耳】
　　桃夭三章章四句【陈君举曰既曰宜其室家又曰宜其家人则可见男女以正之义也如父母国人皆贱之则非所谓宜矣血气之使尤甚于少年故少艾之女不闲于妇道轻鋭之士不坚于臣节】
　　序后妃之所致也不妬忌则男女以正婚姻以时国无鳏民也
　　序首句非是其所谓男女以正婚姻以时国无鳏民者得之葢此以下诸诗皆言文王风化之盛由家及国之事而序者失之皆以为后妃之所致既非所以正男女之位而于此诗又专以为不妬忌之功则其意愈狭而説愈疎矣
　　肃肃兔罝【子斜反又子余反与夫叶】椓之丁丁【陟耕反】赳赳武夫公侯干城
　　兴也肃肃整饰貌罝罟也丁丁椓杙【音弋】声也【孔氏曰杙谓橛也此丁丁连椓之故知椓杙声严氏曰椓伐杙橛之声许益之曰击橛于地中张罝其上也】赳赳武貌干盾【唇上声】也干城皆所以扞外而卫内者　化行俗美贤才众多虽罝兔之野人而其才之可用犹如此故诗人因其所事以起兴而美之而文王徳化之盛因可见矣【闻橛杙之声而视其人甚勇可为干城者也田野之人皆有可用之才足以见贤才众多矣此诗极其尊称不过曰公侯而已亦文王未尝称王之一验也凡雅颂称王者皆追王后所作尔问兔罝诗作赋看得否曰亦可但其辞上下相应恐当为兴然亦是兴之赋也愚按此赋其事以起兴也】
　　肃肃兔罝施于中逵赳赳武夫公侯好仇【叶渠之反】兴也逵九达之道【孔氏曰释宫云九达谓之逵郭璞云四道交出复有旁通者愚按中逵谓九达之道中也】仇与逑同匡衡引闗雎亦作仇字公侯善匹犹曰圣人之耦则非特干城而已叹美之无已也下章放此
　　肃肃兔罝施于中林赳赳武夫公侯腹心
　　兴也中林林中腹心同心同徳之谓则又非特好仇而已也【吕东莱曰曰干城曰好仇曰腹心其词浸重亦叹美无已之意也】
　　兔罝三章章四句【辅氏曰文王之时固多贤者此特言武夫者见其无所不备也且文王于武事尚矣观此及棫朴所谓六师及之者亦可见当时俗尚之万一夫三分天下有其二虽是徳化之盛而天下归之然遏密侵阮伐崇戡黎之后其于武事大畧可观矣】
　　序后妃之化也闗雎之化行则莫不好徳贤人众多也
　　此序首句非是而所谓莫不好徳贤人众多者得之
　　采采芣【音浮】苢【音以】薄言采【叶此礼反】之采采芣苢薄言有【叶羽已反】之
　　赋也芣苢车前也大叶长穗好生道旁【释文曰韩诗云直曰车前瞿曰芣苢草木疏云又名当道】采始求之也有既得之也　化行俗美家室和平妇人无事相与采此芣苢而赋其事以相乐也采之未详何用或曰其子治难产【释文曰其子治妇人生产毛氏曰宜懐任焉本草曰强阴益精令人有子辅氏曰陆机以为治难产而先生独取之者葢以今医治难产者用其子故也毛氏以为宜懐任者亦只是陆机之意非谓其能治人之无子也】采采芣苢薄言掇【都夺反】之采采芣苢薄言捋【力活反】之赋也掇拾也捋取其子也
　　采采芣苢薄言祮【音结】之采采芣苢薄言襭【户结反】之赋也祮以衣贮之而执其祍襭以衣贮乏而扱【插】其祍于带间也【愚按祍者衣之襟也带者腰之带也自采之至襭之有无多寡之序如此】芣苢三章章四句【辅氏曰薄犹少畧也虽薄言采之而采之之多以至于祮与襭焉其形于歌咏意简而辞复如此则又可见其和平之意矣曰采曰有则始求而既得之辞曰掇曰捋则正求而拾取其子之辞曰祮曰襭则既求而防以归之辞孔氏曰首章采之据初往至则掇之捋之既又祮之襭之六者本各见其一因相首尾以承其次耳】
　　序后妃之美也和平则妇人乐有子矣【孔氏曰天下乱离则我躬不阅岂思子也今天下和平于是妇人始乐有子矣】
　　南有乔木不可休息【吴氏曰韩诗作思】汉有游女不可求思汉之广【叶古旷反】矣不可泳【叶于诳反】思江之永【叶弋亮反】矣不可方【叶甫妄反】思
　　兴而比也上竦无枝曰乔【尔雅曰小枝上缭为乔注细枝皆翘缭向上】思语辞也【孔氏曰毛传先言思辞然后始言汉上游女疑息字作思诗之大体韵在辞上休求为韵二字俱作思愚按集传既载吴氏之説而于此复先释思字其下方释汉水不从经文之次正用毛传之意也】篇内同汉水出兴元府嶓冢山至汉阳军大别山入江江汉之俗其女好游汉魏以后犹然如大堤之曲可见也【愚按李太白诗注曰大堤汉水之堤大堤曲宋隋王诞为襄州时作乐府遗声都邑三十四曲有大堤曲古词云朝襄阳城暮至大堤宿大堤诸女儿花艳惊郎目】泳潜行也江水出永康军岷山【愚按永康军即今四川省成都路灌州】东流与汉水合东北入海永长也方桴【孚】也【释文曰桴泭柎并同音木曰竹曰筏小筏曰泭音牌筏音伐】　文王之化自近而逺先及于江汉之间而有以变其淫乱之俗【问文王时纣在河北故化只行于江汉曰然北方亦有玁狁胡庭芳曰此文王脩身齐家之道美化之行见诸南国者如此】故其出游之女人望见之而知其端庄静一非复前日之可求矣因以乔木起兴江汉为比而反复咏叹之也【辅氏曰女者未嫁之称未嫁而出游亦非礼故先生引大堤之曲以见江汉之俗其女好游甚当诗人必以游女为言者出游之女犹如此况于闺阃之内乎自丰镐而南即今兴元府京西湖北等路皆江汉之所经由也此章是其始见之时知其容貌之端庄性情之静一非复如前日之可求也孔氏曰木所以庇廕本有可休之道今以上竦之故不可休止以兴女有可求之时今以贞洁之故不可求游女尚不可求则在室无敢犯礼可知又言水本有泳方之道今汉之广江之长则不可济也严氏曰乔竦之木不可休兴髙洁之女不可求汉广不可泳江永不可方以比见其贞洁之意使人暴慢之意不作　主意只説汉有游女不可求思两句余六句是反覆比兴説如奕奕之寝庙至遇犬获上下六句亦只兴出他人有心子忖度之两句愚按上四句以乔木不可休对游女不可求而言故属兴下四句但言汉广不可泳江永不可方以比贞女不复可求之意而不説其所比之事故属比此其兴比体制之殊备见于一章之内后凡言兴与比者其文意亦皆仿此章云】
　　翘翘【祈遥反】错薪言刈其楚之子于归言秣其马【叶满补反】
　　汉之广矣不可泳思江之永矣不可方思
　　兴而比也翘翘秀起之貌错杂也楚木名荆属之子指游女也秣饲【嗣】也　以错薪起兴而欲秣其马则悦之至以江汉为比而叹其终不可求则敬之深【欧阳子曰既愿秣其马此説慕之辞犹古人言虽为执鞭犹忻慕焉者也又陈其情虽可悦而不可求则见文王之化被人深也辅氏曰悦之至敬之深则可见其性情之正也悦之不敬则便放佚矣】
　　翘翘错薪言刈其蒌【音闾】之子于归言秣其驹汉之广
　　矣不可泳思江之永矣不可方思
　　兴而比也蒌蒌蒿也叶似艾青白色长数寸生水泽中【陆玑曰蒌蒿正月根芽生旁茎正白食之香而脆美叶可蒸为茹】驹马之小者汉广三章章八句【汉广汝坟诸诗皆是説妇人岂是文王之化只化及妇人不化及男子只看他意恁地拘不得又曰汉广游女求而不可得行露之男不能侵凌贞女岂当时妇人蒙化而男子则非亦是偶然有此様诗説得一边耳辅氏曰三章之末皆终之以不可求之意所谓言之详辞之复所以见其歌慕有不能自己之意也何氏曰刘氏云文王教化其民桃夭歌其男女以正汉广歌其美化行乎江汉之域汝坟歌其妇人能勉其君子以正苟非敬防微之道习以性成风以成俗其能然乎】
　　序徳广所及也文王之道被于南国美化行乎江汉之域无思犯礼求而不可得也
　　此诗以篇内有汉之广矣一句得名而序者谬误乃以徳广所及为言失之逺矣然其下文复得诗意而所谓文王之化者尤可以正前篇之误先儒尝谓序非出于一人之手者此其一騐但首句未必是下文未必非耳苏氏乃例取首句而去其下文则于此类两失之矣【吕东莱曰苏氏以序为非一人之词葢近之至于止存其首一言而尽去其余则失之易矣】
　　遵彼汝坟伐其条枚【叶莫悲反】未见君子惄【乃歴反】如调【张留反】饥
　　赋也遵循也汝水出汝州天息山迳蔡颍州入淮【愚按今汝州河南府路所治蔡州今改汝宁府与颍州皆汴梁路所治并河南省】坟大防也【孔氏曰坟谓崖岸状如坟墓名大防也】枝曰条干曰枚【程子曰君子从役于外妇人为樵薪之事严氏曰亲伐薪则庶人之妻】惄饥意也调一作輖重【去声】也【释文曰调又作輖广韵注曰輖重载也】　汝旁之国亦先被文王之化者故妇人喜其君子行役而归因记其未归之时思望之情如此而追赋之也
　　遵彼汝坟伐其条肄【以自反】既见君子不我遐弃赋也斩而复生曰肄遐逺也　伐其枚而又伐其肄则逾年矣至是乃见其君子之归而喜其不逺弃我也
　　鲂【符方反】鱼頳【勅贞反】尾王室如燬【音毁】虽则如燬父母孔
　　迩
