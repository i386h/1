<!-- { "loadSidebar": true } -->
　　赋也卿士即皇甫之官也南仲见出车篇大祖始祖也大师皇父之兼官也【陈少南曰自家宰而下谓之六卿大师而下谓之三公既曰王命卿士又曰大师皇父周家不特设三公皆兼职而已如周公以冢宰兼大师也孔氏曰十月之交皇父与此皇父得为一人或皇氏父字传世称之亦未可知也】我为宣王之自我也戎兵器也　宣王自将以伐淮北之夷而命卿士之谓南仲为大祖兼大师而字皇父者整治其从行之六军修其戎事以除惟夷之乱而惠此南方之国【董氏曰师严器备当恭敬以临戒惧以处之伐其暴乱所以惠之也辅氏曰既敬既戒临事而惧也敬戒乃用兵第一义能如是则成功可必而南国可惠矣南方之国则淮南诸国也盖徐州之夷南侵诸国为之不安故其言如此胡庭芳曰既敬则不敢轻肆既戒则不敢妄杀此其所以为王者之师严重详审而为南国之惠也】诗人作此以美之必言南仲大祖者称其世功以美大之也【谢叠山曰宣王命将多取之世臣何也文事武备素讲于家庭定乱持危常在其念虑一日用之必老成持重不以轻易悮国事矣辅氏曰称其世功以美大之者见当时之重世臣也】王谓尹氏命程伯休父左右陈行【户郎反】戒我师旅率
　　彼淮浦省此徐土不留不处三事就绪【象吕反】
　　赋也尹氏吉甫也盖为内史掌防命卿大夫也程伯休父周大夫【孔氏曰楚语云重黎氏世叙天地其在周程伯休父其后也当宣王时失其官守而为司马氏则是宣王始命程伯休父为司马也程国伯爵休父字也濮氏曰程畿内邑在豊】三事未详或曰三农之事也【三农上中下农夫也曹氏曰师之所处荆棘生焉故必不留不处然后三农得以就绪王介甫曰此所谓耕者不废也】　言王诏尹氏策命程伯休父为司马使之左右陈其行列循淮浦而省徐州之土盖伐淮北之夷也【下章所谓徐方徐国亦即此尔曹氏曰徐州南至淮淮夷则东夷之种散处于淮浦者耳】上章既命皇父而此章又命程伯休父者盖王亲命大师以三公治其军事而使内史命司马以六卿副之耳【辅氏曰天子亲命大师以三公出将又使内史命司马以六卿副之皆所以重其事命大将则曰整我六师以修我戎既敬既戒惠此南国命其副则曰左右陈行戒我师旅率彼淮浦省此徐土不留不处三事就緖者宜也大将则总其网副将则详其目也兵以速为上久则毒民而伤财郑氏曰军礼司马掌其戒誓愚按此上两章皆言命戒将士之事】赫赫业业【叶宜却反】有严天子王舒保作匪绍匪游徐方
　　绎骚【叶苏侯反】震惊徐方如雷如霆徐方震惊
　　赋也赫赫显也业业大也严威也天子自将其威可畏也【辅氏曰赫赫业业言有严天子之威灵气焰烜赫而盛大如此也】王舒保作未详其义或曰舒徐保安作行也言王师舒徐而安行也【曹氏曰虽以天子之威重如此亦安徐详谛而后动】绍纠紧也游遨游也绎连络也骚扰动也　夷厉以来周室衰弱至是而天子自将以征不庭其师始出不疾不迟而徐方之人皆已震动如雷霆作于其上不遑安矣【王介甫曰江汉曰匪安匪舒此曰王舒保作盖江汉武夫之事此则王者之事也如雷如霆先加以声也如震如怒复致其实也愚按此章言王师在道而徐夷已震恐也】
　　王奋厥武如震如怒【叶暖五反】进厥虎臣阚【呼槛反】如虓【火交】
　　【反】虎铺【普吴反】敦淮濆【符云反】仍执丑虏截彼淮浦王师之所
　　赋也进鼓而进之也阚奋怒之貌虓虎之自怒也【埤雅曰虎之自怒虓然阚如虓虎以言将帅之勇发于忠毅非激而怒之也】铺布也布其师旅也敦厚也厚集此陈也仍就也老子曰攘臂而仍之截截然不可犯之貌【辅氏曰言王师在淮浦之上有截然不可犯之勇也愚按此言王师至徐布陈而制胜也】
　　王旅啴啴【吐丹反】如飞如翰如江如汉如山之苞【叶铺钩反】
　　如川之流緜緜翼翼不测不克濯征徐国【叶起逼反】
　　赋也啴啴众盛貌翰羽苞本也如飞如翰疾也如江如汉众也如山不可动也如川不可御也【孔氏曰兵法有动有静静则不可惊动故以山喻动则不可御故以川喻】緜緜不可絶也翼翼不可乱也不测不可知也不克不可胜也濯大也【辅氏曰此章则承上章而言王旅之盛如此疾言其栗众言其盛不可动言其静不可御言其强不可絶言其属不可乱言其整不可知言其深不可胜言其无败之形以此濯征徐夷焉得而不服乎愚按此章极言王师之无敌也】
　　王犹允塞徐方既来【叶六直反】徐方既同天子之功四方
　　既平徐方来庭徐方不回王曰还归【叶古回反】
　　赋也犹道允信塞实庭朝回违也还归班师而归也前篇召公帅师以出归告成功故备载其褒赏之
　　词此篇王实亲行故于卒章反复其词以归功于天子言王道甚大而逺方怀之非独兵威然也序所谓因以为戒者是也【辅氏曰言由王道之信大故徐夷自然来服非独兵威使然也甫得其不相违悖王则振旅而归无求多之意既尽归美之义而又寓规戒之忠焉曹氏曰宣王待夷狄以诚实之道不用诡诈徐方于是服而来归来未必同也至于上下内外咸服而无二心然后谓之同徐方来同则由宣王推赤心置其腹中故也故以为天子之功宣王北伐玁狁西征羌戎南威蛮荆独徐方未服今来朝于王庭则四方既平矣于是王命凯旋而行饮至莱勲之礼焉严氏曰宣王愤挥天戈克淮服徐无不如意召公虑其狃胜而喜功也故因美而戒之愚按此言王师成功而归因戒之以王犹允塞亦若上篇卒章言矢其文徳也】
　　常武六章章八句
　　序召穆公美宣王也有常徳以立武事因以为戒然
　　召穆公见上所解名篇之意未知其果然否然于理亦通【诗中无常武字特名其篇盖有二义有常徳以立武则可以武为常则不可此所以有美而有戒也段氏曰诗中摘字名篇则名未必有意特立篇名则名必有意】
　　瞻卬昊天则不我惠孔填【旧说古尘字】不宁降此大厉邦靡有定士民其瘵【侧界反叶侧例反】蟊【音牟】贼蟊疾靡有夷屇【音戒叶居气反】罪罟不收靡有夷瘳【敕留反】
　　赋也填久厉乱瘵病也蟊贼害苗之虫也夷平届极罟网也　此刺幽王嬖褒姒任奄人以致乱之诗首言昊天不惠而降乱无所归咎之词也苏氏曰国有所定则民受其福无所定则受其病于是有小人为之蟊贼刑罪为之罔罟凡此皆民之所以病也【郑氏曰如蟊贼之害未稼无有息时施刑罪以罗罔天下而不收敛亦无止息时】
　　人有土田女【音汝】反有【酉由二音】之人有民人女覆夺【徒活反】
　　之此宜无罪女反收【殖酉殖由二反】之彼宜有罪女覆说【音脱】之赋也反覆【刘氏曰女反有之夺之言王削黜诸侯及卿大夫无罪者】收拘说赦也【谢叠山曰宜无罪者反拘之宜有罪者反赦之乱世昏君刑罚不中皆此类也辅氏曰上四句承上章蟊贼之害而述其侵牟夺取于人者反覆无常也下四句则承上章罪罟之言而述其拘系纵释于人者反覆不当也】
　　哲夫成城哲妇倾城懿厥哲妇为枭【古尧反】为鸱【处之反】
　　妇有长舌维厉之阶【叶居奚反】乱匪降自天【叶鉄因反】生自妇人匪教匪诲【叶呼位反】时维妇寺
　　赋也哲知也城犹国也哲妇盖指褒姒也倾覆懿美也枭鸱恶声之鸟也【陆氏曰说文云枭不孝鸟也枭食母破獍食父鸱怪鸱鸮也鵩也鸺鷼也即墓门有鸮萃止也】长舌能多言者也阶梯也寺奄【掩艶淹三音】人也【郑氏曰奄精气闭藏者今谓之宦人】　言男子正位乎外为国家之主故有知则能立国妇人以无非无仪为善无所事哲哲则适以覆国而已故此懿美之哲妇而反为枭鸱盖以其多言而能为祸乱之梯也若是则乱岂真自天降如首章之说哉特由此妇人而已盖其言虽多而非有教诲之益者是惟妇人与奄人耳岂可近哉【王介甫曰幽王如上所刺则荒昏故也其荒昏则妇言是用故也】上文但言妇人之祸末句兼以奄人为言盖二者常相倚而为奸不可不并以为戒也欧阳公常言宦者之祸甚于女宠其言尤为深切有国家者可不戒哉【欧阳子曰女色而已宦者之害非一端也女色之感不幸而不悟则祸斯及矣使其一悟猝而去之可也宦者之为祸虽欲悔悟而势有不得而去也唐昭宗之事是矣孔氏曰奄人防守门訚亲近人主庸君以其少小惯习朝夕给使顾访无猜惮之心恩狎有可悦之色且其人久处宫掖颇晓旧章探知主意或乃色和貌厚挟术怀奸或乃捷对敏才饰巧乱实遂能迷罔视聴愚主信而任之国之灭亡多由此作】
　　鞫人忮【之防反】忒谮【子念反】始竟背【音佩叶必墨反】岂曰不极伊
　　胡为慝如贾【音古】三倍君子是识妇无公事休其蚕织赋也鞫穷忮害忒变也譛不信也竟终背反极已慝恶也贾居货者也三倍获利之多也公事朝廷之事蚕织妇人之业　言妇寺能以其智辩穷人之言其心忮害而变诈无常【胡庭芳曰此章极言妇寺之恶也鞫如鞠狱之鞠推勘穷究之意妇寺所以鞠人者其心忮害变忒而已】既以譛妄唱始于前而终或不能验于后则亦不复自谓其言之放恣无所极已而反曰是何足为慝乎【辅氏曰知则哲也辩其长舌也此章亦承上章而言妇人而有知辩者之为害也以其知辩穷人之言用心忮害而变诈谗愬不知自咎责而但曰不为害此说尽妇寺之情状】夫商贾之利非君子之所宜识如朝廷之事非妇人之所宜与也今贾三倍而君子识其所以然妇人无朝廷之事而舍其蚕织以图之则岂不为慝哉【胡庭芳曰譬如君子当求仁义贾利三倍不当君子是识妇人当事蚕织朝廷公事不当妇人是预今也不惟不使预于公事又且聴其譛毁惟妇言是用矣欲不速亡得乎】
　　天何以刺【叶音砌】何神不富【叶方味反】舍【音舍】尔介狄维予胥
　　忌不吊不祥威仪不类人之云亡邦国殄瘁
　　赋也刺责介大胥相吊闵也　言天何用责王神何用不富王哉凡以王信用妇人之故也是必将有夷狄之大患今王舍之不忌而反以我之正言不讳为忌何哉【辅氏曰夷狄隂类也自古宠任妇者多致夷狄之祸危乱之君大抵不忌其所当忌而惟忌忠臣义士之正已者此其所以沦胥于灭亡也】夫天之降不祥庶几王惧而自修今王遇灾而不恤又不谨其威仪又无善人以辅之则国之殄瘁宜矣【谢叠山曰君有君之威仪臣有臣之威仪今幽王自乱于威仪不类乎人君之威仪矣又曰国有贤人如一身之有元气元气亡则身必丧贤人亡则国必危殄如脉絶瘁如病危】或曰介狄即指妇寺犹所谓女戎者也【国语晋献公伐骊戎获骊姬归史苏曰有男戎必有女戎晋以男戎胜戎而戎亦必以女戎胜晋注云戎兵也女兵言其祸犹兵也】
　　天之降罔维其优矣人之云亡心之忧矣天之降罔
　　维其几矣人之云亡心之悲矣
　　赋也罔罟优多几近也盖承上章之意而重言之以警王也【吕东莱曰前章曰不吊不祥威仪不类故此曰维其优矣维其几矣前章曰人之云亡邦国殄瘁故此曰心之忧矣心之悲矣】
　　觱【音必】沸【音弗】槛【胡览反】泉维其深矣心之忧矣宁自今矣
　　不自我先不自我后【叶下五反】藐藐昊天无不克巩【叶音古】无忝皇祖式救尔后【同上】
