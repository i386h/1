<!-- { "loadSidebar": true } -->
　　挃挃获声也栗栗积之密也栉理髪器言密也百室一族之人也五家为比五比为闾四闾为族族人辈作相助故同时入谷也【郑氏曰如墉如栉言积之髙大且相比近也一族同时纳谷亲亲也百室者出必共洫间而耕入必共族中而居也愚按第六节言収获之多而齐也】
　　百室盈止妇子宁止
　　盈满宁安也【李迂仲曰百室既盈妇子于是宁葢终嵗勤动不得安宁今农事已毕故各享其乐也　愚按第七节言共乐丰稔也】
　　杀时犉【如纯反】牡有捄【音求】其角【叶卢谷反】以似以续续古之人【无韵未详】
　　黄牛黒唇曰犉捄曲貌续谓续先祖以祭祀【苏氏口以似以续兴来嵗继往嵗也续古之人庶防不替其先也愚按篇末言田事毕而以祭祀也其曰续古之人亦上篇振古如兹之意】
　　良耜一章二十三句
　　或疑思文臣工噫嘻丰年载芟良耜等篇即所谓豳颂者其详见于豳风及大田篇之末亦未知其是否也【苏氏曰圣人之为诗道其耕耨播种之勤而述其终嵗仓廪丰实妇子喜乐之际以感动其意夫诗之可以兴者所以感发人之善志也先言勤劳后言逸乐使勤者可以自忘其劳而怠者亦知以自奋也】
　　序秋报社稷也
　　两篇未见其有祈报之异【胡庭芳曰此二诗诚不见其祈报之异不过闵其耕种之劳叙其馈饷之情论其黍稷茂盛収获之福或为酒醴以祀祖妣而为邦家胡考之光宁或百室盈妇子宁杀犉牡以嗣以续此皆田家勤劳安逸之事而非告神之乐歌也岂与七月楚茨信南山甫田大田等诗同一歌咏其事以寓其鼓舞神化之道而坚其乐事赴功之心也邪若拘拘于祈服则感发之意微矣愚按此与载芟词意相类但无载芟第一第二第八节之意耳】
　　丝衣其紑【孚浮反】载弁俅俅【音求】自堂徂基自羊徂牛鼐【乃代反】鼎及鼒【叶津之反】兕觥其觩【音求】防酒思柔不吴【音话】不敖【音傲】胡考之休
　　赋也丝衣祭服也紑洁貌载戴也弁爵弁也士祭于王之服【孔氏曰爵弁之服衣纁裳皆丝为之故曰丝衣杂记云士弁而祭于公冠而祭于已爵弁其色赤而微黒如爵头然曹氏曰余皆用布惟冕与爵弁服用丝大夫以上祭服谓之冕士祭服谓之弁其首服弁则不用丝故知丝衣为助祭之服也】俅俅恭顺貌【孔氏曰人貌恭顺】基门塾之基【愚按门侧之堂谓之塾葢门之内外夹其东西皆有塾一门凡四塾外两塾南向内两塾北向谓之堂则宜有基此诗所指则内塾之基也】鼐大鼎鼒小鼎也思语辞柔和也呉哗也【李迂仲曰大声也】　此亦祭而饮酒之诗言此服丝衣爵弁之人升门堂视壶濯笾豆之属降往于基告濯具又视牲从羊至牛反告充己乃举鼎幂告洁礼之次也又能谨其威仪不諠哗不怠敖故能得夀之福【愚按仪礼士之祭前祭一日夕时主人及賔皆入分立堂下东西宗人升自西阶视壶濯于堂上东序视豆笾铏于房东视几席及敦于西厢反降而告祭器之灌溉几席之备具于是賔主皆出即位于门东西鼎在门外北面北上牲在鼎西南北首束足东上宗人往视牲反位告其充肥遂举幂告鼎之洁其礼皆若此诗之次也孔氏曰堂基但言所往之处牛羊但言所视之物互相足也严氏曰告濯其省器也告充省牲也告洁省馔也王介甫曰自羊徂牛先小后大也鼐鼎及鼒先大后小也先后反覆展视所以致勤敬也李迂仲曰上五句未祭之先整洁戒敕如此下四句既祭之后敬谨如此则祭时谨敬可知矣辅氏曰第一二句言其衣冠鲜洁而整肃也三四五句言其行礼顺习而有序也六七句言其酒器如式而酒味和防也八九句言其威仪敬静而谨饬也如是则宜乎得夀考之福矣玩此一诗真可画也】
　　丝衣一章九句
　　此诗或紑俅牛觩柔休并叶基韵或基鼒并叶紑韵
　　序绎賔尸也高子曰灵星之尸也
　　序误高子尤误【苏氏曰丝衣本宗庙之诗其曰灵星失矣】
　　于【音乌】铄【式灼反】王师遵养时晦时纯熙矣是用大介我龙受之蹻蹻【居来反】王之造【叶徂候反】载用有嗣【叶音祠】实维尔公允师
　　赋也于叹辞铄盛遵循熙光介甲也所谓一戎衣也龙宠也蹻蹻武貌造为载则公事允信也　此亦颂武王之诗言其初有于铄之师而不用退自循养与时皆晦既纯光矣然后一戎衣而天下大定后人于是宠而受此蹻蹻然王者之功【欧阳子曰成王宠受之者蹻蹻然武功武王之所为也】其所以嗣之者亦维武王之事是师尔【辅氏曰北诗颂武王之武功言其初虽有甚盛之师而退自循养与时俱晦不见其有迹直至时节到来既纯光矣然后一着戎衣而天下翕然大定此其所以为武王之武也后王于是宠而受此蹻蹻然之武功其所以嗣之者亦惟武王之事是师可也不先时而动不后时而靡君之用武也能如是是亦武王也己】酌一章八句
　　酌即勺也内则十三舞勺即以此诗为节而舞也【何氏曰勺籥也舞籥文舞也孔氏云籥舞不用兵器以其尚幼故习小舞也贾氏云诗为乐章与舞人为节故以诗为舞也仪礼燕礼曰若舞则勺注曰勺颂篇也万舞而奏之所以劝有功也】然此诗与赉般皆不用诗中字名篇【苏氏曰方其不可而遵养时晦见其可而后为之此所以为酌也严氏曰初则遵养继则蹻蹻酌其时措之宜也】疑取乐节之名如曰武宿夜云尔【礼记曰舞莫重于武宿夜注云武曲名正义云武王至商郊停止宿夜士卒皆欢乐歌舞以待旦故名焉】序告成大武也言能酌先祖之道以养天下也诗中无酌字未见酌先祖之道以养天下之意【严氏曰诗中言遵养非谓养天下也】
　　绥万邦娄【力注反】丰年天命匪解【佳卖反】桓桓武王保有厥士于以四方克定厥家于【音乌】昭于天皇以间之
　　赋也绥安也桓桓武貌大军之后必有凶年而武王克商则除害以安天下故屡获丰年之祥传所谓周饥克殷而年丰是也【王介甫曰师之所处荆棘生焉桓武志也而曰屡丰年则其为武志也异乎人之武志矣李迂仲曰武王用兵为天下除害故能召和气也左传僖公十九年卫大旱宁庄子曰昔周饥克殷而年丰】然天命之于周久而不厌也故此桓桓之武王保有其士而用之于四方【曹氏曰今年丰娄应则天之眷佐有周固匪解矣然武王之所以致此者由得士以为之用也】以定其家其徳上昭于天也间字之义未详传曰间代也言君天下以代商也【严氏曰多方云有邦间之】此亦颂武王之功【辅氏曰绥万邦者武王之本志也屡丰年者上天之嘉应也有是志则有是应先天而天弗违也天命匪解者天命之无厌也桓桓武王者武王之无怠也天命之无厌乃武王之无怠也后天而奉天时也天命武王不间毫髪保有厥士于以四方克定厥家此武王之武所成就也是以其徳上昭于天而君天下以代乎商也】
　　桓一章九句
　　春秋传以此为大武之六章则今之篇次葢已失其旧矣又篇内已有武王之諡则其谓武王时作者亦误也【严氏曰解颐新语云武王有其事成王制作于是作诗歌其事以告于武王耳】序以为讲武类祃之诗岂后世取其义而用之于其事也欤
　　序讲武类祃也桓武志也【严氏曰解颐新语云讲武而类乎上帝祃于所征之地皆师祭也谓之武志葢发明武王将出征而讲武类祃也孔氏曰作讲武类祃之乐歌也祃祭造军法者其神蚩尤或曰黄帝祃周礼作貉又或作类古今异也】
　　文王既勤止我应受之敷时绎思我徂维求定时周之命于【音乌】绎思
　　赋也应当也敷布时是也绎寻绎也于叹辞绎思寻绎而思念也　此颂文武之功而言其大封功臣之意也言文王之勤劳天下至矣其子孙受而有之然而不敢専也布此文王功徳之在人而可绎思者以赉有功而往求天下之安定【王介甫曰大赉善人封建以为诸侯与共天下则所以求天下之定也】又以为凡此皆周之命而非复商之旧矣遂叹美之欲诸臣受封赏者绎思文王之徳而不忘也【辅氏曰武王之封赏功臣人见其为武王之恩也自武王之心言之乃是文王功徳之在人心而可思绎者耳非己之恩也以是而往求天下之安定则庶乎其可矣然则受其封赏者又可以不思绎文王之徳哉时周之命集传以为凡此皆周之命而非复商之旧者是矣此又提起来説以兴起人心也大封功臣于庙而歌此诗其言只止于此而都不及车服锡予之物葢以是为重而不以物为重也】赉一章六句
　　春秋传以此为大武之二章而序以为大封于庙之诗説同上篇【愚按大武作于武王崩后此颂为武乐第三章故诗中皆述武王封赏之意而推本文王之徳朱传所谓颂文王之功亦若大武首章兼颂文武之徳也欤】序大封于庙也赉予【与】也言所以锡予善人也【孔氏曰左传云武王封兄弟之国十五人姬姓之国四十人武成説武王列爵惟五分土惟三乐记言将帅之士使为诸侯此皆武王大封之事李迂仲曰封必于庙葢归功于祖宗不敢専也黄实夫曰善人云者见上不妄予下不妄受孔子曰周有大赉善人是富】
　　于【音乌】皇时周陟其髙山嶞【吐果反】山乔岳允犹翕【许及反】河敷天之下裒【蒲侯反】时之对时周之命
　　赋也髙山泛言山耳嶞则其狭而长者乔髙也岳则其髙而大者允犹未详或曰允信也犹与由同翕河河善泛溢今得其性故翕而不暴也对答也言美哉此周也其巡守而登此山以柴望又道于河以周四岳凡以敷天之下莫不有望于我故聚而朝之方岳之下以答其意耳【黄实夫曰得天下必告于名山大川礼也舜受天下于尧犹必望于山川编于羣臣受命之始不得不然也而况武王革命之主乎故此诗首末皆言是周之受命也愚按上四句言巡守而祭告河岳之事也下三句言巡守而朝防诸侯之事也】
　　般【盘】一章七句
　　般义未详【曹氏曰説文云般旋也象舟之旋从舟从殳殳所以旋也今名篇曰般取般旋之义巡狩而遍乎四岳河海所谓般旋也严氏曰般游也苏氏曰朱传以桓赉皆大武篇中之一章又以酌赉般名篇取乐节之名如曰武宿夜云耳然则酌与赉般一体亦大武篇中之二章欤】
　　序巡守而祀四岳河海也【濮氏曰如序所云宜与　迈相似亦告祭之乐歌也】
　　此二篇説见本篇
　　闵予小子之什十一篇一百三十六句







　　诗传通释卷十九
<经部,诗类,诗传通释>
　　钦定四库全书
　　诗传通释巻二十
　　元　刘瑾　撰
　　诗
　　朱子集传
　　鲁颂四之四
