<!-- { "loadSidebar": true } -->
　　赋也胥相【去声】也庶繁谓民之居者众也顺安宣徧也言居之徧也无永叹得其所不思旧也巘山顶也舟带也鞞刀鞘【音笑】也琫刀上饰也【孔氏曰鞞者刀鞘之名琫者鞘之上】容刀容饰之刀也或曰容刀如言容臭谓韠琫之中容此刀耳【容臭如今香囊是也愚按臭者香物若菃兰之属亦以香囊之中容此香物而谓之容臭耳】　言公刘至豳欲相土以居【曹氏曰公刘相广平之地民之从迁者十有八国可谓众且繁矣郑氏曰厚哉公刘之相此原以居民民既众矣既多矣既顺矣皆安今之居而无长叹思其旧也　问二章説既庶既繁既顺乃宣而四章方居邑之成不知未成居邑之时何以得民居繁庶曰公刘始于草创而人之从之者已若是其盛是以居邑由是而成也愚按此章之庶繁顺宣者民之居也下章言居邑之成者君之居也其亦犹緜诗四章言居民而五章六章言作宗庙居室也欤】而带此劒佩以上下于山原也东莱吕氏曰以如是之佩服而亲如是之劳苦斯其所以为厚于民也欤【辅氏曰既庶既繁者言民之来迁者既众且多也既顺乃宣者言民之来居者既安而遂徧也如此则得其所而无永叹也宜矣此章前五句言相上而居以后事后五句言相土以居初时事言其后民之所以即其安者由公刘初时躬执其劳如此故也】
　　笃公刘逝彼百泉瞻彼溥【音普】原廼陟南冈乃觏于京
　　【叶居良反】京师之野【叶上与反】于时处处于时庐旅于时言言于时语语
　　赋也溥大觏见也京髙丘也师众也京师髙丘而众居也董氏曰所谓京师者盖起于此其后世因以所都为京师也【京师始此董氏曰曰嫔于京依其在京则歧州之京也王配于京则镐京也春春所书京师则洛邑也皆仍其本号而称之犹晋云新绛故绛也愚按洛邑亦谓之洛师正京师之意彭氏曰公刘营邑于邠亦是人烟繁盛之地故曰京师之野盖山川盘结风气所莘亦一都防也】时是也处处居室也庐寄也旅宾旅也直言曰言论难曰语　此章言营度邑居也【王氏曰上章先定民居而此章乃相守亦厚于民故也】自下观之则往百泉而望广原自上观之则陟南冈而觏于京于是爲之居室于是庐其賔旅于是言其所言于是语其所语无不于斯焉
　　笃公刘于京斯依【叶于岂反】跄跄【七羊反】济济【子礼反】俾筵俾
　　几既登乃依【同上】乃造【七到反】其曹执豕于牢酌之用匏【步交反】食【音嗣】之饮【于鸦反】之君之宗之【就用之字为韵】
　　赋也依安也跄跄济济羣臣有威仪貌【孔氏曰曲礼凢行容大夫济济士跄跄】俾使也使人为之设筵几也登登筵也依依几也【愚按二依字义不同】曹羣牧之处也【李寳之曰牢闲也】以豕为殽用匏为爵俭以质也【王介甫曰其饮也酌之以匏而已其食也执豕于牢而已其俭如此厚民故也】宗尊也主也嫡子孙主祭祀而族人尊之以为主也　此章言宫室既成而落之既以饮食劳其羣臣而又为之君为之宗马东莱吕氏曰既飨燕而定经制以整属其民上则皆统于君下则各统于宗盖古者建国立宗其事相须楚执戎蛮子而致邑立宗以诱其遗民即其事也【东莱以为为之立君立宗恐未必是如此只是公刘自为君宗耳盖此章言其一时燕飨恐未説及立宗事也李氏曰周礼宗子有五大宗子一小宗子四别子为祖继别为宗百世不迁者大宗也继祢之宗继祖之宗继曽祖之宗继髙祖之祖五世则迁者小宗也皆所以主祭祀而统族人如有国有家之重者也】
　　笃公刘既溥既长既景廼冈相【息亮反】其隂阳观其流
　　泉其军三单【音丹叶多涓反】度【待洛反】其隰原彻田为粮度【同上】其夕阳豳居允荒
　　赋也溥广也言其芟夷垦关土地既广而且长也景考日景以正四方也【孔氏曰民居田畆或南或北皆须正其方面故以日景定之】冈登髙以望也相视也隂阳向背寒暖之宜也【孔氏曰山南为阳山北为隂广谷大川有寒有暖不同所宜则异故相之也】流泉水泉灌溉之利也三单未详彻通也一井之田九百畆八家皆私百畆同养公田耕则通力而作收则计畆而分也【问以孟子考之则曰八家皆私百畆同养公田又公羊云公田不治则非民私田不治则非吏然未必是计畆而分曰亦不可详知但因洛阳议论中通蔽而耕之説推之耳或但耕则通力而耕收则各得其畆亦未可知也】周之彻法自此始其后周公盖因而脩之耳【彻法始此愚按苏老泉尝谓井田唐虞啓之夏商稍稍葺治至周而大备盖周之彻法乡遂用贡法十夫有沟都鄙用助法八家同井总谓之彻也王晦叔曰大国三军之法以治兵彻田什一之法以储粟周家军制严法皆起于此】山西曰夕阳允信荒大也　此言辨土宜以授所徙之民定其军赋与其税法人度山西之田以广之而豳人之居于此益大矣【愚按观其流泉以上言辨土宜也其军三单以下言定赋税也而以邠居允荒一语賛其盛也】
　　笃公刘于豳斯馆【叶古玩反】渉渭为乱取厉取鍜【丁乱反】止
　　基廼理爰众爰有【叶羽已反】夹其皇涧遡其过【古禾反】涧止廼密芮鞫【居六反】之即
　　赋也馆客舍也乱舟之截流横渡者也厉砥鍜铁止居基定也理疆理也众人多也有财足也遡乡【向】也皇过二涧名芮水名出吴山西北东人泾周礼职方作汭【职方氏云雍州其川泾汭注云在邠地即此也】鞫水外也　此章又总叙其始终言其始来未定居之时渉渭取材而为舟以往来取厉取鍜而成宫室【段氏曰史记言自漆沮渡渭取材用即此事也愚按此以上叙其始之定居也】既止基于此矣乃疆理其田野则日益繁庶富足其居有夹涧者有遡涧者其止居之众曰以益密乃复即芮鞫而居之而豳地日以广矣【吕东莱曰风气日开民编日众规模日广有方兴未艾之象焉周之王业兆于此矣愚按此以上叙其终之富盛也】
　　公刘六章章十句【问此诗与七月皆言公刘得民之盛想周自后稷以来至公刘始稍盛耳曰自后稷之后不窋盖已失其官守至公刘乃始复脩其业故周室以兴也陈少甫曰七月言先公风化公刘则言建国君民之事风雅之不同如此】
　　序召康公戒成王也成王将涖政戒以民事美公刘之厚于民而献是诗也
　　召康公名奭成王即位年幼周公摄政七年而归政焉于是成王始将涖政而召公为大保周公为大师以相之【苏氏曰成王即位不能治事是以周公当国而治事非摄其位盖行其事也其后七年归政成王于是涖政亦非复其位盖复其事也】然此诗未有以见其为康公之作意其传授或有自来耳后篇召穆公凡伯仍叔放此
　　泂【音迥】酌彼行潦【音老】挹彼注兹可以餴【甫云反】饎【尺志反叶昌里反】岂弟君子民之父母【叶满彼反】
　　兴也泂逺也行潦流潦也【孔氏曰行道上雨水流聚故云流潦也】餴烝米一熟而以水沃之乃再烝也饎酒食也君子指王也　旧説以为召康公戒成王言逺酌彼行潦挹之于彼而注之于此尚可以餴饎【曹氏曰道上流潦黄浊不可饮然蓄之大器澄停既久挹取其清者而注之于此尚有用也】况岂弟之君子岂不为民之父母乎传曰岂以强【如字又上声】教之弟以悦安之民皆有父之尊有母之亲【表记注曰谓其尊亲己如父母也】又曰民之所好好之民之所恶恶之此之谓民之父母【能以民心为己心则是爱民如子而民爱之如父母矣辅氏曰每章上三句有逺近相须彼此相益贵贱相资之意故以兴下两句岂以强教之故有父之尊弟以悦安之故有母之亲此以成民之才而言也民之所好好之民之所恶恶之此以体民之心而言也既有以成其才又有以体其心则能尽教育之道矣此其所以为民之父母也】
　　泂酌彼行潦挹彼注兹可以濯罍【音雷】岂弟君子民之
　　攸归【叶古囘反】
　　兴也濯涤也
　　泂酌彼行潦挹彼注兹可以濯溉【古爱反叶古气反】岂弟君
　　子民之攸塈【许既反】
　　兴也溉亦涤也塈息也【辅氏曰攸归谓为民之所归往也攸塈谓为民之所安息也皆所以终首章父母之义也】
　　泂酌三章章五句
　　序召康公戒成王也言皇天亲有徳飨有道也序无大失然语意亦疎
　　有卷【音权】者阿【与歌叶】飘风自南【叶尼心反】岂弟君子来游来歌【与阿叶】以矢其音
　　赋也巻曲也阿大陵也岂弟君子指王也【曹氏曰岂弟君子乐于循理而已平易近民人君之徳也故诗人美人君之徳必以岂弟言之】矢陈也　此诗旧説亦召康公作疑公从成王游歌于卷阿之上因王之歌而作此以为戒此章总叙以发端也【辅氏曰此是赋体皆其实有卷者阿言其地也飘风自南言其时也岂弟君子来游来歌以失其音言其事也召公从成王来游于卷阿之上时有飘风自南而来成王乐而歌之故公因陈此诗以为戒】
　　伴【音判】奂【音唤】尔游矣优游尔休矣岂弟君子俾尔弥尔
　　性似先公酋【在由反】矣
　　赋也伴奂优游闲暇之意尔君子皆指王也弥终也性犹命也酋终也　言尔既伴奂优游矣又呼而告之言使尔终其夀命似先君善始而善终也【吕东莱曰国家闲暇君臣游衍可谓伴奂而优游矣所愿乎成王者惟终其性似先公之善终而已俾尔者祝辞也祝之所以戒之也辅氏曰伴奂尔游矣言成王当此间暇而来游于此也优游尔休矣言成王于此优游而自得其休也岂弟君子呼成王以为乐易君子也观成王闲暇优游于此则其乐易可知矣俾尔东莱先生以为祝辞是也弥尔性谓终其夀考似先公酋矣谓如周之先公以来善始善终也既曰祝辞则祝其夀考福禄宜也然于此见召公得保傅之体不过称不溢美之意】自此至第四章皆极言夀考福禄之盛以广王心而歆动之五章以后乃告以所以致此之由也【黄实夫曰汉文之时贾谊为之痛哭流涕如祸患之迫乎其后谊之忧国诚深矣然其言太过而无优游不迫之意帝退而观天下之势不至于此则一不之信然后知康公之戒君其言亦冇法也】
　　尔土宇昄【符版反】章亦孔之厚【叶狼口下主二反】矣岂弟君子
　　俾尔弥尔性百神尔主【叶当口肿庾二反】矣
　　赋也昄章大明也或曰昄当为版版章犹版图也言尔土宇昄章既甚厚矣又使尔终其身常为天地山川鬼神之主也
　　尔受命长矣茀【芳弗反】禄尔康矣岂弟君子俾尔弥尔
　　性纯嘏尔常矣
　　赋也茀嘏皆福也常常享之也【吕东莱曰自二章至此皆叹美之词虽未及于求贤然成王所以弥尔性而似先公主百神而常纯嘏者果何以致之乎辅氏曰言尔之受命既已长矣尔之享其福禄既已安矣因人祝之夀考而常保其纯嘏也福禄致之若易保之尤难上三章皆极言其夀考福禄以广王心而欢动之然后五章以下乃告以所以致此之由则其言入之易而感之深也召公可谓能尽师保之道者矣】
　　有冯【符水反】有翼有孝有徳以引以翼岂弟君子四方
　　为则
