<!-- { "loadSidebar": true } -->
　　葛之覃兮施【以鼓反】于中谷维叶萋萋黄鸟于飞集于灌木其鸣喈喈【叶居奚反】
　　赋也葛草名蔓生可为絺绤者覃延施移也中谷谷中也【孔氏曰中谷倒言者古人语皆然诗文皆类此】萋萋盛貌黄鸟鹂也【陆玑疏曰黄鸟黄鹂留也或谓黄栗留幽州谓之黄鸎一名仓庚】灌木丛木也喈喈和声之逺闻也　赋也敷陈其事而直言之者也　后妃既成絺绤而赋其事追叙初夏之时葛叶方盛而有黄鸟鸣于其上也后凡言赋者放此
　　葛之覃兮施于中谷维叶莫莫是刈【鱼废反】是濩【胡郭反】
　　为絺【耻知反】为绤【去逆反叶去畧反】服之无斁【音亦叶弋灼反】
　　赋也莫莫茂密貌刈斩濩煮也精曰絺麄曰绤斁厌也　此言盛夏之时葛既成矣于是治以为布而服之无厌葢亲执其劳而知其成之不易所以心诚爱之虽极垢弊而不忍厌弃也【陈少南曰知稼穑之勤者饮食则念农功知丝麻之勤者衣服则思女功亲执其劳所以心诚爱而不忍弃也严氏曰妇人骄奢之情何有纪极苟萌一厌心虽穷极靡丽耳目日新犹以为不足也味服之无斁一语可见后妃之徳性】
　　言告师氏言告言归薄汚我私薄澣【户管反】我衣害【户葛】
　　【反】澣害否【方九反】归宁父母【莫复反】
　　赋也言辞也【愚按如言采言念薄言驾言之类皆语辞也】师女师也【毛氏曰古者女师教以妇徳妇言妇容妇功孔氏曰昏礼注云妇人五十无子出而不复嫁能以妇道教人者为姆】薄犹少也汚烦撋【软平声】之以去其汚犹治乱而曰乱也【释文曰烦撋犹捼莏也捼莏音那梭】澣则濯之而已私燕服也衣礼服也【愚按周礼王后礼服有六文王未尝称王则大姒亦未必备此六服但泛言礼服而已】害何也宁安也谓问安也　上章既成絺绤之服矣此章遂告其师氏使告于君子以将归宁之意且曰盍治其私服之汚而澣其礼服之衣乎何者当澣而何者可以未澣乎我将服之以归宁于父母矣【辅氏曰薄汚薄澣者不为甚饰之辞害澣害否者又见其不苟之意于其薄汚薄澣者畧施其功而不为过甚之饰于其害澣害否者各随其宜而无杂施之苟则尤见其勤俭之徳也】
　　葛覃三章章六句
　　此诗后妃所自作故无赞美之词然于此可以见其已贵而能勤已富而能俭已长而敬不弛于师傅已嫁而孝不衰于父母是皆徳之厚而人所难也小序以为后妃之本庶防近之【张南轩曰后妃之贵亦必立师傅以训之法家拂士非惟人主不可一日无后妃亦然也周自后稷以农为务歴世相传其君子则重稼穑之事其室家则重织纴之勤相与服习其艰难咏歌其劳苦此实王业之根本也夫治常生于敬畏而乱常起于骄肆使为国者每念稼穑之劳而其后妃又不忘织纴之事则心之不存者寡矣此心常存则骄矜放恣何自而生故诵服之无斁之章则知周公之所以兴诵休其蚕织之章则知周之所以衰辅氏曰勤俭孝敬固妇人之懿徳又能不以势之贵富时之久逺而有所变迁焉则尤见其徳厚有常而人所难及也愚按后妃之富贵而勤俭者二章可见也长嫁而孝敬者三章可见也】
　　序后妃之本也后妃在父母家则志在于女功之事躬俭节用服澣濯之衣尊敬师傅则可以归安父母化天下以妇道也
　　此诗之序首尾皆是但其所谓在父母家者一句为未安葢若谓未嫁之时即诗中不应遽以归宁父母为言况未嫁之时自当服勤女功不足称述以为盛美若谓归宁之时即诗中先言刈葛而后言归宁亦不相合且不常为之于平居之日而暂为之于归宁之时亦岂所谓庸行之谨哉序之浅拙大率类此
　　采采卷【上声】耳不盈顷【音顾】筐嗟我懐人寘彼周行【叶户郎反】赋也采采非一采也卷耳枲【音洗】耳叶如鼠耳丛生如盘【孔氏曰亦云胡枲或曰苓耳江东呼常枲叶青白色似胡荽白华细茎蔓生可煮为茹四月中生子如妇人耳珰或谓耳珰草】顷欹也筐竹器懐思也人葢谓文王也寘舍【上声】也周行大道也【诗有三周行此及大东者皆道路之道鹿鸣乃道义之道】后妃以君子不在而思念之故赋此诗托言方采
　　卷耳未满顷筐【郑氏曰器之易盈而不盈者忧思深也】而心适念其君子故不能复【扶又反】采而寘之大道之旁也【问卷耳葛覃同是赋体又似畧不同葢葛覃直叙其所尝经歴之事卷耳则是托言也曰安知后妃之不自采卷耳设使不自经歴而自言我之所懐者如此则亦是赋体也】
　　陟彼崔【徂回反】嵬【五回反】我马虺【呼回反】隤【音頽】我姑酌彼金
　　罍维以不永懐【叶胡偎反】
　　赋也陟升也崔嵬土山之戴石者虺隤马罢【音皮】不能升髙之病姑且也罍酒器刻为云雷之象以黄金释之【孔氏曰名罍取于云雷故也言刻画则用木矣】永长也　此又托言欲登此崔嵬之山以望所懐之人而往从之则马罢病而不能进于是且酌金罍之酒而欲其不至于长以为念也【辅氏曰姑且也维以欲其也曰且曰欲其亦可见其托言之意】
　　陟彼髙冈我马黄我姑酌彼兕【徐履反】觥【古横反叶古黄反】
　　维以不永伤
　　赋也山脊曰冈黄马而黄病极而变色也兕野牛一角青色重千斤觥爵也以兕角为爵也
　　陟彼砠【七余反】矣我马瘏【音涂】矣我仆痡【音敷】矣云何吁矣赋也石山戴土曰砠【愚按尔雅石山戴土谓崔嵬土山戴石谓砠今集传从毛氏而不从尔雅者岂以其书后出也欤】瘏马病不能进也痡人病不能行也吁忧叹也尔雅注引此作盱张目逺望也详见何人斯篇【辅氏曰马病不能进犹可资于人也仆病不能行则断不能往矣此亦甚之之辞至于云何吁矣则忧之极惟有愁叹而已非酒可得而解也】
　　卷耳四章章八句
　　此亦后妃所自作可以见其贞静专一之至矣岂当文王朝防征伐之时羑【音酉】里拘幽之日而作欤然不可考矣【辅氏曰先生又尝曰此诗后三章只是承首章之意欲登髙望逺而往从之则仆马皆病而不得往故欲酌酒以自解其忧伤耳大意与草虫诗相似又张平子四愁诗云我所思兮在泰山欲往従之兮梁父艰亦暗合此意耳愚按后妃托言方采卷耳而适思君子则遂不能复采欲望君子而仆马不前则且饮酒解忧可见其心之贞静而不动于邪情之专一而不失其常矣至其自言不永懐伤者又合所谓哀而不伤之意乃其性情之正见于一端者参之闗雎首章乐而不淫则又可备见其情性全体也又按羑里先儒以其地在相州邺都因羑水得名昔纣信崇侯虎之譛囚文王于此文王因作拘幽操】序后妃之志也又当辅佐君子求贤审官知臣下之勤劳内有进贤之志而无险诐私谒之心朝夕思念至于忧勤也
　　此诗之序首句得之余皆传防之凿説后妃虽知臣下之勤劳而忧之然曰嗟我懐人则其言亲防非后妃之所得施于使臣者矣且首章之我独为后妃而后章之我皆为使臣首尾衡决不相承应亦非文字之体也
　　南有樛【居虬反】木葛藟【力轨反】累【力追反】之乐【音洛】只【之氏反】君子福履绥之
　　兴也南南山也木下曲曰樛藟葛类【孔氏曰一名巨瓜亦延蔓生本草注曰蔓延木上叶如葡萄而小五月开花七月结实青黑微赤即诗云藟也此藤大者盘薄又名千嵗蔂】累犹系也只语助辞君子自众妾而指后妃犹言小君内子也【夫人称小君大夫妻称内子妾谓嫡曰女君则后妃有君子之徳固可以君子目之一问君子作后妃亦无害否曰以文义惟之不得不作后妃若作文王恐大隔越了某注诗传葢皆推寻其脉理以平易求之不敢用一毫私意大抵古人道言语自是不泥着】履禄绥安也后妃能逮下而无嫉妬之心故众妾乐其徳而称
　　愿之曰南有樛木则葛藟累之矣乐只君子则福履绥之矣【辅氏曰此诗虽是兴体然亦兼比意与闗雎同故郑氏以为木枝以下垂之故葛藟得累而蔓之喻后妃能以惠下逮众妾故众妾得上附而事之也吕东莱曰后妃如此乐哉君子可谓福履绥之矣】南有樛木葛藟荒之乐只君子福履将之
　　兴也荒奄【衣检反】也【吕东莱曰芘覆也】将犹扶助也
　　南有樛木葛藟萦【乌营反】之乐只君子福履成之兴也萦旋成就也
　　樛木三章章四句【辅氏曰曰累曰荒曰萦曰绥曰将曰成亦皆有浅深累系也荒则奄之也萦旋则奄之周也绥安也将则扶助之也成则有终久之意其美夫人也无夸辞其祷夫人也无侈説此又可见众妾性情之正也吕东莱曰汉之二赵隋之独孤唐之武后祸至亡国樛木后妃诗人安得不深嘉而屡叹之乎】
　　序后妃逮下也言能逮下而无嫉妬之心焉此序稍平后不注者放此
　　螽【音终】斯羽诜诜【所中反】兮宜尔子孙振振【音真】兮
　　比也螽斯蝗属【问螽即是春秋所书之螽切疑斯字只是语辞曰诗中固有以斯为语辞者如鹿斯之奔湛湛露斯之类是也然七月诗乃云斯螽动股则恐螽斯是名也孔氏曰七月斯螽文虽颠倒其实一也释文曰郭璞云江东呼为虴蜢音窄猛】长而青长角长股能以股相切作声一生九十九子【陈少南曰言羽者螽斯羽虫也无羊之诗羊言角牛言耳状物多如此】诜诜和集貌尔指螽斯也振振盛貌比者以彼物比此物也后妃不妬忌而子孙众多故众妾以螽斯之羣处【上声】和集而子孙众多比之言其有是徳而宜有是福也后凡言比者放此【比便是説实事如螽斯羽之句便是説那人了下便接宜尔子孙依旧是就螽斯上説更不用説实事此所以谓之比　又曰借螽斯以比后妃之子孙众多子孙振振却自是説螽斯之子孙不是説后妃之子孙也葢比诗多不説破这意然亦有説破者此前数篇赋比兴皆已备矣自此推之令篇篇各有着落乃好】
　　螽斯羽薨薨兮宜尔子孙绳绳兮
　　比也薨薨羣飞声绳绳不絶貌
　　螽斯羽揖揖【侧立反】兮宜尔子孙蛰蛰【直立反】兮
　　比也揖揖防聚也蛰蛰亦多意【吕与叔曰螽斯始化其羽诜诜然比次而起已化则齐飞薨薨然有声既飞复敛羽揖揖然而聚歴言众多之状其变如此也】
　　螽斯三章章四句【不妬忌是后妃之一节闗雎所论却是全体永嘉郑氏曰妇人之徳莫大于不妬忌葢功容可勉而根于情者难自克也张南轩曰后妃多子孙推本其然则由不妬忌而已故继樛木之后考索李氏曰螽斯蝗虫之类耳而乃以喻后妃疑若不伦是不然诗人亦取其合于徳如何耳如雎鸠亦取其徳之合也愚按管蔡世家云武王同母兄弟十人长伯邑考次武王发次管叔鲜次周公旦次蔡叔度次曹叔振铎次郕叔武次霍叔处次康叔封次聃季载此其多子之验诚后妃之徳所致也】
　　序后妃子孙众多也言若螽斯不妬忌则子孙众多也
　　螽斯聚处和一而卵育蕃多故以为不妬忌则子孙众多之比序者不达此诗之体故遂以不妬忌者归之螽斯其亦误矣
　　桃之夭夭【于骄反】灼灼其华【芳无呼二反】之子于归宜其室家【古胡古牙二反】
