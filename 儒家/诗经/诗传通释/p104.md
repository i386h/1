<!-- { "loadSidebar": true } -->
　　赋也载则也发语辞也章法度也交龙曰旂阳明也轼前曰和旂上曰铃【孔氏曰和亦铃也尔雅曰有铃曰旂郭璞云县铃于竿画交龙于旂】央央有鸧皆声和也【按商颂鸧鸧郑云声和也】休美也　此诸侯助祭于武王庙之诗先言其来朝禀受法度【曹氏曰孙庆贺刑威以制万国者辟王也故诸侯来朝就求典章马】其车服之盛如此【辅氏曰法度云者所该广德礼刑政皆是也诸侯求见天子岂特勉循故事而已言其功烈与辉光乂皆休美也旂所以为章识故先言之和铃鞗革皆有和声故次言之】
　　率见昭考以孝以享【叶虗良反】
　　昭考武王也庙制大祖居中左昭右穆周庙文王当穆武王当昭故书称穆考文王而此诗及访落皆谓武王为昭考【太祖庙在比昭穆各以次而南庙皆南向羣庙之列左为昭而右为穆也若武王谓文王为穆考成王称武工为昭考则自其始祔而然葢但以左右为昭穆而不以昭穆为尊卑也愚按后稷为始封之君其庙居中自二世为昭三世为穆递数至十五世而文王庙次当穆十六世而武王庙次当昭也】此乃言王率诸侯以祭武王庙也
　　以介眉夀永言保之思皇多祜【后五反】烈文辟公绥以多福俾缉熙于纯嘏【叶音古】
　　思语辞皇大也美也　又言孝享以介眉夀而受多福是皆诸侯助祭有以致之使我得继而明之以至于纯嘏也葢归徳于诸侯之词犹烈文之意也【辅氏曰我当长言保之以有此既大且多之福然凡若此者皆是有徳之诸侯助祭以致之安我以是多福而使我继续以明之至于纯嘏纯嘏则又全备于多福也】
　　载见一章十四句【彭氏曰诸侯来朝意气懽悦车服鲜明所谓休有烈光也率之以见于昭考之庙以致考享之礼以助眉夀之福凡今所以永保多祜皆尔辟公有以绥之而使得以缉熙于纯嘏也】
　　序诸侯始见乎武王庙也
　　序以载训始故云始见恐未必然也
　　有客有客亦白其马【叶满补反】有萋有且【七序反】敦【都回反】琢其旅
　　赋也客微子也【曹氏曰封于微而爵为子微葢商圻内国名】周既灭商封微子于宋以祀其先王而以客礼待之不敢臣也【吕东莱曰成王杀武庚叛者杀之尔封微子贤者封之尔孔氏曰客止一人而重言之是丁宁殊异以尊大之也】亦语辞也殷尚白修其礼物仍殷之旧也【蔡九峯曰修其典礼文物不使废壊以备一代之法也】萋且未详传曰敬慎貌【曹氏曰萋如萋兮斐兮且如笾豆有且言其萋且有文】敦琢选择也旅其卿大夫从行者也【孔氏曰敦琢是治玉之名人而言敦琢故为选择明尊其所往故择其卿大夫之贤者与之朝王】　此微子来见祖庙之诗【孔氏曰命微子为宋公代殷后乃来朝而见于周之祖庙】而此一节言其始至也【黄实夫曰马有洁白之色人冇萋且之敬旅有敦琢之贤则周人之于微子无往而不见其可爱也】
　　有客宿宿有客信信言授之絷【陟立反】以絷其马【同上】一宿曰宿再宿曰信【吕东莱曰谯郡张氏云宿宿者凡一宿者再也信信者凡再宿者再也　严氏曰乐其留之久也】絷其马爱之不欲其去也【严氏曰恐其去之速也】此一节言其将去也
　　薄言追之左右绥之既有淫威降福孔夷
　　追之己去而复还之爱之无已也左右绥之言所以安而留之者无方也淫威未详旧説淫大也统承先王用天子礼乐所谓淫威也夷易也大也此一节言其留之也【曹氏曰威等威也微子用其先王之车服礼乐其等威之大异乎列国之诸侯矣王介甫曰既有淫威则所享宜盛大故降福孔夷也段氏曰刘氏云有徳而神降之福故以降福终焉】有客一章十二句【辅氏曰萋且敬慎貌又似有文章貌敦琢选择也亦有整饬之意其始至也慎重其事如此非以媚乎周也诚之至也所谓在彼无恶也宿宿一宿而又一宿也信信再宿而又再宿爱之而不欲其去也去而复追还之所以安而留之者又无方焉慇懃之意如此非以私商也厚之至也所谓在此无斁也既与之以甚大之威仪则其降之以甚大之祉福可知矣此则慰安而劝勉之辞也】
　　序微子来见祖庙也【孔氏曰来见祖庙必是助祭不言所祭之名不指所在之庙无得而知也李迂仲曰有客乃微子始受命之诗濮氏曰此宋公来朝将去而王燕饯之与振鹭诗为首末也序以为来见祖庙则语意不明商之祖庙固无由在京师而周之庙非助祭于王何得以见之】
　　于【音鸟】皇武王无竞惟烈允文文王克开厥后嗣武受之胜殷遏刘耆【音指】定尔功
　　赋也于叹辞皇大遏止刘杀耆致也　周公象武王之功为大武之乐【曹氏曰伐纣以除害乐其能成武功也】言武王无竞之功实文王开之而武王嗣而受之胜殷止杀以致定其功也【黄实夫曰止杀如武成所谓以遏乱畧是也李迂仲曰大武之意在于止戈大武之诗在于止杀也严氏曰信乎文王有文徳以开后人之基绪矣然殷虐未除则文德未能尽逹于天下故武王继之以武而受之伐纣以止杀然后致定其功所以归重武王之功明非武王之武无以成文王之文也陈夀翁曰武王之烈实丕承乎文王之徳故不以武为武而以止杀致定为武武烈之中实有文徳寓焉辅氏曰武王故称其莫强之烈文王故称其信有之文父子一心文武一道但文王开始武王成终有先后之次耳胜殷止杀以致定其功所谓神武不杀者也此诗与书武成所载文王克成厥勲子小字其承厥志之意同世儒执以为文王全无取天下之心者不防于固乎】
　　武一章七句
　　春秋传以此为大武之首章也【濮氏曰左传以此诗为大武之首章赉为第三章桓为第六章然周颂皆一章而已无叠章也或者后世取而用之于其事不可知也】大武周公象武公武功之舞歌此诗以奏之【曹氏曰孔子语賔牟贾以武乐始于总干而山立终于周道四逹礼乐交通岂止于武功而已哉】礼曰朱干玉戚冕而舞大武【明堂位曰下管象朱干玉戚冕而舞大武注云象周颂武诗也以管播之朱干赤大盾也戚斧也冕冠名祭统注云管象吹管而舞武象之乐也干戚武象之舞所执也何氏曰内则成童舞象象舞武舞也谓干戈之小舞也象用兵刺伐之舞葢象武王伐纣而成功也】然传以此诗为武王所作则篇内已有武王之諡而其説误矣序奏大武也
　　臣工之什十篇十章一百六句
　　周颂闵子小子之什四之三
　　闵予小子遭家不造【叶徂候反】嬛嬛【其倾反】在疚【音救】于【音鸟】乎【音呼】皇考【叶扶候反】永世克孝【叶呼候反】
　　赋也成王免丧始朝于先王之庙而作此诗也闵病也予小子成王自称也造成也嬛与防同无所依怙之意疚哀病也匡衡曰焭焭在疚言成王丧毕思慕意气未能平也葢所以就文武之业崇大化之本也【李迂仲曰嬛与哀此防独之义同嬛孤独也左传亦有在疚之文亦是居丧之称也王虽朝于庙然去丧未甚逺故犹以死丧为言】皇考武王也叹武王之终身能孝也【愚按此释经文第四第五句辅氏曰周至成王之时可谓成矣而曰遭家不造者王业虽成天下虽治而成王之心常若未成未治也如此然后能保其成若自谓已成已治则殆矣匡衡可谓善説诗也丧毕思慕所以释防防字意气未能平所以释在疚字葢所以就文武之叶崇大化之本则又以言其效验也惟成王之能如此所以知武王之所以继志述事者为终身能孝也】
　　念兹皇祖陟降庭【叶去声】止维予小子夙夜敬止
　　皇祖文王也承上文言武王之孝思念文王常若见其陟降于庭犹所谓见尧于墙见尧于羮也【后汉书李固曰尧没舜仰慕三年坐则见尧于墙食则见尧于羮】楚词云三公揖让登降堂只【音纸】与此文势正相似而匡衡引此句顔注亦云若神明临其朝廷是也【匡衡时未行毛説顔监又精史学而不梏于専经之陋故其言独得经之本防也余旧读诗而爱顔説然尚疑其无据及读楚词乃有登降堂只之文于是益信陟降庭止之为古语也愚按大招曰三公穆穆登降堂只其言三公登降堂正犹此言皇祖陟降庭其言只为语已词正犹此言止也但集传所引揖让二字彼文正作穆穆则此或传写之误耳】
　　于乎【二字同上】皇王继序思不忘
　　皇王兼指文武也承上文言我之所以夙夜敬止者思继此序而不忘耳【李迂仲曰武王能以念兹皇祖为孝则成王亦当以思继祖考为孝愚按成王因见于庙对越祖考恻然自念而叹既曰于乎皇考又曰于乎皇王所感之意深矣】闵予小子一章十一句【陈夀翁曰思亲而见其如在者此人子终身慕亲之孝当亲殁而愈笃者也记曰致爱则存致慤则着着存不忘乎心夫安得不敬乎惟武王之孝于文王者有此心故成王之孝于武王者亦惟致敬以不忘乎此心此武王之逹孝所以上无愧于文王而下可示法于成王也】此成王除丧朝庙所作疑后世遂以为嗣王朝庙之乐后三篇放此【愚按此篇及访落敬之小毖四诗词意相表里如云遭家不造率时昭考未堪家多难及惩创管蔡之事皆可验其为成王之诗而小序于四诗皆泛言嗣王故乂疑其后为嗣王朝庙通用之乐歌也】
　　序嗣王朝于庙也【愚按朱子辨説见小毖序下】
　　访予落止率时昭考于【音乌】乎【音呼】悠哉朕有未艾【五葢反】将予就之继犹判涣维予小子未堪家多难【乃旦反】绍庭上下陟降厥家休矣皇考以保明其身
　　赋也访问落始【曹氏曰凡宫室始成则落之故以落为始】悠逺也艾如夜未艾之艾判分涣散保安明显也【王介甫曰保安则无危亡之忧明显则无昏塞之患】　成王既朝于庙因作此诗以道延访羣臣之意言我将谋之于始以循我昭考武王之道然而其道逺矣予不能及也将使予勉强以就之而所以继之者犹恐其判涣而不合也则亦继其上下于庭陟降于家庶防赖皇考之休有以保明吾身而已矣【辅氏曰延访羣臣所以尽下情率时昭考所以守家法二者相资尽下情而不守家法则内无主守家法而不尽下情则外无助于乎悠哉朕未有艾又叹武王之道甚逺而恐在我有所不能及也味此意则成王固已黙识夫武王之道若不曽用工夫则便以为易矣岂识此味哉将予就之继犹判涣言将使我勉强以就之犹恐其力量不足意思不能接续或至于判涣不能収拾聚蓄其道于我之一身也于是又叹以为予乃幼冲小子未能任国家之多难此葢指武庚之事而言则亦当继绍武王内外所行之事上下于庭指其外事也陟降于家指其内事也庶防赖武王之休以保安明显我之身而已李迂仲曰自访予落止至继犹判涣皆是仰先王之盛徳叹眇躬之凉薄苦前哲之高逺也胡庭芳曰自继犹判涣而上犹有皇皇如有求而弗获之意自继予小子而下则焄蒿凄怆如或见之也其曰访予落止率时昭考此如有所求也于乎悠哉朕未有艾叹其道之逺而未有所止也将道在是而可就矣乃倏尔分判涣散而靡有可就者焉于是叹曰维子小子未堪家多难将何以淑其后乎姑上下以绍于庭除之间乃若陟降于厥家焉是则皇考休美之道初若可就而倏判涣者今则焄蒿凄怆若或见之果足以保明吾之身矣诵其诗想其形容成王之思慕皇考爰继爰述何其微婉恳切反覆曲尽有无穷之叹咏也哉】访落一章十二句
