<!-- { "loadSidebar": true } -->
　　赋也青青纯【凖】縁【去声】之色具父母衣纯以青【孔氏曰物色虽一青而重言青青者古人之复言也如都人士狐裘黄黄谓狐色黄耳深衣云其父母衣纯以青孤子衣纯以素】子男子也衿领也悠悠思之长也我女子自我也嗣音继续其声问也此亦淫奔之诗
　　青青子佩【叶蒲眉反】悠悠我思【叶新赍反】纵我不往子宁不来
　　【叶陵之反】
　　赋也青青组绶之色佩佩王也【孔氏曰礼不佩青玉而云青青子佩者佩玉以组绶带之】
　　挑【他刀反】兮达【他末反叶他悦反】兮在城阙兮一日不见如三
　　月兮
　　赋也挑轻儇【烜平声】跳跃之貌达放恣也【辅氏曰此淫女望其所与私者既无音问又不见其来而极其怨之辞也】
　　子衿三章章四句
　　序刺学校废也乱世则学校不脩焉
　　疑同上篇葢其辞意儇薄施之学校尤不相似也【愚按朱子白鹿洞赋有曰广青衿之疑问又曰乐菁莪之长育用此二事又皆从序説与集传不同者彼葢断章取义耳】
　　扬之水不流束楚终鲜【息浅仄】兄弟维予与女【女汝同】无信人之言人实迋【居望仄】女
　　兴也兄弟婚姻之称【尔雅曰妇之党为婚兄弟壻之党为姻兄弟主云古人皆谓婚姻为兄弟】礼所谓不得嗣为兄弟是也【记曽子问篇陈惵解曰夫妇有兄弟之义夫唱妇随犹兄先弟从所谓宴尔新昏如兄如弟是也陈澔解曰兄弟者亦亲之之辞也】予女男女自相谓也人他人也迋与诳同　淫者相谓言扬之水则不流束楚矣终鲜兄弟则维予与女矣岂可以他人离问之言而疑之哉彼人之言特诳女耳扬之水不流束薪终鲜兄弟维予二人无信人之言
　　人实不信【叶斯人反】
　　兴也
　　扬之水二章章六句
　　序闵无人臣也君子闵忽之无忠臣良士终以死亡而作是诗也
　　此男女要结之词序説误矣
　　出其东门有女如云虽则如云匪我思存缟【古老反】衣綦【巨基反】巾聊乐【音洛】我员【于云反】
　　赋也如云美且众也缟白色綦苍艾色【孔氏曰战国防云强弩之余不能穿鲁缟则缟是薄缯不染故色白也綦青色之小别艾谓青而微白为艾草之色】缟衣綦巾女服之贫陋者此人自目其室家也【严氏曰犹云荆钗布裙也】员与云同语辞也　人见淫奔之女而作此诗以为此女虽美且众而非我思之所存也如已之室家虽贫且陋而聊可自乐也是时淫风大行而其问乃有如此之人亦可谓能自好而不为习俗所移矣羞恶之心人皆有之岂不信哉【辅氏曰出其东门有女如云目之所覩若可美也虽则如云匪我思存反之于心而知其非所当慕乐也缟衣綦巾聊乐我云则安分自乐而不徇俗以忘已也大序所谓发乎情止乎礼义先王之泽者于此可以观矣】
　　出其闉【音因】阇【音都】有女如荼【音徒】虽则如荼匪我思且【子余】
　　【反】缟衣茹藘聊可与娱
　　赋也闉曲城也【陈少南曰门之外冇副城回曲以障门者谓之闉】阇城台也【孔氏曰阇是城上之台谓当门台也】荼茅华轻白可爱者也【孔氏曰释草有荼苦菜又有荼委叶风荼苦即苦菜也周颂荼蓼即委叶也此言如荼乃是茅草秀出之橞非彼二种荼也】且语助辞茹藘可以染绛故以名衣服之色娱乐也出其东门二章章六句【此诗却是个识道理人做郑诗虽淫乱然此诗却如此好女曰鸡鸣一诗亦好辅氏曰郑诗唯女曰鸡鸣与此诗为得夫妇之道夫子録之正以见人性之本善而先王之泽犹未泯也曽氏曰氓以华落色衰而相弃背谷风以淫于新昏而弃旧室唯出其东门则不然】
　　序闵乱也公子五争兵革不息男女相弃民人思保其室家焉
　　五争事见春秋传【愚按其事散见左传桓公十一年十五年十七年十八年庄公十四年】然非此之谓也此乃恶淫奔者之词序误【刘辰翁曰舍序读诗辞意甚美】
　　野有蔓草零露【徒端反叶上兖反】兮有美一人清扬婉兮邂逅相遇适我愿【叶五逺反】兮
　　赋而兴也蔓延也溥露多貌清扬眉目之间婉然美也邂逅不期而防也　男女相遇于野田草露之间故赋其所在以起兴言野有蔓草则零露溥兮有美一人则清扬婉矣邂逅相遇则得以适我愿矣野有蔓草零露瀼瀼有美一人婉如清扬邂逅相遇
　　与子偕臧
　　赋而兴也瀼瀼亦露多貌臧美也与子偕臧言各得其所欲也
　　野有蔓草二章章六句
　　序思遇时也君之泽不下流民穷于兵革男女失时思不期而防焉
　　东莱吕氏曰君之泽不下流乃讲师见零露之语从而附益之
　　溱与洧方涣涣【叶于元反】兮士与女方秉蕳【古顔反叶古贤反】兮女曰观乎士曰既且【子余反】且往观乎洧之外洵訏【况于反】且乐【音洛】维士与女伊其相谑赠之以勺药
　　赋而兴也涣涣春水盛貌葢冰解而水散之时也【诗考曰三月桃花水下之时】蕳兰也其茎叶似泽兰广而长节节中赤高四五尺且语辞洵信訏大也勺药亦香草也三月开花芳色可爱【兰与泽兰相似生水傍紫茎赤节緑叶光润尖长有岐阴小紫木草注曰芍药有二种有草芍药木芍药】　郑国之俗三月上已之辰采兰水上以祓除不样故其女问于士曰盍往观乎士曰吾既往矣女复要之曰且往观乎葢洧水之外其地信安天而可乐也于是士女相与戏谑且以芍药相赠而结恩情之厚也此诗淫奔者自叙之词
　　溱与洧浏【音留】其清矣士与女殷其盈矣女曰观乎士
　　曰既且且往观乎洧之外洵訏且乐维士与女伊其将谑赠之以勺药
　　赋而兴也浏深貌殷众也将当作相声之误也溱洧二章章十二句【辅氏曰郑国之士地寛平人物繁丽情意骀荡风俗淫泆读是诗者可以尽得之诗可以观讵不信然】
　　序刺乱也兵革不息男女相弃淫风大行莫之能救焉
　　郑俗淫乱乃其风声气习流传已久不为兵革不息男女相弃而后然也
　　郑国二十一篇五十三章二百八十三句郑卫之乐皆为淫声然以诗考之卫诗三十有九而淫奔之诗才四之一郑诗二十有一而淫奔之诗已不翅七之五卫犹为男悦女之词而郑皆为女惑男之语卫人犹多刺讥惩创之意而郑人防于荡然无复羞愧悔悟之萌是则郑声之淫冇甚于卫矣故夫子论为邦独以郑声为戒而不及卫葢举重而言固自有次第也诗可以观岂不信哉【范氏曰乐之淫者郑卫如有王者必放郑声然则乱关雎者莫如郑卫故郑诗终于乱之极者焉诗考曰公羊疏许氏云郑诗二十一篇説妇人者十九愚按郑风之有缁衣羔裘女曰鸡鸣出其东门数篇乃砾中之玉也他如大叔于田及清人诗虽无足尚犹幸非为淫奔而作若叔于田则亦未免冇男女相悦之疑是其二十一篇之中晓然不为淫奔而作者五六篇而已故曰淫奔之诗不翅七之五然自昔説诗者唯以东门之墠与溱洧为淫诗今朱子乃例以淫奔斥之者葢即其词而得其情正以发明放郑声之防不然则卫齐陈诗诸篇非无淫声夫子何独以郑声为当放哉】






　　诗传通释卷四
　　钦定四库全书
　　诗传通释卷五
　　元　刘瑾　撰
　　诗
　　朱子集传
　　齐一之八
　　齐国名本少昊时爽鸠氏所居之地【孔氏曰爽鸠氏司冦也爽鸠鹰也鸷故为司冦主盗贼少昊以鸟名官其人之名氏则未闻也】在禹贡为青州之域周武王以封太公望东至于海西至于河南至于穆陵北至于无棣太公姜姓本四岳之后【孔氏曰齐世家云吕尚者其先为四岳封于吕姓姜氏从其封姓故曰吕尚西伯猎遇与语大悦曰自吾先君太公曰当有圣人适周周因以兴吾太公望子久矣故号之曰太公望载归立为太师文王崩武王平商封于营丘】既封于齐通工商之业便鱼盐之利民多归之故为大国【熊去非曰齐乃东方形胜要害之地世号为东西秦秦得百二齐亦得十二葢可见矣大抵齐地富强近利故孔子谓齐变而后至鲁也】今青齐淄潍徳棣等州是其地也【愚按青州即今益都路齐州即令济南路淄州即今般阳路与潍州徳州棣州并隶山东东西道】
　　鸡既鸣矣朝【音潮】既盈矣匪鸡则鸣苍蝇之声
　　赋也言古之贤妃御于君所至于将旦之时必告君曰鸡既鸣矣防朝之臣既已盈矣欲令君早起而视朝也然其实非鸡之鸣也乃苍蝇之声也葢贤妃当夙兴之时心常恐晚故闻其似者而以为真非其心存警畏而不留于逸欲何以能此【李迂仲曰心苟在焉则间苍蝇之声以为鸡鸣心不在焉虽雷霆在侧而耳不闻焉】故诗人叙其事而美之也【孔氏曰以其君荒淫无贤妃之助故陈贤妃贞女警成其君之语】
　　东方明【叶谟郎反】矣朝既昌矣匪东方则明【同上】月出之光赋也东方明则日将出矣昌盛也此再告也【辅氏曰一章疑于耳也二章疑于日也古之贤妃进御于君当其夙兴之时心常恐晚故于耳目闻见之际疑其似者而以为真玩绎其辞则其战兢警惕真有临深履薄之意至诚所感则其为君焉冇留于宴眤之私者哉愚按此章以月光为东方明乃日见其似而以为真也如前章则是耳闻其不甚似者而以为真也】虫飞薨薨甘与子同梦【叶莫縢反】防且归矣无庶予子憎赋也虫飞夜将旦而百虫作也甘乐防朝也　此三告也言当此时我岂不乐与子同寝而梦哉然羣臣之防于朝者俟君不出将散而归矣无乃以我之故而并以子为憎乎【王介甫曰甘与子同梦情也防且归矣无庶予子憎义也】鸡鸣三章章四句【李迂仲曰自古人君脩身谨行而无流连荒亡之祸者非特有忠臣义士亦由贤妃贞女夙夜警戒以成其徳周宣之姜后齐桓之卫姬楚庄之樊妃是也不独人君为然呉许升为博徒妻吕氏躬勤家业以养其姑数劝升修学升每为不义辄流涕进规升感激自励乃寻师逺学遂成名贤女之助如此愚按夫为妻纲古之人身脩而家齐者上也思齐所谓刑于寡妻是也夫道不足幸冇贤妃助之成徳者次也此诗所述是也彼有相与昏淫耽乐卒以覆亡如瞻卬所刺幽王褒姒者无足道矣】
　　序思贤妃也哀公荒淫怠慢故陈贤妃贞女夙夜警戒相成之道焉
　　此序得之但哀公未有所考岂亦以諡恶而得之欤
　　子之还【音旋】兮遭我乎峱【乃刀反】之间【叶居贤反】兮并驱从两肩兮揖我谓我儇【许全反】兮
　　赋也还便捷之貌峱山名也从逐也兽三嵗曰肩【释文曰亦作孔氏曰献肩于公则肩是大兽故言三嵗】儇利也　猎者交错于道路且以便捷轻利相称誉如此【郑氏曰俱出猎而相遭也谓我儇誉之也誉之者以报前言还也】而不自知其非也则其俗之不美可见而其来亦必有所自矣【愚按集传但言必有所自葢不质其为哀公所致也】子之茂【叶莫口反】兮遭我乎峱之道【叶徒厚反】兮并驱从两牡
　　兮揖我谓我好【叶计厚反】兮
　　赋也茂美也
　　子之昌兮遭我乎峱之阳兮并驱从两狼兮揖我谓
　　我臧兮
　　赋也昌盛也山南曰阳狼似大鋭头白颊高前广后【尔雅舍人曰狼牡名貛牝名狼貛音驩】臧善也
