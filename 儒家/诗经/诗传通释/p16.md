<!-- { "loadSidebar": true } -->
　　终风且霾【亡皆又叶音貍】惠然肯来【叶如字又陵之反】莫往莫来悠
　　悠我思【叶新才新赍二反】
　　比也霾雨【去声】土防霿【音茂又音梦】也【尔雅孙炎曰大风扬尘土从上而下也】惠顺也悠悠思之长也　终风且霾以比庄公之狂惑也虽云狂惑然亦或惠然而肯来【毛氏曰时有顺心也】但又有莫往莫来之时则使我悠悠而思之望其君子之深厚之至也
　　终风且曀【于计反】不日有曀寤言不寐愿言则嚏【都丽反】比也隂而风曰曀有又也【苏氏曰古有又通】不日有曀言既曀矣不旋日而又曀也亦比人之狂惑暂开而复蔽也愿思也嚏鼽【仇】嚏也人气感伤闭郁又为风雾所袭则有是疾也【辅氏曰寤则忧而不能寐思之则感伤气闭而成疾其忧危甚矣】曀曀其隂虺虺其靁寤言不寐愿言则懐【虺音卉】比也曀曀隂貌虺虺靁将而未震之声以比人之狂惑愈深而未已也【吕东莱曰骤雨迅雷其止可待至于曀曀之隂虺虺之雷则殊未有开霁之期也】懐思也
　　终风四章章四句
　　説见上【愚按一章言庄公狂暴二章言其狂惑皆止一句为比而庄公犹有顾笑惠来之时所谓暴慢无常狂惑暂开者也三章则暂开而复蔽四章则愈深而未巳皆是以两句为比若以此诗继緑衣之后次日月次燕燕读之尤可备见姜氏初作柏舟緑衣唯自忧叹而止于和平木尝指讥公之为人也至终风则言其狂惑蔽固而犹不忍斥言及日月然后极其词此岂情之所得已哉】
　　序卫庄姜伤已也遭州吁之暴见侮慢而不能正也
　　详味此诗有夫妇之情无母子之意若果庄妻之诗则亦当在庄公之世而列于燕燕之前序説误矣【刘辰翁曰州吁无戯笑之理分明是怨庄公也】
　　击鼓其镗【吐当反】踊跃用兵【叶晡芒反】土国城漕我独南行【叶户郎反】
　　赋也镗击鼓声也踊跃坐作击刺之状也兵谓戈防之属土土功也国国中也漕卫邑名【严氏曰漕鄘地也在河南】卫人从军者自言其所为因言卫国之民或役土功于国或筑城于漕而我独南行有锋镝【滴】死亡之忧危苦尤甚也【李迂仲曰土国城漕非不劳苦而独处于境内今我之在外死亡未可知也郑氏曰南行从军南行伐郑】
　　从孙子仲平陈与宋不我以归忧心有忡【敕中反叶敕众反】赋也孙氏子仲字时军帅也平和也合二国之好也【郑氏曰谓使告宋曰君为主敝邑以赋与陈蔡从胡庭芳曰必先和陈宋而后进兵也】旧説以此为春秋隠公四年州吁自立之时宋卫陈蔡伐郑之事恐或然也以犹与也言不与我而归也
　　爰居爰处爰丧【息浪反】其马【叶蒲补反】于以求之于林之下
　　【叶后五反】
　　赋也爰于也于是居于是处于是丧其马而求之于林下见其失伍离次无鬬志也
　　死生契【苦结反】濶【叶苦劣反】与子成説执子之手与子偕老
　　【叶鲁吼反】
　　赋也契濶隔逺之意成説谓成其约誓之言　从役者念其室家因言始为室家之时期以死生契濶不相忘弃又相与执手而期以偕老也
　　于【音吁下同】嗟濶【叶苦劣反】兮不我活【叶户劣反】兮于嗟洵【音荀】兮不
　　我信【叶师人反】兮
　　赋也于嗟叹辞也濶契濶也活生洵信也信与申同【释文曰即古伸字】　言昔者契濶之约如此而今不得活偕老之信如此而今不得伸意必死亡不复得与其室家遂前约之信也
　　击鼓四章章四句【按左传伐郑围其东门五日而还出师不为久而卫人之怨如此身犯大逆众叛亲离莫肯为之用尔】
　　序怨州吁也卫州吁用兵暴乱使公孙文仲将而平陈与宋国人怨其勇而无礼也
　　春秋隠公四年宋卫陈蔡伐郑正州吁自立之时序葢据诗文平陈与宋而引此为説恐或然也【胡庭芳曰按四年三月州吁弑桓公自立夏将修先君之怨于郑使告宋曰君若伐郑以除君害君为主敝邑以赋与陈蔡从宋许之于是陈蔡方睦于卫遂从陈蔡伐郑围其东门五日而还九月如陈见杀】然传记鲁众仲之言曰州吁阻兵而安忍阻兵无众安忍无亲众叛亲离难以济矣夫兵犹火也弗戢将自焚也夫州吁弑其君而虐用其民于是乎不务令徳而欲以乱成必不免矣按州吁篡弑之贼此序但讥其勇而无礼固为浅陋而众仲之言亦止于此葢君臣之义不明于天下久矣春秋其得不作乎
　　凯风自南【叶凡心反】吹彼棘心棘心天天【于骄反】母氏劬劳【叶音僚】比也南风谓之凯风长养万物者也【孔氏曰李巡云万物喜乐故曰凯风凯乐也风性乐养万物】棘小木丛生多刺难长而心又其稚弱而未成者也天天少好貌劬劳病苦也　卫之淫风流行虽有七子之母犹不能安其室故其子作此诗以凯风比母棘心比子之幼时葢曰母生众子幼而育之其劬劳甚矣【严氏曰棘至夏始生凯风南来吹彼稚弱之棘心至于天天然少好则风之为力多矣比母以慈爱之情养我七子之身至于少长则母亦当苦矣母之养子于少时最劳苦】本其始而言以起自责之端也
　　凯风自南吹彼棘薪母氏圣善我无令人
　　兴也【愚按上章言凯风棘心而下句无应故属比此章言风与棘而下文以母与子应故属兴二章相似而不同也】圣叡令善也　棘可以为薪则成矣然非美才故以兴子之壮大而无善也复以圣善称其母而自谓无令人其自责也深矣【刘执中曰自言七子之中有一令善之人则母亦不舍之而去也】
　　爰有寒泉在浚之下【叶后五反】有子七人母氏劳苦兴也浚卫邑　诸子自责言寒泉在浚之下犹能有所滋益于浚而有子七人反不能事母而使母至于劳苦乎【陈少南曰寒泉在浚邑邑人赖之以生养今子七人反不能养一母而使母劳苦求嫁也孔氏曰寒泉有益于浚浚民得以逸乐以兴七子无益于母乃寒泉之不如】于是乃若防指其事而痛自刻责以感动其母心也母以淫风流行不能自守而诸子自责但以不能事母使母劳苦为词【孔氏曰母欲嫁者本为淫风流行但七子不可斥言故言母为劳苦而思嫁也上章言母氏劬劳谓少长七子劬劳也此谓母今日劳苦思嫁与上不同也】婉词几谏不显其亲之恶可谓孝矣下章放此
　　睍【胡显反】睆【华板反】黄鸟载好其音有子七人莫慰母心兴也睍睆清和圆转之意【胡庭芳曰黄鸟即黄莺其音清和流转】　言黄鸟犹能好其音以悦人而我七子独不能慰悦母心哉【孔氏曰自责言黄鸟之不如也辅氏曰三章以无情兴有情四章以无知兴有知】凯风四章章四句【曽氏曰凯风盛于夏时黄鸟鸣于夏木寒泉亦夏所宜耳寒泉能使人甘之有子而使母劳苦黄鸟能使人悦之有子而莫慰母心陈君举曰瞽叟日顽舜则负罪圣人岂缘饰哉其心诚曰吾罪焉而已矣此诗每曰有子七人葢曰吾属在此无益也抑以见一门昆弟皆舜耕厯山气象谢叠山曰不怨母而责已孝之至也韩文公羑里操曰臣罪当诛兮天王圣明苏文忠公寄诗其弟曰圣主如天万物春小臣愚闇自亡身皆从此诗变化来见为子为臣忠厚之至辅氏曰母之不善在他人见之则可自其子观之则只见其母圣善而七子之中自无令人而已不然则不足以感悟其母以成其善志也其曰圣善过为归美之辞耳此唯子可以施之于母臣而事君如此则未安也韩退之作羑里操云臣罪当诛兮天王明圣虽程子亦以此言为得文王之心而先生尝云看得文王之心不解如此葢圣人之处患难其乐天知命尊君亲上之意固自不能无岂有纣如是无道而乃强以为圣明者哉】
　　序美孝子也卫之淫风流行虽有七子之母犹不能安其室故美七子能尽其孝道以慰其母心而成其志尔
　　以孟子之説证之序説亦是但此乃七子自责之辞非美七子之作也
　　雄雉于飞泄泄【移世反】其羽我之懐矣自诒伊阻
　　兴也雉野鸡雄者有冠长尾身有文采善鬬泄泄飞之缓也懐思诒遗【去声】阻隔也　妇人以其君子从役于外故言雄雉之飞舒缓自得如此而我之所思者乃从役于外而自遗阻隔也【辅氏曰我之懐矣指其夫也自诒伊阻不以怨人也】
　　雄雉于飞下上【时掌反】其音展矣君子实劳我心兴也下上其音言其飞鸣自得也展诚也言诚又言实所以甚言此君子之劳我心也【辅氏曰言有尽而意无穷也】瞻彼日月悠悠我思【叶新赍反】道之云逺曷云能来【叶陵之反】赋也悠悠思之长也见日月之往来而思其君子从役之久也【程子曰日月取其迭往迭来之意又日月隂阳相配又旦暮所见动人情思总包意其间郑氏曰视日月之行迭往迭来今君子独久行役而不来使我心悠悠然思之】
　　百尔君子不知徳行【下孟反叶户郎反】不忮【之防反】不求何用
　　不臧
　　赋也百犹凡也忮害求贪臧善也　言凡尔君子岂不知徳行乎【辅氏曰不知徳行之不与鄂不韡韡之不同】若能不忮害又不贪求【陈君举曰忮心生于忿怒求心生于贪慕故人之耻贫贱患难者能不忮则或入于求能不求则或入于忮故忮者常生于嫉人求者常至于枉已】则何所为而不善哉忧其逺行之犯患冀其善处而得全也【吕东莱曰思其君子之切而知其未得归也于是自解曰凡百君子但不忮害不贪求则何所用而不善虽久处军旅之间固未害也胡庭芳曰此亦乎情止乎礼义之意】
　　雄雉四章章四句【谢上蔡曰君子之于诗非徒诵其言又将以考其情性非徒以考其情性又将以考先王之泽葢法度礼乐虽亡于此犹能并与其深防之意而传之故其为言率皆乐而不淫忧而不困怨而不怒哀而不伤如緑衣伤已之诗也不过曰我思古人俾无訧兮击鼓怨上之诗也不过曰土国城漕我独南行至军旅数起大夫久役止曰自诒伊阻行役无期度思其危难以风焉不过曰苟无饥渴而已作诗者如此读诗者其可以邪心读之乎】
　　序刺卫宣公也淫乱不恤国事军旅数起大夫久后男女怨旷国人患之而作是诗
　　序所谓大夫久役男女怨旷者得之但未有以见其为宣公之时与淫乱不恤国事之意耳兼此诗亦妇人作非国人之所为也
　　匏有苦叶济有深涉深则厉浅则掲【苦例反】
　　比也匏瓠【护】也匏之苦者不可食特可佩以渡水而已然今尚有叶则亦未可用之时也【孔氏曰外传鲁语叔向曰苦匏不材于人供济而已韦昭注云不材于人言不可　食也严氏曰匏经霜其叶枯落然后干之腰以渡水】济渡处也行渡水曰涉以衣而涉曰厉【尔雅邢昺疏云此衣谓禈也言水深至于禈以上者而涉渡之名厉】褰【骞】衣而涉曰掲　此刺淫乱之诗言匏未可用而渡处方深行者当量其浅深而后可渡以比男女之际亦当量度礼义而行也【毛氏曰遭事制宜如遇水深则厉浅则掲矣男女之际安可无礼义也范氏曰深则厉浅则掲宜斟酌也若不顾理义犹不度水之深浅而欲济也】
　　有弥【弥尔反】济盈有鷕【以小反】雉鸣济盈不濡轨【居美反叶居有】
　　【反】雉鸣求其牡
