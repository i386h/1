<!-- { "loadSidebar": true } -->
　　维天之命于【音乌】穆不已于【同上】乎【音呼】不显文王之徳之纯赋也天命即天道也【程子曰言天之自然者曰天道言天之赋予万物者曰天命】不已言无穷也纯不杂也　此亦祭文王之诗言天道无穷而文王之徳纯一不杂与天无间以賛文王之徳之盛也子思子曰维天之命于穆不已葢曰天之所以为天也于乎不显文王之徳之纯葢曰文王之所以为文也纯亦不已【严氏曰凡言圣人如天者以此拟彼天与圣人犹为二也此诗但言以天命之不已与文徳之纯对立而并言之葢有不容拟议者子思又发明之如此其防深矣】程子曰天道不已文王纯于天道亦不已纯则无二无杂不已则无间断先后【真氏曰纯是至诚无一毫人伪惟其纯诚无杂自然能不已如天之春而夏夏而秋秋而冬昼而夜夜而昼循环运转一息不停以其诚也圣人之自壮而老自始而终无一息之懈亦以其诚也既诚自然能不已】
　　假【春秋传作何】以溢【春秋传作恤】我我其収之骏惠我文王曾孙笃之
　　何之为假声之转也恤之为溢字之讹也収受骏大惠顺也曽孙后王也【郑氏曰自孙之下皆称曽孙愚按后王主祭者皆得称曽孙】笃厚也【吕东莱曰毛氏谓能厚行之然诗人之意本勉后人笃厚之而不忘所谓行者固亦在其中矣】　言文王之神将何以恤我乎有则我当受之以大顺文王之道后王又当笃厚之而不忘也【严氏曰我既以大惠文王自勉继自今为子孙者当世世笃厚之勿忘也去圣浸逺典刑易坠非用意笃厚不能守也】维天之命一章八句【严氏曰颂者成功告神必言子孙勉力保守以慰祖考之意故此诗曰曾孙笃之天作曰子孙保之辅氏曰上四句言文王之徳与天为一也后四句言已与后王皆当法文王不已之徳也何以恤我不敢自必之辞也我其収之幸之之辞也骏惠我文王自期之辞也曽孙笃之又望于后人之辞也陈夀翁曰此诗言文王纯一之徳上配天道之无穷下被及子孙于无穷子孙当惠顺之而不逆笃厚之而不忘也】
　　序太平告文王也
　　诗中未见告太平之意
　　维清缉熙文王之典肇禋【音因】迄【许乞反】用有成维周之祯赋也清清明也缉续熙明肇始禋祀迄至也　此亦祭文王之诗言所当清明而缉熙者文王之典也故自始祀至今有成实维周之祯祥也【严氏曰清则洁静而不杂缉则悠久而不已熙则广大而光明而以典言之者谓其徳寓于法也文王有典以贻后人王业虽未成而自始祀至其后而有成焉是文王之典为周之祯祥也祥者吉之先见也曹氏曰然则文王之法实啓有周之祥也】然此诗疑有阙文焉【辅氏曰典谓法度典章所谓祀典葢亦在其中故下文便説肇禋周之祀典自文王始之至周公而成之文王之典实维周之祯祥者可知矣不以符瑞为祥而以典法为祯葢有是典法然后有是盛效此其为祯祥也大矣】
　　维清一章五句
　　序奏象舞也
　　诗中未见奏象舞之意
　　烈文辟【音璧下同】公锡兹祉福惠我无疆子孙保之
　　赋也烈光也辟公诸侯也【王晦叔曰为国君故称辟举五等之贵故称公】此祭于宗庙而献助祭诸侯之乐歌【辅氏曰烈武也文文也辟公犹言君公也祭毕则饮福受胙故于其献助祭诸侯而歌此】言诸侯助祭使我获福则是诸侯锡此祉福而惠我以无疆使我子孙保之也【严氏曰助祭诸侯锡我以此福矣岂徒目前浅近计哉葢惠我周家以无疆之休使我子孙世世永保之也】
　　无封靡于尔邦维王其崇之念兹戎功继序其皇之封靡之义未详或曰封専利以自封殖也靡汰侈也崇尊尚也戎大皇大也　言汝能无封靡于汝邦则王当尊汝【王介甫曰戒其无封以専利无靡以伤财则为王之所崇也】又念汝有此助祭锡福之大功则使汝之子孙继序而益大之也
　　无竞维人四方其训之不显维徳百辟其刑之于【音鸟】乎【音呼】前王不忘
　　又言莫强于人莫显于徳先王之徳所以人不能忘者用此道也此戒饬而劝勉之也【黄实夫曰此成王感发诸侯不尽之意愚按上文四句戒饬之也此五句劝勉之也】中庸引不显惟徳百辟其刑之而曰故君子笃恭而天下平【不显犹言岂不显也此借引以为幽深逺之意言天子有不显之徳而诸侯法之则其徳愈深而效愈逺矣笃厚也笃恭言不显其敬也笃恭而天下平乃圣人至徳渊微自然之应也　问不显维徳按诗中例言岂不显也今借引此诗真作不显説如何曰是个幽深逺意是不显中之显】大学引于乎前王不忘而曰君子贤其贤而亲其亲小人乐其乐而利其利此以没世不忘也【于戏叹词前王谓文武也君子谓后贤后王小人谓后民也此言前王所以新民者止于至善能使天下后世无一物不得其所所以既没世而人思慕之愈久而不忘也　又曰贤其贤者闻而知之仰其徳业之盛也亲其亲者子孙保之思其覆育之恩也乐其乐者含哺鼓腹而安其乐也利其利者耕田凿井而享其利也此皆先王盛徳至喜之余泽故虽已没世而人犹思之愈久而不能忘也】烈文一章十三句
　　此篇以公疆两韵相叶未审当从何读意亦可互用也【愚按第一句与第六第七句相叶第三句与第五第八第十三句相叶亦隔互叶韵也】
　　序成王即政诸侯助祭也
　　诗中未见即政之意
　　天作高山大【音泰】王荒之彼作矣文王康之彼徂矣岐【沈括曰后汉书西南夷传作彼岨者岐今按彼书岨但作徂而引韩诗薛君章句亦但训为往独矣字正作者如沈氏説然其注未复云岐虽阻僻则似又有岨意韩子亦云彼岐有岨疑或别有所据故今从之而定读岐字絶句】有夷之行【叶户郎反】子孙保之
　　赋也高山谓岐山也荒治【王介甫曰治荒谓之荒】康安也岨险僻之意也夷平行路也　此祭大王之诗言天作岐山而大王始治之大王既作而文王又安之于是彼险僻之岐山人归者众而有平易之道路子孙当世世保守而不失也【严氏曰作者造立之言也迁岐非得已而周以岐兴诗人以为是非人所能为故言此岐山天实为之也黄实夫曰迁岐之役曰帝省其山曰帝迁明徳曰帝作邦作对又曰天作似以岐可兴周而天故使大王之迁岐也然其一篇则在于大王之荒文王之康子孙之保而不独归之于天也　段氏曰刘氏云其始作之固自乎天其终保之亦系乎人严氏曰大王文王之业子孙当保守而不坠也成功告神明之颂多言子孙当保守之意葢子孙能保守则可以慰祖宗之心矣辅氏曰高山大川皆天造地设也大禹但能奠之耳故曰天作治荒谓之荒犹治乱谓之乱也大王治荒之而亦曰彼作矣者推大王与天同功也祖先所以经理其始计安其后者既已甚艰勤矣则子孙固宜世世保之而不失也】
　　天作一章八句
　　序祀先王先公也【胡庭芳曰诗只称大王文王则祀不及先公明也若祭其人不颂其徳可乎然朱子定以为祭大王诗不及文王者岂以诗不言王季也若并祭王季颂其子不颂其父乃预祭其问亦非所安也故只以为祭大王诗也】
　　昊天有成命二后受之成王不敢康夙夜基命宥密于【音乌】缉熙单厥心肆其靖之
　　赋也二后文武也成王名诵武王之子也【愚按朱子于下武诗成王二字则辨先儒之误而谓非王诵之諡于此诗成王字则正先儒之误而以为諡名固各有当也】基积累于下以承借乎上也宥宏深也密静密也于叹词靖安也　此诗多道成王之徳疑祀成王之诗也言天祚周以天下既有定命而文武受之矣成王继之又能不敢康宁而其夙夜积徳以承借天命者又宏深而静密是能继续光明文武之业而尽其心故又能安靖天下而保其所受之命也【辅氏曰不敢康戒谨恐惧也不宏则体不尽不深则见不彻不静则不能到冲漠无朕处不密则不能到万象森具处宏深阳之徳也静密阴之徳也合是二徳则能承借乎天之命我者也夙夜无间断也能夙夜基命宥密则能继续光明文武之业而尽其心才有间断则文武之业便有蔽昧处而已之心亦不能尽矣天命也文武之业也已之心也天下之安也皆是一统底事黄氏曰文武受天命兴王业者如此则成王所以基而承之继而广之者亦惟尽此心而已葢文武以上天之心为心后王以文武之心为心无愧于文武之心而后能安文武之天下无负于天命而后无愧于文武也】国语叔向引此诗而言曰是道成王之徳也成王能明文昭定武烈者也以此证之则其为祀成王之诗无疑矣
　　昊天有成命一章七句
　　此康王以后之诗【陈安卿问康王何縁无诗曰昊天有成命之类便是康王诗而今却要解那成王做成王业费尽气力要从王业上説去不知怎生地】
　　序郊祀天地也
