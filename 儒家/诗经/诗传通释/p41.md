<!-- { "loadSidebar": true } -->
　　冽彼下泉浸彼苞萧【叶踈鸠反】忾我寤叹念彼京周比而兴也萧蒿也【陆玑曰今俗谓之牛尾蒿】京周犹周京也冽彼下泉浸彼苞蓍【音尸】忾我寤叹念彼京师【叶霜夷反】比而兴也蓍筮草也【陆玑曰似藾萧青色科生本草其生如蒿髙五六尺一本多者至三五十茎生便条直异于众蒿秋后有花出枝端上红紫色形如菊用其筮为筮以知吉防故谓之神物史记云蓍满百茎者其下有神龟守之上有青云覆之】京师犹京周也【孔氏曰周京与京周京师一也因异章而变文尔】详见大雅公刘篇
　　芃芃【薄工反】黍苗隂雨膏【古报反】之四国有王郇【音荀】伯劳
　　【力报反】之
　　比而兴也芃芃美貌邭伯郇侯文王之后尝为州伯治诸侯有功【孔氏曰左传富辰称毕原酆郇文之昭也李迂仲曰郇国今河中倚氏县王制谓二百一十国为州州有伯是九州中有九伯也】　言黍苗既芃芃然矣又有隂雨以膏之四国既有王矣而又有郇伯以劳之伤今之不然也【辅氏曰冽彼下泉浸彼苞稂则衰苶之意可见芃芃黍苗隂雨膏之则生生之意可见何诗人之善于形容也】
　　下泉四章章四句
　　程子曰易剥之为卦也诸阳消剥已尽独有上九一爻尚存如硕大之果不见食将有复生之理【一阳在上如硕大之果人不及食独留于上只不食便有复生之理】上九亦变则纯隂矣然阳无可尽之理变于上则生于下无间可容息也【问变于上则生于下乃剥复相因之理毕竟相须经由坤坤卦纯隂无阳如此则阳有断灭也何以能生于复曰凡隂阳之生一爻当一月须是满三十日方满得那腔子做得一画成今坤卦非是无阳始生甚微做一画未成非是坤卦纯隂便无阳也】隂道极盛之时其乱可知乱极则自当思治故众心愿载于君子君子得舆也诗匪风下泉所以居变风之终也【君子在上而小人皆载于下是君子得舆之象】　陈氏曰乱极而不治变极而不正则天理灭矣人道絶矣圣人于变风之极则系之以思治之诗以示循环之理以言乱之可治变之可正也【吕东莱曰匪风下泉虽皆思周道之诗然匪风作于东迁之前此一时也下泉作于齐桓之后此又一时也严氏曰匪风思周而宣王中兴下泉思周而周不复兴无其人也辅氏曰匪风下泉二诗虽皆思周道之诗然匪风作于东迁之前其意尚觊乎周道之复兴故曰谁将西归怀之好音若下泉则作于齐桓之后不复有觊望之意矣直慨叹想慕之而已程子因解剥卦而及匪风下泉二诗居变风之终之说可谓得圣人之意矣陈氏所谓以示循环之理以言乱之可治变之可正尤足以补程子之说故并载之】
　　序思治也曹人疾共公侵刻下民不得其所忧而思明王贤伯也
　　曹无他事序因候人而遂以为共公然此乃天下之大势非共公之罪也
　　曹国四篇十五章六十八句

　　诗传通释卷七
　　钦定四库全书
　　诗传通释卷八
　　元　刘瑾　撰
　　诗
　　朱子集传
　　豳一之十五
　　豳国名在禹贡雍州岐山之北原隰之野虞夏之际弃为后稷而封于邰及夏之衰弃稷不务弃子不窋【迍入声】失其官守而自窜于戎狄之间【孔氏曰韦昭以为不窋当大康之时】不窋生鞠陶鞠陶生公刘能复修后稷之业民以富实乃相土地之宜而立国于豳之谷焉十世而大王徙居岐山之阳十二世而文王始受天命十三世而武王遂为天子武王崩成王防不能涖阼【郑氏曰涖视也不能视阼阶行人君之事】周公旦以冢宰摄政【愚按成王谅隂周公固摄其政此谓不能涖阼而周公摄政则通免丧以后而言也】乃述后稷公刘之化作诗一篇以戒成王谓之豳风而后人又取周公所作及凡为周公而作之诗以附焉【刘元城曰名之为豳实周公诗耳周公作诗意在于豳而周公其他诗无所可系故因附之豳也胡庭芳曰诗乃周家之诗豳特夏之列国耳葢七月惟言豳民之风俗故得处变风之末彭氏曰七月公刘皆言民事其为诗一也然七月之诗微而及于昆虫草木衣服饮食之末较之公刘莫非兴王气象其体固不同也愚按七月而后附以鸱鸮东山者亦周公所作也附以伐柯破斧九罭狼跋者众人为周公而作之诗也】豳在今邠州三水县邰在今京兆府武功县【愚按今庄浪路有邠州巩昌路镇原州有三水县故城安西路干州冇武功县并隷陕西省】
　　七月流火【叶虎委反】九月授衣【叶上声】一之日觱【音必】发【叶方吠反】二之日栗烈【叶力制及】无衣无褐【音曷叶许例反】何以卒嵗【或曰发烈褐皆如字而嵗读如雪】三之日于耜【叶羊里反】四之日举趾同我妇子【叶奬里反】馌【炎輙反】彼南畆【叶满彼反】田畯【音俊】至喜
　　赋也七月斗建申之月夏之七月也后凡言月者放此【愚按凡诗中月数皆以寅月起数不特此诗为然也】流下也火大火心星也以六月之昏加于地之南方至七月之昏则下而西流矣【愚按尧典曰永星火以正仲夏葢尧时仲夏日在鹑火故昏而大火中及周公摄政时凡一千二百四十余年嵗差当退十六七度故六月而后日在鹑火大火昏中七月则日在鹑首而昏时大火西流于地之未位然此诗上述邠俗乃当夏商之时而言七月流火者葢据周公时所见而言耳】九月霜降始寒而蚕绩之功亦成故授人以衣使御寒也一之日谓斗建子一阳之月二之日谓斗建丑二阳之月也变月言日言是月之日也后凡言日者放此【张子曰言月又言日别无义例只是文顺】葢周之先公已用此以纪候故周有天下遂以为一代之正朔也觱发风寒也栗烈气寒也【王介甫曰风而寒尚非其至也无风而寒于是为至】褐毛布也【孔氏曰褐贱者所服今夷狄作褐皆织毛为之】嵗夏正之嵗也于往耜田器也【濮氏曰耜以起土者言之】于耜言往修田器也举趾举足而耕也我家长自我也馌饷田也田畯田大夫劝农之官也　周公以成王未知稼穑之艰难故陈后稷公刘风化之所由使瞽蒙朝夕讽诵以教之【真氏曰周家以农事开国成王幼冲周公作诗使瞽朦歌之庶几王知小民之依不敢荒宁葢与无逸同一意也】此章首言七月暑退将寒【程子曰嵗过中而行暮矣当有卒嵗之具御寒之备故以七月流火为首张子曰虑事有豫常于半年前提掇故频举七月为言】故九月而授衣以御之葢十一月以后风气日寒不如是则无以卒嵗也正月则往修田器二月则举趾而耕少者既皆出而在田故老者率妇子而饷之治田早而用力齐是以田畯至而喜之也【欧阳子曰田大夫见其劝农乐业而喜愚按治田早者二月而即举趾也用力齐者少壮则在田家长妇子则致饷也劝农之道无非欲其不后于时不懈于力邠人乃不待劝而能然田畯所以喜也】此章前段言衣之始后段言食之始二章至五章终前段之意六章至八章终后段之意【吕与叔曰七月流火则忧卒嵗之无衣三之日于耜以备秋成而有食愚按人情之常冬寒而始索衣然所以成衣者则不始于冬而始于七月之暑退秋成而始得食然所以足食者则不始于秋而始于三月之举趾故此章前段以七月言衣褐之所始二章至五章既终其意而复言穹室墐戸之事后段以三之日言耕食之始六章至八章既终其章而并言蔬果祭享之事又皆所以广此章衣食之意也】
　　七月流火九月授衣春日载阳有鸣仓庚【叶古良反】女执
　　懿筐遵彼微行【叶户郎反】爰求柔桑春日迟迟采蘩祁祁【巨之反】女心伤悲殆及公子同归
　　赋也载始也阳温和也仓庚黄鹂也懿深美也遵循也微行小径也柔桑稺桑也迟迟日长而暄也【孔氏曰人在阳则舒在隂则惨遇春暄则四体舒泰觉昼景之稍稍长谓日行迟故以迟迟言之也】蘩白蒿也所以生蚕今人犹用之葢蚕生未齐未可食桑故以此啖之也祁祁众多也或曰徐也公子豳公之子也　再言流火授衣者将言女功之始故又木于此遂言春日始和有鸣仓庚之时而蚕始生则执筐以求稺桑【王介甫曰以九月授衣也故春日载阳则求桑而蚕郑氏曰蚕始生宜稺桑也】然又有生而未齐者则采蘩者众而此治蚕之女感时而伤悲【毛氏曰春女悲秋士悲感其物化也】葢是时公子犹娶于国中而贵家大族连姻公室者亦无不力于蚕桑之务故其许嫁之女预以将及公子同归而逺其父母为悲也【辅氏曰周公作北诗所以体其民之意至纎至悉至于女心伤悲殆及公子同归体之至此则其余固无不尽也夫后稷先公之世去周公亦逺矣而能体其民如此则当时之民痒疴疾痛周公又岂冇不体之者乎所谓唯君子为能通天下之志而圣人之心能合天下为一体通古今为一息者周公之谓矣张子曰此言重昏嫁本人情愚按同归者同亲迎之公子而归也】其风俗之厚而上下之情交相忠爱如此后章凡言公子者放此【张子曰我朱孔阳则已欲为公子裳采蘩祁祁则殆及公子同归民爱邠公待之如家人其爱之深如此愚按后章言为公子裳为公子裘者固皆可见其俗之厚而有忠爱公子之情但此章因念及公子同归而为离亲之悲亦无非忠爱其上之心也】
　　七月流火八月萑【戸官反】苇【韦鬼反】蚕月条【它雕反】桑取彼
　　斧斨【七羊反】以伐逺扬猗【于宜反】彼女桑七月鸣防【圭覔反】八月载绩载载黄我朱孔阳为公子裳
　　赋也萑苇即蒹葮也蚕月治蚕之月【王介甫曰蚕长非一月故不指言某月也愚按蚕月虽不可指定某月然其既条取大桑复猗彼女桑大约当在建辰之月蚕盛之时先儒或疑此诗独阙三月葢已具于蚕月之间矣】条桑枝落之采其叶也【孔氏曰斩条于地采之也】斧隋【驼妥二音】銎【穹】斨方銎【释文曰隋孔形狭而长銎斧孔也孔氏曰斨即斧也唯巩孔异耳】逺扬逺枝扬起者也【孔氏曰长条扬起手所不及故枝落之而采其叶】取叶存条曰猗女桑小桑也【孔氏曰女是人之弱者女桑柔桑也】小桑不可条取故取其叶而存其条猗猗然耳【苏氏曰猗长也叶尽则条猗猗其长也】防伯劳也【孔氏曰夏至来冬至去应隂气之动其声防鶏以声得名胡庭芳曰补传云仲夏始鸣七月则鸣之极防防以七月鸣则隂气至而众芳歇矣鴂防音相近服防陆佃以为题鴂即防也】绩缉也黒而有赤之色朱朱色阳明也　言七月暑退将寒而是嵗御冬之备亦庶几其成矣又当预拟来嵗治蚕之用故于八月萑苇既成之际而收蓄之将以为曲薄【孔氏曰月令季春具曲植筐筥注曲薄也植槌也薄用萑苇为之】至来嵗治蚕之月则采桑以供蚕食而大小毕取见蚕盛而人力至也蚕事既备又于鸣防之后麻熟而可绩之时则绩其麻以为布【王介甫曰蚕生于阳气之淑时故以仓庚为候麻成于隂气之慝时故以防为候】而凡此蚕绩之所成者皆染之或或黄而其朱者尤为鲜明皆以供上而为公子之裳言劳于其事而不自爱以奉其上葢至诚惨怛之意上以是施之下以是报之也【程子口为公子裘献豜于公皆北义也民之知义如此则美俗成矣愚按至诚惨怛之情一施一报即所谓交相忠爱者也】以上二章专言蚕绩之事以终首章前段无衣之意【愚按二章三章虽皆以终首章无衣之意而其意则益深逺葢二章之终其意者推言暑退将寒而授衣其衣之成实始于春月之蚕桑此章又推言暑退之后是嵗蚕桑之功既成而来嵗蚕桑之备方始以至预言八月载绩又皆预恐来嵗之无衣焉其虑之逺而备之悉者如此】
