<!-- { "loadSidebar": true } -->
　　赋也萋萋盛貌春将暮之时也归止可以归也【吕与叔曰嵗暮之期既不至将至春之暮犹未归也愚按戍者之还当以仲春至家故此章于杕杜萋萋之时而知征夫之可以归也辅氏曰王事靡盬者公义也我心伤悲者私情也虽其室家亦情义并行而不相悖】陟彼北山言采其杞王事靡盬忧我父母【叶满侑反】檀车
　　幝幝【尺善反】四牡痯痯【古缓反叶古转反】征夫不逺
　　赋也檀木坚宜为车幝幝敝貌痯痯罢【皮】貌　登山采杞则春已莫而杞可食矣葢托以望其君子而念其以王事诒父母之忧也【辅氏曰虽托于登山采杞以望其君子然又念其以王事诒父母之忧则非独以室家之情而已也李迂仲曰此言王事靡盬忧我父母何以异于鸨羽王事靡盬不能艺黍稷父母何怙然鸨羽下之人自诉其劳苦此下之人劳苦而上知之】然檀车之坚而敝矣四牡之壮而罢矣则征夫之归亦不逺矣【范氏曰车幝幝马痯痯若见其将至矣愚按杞可采食而征夫犹未至则春已莫而愈过期矣故知其行必不逺矣】
　　匪载匪来【叶立直反】忧心孔疚【叶讫力反】期逝不至【叶朱力反】而多
　　为恤卜筮偕【叶举里反】止防言近【叶渠纪反】止征夫迩止
　　赋也载装疚病逝往恤忧偕俱防合也　言征夫不装载而来归固已使我念之而甚病矣况归期已过而犹不至则使我多为忧恤宜如何哉【毛氏曰逺行不必如期室家之情以期望之胡庭芳曰王氏云而多为恤饥渇欤疾病欤死伤欤是何期逝不至也】故且卜且筮相袭俱作合言于繇【宙】而皆曰近矣则征夫其亦迩而将至矣【辅氏曰征夫不逺想料之辞也征夫迩止决定之辞也归期近而思愈切者人情也期逝不至然后忧伤孔疚焉行者过期而不至则居者之忧百端矣】范氏曰以卜筮终之言思之切而无所不为也
　　杖杜四章章七句【愚按前三章皆述其室家私情而兼公义为言卒章则又专劳之以私情大概与四牡采薇出车同本于公私情义以慰之也】
　　郑氏曰遣将帅及戍役同歌同时欲其同心也反而劳之异歌异日殊尊卑也记曰赐君子小人不同日此其义也王氏曰出而用兵则均服同食一众心也入而振旅则殊尊卑辨贵贱定众志也范氏曰出车劳率故美其功杖杜劳众故极其情先王以己之心为人之心故能曲尽其情使民忘其死以忠于上也【李迂仲曰其遣也则预述其懐归之事其还归也又不忘其行役之劳故三诗遣劳帅役之事虽不同而叙其往反终始之情则一也胡庭芳曰王氏云上之人能知其下中心委曲之情而形于歌咏则下悦之出车杖杜是也上之人不能知而其下自陈劳苦之状悲伤之情则怨也扬之水鸨羽是也辅氏曰郑王范氏所发之意皆得诗人之旨但劳帅劳役体悉其情无所不至而畧不及论功行赏之事者何哉葢古者竭诚尽瘁以勤王之事者人臣之义也君臣各行其事而已下不以赏而望乎上上不以赏而夸乎下此君臣相与之至情也岂后世所能及哉愚按集传郑氏王氏之説总论采薇出车杖杜也范氏之説兼论出车杖杜二诗也】
　　序劳还役也
　　同上
　　南陔
　　此笙诗也有声无词旧在鱼丽之后以仪礼考之其篇次当在此【辅氏曰已下三篇不缀于皇皇者华之后而附于此者欲以笙诗六篇相次也】今正之説见华黍
　　序孝子相戒以养也
　　此笙诗也谱序篇次名义及其所用已见本篇鹿鸣之什十篇一篇无辞凡四十六章二百九十七句
　　白华之什二之二
　　毛公以南陔以下三章无辞故升鱼丽以足鹿鸣什数而附笙诗三篇于其后因以南有嘉鱼为次什之首今悉依仪礼正之
　　白华
　　笙诗也説见上下篇
　　序孝子之洁白也
　　同上此序尤无理
　　华黍
　　亦笙诗也乡饮酒礼鼓瑟而歌鹿鸣四牡皇皇者华然后笙入堂下磬南北面立乐南陔白华华黍燕礼亦鼓瑟而歌鹿鸣四牡皇华然后笙入立于县中【李宝之曰诸侯轩县县中者北县之南也乡饮酒唯有磬故笙立于磬南】奏南陔白华华黍南陔以下今无以考其名篇之义然曰笙曰乐曰奏而不言歌则有声而无词明矣【董氏曰笙入者有声而无诗也葢诗有歌有声见于诗者歌也寓于乐者声也以其用于乡人邦国故当时人习其义是以因其事而识其声知其义也然则亡其辞者乃本亡之非失亡也刘辰翁曰雅诗之入歌者今皆在入笙者独不存疑南陔六诗当时元只有声如今之琴谱本无其词也吾甚笑束晢补亡之无谓】所以知其篇第在此者意古经篇题之下必有谱焉如投壶鲁鼓薛鼓之节而亡之耳【愚按鲁鼓薛鼓之节其谱见礼记投壶篇末葢鲁薛二国投壶燕射击鼓之节也其圆者击鼙其方者击鼓其节不同亦皆有声而无词也】序时和嵗丰宜黍稷也有其义而亡其辞同上然所谓有其义者非真有所谓亡其辞者乃本无也
　　鱼丽【力驰反】于罶【音栁与酒叶】鲿【音尝】鲨【音沙叶苏何反】君子有酒旨且多
　　兴也丽歴也罶以曲薄为笱而承梁之空【孔】者也鲿扬也今黄颊鱼是也似燕头鱼身形厚而长大颊骨正黄鱼之大而有力解飞者【埤雅曰今黄鳞鱼也性浮而善飞跃故一曰扬也燕头鱼身颊骨正黄一名黄扬】鲨鮀【徒何反】也鱼狭而小常张口吹沙故又名吹沙【濮氏曰鲨鱼多种有极大者其皮如沙今人以为刀劒鞘吹沙小鱼耳埤雅曰鲨大如指狭圆而长有黒点】君子指主人旨且多旨而又多也此燕飨通用之乐歌即燕飨所荐之羞而极道其
　　美且多见主人礼意之勤以优賔也【濮氏曰言酒则殽随之言物有所该者广愚按此诗后三章所指物之多矣旨矣有矣即前之所言酒之且多且旨且有者也乃乐工极道主人所荐之物如此以见优賔之意】或曰赋也下二章放此【古人以鱼为重故鱼丽南有嘉鱼皆特举以歌之愚按若作赋体説则诗中所言鱼亦是当时所荐之羞也】
　　鱼丽于罶鲂鳢【音礼】君子有酒多且旨
　　兴也鳢鲖【冲上声又音同】也又曰鲩【睆】也【胡庭芳曰严氏云毛郭皆以鳢为鲖潘子善问今黒鲤鱼道家以为厌者也舎人谓鳢名鲩埤雅曰今鲤也诸鱼中唯此鱼瞻甘可食其首戴星夜则北向鲿鲨之美不若鲂鳢鲂鳢之美不若鰋鲤故其序如此】
　　鱼丽于罶鰋【音偃】鲤君子有酒旨且有【叶羽已反】
　　兴也鰋鮎【念平声】也【本草曰大首方口背青黒无鳞多涎即鳀鱼也鳀音题严氏曰毛以鮎释鰋郭璞云各自一鱼鰋今偃额白鱼也毛质畧当言似鮎耳埤雅云鲿鱼黄鲂鱼青鳢鱼鰋鱼白鲤鱼赤则五色之鱼皆备】有犹多也
　　物其多矣维其嘉【叶居何反】矣
　　赋也
　　物其旨矣维其偕【叶举里反】矣
　　赋也
　　物其有【叶羽已反】矣维其时【叶上纸反】矣
　　赋也苏氏曰多则患其不嘉旨则患其不齐有则患其不时今多而能嘉旨而能齐有而能时言曲全也【辅氏曰后三章乃重叹前三章多旨有三字耳陈夀翁曰王应之云后三章衍前三章之词前章多旨有皆以酒言而衍之之词皆曰物以见物之与酒称也】
　　鱼丽六章三章章四句三章章二句
　　按仪礼乡饮酒及燕礼前乐既毕皆间【去声】歌鱼丽笙由庚歌南有嘉鱼笙崇丘歌南山有台笙由仪间代也言一歌一吹也然则此六者葢一时之诗而皆为燕飨賔客上下通用之乐【鱼丽诸篇皆君臣燕饮之诗道主人意以誉賔如今宴饮致语之类亦有间叙賔客辞者汉书载客歌骊驹主人歌客无庸归亦此意】毛公分鱼丽以足前什而説者不察遂分鱼丽以上为文武诗嘉鱼以下为成王诗其失甚矣
　　序美万物盛多能备礼也文武以天保以上治内采薇以下治外始于忧勤终于逸乐故美万物盛多可以告于神明矣
　　此篇以下时世次第序説之失已见本篇其内外终始之説葢一节之可取云
　　由庚
　　此亦笙诗説见鱼丽
　　序万物得由其道也
　　见南陔
　　南有嘉鱼烝【之承反】然罩罩【张教竹卓二反】君子有酒嘉賔式燕以乐【五教歴各二反】
　　兴也南谓江汉之间嘉鱼鲤质鳟鲫肌出于沔南之丙宂【陆农师曰嘉鱼鲤质鳟鳞肌肉美食乳泉出于丙穴先儒谓穴在汉中沔南县北穴口向丙故曰丙也】烝然发语声也罩篧【总入声】也编细竹以罩鱼者也重言罩罩非一之词也　此亦燕飨通用之乐故其辞曰南有嘉鱼则必烝然而罩罩之矣君子有酒则必与嘉賔共之而式燕以乐矣此亦因所荐之物而道达主人乐賔之意也【愚按诗言燕乐衎绥既燕而又燕故知为道达主人乐賔之意】
　　南有嘉鱼烝然汕汕【所谏反】君子有酒嘉賔式燕以衎
　　【苦旦反】
　　兴也汕樔【嘲】也以薄汕鱼也【郑氏曰樔今之撩罟也　撩疗僚涝三音】衎乐也
　　南有樛【居虬反】木甘瓠【音防】累【力追反】之君子有酒嘉賔式
　　燕绥之
　　兴也　东莱吕氏曰瓠有甘有苦甘瓠则可食者也樛木下垂而美实累之固结而不可解也愚谓此兴之取义者似比而实兴也
　　翩翩者鵻【之谁反】烝然来【叶六直陵之二反】思君子有酒嘉賔
　　式燕又【叶夷昔反或如字】思
　　兴也此兴之全不取义者也【辅氏曰诗中兴体固有此两様但此二章相比故于此发之也】思语辞也又既燕而又燕以见其至诚有加而无已也【孔氏曰思皆为辞嘉賔既来用此酒与之燕又燕也频与之燕言亲之甚也】或曰又思言其又思念而不忘也【来思之思语词又思既燕而又思之以见其至诚有加而无已也凡思字为语助者上字叶韵为思虑之思者本字协韵此章则来字与末句思字协韵也】
　　南有嘉鱼四章章四句
　　説见鱼丽
　　序乐与贤也太平之君子至诚乐与贤者共之也
　　序得诗意而不明其用其曰太平之君子者本无谓而説者又以专指成王皆失之矣
　　崇丘
　　説见鱼丽
　　序万物得极其高大也
　　见上
　　南山有台【叶田饴反】北山有莱【叶陵之反】乐【音洛】只【音纸】君子邦家之基乐只君子万寿无期
　　兴也台夫【符】须即莎草也【本草曰其实名香附子】莱草名叶香可食者也【陆玑曰兖州人烝以为茹谓之莱烝】君子指賔客也　此亦燕飨通用之乐故其辞曰南山则有台矣北山则有莱矣乐只君子则邦家之基矣乐只君子则万寿无期矣所以道达主人尊賔之意美其徳而祝其寿也【愚按诗中所谓徳音所谓民之父母邦家之基与光皆所以美其徳也所谓寿耉者皆所以祝其寿也通前鱼丽嘉鱼两篇皆一时乐工所歌彼为优賔乐賔则此诗所以美之祝之者为尊賔也或疑賔客不足以当万寿之语愚谓此诗上下通用之乐当时賔客容有爵齿俱尊足当之者葢古人简质如士冠礼祝辞亦云眉寿万年又况古器物铭所谓用蕲万寿用蕲眉寿万年无疆之类皆为自祝之辞则此诗以万寿祝賔庸何伤乎】
　　南山有桑北山有杨乐只君子邦家之光乐只君子
　　万寿无疆
　　兴也【辅氏曰首章邦家之基美其可以为邦家之基本所谓治生乎君子贤者为国人祯干也次章言邦家之光美其可以为邦家之显荣所谓儒者在朝则美政在位则美俗也既足以为邦家之基木与显荣故因祝其寿之无期限而无疆界者也愚按此章亦美其徳而祝其寿也】
　　南山有杞北山有李乐只君子民之父母【叶满彼反】乐只
