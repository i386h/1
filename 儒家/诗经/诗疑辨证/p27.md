<!-- { "loadSidebar": true } -->
　　朱传曰获稻以酿酒也意本郑氏礼注是専以稻为酿酒之用也而酿酒之米特其粘之糯者耳【米之疏者曰秔粘者曰糯】则稻实専指糯米言矣陈啓源据此诗及丰年诗【丰年诗为酒为醴独言黍稌】月令【仲冬命大酋亦言秫稻黍乃稷之黏者秫乃粱之黏者而与稌稻竝言】説文【云稻稌也沛国谓稻曰糯又曰秔稻属然则稌稻糯俱是黏者而疏者直名秔】本艸【専言糯为稻】杜少陵诗【云烟霜凄野日秔稻熟天风秔稻与烟霜相对明是二物】専指糯米为稻诚属可信【李颀诗南川粳稻花侵县西岭云霞色满堂亦以粳稻与云霞相对】但周礼太宰之九谷先郑注云黍稷秫稻麻大小豆大小麦【后郑有粱苽无秫大麦】而职方氏豫州并州其谷宜五种注云黍稷菽麦稻也兖州其谷宜四种注云黍稷稻麦也幽州其谷宜三种注云黍稷稻也青州其谷宜稻麦扬州荆州其谷宜稻即朱子论语注亦云稻黍稷麦菽也窃疑米之为用秔者尤多于糯何以太宰所掌反不及秔米而九州所产独有糯米乎然则稻为秔糯之总名未必非古【周礼稻人掌稼下地疏云以下田种稻故云稼下地决不専种糯米也】
　　春酒
　　毛传曰春酒冻醪也孔氏申之曰醪是酒之别名此酒冻时酿之故为冻醪【天官酒正辨三酒之物云一曰事酒二曰昔酒三曰清酒注云事酒今之醳酒也昔酒今之酋乆白所谓旧醳者也清酒今之中山冬酿接夏而成者】即天官酒正三酒中之清酒也然则此酒实酿之于冬而云春酒者岂以其歴春不坏与或豫备为新春之需与春秋纬云凡黍为酒阳据隂乃能动则酒以导和欲为眉夀之助故有取于春之义与月令仲冬麴糵必时注云获稻而渍米麴至春而为酒是春时所酿故名春酒也吕记既从毛孔而复引此注以今騐之麴糵于七月八月制之亦用麦【春秋纬云以麦入黍而为酒】而不用稻月令言仲冬必时者意谓仲冬将造酒而麴糵必以时先备耳又今世酿酒冬间所造者可藏以歴春至夏而不变立春后所造即不能经乆郑説未敢据信苏传曰【春酒冻醪也】冬酿而夏熟【养老者必有酒以助养其气】夏不可以酿故为此酒以继之其必言夏熟者亦未明其义朱传无训且当从毛
　　断壶
　　毛传曰壶瓠【户故反】也孔疏无所申明今攷説文云瓠一名壶皆匏属也其言亦简古今注曰匏瓠也壶芦瓠之无柄者也瓠有柄者【悬匏可为笙曲沃者尤善秋乃可用之则漆其里瓢亦瓠也瓠其摠瓢其别也】分为两种埤雅曰头短大腹曰匏长而瘦上者曰瓠似匏而肥圆者曰壶【壶圆器也故谓之壶亦曰壶卢性善浮要之可以涉水南人谓之要舟乂可为樽】又分为三其义始明今世所植瓠有数种有圆大可容数斗者有茎长一二尺甚有三尺许者又有两头大而腰细者又有极小者俗皆谓之壶卢不知其形不同其名亦各异矣据诗言匏有苦叶又言甘瓠累之则又因其性而别焉乃甘固可食苦亦食而知之与此诗之壶皆可食当就其始生嫩时言之也孔氏谓就蔓断取食之陆农师谓断其根【云壶性蔓生披蔓斩之八月冷露降辄先断其根令其余蔓引之已日乃收尤坚成可用】刘执中谓断其梢【云枯者可为壶嫩者可为茹八月宜断其梢令勿复实所以坚其壶而大其茹】窃意此诗方言壶之可食何得即断其根若只以断为取亦蔓生何以不言取刘説晓物性明人功亦老于圃者矣
　　凿冰
　　藏冰之道备于周礼【凌人正嵗十有二月令斩氷三其凌春始治鉴凡内外饔之膳羞鉴焉凡酒浆之酒醴亦如之祭祀共氷鉴宾客共冰大丧共夷槃夏颁氷掌事秋刷】月令【孟冬水始氷地始冻仲冬冰始壮地始坼季冬氷方盛水泽腹坚命取氷孟春东风解冻鱼上氷仲春天子乃献羔开氷先荐寝庙】左传【申丰曰古者日在北陆而藏氷西陆朝觌而出之深山穷谷固隂沍寒于是乎取之其出之也朝之禄位宾食丧祭于是乎用之其藏之也黒牡秬黍以享司寒其出之也桃弧棘矢以除其灾献羔而啓之火出而毕赋自命夫命妇至于老疾无不受氷山人取之县人传之舆人纳之人藏之夫氷以风壮而以风出其藏之也周用之也徧】三书大防本与诗相发明孔氏泥郑答孙皓之説【孔云凌人十二月斩氷即以其月纳之此言三之日纳于凌隂四之日即出之藏之既晚出之又早者郑答孙皓曰豳土晚寒故可夏正月纳氷夏二月仲春太簇用事阳气出地始温故礼应开冰先荐寝庙言由寒晚得晚藏氷依礼须早开故也】未为的确诗言二之日凿冰者即周礼十二月斩冰月令季冬取氷左传日在北陆而藏冰是也四之日献羔祭韭即周礼春始治鉴月令仲春献羔开冰左传西陆朝觌而出之是也【杜氏夏十二月日在虚危藏冰夏二月日在毕用氷】其时正相同藏固未尝晚出亦不为早也凌人十二月斩氷即以其月纳之豳人于二之日凿氷亦必即以其月纳之决无一月则専于凿积至来月而后纳之之理诗人讽咏成文意在铺张容有不可太拘处此类是也诗盖言二之日则凿冰三之日犹纳于凌隂而未开四之日则献羔祭韭而啓之尔至周礼一书乃周公治天下之大法也豳公当草创之时礼乐制度未能尽备其事断难周礼悉合今以早开为依礼似周公制礼在前而豳公依之矣是可信乎朱传曰豳土寒多正月风未解冻故冰犹可藏似果凿之于二之日至三之日而纳之矣其偶衍郑孔之误欤
　　朋酒斯飨
　　毛传曰飨者乡人以狗大夫加以羔羊公堂学校也觥所以誓也郑笺曰十月民事男女俱毕无饥寒之忧国君闲【音闲】于政事而飨羣臣于飨而正齿位故因而誓焉饮酒既乐欲享大夀无竟毛传甚简孔氏特以乡人用狗句知毛以斯飨为党正饮酒之礼【地官党正职曰国索鬼神而祭祀以礼属民而饮酒于序以正齿位】又以党正饮酒亦名乡饮酒乡饮酒礼尊事重故可称飨而所谓朋酒者即乡饮酒礼尊两壶于房户之间者是也所谓公堂即党正属民而饮酒于序之序谓党之序学也【孔云天官酒正云凡为公酒者注云谓乡射饮酒以公事作酒者是乡人之事得称公也】其言似有据而申郑易传之意又谓乡饮酒之礼用狗不用羊【申传云有大夫来相命曰当杀羔羊】则前説不尽属子虚乎乃郑笺言国君闲于政事而飨羣臣孔因郑注月令大饮烝引十月涤塲以下云是豳颂大饮之礼遂谓笺以斯飨为国君大饮之礼而朋酒是燕礼司宫尊于东楹之西两方壶【公尊瓦大夫尊两圆壶】也【设尊之法毎两尊并设故云朋酒也】而公堂则大学也【月令注云天子诸侯与羣臣饮酒于大学以正齿位谓之大饮】然此诗歴言豳民农桑之事甫毕终嵗勤动未得斗酒相劳苦反言国君飨羣臣之事与上文不相聨属矣朱传从张子之説【张云民忠爱其君之甚相戒以速毕农功当自杀羔羊献公以酒祝之万夀】以为豳民飨君固见王民皥皥之气象而仁人飨帝孝子飨亲以下飨上亦可谓飨不必拘饮燕食飨之节也而或疑斯飨为民自为之乎草野之人无故携壶挈榼就君而劝之酒豳民虽古朴君之宗之之后未必相狎至此若国家本有此制是豳公嵗索民之酒食亦非体也李迂仲谓农桑事毕于是合众酒而命飨至于燕饮之际又祝君以万夀无疆此指豳民自相燕饮为乐而每饭不忘君见其忠爱之至理亦可通【此本与毛传意近】但大夫无故不杀羊明庶人有故亦不得杀也公刘酌臣而执豕其民反自杀羊乎王安石以公堂为人君之堂吕东莱谓豳之先公国容未备无君臣之间意皆与张合无已且从张
　　鸱鸮篇
　　诗之鸱鸮【序曰鸱鸮周公救乱也成王未知周公之志公乃为诗以遗王名之曰鸱鸮焉】与书之金縢【金縢武王既丧管叔及其羣弟乃流言于国曰公将不利于孺子周公乃告二公曰我之弗辟我无以告我先王周公居东二年则罪人斯得于后公乃为诗以贻王名之曰鸱鸮王亦未敢诮公】相表里孔安国以金縢我之弗辟为以法法三叔则居东二年即是东征而鸱鸮作于致辟管蔡之后也郑康成读辟为避音则居东二年乃是避居东都而鸱鸮系未诛管蔡时作也康成之説王子邕辨之于前【论其非有三】欧阳永叔辨之于后【论其有不通者三失其大义者二】既明且悉矣而范逸斋金仁山许白云辈皆从郑即朱子晚年与蔡仲黙手书亦力主之故蔡氏书传与诗集传异然后人有读辟为避者而不敢以书之罪人诗之我子为周公官属【郑説也】实王与欧之力也申公説管叔及其羣弟流言于国周公避居于鲁作此诗以贻王与郑説合然此系后人伪托不足据信而康成之説实司马迁误之也史记称羣叔流言周公卒相成王而使其子伯禽就封于鲁则似周公未尝去位也又谓周公告太公望召公奭曰我之所以弗辟而摄政者恐天下叛周无以告我先王此读辟为避之所由来也【又云成王幼在襁褓之中成王用事人或谮周公周公奔楚攷武王崩时成王年已十三何云在襁褓耶在襁褓中何有用事人耶流言起而使子就封何异宋义方救赵而使于相齐耶且云奔者仓皇逃窜之象周公既仓皇逃窜则其官属自不能保全矣】史公本从子国受学不知何故背其师説也今攷金縢言管叔及其羣弟流言于国则首恶者管叔也从恶者羣弟也罪人之所在已自晓然何待周公居东二年始知罪人在管蔡耶况迟之又乆至二年后成王悟知罪人在管蔡何不即迎公归而必俟雷风之变耶惟公因流言起而不顾嫌疑握兵东征故成王不能释然欲诮公而未敢耳若公闻流言而引避成王又知罪人在管蔡于后公乃为诗贻王王何为尚欲诮公耶且金縢弗辟之辟与蔡仲之命致辟之辟义正相同何必作两解耶鸱鸮言既取我子则诗作于既诛管蔡之后明矣以诗为既诛管蔡则周公无避居东都之事矣夫流言既起事涉嫌疑庶几辞权谢势身不在朝而不利之谤自息故姑避于外以听功罪之所归者固贤人守节之常也而非所论于圣人之达节武王既崩成王尚幼皇图甫集而遭家不造国疑主少之日正赖天潢宗室和集于内镇抚于外以潜消奸宄之心所谓葛藟能庇其本根者是也故周公居中秉政而复使三叔监殷正欲示之以无可乗之隙而措天下于磐石之安也管叔为武庚辈唆嗾做出这一塲大疎脱【二语本朱子】周公之所不料正管叔之罪之莫可逭也三监之叛非叛周公也乃叛周矣使周公顾一已之小嫌逡巡退避忘国家之大计设或小腆不靖鄙我周邦将后稷开基以来歴圣之所经营一旦失坠是谁之咎与周公以冡宰听政周之尊亲大臣非二公可拟也不于此时捐其身为天下当大难之冲而制罪人之命乃欲居于鲁奔于楚避于东都徒为自全之计而诿责他人不思先王付托之重是不独管叔得罪于先王而周公亦何以告我先王哉故朱子晚年之论有鉴于后世拜表辄行之専擅而防微杜渐明君臣之大义于天下使跋扈者无所籍口论极正大但恐乱臣贼子造为蜚语以簧惑君亲而隂谋不轨者将谓周公大圣擅国大柄流言一起犹畏避外出王法不即及身则避之一义实无以破乱贼之胆而夺之魄所系尤重不可以不辨至周公东征之必请于成王成王之必从周公蒋仁叔之説当矣
　　熠燿宵行
