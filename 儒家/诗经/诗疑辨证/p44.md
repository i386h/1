<!-- { "loadSidebar": true } -->
　　毛传曰武继也郑笺曰下犹后也后人能继祖者唯有周家最大孔疏曰居下世即是在后此诗说之最古者也而毛于首章既训武为继五章又训为迹一篇之中字同训异于是众说纷起矣苏氏李氏训下武之武亦为迹言先王既没其迹在下不絶也王氏吕氏训武为武功言大王王季文王以文徳造始于上武王以武功续终于下也逸斋有二说一以为武功一即以为武王也严氏金氏又谓以武为下者周之家法也窃以苏李之训武字与绳其祖武之武同义通篇一例固为得之但迹属先王即不可以为下矣逸斋谓三后在天为上武王则在下则维周二字难解矣东莱转下为继义更迂曲若言周不尚武则书言我武维扬诗言有此武功武王以武名乐周公以武名颂原不讳言武也朱传曰下义未详或曰字当作文则首句既言文武下句文王又在三后之中于义为复又全诗称美武王而首句并举文武于体为襍况轻改经文躬蹈郑氏破字之失故亦疑而未定也详味诸说俱属未安必不得已古注虽迂师传有自尔雅释诂云武继也郭璞注引诗下武维周为证则武之训继由来尚矣盖三后事殷而武王伐纣功业不同顺逆相反然迹逆而理顺事异而心通故中庸称武王缵大王王季文王之绪又称武王周公达孝而以为善继善述此诗颂武王而美其配京求徳成孚永孝顺徳嗣服见武王所为无非曲体先王之心以克全其孝道虽化家为国易侯而王实无分毫与前人谬戾而篇首以下武二字发端即以名其篇诗人之意深哉
　　昭兹来许绳其祖武
　　毛传曰许进绳戒武迹也郑笺曰兹此来勤也【皆释诂文】武王能明此勤行进于善道戒慎其祖考所履践之迹美其终成之笺意本以明毛而义稍别孔氏即用郑意申毛陆释文云来王如字郑音赉王肃述毛者也郑王既异则毛郑亦异矣今王肃之说已不得见而毛氏绳武之解固本尔雅释诂惟许之训进实无经典明文孔氏云礼法既许而后进故以许为进此以意揣度之词耳攷后汉祭祀志东平王苍曰大雅曰昭兹来御慎其祖父御字有进义小雅饮御诸友毛传亦训御为进安知毛公之时此诗经文不作御与然恐骇俗故未敢强执陈氏曰来所自来也许语助也武王昭哉嗣服有自来矣其道在于绳约其祖考之踪迹吕记严缉俱从之苏氏曰许所也绳约也武王昭其孝于来世使约其祖武而行【故能久荷天禄而不变也】李黄集解从之朱传叅酌于陈苏之间云来后世也许犹所也【言武王之道昭明如此来世能继其迹则久荷而不替矣】后儒若蒋仁叔本从朱者也陈长发喜辟朱者也此篇陈独曰朱义为长蒋乃云朱传昭兹作一句来许带下文作一句恐文义不顺亦与前后文意不协窃以朱传得诗旨而未免太简故致仁叔之疑耳若谓武王之道昭明于来世如此来世能继其迹则久荷天禄其义未始不顺也范氏又云许犹与也武王继嗣之事昭明于天下天下之人皆来许与武王谓果能继先王之迹来字许字皆作本义解亦通
　　履帝武敏
　　生民首章毛氏以帝为髙辛氏之帝后稷之母姜嫄配髙辛氏帝从于帝而见于天将事齐敏此据大戴礼【礼曰帝喾卜其四妃之子皆有天下上妃有邰氏女曰姜嫄生后稷次妃有娀氏女曰简狄生契次妃陈锋氏女曰庆都生帝尧次妃娵訾氏女曰常仪生挚】为说则稷实髙辛氏帝之子也郑氏以帝为上帝炎帝之后有女曰嫄当尧之时为髙辛氏之世妃于祀郊媒之时时则有大神之迹姜嫄履之足不能满履其拇指之处心体欣欣然如有人道感已遂有身而生子此据命歴序【序曰少昊传八世颛顼传九世帝喾传十世】为说尧非喾子稷年又少于尧则姜嫄不得为喾妃矣观郑氏答赵商问【曰即姜嫄诚帝喾之妃履大人之迹而欣欣然是非真意矣乃有神气故意歆歆然天下之事以前验后其不合者何可悉信悉信亦非不信亦非稷雅于尧尧见为天子髙辛与尧并在天子位乎】及驳异义【异义诗齐鲁韩春秋公羊说圣人皆无父感天而生左氏说圣人皆有父谨按尧典以亲九族即尧母庆都感赤龙而生尧尧安得九族而亲之礼谶云唐五庙知不感天而生之闻也诸言感生得无父有父则不感生此皆偏见之说也商颂曰天命鸟降而生商谓娀简吞鳦子生契是圣人感生见于经之明文刘媪是汉太上皇之妻感赤龙而生髙祖是非有父感神而生者也且夫蒲卢之气妪煦桑虫成为己子况乎天气因人之精就而神之反不使子贤圣乎是则然矣又何多怪】则笺之所以易传者已自明其义而后儒纷争莫此为甚宗毛者则有若马融【曰帝喾有四妃下妃三人皆已生子姜嫄未有子故禋祀求子上帝大安其祭祀而与之子任身之月帝喾崩挚即位而崩帝尧即位帝喾崩后十月而后稷生盖遗腹子也虽为天所受然寡居而生子为众所疑不可申说姜嫄知后稷之神奇必不可害故欲弃之以着其神因以自明尧亦知其然故聴姜嫄弃之】王肃【肃以融言为然又其奏曰稷契之兴自以积徳累功于民事不以大迹与燕卵也且不夫而育乃载籍之所以为妖宗周之所以丧灭】洪驹父【曰尧舜与人同耳血气之类父施母生耳聴目视二足而行是圣智愚不肖之所同也何必有恢诡谲怪之观然后为圣且神哉】李迂仲【从洪说】诸人宗郑者则有张融王基【基讥马融说人情不然一也本欲避嫌嫌又甚焉不然二也义不得通不然三也　又讥王肃谓上帝但能作妖不能为嘉祥长于为恶短于为善乖戾尤甚焉】孙毓【云天道祯祥古今有之皆因人道而有灵助】马昭【云稷奇见于既弃之后未弃之前何用知焉】王安石【云列子曰后稷生乎巨迹姜嫄履巨迹之拇以歆郊禖之神助祭而正则娠而生育其所生育是为后稷】张横渠苏颍滨【二说吕说朱传引之】范逸斋【云古者民未粒食民未知教非天降神圣以任其事岂常人所能耶是诗为配天而作鸟为祀髙宗而作用以告天地宗祖诗人何敢诞妄】诸人欧阳修兼辟毛郑【云祈祷而夫妇生子有何为异欲显其灵以天子之子弃之鸟至日祀髙禖其先生契未尝弃其后生稷何特骇而异之乎毛说不通矣天命有徳以有天下此圣贤之通论然非谆谆有语言文字之命也唯人有徳则辅之以兴耳维岳降神生申及甫申甫皆父母所生也郑直谓天自生之如郑之说天既自感姜嫄以生后稷不王其身而王其一千歳后之子孙乎】严粲兼采毛郑【云依毛以敏为将事齐敏而不用其帝为髙辛之说依郑以帝为上帝而不用其敏为拇指之说】金履祥依郑而微异【云嫄果元妃何嫌于不夫而弃其子稷果喾元妃之子何为舍嫡而别立尧周郊太祖何为祖稷而不祖喾周祀姜嫄何为舍嫡祖而独祀妃命禹治水时尧年已七十有余而禹犹暨稷喾之遗嫡何其少尧之嫡兄弟何其贤劳也尧有嫡兄弟不能立又不能举待舜而后举何足为尧乎郑说固足以济史记之不通抑以世胄之妃生子又何嫌疑而弃之乎然则姜嫄果何人耶曰生民谓姜嫄履帝武而敏歆閟宫谓上帝依姜嫄而生稷不必舍二诗而他求也】许谦拔奇于毛郑之外而微近郑【云姜嫄者姜姓之处女其性好事鬼神能精意享神鬼神依之于是出郊履大人之迹而生稷焉】今以毛郑二说较之毛似近理但以元妃从帝祀郊禖将事齐敏而生子何故弃之简狄亦从祀郊禖而生契何以不弃之据毛氏于次章云天生后稷异之于人欲以显其灵也夫天生后稷既异之于人则不可以常理论矣窃意天地之间有理有气理则有定者也气则无定者也据理而言则圣人之生必由父母当无以异于恒人而气化之变每多不可测中庸曰国家将兴必有祯祥国家将亡必有妖孽太戊之祥桑髙宗之雊雉非殷之妖孽乎但遇妖孽而能修徳殷道遂复兴耳乃殷之妖孽彰彰载在尚书者诸儒既不敢不信鸟生契帝武生稷实殷周之祯祥也明明见于雅颂者诸儒何独不信乎且古帝王之兴莫不各有灵异之征诗含神雾【云瑶光如蜺贯日正白感女枢生颛顼】春秋合成图【云尧母庆都生而神异常有黄云覆其上】孔演图【曰舜将兴黄云升于堂又曰汤将兴黄云入房】河图【曰大星如虹下流华渚女节感而生白帝　又曰黄帝以雷精起　又曰姜嫄履大人迹生后稷】中候稷起【曰苍耀稷生感迹昌】契握【曰鸟翔水遗卵流娀简吞之生契封商】苖兴【曰契之卵生稷之迹乳】帝王世纪【曰景仆为昌意正妃谓之女枢金天氏之末瑶光之星感女枢幽房之宫生顼帝神农之末少昊氏取附宝见大电光绕北斗枢星感之而孕二十四月生黄帝于寿丘尧母观河有赤龙腌然隂风感而有孕生尧于丹陵女修见流星贯昴又吞神珠而生大禹】遁甲开山图【曰女狄暮汲石纽山下泉水中得月精如鸡子爱而含之不觉吞遂有娠十四月生禹】合璧【曰汉髙祖母浴于池见玉鸡衔赤珠名玉英吞之有孕生髙祖】诸书所言黄帝少昊颛顼尧舜禹汤之兴皆为妄乎又史称太昊之母居于华胥之渚履大人迹意动虹且绕之始娠生帝于成纪与稷适相合可知造物施生之奇有不可以常理限者所谓天地之大何所不有而拘墟之见诚难与于旷达之观也但为郑说者直指为苍帝灵威仰之子则又近凿尔而周鲁立姜嫄先妣之庙无帝喾先祖之庙则许白云以姜嫄为姜姓之处女者或可信也
　　行苇篇
　　序曰行苇忠厚也周家忠厚仁及草木故能内睦九族外尊事黄耉养老乞言以成其福禄焉孔氏歴举经文以释序而言三王养老必就乞言故序因而及之于经无所当也无当云者盖已不能为序解矣吕氏曰周家忠厚以下论成周盛徳至治得之非此诗之义讲师附益之言尔因定此篇为燕宗族兄弟之诗朱子更讥序为随文生义无复伦理因定此篇为祭毕而燕父兄耆老之诗祭毕二字从经文曽孙维主生出但曽孙虽属主祭之称而大戴礼貍首诗言曽孙侯氏左传襄公二年蒯瞆自称曽孙一是射时一是战时皆非因祭而称曽孙则难据以定此诗之为祭矣且祭后之燕射以为乐三礼无明文申公说【云行苇天子祭毕而燕父兄耉老之诗】特因朱传而附会之尔何楷从吕专以此诗为燕兄弟亦据经兄弟莫逺之文而得之末章之黄耉即兄弟中之年老者也斯最简捷可从
　　行苇中二章
　　毛郑二家本不明言何射毛引孔子矍相之射以证此诗矍相之射乡射也乡射之礼非天子所行而射义云天子诸侯将射必先行燕礼卿大夫之射必行乡饮酒之礼是燕射与乡射相同故王肃述毛以为养老燕射也郑谓周之先王将养老先与羣臣行射礼以择其可与者以为宾夫将祭而射谓之大射养老与祭相类亦射以择士故孔颖达申郑知此射必大射也【孔又谓燕射旅酬之后乃为之不当设文于曽孙维主之上岂先为燕射而后酌酒哉】攷此诗前后俱言饮酒之事前是燕族人内睦九族也后是养老外尊事黄耉也燕族人则旅酬之后射以为乐养老则先期行射礼择之为宾而两章言射于燕族之后养老之前二说皆通苏传从郑【谓此将养老而以射择其宾】吕记从王【云以诗之所叙攷之仪礼王肃之说是也】然此篇为成周燕兄弟之诗非大射择士时也仪礼燕射如乡射之礼射虽毕而饮未终举觯无算爵献酌尚多言酌大斗祈黄耉于既射之后岂有不可乎吕说为当
　　以祈黄耉
