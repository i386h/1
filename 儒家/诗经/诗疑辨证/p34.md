<!-- { "loadSidebar": true } -->
　　毛传曰莱艸也不言何艸孔疏曰十月之交曰田卒污莱又周礼曰莱五十亩莱为草之总名非别有艸名之为莱陆玑疏云莱艸其叶可食今兖州人烝以为茹谓之莱烝以上下类之皆指艸木之名其义或当然矣是孔氏以陆説为是也苏传从毛朱传曰莱艸名叶香可食者也则从陆矣攷説文以莱为蔓华而玊篇云莱藜艸也藜即本艸灰藋【音掉】之红心者也灰藋今俗呼灰苋叶心有白粉如灰藜心则红粉茎叶稍大河朔人名落藜南人名胭脂菜亦名鹤顶艸媆时可食老则茎可为杖原宪藜杖应门即是物也韵府又以为落帚落帚今不可食其误明矣
　　桑杨
　　毛传曰桑木之众也【将仲子传】孔氏不申其义诚以易明也徐氏曰叒音若日初出东方谷所登榑桑叒木也蚕所食神叶故加木叒下以别之青史子曰桑中央之木典术曰桑木者箕星之精神【木虫食叶为文章人食之老翁为小童】诗书言桑者甚多桑之为用大矣哉杨字毛公无传尔雅杨蒲柳【郭注可以为箭】杨与栁同类而实二种也杨叶短栁叶长【陈蔵器】杨枝硬而扬起柳枝弱而垂流【本草】而杨类甚多古今注曰白杨叶圆【冯云白杨株大叶圆如梨皮白多种墟墓间】青杨叶长【冯云青杨木出峡中为牀卧之无蚤又别一种也】栘杨圆叶弱蒂微风大摇【冯云所谓唐棣之华偏其反而也】又有赤杨霜降则叶赤材理亦赤埤雅有黄白青赤四种【白青赤三种同崔】而黄杨木性坚致难长【俗云嵗长一寸闰年倒退一寸杨之孚甲早于众木】冯疏云蒲栁一种又有皮青皮红之别亦名杨栁【采薇诗曰杨栁依依是也】皆杨之属也杨之用虽不如桑而诗毎以桑杨竝言其亦足以济用者故程子曰桑杨充用之物
　　杞李
　　易姤卦以杞包瓜张氏以为大木马氏以为杞枸郑氏以为杞栁而严粲王应麟皆言诗有三杞【无折我树杞栁属也南山有杞在彼杞棘山木也集于苞杞言采其杞隰有杞桋枸杞也】此诗之杞严以为山木王以为杞梓杞梓似豫章即山木也【子思以比干城之将又言其连抱】但与李同歌当是尔雅之枸檵【郭注今枸杞也】本艸之仙人杖【根名地骨皮】陆疏之狗骨【陆云杞树如樗理白而滑一名狗骨一名苦杞一名地骨春生作羹茹微苦其茎似莓子秋熟正赤茎叶及子服之轻身】广韵谓春【名天精子】夏【名枸杞叶】秋【名却老枝】冬【名地骨皮】异名者尔而尔雅别李之类亦有三休无实李【郭注一名赵李　尔雅翼云李实繁有窃食之嫌无实则其下可休矣　邢疏李之无实者名休】座接虑李【郭注今之麦李　尔雅翼云与麦同熟者为果肉厚而干与核相离】驳赤李【郭注子赤尔雅翼云今之赤而有子者】运斗枢曰玉衡星散为李管子曰五沃之土其木宜李而西京杂记云上林苑有紫李青绮李黄李青房李绿李顔渊李合枝李羌李朱李车下李猴李蛮李此皆非所常有之李也今之李是雅之座与驳耳
　　栲杻
　　毛传曰栲山樗杻檍也俱尔雅文舍人【曰栲名山樗】注雅许氏説文【陆疏许慎以栲读为糗今人言考失其声耳】俱与毛同郭璞则谓栲似樗【色小白生山中因名云亦类漆俗语曰櫄樗栲漆相似如一　櫄书作杶俗作椿】陆玑又谓山樗不名栲【陆云山樗与下田樗畧无异叶似差狭耳吴人以其叶为茗方俗无名此为栲者似误也今所云为栲者叶如樗大皮厚数寸可为车辐或谓之栲栎也】陆氏所辨当得其实然古説相传不异宜仍从古耳若杻之为木郭谓似棣【细叶叶新生可饲牛】材中车辋【闗西呼杻子一名土檀】陆谓【叶】似杏【而尖白色皮正赤为木多曲少直枝叶茂好二月中叶疏华如楝而细蘂正白盖此树今官园种之正名曰万岁既取名于亿万其叶又好故种之共汲山下人或谓之牛筋或谓之檍】材可为弓弩干邢疏并列二説而不置辨陆氏亲见官园所种当不误也但唐风言山有栲隰有杻此诗栲杻俱言山有将杻有二种耶而二诗皆以栲杻并言其性固有相合者耶古义云栲全天年【庄子吾有大树人谓之樗】杻号万岁皆为耐久之木故以兴眉夀理或然也
　　枸楰
　　毛传曰枸枳枸也【尔雅无文】孔疏引宋玊赋曰枳枸来巢则枸木多枝而曲所以来巢也严粲讥孔曰风赋枳句来巢字作句李善注橘逾淮为枳句曲也【似橘屈曲也】音沟非毛义也今攷陆疏释枳曰古语云枳枸来巢言其味甘故飞鸟慕而巢之则元恪己以枳句为枳枸矣又曰椇曲来巢殷爼似之则孔以枸为曲亦本陆也【明堂位殷爼以椇注椇之言枳椇也谓曲挠之也】而风赋言枳句来巢空穴来风则句与空对言枳之句者穴之空者各一字虚李説未可全非矣又曲礼妇人之贽椇榛脯修枣栗疏云椇枳也即今之白石李形如瑚味甘美内则蔆椇疏云椇梨属其味不善二説相反岂椇有二种欤正字通曰椇本作枸石经改作椇则枸之即椇明矣而陆疏既谓枳枸【木高大似白杨所在山中皆有枝柯不直子着枝端大如指长数寸噉之】甘美如饴本艸云枳椇味甘平古今注云枳椇子【实形拳曲核在实外】味甜美如饧蜜则不可谓不善矣今稽其名枸也枳枸也枳椇也木蜜也【本艸陆疏古今注】蜜枳枸也蜜屈律也木瑚也木饧也鸡距子也鸡爪子也【俱本艸】树蜜也【古今注】甘华也【山海经　杨慎云即枳枸】木屈栎也【正字通】木【同蜜见梵书】也又有白石木金钩木交加木枅栱【本艸】白实木实之名可谓多矣【毛传曰楰鼠梓则本尔雅也李廵曰鼠梓一名楰郭璞曰楸属也江东有虎梓陆玑曰楰树叶木理如楸山楸之异者】今人谓之苦楸是也湿时脆燥时坚广韵曰鼠梓如山楸而黑也夫一楰也既以为梓又以为楸梓与楸本相类梓特楸之疏理白色而生子者耳而老乃皮粗皵者为楸小而皮皵者为榎【与槚同】故秦风之条毛传以为槄而尔雅言槄山榎郭注及陆疏俱以为山楸然则椅梓【尔雅椅梓郭注即楸】楸榎四者固相类而条与楰亦当相类矣
　　蓼萧篇
　　序于郑风野有蔓草云君之泽不下流于此篇云泽及四海盖露之滋润有似乎君之恩泽郑风则反兴此诗乃正兴也笺疏以为四夷之长在九州之外诗人但言外夷而不及中夏其説固非李迂仲以为泽及天下之诸侯范逸斋吕东莱从之朱子以序为臆説浅妄而定为诸侯朝于天子天子与之燕以示慈惠之诗从序立説则篇中既见君子乃诸侯颂天子也【郑云逺国之君朝见于天子也】朱传则以君子为天子美诸侯也揆朱子之意特以末章鞗革冲冲和鸾雝雝二句与载见语气相类而庭燎亦以君子目诸侯而称其车旂之美故易序也许白云【以后三章下两句皆言诸侯惟末章下句言己】朱备万【云为龙为光美之也其徳不爽戒之也夀考不忘又所以祝愿之也】申其义固为不易但为龙为光句施之朋俦谦逊之词则可以为天子庆幸之语毋乃谦之过甚而兆后世下堂见诸侯之机乎况露零于蓼萧乃天道之下际正天子恩泽及下之喻序义不可尽废而李説尤优矣
　　誉处
　　郑笺【曰逺国之君各得其所是以称扬徳美使声誉常处天子】以誉为声誉而处乃在字之意谓声誉常在于天子也孔疏【曰使王得有声誉又常处天子之位言为天子所保不忧危亡也】分誉处为两义而所云常处天子之位者乃常处天子所赐之位也苏颍濵以誉处为诸侯之事与孔异而谓有誉而无间言有处而无失位分誉处为二【此见李黄集解今苏传则云于其燕也极其笑语之乐而无问诸侯是以乐处于此也】则从孔也黄实夫【曰天子与之燕饮而笑语此诸侯之荣而终身有美誉以处其身也】以誉处属诸侯言从苏也而誉处两字直下则与郑同也严华谷【曰下情喜悦称颂天子谓宜有誉有处也有誉则得其名有处则保其位】以誉处属天子言从郑也而分誉处为二又从孔也是皆从序説者也朱传曰誉善声也处安乐也解頥【曰誉则善问之着于人处则乐意之在于己】六帖【曰天子称其美曰誉诸侯适其情曰处】申其义又引苏氏曰誉豫通凡诗之誉皆乐也诗牖【曰誉处之誉训作声誉则立意遣言俱属未妥还依韩奕训乐也君臣之间如胶投漆如鱼得水乐而且安也】以乐安释誉处虽校诸家文义为顺但玩是以有三字誉字当作声誉之誉为是郑説不可易也
　　为龙为光
　　毛传曰龙宠也郑笺曰为宠为光言天子恩泽光耀被及己也毛郑训同观左氏昭公十二年宋华定来聘享之为赋蓼萧弗辞又不答赋昭子曰宴语之不懐宠光之不宣令徳之不知同福之不受将何以在宴语不懐指首章令徳不知指第三章同福不受指第四章而宠光不宣指第二章则固以龙为宠矣朱传曰龙宠也原本古训又曰为龙为光喜其徳之词则以为天子得见诸侯甚宠光也为龙是增宠之意为光是辉耀之意天子之所以尊敬诸侯者可谓至矣朱备万之説【曰诸侯固赖天子以为根本天子亦赖诸侯以为屏蔽诸侯之不朝事则王室之卑可知故观其车服之盛享其多仪之诚而天子之心亦得以自慰焉则其以为宠光也岂一时之虚伪云乎哉】真足羽翼朱传欲从朱者当于此致意焉而传笺实与左传合左传注杜氏云为龙为光欲以宠光賔也林氏云有宠光之义而华定不能宣扬则以宠光属上之人説也古矣
　　宜兄宜弟
　　毛传曰为兄亦宜为弟亦宜孔氏申之谓君子既接逺国得所而又燕见以尽其懽见君子为人之能宜为人兄宜为人弟随其所为皆得其宜是就天子之为人兄为人弟而皆宜言也苏传曰兄弟同姓诸侯也李樗【曰兄弟同姓之诸侯也天子既以恩意接之则可以宜其同姓之诸侯亦如所谓宜其家人也王氏言诸侯得以外交兄弟之国非也毛説亦不可从】从之吕记説【曰天子之待诸侯甚燕乐而岂弟也兄弟自同姓诸侯亲者言之四海诸侯莫不在其中矣诸侯既被天子之燕乐于是祝颂之曰庻几天子宜兄宜弟莫不亲睦有令善之徳夀而且乐乎亦为同姓诸侯善颂之词】亦觉有理朱传曰宜兄宜弟犹曰宜其家人者固本诸迂仲也又曰诸侯继世而立多疑忌其兄弟如晋诅无畜羣公子【宣公二年传】秦鍼惧选【昭公元年传注选数也】之类故以宜兄宜弟美之亦所以警戒之也盖朱子以此诗为天子褒美祝颂诸侯之词故以兄弟为诸侯之兄弟也杜氏左传注云宜兄宜弟令徳夀凯言賔有令徳可以夀乐也左传赋诗断章故以此为指賔言朱子遂据以改通篇之义亦自信之过深矣
　　湛露篇
