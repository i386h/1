<!-- { "loadSidebar": true } -->
　　吕氏春秋曰禹省南土涂山氏女令妾往候之作歌曰候人猗兮实始为南音周公召公取风焉是二南之名南取其音之近于南也诗序曰南言化自北而南也则又本其德化而名之矣葢文王之国在于岐周北近纣都西北近戎狄其风化南行焉故其乐亦名象箾南籥后之说诗者初无异议乃以文王之诗而系之周召者孔氏曰体实为风不得谓之雅二公为王行化故系之二公其理已明又曰文王末年身实称王不可以国风系之王身文王才得六州未能天下统一此二南之人犹以诸侯待之为作风诗不作雅体此实谬说夫文王未尝称王终身为诸侯耳终身为诸侯则其诗自宜为风而不得为雅矣若谓二南之人犹以诸侯待之将文王不肯以诸侯自待耶文王不能事殷而二南之人反以文王服事殷耶且诗为志之所之而风为民俗歌谣之词情动于中而形于言当日二南之人自歌其情并非为文王而择一体以作之也至于二诗之分系二公者序曰关雎麟趾之化王者之风故系之周公鹊巢驺虞之德诸侯之风故系之召公郑笺曰得圣人之化者谓之周南得贤人之化者谓之召南孔氏曰圣人宜为天子贤人宜作诸侯既分系二公以优劣为次先圣后贤故先周后召也详诗序王者二字只作文王二字看据后之追王而称之也【朱子初说云诗言文王之德者系之周公以周公主内治故也言诸侯之国被文王之化以成德者系之召公以召公长诸侯故也此实善体序意者也】郑分圣人贤人者葢指周公为圣召公为贤耳原不以文王一人之身杂施圣贤之教也孔氏和合其说而序之所谓王者诸侯竟以爵位言而分尊卑矣郑之所谓圣是已之圣化所谓贤是祖父之贤行而分彼此矣不尽失其防耶夫周南召南皆陈文王后妃风化之效难以优劣论【欧阳本义辨之最详】郑渔仲曰二南之诗本其所得之地而系之得之周南者谓之周南得之召南者谓之召南论其地不论其人也其说最为直捷故朱传从之
　　关雎篇一
　　闗雎之义当以毛传为宗鲁诗说与毛异韩婴说诗本与毛合而其流合于鲁齐诗说实与毛同郑笺申毛说实非毛义朱传用齐诗说实从毛义也司马迁【云周道阙诗人本之袵席而闗雎作】杜钦【云佩玉晏鸣闗雎刺之】扬雄【云周康之时闗雎作为伤始乱也】杨赐【云康王一朝晏作闗雎见几而作】皆学鲁诗者也皆以为刺世夫关雎果刺康王则不可谓正风圣人曷为取以冠全经乎朱子以仪礼攷之知周公制作时已有此诗且为人子孙无故而扬其先祖之恶于天下何以为风化之首斯言当已韩诗外传曰关雎其至乎仰则天俯则地德之所藏道之所行大哉关雎之道也本不以为刺诗而唐志言韩诗二十二卷外传十卷薛汉习之乃后汉书明帝诏曰昔应门失守关雎刺世注引薛君章句【曰人君退堂后妃御见有度应门击柝鼓人上堂今内倾于色贤人见其萌故咏关雎说淑女正容仪也】忽倍其师说未知何故齐诗五传而至匡衡衡言纪纲之首王教之端与毛诗序云正始之道王化之基者正合也而毛诗序又云关雎后妃之德也风之始也所以风天下而正夫妇也夫曰夫妇则非嫔御之谓矣又云关雎乐得淑女以配君子所谓淑女即指后妃耳毛苌家传有自故其传曰后妃有闗雎之德是幽闲贞静之善女宜为君子之好匹三句文势直下是字紧接后妃句其即以后妃为淑女明甚郑氏乃谓善女能为君子和好众妾之怨【言皆化后妃之德不嫉妒谓三夫人以下】夫雅言文王在宫雝雝而此诗亦儗之关关则文王之家和乐可知如郑之说是文王之众妾犹有怨恫赖此善女和好之而后文王之家可以齐乎况后妃理隂教治内事何不自和好之而诿诸淑女乎朱传以淑女指后妃而引匡衡语正与毛传合也大戴礼保傅篇曰春秋之元诗之关雎礼之冠昏易之乾坤皆慎始敬终云尔据此而知毛传朱传之真不易也
　　关雎篇二
　　逸斋补传云近世说诗以关雎为毕公作谓得之张超或谓得之蔡邕毕公受康王册命为父师尽规固其职也张超蔡邕皆汉儒多见古书必有所据其说同于鲁诗家朱子语类云此诗看来是妾媵做所以形容得寤寐反侧之事外人做不得到此又云看来是宫人作宫人思得淑女以配君子故未得则哀既得则乐逸斋之说固有好竒之病妾媵宫人二而一耳但如朱子前说则以忧乐属之文王后说又似属宫人矣故讥朱者纷起【谓传所云其忧思其喜乐俱未明指为何人以为文王耶则文王初载天作之合嘉礼非迟无为如此近切未得而辗转反侧既得而琴瑟钟鼓似少年轻佻浮露之态矣以为宫人耶则宫人于后妃宜有爱慕之诚不得有求思之事辗转反侧琴瑟钟鼓揆之情理似出无端】今攷金吉甫不信大戴礼【云文王十五生武王武王八十一生成王】而援竹书纪年为证谓文王年四十七即位居丧三年其娶在五十之后则文王嘉礼难言非迟矣况当哀而哀止于辗转反侧当乐而乐止于琴瑟钟鼓则哀乐皆不过其则固不害于和平肃雍气象也若宫人被服于文王徽柔之德久已儗成一圣配而洽渭徽音又已饫闻其端自窈窕一见而百凡欣喜踊跃之情都似为淑女者友之乐之囬念当日未得之苦如何不快畅此亦说之可通者也朱子曰读诗只将意思想象去看不如他书字字要捉缚住然则此诗总言后妃之德宜配君子故托词以见意未得而忧既得而乐反复形容而后妃之淑德洋溢于词气之间固非善于立言之人不能作使必凿分文王宫人如何忧至寤寐反侧如何乐以琴瑟钟鼓不免固哉之诮矣况从千百载后书缺有间而能确知其出于毕公也哉
　　雎鸠
　　雎鸠之说有二毛苌扬雄许慎陆玑杜预郭璞孔颖达徐吕祖谦陆佃严粲为一说欧阳修郑樵朱子为一说一以为雕类一以为鳬类也毛云雎鸠王雎【杜诗生子百鸟巢百鸟不敢嗔仍为哺其子礼若奉至尊此所以名王雎欤】葢本尔雅也扬许皆云白鷢似鹰尾上白陆云雕类大小如鹗深目目上骨露幽州人谓之鹫郭云雕类江东呼为鹗杜云雎鸠王雎也鸷而有别故以为司马主法制毛与扬许汉人也陆居吴郭杜居晋此说之最古者也嗣后徐陆皆以为鹗【鹗性好峙每立不栘所谓鹗立也】孔疏引扬许郭陆四家吕记取扬许郭三家陆雅严缉专取郭义而曰如鹗曰似鹰则皆以为雕类也则皆以为鸷鸟也欧云诗取有别不取其鸷郑云鳬类多在水边尾有一点白朱子从之且云尝见人说淮上一般水禽名王雎雌雄两两相随然相离每逺此与列女传【曰雎鸠之鸟未尝见乘居而匹虞也】所引正相合冯复京讥之曰江淮所有当年恐未入诗人之目然则何所折衷欤夫以他书证诗什不得一二不若以诗求诗之简要也韩子曰仁义之人其言蔼如言为心声诚有不可强者况禽鸟之鸣尤为天籁之所发【郑渔仲曰凡鳬鹜之类其喙褊者则其声闗闗鸡雉之类其喙锐者则其声鷕鷕此天籁也雎鸠之喙似鳬雁故其声如此】黄鸟之音好聆其音而知其鸟之好矣鸱鸮之声恶闻其声而知其鸟之恶矣今雕鹗鹰鹫之类未闻其声之和也毛传训关关为和亦本尔雅尔雅曰关关嗈嗈【同雍今本作雍】和也和声之乌性必不鸷唯鳬类有雁雝雝呜鴈卫风咏之鳬类有雎关关雎鸠周南歌之故尔雅合释其义则审关关之义可信雎鸠之不鸷矣毛又训窈窕为幽闲若果雕类则飞扬跋扈之气胜贪残搏击之心恣何可谓幽闲也子曰关雎乐而不淫一有猛鸷之象便无和乐之意则由后妃之淑益知雎鸠之亦淑矣况鸷鸟不羣观樛木螽斯而更可类推欤然则读诗而未眀诗人取兴之义先当攷诗人所取之物识其物始识其义也若未明诗人所取之物又当细绎诗人取兴之物识其义亦识其物矣
　　荇菜
　　毛传曰荇菜接余【本尔雅】又曰后妃供荇菜以事宗庙则荇固可食之菜也陆疏曰接余白茎叶紫赤色正圆径寸余浮在水上根在水底与水深浅等大如钗股上青下白鬻其白茎以苦酒浸之脆美可按酒唐本草曰鳬葵味甘冷即莕菜江南人多食其说相合苏颂图经独谓今人不食医方尠用岂物性变迁荇至宋而遂不可食耶【如豳风言烹葵今人亦不食矣】又本草及埤雅以荇为即鳬葵而鲁颂毛传及周礼醢人郑注许氏说文张氏广雅皆以茒为鳬葵又陆疏以荇为正员而罗愿尔雅翼谓圆而稍羡诸说互异要之荇与茒本相类茒即莼而又有鳬葵之名荇虽别名猪莼而非即莼荇与莼叶俱员莼则极员荇则畧锐而长而经言流之采之芼之则荇之可食无疑矣严氏诗缉谓参差训不齐今池州人称荇为莕公须葢细荇乱生有若须然然则诗人之词不苟如此读诗者可轻心掉之哉
　　琴瑟钟鼓
