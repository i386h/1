<!-- { "loadSidebar": true } -->
　　毛传曰桃虫鹪也鸟之始小终大者郑笺曰鹪鸟翻飞为大鸟鹪之所为鸟题肩也或曰鸮皆恶声之鸟毛郑皆本尔雅为解以桃虫为鹪郑又合鹪鸮题肩为一辨之者莫详于孔陈二家今攷焦氏易林云桃虫生雕说苑云鹪鹩巢于苇苕系之以髪一名袜雀輙化为雕桃虫为始小终大之鸟明矣当其未化则为桃雀为鹪为鴱为鹪为鹪鹩为蒙鸠为桑飞为过嬴为巧女为巧妇为工雀为袜雀为袜匠为女匠为巧匠为巧雀是其为桃虫时也及其既化则为雕为鹗为鹰为题肩为鸋鴂为击征为鸺鹠为征鸟是其为维鸟时也而张子曰犹言初为鼠后为虎不必谓桃虫化为鸟也黄才伯云鹪鹩生雕恐一时之言如李白云权归臣兮鼠变虎不必以文害意如此说诗固无穿凿之病然造物之竒何所不有有可以常理测者有不可以常理测者如月令鹰化为鸠田鼠化为鴽雀入大水为蛤雉入大水为蜃此何以称焉而鹰可化为鸠鹪亦可化为鹰矣成王葢谓百寻之岸或溃于一穴之蚁千门之厦或烬于一灯之火天下之祸常起于不足虑之处而事之滋蔓不可图者恒兆于萌蘖之初涓涓不壅将成江湖绵绵不絶将寻斧何是以坚氷之戒每在于履霜之际苞桑之系尤谨于安强之日作小毖而以桃虫为鉴意深哉
　　载芟篇
　　序曰载芟春籍田而祈社稷也攷祭义天子为借千亩躬秉耒以事天地山川社稷先古以为醴酪齍盛于是乎取之此诗言牧获之多即继之曰为酒为醴烝畀祖妣以洽百礼与借田之典合然详礼意是谓醴酪齍盛之物皆取之借田中以事天地山川社稷先古而已非谓耕借时即有天地山川社稷先古之祭也又攷月令孟春之月天子以元日祈谷于上帝乃择元辰天子亲载耒耜躬耕帝借元日者即上辛郊帝之日也元辰者即郊后之吉日也既于郊时祈谷即于郊后择吉日行耕借礼不更言有所祈也又月令仲春之月择元日令民社周礼大司马仲春教振旅遂以搜田献禽以祭社是耕借与祭社不同时也孔疏谓耕籍田以劝农事又祈求社稷使获其年丰岁稔虽则异月俱在春时故以春总之范氏谓借田而祈社稷皆歌此诗如春夏祈谷同歌丰年之类其言似有理然春夏祈谷皆祈之上帝则同歌丰年可尔兹之耕借但云劝农事不曰祭何神也既不言祭则嘉乐不野合将以此诗奏之田间乎况社与稷功虽相资实为二神祭法厉山氏之有天下也其子曰农能殖百谷夏之衰也周弃继之故祀以为稷共工氏之霸九州也其子曰后土能平九州故祀以为社孔氏郊特牲疏云社为五土总神稷是原隰之神有社必有稷稷坛在社坛西或云在其北夫社稷之坛在西在北固未有确据而社自有坛稷自有坛也明矣既各有坛则当各于其坛祭之矣今此诗既歌于耕借时又歌以祭社祭稷岂周公制作之际才华已竭为此通套乐章开后人圆机活法之径耶又孔氏祭法疏云泰社在库门之内右王社所在书传无闻崔氏云王社在借田中王所自祭以备齍盛今从其说诗颂春借田而祈社稷也此诗疏又云祭法王为羣姓立社曰泰社王自为立社曰王社此为百姓祈祭当主于泰社其稷与社共祭亦当为泰社社稷矣其言互异因社稷共祭而知为泰社将王社中有社而无稷矣又何言有社必有稷耶详序文义借田祈社稷当为一事周礼大司徒设其社稷之壝而树之田主贾公彦曰勾龙为后土配社弃为田正配稷此田主当在借田中依树木为之田主为神农祭尊可以及卑故使后土田正依之同坛共位也据此则国中社稷各自有坛而借田中别有同坛共位之社稷于耕借时祭之而即以祈之揆之序义似最脗合然周礼天官序曰甸师下士一人府一人史二人胥三十人徒三百人其职掌帅其属而耕耨王借国语曰王耕一墢班三之庶人终于千亩注云庶人谓徒三百人也此诗笺云借田甸师所掌借民力为之故谓之借田疏云借民力者谓借此甸师之徒也是千亩之借田借此三百人之力而耕治之一人止耕三亩有零其力寛然有余此三百人者必择精壮强干之徒而其名又皆有籍可稽正所谓庶人在官者尔今诗言主伯亚旅而及疆以妇媚士依显绘民间之男女长幼齐力毕作勤劳农事景象而于甸徒终亩之典不相类也反覆思之未有明证故李迂仲欲阙之以俟知者而朱传亦云此诗未详所用也乃朱传以丰年为报赛之诗此诗又云词意与丰年相似其用应不殊则亦以为报而非祈矣祈则未然而祈之报则已然而报之玩经匪且有且二句是据已然言之也朱说为优
　　良耜篇
　　序曰良耜报社稷也玩末节语气其为报祭之诗无疑又王制称天子社稷皆太牢郊特牲亦言郊特牲而社稷太牢则序说可信矣或谓周礼牧人云凡阴祀用黝牲毛之注云隂祀祭地北郊及社稷也是祭社稷用黝牲而诗言犉牡则其色黄于礼不合攷孔疏谓正礼用黝至于报功以社是土神故用黄色仍用黑唇此虽未有确据而以意释之颇有理明邹峄山辈又谓各用其方之色举一以槩其余此与朱传释大田来方禋祀以其骍黑谓举南北为言之意合其说亦通但序言秋报社稷而经言百室盈妇子寜已是孟冬命百官谨葢藏命有司循行积聚无有不敛之时又为七月嗟我妇子曰为改岁入此室处之候经序不相洽将以为预言之耶预言之又是祈而非报矣月令孟冬之月天子乃析年于天宗大割牲于公社经言杀是犉牡正与是礼合其为孟冬祭社之诗欤
　　丝衣篇
　　序曰丝衣绎宾尸也郑笺曰绎又祭也天子诸侯曰绎以祭之明日卿大夫曰宾尸是已朱传改为祭而饮酒之诗钱天锡曰祭而饮酒是仪礼三献尸之后主人遂献宾及宗人之乐歌而宗人视濯视牲在祭之前夕葢于献酬时通叙其始终相视之敬而歌之也能曲通朱义而后人终以祭而受福如楚茨之备言燕私湛露之在宗载考乃燕也非祭也不应列于颂今攷序说诚有据春秋宣公八年壬午犹绎公羊传曰绎者祭之明日也谷梁传曰绎者祭之旦日之享宾也何休曰礼绎继昨日事但不灌地降神耳杨士勋曰少牢馈食礼卿大夫当日宾尸礼小也天子诸侯明日宾尸者礼大也夏曰复复前日之礼也殷曰肜肜是不絶之意也周曰绎绎陈昨日礼也此皆绎之说也而孔疏引周礼礼记注最为详明周礼小宗伯视涤濯祭之日逆牲省镬告时告备于王彼正祭重使小宗伯此绎祭轻故使士也郊特牲绎之于库门内祊之于东方失之矣绎之于门内为失明当在门外祊于东方为失明当在西方故注云祊之礼宜于庙门外之西室绎又于其堂神位在西二者同时而大名曰绎又礼器云为祊于外注云祊祭明日之绎祭也谓之祊者于庙门外之旁因名焉其祭之礼既设祭于室而事尸于堂孝子求神非一处也以此二注言之则祊绎大同而绎统名焉绎礼在门不在庙故知基是门塾之基谓庙门外西夹室之堂基也所论甚确朱传曰弁爵弁也士祭于王之服仍用古说葢杂记言士弁而祭于公冠而祭于已士冠礼有爵弁服絿与此丝衣正相当若为正祭何不言卿大夫之服而独举士乎
　　髙子
　　序曰髙子曰灵星之尸也葢此诗为绎祭而作所祭之神不一则所绎之尸亦不一髙子恐人不知此诗所绎何尸故述所闻以示后世孔疏不明辨其为何人而意似即指孟子时之髙子也李迂仲曰固哉髙叟之为诗既失之于小弁又失之于丝衣是凿以论丝衣之髙子即论小弁之髙子也范逸斋曰髙子不必为齐人言小弁之诗者古人名字同者多矣幸见于经必以传记所载之人一槩非之岂为通论范说似为圆通但孟子时之髙子公孙丑述其言而不称其名孟子亦呼之为髙叟是其人必年长于孟子而学有渊源者也孟子虽讥之为固然以小弁之怨而斥为小人之诗其理未尝不正而其论足以维持风化亦贤者之流也其平日必更有讲论传诸其徒者说诗之家存而不敢废未可知耳
　　灵星
　　前汉郊祀志云髙祖令天下立灵星之祠尝以岁时祠以牛张晏注云龙星左角曰天田则农祥也晨见而祭之后汉祭祀志云汉兴八年髙祖令天下立灵星祠以后稷配祭谓天田也汉髙去周未逺其所建立当得古制又淮南子灵作零云零星之尸俨然渊默而吉祥受福风俗通云辰之神为灵星故以辰日祀于东南玉海云周书作雒农星皆与食然则灵星果为农而祭欤但灵星既为农星而即农祥左传龙见而雩先儒皆谓苍龙之宿建已之月昏见于东方则祭龙星当于其初出之时孟夏之月矣又房星以霜降晨见于东方即其晨见而祭之又当在夏之九月也而王充论衡曰春雩秋八月亦雩今灵星乃秋之雩马端临通考亦言周制以仲秋之月祭灵星于国之东南其言祭灵星之时误谓周时已有此祭者不误自汉以来晋以之配享南郊唐亦祀于国之南宋则以为羣小祀相循不废固所以重农也而或疑周制唯上帝有明堂之祭其祭星之礼实柴槱燎幽禜以祭无立祠庙祭之文今言自堂徂基明非祭星窃以祭星不另立庙而绎祭星之尸以人道事之或于堂室之中行礼岂不可乎况国语云晋祀夏郊董叔为尸白虎通云周公祭泰山召公为尸是祭天地山川之神皆有尸祭星何得无尸祭既有尸即当绎以宾之矣明郝敬独以此为祀蚕之诗灵星龙星即房星即东方苍龙之宿蚕为龙种尸以象之首言丝衣蚕为丝也夫国家农桑并重诚衣食之原也诗中言农祭者多矣惟召南采蘩及此篇有言蚕祭者或亦说之可通者欤但所引月令天子荐鞠衣于先帝则在季春周礼内宰诏后率内外命妇治蚕于北郊又在仲春此时龙尚未见何以预祭之乎仍从古说为当
　　酌篇
　　武诗序曰奏大武也此序曰告成大武也似武诗即大武之乐章而酌乃大武初成告祭于庙别作此诗以歌于祭时耳大武既成而告庙即当奏于庙而告于祖矣不知此诗之作未奏大武前先歌之欤抑既奏大武后重歌之欤郑孔以三诗俱作于周公居摄六年后张子则谓大武之诗必是武王既死周家所奏之乐舞于武王之庙勺是周公七年之后制礼作乐时于大武有所增添也张说近理故李氏吕氏俱从之至经题名酌左传作汋【孔疏云古今字】礼记又作勺【内则】前汉礼乐志云周公作勺顔注云勺读作酌吕记朱传俱以为即此诗是已或又称勺为成王之乐【秦氏曰笺】或又称酌为武王大武之乐勺为文王文德之舞【姜氏诗蕴】而春秋繁露言周公辅成王作汋乐以奉天其字与左传同而言奉天则非宗庙之乐与周礼大司乐舞大武以享先祖之礼不合矣又序言酌先祖之道以养天下者因题酌字而衍之因经遵养时晦句而傅防之也孔疏谓周之先祖后稷以来先世多有美道武王酌取用之除残去暴育养天下夫世有美道酌取用之以养天下固有周之家法何特此诗而独取以名篇乎况经文并不言及先世之美道孔氏何从知之吕东莱笃信序说而独删此句葢有以见其非欤范氏曰武王耆年方定伐商之功所谓酌文王之道以养人者正以其未轻用兵也由成王言之故以文王为先祖解序善矣未知诗意果然否苏氏曰方其未可而晦见其可而为之所谓酌也医匨曰武非圣人所尚不得已而酌用之二说并非序意
　　般篇
