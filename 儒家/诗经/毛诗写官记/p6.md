<!-- { "loadSidebar": true } -->
　　既顺廼宣而无永叹曰顺之为安宣之为徧也无永叹者得其所而不思其旧也曰甫将相宅民未得徧居也而遂无永叹也哉若曰民之从公也既庶繁矣则必其所相之土既得以顺民廼能宣布其居止而可以无永叹也然则可不相之哉故下乃遂及相土之事
　　敢取是曰于京斯依跄跄济济俾筵俾几既登乃依乃造其曹执豕于牢酌之用匏食之饮之君之宗之言宫室既成而乐之既以饮食劳其羣臣而又为之君为之宗焉曰此举迁庙礼也或曰乃造其曹则为落成礼非也尝以大戴礼质之如云跄跄济济者则大夫士之容仪也俾筵俾几者则奉衣服者至于新庙筵于户牖间也既登乃依者则有司先入如朝位祝导奉衣者乃入升堂奠衣服于席上也乃造其曹者则宗祝有司各适其类也执豕于牢酌之用匏者则赞者盥荐脯醢君盥酌奠于荐西也食之饮之君之宗之者则荐之酌之毕而祝之曰孝嗣侯某告于皇考某侯盖言先君仍可以至新庙为庙主也
　　彻田为粮甲曰朱子曰彻者彻也井九百亩其中为公田八家则各私其百而养公田耕则通力而作収则计亩而分此周之彻法所自始乎写官曰彻者通也通其田之所出以作贡也盖田之所出不齐而又有丰歉故各为通之使之有制正所谓贡者较数嵗以为常者公刘当夏时宜遵夏法后人袭其名则然后曰彻耳夫公刘无变制原非立名而后人袭其名则始有变制也且周之名彻亦但以通夏殷之制为言非如所云通力计亩也按公羊传云公田不治则罪民私田不治则罪吏夫唯其公为公而私为私故公责之民私责之吏也假若通力而合作则既无治不治之别而计亩而分又安见公仍还公而有罪民之科私仍还私而有罪吏之制哉孟子曰春省耕而补不足秋省敛而助不给又曰上农夫食九人中食七人使必合作则上中何省必均分则不足不给食九食七将何自较也故曰此非周制也或曰彻者通也通夏殷之制而为言也匠人注云畿内用夏之贡法邦国用殷之助法孟子曰国中用贡野用助
　　夫丧乱蔑资者蔑灭资咨嗟叹之声乎曰资借也蔑资言无所慿借书文侯之命云殄资泽于下民桑柔云国步蔑资
　　不明尔德时无背无侧尔德不明以无陪无卿言左右傍侧公卿之臣皆不称其官如无人矣曰谨荷惟不明其德则虽有反侧者亦视若无有惟其德不明则虽有良辅亦视若无有故汉书五行志云不明其德不知善否以美为恶以恶为美究至于无有善亦无有恶顔注所谓不别善恶则虽有背逆倾昃者有堪为卿大夫者皆不知之也
　　民靡有黎怨从征也是时厉王好兵凡从征者皆老弱故曰靡有黎谓无苍头者也或曰壮者从军则无黎言黔首尽矣盖自是而民无壮者
　　谁能执热逝不以濯不必手执热物也热之廹体体受之若执持者然犹曰执政执事也杜诗云执热露白首韩退之答张籍书云若执热者之濯清风也夫露者以首濯者以风定知非手
　　听言则对诵言如醉匪用其良覆俾我悖曰我以其能听我之言而对之然亦知其不能聼也故诵言而中心如醉由王不用善人而反使我至此悖眊也曰谨荷此为不聼其言者訧耳故曰聼人之言则未有不对者遇规讽之言而忽尔若醉夫不用其良而反予我以悖乱此何为也
　　昊天上帝则不我遗胡不相畏先祖于摧曰天降旱灾使我无所遗则先祖之祀自此灭矣曰犹之下之羣公先正则不我助父母先祖胡宁忍予也此复调也而彼此异义不可凡人无所归怨则怨及于天怨天不得则怨及祖父犹四月云先祖匪人史记云人穷则反本疾痛惨怛未尝不呼父母者夫既靡有孑遗矣彼夫昊天上帝于我乎疎则其不我遗固然也今何能不相畏哉即先祖而摧我甚矣
　　出宿于屠即杜也曰即杜伯国者在永兴长安县南十五里杜古作屠左传膳宰屠蒯檀弓作杜蒉
　　蹶父之子蹶父周之卿姞姓也曰本姞姓故下称韩姞然与尹姞之姞有异此黄帝之裔后为燕下又云溥彼韩城燕师所完即是也
　　铺敦淮坟言布其师众厚集其陈也曰敦顿也越絶书云西陵名敦兵城者以句践曽顿兵故也夫宣王伐徐顿兵淮浦所以张威句践伐呉顿兵西陵是为审势故同一顿也而贤王用之为师贞覇主用之为兵法鞫人忮忒谮始竟背岂曰不极伊胡为慝丙乃曰朱子曰彼妇寺者以智辩穷人之言其心之忮害而僣忒也既以谮佞倡始于前而终或不騐于后则亦不复自谓其言之放恣无所极已而反曰是何足为慝乎敢取是曰穷人以忮忌僭忒之情谮之于始而终则讳之夫岂不用其至极反曰是不知谁为此隐慝也者是以君子而贾行妇人而倾城也
　　维天之命于穆不已于乎不显文王之德之纯言天道无穷而文王之德与之无间则文之德之盛也曰是以引诗者解诗不可也中庸引诗耳天之命周至深远而无有穷则以文王不显之德之纯也犹文王之诗曰有周不显帝命不时也
　　假以溢我曰何之为假声之转也曰何之为遐声之转何之为假岂声之转耶假使也言使有以恤我
　　念兹戎功继序其皇之若曰吾念汝助祭锡福有此戎功则助祭分也何戎功之有严华谷云时助祭诸侯多有以武功定天下者故曰当念此戎功使子孙可大也犹管仲曰愿君无忘臣无忘也盖使之自念之也或曰继序者嗣王也吾后王将益大其业
　　丁曰时迈朱子曰春秋传曰昔武王克商作颂曰载戢干戈而外传又以为周文公之颂则此诗乃武王之世周公所作也外传又曰金奏肆夏樊遏渠天子所以飨元侯也韦昭注云肆夏一名樊韶夏一名遏纳夏一名渠即周礼九夏之三也吕叔玉云肆夏时迈也樊遏执竞也渠思文也敢取是写官曰非也是独以诗文之肆于时夏为肆夏耳按周礼有九夏左传襄四年穆叔如晋金奏肆夏之三则肆夏昭夏纳夏也盖由肆夏而推之以至于三耳若外传樊遏渠或非九夏而韦昭强以樊为肆夏与遏渠而三则肆夏即樊矣外传何以称肆夏樊乎且肆夏樊即肆夏樊耳未闻云肆夏何诗樊何诗也吕叔玊知肆夏之不得为樊而以樊为樊遏则既以肆夏与樊遏与渠而三而又以肆夏为时迈樊遏为执竞渠为思文则然后九夏之名属之颂矣夫九夏武王之乐也故刘安成云九夏亦周公所作而执竞一诗则祭武与成康诗也夫祭武与成康诗则昭王以后诗也夫昭王以后之诗而谓之昭夏不可且其以时迈为肆夏也以诗云肆于时夏也若执竞则未有樊与遏也思文无纳也曰樊遏曰纳何也夫无樊与遏曰樊遏无纳曰纳则必以执竞继时迈思文继执竞由时迈推之曰执竞曰思文由肆夏推之则当曰樊遏曰纳然则由此而将尽推之吾知时迈以前我将为王夏思文以后臣工为章夏也吾未闻宗祀明堂之时可歌王夏而周礼籥师吹击鼓且得备九夏之一也且夫乐师教乐仪曰行以肆夏仪礼大射奏肆夏燕礼亦云賔及庭而奏肆夏郊特牲亦云賔及大门乃奏肆夏则肆夏者虽或用之飨元侯然亦下及于賔客送迎趋步决拾之文故穆叔如晋亦奏之此必与巡狩方岳肆觐诸侯之所歌有殊辞也故郑司农谓九夏诸篇颂之类也乐亡而诸篇亦亡之矣故颂不能载则郑虽谓与颂类而亦以为别有乐章非今颂所能备也故孔頴达疏郑文且曰颂类者伹以其歌类乎颂并非颂也故唐皮日休有补九夏歌亦以为九夏诗亡非今颂之所已载故补之他如刘敞如郑樵则直谓九夏皆有声无词但如六笙诗徒存名耳故予尝读北齐北周等郊庙歌辞初疑其中有皇夏肆夏诸名以为是璅璅者而得歌明昭有周之乐辞也乎而既而思之九夏者空名也名存而辞亡者也夫名存而辞亡则凡有乐辞皆得彷佛其声音而为之实之未有过也然则肆夏非樊也樊亦不必又樊遏也肆夏不必樊樊遏不必昭夏渠亦不必纳夏也夫肆夏不必樊则并可不必时迈樊遏不必昭夏亦可不必执竞渠不必纳夏则亦何必即思文也我客戾止亦有斯容以二王之后来助祭者其容貌修洁有如鹭也曰此专指殷王之后与有客同故车马服物皆尚白比之振鹭
　　应田悬鼓应小鞞田大鼓也郑氏曰田当作小鼔也写官曰田鼓大鼓也田大音之转也若其更为则以田本通耳此非田为大为小矣按信南山云维禹甸之周礼注作维禹敶之春秋陈氏后为田氏史记韩世家有陈筮即国防所谓田苓者
　　武曰春秋传以此为大武之首章也曰按春秋传作武诗卒章非首章也且其称卒章亦指耆定尔功一语佛时仔肩佛弼也又頼羣臣辅我所负荷之任曰佛弗也学记曰其求之也佛法言曰荒乎佛乎正皆谓弗也是故韩诗曰弗时仔肩夫事君者必多所不可而后能责君以负荷公羊曰弗者不可之深矣
　　小毖之诗曰予其惩而毖后患莫予荓蜂自求辛螫肇允彼桃虫拚飞维鸟未堪家多难予又集于蓼解之者曰此访落之意也桃虫鹪鹩之雏化而为雕故古语曰鹪鹩生雕言始小而终则大也故曰予何所惩而谨后患乎荓蜂而得辛螫信桃虫而不知其能为大鸟此其所当惩者也此指管蔡事也故又曰我方防冲未能堪此而又集我于辛苦之地则奈何勿我助矣曰谨荷小毖者自惩也莫予云者惩已之使管蔡也大诰云是我国有疵也肇允云者则惩已之轻武庚也大诰云殷小腆耳乃大敢言继叙也故曰予其惩而毖之也哉当其初也莫有使蜂螫予者予自求之若曰予惩乎管蔡之使而不及也严华谷曰莫予倒辞也犹诗云莫予云觏也桃虫者鹪鹩也然而鹪鹩不化雕其云鸟者则鹪鹩本鸟也故鹪鹩鸟也人伹以其名为虫而忽之而不知拚飞之本是鸟此比忽视武庚而不知武庚实胜国后得为患故曰始以武庚为可轻而不可轻也予遭家不造久矣乃复觏此事
　　其耕泽泽泽泽解散也若以泽泽为解散则是以泽为释也泽润泽也土方春时阳气上升泽泽可耕也是故农家书亦云土滋冐橛耕者急发
　　匪且有且匪今斯今振古如兹曰且之为此振之为极也言非独此处有此稼穯之事亦非独今时有今丰年之庆也自极古以来已如此矣所云自古有年也曰匪谓且有此获则且为此礼亦匪谓今斯之获乃今斯之礼也盖振古而如兹矣且姑且也今亦云得且便且获之挃挃或以挃挃为获声不类也或以为扑挃则既扑之不宜又积之也挃铚也刈禾者之鎌也刈鎌之多不可名状故曰挃挃然盖鎌貌也铚铚貌铚犹之镳镳貌镳也
　　文王既勤止我应受之敷时绎思我徂维求定时周之命于绎思丙则曰绎思寻绎而思念也此颂文王之功而言其大封功臣之意言文王之勤劳天下至矣其子孙受而有之然而不敢専也布此文王功徳之在人而可绎思者以赉有功而徃求天下之安定又以为凡此皆周之命而非复商之旧矣遂叹美之而欲诸臣受封赉者绎思文王之德而不忘也写官曰此告诸侯诗也武初归自商祀穆考庙大告诸侯以得天下之意也若曰文王既勤止我应受之积德累仁当受命也敷时绎思凡布列于是者皆绎思之也我徂维求定岂有他也时周之命非我小国敢弋殷命也于绎思汝更思之也按序以此为大封于庙之诗此因诗名为赉故耳然而诗中无赉予义矣况既曰大封则必在武王时非成王可知矣又曰颂文武之功何与且春秋传以此为大武之三章曰大武则其为武王时诗又明明可据者故推赉之説即以为大告诸侯用锡新命亦无不可然而不必赉予矣且赉般酌三诗皆无名义又一例
