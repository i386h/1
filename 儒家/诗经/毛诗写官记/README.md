<!-- { "loadSidebar": true } -->
　　钦定四库全书　　　　经部三
　　提要　　　　　　　　诗类
　　毛诗写官记
　　【臣】等谨案毛诗写官记四卷
　　国朝毛奇龄撰皆自记其説诗之语取汉艺文志武帝置写书之官语为名自序谓依汝南太守聴写官言诗忆而録之葢托写官以为问荅犹之或问焉耳凡一百八十八条奇龄早年着毛诗续三十八卷其稿已失后乃就所记忆者作国风省篇毛诗写官记诗札诸书而其门人所述经例云早刻诗说于淮安未能刋正又李塨所作序目云尝以诗义质之先生先生曰予所诸诗有未能改者数端如以十亩之间为滛奔以鸱鸮为避居于东以封康叔为武王以有邰家室为太姜琅琊之骀凡此皆惑也据此则此中之误奇龄固自知之但所自知者犹未尽耳然其书虽好为异説而征引详博亦不无补于论证瑕瑜并见利钝互陈在读者择之而已
　　诗札
　　【臣】等谨案诗札二卷
　　国朝毛奇龄撰奇龄既作毛诗写官记复托与写官以札问讯而写官荅之之词以成此书凡八十四条第二卷首有其门人所记云此西河少时所作故其立说有暮年论辨所不合者其间校韵数则尤所矛盾行世既久不便更易云云据此则其中多非定论其门人亦不讳之然奇龄学本渊博名物诂训颇有所长必尽废之亦非平允之道毛讳异义齐鲁殊文汉代専门已不限以一说兼收并蓄固亦説经家所旁采矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀














　　钦定四库全书
　　毛诗写官记卷一
　　翰林院检讨毛竒龄撰
　　昔汉武置写书之官记其所闻名写官毛甡居壁中有官写者説诗于主人之堂未能记也久之而纎词璅文串见于心于是稍忆其所説襍以成记曰写官记夫写官者不能名其所由得而纎词璅文仅写夫当时之所记忆而予以避人之余复逐逐于其所为説诗者纎词璅文以为襞积有似于复供其写焉者则亦曰写官而已而不特此也
　　记诗者以有所辨而记之者也然其所辨者皆朱子诗也夫朱子以为前此者无诗故置齐鲁韩毛郑诸家以及欧阳苏氏吕东莱郑渔仲诸言诗者而自以为诗即又安所辨其诗而为之记之曰写之则又有以记之矣且夫以朱子之不为诸家者而且为辨之而又何有于诸家故曰此其事如写官然以为有指而无所于指也淫乎説而非説也闻而后写不为专隅写其所写未尝复袭辨之而非以为夸记之而各成其义故曰説而得者吾无得焉説之不得吾亦无失焉吾写之云尔然而此朱子诗也而曰毛诗从始也或曰此毛甡之为诗矣或有问于写官曰参差荇菜左右流之流也者顺水之流而取之也与抑非与敢取是写官曰流者泛无定也安所得取之者也女子居于家靡所适也如荇之在水浮浮然故求之且求之得不得未可知也故谚曰一女留百家求也故曰寤寐求之又曰求之不得
　　陟彼崔嵬我马虺隤或曰我将陟崔嵬之山而从之而马不进焉敢取是写官曰讵妇人也而驾言登山驾言乗马毋亦有未可者与夫以我所怀之人而苦行迈也山可陟也我马亦可念也此我我人也下我我也盖亲之也故焦氏易林云黄虺隤行者劳疲役夫憔悴逾时不归彼则亦以黄虺隤为不归者矣且夫顔延之秋胡行曰嗟予怨行役三陟穷晨暮夫三陟陟岗陟砠陟崔嵬也而陟之者为秋胡秋胡虽有妻工采桑不工陟巘矣然则劳者虽有妇善采卷不善驾马矣
　　螽斯羽螽斯蝗属也敢取是曰螽蝗属也未闻螽斯而蝗属者也斯者词也犹小雅曰鹿斯之奔菀彼柳斯也然则诗又曰斯螽动股何耶曰斯亦词也小雅不又云秩秩斯干彼疏斯稗耶故扬子法言云频频之党甚于鸴斯由不明乎弁彼鸴斯之斯为语词而有斯文也犹之西京杂记云朱梅燕梅侯梅侯李由不解乎侯栗侯梅之侯为语词而有斯名也
　　肃肃兎置椓之丁丁罝者罟也丁丁椓杙声也然则椓杙耳何与于罝曰杙小木也左传臧坚以杙抉其伤杙者椽也则杙故可以布罝者将布罝耶故椓之长杨赋云椓嶻嶪以为弋纡南山以为罝此之谓也
　　或言曰之子于归言秣其马夫以错薪为兴而欲秣其马悦之至也此如郑笺所云不敢斥言适已且致饩以示有意乎抑亦如欧阳子云吾虽为之执鞭所忻慕乎敢取是写官曰既已不可求而徒为致饩重申慕悦何为矣夫彼其游者固错薪之翘然者也而惜也日暮矣辚辚之车且将归矣总不可求以我剉秣少留之白驹之诗曰生刍一束
　　遵彼汝坟伐其条枚未见君子惄如调饥盖喜行役之已归而疏己之情以追赋之也写官曰此贫者为禄仕也当商之时有禄仕者其妇为诗曰今夫遵汝坟而伐条枚岂妇人事哉如君子之禄仕何也
　　遵彼汝坟曰汝水出汝州之天息山经蔡頴入淮曰此本桑钦水经者若郦道元注则又云当出汝州鲁阳县之大盂山
　　遵彼汝坟伐其条肄既见君子不我遐弃夫既伐其枚而又伐其肄则逾年矣于是始见君子之归而喜其不我弃也曰吾既见君子然后知君子之仕不可已也君子岂弃我
　　鲂鱼頳尾王室如燬虽则如燬父母孔迩乃劳之曰汝劳既如此而王政酷烈又复如彼幸迩有父母可忘其劳父母谓文王写官曰已劳矣不可为矣虽则云然无如迩有父母何也昔者周磐读汝坟卒章喟焉叹兴夫王室政教如烈火矣犹触冐而仕则以父母甚廹近饥寒之忧故也故韩婴外传释此诗亦曰枯鱼衔索几何不蠧家贫亲老不择官而仕盖条枚条肄日就长大枯鱼之焚渐至酷烈犹且愿得一仕以甘心彼周磐者夫非善读诗者耶且夫父母孔迩不必迩以饥寒也夫以至近之父母而远人视之可乎故韩婴又曰夫二亲之夀已忽如过隙矣贤士虽欲成其名亲可逮与则夫孔迩犹俗所云早晚者夫宫庭晏开桑榆不逺苟为知年谁不痛心又况乎睹风木而长思者也故曰贫者为禄仕也
　　曰振振公姓公姓公孙也姓之为言生也敢取是曰玉藻云子姓之冠也丧大记云子姓立于西方子姓子孙也姓固孙也然未闻有称公生者盖姓有正姓有庶姓此姓庶姓也子不可以父之字为姓而孙则可以王父之字为姓姓之所别自孙始故孙得为姓所谓氏为庶姓者也若生之谓姓则以子之所生谓之孙而称子生犹可言也讵以公之所生谓之孙而称公生不可言也或曰姓孙转音
　　曰羔羊之革革犹皮也敢取是曰革非皮也革不可为裘皮也而似革俭也或曰革不可为裘而叶于退食则以为裘也犹之左传役者歌曰牛则有皮弃甲则那皮不可为介而叶于则那则以为介也则叶文也
　　江有汜之子归不我以不我以其后也悔昔有媵待年于国而嫡初不与之行后乃被文王之化而悔而迎之故媵之言曰江犹有汜而之子之归不我以矣虽不我以而后则悔矣写官曰吾今而后知后妃之化之可恃也诸侯之夫人有从媵者以其时有不从媵者也然而知其后之将必从媵也可信也故曰江有汜矣之子归矣勿以我为左右而贱之勿以我为左右而贱之今若此后将悔矣何益矣左传曰能左右之曰以
　　江有渚之子归不我与不我与其后也处夫初不与之行也而后而得其所安也曰非也勿以我为多与而妬之勿以我为多与而妬之后将处我矣説文曰与党与也故汉书燕王泽谓田生曰勿与也盖媵多如党与江有沱之子归不我过不我过其啸也歌过者过我而与之俱也啸者蹙口出声也悔而后啸以舒其愤懑曰吾闻之商陵之女中夜起倚户而啸是固有不得于人而后愤而后啸也焉有悔也而愤懑焉者然则宜啸者媵也媵曰吾啸也与哉其啸也乃其所以为歌也则过我何为也过咎也故曰勿我有咎也勿我有咎也林有朴野有死鹿白茅纯束有女如玉甲曰朱子曰兴矣上三句兴下一句矣敢取是写官曰诗无三句兴一句矣吾闻诗有兴之兴伐木与野有死麕矣林有者兴野有者也此犹之丁丁之兴嘤嘤也若夫茅之白可兴女之白则犹之乎友之声兴友之生矣故曰辨乎兴之兴而可以言诗于嗟乎驺虞驺虞兽乎敢取是曰谨荷诗无赋豝豵而归美以驺虞者麟趾既以麟为兴即美之以麟固也驺虞岂即豝豵耶考周礼射仪云乐以驺虞疏云此天子掌鸟兽之官也礼之射义云驺虞者明官备也驺者廐官虞者山泽之官也故贾子新书又云驺者文王之囿虞者囿之司兽而戴殖防璞则云驺如七驺六驺矣虞如山虞泽虞矣然则为此诗者或亦感仁恩之广足以及物故假司兽叹美之理固然也若以为仁兽则虽见之山海之经尚书之传而不可信也且吾闻淮南子曰散宜生得驺虞鸡斯之乗以献纣而六韬亦复有闳夭取林氐国良马献纣之文则既以为仁兽矣又且以为马而且其生为纣来不为文来则欲定其孰为仁而孰为杀何足据也
　　緑衣丝兮女所治兮或言曰緑方为丝而汝又治之妾方少艾而汝又嬖之写官曰其为妾也吾得而知之其为少艾也吾得而知之也乎今夫治緑而及丝则緑之为衣方未已也
　　燕燕于飞谓之燕燕重言之也汉书曰燕燕尾涏涏敢取是曰燕燕两燕也王氏曰燕方春时以其匹至此以两燕形容庄姜戴妫徘徊于野此如汉人拟苏李録别诗云双鳬俱北飞一鳬独南翔
　　凯风自南曰凯风南风也曰虽然夫南风则何以谓凯风也南者长也长飬万物则南之説也然而长飬必和乐惟凯者乐也故凯风南风也杜氏注左传尝以受岂为受凯矣戴记引小雅尝以恺弟为凯弟矣凯者恺也且不闻周礼志乐师乎司乐有恺乐乐师有凯歌眂了有恺献恺者凯也且夫师之败以为北也师败为北师防不为南乎则凯非南乎是故凯风南风也
　　敢取是夫睍睆黄鸟而以睍睆为鸟声则何据与夫睍睆为目故説文曰睍睆者目之出也此犹曹植鸣蝉赋云睛曾睆而目连也又曰好视也此如小雅云睆彼牵牛也盖黄鸟好音亦复好视昔有称莺窥者矣且黄鸟者黄栗留也而不闻黄栗留之自为语乎农家书云黄栗留视我麦黄葚熟否
　　或言曰习习谷风以隂以雨黾勉同心不宜有怒盖隂阳和而后雨泽降夫妇和而后家道成故黾勉同心岂宜至于有怒乎曰非也彼误以谷风为和风耳小雅曰习习谷风维风及頽頽者焚轮也夫焚轮而岂和风也哉严粲曰谷风大谷之风也其言隂雨者怒象也若曰谷之风宜有此吾与尔同心不宜有此也
　　采葑采菲无以下体德音莫违及尔同死采葑菲者不可以其根之恶而弃其茎之美如为夫妇者不可以其色之衰而弃其德之善敢取是曰葑菲芜菁也冬有根可斸而食则根亦羙矣反曰根恶何也坊记曰采葑采菲无以下体君子不尽利以遗民也其曰不尽利则非以其美也与女始从夫为后来也亦为后可偕老也譬之采葑菲者得毋以其下体哉葑菲根美可以甘防夫妇有德音可以同死故里云养妇亦坊老
　　谁谓荼苦其甘如荠宴尔新昬如兄如弟曰荼虽苦而甘如荠则已之见弃其苦有甚于荼者而尔方宴尔新昬如兄弟而不见恤写官曰心所恬素亦缣谁谓荼苦耶尔甘之尔乃如兄弟
　　泾以渭浊湜湜其沚宴尔新昬不我屑以以为泾为浊而渭为清固也然泾未属渭之时虽浊而犹未见也自入渭而浊益见焉然其别出之渚则犹有清者吾容貌虽衰形以新昬而益见然其心则犹可取者特安于新昬而不我屑耳曰泾既浊矣亦安从得湜湜者湜湜者渭也故曰心所恶缣亦素岂渭反浊与泾虽谓渭浊实湜湜也尔故不我洁也
