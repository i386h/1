<!-- { "loadSidebar": true } -->
　　于皇时周陟其高山嶞山乔岳允犹翕河敷天之下裒时之对时周之命曰高山凡山耳嶞则其狭而长者乔高也岳则其高而大者允信也犹犹由也河善泛溢得其性则翕裒聚也对者答也言美哉此周也其巡狩而登此山以柴望又道于河以周四岳凡以敷天之下莫不有望于我故聚而朝之方岳之下以答其意耳写官曰此周之封禅颂也按白虎通云于皇时周陟其高山言周太平封泰山也管子亦曰周成王封防山禅社首虽其事不经然古载籍家皆言黄帝以来实有之则此颂封禅未可知也嶞者堕也陆德明以嶞山作堕山即禅也传所谓除地町町者也乔封也封之者使崇故曰乔周灵王之有司曰古者不嶞山不崇薮堕之为禅崇之为封也岳岱也山众山也封者必以岱故曰岳禅则随地可行者故曰山允者信也犹似也古封禅者必祀河犹穆天子西征祀河宗汉武封禅还乃临决河唐宗东封眺洪河也允犹者以明信似河如春秋传曰有如此河盖祀辞也翕河者河合众水为众水宗故曰翕犹传所称河宗也敷天之下裒时之对时周之命言敷天之下皆聚而对之以为是封禅者周之命也司马相如封禅颂曰于传载之受命所乗苏珽东封颂亦曰昊穹之命再集巨唐皇帝受之
　　荆舒是惩荆者楚之别号舒其与国也曰谨荷舒偃姓有七舒国唐史谓羣舒一国五名是也其地近楚后为楚所灭故称荆舒
　　敢取是绥我思成思成何也郑氏曰安我以所思而成之人谓神明来格也礼记曰斋之日思其居处思其笑语斋三日乃见其所为斋者此之谓思成苏氏曰其所见闻本非有也生于思耳盖斋而思之迨祭而如有见闻则成此人矣曰绥我以所思之皆成就也犹俗所云如愿也烈祖篇亦云赉我思成
　　天命鸟降而生商鸟鳦也春分鸟降高辛氏之妃有娀氏女简狄祈于郊媒鳦遗卵简狄吞之而生契曰何必吞鳦哉鸟降时祈高禖而得之故曰天命蔡邕月令章句云鸟至日有事高禖而生契降即至也月令云是月也鸟至
　　正域彼四方正治也曰开创之主虑尚权术故曰正言我之得天下以正也
　　肇域彼四海肇开也言其封域则极乎四海之广也曰中兴之主虑循故事故曰肇言我与天下更始也孟子云武丁朝诸侯有天下执竞云自彼成康奄有四方皆似始有天下者故汤以开创称武武丁以中兴亦称武非无意也
　　王桓拨王契也者深防之称或曰以鸟降而生也桓武拨治也曰濬哲也以首言濬哲惟商故此以王承之如书称濬哲文明下即称德也桓拨长发也以首言长其祥故又以桓拨承之按桓拨韩诗作桓发即长发也国语王勤商十四世而兴以契为濳德渐升与舜同其称长发犹书称德即称升闻也故下又即以受小国大国既发承之
　　受命不违至于汤齐汤齐何也苏氏曰至汤而王业成与天命防也写官曰帝命之不去自先公至于汤等且汤复圣敬昭格之则帝益发之然后命之式九围焉此自王相土来故曰至于汤言汤以前先公不胜数耳韩诗外传曰至于汤齐古今一致也先圣后圣其揆一也为下国缀旒缀犹结也旒旗之垂者也言为天子而为诸侯所系属如旗之縿为旒所缀也敢取是曰谨荷缀旒齐鲁韩三家俱作畷邮田舍也即邮表畷也以其丁疆畔连缀之地则曰畷以其似邮舍则曰邮畷邮可众处者以喻为下国所覆谨荷
　　为下国骏厖骏厖谓何传曰骏大也厖厚也董氏曰齐诗作骏駹谓马也敢取是曰谨荷骏駹马也以其体高峻故曰骏以其骏之尤高者则曰駹骏駹可共乗者以喻为下国所载谨荷
　　韦顾既伐昆吾夏桀甲曰郑氏曰韦彭姓顾昆吾姬姓写官曰考韦顾昆吾皆高阳氏后韦即豕韦也彭姓若顾昆吾皆已姓今濮之范东南有古顾城澶之濮阳昆吾氏之墟也隋为昆吾县
　　降于卿士甲曰降言天赐之也卿士则伊尹也写官曰天降伊尹可曰降于伊尹乎降下也言汤之下于尹也所谓成汤之于伊尹学焉而后臣也天问云帝乃降观下逢伊挚亦此谓也
　　挞彼殷武奋伐荆楚罙入其阻裒荆之旅有截其所汤孙之绪或曰自盘庚没而殷道衰楚人叛之高宗挞然用武以伐其国入其险阻以致其众尽平其地使截然齐一皆高宗之功也易曰高宗伐鬼方三年克之盖谓此与写官曰按后汉西羌传武丁伐西戎鬼方则鬼方在西非南楚也竹书亦云王季伐西落鬼戎盖鬼戎本西落而武丁伐之三年始克故书传亦曰武丁修行三年而重译毕至此又一事也若此诗则初起奋伐而即深入其地矣新王之师从天而下盖用兵之神莫过于此而谓三年克之可乎且夫诗言皆兵形也其云奋伐而即云入其阻者以荆楚据蜀连越控汉引江北撼中州东瞷陈蔡其形胜所在不特一所深入其阻则亦尽据其要也故其能用兵神速如此
　　奋伐荆楚以楚人叛之故伐之曰荆楚本二国皆姓然是时伐荆非伐楚也观下云裒荆之旅可知也然而兼言楚者则是时荆已兼有楚矣至周时楚乃兼荆故楚亦称荆观春秋自僖公以前皆称荆可知也荆楚本一木盖一木而两名以比本一姓而两国者
　　命于下国则天命之以天下曰谨荷据左传注云命于下国为下国所命为天子也故命于也盖武丁本为天子似为下国所归命而始得之者孟子曰武丁朝诸侯有天下
　　商邑翼翼四方之极商邑王都也翼翼者整饬之也极表也曰商亳也殷亦名景亳在河南虽负山带河然四伐之国与东周无异故武丁即位即四征其首伐楚者以楚介南薮参扼于商邑之吭而易为患也故一奋伐而商邑翼然足以控制天下矣古王之审于大势如此

　　毛诗写官记卷四
