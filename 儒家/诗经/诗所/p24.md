<!-- { "loadSidebar": true } -->
　　閟宫九章○颂僖公能新寝庙以承祀也前四章叙鲁得用王礼以祭祀之由次四章叙僖公有武功以修周公之绪而卒章则是诗所以作也以此诗合泮水观之僖公葢用兵于淮徐而服之者书费誓淮夷徐戎并兴自当为僖公之事故与秦誓相次书序乃谓鲁公伯禽所作岂有虞夏殷周之编悉用时世先后而鲁公在平王前三百年乃反越乱如此其错説无疑矣
　　商颂
　　商颂殷之旧乐歌也微子承殷之祀修其礼物后嗣不能世守七世至戴公时大夫正考甫得商颂十二篇于周太师归以祀其先王至孔子编诗又忘其七故商颂者殷人之作其辞于三百最古者也编次在此先鲁后宋之义又三百皆周诗故鲁颂附于周颂而以异代之乐终焉
　　猗与那与置我鞉鼓奏鼓简简衎我烈祖
　　猗那盛多之意未迎牲而先奏乐以安神商人之礼也
　　汤孙奏假绥我思成鞉鼓渊渊嘒嘒管声旣和且平依我磬声于赫汤孙穆穆厥声
　　此既迎牲而祭也管堂下之乐也不言升歌然曰依我磬声则举之矣葢虞书曰戛击鸣球搏拊琴瑟以咏説者谓鸣球为堂上玉磬声清越以莭歌者也郑氏及朱子于此磬声亦云堂下之乐与堂上相依八音人声和也穆穆厥声者敬静之意
　　庸鼓有斁万舞有奕我有嘉客亦不夷怿
　　朱传云上文言鞉鼓管籥作于堂下其声依堂上之玉磬无相夺伦者至此则九献之后钟鼓交作万舞陈于庭而祀事毕矣嘉客先代之后来助祭者也愚谓钟有颂钟有笙钟磬亦有颂磬有笙磬庸即颂也与磬声相应者也此庸字亦当包钟磬然乃在县者与上玉磬别也虞书云笙镛以间此直言镛以人声为重也以虞周之乐推之庸鼓有斁当为间歌万舞有奕当为合乐盖未至间歌则笙镛未举未至合乐则万舞未陈而上管声磬声之相依者则浑升歌下管而言之实则两叚也
　　自古在昔先民有作温恭朝夕执事有恪
　　有作谓制礼者也恭于容而敬于事以承祭祀作者之意也
　　顾予烝尝汤孙之将
　　庶几神享之意
　　那一章○此祭汤庙之乐因言汤孙故説者谓为太甲然恐亦通称耳后篇同
　　嗟嗟烈祖有秩斯祜申锡无疆及尔斯所
　　言席祖之福祜以及今日
　　旣载清酤赉我思成亦有和羮旣戒旣平鬷假无言时靡有争绥我睂夀黄耉无疆
　　言祭时之敬如此而祈其福之降于身也
　　约軝错衡八鸾鸧鸧以假以享我受命溥将自天降康丰年穰穰来假来飨降福无疆
　　言助祭之盛如此又祈其福之及于天下也
　　顾予烝尝汤孙之将
　　烈祖一章○与前篇同但此篇多祝厘之辞葢祭毕受福而送神之诗如周颂雝之比
　　天命鸟降而生商宅殷土芒芒古帝命武汤正域彼四方
　　言契开基而汤受命也
　　方命厥后奄有九有【音以】商之先后受命不殆在武丁孙子
　　方命厥后奄有九有犹书言外薄四海咸建五长申正域四方之事也商之先后谓继汤者也皆能保天命不危殆以至于今
　　武丁孙子武王靡不胜龙旂十乘大糦是承
　　武王汤也武丁能继汤绪是于武王之事无不克胜也故龙旂十乘以承祭祀而无愧色焉
　　邦畿千里维民所止肇域彼四海四海来假来假祁祁自成汤正域四方至此而复一匡天下
　　景员维河殷受命咸宜【鱼何反】百禄是何
　　景大也员犹环也邦畿之域环之者河也
　　鸟一章○此当为时祫太庙之诗殷人祖契而宗汤故序自始封受命而亦及于羣庙功徳其诗葢作于武丁之时也
　　濬哲维商长其祥洪水芒芒禹敷下土方外大国是疆幅陨旣长有娀方将帝立子生商
　　言商发祥于契乃及禹敷下土疆理方外大国之事者将起下章声教逺达之意而不敢没所自也鲁颂叙后稷之功必曰缵禹之绪而雅述公刘世业亦必曰信彼南山维禹甸之
　　王桓拨受小国是达受大国是达率履不越遂视旣发相土烈烈海外有截
　　契主文教而曰桓拨犹稷司播种而曰思文皆表微之辞也率履不越尊其教也其教达于小大之国莫不尊而循之不但身之循之更观其心亦旣感兴起以应之比及其孙相土又有烈烈之功虽至海外其声教截然如一也
　　帝命不违至于汤齐汤降不迟圣敬日跻昭假迟迟上帝是祗帝命式于九围
　　齐言积满也天固眷命于商然积累至汤则已齐矣盖汤之生也适应其期圣敬之徳日升以昭假于天迟久而不懈其心一惟上帝是敬是以上帝遂命以法式于九围也
　　受小球大球爲下国缀旒何天之休不竞不絿不刚不柔敷政优优百禄是遒
　　受小共大共爲下国骏厖【古音莫工反】何天之龙敷奏其勇不震不动不戁不竦百禄是总
　　此两章方是言汤为方伯天下归之下章乃言革夏之事缀旒以旗喻言其为四国系属也故举徳政骏厖以马喻言其为四国雄长也故举威武
　　武王载旆有防秉钺如火烈烈则莫我敢曷苞有三蘖莫遂莫达九有有截韦顾旣伐昆吾夏桀
　　昔在中叶有震且业允也天子降予卿士实维阿衡【户郎反】实左右商王
　　此两章备言汤与伊尹伐暴救民之功中叶夏之季世也
　　长发七章○与前篇同然彼时祫而此其大祫与葢大祫兼毁庙之主中及相土是先公咸在也又盘庚曰兹予大享于先王尔祖其从与享之惟大祫为大享中及阿衡是元功在焉故朱传亦疑为大祫也那与烈祖居前者以受命之主先犹周颂清庙维天维清也然后次以时祫大祫之乐章犹周颂烈文也然商谓契王周于后稷惟武成言先王而诗未尝称王也葢子孙不敢位号其逺祖以为恭兹乃周公之志与
　　挞彼殷武奋伐荆楚冞入其阻裒荆之旅有截其所汤孙之绪
　　维女荆楚居国南乡昔有成汤自彼氐羌莫敢不来享莫敢不来王曰商是常
　　天命多辟设都于禹之绩嵗事来辟勿予祸适稼穑匪解天命降监下民有严不不滥不敢怠遑命于下国封建厥福【方墨反】
　　自第二章至此皆因伐楚而托为训戒诸侯之辞言汝荆楚近在国之南乡非逺裔也当成汤时虽氐羌之逺莫不王享其来旧矣继自今多辟各以嵗事来王勿复使予祸谪如荆楚然惟保境宁民勤于稼穑可也况非予之汝威也天之监于下民者至严而无僣滥也惟其不敢怠遑于王事则命之有国而大建其福矣
　　商邑翼翼四方之极赫赫厥声濯濯厥灵夀考且宁以保我后生
　　颂髙宗之功徳
　　陟彼景山松柏丸丸是断是迁方斲是防松桷有梴旅楹有闲寝成孔安
　　言立髙宗庙之事
　　殷武六章○朱传云此葢为百世不迁之庙不在三昭三穆之数既成始祔而祭之之诗也愚谓鸟之篇有武丁孙子之语则及下长发二诗皆当为高宗时作葢或从前追逺之辞有所未备也高宗思道好学兼有文徳武功尤留心祭祀之事故书称嘉靖殷邦其没也为宗而世祭焉颂终殷武以为商之贤君于此究矣









　　诗所卷八
