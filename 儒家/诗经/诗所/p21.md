<!-- { "loadSidebar": true } -->
　　郑氏曰天生众民其性有物象谓仁义礼智信也其情有所法谓喜怒哀乐好恶也民所执持有常道莫不好是美徳之人天监视周王欲安爱之生仲山甫以为之佐言天亦好是懿徳也书曰天聪明自我民聪明案郑氏説诗意与朱传微异而义亦甚精且其觧下四句比朱传似尤浃洽也
　　仲山甫之徳柔嘉维则令仪令色小心翼翼古训是式威仪是力天子是若【转音如遇反】明命使赋
　　朱传尽矣
　　王命仲山甫式是百辟【二句无韵】缵戎祖考王躬是保出纳王命王之喉舌赋政于外四方爰发
　　上言徳之备此言职之重既总法纪为诸侯师又布政令以发四方之事役既保王躬为君徳辅又司出纳以酌号令之否臧
　　肃肃王命仲山甫将之邦国若否仲山甫明【弥郎反】之既明且哲以保其身夙夜匪觧以事一人
　　王命肃肃而能将之于出纳之职无愧矣邦国顺否而能明之其赋政必当而百辟是式矣保其身者身无失徳非如后世所谓保身也不保其身乌能保王之躬哉徳之既修而又夙夜匪懈以尽其诚此所以王躬是保者乎此句义重故于末言之
　　人亦有言柔则茹之刚则吐之维仲山甫柔亦不茹刚亦不吐不侮矜寡【音古】不畏彊御
　　申言其布政以式邦国者如此也恩足以惠鳏寡威足以制彊御商颂所谓不刚不柔布政优优意亦相发
　　人亦有言徳輶如毛民鲜克举之我仪图之维仲山甫举之爱莫助之衮职有阙维仲山甫补之
　　申言其修徳以保王躬者如此也徳之微细如毛言其精深要眇非明哲者不能知非小心翼翼古训是式者不能至是以虽大事可举也而徳之微细莫能举我亦尝心仪而图之矣然维仲山甫克举而我不能至于是而为之助也徳修诚格夫是故有以补衮职而保王躬古人之言事君者于是至矣
　　仲山甫出祖四牡业业征夫捷捷每懐靡及四牡彭彭【音防】八鸾锵锵王命仲山甫城彼东方
　　受命以行四牡劳矣征夫速矣而犹常怀不及之心其赋政于外者如此其切也周都在西负海之邦最逺言城东方明为要地
　　四牡骙骙八鸾喈喈仲山甫徂齐式遄其归吉甫作诵穆如清风【方凡反】仲山甫永怀以慰其心
　　身在行役心于王室故未能遄归之时则永怀而不忘其念王躬衮职者如此其至也既速其归期又寛其怀思盖重山甫之徳谓不可离王左右而亦黾勉乎庶几助之以相待也不然虽有清风之诗逺怀何以慰哉
　　烝民八章○宣王命仲山甫筑城于齐尹吉甫作诗送之其称道徳美视崧髙独曲至仲山甫之贤可知矣诗之发首为夫子所叹盖性命之精微也
　　奕奕梁山维禹甸【与命协】之有倬其道【与考恊】韩侯受命【弥吝反】王亲命之缵戎祖考无废朕命夙夜匪解虔共尔位朕命不易榦不庭方以佐戎辟
　　有倬其道大路也山经禹甸而道通也来受命而王命之缵其祖考令嗣位也能敬共尔位则朕命不改易矣又能正不庭之方以佐汝辟则勲庸愈着矣
　　四牡奕奕孔修且张韩侯入觐以其介圭入觐于王王锡韩侯淑旂绥章簟茀错衡【戸郎反】衮赤舃钩膺镂鞹鞃浅幭鞗革金厄
　　执封圭以入觐而王锡以车马衣服淑旂绥章旂饰也簟茀错衡车饰也衮赤舃服饰也钩膺镂马饰也鞹鞃浅幭车轼饰也鞗革金厄马辔饰也
　　韩侯出祖出宿于屠显父饯之清酒百壶其殽维何炰鼈鲜鱼其蔌维何维笋及蒲其赠维何乗马路车笾豆有且侯氏燕胥
　　赋其归国之事
　　韩侯取妻汾王之甥蹶父之子韩侯迎止于蹶之里百两彭彭【音防】八鸾锵锵不显其光诸娣从之祁祁如云韩侯顾之烂其盈门
　　赋其还而昬娶之事蹶父周之卿士故下言靡国不到为王使也
　　蹶父孔武靡国不到为韩姞相攸莫如韩乐孔乐韩土川泽訏訏鲂鱮甫甫麀鹿噳噳有熊有罴有猫有虎庆既令居韩姞燕誉
　　溥彼韩城燕师所完以先祖受命因时百蛮王锡韩侯其追其貊奄受北国因以其伯实墉实壑实畞实籍献其貔皮【音婆】赤豹黄罴【音波】
　　韩之先祖尝长是百蛮矣故令嗣祖业而益以追貊之戎国凡北国皆长之使之皆有城垣沟池田亩版籍而纳其贡献焉所谓缵祖考而榦不庭方者其意盖在于此
　　韩奕六章○韩侯初立来朝受命而归诗人送之意即显父之所为也与
　　江汉浮浮武夫滔滔匪安匪防淮夷来求既出我车既设我旟匪安匪舒淮夷来铺
　　求者责其所不共铺者陈师以声罪传所谓寡人是征寡人是问
　　江汉汤汤武夫洸洸经营四方告成于王四方既平王国庶定时靡有争王心载宁
　　言成功之速
　　江汉之浒王命召虎式辟四方彻我疆土匪疚匪王国来极于疆于理至于南海
　　自淮以南皆命啓辟而疆理之非以病民非为严急欲其皆来享来王而以王国为标准尔盖召虎未归而即江汉之浒命之
　　王命召虎来旬来宣文武受命召公维翰无曰予小子召公是似肇敏戎公用锡尔祉
　　勉其修召公之业以受宠命
　　厘尔圭瓒秬鬯一卣告于文人锡山土田于周受命【弥郎反】自召祖命虎拜稽首天子万年
　　既赐以圭瓒秬鬯又告于文王而锡以山川土田且使就其祖庙以命之
　　虎拜稽首对王休作召公考天子万夀明明天子令闻不已矢其文徳洽此四国
　　落成之谓考此言考者告成功于祖也始受命于祖庙而称天子万年继乃为考祭于祖庙而称天子万寿本祖徳而大君恩也末又祀君之嗣其令闻而敷其文徳盖愿王不究武而且自卑功伐厚莫至焉江汉六章○宣王命召穆公平淮夷疆理南国诗人美之然玩其辞令似穆公所自作者
　　赫赫明明王命卿士【与师协】南仲大祖大师皇父整我六师以修我戎【音汝】既敬既戒惠此南国
　　皇父为卿士而兼大师盖周之三公往往六卿摄之自周召既如此也皇父以南仲为大祖亦如召虎以召公为祖畿内公卿视外公侯故皆得立大祖之庙敬者重其事也戒者厚其备也惠则其兴师之本心也兹其兵之三要与
　　王谓尹氏命程伯休父左右陈行戒我师旅率彼淮浦省此徐土不留不处三事就绪
　　皇父大司马职也休父小司马职也天子行则具六军故二司马皆从三事与小雅十月雨无正同师行必先固其根本今不留处而三事就绪言治内之素豫也
　　赫赫业业有严天子【二句无韵】王舒保作匪绍匪游徐方绎骚震惊徐方如雷如霆徐方震惊
　　首言赫赫明明者威明之逺加此言赫赫业业者威令之勤肃则所谓有严者也舒安重也保作保防耕作也绍者继续调发也游者游兵四散也安重保防不征调不游散王者之师也而徐方则已绎骚矣意在震惊之使伏其辜如雷霆之发未加于物而徐方则已震惊矣兵有先声而后实者此与
　　王奋厥武如震如怒进厥虎臣阚如虓虎铺敦淮濆仍执丑虏截彼淮浦王师之所
　　师既至而克捷遂屯其地以待输服也
　　王旅啴啴如飞如翰如江如汉如山之苞如川之流緜緜翼翼不测不克濯征徐国
　　飞翰言其疾江汉言其盛山其止不可动也川其行不可御也神速而又不可摇撼则翼翼然形之深固而谁能测之众盛而又不可扺拒则緜緜然势之奔属而谁能克之总言王师之节制所以无敌也
　　王犹允塞徐方既来徐方既同天子之功四方既平徐方来庭徐方不回王曰还归
　　犹谋也塞诚实也以敬戒仁惠而兴师则其谋犹信诚实矣所以成功也及其来庭而不违也师无淹留而还归之速以终惠此南国之意
　　常武六章○宣王亲征徐国成功而归诗人美之二雅言宣王南征北伐之事多矣未有自将者盖徐自穆王以来负逺僭号在西京时罪浮吴楚非偏师之所能服也抑斯举也继于召虎经畧江汉之后徐为彊大必也号召淮南诸夷为之党援是以先定南邦翦其枝叶然后执言声罪六师移之殆山甫吉甫軰所共图议故山甫城齐令其与鲁合势以扼北轶而休父之行受防尹氏中兴次第于此可见
　　瞻卬昊天则不我惠孔填不宁降此大厉邦靡有定士民其瘵蟊贼蟊疾靡有夷届罪罟不收靡有夷瘳夷届路平而止也夷瘳病平而愈也小人害民者不止刑罟陷民者不收
　　人有土田女反有之人有民人女覆夺【与説协】之此宜无罪女反收之彼宜有罪女覆説之
　　夺人土田人民蟊贼不止者也颠倒有罪无罪罪罟不收者也王政不纲则殃民者徧于天下郑笺专斥王削黜诸侯大夫者非也
　　哲夫成城哲妇倾城【二城字自为韵】懿厥哲妇为枭为防妇有长舌维厉之阶乱匪降自天生自妇人匪敎匪诲时维妇寺
　　此乃推乱本于褒姒也言非天实降厉妇人乃厉之阶耳匪敎匪诲谓其不识礼义廉耻之行兴亡祸福之几
　　鞫人忮忒谮始竟背岂曰不极伊胡为慝如贾三倍君子是识妇无公事休其蚕织
　　言幽王溺信妇寺方其穷人以诈害之心也其为谮诬何所不至然谮人于始而终质其事实乃大相反而不然其奸恶昭著岂不已极哉而王胡肯以为慝乎方与之出谋议参朝政以为可以周知中外之事夫三倍计算非君子所能识岂政令大事乃妇寺所能知是以古之妇者蚕织之外无所干预周南豳风絺绤黄之化是也
　　天何以刺何神不富【方二反】舍尔介狄维予胥忌不吊不祥威仪不类人之云亡邦国殄瘁
　　责之缓而不显曰刺与之资而有所頼曰富介狄大害也言天何以缓其祸而益其疾乎神何以夺其资而去其頼乎使王舍妇寺之大害而维众正之是忌乎胥众辞言胥忌则非特一人而已夫女色在国家为不祥不幸有之可吊者也今则不吊不祥且淫溺焉而至于威仪不类可谓舍尔介狄矣虽有正人胥忌而逺之贤人既亡而邦国能存者未之有也
　　天之降罔维其优矣人之云亡心之忧矣天之降罔维其几矣人之云亡心之悲矣
　　罔迷乱也舍尔介狄不吊不祥是也
　　觱沸槛泉维其深矣心之忧矣宁自今矣不自我先不自我后【音户】藐藐昊天无不克巩无忝皇祖式救尔后言乱所自来其源深心之忧乱其日久叹其不幸当此而又度天道虽逺其理无不坚定者犹望王之法祖以为救于方来也
　　瞻卬七章○褒姒乱政周家将亡贤人忧之而作正与大雅之首任姒嗣徽多士桢周者相首尾也
　　旻天疾威天笃降丧瘨我饥馑民卒流亡我居圉卒荒言民生之大困也居圉者所居之疆域
　　天降罪罟蟊贼内讧昬椓靡共溃溃囘遹实靖夷我邦推乱原于小人也小人在位是蟊贼内讧也椓者剥丧之意昬故溃乱防故回邪此等之人皆实当治平邦国之任者也
　　皋皋訿訿曾不知其玷兢兢业业孔填不宁我位孔贬推乱原于王躬也皋皋慢也訿訿谗也皋皋訿訿者则不知其疵玷兢兢业业者则长不安于位而且贬黜
　　如彼嵗旱草不溃茂如彼栖苴我相此邦无不溃止【无韵】申首章之意言民生之困瘁流离如嵗旱之草枯槁无色又如栖树之苴飘零无依
　　维昔之富不如时维今之疚不如兹彼疏斯粺胡不自替职兄斯引【末句无韵】
　　申一章三章之意疏粗也粺荑稗也小人之害国如稗之害稼兄作况兹也彼稗之粗何其不衰退乎由兹之引而用之尔
　　池之竭矣不云自频泉之竭矣不云自中溥斯害矣职兄斯不烖我躬
