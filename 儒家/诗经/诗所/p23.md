<!-- { "loadSidebar": true } -->
　　访予落止率时昭考于乎悠哉朕未有艾将予就之继犹判涣维予小子未堪家多难绍庭上下【音户】陟降厥家【音姑】休矣皇考以保明其身【二句无韵】
　　落者成就止宿之意言问我于何所成就止宿乎惟率循昭考之道然其道甚逺行者莫能至也将以为能就之矣继犹觉其判涣而不合也况新经大难之后岂复堪家之多难乎所頼者昭考在天之灵继续而上下于庭陟降于家有以保防而开明之顾命诞保文武大训无敢昬逾成王之保明其身者如此访落一章○与前篇同
　　敬之敬之天维显思命不易哉无曰高高在上陟降厥士日监在兹维予小子不聪敬止日就月将学有缉熙于光明【弥郎反】佛时仔肩示我显徳行【户郎反】
　　首言天之聪明明威敬之不可懈继言聪以成敬学之不可辍卒乃归功于周公二公诸人辅导啓沃之勤也仔肩肩也身所頼以执持者也不曰股肱而曰仔肩尊之之辞
　　敬之一章○成王自儆之诗也以类附于朝庙诗后意后世于成王庙亦歌之耳下篇同
　　予其惩而毖后患莫予荓蜂自求辛螫肇允彼桃虫拚飞维鸟未堪家多难予又集于蓼
　　荓与屏同谓驱之也桃虫鹪鹩也蜂之集于人也欲扑而去之则致螫焉鹪鹩小鸟能化为雕以喻小人者疑之则因疑而生机毒信之则因信而成权势夫惟明足以察之不恶而严则二者之患亾矣成王之初管蔡流言必有左右者表里其间既已感悔故察见情伪而深惩之言自今以始岂复堪家之多难而又重其苦乎所谓毖后患者也
　　小毖一章
　　载芟载柞其耕泽泽千耦其耘徂隰徂畛侯主侯伯【转音补】侯亚侯旅侯彊侯以有嗿其□思媚其妇【房以反】有依其士有略其耜俶载南畞【满以反】播厥百谷实函斯活驿驿其达有厌其杰厌厌其苗緜緜其麃
　　朱传之説尽矣
　　载获济济有实其积万亿及秭为酒为醴烝畀祖妣以洽百礼
　　説见丰年然彼所谓百礼者先农田祖之类此则大蜡合万物而索飨之其名转多也
　　有飶其香邦家之光有椒其馨胡考之宁
　　蜡后则有飬老之礼故此并言之夀考者国之瑞故曰邦家之光宁者养而安之也
　　匪且有且匪今斯今振古如兹【无韵】
　　振古如兹言自后稷以来如此也即豳雅自昔何为自古有年之意
　　载芟一章○此下三章所谓豳颂也周礼国大蜡击土鼓而吹之者也然惟此三章耳朱子并思文臣工噫嘻丰年言之恐非葢后稷配天之辞非所施于蜡祭而臣工噫嘻皆有时王名号非道豳旧俗七月楚茨等之例也
　　畟畟良耜俶载南亩【满以反】播厥百谷实函斯活或来瞻女载筐及筥其饟伊黍其笠伊纠其镈斯赵以薅荼蓼荼蓼朽止黍稷茂【音耄】止获之挃挃积之栗栗其崇如墉其比如栉以开百室百室盈止妇子宁止杀时犉牡有捄其角【音録】以似以续续古之人【末句无韵】
　　上篇言酒醴故此言牲所谓续古之人者续其烝祖妣洽百礼之祭也
　　良耜一章○与载芟同
　　丝衣其紑【古音匹之反】载弁俅俅【古音渠之反】自堂徂基自羊徂牛【音疑】鼐鼎及鼒兕觥其觩旨酒思柔不吴不敖胡考之休
　　丝衣爵弁士之祭服也自堂至于塾省其地以定坐次也自羊至于牛自鼐鼎至于鼒省其牲以定品味也然后以兕觥酌酒而养老焉又能致其尊敬无有喧哗怠慢者是以夀考之人不独受而安之抑且悦而美之也
　　丝衣一章○蜡祭击土鼓吹豳颂以息老物于是国亦飬老焉此则飬老之诗也万物助天以成嵗功至此为其老而劳故息之人则万物之贵期颐耄耋邦家之光也是以特于祭毕飬之而述其执事者之恭如此
　　于铄王师遵飬时晦时纯熙矣是用大介我龙受之蹻蹻王之造载用有嗣实维尔公允师
　　言文王有极盛之师众恭顺小心以晦自飬葢毫无圗度天命之心公之至也然其徳不可掩是以晦而愈明而纯熙于是大介介如介以景福之介天命维新是纯熙之大介也今我既宠受之而蹻然成王业矣其所以嗣文王之志者实维师其大公之心而已王仲淹曰美哉公旦之为周也外不屑天下之谤而私其迹曰必使我子孙相承而宗祀不絶也内实达天下之道而公其心曰必使我君臣相安而祸难不作深乎深乎安家者所以宁天下也存我者所以厚苍生也故迁都之义曰洛邑之地四达而平使后世子孙有徳者易以王无徳者易以亾鸣呼此其所为师文王者乎
　　酌一章○此东都文王庙之诗案洛诰曰王在新邑烝祭嵗文王骍牛一武王骍牛一又曰予不敢宿则禋于文王武王然则东都惟有文武庙明矣东都之雅附于豳雅故东都之颂附于豳颂其义一也或曰归之雅颂正篇不可乎曰因周公营洛而有朝防祭享之诗故后人不忍忘其志犹之居东之诗之附豳风者云尔及其后也东都畿内歌謡悉次于豳雅以逮厉幽葢以其类系之者非周公之旧矣
　　绥万邦屡丰年天命匪解【三句无韵】桓桓武王保有厥士于以四方克定厥家于昭于天皇以间之
　　绥万邦而屡丰年可见天命之匪懈也由桓桓之武王保有文王之多士而用之于四方故能安定厥家使其家之先王皆克配上帝而于昭于天王今又间一位于其间矣是以陟降左右而天命为之不懈也桓一章○祭武王庙之诗
　　文王旣勤止我应受之敷时绎思我徂维求定时周之命于绎思【无韵】
　　敷者普也此言敷时谓无时而不然犹下言敷天谓无地而不然也言文王之勤民既如此我应承而继之是以时时绎思文王之徳而不敢忘其志我斯行也岂富天下哉求民之定而已抑此非独文王之志也实天之所以命周者而予以弗顺天是惧也因叹息而复使众绎思之庶乎有以谅其心也
　　赉一章○武王克商而大赉之所作后于武王庙歌之
　　于皇时周陟其高山嶞山乔岳允犹翕河敷天之下裒时之对时周之命【无韵】
　　周谓新邑也皆蒙旧号称周言大哉周也陟其髙山而望之则见嶞山乔岳信乎有似于翕聚其河者谓山川之相环抱形势之壮也且其地居土之中朝贡之便普天之下莫不聚而归向之焉谓都防之雄也是诚天之所以命周者故欲作周居于洛邑而后去焉
　　般一章○武王因般逰而望三涂岳鄙顾瞻河洛之间有定都之志故作此诗其后成王与周召成之而武王庙乐亦以此诗歌焉
　　鲁颂
　　案宋鲁无风者先儒以为王尊宋鲁巡守述职不陈其诗明黜陟所不加也然邶鄘以下东迁后诗皆非王朝所采而宋鲁亦无之縁其先有列国之名部故后来者得以附焉宋鲁先无部名是以后虽有诗亦无所附也宋鲁皆用天子礼乐商颂宋人之庙乐也鲁之所用或即周颂清庙之类其国固不得私作矣故鲁人欲为僖公作颂而季孙行父请于周以为之夫鲁得祀文王则颂亦止于文王耳虽周公无颂也况僖公乎此其失礼之中复失礼者然宗国之诗天子所命固不得而删也僖公鲁之贤君故圣人取节焉
　　駉駉牡马【音姥】在坰之野【神与反】薄言駉者有驈有皇有骊有黄以车彭彭【音旁】思无疆思马斯臧
　　駉駉牡马在坰之野薄言駉者有骓有駓有骍有骐以车伾伾思无期思马斯才
　　駉駉牡马在坰之野薄言駉者有驒有骆有駵有雒以车绎绎思无斁思马斯作
　　駉駉牡马在坰之野薄言駉者有骃有騢【古音胡】有驔有鱼以车袪袪思无邪【音徐】思马斯徂
　　駉四章○颂僖公牧事之有成也言牧马而推及于思者精神之运有所不加则无一之可成也然而贵畜荒禽则又失之故言思之无疆无期无斁而卒以无邪可谓善言思矣可谓知立功立事之本矣
　　有駜有駜駜彼乘黄夙夜在公在公明明【弥郎反】振振鹭鹭于下【音户】鼓咽咽醉言舞于胥乐兮
　　有駜有駜駜彼乘牡【莫九反】夙夜在公在公饮酒振振鹭鹭于飞鼓咽咽醉言归于胥乐兮
　　有駜有駜駜彼乘駽夙夜在公在公载燕自今以始嵗其有【音以】君子有谷诒孙子于胥乐兮
　　有駜三章○颂僖公燕饮羣臣之诗
　　思乐泮水薄采其芹鲁侯戾止言观其旂【音芹】其旂茷茷鸾声哕哕无小无大从公于迈
　　思乐泮水薄采其藻鲁侯戾止其马蹻蹻其马蹻蹻其音昭昭载色载笑匪怒伊教
　　思乐泮水薄采其鲁侯戾止在泮饮酒旣饮防酒永锡难老顺彼长道屈此羣丑
　　穆穆鲁侯敬明其徳敬慎威仪维民之则允文允武昭假烈祖靡有不孝自求伊祜
　　明明鲁侯克明其徳旣作泮宫淮夷攸服【蒲北反】矫矫虎臣在泮献馘【古音国】淑问如臯陶在泮献囚
　　济济多士克广徳心桓桓于征狄彼东南烝烝皇皇不吴不不告于讻在泮献功
　　角弓其觩束矢其戎车孔博徒御无斁旣克淮夷孔淑不逆式固尔犹淮夷卒获
　　翩彼飞鸮集于泮林食我桑黮懐我好音憬彼淮夷来献其琛元象齿大赂南金
　　泮水八章○颂僖公作泮宫以兴学也前三章述其方作泮宫而亲视学之事后四章述其既作泮宫而征服淮夷之事第四章乃承上意起下意所谓允文允武是也古者文武之事皆于学故师之出也受成其反也释奠告讯而奏恺焉公克淮夷适当泮成之后故诗人述其事以美其志抑是征也春秋所不书然以此篇及下篇攷之则鲁人夸大其事非恒役不书之例明矣意者无王命而自行之且攷诗意非公在行也故亦例以恒役所谓为贤者讳者与
　　閟宫有侐实实枚枚赫赫姜嫄其徳不回上帝是依无灾无害弥月不迟是生后稷降之百福【方墨反】黍稷重穋稙穉菽麦【莫北反】奄有下国俾民稼穑有稷有黍有稻有秬奄有下土纉禹之绪
　　后稷之孙实维大王居岐之阳实始翦商至于文武缵大王之绪致天之届于牧之野【神与反】无贰无虞上帝临女敦商之旅克咸厥功王曰叔父建尔元子俾侯于鲁大启尔宇爲周室辅
　　将美僖公而叙自姜嫄后稷及太王文武之事因鲁得祭及之故也故遂言祭祀后帝后稷以至周公皇祖
　　乃命鲁公俾侯于东锡之山川土田附庸周公之孙庄公之子龙旂承祀六辔耳耳春秋匪解享祀不忒皇皇后帝皇祖后稷享以骍牺【古音许何反】是飨是宜【鱼何反】降福旣多周公皇祖亦其福女
　　秋而载尝夏而福衡【户郎反】白牡骍刚牺尊将将毛炰胾羮笾豆大房万舞洋洋孝孙有庆【音羗】俾尔炽而昌俾尔夀而臧保彼东方鲁邦是常不亏不崩不震不腾三夀作朋如冈如陵
　　公车千乘朱英緑縢二矛重弓【音肱】公徒三万贝胄朱綅烝徒増増戎狄是膺荆舒是惩则莫我敢承俾尔昌而炽俾尔夀而富【方二反】黄发台背夀胥与试俾尔昌而大俾尔耆而艾万有千嵗睂夀无有害
　　夀胥与试者髪黄而背台夀之验也惟夀者将一一而试验之此下四章皆颂公有武功而能复周公之宇所谓昭假烈祖靡有不孝者也
　　泰山岩岩鲁邦所詹奄有龟蒙遂荒大东至于海邦淮夷来同莫不率从鲁侯之功
　　保有凫绎遂荒徐宅至于海邦【与从协】淮夷蛮貊及彼南夷莫不率从莫敢不诺鲁侯是若
　　天锡公纯嘏【音古】睂夀保鲁居常与许复周公之宇鲁侯燕喜令妻夀母【满以反】宜大夫庶士邦国是有【音以】旣多受祉黄发儿齿
　　令妻夀母似不应并读既自祝其母又使其妻为母夀也
　　徂来之松新甫之柏是断是度是寻是尺松桷有舄路寝孔硕新庙奕奕奚斯所作孔曼且硕万民是若此章乃结言新寝庙
