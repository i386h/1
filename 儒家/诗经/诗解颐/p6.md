<!-- { "loadSidebar": true } -->
　　案六月之诗言六月栖栖戎车既饬正指建未之月而此诗言昔我往矣黍稷方华则亦夏正之六月也司马法冬夏不兴师而文王以六月行师于前宣王以六月出师于后何也葢冬夏不兴师者法之常也横逆之来不得已而应之者事之变也变而不失其正此圣人之所以得人心也先王之法夷狄而侵中国其救之当如拯焚溺解倒悬掲匍匐而出之井惟恐少缓岂得以六月为解哉苟以六月为解而不急兴师以救之则是纵外敌以酿祸而坐视腹心之受病也其为不仁甚矣人皆知宣王以六月出师而不知味黍稷方华之词则文王固未尝以六月而废征伐也故下文曰王事多难不遑啓居苟非以多难之故则必不以六月而行师矣
　　出车总论
　　是诗之言赫赫南仲者凡三三章之赫赫美其城朔方之功也五章之赫赫美其伐西戎之功也六章之赫赫美其有振旅凯旋之乐也赫赫者威名光显之谓非有一章之忠敬二章之戒惧三章之奋扬则亦安能有如是之赫赫哉三军以将为主文王用一南仲而昆夷之患平于西玁狁之患平于北遂有以措中国于衽席之安其易所谓师贞丈人吉者欤
　　杕杜
　　杜之有实秋冬之交也秋而望之以至于冬冬而望之以至于岁暮之可采则春又暮矣而征夫犹不归也岂惟女心之伤悲而父母亦忧且病矣然而车则不载也人则不来也归期之过已乆而不至也则使我多为忧恤冝何如哉于是以卜之蓍以筮之合言于繇而皆以为近则征夫亦迩而将至矣是诗四章皆述其未至之思而不言其已至之喜葢未归之时其思念之切如此则既归之时其喜乐之深有不言而喻者矣先王之于戍役叙其情而闵其劳所以说也说以犯难民忘其死其是之谓乎
　　南有嘉鱼
　　樛木者势之下曲者也甘瓠者蔓之延施者也木之下曲者必为物所附蔓之延施者必有附于物冝其纒绕固结而不可解也若君子之于贤者则如之何哉有其物而无其礼贤者不可得而安也有其礼而无其诚贤者愈不可得而安也酒醴以奉之币帛以将之献酬以行之诚意以求之庶可以安其心乎
　　南山有台
　　此诗五章而乐只君子一句每章必叠言之其辞繁而不杀者所以深致其颂美祝愿之意也细分之则美其徳者凡四祝其夀者凡四而言其徳与夀之效者各一无疆犹无期也黄耉犹眉夀也此祝其夀之四也邦家之光与邦家之基为对谓之基者言邦家必赖贤徳而后安以固也谓之光者言邦家必赖贤徳而后荣以显也徳音是茂与徳音不已为对不已言其声誉之无穷是茂言其声誉之益盛此美其徳之四也保艾尔后与民之父母为对民之父母言盛徳之泽有以及当时之庶民也保艾尔后言夀考之效有以及于后世之子孙也此徳与夀之效各一也前两章先徳而后夀故第三章极言盛徳之效以终前二章之意第四章先夀而后徳故第五章极言夀考之效以终第四章之意言之重辞之复而不厌者由其爱之深敬之至而不能已也盛王之所以待贤者如此贤者亦孰不乐为之用乎
　　蓼萧首章
　　心之输冩郁结之散于中也燕且笑语和乐之见于外也誉则善闻之着于人处则乐意之在乎已又兼内外而言之也朝廷之礼以敬为主今而曰笑语誉处则是有和乐而无严敬忘其君臣之分而蔼然兄弟朋友之相亲其待之也厚矣其接之也诚矣彼忌刻之君又恶足以语此哉
　　二章
　　为龙为光美之也其徳不爽戒之也夀考不忘又所以祝愿之也赤芾金舄防同有绎则为龙为光矣彼交匪敖彼交匪纾则其徳不爽矣万夀无疆万夀无期则夀考不忘矣夫诸侯固赖天子以为本根天子亦赖诸侯以为屏蔽苟诸侯之不朝事则王室之卑亦可知矣故观其车服之盛享其多仪之诚而天子之心亦得以自慰焉则其以为宠光也岂一时之虚伪云乎哉
　　湛露
　　案燕礼将燕公揖賔就席主人献賔献公酬酢之礼毕命媵爵于公而后公为賔举旅主人三献及孤卿再媵爵于公而后公为卿举旅主人四献及大夫乃乐賔升歌献工而后公为大夫举旅其乐也工歌鹿鸣之三笙奏南陔之三乃间歌鱼丽笙由庚以下遂歌乡乐周南召南然后彻俎而燕主人五献及于士賔媵爵于公而后公始为士举旅自士举旅行酬而上其升降揖让之节繁矣其酌献酬酢之文缛矣其笙歌间合之乐备矣礼成而乐阕日则暮矣虽有强力之人亦已倦矣乃于是而爵乐无筭则夜饮之时也庶子执烛于阼阶上司宫执烛于西阶上甸人执大烛于庭阍人为大烛于门外此虽诸侯燕賔之礼然推而上之则天子燕诸侯之礼亦于是乎可想矣此诗前两章言厌厌夜饮所以道其情之相亲也后两章言令徳令仪又美其徳将而无醉也显则其心之明白允则其心之诚实徳之令者固非酒之所能乱也岂则其心之和乐弟则其心之平易仪之令者固非酒之所能防也既有令徳又有令仪则虽醉而不至于颠倒错乱审矣然则是诗也其亦襃美之中而寓规戒之意也欤
　　彤弓
　　飨盛礼也钟皷大乐也彤弓重器也行之以盛礼用之以大乐赐之以重器而所予者则有功之诸侯也诚以将之而无伪速以畀之而不迟则天子之予之也足以为礼而诸侯之受之也亦足以为荣矣
　　六月首章
　　先王之法子焉背其艾臣焉背其君皆天下之大变有能讨之者许之先发而后闻其急如此所以然者以君艾不可一日而不尊天理不可一日而不明也今玁狁内侵不得已而应之虽六月出师而人不以为暴者知其过之不在于君上葢以为所以劳我者乃所以安我也匡之为言正也玁狁横则周室危攘玁狁周所以正周室也此述其始受命出征之辞也
　　三章
　　兵事不可以不严尤不可以不敬不严则无以一士心不敬则无以承上命书曰钦承天子威命敬也又曰威克厥爱允济严也严敬二字乃用师之要道夫惟将帅皆严敬以共武事所以能定王国也
　　四章
　　玁狁惟不自度量故其大众整齐既盘据于焦获之间其轻军掩袭复时出入乎镐方之地且逺及乎泾水之阳焉其深入为冦如此可谓炽矣于是建旗旄选锋锐以攘之元戎者车缦轮马被甲衡轭之上皆有劒防所谓选锋也然谓之十乗则为马四十匹甲士三十人其为步卒亦不过七百二十人而止耳数非加多也而味其辞意则玁狁之难已若不足平矣所以然者惟其辞直故其气壮惟其用之以律故每事而尽善彼玁狁虽众且盛又乌足以敌王者之师哉
　　五章
　　闻之先人曰北伐之诗曰比物四骊此以其在后而殿者言之也知在后而殿者其色尚黑则左焉而青右焉而白从可想矣曰元戎十乗此以其居前而啓者言之也知居前而啓者其数必盈则知殿而在后者不过一乗又可想矣然则其为中军也奈何曰既冇其前莫为之后不可也既有其后莫为之前亦不可也前有十乗后有四骊居其中者可安然而无恐矣故曰戎车既安是以其中军而言也三语之中而军制备焉此古人之诗所以为非后人之所可及欤
　　采芑
　　闻之先人曰北伐之诗先言后军次言前军又其次也乃言中军非曰后其所当先而先其所当后也葢出师之法贱者居前贵者居后是故先言后军非先其贱者乃先其贵者也又出师之法勇者在前怯者在后是故次言前军非勇者不如于怯乃勇而必示以怯也民知以贱事贵则其志冇定无僭逾之患矣民知以怯养勇则其气不暴无挫折之患矣然后老者弱者居于其中虽甚畏且懦亦可恃以为安而无恐焉若夫军之成数则有不言者矣惟南征之诗乃言其车三千者三焉一言之不足又再言之再言之不足又三言之以车之多可见其民之众以民之众可见其国之盛而凡其劳来于荡析之余还定于转徙之后者其效益以着矣或曰牧野之车三百而已而新田之车乃至十倍牧野之数不已夸乎曰牧野之军但言三郊不言三遂亦当有三万七千五百言三万者举成数也新田之军既言六乡又言六遂四其三万七千五百则为十有五万轻车千五百两重车亦当千五百两适三千矣故知北伐之诗是言行军之法南征之诗是纪行军之实不言其法则无以见军制之复不纪其实则无以见民数之复欲知宣王之复古观此二诗而可见矣岂曰夸云乎哉
　　车攻首章
　　车攻马同者言其军实之盛也四牡厐厐则自君子之所乗言之也军政修治于闲暇之时而四牡充实于啓行之日则可以驾言而徂东矣
　　三章
　　徒之选旐之建旄之设皆有司之事也所以然者将欲从王搏兽于敖也徒手曰搏以见师徒之勇而其教之有素也
　　四章
　　诸侯之来朝也其来也非一方其止也非一所先后之不同逺近之或异此其所以连络而布散也及其防同于斯也五等各以其爵两阶各以其班尊卑之有其序贵贱之有其等此所以陈列而聮属也读是诗者可以想见当时朝防之盛矣
　　五章
　　决以开体拾以遂二者相比则既佽矣弓之强弱矢之轻重二者相得则既调矣
　　六章
　　四马皆黄色之齐也两骖不倚御不失其正也不失其驰范我驰驱也此所以为御之良也
　　七章
　　田猎既毕军旅旋归观者惟闻马鸣之萧萧而已无杂声也惟见斾旌之悠悠而已无乱次也徒御之不惊则其政之肃可知也大庖之不盈则其惠之均可知也
　　八章
　　前章言之子于苗而继之以选徒搏兽即其始而言之也此章言之子于征而继之以有闻无声即其终而言之也夫有体有用斯谓之君子有始有终斯谓之大成存于中而有兴衰拨乱之志所以立其体施于外而有内修外攘之事所以达其用如此得不谓之君子乎静治于往狩之初所以成其始严肃于旋归之际所以成其终如此得不谓之大成乎体用之兼备始终之无间此王道之所以为大而诗人所以賛美之也
　　鸿鴈
　　惠鲜鳏寡文王之所以兴也哿矣富人哀此防独幽王之所以亡也爰及矜人哀此鳏寡宣王之所以中兴也夫鳏寡孤独乃天民之穷而无告者圣人一视同仁虽无一物而不在所爱而其发政施仁则必自鳏寡孤独始诚使鳏寡孤独各得其所则天下之民无不被其泽者矣先王之劳来还定安集其真有得于文王之家法也欤劬劳于野自其始之流连而言也百堵皆作自其中之还归而言也此诗不作于流离之时而作于安定之日益痛定思痛者故知者以为劳苦而不知者则反以为宣骄也
　　庭燎
　　夜之未央此初问之时也而其心已不安于寝矣夜之未艾此再问之时也可以起矣而未可以出也夜之郷晨此三问之时也臣辨色而入则君亦可以出矣未可以出而出则失之太蚤可以出而不出则失之太晚君子之视朝不蚤不晚惟其时而已虽然辨色而入者君子视朝之时不安于寝者君子勤政之心是心也即周公坐以待且之心也其致此中兴之盛也冝哉厥后宴起至动贤后脱簪之谏则宣王之心少懈而中兴之政亦衰矣
　　鹤鸣
　　知诚之不可揜则知念虑方萌而鬼神已知形迹欲掩而肺肝已见所以不可无诚身之功也知理之无定在则知事有精粗而理无精粗事有大小而理无大小所以不可无明善之功也知爱当知其恶憎当知其善则知亲爱贱恶之不可以或偏哀矜敖惰之不可以自恣所以于应接之间尤不可不去其私欲之心也能是数者则知行并进而明诚两立好恶不偏而人已兼尽其于治天下不难矣此所以为陈善纳诲之辞也欤
　　祈父
