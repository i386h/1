<!-- { "loadSidebar": true } -->
　　先神而后人尊卑之序也先家而后国亲疏之杀也诚以事神而神无不格诚以治人而人罔不孚此所谓接神人各以其道也
　　三章
　　雝雝者和之至也所以为治人之本也肃肃者敬之至也所以为事神之本也不显自其在己者言之亦临则指其在神者而言也无射自其在人者言之亦保则指其在己者而言也已之所处虽在于幽隠而心之戒惧则常若有临之者人之于我虽无所厌射而心之操存则常若有所守焉所以为纯亦不已之实也
　　四章
　　戎疾不殄难之自外至者圣贤有所不能必也烈假不瑕徳之由中出者圣贤未尝不自安也不闻亦式其知生知不思而得故稽之往古而不谬也不諌亦入其行安行不勉而中故质之当今而无疑也此所以为性与天合也
　　五章
　　成人之所以有徳小子之所以有造以古人之无斁也古之人谓谁指文王而言也夫惟文王有不已之诚是以斯士皆有俊又之美也
　　皇矣首章
　　皇矣上帝临下有赫言其威命之显也监观四方求民之莫言其主宰之公也彼夏商之政既失其道天之絶之也久矣故求之四方之国其未得之也则于是而寻究之于是而谋度之其既得之也复于是而耆定之于是而增大之乃眷然顾视西土以此岐周之地与大王为居宅焉然则天岂私我有周哉其眷周也即所以求民之安定也
　　二章
　　上章此维与宅一此字指岐周而言此章八其字复指岐周而言岐周本险阻山林之地大王居之而民之归者益众于是竞刋除之所作而拔之屏而去之者是其地之菑而翳者也所修而理之平而治之者是其地之灌而栵者也所启而拓之辟而开之者是其地之柽而椐也所攘而去之剔而剪之者是其地之檿而拓也檿拓美材可以养蚕非可刋除者也惟穿剔去其繁冗而已然则作屏修平啓辟皆所以刋除其木而攘之剔之又所以成长其木也大王之迁于岐非人力所能为也乃上帝迁此明徳之君使之内治既修则逺夷自遁逺夷既遁则国势益张而又以为有明徳以治其外不可无贤妃以助其内也故又立之配焉凡此皆天之所以厚我有周也
　　三章
　　王业之成虽在于武王得天下之时而天命之定已见于泰伯让王季之日泰伯让焉而无迹王季受之而无愧此王业之所由基也文王创造于前武王继续于后此王业之所由成也泰伯当立而不立文王可为而不为故皆谓之至徳非王季之友无以成泰伯之志非武王之孝无以成文王之功武王之孝易知也王季之友难知也此因心则友则友其兄则笃其庆载锡之光诗人所以再三叹咏于王季也
　　四章
　　帝度其心使之能权也夫惟能权故能受泰伯之让而笃周家之庆也其徳之清静者体之所以立克明以下六者又其用之所由着克明者其徳足以知人克类则明之察也克长者其徳足以长人克君则长之大也克顺者其徳足以和民克比则顺之至也此章専美王季之徳故言之特详至于文王则但言其徳之靡悔而已然谓之靡悔则其徳之纯一无间亦可见矣惟其徳之无间是以其福之无穷也
　　五章
　　人心必有所畔而后有所援必有所歆而后有所羡畔者疎而离之援者亲而附之也歆者欲之动乎中羡者心之慕乎外也斯二者皆溺于人欲之流者也文王无是二者葢天实使之而非人力勉强之所能也故能先知先觉以造道之极焉宻之敢拒大邦不知有事大之礼也侵阮徂共不知有恤小之义也此天理之所当怒而王法之所当诛也故赫怒整兵以遏其众则其伐宻也初非有所畔也其救阮也初非有所援也兵之所在陵曰我陵池曰我池初非利其土地人民而有所歆羡也此所以能厚周家之福而荅天下之心也
　　六章
　　依其在京言文王安然在周之京犹所谓居其所不动也夫圣人岂有利天下之心哉其侵自阮疆也亦因其可怒者而怒之耳然文王以圣人之徳当方伯之任则诸侯之人民即吾之人民也诸侯之土地即吾之土地也兵之所至罪人斯得而孰敢陈兵于陵以拒我饮水于泉以抗我哉于是相其高原而徙都焉以山言之则在岐之阳以水言之则在渭之将此万邦之所方向下民之所归往也而其势之盛已勃然不可御矣
　　七章
　　不大声以色言其徳之不形也不长夏以革言其功之无迹也不识则不至于作其明不知则不至于作其聪言一循乎天理之自然而与天同体也仇方其所雠者也兄弟其所友者也询仇方而知崇之不可以不伐同兄弟而知兵之不可以不戒于是以伐崇墉焉葢亦怒其所可怒而莫非顺帝之则也
　　八章
　　闲闲然徐缓言设而不用也言言然高大言纵而未攻也连连则相续而不絶也安安则详审而不暴也是类是祃昭其罪于神也是致是附敷是徳于人也此四方之所以莫敢侮也茀茀然强盛则非徐缓之比矣仡仡然坚壮则犹负固不服也于是伐以声其罪肆以奋其力絶以殄其祀忽以灭其国则天诛不留而罪人斯得矣此四方之所以莫敢拂也
　　灵台首章
　　望氛祲察灾祥忧民之忧也时观游节劳佚乐民之乐也台而谓之灵神之也曷为乎神之以其不终日而成也不终日而成果文王之心乎非然也文王之心固戒以勿亟而斯民之心则自如子来也然则勿亟者圣人爱民之仁而子来者斯民事上之忠也
　　二章
　　台下有囿则从而谓之灵囿囿中有沼则从而谓之灵沼王而时在灵囿也则见其鹿之攸伏言其性之适也见其鹿之濯濯言其体之充也见其鸟之翯翯言其色之洁也此飞走者乐其为飞走也王而时在灵沼也则既见其鱼之牣而其多可知也复见其鱼之跃而其适可知也此鳞介者亦乐其鳞介也
　　总论
　　前二章言灵台之游观后二章言辟雍之教育游观而言其物之盛者以见涵育长养之有素也教育而言其乐之和者以见鼔舞作兴之有术也然则台池鸟兽之乐固与百姓共之而钟鼔之乐又将与贤者共之也
　　下武首章
　　圣人兴王之业非先后固无以基之于前而先后在天之神非圣人亦无以配之于下葢一代兴王之业必世徳之相承有以基之于其始而后圣徳之受命有以成之于其终也周之王业自文王而始着自武王而始成是文王武王实造周矣然推原其始则文王之前固有王季也王季之前又有太王也谓王业之所基不在于是而可乎夫惟太王王季文王既没而其精神上与天合也是以武王继之实能配彼在天之灵于镐京则武王之继三后谓非王业之所成而可乎诗人于此原其始而推本于三后要其终而归功于武王则夫任继述之责者其必知所法矣
　　二章
　　此章二配字不同王配于京是以下而对乎上之辞永言配命是以人而合乎天之辞有以配对于下而已之徳既与先王而为一有以配合乎天而已之心复与天理而为一此所以能成王者之信而天下之法也然则王者之信岂可以他求哉亦在乎求世徳配天命而已葢世徳皆实心之形着而天命即实理之流行既有以配对于先王复有以配合乎天命则王者之徳着于下而天下之心应乎上上下交孚而其为信也成矣
　　三章
　　求世徳配天命所以能成王者之信而其信之可法正以其孝之可法也长言孝思而不忘者一饮食之顷而如见于羮一坐作之顷而如见于墙一陟降之顷而如见于庭无一处之不然亦无一时之不然也若有时而忘之则是勉强矫伪之所为也而岂足为天下之法哉
　　五章
　　绳祖武者欲后人继武王之迹也武王之道惟信与孝而已然武王之信乃王者之大信固非暂焉作辍之所能武王之孝乃天下之达孝尤非暂焉勉强之所能也然则如之何曰法武王之信在乎天命之永配法武王之孝在乎世徳之是求如是而不受天之祐者未之有也
　　文王有声首章
　　文王惟有安天下之心故能成安天下之功惟其有安天下之功故能有高天下之誉即其声之大而知其功之盛即其功之盛而知其心之勤此文王之所以为克君也
　　二章
　　大命自文王而始集故武功自文王而始成伐崇所以除天下之暴作丰所以立天下之本有以除天下之暴则人心服有以立天下之本则人心归此文王之所以克君也
　　三章
　　遹追来孝文王之孝也永言孝思武王之孝也文王之孝有以追先人之志武王之孝有以成文王之功此周之王业所以盛也
　　五章
　　丰水东注言其水势之顺也四方攸同言其人心之合也即水势之顺而有以见神禹之功即人心之合而有以见武王之徳武王因人心之合而益有以尽其君道之隆则不惟近无愧于文王而且逺无愧于神禹矣
　　六章
　　四方攸同皇王维辟见武王之尽君道也镐京辟雍无思不服见武王之尽师道也君以治之而四方无不于此乎攸同师以教之而四方无不于此乎心服则其尚徳而不尚力于此亦可见矣
　　七章
　　武王之迁镐非以狥一己之私也必考之于卜以定其宅焉惟龟为能致其决惟武王为能成其事则武王之迁固将上以承天意下以顺民心前以承先王之志后以开无穷之基信乎其克君也哉
　　八章
　　丰水则有芑矣而武王岂无所事乎水之流不穷则其生物亦无穷也圣人之徳无穷则其善后亦无穷也于孙谋曰诒则所以遗之者至矣于翼子曰燕则所以安之者至矣彼苟一时之安而不为悠久之计者又恶足以语此哉
　　生民三章
　　牛羊之腓防之以其股也鸟之覆防之以其翼也人之防伐平林则又收而置之懐抱也人与我同类者也物与我异类者也而无不有爱防之意以见天之所生固非人之所能弃也实覃实訏言其形之大也厥声载路言其声之大也此稷之所以异于人也于是始收而养之则亦知其受命于天而不可以常儿待之矣
　　五章
　　后稷之穑其种虽降于天其相之实在于己苟不能致其人力之助则丰草之不茀嘉谷必不能与之而并生矣实方实苞自其渍种时言之也实种实褎自其始苖时言之也实发实秀自其始穟时言之也实坚实好自其始实时言之也实颍实栗自其实熟而收成时言之也自种而苗自苖而秀自秀而实无所往而不致其人力之助此稷之播种所以大有功于斯民而有邰之封所以享无穷之报也
　　六章
　　稷之降种其名不一而此独以秬秠穈芑言者自其种之事而可以供祭祀者言之也秬秠可以供郁鬯穈芑可以供粢盛故降之于民使得以徧种之种焉而成成焉而获获焉而任负以归于是为鬯酒以降神为粢盛以享神此自其始封时言之也
　　七章
　　所舂而揄者即此秬秠也所簸而蹂者即此穈芑也浸于盆而淅之其声叟叟然盛于甑而烝之其气浮浮然将以酿郁鬯之酒供簠簋之酒备三酒五齐之献也物既备矣于是而载谋则卜日择士之无不善也于是而载惟则齐戒具修之无不至也取萧祭脂宗庙之祭也取羝以軷行道之祭也诸侯之祭莫大于宗庙有朝聘之事则軷祭焉上自宗庙下至軷祭悉举之矣或取肉傅火而燔之或取肉贯之加火而烈之四者皆祭祀之事凡此者皆所以兴来嵗而继往嵗也
　　八章
