<!-- { "loadSidebar": true } -->
　　畨畨者言其才徳之武勇啴啴者言其仪卫之众盛才徳之武勇固足为国之干仪卫之众盛亦所以为国之光岂不显哉此申伯乎以亲则天子之元舅以贤则百辟之是法则其位望之隆重而名誉之彰著亦可想矣
　　烝民首章
　　天监有周谓上天之明命有以视于下也昭假于下谓宣王之明徳有以格于天也惟天子有昭明之徳故上天有保佑之命惟上天有保佑之命故贤佐钟粹美之徳则其天性之本善者虽贤愚之所同而其气禀之独厚者乃贤哲之所以异于人也
　　二章
　　今仪今色者辉光之着于外小心冀翼者严敬之存乎中古训是式者学问以致其知威仪是力者进修以力于行四者体之所以立也天子是若明命使赋则用之所以行也惟其为用之所以行所以亦可谓之徳也
　　三章
　　式百辟而侯国有所法保王躬而君徳頼以成司政本而王命有所寄此皆自其已然者言之也至于赋政于外则正指筑城于齐之事而言之也四方爰发兼以其效言之则所以期望之者至矣
　　四章
　　此肃肃然齐之命惟仲山甫为能将而行之邦国之有臧有否亦惟仲山甫能明之明哲保身者周身之智夙夜匪懈者事君之忠惟其有保身之智所以能明邦国惟其有事君之忠所以能将王命未有不能保身而可以事君者也未有不能事君而可以治民者也此明哲保身所以为事君治人之本也
　　五章
　　常人之情因物有迁而惟君子之守则不以物情之异而或变上章言仲山甫明哲保身明者明于理体之所以立也哲者察于事用之所以行也既能明于理又能察于事则其赋政于外也亦惟视事理之可否何如耳柔者岂得而茹刚者岂得而吐哉惟不茹柔故不侮鳏寡则可以恵鲜之固所以行吾仁也惟不吐刚故不畏强御则可以遏絶之亦所以示吾勇也然则山甫之保身岂枉道徇人之谓哉
　　六章
　　仪度图谋而后言者所以为知徳之至爱而恨其不能助者所以为好徳之深斯徳也何徳也固人所同得也然得之于天者众人之所同而举之于己者仲山甫之所独何以见其独也人莫不有是仪色也而仲山甫独能令焉人莫不有是心也而仲山甫独能翼翼其敬焉人孰无古训也而仲山甫则是式焉人孰无威仪也而仲山甫则是力焉此即其举徳之实也观鲜克举之之词众人惟致其不足于人观爱莫助之之词诗人惟致其不足于己则山甫之举徳固可谓贤而诗人之知徳好徳亦可谓贤矣举己之徳者所以立本补君之阙者所以致用即上章所谓能保身而后能事君者也
　　韩奕首章
　　受命者臣事君之忠亲命者君待臣之厚纉戎祖考欲其无愧于亲也无废朕命欲其无愧于君也夙夜匪懈勉之以劝也防恭尔位戒之以敬也朕命不易示之以信也干不庭方以佐戎辟又欲其有以敌王之忾也
　　六章
　　彼韩城之广而大者乃召伯康公之所营也昔先祖之受命既因百蛮以为之长今韩侯之受命复因追貊以为之伯则其城池之不可以不修田亩之不可以不治税法之不可以不正土物之不可以不贡皆修其职业之谓所以终首章之意也
　　江汉二章
　　经营者召虎之职告成者召虎之功有召虎之经营故四方得以既平有召虎之告成故王国得以庶定四方之既平时靡有争矣王国之庶定则王心载宁矣天下之所以未平者以争心之未息而争心之所以未息者以王化之未孚也彼见利则夺见便则乗者固夷狄之常情而转逆以为顺转危而为安者乃王者之盛心故必使天下无有争心而后大臣之功成而王者之心亦安矣
　　三章
　　封建井田二者皆先王之良法中兴之所当复也故江汉既平宣王即命召虎辟四方之侵地将以复封建之旧也彻四方之疆土将以复井田之旧也复封建之旧所以息四方之争而固小国之利也复井田之旧所以戢四国之暴而固小民之利也凡若此者非以病之也非以急之也惟欲其取正于王国而已于是而疆之所以画其大界也于是而理之所以别其条理也疆之理之尽南海而止则虽海濵之国无不复乎旧封也濵海之民无不安于什一也此所以为中兴之盛也
　　四章
　　昔先王受命有如召公日辟国百里则召公者实文武之桢干也我之命尔以来句来宣也岂惟一人之为亦惟先人之功业是继果能以继先人之业为心则淮夷之未服岂惟虎之责抑亦虎之耻也汝能闻敏汝功则我固当锡汝以祉福矣勉之以先人之业期之以后日之报宣王真得待世臣之体也哉
　　五章
　　厘尔圭瓉秬鬯一卤所以厚其礼也告于文人锡山土田所以广其封也于周受命自召祖命君臣相期望于无穷也宣王之意若曰我之祖有若文王焉则创业之圣君也尔之祖有若康公焉则佐命之元臣也此其同心同徳为可知也今我之伐淮夷非以黩武也将以复先王之境土也尔之受命而往非以邀功也将以嗣先人之功业也然则尔之告成非特无愧于尔祖固亦无愧于先王也我之报功非特无愧于先王也固亦无愧于尔祖也昔也尔祖既于此乎受命则功非尔之功即尔祖之功也赏非吾之赏即先王之赏也且佐命之臣固有于此乎受命者矣而其子孙未必能继之于今日也中兴之臣固有于我乎受赏者矣而其先祖未必能开之于昔日也则是自先王创造以来祖孙相继而受命于兹者惟尔而已此所以为宠异之至也若虎之受赐则如之何亦惟曰虎拜稽首以致其敬天子万年以致其祝而已
　　六章
　　上四句为祝颂之词下四句乃劝勉之语祝颂者所以荅君之赐劝勉者所以进君于道夫淮夷之服王则有令闻矣然犹愿其令闻之不已焉四方之平王则有武功矣然犹愿其文徳之治焉武功可以拨祸乱于一时文徳可以致太平于悠久则武功者诚非圣人之得已而文徳者诚今日之急务也若召穆公可谓爱君之至矣
　　常武首章
　　赫赫言其声势之盛明明言其威灵之显此中兴之气象也王之所命者以正官则卿士以兼官则大师言其世则南仲以为祖言其人则皇父以为字是当时之大将也是时天子亲征故亲命皇父以整六师谓统其士众也以修我戎谓备其器械也军事以敬戒为主敬则无一念之或怠戒则无一事之敢忽即南仲所谓忧心悄悄也尔祖南仲既以敬戒而服玁狁平昆夷于前矣尔其可不以敬戒而恵此南国于后乎
　　二章
　　宣王尝命吉甫北伐矣又尝命方叔南征矣独于淮夷之叛则赫赫自将何也葢淮夷徐戎近居中国中国之土地则先王之土地也而夷狄侵之中国之人民则先王之人民也而夷狄暴之果安得不以吾之仁伐彼之不仁以吾之义讨彼之不义也赫赫业业言其威灵之显威也匪绍匪游言其师行之节制也如雷如霆言其声势之磅礴也用兵之法攻心为上徐方绎骚徐方震惊虽未即顺从而已先服其心矣
　　四章
　　震天之怒也怒人之怒也虓虎之怒也王之武则如震而如怒士之武则阚焉而如虎于以进师于淮浦铺则其众之偏也敦则其阵之厚也仍执则其力之勇也此淮浦之地所以截然而不可犯者以其为王师之所也
　　总论
　　首章言敬戒卒章言允塞葢不言敬戒无以见军律之严不言允塞无以见王道之大惟其军律之严所以战而必胜惟其王道之大所以不战而自服也服而来来而同人以为天子之功也而不知宣王初未尝以兵力服之也终而曰不回则王道之大信有以服其心矣宣王于此夫何为哉可以班师振旅而归矣斯时也其即武王戢干戈而弓矢求懿徳而肆时夏之时乎故曰因以为戒者戒其武功之不可黩而勉其文徳之不可以不修也
　　瞻卬首章
　　昊天者民之所瞻仰也而曷为其不我恵乎既使我甚久而不宁矣而又降此大厉焉国无有定则民之受其病也甚矣小人之害民犹良苖之瘁于蟊贼也则乱将何时而已乎刑罪之网民若鸟兽之罹于罗网也则病将何时而瘳乎
　　三章
　　哲夫成城言其智谋之可以立国也哲妇倾城则其知辨徒足以亡人之国而已故哲妇之懿美也而反为鸱鸮之恶以其多言而为祸乱之阶梯也然则乱岂真自天而降哉夏之亡也以妲己周之亡也以襃姒葢皆出于妇人而已然言之多而非有教诲之益者又非特妇人而已也虽奄寺亦然葢有嬖妾以蛊惑于内必有奄寺以煽乱于外奄寺非嬖妾无以为之主嬖妾非奄寺无以为之辅二者实相倚以为奸其可以莫之察乎
　　四章
　　鞫人者恃其智辨以屈服人也忮者残害之意存于中也忒者变诈之态着于外也譛始者始为不信之端竟背者终无可騐之实岂曰不极者人以为罔极而彼则不自知其放恣也伊胡为慝者人以为慝恶而彼则犹以为无害也皇皇求财利者小人之事皇皇求仁义者君子之事君子而识三倍之利则其为慝也甚矣谋谟于庙堂者君子之事蚕织于宫庭者妇人之职妇人而与朝廷之政则其为慝也愈甚矣
　　五章
　　天之所以责王者以其信用妇人也神之所以不富王者亦以其信用妇人也内惟褒氏之聴则外必有犬戎之变葢隂慝之招也舍尔介狄者不忧其所当忧惟予胥忌者反忌其所不当忌不吊不祥不畏于天也威仪不类不敬其身也人之云亡不求善人以为之辅也不畏于天此天之所以刺也不敬其身不用夫善此神之所以刺也若是则邦国之殄瘁也宜哉
　　七章
　　泉之上出而不已则其源也深矣心之隠忧而不已则其来也亦非一日矣葢天降祸乱而已之生也适于是时则亦如之何哉抑天虽高远而其转危以为安转乱以为治亦惟天为能耳苟天意之所与亦无不能巩固之者幽王诚能翻然悔悟改其前日之行以求无忝于厥祖则民心之所与即天意之所与庶几祸乱可救而子孙亦防其福矣
　　召旻首章
　　旻天疾威言其暴虐之甚也天笃降丧言其丧乱之多也国之将亡必先之以灾异而重之以饥馑饥馑荐臻则民无不流亡内而中国外而邉境将悉为荒虚而不可救矣
　　二章
　　惟天降刑罪以罔罟斯民故使蟊贼之人用则其内乱也至矣使昬椓之人用则其不恭也甚矣夫溃乱邪僻之人不平其心而乱人邦国者也乃使之任治平之责则其致乱也宜哉
　　三章
　　臯臯訿訿小人之顽慢诋毁者也而王则爱而不知其恶兢兢业业在位之戒谨恐惧者也而王则憎而不知其善不知其恶则其恶日长矣不知其善则其位孔贬矣其颠倒错乱如此欲国无危得乎
　　四章
　　嵗之旱则草之生于谷中者且不能以遂长沉其栖于木上者安得而不枯槁乎国之乱则民优于财用者且不能以自给况其穷而无告者安得而不流亡乎是以我相此邦无不溃乱者也
　　六章
　　池之竭由外之不入亦犹国之乱由外无忠贤【以】为之辅也泉之竭由内之不出亦犹国之乱由内无仁义以为之本也此害之所以益广忧之所以益大而惟恐灾祸之并及于我躬也
　　末章
　　大雅终于召旻何也曰幽王无道嬖妾蛊惑于内小人用事于外天变于上而不知民怨于下而不悟周室将亡不可救矣君子伤之曰必有君如文武有臣如召公则周室其可复兴乎是时去宣王中兴未逺亦岂无旧臣可任者如王之不用何此所以终于亡也
　　总论
　　厉王无道而宣王中兴以宣王之有志也幽王无道而平王不复中兴以平王之无志也噫此雅之所以亡而黍离之所以降于国风也















　　诗解颐卷三
<经部,诗类,诗解颐>
　　钦定四库全书
　　诗解颐卷四
