<!-- { "loadSidebar": true } -->
　　或曰夀伋之争死可以为孝乎曰吾尝闻孝于夫子矣其责曾子葢曰舜之于瞽瞍小杖则受大杖则走今宣公逆理乱伦欲杀其子而为子者又成父之志以陷父于恶使陷父于恶而可以为孝则是教天下后世之为人子者皆从父之志以成国家无穷之祸也而可乎抑夀之死又与伋异彼诚不忍其兄之无罪而见杀而以父母之情告之冀兄之或聴而逃焉以避难使伋能逃则夀固不死也惟伋之不能逃也故不忍独存而窃其节以先往冀其兄之徼幸于万一其志亦可伤矣是则二子之死一也而伋之志在于从其父夀之志在于让其兄让其兄者不害其为恭而従其父者固未可遽以为孝也
　　鄘
　　柏舟
　　女子之生以身事人一与之齐终身不改古之制也共姜之守义裁以古制亦妇道之当然耳而读诗至此使人欣然每若景星凤皇之为瑞何也葢卫诗三十九篇前乎此者为静女为新台后乎此者为墙有茨为君子偕老人道至此而尽天理至此而灭矣圣人于其间而置柏舟焉又以见人心之未尝亡天理之未尝灭也则读是诗者又安得不瞿然而惊跃然而喜而叹斯人之不多见乎噫不有疾风无以知劲草之后衰不有洪流无以知底柱之屹立聴桑间濮上之余音而歌柏舟以洗之亦岂不足以挽风俗之衰而扶纲常之重则其置之鄘风之首亦宜矣
　　墙有茨
　　宣姜本伋之妻也一失身于宣公而为新台之有泚再失身于公子顽而为中冓之不可道葢由其节义亏缺于前是以无所顾借于后甘以其身处于污秽而不辞则亦无复羞愧悔悟之萌矣
　　君子偕老
　　当其奉宗庙之时其首饰之有副也其身章之有翟也是非不盛也而不知宣姜之行果能视先君而无愧否乎当其见賔客之时其礼服之有展也其里服之有絺也又非不盛也而不知宣姜之行果能视賔客而无愧否乎夫入而奉宗庙出而见賔客非不尊且严也而有腼面目曾无羞愧悔悟之萌则是人心之果亡而天理之果灭矣能无灭亾之祸乎
　　定之方中首章
　　迁国之初城郭不可以不完宫室不可以不修器用不可以不备文公之迁楚丘也以言其城郭则既赖诸侯之师以成之矣以言其宫室则自戴公野处而至于今其成之固不可以不亟也而文公不然为民力之不可以或伤则宁待其时而不速为国法之不可以或废则宁从其制而不苟此非其心之塞实渊深者固不足以知此若乃器用之所资则或用之于宗庙或用之于朝廷或用之于闺门之内其所给者非一处其所需者非一事我乃于是而种木焉原文公之意岂不以创造之
　　初固当先其急而后其缓求其略而不必责其详则夫润色之功正有待于十年之后今日自我而种之安知他日不自我而用之邪榛栗之种为其可以供笾实也若夫椅桐梓漆四者则材之至美者也其用至广又岂特可以为琴瑟而已哉凡若此者非其心之塞实渊深尤不足以致此噫若文公者其亦可谓贤矣
　　二章
　　望者登髙而望形势也景者测景以正方面也观者观之以察其土宜也卜者问焉以决其吉凶也始之以望景观卜所以求得乎善也继而终焉允臧则是果获乎善也
　　三章
　　星言夙驾所以见其勤也騋牝三千所以见其富也然所以有是勤者固此心之诚实渊深者为之也所以有是富者又此心之诚实渊深者致之也夫人之秉心苟能诚实渊深则欲霸而霸欲王而王果何所为而不成而岂止于牧养之蕃而已哉
　　蝃蝀
　　昬姻之际男女之大欲存焉待父母之命媒妁之言知正命者也钻穴隙相窥逾墙相従不知正命者也庄姜之贞静自守共姜之节义自持可谓知正命也已宣姜一失身而为新台之有泚再失身而为中冓之不可读可谓不知正命也已所贵乎知命者谓能全其天理之正以节夫人欲之流也人人能节夫人欲之流则淫乱之风息矣
　　干旄
　　大夫之乗车马建旌旄而来者乃朝夕与君图议国政者也彼其承破灭之余方将拨乱以为治转危以为安此其弛张阖辟之机固非一人之私智所能独运也闻浚之郊有贤人焉驾言适野而徃从之使其可出邪吾当与之共事也如其不可出邪夫独无以教我乎国人见其乐善之诚如此故美之曰彼其所见之贤者将何以畀之乎夫贤者以其所学而告之大夫大夫以其所闻入而告之君君复以其所闻而谋之卿大夫而施之政事则岂惟一人赖之将举国之人实赖之矣味其辞气葢与星言夙驾之意相类亦与敬教劝学授方任能之意相表里序以为文公时诗亦岂无所本欤
　　载驰
　　始之欲往发乎情也终于不敢往止乎礼义也宗国颠覆而不知恤有人心者宜不若是恝也然而义有重于亡者独且奈之何哉余读控于大邦而知此诗所由作盖伤夫人之志也夫控于大邦此男子之事也非妇人之所得为也女子止于礼义而不得为男子者又或溺于欲而不能为自古败国之君亡家之子卒于委靡而不振者常以此也使许之大夫闻大夫之义能为之请于天王告于方伯率与国以定其难则是使卫国既亡而复存既危而复安岂不足以大慰夫人之心也邪惜也许之君臣不足以及此其后齐卒救卫而封之葢桓公管仲自为图霸之举而非臣子控告之力也
　　总论
　　邶风始于柏舟庄姜处夫妇之变者也鄘风始于柏舟共姜处母子之变者也卫风始于淇奥又以着武公之徳也二姜处人伦之变而能不失其常武公处昬乱之世而能独明厥徳使卫之人君皆能有武公之徳为夫人者皆能有二柏舟之贤则新台墙有茨之诗可以不作而卫亦可以无灭亾之祸矣然则圣人删録之际得无意乎
　　卫
　　淇奥
　　淇奥首章之防大学章句与或问尽之葢切磋琢磨者知与行之并进也瑟僴赫喧者表与里之相符也知行之并进则善其始者固所以成厥终也表里之相符则充乎内者固所以形诸外也两言有斐君子美其徳之实有以着于已也终言不可谖兮美其成徳之效有以騐于人也
　　总论
　　首章以竹之美盛兴其徳之进修卒章以竹之至盛兴其徳之成就故读诗者又当合二章而并观之所以能有是锻链之精纯者由其知行之并进也所以能全其生质之温润者由其表里之相符也寛广者矜庄之反矜庄而又寛广则是寛而有制也和易者威严之反威严而又和易则是严而能泰也此所以为徳之成也果能是则其谓之睿圣也亦可以无愧矣
　　考槃
　　贤者隠处扵涧谷其蓬华之居非若广厦之安也其藜藿之茹非若肉食之腴也其草衣葛屦非若安车驷马之宠也而曷为其可乐也盖其所养之充所守之正有以自尊而不慕乎人爵之贵有以自重而不徇乎外物之诱荣辱不闗扵心毁誉不加于意则天下之乐亦孰有加于此哉独寐而寤独寤而言言已而载歌歌竟而复宿见其无徃而不独亦无徃而不乐也是故始而曰勿谖谓其心之不忘乎此也继而曰弗过谓所愿之不逾乎此也终而曰弗告谓不以此乐告人非不以告人也得于心而难于言虽言人亦未必信也斯人也其东汉徐穉之流也欤
　　硕人
　　夫贵族人之所愿娶今有是族类之贵而不见答何也羙色人之所愿得今有是容貎之羙而不见亲何也大国人之所愿交今有是媵送之盛而不见礼又何也盖庄公狂惑之人也嬖幸之是昵而贞信之是弃今庄姜以其族类之贵容貌之羙媵送之盛而端荘静一以自守则固不能如嬖妾之左右逢迎以求媚説也其不合也宜哉
　　氓
　　责之以良媒是欲谋之人也而不知人之不吾与也要之以卜筮是欲询之神也而不知神之不吾告也及其见弃而归兄弟是欲依其亲也而不知亲之丑吾行而不见恤也亦将如之何哉女之苟合者色衰而爱弛士之苟合者利尽而交絶合之不可以苟也如此彼淫妇之见弃不足恤矣而士君子之立身其可不知所以自重也哉
　　竹竿
　　竹竿卫之物也淇水泉源卫之水也思昔幼时固尝于此乎钓于此乎笑语且于此乎游戯矣今而嫁于异国父母既终则虽欲暂焉之徃钓不可得也复欲暂焉之笑语游嬉于其间愈不可得也顾彼二水之流于卫日夜不息而我之阻隔曾二水之不如则其思之将何时而已邪不能不思者情也思之虽切而卒不往者义也人孰无父母也亦孰无兄弟也而女子有行乃独逺其父母兄弟焉忘宗国而不思非仁也纵情欲而忘反非义也惟既有思国之仁而又能自克以礼自守以义二者并行而不相悖焉此所以为贤也
　　河广
　　母出固与庙絶而母之与子则初无絶道也为襄公者当若之何曰宗庙之中不以恩揜义闺门之内不以义胜恩襄公能尽其诚敬于宗庙则外既不失乎承重之义尽其孝养于慈母则内亦不失乎爱亲之仁庶乎恩义两全而无恨矣然则母可以返国乎曰母之辙虽不可以私返而子之使则未尝不可以私往也嵗时问安之使交错于道路而一草一木之微必先以奉乎亲焉则子之心固可以无愧而母之心亦可以自慰矣
　　伯兮
　　首如飞蓬则发已乱矣而未至于痛也甘心首疾则头已痛矣而心则无恙也至于使我心痗则心又病矣其忧思之苦亦已甚矣所以然者以其君子之未归也然思之虽切而无雄雉卒章之勉以正何也观首章言邦之桀兮则其夫之才必有大过人者岂其于事上保身之道有不待勉而后能故不及言欤
　　王
　　黍离
　　彼宗庙之墟则既有黍矣彼宫室之墟则复有稷矣两言彼者见地非一处而莫不尽为禾黍也是以使我行之靡靡则足欲前而不忍也心之摇摇则心若悬而靡定也谓我心忧者知我者也而亦非能有以解我忧也谓我何求者不知我者也则亦奚责于彼哉悠悠苍天叹其逺而莫可诘也彼何人哉叹其罪之不容诛也虽不斥其人而所以追恨之意深矣
　　总论
　　宫室所以奉至尊宗庙所以妥先王而今乃鞠为禾黍徘徊顾瞻安得而不忧追思所以致此者又安得而不怨虽然忧之怨之诚是也忧之怨之而付之无可奈何则非也周之王业公刘开拓之于豳太王创造之于岐文王光大于丰武王成就于镐皆在西都八百里之内其土地则先王之土地其人民则先王之人民也为子孙者正当以死守之而不去今乃无故举八百里之旧都弃之而即安于东平王亦可谓不君矣行役之大夫苟无所见则已既已见之而且忧之且追怨之岂容付之无可奈何而已邪谓宜请于平王泣血尝胆号令诸侯整师缉旅克复旧业诸侯见王之有志孰不奔走而服从当是时晋之羲和郑之掘突既皆王室旧勲齐借太公之故基鲁承周公之遗烈卫凭康叔之威灵亦皆足以左右王室苟有宣王中兴之志则侯国之甲兵即吾之甲兵侯国之财赋即吾之财赋也而王自弃之为之臣者又寂无一人以为言则其偷安忍耻頺堕委靡岂特王之罪亦羣臣之罪噫周辙之不西有由矣夫
　　郑
　　缁衣
　　缁衣所以为好贤之至者以其始终之如一也始之厚者不能保其终之不薄始之勤者不能保其终之不怠惟缁衣之好贤不然其改造改作既始终之无间而适馆授粲复前后之如一衣欲其常新粟欲其常继仪刑欲其常接乎目议论欲其常接乎耳殷勤缱绻久而不厌所以为好贤之至尔彼夏屋之渠渠者其始非不盛也而终或每食之无余每食四簋者其始非不隆也而终或每食之不饱此诗人所以叹其权舆之不继也观权舆之不继益信缁衣为好贤之至
　　大叔于田
