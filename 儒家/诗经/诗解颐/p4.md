<!-- { "loadSidebar": true } -->
　　段之为人以射则善以御则良以容止则甚习以材力则甚武如是而甚不仁夫惟不仁所以欲紾兄而夺其位也而国人爱之若此者岂尽出于公哉王教不明人心不古颠倒是非混淆黒白固有不胜其可叹者矣
　　总论
　　段之轻浮浅露如此固不得为善矣然庄公所以处之者果得为尽善乎仁人之于兄弟也亦亲爱之而已矣教诲之而已矣使荘公之于叔段果能宠之以髙位与之以大邑富之贵之而无藏怒蓄怨之意既足以尽吾爱弟之诚矣而又使吏治其私邑使彼城郭不得以擅完车乗不得以擅修卒徒不得以擅兴则段虽欲为乱恶乎敢夫亲之而使其贵爱之而使其富既足以全吾仁使吏治其邑而彼不得以妄为复足以全吾义若是则荘公所以处段者无以异于舜之处象孰得而议之哉今庄公不然始则恣其所为而不问终则操之已蹙而不恕则是其予之者乃所以夺之也其宠之者乃所以残之也其不仁已甚矣圣人録二诗于国风既以着叔段之恶而书郑伯克段于春秋复以甚荘公之罪其亦可以为后世戒矣
　　羔裘
　　舍命不渝则必不徼幸而苟得而于守身之道得矣邦之司直则必不谀恱以求容而于事君之道尽矣既能明哲以保身又能忠直以事上此所以为邦之彦也欤
　　女曰鸡鸣
　　鸡鸣而兴昩旦而往言其时之有常也翺翔而往凫鴈而归言其事之有常也弋而取之于外宜而和之于内葢欲各供其职也酒食以养其身琴瑟以和其志葢欲同享其乐也来者致其来赠者送其往顺以爱之好以亲之皆来之之意问以遗之报以答之皆赠之之意又见其重不在物而在乎徳也前二章相戒以职分之当为后一章相勉以徳业之交修
　　齐
　　鸡鸣
　　男女之际人之大欲存焉节欲而循乎天理者贤君之所以治也纵欲而灭夫天理者昬君之所以乱也此诗述贤妃警畏之心如此葢天理之所以常存而人心之所以不死也其为君子之助不亦多乎
　　甫田
　　田之大者非果不可治也先小而后大可也人之逺者非果不可来也先近而后逺可也天下之理可循序而渐致不可躐等而欲速果循其序则总角之童可以忽然而见其弁是小非不可以为大近非不可以为逺也果欲躐等则厌小务大而大终不可为忽近图逺而逺终不可至矣亦何益之有哉
　　魏
　　伐檀
　　车之不可以行于川犹舟之不可以行于陆檀木美材宜为车者也坎坎而伐之非不勤且劳也于河干而寘之其如无所用何且车非不可用以稼穑也然欲稼穑者必之乎原隰河于固非稼穑之地也非不可用以狩猎也然欲狩猎者必之乎山林河干固非狩猎之处也夫劳其力而无所用未有不悔者也而斯人之心则曰不耕固不可以得禾而吾何取乎禾之三百也言虽不粒食而不悔也不猎固不可以得兽而吾何取乎庭之悬貆也言虽不肉食而不悔也既不徼幸而苟得不沮抑而自悔其厉志如此亦可以为贤矣故诗人述其事而叹之曰彼君子者真可谓不素餐者矣赞美之辞也
　　唐
　　蟋蟀
　　勤者生财之道俭者用财之法圣人教人不越乎勤俭而已夫劳苦者人情之所畏然而不可以不勉也逸乐者人情之所喜然而不可以太过也必也致其勤于三时之久而享其乐于一时之暂则其生财也不匮而用财也有节矣犹恐其或过也又戒之以思其职之所居夫斯民之职不在乎他男子之所当务者稼穑狩猎而已矣女子之所当务者桑麻纺绩而已矣诚使男女各尽其职之所当为则廪有余粟机有余布老者衣帛食肉少者不饥不寒而于仰事俯育之间可以沛然有余虽良士之长虑却顾亦不过如此而已矣岂不可以为美俗哉
　　无衣
　　武公之事人情所不与天理所不容王法所必诛而序以为美之失其防矣且武公惟有无王之心而后动于恶彼其请命于天子之使岂真知有王哉正以人心不附非假王灵则终不能以定晋也夫王不命焉而请之非礼也不闻朝王而请命于其使尤非礼也为僖王者固当正名其罪命方伯连率帅诸侯以讨之隳其都而戮其人为晋立君而后反则人纪既壊而复正王纲已弛而复振文武之道复兴于东周矣不此之图顾乃贪于宝玩而爵命行焉其为长恶也大矣夫子不删其诗者所以着世变之穷而伤周之衰也
　　采苓
　　采苓于首阳之巅非必果无是事也而犹曰无遽以为信则欲其察之详也曰舍之而无遽以为然则欲其听之审也能如是则虽诳之以理之所有其计且有所不行况欲昧之以理之所无其计果孰得而行哉小人之为谗谮或积小以成大或饰虚以为实其为害也大矣患人君不能徐察而审聴之耳苟徐察而审聴之则造言者无所遁其情而被谗者亦可以免于祸矣
　　秦
　　总论
　　案成与非子本兄弟也成之族既为犬戎所灭而非子之孙秦仲复败死于西戎则二戎者固秦世雠也及幽王为西戎犬戎所杀则二戎者又岂非周之世讐欤使平王而有志者则于襄公之封宜策命之曰戎为不道为封豕长蛇以荐食中国尔祖秦仲既被其害矣今又弑我先王是用痛心疾首夙夜不忘今予命尔侯于西土藩屏王室尔其纠合侯伯统率师徒为予一人讨之苟防有功则圭瓒之锡土田之赐予岂汝爱若是则王辙可以不东戎难可以必除而先王之讐亦可以少报矣既不能然乃曰能逐犬戎即有岐丰之地夫岐丰之地兴王之地也不惟其土地人民之不可弃抑先王之坟墓在焉宗庙在焉宫室之美官府之富皆在焉如之何其可委之而去也且先王之封国有常制矣八百里之地封方百里者八以开方计之则又不止于是矣而一旦举而畀之于秦借曰其地已为犬戎所侵令其自取然秦能取之王独不能率诸侯以取之乎王而少有越勾践之志则必不若是恝矣故尝谓平王之东也忘先王之仇讐而不报弃先王之土地人民而不恤舍先王之宗庙坟墓而不顾隳先王之典章法度而不守卒使兴王八百里之地悉归于秦则秦之代兴不待他日而其兆已见于此矣可胜叹哉
　　驷驖
　　驷驖孔阜马之良也六辔在手御之良也公之媚子从公于狩便嬖使令之多也至于舍拔则获则又言其射之善也一章言其往而狩二章言其狩而获三章言其获而息此皆创见而深喜之之辞也
　　小戎
　　一章言其车之善二章言其马之良三章言其器之备以如是之兵甲复如是之寇讐此其矜夸之辞也温则言其徳之和易厌厌则言其徳之安静秩秩则言其徳之有常以如是之君子而亲如是之劳苦此其闵惜之辞也西戎者秦人不共戴天之讐也故复讐讨贼之义不特其君知之其卿大夫知之其国人知之虽行役者之妇人亦无不知之而其形于言者如此东周之君臣亦可以少愧矣
　　蒹葭
　　白露为霜言其时之暮也在水一方言其居之逺也迫之以时之暮限之以水之逺所谓伊人果若何而求之将欲使之逆流而上以求之欤则既逺而不可即将欲顺流而下以求之欤则虽近而不可至然则斯人也其终不可见乎孔子曰未之思也夫何逺之有亦在乎心诚求之而已所谓伊人虽不知其所指然味其词有敬慕之意而无亵慢之情则必指贤人之肥遯者惜不知其何人耳旧説以为未能用周礼者非是
　　无衣
　　与子同袍恩爱相结于无事之时也与子同仇患难相恤于有事之日也先王之时居而为比闾族党之民出而为伍两军师之众其所以使之相保相爱相扶持者要非一日之积矣岐丰之地虽已属秦然犹有先王之遗民焉故其所以相告语者如此然曰王于兴师则非从其君之私也诚欲其君奉王命而为讨贼复讐之举也惜也周既不能以此而令诸侯秦复不能以此而匡王室卒之数传之后讨贼复讐之志既衰贪功谋利之心益胜而其嚣然好战之习非复先王之民真秦之民矣
　　陈
　　衡门
　　衡门之下可以栖迟即考槃在涧之意也泌之洋洋可以乐饥即独寐寤歌之意也岂其食鱼必河之鲂则虽箪食瓢饮未尝不乐也岂其娶妻必齐之姜则虽缟衣茹藘未尝不可与娱也此皆其无求自足之意也
　　月出
　　月出之诗其悦之也至矣其思之也切矣其忧之也深矣移是心以好贤亦将何求而不获哉惜也吾未见好徳如好色者也
　　株林
　　卫之乱至于墙有茨而极于是有狄入卫之祸陈之乱至于株林而极于是有楚入陈之祸然则狄非能入卫也宣姜实召之也楚非能入陈也夏姬实召之也此所谓女戎也比事以观可以为淫乱者之戒矣
　　桧
　　素冠
　　三年之丧非终其服之难情称其服之难也棘以言其哀遽之状栾栾以言其毁瘠之形则是其衣服之变顔色之哀心志之思慕皆可即是而见之夫惟表里之相称本末之兼善所以为贤惜乎今之不及见斯人也则安得而不劳心慱慱乎
　　匪风
　　周道者适周之道也周之盛时其君则文武成康其臣则周召毛毕东诸侯之朝觐聘问与其臣民之往来以供百役者若百川之赴海葢靡日而不有也而今也征伐之烦防盟之数吾小国仆仆焉奔走以事大国之不暇而适周者寂乎其无闻也则安得不为之怛然而悲伤乎夫惟适周者之寂然也故又重言以结之曰孰有能西归者乎有则我愿慰之以好音所以伤夫今王之不如古而又以重叹夫今人之不知有王也
　　曹
　　鸣鸠
　　首章即其仪之一而知其心之诚二章即其服之盛而知其徳之称三章言由其身之修故化有以行于国四章言由其国之治故福有以裕其身前三章皆颂美之辞末章胡不万年则祝愿之辞也
　　豳
　　七月首章
　　七月之诗以衣食为急而衣食所资以豫备为贵必以七月为首者三隂之月隂气始盛故于是而豫为御寒之备三阳之月阳气始盛故于是而豫为治田之备先衣而后食故以七月为首也大寒之候在于丑月而图之于建申之时收成之候在于酉月而虑之于建寅之日其为豫备可知若寒至而后索衣饥至而后索食则其为计亦晚矣
　　二章
　　豳民以流火为授衣之渐故于春月将蚕之候蚕之新出者则求穉桑以养之蚕之未出者复求白蒿以洗之此见其趋事之勤也而其许嫁之女豫以将及公子同归而逺其父母为悲此见其秉心之厚也此所以为邠俗也
　　三章
　　上章于春日而求桑以养蚕为今年授衣计也此章于八月萑苇既成而豫蓄之以为曲薄为明年养蚕计也上章求穉桑以养其始生者采白蒿以洗其未生者此蚕事之始也此章于桑之大者条取之桑之小者猗取之蚕盛而大小毕取此蚕事之成也蚕事既成又于鸣鵙之候而绩其麻以为布葢蚕之所成者可以供老疾给昬嫁奉君上而已非绩麻以为布则固无以为少者壮者之供也蚕绩皆成然后染之或以为或以为黄而其朱者尤为鲜明且以供上而为公子之裳其风俗之厚如此岂一日之积哉
　　四章
　　四月纯阳而微隂已萌葽感之而蚤秀五月一隂成象蜩感之而始鸣八月正秋物成而禾之蚤者可获十月隂气已极而木之陨者为萚四者见隂气以渐而至而将寒之侯也西北地寒非狐貉之厚无以御之然貉贱而狐贵贱者以自奉贵者以奉公也至于二之日则又竭作以狩纉继武功而私其一嵗之豵献其三嵗之豜焉于裘则私其贱而奉其贵于物则私其小而奉其大其薄于已而厚于君如此
　　五章
　　由动股而至于入我牀下所以感时物之屡变由穹窒而至于墐户入室所以尽人事之当为豳民于衣食之奉必先老而后幼先贵而后贱独于改嵗入室则老幼贵贱同之所以广其爱也
　　六章
