<!-- { "loadSidebar": true } -->
　　时之未可圣人不先时而有为时之既可圣人不后时而不为夫圣人亦何心哉惟视夫时之可与未可耳方其遵养时晦圣人非忘天下也及其是用大介圣人非利天下也圣人无忘天下之心亦无利天下之心此所以为圣人之武也后人受武王之功则当嗣武王之业嗣武王之业则当法武王之事果能法武王之所以治天下者而治天下则天下又岂不以其事武王者而事我后之人哉
　　桓
　　武王之绥万邦所谓一戎衣而天下定也其屡获丰年之祥则以人心和于下天时应于上也所以然者由上天有匪解之命故武王有桓桓之徳由武王有桓桓之徳故多士有济济之盛而武王之于多士不惟保而有之尤必任而用之不惟用之于朝廷尤必用之于四方葢天子以天下为家者也必有以安定乎四方而后有以克定乎厥家此其徳所以上昭于天而遂君天下以代商也诗言于昭于天者二大雅所谓于昭以文王之神言也此所谓于昭以武王之徳言也惟文王之神昭于天也故周有维新之命惟武王之徳昭于天也故周有代商之命其实武王之徳即文王之徳而武王之命即文王之命也
　　赉
　　文王之勤劳于前固以遗我后之人也则子孙受之于后者亦岂敢以自専哉且后人之所当寻绎而思念者文王之徳也而文王之徳所以能使人寻绎而思念者以有诸臣之功也知文徳之不可忘则知功臣之不可忘矣于是布此文王功徳之在人而可绎思者以赉有功使各建都邑于禹所治之地新与旧之相间亲与疎之相错小与大之相承远与迩之相联使天下之势如身之使臂臂之使指莫不顺从而无不安其分之意则其大封功臣固所以求天下之安定也凡若此者葢皆有周之命非复商之旧矣于是复叹美之使功臣之受封赏者无不绎思文王之徳而不忘焉上言敷时绎思将以布其可绎思者于人也此言于绎思欲其存此可绎思者于己也敷时绎思固所以求天下之安定而于绎思则又欲其共保安定于悠久也
　　鲁颂
　　駉
　　言駉则每章同词见其充实之如一也言有则每章异词见其名色之不一也言坰亦每章同词见其地有常所官有常职初不病民居而妨民田也于车曰彭彭言其盛也伾伾则盛而有力绎绎则盛而不絶袪袪则盛而彊徤皆自夫彭彭而推言之也于马曰斯臧言其善也斯才则材之良而非驽斯作则气之盛而方壮斯徂则力之徤而致逺皆自夫斯臧而推言之也于思曰无疆言其立心之逺也无斯则逺之无穷无斁则逺之不已无邪则逺而能正皆自夫无疆而推言之也然则夫子何以独有取于无邪之一语曰自诗人之意言之则鲁侯牧马之盛由其立心之远故以无疆为先自圣人之意言之则君子修身以道由其立心之正故以无邪为切果能无一事而不思无一思而不正则为子而思孝为臣而思忠为学而思所以为贤为圣将无所施而不可奚独牧马一事而已哉噫圣人教人之意可谓深切而着明矣学者诚不可以不勉也
　　有駜
　　有駜有駜则其駜然而肥彊者乃乘黄之马也夙夜在公则其在公而饮酒者乃辩治之人也谓之辩治则既不失之諠哗亦不失之怠放其不至于乱也审矣皷即所谓坎坎皷我也舞即所谓蹲蹲舞我也当国家闲暇之时而君臣同享乎和平之福则其乐可知也自今以始嵗其有乐之在外者也君子有谷诒孙子乐之在内者也乐之在外者不可以必得以其属诸天也乐之在内者斯可以力致以其属诸己也诗人颂祷其君既欲其丰穰之有以继乎古复欲其大善之有以传厥后则人君之可乐孰有大于此者哉
　　泮水首章至三章
　　国之有学固所以为淑人心之地而贤君之视学又所以为感人心之机此诗美鲁侯在泮而篇首三章皆深寓其意于乐之一词一章乐其来而至二章乐其至而教二章乐其教毕而又燕来而至则其仪足以感人而国人之见之者无不乐至而教则其言足以感人而学士之闻之者无不乐教毕而燕则其礼足以优贤而羣贤之与燕者无不乐国人乐而民俗之丕变学士乐而学业之益进贤者乐则又将乐告以善道而内治之益修逺人之自服斯所以为颂祷之意欤
　　四章
　　敬明其徳徳之存于中者无不敬也敬慎威仪仪之着于外者无不敬也合内外而无不敬此所以为民之法也允文允武欲其君徳之备也靡有不孝欲其子道之尽也惟其文武之备故有以昭格乎烈祖惟其靡有不孝故有以自求乎多福孝也敬也文武也其实一理也
　　五章
　　克明其徳所以淑其身也既作泮宫所以淑诸人也既有以淑其身又有以淑诸人则不期于逺人之服而逺人自无不服矣如是而犹有不服者则命虎臣以伐之而又愿其于此乎献馘于此乎献囚且欲其讯问之审无愧于古人焉则逺人之不服者鲜矣
　　六章
　　徂兹淮夷徐戎并兴见于费誓之书则淮夷之为鲁患自伯禽受封之时而已然矣故诗人颂祷其君必至于逖彼东南而后可以无愧于烈祖伯禽焉烝烝皇皇言盛也即三郊三遂之众也不吴不扬言其肃也即所谓无哗聴命也不告于讻无争讼也即所谓勿敢越逐无敢寇攘也夫如是则其在泮献功宜也
　　閟宫首章
　　宫庙所以安神其侐然而清静则深严而不亵也实实而巩固则安重而不倾也枚枚而砻密则绸直而有序也此述其修閟宫之词也其徳不囘言己徳之无疵也上帝是依言天命之攸眷也此后稷之所由以生也降之百福天降之也天以是福而降之稷稷以是福而敷之民则民之福即稷之福也此所以奄有乎一国也俾民稼穑稷使之也稷降是种以教乎民民赖是种以养其生则民之有皆稷之有也是即奄有此下土也禹以平水土为功稷以播百谷为功由水土之既平而后百谷之可播则稷之教稼穑固所以继禹之绪也
　　二章
　　金履祥曰案诗称大王实始翦商不过谓周家翦商之业自大王始基之尔而后世称大王有翦商之志不惟误认诗意其失大王本意甚矣且大王迁岐在小乙之世至丁巳而高宗立殷道中兴者六十年厯祖庚祖甲祖甲二十八祀而生文王其时商未衰也大王亦安得有翦商之志哉况大王前日犹能弃国于狄人侵豳之时而今日乃欲取天下于商家未乱之日大王之心决不如此其悖也愚案金氏之説足以补朱子之所不及故着之
　　三章
　　皇皇后帝惟周王为得而祀之耳胡为乎鲁之郊皇祖后稷亦惟周王为得祭之耳而胡为乎鲁之庙鲁之郊禘非礼也周公其衰矣然则鲁之祀周公以天子之礼乐也周公之心果得以自安乎其心有所不安则其神有所不宁其神有所不宁则其福有所不降诗人于后帝后稷则曰降福既多既者辞之决也于周公皇祖则曰亦其福女其者辞之疑也我将宗祀文王于明堂以配上帝则敢必于文王而不敢必于天今鲁人之颂僖公乃敢必于帝与稷而不敢必于周公皇祖何也噫帝与稷之可必非真可必也周公皇祖之不可必则原周公伯禽之心其心诚有所不安其神诚有所不宁而其福亦诚有所不可必也然则龙旂承祀六辔耳耳其仪非不盛也春秋匪解享祀不忒其诚非不至也享以骍牺是享是冝其礼非不隆也而独于福之降与否则有所不敢必只亦其福女半辞之间而诗人不足之意已悠然见于言外矣可胜叹哉
　　四章
　　秋而载尝夏而楅衡言其事之豫也白牡骍刚言其牲之备也牺尊将将言其器之饬也毛炰胾笾豆大房言诸物之备有也万舞洋洋言众乐之交奏也君之所以事神者极礼乐之盛则神之所以报君者极福寿之隆不亏如月之常盈而不缺也不崩如山之常峙而不防也不震不腾如地之常静而不动也不特如山之高而已又欲其如山之冈不特如阜之大而已又欲其如大阜之陵则公之寿可以等冈陵而为三矣
　　五章
　　以车之数则千乘而车之所载必有弓与矛焉以人之数则三万而人之所戴必有胄焉以是众也而西伐戎北伐狄南伐荆舒孰得而御之哉故又愿其如此而且祝其昌大寿考焉
　　六章
　　泰山鲁之望也防鲁之有也以如是之土地如是之人民苟善用之则可以荒大东可以服海邦可以来淮夷皆祝愿之辞也
　　八章
　　纯虾言其福之盛大眉寿言其福之悠久曰眉寿保鲁则愿其寿考而常享兹富贵也曰复周公之宇则又以土地人民受之先王传之先君凡诸侯之所侵者皆欲其自今而复之也而鲁人愿望之心犹未已也闺门之内有令妻焉则愿其常有以为之纲也有寿母焉则愿其常有以为之子也朝廷之上有大夫庶士焉则愿其常有以为之君也邦国之大有土地人民焉则愿其当有以为之主也据天位之尊而乐之在外者无不备处天伦之常而乐之在内者无不有此所谓多受祉也多祉即纯嘏之谓黄髪儿齿即眉寿之谓章末二句所以终首章二句之义也
　　商颂
　　那
　　猗与叹其美也那与叹其多也置我鞉皷谓有人以设之也奏皷简简谓有人以奏之也奏之而闻其声之简简则可以衎我之烈祖矣汤孙奏假绥我思成始焉人固因乐以致其感格之效也于赫汤孙穆穆厥声终焉乐复因人而成其和敬之美也至于镛皷之斁斁然而盛也万舞之奕奕然有次序也则不特幽有以感乎神而嘉宾在位亦无不夷怿者矣独言嘉客者尊之也古昔以世言先民以人言温恭朝夕敬之存于中者无一时之或息也执事有恪敬之见于外者无一事之或慢也声乐之感通既如彼恭敬之奉持复如此则汤其尚顾我烝尝哉此乃汤孙之所奉也则其拳拳思慕之意蔼然见于言外亦可想矣
　　烈祖
　　成汤以盛徳而受天命凡商一代之福所以盛大而悠久者已基于烈祖受命之日矣故有秩秩无穷之福可以申锡于无疆尔者指其人而言所者指其处而言尔后人所以能入烈祖之庙以奉烈祖之祭者是即其福之所及也言此以起下文之意酒之清者方载而在樽则未献之时也而烈祖之神已与我以所思而成之人言应之疾也至于羮定则荐熟之时也既戒既平诚意之寓于物也无言无争诚意之存乎人也无言则肃敬之至无争则齐一之至故烈祖之神复安我以眉寿黄耉之福焉溥将之命举其福之全体言之也丰穰之庆举其福之一事言之也由有溥将之命是以有丰穰之庆由有丰穰之庆是以有祭礼之备由有祭礼之备是以有福禄之报诸侯之助祭既有以致其假飨之诚天命之眷顾复有以致夫假飨之效则福禄之报其有穷乎
　　鸟
