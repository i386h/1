<!-- { "loadSidebar": true } -->
　　三寿作三卿岂以此三卿有三事之任福国而寿民也耶当僖公时有季友文仲其人三寿作朋寿胥与试或谓是与
　　如冈如陵即国家安于磐石防山而四维之意朱英餙矛緑縢约弓皆载于车上秦小戎厹矛沃錞竹闭绲縢亦车上弓矛之餙
　　徒各有胄而饰以贝綅以朱则军容之极盛者戎狄是膺三句下复出俾尔昌而炽寿而富等语正见其膺惩之莫御处皆神祜之所在也如此方与上文爲有情且见是閟宫之诗观八章首云天钖公纯嘏自见得
　　昌而炽与上文只倒得一下昌而大则言其炽之日益光大也
　　寿而富之富是富盛之富黄髪台背正言其寿而富也寿胥与试试字即用字不必説到试其才力此句正与三寿作朋应
　　耆而艾是老而日加頥养也万有千歳眉寿无有害正由頥养得之
　　遂荒大东遂荒徐宅二荒字即豳居允荒大王荒之之荒言由此开荒而日充拓之也
　　鲁邦所詹詹字义与専字同言鲁邦専倚此以立国故称重于天下也
　　鲁侯是若语意与末章万民是若语意同言此是鲁侯之意而今得如其愿也如其意曰若
　　天钖公纯嘏句是血脉提掇语初时说祭之受福乃一向説开去了须着此一语以提醒见得此个是神之福祜庙寝诚不可以不新也凡看书须于此理防乃得其章防
　　或曰此申前郊祭之福故用一天字曰非也天与神一也天保篇一向説天而归説神之的矣则此篇论庙祀而下一天字何害哉况眉寿保鲁云云与前黄髪台背云云初无二意正不必其拘泥也而况此诗専爲閟宫作哉
　　天钖公纯嘏节分两截上四句一气説下言多历年所保此东土复此侵地而完周公之旧物此天以纯嘏钖鲁侯下六句亦一气説下言鲁侯燕喜有令妻寿母以和于家冝大夫庶士以和于朝而邦国是有以保其封今既多受祉黄髪儿齿之寿徴见焉则纯嘏之钖鲁侯葢以身享承之矣寝庙之作其可已乎哉此下着徂来之松一节
　　常见侵于齐许假璧于郑想当时有归服之意故诗人称之
　　燕喜二字当就平日之安享言则下文既多受祉説得去
　　曰令妻寿母便见其燕喜于家曰冝大夫庶士便见其燕喜于朝曰邦国是有便见其燕喜于国既多受祉则承上眉寿保鲁三句言故着黄髪儿齿句见今已有眉寿之徴则保鲁而居常与许复周公之宇固其所必然者如此看较辞不重复而语有下落当时僖公曾从齐桓公伐楚又曾郤淮夷故诗人以此颂之常与许犹未复故诗人以此祷之
　　松柏取之名山而断之斧斤度之防墨量之寻尺皆制作之所不可已者松桷之有舄则举其一以例其余也
　　寝以藏衣冠其制贵深严而敦宻庙以奉祭祀其制贵宏厰而轩翔故一曰孔硕一曰奕奕
　　万民是若者若万民之心也国家一工役与民心相宜协此方是人君之举动
　　商颂
　　猗与那与置我鞉鼓奏鼓简简衎我烈祖汤孙奏假绥我思成鞉鼓渊渊嘒嘒管声旣和且平依我磬声于赫汤孙穆穆厥声庸鼓有斁万舞有奕我有嘉客亦不夷怿自古在昔先民有作温恭朝夕执事有恪顾予烝尝汤孙之将
　　诗序祀成汤也
　　虽説商人尚声先奏乐后迎牲致祭时亦伐鞉鼓合管声以依磬声然所以感格处全在此心之诚敬故下篇云鬷假无言而此篇亦云于赫汤孙穆穆厥声曰穆穆葢言无声之可闻也观四节云温恭朝夕执事有恪则所为奏假者从可想矣不是之察而但曰商人尚声恐非善读诗者
　　鞉鼓是大小二鼓置我鞉鼓言其多乐之陈设也故首云猗与那与
　　奏鼓简简止是鼓不兼鞉下鞉鼓渊渊方兼奏看简简渊渊自见得今将举祭行礼时亦先奏鼓三阕岂亦殷礼之遗与
　　想汤孙奏假绥我思成光景抑何等凝神定思岂専在乐而非乐不足以绥之故伐鞉鼓合管声以依磬声然其实主祭者穆穆其容而无声之可闻也故就上乐声而形容之曰穆穆其声云尔説者徒泥声之一字将此二句总申上四句曰声之穆穆云则吾所未解也
　　文王篇云穆穆文王维天之命篇云于穆不已雝篇云天子穆穆皆无声也此欲以声言将谓此乐声乎何为缀之汤孙之下将谓此汤孙之声乎则鬷假无言又将出声于何所此愚不能无辩也
　　汤孙奏假绥我思成于赫汤孙穆穆厥声正相应緫只是下篇鬷假无言一句
　　礼记说思成语亦好若细详此二字思成承上烈祖来当是思吊伐而成王业之人此所云绥我思成者谓汤孙如此其奏假庶或绥安我思成王业之人也下篇赉我思成者谓清酒若是其载酤庶或宠赉我思成王业之人也故一承在衎我烈祖下一承在申钖无疆下敢正髙明
　　磬声最清越而幽逺能辨于他音他音稍一乖戾髙下便合不来必和且平而后能与其声相依附记曰石声磬磬以立辨
　　伐木云神之聴之既和且平声到和平处然后可悦于鬼神
　　照前篇无斁防来斁有少止意当是鼓之有节也庸鼓有斁万舞有奕我有嘉客亦不夷怿则声与舞合一非二矣客与主和洽无间矣神其有不歆乎所谓绥我思成者葢如此
　　汤孙奏假绥我思成到我有嘉客亦不夷怿这方是衎于烈祖而緫之则夲此心之致敬来故着自古在昔一节
　　温恭朝夕二句一串下闵马父一叚説得极好通诗重绥我思成句而绥我思成全在此心之恭恪汤孙之将将此恭恪焉耳矣
　　嗟嗟烈祖有秩斯祜申钖无疆及尔斯所旣载清酤赉我思成亦有和羮旣戒旣平鬷假无言时靡有争绥我眉寿黄耉无疆约軧错衡八鸾鸧鸧以假以享我受命溥将自天降康丰年穰穰来假来飨降福无疆顾予烝尝汤孙之将
　　诗序祀中宗也
　　首节注甚明及尔斯所正言及汝中宗也中宗中兴夲于成汤故颂始烈祖
　　酤与羮皆祭时所躬献者有次序存焉故下旣载亦有字靣
　　既载清酤赉我思成亦有和羮既戒既平緫是秉一诚以对越也故接鬷假无言时靡有争句如此则祭受其福矣故着绥我眉寿黄耉无疆句
　　上篇绥我思成我所绥也此赉我思成神所赉也时靡有争夲奏假无言来
　　此争字要看得好谓各执其事无相夺伦也
　　既载节已完祭事则受福事矣然所谓有秩斯祜申钖无疆者未之尽也故约軧节又举助祭诸侯受命降康之事以见假飨之必然降福之无已皆是烈祖秩祜之所遗此是诗之前后大发明处
　　诸侯之助祭由我受命之溥将也故此句粘足上三句然又有起下意此以见诗词之贯串而血脉之流通也
　　以假以享是人之以来假来飨是神之来
　　天命鸟降而生商宅殷土芒芒古帝命武汤正域彼四方方命厥后奄有九有商之先后受命不殆在武丁孙子武丁孙子武王靡不胜龙旂十乘大糦是承邦畿千里维民所止肇域彼四海四海来假来假祈祈景员维河殷受命咸宜百禄是何
　　诗序祀髙宗也祀髙宗而先祖徳谓其中兴不坠先烈也
　　商之祀开于契成于汤中兴于武丁而实皆天之命也故此诗序颂之语脉吃在数命字上
　　天命鸟降而生商即维岳降神生甫及申意葢谓天命降生此契时在鸟至之日简狄祈郊禖而得之者后世附防其説曰吞鳦卵而生契可笑也古者立郊禖其礼以鸟至之日用大牢祀天子亲徃后率九嫔御此诗所谓天命鸟降而生南也或者乃谓简狄吞鳦卵而生契故其后郊禖必于鸟之日嗟乎稷与契同时人也克禋克祀以弗无子后稷之母之祀非亦以鸟至之日耶岂契生于稷之前稷之母始见此异而后祀耶履帝武曰履巨迹命鸟曰吞鳦卵千古不经之谈可载之经以诏后世耶
　　生商云者言商之统系皆自此其生出也与厥初生民同
　　宅殷土芒芒是契初受封事
　　天命生契生商契就是商之古帝古帝命汤正域四方即是帝天之命故承説方命厥后奄有九有厥后指成汤自成汤以后武丁以前诸先后皆承天命矣而中衰几殆所赖以不殆者在武丁为人之孙子尽继述之孝也故承説在武丁孙子又承説武丁之武靡所不胜而世莫不承肇域彼四海于汤正域彼四方先后其重光也此为祀武丁之诗
　　正字虽作治字解然有始字意在域彼四方以四方为域也下文肇域彼四海正照此一句
　　命武汤正域四方则此方即命之成汤也故云奄有九有
　　武丁孙子非武丁之孙子也武丁即是孙子细体此口气似今説某人家如此基业全在这某人孙子身上一般
　　朱子将袭汤号释武王二字极当
　　防挞彼殷武篇便见其靡不胜处
　　龙旂二句甚言诸侯服从之多耳不重在祭上邦畿千里维民所止言生齿蕃衍而居处于京师者甚众且多也若谓民之所止不过千里则失诗人之语意矣
　　肇字虽作开字解亦有始字意在再造者之功与开创者同
　　四海来假云云言辐辏归命于天子甚众且多而随景山以辐贠直到于大河也
　　殷受命咸宜正应前数命字契率履不越宜受命宅殷土汤圣敬日跻宜受命正四方武丁恭黙思道宜受命域四海此其福祉之积申钖无疆而百禄之是何也何负荷也
　　濬哲维商长发其祥洪水芒芒禹敷下土方外大国是疆幅旣长有娀方将帝立子生商
　　王桓拨受小国是逹受大国是逹率履不越遂视旣发相土烈烈海外有截
　　帝命不违至于汤齐汤降不迟圣敬日跻昭假迟迟上帝是祗帝命式于九围
　　受小球大球爲下国缀旒何天之休不竞不絿不刚不柔敷政优优百禄是遒
　　受小共大共爲下国骏厖何天之龙敷奏其勇不震不动不戁不竦百禄是緫
　　武王载斾有防秉钺如火烈烈则莫我敢曷苞有三蘖莫遂莫逹九有有截韦顾旣伐昆吾夏桀
　　昔在中叶有震且业允也天子降于卿士实维阿衡实左右商王
　　诗序大禘也
　　商世但称成汤而不知自契始故开首説濬哲维商长发其祥见世有明徳而发祥之甚逺也
　　要説契之教化继神禹平治之功敷于四海故先从洪水芒芒説起
　　方将云者谓其势将向于昌大也将字不得即解作大字
　　桓拨之拨即拨乱反正之拨逸居无教则近于禽兽尽力于明伦之教拨乱而反之正其桓如何
　　受小国大国受字即归斯受之之受言举小大之国皆归之翕受中皆教以人伦而使无不通也
　　率履不越正是契之身教处以身教者从故当时之民视契之所履无有不啓动其良心而归于教育者故曰遂视旣发到遂视既发才见其拨正之功才见其桓拨之实
　　相土烈烈是言其能光大而恢廓也
　　帝命不违夲帝立于生商来已非一日矣而至于汤天命一时齐防故汤降生也若稷之弥月不迟焉乃汤则唯知栗栗焉以承上帝此帝命式于九围也不违至于不迟字面冝细体綂在帝命上説圣敬以下则汤之所以承帝命者前后二帝命字照防自见得千圣相传只一个敬字汤以义制事以礼制心如下文行政用武皆夲此心之栗栗来故其敬称圣敬敬则日益收敛日益跻升矣而汤且持之悠久维上帝之是祗宁不益大当于帝心乎此帝命式于九围也圣敬日跻诗人颂汤之词而汤不知也彼知昭假于上帝耳故复下昭假迟迟上帝是祗二句
　　帝命式于九围则小球大球小共大共无不来归矣归斯受之故章首俱提掇一受字为下国缀旒便冝有为天下抚绥的事故承説何天之休而敷政优优爲下国骏厖便冝有为天下驱除的事故承説何天之龙而敷奏其勇
