<!-- { "loadSidebar": true } -->
　　室家家室虽取叶韵而亦稍有别男子生而愿为之有室得贤内助和于闺门矣故云宜其室家妻子好合父母其顺矣乎佳儿佳妇一家之福也故曰宜其家室女正位乎内男正位乎外大小上下分定而情洽矣故又曰宜其家人
　　肃肃兎罝椓之丁丁赳赳武夫公侯干城
　　肃肃兎罝施于中逵赳赳武夫公侯好仇
　　肃肃兎罝施于中林赳赳武夫公侯腹心
　　诗传文王得良臣于野周人美之赋兎罝诗序兎罝后妃之化也闗雎之化行则莫不好徳贤人众多也似大逺
　　既称兎罝之人其才可用于世是赋不是兴
　　肃肃是敬的意思兎罝之人安识所谓敬乃其被化之深即一设罝之际有致谨而不敢苟者即此肃肃而为赳赳之武这便是有勇而知方者所以许其为公侯之干城公侯之好仇公侯之腹心不然此一猎狩之武夫耳何干城好仇腹心之足云诗缉训干城为勇而忠训好仇为勇而良训腹心为勇而智甚有理盖干城其捍御好仇其匹偶而腹心其可与机密者也
　　采采芣苢薄言采之采采芣苢薄言有之
　　采采芣苢薄言掇之采采芣苢薄言捋之
　　采采芣苢薄言袺之采采芣苢薄言襭之
　　诗传文王之时万民和乐童儿歌謡赋芣苢诗序芣苢后妃之美也和平则妇人乐有子按本草芣苢宜子较尤得之
　　诗缉谓采而聚之于地既为己有于是就地掇拾之捋取其子由是袺而执其袵由是襭而扱袵于带间语极有次第
　　此妇人嬉逰事耳曷见其相乐也曰有女仳离啜其泣矣啜其泣矣何嗟及矣即欲为芣苢之采其可得乎故读采采芣苢之章则知其娱乐而莫知读中谷有蓷之章则知其愁苦而无奈
　　南有乔木不可休息汉有游女不可求思汉之广矣不可泳思江之永矣不可方思
　　翘翘错薪言刈其楚之子于归言秣其马汉之广矣不可泳思江之永矣不可方思
　　翘翘错薪言刈其蒌之子于归言秣其驹汉之广矣不可泳思江之永矣不可方思
　　诗传文王化行南国男女知礼诗人美之赋汉广诗序汉广徳广所及也文王之道被于南国美化行乎江汉之域无思犯礼求也意同
　　树荫可休而乔木竦拔则无荫可休游女可求而礼义自守则无隙可求
　　潜行曰泳桴筏曰方皆有深意在
　　据首章汉犹有游女也次章三章云之子于归无复有出游者也
　　翘翘错薪喻众女之髙洁其楚者其蒌者皆为人所刈将来无复可休息之望矣正应上南有乔木二句之子于归自有秣其马者自有秣其驹者以礼亲迎非复昔日出游之可望见矣岂可以非礼犯哉汉之广矣四句总咏不可求之意
　　记曰男有分女有归今之子及笄未及笄者皆有归而无复有出游者故言刈其楚复言刈其蒌言秣其马复言秣其驹言物各有主非直楚不可刈蒌亦不可刈也女各有归匪直马不可秣驹亦不可秣也一节深一节
　　遵彼汝坟伐其条枚未见君子惄如调饥
　　遵彼汝坟伐其条肄既见君子不我遐弃
　　鲂鱼赪尾王室如燬虽则如燬父母孔迩
　　条枚条肄言时物之变也
　　未见君子惄如调饥何怀之甚既见君子不我遐弃何幸之深乃慰劳之词维曰鲂鱼赪尾王室如燬云云忘如燬之暴虐怀孔迩之深恩此可以观文王徳化之所感矣诗序汝坟道化行也文王之化行乎汝坟之国妇人虽闵其君子犹勉之以正也诗传受辛无道商人慕文王而归之赋汝坟亦一説
　　惄言此心之怵惕也小弁亦云惄焉如如饥如皆状此心之惄惄也此训饥意小弁训思也俱未当
　　麟之趾振振公子于嗟麟兮
　　麟之定振振公姓于嗟麟兮
　　麟之角振振公族于嗟麟兮
　　诗序麟之趾闗雎之应也闗雎之化行则天下无犯非礼虽衰世之公子皆信厚如麟趾之时也诗传周人美其公子之多仁也赋麟趾较直截
　　麟之徳在趾之不践生草不履生虫在定之不以抵在角之不以触故以起兴振振者生而仁厚之称中原呼臀为定定者臀也臀坐着则定如易称艮其背曰艮其止止即背也若训定作额则与角相去不逺矣且与趾甚相悬也诗人取义当不若是之无序存之以告通方者
　　吁嗟麟兮有大咀嚼诗人意若曰世称麟徳则以其趾矣乃振振公子生而仁厚而克世其徳吁嗟乎此真是个麟而麟之趾不足称也犹人称说金银是宝生有好儿子秀出等夷此是活宝而金银又不足宝也此似深一层意
　　公子子也公姓孙也公族子孙之蕃衍成族者始公子次公孙次公族即后世所谓子孙贤族将大之意召南
　　维鹊有巢维鸠居之之子于归百两御之
　　维鹊有巢维鸠方之之子于归百两将之
　　维鹊有巢维鸠盈之之子于归百两成之
　　诗传公子归于诸侯国人观焉赋鹊巢诗序鹊巢夫人之徳也国君积行累功以致爵位夫人起家而居有之徳如鸣鸠乃可以配焉
　　世称妇徳不称妇才妇以才名非善事也诗象鸠性拙而居成巢极当
　　风人意在言外凡言人之贤但称其服饰之美此言夫人之徳亦但称其坐享成业是其徳足以称自见于言外矣非文王修齐之化何以致此
　　百两之御亦云之子于归者迎之子之来归也车必有御即往迎者称御亦可何必转音云迓耶方方所也
　　盈言其从之多即韩奕所谓烂其盈门者成言其礼之备谓昏礼至此是为遹观厥成也
　　百两之送迎总是重其礼不重其物
　　于以采蘩于沼于沚于以用之公侯之事
　　于以采蘩于涧之中于以用之公侯之宫
　　被之僮僮夙夜在公被之祁祁薄言还归
　　诗传诸侯之夫人勤于亲蚕国人美之赋采蘩蘩非所以生蚕者诗序采蘩夫人不失职也夫人以奉祭祀为职是
　　采蘩采苹未必诸侯夫人大夫妻之躬为采但本其齐恪以奉祀若身徃为之而克致其洁清云尔被之僮僮于以奠之则是其所身致者
　　末章上二句是趋事有恪下二句是去事有仪总之则诚敬以奉祀也
　　祭贵诚不贵物沼沚之毛可荐于王公可羞于鬼神诚为主也不然亦物耳安足贵哉诗称苹蘩易称用禴葢知所重矣
　　喓喓草虫趯趯阜螽未见君子忧心忡忡亦既见止亦既觏止我心则降
　　陟彼南山言采其蕨未见君子忧心惙惙亦既见止亦既觏止我心则説
　　陟彼南山言采其薇未见君子我心伤悲亦既见止亦既觏止我心则夷
　　诗传南国之大夫聘于京师睹召公而归心焉赋草虫诗序草虫大夫妻能以礼自防也似不如传然注从序久矣亦姑从之
　　草虫之鸣阜螽之趯蕨薇之生时物亦云变矣乃其妻思念君子始终一心兹可见其性情之正得于圣化之所被者深也
　　不独曰见止又曰觏止觏则始叙其劳苦致其绸缪而往昔之怀念俱可释也故曰则降则説则夷然此皆未见君子时怀想其必至此而后可也要识得谢叠山曰惙惙忧之深不止于忡忡矣伤则惕然悲则哀不止于惙惙矣此未见之忧一节紧一节降则心稍放下悦则喜动于中夷则心平气和此既见之喜一节深一节
　　读采采卷耳之诗见后妃之思其君子也一而不他读喓喓草虫之诗见大夫妻之思其君子也一而不他读汝坟殷其靁之诗见行役者之妻思其君子也一而不他此所谓发乎情止乎礼义者此所谓风之正者欤
　　于以采苹南涧之滨于以采藻于彼行潦
　　于以盛之维筐及筥于以湘之维锜及釡
　　于以奠之宗室牖下谁其尸之有齐季女
　　诗传内子勤于祭祀国史美之赋采苹诗序采苹大夫能循法度也大夫妻称内子能循法度则莫要于承祭矣
　　首章叙其采次章叙其盛且湘末章叙其奠极有次第
　　苹藻之采常物耳筐筥之盛锜釡之湘常器耳宗室牖下之奠常仪耳唯尸之有齐则诚敬之为可尚也左传云苟有明信涧溪沼沚之毛苹蘩蕰藻之菜筐筥锜釡之器潢污行潦之水可荐于鬼神此一段説得极好
　　记曰祭也者必夫妇亲之所以备内外之官也故采蘩之诗称被之僮僮夙夜在公此章称谁其尸之有齐季女
　　蔽芾甘棠勿翦勿伐召伯所茇
　　蔽芾甘棠勿翦勿败召伯所憩
　　蔽芾甘棠勿翦勿拜召伯所説
　　诗序甘棠美召伯也召伯之教明于南国诗传召康公勤于劳民燕人怀之赋甘棠语更直截
　　翦必加之伐故云勿翦勿伐翦必致其败故云勿翦勿败翦必令之拜故云勿翦勿拜拜下垂也凡人翦树之枝叶其势必拜垂于下今苏庠范文正公手植柏有木撑柱其下使之不垂是勿翦勿拜之一证也或曰翦与剪异剪方可剪其枝叶翦安得翦其枝叶哉翦射也伤也总言勿伤勿伐勿败勿拜也云耳説即解悦字为是悦故茇于斯憩于斯也如音税而解作舍则前茇字已云草舍矣将舍而复舍乎书召公告武王戒其狎侮小人告成王欲其諴于小民则其当时布徳于南国槩可想见矣此所以去后有甘棠之思
　　厌浥行露岂不夙夜谓行多露
　　谁谓雀无角何以穿我屋谁谓女无家何以速我狱虽速我狱室家不足
　　谁谓鼠无牙何以穿我墉谁谓女无家何以速我讼虽速我讼亦不女从
　　诗传埜人强昏不得而讼女人终拒之赋行露诗序行露召伯聴讼也召伯时何有此彊暴侵陵之事葢纣之旧染犹存而文王之化犹未纯被之日也自非召伯之明聴贞女之志其曷以自明乎
　　礼女子夜行必以烛况道间之行可夙夜乎谓行多露辞婉而拒严矣
　　就穿屋看来若谓雀有角矣而实无角也就穿墉看来若谓防有牙矣而实无牙也就速狱看来若谓女于我曽有室家之事矣而实无家也六礼不备贞女不行虽速我狱而室家不足我肯女从乎哉此与下章宜统看
　　始之淫乱也不有其躬而今则惟恐其沾濡虽召致狱讼而必不苟与也非礼义之克闲何以有此谓行多露恐其身之或濡也室家不足责其礼之未至也亦不女从决其合之不苟也
　　羔羊之皮素丝五紽退食自公委蛇委蛇
　　羔羊之革素丝五緎委蛇委蛇自公退食
　　羔羊之缝素丝五总委蛇委蛇退食自公
　　诗序羔羊鹊巢之功致也召南化文王之政在位皆节俭正直徳如羔羊也朱子因本是説着此四字而俗儒又将此四字分解此四句可哂之极诗传大夫贞而能俭忠于公室国史美之赋羔羊注衣服有常而从容自得体得明
　　曰皮曰革曰缝皆有谓曰皮则有毛附丽在曰革则毛毨而鞟存也曰缝则革敝而缝见也五紽五緎五总皆云素丝是所谓表里一于素者也
　　晏子一狐裘三十年必希革而缝见矣是下皮字革字缝字之一证也
　　补传曰合五羊之皮为一裘循其合处以素丝为英饰也钱氏曰两皮之缝不易合故织白丝为紃施之缝中连属两皮因以为饰是紽缝饰緎其界而总其合也故统名曰紽而及见革之合异为同处则曰緎见缝之聨结莫解处则曰总耳
　　书毕命曰兹殷庶士席宠惟旧怙侈灭义服美于人骄淫矜侉将由恶终俗之不良可想也一旦文王先之以卑服道之以敬止曽未几时而在位者皆如此此所谓圣神感化之妙也
　　殷其靁在南山之阳何斯违斯莫敢或遑振振君子归哉归哉
　　殷其靁在南山之侧何斯违斯莫敢遑息振振君子归哉归哉
　　殷其靁在南山之下何斯违斯莫或遑处振振君子归哉归哉
　　诗序殷其靁劝以义也召南大夫逺行从政不遑宁处其室家能闵其勤劳而以义劝焉
　　易曰地雷复又曰夫征不复曰无徃不复靁收而发声是一阳之复也夫征而不复妇人能无深念乎故触雷而起兴
