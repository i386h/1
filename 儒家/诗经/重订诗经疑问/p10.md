<!-- { "loadSidebar": true } -->
　　汶水汤汤行人彭彭鲁道有荡齐子翺翔
　　汶水滔滔行人儦儦鲁道有荡齐子游敖
　　诗序刺襄公也无礼义故盛其车服疾驱于通道大都与文姜淫播其恶于万民焉
　　载驱二句是车上光景四骊二句是马上光景总之则致饰于其外也视曷不肃雝王姬之车大相逺矣发夕是夕发言虽至于夕犹发驾也注离于所宿之处正谓此
　　诵女徳者曰幽闲贞静齐子之夕发何为哉翺翔而飘然自适游敖而荡然忘返视幽闲贞静天壤矣妇道之恶至文姜而极
　　妇人宜有氷蘖之操曰岂弟便不是
　　彭彭状其行之盛应汤汤儦儦状其行之疾应滔滔注儦儦众貌未当
　　猗嗟昌兮颀而长兮抑若扬兮美目扬兮巧趋跄兮射则臧兮
　　猗嗟名兮美目清兮仪既成兮终日射侯不出正兮展我甥兮
　　猗嗟娈兮清扬婉兮舞则选兮射则贯兮四矢反兮以御乱兮
　　诗序刺鲁庄公也齐人伤鲁庄公有威仪技艺然而不能以礼防闲其母失子之道人以为齐侯之子焉人君之所重者徳也不咏徳而咏威仪技艺之美是美中有刺
　　展我甥一语有深刺
　　选者中选也非异于众也
　　射可以御乱而不能御内乱此鲁庄之大可惜者章句下赵子曰一段注极佳
　　二章虽兼舞而实归重于射














　　重订诗经疑问卷二
<经部,诗类,重订诗经疑问>
　　钦定四库全书
　　重订诗经疑问卷三
　　明　姚舜牧　撰
　　魏
　　纠纠葛屦可以履霜掺掺女手可以缝裳要之襋之好人服之
　　好人提提宛然左辟佩其象揥维是褊心是以为刺诗序刺褊也其民机巧趋利由其君俭啬褊急而无徳以将之也故诗泛言尊贵而不斥其君
　　魏地陿隘其民窘于衣食故生机巧之心而急于趋利男子葛屦既敝以绳紏纒之而用以履霜奔走而不休未嫁之女纎纎其手谓可出以缝裳而利其佣资为好人之服也斯非好人之褊急而曷以至此哉故称其服饰威仪之美而直刺其褊
　　提提左辟云云是其外状之舒徐也而中心则褊急矣故承说维是褊心维是二字有细味
　　勤俭是美俗而或失之过则褊矣褊正与寛对不寛不褊君子居身之所珍也
　　彼汾沮洳言采其莫彼其之子美无度羙无度殊异乎公路
　　彼汾一方言采其桑彼其之子羙如英美如英殊异乎公行
　　彼汾一曲言采其藚彼其之子羙如玉羙如玉殊异乎公族
　　诗序刺俭也其君俭而能勤刺不中礼也
　　此非兴也魏俗啬陋即卿大夫之家或亦下侵民利故以采莫采桑采藚刺之言其人虽羙殊异乎大家之体叚也后世有防园葵去织妇者达此诗之防矣注刺俭不中礼殊未尽
　　园有桃其实之殽心之忧矣我歌且謡不知我者谓我士也骄彼人是哉子曰何其心之忧矣其谁知之其谁知之盖亦勿思
　　园有棘其实之食心之忧矣聊以行国不知我者谓我士也防极彼人是哉子曰何其心之忧矣其谁知之其谁知之盖亦勿思
　　诗序刺时也大夫忧其君国小而廹而俭以啬不能用其民而无德教日以侵削故作是诗也
　　此必国家用匪人以乱国是其为士者有深忧焉故曰不知我者谓我士也骄彼人是哉子曰何其云尔注恐未得其肯綮敢问高明
　　园有桃其实之殽园有棘其实之食皆有取意国家必用桢干之臣园林必植梧槚之木舍乔木而唯桃之殽棘之食国是已非矣而彼不知者犹曰彼人是哉子曰何其真不思之甚者也诗人重懐隠忧故为此言
　　心忧而歌且謡聊以行国如楚屈原行吟泽畔之谓歌謡是不平之鸣而顾谓其骄行国懐无穷之思而顾谓其防极士君子忧时愤俗之心不谅于世每如此
　　陟彼岵兮瞻望父兮父曰嗟予子行役夙夜无已上慎旃哉犹来无止
　　陟彼屺兮瞻望母兮母曰嗟予季行役夙夜无寐上慎旃哉犹来无弃
　　陟彼冈兮瞻望兄兮兄曰嗟予弟行役夙夜必偕上慎旃哉犹来无死
　　诗序孝子行役思念父母也国廹而数侵削役乎大国父母兄弟离散而作是诗
　　止谓止彼而不思归也弃谓弃此而不复返也死则恐其亾终无相见之期也前二章不必说到死三章通说上慎旃哉见父兄之所以念其子弟与子弟之所以慰其父兄者只在一个敬谨
　　知父母之心可以为孝子知兄之心可以为悌弟读陟岵之诗而不兴孝弟之心非夫也
　　十畆之间兮桑者闲闲兮行与子还兮
　　十畆之外兮桑者泄泄兮行与子逝兮
　　诗序刺时也言其国削小民无所居焉
　　人各受五畆之宅行与子还是二人也故称十畆之间
　　闲闲从容自适之意泄泄放荡不拘之意
　　曰十畆之间又曰十畆之外曰桑者闲闲又曰桑者泄泄葢深嫉朝市之莫可居而欲飘然于风尘之外也仕者之心如是岂世道之福哉
　　细玩魏之诗见魏之俗尚大抵以褊急胜君子不欲仕而乐就桑者之闲闲小人不欲居而甘就乐土之得所则其时其政葢可知已
　　坎坎伐檀兮寘之河之干兮河水清且涟猗不稼不穑胡取禾三百防兮不狩不猎胡瞻尔庭有县貆兮彼君子兮不素餐兮
　　坎坎伐辐兮寘之河之侧兮河水清且直猗不稼不穑胡取禾三百亿兮不狩不猎胡瞻尔庭有县特兮彼君子兮不素食兮
　　坎坎伐轮兮寘之河之漘兮河水清且沦猗不稼不穑胡取禾三百囷兮不狩不猎胡瞻尔庭有县鹑兮彼君子兮不素飱兮
　　诗序刺贪也在位贪鄙无功而受禄君子不得仕进尔
　　此疑是国家用违其才而士不苟禄故作此诗以致美
　　伐檀本可为车寘之河干非其地矣若是即河水之清涟何取哉抱学本以大受寘之闲散非其任矣即优防以穷禄何为哉故就君子之意推之车用以田则可以载禾不稼不穑胡取禾三百防车用以猎则可以载兽不狩不猎胡瞻尔庭有悬貆葢谓受匪其禄弗取而弗视之也彼君子兮不素餐兮即照上二句说
　　易曰大车以载君子抱此大具而寘之无用之地何为哉
　　胡取禾三百防胡瞻尔庭有悬貆即禄之以万钟弗顾也系马千驷弗视也之意
　　三百防便见是禾藏于室者庭有悬貆便见是非今所猎得者下仿此
　　伐辐伐轮伐檀以作辐作轮也车非辐不具非轮不行
　　硕鼠硕鼠无食我黍三岁贯女莫我肯顾逝将去女适彼乐土乐土乐土爰得我所
　　硕鼠硕鼠无食我麦三岁贯女莫我肯德逝将去女适彼乐国乐国乐国爰得我直
　　硕鼠硕鼠无食我苖三岁贯女莫我肯劳逝将去女适彼乐郊乐郊乐郊谁之永号
　　诗序刺重敛也
　　元元赤子全頼长我者之顾复取之尽锱铢而略不一轸顾焉秦越人之视也民寜不转而之他哉居上者导利惠民上之直也居下者安生乐业下之直也爰得我直葢谓此可以安生乐业云尔
　　上贪残而不恤其下民莫不永号矣杜诗云哀哀寡妇诛求尽痛哭郊原何处村此永号之谓也
　　贪残者之取诸民何所不至哉故曰硕鼠硕鼠无食我黍云云贯即恶贯满盈之贯三岁言其久贯已三岁而莫我顾莫我徳莫我劳其将何所穷极哉此决于去一往而不返也
　　统魏诗观之于葛屦见居室者之不体下情于汾沮洳见居官者之不遗民利于园有桃见国是之日非于十畆之间见仕者之不乐于朝于伐檀见贤者之不苟于禄于陟岵见其所以后民者于硕鼠见其所以赋民者总之则俭啬之过至于褊急而上下皆不胜其求也记曰国奢则示之以俭国俭则示之以礼若魏风者示之以礼其可复先王之旧哉
　　唐
　　蟋蟀在堂岁聿其莫今我不乐日月其除无已大康职思其居好乐无荒良士瞿瞿
　　蟋蟀在堂岁聿其逝今我不乐日月其迈无已大康职思其外好乐无荒良士蹶蹶
　　蟋蟀在堂役车其休今我不乐日月其慆无已大康职思其忧好乐无荒良士休休
　　才说今我不乐日月其除即云无已大康职思其居好乐无荒良士瞿瞿其忧深其思逺其相戒也与良士而同归真先王之遗风大胜于他国者
　　职思其居句极妙职职分也职业也士农工商各有其职各有其居就其职而思其居则必各止其所无然防纵以荒其职矣故下即承之曰好乐无荒良士瞿瞿意深哉职字不应作主字解
　　役车其休正岁莫之景可以务闲之时也
　　瞿瞿有却顾意蹶蹶有奋勉意休休有安闲意而本瞿瞿蹶蹶来注所谓乐而有节不至于淫所以安也说职思其居又说职思其外见其所思者不独在居而又当思及于居之外也说职思其外又说职思其忧见其所思者不独在于职之外而又当及于终身之忧也忧字必如此解方透彻
　　山有枢隰有榆子有衣裳弗曵弗娄子有车马弗驰弗驱宛其死矣他人是愉
　　山有栲隰有杻子有廷内弗洒弗埽子有钟鼓弗鼓弗考宛其死矣他人是保
　　山有漆隰有栗子有酒食何不日鼓瑟且以喜乐且以永日宛其死矣他人入室
　　山有枢隰有榆正兴子有衣裳子有车马
　　说到宛其死矣他人是愉见及时为乐自有不容己者
　　说有衣裳有车马有廷内有钟鼓有酒食曲尽人间之所享
　　且以喜乐二句相承永日者盘桓以永此日也苟俗尚懈荒即有规其节俭者弗能也乃唐之人不服不乗至有劝其愉乐云者真圣帝遗风之厚哉
　　诗序刺晋昭公也初晋穆公生仇及成师仇立为文公成师封于曲沃大都耦国称桓叔文公卒昭公立桓叔有伐晋之谋昭公祸在旦夕而不悟国人难察察言之故作此诗非劝昭公为乐也谓可惜此衣裳车马之物将为他人所有故托言唤醒昭公使之觉悟耳如以其辞谓不可不及时为乐圣人岂取以垂训乎此诗缉具见而详载胜于朱注万万者宜改而从之
　　扬之水白石凿凿素衣朱襮从子于沃既见君子云何不乐
　　扬之水白石皓皓素衣朱绣从子于鹄既见君子云何其忧
　　扬之水白石粼粼我闻有命不敢以告人
　　弱晋而雄沃意全在扬之水二句上见
　　晋昭公非有大无道之事以自絶于民特其委靡不振养成曲沃之强而桓叔又有所以善取其民者故其民倾心而乐从耳
　　桓叔将叛而倾晋必有所以命国人者故素衣朱襮以从之而又心为之隠若无所事事者然上贼下之情谲矣下从叛之意坚矣吁此不轨之臣所以得行其志也
　　诗序刺晋昭公也昭公分国以封沃沃盛强有簒宗国之谋而潘父隂立之将为内应而昭公不知故此诗深警之谓昭公勿以沃为患之在外而犹缓也今国内有谋应之者欲奉沃以为君而簒汝之位腹心作难而外患乗之祸已廹矣我闻其事而不敢以告人也言有命者廹切之辞言不敢告人乃所以深告昭公也
　　椒聊之实蕃衍盈升彼其之子硕大无朋椒聊且逺条且
　　椒聊之实蕃衍盈匊彼其之子实大且笃椒聊且逺条且
　　诗序刺晋昭公也其辞称桓叔之强其后必盛而其意则忧昭之弱不可为支也
　　硕大无朋者硕大而无与为比也照下硕大且笃句可见
　　椒聊且逺条且二语极可咀嚼曲沃晋之逺条也桓叔谲计以得民而硕大莫与为比焉晋其能国乎诗为此词见晋之强实在逺条而不在本干也范睢云本实繁者披其枝披其枝者伤其心大其都者危其国尊其臣者卑其主正如此章之防
　　笃厚实也史记云自此秦益富厚轻诸侯此笃厚之意
　　绸缪束薪三星在天今夕何夕见此良人子兮子兮如此良人何
　　绸缪束刍三星在隅今夕何夕见此邂逅子兮子兮如此邂逅何
