<!-- { "loadSidebar": true } -->
　　前既言其福兴矣増矣此又欲其永久故以日月之恒升言然日月犹有亏昃也故又言南山之寿不骞不崩则可谓坚固矣然人君之福非享之一身已也又如松栢之茂无不承其庇覆则天地鬼神山川草木无不赖之是之谓福之极此以终天保定尔亦孔之固之意
　　采薇采薇薇亦作止曰归曰归岁亦莫止靡室靡家玁狁之故不遑啓居玁狁之故
　　采薇采薇薇亦柔止曰归曰归心亦忧止忧心烈烈载饥载渴我戌未定靡使归聘
　　采薇采薇薇亦刚止曰归曰归岁亦阳止王事靡盬不遑啓处忧心孔疚我行不来
　　彼尔维何维常之华彼路斯何君子之车戎车既驾四牡业业岂敢定居一月三防
　　驾彼四牡四牡骙骙君子所依小人所腓四牡翼翼象弭鱼服岂不日戒玁狁孔棘
　　昔我往矣杨栁依依今我来思雨雪霏霏行道迟迟载渴载饥我心伤悲莫知我哀
　　诗序遣戍役也诗传劳师也传较胜于序
　　通篇皆托将士自道之辞然劳苦悲伤上能厯厯为彼详道之结语云莫知我哀乃所谓深知其哀者也薇曰作止曰柔止曰刚止及于常之华葢厯举时之变也
　　曰归曰归岁亦莫止是将士自计来年代戍之时以自定其心凡行役不无饥渴之苦故行时曰载饥载渴旋时曰载渴载饥
　　我戍未定言身尚未至戍所也
　　在途曰忧心烈烈在戍曰忧心孔疚一字不轻下我行不来言我行未能即还也与后今我来思来字相照应似不应作致死解
　　一月三防是将士自期之辞
　　君子所依二句要识轻重葢君子之依依此戎车以制胜也小人其可不効力乎故特下一腓字腓足肚也足行则先自动言必随君子行以取胜也四牡骙骙是整肃以为行者故下小人所腓句四牡翼翼是装严以为守者故下岂不日戒句
　　曰靡室靡家曰不遑啓居曰我戎未定靡使归聘曰不遑啓处曰岂敢定居曰岂不日戒此可以识戍役者忠君之情急上之义
　　首章是将行时故于今岁采薇时出戍即念及来岁莫冬光景因以义自割其室家之情曰玁狁之故以义自忘其啓居之劳曰玁狁之故次章是在途时而不胜悲之烈烈且无柰饥渴之劳欲通一讯候焉不可得也故以义自断曰我戌未定靡使归聘三章则已至戍所时在阳月矣然王事靡盬不遑啓处一有旋心非夫也故复以义自断曰忧心孔疚我行不来若谓即忧室家之甚不可负公家之役也云尔四五章是在戍次年事故以常华兴军容之盛曰岂敢定居一月三防必期其战功之成又由戎车及兵事之饬曰岂不日戒玁狁孔棘深严其御备之守此正戍役之以义自奋处末章是极道归时劳苦之情此皆公义所不容已者大注叙其勤苦悲伤之情而又风以义是一诗之大防
　　据注是从遣戍之时直说到言旋之日而终之曰我心伤悲莫知我哀葢谓此一叚悲伤劳苦我皆知之而皆能为尔道之尔行可无复顾虑也必如是而后可以激戍役勤王之心是则然矣然愚谓此不必尔也自采薇遣戍以至于雨雪来思是实实原有此事上之人能体之备载诸诗凡后来遣戍者则歌此以遣之耳若通篇皆作豫道之辞则薇之自作而柔而刚以及于常之华直及于雨雪之霏霏似为梦语岂其然乎敢妄论以质之高明
　　我出我车于彼牧矣自天子所谓我来矣召彼仆夫谓之载矣王事多难维其棘矣
　　我出我车于彼郊矣设此旐矣建彼旄矣彼旟旐斯胡不斾斾忧心悄悄仆夫况瘁
　　王命南仲往城于方出车彭彭旂旐央央天子命我城彼朔方赫赫南仲玁狁于襄
　　昔我往矣黍稷方华今我来思雨雪载涂王事多难不遑啓居岂不懐归畏此简书
　　喓喓草虫趯趯阜螽未见君子忧心忡忡既见君子我心则降赫赫南仲薄伐西戎
　　春日迟迟卉木萋萋仓庚喈喈采蘩祁祁执讯获丑薄言还归赫赫南仲玁狁于夷
　　此劳还率之诗大抵道其承命之时急难勤王而不忘忧畏之心故其成功也易耳观首章云王事多难维其棘矣次章云忧心悄悄仆夫况瘁则其情可见矣其往城朔方而玁狁于襄皆此急难忧瘁之心之所致也故四章又表其往来之不遑者曰维畏此简书五章又推其室家之忧念者曰维薄伐西戎则知其素所畜积者见谅于内外此一举成功而玁狁于夷耳
　　当时文王得専征伐以王命命南仲伐玁狁并及西戎故称自天子所称王事称王命称天子命我此诗緫是上之人体将率往来之辞及其室家相念之辞故凡称我者皆南仲自我也我心则降则室家自我耳若王命南仲似出命之辞天子命我似承命之辞而赫赫南仲又再三为褒称之辞错杂以成文者葢劳还率緫是褒大其功故不觉其辞之错杂也出车由郊而牧而此诗倒言者南仲身先士卒独驾而至于牧余车犹在郊也观召彼仆夫谓之载矣自见得
　　自天子所谓我来矣见我承君命以往行不可缓也臣子所任皆王事也而玁狁西戎相讧而内侵此乾坤何等时耶而可自怠缓为乎故曰王事多难维其棘矣
　　设建旗帜军容也故曰旐曰旄曰旟旐曰旂旐错举言之不必牵泥朱雀武青龙等以合曲礼车攻篇亦有建旐设旄句
　　将率方以任大责重为忧而仆夫之情况亦恐惧而憔悴故曰忧心悄悄仆夫况瘁如是而事复何忧哉故愚谓此二句是当日成功之本
　　王命南仲往城于方是当时命将之本意葢先王所重者生灵也城守而驱狄使不敢内侵则吾事毕矣固不必攻战以取胜也其不免薄伐云者亦不得已为之耳
　　上章止言出车勤王耳未明言其何所命也此章方说王命南仲往城于方出车彭彭旂旐央央见上所云出车建帜以急难者葢承此命耳故南仲始出令军中曰天子命我城彼朔方以振厉士卒之气士卒皆用命而玁狁于襄焉其出也有名其作也有勇而其往也无敌此之谓王者之师此之谓王者之将威灵气焰赫然动人皆本天子命我一语来
　　于襄者埽除之谓也玁狁惕威而逺遁是谓之于襄昔我往矣四句剔出王事多难二句王事多难二句剔出岂不懐归二句葢南仲心维简书之畏此往来不惮劳苦以勤王也此章是专表南仲心事
　　喓喓草虫六句此通是室家语见室家之思南仲也甚切只为其薄伐西戎有未暇归耳此章承上章又剔发南仲平日心事取信于室家故室家虽念之而且知勤王之为义也
　　天子命往城朔方耳此何以云薄伐西戎曰天子之命有专制有权宜朔方西戎皆国家患也当时専制在朔方而偶见西戎之窃发提师以薄伐焉亦阃以外将军制之权宜之事也且当时天子或更有命南仲或专有请皆不可知
　　春日迟迟百卉萋萋仓庚喈喈采蘩祁祁执讯获丑薄言旋归写一叚旋师光景分明画出个太平气象来而终之曰赫赫南仲玁狁于夷葢归此大功于其帅而不自居此谓劳还率之诗也
　　执讯获丑不必是西戎或玁狁亦有之观玁狁于夷句便见得
　　于襄者埽除而无敌也于夷者荡平而无事也将兵者必常懐忧畏之心然后可奏勤王之绩将将者必知其将之常懐忧畏也然后可期其敌忾之功
　　有枤之杜有睆其实王事靡盬继嗣我日日月阳止女心伤止征夫遑止
　　有枤之杜其叶萋萋王事靡盬我心伤悲卉木萋止女心悲止征夫归止
　　陟彼北山言采其杞王事靡盬忧我父母檀车幝幝四牡痯痯征夫不逺
　　匪载匪来忧心孔疚期逝不至而多为恤卜筮偕止防言近止征夫迩止
　　凡戍役两朞而还初年春莫行次年夏代者至留备秋十一月而归又次年春莫还家此常期也诗人逆其室家之情而代之言自次年罢役防秋时至又次年春莫时想料其思念之意描写其企望之懐宛然如出于深闺思妇之底里此之谓曲尽人情者王者以人道使人又以人情曲体久役之人如之何其不感动天下而使民之自忘其劳
　　首二章上四句是诗人代室家之词下三句则推其词之所谓也
　　思妇数日而过故曰继嗣我日
　　日月阳止正备秋之后可以言归之日也故云女心伤止言非复向之不遑啓居时也
　　女心悲止甚于伤矣征夫归止异于遑矣
　　陟山采杞见归期之已过而意料在行者之必然也故曰檀车幝幝四牡痯痯征夫不逺
　　匪载章见过期而不来故又重恤焉而谋之卜筮也此皆人情之所必到处
　　征夫遑止计其时之可遑也征夫归止度其时之可归也征夫不逺料其旬日之当还也征夫迩止决其旦莫之必至也
　　诗缉云此诗四章皆不言戍役来归之事唯述其未归之时室家思望之切如此则今日之归其喜乐为何如也所以慰劳之也
　　鱼丽于罶鲿鲨君子有酒防且多
　　鱼丽于罶鲂鳢君子有酒多且防
　　鱼丽于罶鰋鲤君子有酒防且有
　　物其多矣维其嘉矣
　　物其防矣维其偕矣
　　物其有矣维其时矣
　　诗序羙万物众多能备礼也不若诗传燕大臣也赋鱼丽得之
　　鱼丽于罶鲿鲨言所得之鱼品防且多也故兴君子有酒云
　　君子有酒设酒肴以乐賔也不専言酒也
　　防言其酒肴之腴羙多言其当筵之备具有言其藏畜之余盈緫之则所谓备物也礼意在后三叚见后三章苏氏云云亦是以愚论嘉与防何别偕与多何别且上云有酒此何以换一物字耶换一物字便见酒只是个物也所以将是物者情也诗人之意葢曰物其多矣而非徒物也维其礼意极其嘉羙也物其防矣而非徒防也维其礼意与之偕到也物其有矣而非徒有也维其礼意时存而不忘也前注所谓见主人礼意之勤以优賔正于此三叚见得不然即有酒之防且多多且防防且有亦物耳何礼意之足云
　　嘉嘉乐也偕偕到也此本礼意来易解唯时字似未易体然尝观苏子赤壁赋云我有斗酒藏之久矣以待不时之需是时之说也使燕飨礼意有一时之或忘则酒肴或几忘设矣能随取而随有哉此诗前后各三章相照应相申发又一格
　　南有嘉鱼烝然罩罩君子有酒嘉賔式燕以乐
　　南有嘉鱼烝然汕汕君子有酒嘉賔式燕以衎
　　南有樛木甘瓠累之君子有酒嘉賔式燕绥之
　　翩翩者鵻烝然来思君子有酒嘉賔式燕又思
　　此燕飨通用乐章故不独颂嘉賔而主人乐賔之嘉意亦具见焉序云乐与贤也是
　　读其诗似以有鱼兴有酒然其意实以嘉鱼兴嘉賔也观下章甘瓠翩鵻自见得若前三章连下二有字末章连下二思字又作文之妙法也
　　次章衎字不应亦训乐字此诗一意四疉只于乐衎绥又四字上稍见分别耳若衎亦训作乐与前何以别乎易曰鸿渐于磐饮食衎衎象曰饮食衎衎不素饱也此当以相宜自适意看
　　三章樛木甘瓠兴主賔极当绥字照累字极佳翩翩者鵻二句谓嘉宾之惠然肯来也故承谓君子有酒嘉宾式燕又思又思应来思极见好贤之心之终无已也
　　甘瓠累于樛木犹本屈己下贤来若鵻之翩然来思则贤者自闻风而至矣自非主人乐賔之深且甚何以得此
　　緫四章论乐欢防也借此燕以相欢防也衎宜适也借此燕以相宜适也绥字照累字见燕之绸缪所谓中心好之曷饮食之者也又字照来字见燕之重复所谓迨我暇矣饮此湑矣者也
　　南山有台北山有莱乐只君子邦家之基乐只君子万寿无期
　　南山有桑北山有杨乐只君子邦家之光乐只君子万夀无疆
　　南山有杞北山有李乐只君子民之父母乐只君子徳音不已
　　南山有栲北山有杻乐只君子遐不眉夀乐只君子徳音是茂
　　南山有枸北山有楰乐只君子遐不黄耉乐只君子保艾尔后
