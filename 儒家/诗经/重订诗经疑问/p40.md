<!-- { "loadSidebar": true } -->
　　大风是不好的恶风其发于隧道中必由有空大谷中出喻为君者播大恶于众必起于一小人之开导也
　　维此良人作为式谷却何等様好维彼不顺征以中垢吹毛求疵于君子深求其中之垢恶使其不得用于朝柰何哉
　　贪人即上忍心之人贪忍的人维求已之宠利专一推防排挤贤良使不容于朝凡君所喜听的语言则一一对荅若可称诵的法言则如醉而不知以导其君播恶于天下此正所谓大风之隧也乃为君者于此作为式谷者摈弃而不用维于此贪人是顾是复焉宁不反使我之至于悖哉葢是非颠倒于其上将使下民莫知所适从也
　　再言大风有隧便见此小道之风皆从大谷中出最能败壊禾稼者故即承贪人败类句盖未有贪人在朝而能容留此君子者
　　听言诵言是二项皆承贪人説雨无正云听言则对譛言则退此二言亦作二项解
　　嗟尔朋友即上章朋友已譛不胥以谷所谓忍所谓贪专一善背用力为盗冦卒防其君播恶于天下者也
　　隂字赫字下得极妙凡君子议论小人处皆教使改行以从善却多少隂庇而小人反肆狂悖以吓我若庄子所谓以梁国吓我可笑也
　　此章数民字须分别瘼此下民民靡有黎力民代食民人所瞻为民不利此五民字就民説民有肃心一民字就贤者説俾民卒狂民之贪乱民之罔极民之囘遹民之未戾此五民字俱就在位小人説
　　罔极者言其政之采刘于下者之无止极也故下曰职凉善背为民不利如云不克囘遹者言其情术之狡伪专与其民相争逐也故下云职竞用力未戾者言其掊克之心方兴而未止也故下云职盗为冦此并应贪乱而宁为荼毒语
　　二凉字传训为薄诗缉作刻薄解
　　职凉善背言此人专主刻薄而善为覆背故为民不利如云不克也此正所谓罔极处
　　职竞用力言此人专与天下为竞而用力以为朘削者君子实维秉心无竞可竞而用力之若是乎此二竞字正相应
　　民之未戾职盗为冦言此人之未有止心者其意专在盗窃而为冦于天下也乃其自装门面亦説此事为不可实则覆背其所谓不可者且畏忌君子善为毁詈俾必不见用于朝此其情之极狡极诡处尝以欺人而不肯自承认者故诗人逆揣其不认之意説尔虽曰匪予之所为然既作尔歌而其情已得其事已着有不可得而终掩覆者犹大学所谓如见其肺肝然则何益矣之説也此是诗人之极透骨深刺语善背善詈二善字即汉书岸善崩之善字
　　前但云善背后又云覆背善詈葢不但能自覆背而已也
　　职凉善背犹若假门面而为之到职竞用力则实用其力而为之不止善背而已也及到职盗为冦则冦盗之事已悉着即妆饰门面有不能掩其覆背善詈之情者小人之情状无所不至葢如此诗人形容其情事亦可谓至矣要知此诗一节深一节
　　凉曰不可覆背善詈所谓口然而心实不然者诗未有十六章者此诗何独长言至此葢当时为君者不知考慎其相而用事者务为荼毒其民感时愤事者有槩于胷中不觉其言之亹亹耳读此诗要识其情辞之不能自已处
　　倬彼云汉昭囘于天王曰于乎何辜今之人天降丧乱饥馑荐臻靡神不举靡爱斯牲圭璧既卒宁莫我听旱既大甚蕴隆虫虫不殄禋祀自郊徂宫上下奠瘗靡神不宗后稷不克上帝不临耗斁下土宁丁我躬旱既大甚则不可推兢兢业业如霆如雷周余黎民靡有孑遗昊天上帝则不我遗胡不相畏先祖于摧旱既大甚则不可沮赫赫炎炎云我无所大命近止靡瞻靡顾羣公先正则不我助父母先祖胡宁忍予旱既大甚涤涤山川旱魃为虐如惔如焚我心惮暑忧心如熏羣公先正则不我闻昊天上帝宁俾我遯旱既大甚黾勉畏去胡宁瘨我以旱防不知其故祈年孔夙方社不莫昊天上帝则不我虞敬恭明神宜无悔怒旱既大甚散无友纪鞫哉庶正疚哉冢宰趣马师氏膳夫左右靡人不周无不能止瞻卬昊天云如何里瞻卬昊天有嘒其星大夫君子昭假无赢大命近止无弃尔成何求为我以戾庶正瞻卬昊天曷惠其宁读此诗全要识宣王引咎自责恻然为民之意观开口便説王曰于乎何辜今之人自见得
　　倬彼云汉昭囘于天是无雨之征也故诗人首揭而述王罪已之词
　　周礼荒政之一在索鬼神而祭必用牲用圭璧故云靡神不举靡爱斯牲圭璧既卒
　　宁莫我听非咎神之不听也咎已若之何而神莫我之听也此宁字有号呼瞻恋之意故下文曰宁丁我躬胡宁忍予宁俾我遯连下数宁字
　　连下旱既大甚句见宣王无时而不念及于民无刻而不在旱之一事也
　　蕴隆虫虫极状阳气之蓄积骄亢为病于民也下文旱魃为虐亦此意
　　旱时无所求求神以活斯民耳故云不殄禋祀自郊徂宫上下奠瘗靡神不宗
　　上下奠瘗承自郊徂宫説葢曰自上及下无不奠瘗之耳非又于郊宫中复抽出天地言之也
　　靡神不举是备举其礼然更有脩其废而祀之者靡神不宗则就其所尝祀者极致其尊享之诚也后稷不克二句正照上郊宫説郊祀上帝而以后稷配宫则以后稷为始祖也不克谓不胜此救旱之事不临谓不享此祈旱之祭故耗斁下土而丁及我躬也此通是罪已之不能格神非罪神之不我格也要识得则不可推则不可沮言无计之可以推沮也
　　天之威莫甚于雷霆兢业如雷霆言畏惧之极其至也
　　曰民无孑遗而又曰则不我遗而又曰先祖于摧此正其兢兢业业如雷如霆处
　　大命近止照前则不我遗説靡瞻靡顾言无可为瞻顾之地者即下之羣公先正父母先祖也然辞虽并举意实归重在父母先祖上
　　不我闻若付之罔闻又甚于不我助
　　人疾痛则呼父母寃抑则呼天父母先祖胡宁忍予昊天上帝宁俾我遁是呼天呼父母之辞也
　　宁俾我遯遯字作穷字看言胡宁俾我之至此极而无所遁也非谓使我得逃遯而去也
　　黾勉畏去言畏之已极即黾勉求去而不可得也注出无所之也是
　　是动心貌不知其故正起下文言我如此而祈年如此而方社而昊天上帝则不我虞我诚不知其何故也此与我竭力耕田供为子职而已矣父母之不我爱于我何哉同意是反已而自责非怨天而尤神
　　不莫不落莫也
　　前自郊徂宫上下奠瘗是方旱时祈祷之祭此祈年孔夙方社不莫是平日祈报之祭
　　宜无二字有意味
　　友纪友字不讹凡朝廷之纲纪总所以聫上下之交也故下此友字散无友纪言上下之纲纪由此旱而不能主张也是甚言之辞防下文鞫哉庶正疚哉冢宰云云则友纪原在
　　里地也是虚字云如何里即如何是好之意
　　瞻卬昊天有嘒其星囘应首章倬彼云汉昭囘于天句
　　再曰大命近止若无可为生矣而犹曰无弃尔成言虽至于死定要昭格皇天以求雨泽惠我生民无弃尔前之成功也此总是为民而非为已意故承説何求为我以戾庶正戾庶正正所以戾斯民也斯民不定庶正其曷以自戾乎语终曰瞻卬昊天曷惠其宁葢深注祈于上帝即惠然沛大甘霖以宁我生民也此是宣王之恳恳拳拳祈天以惠民处意极痛切而词极严
　　曷惠其宁言何不即惠以宁我也非问果何时惠我以安宁也
　　崧高维岳骏极于天维岳降神生甫及申维申及甫维周之翰四国于蕃四方于宣
　　亹亹申伯王纉之事于邑于谢南国是式王命召伯定申伯之宅登是南邦世执其功
　　王命申伯式是南邦因是谢人以作尔庸王命召伯彻申伯土田王命傅御迁其私人
　　申伯之功召伯是营有俶其城寝庙既成既成藐藐王锡申伯四牡蹻蹻钩膺濯濯
　　王遣申伯路车乗马我图尔居莫如南土锡尔介圭以作尔宝徃近王舅南土是保
　　申伯信迈王饯于郿申伯还南谢于诚归王命召伯彻申伯土疆以峙其粻式遄其行
　　申伯番番既入于谢徒御啴啴周邦咸喜戎有良翰不显申伯王之元舅文武是宪
　　申伯之徳柔惠且直揉此万邦闻于四国吉甫作诵其诗孔硕其风肆好以赠申伯
　　诗序尹吉甫美宣王也天下复平能建国亲诸侯褒赏申伯焉
　　此要玩王纉王命王锡王遣王饯字面见天子眷注殷勤之意又要玩数称申伯以见诗人叮咛郑重之词总之则申伯之徳足以承天子宠命之隆故在锡之者非滥予承之者非滥受其作诗以送之者非溢美也
　　説崧高维岳骏极于天便见维岳降神生甫及申是天意之所属甫仲山甫也当时山甫为相申伯亚于山甫此诗为美申伯而以山甫并言葢谓申伯山甫相伯仲借山甫以大申伯也
　　翰羽也鸟之捍卫全在翰而国家之捍卫全在贤故称二臣为周之翰蕃有屏蔽维持意宣有传道流布意总之则所谓维翰也
　　亹亹就蕃宣之勤勚言纉事云者其先世尝有此事而复令纉之也
　　于邑于谢南国是式是王加地于申伯之意定申伯之宅登是南邦世执其功是王命召伯营谢以厚申伯之事式是南邦因是谢人以作尔庸是王命申伯邑谢之词礼王制凡诸侯有功则加地进律申伯先封于申而入为卿士有功于朝廷故复邑之谢曰于邑于谢
　　就是邦而营居曰定营是宅而成邑曰登
　　世执其功使申伯子孙世执蕃宣之功也
　　以作尔庸之庸非城也亦非功也申其故封邑而谢则所谓加地进律者也是申之附庸也防因是谢人句説下来自见得
　　凡建国必锡之山川土田故王命召伯定其赋税以为禄食之需彻周法也
　　凡令侯之国其家丁私属悉与从行制也而王命傅御迁之则体悉周念之至特典也
　　傅御是王之傅御凡诸侯之家属傅御籍之故命使迁之也今各王府侯伯家属籍之宗人府礼兵二部正此意
　　申伯之功功字与上世执其功功字不同此营谢之功也黍苗云肃肃谢功召伯营之正谓此也
　　谢故无城而今创立之曰有俶营室先立寝庙既成而藐藐则其规制之深严可想见已
　　四牡钩膺即下之路车乘马也豫备以送其行曰王锡及行而赠送之曰王遣
　　我图尔居六句是王遣申伯之国之词实王命申伯之谢之意徃近近字莫轻防近者亲之之谓也居之南土而又锡之介圭将意与俱徃而如在左右南土由此其永保矣故曰徃近王舅南土是保王遣申伯节叙遣赠之礼如是耳未便遣之行也及其信迈则躬逺饯以申其欵至其诚归则豫峙粻以遄其行真可谓待之曲尽其礼者矣
　　申伯信迈四句诗缉谓郿在镐京之西申在镐京之东自镐适申涂不经郿时王至丰册命申伯于文王之庙故行饯送之礼于郿申伯北就王命于岐周乃旋反而南行其于谢邑诚然归之矣言信迈诚归者葢申伯志存王室宣王恩隆王舅人疑其未必徃谢而今始知其果行也
　　上彻土田是定井田什一之法以立永世之规此彻土疆是取井田什一之赋以供委积之用
　　番番不应作武勇解申伯入为卿士乆矣今邑之谢必其老而告去也故特加地进律且致其殷勤眷顾之意耳书秦誓番番良士蔡氏训作老貌此亦应训作老以见申伯不特为国之元舅且国之元老也徒御啴啴叙其随行之有此仪耳
　　周邦咸喜戎有良翰是中朝共庆相谓之词不显申伯三句则吉甫推咸喜之意而嘉美之辞也
　　王之元舅二句言亲则王之元舅而贤则文武之士之法则也语并美而实重下一句
　　大臣辅理承化全在柔顺惠和而正直之节亦不可少柔惠而且直便是臣徳之极善处易鼎之上九曰鼎玉铉大吉无不利夫子象之曰玉在上刚柔节也正此柔惠且直之谓也
