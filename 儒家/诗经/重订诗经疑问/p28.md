<!-- { "loadSidebar": true } -->
　　凡燕饮洽彼此之情况兄弟亲戚其情尤不可解者故此燕先问其所与燕者始叙其所为燕者曰此我之兄弟也甥舅也然后道逹其情必其悦怿而有臧乐酒而维宴此其情意极欵洽而倾倒当与伐木常棣二篇相参防
　　实维伊何是问何人斯故下应兄弟匪他实维何期是问何期约故下应兄弟具来
　　茑萝施于松栢喻同气连枝相依附之意松上则言自根彻顶相附而无间也
　　单兄弟则以茑萝松栢喻而期常见之亲兼甥舅则以死生骨肉喻而圗相见之乐诗人一字不苟下孟子曰仁人之于弟也亲之欲其贵也爱之欲其富也欲常常而见之故源源而来此诗未见之忧既见之乐固仁人君子之用心也
　　说到死丧无日无几相见及今畅饮有不能尽其情者矣故继云乐酒今夕祈君子之维宴也
　　诗本皆是赋中间有兴有比成矢口之章朱子必分作三体于此篇云赋而兴又比也支离甚矣
　　愚亦照传注为解耳若诗序云頍弁诸公刺幽王也暴戾无亲不能宴乐同姓亲睦九族孤危将亡故作是诗实大有理葢当是时骊山之祸将作人情凛凛不保朝夕而王方且饮酒无度故族人诸公因王不宴乐同姓借以为辞而告之祸败之戒读者不觉真以为刺不宴乐同姓而已此诗之所谓可以怨者也诗缉之解甚有理不能具载
　　间闗车之舝兮思娈季女逝兮匪饥匪渴德音来括虽无好友式燕且喜
　　依彼平林有集维鷮辰彼硕女令德来教式燕且誉好尔无射
　　虽无防酒式饮庶几虽无嘉殽式食庶几虽无德与女式歌且舞
　　陟彼髙冈析其柞薪析其柞薪其叶湑兮鲜我觏尔我心冩兮
　　高山仰止景行行止四牡騑騑六辔如琴觏尔新昬以慰我心
　　诗传乐新昏也
　　男女之配所重在德此诗首云德音来括次云令德来教又次云虽无德与女又次云高山仰止景行行止葢深喜令德之配可承宗祧而开后也礼重亲迎大明云亲迎于渭韩奕云韩侯迎止葢重此礼也车舝云云其知礼之重乎
　　凡来嫁之女曰季女
　　此德音非德之声誉乃有德之语言也观下章令德来教句自见
　　虽无好友作虽无他人解非是室家岂可以他人与哉礼夫妻相敬如賔友此所云葢自谦之辞耳味下章虽无防酒语意自见得
　　德音来括是未至而祈望之辞令德来教是已至而亲承之辞故上云式燕且喜喜其德之美也此云式燕且誉誉其德之美也
　　虽无防酒节重虽无德与女句正应前虽无好友句前所云是自谓之辞此所云是相谓之辞
　　庶几云者若曰式燕式食庶乎少见予之意云尔自惭虽无德而获令德之教不觉乐意之形故曰式歌且舞非真歌且舞也
　　观式歌且舞又不止喜且誉而已也
　　陟彼高冈节形已获良觏而冩我心髙山仰止节形已得景仰而慰我心总见令德希觏而我幸得此为配也
　　鲜字不宜作少字解鲜新也鲜我觏尔是倒字文法下文新字正应此鲜字或同蓼莪篇鲜民之生鲜字作鲜德之人解亦通
　　髙山仰止景行行止此二语所该甚广此所云葢谓有德乃吾所景仰兹幸令德之配四牡騑騑六辔如琴以来教我则吾亲迎之初心可大慰矣故接云觏尔新昏以慰我心恐非若注所云云也
　　凡有德之动履可徴于车马之间何彼秾矣云曷不肃雝王姬之车此云四牡騑騑六辔如琴正相类再按蓼萧美诸侯曰鞗革冲冲和鸾雝雝亦于车马之仪节征其德之盛也
　　首章冀德音之来括次章幸令德之来教三章喜其德而歌舞四章五章则形容其所为喜者幸其德可景仰不负亲迎之初心也
　　按诗序大夫刺幽王也褒姒嫉妬无道并进谗巧败国德泽不加于民国人思得贤女以配君子故作是诗非也后妃虽无道可复娶以为配哉若以为刺亦谓后妃宜有德音宜有令德而褒姒独异于是失昏配之宜焉耳
　　营营青蝇止于樊岂弟君子无信谗言
　　营营青蝇止于棘谗人防极交乱四国
　　营营青蝇止于榛谗人防极构我二人
　　诗序大夫刺幽王也诗传厉王从谗大夫伤之赋青蝇
　　营营于饮沫之余而其矢能变白黒者青蝇也营营于利禄之防而其言能乱是非者小人也故诗以为比而戒君子之无听谗且谓其谗之罔极交乱四国之可恶焉搆我二人之可畏焉此三章皆有比兴意必以飞声谗言之相似谓首章之为比则固矣又以所止罔极之相反谓后二章之为兴则迂矣此愚谓说诗之不必分为三纬也
　　营营状其往来于念虑间非谓飞声之营营也世鄙蝇营狗苟者正谓此
　　北方藩围多用草木插成樊中有棘与榛青蝇止于樊止于棘与榛若不必恶之也然其营营往来将必入宫室汚几席驱之复来其秽恶有不可言者故以喻谗言始戒君子无信既推其防极而交乱交搆之最可恶也
　　首章戒王之无信谗是大槩说次章着谗之交乱四国谓其祸之必至此也三章着谗之搆我二人谓其情之必至此也此所谓谗之罔极也
　　变乱是非往来交搆使君臣之不相能是谓搆我二人搆二人又交乱四国之本
　　賔之初筵左右秩秩笾豆有楚殽核维旅酒既和防饮酒孔偕钟皷既设举醻逸逸大侯既抗弓矢斯张射夫既同献尔发功发彼有的以祈尔爵
　　籥舞笙鼓乐既和奏烝衎烈祖以洽百礼百礼既至有壬有林锡尔纯嘏子孙其湛其湛曰乐各奏尔能賔载手仇室人入又酌彼康爵以奏尔时
　　賔之初筵温温其恭其未醉止威仪反反曰既醉止威仪幡幡舍其坐迁屡舞僊僊其未醉止威仪抑抑曰既醉止威仪怭怭是曰既醉不知其秩
　　賔既醉止载号载呶乱我笾豆屡舞僛僛是曰既醉不知其邮侧弁之俄屡舞傞傞既醉而出并受其福醉而不出是谓伐德饮酒孔嘉维其令仪
　　凡此饮酒或醉或否既立之监或佐之史彼醉不臧不醉反耻式勿从谓无俾大怠匪言勿言匪由勿语由醉之言俾出童羖三爵不识矧敢多又
　　诗序衞武公刺时也唯时幽王荒废媟近小人饮酒无度天下化之君臣上下沉湎淫泆故武公追酒诰而作賔筵朱注则谓武公饮酒悔过而作是诗亦通然诗序必有所据也
　　大抵酒之为祸尝在于賔筵故诗首说賔之初筵举为射而设者其礼仪卒度而无乱次及祭毕而饮者其仪度一归于礼而无乱方提燕饮之賔筵始乎治卒乎乱者再三以深致其戒云
　　左右秩秩肆筵之有序也
　　饮酒孔偕未便是饮言赴饮者齐一而偕至也举醻逸逸先举所醻之爵置之几上逸逸而闲裕也以祈尔爵后才取觯立饮则其所饮之有节可知籥舞节总是为祭而祭毕有献酬之礼
　　凡祭必备礼乐之盛以祈祖考之歆故先之乐奏以洽百礼
　　庙中礼度有百其多举其仪制之大者曰有壬尽其节目之详者曰有林
　　各奏尔能是各伸其敬意耳
　　各奏尔能然后主人献賔賔酢主人主人复酬賔此时賔载手仇室人入又若为加爵之饮然维酌彼康爵以奏尔时亦有节而不乱也
　　手仇仇字不必读曰防仇对也敌也賔之敌主也賔载手仇室人入又疑即是献醻事言初时主人手献賔賔载取此爵手酢主主之佐食入取酒而又酌以酬总之则酌彼康爵以奏尔时也时不是时祭当此时宜有此事即谓之时
　　此节虽有子孙献尸尸酢而卒爵事然意只重在献酬之礼上见其饮之有节
　　温温其恭四字最妙凡人以恭敬为主而恭胜者反有拘迫之状便觉露有圭角其反是者又入于慆慢而无节维是温温其恭文之以礼乐此方是人之美节
　　反反与幡幡对反反者收敛而入于内也幡幡者翻荡而逸于外也抑抑与怭怭对抑抑者退让以明其礼也怭怭者纵放以逾其防也怭从忄从必当是必行放纵意训媟慢未当
　　僊僊训轩举极妙
　　賔既醉止节曰载号载呶曰屡舞僛僛曰侧弁之俄屡舞傞傞状其醉时丑态殆尽
　　僛从亻从欺是傍若无人状傞从亻从差是不知人事状注训僛僛曰倾侧则疑于侧弁之俄训傞傞曰不止于字义亦未为明当
　　邮即邮传之邮邮最有程限不知其邮者不知其程限也
　　既醉而出四句重下二句若曰此饮也宜并受其福而至于伐德何为哉凡饮酒之所以可嘉者谓其有令仪耳此二句是甚伤伐德者之辞
　　伐德伐字极妙德人之所以自立者使乱其威仪而丧德是自伐也通诗专重此一德字
　　仪与德正相照凡有令德者必有令仪丧失其仪即为伐德抑诗云抑抑威仪维德之隅与此诗相发明宜叅防
　　小宛大夫以壹醉日富为戒而归之敬尔仪此以是谓伐德为戒而归之维令仪仪之闗于酒德也如是夫
　　监是监其有礼与否正则正其过而捄之也监为主正为辅故曰立之监佐之史
　　式勿从谓解作安得从而告之未妥式法也慎也勿从二字聨宜略读谓是提醒之辞诗意若曰此人之沉湎于酒若此慎勿从之而必相告语焉无俾之大怠焉可也未知是否敢问髙明
　　匪由由醉二由字训从字未当由醉二句解作醉而妄言则将罚女使出童羖为设言以恐之甚非夫此人业已醉矣即与正言犹惧不醒若设言使出必无之物可令此人之知恐乎不能使之恐而为此言是我亦醉人矣据愚见当解由字作行字葢谓之曰凡言必其所可言匪可言者勿言可也凡语必其所可行匪可行者勿语可也若就汝今之醉时语欲见之行是俾人之出童羖也而有是理乎此二句是申上勿言勿语意非设言以恐醉者之谓也请问髙明礼用三爵此云三爵不识非令减于三爵之内也甚言三爵己不能识不可益于三爵之外耳
　　礼曰君子之饮酒也受一爵而已洒如也二爵而言言斯礼也三爵而油油已退此三爵之出处
　　三爵不识二句正与首二章相照应首章曰发彼有的以祈尔爵言礼射而饮未有过于三爵者次章云酌彼康爵以奏尔时言祭毕而饮亦未有过于三爵者兹燕饮者屡舞而不知号呶而无节伐德丧仪莫此为甚则觥觩交错之所使也故立之监史以警戒之而终之曰三爵不识矧敢多又葢教之但如射饮献酬之合礼而不可加爵以至于大怠也酒诰曰德将无醉与此诗正相发当叅防按乡饮酒礼賔主终日百拜而无酒祸葢先王豫忧之而立斯防也彼浮白长夜以终于沉湎之祸者其真病狂防心者哉
　　鱼在在藻有颁其首王在在镐岂乐饮酒
　　鱼在在藻有莘其尾王在在镐饮酒乐岂
　　鱼在在藻依于其蒲王在在镐有那其居
　　诗传诸侯报天子也
　　王者先天下之忧而忧此云岂乐饮酒者何葢忧勤惕厉固王者之本心而时方清明事已耆定有不可多事为者直须安乐以享之耳易曰云上于天需君子以饮食宴乐正此之谓也
　　岂乐饮酒饮酒岂乐虽反覆以成章然观有那其居似取依于其蒲意则颁首莘尾或亦未必无意者岂岂乐饮酒是始其乐饮酒岂乐是终其乐有那其居则安焉以享此乐之无己乎
　　此但据传注为解耳按序刺幽王也极是葢民物以得所为安不得其所而穷蹙窘迫若鱼在浅水中首尾俱见甚又依近岸之蒲其能存活乎而王方在饮酒为乐安然其居不知危亡之将至可乎重玩三章数在在字面则本防得矣
　　补传云水浅涸然后鱼在藻间蒲生于岸鱼依此以匿其形则水又浅矣又曰首大而尾长是鱼之瘠者
　　采菽采菽筐之筥之君子来朝何锡予之虽无予之路车乘马又何予之衮及黼
　　觱沸槛泉言采其芹君子来朝言观其旂其旂淠淠鸾声嘒嘒载骖载驷君子所屇
