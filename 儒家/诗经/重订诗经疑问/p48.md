<!-- { "loadSidebar": true } -->
　　爲政有体但于寛严强弱间调停而剂量之使不坠于一偏耳语曰大急者小絶又曰优游不断又曰太刚则折太柔则废四者不偏而优优以敷布之则天休遍被于下国而福禄归之矣故曰敷政优优百禄是遒书曰政贵有恒优优之谓也勇非所尚也而有时乎乗天龙以懐万邦则勇亦不可废者但贵乎善用之不张皇而震惊不生事而摇动不畏难而戁恐不率易而竦惧则其勇所以安天下非以毒天下而福禄绥之耳故曰敷奏其勇百禄是緫
　　龙字不作宠字解龙飞腾变化天下之勇莫加焉故曰何天之龙敷奏其勇下文云武王载斾有防秉钺如火烈烈则莫我敢曷正敷奏之实也
　　政曰敷政勇曰敷奏见皆当周布而使徧也
　　王者之师何以如火之烈子产曰水柔也人玩而溺之火刚也人畏之不可犯正此烈烈之意莫我敢曷莫敢谁何也
　　武汤载斾秉钺以诛不义緫是去暴安天下之民善承帝命式九围之意
　　昔在中叶二句是追説汤初年事书云肇我邦于有夏若苖之有莠若粟之有秕小大战战罔不惧于非辜是所谓有震且业也
　　允矣天子口气若曰信哉汤为天之子也故天降予卿士阿衡左右以定天下也
　　大禘禘祖之所自出故自契以至于汤歴歴言之而必有配飨于庙者故及阿衡之功
　　帝立子生商帝命不违上帝是祗帝命式于九围数帝字命字是语脉下何天之休何天之龙允也天子降于卿士统是帝命之意
　　挞彼殷武奋伐荆楚冞入其阻裒荆之旅有截其所汤孙之绪
　　维女荆楚居国南乡昔有成汤自彼氐羗莫敢不来享莫敢不来王曰商是常
　　天命多辟设都于禹之纉歳事来辟勿予祸适稼穑匪解
　　天命降监下民有严不僭不滥不敢怠遑命于下国封建厥福
　　商邑翼翼四方之极赫赫厥声濯濯厥灵寿考且宁以保我后生
　　陟彼景山松栢丸丸是断是迁方斵是防松桷有梴旅楹有闲寝成孔安
　　诗序云祀高宗也
　　武丁尝恭黙思道矣傅说亦尝啓之学于古训矣此以挞伐为威者何盘庚没而殷道衰荆楚恃其强以外叛国几不振矣维是挞伐之师出而裒其旅截其所责之以大义而知畏且令诸侯闻者之皆畏则此举似亦不可少也要之皆从思道学古中出也所以称中兴之令主与
　　伐而入其阻裒其旅截其所方可以服其心而不二孔明征南而曰自此不复反矣亦此意
　　异域亦有人心也责以大义而彼自知畏服矣武丁不独肆其威又能尽所以化诲怀服道此方是王者之师
　　天命多辟节是由平荆楚之威説到服诸侯处以见中兴之烈
　　歳事来辟勿予祸适但曰稼穑匪解则侯职之所重葢可见矣王祭不共包茅不贡其曷以逭伐哉天命降监二句泛説小民之可畏不僣不滥以下方着武丁身上説见其能严乎下民受天之明命而大建中兴之福也
　　商邑犹旧也而称翼翼者岂独在更新之饬哉维王振于其上人心自觉改观焉而都邑始爲天下重耳且更有声教之宣威灵之震寿考令终以贻子孙无疆之福故诗人一一指言之以见中兴之所为极盛也
　　陟彼景山节是立庙以安武丁之神灵也故曰寝成孔安
　　武丁有百世不磨之功宜立百世不迁之庙

　　重订诗经疑问卷十二
