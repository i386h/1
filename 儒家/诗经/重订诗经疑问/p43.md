<!-- { "loadSidebar": true } -->
　　肃雝虽分训敬训和实是一物葢在庙只是一个敬而敬之从容合礼处即是和肃而不雝勉强之敬也维合得此二字然后爲皇皇之度
　　显相即相维辟公之相有显明之徳者也周公亦在其中济济多士则诸侯以下助祭者此皆秉文之徳则诸侯可知而天子又不必言矣究竟此文徳不出肃雝二字
　　对越越字是发越之越言对答而发越之也文王在天之灵洋洋乎如在其上是爲对越
　　对越在天言此心之仰承骏奔走在庙言此身之趋跄綂夲秉文之徳来
　　颂文徳者曰文明柔顺文明是其显处柔顺是其承处有是二者之徳自然不触怒于人故曰不显不承无射于人斯葢深咏文徳之入人深而至今在也承作尊奉解射作厌斁解皆不敢从
　　思齐篇云雝雝在宫肃肃在庙不显亦临无射亦保此云肃雝显相即其雝雝肃肃之在人心也云不显不承无射于人斯即其亦临亦保之至今存也故中着一语云秉文之徳
　　维天之命于穆不已于乎不显文王之徳之纯假以溢我我其收之骏惠我文王曾孙笃之
　　首节从天命一直説下言维天之命于穆不已未有能全体之者于乎不显文王之徳之纯无二无杂无间断先后一天命之不已焉然则文王其天乎此是一直説下非相拟合之词
　　假以溢我节承上假昭假也溢流溢也愚揣诗意谓文王徳极其纯其所蓄积深矣倘今之祭昭假在天之灵而流泽波溢于我我其以身收受之不敢忽也从此景徳以为行莫非我文王之骏惠而子子孙孙将笃其庆泽而未艾焉如此解或可得诗人之意若谓何转而为假恤讹而为溢则吾所不信也曾孙笃之之笃即皇矣篇则笃其庆之笃曾孙之能笃其庆亦由文王之庆之长也
　　连下三我字皆亲之之辞
　　维清缉熈文王之典肇禋迄用有成维周之祯
　　维清缉熈愚谓似不如是解清言心体之不混也缉熈言继续其光明而心体之常清也诗意若谓自古典则之诒有矣然未有心体澄然继续其光明而创制立则如文王之所诒者维其若是故自肇祀以迄于今治功有成维周家之祯祥皆文王之典之所致也所以迄今以徃思祀之不可已耳文王篇云穆穆文王于缉熈敬止昊天有成命篇云于缉熈单厥心敬之篇云学有缉熈于光明载见篇云俾缉熈于纯嘏皆就此人之心学言此独注云所当清明而缉熈者所当二字愚不能解
　　论文王之徳只是个缉熈敬止论文王之典只是个维清缉熈不继续其光明曷以称至徳称大典肇禋即就文王之初祀言
　　烈文辟公锡兹祉福惠我无疆子孙保之无封靡于尔邦维王其崇之念兹戎功继序其皇之无竞维人四方其训之不显维徳百辟其刑之于乎前王不忘
　　烈文云者有功烈而又有文徳之称
　　天子感诸侯助祭以获福亦欲以福报之乃其词曰无封靡于尔邦云云又曰无竞维人云云此方是天子锡福之词
　　首节四句一直下语却甚有次第
　　诸侯何能锡天子之祉福乃祭不可无助裸之人也助而获福犹其锡矣
　　无封靡于尔邦二节緫收于乎前王不忘一句似作一气解照二无字起语似作二叚解若照四其字及收语则四之字又宜作四叚解诗意若曰汝烈文辟公助祭而锡兹祉福惠我以及子孙我亦愿有答焉封靡非善物也无封靡于尔邦维王其克崇焉戎功不可弃也念兹戎功继序其克皇焉孰有竞于人乎无竞维人四方其取训矣孰有显于徳乎不显维徳百辟其仪刑矣凡此皆前王之所以锡厥后者也于乎前王不忘是汝辟公所当深念者葢后二节緫照首节锡兹祉福惠我以及子孙看便见戒勉锡答之意是所谓善颂善祷也是之谓颂説诗者知可作四叚解又知可作二叚解又知可作一气解斯可与言诗矣
　　无封靡于尔邦语极佳富贵不期骄奢而骄奢自至任意封殖而侈靡为害不小故有国家者当先去此一大病书曰无教逸欲有邦此曰无封靡于尔邦真千古之烱戒
　　继序其皇是光大而恢廓意汝助祭锡福于我之子孙我念功笃厚于汝之继序此正是相报答意训之者尊以为训也刑之者刑以为式也
　　曰无竞维人四方其训之要渠以先王之自强为训也曰不显惟徳百辟其刑之要渠以先王之入徳为刑也故总叹咏之曰于乎前王不忘是作二叚解者其训其刑不忘前王方无封靡于尔邦而承维王之崇继序其皇要见今日报之以福亦即前王之所欲报者也是作一气解者
　　天作高山大王荒之彼作矣文王康之彼徂矣岐有夷之行子孙保之
　　诗序祀先王先公也而注谓祭太玉之诗然诗有文王康之句序较为是
　　大王荒之之荒即书荒度土功之荒即豳居允荒之荒葢言始开其荒也皇矣篇作之屏之修之平之啓之辟之攘之剔之正是荒之之事
　　迁岐夲非得已而周用以兴似非人之所能为也故称天作谓天工之造作也及太王开荒而民归如市筑室于兹则称彼作谓人工之创作也彼徂又夲彼作来而緫出于天意故以天作名篇
　　彼徂矣岐有夷之行葢言大王居豳乐业久矣而曷徂于岐狄人侵之不得已而有此行耳不得已迁岐而作屏修平启辟攘剔费无限之精神方造此无疆之基业子孙其可防弃之乎故结以子孙保之望其必如文王之康然后可无负大王之荒也
　　昊天有成命二后受之成王不敢康夙夜基命宥密于缉熈单厥心肆其靖之
　　诗序郊祀天地也而细读其词是祭成王之诗成王保成命而致盛治全在不敢康一念上
　　成命基命何以别成命者已定之命也基命者仰承此成命上思以安借之也成字死基字活
　　夙夜基命宥密言成王早夜所图惟维欲承借此成命到安宥静宻处不使少有倾覆动摇也凡物置之安静处则无虞置之倾动处则易壊下文于缉熈单厥心肆其靖之正夙夜基命宥密之实事注谓夙夜积徳以承借天命者又宏深而静宻是能继续光明文武之业而尽其心故今能安静天下云云似未得诗人之防
　　易曰苟错诸地而可矣借之用茅何咎之有正夙夜基命宥宻之谓也
　　于缉熈单厥心一串下言继续其光明尽所以图惟天下之道也人君治平天下全在明明徳不继续其明而谓尽心于天下吾未之信也
　　到肆其靖之处然后谓之基命宥宻靖字正与宥宻字相照
　　我将我享维羊维牛维天其右之仪式刑文王之典日靖四方伊嘏文王旣右享之我其夙夜畏天之威于时保之
　　诗序祀文王于明堂也是
　　将享而以羊牛所以亲之也上帝所歆以诚不以物故维羊维牛遂可致上帝之来歆也右即下篇右序之右古人尚右若曰帝已尚此将享云耳如注谓天庶其降而在此羊牛之右则下篇右序有周将序有周于何物之右耶且维天其右之与下节伊嘏文王既右享之语同非不敢必之辞也敢问髙明
　　雝之篇曰旣右文考亦右文母右尊也我尽诚敬以尊神曰右神鉴我之诚敬而歆其所尊亦曰右仪式刑文王之典句仪式二字宜稍读
　　文王之典何典也维清缉熈之所垂示也
　　仪式刑文王之典日靖四方是平日事祭胡不叙品物而叙此也葢明堂宗祀文王以配上帝分明以天为父以文王为子父子同食于一堂共此牛羊耳不更设也故不更叙乃文王所望于后之人在继志述事不在乎品物之陈故但以平日仪式之事告而伊嘏文王即旣右享焉耳
　　我其夙夜节注甚明小心翼翼昭事上帝文王之心也畏天之威于时保之则存文王之心矣存文王之心斯可常保上帝降鉴之心此是颂者之夲防
　　时迈其邦昊天其子之实右序有周薄言震之莫不震叠怀柔百神及河乔岳允王维后明昭有周式序在位载戢干戈载櫜弓矢我求懿德肆于时夏允王保之诗序廵守吿祭柴望也武王既定天下有廵行方岳事故周公追述以作歌焉
　　王者夲天之子也礼乐刑政稍有乖谬天之子谓何此篇首节云时迈其邦昊天其子之下节云实右序有周明昭有周允王维后允王保之此天子允王四字湏细体书曰元后作民父母以为天下王盖唯真实作民父母乃可称天下王称元后乃可称允王称天子此以见诗书之言之互相证也右序者尊尚而序列之也薄震而莫不惧怀柔而莫不格允王维后其尊尚序列也何如
　　明昭有周与上右序有周一様看
　　廵行朝防诸侯全是序列其次第示以平定安集之要务故上节但言承右序之命为人神之主此节方言承明昭之命武脩文求懿徳以共保天命于无穷语法极有次第
　　干戈弓矢所以戡定天下者王者其谁废之第业已平定则求懿徳以肆时夏固永保太平之第一义也故曰允王保之
　　按此篇与书武成相表里黄氏曰时迈见武王所以得天下与所以保天下也武王廵守之事诗有时迈书有武成时迈吿祭之乐章也武成识其政事以示天下万世也庚戍柴望大吿武成此祭告懐柔之实也昭我周王天休震动此莫不震叠之实也庶邦君暨百工受命于周此式序在位之实也武脩文归马放牛此非戢櫜之意乎建位任事重民五教惇信明义崇徳报功此非懿徳以保之乎此一叚极有理
　　执竞武王无竞维烈不显成康上帝是皇自彼成康奄有四方斤斤其明钟鼓喤喤磬筦将将降福穰穰降福简简威仪反反旣醉旣饱福禄来反
　　诗序祀武王也然中有成康字不应后代之谥若是其凑合也从朱子为长
　　君徳只是个刚与明武王持自强之心便成极大功烈天下莫与为竞成康继世而亦持此心便不为物欲所蔽而可以照临四方故既称不显成康而又称斤斤其明
　　成康之有四方承上世也佳处全在斤斤其明上曰钟鼓喤喤磬筦将将降福穰穰又曰降福简简威仪反反云者何凡颂之体不独称羙前人之功徳实以兴起后世之仪刑但述功徳而不及主祭者称颂之谓何此云降福既已简简而威仪尚尔反反焉前王将醉饱以飨之而福禄之来反未艾矣此方是个颂体
　　威仪反反者反之于始而如一也楚茨篇所谓我孔熯矣式礼莫愆是也
　　思文后稷克配彼天立我烝民莫匪尔极贻我来牟帝命率育无此疆尔界陈常于时夏
　　诗序后稷配天也后稷上世农官周家推夲以配上帝疑于追崇之过故周公作此为颂
　　后稷之功不过稼穑耳曷以文归之文徳所以开太平也民不知稼孰厚其生而况乎利用正徳之可望哉自后稷开稼穯之利民始得以立命而万世有太平焉文徳孰大于是故周公思此文徳以作颂曰思文后稷克配彼天立我烝民莫非尔极一字无虗羙也
　　天能生人不能使人之自生有后稷始有人有人始有天其功徳真是克配
　　立我烝民立字不作粒字解语曰爲天地立心为生民立命民匪后稷谁与立其命哉是其有相之道真立我民命于无穷者故诗人特下个立字
　　贻我来牟立其生也而其功直至陈常于时夏以立民之徳故云立我烝民莫匪尔极
　　何谓尔极有相之道左右生民莫有能及之者是也屋脊曰屋极北辰曰北极正是此个极字
　　帝命来牟四句一串下莫分养教平对率育者尽民而育之也尽民而育更何彼此疆界而何君臣父子之相夺伦哉此谓陈常于时夏也至此乃见其开万世太平处乃谓思文后稷克配彼天
　　嗟嗟臣工敬尔在公王厘尔成来咨来茹嗟嗟保介维莫之春亦又何求如何新畬于皇来牟将受厥明明昭上帝迄用康年命我众人庤乃钱鏄奄观铚艾
