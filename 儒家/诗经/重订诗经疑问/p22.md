<!-- { "loadSidebar": true } -->
　　水旱之灾何代无之在君脩徳以弭之耳此诗人发端于饥馑而深咎旻天之弗虑弗图也注将天变人离并言之甚欠妥
　　旻天疾威弗虑弗图其词虽是咎天其实咎王之不能恐惧脩省也庶曰式臧覆出为恶此正言其弗虑弗图处故下章接如何昊天辟言不信要识得法度之主曰辟法度之言辟言也辟言不信则必亲信谗佞乐闻谀言罪其不能言而悦其能言者矣此是君人者第一病痛故诗人特发之
　　正言法语人君之药石也正言法语之不信能思虑改图而为善乎此是覆出为恶之病根
　　羣臣以王之不信辟言而离居而莫肯夙夜莫肯朝夕盖未闻敬身之道也敬身只是一个谨恪各谨恪自持而同寅恊恭以为事此方是天工人代之义故诗人呼几百君子而告以各敬尔身胡不相畏不畏于天
　　正大夫三事大夫邦君诸侯各有当共之职夙夜朝夕匪懈以事一人乃为各敬其身之实事知此则必知相畏以畏天矣书曰钦哉惟时亮天工此敬身之説也曰百僚师师百工惟时此相畏之説也曰勑天之命惟时惟几此畏天之説也
　　戎成不退饥成不遂总由辟言不信来
　　防我御惨惨日瘁应前正大夫离居二句见众人皆去而我独当其劳所谓莫知我之勚也
　　此日瘁即北山篇或惨惨劬劳之谓
　　再呼凡百君子望愈切而责愈深矣
　　凡百君子莫肯用讯云云承防我御二句来若曰我独如此而尔軰防莫敢出声但唯聼言则答一闻譛言则退此辟言终无由闻王之所以终于恶也
　　听言者可听之言君所乐闻者则答之而无忌譛言者譛已之言已所深惧者则退避而不居凡世之遭谗者情必至是此正其莫肯用讯处
　　哀哉不能言节承上二节説来若谓尔于听言则荅谮言则退亦无怪其然也今之世闻忠言则病其不能言而俾处其瘁闻佞言则喜其能言而俾处其休是出言诚有不易者但人臣之义则应言无不尽不应若是之退讳耳此于曲体其情中深寓切责之意
　　凡言之忠者皆根心而发而非取办于口者廼君不能察而罪及之故曰匪舌是出维躬是瘁注云非但出诸口而适以瘁其躬甚未妥
　　维曰予仕节又承上説来若曰今之出言不易如此盖亦难仕矣将谓吾从直道乎是世之所谓不可使者得罪于天子亦谓姑从枉道乎是世之所谓可使者实怨及于朋友可苟仕乎此仕之所以棘且殆也据此情其退去似亦可原者但人臣之义则不应度此以为去留耳
　　此二云字极有意味屈原卜居篇云云全本此谓尔节始劝其复归而正责之
　　思曰防思泣曰泣血言曰无言不疾其情可谓悲且恫矣
　　凡言之切中者必见恶于人故曰无言不疾
　　昔尔出居二句正照谓尔迁于王都二句若曰尔能作室于外而可谓王都之无室家何哉
　　凡责人必以正义然其中却有一叚不得已苦情在不论其世而体其情彼犹有辞唯若此诗哀哉以下论其时世若此其难处而原其情真若有甚不得已者我亦备体知之但人臣之义不若是恝必敬其身而思日賛賛襄哉方为正理斯其言曲而中而闻之者不觉其首伏而无辞耳

　　重订诗经疑问卷五
<经部,诗类,重订诗经疑问>
　　钦定四库全书
　　重订诗经疑问卷六
　　明　姚舜牧　撰
　　小雅
　　旻天疾威敷于下土谋犹回遹何日斯沮谋臧不从不臧覆用我视谋犹亦孔之卭
　　潝潝訿訿亦孔之哀谋之其臧则具是违谋之不臧则具是依我视谋犹伊于胡底
　　我既厌不我告犹谋夫孔多是用不集发言盈庭谁敢执其咎如匪行迈谋是用不得于道
　　哀哉为犹匪先民是程匪大犹是经维迩言是听维迩言是争如彼筑室于道谋是用不溃于成
　　国虽靡止或圣或否民虽靡膴或哲或谋或肃或艾如彼流泉无沦胥以败
　　不敢暴虎不敢冯河人知其一莫知其他战战兢兢如临深渊如履薄氷
　　诗序大夫刺幽王也
　　旻天疾威亦无所归咎而归之天也
　　议论曰谋由是见之施为曰犹故二字并举而专重于谋此犹字不宜亦解作谋字
　　察善恶之分致从违之决是人君第一事否则未有不惑于邪谋者诗柄下一惑字一断字极妙
　　亦孔之卭病在国也即下章所谓沦胥以败也回遹遹字不应训辟字味文王有声篇遹骏有声遹求厥宁遹观厥成数遹字当是飞疾之意大抵谋犹邪僻而无法度曰回飞疾而不安详曰遹
　　潝潝而靣相和訿訿而背相诋极状得小人之情态上章谋臧不从二句是罪其君之不断此章谋之其臧四句是罪其臣之苟同苟同而无定断此谋犹之所以回遹也
　　洪范曰谋及卿士谋及庶人谋及卜筮易曰人谋鬼谋故诗及与谋夫
　　书曰朕志先定询谋佥同鬼神其依筮恊从凡谋未有不先于定其志者志不先定而谋之鬼厌而不我告矣谋之人盈庭而莫执其咎矣谋之回遹端在此故首章诗柄下断之一字
　　不我告犹者不告我以所当为也
　　酌议必参之众论主张在决之一人任徳亦我任怨亦我而国是定矣此之谓定谋若谋夫孔多而无主便各出议论互相推诿未有能善其谋者唐史曰凡此蔡功惟断乃成盖识此防矣
　　古今以谋败者多矣而宋为甚议论多而成功少最发得此诗之防
　　如匪行迈谋二句譬得极好凡谋固欲其行之也必与行人谋始得所行之路坐谋所适而道安可得乎之燕而适越无怪其谋之莫定也
　　哀哉为犹节承上説来盖上章谋夫孔多云云只説得个谋之莫定尚未及其所以为谋者故此着哀哉二字伤其所为谋者匪先民大犹之法而唯迩言之从是正首章所为谋臧不从不臧覆用者故复以筑室道谋譬而决其犹之莫成
　　犹即谋之见于政事者
　　先民即出大犹之人对举言者甚言其犹之不归于法则耳
　　听是听信而不疑争是争用而莫夺
　　如彼筑室二句譬极当盖凡所谋者欲见之行以为居也谋筑而与行人谋可必其成乎此成字要防得好成国成也国成一定而不变非国之成即有所为皆非其可居者焉得成溃决也言决不能成也不应作遂字解
　　行道宜与行者谋筑室宜与居者谋反是而欲得于道溃于成未之有也此将二谋字比上之失谋者极切当
　　我二节通説谋而两防一犹字是作文之法国虽靡止节言未尝无善谋者特上不能用以至于败耳
　　圣哲谋肃乂五字总谓世有善谋者然细分之圣通明也通明者善谋善断可以主国谋定国是故于国虽靡止下着或圣或否句哲者知几可逺谋谋者熟处可定谋肃者慎惕可以无败谋乂者刚决可以成全谋是皆民之俊乂也故于民虽靡膴下着或哲或谋或肃或乂句或曰圣哲谋肃乂虽并举而谋居其中谓此诗之防在谋也语意亦巧圣哲谋肃乂是世之善谋者善谋不从将日向下流而危亡可立待矣故云如彼流泉无沦胥以败沦胥以败在如彼流泉下此沦字应作沉沦之沦解言无沉沦相胥以至于败也
　　抑篇云肆皇天弗尚如彼流泉无沦胥以亡此云如彼泉流无沦胥以败不敬天不择人未有不沦胥以至于败亡者
　　末章正照前谋字説语意若曰彼妄谋者如暴虎如冯河岂可妄用哉然谋不可废也要在主是谋者存战兢惕厉之心如临深如履薄唯臧者之是用耳但知斥妄谋而不知慎用其善谋此诗之所谓人知其一不知其他者也孔子曰暴虎冯河死而无悔者吾不与也必也临事而惧好谋而成者也其深合此诗之防乎大注云云愚未敢以为然敢正髙明
　　首章言谋犹回遹病其君之不善用次章状小人之所为谋犹者各以其意而不臧三章承説各为谋者之不得其道四章承説不得其道者之难底于成五章表世有善谋者之当用六章教人之用谋者在持之以兢惕之心
　　宛彼鸣鸠翰飞戾天我心忧伤念昔先人明发不寐有怀二人
　　人之齐圣饮酒温克彼昏不知壹醉日富各敬尔仪天命不又
　　中原有菽庶民采之螟蛉有子蜾蠃负之教诲尔子式糓似之
　　题彼脊令载飞载鸣我日斯迈而月斯征夙兴夜寐无忝尔所生
　　交交桑扈率场啄粟哀我填寡宜岸宜狱握粟出卜自何能糓
　　温温恭人如集于木惴惴小心如临于谷战战兢兢如履薄氷
　　此兄弟遭乱相戒以免祸之诗然须防有怀二人是其大主意其所努力处在各敬尔仪念昔先人求所为自善之道中原有菽节不是其身去教子盖念亲之所以教我者如此必夙兴夜寐如集木临谷履氷若昔先人之所为庶可永承天命而无忝其所生耳以敬身教子对言者恐非此诗之防敢问髙明以鸣鸠戾天兴取努力向上昔先人是昔时之为善者齐圣温克其人也我心忧伤念昔先人有努力求进不如其人不已意
　　凡人不思其亲则必不自敬其身思及其亲之所以生我教我若中原有菽一节则必以齐圣温克为师而不敢同流于彼昏壹醉之习矣此明发不寐有怀二人其人先见得极分明自説得极透快齐圣温克而不困于酒是昔先人敬其身以承天命者壹醉日富则今时习于酒之昏昏者也各敬尔仪天命不又兄弟劝各努力敬身效齐圣温克者之所为则立意甚佳而其向进亦甚烈矣
　　壹专一也富加益也四字状尽滛湎于酒
　　凡整肃通明的人即当欢怿欵洽时亦知谨饬自谦和而可爱
　　抑诗云抑抑威仪维徳之隅春秋传曰威仪所以定命也匪敬尔仪其何以脩徳而承命读此诗可以知此人
　　吾身与天命相对越无时无处可萌一懈心才一懈惰天命即从此违矣是天命不又之説也要防得细教诲尔子式糓似之正道二人之所以教我意凡父母之教子未有不道之以善使与齐圣温克者而同归也
　　中原节原是説父母之教我故下章説到夙兴夜寐无忝尔所生若作我又教其子则上下牵合而文势甚寛缓矣凡于此等处要体得真认得切仰视曰题令飞鸣不已起下征迈意
　　我日斯迈二句似不如此解诗人盖谓我与而一日有一日事一月有一月事不可放过当斯迈斯征早夜以从事云尔故下承夙兴夜寐无忝尔所生句日月安可分而我説
　　无忝所生正应前有怀二人句
　　前云明发不寐有怀二人此云夙兴夜寐无忝尔所生凡思做好人为父母好儿子断然朝夕不可以自懈
　　桑扈本不食粟也今交交率场而食粟似有横剥民脂意若是而民不堪求必罹于刑狱矣故接哀我填寡宜岸宜狱宜岂宜也若曰民岂宜罹此哉故不自能糓而握粟以卜也
　　交交桑扈节是于时事难处中求所以自善之计然其道不在乎他在敬尔仪念昔先人而已故又説温温恭人一节兄与弟各努力小心以自励
　　自何能糓正应前式糓似之一糓字言父母教我以善若斯之殷勤我何自能糓而不负父母之厚望也语语相照应
　　温温恭人节正照前齐圣温克説见昔先人以此自善其身以承天之命我亦当若其所为承天命以无忝其所生也正收拾明发不寐有怀二人意然昔人温克我軰当效其所为而彼昏不知壹醉日富亦可自省矣此诗人言外之意足以风世也温温恭人是成语如集于木而恐坠矣且惴惴小心如临于谷而恐陨焉又战战兢兢如履薄氷而恐防焉慎而又慎盖若斯之至也总之只是一敬字此正实用力以敬尔仪处
　　雨无正责羣臣之离居教之各敬尔身此戒人子之式糓教之各敬尔仪敬之一字真臣子持身之大本也
