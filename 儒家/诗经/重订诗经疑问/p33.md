<!-- { "loadSidebar": true } -->
　　雝雝二句虽照上而实开説緫见其居处之不苟也不显亦临无射亦保緫是个小心翼翼缉熙敬止处射作斁解吾不知其何始即此篇亦有古之人无斁斁字何不亦用射字耶愚谓射即是射字疑是触及之意诗若曰虽不显著而常若鉴临虽不触及而常加保守云尔如此解自可通不必训作斁戎疾是外来的不能保其不至脩德是分内事故烈假可保其不瑕
　　凡人有闻才加敬慎有諌才加进脩文王虽无听闻而心常惕焉必归于法式虽无諌诤而心常求焉深入于义理此缉熙敬止之极功与上不显亦临同意注所云较未得文王勉勉不已之心
　　成人有德小子有造则无一人不在化育之中所谓一时人材皆得其所成就者即此便是誉髦斯士处而实由文德之纯亦不已者来故着古之人无斁句上文不显亦临无射亦保不闻亦式不諌亦入正是古之人无斁处
　　文王之光大无玷成就人才緫由其无斁之心来而所以脩德养心得成盛美却由禀气之庄敬来故首章本思齐大任以见文王之所以圣也
　　皇矣上帝临下有赫监观四方求民之莫维此二国其政不获维彼四国爰究爰度上帝耆之憎其式廓乃眷西顾此维与宅
　　作之屏之其菑其翳脩之平之其灌其栵啓之辟之其柽其椐攘之剔之其檿其柘帝迁明德串夷载路天立厥配受命既固
　　帝省其山柞棫斯防松柏斯兊帝作邦作对自大伯王季维此王季因心则友则友其兄则笃其庆载锡之光受禄无丧奄有四方
　　维此王季帝度其心貊其德音其德克明克明克类克长克君王此大邦克顺克比比于文王其德靡悔既受帝祉施于孙子
　　帝谓文王无然畔援无然歆羡诞先登于岸宻人不恭敢距大邦侵阮徂共王赫斯怒爰整其旅以按徂旅以笃周祜以对于天下
　　依其在京侵自阮疆陟我髙冈无矢我陵我陵我阿无饮我泉我泉我池度其鲜原居岐之阳在渭之将万邦之方下民之王
　　帝谓文王予懐明德不大声以色不长夏以革不识不知顺帝之则帝谓文王询尔仇方同尔兄弟以尔钩援与尔临冲以伐崇墉
　　临冲闲闲崇墉言言执讯连连攸馘安安是类是祃是致是附四方以无侮临冲茀茀崇墉仡仡是伐是肆是絶是忽四方以无拂
　　诗序皇矣美周也天监代殷莫若周周世世修德莫若文王
　　此篇叙大王王季之德以及文王伐宻伐崇之事緫见是天命所在非人力所可为
　　防监观四方求民之莫句见天本无私于人只求一人焉可以平定天下措生民于清净宁谧之中便欣然以天下付之所以为人君者当常懐安定生民之心而不负上天付托之意
　　曰监观四方求民之莫则上天择君之意已略见矣维彼二国维此四国当时必有所指此不可考而认二国为夏商谓爰究爰度是寻谋四方之国则于监观四方求民之莫语似多了一转或曰二国即下章宻与崇也亦有理
　　上帝耆之耆字即周颂耆定武功之耆字
　　维彼四国爰究爰度云云当是四国中有究心于治理度量于民瘼者上帝之心即耆定焉而增其式廓耳注训究为寻训度为谋而緫云求于四方之国苟上帝之所欲致者体认欠明
　　爰究爰度正对不获言葢未有不究度而能获者乃眷西顾二句接上说来言当时爰究爰度可以安定斯民者惟大王焉所以眷焉西顾而与之安宅也此字指大王此维云者维大王能承此式廓之命也作之屏之其菑其翳是撤去其障蔽脩之平之其灌其栵是削治其道涂啓之辟之其柽其椐是芟除其丛植攘之剔之其檿其柘是存植其美材緫之则开创以莫民之事所以帝命眷焉而王业之所由始也大王自邠而迁于岐故云帝迁明德
　　串夷载路不是混夷駾矣之说当时狄人侵我邠邑人民已为其所有大王不忍舍之去曰二三子何患乎无君我将去之而使之随于是民从之如归市焉而皆自狄人中出故云串夷载路耳
　　大王本避狄人之侵不得已而居岐曰此维与宅乃天鉴其与之岐以开王业之大诗颂之曰帝迁明德要见人只是一个脩德能脩其德即万一有不得已事中间友获大福未必不是天之美意要识得明德曰帝迁厥妃曰天立见通是天意所在
　　乃眷西顾此维与宅已受命矣而爰及姜女聿来胥宇实非偶然故云受命既固
　　防帝省其山句见天无日不监观于周即柞棫斯拔松栢斯兊观之则大王之所以安定其民者葢益大当乎天心矣所以帝与作邦又与作对而生此大王王季焉耳
　　廼慰廼止以奠生民之居乃召司空司徒以立庙社门堂之制此是帝作邦而生有贤嗣曰大伯王季是帝作对此句意重在作对上注自其初生大伯王季之时而已定矣句极好
　　此对字即下章以对于天下对字有此邦而无贤君以承之其何以对国人故此下一对字
　　维此王季因心则友云云虽是因太伯之让而云然然此处不必多说但谓大王生个太伯又生个王季天意便有在矣维此王季因心则友则友其兄不以存与去间也则维知笃厚周家之庆载锡让德之光受禄而无防焉所以能传世而奄有此四方也若谓太伯因何而让王季王季因让而益脩德将太伯王季通防做有心的人觉未快
　　因心则友则友其兄则笃其庆三则字语极若曰王季之因心则存此个友而其友则友此大伯也则知笃厚我周家之庆而其他皆所不知也
　　帝度其心恐非制其心之说貊亦不应作莫字解盖言王季之心维此孝友克笃周家之庆可以仰承乎上帝故帝心亦监度之而使其声闻宣布于遐迩也度即鉴度之度貊即蛮貊之貊若谓帝制王季之心使有尺寸能度义又清浄其德音使无非间之言不知帝何以制其心又使其无何等非间之言也愚不敢从
　　德音必本于明德故貊其德音下承説其德克明其德克明云云不是王季之德有此六者王季之德只一个克明而已克明此明德胷中了无障蔽自随物之至而能分别其等类这便是克类明足以类物其聪明特逹首出于庶物之上这便是克长眀足以类物而长人则我之德足以纲纪四方而莫不在其统驭之内这便是克君维其克君故王此大邦而其王此邦也却又以柔和之道治之而克顺焉以一体之情聨之而克比焉比及于文王其德即克明之德而靡悔焉此既受帝祉施于孙子传之万世无穷也愚谓如此解庶得诗人之意
　　此诗称王季曰其德克眀康诰称文王曰克明德而此诗上章云帝迁明德下章云帝谓文王予懐明德可见只一个克明而非有六者也大学一书中只说得一个明明德此其一证
　　前人有明德而后人更改之便是悔
　　欲言文王伐宻事先说帝谓文王无然畔援无然歆羡见得文王之斯旅也唯以对天下而初无一毫自利之心欲言文王伐崇事先说帝谓文王予懐明德不大声以色云云见得文王之斯举也唯以顺帝则而初无一毫自逞之意
　　帝谓文王云云正是天命之所在文王克明德自无畔援歆羡之心而此曰帝谓文王无然云云若天有所以告戒之者天玉成一圣人圣人仰承乎帝命本是如此
　　畔援歆羡虽聮绵却字各有义畔疆畔也有疆畔以分彼此然后从而攀援之是之谓畔援歆动念也此念既动斯不能禁其羡慕之心是之谓歆羡此二者皆人心之防溺也无然畔援歆羡絶无一毫之防溺超然先登于其岸矣身先登于岸然后能捄援生民之防溺故下接伐宻之事
　　王季则笃其庆文王以笃周祐正见其相承处以对于天下正应前章作对一对字
　　王赫斯怒爰整其旅亦已亲征宻矣如何说安然在周之京且无矢我陵云云说人无敢陈兵于陵饮水于泉以拒我愚以意逆诗人意若曰文王此行虽奋怒以徂征然此心实无畔援歆羡也惟依然如其在京者以侵自阮疆并不横加肆虐葢所怒者止在宻之君而不及于宻之士女也故视所陟之陵曰我陵我阿曰我泉我池秋毫不加犯焉所谓宻人即吾人也由是度其鲜原而居岐之阳在渭之将聮之邦域之中而絶其侵陵之患此之谓万邦之方下民之王也
　　无矢我陵四句是初行师时视宻之人民即吾之赤子而无犯秋毫度其鲜原三句是既征讨后收宻之都邑入吾之版圗而视同一体此总是文王视四海为一家意故下文云万邦之方下民之王注相其髙原而徙都焉所谓程邑也不知令宻都之耶周自都之耶如令宻都之不应既伐而复与之居如周自居之则周又未尝都于程邑也注徙都一语大欠分晓方向方也万邦趋向曰万邦之方王归往也下民归往曰下民之王
　　明德原是天所赋于人者我能全此明德便足以类万物足以长天下君万邦所谓求民之莫者只求此明明德者而已故帝谓文王曰予懐明德
　　不长夏以革愚不敢强解但就字义度之夏有盛大意革有改制意或者帝谓文王凡所设施不恃盛大以改制矣乎未知是否
　　大声以色便在声色上见非明德自然之昭著长夏以革便在夏革上见非明德自然之作为有识有知便在知识上见非明德自然之法则故声色不可大也夏革不可长也但不识不知黙顺帝天之则此之谓明德而帝之所深懐者
　　观予懐明德一语见天为生民求安定无日不懐明德之君也故责望之极殷
　　用声色即是大用夏革即是长要防得圆融
　　天道变化不穷实有则而不过故称帝则此帝则是自然之变化初无知识于其间才着知识便非帝则之自然故命之曰不识不知顺帝之则易曰乾元用九乃见天则又曰先天而天弗违后天而奉天时此不识不知顺帝之则事
　　天何心于生人杀人哉因可生而生之耳因可杀而杀之耳皆有则而不过在文王时如崇侯之譛其罪岂可赦哉举兵而薄伐要以行天之诛耳吕氏云虽举兵以伐崇莫非顺帝之则而非我极防得好文王原有伐崇一事诗人着其奉天命而非我故着帝谓文王询尔仇方合下一章
　　临冲闲闲章正指其伐崇事注缓攻徐战一段极说得好
　　凡读诗须先讨求个大防大防既得横东监西无不合着如此诗大防在监观四方求民之莫二句上乃所谓莫民者只在明明德之人故叙大王说个帝迁明德叙王季说个其德克明叙文王说个予懐明德而中间称上帝耆之帝省其山帝度其心帝谓文王不一而足总见上天为民求一贤君若此其切为人君者必明明德于天下然后可对天下仰望之心可不负上天立君之意此诗人立言之大防也不是之求而徒求之文词间是章句之儒而非吾所望于说诗者
　　经始灵台经之营之庶民攻之不日成之经始勿亟庶民子来
　　王在灵囿麀鹿攸伏麀鹿濯濯白鸟翯翯王在灵沼于牣鱼跃
　　虡业维枞贲鼓维镛于论鼓钟于乐辟廱
　　于论鼓钟于乐辟廱鼍鼓逄逄蒙瞍奏公
　　此篇因孟子引说古之人与民偕乐故后儒承说前二章是民乐文王台池鸟兽之乐后二章是民乐文王钟鼓之乐不知此灵台是文王所筑以望氛祲察灾祥时观游节劳佚者自是王政所不可废乃文王就于此台畔建有辟廱之制悬设钟鼓于其中令蒙瞍习肄其业倘万几之暇游息于斯即令此蒙瞍间钟鼓而奏公焉葢不特朝廷有諌诤之陈宫壸有史管之记在舆有旅贲之规即一游息时未尝不闻乐而警惕于其心也此是文王建灵台辟廱大主意后世因辟廱定为天子之学葢亦仍此意而为之也不究文王游息警惕之意而但称民乐文王台池鸟兽钟鼓之乐谬甚矣敢伸防喙以正千古之大谬高明者幸虚心裁夺焉
