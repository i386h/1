<!-- { "loadSidebar": true } -->
　　首章赋羊与牛至于再上是举羣与犉以见其生息之蕃下则着其和且安以见蕃息之可爱首语谁谓云云矜詑其新有因拒前言无者以觧其嘲也或降或饮或寝或讹曲尽牛羊散牧之景状何蓑何笠或负其糇曲尽牧人共事之景状
　　讹训动未当此字从言从化当是鸣与动俱之意三百维羣未必诚三百也若俗语所谓二三百耳九十维犉未必诚九十也若俗语所谓八九十耳三十维物亦未必诚三十也若俗语所谓二三十耳如此体防庶可得诗人之语意
　　抑疑物色何以必三十也古者郊社庙祭之牛必卜而用之卜与十古书法相类或者三卜维物尔牲则已具乎敢问髙明
　　再提尔牧来思以薪以蒸以雌以雄见牛羊驯扰不假驱防奔逐之劳故牧人有余力以及于采猎也承尔羊来思矜矜兢兢不骞不崩见物类之并育无相害也麾之以肱毕来既升见人与物之意两相觧耳牛羊皆然而独举羊者羊善触而难扰也
　　矜矜兢兢训坚强骞训亏崩训羣疾似无谓愚谓矜即矜持之矜兢即兢业之兢骞即斩将搴旟之骞崩即若崩厥角之崩诗人意谓维羊性刚而善触未有不假于驱防者维时物性扰驯羣类咸若不待驱逐而其外矜矜然其中兢兢然各覔水草而不骞相为羣友而不崩其类之驯和盖如此此牧人得安意于采猎迨其夕也但麾之以肱而毕来既升也如此防庶前后融通而可得诗人之意牧人职牧耳曷思及于众与旐哉而况众维鱼旐维旟也乃偶而寐寐而梦及于是者何天地间有开必先而其几尝发于无知觉之童穉天其将降丰年乎民其将有室家乎是以若或开之牧人而发为斯语耳不然即语牧人以此梦牧人亦不能记而况其得之于梦中者能歴歴语以告人乎固知此梦之非偶而诗特详哉其言之也不然此诗亦梦耳何经之足云或曰牧人原无是梦而托言以颂祷耳若前篇所云曰熊罴蛇虺诚有是物若众维鱼旐维旟则无是理也无是理而为是辞可为善颂善祷乎不得援前梦以为例
　　众维鱼旐维旟皆是以少致多之象
　　有丰年然后有民人之庶故曰众维鱼矣实维丰年有室家生息之多然后有所以綂之者故曰旐维旟矣室家溱溱大人之占全是据理非若后世之圆梦者曲词以阿世也
　　首章见牧类之众多次章见牧事之备具三章见牧人之闲暇四章见牧梦之佳祥
　　揽此诗明是一幅羣牧圗所谓诗中有画
　　节彼南山维石岩岩赫赫师尹民具尔瞻忧心如惔不敢戏谈国既卒斩何用不监
　　节彼南山有实其猗赫赫师尹不平谓何天方荐瘥防乱多民言无嘉防莫惩嗟
　　尹氏大师维周之氐秉国之均四方是维天子是毗俾民不迷不吊昊天不宜空我师
　　弗躬弗亲庶民弗信弗问弗仕勿罔君子式夷式已无小人殆姻亚则无膴仕
　　昊天不佣降此鞠讻昊天不惠降此大戾君子如届俾民心阕君子如夷恶怒是违
　　不吊昊天乱靡有定式月斯生俾民不宁忧心如酲谁秉国成不自为政卒劳百姓
　　驾彼四牡四牡项领我瞻四方蹙蹙靡所骋
　　方茂尔恶相尔矛矣既夷既怿如相醻矣
　　昊天不平我王不宁不惩其心覆怨其正
　　家父作诵以究王讻式讹尔心以畜万邦
　　诗序云家父刺幽王也谓刺宣王用尹氏以致乱也然通篇之语緫刺尹氏而不及王末二章但曰我王不宁以究王讻耳此家父之善为辞也
　　首四句言尹氏位望之尊重不宜虚冐而窃处行政不善使我忧心如火燔灼而不敢戯谈煞何等威焰
　　国既卒斩何用不监是尽头话见事至于此有不得不言者
　　实草木之实也有实其猗全由土气之平均此以南山生物之平影尹氏之不平
　　不平二字是通篇要语凡平天下在先平其心心不均平则视民之好恶与己不相闗而任用匪人行政乖谬有不可言者矣此大学平天下章总掲个絜矩二字
　　天方荐瘥三句相逓説见神怒而人怨所亟宜惩嗟而悛改者
　　观民言之无嘉可以徴民心之痛怨矣故下章有恶怒字靣
　　防字何以训曾字防防伤也言人所宜动心者防莫惩嗟深恠其心莫知防动惩创而嗟闵也
　　氐是物之根抵言民生之休戚国家之安危皆系此一人之身也
　　国均者国所頼以均平者也秉国之均言其所执持是均平天下之任不可以不平者
　　维周之氐秉国之均四方是维天子是毗煞何等责任而可以不平处乎
　　不吊昊天由立心行政之不平所以见怒于天而不加愍恤也
　　不宜空我师师字即前师尹大师师字言尹氏不平不见愍于昊天则不宜虚据此大师之位也空者虚据之谓也
　　弗躬弗亲本不平其心来凡大臣存心于天下即夙夜匪懈以身任之犹若有不胜者而敢委之他人乎弗问弗仕二句谓大臣身任天下之重要在用人可弗问而弗仕乎今有道徳者外之而弗问能政事者弃之而弗仕而曰世无人焉是罔君子也罔君子则用小人矣故接式夷式已无小人殆琐琐姻亚则无膴仕四句君子与小人对问仕与膴仕应此正规其宜亲君子远小人而不可殆及其国家也意极贯而理极明注似未得诗人之防
　　弗问弗仕正是其罔君子处故独下一勿字
　　式夷式已注不两平觧极善
　　任小人必尤私其所亲者故戒之曰琐琐姻亚则无膴仕
　　佣字不宜作均字觧愚谓即佣工之佣也书称天工人其代之人不代天之工即天之不任其工也正应上弗躬弗亲説
　　昊天不佣四句虽平然细玩之不佣又本于不惠来
　　此章二君子即照上章君子防罔君子则君子不届安望其夷倘躬亲问仕而君子如届则乱可止息而民心阕矣既屇而君子如夷则民皆得所而恶怒是违矣此望其逺小人亲君子以反鞠讻大戾之意上章式夷是望尹氏之平其心此章如夷则望其用君子以平其政后章既夷则望其僚属和平説怿平政以平天下也三夷字正相照
　　不佣不惠即降此鞠讻大戾如届如夷即俾民心阕而恶怒是违如彼祸不可言如此乱可旋止此上之人宜防然动心而速为惩嗟者
　　不吊昊天节承上章説言如此其可止乱而竟不如届如夷不见愍于昊天乱靡有定式月斯生俾民不宁此我忧心之所以如酲也谁秉国成不自为政而卒劳百姓之一至是乎盖深罪之之辞国成成字不作平字解国成者所以均平天下一成而不可改者也谁秉国成可不躬亲而问仕乎故接不自为政云云
　　不自为政卒劳百姓既伤其不可居我瞻四方蹙蹙靡所骋又叹其无可往
　　相尔矛相字不宜作视字解相助也若助之以矛者方茂尔恶四句一正一反语意若曰方茂尔恶相尔矛矣安能平心以平政是所当戒者既夷既怿如相醻矣何难平心以平政是所当勉者独柰太师之不知择也故又无所归罪而罪诸天接昊天不平云云
　　我王不宁我王室不宁也前章云民不宁此云王不宁百姓不宁未有王室能宁者
　　不惩其心惩字正应前防莫惩嗟惩字盖一惩其心则必知己之邪不惩其心必将以正人为邪未有不覆怨其正者
　　王讻讻字即前鞠讻讻字究王讻者究尹氏昏乱王室之由在不平其心而任小人也今以此诵式讹其心使惩改以畜万邦尔心正与其心相照应因尹氏之不自惩其心故以此诵式讹之尔讹从言从化谓以此言感化之也
　　畜万邦畜字极妙凡善畜者必择与其所欲而屏去其所不欲者使之姁呴于化育之中畜万邦亦然首章刺尹氏任重而致乱次章原其乱在不平而召天人之怨三章极道其委任之重不可以虚据四章病其远君子而亲小人五章言祸福转移之在我六章咎其不能转而祸民之深七章表己欲他骋而不可能八章是弭其恶而望其夷九章罪其终迷而不惩十章则明言己之所以作诵者是究其所以乱天下是开其所以畜万邦不可不听改也通篇是刺尹氏之所致乱者而王用尹氏之失自在言外若谓篇终穷乱本而归之王心则王讻二字不宜若是其直斥尔心二字不宜若是其狎肆是不可以不辩者
　　正月繁霜我心忧伤民之讹言亦孔之将念我独兮忧心京京哀我小心癙忧以痒
　　父母生我胡俾我瘉不自我先不自我后好言自口莠言自口忧心愈愈是以有侮
　　忧心惸惸念我无禄民之无辜并其臣仆哀我人斯于何从禄瞻乌爰止于谁之屋
　　瞻彼中林侯薪侯蒸民今方殆视天梦梦既克有定靡人弗胜有皇上帝伊谁云憎
　　谓山盖卑为冈为陵民之讹言宁莫之惩召彼故老讯之占梦具曰予圣谁知乌之雌防
　　谓天盖髙不敢不局谓地盖厚不敢不蹐维号斯言有伦有脊哀今之人胡为虺蜴
　　瞻彼阪田有菀其特天之扤我如不我克彼求我则如不我得执我仇仇亦不我力
　　心之忧矣如或结之今兹之正胡为厉矣燎之方扬宁或灭之赫赫宗周褒姒烕之
　　终其永怀又窘隂雨其车既载乃弃尔辅载输尔载将伯助予
　　无弃尔辅员于尔辐屡顾尔仆不输尔载终逾絶险曾是不意
　　鱼在于沼亦匪克乐潜虽伏矣亦孔之炤忧心惨惨念国之为虐
　　彼有防酒又有嘉殽洽比其隣昏姻孔云念我独兮忧心慇慇
　　佌佌彼有屋防防方有谷民今之无禄天夭是椓哿矣富人哀此惸独
　　诗序大夫刺幽王也
　　正月不必是四月大寒之后必有阳春当正月而有繁霜亦可惨矣防后章胡俾我瘉胡为虺蜴胡然厉矣念国之为虐天天是椓则当时所以惨虐其民者可想见矣国有殃民之厉政天有失节之繁霜是感召之必然者也孰谓洪范庶政之应为诬罔矣哉
　　民之讹言何为者政行惨虐而又欲箝天下之口故造此奸伪之言耳不曰执政而曰民者不敢斥也念我独兮独字极有意上讹言以欺下举世之无知者又讹以相传而不知民之夭椓国之沦亡有识君子怀独忧焉而毎不谅于其世也故此云念我独兮忧心京京后复云念我独兮忧心殷殷京大也忧在天下国家故曰京京
　　曰忧心京京矣又曰京我小心癙忧以痒则此心所抱一腔之忧但若鼠之幽伏不可以明言者而实不胜其痒痒也此极言己心隠忧之甚
　　曰忧心京京又曰癙忧以痒又曰忧心愈愈又曰忧心惸惸又曰心之忧矣又曰忧心惨惨又曰忧心殷殷煞何极其忧之深曰哀我小心曰哀我人斯曰哀今之人曰哀我惸独煞何极其哀之甚
　　父母生我云云盖疾痛则呼父母之辞也
　　説好説歹但从口出是谓好言自口莠言自口莠害谷者也谷为善则莠为恶矣
　　好言自口莠言自口正民之讹言取办于口而无实者巧言篇蛇蛇硕言出自口矣正是此等之言凡为好莠之言者必植党比周以相阿附见有独抱深忧者众共讪诽而反凌辱之故曰忧心愈愈是以有侮
　　京京是忧之大愈愈是忧之甚惸惸是忧之独从禄无禄正相应我无禄与民丁此祸不知将于何可从禄也瞻乌云云正足于何从禄之意
　　瞻彼三节诗缉讲极有理谨録其全文于左
　　林以竹木丛聚得名宜有乔木今斧斤伐之所存维薪蒸喻虐政所残其民凋獘也方民之危殆无所赴诉视天若梦梦然罔闻知此特天之未定耳少焉天定则福善祸滛人未有不为天所胜者惟皇上帝所憎者谁欤天之所以为大非有所憎其为天所胜者皆人自取祸耳
