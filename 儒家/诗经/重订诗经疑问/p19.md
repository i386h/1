<!-- { "loadSidebar": true } -->
　　鴥彼飞隼率彼中陵民之讹言宁莫之惩我友敬矣谗言其兴
　　诗传云念乱也
　　兄弟是同寅于朝者邦人诸友则国中之共事人也不迹是不循古道之人即下文之为讹为谗者载起载行是卧不安枕坐不安席之意心之忧矣不可弭忘则忧念之深也
　　鴥彼飞隼率彼中陵四句若谓此飞隼犹循道以攸徃知所惩也民之讹言宁独无念乱者为之惩止乎盖甚伤止乱之无其人
　　我友敬矣谗言其兴是深探止乱之本
　　讹言是乱政之言谗言是毁人之言盖正人以邪人为邪邪人亦以正人为邪必先用谗言以去正人然后乱政之讹言为可肆也故诗人欲先止其谗言友敬二字相聫读书曰同寅恊恭和衷哉便是友敬的様子此所云我友敬矣盖欲我尽其所谓恊恭和衷者以感动之也朱子见前有邦人诸友字靣却认此我友是我之友则前所云兄弟独遗之耶
　　谗言不兴方可止讹言而已乱然其本却在我身友敬上
　　诗人意若曰沔彼流水犹朝宗于海鴥彼飞隼犹载飞载止嗟我兄弟邦人诸友莫肯念乱亦独何哉谁无父母何不重念以自全也次章沔彼流水其流汤汤鴥彼飞隼载飞载扬是嗟其不知朝宗载止也正指其莫肯念乱者故接上念字曰我独念彼不迹者坐卧不安载起载行此心之忧不可弭忘矣我兄弟邦人诸友何独异而不加念耶三章再承鴥彼飞隼来若曰此飞隼亦有率彼中陵者是亦知止之当止者何独于民之讹言莫念而不共惩之乎惩之无他先自治而已我兄弟邦人诸友诚知友敬之当持自相辑睦谗言其能兴乎谗言不兴而讹言其能乱政乎是所以惩其不迹而已乱者谁无父母而莫肯念及乎以意逆志愚谓此诗之或尔也敢正髙明
　　鹤鸣于九臯声闻于野鱼潜在渊或在于渚乐彼之园爰有树檀其下维箨他山之石可以为错
　　鹤鸣于九臯声闻于天鱼在于渚或潜在渊乐彼之园爰有树檀其下维谷他山之石可以攻玉
　　九臯甚深逺而于野则甚旷濶矣于天则甚髙爽总言其声闻无所不彻也
　　渊深而渚浅故于渚止着一在字在渊上又加一潜字
　　檀可为车羙材也乐彼之园全是乐有此材然其下却有箨有谷是有所不必计者
　　石粗石也且曰他山不知其所自出然可以为错则非无用于世者况可以攻玉则其为大用又何如也通章罕譬而喻又诗之一体
　　有声自昭著而不可抑遏者有潜无定在而不可泥求者有乐取其材而不惟其全者有苟求其益而不惟其羙者大抵通是泛言惟人之所用何如耳诗笺云教宣王求贤人之未仕者鹤鸣声闻身隠而名著也潜渊在渚时隠而时见也树檀下箨【阙】贤者而下小人也他山为错举贤用滞则可以治国也通章自合若朱子所云句自为释则此诗乃讲道学之诗矣愚不可得其解也
　　祈父予王之爪牙胡转予于恤靡所止居
　　祈父予王之爪士胡转予于恤靡所底止
　　祈父亶不聪胡转予于恤有母之尸饔
　　诗序刺宣王也诗传穆王西征祭公述民怨以谏较是
　　周书有所谓虎贲者疑即爪牙之士所以卫王宫者也卫王宫者而使之久役于外岂先王之制哉呼祈父而切责之将何説之辞
　　王制诸侯有故方伯连帅以诸侯之师讨之王室有故方伯连帅以诸侯之师救之未闻封圻之兵甲久役于其外者
　　鸟兽以爪牙为威王者以介胄之士为威曰爪牙又曰爪士见宿卫之亲军不宜一日离王之左右者亶不聪是深罪之之辞易曰闻言不信聪不明也此军法人所共闻而汝独不闻故深罪祈父之不聪曰王之爪牙王之爪士见职不应役曰有母之尸饔见法不应役吕东莱注可玩
　　皎皎白驹食我场苖絷之维之以永今朝所谓伊人于焉逍遥
　　皎皎白驹食我场藿絷之维之以永今夕所谓伊人于焉嘉客
　　皎皎白驹贲然来思尔公尔侯逸豫无期慎尔优防勉尔遁思
　　皎皎白驹在彼空谷生刍一束其人如玉母金玉尔音而有遐心
　　诗序大夫刺宣王也宣王中兴之后任贤稍懈贤有见几而去者同朝大夫惜其去而思之故有此诗贤者素持清白人白则马亦白故以皎皎白驹赋场苖场藿人所共惜愿言食之而且欲絷维之盖望贤者之我留也
　　所谓伊人是想慕其人之辞与秦风蒹葭之所指意同
　　贤者可宾而不可臣故云于焉嘉客
　　留贤者安得公侯以爵人意若谓尔肯惠然其来公与侯是尔本等事将身享而逸豫之无期耳
　　在彼空谷无复场苖场藿之望故接生刍一束句其人如玉以徳之纯粹温润如玉言惟其有是徳所以将去而留之切既去而望之深
　　生刍一束见饲马之无糓而自甘淡薄有不必言者此其人之如玉令人想望之不可见且慕恋之不忍释也故祝之母金玉尔音而有遐心冀相闻无絶焉而不忍忘也语意一串下
　　贤者未必乘白驹以逺遁彼留贤者意若谓伊人之乘此白驹以行也倘肯食我之苖藿乎我将絷维之以冀旦夕之留于焉逍遥嘉客是我之至愿也又见其欲去而不留意在优防以肥遁也复以贲然来思期之曰尔公尔侯逸豫无期若谓此犹可以少止也曰慎尔优防勉尔遁思若谓此行之不必决也然终见其必欲去而不我留也则重嗟此驹之在空谷束生刍而于其人之如玉深恋恋焉曰毋金玉尔音而有遐心若谓犹可相闻无絶乎尚如挹其逍遥嘉客之清辉也其爱恋也极诚其挽留也极恳而其为辞也极委婉而有余思
　　诗缉谓贤者肯来访己贲然若有荣耀焉亦望之之辞也彼去而已留于是羡贤者退居之乐谓尔若为公为侯则将勤劳国事无有逸豫之期今尔肥遯优哉游哉足以自乐愿加保重耳故曰慎尔优防勉尔遁思亦防得好
　　唐风有枤之杜欲致之而不能得秦风之蒹葭欲亲之而不能就此白驹欲留之而不能挽
　　黄鸟黄鸟无集于谷无啄我粟此邦之人不我肯谷言旋言归复我邦族
　　黄鸟黄鸟无集于桑无啄我粱此邦之人不可与明言旋言归复我诸兄
　　黄鸟黄鸟无集于栩无啄我黍此邦之人不可与处言旋言归复我诸父
　　诗序刺宣王也
　　不我肯谷者不于我肯加羙意也不与我明不与我明白可生之路也不可与处不可与共处也此三章主意专在此三句上而语实相承
　　按此篇注民适异国不得其所故作此诗下篇注民适异国依其婚姻而不见收防故作此诗何以异乎愚谓此篇是将适异国而恐不得其所也下篇则已适异国而实不见收防也读其文自可见然总之则见当时之政失以致若此之流移又见当时之俗浇以见若此之偷薄也
　　我行其野蔽芾其樗婚姻之故言就尔居尔不我畜复我邦家
　　我行其野言采其蓫昏姻之故言就尔宿尔不我畜言归思复
　　我行其野言采其葍不思旧姻求我新特成不以富亦秪以异
　　诗序刺宣王也
　　蔽芾其樗而就尔居本为安居谋言采其蓫而就尔宿本为足食谋尔不我畜是不为我计居食而善遇我也昏姻之谓何原其意不过以贫贱弃我耳诗人意忠厚故但以不思旧姻责之
　　此特字即栢舟实维我特特字是新姻之持出者即下文之所谓异也
　　富字与异字对成不以富亦秪以异当云诚不以彼之富厚厌我之贫亦秪以其特异忘我之庸庸者耳如此解庶异与特非二义富与异相反对也敢问髙明
　　不思旧姻求我新特从古来人情世态盖如此
　　秩秩斯干幽幽南山如竹苞矣如松茂矣兄及弟矣式相好矣无相犹矣
　　似续妣祖筑室百堵西南其户爰居爰处爰笑爰语约之阁阁椓之槖槖风雨攸除鸟鼠攸去君子攸芊如跂斯翼如矢斯棘如鸟斯革如翚斯飞君子攸跻殖殖其庭有觉其楹哙哙其正哕哕其防君子攸宁下莞上簟乃安斯寝乃寝乃兴乃占我梦吉梦维何维熊维罴维虺维蛇
　　大人占之维熊维罴男子之祥维虺维蛇女子之祥乃生男子载寝之牀载衣之裳载弄之璋其泣喤喤朱芾斯皇室家君王
　　乃生女子载寝之地载衣之裼载弄之瓦无非无仪唯酒食是议无父母诒罹
　　诗序宣王考室也诗传落新宫也同
　　凡父母筑一室必为其子孙计深逺乃承其后者不友于兄弟则亲戚叛之未有能保其居者故此诗前以兄弟式相好为祝无相犹为戒
　　犹从犭从酋狠兽也故采芑之诗云克壮其犹小旻之诗云谋犹回遹此字可作两解作好解能干之谓也作不好解狠恶之谓也此处应作不好觧注谋也似也俱未当
　　君子将营宫室宗庙为先廐库为次居室为后此章曰似续妣祖筑室百堵或者其宗庙乎约之阁阁节曰风雨攸除鸟鼠攸去或者其廐库乎如跂斯翼节则其堂也殖殖其庭节则其室也室中为寝故承之曰下筦上簟乃安斯寝云云则筑室于是为备而次第见矣
　　宗庙之筑所以妥祖妣之神灵故首云似续妣祖緜之篇云俾立室家必先之作庙翼翼此亦一证也抑此妣祖疑即姜嫄也姜嫄为周人之始此立庙以祀必先之也观厥初生民时维姜嫄句可见
　　庙制始祖坐西向东取生生之义其余三昭靣南三穆靣北而庙门则总向南故云西南其户
　　记曰齐之日思其居处思其笑语此所云正先筑此宗庙为致思之地也
　　三章注上下四旁皆牢固正廐库之居
　　芋训尊大也似无出处愚谓此芋字即今谷食中芋头之芋也凡芋栽之土中子生甚众廐畜马尚生息之蕃库畜积取栽培之意此芋义之所由取也若曰君子筑此以栽植生产云耳敢正髙明
　　注将二章为天子之宫三章为天子尊大之居似未得立言之防
　　如跂章注极明快
　　觉非髙大而直之谓觉明觉也响亮也楹亦非柱也架于柱者也凡室必以楹计有觉其楹意谓室之前后楹皆明亮无蔽云耳
　　哙哙其正状正靣之爽快哕哕其防状防处之深远下筦上簟乃安斯寝承上攸宁之室来盖室中必有寝也
　　梦占非实有是事祝愿其生男女贤淑可以永承此居故先从梦占立説耳所谓献吉梦者是也
　　牀加之席地之上可以坐可以寝者地即席地之地耳
　　凡人小而声宏者其受福必大故着其泣喤喤句裼非褓也孟子有袒裼裸裎语记有袭裘袒裘语此裼亦衣也但止裼而无袭耳载衣之裳是裼而袭者也敢问髙明
　　无非无仪仪字不当作善字觧仪容仪也女子贵徳不贵仪才致餙于容仪便是其可非处便是其诒罹于父母处故诗人特着非仪二字若谓有善可称亦非妇人则诗之致颂思齐思媚嗣徽者非耶
　　记载张老祝人之新居者曰歌于斯哭于斯聚国族于斯君子谓善颂善祷此诗先以凡弟无相犹为戒后归到生男子室家君王生女子无父母诒罹颂祝曷以加焉张老之言意者其本诸此乎
　　居第必传子孙勿为子孙计非创业垂统之人也思祖父之艰辛至于兄弟相戕而自坏其基业不肖之子孙也
　　谁谓尔无羊三百维羣谁谓尔无牛九十其犉尔羊来思其角濈濈尔牛来思其耳湿湿
　　或降于阿或饮于池或寝或讹尔牧来思何蓑何笠或负其糇三十维物尔牲则具
　　尔牧来思以薪以蒸以雌以雄尔羊来思矜矜兢兢不骞不崩麾之以肱毕来既升
　　牧人乃梦众维鱼矣旐维旟矣大人占之众维鱼矣实维丰年旐维旟矣室家溱溱
　　诗序传皆言宣王考牧也
　　此咏牧事之成而因及富庶之贞符见太平之象逈异于向昔之雕耗也
