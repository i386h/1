<!-- { "loadSidebar": true } -->
　　诗序诸侯助祭遣于庙也葢王者首重农事诸侯来朝助祭毕即遣归而首以农事勑且形之颂使后世皆知所重也朱子直以爲戒农官之诗耳
　　诸侯来朝有臣工有保介天子欲告诸侯以公事不忍直斥故斥臣工又欲令首重农事不忍直斥故斥保介葢诸侯循行阡陌保介其所必御也
　　嗟嗟臣工与嗟嗟保介起语同而意重在下葢王将勑戒保介先呼臣工而勑戒之其所谓王厘尔成者则莫有重于农之事也
　　王厘尔成不妨谘询而聴受尔归其国可勤来访问焉故曰来咨来茹茹纳也受也
　　王厘尔成成字即下篇噫嘻成王成字王业之成莫先于务夲也
　　维莫之春三句语极警切若曰汝农夫何所望哉望此新畬之有秋耳今已莫春其时矣汝亦何所求哉此新此畬正所当用力之候也汝如何而速为计可也曰亦又何求晓以他无所望曰如何新畬示以此当尽力真勑辞之极佳者
　　二嵗田曰新三嵗田曰畬皆新垦之田用力尤难故首问之
　　于皇来牟云云者若曰羙哉此二麦夏初即熟今已莫春将受天之明赐矣夏麦者秋稼之占也天意昭明终必有年可不尽人事以承天意乎尔归其国命我众农夫各具铫鉏之噐以治田奄忽之间即观其用铚以艾禾可也此通是重农之意故王者廵守其地亦视土地田野之辟治与否以行赏罚也
　　噫嘻成王旣昭假尔率时农夫播厥百糓骏发尔私终三十里亦服尔耕十千维耦
　　诗序春夏祈谷于上帝也
　　上之人宜先导利而布之下骏发尔私终三十里亦服尔耕十千维耦是王者之心王者之事王业之所由成也苏氏民曰雨我公田一叚语极佳
　　成王者成是王业也王业莫先于务夲故嗟叹而言曰我周以农事开国致成王业旣昭假于上帝矣今不敢废坠前功率是农夫播厥百糓若是其骏发以终竟若是其服耕以齐力天尚鉴念锡我丰年是所谓祈糓于上帝也
　　振鹭于飞于彼西雝我客戾止亦有斯容在彼无恶在此无斁庶几夙夜以永终誉
　　诗序二王之后来助祭也
　　此恐不兼夏之后言殷尚白而其后仍殷之旧故有客篇云亦白其马此亦以振鹭于飞颂而曰亦有斯容味下文在彼无恶在此无斁云云益可见矣或曰二王之后并入助祭其意在殷而其辞则并举也亦有斯容槩举其动容言也在彼无恶在此无斁又夲其心事言之见前王之后心服我之徳政而安然于祼将之时所以能夙夜永终其誉也
　　在彼无恶二句通就前王之后言在彼者封而綂承先王也在此者人而祼将于京也王者公天下以为心原无我取人之意前王之后亦知王者公天下之意初无人取我之嫌所以在彼在此通无恶斁庶几夙夜以永终其誉也若注将在彼贴前王之后在此贴今之王者则下二句便説不去矣敢问髙明无恶无斁平而无斁又夲无恶来未有不心服其徳而矫强敬恭于外者
　　崇徳象贤统承先王便是其有誉处乃其心能安天命以助祭而畧无恶斁之念其誉自克终而加永矣故曰庶几夙夜以永终誉庶几似深幸之之辞
　　丰年多黍多稌亦有高廪万亿及秭爲酒爲醴烝畀祖妣以洽百礼降福孔皆
　　诗序秋冬报也
　　黍宜髙燥而寒一叚注极明白
　　亦有髙廪万亿及秭云云不指公家说槩万姓之家言也言年歳大丰皆有廪积不可以数计而家为酒醴家祀祖妣家有百礼无不周洽而降福孔皆无异同焉故首下个亦有二字末下个孔皆二字百姓足君孰与不足公家之丰积礼洽而福聚又有不必言者
　　看良耜篇其崇如墉其比如栉云云便见此亦有髙廪万亿及秭实是民间之所积
　　生民万亿及秭而不可计其廪亦万亿及秭而不可计此方是大有之年记曰天下之肥正谓此
　　百礼即就祭祀言或曰民间之礼与上之人不同祭祀时安有百礼维是饮食祭祀外有冠有婚有防有吊有问皆一一不可缺者而一一能周办是谓以洽百礼亦通
　　降福孔皆言大家受福而无异同也若是而可忘报乎报不必行于王者故朱子谓秋冬报赛田事之乐歌
　　有瞽有瞽在周之庭设业设虡崇牙树羽应田县鼓鞉磬柷圉旣备乃奏箫管备举喤喤厥声肃雝和鸣先祖是聴我客戾止永观厥成
　　诗序始作乐而合乎祖也
　　乐先审音故先举其人设业设虡节则緫举其乐之备也故即承喤喤厥声云云
　　应田二鼓即县于虡业之上
　　曰应田县鼓鞉磬柷圉既备乃奏矣又曰箫管备举者别人之声不混于器也
　　和鸣上曷着肃雝二字在庭者皆肃雝以趋事即声奏中亦此肃雝之宣越也此方是大雅之乐
　　我客戾止二句不是借此以为盛客前王之后也我革其命而封之而未必其心之服也戾止而其心与王者无二焉斯谓极和斯谓大顺而乐观其成振鹭云在彼无恶在此无斁庶几夙夜以永终誉此云有客戾止永观厥成二永字可玩味
　　刘安成曰虞賔在位舜之作乐以此为盛我有嘉客商之作乐以此为盛我客戾止周之作乐以此为盛
　　猗与漆沮濳有多鱼有鳣有鲔鲦鲿鰋鲤以享以祀以介景福
　　诗序季冬荐鱼春献鲔也
　　鱼喜濳而漆沮二水多濳处故畜有多鱼可取以享祀焉
　　緜之篇云民之初生自土沮漆古公以上居之吉日云漆沮之从天子之所此云猗与漆沮潜有多鱼岂国家根夲之地气王而多产耶抑天子以此地为汤沐故虗之为渔猎所耶
　　以享以祀皆以荐
　　有来雝雝至止肃肃相维辟公天子穆穆于荐广牡相予肆祀假哉皇考绥予孝子宣哲维人文武维后燕及皇天克昌厥后绥我眉寿介以繁祉旣右烈考亦右文母
　　诗序禘太祖也然读此诗似武王祭文王之诗或禘亦歌此章耳
　　清庙云肃雝显相不分此云有来雝雝至止肃肃葢因来至异文而分言之耳其实常雝肃也
　　凡祭时陪祭者先就位主祭者始就位故先从相者说起
　　次节不重诸侯之助祭言荐广牡亦有助祭之人耳假是昭假绥是宠绥宣哲以下正申其所谓假绥之实也
　　宣是知周乎万物故训通哲是明炳于几先故训知宣与哲原是人心之夲体二者兼到方尽其所以为人故曰宣哲维人
　　所称后者谓其文足以开太平武足以戡祸乱也文王克全斯二者故称文武维后
　　易曰天地之大徳曰生生养斯人是上帝之夲心文王若是其宣哲若是其文武其计安天下也真足上逮于皇天矣此天锡予以贤子孙而克昌厥后也绥我二句不是徼福于文王凡祭其神歆之则受福不歆则不受福绥我眉寿介以繁祉则祭受其福矣所以既右烈考亦右文母而可永承其昌后之祚也绥予绥我二绥字正相应
　　载见辟王曰求厥章龙旂阳阳和铃央央鞗革有鸧休有烈光率见昭考以孝以享以介眉寿永言保之思皇多祜烈文辟公绥以多福俾缉熈于纯嘏
　　诗序诸侯始见乎武王庙也
　　此诸侯助祭而天子归其徳之诗故首叙其禀法度以来朝次叙其助庙祭以绥福
　　曰求厥章训禀受法度极确
　　龙旂和铃鞗革皆王者用以彰有徳者故曰阳阳曰央央曰有鸧而緫之曰休有烈光
　　以孝以享以介眉寿云云语与潜之篇以享以祀以介景福语同宜聮不宜断
　　眉寿多祜夲是昭考之所锡而归之烈文辟公者言非得诸侯之助祭不能受此纯嘏之多福也
　　俾缉熈于纯嘏语极佳纯嘏者即上文之眉寿多祜也而福不幸绥维徳是与此必学有缉熈于光明常明此明徳然后常保此纯嘏耳卷阿云俾尔弥尔性纯嘏尔常矣亦是此意
　　有客有客亦白其马有萋有且敦琢其旅有客宿宿有客信信言受之絷以絷其马薄言追之左右绥之旣有淫威降福孔夷
　　诗序防子来见祖庙也
　　防子未尝臣周其来见以賔礼天子亦遇以賔礼故云客重言有客者丁宁殊异以尊大之也
　　周之于防子也崇徳象贤綂承先王其遇之既已厚矣而及其来见又维恐其去也受之絷以絷其马焉又追之而左右无方以绥之焉此方是王者大公之心此方是王者厚故之道此方是王者尚贤之礼马亦从白则其他礼物之仍旧又可知矣萋且二字不敢强解若敦琢二字恐非可以选择解也亦非可以追琢解也殷尚质其旅皆质有其文故云敦琢耳宿宿信信云者其宿一宿耳其信一信耳言去之速也故言受絷絷其马以止之
　　薄言追之而左右无方以绥之且曰既有淫威降福孔夷言今之福方未艾而不必其去之速也
　　统承先王用天子礼乐此福也曷以为淫威哉愚谓此淫威者当即是奉天诛讨之师也若曰殷先王之功徳被于人者深且厚矣维纣淫虐异常天命我周讨平之亦既已致其淫威矣淫威既加于淫虐天之心已既释矣而追维尔先哲王之功徳将降福孔夷于尔殷未艾也正月篇云有皇上帝伊谁云憎正是此意夷平也正与淫威对
　　于皇武王无竞维烈允文文王克开厥后嗣武受之胜殷遏刘耆定尔功
　　诗序奏大武也
　　爰集大统肇造区夏论功烈之盛孰有如武王者然武王之烈实自文王开之故以允文克开归文王而谓武王之能嗣受也胜殷遏刘耆定尔功正其烈之无竞处
　　胜殷是矣曷为遏刘葢纣为残贼之主如奄与飞亷诸臣不胜其残虐之甚下民无以为生苟非武王之吊伐其将何所底止哉一戎衣而天下定自此民免于水火之虐故知武王之用杀乃所以止杀而世称其烈与文王等有由也
　　天地之大徳曰生胜殷遏刘此方是天地生生之心此武功之所以称烈
　　闵予小子遭家不造嬛嬛在疚于乎皇考永世克孝念兹皇祖陟降庭止维予小子夙夜敬止于乎皇王继序思不忘
　　诗序嗣王朝于庙也
　　大扺古帝王之称烈只是一个孝而孝之克永世者只是一个不忘其亲若武王念兹文王陟降庭止则凡一注想一动履自然不敢逾越矣此善继善述称逹孝于天下也
　　夙夜敬止是成王之心学葢武王陟降庭止凛凛然维此心之敬也成王知之夙夜不敢怠忽荒宁则其心亦陟降庭止之心亦可以永世克孝矣故既又致叹曰于乎皇王继序思不忘葢谓继皇王之次序则当存皇王之心思即欲顷刻忘焉有不可得者此成王自得之心学古今称守成者莫有加焉者也缉熈敬止原是文王之家传武王受丹书曰敬胜怠者吉周公演易曰君子敬以直内成王曰夙夜敬止其渊源亦深矣哉
　　帝王之统之相传如四时之代禅者然故称继序于乎皇王继序思不忘言当如此其致思乃可为永世之孝子乃可绍皇王之统序也
　　访予落止率时昭考于乎悠哉朕未有艾将予就之继犹判涣维予小子未堪家多难绍庭上下陟降厥家休矣皇考以保明其身
　　诗序嗣王谋于庙也
　　落何以训始凡人初歴事必先讨求个下落故训访落爲谋之于始朕未有艾工夫未竟而不能到也凡人到得彼处然后可率而由之不能到如何可率由得
　　将予就之者予将亲就而与爲一也继犹判涣者工夫尚未纯一有间断也有间断则从此便判涣不相合矣易曰继之者善也继则安有判涣哉但工夫稍不相贯而有间是亦继之功未至耳
