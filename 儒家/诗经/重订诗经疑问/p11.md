<!-- { "loadSidebar": true } -->
　　绸缪束楚三星在户今夕何夕见此粲者子兮子兮如此粲者何
　　诗序刺晋乱也国乱则婚姻不得其时焉
　　夫妇好合有绸缪之情故以绸缪束薪兴
　　束薪而至于三星在天可不谓俭且勤乎凡淫生于奢佚如此诗所云是俗之极羙者
　　通篇是喜不自胜之辞与淫佚不胜之辞自别
　　有杕之杜其叶湑湑独行踽踽岂无他人不如我同父嗟行之人胡不比焉人无兄弟胡不佽焉
　　有杕之杜其叶菁菁独行睘睘岂无他人不如我同姓嗟行之人胡不比焉人无兄弟胡不佽焉
　　诗序刺时也刺时政之乱而苦无兄弟之可托也人无兄弟胡不佽焉不是怜我无兄弟而见助诗意若曰嗟行之人胡不悯我之独行而见亲耶人亦有无兄弟者胡不相怜恤而见助乎葢致望于行之人而又深致望于人之无兄弟者
　　读杕杜之诗彼无兄弟者其情盖亦悲矣乃今亲兄弟同父母者或因财帛以啓争甚且结异姓为腹心更假手为残贼之计者吾不知其心何如也视此可自愧死矣
　　杕杜凡三见一见于此伤己之无兄弟也再见于后伤己之寡弱不足恃也三见于小雅伤征夫在外而未归也总是孤特无倚之意
　　羔裘豹祛自我人居居岂无他人维于之故
　　羔裘豹褎自我人究究岂无他人维子之好
　　居居若与为藏笥以待服之意究究若与为检视以待服之意
　　故好即郑风遵大路篇不寁故不寁好故好二字据其辞似心喜大夫而就服以致其意者乃诗序刺时也刺其在位不恤其民也岂以羔裘豹祛自我人居居羔裘豹褎自我人究究我等之用情若此者岂无他人之可委哉亦维子之故且好也故自我人而不付之他人耳子何独不加怜恤于我辈哉是或诗人之意也褎是古袖字与祛不同
　　肃肃鸨羽集于苞栩王事靡盬不能蓻稷黍父母何怙悠悠苍天曷其有所
　　肃肃鸨翼集于苞棘王事靡盬不能蓻黍稷父母何食悠悠苍天曷其有极
　　肃肃鸨行集于苞桑王事靡盬不能蓻稻粱父母何尝悠悠苍天曷其有常
　　诗序刺时也晋昭之后大乱五世君子下从征役不得侍养父母故作是诗
　　盬亦盬也池自结成不经久而易壊故注作不攻致君子以王事不可不坚固故力役于外而无暇树艺之谋
　　子所怙恃者父母也父母所依倚者子也相倚为命而困于王事无如之何故云云
　　岂曰无衣七兮不如子之衣安且吉兮
　　岂曰无衣六兮不如子之衣安且燠兮
　　诗序美晋武公也武公踵祖父之恶灭宗国而自立曷美哉特其大夫之意耳
　　凡为人臣者舆马服饰惟君所予而不敢请请非礼也得请而不拜命至云岂曰无衣不如子之衣若是其较量焉可谓臣乎哉武公之上凌厘王之下替于此诗可深慨矣
　　此与晚唐藩镇坐邀天子之宠命者无异刘仁恭谓使者曰旌节吾自有之但要长安名色耳
　　一言不如子之安且吉再言不如子之安且燠则知苟无王命必不能安享侯爵矣王命可轻授簒弑之贼哉
　　有杕之杜生于道左彼君子兮噬肯适我中心好之曷饮食之
　　有杕之杜生于道周彼君子兮噬肯来逰中心好之曷饮食之
　　诗序刺晋武公也武公灭宗国以自立而不求贤以为辅于是贤者隠于山林国人私致其爱慕之意若曰彼贤者其肯暂过我乎若肯过我我中心爱之将何以饮食之乎此与丘中有麻曰将其来食与白驹絷之维之于焉逍遥之意同观国人欲自为饮食则可徴君之不能养贤矣
　　此噬字即易噬嗑噬字啮也噬肯适我者犹今人云咬定欲跟我随我也若是则我中心好之矣曷其能饮食之乎葢深致望于贤者之来助而歉焉不能为之礼也
　　葛生防楚蘝蔓于野予美亡此谁与独处
　　葛生蒙棘蘝蔓于域予羙亡此谁与独息
　　角枕粲兮锦衾烂兮予羙亾此谁与独旦
　　夏之日冬之夜百岁之后归于其居
　　冬之夜夏之日百岁之后归于其室
　　诗序刺晋献公也公好攻战故妇人念其夫久役于外赋之曰谁与独处独息独旦云者若曰我将谁与乎而独处独息之可悯也再曰百岁之后云者若曰生不得同其生聚维死庶或可以同穴云尔其词惨且悲矣
　　处居处也此字义寛息则夜之息也旦则朝之旦也
　　采苓采苓首阳之巅人之为言苟亦无信舍旃舍旃苟亦无然人之为言胡得焉
　　采苦采苦首阳之下人之为言苟亦无与舍旃舍旃苟亦无然人之为言胡得焉
　　采葑采葑首阳之东人之为言苟亦无从舍旃舍旃苟亦无然人之为言胡得焉
　　诗序刺晋献公也献公好听谗言故诗以采苓起兴言采苓采苓首阳之巅有是理乎凡人之言语且未可信将舍之而不听于亦且不可如此但当考其言何从而得之推其所自来则虚实尽见矣谗言之得行由不问所来而遽信之耳汉昭帝悟燕王上书之诈葢察其书所由来也
　　秦
　　有车邻邻有马白颠未见君子寺人之令
　　阪有漆隰有栗既见君子并坐鼓瑟今者不乐逝者其耋
　　阪有桑隰有杨既见君子并坐鼓簧今者不乐逝者其亡
　　诗序美秦仲也秦仲始大有车马礼乐侍御之好焉是矣然秦仲修德为宣王大夫安得有寺人之令诗传襄公伐戎初命为秦伯国人荣之是为得之秦之乐弹筝拊髀之乐也秦之声击瓮扣缶之声也兹鼓瑟鼓簧而且与其民共乐焉民心寜无倾注乎秦何以得民之深也意者犬戎搆难民受凌夷兹幸得脱于锋刅故叙国有车马之盛欲相与为乐以终身耶
　　阪有漆隰有栗见上下各有生植也正兴下并坐鼓瑟意
　　未见君子而寺人可通既见君子而并坐为乐意当时秦君必通上下之情而深有以结其心者此驷铁小戎胥乐于从武而益强富厚轻诸侯自此始欤大抵风俗以时变而不善变者未尝不至于大敝秦初与民并坐鼓瑟憝何等简易可亲然其趋也必至于尊其臣卑其主而上之人不胜其愤则一变而森严其堂陛使侍者曾不得持尺寸以上殿焉是始之简易可亲者其极敝必至于禁严而难近也先王制礼严尊卑之分而未尝不通上下之情正不如此
　　驷驖孔阜六辔在手公之媚子从公于狩
　　奉时辰牡辰牡孔硕公曰左之舍防则获
　　逰于北园四马既闲輶车鸾镳载猃歇骄
　　诗序美襄公也始命有田狩之事园囿之乐故诗亦喜创见而羙之
　　通章是车马射猎始终之事注极明
　　先王尝从事于狩矣而木有以媚子从者此薄俗之风也
　　古者田猎匪直取以供三品葢亦寓习武之意若此之田狩则专逞勇武以示其下耳此民俗竞趋于强勇也
　　诗缉谓田犬皆长喙非田犬也犬若短喙性骄逸载猃歇骄谓以车载猃而歇其骄逸所谓休其足力也是
　　诗缉云平王以秦之救周而命之异时诸夏之忧反生于所救事之倚伏可豫料耶是故御戎以自治为上策
　　秦自非子养马于汧渭之间周孝王赐之邑而开国故其习俗惟盛车马之饰而竞为射猎战閗之事读车邻驷铁小戎之诗便见秦之所以兼山东而威强者在扵此其所以殃殱下民不保其子孙而受祸之独烈者亦在于此
　　小戎俴收五楘梁辀防环胁驱隂靷鋈续文茵畅毂驾我骐馵言念君子温其如玉在其板屋乱我心曲四牡孔阜六辔在手骐駵是中騧骊是骖龙盾之合鋈以觼軜言念君子温其在邑方何为期胡然我念之俴驷孔羣厹矛鋈錞蒙伐有苑虎韔镂膺交韔二弓竹闭绲縢言念君子载寝载兴厌厌良人秩秩德音诗序羙襄公也西戎暴我宗周而襄公备兵甲以为讨津津焉夸说之不已即妇人闵君子而犹有鼓勇之意是为秦风葢风者从上以风下而下胥化之之谓也岂独秦风哉诸国之诗皆有风意故并称国风云
　　章首六句叙驾驭车马之善下二章首六句又并其武备言之统见军容之盛真足以赴敌而秦之所为强也
　　通章车马武备之注极明
　　孔羣者大羣也下正言车马之大羣皆有矛戈弓矢之备以见其从征者之不能脱离耳
　　此徳音二字即徳音莫违及尔同死之德音妇人若曰言念君子起居不宁甚矣何时得厌厌与良人好乐而秩秩再叙其徳音乎则我之心愿遂矣云尔三称言念君子以致其私情而必先叙其军容之盛是妇人亦知公义之为重也
　　此征西戎诗也初秦成为犬戎所灭周宣王命非子曾孙秦仲为大夫诛西戎不克及幽王为西戎犬戎所杀平王东迁谓秦襄公曰能逐西戎即有岐丰之地襄公内激于前世之讐而外衔天子之命故其军容极盛即妇人女子亦知勇于赴敌而无所怨也嗟乎在秦复讐之师尚如此况天子明正其罪复不共戴天之讐乎平王不知为秦襄而俾小戎之诗乃出于秦妇人之口吁可恨哉
　　蒹葭苍苍白露为霜所谓伊人在水一方遡洄从之道阻且长遡防从之宛在水中央
　　蒹葭凄凄白露未晞所谓伊人在水之湄遡洄从之道阻且跻遡防从之宛在水中坻
　　蒹葭采采白露未巳所谓伊人在水之涘遡洄从之道阻且右遡游从之宛在水中沚
　　诗传君子隠于川上【阙】　慕之赋兼葭
　　所指不知何许人然观其所叙景物皆潇洒脱尘则其人必高出于尘嚣而非流俗之人所同矣秦无好贤礼士之风安得有此意西周礼义之遗尚在伊洛之间或有异人者出而举世仰之以为不可及者乎曰阻且长曰阻且跻曰阻且右言其逺而不可几也曰水中央曰水中坻曰水中沚言其近而不可亲也古人以右为上故曰右非不相值而出其右也观上章自见
　　终南何有有条有梅君子至止锦衣狐裘顔如渥丹其君也哉
　　终南何有有纪有堂君子至止黻衣绣裳佩玉将将夀考不忘
　　诗传襄公克戎始取周地秦人矜之
　　此必秦君廵游于终南故为此诗
　　终南于秦为望山然非人君之所宜至也秦君之至止或亦假廵狩之名以愚民民故相称颂以登歌耳自此滥觞后世遂有登封泰山称遇有老父连呼万岁者三或亦夀考不忘之遗事欤
　　交交黄鸟止于棘谁从穆公子车奄息维此奄息百夫之特临其穴惴惴其栗彼苍者天殱我良人如可赎兮人百其身
　　交交黄鸟止于桑谁从穆公子车仲行维此仲行百夫之防临其宂惴惴其栗彼苍者天殱我良人如可赎兮人百其身
　　交交黄鸟止于楚谁从穆公子车鍼虎维此鍼虎百夫之御临其宂惴惴其栗彼苍者天殱我良人如可赎兮人百其身
　　黄鸟犹得止于棘止于桑止于楚此三良者乃用之以殉塟曽黄鸟之不若乎此诗人之所为深悼也上言百夫之特下言人百其身葢推国人之心寜以百人之身代其死非谓一人而百其身也
　　君子从治命不从乱命穆公悔过迁善有声于秦乃犹命三良之殉乎若康公者不从其乱命可也孟子曰始作俑者其无后乎是俑亦不可用也况于人乎又况国之良乎秦之族灭殆尽不独始皇之酷暴君子已征其防于用人殉塟之日矣
　　□彼晨风欝彼北林未见君子忧心钦钦如何如何忘我实多
　　山有苞栎隰有六驳未见君子忧心靡乐如何如何忘我实多
　　山有苞棣隰有树檖未见君子忧心如醉如何如何忘我实多
　　晨风疾飞于北林喻舍去之速而无依恋之意也山隰有上下喻夫妇之唱随
　　钦钦者忧心之无他适也靡寜者忧心之无少愉也如醉者忧心之莫能解也
　　此特据注为解耳若诗序刺康公也忘穆公之业始弃其贤臣焉说自正大
