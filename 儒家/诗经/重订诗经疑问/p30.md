<!-- { "loadSidebar": true } -->
　　说到召伯既成王心则宁见召伯之营必期王心之宁而后止而当时民情又必召伯足以宁王之心而后止也此方是人臣任事之忠民人往役之义诗传城申也诗序刺幽王也不能膏泽天下卿士不能行召伯之职焉俱是乃诗缉见师旅征师等字云当宣王有营谢平淮二役皆南行之事戍役劳矣而召穆公能推宣王之德意劳借其民故洊逺役而民不怨幽王君臣不恤其民故作此诗思古而伤今亦大有理若止营谢安事师旅征师哉当并存之
　　隰桑有阿其叶有难既见君子其乐如何
　　隰桑有阿其叶有沃既见君子云何不乐
　　隰桑有阿其叶有幽既见君子德音孔胶
　　心乎爱矣遐不谓矣中心藏之何日忘之
　　诗传燕贤也是
　　隰桑有阿二句虽是兴然有企仰君子之德辉意在德音孔胶就君子说正见所以乐之之深
　　重防心乎二字爱出于根心即从而谓之亦深逺而不能尽者但藏之中心有不容终忘者耳中心藏正与上心乎爱相照应语意一直下
　　遐不谓矣口气即大学不啻若自其口出意若曰即谓之不亦遐逺乎葢诗人倒用文法如此也若遐作何字解曰遐何通用即此诗前章其乐如何云何不乐可通用曰其乐如遐云遐不乐耶又即此章遐不谓矣何日忘之可通用曰何不谓矣遐日忘之耶遐自是遐字何自是何字通用不得后篇遐不作人本周王夀考来遐不黄耉黄耉即是遐统是倒用文法与何字通用不得
　　其乐如何乐之深也云何不乐正申其乐如何意德音孔胶又申云何不乐意然乐生于爱也心乎爱而不能言中心藏而不能忘其爱有若此者此乐之所以极其深也
　　白华菅兮白茅束兮之子之逺俾我独兮
　　英英白云露彼菅茅天步艰难之子不犹
　　滮池北流浸彼稻田啸歌伤懐念彼硕人
　　樵彼桑薪卬烘于煁维彼硕人实劳我心
　　鼓钟于宫声闻于外念子懆懆视我迈迈
　　有鹙在梁有鹤在林维彼硕人实劳我心
　　鸳鸯在梁戢其左翼之子无良二三其德
　　有扁斯石履之卑兮之子之逺俾我疷兮
　　白华白茅皆物之洁者故取喻夫妇之倡随
　　易曰近而不相得则凶或害之悔且吝夫逺嫡而亲庶使之独处焉可谓善道乎
　　白华伤夫妇耳何及于天步之艰难曰闺门风化之原王教之首也夫不夫而逺其嫡至废嫡而立庶乱从此始矣天步艰难孰大于是此诗人深望之子之亟图也
　　滮水名故云池池水北流则止能浸彼在北之稻田耳喻幽王之泽有所偏也硕人篇亦有河水洋洋北流活活句
　　宠妾而弃嫡哀痛孰过之而曰啸歌伤懐者所谓长歌之哀甚于恸哭也
　　鼓钟二句言未有鸣而不动人之听者独怪念之懆懆而视之迈迈也
　　鸳鸯二句是道其匹耦之相偎曰戢其左翼则举雄者以为言一字不苟下
　　二三其德与衞风氓之篇意同但彼则其妇之自取此则其夫之不良也
　　注如妾之贱则宠之者亦贱二句说得极好凡人之重正嫡重宗庙也重冡嗣也是自重也不自重而宠妾以自贱君国之谓何程子谓娶孀为自失节正宠之亦贱意
　　首章伤夫妇之不相亲故云之子之逺俾我独兮英英章伤君意之无逺图故云天步艰难之子不犹滮池章伤君泽之不及嫡故云啸歌伤懐念彼硕人樵彼章伤正嫡之不见礼故云维彼硕人实劳我心鼓钟章伤哀鸣之不见听故云念子懆懆视我迈迈有鹙章伤嫡妾之相倒置故又云维彼硕人实劳我心鸳鸯章伤耦处之失其常故云之子无良二三其德有扁章伤宠妾之为自卑故云之子之逺俾我疷兮总之则鸣其近不相得之至情也故始终皆悼之子之逺
　　称硕人是尊之之辞称之子是亲之之词
　　绵蛮黄鸟止于丘阿道之云逺我劳如何饮之食之教之诲之命彼后车谓之载之
　　绵蛮黄鸟止于丘隅岂敢惮行畏不能趍饮之食之教之诲之命彼后车谓之载之
　　绵蛮黄鸟止于丘侧岂敢惮行畏不能极饮之食之教之诲之命彼后车谓之载之
　　诗序微臣刺乱也大臣不用仁心遗忘微贱不肯饮食教载之故作是诗也亦是微臣士也古者大夫出行则士为末介
　　黄鸟尚有止息之处而我劳于逺莫有肯相恤者故取以起兴
　　凡家力之富厚者必不思寄托于其外微贱不能以自存至思托于外而又不禁其劳苦则悲哀之情状可想见矣曰道之云逺我劳如何度其势之不能也曰饮之食之教之诲之命彼后车谓之载之冀其人之或我怜也而时安得此也哉葢亦徒抱此想觊之私而已矣
　　维爱我而怜其饥渴者始畀之饮食维爱我而哀其昏懵者始予之教诲维爱我而恤其劳苦者始命之后车之载保息之政衰也乆矣谁复爱怜而矜振之我行其野依婚姻而不见收绵蛮黄鸟思附托而不可得其事类其情迫其言皆痛切而有余悲
　　幡幡瓠叶采之亨之君子有酒酌言尝之
　　有兎斯首炮之燔之君子有酒酌言献之
　　有兎斯首燔之灸之君子有酒酌言酢之
　　有兎斯首燔之炮之君子有酒酌言醻之
　　诗序刺幽王诗传燕大臣意古以是礼燕大臣唯事俭节而幽王之过于燕饮失其节耶
　　凡燕饮以情胜情胜者无借于多仪瓠叶之采亨兎首之燔灸可谓薄矣而情由此逹礼由此行君子不以为简也传曰苟有明信涧溪沼沚之毛可羞于王公易曰二簋可用享此之谓也
　　尝即品尝之尝尝之而后可行献酢醻之礼也物薄而礼备于此诗见焉
　　渐渐之石维其髙矣山川悠逺维其劳矣武人东征不遑朝矣
　　渐渐之石维其卒矣山川悠逺曷其没矣武人东征不遑出矣
　　有豕白蹢烝涉波矣月离于毕俾滂沱矣武人东征不遑他矣
　　诗序下国刺幽王也戎狄叛之荆舒不至乃命将率东征役乆病于外故作是诗
　　读六月采薇之诗见当时未尝无非时之师也乆役之劳也雨雪载涂之苦也其人未尝有怨心焉何也上以不得已之心役其下而劳苦悲伤之情又若以其身当之有余恤焉此甚劳而不怨也驱之锋镝厯之险逺而若秦越人之视其孰能任之故知渐渐之石与祈父之诗同一悲悼之词而为人上者不可不深加之存恤也
　　易曰见豕负涂又曰羸豕孚蹢躅大抵豕隂类喜雨而涉波书洪范曰星有好风亦有好雨好雨者毕星也诗与易书其言相表里
　　苕之华芸其黄矣心之忧矣维其伤矣
　　苕之华其叶青青知我如此不如无生
　　牂羊坟首三星在罶人可以食鲜可以饱
　　诗序大夫闵时也幽王之时东西扰攘交侵中国师旅并起因之以饥馑君子闵周室之将亡伤己逢之故作是诗
　　国以民为命民赖君以立命饥馑洊臻百物凋耗至民不堪命曰心之忧矣维其伤矣知我如此不如无生其能国乎哉读此诗可澘然雪涕矣
　　维其伤矣伤已之不能生也不如无生谓生之甚苦也人可以食鲜可以饱则其所不欲生而忧且伤者
　　何草不黄何日不行何人不将经营四方
　　何草不何人不矜哀我征夫独为匪民
　　匪兕匪虎率彼旷野哀我征夫朝夕不暇
　　有芃者狐率彼幽草有栈之车行彼周道
　　诗序下国刺幽王也四夷交侵中国背叛用兵不息视民如禽兽君子忧之故作是诗
　　何日不行无日无征行之役也何人不将无人无将奉之劳也经营四方顶上
　　何人不矜无人不役而可矜也矜不宜改鳏字范氏曰吾于采薇见先王以人道使人至后世则牛羊而已矣正此诗之谓也
　　重订诗经疑问卷七
<经部,诗类,重订诗经疑问>
　　钦定四库全书
　　重订诗经疑问卷八
　　明　姚舜牧　撰
　　大雅
　　文王在上于昭于天周虽旧邦其命维新有周不显帝命不时文王陟降在帝左右
　　亹亹文王令闻不已陈锡哉周侯文王孙子文王孙子本支百世凡周之士不显亦世
　　世之不显厥犹翼翼思皇多士生此王国王国克生维周之桢济济多士文王以宁
　　穆穆文王于缉熙敬止假哉天命有商孙子商之孙子其丽不亿上帝既命侯于周服
　　侯服于周天命靡常殷士肤敏祼将于京厥作祼将常服黼冔王之荩臣无念尔祖
　　无念尔祖聿修厥德永言配命自求多福殷之未丧师克配上帝宜鉴于殷骏命不易
　　命之不易无遏尔躬宣昭义问有虞殷自天上天之载无声无臭仪刑文王万邦作孚
　　此篇以修德凝命为主言文王之德昭升于天故受天命以有天下后世子孙欲保守此命以常有天下全在法文王之德观首语文王在上于昭于天结语仪刑文王万邦作孚便见得中间无念尔祖聿脩厥德是提醒极切要语
　　文王在上二句不是文王既没而其神在上昭明于天之谓言文王在位之日小心翼翼昭事上帝其德昭升于天而天命属焉故周邦虽旧而受命则维新也在上云者葢周公与成王言之辞如今人称已故宗祖云某公在上云尔先儒不察乃舍文王存日之德而称文王既没之神亦谬矣且既说在上又说昭明于天理亦欠顺
　　子孙不忍死亡其亲啓口必云在上此是称其存时不是称其没后
　　颂尧曰光被四表格于上下颂舜曰德升闻皆称其德非称其神也神则何以新天命哉周颂桓之篇云于昭于天亦以德言不以神言
　　有周不显二句顶上说不显所以甚言其显不时所以甚言其时有周岂不显乎言王业浸盛也帝命岂不时乎言适当其时也
　　文王陟降二句正言当日文王在位时事凡一注想一动履凛然必严天命而常若在帝之左右者然此其德之所以昭升于天也因上文但说于昭于天未明言其所以昭故复着此二句注首云其神在上昭明于天末复云其神在天并不提起一德字恐非周公告成王之防
　　亹亹文王即承上陟降左右说天命不已而文王之德之纯亦不已则其令闻之不已将有上逮于天者故天眷而陈锡之也此与上章本一气贯
　　令闻本令徳来令闻不已正见其昭升于天故接陈锡语陈锡哉周侯以下正见其受命事
　　文王之德纯亦不已故令闻不已令闻不已故陈锡之命亦不已
　　陈锡哉二句旧用周字句侯训维而缀在下愚谓不然成王时同姓已就封矣周公欲张大文王受命而子孙悉蒙其庥庇故从侯服说到宗本上来若曰陈锡哉周侯皆文王之孙子也文王之孙子本为王支为侯百世而同休故凡周之士不显而亦世焉初从侯服说到本支又从本支说及臣子緫是张美文王之德之显受命之时观不显亦世不显二字便见得侯诸侯也宗本为王支庶为侯是定理因説诸侯故锡字上着一陈字耳
　　不特此侯字不当解作维字即下章侯于周服侯服于周侯字亦不应作维字解侯诸侯也服侯服也当时天命在商商以天子临周而周侯服于商帝既命商之子孙皆以诸侯礼事周是侯于周之服也侯于周之服即是侯服于周故下字若此耳集注凡遇侯字不论有解无解通作维字训不知侯之训维出于何据也
　　文王之德不显而周之士亦不显文王之孙子本支百世而周之士不显亦世皆由脩德来故下承説世之不显厥猷翼翼
　　厥犹翼翼言其谋圗于邦国者皆秉小心以为之翼賛也文王小心翼翼周之士厥犹翼翼亦感召之机然哉
　　思皇多士六句反覆説多士之生是国家桢干而文王亦深赖之见修德不可以无辅也下章提无念尔祖聿脩厥德而呼王之荩臣亦是此意
