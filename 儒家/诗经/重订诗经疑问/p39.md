<!-- { "loadSidebar": true } -->
　　弗念厥绍一语极提醒人凡人一思念其所绍则必求先王之明刑以自饬励矣宁至于迷乱颠覆若是乎
　　敷求先王克共明刑是为克念厥绍葢先王一言一动皆可为天下万世之法则是明刑也上文訏谟定命逺犹辰告敬慎威仪正其明刑之所在
　　人之所尊尚者天也肆皇天弗尚则其谋犹命告与威仪悉非天则矣是沦胥以亡之道也故曰如彼流泉无沦胥以亡恐非天所不尚之説
　　夙兴夜寐洒埽庭内到用戒戎作用逷蛮方则无一时一事而不加敬慎矣是敬天命法先王之实事故章首曰肆皇天弗尚且承罔敷求先王克共明刑来要细细体味
　　维民之章句囘顾维民之则句是点缀文法
　　质尔人民三句承上章説来葢夙兴夜寐洒埽庭内维民之章是人民所瞻视以定性命者脩尔车马弓矢戎兵用戒戎作用逷蛮方是侯度所宜谨以戒不虞者然惟口出好兴戎于威仪为尤故接慎尔出话敬尔威仪以致儆
　　上文敬慎威仪上着訏谟逺犹句此敬尔威仪上着慎尔出话句下又申言不可玷不可易而并极其效验言之见此于威仪中尤宜加谨而不可忽也柔嘉二字下得极妙凡人之言动莫不善于暴戾莫善于柔嘉论语曰动容貌斯逺暴慢矣出辞气斯逺鄙悖矣正是此意下文曰惠于曰辑柔曰臧嘉曰淑慎曰温恭皆应此柔嘉二字
　　凡斯言之玷皆由易心始故承説无易由言賔筵篇亦云匪言勿言匪由勿语
　　惠于朋友庶民小子岂有他哉慎话言敬威仪无不柔嘉而已
　　曰惠于朋友足矣复曰庶民小子者无众寡无小大皆不可不以柔嘉处也
　　想到子孙绳绳万民靡不承则彼之肆言妄动者葢真祸及其后民莫我顾者矣可不慎欤
　　遐永也不遐有愆言可以永无愆也
　　相在尔室一叚总是一敬字前云敬慎威仪敬尔威仪已露此意矣此则吃言之示人欲善其言动须于不言不动时常存敬慎而后可也中庸引相在尔室二句云故君子不动而敬不言而信最得此诗之防
　　无曰不显二句即思齐篇不显亦临无射亦保之意此卫武分独契圣学之传称叡圣武公
　　射不必作斁字解射即矢之射也有伤触之意此诗意若曰神之格思有不可测度其至与否者况可或一触犯之乎是下此一射字其义为特妙
　　辟尔辟字宜少读臧善也嘉美也淑慎尔止不愆于仪接上説
　　前章云敬慎威仪维民之则此章云淑慎尔止不愆于仪不僣不贼鲜不为则正其语相照应处
　　淑慎尔止之止是君道之所宜止者先王之明刑是也末章旧止止字正照此看
　　不僣是言动无差失不贼是言动无暴戾
　　投桃报李正无不柔嘉惠于朋友庶民小子之实事也与童而角正相反
　　易曰童蒙吉又曰姤其角吝童柔顺角刚强刚强最害事童而角则与柔嘉淑慎大相反矣此小子之倐败而无成者故曰实虹小子虹亘于天倐见而即灭故以取喻云
　　荏染柔木以上皆反覆警人之脩徳无蹈于昏愚此以下则警人之脩徳者唯善言之是听不可外弃乎人言卒蹈于昏愚之辙也此申发首章之意
　　抑抑威仪由中出而周旋中礼者故曰维徳之隅温温恭人由外入而不愆于仪者故曰维徳之基易陈九卦开首曰履徳之基也正与此合
　　温温恭人维徳之基所以出话贵慎威仪贵敬而维柔嘉之是尚也前后语正相应
　　前云无哲不愚矣此云其维哲人是哲之哲者也其维愚人是哲之无不愚者也
　　民各有心言人心相去之逺有若此者是叹辞此篇小子字四出而不同庶民小子是言其人之防少者实虹小子是鄙其事之童稚者于乎小子则呼而告之之辞也
　　凡人之教诲不过手防之事示之面命之耳提之而已故歴举以见其谆谆
　　此靡盈二字最妙心贵常虚不盈有觉徳行胥自虚处入兴迷乱于政颠覆厥徳胥自盈处壊易曰天道亏盈而益谦地道变盈而流谦鬼神害盈而福谦人道恶盈而好谦书曰谦受益满招损胥病此盈之一字为丧徳也
　　曰抑抑曰敬慎曰柔嘉曰辑柔曰淑慎曰温温总是教人崇谦虚戒盈满故至此始提醒云民之靡盈谁夙知而莫成
　　凡人忽于脩徳者其病只在乐之一字不知此生非可乐也日鉴在兹凛然有不可以朝夕懈者故曰昊天孔昭我生靡乐以警惕之
　　曰于乎小子未知臧否曰借曰未知亦既抱子曰借曰未知亦聿既耄语极而警极深
　　旧止止字即淑慎尔止之止先王之明刑是也十章云敬慎尔止此复云告尔旧止前后照应语极妙取譬不逺以下口气若曰吾之取譬不须逺得但看天之祸福不忒自有凛然不可怠者乃今不脩徳而囘遹俾民至于大棘岂享国之道哉所以当听人之话言存敬畏谨威仪母自蹈于昏愚之覆辙也此诗大防重一徳字而威仪维徳之符未有有徳而不敬慎其威仪者亦未有舎敬慎威仪而可以入徳者故首云抑抑威仪维徳之隅次云有觉徳行四国顺之敬慎威仪维民之则又次云兴迷乱于政颠覆厥徳又次云慎尔出话敬尔威仪又次云辟尔为徳俾臧俾嘉淑慎尔止不愆于仪又次云温温恭人维徳之基其维哲人顺徳之行末复致警云囘遹其徳俾民大棘乃究其要领则在慎之幽独之中而不敢忽慢于言动之际七章云相在尔室尚不愧于屋漏无曰不显莫予云觏神之格思不可度思矧可射思则本本原原之论也中庸一书总教人齐明盛服非礼勿动以脩其身而大要只在戒慎乎其所不睹恐惧乎其所不闻圣贤经传之相表葢如此
　　菀彼桑柔其下侯旬捋采其刘瘼此下民不殄心忧仓兄填兮倬彼昊天宁不我矜
　　四牡骙骙旟旐有翩乱生不夷靡国不泯民靡有黎具祸以烬于乎有哀国步斯频
　　国歩蔑资天不我将靡所止疑云徂何徃君子实维秉心无竞谁生厉阶至今为梗
　　忧心慇慇念我土宇我生不辰逢天僤怒自西徂东靡所定处多我觏痻孔棘我圉
　　为谋为毖乱况斯削告尔忧恤诲尔序爵谁能执热逝不以濯其何能淑载胥及溺
　　如彼遡风亦孔之僾民有肃心茾云不逮好是稼穑力民代食稼穑维宝代食维好
　　天降丧乱灭我立王降此蟊贼稼穑卒痒哀恫中国具赘卒荒靡有旅力以念穹苍
　　维此惠君民人所瞻秉心宣犹考慎其相维彼不顺自独俾臧自有肺膓俾民卒狂
　　瞻彼中林甡甡其鹿朋友已谮不胥以谷人亦有言进退维谷
　　维此圣人瞻言百里维彼愚人覆狂以喜匪言不能胡斯畏忌
　　维此良人弗求弗迪维彼忍心是顾是复民之贪乱宁为荼毒
　　大风有隧有空大谷维此良人作为式谷维彼不顺征以中垢
　　大风有隧贪人败类听言则对诵言如醉匪用其良覆俾我悖
　　嗟尔朋友予岂不知而作如彼飞虫时亦弋获既之隂女反予来赫
　　民之罔极职凉善背为民不利如云不克民之囘遹职竞用力
　　民之未戾职盗为宼凉曰不可覆背善詈虽曰匪予既作尔歌
　　诗序芮伯刺厉王也厉王任荣夷公专利又使卫巫监谤故此诗特究其所为贪乱荼毒者言之而秉心宣犹考慎其相其所望于惠君者极深且切也桑柔原供蚕事捋采所不免也唯至于其刘则戕此桑而所以病民者为不小矣故曰瘼此下民观下章四牡骙骙以下则知其刘之瘼我民矣书盘庚云重我民无尽刘是切证
　　填填塞也仓怳填塞于胷中正所谓不殄心忧者四牡骙骙旟旐有翩在当时为上者谓为常事而不知征役之繁苦民实有不堪其命者所以上之人只一个休养可以造生民之福
　　当时岂无黎民哉忧苦劳瘁之不胜即黔首犹然颁白耳若尔而所存有几故曰民靡有黎具祸以烬斯所谓捋采其刘瘼此下民者
　　民恃君为命国恃民为命民具祸以烬而国步有不频危者乎书曰民惟邦本本固邦宁易曰君子以厚下安宅皆谓国脉之在民而不可自取其削亡也蔑非灭也资非咨也国所倚赖者贤人君子也匪用其良而维忍人之亲任是蔑其所资也国步斯频可若是乎此天之不惠斯民耳亦无所归咎之辞也正月云宁或灭之蔑与灭异荡云文王曰咨资与咨异不可通用
　　天生贤才本将为世用也止无所疑徂无所徃岂天生贤才意乎所以説天不我将
　　君子实维二句指在位者言若曰在位君子实国家之纲维也则心所秉持当在休养斯民而不可与天下为竞一有竞心则所为荼毒为囘遹将无所不至矣下文云职凉善背职竞用力职盗为冦皆此一竞字所使也故此二句下接谁生厉阶至今为梗句为相的当体君以爱民故云君子实维秉心无竞为君的当为民以择臣故云秉心宣猷考慎其相此二秉心字正相应
　　在位君子宜秉心无竞而顾生此厉阶使贤者无所止无所徂是所谓国歩蔑资天不我将者
　　生厉阶而为梗土宇将不可保矣故承説忧心慇慇念我土宇
　　自西徂东靡所定处二句正应前乱生不夷靡国不冺靡所止疑云徂何徃意作此诗君子必是不容于朝着而使之征行于下国者故云多我觏痻孔棘我圉
　　为谋为毖乱况斯削二句是好话诗意葢谓今天下岂无深于谋而毖后患者乎倘能弃采刘之人用善良之士为谋以善其终为毖以防其患则乱况将由此斯削矣然此维心存于民生国计而序用贤良者得之故承説云告尔忧恤诲尔序爵二句
　　易曰君子以作事谋始颂曰予其惩而毖后患为国者大抵病在不谋而不毖未有谋且毖反长乱以自削者
　　乱况是乱之一叚情景斯削者即削也
　　序爵所以官有徳也不求迪其有徳者而维忍心之顾复可谓序爵乎此二字是一诗之大防与下考慎其相正相照
　　云□字恐不宜作使字解按此字从卝以拜或恐是并字意
　　民有肃心是欲进而与国家为谋为毖者□云不逮众皆谓时之不可而止之不行也所以甘稼穑以食其力
　　好是稼穑云云意谓姑就稼以食力耳而稼又卒痒靡旅力以念穹苍且柰之何哉葢此统是设言以见其忧之莫可解也要善体防
　　维此惠君一节才説出本意来
　　民人所瞻言天下所仰以立其命者
　　惠君秉持一心只在宣布其谋猷为生民立命为万世开太平知非一人之心力所能为也又非忍心不良者之所可任也所以必考慎其相考慎总是不轻任孟子曰国君进贤如不得已左右皆曰贤未可也诸大夫皆曰贤未可也国人皆曰贤然后察之见贤焉然后用之此方是考慎意
　　宣猷是宣布其谋猷正上文所谓为谋为毖也看惠君秉心宣猷考慎其相则为谋为毖者诚不可不先于序爵矣
　　自独自有二自字宜重读自独俾臧者独任其所谓臧者而不参诸人也自有肺膓者自逞其胸臆之见而不询于众也正反照上考慎二字若是其任使民有不肆为狂悖者乎民之贪乱宁为荼毒正由此召来
　　俾民卒狂安知善之当为故承説朋友已谮不胥以谷
　　维此圣人章泛泛説见世皆狂愚忠言反见妬害即欲言而不能也
　　圣人心存于天下国家其智虑甚明晰而其识见甚超卓苟有祸福皆炳于几先愚人昏蔽无知即祸已及而反狂以喜矣此瞻言言字即薄言受言言字莫重看
　　胡斯畏忌言胡当若斯之可畏忌也
　　弗求弗迪却何等逺踈是顾是复却何等亲密民亦有良心宁肯贪乱而荼毒维上所顾复者在此一辈人彼图富贵功名者不得不曲从之葢非是不可以得利也故下个贪字宁字此民字与下章民之罔极民之囘遹民之未戾诸民字同皆就当日在位者説
