<!-- { "loadSidebar": true } -->
　　【臣】谨案明堂礼自孝经有严父配天之一语致后来儒者纷纷聚讼厯代典礼亦不画一或毎代易配或三圣并配观司马公及钱公辅之奏朱子之论可以晓然大白矣至其制度经无明文大戴礼则云九室考工记又云五室汉武时公玉带所上黄帝明堂图一殿无壁茅盖通水虽不经见犹不失古者简朴之意降及北魏周齐议营规制诸儒争论迄无一就终隋之世大飨之礼率寓雩坛唐则寓于圜丘而已惟武后毁东都乾元殿为之崇极奢丽肆其侈心后亦旋毁至宋仁宗皇祐二年始诏以大庆殿为明堂三圣并侑有宋一代明堂自皇祐始理宗举行皇祐故事以太祖太宗寜考并配实祐五年复诏増髙宗盖至是而配天者凡四矣明世宗用謟臣丰坊之请尊皇考睿宗配祀以藩臣而干大典僭莫甚焉原其故皆由严父之一言启之也
　　本朝稽古右文深明典礼破拘牵之陈説昭一代之彛宪防典所载郊祀止用圜丘方泽而斥去北郊及神州百神诸祠太庙止用四孟时享及嵗除祫祭而明堂与禘礼槩不举行非聪明圣知其孰能与于此哉
　　又案孟子谓明堂王者之堂此又王者巡狩之地有明堂以朝诸侯行政与在国之明堂有别
　　周颂噫嘻序曰春夏祈谷于上帝也
　　孔疏周公成王之时春郊夏雩以祈谷实诗人述其事以作歌
　　李氏樗曰月令孟春元日祈谷于上帝仲夏之月大雩帝用盛乐祈谷实春则因民播种以启蛰之时而郊夏则恐旱暵为灾于龙见之时而雩皆所以祈谷于上帝也
　　又曰是诗初无祈谷之意但以为人事于此尽矣故播厥百谷十千维耦此皆人之所能为也若夫雨旸时若使百谷顺成此非人之所能为则天也故于此而祈谷焉
　　诗缉曰祈谷之后即躬耕帝籍故言率时农夫以张本也言骏发尔私不及公田为民祈也
　　何氏楷曰鲁无冬至大郊之礼降杀于天子春秋所书卜郊皆孟春祈谷之郊也然谷梁所称与明堂位左传异谷梁曰我以十二月下辛卜正月上辛如不从则卜二月上辛如不从则卜三月上辛如不从则不郊矣明堂位曰孟春乗大路祀帝于郊左传亦曰启蛰而郊知鲁郊只在夏正建寅之一月则啖助之説为得之啖助曰以周二月卜三月上辛不吉则卜中辛又不吉则卜下辛三辛推移总不出建寅一月之内若三卜不从则孟献子所云既耕之后亦可无用郊为矣建寅之郊用卜而冬至之郊不用卜家语云周之始郊其月以日至其日用上辛定用上辛之一日此不用卜也月令曰孟春之月天子乃以元日祈谷于上帝乃择元辰辰必须择此以知祈谷之郊用卜也然仍以辛日为主郑康成谓取人君齐戒自新之意章首有成王昭格之语知此诗作于康王之世乃主作祢宫而言不然周以农事开国即欲劝农官何不于始祖后稷之庙而顾于成王何取乎案何氏之説最明确
　　【臣】谨案毛谓成王为成是王业之王王既已政教光明如此犹能敬重农事云云苏氏辙亦谓叹天之所以成我王业者既昭至矣皆以成王为非谥法而别创一解其误皆以颂为周公所作无康王以后之诗故于昊天有成命曰二后受之成王不敢康为文武成此王业不能康寜于执竞曰不显成康上帝是皇为武王持其自强不息之心所以能成大功而安之朱子初亦从毛解后定集传始从欧阳説而辟毛郑则欧阳与集传其为当从无疑也朱子曰昊天有成命明是康王时诗执竞明是昭王以后之诗而今硬要解做成王业成此大功而安之费尽气力不知怎生地其言可谓深切着明矣而李氏樗郝氏敬犹欲辟集传而从毛郑舍简直而就支离【臣】不知其何心也
　　彚纂曰古序所传是颂中一大礼所在朱子初亦信之后改为亦戒农官之诗未审何据且以为国中乡遂之地用贡法无公田故皆谓之私夫天子戒勑当及天下乃止及国中之乡遂犹未及乎畿甸似不如毛説为长
　　雩祭
　　大雅云汉篇靡神不举靡爱斯牲
　　【臣】谨案孟夏大雩虽无水旱亦行之礼之常也若国大旱则无论夏秋皆得雩此诗所陈是也然曰不殄禋祀自郊徂宫上下奠瘗靡神不宗又不止雩上帝而已周礼荒政曰索鬼神谓搜索鬼神而祭之此其事也
　　补传曰二章于羣祀之中诉于神之尊者如后稷如上帝四章又于羣祀之中举其神之亲者而告之如雩祀之羣公先正宗庙之百辟卿士是也案是诗靡神不宗而言上帝凡四无言五帝乃知五帝出于秦汉妄也而周礼言祀五帝故世儒多疑其伪
　　孔疏神异经曰南方有人长二三尺袒身而目在顶上走行如风名曰魃所见之国大旱一名旱母盖是鬼魅之物
　　晋穆帝永和时博士议曰云汉之诗宣王承厉王拨乱遇灾而惧故作是歌今晋中兴奕叶重光岂比周人耗斁之辞乎汉魏俱别造新书晋室太平不必因故司徒蔡谟议曰云汉之诗兴于宣王今歌之者取其修徳禳灾以和隂阳之义故因而用之无庸更作梁武帝天监十年朱异议曰云汉诗中毛传有瘗埋之文不见燎柴之説帝亦以用火祈水于理为乖于是停用柴燎从坎瘗典十二年大雩国南除地为墠舞僮六十四人皆衣元衣为八列皆执羽翳毎列歌云汉诗一章而舞
　　灵星祭
　　周颂丝衣序髙子曰灵星之尸也
　　汉书郊祀志髙祖五年或言周兴而邑立后稷之祠至今血食天下于是制诏御史其令天下立灵星祠祀后稷谓之灵星者者以后稷配食是也张晏曰龙星左角曰天田则农祥也晨见而祭之孝武游登五岳尊祀灵星世祖建武二年立灵星祠有司掌之晋令县祀灵星唐以立秋后辰日祀灵星开元祀于国城东南天寳四载升中祠宋皇祐中立灵星坛东西丈二尺南北亦如之厯代灵星之见于祀典者如此祠之设专为祈田毎郡邑惟周之肇祀反其所自始与后稷比隆
　　【臣】谨案后稷已祭于周太庙此复郡邑立祠此汉世原庙所由起也周礼戴记俱不经见惟晋语有后稷是相之一语想汉初人因此而生为妄説耳郡县已有社稷坛更何烦灵星以祀后稷乎
　　何氏楷曰丝衣诗有二説一曰绎賔尸一曰灵星究以髙子之説为是陈祥道亦主其説按灵星为农祥东方苍龙七宿房心通有农祥之称周语农祥晨正土乃脉发韦昭以为房心也于立春之日农事之候祭之故曰农祥晋语董因曰大火阏伯之所在也是为大辰后稷是相韦昭谓心星所在大辰辰次为天驷驷马也辰为农祥合前二説则房心俱有此号亦以二星相近故也而贾陆应劭张晏蔚蔚宗则俱谓龙星左角曰天田为农祥考之星经则天田二星在角北故服防直以灵星为角星唐志又以灵星为嵗星其祭之日或云立春或云仲秋或云嵗再祭纷纷不一今以此诗证之则正孟冬蜡祭时事其谓祭于仲秋与春秋再祭者皆误也蜡祭之礼皮弁素服与他祭不同据此诗曰丝衣曰载弁与礼文正合则灵星为蜡祭无疑
　　社祭
　　大雅緜篇廼立冡土
　　毛传冡土大社也起大事动大众必先有事乎社而后出谓之宜诗美太王之社遂为大社
　　辅氏曰社自天子至庶人皆得祭之然非尊者所立则亦不可
　　何氏楷曰大社之名惟施于天子诸侯仅可言冡土诗言廼立冡土正是太王当日为诸侯之法泰誓言宜于冡土则犹仍太王旧称以未为天子故也
　　小雅甫田篇以社以方大雅云汉篇方社不莫
　　説见方祭
　　祈祭
　　周颂载芟序曰春借田而祈社稷也
　　孔疏成王周公太平之时王者于春时亲耕耤田以劝农又祈求社稷使民获其年丰嵗稔诗人述其事而作此歌
　　报祭
　　良耜序曰秋报社稷也
　　孔疏周公成王太平之时年谷丰稔以为由社稷之所致故于秋物既成王者乃祭社稷之神以报
　　丰年序曰秋冬报也
　　朱子诗传此报赛田事之乐歌盖祀田祖先农及方社之属按陈氏礼书谓秋报者季秋之于明堂冬报者冬至之于郊非是
　　田祖祭
　　小雅甫田篇琴瑟击鼓以御田祖以祈甘雨
　　毛传田祖先啬也孔疏郊特牲及春官籥章注俱谓先啬为神农始教造田谓之田祖先为稼穑谓之先啬神其农业谓之神农名殊而实同也
　　何氏楷曰孔疏以田祖即神农朱子亦从之今按以神农为田祖经传无明文王安石谓生为田正死为田祖犹乐官之死而为乐祖也以乐祖例田祖于理近之
　　【臣】谨案神农为五帝天子所祭民间安得琴瑟击鼓鼓以御田祖乎安石之説为是
　　髙禖祭
　　大雅生民篇克禋克祀以弗无子
　　商颂鸟篇天命鸟降而生商
　　秦氏蕙田曰二诗推本稷契之生由于祈祀髙禖而得其日以鸟至之日故云天命鸟降而生商説者以为稷母履大人迹而有身契母吞鳦卵而有身非也
　　【臣】谨案欧阳修主是説但祈髙禖而有身是平常事极可庆幸何故以为不祥而置诸隘巷与寒冰乎朱子及吕氏祖谦俱从康成説与此异
　　行祭
　　国风泉水篇饮饯于祢
　　毛传祖而舍軷饮酒于其侧曰饯祢地名
　　【臣】谨案聘礼出祖释軷祭酒脯乃饮酒于其侧祖始也是为行道之祭
　　孔疏周礼大驭掌驭玉辂及犯軷遂驱之注云封土为山象以菩刍棘栢为神主既祭之以车轹其上而去喻无险难也以此行道之祭故知在国门之外
　　大雅生民篇取羝以軷载燔载烈
　　毛传羝羊牡羊也軷道祭也傅火曰燔贯之加之火曰烈
　　孔疏又取羝羊以为祀軷之祭其祭軷也又取所祭之肉或傅火而燔之或加火而烈之以为尸之羞以七祀皆有尸知此軷祭亦有尸后稷是时为诸侯若聘礼卿大夫軷祭用酒脯则无尸矣
　　山川告祭
　　周颂时迈序曰巡狩告祭柴望也诗云懐柔百神及河乔岳
　　孔疏武王既定天下巡行其守土诸侯至于方岳之下作告至之祭柴祭昊天望祭山川安祀百神
　　般序曰巡守而祀四岳河渎也诗云陟其髙山堕山乔岳允犹翕河
　　毛传髙山四岳也堕山之狭小者翕合也
　　四方报祭
　　小雅甫田篇以我齐明与我牺羊以社以方
　　郑笺曰以我洁齐丰盛与我纯色之羊秋祭社与四方为五谷成熟报其功也
　　孔疏大司马仲秋狝田罗致禽以祀祊祊即方声之悮也狝田主祭四方报成万物即引此诗云以社以方是报祭四方在仲秋也
　　大雅云汉篇祈年孔夙方社不莫
　　孔疏祭社与四方即以社以方是也
　　小雅大田之篇来方禋祀以其骍黑与其黍稷以享以祀
　　郑笺成王之来则又禋祀四方之神祈报焉孔疏云祈报并言者言其报秋成而祈后年也方宜五色独举骍黑者畧举二方以韵句耳
　　附録
