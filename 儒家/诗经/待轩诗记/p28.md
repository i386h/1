<!-- { "loadSidebar": true } -->
　　折柳樊圃【音布】狂夫瞿【音句】瞿不能晨夜【叶树】不夙则莫【音暮比也柳柔脆之木樊藩篱园菜园狂夫谓有心疾不知利害者瞿瞿惊顾之貌折栁樊圃狂夫犹瞿瞿然不敢轻犯况臣子承君之召令乎但恨不能测其晨夜不失之夙则失之莫耳诗人善则归君过则归已如此刺意具在言外　苏子由曰哀乱之世旦暮不易何至未明而顚倒衣裳哉葢爲政必有节及其节而爲之则用少而事举苟不知爲政之节则或失之早或失之暮不能及事之防矣以爲尚早者爲之常缓以爲已晚者爲之常遽缓者不意事之已至而遽者不知事之未及也】
　　南山
　　序刺襄公也【篇中或刺文姜或刺鲁桓总以襄公主恶也故首以襄公　襄公名诸儿齐僖公禄父之子鲁桓公名轨又名允惠公弗湟之子文姜鲁桓夫人齐僖公之女襄公亲妹也按左传桓十八年公与夫人姜氏如齐申繻谏而不听姜氏至齐襄公通焉公谪之夫人谮公于齐侯齐侯怒与之饮酒使公子彭生拉干而杀之】
　　南山崔崔雄狐绥绥鲁道有荡【徒党反】齐子由归旣曰归止曷又怀【胡威切】止【比而赋也南山齐南山也崔崔高大貌喻国君势位之尊严狐性最淫绥绥毛盛貌喻妖淫之气充盈于外首以雄狐形起见齐有如此淫人宜逺而不宜近水经注钜平县故城东有鲁道曰有荡者言官路如行人共见齐子往来其间全无愧耻曰齐子者明非齐妇也妇人谓嫁曰归由从也由归谓初嫁时从此路而归也怀怀齐襄也姜氏爲鲁夫人不斥鲁而一则曰齐子再则曰齐子以爲此齐襄妹也而淫于齐齐襄之罪无所迯于天地间矣篇中四曷又问其心而诛之】
　　葛屦五两【音亮】冠緌【音蕤】双【所终反】止鲁道有荡齐子庸止旣曰庸止曷又从止【复下曰舄襌□下曰屦以葛爲屦周礼屦人注有纁屦黄屦黒屦白屦散屦五等每屦皆二只故曰五两冠下结者谓缨缨之垂者谓緌双緌所以系也物各有耦葛屦虽贱必两不以其多而可乱也冠緌虽贵必双不以其少而可益也庸常也齐子常往来也从桓公从文姜也丰道生曰考之春秋文姜以桓三年归鲁至十四年其父僖公禄父卒礼诸侯之女适诸侯嵗一归寜则文姜自桓四年之后归寜已十度诗之所谓庸也其不见于经者春秋常事不书耳夫文姜来齐旣不止一次今父母旣殁似亦可以已矣乃桓不之禁止而从之偕来何爲者哉曷又怀止曷又从止皆恶鲁桓不能防闲之意言齐有如此淫人若使不归安有此等黩伦之事葢齐人不敢斥言襄公而归咎于鲁所以刺襄公者愈深矣】
　　蓺麻如之何衡【音横】从【音宗】其取【音娶下同】妻如之何必告【音各下同】父母旣曰告止曷又鞠【音匊】止
　　析薪如之何匪斧不克取妻如之何匪媒不得旣曰得止曷又极止【兴也此二章追咎始合之不正　蓺手执而种之也东西日衡南北曰从娶妻之礼议于生者卜于死者谓之告克能也鞠穷也极亦穷也言此等极淫之妇千古无两妇人以纺织执爨爲事故以蓺麻析薪起兴言蓺麻可以在畒中纵横娶妻则必请父母之命析薪可以用斧裁断娶妻则必听媒妁之言　考之左传惠公生桓公而薨桓公母仲子亦以隐二年薨桓三年公防齐侯于嬴成昏于齐也杜注曰不由媒介自与齐侯防而成昏非礼也桓姜之苟合如此故诗人追咎其初而反言之谓若使桓公父母在而告诸父母用媒妁以娶必择嘉耦何至娶郑昭厌弃之女以犯女祸乎深恨之词　此诗四章刺文姜者一刺鲁桓者三而于襄不加之罪岂诗乃齐人所作爲尊者讳不便察察言之耶序则后贤之笔直以襄爲首恶矣胡康侯曰爲乱者文姜而春秋归罪桓公治其本也钱氏天锡曰鲁桓弑兄自立有畏心焉结昏于齐归田于郑成乱于宋树三强以自固尤属望者齐耳齐襄恃强以行淫文姜挟齐以纵欲桓之不能制妻以齐之重也襄之敢于淫其妹以桓之中怯也孰知桓之见弑于襄而襄亦见弑于无知哉　吕伯恭曰国君夫人父母殁则使大夫归寜于兄弟礼也姑姊妹已嫁而反兄弟弗与同席亦礼也是二礼者人不过以爲别嫌明微耳非有大利害也及鲁桓文姜犯此礼以如齐转盼而罹拉干之祸身死异国爲天下人其可以斯须去礼耶】
　　甫田
　　序大夫刺襄公也【续序无礼义而求大功不修德而求诸侯志大心劳所以求者非其道也】
　　无田【音佃】甫田【如字又叶陈田人一韵骄忉一韵下同】维莠【音酉】骄骄【音高】无思逺人【叶然又如字】劳心忉忉【音刀　比也此无田之田垦耕也甫田之田上地也甫大也莠草之似苗者骄骄茂盛貌逺人诸侯也忉忉忧劳也耕大田而力不给则莠盛思逺人而不能致则心劳是岂甫田不可田逺人不可思哉求之非其道则不可忽近以求逺也】
　　无田甫田维莠桀【音结】桀无思逺人劳心怛怛【音铁　桀桀特然独出也怛怛惊惧也】
　　婉兮娈【龙眷反又叶脔】兮緫角卝【丱石经作卝古县反又叶挽娈丱见弁四句一韵又娈丱爲一韵见弁爲一韵】兮未几见兮突而弁兮【婉娈少好貌总角男女未冠笄者聚其发爲两角丱字象其形忽然相见爲突弁皮弁也　朱康流曰襄公讨郑而杀子亹伐衞而纳惠公侵纪而灭其国乃兄弟之间弗能防以至簒弑此忽近图逺之明据末章语意隐然指公孙无知也襄公之绌无知以其弱也故弗之忌诗言弱者忽已壮矣柰何弗觉也　吕伯恭曰由其道而循其序则小者俄而大微者俄而着厥徳修罔觉非计功求获者所能与也先哲谓甫田悟进学衡门悟处世可谓善读诗者矣杨用修曰周官有丱人丱者金未成器也童子未成人故借作童丱之丱】
　　卢令
　　序刺荒也【国语桓公谓管仲曰昔我先君襄公田猎毕弋不听国政则此爲襄公明矣玩诗辞是从兽之徒割鲜饮醇相与懽笑之语举国若狂其不修民事可知故诗人述之以刺】
　　卢令【音零】令其人美且仁【赋也犬有守犬有田犬卢田犬也令令犬颔下环声下章言卢重环卢重鋂首以令令统之葢卢颔下有系环有系重鋂者而环鋂相戛之声则一故首言卢令令葢未见其形先闻其声也其人谓襄公以人与犬并言其人可知矣美以态度言仁自田猎上见从狩必俱颁禽必均与人同乐不以尊卑形迹表异所谓仁也】
　　卢重【平声】环其人美且鬈【音权　重环子母环也髪好曰鬈】
　　卢重鋂【音梅】其人美且偲【音腮　鋂谓一大环贯二小环也须好曰偲美且鬈美且偲非独人好须髪俱妙】
　　敝笱
　　序刺文姜也【续序齐人恶鲁桓微弱不能防闲文姜使至淫乱爲二国患焉　严坦叔曰此诗鲁桓身后所作故序直言刺文姜按春秋文姜以桓三年归鲁中间无如齐之事至十八年桓公会齐侯于泺□遂与文姜如齐齐侯通于文姜使彭生杀桓公于车诗人刺不能防闲正爲此也今诗言齐子归止其从如灵不言桓公同往是指桓公身后文姜独如齐之事自庄二年夫人姜氏防齐侯于禚□四年享齐侯于祝丘五年如齐师七年防防又防谷皆桓公身后也故序曰刺文姜集传又爲刺庄公】
　　敝笱【音苟】在梁其鱼鲂【音防】鳏【音关又姑元俱伦二反】齐子归止其从【去声】如云【丁元切又如字　此也笱梁解见邶谷风鲂解见周南汝坟鲂鳏鲂鱮或以爲大或以爲小孔丛子谓衞人得鳏其大盈车入笱之鱼必无盈车之理要之诗人意不在此曰敝笱在梁其鱼鲂鳏笱之守鱼犹礼之守国也敝败也败笱尚可制鱼庄公微弱不能防闲其母按妇有三从在家从父出嫁从夫夫死从子可见庄公有防母之礼在若谓母难以势禁则左右婢妾宜唯命是从者乃如云如雨是谁之过与　姜氏鲁夫人也齐襄之亲妹而通于齐襄故不称鲁而称齐所以深着其罪婉而当微而着矣】
　　敝笱在梁其鱼鲂鱮【音序】齐子归止其从如雨【鱮鲢也大头细鳞】敝笱在梁其鱼唯【音委又音伟】唯齐子归止其从如水【唯唯鱼行相随之貌每章末句言举国若狂全无羞耻如云象其簇拥如雨象其连绵如水象其奔注云生而成雨雨降而成水立言之序如此】
　　载驱
　　序齐人刺襄公也【国人刺君乃是常事诸序未有举其国之名者此独言齐人明襄公淫乱虽本国臣民不能爲尊亲讳矣】
　　载驱薄【音朴】薄簟【恬上声】茀【音弗】朱鞹【音扩】鲁道有荡齐子发夕【祥蘥反　赋也薄薄车行疾奔之声簟竹蓆车蔽曰茀簟茀者以竹蓆爲车之蔽也皮去其毛曰鞹以鞹鞔车所以爲固漆之以朱所以爲饰鲁道有荡解见南山发夕谓薄暮起行不能待旦也　朱康流曰采芑韩奕称方叔韩侯之车曰簟茀硕人称夫人之车曰翟茀陈祥道曰此男子妇人车蔽之别也以鞹挽车漆之以朱传谓是诸侯之路车此言簟茀朱鞹其爲襄公之车可知此旣疾驱彼亦夕发言襄公与文姜相期之切也故序曰刺襄公】
　　四骊【平声】济【上声】济垂辔弥【音你乃礼反】弥鲁道有荡齐子岂【音恺】弟【叶几　骊马黒色所谓铁骊也济济美貌弥弥辔柔貌岂弟顔色温和神情悦豫无耻之貌】汶【音问】水汤汤【音伤】行人彭【叶旁】彭鲁道有荡齐子翶翔【汶水出今泰安州莱芜县自鲁至齐必渡汶水汤汤大也行人泛指行道之人彭彭多也翶翔肆行无忌之貌】
　　汶水滔滔行人儦【音标】儦鲁道有荡齐子游敖【滔滔疾流貌儦儦疾趋貌游敖犹翶翔也　严坦叔曰此诗首二章毎章四句旧以上二句言襄公下二句言文姜词意断续今以四句并言文姜文意方贯车声之疾骇羣聴也车饰之美众目也道路坦夷行人杂防非隐处也恺弟翶翔游敖无耻甚也　水经注汶水南迳钜平县故城东今汶上夹水有文姜台】
　　猗嗟
　　序刺鲁庄公也【续序齐人伤鲁庄公有威仪技艺而不能防闲其母失人子之道　庄公名同桓公子春秋庄四年冬公及齐人狩于郜公羊传公曷爲与微者狩齐侯也齐侯则其称人何讳与雠狩也谷梁传齐人者齐侯也其曰人何也卑公之敌所以卑公也何爲卑公也不复讐而怨不释刺释怨也此诗卽狩郜时事郜音告左氏作禚齐地名】
　　猗嗟昌兮颀【音祈又与恳同】而长兮抑若扬兮美目扬兮巧趋跄【音锵七羊反】兮射则臧兮【赋也猗嗟叹声赞美庄公而以猗嗟发端便寓感慨昌日光也言公之光彩如日之暎射也人若委琐便无仪可观故先言其体貌集韵颀头佳貌长以身言若犹而也扬以容止言抑若扬谓卑逊而发扬也人心慧则日多彩美日扬谓日之光彩射人趋疾行也行动曰跄玩巧字非徒本质令善亦工染作葢升阶降阶就位复位之时揖逊有度也射宾射诸侯相朝则射谓之宾射臧善也虚赞其美下所云不出正射则贯乃藏之实诗言庄公威仪技艺之美无一欠阙所不足者葢有在矣晋乐广云凡论人必先言其所长则所短不言自见　人之美恶以目爲主故篇中叠言美目】
