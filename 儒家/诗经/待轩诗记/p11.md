<!-- { "loadSidebar": true } -->
　　召南【召地名文王迁丰分为召公采邑旧説云扶风雍县南有召亭即其地即今陜西鳯翔府鳯翔县唐士雅曰南方诸侯非一国也鹊巢采蘩则君夫人有令徳草虫采苹则大夫妻有贤行观之朝而庶位挺羔羊之节观之野而闾巷懐甘棠之思为嫡妻者溥小星之恩为媵妾者安江沱之分虽其僻逺之地烝庶之家而犹有殷其雷之妇人摽有梅之女子至如野有死麕则虽诱之而不动厌浥行露则虽讼之而不从推其风化之自所从来逺矣故继之何彼秾矣者见其后世之王姬犹见其徳化所渐被焉即当时可知也况积而至于仁如驺虞则草木羣生皆得以茂对咸若而文王之化流被于南国者真有充塞宇宙之象序以驺虞为鹊□之应而见王道之成信哉】
　　鹊□【从巛从臼从木象形俗从果非】
　　序夫人之徳也【孔疏后妃夫人皆咏太姒也】
　　维鹊有巢【音曹】维鸠居【叶据】之之子于归百两【如字又音亮】御之【比也此言往迎　鹊巢冬架春成用力劳矣而鸠乃居之国君爵位非一日之积而之子坐享成业非有妇徳者难堪之也之子谓太姒　鹊俗呼喜鹊腹白尾长鸠鸤鸠一名鸜鹆身全黑顶有冠不自为巢鹊为巢甚坚固雏长弃巢而去鸠来居之诗人触物寄兴不过谓周家王业已成夫人来享之耳解者以传枝受卵哺子均平为説此虽鹊本性与诗义无当也鸟在穴曰窠在木曰巢女嫁曰归车一乗曰一两谓其轮辕两两而耦也御之夫家以车往迎也百两侈言之也　毛传诸侯之子嫁于诸侯迎送皆百乘】
　　维鹊有巢维鸠方之之子于归百两将之【此言来嫁方向也向其巢而往居也上章主迎者言故曰居此章主送者言故曰方将送也父母家人送之也】
　　维鹊有巢维鸠盈之之子于归百两成【从戊从丁】之【末言成婚之礼盈满也喻众媵侄娣之多也成谓成其礼无缺典也首章亲迎之礼男先女也次章同归之礼女从男也】
　　【在夫家则以百两迓在父母家则以百两送有始有卒婚礼于是乎成故总之曰百两成之按太姒之徳难一二数诗人不为赞诵而侈言其百两之御一似庸俗人识趣者何也三百篇之防味在言外如美荘姜则言其螓首蛾眉刺宣姜则言其副笄六珈彼时周家气象日炽太姒之归礼仪郑重人耳目如大雅所云造舟为梁不显其光者盖可想见诗人不诵言其徳而但采道旁盼睨之情俗人唱叹之口防缀成诗见非此人不能享此福一再吟咏非徒太姒之徳不烦形容人心之倾动归戴亦盎然词表矣　章俊卿曰文王一人在周南则以为王者在召南则以为诸侯太姒一人在周南则以为后妃在召南则以为夫人殆不可晓】
　　采蘩
　　序夫人不失职也【续序夫人可以奉祭祀则不失职也按此诗旧有亲之説左传谓涧溪沼沚之毛苹蘩蕰藻之菜可荐于鬼神则此诗为祭祀而非亲明矣何黄如曰夫人即太姒也周自王季受命为侯伯至纣以文王为三公故称公侯文王为公则太姒为夫人矣】
　　于以采蘩于沼于沚于以用之公侯之事【上止反　赋也首二章是未祭时事　蘩有二种一曰白蒿陆草也可以生一曰萝蒿水草也可以为菹诗曰沼沚曰涧中则明为水草矣按国君祭祀夫人荐豆豆必有菹而蘩在其中故采之也圆曰池曲曰沼小洲曰渚小渚曰沚事祭事也春秋传有事于太庙是也此诗称公侯与罝称公侯同指文王也】
　　于以采蘩于涧之中于以用之公侯之宫【山夹水曰涧宫庙也与春秋丹桓宫楹刻桓宫桷之宫同上言所用之事此言所用之处国君立阼阶夫人立东房盖先戒其事而后入宫以荐也　金正希曰公侯之事公侯之宫郑重之词也盖以公侯重何敢不夙夜以襄一人】
　　被【皮寄反】之僮僮夙夜在公被之祁祁薄言还【音旋】归【此章上二句是方祭时事下二句是祭毕时事被妇人首饰编髪为之假作紒形以戴于首紒音计説文僮罪人之子供给使者僮僮即子舆氏所谓仆仆形容勤劳之象也昧晦为夜天明为夙公公室即宗庙在公谓亲灌溉饎爨之事祭祀向晦而入质明行事故云夙夜在公祁祁舒迟貌去事有仪无倦终之失还归自庙而反于燕寝也事有始终而心无始终此所以不失职处　卓去病曰严坦叔谓祭祀不宜服被夫祭祀有副有编被原非祭服但未祭之先夫人料简诸事不宜服副编盘旋爨鼎既祭之后大事礼毕亦不宜服副编匍匐道上此二时自宜服被故曰被之僮僮夙夜在公此未祭时也被之祁祁薄言还归此既祭后也今时朝祭诸官冕服而朝吉服而祭必先服常服以往公所朝祭乃易冕吉二服行事讫仍脱二服御常服以归并无衣此二物往来道上之理】
　　草虫
　　序大夫妻能以礼自防也【王氏曰夫妇之际或至于敝而不终者无礼以自防故也　诸侯曰夫人大夫曰妻】
　　喓【音腰】喓草虫趯【音剔】趯阜【音妇】螽【音终】未见君子忧心仲【音充】忡亦既见止亦既觏【音沟去声】止我心则降【叶洪　兴而比也喓喓声也趯趯跃也草虫阜螽与蝗相类奇音青色好在茅草中今皆谓之蚱蜢趯趯跃也草虫鸣阜螽跃而从之异种同类犹男女嘉时以礼相求故以之起兴忡忡犹冲冲也见初见只覩其仪容觏遇也谓同牢合止语辞始者忧不当其礼则无以当君子而安父母故心冲冲然不宁今君子与我同牢合待我以礼则可以安慰父母无所罣碍盖惟恐违礼得罪于君子故序谓以礼自防】
　　陟彼南山言采其蕨【音厥】未见君子忧心惙【音拙】惙亦既见止亦既觏止我心则说【音悦　赋也此诗是初昏而以礼自防则采蕨采薇乃于归时途中所见之景蕨菜名初生如鼈脚惙惙忧而不宁也説忧解而喜也】
　　陟彼南山言采其薇【音微】未见君子我心伤悲亦既见止亦既觏止我心则夷【平声从弓从大俗从戈非　薇山菜名茎叶似小豆蔓生可作羮亦可生食伤悲忧之切也夷平也　谢君直曰惙惙忧之深不止忡忡矣伤则恻然而痛悲则无声之哀不止惙惙矣此未见之忧一节深一节也降则心稍放下悦则喜动于中夷则心平气和此既见之喜一节深一节也　诗弋薇蕨二菜可用以助祭者大夫妻之祭于其将嫁则以苹藻于其既嫁则以蕨薇】
　　采苹
　　序大夫妻能循法度也【法度莫重于祀典自所荐之物所采之处所用之器所奠之地皆有常而不敢变序所谓循法度也诗称季女序称大夫妻诗原其始序要其终也古者妇人先嫁三月祖庙未毁教于公宫祖庙既毁教于宗室教以妇徳妇言妇容妇功教成祭其祖牲用鱼芼用苹藻所以成妇顺也胡休复曰教成之祭考之于礼与诗甚合芼用苹藻一合也礼正祭在奥西南隅而此在牖下孔氏以为外成之义据婚礼纳采以至请期主人皆筵于户西西上右几是其礼皆成户外此二合也不言妇而言女女又言季孔氏谓将嫁故以少言之以女尸祭郑氏所谓成其妇礼此三合也】
　　于以采苹【皮宾切】南涧之滨于以采藻【音早】于彼行【音杭】潦【音老赋也祭告成事不用牲牢故止言苹藻苹白苹有水生而似萍者有陆生而似莎者此曰涧滨盖水生者也沈者曰苹浮者曰藻皆可以食两山夹水曰涧滨水涯也行路也潦雨水也古者井田路在井上其旁沟洫积水故曰行潦】
　　于以盛【音成】之维筐及筥【音举】于以湘之维锜【音螘】及釜【音斧方曰筐圆曰筥皆竹器湘烹也锜釜属三足曰锜无足曰釜苹藻二物故盛湘各器欲辨治而不杂乱也】
　　于以奠【音电从酋酒也从丌几也会意下从大非】之宗室牖【音酉】下【叶户】谁其尸之有齐【音斋】季女【奠致祭也宗室大宗之庙也大宗大夫之始祖诸侯自适子以外皆为别子别子始为大夫继别子之适子世为大夫则立庙以祀之是为宗室牖穿壁以木为交窗所以见日也在屋曰窗在墙曰牖牖下户牖间之前古人庙皆南向东户西牖主皆东面正祭在奥西南隅此云牖下户西牖东去牖近故云牖下所以不于室中者凡昏事为女行礼皆设几筵于户外取外成之义故祭亦于户外也尸主齐敬季少也女者妇未庙见之称教成而祭故主祭者即季女也谓之曰主则采之必亲治之必当奠之必预皆祭者事不専以祭时言夫以季女之少未必克胜此职而实尸之者以其有齐敬之心也故曰有齐季女　左传穆叔云济泽之阿行潦之苹藻寘诸宗室季兰尸之季兰当是此女名济泽齐地也　吕伯恭曰所为者非一端所歴者非一所矣烦而不厌久而不懈循其序而有常积其诚而不怠此季女之徳也　许南台曰诸侯之嫡子世为诸侯其第二子以下谓之别子别子始为大夫乃大夫之始祖继别子者谓之大宗立宗室以祀之为百世不迁之庙若诸侯则祭于都宫大夫之别子则但为继祢之小宗不得祀于宗室矣此诗曰宗室非美大夫妻而何　卓去病曰连用五于以字奔放迅快莫可遏御而末结以谁其尸之有齐季女忽然截住欧阳永叔醉翁亭记从此出　仪礼歌召南三篇越草虫而取采苹盖采苹旧在草虫之前亦可以见序之多错】
　　甘棠
　　序美召伯也【史记召公初治西方甚得民和有司请召民公曰不劳一身而劳百姓非先君文王之志也乃巡行乡邑聴防于棠树之下至是卒人思其政作甘棠之诗但觉有棠可爱无徳可名王民皥皥之象如此　召伯姬姓名奭食采于召邑作上公为二伯后封于燕諡康公】
　　蔽芾【音沸】甘棠勿翦【音笺上声六书正譌云从羽前声俗从刀以别弓翦之翦字】勿伐召伯所茇【音抜从草从犮俗从叐误　赋也蔽芾隂翳茂盛也棠棠梨白者为杜赤者为棠味酢可食故曰甘棠每章冠以此句乃南人望见树隂俨若召伯庇防吾民景像翦防其枝伐斩其榦茇草舍也谓止于其下以自蔽犹草舍也】
　　蔽芾甘棠勿翦勿败【叶备】召伯所憩【音器从自俗从甘非】
　　蔽芾甘棠勿翦勿拜【叶秘变制切】召伯所説【即悦字　败谓朽腐拜谓低屈勿败勿拜爱之愈深防之愈至憩息也説即悦字惟其悦之故憩于斯茇于斯也适然来亦适然止适然止亦适然去今止见为台所茇所憩所説焉耳文王时纣犹在上仅得受命为西伯召公安得称伯甘棠之咏疑在国燕之后按竹书召公以康王二十四年薨去昭王仅二年此诗当作于康昭之世而周公先以成王二十一年薨旧説二南皆为文王诗周公所集以明徳化之盛者亦正未可泥耳　九域志召伯甘棠树在陜州府署西南隅括地志召伯庙在洛州夀安县西北五里】
　　行露
　　序召伯聴讼也【刘公瑾曰汉广游女尚不可求此自守之女有非礼之讼盖被化有逺近作诗有先后也】
　　厌【音叶】浥【音邑】行露岂不夙夜【叶树又如字】谓行多露【比而赋也此致讼之时追述其平日之自守若此以起自诉之端　厌浥湿意夙早行道也言岂不欲早暮而行惧露之濡已以喻违礼而行必有污辱　徐懋斋曰托言于行不欲以露霑吾躬也假言于露不欲以暴污吾口也夙夜二字有朝夕自防自保之思】
　　谁谓雀【音爵】无角【卢谷反】何以穿我屋谁谓女【音汝】无家何以速我狱虽速我狱室家不足
