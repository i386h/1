<!-- { "loadSidebar": true } -->
　　彼尔维何维常之华【芳无反】彼路斯何君子之车戎车旣驾四牡业业岂敢定居一月三防【息蹔反潜入声　尔説文作薾靡丽也常常棣路戎车君子谓将率业业壮也捷胜也陆羽明曰岂敢定居内有工夫如坐则运筹行则决战退则坚壁进则攻取是也按戎车四句诗意谓戎车既驾矣四牡业业矣尚敢泰然安坐乎其急出师庶几一月三捷以报王命耳盖揣摹将率之意如此亦以勉之也毛传三捷侵也伐也战也左传有钟鼓曰伐无曰侵皆陈曰战】
　　驾彼四牡四牡骙【音逵】骙君子所依小人所腓【音肥】四牡翼翼象弭【音米】鱼服【叶蒲北反】岂不日戒【叶讫力反】玁狁孔棘【骙骙强而有节也依依借也腓足肚随足而动故借为小人之喻言此四牡君子依之以御备小人则随之以为进退也腓本实字而虚用之随动曰腓犹担荷曰肩承当曰膺也翼翼行列整治之象弭弓反末也以象骨为之所以助御者解辔紒紒与结同服藏矢器以鱼皮为之陆元恪谓东海有鱼似猪其皮坚固可为矢服棘急也亦兼盘错之意车马虽壮弓矢虽良要当以戒心为主故曰岂不日戒玁狁孔棘岂敢定居见君子不测之略岂不日戒见君子不懈之心虽咏戍情而将略亦自可见】
　　昔我往矣杨栁依依今我来思雨【去声余付切】雪霏【音非】霏行道迟迟载渴载饥我心伤悲莫知我哀【于希切　杨栁蒲栁也依依柔弱貎霏霏甚也迟迟长也按杨栁依依春之中即首章所言采薇时也雨雪霏霏冬之末即首章所言嵗亦莫止也盖转盼之间今已成昔而往者又将归矣时移物换之感饥渴劳苦之情皆曲体而预道之言莫知者乃所以深于知言伤悲者即所以为慰悦也君子能尽人之情故人忘其死孔氏曰此与出车五言玁狁一言西戎故戒敕戍役以玁狁为主而略于西戎　何黄如曰或者泥采薇出车篇中昔我往矣四语文气相类则谓二诗同时之作不知薇作薇柔杨栁依依与黍稷方华逈不相及且一归于雨雪冬春了然乌可混也】
　　出车
　　序劳还率也【竹书帝乙三年王命南仲西拒昆夷城朔方即此事郑笺遣将率及戍役同歌同时欲其同心也反而劳之异歌异日殊尊卑也严坦叔曰采薇方遣行之时而预道其将来之劳苦见深体之心也出车杕杜当还归之后而追述其既往之劳苦示不忘之意也　帝乙名羡纣之父】
　　我出我车于彼牧【莫狄反】矣自天子所谓我来【六直反】矣召彼仆夫谓之载【节力反】矣王事多难维其棘【去声】矣【赋也首二章劳其归因从出师时叙起　郊外曰牧天子谓商王仆夫谓御车者徐儆曰左传某人将上军某人将下军某人为右见古之御者实与将军比肩此诗所谓仆夫者非与士卒为伍者也观次章仆夫况瘁可见读此章见其慷慨登车无徘徊顾盼之情谢君直曰首章有尊敬王命之礼有忧勤王事之心有整暇】
　　【勇决之才有奔走犯难之忠　观后章城方之命则此行专以筑城为事然必成师而出者盖朔方为华夏要地恐玁狁挠我之筑朔方不可得而城也】
　　我出我车于彼郊矣设此旐【音兆】矣建彼旄【音毛】矣彼旟旐斯胡不旆【斾石经作旆音佩蒲昧反】旆忧心悄悄仆夫况瘁【以醉反郊在牧内盖前军已至牧而后军犹在郊也蛇曰旐鸟隼曰旟旄干旄旆旆飞之貌建谓立之于车上况滋也益也悄悄解见邶风柏舟瘁憔悴也既已建旐设旄矣胡为而不旆旆盖忧念之深仆夫亦弥觉其憔悴故旌旗亦若随人意而不舒也总形容南仲临事戒惧之意　刘公瑾曰都城外五十里为近郊百里为逺郊此言逺郊也苏子由曰君子勇于从事惟恐旟旐之不斾斾惟恐仆夫之憔悴而不如其志也胡不悄悄皆摹冩南仲意中之语】
　　王命南仲往城于方出车彭彭【叶旁】旂旐央【于良切从大在冂之内】央天子命我城彼朔方赫赫南仲玁狁于襄【方朔方即今寜夏卫在固原西南五百余里其东北为北翟西南为西戎城朔方所以断戎狄往来之路彭彭壮盛也央央鲜明也赫赫威名显盛也襄除也王命南仲往城于方师直为壮气势増倍车马旂旐焕然生色乃称王命以令于众曰天子命我城彼朔方曰命我曰城彼见朔方之城非南仲不可南仲威名素着不假兵戈玁狁廓清此固大将之材亦縁将将者能用之也】
　　昔我往矣黍稷方华【叶敷】今我来思雨【于付反】雪载涂【与途同】王事多难【去声】不遑啓居岂不怀归畏此简书【方华方生华也涂冻释也此本其往时所见与今还时所遭以见在涂之久北防既定西戎告急途间奉命移师西伐故曰王事多难不遑啓居简书戒命也古者无纸有事则书于竹简采薇之所谓往遣戍时也此诗之所谓往在道时也采薇之所谓来戍毕时也此诗之所谓来归而在道时也】
　　喓喓【于遥反】草虫趯趯【吐歴反】阜螽【音妇终】未见君子忧心忡忡既见君子我心则降【叶洪】赫赫南仲薄伐西戎【草虫等句解见召南君子谓南仲也西戎之国闻南仲既征玁狁将伐西戎皆踊跃而望王师之至吕伯防曰喓喓草虫以下六句説者以草虫之诗有之遂亦以为室家之诗观其断句曰赫赫南仲薄伐西戎其辞奋张非室家思望之辞如母逝我梁四句两见于谷风小弁之诗其一夫妇也其一父子也岂可比而同之乎　此诗我字不一首二章言我者文王之词中二章言我者代为南仲之词第五章言我者则代西方诸国受戎害者之词】
　　春日迟迟卉【许贵反】木萋【七西反】萋仓庚喈【居奚反】喈采蘩祁【巨移反】祁执讯获丑薄言还【音旋】归赫赫南仲玁狁于夷【卉古从三屮今以三十代之花草总名也萋萋茂美也仓庚采蘩解见召南豳风讯问也其魁首当讯问者丑众也其徒党来降者夷平也此述其归时日暖时和草木荣茂禽鸟和鸣于此之时执讯获丑而归岂不乐哉慰劳之情至此乃极酣畅讯城朔方则玁狁不得乘虚为害而西戎可伐伐西戎则剪玁狁之羽翼而玁狁可平独言玁狁者以玁狁渠魁故以为始以为终】
　　杕杜
　　序劳还【音旋】役也【严坦叔曰此诗四章皆不言戍役来归之事惟述其室家思望之切如此则今日之归喜乐为何如所以慰劳之也　范氏曰出车劳帅故美其功杕杜劳役故极其情】
　　有杕【音第从大俗从犬非】之杜有睆【华板切】其实王事靡盬继嗣我日日月阳止女心伤止征夫遑止【实日为一韵阳伤遑为一韵　赋也杕杜解见唐风睆实貌杕杜犹得时蕃滋役夫劳苦不得遂其天性故感物而心伤也继嗣我日言以日继日无有息期也十月为阳剥尽而为复则一阳生也遑暇也暇则当归矣】
　　有杕之杜其□【叶石经作□】萋萋王事靡盬我心伤悲卉木萋止女心悲止征夫归止【萋悲归为一韵　萋萋新叶也杜实在秋冬之交而此又萋萋然新叶之盛是逾年矣犹以王事之故而久役于外其思念之切当何如耶征夫归止亦望之之辞也】
　　陟彼北山言采其杞王事靡盬忧我父母【罪姥反】檀车幝【音阐】幝四牡痯【音管】痯征夫不逺【杞母为一韵幝痯逺为一韵　杞非常菜也而升北山采之盖托有事以望君子我君子也父母君子之父母此望夫之词而曰忧我父母盖谓父母忧其子子当早归也幝幝痯痯皆敝坏之貌车敝马烦见时日之久征夫之归期想亦不远矣　杜之有实秋冬之交也叶萋萋则二月矣杞即枸杞其实可食则八九月之际矣】
　　匪载匪来【六直反】忧心孔疚【讫力切】期逝不至【朱力反】而多为恤卜筮偕【举里反】止防言近【渠纪反】止征夫迩止【来疚至恤为一韵偕近迩为一韵　匪载匪来承上檀车四牡而言期者相约之归期逝往也期已过而犹不至但于来书中多为存恤之语皆指征夫言礼小事卜筮不袭今日卜筮偕止以惶惑不定故多方而谋诸神也会言近止卜与筮俱言近也　古音畧例曰此诗四章章七句首四句隔句韵尾三句连用韵末章四句一韵又三句一韵比诸诗例既已不同而体裁亦竒】
　　南陔【音该】
　　序孝子相戒以养也【説见华黍】
　　白华之什
　　白华
　　序孝子之洁白也
　　华黍
　　序时和年丰也【笺谓南陔白华华黍三篇乡饮酒燕礼用焉曰笙入立于悬中奏南陔白华华黍是也释文曰孔子删诗有三百一十一篇内遭战国及秦而亡其六子夏序诗篇义合编故诗亡而义犹在也严坦叔曰董氏以为笙入者有声而无诗非失亡之乃本亡也此説非是乐以人声为主人声即所歌之诗也若本无其诗则无由有其义矣序本因其词以知其义后亡其词则惟有序所言之义耳　按南陔六篇序止存首句则其余凡在首句下者为后人续笔无疑矣】
　　鱼丽
　　序美万物盛多能备礼也【以罶施水中待鱼自至而鱼无所不有物之盛可知】
　　鱼丽【音离】于罶【音栁】鲿【音常】鲨【蘓何反】君子有酒防且多【罶酒隔句一韵鲨多隔句一韵　赋也丽歴也尔雅妇之笱谓之罶以苇为薄置鱼梁空处鱼可入而不可出今南方以竹为之北方竹少故以苇鲿鱼形厚而大有力解飞鲨鱼体薄而小张口吹沙孔疏君子指武王防美也物不足则不能备礼太平之时庶物蕃殖无求不得君子于是为礼以燕乐之其酒既防且多盖无所不备也　程泰之曰鱼者天之所生酒者人之所造有鱼有酒天人和合太平之象】
　　鱼丽于罶鲂鲤君子有酒多且防【鲤防隔句一韵　鲂鳊鱼也解见周南汝坟鲤鱼脊中鳞一道自首至尾无论大小皆三十六鳞有赤黄白三种】
　　鱼丽于罶鰋【烟上声】鳢【从豊】君子有酒防且有【羽已反鳢有隔句一韵鰋似鮎今偃额白鱼也鳢今之黑鱼道家所谓厌者有用而愈有也　物类之多者莫如鱼北方鱼为美故专以鱼言然入罶之鱼其鱼必小诗人言鲿鲨鲂鳢鰋鲤不过如潜颂言有鳣有鲔鲦鲿鰋鲤多着鱼名以见鱼之甚多耳乃或侈言其体而以为长短方圆或侈言其色而以为青黄赤黑或侈言其性情而以为浮沉偃仰非本防也】
　　物其多矣维其嘉【居何反】矣
　　物其防矣维其偕【举里反】矣
　　物其有矣维其时【上纸反】矣【此三章多与嘉防与偕百与时为韵　维其者推本之词与上之言且不同嘉者情之好也惟情之好故其多可尚也偕者言非徒虚文有真意与之俱也时即季冬荐鱼春献鲔之类吕伯恭以时为国家闲暇内外无故之日】
　　由庚
　　序万物得由其道也
　　南有嘉鱼
　　序乐与贤也【与贤谓情意浃洽与之相亲而非勉强之谓】
　　南有嘉鱼烝然罩【竹卓反】罩君子有酒嘉宾式燕以乐【歴各反　赋而兴也周都西北江汉之间鱼之所产故曰南有嘉鱼不专指丙穴烝然犹羣然也尔雅管谓之罩即今捕鱼笼编细竹为之罩而又罩兴贤者隠伏于下必勤求而后得之也嘉宾新进之士式用燕饮也天下之有酒者多矣未必皆君子也既非君子宾虽嘉如何得乐　丘氏曰君子成王也】
　　南有嘉鱼烝然汕【所谏反】汕君子有酒嘉宾式燕以衎【若旦反　尔雅罺谓之汕撩音料鱼罟以麻为之即今罾类上笼之曰罩下撩之曰汕先言罩复言汕见其求贤无方也衎乐也易曰饮食衎衎】
