<!-- { "loadSidebar": true } -->
　　籥舞笙鼔乐旣和奏【宗五切】烝衎【音看】烈祖以洽百礼【古韵礼无叶别本叶鲁】百礼旣至有壬有林锡尔纯嘏【音假】子孙其湛【音躭持林切】其湛曰乐各奏尔能【奴金切】賔载手仇【音其又音求】室人入又【音怡又音尤】酌彼康爵以奏尔时【如字又叶酬　前章将射之燕此章旣祭之燕上八句祭祀之礼下六句劝酬之礼籥舞与笙鼓对籥舞笙鼔则乐既和奏而可进之于祖矣烝进衎乐也列祖有功业之祖百礼事神之礼诸候所献以助祭者洽浃洽也作乐则神人谐畅礼意浃洽也尔雅壬大也林盛也百礼中之品物不齐其中有大者有盛者盖举其最者而言也锡神锡之也纯大嘏福也湛乐之久也盖优游浸润之意神旣锡子孙以大福子孙其从容领受匆忙遽也所谓其湛者何谓乐也祭后之乐无过饮酒饮酒须各尽其量故曰各奏尔能能谓能饮之量下数句正各奏尔能之事载则也仇匹也主者賔之匹训匹为仇犹训洁为污训治为乱反言之也室人即宰夫也初时主人献賔賔则取此爵手酢于主主之宰夫入室取酒又酌康爵而佐之以时物也康安也酒所以安其体时谓时物如季冬始渔季春荐鲔之类】
　　賔之初筵温温其恭其未醉止威仪反反【叶翻】曰旣醉止威仪幡幡【叶翻两醉止隔句一韵反幡隔句一韵】舍其坐迁屡舞僊僊其未醉止威仪抑抑曰既醉止威仪怭【音弼毗必反】怭是曰旣醉不知其秩【三醉字隔句一韵抑怭秩隔句一韵　前陈古此乃刺今故复从賔之初筵説起温温和柔貌在心为敬在貌为恭有威可畏谓之威有仪可象谓之仪反反重愼也幡幡轻数也舎其生迁舍其坐而迁至他处也僊僊飘杨之貌抑按也谓降心下气以从事也怭媟慢也秩序也谓尊卑老幼之序古云醉之酒以观其态武公厌恶之甚故重叠言之形容其未醉若此及旣醉若此】
　　賔旣醉止载号【音豪胡毛切】载呶【音譊别本叶奴梨切】乱我笾豆屡舞僛【音欺】僛是曰旣醉不知其邮【音尤叶夷】侧弁之仪屡舞傞【音蓑素多切】傞旣醉而出并受其福【笔力切】醉而不出是谓伐德饮酒孔嘉【居何陵之二切】维其令仪【如字又牛何切　号呼也呶讙声僛僛倾侧之貎邮与尤同过也弁皮弁也俄倾貎傞傞不止也賔旣醉而呼号讙呶乱我笾豆僛僛屡舞是旣醉矣犹不自知其过侧弁而屡舞不止欲何为乎酒以合欢原期于醉旣醉何病然醉则可以出矣出则并受其福言主賔俱安也旣醉而流连不止非徒无福心神昏是自伐其德也盖饮酒之所以为嘉者以其有令仪耳今屡舞僛僛屡舞傞傞丧仪伐德亦何嘉之与有】
　　凡此饮酒或醉或否【彼美切】旣立之监或佐之史彼醉不臧不醉反耻式勿从谓无俾大【音泰】怠【养里切】匪言勿言匪由勿语由醉之言俾出童羖【音古】三爵不识【失志二音】矧敢多又【夷益夷豉二反　监以正法史以书过饮酒行乐何必立监佐史惟有醉有否故不得不尔盖醉者不必言正为不醉者设戒恐不醉者与醉者同祸也彼醉不臧以下是监史告不醉者之词彼醉者之不臧何也彼不以己之醉为可耻而反以人之不醉为可耻此等醉人切勿与言与言则益肆号呶长其傲慢故曰式勿从谓无俾大怠吾辈醒者至此但谨黙自持不当言者勿言不当语者勿语而已盖醉人之言甚是可笑欲使人出无角之羖羊其狂易如此可见酒之昏人只三爵已无所知识矣矧敢多而又多乎笺云三爵献也酬也酢也説文爵礼器也象爵之形所以象爵者取其呜节节足足也　乐记夫豢豕为酒非以为祸也而刑政益繁则酒之生祸也是故先王因为酒礼一献之礼賔主百拜终日饮酒而不得醉焉此先王之所以备酒祸也玩此章再三告戒勿与醉人言言语语盖为彼得全于酒挠之愈浊觧之愈纷独醒者不可以身为徇也因思吾辈遭横逆遇疑谤就如逄醉汉一般只是从容缄黙静以观之或自太平之日若呶呶然分青理白谓世上决无童羖徒滋口舌无益于事】
　　鱼藻
　　序刺幽王也【幽王沉湎酒色大祸将至而不知故援先王之所以得乐岂者令王深思而悔悟焉　埤雅王者德至渊泉则藻茂而鱼肥郑笺比时人物皆得其所独言鱼者以潜伏之类信其着见】
　　鱼在在藻【音早】有颁【音焚】其首王在在镐【胡老切】岂【音恺】乐饮酒【藻镐隔句一韵首酒隔句一韵　比而兴也藻觧见召南采苹颁大首貎岂説文作恺情意和恊也】
　　鱼在在藻有莘其尾王在在镐饮酒乐岂【音起尾岂隔句一韵　莘长貎乐岂即岂乐但倒文以便韵耳　此以鱼之得遂其生比民之得遂其性即以兴王之得遂其乐鱼无虞则戏于水面或浮而露其首或沉而露其尾郑笺所谓鱼得其性则肥充者也】
　　鱼在在藻依于其蒲王在在镐有那【乃多切】其居【蒲性轻扬善泛柔滑而温鱼依之而安故又以为兴那安也从容自如之象天下平安王无四方之虞故曰有那其居盖不特饮酒之际享其乐将无时而不乐矣　在藻之鱼有颁首者有莘尾者有依蒲者各适其适何等世界在镐之王岂乐饮酒饮酒乐岂有那其居自得其得何等胸次　徐扈曰诸侯之颂王也以天下之安危为君身之休戚则虽褒羙之词而保泰之谟在其中矣】
　　采菽
　　序刺幽王也【述先王锡赉之盛讽王以敬诸侯也首章预拟其来次章深幸其至虽下体之服物随行之羣介亦喜谈而乐道之此眞盛世亲邦国之礼也】
　　采菽采菽筐之筥之君子来朝何锡予【音与下同】之虽无予之路车乘马【满补切】又何予之衮及黼【兴也此未至而预拟之词菽大豆也筐筥受所采之器以竹为之筐大而筥小筐圆而筥方君子谓诸候也路即周礼五路之路五路惟玉不以赐其余金路以封同姓象路以封异姓軰路以封四卫木路以封藩国四马为乗乗所以驾路车者衮衣而画以卷音衮龙也黼如斧形白与黑相次刺之于裳也公衣五章裳四章而衣以衮为首子男衣三章裳二章而裳以黼为首此言衮及黼者举公及子男以该侯伯也诗多托物起兴如采菽则以筐筥承之君子来朝则将何以子之乎盖物必各有以处之故因以起兴说者乃谓采藿以待燕赐曲生校节意味愈短何锡予之心口自商之语未见其人而预谋其礼情意之笃极矣有车马以赐之而言又何以予之者盖其意犹以为薄也车马之外又以衮及黼好之之意无己也古者懐诸侯之道如此而今不可得矣　九章之五曰宗彛按许浩复齐记贵州思南有山曰甑峯盘亘铜仁思州石阡数百里人迹不到有兽曰宗彛类狝猴巢于树老者居上子孙以次居下老者不多出子孙居下者出得果即传逓至上上者食然后传逓至下下者始食上者未食下者不敢食先儒谓绘于衮者取其孝也】
　　觱【音必】沸【音弗】槛【音坎】泉言采其芹【巨斤切】君子来朝言观其旂【巨斤反】其旂淠【音譬匹弊切】淠鸾声嘒【音讳呼惠切】嘒载骖载驷君子所届【居气切　此旣至而忻喜之词也觱水喷出也沸水腾涌也泉水从下上出谓之槛泉兴君子从下国而朝于王朝也芹水中芹菜槛泉有芹可采兴君子有仪可观也淠淠动也嘒嘒中节也以不敢驰驱故也三曰骖四曰驷言或有乗骖者或有乘驷者见其旂闻其声又见其马则知君子之至于是矣】
　　赤芾在股邪幅在下【叶户】彼交匪纾【上与切】天子所予【音与】乐只君子天子命【弥賔切】之乐只君子福禄申之【赋也赤芾觧见曹风人胫本曰股自腰垂至股故曰在股古时未有袜邪幅如今之足纨逼束其胫邪纒于足谓之邪幅自膝纒至足故曰在下芾以蔽膝所以谨拜跪幅以束胫所以利趋跄交与人交接也纾缓也懈怠也彼与人交接自收敛若此则无懈怠之心可知是天子所予也予非锡予之谓诸侯敬谨天子所心许者于是命之申之以将其予之之意命谓以言褒勉申谓有加无己也】
　　维柞之枝其□【叶石经作□】【如字又皮江切】乐只君子殿天子之邦【悲工切又如字】乐只君子万福攸同【如字又徒黄切】平【音骈】平左右亦是率从【如字又徐王切　比也此言诸候拥戴之意柞觧见车舝盛貎柞坚忍之木新叶将生故叶乃落附着甚固也柞有枝枝有叶叶以芘枝枝以卫叶喻诸候与其左右相承以卫天子刘氏执中曰枝叶者诸侯也根本者天子也气脉者朝廷之命也叶之根本气脉所致然叶盛则卫其根株而根株益固犹天子锡诸侯诸侯茂盛能殿天子之邦而益朝廷之困也殿镇也军行在后曰殿取镇重之义同聚也左右陪臣之从朝者有上交匪纾之诸侯则有平平率从之左右平平韩诗作便便闲雅之貌　章小东曰来则増重王朝归则藩卫王国故曰殿天子之邦】
　　泛泛杨舟绋【音弗】纚【音离力驰切】维之乐只君子天子葵【其维反】之乐只君子福禄膍【频尸反】之优哉游哉亦是戾【郎之反】矣【赋也此言诸侯辞归天子挽留之意绋纚皆索也绋以竹为之纚以麻为之维之以绋纚系其舟也杨木之舟泛泛然将逐流而去王使人以索系之使不得他适葵菜名葵惟向日日亦向葵曹植云葵藿之倾叶太阳虽不为囘光然向之者诚也说文膍牛百叶牛食草与他兽异故其胃厚亦与他兽异也葵膍皆实字而活用见诗人用字之奇三章言福禄申之乃属望其后而预期之词此章言福禄膍之则俯鍳其忠而厚许之词语意自别优游从容和缓之貌戾止也言天子之殷勤如此亦可从容而缓其行矣葢锡予之不足而眷留之无己如此】
　　角弓
　　序父兄刺幽王也【汉杜邺曰人情恩深者其飬谨爱至者其求详戚而不见殊孰能无怨角弓之诗所为作也】
　　骍【息营切】骍角弓翩其反矣兄弟昏姻无胥逺矣【比也此言王不可逺其兄弟骍骍调和也弓乃刚劲之物而曰调和者谓其张弛如意也翩反貌葢疾速之义谓弛弓时翩然外反而去也弓之为物张之则内向弛之则外反喻王之亲族亲之则附疏之则离今王疏逺亲族亲族心离亦如角弓不能内向翩然而反矣兄弟乃同姓之通称异姓之臣通称甥舅此特指言昏姻者大抵皆褒姒姻亚如皇父卿士番棸橛楀之辈幽王疏逺兄弟同姓而加厚昏姻恩礼之际相去甚逺故言王视兄弟不宜与昏姻大相悬絶也胥相也　冬官弓人以六材为弓六材者干角筯胶漆丝也于春谓弓有用角之处故名角弓孔疏谓如此即不得专名角弓弓之中别有角弓如北方所用者但弓人不载耳】
　　尔之逺【叶宛】矣民胥然矣尔之敎矣民胥效矣【赋也此与下二章言王不亲骨肉则天下效之而风俗日坏君子笃亲则民兴仁不遗故旧则民不偷尔居上位疏逺骨肉则敎民以薄而民相与效之也　诗人以尔称君非礼也然爱君则为亲之之词如天保之称尔是也怨君则为贱之之词如角弓之称尔是也】
　　此令兄弟绰绰有裕【预与二音】不令兄弟交相为瘉【预与二音　令善也绰绰寛也裕饶也瘉病也按王亲疏失冝如此宗族中有令善者能自寛慰绰绰有裕其不令者于怨毒交相构鬭两败俱伤故曰交相为瘉】
