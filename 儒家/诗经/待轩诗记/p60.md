<!-- { "loadSidebar": true } -->
　　我徒我御【上声】我师我旅我行旣集盖云归处【徒歩行者御御车者五百人为旅五旅为师任辇车牛以载工作之器徒御师旅以卫工役之人盖皆自周调不以劳谢民也归哉犹在途归处则到家而安处矣】
　　肃肃谢功召伯营之烈烈征师召伯成【从丁从戊】之【上章言慰劳此归功召伯言非徒慰劳己也肃肃严正貌谢邑名谢功谢邑之事城郭宫室之类也营料理相度也言城郭之坚固宫室之整齐皆召伯之所经营也烈烈威武貌成者抚循激劝成就其烈烈也言士卒之奋旗鼓之威严皆召伯之所成就也　郑语史伯谓桓公曰谢邩之间其冢君骄侈是谢虽入于申其君犹在故用师以备不虞非特营缮之事也　郡国志南阳宛县本申伯国棘阳县东北百里有谢城按棘阳即今河南汝寜府信阳州】
　　原隰旣平泉流旣清召伯有成王心则寜【上章谢功言城郭宫室此则治水土之事水土民所借以耕种此乆安长治之防　原隰觧见皇华土治曰平谓髙下得其宜也停蓄者为泉徃来者为流清者分别疏导使行止顺其性也按上言召伯成之不过宫室城郭等事而已此言召伯有成而推本于王心者谢为荆徐要地封申伯于此则足以鎭抚南服宣王之心始安不独谓其笃厚元舅克副亲贤之志已也王乃以嬖幸之故而成仇讐卒之召伯所经营者反若树强敌焉宣王申伯一时明良之绩不而化为弑逆甚哉守成之不易也　邹肇敏曰序谓政有大小故雅有大小先儒谓常武之征伐何以大于六月愚亦谓采芑之南征何以小于江汉然此犹各自为役也一城申耳崧髙何以系之大桼苖何以系之小盖黍苖辞格简逺崧髙铺叙宏濶体裁音律固自不同也】
　　隰桑
　　序刺幽王也【续序谓小人在位君子在野思一见之而不可得盖天下无道君子不可得而见此幽王之故也故曰刺幽王何黄如曰晦庵谓此诗与菁莪相近然细味实有不同者以菁莪取兴自中阿而中沚而中陵有离潜上升之象此三章俱言隰桑隰乃卑下之地桑乃农圃之事其为隐君子而非在髙明之位可知】
　　隰【音习】桑有阿【音窝】其□【叶石经作□】有难【音奴乃多切】旣见君子其乐【音洛】如何【兴而赋也髙平曰原下平曰隰桑性喜干而恶湿说文以隰为下湿非也阿曲也隈也桑林中曲隈处也难通作傩行歩有节之象桑之迎风摇曵似之旣见君子其乐如何不得见而想得见之之乐也此君子盖隐于农圃之间者诗人见其园林之盛知为有道之士故懐想其人而言得见之乐典术云桑者箕星虫食其叶能为文章君子隐于草野不莳竒葩异卉而艺桑则其务本可知】
　　隰桑有阿其叶有沃【郁缚切】旣见君子云何不乐【沃谓光润如膏之沃其乐如何者欲自言而非言语之所能形容也云何不乐者欲自止而非在我之所能遏抑也皆不得见而虚拟之词】
　　隰桑有阿其□有幽【于紏于交二切】旣见君子德音孔胶【居候反又音交　幽者□盛而隂浓也言从德出谓之德音有德之言沁入心脾胶固而不可觧今何从闻此德音哉朱克升曰此正言可乐之实下章之诚爱亦本于此】
　　心乎爱【许炁反】矣遐不谓矣中心藏之何日忘之【心乎谓由中也二字冝读与爱矣二字相对多少风味遐逺也兼时与地言谓相与语也君子德音感动人若此我爱之甚诚思得一见相与言论其如逺而不可得何中心蔵之虽欲忘何日而得忘乎玩诗词是若曽见君子而今不得见故懐想如此】
　　白华
　　序周人刺幽后也【汉书注引此序幽字下有王废申三字盖国人托为申后之言以刺幽王也　八章皆比体毎章以一事为喻反覆吟咏以输写其哀怨也须上下闗映有情乃得诗人立言之味】
　　白华菅【音奸】兮白茅束兮之子之逺俾我独兮【兴而比也白华亦茅之属其华白故曰白华以水沤之令其柔韧曰菅茅祭祀所用以缩酒者左传所谓苞茅也白华为菅白茅为束二物至防犹自和柔纒固喻夫妇之道当以仁相和柔义相纒固也何之子之逺而俾我独耶之子斥幽王我申后自谓　欧阳永叔曰二物各有所施可以并用如嫡妾各有其职可以并居　愚谓拟人必于其伦妻妾之分相去甚逺而诗词忘分自下不嫌与妾比拟者盖失意之人卑抑自居温柔敦厚如此】
　　英英白云露彼菅茅【如字又叶牟】天歩艰难之子不犹【叶摇又如字　首章既以菅茅喻后妾此章承工言王之防施嫡妻当均被其如白云之覆露菅茅皆被其泽也白云水土轻清之气当夜而上腾者英英轻清之貌天歩犹言天运犹图度也言国家大运至此举足动歩无非险阻则艰难极矣即十歩九算犹虑不及而王竟不一图度者何耶盖申后实以天歩为虑非因一已之失意而痛哭流涕也　黄东日有云之夜必无露有露之夜必无云盖露乃天地消长之合倘无翳隔即草木自然凝承非待自上而降如雨雪之比也所谓英英白云露彼菅茅当是覆露之露非雨露之露】
　　滮【符彪皮休二反】池北流浸彼稻田【叶陈又如字】啸歌伤怀念彼硕人【如字又叶然　京兆府水池名滮池亦名圣女泉滮池北入鄗鄗北含渭皆北流也稻性宜水滮水微流尚能浸彼稻田堂堂天子不能保一元后可笑可悲按之子硕人俱谓幽王亲之曰之子尊之曰硕人时而之子时而硕人悲怨之际不暇置详庄子所云不任其声而错举其辞也杨氏曰滮池在咸阳县西北】
　　樵彼桑薪卬【音昻五纲切】烘【火东切又音洪】于煁【音岑市林切】维彼硕人实劳我心【樵采卬我烘燎也煁无釜之灶犹今之火炉也桑乃箕星之精蚕食其叶吐丝可以供黼黻是木中之最贵而有用者樵彼桑薪卬烘于煁言取彼桑以为薪不以烹苹蘩炊黍稷而燎之于煁以取下体之温暖喻幽王以元后而夷之与婢妾等贵贱倒置纲常沦弃使我心反侧不得安也　程泰之曰春初土脉初动木津未上农人持刀斧至桑下凡柯枝繁宻而相翳者倒垂乱行而不上逹者或又半枯半萎不能茂盛者悉皆删剟不使分其正力据此则桑木之可为薪者乃附枝朽条喻彼婢妾之辈止可供炊爨而不可以正位中宫也　汉成帝欲立赵飞燕为后刘辅谏曰腐木不可以为柱卑人不可以为主自汉而后明月悼心于捣素尚曰庶防黄金购赋于长门风斯下矣】
　　鼓钟于宫声闻【音问】于外念子懆【七感七到二切】懆视我迈迈【鼔击也鼓钟于宫则声闻于外喻宫庭之事不可掩也懆懆愁不申也迈迈行不顾也我视王则懆懆而不乐王视我则迈迈而不顾】
　　有鹙【音秋】在梁有鹤在林维彼硕人实劳我心【鹙性贪状如鹤而大长颈赤目头髙八尺梁鱼梁也鹙鹤皆以鱼为食然鹙之与鹤清浊则有间矣今鹙在梁而鹤在林鹙则饱而鹤则饥矣幽王进褒姒而黜申后是养鹙而弃鹤也求其故而不得是以心劳而不得安也】
　　鸳鸯在梁戢其左翼之子无良二三其德【鸳鸯觧见前失其耦则想念而死是鸟之有至性者乃尔独无常德何鸟之不如耶】
　　有扁【必显必浅二切】斯石履之卑兮之子之逺俾我底【祁支切】兮【字书扁不圆噐扁石王乗车所履之石王后出入之礼与王同其登车亦履石故覩之伤感谓石性刚强蹈借之则卑以比已为正嫡小君王疏逺之则困顿也逺逺后而近褒姒底病不翅也葢哀怨之极而反侧于牀第间矣　或谓石虽卑尚得蒙王践履自叹石之不如此亦有深致但于履之卑兮语气不顺】
　　緜蛮
　　序微臣刺乱也【郑笺微臣谓士也古者卿大夫出行士为末介士之禄薄或困于资财则当赒赡之幽王之时礼废恩薄大不念小尊不恤贱故本其乱而刺之以见王之不能恤下也朱康流曰周室之乱政教不修膏泽不下屡起徒役贫困老弱亦所不免其统率之长权不足以抚绥义不可以违忤惟以力之所能行其小惠而已序谓之刺乱者托防臣称之言以见王之不能恤下也】
　　緜蛮黄鸟止于丘阿【音窝】道之云逺我劳如何饮【于鸩切】之食【音嗣】之敎【从】之诲之命彼后车谓之载之【兴也説文緜微联也蛮即南蛮之蛮鸟音防细不絶如緜而鸟语不可觧又似蛮丘阿丘中之曲阿也我诗人指统率之长也托防臣述统率者之言曰黄鸟尚得止于丘阿而我长涂劳苦无以为防我尚如此则在下者不知若何惟有饮食教诲尽其区区而已饮食恤其私情教诲勉以公义载之代其劳苦后车副车也谓之者命后车之人谓之也　郑端简曰副车朝祭者曰贰车兵戎者曰倅车田狩者曰佐车皆谓之后车】
　　緜蛮黄鸟止于丘隅岂敢惮行畏不能趋饮之食之敎之诲之命彼后车谓之载之【隅丘中之一角峻处趋疾行也韩诗外岂敢惮行畏不能趋君子之告人也防其救人之急也婉】
　　緜蛮黄鸟止于丘侧岂敢惮行畏不能极饮之食之教之诲之命彼后车谓之载之【丘侧与丘隅不同隅是丘之一角丘侧则在丘中之侧矣极至也国语齐朝驾则夕极于鲁国】
　　瓠□【叶石经作□】
　　序大夫刺幽王也【续序上弃礼而不能行虽有牲牢饔飱不肯用也故思古之人不以微薄废礼焉严坦叔曰幽王君臣沉湎泆故此诗极言简俭之意以刺之若曰诚茍在焉烹瓠燔兎可以为礼何必酒池肉林长夜之饮乎】
　　幡【孚烦切】幡瓠□采之亨之君子有酒酌言甞之【赋也幡幡瓠叶生新之貌亨熟也以熟米和酢渍之以佐酒也君子指王酌挹酒而实之于巵甞试其味也君子有酒以此菹与客酌而甞之何等有味何等有礼物之厚薄又何论焉言语词】
　　有兔【他故反】斯首炮之燔【汾干切】之君子有酒酌言献【虚言切】之
　　有兔斯首燔之炙【陟略切】之君子有酒酌言酢【才洛反】之有兔斯首燔之炮【蒲侯切】之君子有酒酌言醻【市周切】之【兔以首言犹鱼以尾言斯此也斯首谓止此兔也以热水去毛曰炮初杀时也爇之釡内曰燔烹煮也烧于火上曰炙炙之为肉脯也末章复言炮殆自有一种烹炼之法非首章所云炮也甞者甞其旨否献者以酒饮賔酢者賔旣卒爵酌以报主人醻者主欲醻賔先自饮以导之也　幽王防酒佳殽徒供宫寝沉湎贤士大夫曽不得沾其余沥分其一脔故寓言于瓠兔若曰何时得被此礼乎茍得此是亦足矣】
　　渐渐之石
　　序下国刺幽王也【续序戎防叛之荆舒不至乃命将率东征役乆病于外故作是诗朱康流曰周时戎防与中国杂处大抵依恃险阻以为巢窟春秋所书防濳盟唐西方之戎也伐邢入卫东方之狄也荆舒亦在周之东故曰东征续序之説当不谬矣乃云乆病于外诗中殊无此意是不得其所刺之故而强为之词也为将之畧在于能暇不遑朝是不能暇也又在于知险不遑出是不知险也又在于应变不遑他是不能应变也将畧不娴一卒之力耳故命之曰武人入非其地战非其时而又用非其人此诗所以刺也下国谓所经之国】
　　渐【士衔时衔二切】渐之石维其髙矣山川悠逺维其劳矣武人东征不皇【遑石经笺疏吕严俱作皇下同】朝【音潮】矣【渐渐释大作嶃嶃山石亷利不可践履也维其髙者不独渐渐而已又危峻峭防不可以登也山川悠逺维其劳矣者山穷则水水穷则山重重相间登山渉水不亦劳乎不遑朝矣者谓陟降之劳山岚之气旣病且死莫保生还不得朝见天子也　国家重阃外之任必命之将臣今出不闻歌采薇入不闻咏杕杜不过称之曰武人其不堪甚矣】
