<!-- { "loadSidebar": true } -->
　　商之先后受命不殆【养里切】在武丁孙子【奬里切】武丁孙子【此子字不叶】武王靡不胜【音升】龙旂十乘大糦【音炽】是承邦畿【音竒】千里惟民所止肇域彼四海【叶喜】四海来假【音格】来假祁【祈石经作祁其加反】祁景员维河【何加切】殷【读】受命咸冝【尼加切】百禄是何【音荷叶何加切　此言武丁缵绪之事并言殷地形势之厚不宜迁徙　先后武王皆谓汤也史记汤伐桀作汤誓曰予甚武因自号武王旂解见前十乘二王后及八州之大国周之二王谓夏商之后商之二王谓虞夏之后大糦黍稷也是承诸侯奉黍稷以助祭也邦畿王都境内之地肈始也殷道衰四夷来侵四海不全为殷有至高宗始以四海为界而四海俱在疆域之中也假至也祈祈众多也景山名员幅员景之幅员惟河最大河黄河何荷也汤既受命而后中叶不至危殆者其责实在武丁孙子在之一字为先后属望之词武丁不负所记武王志事靡不以身承之侯甸邦畿靡有擕贰葢侯伯臣民之领袖京邑诸夏之根本诸侯助祭畿民奠安则居重驭轻四海入我版章再造之功与开创等矣此时生齿繁衍来处于京师甚众且多者葢以殷地之名山大川汤建都于此实兴王根本之地故颂殷地之美曰受命咸冝曰百禄是何见气脉浑厚国祚悠长王居之壮无以易此子孙其可不世守哉按仲丁迁嚣而后迁相迁耿迁邢讫无宁嵗盘庚鉴于前辙违拂俗议毅然归先王故都后此百数十年并无迁徒之事可见先王定都为计深逺迨武乙迁河北迁沬遂为亡国之墟矣诗人之言葢有见也　补传景山以大而得名商故都也寰宇记景山在应天府楚丘县北三十里宋之应天即今归徳府府东南有亳城即景亳春秋传所谓汤有景亳之命是也　严坦叔曰今考自汤至盘庚凡五迁汤迁亳仲丁迁嚣河亶甲居相相乙迁耿盘庚又迁亳亳嚣皆在河南相耿皆在河北自盘庚之后传三世至武丁又传四世至庚丁凡八世皆居亳庚丁之子武乙始去亳徒河北此诗所言河正指亳也亳有三蒙为北亳谷熟为南亳偃师为西亳汤自南亳迁西亳盘庚所迁即西亳偃师是也盘庚迁都为商室再造之主尚书备载其辞而诗无专咏者正考父得商颂十二篇仅存其五葢不待秦火而亡失者多矣】
　　长发
　　序大禘也【商家之业肈于契扩于相土成于汤而佐汤者则伊尹也故上六章歴序羣后以徳受命之事末言伊尹佐命之功葢禘祭羣后而以伊尹配享成汤也　何黄如曰禘之名义有三一曰时禘春曰礿夏曰禘秋曰尝冬曰烝此夏殷之礼也及周改春曰祠夏曰祫而以禘为殷祭则时禘之名至周而废矣一曰吉禘谓防毕即吉而致新死之主于太庙生时有庆集之欢死应备合食之礼若竹书之吉禘于先王左传襄十六年晋人言寡君之未禘祀是也一曰大禘尔雅以为大祭礼大传谓不王不禘王者禘其祖所自出而以其祖配之也按相传之説谓祖所自出者如商周以稷契为始祖而稷契所自出则喾也今诗止颂王而无一语及帝喾考诸诗书亦并无祀帝喾之文则周之子孙以文王为始祖而后稷为始祖所自出商之子孙以汤为始祖而契为始祖所自出葢祖原不止一人其化侯为王化家为国者则为始祖而赐姓建国之主则为始祖所自出何其明白正大而故为此悠谬之説也　通鉴前编曰鸟之颂推原契之受封有国是开有商一代之基者契也故汤有天下以契为始封之祖而追称王未尝言其为帝喾之子也岂以太史克有高辛氏才子之言传者有殷人禘喾之説遂傅会之与又曰按史记称姜嫄帝喾元妃苏氏古史因之遂以稷为喾子夫嫄果元妃何嫌于不夫而弃其子稷果喾元妃之子何为舍嫡不立而别立挚又立尧周郊太祖何为祖稷而不祖喾周祀姜源何为舍祖而独祀妣命禹治水时尧之年已七十余矣而禹犹暨稷喾之遗嫡何其少尧之嫡兄弟何其贤劳也尧有嫡兄弟不能立又不能举待舜而后举之则尧何足以为尧乎郑康成谓姜嫄为高辛氏世胄之妃足以正史记之谬矣】
　　濬【音峻】哲维商长发其祥洪水芒芒禹敷【音孚从甫从方】下土【句】方外大国是疆幅【音福】陨【音圆】既长有娀【音松】方将帝立子生商【赋也首二章追述契受命之自　按旧解濬哲字是圣贤套语与契无涉须于契身上亲切理防尚书禹随山濬川濬开导也字书哲明也亲义序别信人人与知所谓哲也洪荒之世觉性未开有如鹿豕契提撕警觉方才晓得君臣当敬父子当亲孟子所谓先知觉后知先觉觉后觉也万古悟门惟契一人开辟故曰濬哲维商此是发祥根本长发言其发之悠逺人伦千古不替则祥亦千古不替也敷分也禹贡言禹敷土葢分别土地以为九州也下土即九州之土方外对京师言诸夏为方外也疆者正其经界直言之曰幅周言之曰陨长广也此二句言敷土之事有娀契母家之氏将大也方将其势方向乎昌大也从禹平水土説来见地平天成方有此人闗系不小舜命契为司徒赐姓子氏封于商不曰生契而曰生商者契受一国之封王业已基于此葢应运而生者也左传天子命徳因生以赐姓胙之土而命之氏葢古之姓不轻立也　史记桀败于有娀之墟有娀当在蒲州宋之河中府】
　　王桓拨【必烈切】受小国是达【他悦反下同】受大国是达率履不越遂视既发【方月反】相土【息亮切】烈烈海外有截【国语王勤商十四世而兴王谓契也亲属防逺谓之称契为王亦犹曽孙之下为孙葢以其为逺祖而尊之为王也曰王者犹书云昔我先王后稷我先王不窋以其王之祖故呼王非追号为王也諡法克敬勤民曰桓拨即拨乱之拨当时混沌未凿颛蒙未开非拨动其机闗不可契为司徒受尧之命大小诸国悉令敎诲故曰受小国大国达即达道之达惟此五伦人人与知与能更无阻碍孟子所谓达诸天下者也契于小国大国只以此件教人更无他事故曰小国是达大国是达此言契教百姓之事下则言百姓受教之事履即蹈履之履率履不越百姓率而履之更无逾越遂视既发者屯蒙之世禽行兽息无所知觉率履之后民始知君臣之当敬父子之当亲如向来蒙瞽今始覩天日故曰视向来遏抑今始开辟故曰发遂既者速化之词相土昭明之子契之孙也烈烈威貌竹书帝相十五年商侯相土作乘马之法乘马即甸赋也统六军之众因廾田而制军赋乘马之法既行则兵威大振海外蛮夷各守界限截然整齐不敢窥伺故曰有截契始封商至相土迁于阏伯之墟以主大火然后汤以亳兴其地即在商丘东南是开商基者契而开兴王之基者相土故商人祀契为始祖而其次即祀相土为不迁之宗焉】
　　帝命不违【毛诗古音攷违音怡】至于汤齐汤降不迟圣敬日跻【子兮切】昭假【音格】迟迟上帝是祗【音岐】帝命式于九围【此言汤之修徳受命违去也説文齐禾麦吐穗上平也降生也不迟适当其时也跻升也迟迟久也祗敬式法九围九州也】
　　【自商之先祖既有明徳天命未尝去之至汤而天与人适相符合故曰齐其生也正帝癸稔恶之时天命欲移之际应期而降适当其防故曰不迟敬是汤一生学问日跻即日新又新之意迟迟悠久精神凝注惟上帝是祗更无他念既当此时而得天人会合之机又有此敬以致天人交与之妙故受命立极为法于天下真非偶然也】
　　受小球【音求】大球为下国缀【张衞切】旒【音流】何【丰本作荷音贺】天之休不兢不絿【音求】不刚不柔敷政优优百禄是遒【子由反此与下章一言诸侯通聘问一言诸侯从征伐皆所谓式于九围也　球玉也诸侯朝于天子必执玉以为信也缀犹结也旒旌旗之垂者结定其心如旌旗之于旒然葢受大国小国之球即书所云辑五瑞使诸侯心系天子乃所以固结之也小球大球虽曰人事实出天意故曰何天之休何承受也竞争絿急也敷分布也优优和也百禄百官也遒健劲也蒙上天之福不争竞不急躁不刚猛不柔弱优优然陈其政教百官皆尽心竭力供其职事不敢怠荒非甚盛徳何以致此】
　　受小共大共【叶拱】为下国骏厖【莫孔切齐诗作□】何天之龙【大戴礼作宠】敷奏其勇【从甬从力】不震不动【叶董】不戁【音赧】不竦【小勇切】百禄是总【子孔切　共贡也小共大共谓汤将征伐四方受小大诸侯供给如卒乘器具糗糒刍秣之类骏厖谓马也与上缀旒对皆借物为喻缀旒以一人而联属诸侯谓总摄得他来骏□以一人而负荷诸侯谓承载得他起龙宠也震震惊动骚动也震动有张皇错愕意戁面惭而色赤竦惊怖而竦立也戁竦有惴惧疑葸意圣人行师代天行事虽以臣伐君宇宙未有人情所骇彼直荡荡然不疑不沮如日用常事相似有何周章有何退缩总聚而使之萃也两百福非指福禄谓百官之有爵禄者汤布政敷勇一以和平养天下之福一以整肃作天下之威凡食禄之人急于趣事不敢怠弛故曰是遒有所统摄不致涣散故曰是总　上章是文事故以缀旒喻此章是武功故以骏厖喻古人设喻恰当如此政云敷政勇云敷奏皆当周布而使之徧也】
　　武王载斾【斾石经从市】有防秉钺如火烈烈则莫我敢曷【音遏】苞有三蘖【五竭切】莫遂莫达【他悦切】九有有截韦顾既伐【房越切】昆吾夏桀【此言伐商之事上四句言恭行天讨有不可遏之势下言行师有序有不得已之心武王汤也旆旂也载载之于车虔虎行貌言其勇也秉持也钺大斧曷者谁何之谓志在除暴如火之烈谁敢当之苞本也蘖旁生萌蘖也一本生三蘖本则夏桀蘖则韦也顾也昆吾也莫遂者不肆其恶莫达者不行其志于是九州截然一归于汤汤先伐韦顾次伐昆吾与夏桀同时就戮葢剪其枝叶而后锄其本根也　竹书桀二十八年昆吾氏伐商商会诸侯于景亳遂征韦商师取韦遂征顾二十九年商师取顾三十年商师取昆吾三十一年商自陑征夏邑克昆吾大雷两战于鸣条夏师败绩桀出奔三朡战于郕获桀于焦门放之于南巢　一统志直大名府滑县古豕韦氏之国顾城在山东东昌府濮州范县濮州古颛顼之墟曰帝丘夏为昆吾氏所居桀都安邑即今山西平阳府解州安邑县县北二十里有鸣条冈韦豕韦彭姓顾昆吾已姓郑语韦顾昆吾祝融之后孔疏昆吾以乙夘日与桀同诛】
　　昔在中□【叶石经作□】有震且业【鱼怯切】允也天子【奬里切】降予【于石经作予】卿士【鉏里切】实维阿【于何切】衡【叶杭】实左【音佐】右【音佑】商王【此言伊尹之功叶世也仲虺之诰曰肇我邦于有夏若苗之有莠若粟之有秕小大战战罔不惧于非辜此所谓震业也震惧也以国势不定言业危也以人心不安言允也天子犹云真命天子言应圣人之期备圣人之徳也降于卿士谓屈己以下伊尹孟子所谓学而后臣也阿倚衡平也伊尹汤所依倚而取平故以为官名实者实实如此非夸诞非佞誉也伊尹之功如此则今日配享之礼不容不举矣禘于太庙则功臣与祭与祭必非一臣而此独言伊尹者伊尹为开国元勲故独言之也　何休云禘所以异于祫者功臣皆祭也诗曰实维阿衡实左右商王正颂功臣之词也盘庚云右我先王暨乃祖乃父胥及逸勤兹予大享于先王尔祖其从与享之然则此诗之作在盘庚大享时矣】
　　殷武
