<!-- { "loadSidebar": true } -->
　　序刺晋昭公也【穆侯以条之役生太子命之曰仇后以千之战生子命之曰成师师服曰嘉耦曰妃怨耦曰仇今君命太子曰仇弟曰成师始兆乱矣兄其替乎穆侯卒太子仇立是为文侯文侯三十五年卒子昭公伯立徙翼而封成师于曲沃是为桓叔桓叔时年五十八好徳晋国之众附之昭公七年晋大夫潘父弑昭公迎桓叔晋人攻桓叔败还曲沃晋人立昭公子孝侯平诛潘父此诗因沃有簒宗之谋潘叔隂主之将为内应而昭公不知故为微词以泄其事欲公早为之备也　邹肇敏曰成师擅国十有五年其子庄伯鱓亦十有五年而武公偁以即位之三十七年灭晋赂王请命凡六十七年之间曲沃阅君者三而晋则自昭侯孝侯鄂侯哀侯小子侯及哀侯之弟缗凡六君成师弑其一鱓弑其一偁弑其三积渐固非一日犹必假宠于王灵彼翼之屡废民心盖犹未忘故晋也其叛而归沃宁不实繁有徒顾何肯作为诗章以泄其事夫亦翼之谋臣设为国人相语以悚翼侯使早为之备所谓言者无罪闻者足以戒正以下告告耳】
　　扬之水白石凿【音作】凿素衣朱襮【音博】从子于沃【叶恶】既见君子云何不乐【音洛　比也水飘荡喻昭公白石刚劲喻桓叔凿铁器之穿木者石之廉利似之素求祭服之里衣以素丝为之朱襮衣领以赤色为之皆诸侯之服子指叛者如潘叔之徒于往也沃曲沃君子谓桓叔既见者未见而豫拟见后之情事诗谓子欲奉此服于桓叔我从子往沃以见之则可图非望之福何不乐之有　地理志河东闻喜县故曲沃地今属解州】
　　扬之水白石皓皓素衣朱绣【叶啸】从子于鹄【音斛叶靠】既见君子云何其忧【叶要　皓皓水緑而石白五色备谓之绣鹄曲沃之邑云何其忧谓可免不测之祸】扬之水白石粼【音隣】粼我闻有命【弥并切】不敢以告人【粼粼水落而石见比桓叔之谋已定如司马昭之心路人皆知之谋自上出谓命是桓叔命其徒以举事不敢告人乃所以深告昭公也云何不乐诛叛党之心不敢告人惧祸机之及　李氏曰古者不轨之臣欲行其志必先施小恵以收众心然后民翕然从之田氏之于齐亦犹是也故召公子阳生于鲁国人皆知其已至而不言斯所谓我闻有命不敢以告人也　凌蒙初曰既云不敢告人乃明见之篇什何等密谋直同儿戯盖阳若为沃隂实耸晋犹厮养卒所谓名虽求赵王实欲燕杀之也此诗人之机巧似温太真之于王敦其深心似狄梁公之于武后不避嫌疑志在谋国】
　　椒聊
　　序刺晋昭公也【续序君子见曲沃之盛强知其子孙将有晋国焉　严坦叔曰此诗言桓叔之强而不及昭公其意则忧昭公之弱而非主桓叔言在此而意在彼也若曰桓叔日强昭公其危哉左传晋封桓叔于曲沃师服曰吾闻国家之立也本大末小是以能固今晋甸侯也而建国本既弱矣】
　　【其能久乎昭公不用卒为曲沃所灭此诗殆师服所赋】
　　椒聊之实蕃衍盈升彼其【音记下同】之子硕大无朋椒聊且【音苴下同】逺条且【兴而比也椒聊二木名椒性芬香而气好下聊朹之髙者状如梅树椒气下达桓叔之植党似之聊树上亢桓叔之偪上似之蕃茂也水溢曰衍谓其体气饶洽也盈满也龠十为合合十为升之子谓桓叔为昭公告故称桓叔为彼硕大言志不在小无朋言莫与人为比必不能卑屈奉事而和好无间末复咏叹之曰此椒也聊也枝叶愈多势必至满地椒聊犹晋人趋沃日众不至尽化为曲沃之人不止是不可不备也且叹词椒聊且逺条且纡徐吟咏多少感慨　国防木实繁者伤其心大其都者危其国尊其臣者卑其主沃有逺条而晋之本实先拨矣剪桐之封其能久乎】
　　椒聊之实蕃衍盈匊彼其之子硕大且笃椒聊且逺条且【古量二升曰匊匊大于升一曰两手为匊两匊为升笃厚也言根深蒂固　辅汉卿曰扬之水椒聊二诗似述民情之弃旧君而乐桓叔也圣人曷取焉夫民防常怀怀于有仁上之无道而责民之弃我不可也故録此二诗以见民心无常而在上者不可不强于自治】
　　绸缪
　　序刺晋乱也【国乱民离防姻过时诗人序述其事所以讽在上者宜有以安集之也】
　　绸【直留反】缪【己侯反】束薪三星在天【如字又叶神】今夕何夕见此良人【叶然又如字下同】子兮子兮如此良人何【兴也绸缪犹纒绵也言束薪之状薪刍楚皆草类也心宿三星鼎立故谓之三星首言在天者盖昬而心星始见东方春夏之交也束薪者女子也束薪之时偶见三星故以此起兴犹诗采菊东篱下悠然见南山按此桃夭已过觏止无期今夕是何良夜而见此良人有喜慰惊疑恍惚若梦之意盖怨旷有年无端相遇翻以人间乐事惊为天上竒縁也三见字皆旁观口语故承曰子兮子兮子指女子曰良人曰邂逅曰粲者俱指男子盖自其称名而言则曰良人自其会合而言则曰邂逅自其美好而言则曰粲者重复言之风体如此缔防既有成言相见更属天幸但暮夜仓卒殊难成礼诗人旁观拟议亦难判断故曰如此良人何　曹氏居贞曰诗人每以薪喻昏姻如翘翘错薪析薪如之何是也析薪者析于彼而合于此有昏姻之义焉何夕寓过时意】
　　绸缪束刍【音邹又楚九切】三星在隅【音牛又语口切】今夕何夕见此邂逅【音候又朗口切下同】子兮子兮如此邂逅何【刍草也隅东南隅也不期而遇曰邂逅见此邂逅谓过时得遇喜出望外陆汝明曰诚不意昔日之想念何幸有一旦之躬逢又不知今夕之相逢又何以尽两情之深庆故曰如此邂逅何】
　　绸缪束楚三星在户今夕何夕见此粲者【掌与反下同】子兮子兮如此粲者何【楚薪中之长大者户南向之户在天在隅在户立言之次序不必以为时之先后字书粲姣好貌　详味此诗乱离之世农圃之家约防已定未及嫁娶征夫暮夜言还投止妇家既不能忘情又难于野合诗人旁观太息模拟其踌躇顾盼之情若此】
　　杕杜
　　序刺时也【谓君不亲宗族骨肉离散诗人有孤危之惧焉盖因穆公贻谋不臧以致末大于本五世相攻非同姓之必为祸也献公惩之尽杀羣公子以去其逼自是而后晋无公族之官者旦数世诗之所刺其在此欤成公虽设其官而宗族渐衰至于六卿争雄晋国遂分诗人已虑之早矣】
　　有杕【音第从大无右防】之杜其□【叶石经作□】湑【上声】湑独行踽【音矩】踽岂无他人不如我同父嗟行之人胡不比【音鼻】焉人无兄弟胡不佽【音次】焉【兴也杕独生貌杜赤棠湑湑润泽貌踽踽独行无亲也同父谓兄弟行人行路之人比亲也以心言有眷恋之意佽助也以事言有扶持意独生之杜尚有枝叶以庇其本根人乃踽踽独行曽杕杜之不如夫岂无他人乎不如我同父之人他人不足恃也若使他人足恃彼行路之人胡不相亲乎必不相亲也人之无兄弟者胡不求助乎必不相助也信乎他人不如兄弟也】
　　有杕之杜其□菁【音精】菁独行睘【音穷】睘岂无他人不如我同姓【桑经切】嗟行之人胡不比焉人无兄弟胡不佽焉【菁菁盛貌睘睘如穷人无依也同姓虽非同父犹愈于他人读杕杜而知无兄弟之悲读常棣而知有兄弟之乐圣人以二诗立训犹有尺布而謡七步而诗者诗志小雅决拾既佽则佽有衬贴相得之意】
　　羔裘
　　序刺时也【晋惟世卿是用不恤其民而怨归于公室也】
　　羔裘豹袪【起居反又邱据反从衣】自我人居居【如字又叶据】岂无他人维子之故【攻胡切又如字　赋也羔裘上下通服君纯羔大夫以羔为裘以豹饰之袪衣袖头也自谓由来居坐也安也子谓君也故谓故旧自我人居居言子之羔裘豹袪皆由吾軰供奉故子得坐而安享岂无他人二句追怨其君也言岂无他人可用而惟以亲故旧情用其私人何哉】
　　羔裘豹褎【音袖】自我人究究岂无他人维子之好【呼候反褎即袖也究穷也推寻也自我人究究言子之安享者皆刻剥吾民所致杜诗彤庭所分帛本自寒女出鞭挞其夫家聚敛贡城阙正此意好情好也】
　　鸨羽【羽宜从□石经作二后俱仿此】
　　序刺时也【续序昭公之后大乱五世君子下从征役不得养其父母而作　古者亲老而无兄弟当免其征役况君子乎五世者昭公孝侯鄂侯哀侯小子侯】
　　肃肃鸨【音保】羽集于苞栩【音许况羽反】王事靡盬【音古】不能蓺稷黍父母何怙【音户】悠悠苍天曷其有所【比也此喻从役而忧其失养因呼天而冀其得终养也　肃肃矜持之义鸨似鴈而大连趾无后指性不树止盖水鸟也水鸟木栖则失其所故肃肃也物丛生曰苞栩之解不一郭璞云柞树也诸侯为天子牧民公家之事皆得称王事靡披靡也周书商俗靡靡左传望其旗靡汉书从风而靡皆倾頽不振之义盬出于河东之解池説文云煮海为盬煮池为盬盬苦而易败王事靡盬者頽敝败坏毫无纲纪故祸乱相仍征役不息如此蓺播种也稷黍详见王风黍离怙恃也何怙言何所靠曷其有所言如之何终养使我父母得其所也】
　　肃肃鸨翼集于苞棘王事靡盬不能蓺黍稷父母何食悠悠苍天曷其有极【棘如枣而多刺木坚色赤为赤棘丛生色白为白棘极已也古者用民之力不过三日今如之何而有止日也】
　　肃肃鸨行【音杭】集于苞桑王事靡盬不能蓺稻梁父母何甞悠悠苍天曷其有常【行翮也六翮之毛有行列故云行稻稌稻梁似粟而大有青黄白赤数种食则犹可望饱甞则略沾其味何甞言欲甞其味而不得也耕田而供父母乃子之常分今如之何得耕其田以供子职也　胡庭芳曰诗虽切而不敢怨上诗人忠厚之至】
　　无衣
　　序美晋武公也【晦庵谓以是为美是长奸诲盗非所以教斯言是也玩诗言盖武公已得命服列为诸侯而作此骄蹇之语耳圣人録此所以暴其无王之罪案以发忠臣义士之愤怒也　王伯厚曰此诗美晋盖闵周也自王命曲沃为晋侯而簒臣无所忌威烈王之命晋大夫袭之迹也有曲沃之命则有三大夫之命矣　武公名偁庄伯鱓之子桓叔成师之孙穆侯费王曽孙自桓叔初封至于武公灭晋凡六十七年武公即位已三十七年　亦作僖】
　　岂曰无衣七兮不如子之衣安且吉兮
