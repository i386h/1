<!-- { "loadSidebar": true } -->
　　东门之池可以沤【鸟豆反】麻【眉波反】彼美淑姬【平声】可与晤【音悮】歌【旧本池姬不叶补协以池与姬叶麻与歌叶】
　　东门之池可以沤纻【音苎】彼美淑姬可与晤语【叶韵例同上】东门之池可以沤菅【音间】彼美淑姬可与晤言【叶韵例同上　兴也水经注陈城故陈国也东门内有池池水东西七十步南北八十许步水至清洁而不耗竭不生鱼草沤水浸也纻麻属菅茅属晤相对也淑女非妖淫冶丽之称晤歌亦无谑浪笑傲之态池水沤麻以喻渐渍而不觉淑姬晤歌以喻婉转而善入淫昬不可告语而属思于贤女盖舎此别无策矣　晤歌谓与之合曲而赓歌晤语谓与之相答述晤言谓与之相言论】
　　东门之扬
　　序刺时也【邹肇敏曰此诗盖为友之寒盟而致怨也离骚云黄昏以为期兮羌中道而改路初既与予成言兮后悔遁而有它九章抽思篇云昔君与我成言兮曰黄昏以为期羌中道而回畔兮反既有此他志羁臣弃友每托闺情以寓慨此风人之致也】
　　东门之杨其□【叶石经作□】牂【音臧】牂昏以为期明星煌煌东门之杨其□肺肺昏以为期明星晢【音制】晢【兴而比也牂赤色羊也肺五脏之一其色赤周礼肺石赤石也肺之石比牂为更赤杨□青霜降则赤故以为过时之喻按士昏礼执烛前马是亲迎之礼以昬也用昏者取阳往阴来之义明星启明星煌煌明貌昏以为期明星煌煌期而不至也晢晢白也将旦而星光微白也疑虑之意反覆道之】
　　墓门
　　序刺陈陀也【陀为陈君而以名称弑太子而簒之不得为君也陀字五父文公圉之子桓公鲍之弟桓公疾病陀杀其太子免而代之桓公卒陀立明年蔡人杀陈陀　免音问】
　　墓门有棘斧以斯之夫也不良国人知之知而不已谁昔然矣【兴也墓冢茔之地孝子所思慕者故曰墓时桓公已死故以墓门起兴墓门有棘斧以斯之斯析也言人身后尚当令子孙廓清道路岂有为人君父大奸在侧举国尽知而已独蕴崇之乎除奸非断不可故以斧为训夫指陀也左传隠公七年陈五父如郑涖盟歃如忘泄伯曰五父必不免五父即陈陀也郑良佐如陈涖盟亦知陈之将乱此诗所谓国人知之也已废退之也谁昔然矣言昔者谁使之然乎追咎桓公也】
　　墓门有梅有鸮【呼豪反】萃【去声】止夫也不良歌以讯【息粹切】之讯予不顾【叶古】颠倒思予【音与　鸮恶声之鸟萃集讯告也不顾谓不顾利害讯予不顾谓予告之而不顾至于颠倒然后思予则无及矣左传载陀劝陈许郑平有亲仁善邻之言盖非昬愚者陈侯不许卒见侵伐既而徐思陀言复与郑和遣陀往郑涖盟歃如忘泄伯料其必不免考其嵗月才数年耳而蛊惑变幻如此诗所以伤也　鸮即防鸮斑色猫头有毛如角其声如笑昼伏夜飞相传此鸟入城城空入室室空传谓曾子所居鸮不入境往时惟深林旷野有之今徧地有此物矣】
　　防有鹊巢
　　序忧谗贼也【续序宣公多信谗君子忧惧焉毛诗序曰宣公之诗也诗説泄冶被谗内子忧之而作　宣公信谗事无所考按史记宣公以嬖姬之故欲立其子欵乃杀其太子御寇逐公子完此亦信谗之一证　宣公名杵臼庄公弟】
　　防有鹊巢【音曹从巛以臼从木】卭【音穷】有防苕【音条徙雕切】谁侜【音周】予美心焉忉【音刀】忉
　　中唐有甓【音辟】卭有防鹝【音逆】谁侜予美心焉惕惕【音剔兴也防卭皆陈地名郡国志卭地在陈县北防亭在焉防美也苕草也中唐堂下至门之路甓瓴甋尔雅注鹝作虉绶草也此草具五色作绶文有如鹝鸟故字从鸟侜谓诪张迂回盖诬罔人者必迂回以文致其恶予美犹简兮之称彼美彼美者遥想之词予美者亲昵之词忉忉忧之而心如刀刺惕惕忧之而心常震惧鹊善择木安则为巢苕宜荒地不戕则防中唐有甓人罕践之则成其美卭有防鹝人莫戕之则成其文此诗以物之各得其所兴人之不敢自安曽物之不若也　苕有二种此苕饶也小雅苕之华陵苕也】
　　月出
　　序刺好色也【因有好之者故习为狐媚若此其灵公与孔宁仪行父之流乎】
　　月出皎【音矫】兮佼【音绞】人僚【音了】兮舒窈【音杏】纠【音矫】兮劳心悄【七小切】兮
　　月出皓【音昊】兮佼人懰【音栁】兮舒懮【音黝】受【时倒切】兮劳心慅【音草】兮
　　月出照【如字又叶止小切】兮佼人燎【音料去上二声】兮舒夭【上声】绍【音卲去上二声】兮劳心惨【当作懆七到切又采早切】兮【赋也皎洁也皓白也照月光被物也佼交也僚好貌言相交之人与月相暎倍觉其好盖指夏姬也懰溜离燎光明也舒者迟缓窈者深逺纠者绳三合也窈纠者状其舒缓之中又若有所思而郁结也懮与忧通受者纳也懮受者若有所苦而含忍也夭者屈首矫其颈也绍者纠紧也夭绍者若有所抑而局促也如汉梁冀传所云愁眉啼妆折腰龋齿善为妖态以相媚惑也悄其心愁懑而不平慅其心不安而慅动惨其心幽愁而悲怆玩三舒字领句最有味佼人意态全在容与徘徊且前且却之际汉武帝所云偏何珊其来迟也劳心三句是从旁悲叹之语观其多方染作自以为乐旁人观之何等辛苦犹曽子云胁肩谄笑病于夏畦也序云刺好色此诗淋漓摸拟止言色而不言好诗人作法如此　吕伯恭曰此诗用字聱牙殆方言之类邹肇敏曰陈与楚近其音节已隠然具骚人之致矣】
　　株林
　　序刺灵公也【续序淫于夏姬驱驰而往朝夕不休息焉　朱康流曰春秋书蔡人杀陈陀公羊氏以为贱也谷梁氏以为匹夫行故匹夫称之则灵公之贱也甚矣其匹夫行也甚矣独得以谥称者其始也国人固以为君矣既以为君非有天子之命不得而废之也　灵公名平国夏姬郑穆公之女嫁于公子夏之子御叔生徴舒以祖字子夏故为夏徴舒字子南以氏配字谓之夏南御叔于灵公为从祖父列女传夏姬美好无匹内挟技术老而复壮三为王后七为夫人公侯争之莫不迷惑失志】
　　胡为乎株林从夏【上声】南【叶尼心反下同】匪适株林从夏南【赋也】驾我乗【去声】马【满补切】説【音税】于株野【上与切】乗【平声】我乗【去声】驹朝食于株【按此明知是从夏姬故作不晓事之语自相问答意谓胡为乎往株林殆从夏南耶曰匪适株林而从夏南也驾我乗马説于株野云尔乗我乗驹朝食于株云尔曰朝食则在株越宿可知矣彼时君臣宣淫毫无避忌旁观者乃不欲明言代为匿以发其愧耻之心此立言之防也朱备万曰卫之乱至墙有茨而极于是有狄入卫之祸陈之乱至株林而极于是有楚入陈之祸此所谓女戎也比事以观可为淫乱之戒　寰宇记陈州南顿县西南三十里有夏亭城城北五里有株林在今河南项城县】
　　泽陂
　　序刺时也【传陈杀其大夫泄冶缺二字伤之赋泽陂左传陈灵公与孔宁仪行父通于夏姬皆衷其衵服以戏于朝泄冶谏曰公卿宣淫民无效焉且闻不令君其纳之公曰吾能改矣公告二子二子请杀之公弗禁遂杀泄冶】
　　彼泽之陂【叶波】有蒲与荷有美一人伤如之何寤寐无为涕泗滂沱【兴也泽水之钟也以其润泽万物故云泽陂障水之岸蒲似莞而褊有脊生于水厓荷芙渠又名芙蓉蒲荷皆以美物相依有美一人谓孤立无依伤如之何言遇祸指泄冶寤寐无为二句诗人自言寤与寐更无别事唯懐此一人涕泗滂沱而已自目曰涕自鼻曰泗滂沱声泪俱下不自禁也】
　　彼泽之陂有蒲与蕳【居贤反】有美一人硕大且卷【音权从已俗从己非】寤寐无为中心悁悁【音娟　蕳兰也种类不一此生于泽畔疑是泽兰卷収也硕大之人近于痴肥难于収敛故又言且卷悁悁犹悒悒也】
　　彼泽之陂有蒲菡萏【持检反】有美一人硕大且俨寤寐无为辗转伏枕【知检切　荷言其全体菡萏荷华之未舒者俨者尊严之象硕大之人易于頽惰难于振竦故又言且俨　蒲与荷与蕳有贵贱之别皆得并生泽陂而斯人独以忠谏被戮岂蒲荷以柔媚向荣而泄冶以刚直取祸耶孔子曰民之多辟无自立辟泄冶之谓矣辟音僻　大抵人之伤情初则涕泗交颐渐且涕泗俱尽只中心悒悒耳久之思想昬疲情不能已心亦无力惟辗转伏枕而已】
　　桧【周武王封祝融之后于济洛河颍溱洧之间为桧子在豫州北后为郑所灭今为河南开封府新郑县严坦叔曰桧曹思周道习乱也桧世次莫考诗不言何君曰夷厉之间者郑谱也平王初郑武始灭桧前乎平何以知其非幽也当幽之时仲为桧君言不刺仲也前乎幽又何以知其非宣也周道复兴之时不得有匪风之思也非幽非宣夷厉当之矣　唐士雅曰桧曹蕞尔小国季子观乐曰自桧以下无讥焉夫子何列之于风也盖世道惟剥尽则复乱极则治大乱之余则小国疲于奔命不克保其社稷民间哀思烦促视其生不啻如白驹之过隙故其思治为独深今观桧风仅四篇而羔裘苦逍遥之君素冠哀纯孝之子苌楚叹不聊生之民时事至此又安得无匪风之思与变风终桧曹序诗者盖有深意】
　　羔裘
　　序大夫以道去其君也【郑笺以道去君者三谏不从待放于郊得玦乃去】
　　羔裘逍遥狐裘以朝岂不尔思劳心忉忉【音刀】
　　羔裘翺翔狐裘在堂岂不尔思我心忧伤
　　羔裘如膏【古报反】日出有曜【羊照反】岂不尔思中心是悼【赋也士冠礼以冠配朝服论语以羔裘配冠则羔裘为朝服明矣狐裘狐白裘也论语狐貉之厚以居则狐裘为燕居之服明矣今以法服为嬉游之具以燕服为临御之观少仪衣服在躬而不知其名曰防衣服颠倒如此政事悖乱可知国语史伯谓郑桓公曰桧君恃险有骄侈怠慢之心与诗言逍遥翶翔正相合首言以朝次言在堂则游燕后尚有视朝适寝之时末章不言在朝在堂而曰日出则自辨色以至竟日无非游燕时矣岂不尔思者非徒徘徊眷恋不忍去国已也凡所以易危为安转乱为治者无一不经营于懐但君晏安怠惰无从献纳故不得不郁郁而去耳首言劳心忉忉悲其君之失道也继言我心忧伤痛己之不能匡救也末言中心是悼则惧其国终不可保矣　徐扈曰充耳琇莹防弁如星不言所以而遂曰终不可谖羔裘如膏日出有曜不言所以而遂曰中心是悼服饰之美一也而一以为喜一以为忧其所以然之故俱在不言之表】
　　素冠
　　序刺不能三年也【周衰礼废三年之丧不行如春秋诸侯居丧而亲迎盟防征伐大夫以下可知故诗人刺之】
　　庶见素冠兮棘人栾【音鸾】栾兮劳心慱【音团从心从叀从寸与博字不同】慱兮
　　庶见素衣兮我心伤悲兮聊与子同归兮
