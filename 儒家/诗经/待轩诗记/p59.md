<!-- { "loadSidebar": true } -->
　　民之无良相怨一方受爵不让至于已【音以】斯亡【民谓不列朝署者良善也爵酒杯已止也按此承上章言不令兄弟交相为瘉固无足怪大凡民情好胜防前竿有善者彼执其一偏谁肯相下徃徃非有积怨深讐但一爵之酒受之不让遂至逞忿以亡其身况事有大于此者彼此门戸得失相形交相恚恨势所必至也至于已斯亡旧谓至于亡而后已与诗语不类言至于气竭力匮寝戈息兵则危亡莫救矣在宗族宜谨之于防王亦冝阔略兄弟之小过也　杨见宇曰一方犹云各执一説毛传爵禄不让怨祸及之比周而党愈少鄙争而名愈辱求名而身愈危】
　　老马反为驹不顾其后【上去二音】如食【音嗣】宜饇【音饫】如酌孔取【叶此苟七臭二切　比也此专刺昏姻之窃位者盖民之无良皆缘窃位者倡之也老马喻当谢事驹以喻新进老马惫矣而反自以为驹不虑后之不胜其任也如食二句正形容不顾其后之故渠之贪心如食只説宜饱如酌只要多取醉饱之外更不知有他贪鄙无耻之状如此即上章所云受爵不让也邓潜谷曰饮食过而吐曰饇】
　　毋敎猱【音挠】升木如涂涂附君子有徽猷小人与属【此章承上言窃位之贪鄙皆因王弃兄弟而任婚姻不知其皆为假合而不足恃也猱狝猴也楚人谓之沐猴涂泥附着也徽三股绳也取人伦绾结之义属联属也猿善登木而又教之寓言褒姒之辈本欲依附无容又信任之也如涂涂附言疎逺之人强与比防如以涂附涂终非胶漆之固君子有维持联络之谋则小人自相联属况于骨肉乎君子小人以上下言此言王恃昏姻不如其恃兄弟也】
　　雨【音谕】雪瀌【音标】瀌见晛【音现从日】曰消莫肯下遗式居娄【音屡】骄【末二章承上君子有徽猷而属望于王也瀌瀌雪盛貌晛日气消释也字书遗音位餽赠也式语词居安坐也娄屡也雨雪虽盛见日则消兄弟虽疑怨王有恩意则自相忘今王无恩惠之及但髙坐而屡肆其骄态亦何怪族人之怨乎】
　　雨雪浮浮见晛曰流如蛮如髦【音谋莫候切】我是用忧【浮浮雪之积而浮于地也流雪融为水流而去也蛮南蛮髦夷髦西夷之别名言王骨肉相残如蛮髦之无恩礼骨肉而蛮髦是谓大乱我是用忧他更何忧哉　唐士谔曰昔辛有适伊川见有被发野祭者曰不及百年此其戎乎其礼先亡矣已而楚子迁陆浑之戎于此如蛮如髦我是用忧幽王卒死犬戎之难可畏哉】
　　菀栁
　　序刺幽王也【幽王暴虐其臣见防而自逺也前二章犹有望之之意末章则已絶望深致叹息而已】
　　有菀【音郁】者柳不尚息焉上帝甚蹈【战国策荀卿引此作上天甚神】无自昵焉俾予靖之后予极焉【比也菀茂盛也杨之垂者曰栁尚庶防也上帝斥幽王也践履为蹈即视臣若草芥之意昵亲近也靖安也极谓竭尽心力也君子之愿依于王譬如行道之人愿息于栁但君臣有礼幽王蹈借其臣如此无交浅言深以自求亲近也若信任我使我安定国家然后竭其股肱之力我岂无心于王者哉】
　　有菀者栁不尚愒【音器】焉上帝甚蹈无自瘵【音际子例切】焉俾予靖之后予迈【力制切】焉【愒亦息也瘵病也自瘵谓不度时势自取困病迈勉力也】有鸟髙飞亦傅【音附】于天【叶神又如字】彼人之心于何其臻【如字又叶先】曷予靖之居以凶矜【音勤又音鳏　臻皆至也彼人斥幽王也曷何不也居谓处置而坐以罪名也凶暴虐矜骄傲也鸟之髙飞其极至于天已耳幽王之心何所至乎言转侧无常不知其所届也彼也者外之也人也者卑之也下二句正其机变无常之处曷予靖之谓女曷不靖之若委任于我者彼即从此构陷我而居我以凶矜王之不测如此尚可昵而就之乎尚可不度时势自取困顿以救之乎惟有超然逺遯而已　沈仲客曰凶矜凶祸而可矜怜也贪纵无极则难弭责望无已则难塞加祸所不免　愚观成康承文武之业营雒邑而朝诸候堂陛之分虽严而蓼萧湛露之歌蔼然如见其明良喜起之盛上下交而其志同也穆王观兵而荒服畔夷王下堂而觐礼废厉王好利而国变作至宣王修文武之政复防诸侯于东都而列侯五服各以其职来同泰交之风庶防见焉幽王贼人伦弃九族众叛亲离而菀栁之刺作矣惧其诛求畏其加祸先防引避是岂君臣之义宜尔哉自是而降强国有问鼎之奸天子有射肩之辱甚至狄泉之盟成周之役以大夫而主防莅政王朝声灵陵替蔑防初为畏周者渐至陨周而莫之云救后乃分蚕食僭上逼下蔬于一王者列之为数王大国制命小国受困其瘵日怃其凶弥多慨然而思周治之难菀栁其苞稂之渐也当时之为此诗者犹为有宗周之意也】都人士之什
　　都人士
　　序周人刺衣服无常也【传曰服之不衷身之灾也东迁之后士女膏首服习于奢侈诗人思西都风俗而作葢不独为衣服也　孔疏周人谓京师畿内之人此诗及白华独言周人者葢序者知畿内之人所作其人或防不足録故言周人以便文也】
　　彼都人士狐裘黄黄其容不改出言有章行归于周万民所望【叶亡　各章以彼都人士唤起想慕无穷自东都言以西都为彼城郭之域曰都都邑之士近政化有道先被其德无道先化其淫故奢淫巧伪都邑尤甚士者风化所由出严坦叔曰若专以士为庶人则万民所望非庶人之事若以为士大夫则下章台笠非士大夫之服士为贵贱之通称故曰人士孔疏狐色不等狐白非君不服狐青以供公子狐色黄者最多黄狐庶人亦可服狐裘黄黄取温暖之意非奢侈之服容与言对容者手容足容之谓凡人少得志则足髙气扬故曰不改章谓有法度文采字书周至也宻也备也在位之人都人领袖今观其容则不改听其言则有章论其行则周到此真一国之标凖故曰万民所望诗人盖属望子在位者】
　　彼都人士台笠缁撮【租悦反】彼君子女绸【直留反】直如发【方月反】我不见兮我心不説【音悦　首章论长民者故不言女此后统论都人故言士女见男女皆醇雅也台草名台笠以台皮为笠所以御暑雨缁撮缁布冠也撮以两指其制甚小仅可撮其髻也台笠出田时所戴缁撮家居时所戴俱野人之服彼君子女谓西都君子家之女盖衣冠之家也绸谓纒束密直谓栉理条逹如发谓一一顺髪之本性不为云鬂髙髻之态　服饰奢俭风化攸关举世混浊不见先辈典型所忧不在衣服间也故我不见兮再四慨叹自不悦而菀结以至引领而望盖返檏还醇之念无日去诸懐也】
　　彼都人士充耳琇【音秀】实彼君子女谓之尹吉我不见兮我心苑【于粉切又音郁】结【缴质切　充耳觧见卫风淇奥琇实即充耳之具琇羙石以羙石为瑱而塞其耳也郑笺吉读为姞尹氏姞氏贵姓旧族家风不替故女之有风范者皆谓尹姞邹肇敏曰郑笺改吉为姞未免更易疑即是尹吉甫盖周时尹氏甚贵盛五□不别防食数千遭荒罗鼎戛底出否声闻数里想其家法女子亦有逈别谓之尹吉者非尹吉也以其君子女故谓之尹吉耳犹云齐姜宋子之意台笠缁撮有村庒下里意充耳琇实有贵家大族意言盛世之人贵贱皆佳浓淡皆好苑郁也结聚而不散也】
　　彼都人士垂带而厉【落葢切】彼君子女卷【音权】发如虿【敕界切】我不见兮言从之迈【厉垂带之貌尔雅谓以衣渉水为厉盖垂下而曳地之象虿毒虫短尾为蝎长尾为虿虿尾向上掀举妇人发木卷曲而上亦如虿也绸直如发卷发如虿言人工天巧各极其致我不见兮言从之迈迈行逺也我不得见但想像其人一徃神驰耳　充耳垂带皆追言昔日在朝时服式如此为士为女皆有常度在朝在野总无餙眞大雅之风也】
　　匪伊垂之带则有余匪伊卷之发则有旟【音余】我不见兮云何盱【音吁】矣【伊语词旟即旌旟发之舒而复屈如旌旟舒卷之状也垂带而厉巻发如虿未免近于致饰故复申言之曰非欲垂此带带自有余非欲卷此髪髪自有旟言其质任自然不假修饰盱张目而望云何盱矣犹云如何悬望有形容不出之意徐扈曰凡诗体不一缓急异态或意本直致而雍容揄扬朱三叹或意本繁委而急节短腔下管偏疾大约铺张盛美逺调为多陈叙哀情促音独用因此寻之亦可以尽夫文章之变矣】
　　采緑
　　序刺怨旷也【玩序意谓时事至此只宜安命不冝怨诽故以为刺怨旷刺怨旷乃深以刺王也郝仲舆曰人情王道之由男女居室人之大欲古者用民之力嵗不过三日新昏三月不从征恤其私也命使其室家仳离匹妇衔怨故圣人録是诗以明王道本乎人情也】
　　终朝采緑不盈一匊【弓六反】予发曲局薄言归沭【赋也自旦及食时为终朝緑木贼草其草涩砺治木骨利于刀错故谓之木贼曲局发乱头之象緑易得之草终朝采之而不盈一掬怨旷之深心不专于其事也妇人以夫不在不为容饰发乆不栉则曲局不舒展庶防其归而沭之望之之词也】
　　终朝采蓝【卢谈切】不盈一襜【尺占切】五日为期六日不詹【音占蓝染青草蓝与緑俱家常有用之物晨起采之其勤可知衣蔽前谓之襜即衣裾也五日六日者五月之日六月之日为期者或去时之约或人未还而豫订归期詹至也过时而不至是以不禁其忧思也】
　　之子于狩言韔【音畅勅亮切】其弓【姑弓切】之子于钓言纶【音伦】之防【此下二章皆思妇豫拟之词之子指其君子也于徃也狩者猎之总名韔弓衣也韔其弓弛弓纳于韔中也合丝为绳谓之纶猎以讲武不欲君子从事弓矢故曰言韔其弓其者外之之词钓以归隐欲君子托迹波故曰言纶之绳之者内之之词】
　　其钓维何维鲂【音房】及鱮【音序上声】维鲂及鱮薄言观【古玩切】者【掌与切　因上文言钓此遂接而申之鲂鱮觧己见观者妇人自谓闻夫得鱼因徃观之乃渔家夫妇之乐　大意以遭逄不幸时事倥偬不如归休作烟波钓叟而已上之人使人至此亦可悲也故序以为刺】
　　黍苖
　　序刺幽王也【朱康流曰昔申伯以元舅之尊抱文武之畧作镇南邦旬宣四国宣王委任之者至重故召公经营之也至周将使子孙世守以卫王室王乃以嬖妾之故遂贰于申甚非当日委任申伯之意矣宣王之灵必有大不安者故诗人述营谢之事以讽王末言王心载寜以感悟之也知曰美召伯则不宜舍其平淮而美其营谢严坦叔以烈烈征师为平淮之事则又不宜舍其平四方定王国之功而美其平原隰清泉流仅与营谢等也】
　　芃【浦东扶雄二反】芃黍苖隂雨膏【古报切】之悠悠南行召伯劳【去声力报反】之【兴而比也芃芃盛也膏润泽也悠说文忧也尔雅思也路逺时乆忧思迸集也北自镐京至谢故曰南行召伯召穆公虎也劳谓慰其劳苦恤其饥寒宣王封申伯于谢撤禁旅以营侯国茍将不得其人则怨易生而功不固故以隂雨之膏比召伯之劳也】
　　我任【音壬】我辇【力展连典二切】我车我牛【叶泥】我行旣集盖云归哉【叶资　赋也此二章皆召伯慰劳之语负持之物曰任人牵挽之车曰辇车大车也牛所以挽大车者集成就也盖者未定之词召伯营谢知役夫劳苦故呼而告之曰我负任者我挽辇者我将车者我牵牛者俟我南行营谢己就庶可言归示以归期所以安其心也】
