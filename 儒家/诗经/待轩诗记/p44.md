<!-- { "loadSidebar": true } -->
　　【根本玁狁内侵逼近京邑王室不匡甚矣于是命将出征所以正中外之大分树内外之大防】
　　比【毗志反】物四骊闲之维则维此六月既成我服【蒲北反】我服既成于卅【三十石经作卅】里王于出征以佐天子【奨里切比齐同也物谓马夏官校人凡军事物马而颁之注云物马齐其力比物者戎事尚强比其同力之物也骊纯黑色则法也既齐其物而复曰四骊则其色又齐可以见马之有余矣闲习之而皆中法则可以见敎之有素矣既成我服承上而言服服马也用兵以马为主车中之马以服为主服既成更有何事即日遂行不疾不徐尽舍而止又可见其应变之速从事之敏而不失其常度玩两言王于出征吉甫奉承王命时刻在念故谆谆称述之也　军法师行日三十里为限攷陜西志泾阳南至咸阳仅三十八里则所云于三十里者乃直至所侵之地矣】
　　四牡修广其大有颙【玉容切】薄伐玁狁以奏肤公有严有翼共武之服【蒲北反】共武之服以定王国【修言其身之长广言其腹背之充实颙大貌説文谓头大非也总承修广而形容之盖昻藏出众之象奏荐肤大公功也严威严也翼恭敬也共供服事定安也兵事莫尚于严莫先于敬言非直车马之强又有威严之将恭敬之臣具严者威足厉众敬者抚和人民有臣如此以供兵事自能克胜安定国家也　谢良佐曰征伐不严则军心不齐为帅不敬则军事不整故曰有严有翼或曰服即戎服古之君子服是服即思恪共是事故曰共武之服唐士雅曰首章言我是用急而次章言应敌从容则急中自暇次章言不失常度而此章言严翼共武】
　　【则寛中有严此皆相形以见吉甫行师之妙】
　　玁狁匪茹【音孺】整居焦获【音护】侵镐及方至于泾阳织【音志】文鸟章白旆央央元戎十乗【去声】以先啓行【音杭　此数玁狁之罪以致讨茹度也整居言团聚屯牧无忌惮之甚也尔雅十薮周有焦获今陜西西安府三原县有焦吴里盖即焦】
　　【获之地郭景纯曰扶风池阳瓠中是也镐北方之地非丰鄗之鄗方今太原府阳曲县有方山彼时太原为玁狁故地曰侵镐及方则方非太原之方山矣若云朔方则与镐不相涉阙疑可也泾阳地在泾水之阳属陜西西安府去周都不过三十里自周穆王迁戎于太原太原与镐接壤玁狁将内犯京畿见焦获美水草逐为久驻之计因而侵镐迤逦抄掠至于泾阳盖畿内皆玁狁马迹所及矣织帜也鸟隼也飞最急疾织文鸟章谓织之文画鸟隼于章以取其疾也斾乃大将之旗军前司命周尚赤白乃周之所胜不知何以用白曹氏曰白帛也白旆谓以绛帛为旆央央鲜明也大将曰元帅所统之军曰元戎毛传云夏后氏曰钩车先正也殷曰寅车先疾也周曰元戎先良也军前曰啓军后曰殿元戎十乘以先啓行者此选锋也韩诗章句所云车缦音谩轮马被甲衡轭之上尽具剑戟名曰陷陈之车所以冲锋挑战先啓敌家之行伍也】
　　戎车既安【叶于连切】如轾【音致】如轩四牡既佶既佶且闲【胡田切】薄伐玁狁至于太原文武吉甫万邦为宪【音轩　此言克敌之事轾车之覆而前也轩车之却而后也从后视之如轾从前视之如轩是适调也佶壮健也闲调习也以先啓行何等迅防如轾如轩何等安闲闲之维则是以人范马既佶且闲是马习于法太原禹贡既修太原是也谷梁传中国曰太原外裔曰大卤即今山西太原府阳曲县穆王西征犬戎迁戎于太原太原遂为戎狄之居曰至于太原盖直抵其巢穴矣吉甫时为大将克敌之功皆其功故美之曰文武吉甫盖非文无以附众非武无以胜敌也伐一玁狁诸侯慑服故谓万邦为宪宪法也　范氏曰凡兵之动莫善于马之良故一二三五诸章皆盛称其马　汾州有吉甫墓记即其邑】
　　吉甫燕喜既多受祉来归自镐我行永乆【叶举里切】饮御诸友炰鼈脍鲤侯谁在矣张仲孝友【叶羽已切　此凯旋之事　燕燕饮也祉福御进也炰火熟之也脍细切之也侯维也张仲吉甫之友燕喜二句是亲故先燕吉甫来归四句是吉甫燕以相报前曰至于太原此曰来归自镐吉甫既至太原复往镐慰劳其民也我行永乆吉甫自言其旷别故燕以相乐也天子之燕不过牢牲而已炰鼈脍鲤非礼所载知其为私燕也王介甫曰吉甫为将于外而内无孝友之臣左右匡辅则伤功害能之人多方阻挠吉甫身且不保何暇议战胜哉诗人以张仲孝友为殿大有深意　邹肇敏曰此宣王中兴第一举而不与江汉常武并列大雅者彼告庙策勲此燕賔叙欵彼归功于天子此归美于人臣词气固不侔也　王伯厚曰后汉书西域穆王西征犬戎迁戎于太原夷王荒服不朝乃命虢公率六师伐太原之戎至于俞泉宣王遣兵伐太原戎不克盖自穆王迁戎于太原而太原为戎狄之居宣王仅能驱之出境而已其后料民太原而戎患益深骊山之祸已兆于此其端自穆王迁戎始西周之亡犹西晋也书此以补诗説之遗】
　　采芑
　　序宣王南征也【竹书宣王五年秋八月方叔帅师伐荆盖继六月而出师也按此厉王流彘之后宣王起于逋窜南北交侵数月之间两地征伐不以为劳车马卒伍若取诸寄六月之诗尚觉戒严至于采芑但咏其车徒之闲习军法之整肃佩服之雍容鼓声之严静并不铺张如何用兵如何挞伐盖玁狁强蛮荆弱乗战胜之余大张威武气势所及望风迎附深有得于用兵之畧诗人不徒言荆蛮来威而推本于征伐玁狁得其要矣】
　　薄言采芑【音起】于彼新田于此菑【侧其反】畆【满被反】方叔涖止其车三千师干之试【诗止切】方叔率止乗其四骐四骐翼翼路车有□【奭石经作□许力反】簟【恬上声】茀【音弗】鱼服【蒲北切】钩膺鞗革【赋也薄言发语词采取也芑嘉谷三嵗曰新田谓已成田而尚新也菑灾杀其草木也方叔宣王卿士受命为将者涖临也兵车一乗甲士三人步卒七十二人其车三千则为甲士九千步卒二十一万六千此诗人盛称之耳非实有此数也师干犹今云兵甲试肄习也此言方叔之师从来肄习非至此而后试也率统率此车卒而行也翼翼整肃貌路车金路也奭赤貌蕈茀解见齐风载驱鱼服解见采薇钩以金为之马额之饰膺樊音鞶缨马膺之饰鞗革解见蓼萧宣王中兴田野垦辟于彼于此余粮栖畆王师所过无蹂践侵扰之苦故首叙其事有兵行过野耕不止耘不变气象涖止乃布其行陈故止曰其车三千率止则作而用之故言其车马之盛服饰之美】
　　薄言采芑于彼新田于此中乡方叔涖止其车三千旂旐【音兆】央央方叔率止约軝【音祁】错衡【户郎反】八鸾玱【音枪】玱服其命服朱芾【音弗】斯皇有玱葱珩【户郎切　中郷民居所在交龙为旂龟蛇为旐軝长毂也约谓以皮纒之而加以朱漆也衡车前横木错者杂用文采于其上也铃在镳曰鸾马口两旁各一四马故八也玱玱声也命服命为将而受服于天子见付托之重服其命服所以示众也朱芾黄朱芾也天子纯朱诸侯黄朱皇犹煌煌也珩佩首横玉葱珩珩之色如葱玱声也按芾佩非戎服象路非戎车和鸾非戎马此章独言之者盖方叔克壮其犹贵谋贱战如武侯羽扇纶巾羊叔子轻裘缓带自能制胜故诗人但咏其车服之美如此　刘氏曰或曰吴起可谓知将矣与士卒最下者同其甘苦曰是何足以言知将视民如子者民事之如父母视民如弟者民视之如兄岂待均其甘苦然后为用哉故用民者矫之以身徇之以爱济之以术冀一时之胜而已恶可乆也诗曰服其命服朱芾斯皇八鸾玱玱谓上不失其道下不失其节也】
　　鴥【音聿】彼飞隼【音笋】其飞戾【从犬不从大】天亦集爰止方叔涖止其车三千师干之试方叔率止钲【音征】人伐鼓陈师鞠【音菊】旅显允方叔伐鼓渊渊振旅阗阗【音田　比也鴥疾飞貌隼鹘也戾至也隼之飞迅疾矣然亦集于其所止飞而不止非鸟也动而不静非兵也故下即言振旅或云隼之击物遇懐胎者不戮兵之以义动以仁戢亦犹是也重言师干之试者见兵甲如此练习而方叔终无好战之意前二章之率上率之而往此章之率止率之而归也钲形似小钟凡兵进退皆以鼓动以钲止伐撃也陈谓陈之成列鞠谓告之曲尽自其聚集而言则曰师自其部分而言则曰旅显者号令昭明允者赏罚必信欲鞠旅必先陈师故伐鼓以集之师既集则止鼓以听誓出为治兵入为振旅振止也収也渊渊鼓声之严静阗阗归师之安集此章以隼之迅防如此而亦集所止喻将之勇士之众而方叔进退得宜趋舍有节不至刚而无礼也方叔南征先治其兵兵众且治蛮夷自服故诗人详其治兵而畧其出兵】
　　蠢【尺允切】尔蛮荆大邦为讐【除留切】方叔元老克壮其犹方叔率止执讯获丑【尺由反】戎车啴【音滩】啴啴啴焞【音推】焞如霆如雷显允方叔征伐玁狁蛮荆来威【蠢无知貌蛮族不一荆为最大故曰蛮荆此二句言成功因遡致伐之由元老犹易之称丈人称长子克壮非取其老而勇决诗人之意正谓少年之人往往以勇力求胜方叔老成故以谋为壮不以力为壮也犹谋也执讯获丑解见出车啴啴焞焞皆车声霆乃雷之迅疾者如霆如雷言却敌师还而不困惫也方叔与吉甫同征玁狁威名已着是以蛮荆望风畏服　严坦叔曰六月之诗事势急迫采芑之诗词气雍容盖北伐则四裔交侵初用兵也南征则北方已服中国粗定方叔乗北伐之威以临蛮荆也下篇车攻则中兴之功成矣　屠氏本畯曰采芑四章每体裁不同亦诗例之竒者特于篇末表而出之以资解颐其首章第一句芑与第三句畆第四句止第六句试第七句止一韵第九句翼第十句奭十一句服十二句革一韵盖上每隔一句连用两句为韵而下四句连用韵总之为两转换韵次章第三句乡第六句央第八句衡第九句玱十一句皇十二句珩一韵盖上每隔二句为韵又每隔一句连用两句为韵总之一韵三章第三句止第四句止第六句试第七句止一韵第八句鼓第九句旅一韵十一句渊十二句阗一韵盖隔两句连用两句又隔一句连用两句为韵以下别连用两句又隔一句连用两句为韵总之三转韵末章第二句雠第四句犹第六句丑一韵第八句焞第九句雷十二句威一韵盖上每隔一句用韵以下隔一句连用两句再隔两句用一句为韵总之两转韵此皆揣摩之而见其用韵之变幻若此】
　　车攻
　　序宣王复古也【竹书宣王九年会诸侯于东都遂狩于甫即此诗事也巡狩而肆觐非独文武之制其所从来逺矣故序曰复古】
　　我车既攻我马既同四牡庞庞【鹿同扶公二反】驾言徂东【赋也此言备车马以如东都也　我谓宣王攻坚同齐也田猎尚疾故齐足庞庞力之厚实也既攻既同泛言其军实之盛四牡庞庞则自君子所乗者言之军政修治于闲暇之时而四牡充实于临行之日则可以驾言徂东矣　两既字见宣王中兴百度维新田赋复而马政修非复昔日之凋敝也】
