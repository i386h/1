<!-- { "loadSidebar": true } -->
　　岂曰无衣六兮不如子之衣安且燠【音郁又音欲】兮【赋也武公诱杀小子侯周桓王命虢仲立哀侯弟缗尚不三十年灭缗并晋则其心岂知有王哉诗人痛恶之述其辞以诛其意也突然而起想见其倨傲之象周礼典命职侯伯七命其宫室车旗衣服礼仪皆以七为节复言六者天子之卿六命车旗衣服以六为节出为公侯则七命入为卿士则六命也非七章六章之谓子指虢公左传庄十六年王使虢公命曲沃伯为晋侯则虢公适晋之时已赍命服来赐矣旧谓就虢请命服非也安谓不杌吉谓无后患盖不由天子无以压服人心恐有假公义以谋我挟私仇以讨我者则不安不安则多凶多惧何吉之有不安则褫夺莫必何以能燠燠暖也出自天子承袭可久如同挟纩故曰燠大约衰世天子反为乱人之资曹瞒所以终身不废汉献唐之藩镇戕主帅而代之坐邀旌节五代刘仁恭谓梁使者曰旌节吾自有之但要长安一名色耳圣人存此诗所以着世变之穷而伤周之衰也严坦叔曰武公之事国人所不与序言美之者特武公大夫之意耳山有枢之水椒聊杕杜诸诗国人每以沃彊为忧而拳拳愿忠于昭公以晋世家考之初潘父弑昭侯而迎桓叔欲入晋晋人发兵攻桓叔桓叔败还归曲沃晋人共立昭侯子平是为孝侯此桓叔初举而国人不与也其后曲沃庄伯弑孝侯于翼翼人又攻庄伯庄伯复入曲沃晋人复立孝侯弟郄□是为鄂侯此庄伯再举而国人又不与也及鄂侯卒庄伯伐晋晋人共立鄂侯子光是为哀侯此庄伯三举而国人又不与也至武公虏哀侯晋人复立哀侯子小子是为小子侯此武公四举而国人又不与也及武公诱小子侯杀之晋复立哀侯弟缗此武公五举而国人终不与也最后武公伐晋侯缗灭之尽以其寳器赂周僖王王命武公为诸侯然后晋人力不能讨而归命于武公然则武公之得国晋人特迫于王命不得已而从之耳岂以武公为可美哉且武公有无王之心而后动于恶彼其请命于天子之使非真知有王也特以人心不与非假王灵则终不能定晋耳武公之初弑小子侯也桓王犹能命虢仲立缗于晋又命虢仲芮伯梁伯荀侯贾伯伐曲沃是则周虽微而名分犹存至僖王受武公之赂而命之为诸侯则纲纪荡然矣他口三家分晋周王又移其命武公者命三家矣出尔反尔固属天道然周自此遂不复振伤哉】
　　有杕之杜
　　序刺晋武公也【武公偁以簒弑得国贤人君子莫之与也莫之与虽求之而不至矣诗不言贤人之不至而极言武公好贤风人之体格若此耳】
　　有杕【音弟】之杜生于道左彼君子兮噬【音逝】肯适我中心好【叶戏】之曷饮【音荫】食【音嗣】之
　　有杕之杜生于道周彼君子兮噬肯来游中心好之曷饮食之【比也杕杜解见前道路也左僻径周迂曲按此非人所常由喻贤人隠于荒野之象噬语词噬肯适我冀望之语簒逆之主欲得人以树党故中心好之忠义之士耻践土而食毛将何由而饮食之乎适与游有辨适者偶尔托食游者盘桓其地君子深恶痛絶即一至焉而不肯也曹操父子非不好士而三国人才惟魏得其最下亦以此耳】
　　葛生
　　序刺晋献公也【续序好攻战则国人多丧矣　按左传献公二十三年之间伐戎伐翟伐蒲伐屈伐皋落氏灭耿灭霍灭魏灭虢灭虞灭下阳凡十一战续序谓好攻战国人多丧是也然味诗词止是年少短折嫠妇悲悼之意非吊古战场之文也岂有所不忍言不敢言者耶】
　　葛生蒙楚蔹【音廉】蔓于野【叶墅】予美亡此谁与【读】独处【赋也葛楚俱解见周南蒙叶盛冒覆也蔹白莶似括楼蔓引廷也野谓所葬之地予美指其君子亡死也此指此野也言予君子死于此野草木蒙茸幽魂寂寂谁与之侣乎惟独处而已旧以为妇人自伤之词非也】
　　葛生蒙棘蔹蔓于域予美亡此谁与独息【蒙棘蔓域景尤惨淡凄凉棘解见邶凯风域茔域息止也此指茔域而言】
　　角枕粲兮锦衾烂兮予美亡此谁与独旦【按野而域而衾枕盖展墓抵家而作也枕检也所以检项衾大被角象其形锦言其色粲鲜明烂华采也角枕锦衾富贵家妇枕粲衾烂其亡未久此指衾枕而言独旦妇自谓古诗长夜漫漫何时旦】
　　夏之日冬之夜【羊茹反】百嵗之后归于其居【叶据】
　　冬之夜夏之日【叶】百嵗之后归于其室【此二章言生难相见死则定当相从寂寞之人昼长夜永之时凄凉最甚故不言如何孤苦而止以冬日夏夜为言百嵗之后以死为期也居坟墓室冢圹盖誓与之同穴也妇人谓嫁曰归生死一理】
　　采苓
　　序刺晋献公也【续序献公好听谗言　按左传献公听士蒍之谋则去富子杀游氏二子及林氏之族乃城聚羣公子而尽杀之听骊姬之譛则杀其太子尽逐其诸公子天下之听信谗言为祸酷烈未有如献公之甚者此诗未尝教以止谗只将比意形起而下正告以言之当察听言能察则谗自不敢进惜乎斯人之不舎也】
　　采苓【音零】采苓首阳之巅【典因切】人之为言【叶訚】茍亦无信【叶伸】舎旃舎旃苟亦无然【而郑切】人之为言胡得焉【于茎切比也苓即甘草首阳山名即雷首山在河东蒲坂县南巅顶也苟且也舎置之而不听也旃犹之然如此也　严坦叔曰凡人谮语且未可信然则竟舎之而不听乎且亦未可如此但当考其言何从而得之推其所自来则虚实尽见矣凡譛言之得行皆由不问所从来而遽信之耳辅汉卿曰谗譛之人不畏人之不听而畏人之能审今虽不听彼将浸润而入则异日者或不能不听矣惟能审察而真有以见其情伪之所以然则不惟不敢进亦无自而进此止谗之法也】
　　采苦采苦首阳之下【音户】人之为言苟亦无与舎旃舎旃苟亦无然人之为言胡得焉【此章旃然言焉为一韵下同　苦即荼也与许也】采葑【宇容反】采葑首阳之东人之为言茍亦无从舎旃舎旃苟亦无然人之为言胡得焉【葑蔓菁也俗名诸葛菜从顺之而行也　陆农师曰苓甘者苦苦者言谗人无所不至其害人也必因其似而谮焉采苓则因人之所甘而谮之之况也采苦则因人之所苦而谮之之况也葑有时而甘亦有时而苦则又因人之所甘所苦而并谮之之况也苓生于隰苦生于田葑生于圃皆非山中所有今曰首阳则以髙为卑以无为有凿空可知矣　唐史云艶嬖之兴常在中主第禂既交则情与爱迁顔辞媚熟则事为私夺狡谋钳其悟先哀誓揵其宠初虽欲弗受安得而弗受】
　　秦【秦者陇西谷名近雍州鸟防之山周孝王使非子养马汧渭始封于此即今陜西西安府兴平县等处秦伯益之后益一作翳秦声以入为去故谓益为翳郑谱谓伯益皋陶之子按皋陶与禹稷契比肩而事尧舜禹稷契子孙皆有天下六七百年则皋陶不宜无后故其子孙浮沈夷夏保有西垂非子秦仲世父襄公之軰捍御西戎勤劳王室入春秋而有穆公醇谨之徳异于桓文之谲诈入战国而冇孝公强悍之力异于六国之荒淫天下不归秦而安往哉独其明作之习流为刻核商鞅李斯斵削无余能取而不能守为后世口实岂皋陶刑名法术之学视禹稷契功徳为少逊耶然而建郡县筑长城称帝号万世遵之亦有不可及者矣　郝仲舆曰秦继晋而覇故次秦观于次诗知晋亡而秦兴矣　唐士雅曰昔康节论夫子定书以秦誓缀周鲁之后知周之必为秦也夫岂独定书即删诗亦然桓文更霸以来列国皆已不振秦独骎骎乎始大夫子知周之亡也诸侯必折而入于秦故齐晋之后次以秦风】
　　车邻
　　序美秦仲也【疏序以字配国者附庸未得爵命无谥可称也　竹书宣王三年使秦仲伐西戎六年西戎杀秦仲　朱康流曰秦之强周之衰也而夫子録其诗者録秦仲之能御狄难也不以子孙累其祖不以丧败累其忠】
　　有车邻邻有马白颠【典因切】未见君子寺人之令【力呈切赋也有者前此未冇而今始有之也邻邻密比之意言其众也白颠白额言其色之异也君子谓秦仲寺人阉官未见君子之时必先令寺人通之然后得见言侍御使令之备也　刘安成曰秦仲为宣王大夫未必得备寺人之官此诗疑作于王命襄公为侯之后】
　　阪有漆隰有栗既见君子并坐鼓瑟今者不乐逝者其耊【徒吉切　兴也陂者曰阪下者曰隰漆栗解见鄘风定之方中鼓瑟解见唐风山有枢逝往也八十曰耊言自此以往其将老而可乐之时不为我留矣】
　　阪有桑隰有杨既见君子并坐鼓簧今者不乐逝者其亡【按有车马有漆有栗有桑有杨便是富饶之象鼓瑟鼔簧则非往时击瓮扣缶弹筝髀气象矣未见而寺人传令何其尊严既见而并坐鼓瑟何其坦易今者不乐逝者其耊又逝者其亡言贵生前得意否则虚老嵗月耳其彊毅之气已有安能邑邑待数十百年后之意矣　杨用修曰夫为一国之君不接羣臣壅蔽已甚又不使他人而使寺人传令蔽益甚矣史记缪公学于宁人宁人守门之人即寺人也史书之丑之也三代之君必学于耆徳以为师保而缪公乃学于宁人以刑威为周召以法律为诗书又不待始皇胡亥已然矣景监得以荐商鞅赵髙得以杀扶苏终于亡秦寺人之祸也圣人録此以冠泰风垂戒深矣　秦兴而帝王之道纎悉尽矣未见而寺人传令与三代侍御仆从罔匪正人纳牖遇巷畧无间隔气象何如也既见而并坐鼓簧与三代赓歌喜起儆戒丛脞何如也当立国之始即忧其亡其耋声促而哀嬴之先亡于姫岂不信哉国风自二南而外皆衰世之歌吟后儒谓之变风秦僻处西垂列在附庸至秦仲西攘夷狄而秦始大是秦仲实秦氏开国之主圣人采其诗以继齐晋之后盖内之也然其辞一则曰寺人之令一则曰今我不乐逝者其耋后来赵髙李斯所以亡秦者皆祖述其语人主创垂之际可不慎哉　丁氏奉曰既见君子并坐鼓瑟是襄公之处臣下犹周公云乎易近民民必归之而秦于是乎始大厥后商鞅苛刻变法臣下不敢仰视其君荆轲之变持兵者熟视始皇而莫之敢前至赵髙定法律大臣诸公子有罪辄戮死而秦于是遂亡呜呼平易苛刻之异验岂惟秦哉】
　　驷铁
　　序美襄公也【朱康流曰史秦本纪平王命襄公为诸侯于是始建国盖自子男而进为伯自附庸而列于大国也此诗夸其田猎之事夫子何为録之録襄公之功也襄公于周有维屏之任于戎有不共之义其狩以讲武固所宜也　秦仲生庄公庄公生襄公】
　　驷铁孔阜【如字又房诡反】六辔在手【如字又书虮反】公之媚子【叶济口反又奬里反】从公于狩【音守又书虮反　赋也此章言往狩之事铁黒色孔甚阜壮盛也驷铁则齐色孔阜则齐力四马八辔而骖马之内两辔系之于车轼故曰六辔六辔在手如师之耳目在吾旗鼓言操纵自如也媚爱也媚子从狩见亲爱之人皆材力厥张之士】
　　奉时辰牡辰牡孔硕【实若反】公曰左之舎拔则【黄各切此章言方狩之事　奉者虞人翼以待狩时是辰时也牡兽之牡者辰牡如春秋献鹿豕之硕充肥也公曰左之者命御者使左其车以便射兽之左盖射必中其左乃为上杀拔矢末也以镞为首故拔为矢末获谓兽舎拔则射之巧也】
