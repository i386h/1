<!-- { "loadSidebar": true } -->
　　我思肥泉兹之永叹【音滩】思须与漕【叶囚】我心悠悠驾言出游以写我忧【兴也此言其不果归而情不能忘也　肥卫水名尔雅同出异归曰肥正义异出同流为肥或为分散各出而源不竭故曰肥肥水入淇之后淇水分为二其一为旧淇水其一为清河正如女子之同出而异归也我思之而不得今但有永叹耳须古须城在今兖州府东平州漕卫下邑在今大名府滑县时戴公庐于漕故悠悠而不能解也思之至此而前二章所云者皆成虚语矣故惟有驾车出游以自舒其忧闷耳写除也　徐元扈曰夫子存泉水载驰于许而姜氏防齐侯于禚于防于糓则备纪诸春秋劝戒昭然矣　列女传许穆夫人卫懿公女也初许求之齐亦求之女因傅母而言曰古者诸侯之有女子也所以苞苴玩弄系援于大国也今许小而逺齐大而近当今之世强者为雄使边境有冦戎之事将赴告大国妾在不犹愈乎今舍近而就逺离大而附小一旦有车驰之难孰可与虑社稷不聴卒嫁于许盖卫国歴宣惠之淫乱国人久为不服又重以懿公之怠荒即妇人女子早知其必败况贤如许穆公夫人者目击时艰而忧思永叹固其宜也按传称宣公女此称懿公女】
　　北门
　　序刺仕不得志也【夫王事政事一一萃聚于我正展舒懐抱之际而曰不得志何也若以贫窭为不得志则饮氷茹荼臣子分内所宜严坦叔曰不得志不得行其致君泽民之志王事谓勤劳猥贱之事非谏行言聴也朱康流曰此盖自刺之诗盖悔其始之不审而委身暗君也】
　　出自北门忧心殷殷终窭【渠上声】且贫莫知我艰【叶银】已焉哉天实为之谓之何哉【赋也出为征役而出殷殷忧之甚也玩终字此人盖为贫而仕者説文窭无礼居也徐氏锴曰阶阼升降所以行礼贫无礼故先见于屋室也窭则无以为居贫则无以自给无聊之际得一知已慰劳犹可自解既不见知于人亦无望于人但可聴之天耳知复奈何哉荘子曰夫仕其君者不择事而安之忠之盛也知其无可奈何而安之若命徳之至也若赋北门者安耶否耶即使仕者安之而使之仕者亦奚以自安耶】
　　王事适我政事一埤【音皮】益我我入自外室人交徧讁【音责】我已焉哉天实为之谓之何哉【王事王命役使之事政事一国大小之政适我是到我身上一皆也埤増也厚也从土言如土之増而厚也室人一家之人尽人而求曰交每事而讁曰徧指摘而谴曰讁出自北门以行役而出我入自外以事竣而归王事政事一一加我则非抱闗击析之流矣妇人女子之言何必介意盖谏不行言不聴膏泽不下于民君臣朋友之间相对无色诗人难以显言故托诸贫窭托诸儿女诟詈以明其无聊耳】
　　王事敦【叶堆】我政事一埤遗【音夷】我我入自外室人交徧摧我已焉哉天实为之谓之何哉【敦聚遗加摧挫折也讁不过口语之伤摧则故为矛盾矣范淳夫曰闗雎之化行妇人闵其君子至于衰世则室家日见而有不知其心者】
　　北风
　　序刺虐也【君子见几而作相招无及于祸患也按卫国之君未有以暴虐闻者其在宣公之世乎孟子曰无罪而杀士则大夫可以去况无罪而杀其子君子见几岂俟终日如虐政已行而后去之则无及矣】
　　北风其凉雨【如字又于付反】雪其雱【音滂普郎反】惠而好【去声】我携手同行【叶杭】其虚其邪【音徐】既亟【音急】只且【音苴　兴也雱雪盛貌惠爱也好有周旋玉成之意盖泉涸鱼处于陆相喣以湿相濡以沫之时也其虚言朝廷无人其邪言小人在位既亟言危在旦夕只且语词】
　　北风其喈【音皆叶鸡】雨雪其霏【音非】惠而好我携手同归【叶居】其虚其邪既亟只且【喈风声疾也霏雪落急也】
　　莫赤匪狐莫黑匪乌惠而好我携手同车其虚其邪既亟只且【狐羣者也乌合者也狐色赤莫赤匪狐更有赤于狐者乌色黒莫黒匪乌更有黒于乌者言乱国君臣黒白不分是非淆乱禽兽之不若也　同行者意欲去也同归者一去不欲返也同车则就路而终不顾矣　陈寅亮曰朝多夤縁之奸国有雌雄莫辨之类其视祥麟威鳯翽羽高冈者大相迳庭矣此国之所以将倾也】
　　静女
　　序刺时也【味诗词大抵感嚣俗而思贞士故托言于静女如骚人以美人比君子也】
　　静女其姝【音枢】俟我于城隅爱【古石经説文作僾】而不见搔【苏刀切】首踟【音池直知反】蹰【音厨直诛反　赋也游女治容之女静女贞専之女姝美也城隅高峻之处防闲之地俟我即孟光欲得贤如伯鸾之意僾彷佛也僾而不见经其户閴其无人之象搔首踟蹰徘徊眷恋之意　张横渠谓宫西北为城隅必有所据】
　　静女其娈【音脔】贻我彤【音同】管【古转反】彤管有炜【音伟】説【音悦】怿【音亦又音释】女【音汝】美【下从大俗从火即羔字　娈美好貌既有静徳又有美色也彤管笔赤管女史所用取其以赤心记事也毛传古者后夫人必有女史史不书过其罪杀炜光明也彤管一书是非邪正昭然明白所谓有炜也以此相贻戒其一言一动不可苟且寓规于赠物之美孰有过于此者故曰説怿女美女读作汝谓彤管　或谓古以刀为笔未有用毫毛者安得有管丰南嵎云夫以刀刻木乃庖羲史皇书契之始至黄帝命沮诵为史以漆书记事于简以墨书记言于帛孔子修春秋笔则笔削则削削谓以刀除去竹简之漆书笔则以墨书于帛也子张书绅其不以刀明矣】
　　自牧归荑【徒兮徒帝二反】洵美且异【夷曳二音】匪女【音汝】之为【去声】美美人之贻【平声又去声　郊外曰牧归归而相赠也荑茅始生也祭祀以茅缩酒盖洁白之物自牧归荑明其谢繁华守真朴可告于神明也故曰洵美且异言外有鄙夷一切之意女指荑言荑有何好处物以人重正以美人所贻故自佳耳下句发明上句】
　　新台
　　序刺卫宣公也【宣公烝于夷姜生子伋为之娶于齐而美作新台于河上而要之国人恶而难言之故识其台之所在而已　寰宇记新台在濮州鄄城县北十七里又曰在大名府开州】
　　新台有泚【音此】河水弥【音米】弥燕婉之求籧【音举】篨【音除】不鲜【小礼反】
　　新台有洒【音徙又音毨】河水浼【音每又音勉】浼燕婉之求籧篨不殄【赋也四方而高曰台昔无今有曰新见卫之渎伦伤化自宣公始也泚汗出貌孟子其颡有泚弥水满貌言新台之事令人惶汗如河水之洋溢也洒雪也孟子愿比死者一洒之浼污也言洗新台之耻河水亦为之污浊燕婉醖借妩媚之意籧篨臃肿之状以苇席为人形即丧礼所设俑以殉死者比宣公无人道非复人形也左传葬鲜者自西门注不以夀终曰鲜殄灭絶也诗人之意谓宣公为此鸟兽之事而不早死早灭痛恨之至也】
　　鱼网之设鸿则离【音丽】之燕婉之求得此戚施【兴也离丽也设鱼网而得鸿犹未逺于类也求燕婉而得戚施不大相刺缪哉此反兴也若以鸿比宣公鸿何惭于鱼而分别美恶乎戚施蟾蜍也背上多痱磊不能跳跃亦不解鸣按籧篨龟胸之疾戚施驼背之疾晋语曰籧篨不可使俯戚施不可使仰不能俯则常仰不能仰则常俯今不能俯又不能仰盖诋其俯仰皆愧莫容于覆载间耳尔雅籧篨口柔戚施面柔卫宣强纳子妇其心性之淫暴不必言其面目口吻间必有一种容头过身嗫嚅伛偻之状故既以恶疾比其凶秽又以柔情写其谄胁　李迂仲曰宣公上烝夷姜下夺子妇杀二子惠公出奔子懿公为狄所灭圣人以此垂戒后世乃有踵其恶者如楚平纳太子妇唐明纳夀王妃楚有鞭尸之祸唐明身窜南蜀淫乱之祸其报如此可不戒哉】
　　二子乗舟
　　序思伋夀也【卫宣公烝夷姜而生子伋复夺伋妻宣姜而生子夀及朔宣姜欲杀伋而立夀使人与伋乗舟于河中将沈而杀之夀知不能止因与之同舟舟人不得杀又使伋之齐载旌以往使盗见旌要而杀之夀又窃伋旌以前盗杀之伋至见夀之代死载尸而还至境自杀此诗盖作于乗舟之时非已死而悲涕也】
　　二子乗舟泛泛其景【即影字叶举两切】愿言思子中心养养【以两切】
　　二子乗舟泛泛其逝愿言思子不瑕有害【赋也首章见其去而忧之次章见其不归而疑之泛泛其影人影荡漾波中顾而怜之也泛泛其逝痛其往而不返也养养忧不知所出也瑕玉病也其所自处者诚无瑕矣但恐到底有害耳盖谋之不中为计益酷诗人料之审矣　洪景卢曰考之左传卫宣以鲁隠四年十二月立鲁桓十二年十一月卒凡十有九年其烝于庶母夷姜也姑以即位之始便成淫乱而伋即以次年生势须十五年然后娶而夺之又生夀朔已能同母谮兄又能代为使者越境救兄非十歳儿所能办然则十九年之间何以处之此决无之事春秋好事者为之耳邹肇敏曰洪氏殆考之未悉也夫夷姜固荘公妾而卫宣非与其父荘公为代者也荘卒而桓立十三年入春秋至鲁隠四年则卫桓十六年矣其春桓为州吁所弑九月卫人杀州吁而宣公晋以是冬立然则晋之烝夷姜而生伋子当在其兄桓公之世及宣公即位计伋年且长因以为世子新台之筑距此时亦或不逺其十九年所生夀朔或已几弱冠夀之能代兄使而朔之能同母愬兄固无足怪　严坦叔曰卫自宣公杀伋夀以朔为世子代立是为惠公左右公子怒朔之谗杀太子伋乃作乱立黔牟惠公奔齐其后诸侯复纳惠公黔牟奔周惠公卒子懿公立百姓大臣犹以杀伋之故皆不服狄乗其衅杀懿公而灭卫呜呼卫之乱极矣父子兄弟君臣之间相残相贼流毒子孙啓侮异域余殃所渐且稔王室之祸盖纲常道尽天地几于倾陷矣推原乱根始于夫妇之不正袵席之祸一至此耶诗首闗雎意深逺矣　胡休复曰完廪浚井之命舜未尝不从也卒不可得而杀者圣人之道全而徳慧妙也大杖则走曽子之孝亦若是也曽子之父贤父也又似不可槩语者伋尊父命夀先兄死一往不返盖有独至之性焉废长立少岂正命哉伯夷逃之父尸未寒齐终弃其命而从兄千古称两人之仁未尝有以陷父不义非之者有孔子之防例也伋夀即不得比于二子之无怨即其争死不悔亦足追其芳躅矣世之论者或以夀无救于兄而重父之过或以伋当逃避使父无杀子之名此平居中庸之论值伋夀之时以推其不得已之心彼诚有大不忍者迫于中也论人而以周孔为闗键天下必无全人论人而以周孔为闗键伋夀必无罪也何也孔子仁夷必録伋夀矣】





　　待轩诗记卷一
<经部,诗类,待轩诗记>
　　钦定四库全书
　　待轩诗记卷二
　　明　张次仲　撰
　　国风
　　鄘
　　柏舟
　　序衞共【音恭】姜自誓也【续序厘侯世子共伯蚤死其妻共姜守义父母欲夺而嫁之誓而弗许故作是诗以絶之厘侯一作僖侯顷侯之子共伯名余諡共共姜齐武公之女】
