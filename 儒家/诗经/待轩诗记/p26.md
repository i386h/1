<!-- { "loadSidebar": true } -->
　　萚【音托】兮萚兮风其吹女【音汝下同】叔兮伯兮倡【平声】予和【叶隈】女萚兮萚兮风其漂【音飘匹遥反】女叔兮伯兮倡予要【于遥反】女【兴也萚木槁而将落者萚兮者国势危也风吹者难将及也吹尚在树漂则如水之流而去矣叔伯羣臣自谓发歌爲倡酬歌爲和倡和者寓言协力共济不患无和患无倡也倡字宜少读言有倡者予卽从而和之矣要约也相约以图事也忽不足道人情不遽絶如此则国人之与突而不与忽岂得已哉　序诗者于有女同车之后次以扶苏等篇葢谓忽外蔽于权臣国势日危欲求救于正人君子而不可得揆厥所由皆有女同车爲之祟也圣人备录刺忽诸诗见治国者壸范爲先垂统者贻谋爲本郑初有叔叚后有子突背公植党祸延累世可不畏哉可不戒哉郝仲舆曰忽初卽位之事无所考但突以庶子能致外援得国岂独祭仲之力抑亦忽有不满于诸侯与国人者故春秋不称郑伯而书名不成其爲君也诗所以屡刺之欤又曰郑风如萚兮狡童褰裳诸篇慷慨伤时而其言皆似妇人艳语此所谓郑声好滥淫志者也故曰诗言志勿以辞害志如以辞而已凡郑诗孰不可目爲淫奔乎　邹肇敏曰郑庄多内宠身殁之后公子五争迄无宁嵗以春秋传考之五争者鲁桓十一年突入而忽出一也桓十五年突出而忽入二也桓十七年杀忽立子亹三也桓十八年齐人杀子亹而祭仲立子仪四也庄十四年傅瑕杀子仪而纳厉公突五也其伐郑者初亦不止齐楚葢突借宋援入国背宋赂而紏纪鲁伐之无何宋亦以四国伐郑至于焚渠门入大逵伐东郊取牛首大宫之椽椽于卢门郑不胜辱矣及厉之入栎也诸侯不果于辅正而果于党邪则羣然有袲储之役将以纳厉而弗克明年又有曹之役郑无岁不受兵其后厉爲傅瑕所纳鬭蛇之妖已践顾当是时齐方图覇楚亦寖张厉旣以侵宋干覇讨又因缓告致楚师春秋庄十六年夏宋人齐人衞人伐郑秋荆伐郑郑葢岌岌乎有亡征焉将坠之叶岂假烈风哉当时谋臣欲谏救而赋萚兮未知防将安出以愚度之大约有三其一曰睦宗夫郑置君如奕棋矣厉虽据国而庄公之子犹有八人若行赂劝贰谁能禁之是必有蠲忿释猜丰枝叶以庇本根者观厉公念叔叚之无后复其孙使以良月就盈数入则其畜羣公子亦必有道矣未必非倡和之本谋然也其一曰事大春秋时以簒得国者必盟主列之同好而后成爲君厉公与齐桓防鄄□者再亦此志也乃寻自叛之间伐郳□而侵宋其服齐固不诚矣夏被伐而冬盟幽倘亦悔祸之延而降心以相从乎亦未必非倡和之本谋然也其一曰觐王春秋之初王室犹甚威重故州吁未能和其民石厚问定君于碏碏曰王觐爲可虽以绐之然厚惟恐不得觐爲之朝陈使请则当时大势槩可见矣郑厉旣受盟于幽不旋踵而郑詹被执传以爲不朝齐也谋臣之意倘谓与其乞灵于盟主更不若假宠于天王乎观左传庄十八年春虢公晋侯朝王王飨醴命之宥继之曰虢公晋侯郑伯使原庄公逆王后于陈陈嬀归于京师则是厉公与虢晋之君皆在王所典其昏礼岂非朝王明证果尔亦未必非倡和之本谋然也未几周有五大夫之乱天子蒙尘郑伯因以爲功爲之执燕仲杀子頽伐王城定王位此莫大之义举齐桓所未暇爲而厉公卒以此受虎牢鞶鉴之锡虽倡和之始谋不及此然计必有以自固而后谋及于觐王向犹是摇摇焉处振落之势其国家不能恤敢及王室逮王室定而郑事益与之俱定揆厥所繇不可谓非萚兮诗人啓其端矣】
　　狡童
　　序刺忽也【续序不能与贤人图事权臣憻命也　权臣谓祭仲】
　　彼狡童兮不与我言兮维子之故使我不能餐【七丹反】兮彼狡童兮不与我食兮维子之故使我不能息兮【赋也彼狡童谓祭仲不与我言谓阴谋也共食则可从容图事不与我食骄亢之貌子谓忽也彼者薄之之词子者亲之之词维子之故咎忽之任之也不能餐谓食不暇咽不能息谓卧不安枕权臣擅命将有他志恶察察言之故但言忧而不能餐不能息微词也】
　　褰裳
　　序思见正也【续序国人思大国之正已也孔疏正其争者之是非令去突而定忽　按忽以世子嗣位非以失德止以势孤援寡强臣擅命逾月见逐雍紏之乱忽复归于郑是冬诸侯防于袲储传曰谋纳厉公也明年会于曹传云谋伐郑也彼时诸侯助突而不助忽若此谁爲去突谁爲定忽忽亦何所恃而国人望之乎岂无他人一句语气倨傲尤非控大国之体细心理会以诗合序序所云思见正者思见正人也当时祭仲秉国狂狡成羣故思见正人以爲之砥柱也】
　　子惠思我褰【音牵】裳涉溱子不我思岂无他人狂童之狂也且【子余反下同】
　　子惠思我褰裳涉洧【子轨反】子不我思岂无他士【上声】狂童之狂也且【赋也惠爱也褰揭也溱洧二水名出今河南密县诗人胸中必自有人故云子如念我忧国之诚庻几濡首涂足劻勷我事如或高尚竟不念我则我所共事者岂爲无人其如狂童之狂不可同事何哉狂童指同朝者嗟乎当郑国大乱之时尚有作此诗者尚有爲诗人所思者但其君比匪长奸有贤不用徒令诗人慨叹尔　张敬夫曰忽之不昏于齐未爲失也而诗人追恨其失大国之助者葢见忽之弱而追念其资大国或有以自立此国人之情也葢忽者先君之世子其立也正故其始也国人见其逐而怜其无助至其复入也不能惩创而用贤于是忧之而不能餐不能息夫忽葢不足道而人之情犹不欲遽絶之者以其立之正故】
　　丰
　　序刺乱也【朱康流曰公子五争莫知所主爲其臣者皆怀二心故诗人托爲妇人从夫之语以刺之子之丰喻其君之美也送我乎巷喻其君之有礼也悔不送喻怀二心后必有悔也末二章喻反正而从一则有安荣之乐叔伯喻兄弟谓同僚也其君虽未必贤臣之志则正矣作此诗者殆原繁之流欤】
　　子之丰【芳凤切】兮俟我乎巷【乎贡反】兮悔予不送兮【赋也丰面目丰满也俟待也巷门外也谓出门而俟我于巷中】
　　子之昌兮俟我乎堂兮悔予不将兮【昌说文美言也禹拜昌言之昌上曰丰赞其容貌此曰昌赞其言语将者擕持之谓】
　　衣【音意】锦褧【古逈反】衣【音伊】裳锦褧裳叔兮伯兮驾【读】予与行【叶杭】
　　裳锦褧裳衣锦褧衣叔兮伯兮驾予与归【居爲切　褧仪礼作顈礼记作防占注以爲禅衣所以裳锦衣者行道御尘使衣鲜明也禅音单】
　　东门之墠
　　序刺乱也【天下有道则见无道则隐东门非深山穷谷不可踪迹之地贤者托足于此君臣之之间莫能物色而二三友朋托诸歌咏则世道可知故曰刺乱】
　　东门之墠【音善叶上演反】茹【音如】藘【音问方于反】在阪【音反叶甫娈反】其室则迩其人甚逺【赋也东门城东门也除地去草曰墠茹藘草名一名茜可以染绛陂陀不平而可种者名阪阪有茹藘三径就荒之象托迹东门故曰迩超然世俗之外故曰逺葢避世墙东之流也】
　　东门之栗有践【韩诗作靖艺文类聚丰本作静】家室岂不尔思子不我卽【毛传栗行道上栗杜预云表道树践静也有践家室门庭萧寂之象卽就也子不我卽严毅难亲之象疎之不能亲之不得有品者如是正其可思之处】
　　风雨
　　序思君子也【旣见后而思之也】
　　风雨凄凄鸡鸣喈【音鸡】喈旣见君子云胡不夷【兴也凄凄寒凉之意喈喈和声之逺闻云胡谓何也夷懐抱开爽】
　　风雨潇【音潇又叶飕】潇鸡鸣胶【音交又叶聊】胶旣见君子云胡不瘳【叶聊又侧留反　潇潇风雨声胶胶声之杂也谓鸡声与风雨之声相乱瘳病愈也】
　　风雨如晦【叶毁】鸡鸣不已旣见君子云胡不喜【邓濳谷曰世乱俗败自非性生谁不改度鸡司晨性也风雨如晦而鸡鸣不已不改其常度性使然也　玩诗词是诗人访友适值风雨鸡鸣之际故抚时卽景而赋此诗葢朋友之怀于风雨时爲甚求友而值风雨又不得见则神情萧索今旣见则彼我之懐皆愓而曰不夷曰不喜诗人胸中似更有感伤而不得解者何也葢郑自厉突始争五年之间出战者二受伐者三民不堪命兄弟之间视爲仇讐而君臣之际同于传舍故冐风冲雨相对踌躇诚有不能已于怀者也嗟乎世虽大乱未尝无人柰何弃置不用令祭仲攘臂其间几令武公不得血食夫子録东门风雨二诗意葢爲此云胡者自疑自问之辞云何不夷犹云谓何不夷诗人胸中原未尝夷也冀一见君子而庶几少慰乃复仍前不夷似有不可晓者故曰云胡】
　　子衿
　　序刺学校废也【学校不修朋徒离散故贤者伤之而作范氏曰无忠臣艮士大乱五世学废之由也】
　　青青子衿悠悠我心纵我不往子寜不嗣音【赋也礼父母在衣纯以青青衿青领也子指生徒悠悠思之长也君子服其服则当事其事故见其青衿而爲彼深长以思也往欲往而强聒也礼闻来学不闻往教音谓质疑问难之语道理无穷好学之人时勤问难故曰嗣音纵者假设之词寜不者问心之语君子之于学问有如饥渴纵我不往子如何过得去　毛传嗣音谓习音乐诵之歌之之舞之也】
　　青青子佩【蒲枚反】悠悠我思纵我不往子寜不来【叶黎毛传佩佩玉也士佩瓀珉而青组绶】
　　挑兮达【中从羊】兮在城阙兮一日不见如三月兮【旣不来则惟在城阙间挑逹而已挑轻跃达放恣城阙城楼也一日不见有如三月言士子不可一日废学古所谓三日不读书面目可憎语言无味　王伯厚曰春秋二百四十二年之间诸侯筑宗庙宫室台榭门廐莫不书以学校见于六经者鲁之頖宫郑之乡校而已】
　　扬之水
　　序闵无臣也【续序闵忽无忠臣良士终以死亡而作是诗也】
　　扬之水不流束楚终鲜【上声息浅反】兄弟维予与女【音汝下同】无信人之言人实迋【音狂】女【兴也之水解见王风流缓则浮沉而不去俦寡则依恋而不忘二者皆有绸缪之意故以爲兴左传忽突争国而子仪子亹更立至庄十四年忽与子亹子仪皆已死原繁谓厉公曰庄公之子犹有八人则不得谓之鲜诗所云兄弟谓僚友之同志者蔺相如之释憾于庶颇也曰秦之不敢加兵于赵者徒以吾两人在也语意正与此诗相类廷诳也谓离间也　吕伯恭曰无信人之言非徒教以不信人言也忽旣微弱强公子复多其臣大抵怀二心而外市仅有一二人实心向之者乃暗于情僞不知所故提耳而告之】
　　扬之水不流束薪终鲜兄弟维予二人无信人之言人实不信【叶申　廷女则所欺者一人耳不信则欺人也多矣其诞也久矣今何爲而信之　何黄如曰按厉公突以少夺长其嗣位也非正然及其出奔诸侯尚有约防起兵而谋纳之者忽实伯兄当立乃自其失位以至复国讫于被弑外不闻有隣国之援内不闻有臣民之戴意其爲人必多猜喜忌于物无亲者读此诗可想见其大槩矣　严坦叔谓扬之水凡三皆微弱之比王风言平王不能令诸侯唐风言昭侯不制曲沃此篇言忽不能制权臣】
　　出其东门
　　序闵乱也【世间有一种不晓时务之人虽值乱离犹自饰啓祸招尤莫此爲甚诗人目击心伤谆谆以田夫野妇布衣得暖爲福告之卽古人富不如贫贵不如贱之意闵乱之情恍然言表】
