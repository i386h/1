<!-- { "loadSidebar": true } -->
　　庶见素韠【音毕】兮我心蕴【上声】结兮聊与子如一兮【赋也庶见者不得见而冀其或见也素冠素衣素韠服于祥祭之日终丧而后有祥祭丧礼不终则未祥而服已除此素者何从见之乎素白也素冠练冠也练布令熟其色益白谓之素冠冠素则衣亦素谓之素衣韠蔽膝也以韦为之古者席地而坐以临俎豆故设蔽膝备濡渍在冕服谓韨在常服谓韠其色亦白故谓之素韠羸瘠也棘叶少而体常露故居丧骨立者为人即冠素冠之人也栾瘠貌栾栾毁瘠之甚此是三年丧之本不则服不由今人之三年也按説文无慱字当作团结聚不散之谓三年丧废人心澌灭举世皆无父无母之人令我伤悲郁结不开三年之丧天下之通义人心之同然也同归谓归于天理民彜之中如一谓得我心之同然聊者苟且之词三年之丧何足以报父母我与子聊尽其不言而同然者耳按礼记大全云从祥至吉凡服有六祥祭朝服缟冠一也祥讫素缟麻衣二也禫祭冠黄裳三也禫讫朝服綅冠四也逾月吉祭冠朝服五也既祭端而居六也　春秋传曰三年之丧其实二十五月也石梁王氏曰二十四月再期其月余日不数为二十五月中月而禫注谓间一月则所间之月是空一月为二十六月出月禫祭为二十七月徙月则乐矣】
　　隰有苌楚
　　序疾恣也【恣于虐民民不堪苦覩物自伤也】
　　隰有苌【音长】楚猗【音阿于可反】傩【音那乃可切】其枝夭【平声】之沃【音屋】沃乐子之无知
　　隰有苌楚猗傩其华夭之沃沃乐子之无家
　　隰有苌楚猗傩其实夭之沃沃乐子之无室【赋也苌楚羊桃也叶似桃华枝茎柔弱引蔓草上猗傩柔顺貌夭谓始生之时沃沃润泽貎言少好而润泽也三章以枝华实为次第自枝而华而实有能遂其生之意见无知之物荣菀如此而以彼为可乐则其苦自在言表家谓父母兄弟室谓妻子无知则无赋役之忧无家无室则无赋役之累是诗不知作于何时意当在桧仲之世国语史伯称桧仲骄肆怠惰加以贪冒其残民以逞可知此诗与苕华皆深悲极痛之语盖谓人生有知有知适自苦耳民既不乐其生则亦无羡乎为人此所以覩苌楚而兴嗟也汉文诏云方春时和万物皆有以乐生而民独阽于危亡是言出于上所以为治朝此诗作于下所以为乱世夫所贵乎人者以有知有家有室耳知苦而不恬家散而不聚室悲而不嬉则不如无之为乐也】
　　匪风
　　序思周道衰也【桧之君子行役适周车中即事之诗】
　　匪风发【叶拨】兮匪车偈兮顾瞻周道中心怛兮【赋也发风大起也偈轩轾不定也回首曰顾仰视曰瞻怛者惊痛也人因风发车偈则恒有惊痛之意既非风发又非车偈对此茫茫不胜神州陆沈之感周道是适周之道路非序所思之周道也】
　　匪风飘【叶匹妙切】兮匪车嘌【音标叶匹妙切】兮顾瞻周道中心吊兮【回风曰飘风从下而上也嘌飘摇不安之貌吊悲伤也上言怛此言吊先惊痛而后悲伤也】
　　谁能亨【音烹】鱼溉之釡鬵【音寻】谁将西归懐之好音【比也溉浣涤也三足曰釡鬵上大下小大釡也烹鱼者必先涤其器器洁则鱼鲜安民者必先去其乱乱去则民治溉之釡鬵有涤去旧染嘉与维新之意一曰溉沃之使多也水寛则鱼不壤政寛则民不扰邹肇敏曰桧为郑所灭在东迁之前此诗当属厉王之世彼时诸侯方相戒以退避而赋菀栁而此诗独系心王室犹冀有朝周者故曰谁将西归懐之好音谁无定之词将未然之词桧在荥阳周在丰镐匪风作于夷厉之时周犹都镐京故云西归按好音以仁言布告天下使西归者爱戴之如奉天诏书之此即烹鱼釡鬵之意老子云治民若烹小鲜能字有味毛氏曰烹鱼烦则碎治民烦则散知烹鱼则知治民矣李愚公曰君子读匪风而知周之衰也犹有忧王室者也人心之不忘世泽如此】
　　曹【武王封其弟振铎于曹在兖州陶丘之北雷夏菏泽之野夹于鲁卫之间今山东兖州府曹县唐士雅曰曹风之録甚似于桧蜉蝣哀吾生之须臾犹苌楚痛有生之不幸候人之赤芾徒荣鸤鸠之君子徒存犹羔裘之美衣服素冠之思棘人下泉之咏固宜继匪风而作也　陈氏曰桧亡东周之始也曹亡春秋之终也故以桧曹终焉】
　　蜉蝣
　　序刺奢也【续序昭公国小而迫无法以自守好奢而任小人将无所归焉　昭公名班僖公夷子】
　　蜉【音浮】蝣【音游】之羽衣裳楚楚心之忧矣于我归处
　　蜉蝣之翼采采衣服【蒲北反】心之忧矣于我归息
　　蜉蝣掘阅麻衣如雪心之忧矣于我归説【言税叶如字比也蜉蝣朝生暮死以此为比其人可知尔雅蜉蝣渠略身上有甲甲下有翅故曰羽曰翼其羽翼似衣裳故曰衣裳曰衣服楚楚鲜明采采华饰如雪洁白也刺奢而言衣裳举一端耳掘阅説文作堀阅左传汉书堀与窟同堀之作掘犹埽之作扫坼之作拆从土从乎古文通用阅与穴通庄子逸篇空阅来风管子掘阅得玉蜉蝣在空穴之中白而且多故如雪也处居处息安息説犹説驾之説　吕伯恭曰曹之贤者忧其君危在旦夕倘无所依其于我处乎盖欲如楚芋尹申亥舎灵王于家之为也彼曹君方洁其衣服志气而贤者已悯之如亡国之人可哀也哉　邹肇敏曰考曹世系自夷伯以后享国逺者五十余年或三十余年短者亦不下九年今拟之蜉蝣朝不及夕盖为曹羁作羁者庄公射姑之世子春秋鲁庄公二十三年冬射姑卒明年冬戎侵曹曹羁出奔陈胡氏以为微弱不能君故为戎所逐盖在位日浅无如羁者想诗人逆知其税驾无所故为之忧心如是时羁在丧故曰麻衣如雪而先之以楚楚采采意羁亦如鲁昭公居丧不哀在戚而有嘉容者耶】
　　人
　　序刺近小人也【续序共公逺君子而好近小人左传僖公二十八年春晋文公伐曹数之以其不用僖负羁而乗轩者三百人也　共公名襄昭公班之子共音恭】
　　彼人兮何【上声】戈与祋【音带都外反又叶防都律反从殳示声俗从衣误】彼其【音记】之子三百赤芾【音弗芳勿反又蒲昧反　兴也人道路送迎宾客者何负祋殳也戈祋皆短兵所以防卫奸寇周礼人有上士下士史徒之属身荷戈祋谓人之徒属也彼其之子轻之之词指曹之佩赤芾者芾当作韨从韦古者佃渔而食因以其皮先蔽前后蔽后后王易之以布帛而犹存其蔽前者不忘本也赤芾大夫以上之命服言人在官之微贱者既系借于公犹各供其事曹蕞尔小国彼其之子有何功劳而佩芾至三百人哉　归季思曰小人贫富无足重轻乱邦贵贱不繋贤愚】
　　维鹈【音题】在梁不濡其翼彼其之子不称【去声】其服【蒲北反】维鹈在梁不濡其咮【音昼陟救反】彼其之子不遂其媾【沟去声鹈水鸟喙长尺余颔下胡大如数升囊若小泽中有鱼羣鹈共抒水满其胡而弃之令水竭乃共啖鱼故俗呼淘河形容小人贪酷之状最为相肖梁鱼梁称相当也服即赤芾咮鸟喙遂终也媾昬媾犹言好合而相爱按赤芾三百成羣结党以利合者耳利尽交疎岂能终遂其好合哉言必自相攻也玩首章以贵贱相衡量言人贱士尚有职业二章三章以人禽相衡量言鹈踞鱼梁窃人鱼鲜既贪且逸此维鹈则可维字有味彼其之子人也可以人而自同于鸟乎】
　　荟【音秽】兮蔚【音畏】兮南山朝隮【音赍】婉兮娈【音脔】兮季女斯饥【比也荟蔚云气郁蒸之貌南山曹南山也周礼眡祲掌十煇之法九曰隮隮者虹也婉娈少好貌小人朋党相援并进于朝如南山之升云荟蔚而上莫之能止君子守道困穷于下如幼弱之女虽有饥寒之患婉娈自保不妄求人徐扈曰荟兮蔚兮非良材也南山朝隮居髙位也婉兮娈兮之彦也季女斯饥士不遇也】
　　鸤鸠
　　序刺不一也【以淑人君子之一刺时人之不一也】
　　鸤【音尸】鸠在桑其子七兮淑人君子其仪一兮其仪一兮心如结兮【兴也鸤鸠布谷也以此鸟鸣时布种其谷其名凡十有一李氏谓即今之鸲鹆非也鸤鸠长尾雌雄飞鸣翼相摩拂性一而慈朝自上下暮自下上诗人殆借此以咏君子教养其子使各得其所故曰在棘在梅在榛与绕树无枝者异矣其子七喻子孙之众多淑人以徳言君子以位言左传有仪可象谓之仪仪者君子之外心通指一身之举动一则守其常而无竒衺如燕居有燕居之仪朝庙有朝庙之仪无一回遹之象也仪一于外则其心结于内结者拳拳服膺之义晏子狐裘三十年冦莱公青布帏二十年非好为苦节心各有所用也　淮南子曰贾多端则贫工多技则穷心不一也其仪一心如结君子也夫】
　　鸤鸠在桑其子在梅【莫悲切】淑人君子其带伊丝【新赍切】其带伊丝其弁伊骐【其带二句即带弁间见其仪也带大带丝素带弁皮弁骐马之青黑色者言弁色如骐也丝贞素而无他饰骐深而无过制带弁一取于此皆仪之一处】
　　鸤鸠在桑其子在淑人君子其仪不忒其仪不忒正是四国【忒差误也内外无二故不忒不忒即一也正无回邪也有差误则有回邪无差误则无回邪不忒即正也以之为身法则正四体以之为世法则正四国正是四国言四国之正全赖乎此】
　　鸤鸠在桑其子在榛【如字又叶连】淑人君子正是国人【如字又叶然】正是国人胡不万年【尼因反又如字　月令季春戴胜降于桑盖桑葚将熟而就食之乃其子各殊其所在者鸠食葚则醉故氓之诗云于嗟鸠兮无食桑葚正不必聚族于桑为姑息之爱耳子异处而鸠不移者盖从其在梅则失其在从其在则失其在榛居一以俟之无有不及者若母无常处则其子不知母所在而飞散矣先言四国后言国人见四方之逺且则而象之况国人乎思古人而不见故曰胡不使之万年夀考朱备万曰首章即其仪之一而知其心之诚二章即其服之盛而知其徳之称三章由其身之修故化有以行于国四章言由其国之治有福有以裕其身前三章皆美之之词末章胡不万年则祝愿之词也陈茂叔曰心结而仪一不忒表里一致也四国国人之皆正逺迩一致也胡不万年久暂一致也国人愿其年夀之久岂非欲赖其表正之久哉】
　　下泉
　　序思治也【孔丛子载孔子曰于下泉见乱世之思明君也　乱极则思治故终之以下泉而继之以豳风】
　　洌【音列旁三防者从水以洁清为义旁二防者从冰以寒冷为义此冽字当从冰石经从水】彼下泉浸彼苞稂【音郎】忾【苦爱反】我寤叹【叹石经从口叶滩】念彼周京【居良反比而兴也冽寒意下泉泉下流也苞丛生稂童梁也苗秀而不实如童未成人故曰童尝闻诸农人凡谷种有甲而不坼或不坼而为虫蚁所伤或有元气不足者皆不成实俗谓之雄秆稻言其不能生育即童粱意也臬之润物由仁政之及人寒洌则不能润物在下则不能及物浸渍则反能害物浸彼苞稂是五谷受水之害尔雅忾满也其字从心配氯怒畜于心而气满也寤叹者悲愤在中惟寐则稍忘耳一寤则慨然叹矣想西周盛时安得有此苦故勤勤懐念也天子之居曰京周京谓西周镐京】
　　洌彼下泉浸彼苞萧【踈鸠反】忾我寤叹念彼京周【萧蒿之香者】洌彼下泉浸彼苞蓍忾我寤叹念彼京师【浸及萧蓍则几于无草不萎矣蓍筮草京大也师众也天子之居必众大故云京师此诸夏根本惟其陵夷故小国失所诗所以寤叹而念之也】
