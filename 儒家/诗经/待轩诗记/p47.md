<!-- { "loadSidebar": true } -->
　　【憨多力能拔树木虺似蛇而小此以虺蛇为吉兆者第取隐伏之义耳古人假象无拘忌如螽者春秋书以为灾而螽斯之诗以美后妃是已説文虺以注鸣陆农师曰虺似蛇而小语云为虺弗摧为蛇奈何非蝮蛇也】
　　大人占之维熊维罴【音同上】男子之祥维虺维蛇【音同上】女子之祥【罴蛇隔句一韵祥祥隔句一韵　大人非占梦之官当时在位而尊信者如晋平梦黄熊入寝门而问子产晋文梦与楚子而问子犯之类熊罴在山阳之祥也故为生男虺蛇穴处隂之祥也故为生女心清神定则有开必先博物通逹则占事知来盖人之精神与天地隂阳相流通故梦各以其类至而大人亦即以是占之】
　　乃生男子载寝之牀载衣【于既反】之裳载弄之璋其泣喤喤【音横】朱芾斯皇室家君王【裳下之饰璋半圭臣之职也人无生而贵者欲为君父当先知为臣子故不言圭而言璋不言衣而言裳喤喤声大也朱芾解见采芑皇犹煌煌也君为诸侯王为天子】
　　乃生女子载寝之地载衣之裼【音替】载弄之瓦【鱼贵切】无非无仪【音义】唯酒食是议无父母诒罹【音丽　寝之地卑之也裼裹儿之被即用其所衣而无加也裳昼日衣也明当主于外事裼夜衣也明当主于内事瓦纺砖所以镇车弄之瓦习其本业也妇人贵静嘿不当有非议尚质朴不当如丈夫折旋揖让棣棣之多也孟母曰妇人之礼精五饭羃酒浆养舅姑缝衣裳而已故有闺门之修而无境外之志　黄东发曰尝见湖州风俗妇人以麻线为业人各一瓦覆于膝而索麻线于其上嵗久瓦率成坎想古亦有此事　居室之庆莫过于兄弟和睦子孙蕃衍此诗首以兄弟终以子孙得其要矣　此诗九章为室成颂祷故一章愿其保兄弟于斯二章愿其继祖妣于斯三四五章愿其安身体于斯自六章以至末章愿其得子孙于斯总为室咏也】
　　无羊
　　序宣王考牧也【厉王之世物产雕耗牧人职废宣王独能兴复至是而成故叙而歌之按周礼牧人掌牧六牲而阜蕃其物六牲不特牛羊而祭祀之典以牛羊为重故特举之若马为国之大用别立牧师掌之已详车攻吉日之篇故不及也后世好大喜功之主知有车攻吉日之可羡而已此诗所称鄙而不足道岂知牲畜之多寡表国之盛衰所以兆太平者正在于此哉】
　　谁谓尔无羊三百维羣谁谓尔无牛九十其犉【音淳】尔羊来思其角濈【音责庄立反】濈尔牛来思其耳湿湿【始立尸立二反　赋也谁谓者荒乱后惊喜之辞兽三为羣一羣三百不知其羣之多少黄牛黑唇曰犉犉牛九十不知其不犉者凡几濈濈和也羊以触为患故言其聚而和湿湿润泽也牛病则耳燥故言其润而湿】
　　或降于阿或饮于池【唐何切】或寝或讹尔牧来思何【何可反乂如字】蓑何笠或负其糇卅【三十石经作卅】维物尔牲则具【叶居律切　讹动也何荷也物类也三十维物谓青赤黄白黑毛色各三十也降阿饮池或寝或讹牛羊原有自得之趣而牧者乂能荷蓑笠赍干粮从牛羊所适以顺其性是以生养蕃息其色无所不备而祭祀之牲无所不有也凡祭祀当用五方之色】
　　尔牧来思以薪以蒸以雌以雄【于淩切】尔羊来思矜矜兢兢【其水切】不骞【起处切】不崩麾之以肱毕来既升【古更切上言尔牧来思是牧之而出此言尔牧来思是牧之而归也粗曰薪细曰蒸以薪以蒸以雌以雄言牧人闲暇而不怠惰也羊性躁矜矜兢兢即俗语挨挨挤挤不相让之象骞者争先而越进崩者离羣而失后惟矜兢而又不骞不崩循序而行络绎不絶归时之景象如此既尽也升者升而入于牢也麾之来则来麾之升则升人识物情物解人意如此】
　　牧人乃梦众维鱼矣旐【音兆】维旟【音余】矣大人占之众维鱼矣实维丰年【尼因切义如字】旐维旟矣室家溱溱【如字又音连上鱼旟连两句为韵下又鱼旟隔句一韵　周官牧人有士府史徒之属鱼丽为万物盛多之象故梦鱼为年嵗丰稔之祥州里建旟县鄙建旐皆所以聚众故梦旐梦旟为生齿蕃殖之兆溱溱众也此牧成而考之之诗故首言牧类之多次言牧事之备三言牧人之暇而以吉祥之事终焉　朱康流曰周礼占梦职云嵗终占献吉梦于王王拜受之予尝疑此为习谀道谄之事必非周公所为及观此诗乃知古人所献之吉梦惟是嵗稔民蕃而已故拜受之所以重民事而为之召祥去灾者无所不尽也　吕伯恭曰以斯干无羊之卒章观之所愿乎上者子孙令淑所愿乎下者民物丰阜此外无奢望也彼秦汉好大喜功之主岂以是为可愿哉　若论宣王诗之次序则鸿雁庭燎宜在采芑车攻之前斯干无羊宜在沔水祈父之前岂毛序非删后定本耶】
　　节南山
　　序家父【音甫】刺幽王也【家父周大夫也幽王宣王子名宫涅】
　　节【音截】彼南山维石岩岩赫赫师尹民具尔瞻忧心如惔【音谈徒盐切】不敢戏谈国既卒【子律反】斩何用不监【古盐反兴也首言尹氏之失民望　节髙峻貌岩岩积石貌赫赫显盛貌师太师周之三公也师尹尹氏为太师也具俱瞻视惔内热也忧心烦闷至不敢戏言惧其以疑似而加诽谤之罪也卒仓卒也卒斩指厉王流彘之事既覆车在前何不用之以监戒也】
　　节彼南山有实其猗【于何切】赫赫师尹不平谓何天方荐瘥【才何反】丧【息浪反】乱多民言无嘉【居何切】憯【七感切】莫惩嗟【遭哥切　次言师尹失民望在于不平　猗阿通曲阜曰阿言隐曲之处草木无不充实是其气之均平也不平谓何诘问之词方者方来而不已荐再也屡也瘥病大憯痛惩止嗟悯也憯莫惩嗟言为恶自若无改悔之心也　礼言冢宰均邦国书言冢宰均四海大臣之任惟在均平公溥南山草木充盈亦惟气之均平而已乃师尹之不平谓何岂以天时人事尚可苟安耶以言乎天则荐瘥而丧乱多以言乎民则互相诟詈无一善言而毫不惩创毫不嗟叹相习为非以为固然不平之害至于此　黄才伯曰尹氏不平此幽王所以亡春秋于平王之末书尹氏卒见权臣之继世也于景王之后书尹氏立王子朝见权臣之危国也】
　　尹氏大【音泰】师维周之氐【都黎切】秉国之均四方是维天子是毗【婢尸切】俾民不迷不吊【如字又丁歴反】昊【胡老反】天不宜空【音控】我师【赋也此歴言太师职任关系甚重以愧之　氐星名天根也谓角亢二宿下繋于氐如木之有根太师为国家安危存亡所系是周之氐也秉持也秉法度以齐众为均均为瓦器者之车盘也周语律所以立均注均长七尺繋以均钟者也维者如绳之维毗者如车之辅洪容斋曰説文毘人脐也本作□从囟音信取气通也从比声天子是毗谓太师之官乃通元气之所迷惑也不迷使民无迷惑之忧也此四句言其任之至重吊愍也昊元气博大之貌不吊昊天言不以天之谴怒为忧天道似逺女谓天变不足畏吾且未与女论但女为太师自有职业旷而不为宜乎不宜乎空旷也师谓太师之位非其人而处其位与无人同故曰空】
　　弗躬弗亲庶民弗信【叶斯人反】弗问弗仕勿罔君子【奬里反】式夷式已无小人殆【养里切】琐琐姻亚则无膴【音武】仕【此言尹氏不平在任人　玩弗躬弗亲谓隂施阳设或归过于君或委罪于下弗问谓徉为不知托诸谨密如不欲专权势者弗仕如谢政乞休若不恋恋富贵者盖皇父为人挟数任术王莽之流既以愚流俗又欲罔君子不知其专权擅宠人视之如见肺肝故曰弗躬弗亲庶民弗信弗问弗仕弗罔君子罔欺也式发语词夷平也已废退也人既不可欺罔女只是平了心放了手勿与小人危殆其国琐琐姻亚无窃飨大禄就是琐琐小貌两壻相谓为亚一娶姊一娶妹相亚次也无骨腊曰膴膴仕言其腴美也】
　　昊天不佣【音容】降此鞠讻【音凶】昊天不惠降此大戾君子如届【字书屇当作届石经作屇音戒叶居例切】俾民心阕【若桂切】君子如夷恶【去声】怒是违【此言天意震怒须用君子以防冋之　佣赁也不佣犹言不假货也鞠穷讻乱惠顺戾乖也鞠讻大戾皆由尹氏无可奈何归之于天然天心仁爱人主其挽回之道在用君子耳屇至也阕息也説文云事已闭门也君子至则好乱之民心自息矣夷平也违逺也用君子则无偏无党可恶可怒之小人亦逺去矣】
　　不吊昊天【鉄因切】乱靡有定【唐丁切】式月斯生【桑经切】俾民不宁忧心如酲【音成】谁秉国成不自为政【音征】卒劳百姓【桑经切此愿王亲政事　定止也酲病酒也国成谓法度纪纲一成而不可易者前言回天之易此言王若不以天变为忧则国家之乱无有定期如月初生日长一日使民不得安宁我忧之极此心如病酒者昏无所知识不知谁秉国成不自为政而卒劳百姓至此乎】
　　驾彼四牡四牡项领我瞻四方蹙【音蹴】蹙靡所骋【音逞此言王既不悟但有去而已　项领头脊转动之处即颈也蹙蹙缩小之貌骋驰骋马以驾车则项领之处尝至敝壊四牡项领言其无恙似可惟意所适然本根病则枝叶瘁终无可往之地唐诗出门即有碍谁谓天地寛】
　　方茂尔恶【入声】相【去声】尔矛矣既夷既怿【音亦】如相醻【音酬】矣【恶与怿隔句一韵矛与醻隔句一韵　比言小人情状不则　茂盛相视也相尔矛言欲战鬭相杀伤也怿悦也醻如賔主相醻酢也承上言无所往则须依回于此乃小人忽喜忽怒心事叵测吾何以与之共事哉】
　　昊天不平我王不宁不惩其心覆怨其正【叶平声】
