<!-- { "loadSidebar": true } -->
　　猗嗟名兮美目清兮仪旣成兮终日射【食亦反】侯不出正【音征】兮展我甥兮【杨用修曰名玉篇引此篇作额眉目之间也清言精神不昏昧仪威仪成犹备也应接愈繁仪文愈宻到终事而犹无违谓之成终日言其久侯射布也正爲侯之的画布曰正栖皮曰鹄正鹄鸟之防黠者射之难中以中爲俊故画之于侯不出正者发必中的也姊妹之子曰甥展诚也是诚我之甥也葢嗤之语按春秋桓六年九月丁卯子同生卽庄公也谷梁传疑故志之注谓庄公母淫于齐襄疑非公之子也桓十八年公与夫人姜氏如齐齐侯通焉公羊传夫人谮公于齐侯公曰同非吾子齐侯之子也齐侯怒拉干而段之葢姜之通于襄发觉于十八年而其事非一日矣公谓齐侯之子葢实有所见也诗人曰展我甥有二义若曰斯人也真吾之甥而人以爲齐侯之子也又不以我爲讐而舅氏事我真我之甥也若亲若爱似狎似侮嘻笑之言甚于怒骂矣】
　　猗嗟娈【音恋】兮清扬婉【音怨】兮舞则选【去声】兮射则贯【音惯】兮四矢反【孚绚反】兮以御【上声】乱兮【娈顺也射礼告成宾主懽洽情意蔼然可亲如此清总上美目清美目扬言之婉者和顺之意婉然于眉目间也舞非乐舞古人酒酣尝起舞以相属选谓高于伦等贯谓力能中革四矢象有事于四方反复也每射四矢皆复故处也始云射则臧槩言其射之善次章末章乃详言之不出正言其中射则贯言其力四矢反言其巧以此贯革之能复中之巧足以御乱而不寻诸仇讐徒逞其傈防亦足丑矣数则字亦是微词此诗句句称美句句有不满之意　谢君直曰通章言鲁庄威仪技艺之美而以猗嗟发端一章射则臧言技则善矣德未可知也可惜也二章展我甥言庄公齐国之甥人乃以爲齐侯之子可惜也三章以御乱言射可御乱文姜淫乱而无礼以御之尤可惜也　南山载驱刺齐襄敝笱刺文姜猗嗟刺鲁庄四诗篇次自应聨属中间何得开以甫田卢令固知诗多错简此其最易见者　按鲁桓拉胁之祸庄年十三亦非童穉无知时也禚之狩则年十七矣诗称其射不出正亦非孱弱不克自立者乃抑扬趋跄以俟讐人之顔色何爲者无知之难齐国内乱乘衅而动亦未爲伐防也乃复拥戴子紏以延讐人之作防其戎路而不惜长勺之战曹刿亦可与谋者枕戈待旦不忘襄之杀而父岂不可以一战而终其身不以金仆姑相加遗何也至于观社纳币丹楹刻桷百方以媚讐人之女此时姜氏之薨已四年庄父年已三十六矣纵有婚姻之约独不可以乱命拒之乎而急急焉欣欣焉若舍斯人将终身无妇者序谓庄公不能以礼防闲其母不知庄之罪全在忘亲事讐蒙面纳妇曽不如豕之人立而啼也　或谓赵氏制其仆从之说可行乎曰不能也昔崔仲鳬曰桓公死季友之祥庆父之才皆可君鲁也齐襄立庄以示德庄公借舅以自固文姜挟宗国以愚其子箝其下彼邪淫之迷不惜其夫之弑何有于其子之废故狩禚围郕伐衞归俘待齐女之长主王姬之昏仆仆焉甘役于齐葢襄公之威重矣文姜之术狡矣尚何仆从之制乎陈大士曰是惟断之以义而裁其恩彼可爲母也者吾得而母之彼不自以爲母也者吾不得而母之名正而后姜氏与齐襄俱内自惭而不敢挟名以责实此亦制之之大权也附録】




　　待轩诗记卷二
<经部,诗类,待轩诗记>
　　钦定四库全书
　　待轩诗记卷三
　　明　张次仲　撰
　　国风
　　魏【虞夏所都地在冀州郑谱但云周以封同姓不知何人后为晋献公所灭今山西平阳府解州等地刘公瑾谓先儒以魏为文王毕公髙之后水经注故魏国城南去大河可三十里北去首山十余里　苏子由曰魏地入晋久矣其诗疑皆为晋而作故列于唐风之前　郝仲兴曰五覇晋继齐魏为晋灭故先魏而后晋】
　　葛屦
　　序刺褊也【鲁申公曰魏之内子俭不中礼媵者怨之作此　上无寛大之政则下有褊急之俗礼新昬者期不使而妇之在家亦三月不执妇功此诗盖妾媵怨其内子之褊急而作也】
　　纠【音九】纠葛屦可以履霜掺【尖织二音】掺女手可以缝裳要【音腰】之襋【音棘】之好人服【蒲北反】之好人提【音题】提宛然左辟【音避】佩其象揥【音炽又音替】维是褊心是以为刺【兴也魏之褊急不止一人人之褊急不止一事举一事以见其人举一人以见其余此诗防也此诗向作二章今味诗言宜为一章　纠三合绳也纠纠纒扰之意夏葛屦冬皮屦葛屦非履霜之物今葛屦既敝复以绳纠纒之而谓可以履霜掺掺犹纎纎也妇未庙见曰女裳男子之下服娶妇三月然后执妇功女非缝裳之人而谓可以缝裳一则时已过而欲用之一则时未及而预使之此即俭不中礼序所谓褊也要裳防襋衣领裳统于要衣统于襋此句即从上缝裳来好人谓内子服服此要襋也提提安舒貌宛委曲貌让而辟者必左古以右为尊也揥所以摘髪以象为之谓之象揥妇人之杂佩不一今所佩惟象揥亦简朴无华之意诗言此好人进止非不安舒逊让非不有节服饰非不雅素维是心体褊急不能容人是以妾媵刺之玩夫子録此非徒为妇人立闺戒也声音笑貌不可以为恭俭项羽见人有疾喣喣抚摩人有功当赏印刓不与汉髙轻士谩骂士之有竒谋异计者辄归之固知尊贤下士全在中心之好不在区区形迹间也】
　　汾沮洳
　　序刺俭也【续序其君俭以能勤刺不得礼也】
　　彼汾【音焚】沮【去声】洳【音孺】言采其莫【音慕】彼其【音记】之子美无度美无度殊异乎公路【赋也汾水名出太原晋阳山西南入河沮洳水浸处下湿之地莫菜名可以为羮无度言不可尺寸量也公路掌公之路车者愚玩记言素富贵行乎富贵王谢家子弟固不宜击瑚服火浣作富贵骄人态度然襟捉肘见亦非冠裳气象故诗言若此人者美则美矣其俭啬褊急之态殊不似贵人故曰刺俭　陈弓父曰采苹采蘩皆君卿家佳事而此独以为刺者何也昔公仪子相鲁抜园葵去织妇曰卿大夫而与民争利难乎其为下矣故国奢示之以俭国俭示之以礼采莫采桑贫民勤俭之事居官之礼不宜若此故曰殊异殊异者犹言甚异也　诗以河汾为言者魏域南枕河曲北枕汾水故也】
　　彼汾一方言采其桑彼其之子美如英【叶央】美如英殊异乎公行【音杭　草木之华曰英如英言形容华美如英之可爱公行公车行列也晋语赵文子冠名武朔之子见栾武子武子曰美哉昔吾逮事庄主庄朔之谥也事之故称主华则荣矣实则不知请务实乎韦注云华者有色貌也此如英如玉之一证】
　　彼汾一曲言采其藚【音续】彼其之子美如玉美如玉殊异乎公族【藚如续断寸寸有节非泽泻也如玉言质性温润如玉之可寳公路与公行一也以其主君路车谓之公路主君兵车之行列谓之公行主君同姓昭穆谓之公族公族以适子为之公行以庶子为之公路小于公行公行小于公族诗以为先后之序何黄如曰晋之亲族太盛其后三卿卒以分晋诗人倘亦有慨于中故于公路公行公族之官深致不满之意与　莫以疗饥桑为衣藚以治疫诗取协韵意实不在此　朱康流曰美一二人以刺众人也采莫采桑采藚以物之可采兴人之可取也无度言徳之广大如英言徳之华美如玉言徳之贵重于公路公行公族之中独为殊异则凡为公路公行公族者其纎悉而不广大固陋而不华美猥琐而不贵重可知已言公路公行公族者世家之子风气攸系诗人于此觇盛衰焉按此与诗言亦合故附録之赵士防曰末句言无贵介气习亦无不可　邹肇敏曰按左传宣公二年初骊姬之乱诅无畜羣公子自是晋无公族无掌公族之官及成公即位乃宦卿之适子以为公族掌公族大夫余子为公行掌公戎行赵盾请以括为公族公许之而盾为旄车之族旄车之族即所谓公路公行也赵盾方秉国成岂必躬掌其职讣为此者必其子赵朔矣朔以鲁宣十二年罹下宫之难而武朔之子方且畜于公宫则公路公行不知谁代为之其后婴盾之弟通于庄姬朔妻同括放婴于齐庄姬谮同括而晋景遂尸同括则公族大夫又不知谁代为之迄悼公新立栾伯请公族大夫公曰荀家惇惠荀禬文敏黡也果敢无忌镇静使兹四人者为之此诗所刺非此四人明矣意者其刺括朔之徒乎何言其刺朔与括也当屠岸贾治灵公之贼请诛其子徧告诸将惟韩厥尝畜于赵氏婉辞解之而诸将无异议贾盖有所侮而动也侮朔之无能为也直以为后世尚主之流耳娄婴与庄姬通罪固当讨然同括不请于君而擅放之岂得为无罪观邲之役与救郑之役二人勇而锐于战几再败晋师斯不亦庸竖子哉何以堪公族之任愚意诗人即未必刺朔与括即以为刺朔与括亦无不可盖成公初设此官而诸人不称其职故讥之也若俭不中礼之说则意其为魏诗而文致之耳夫君既俭以勤矣人可刺乎诗明言公路公行公族而以为刺其君此何说也　杨用修曰王字古篆三画均匀为王二画近上为王即玉字王加二曲于旁为□音栗治玉之工周礼玉人是也自篆改为以其与帝王之王字相近故加一点为玉以别之后人遂不识玉字矣】
　　园有桃
　　序刺时也【朝用非人以乱国是君子忧之故作诗而启人之深思也】
　　园有桃其实之殽【音爻】心之忧矣我歌且谣【音爻】不知我者谓我士也骄彼人是哉【叶资】子曰何其【音基】心之忧矣其谁知之其谁知之盖亦勿思
　　园有棘其实之食心之忧矣聊以行国不知我者谓我士也罔极彼人是哉子曰何其心之忧矣其谁知之其谁知之盖亦勿思【兴而比也草木之果曰实家语果实有六桃为最下大曰枣小曰棘棘酸枣也此皆果之贱者肉带骨曰殽五谷曰食其实之殽其实之食以其实为殽以其实为食也桃可为殽乎枣可为食乎疑之也怪之也此以贱果充笾豆喻以贱士备官职即所云彼人盖曲学阿世之流故国人莫知其非也曲合乐曰歌徒歌曰谣愤懑不平故歌谣坐卧不宁故行国见其歌谣则以为纵肆见其伥怅独行不知何往不知何事则以为罔极按骄字防极字俱从士字看出不过一介士耳身在事防之外好为讥弹职无官守之寄不知避忌得不目为骄得不目为罔极乎既谓我骄既谓我罔极则彼殆是耶子果以为何如彼谓在位者子谓不知我者重言心忧重言谁知而总归于勿思思之一字乃此诗结穴处谢君直曰使忠臣义士之心畧见知于人通国上下不羣吠而痛恶之思其所忧者何説今之当行者何事魏侯闻而急为扶危持颠之谋晋岂能骤灭其国防　此诗当与黍离参看黍离吊已亡之国故其词直此诗吊将亡之国故其词曲】
　　陟岵
　　序孝子行役思念父母也
　　陟彼岵【上声】兮瞻望父【上声】兮父曰嗟【读】予子行役夙夜无已上慎旃哉犹来无止【赋也尔雅多草木岵无草木峐毛山无草木曰岵有草木曰屺二説未知孰是登山以望望而不见因记忆其临行教戒之语以当涂中晤言上犹尚也旃之也见获于敌为止追忆我父之训曰予子从军行役之时早起夜寐无得止息此际更无他法惟有谨慎犹可望其归来而不为敌所获也他日家庭聚首全在逆旅珍重庸可忽诸　一説此孝子思亲想其念己私祝之语想其念已存诸心者益切想其祝语则保其身者益至真可谓孝矣】
　　陟彼屺兮瞻望母【叶米】兮母曰嗟予季行役夙夜无寐上慎旃哉犹来无弃【弃石经作弃　兄不行而弟行故云季无寐言不可鼾睡弃所谓弃其前功也】
