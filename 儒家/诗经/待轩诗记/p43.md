<!-- { "loadSidebar": true } -->
　　南有樛木甘瓠【音护】累【力追反】之君子有酒嘉宾式燕绥之【兴也樛木解见周南瓠有苦有甘甘瓠则可食者也累纒扰也樛木下垂以兴君瓠之甘者以兴贤士南有樛木甘瓠累之言相与固结而不可解也绥安也礼貎衰则不能安贤者之心矣】
　　翩翩者鵻【之谁反】烝然来【直六反】思君子有酒嘉宾式燕又【夷昔反】思【鵻解见四牡人君于贤始则多方勤求之继则礼貌以延纳之其后则贤者闻风自至矣又者饮而又饮不厌其凟思语词　陈氏曰太平之时得贤未见有益于治失贤亦未必遂趋于乱是以贤者渐致疎逺不肖者渐致狎昵间有勉强与贤者燕乐亦不能久今也至诚与贤者共之非天资敦厚学与性成者不能如是也】
　　崇丘
　　序万物得极其髙大也
　　南山有台
　　序乐得贤也【得贤则能为邦家立太平之基矣故乐】
　　南山有台北山有莱乐只君子邦家之基乐只君子万寿无期【兴也南山北山俱据周地而言君子谓贤也台莎草以为蓑笠可以御雨莱草名叶香可食基墙始也基固则墙安得贤则邦家頼以巩固期限也无期以时言谓其基之厚而绵长也】
　　南山有桑北山有杨乐只君子邦家之光乐只君子万寿无疆【桑杨解见秦风车邻光荣华也文章功业足以华国也疆疆界也无疆以地言谓其光之显而广逺也按光本字从火在人上是文明上达之象又能绍前业曰光有君子以图治则可光熈先烈矣】
　　南山有杞北山有李乐只君子民之父母【满彼反】乐只君子徳音不已【杞树如樗理白而滑可以为函及板得贤则泽及于民亲之如父母称颂无穷也徳音称颂也】
　　南山有栲【音口】北山有杻【音糗】乐只君子遐不睂夀乐只君子徳音是茂【栲山樗也可为车辐杻檍也可为弓榦遐何通秀睂夀徴也茂盛也】
　　南山有枸【俱甫反】北山有楰【音庾】乐只君子遐不黄耇【果五反】乐只君子保艾【五盖反】尔后【下五反　枸髙大如白杨楰鼠梓宫室之良材黄老人髪白复黄也耇靣色如冻棃也艾养也保艾尔后谓绥及后世　按易云天地变化草木蕃占国占家多即草木而观周之草木气象若此则人君声华福禄岂有穷乎多其名者喻贤者之多而有用也乐只君子娓娓呼之如赤子之恋慈母真有不啻口出之意曹氏曰凡此君子皆可用之材成王能得而用之兼收并蓄巨细不遗国家頼之基本坚固事业光华人民有所怙恃而名誉越福禄无穷而有以燕及于子孙信可乐也　朱郁仪曰诗举草木各有伦类台也莱也附地者也故曰邦家之基桑也杨也叶之沃若者也故曰邦家之光杞也李也多子者也故曰民之父母栲杻也枸楰也耐久者也故曰睂夀黄耇其取材相当非直叶韵而已　刘公瑾曰或疑宾客不足以当万夀之语不知古人简质如士冠礼祝词云睂夀万年又观古器铭所谓用蕲万夀用蕲睂夀皆自祝之词则以万夀祝宾庸何伤乎　陈氏曰寿夭天也得贤何益于寿曰养徳所以养身昼夜寒暑贵于节宣其气勿羸其体苟不近贤者则非鬼非食惑以丧志虽欲夀得乎】
　　由仪
　　序万物之生各得其冝也
　　蓼萧
　　序泽及四海也【诗咏诸侯来朝燕饮颂祷而序谓泽及四海盖推本之词】
　　蓼【音六】彼萧斯零【音令】露湑【息吕反】兮既见君子我心冩【想羽反】兮燕笑语兮是以有誉处【音杵】兮【兴也蓼长大貌萧蒿也零落也湑萧上露貌以萧为兴者盖谓蒿艾之物亦防濡润不以逺而见遗不以微而获弃诸侯所以感天子之懐者亦如此冩倾倒而无留藏也誉声名处安乐也君子谓天子始疑其尊严若神一见而饮食而笑语毫无崖岸令人倾倒名誉之隆起居之安良不虚矣马伏波见光武时意象犹此　辅汉卿曰上之于下也有所疑而不敢尽下之于上也有所畏而不敢言祸端乱萌皆由于此　萧可升臭上达神明象诸侯上交无匿诚也】
　　蓼彼萧斯零露瀼瀼【音穰如羊反】既见君子为龙为光其徳不爽【师庄反】夀考不忘【瀼瀼露蕃貌爽差也为龙能膏泽下土为光能照临天下蔡子木曰为龙为光用之有变化其徳不爽存之无改移考老也人老则多所遗忘不忘言老而精神弥固也】
　　蓼彼萧斯零露泥泥【叶你】既见君子孔燕岂弟【音恺悌】冝兄冝弟令徳夀岂【去礼反　泥泥沾濡貎孔甚燕安岂乐弟易言无倨傲之态也如此之人为兄亦冝为弟亦冝令善之徳夀而且乐更复何疑】
　　蓼彼萧斯零露浓浓【奴仝女龙二反】既见君子鞗【音条徒雕切】革冲冲【音虫】和鸾雍雍【雝雝石经作雍雍】万福攸同【末章言君子徳容尽善尽美即车马之间无非有道气象　浓浓厚貎鞗辔也以皮为之革辔首也马辔所把之外有余而垂者也冲冲垂貌和鸾本鸟名雌曰和雄曰鸾借为车铃之名以金为之在轼曰和在衡曰鸾马动则鸾鸣鸾鸣则和应舒则不鸣疾则失音雝雝不疾不徐而和也上下相遇以徳而成以礼车马之间无非太和气象万福攸同所自来矣集传同聚也　许氏曰天子至尊无二而视其臣非有大相违絶之势所以三公坐而论道更相可否尧庭之都俞虞庭之赓歌君臣之间雍雍肃肃三代圣君莫不由是道也天下安得不比屋可封哉自秦始皇尚气势而不知徳义君之与臣悬絶如天地上下暌隔而乱臣贼子奸名犯分者愈众矣】
　　湛露
　　序天子燕诸侯也【左传寗武子曰诸侯朝正于王王宴乐之于是赋湛露】
　　湛【直减反】湛露斯匪阳不晞【音希】厌【音淹于盐切】厌夜饮不醉无归【兴也因夜饮故以露起兴湛湛露盛貌阳日晞干也厌厌浸渍厌饫之意　燕当以昼而言夜饮者燕有设烛之礼所以申燕私之恩尽殷勤之意又燕礼无算爵无算乐君曰无不醉宾及卿大夫皆对曰诺不敢不醉】
　　湛湛露斯在彼丰草厌厌夜饮在宗载考【丰茂也夜饮必于宗室宗室路寝也草丰则得露多燕于寝室则身心恬适无朝庙威严按字书载者终而复始之义唐风子有钟鼓弗鼓弗考毛传考撃也有燕则有乐在宗室之中再作乐而燕也旧以考成为説殆觉勉强】
　　湛湛露斯在彼杞棘显允君子【叶慈】莫不令徳【此章隔句韵斯子为一韵棘徳为一韵　杞棘解己见杞棘得露虽厚而不低垂兴君子饮酒虽多而不乱显者明白正大允者忠信诚慤】
　　其桐其椅【音翳】其实离离岂弟君子【叶慈】莫不令仪【此章椅离子仪四句为一韵　椅桐解见卫风杞棘坚心兴令徳之在内桐椅美实兴令仪之在外令徳令仪皆饮酒温克之象　曽子固曰显允岂弟四字不是泛然名号大抵明盛之朝其人品多光明俊伟浑厚慈祥即回翔樽俎间而一世淳厐气象宛然可想　前二章以君之劝饮者言欲其尽欢无君臣之形迹后二章以臣之承恩者言喜其尽敬不以醉而昏乱也苏子由曰露之在草也如将不胜其在木也则能任之矣将言其无不醉也故以丰草兴之将言其醉而能不乱也故以杞棘言之桐椅之有实岂弟之有令仪所谓有诸内形诸外也】
　　彤弓之什
　　彤弓
　　序天子锡有功诸侯也【左传甯武子曰诸侯敌王所忾而献其功于是赐之彤弓一彤矢百玈弓矢千以觉报宴】
　　彤【音同从丹】弓弨【尺昭反】兮受言藏【去声才浪切】之我有嘉宾中心贶【虚王切】之钟【钟石经作钟】鼓既设一朝飨【虚良切】之【赋也彤朱色周所尚也朱漆其弓以御霜露弨弛貎赐弓不张故弛而体反也言语词藏蓄也受言藏之者工成献王王受而藏之以待赐也贶赐也钟鼔大乐也烹太牢而大饮宾曰飨赐弓而行飨礼谓其典礼之盛一朝犹早朝也　受言藏之不敢轻与言其重也中心贶之非由勉强言其诚也一朝飨之无迟留顾惜之意言其速也】
　　彤弓弨兮受言载【子利反】之我有嘉宾中心喜【音戏许意切从壴俗从□非嘉字仿此】之钟鼓旣设一朝右【叶异于记切】之【载櫜皆藏弓之事载抗之也载彤弓于弓檠抗之使体正言其藏之谨也右之毛氏曰劝也王氏曰尊而右之也古人以右为尊】
　　彤弓弨兮受言櫜【音髙叶古号切】之我有嘉宾中心好【呼报切】之钟鼓既设一朝醻【与酬同叶大到反】之【櫜韬也入之囊中使色鲜也醻报功也　吕伯恭曰天子赐有功诸侯必曰中心贶之喜之好之者言是赐也非以为仪也由于吾情而非勉强也飨之右之酬之者言功之大者情必厚情之厚者赐必多赐之多者仪必盛所谓本末情文无所不称者也曹丰陵曰守之者不重则得之者亦轻予之而不诚则慼之也亦浅卑之而不速则其视之也亦玩王者赏功大典当以彤弓为法　李氏曰周室东迁之后赏罚无章然彤弓之赐止及晋文公文侯二人则周之盛时可知矣】
　　菁莪
　　序乐育材也【竹书帝辛三十七年周作辟廱是诗正文王初立辟廱之时盖入学鼔箧者所作而非圜桥观聼之人也　陈氏曰小雅二十二诗皆因其事而歌之也此诗则冝何歌其天子行礼于学燕饮而歌之欤】
　　菁【音精子丁反】菁者莪【五何反】在彼中阿既见君子乐且有仪【牛何反　兴也菁菁盛貎莪萝蒿茎可生食中阿阿中也大陵曰阿莪蒿微物托根得所则枝叶荣茂君子长育人材若大陵之长育微草君子文王也乐乐易也乐易之人举动真率未免脱略于威仪今既乐易矣且犹周旋中礼而有仪也据草木疏谓莪蒿生下泽渐洳之处则与大阜不相冝矣而云得所何也】
　　菁菁者莪在彼中沚【音止】既见君子我心则喜【小渚曰沚喜者喜育材之有地喜己材之得成】
　　菁菁者莪在彼中陵【叶良中切】既见君子锡我百朋【音蓬大阜曰陵丘后髙也锡赐也古者以贝为货五贝五种贝也汉食货志大贝牡贝么贝小贝不成贝为五也五贝为朋五贝各以种类为朋非縂五贝为一朋也锡我百朋盖闻其教戒之语感激如获异寳也】
　　泛泛杨舟载沈载浮既见君子我心则休【兴而比也泛泛飘泊无依之象杨舟杨木为舟载则也休安处也学者不得圣贤为之归依如杨舟之浮沈不定今见君子身心安泰更无岐路之惑　首章曰乐且有仪次章则曰我心则喜三章曰锡我百朋四章则曰我心则休各自相承】
　　六月
　　序宣王北伐也【此与南征诸诗皆在朝君子纪此以美之非劳还之诗也竹书宣王五年夏六月尹吉甫帅师伐玁狁至于太原汉书周懿王时戎狄交侵懿王曾孙宣王兴师命将以征伐之诗人美大其功即此诗也按此诗毛以为亲征郑以为命帅如谓亲征当别有厉宣王之语诗中止言吉甫冝以郑説为正彼时厉王流彘之后国势衰弱玁狁乗乱长驱蔑视中国不大惩创无以戢其狂心吉甫太原之追犹卫霍犂庭扫穴之事　宣王名靖厉王子】
　　六月栖栖【音西】戎车既饬【音敕】四牡骙骙【求反】载是常服【蒲北切】玁狁孔炽【尺志反】我是用急王于出征以匡王国【赋也首三章言命将出师之事盖作于成功之后而述其受命之始也　六月建未之月栖栖犹皇皇也戎车兵车饬整也骙骙马强而有节也常天子旗名毛传云日月为常画日月于其端取其常明之义周礼大师则建大常凡军众诛后至者服韦弁服从军之服也尚未战故载之于车也炽盛于曰匡正也王国谓京师盛夏不兴师今乃六月出师者以玁狁之势甚盛备之不敢稍缓故耳盖王国为文武之故业天下之】
