<!-- { "loadSidebar": true } -->
　　遵大路兮掺执子之手兮无我魗【音雠郑音丑】兮不寁好【口许反】也【魗弃也好情意绸缪也　严坦叔曰大路非隐僻之所君子遵此以去观瞻所系众所共惜庄公不能留而国人留之是可刺也】
　　女曰鸡鸣
　　序刺不说德也【郑之风俗以弋猎饮酒爲娱有贤妇劝其夫以亲贤乐善故诗人述其夫妇相告语之词以见好德之怀不出于男子而出于妇人以是爲刺诗称士女葢始婚者也】
　　女曰鸡鸣士曰昧旦子兴视夜明星有烂将翺将翔弋凫与鴈【赋也昧晦旦明也昧旦晦明未辨之时子士呼其妇明星啓明也众星不见独明星烂然有光葢天将明之时也轩举自得曰翺行而张拱曰翔将翺将翔翩翩出门无所系恋之象弱弓微矢乘风振之曰弋凫雁常以晨飞故羣鸟中独言凫雁　诗志将翺将翔不必说业贵乘时只此风露清寒亦可爽人夜气朱门戚畹有终身不一见者亦大可念也】
　　弋言加【居何居之二反】之与子宜【牛何切又如字】之宜言饮酒与子偕老【朗口反】琴瑟在御【从彳从卸】莫不静好【于九反　　此二章妇告夫之语　言语词加中也冝者和其所冝也如牛冝稌羊冝黍之琴瑟解见关雎凡物在手曰御静安静不烦数浮荡之谓好和好不淫哇惉懘之谓莫不者以心之和形爲声之和无不安静而和好也大抵此男子意兴不俗是好驰骋好结客之人故以饮酒偕老琴瑟静好爲言言家庭自有乐地何必以鼻端火出耳后风生爲乐也　姚承庵曰家道最难得者静好二字安寜而无事曰静无事而无乖戾曰好不曰夫妇而征诸琴瑟盖托物以见其意耳　朱康流曰弋猎以供祭祀宾客诗不言及而言夫妇饮酒者寻常燕私人所易忽于此而静好则非辟之心无自而入也】
　　知子之来【叶力】之杂佩以赠之知子之顺之杂佩以问之知子之好【去声】之杂佩以报之【来谓相知而招之至赠谓觌靣相赠以送其往顺谓莫逆于心问以物遗之谓令人相候也好谓乐善之怀报谓感激酬恩我好彼善是彼以善施我矣故着报字知其来则赠知其顺则问知其好则报三知字大具眼孔故施与之际亳忽不爽葢讽其夫无与逸游爲伍也　朱康流曰杂佩葢男子之佩如纷帨组绶之属乃妇人所爲故赠自妇人也若妇人之佩赠于男子何用卽男子之佩非妇人所爲者又何必赠自妇人也　玩饮酒偕老此夫妇事也若无末章朋友交往一叚则弋射特薄技耳琴瑟特眤情耳且有议其于妇人厚而于长者薄又何取于鸡鸣之戒耶雄雉之诗别离而勉以德行此诗和聚而勉以取友如此妇人良师友也】
　　有女同车
　　序刺忽也【续序太子忽尝有功于齐齐侯请妻之而忽不娶卒无大国之助至于见逐故国人刺之　严坦叔曰春秋桓五年经书郑忽出奔衞以其失国故不称子十五年经书郑世子忽复归于郑以其归国故称世子以其终失国出入皆不称郑伯此序首称忽与击鼔称州吁墓门称陈陀皆用春秋书法知序经圣人之手矣　左传鲁桓公之未昏于齐也齐侯欲以文姜妻郑太子忽忽辞人问其故太子曰人各有耦齐大国非吾耦也诗云自求多福在我而巳大国何爲隐八年郑太子忽如陈逆妇以嬀氏归桓六年北戎伐齐齐侯使乞师于郑郑太子忽帅师救齐大败戎师获其二帅大良少良甲首三百以献于齐齐侯又请妻之固辞人问其故太子曰无事于齐吾犹不敢今以君命奔齐之急而受室以归是以师昏也民其谓我何祭仲曰必取之君多内宠子无大援将不立三公子皆君也弗从三公子子突子亹子仪也桓十一年郑庄公卒初祭封人仲足有宠于庄公庄公使爲卿爲公娶邓曼生昭公忽故祭仲立之又宋雍氏女妻于郑庄公曰雍姞生厉公突雍氏有宠于宋庄公故诱祭仲而执之曰不立突将死亦执厉公而求赂焉祭仲与宋人盟以厉公归而立之秋九月昭公奔衞桓十五年厉公恶祭仲之专使其壻雍紏杀之已而谋泄厉公出奔蔡六月昭公入九月厉公因栎人杀檀伯而遂居栎桓十七年高渠弥惧昭公恶之而杀也弑昭公立公子亹十八年齐人杀子亹而轘高渠弥祭仲逆子仪于陈而立之庄十四年郑傅瑕杀子仪而纳厉公忽始于见逐终于见杀三公子更立郑国大乱论者谓忽当日不辞昏则外有强援何以至此胡康侯曰诗人以失大国之援刺郑伯夫国之强弱顾自立何如耳郑自五伯之后益以侵削他日子产相郑驰辞执礼以当晋楚至于坏诸侯之馆垣却逆女之公子晋楚之强卒莫能屈亦待大国之助乎　邹肇敏曰婚姻祸福之阶郑不耦齐亦无齐祸鲁一耦之得齐祸无若鲁酷者般卒闵弑鲁再罹齐祸也杀恶立接齐三成鲁乱也所谓大国之援安在哉祭仲智未及此　朱康流曰尝读春秋传载郑忽事怱乃当时贤世子也立爲君而不称伯旣弑又畧之不书以爲必有阙文及读诗序亦俱称名恰与春秋相符此必有其说也考其时宋之力非强于郑也纳突之时以郑国之众无一矢加遗而忽之复入也突因栎人以入栎遂如两君然则国人之不与忽明矣夫子作春秋于忽之出奔书名复郑仅书世子则夫子之不与忽亦明矣夫忽固世子而贤夫子不与之者何也当时诸侯之立皆不请命于天子夫子之所与者亦视夫民之所与而已民之不与忽者非以忽之失大援也当时忽辞齐昏而鲁遂昏于齐然郎之师齐反助忽以伐鲁而谓忽以辞昏失大援真谬说也且忽爲世子救齐有功以如此之才而能治其国又何假于齐援乃仓皇被逐不能得一人之死力及其复位知高渠弥之不可用而愦愦用之一似防心志而病昏惑者以此诗参之大抵旣立之后荒于色而躭于佚游弃国事身谋于弗恤一如后世李存朂之爲人此人心之所以弗附也后汉杨赐传上封事云春秋两蛇鬬于郑门昭公殆以女败此得之矣史记衞灵公与夫人同车而出招摇市过之夫子以爲丑注谓招摇犹翺翔也此曰有女同车将翺将翔正与其事同故诗人覩其荒淫而复思齐女之贤惜忽之不取也】
　　有女同车顔如舜华【芳无反】将翺将翔佩玉琼琚彼美【从大俗从火卽羔字】孟姜洵【平声】美且都【赋也按左传史记载忽不娶齐女隐八年如陈逆妇嬀以嬀氏归陈鍼子送女先配而后祖鍼子曰是不爲夫妇诬其祖矣非礼也何以能育则诗所言同车之女非夫人耶舜木槿其花朝开暮落顔如舜华葢菲薄之词翺翔衣服迎风轻举之貌佩玉琼琚以琼爲琚如圭而正方在珩璜之中此言服饰之美所谓妇言妇容妇功者无一而可有女彼美两相较对之词美言其质之婉娈孟长女姜齐姓洵与信通上句旣言彼美下句加一洵字以叹美之彼美孟姜洵美且都忽若取之则有大国爲援何至见逐哉诗人引而不发耳　毛传同车亲迎也谓亲迎之礼与妇同车也按昏礼壻御妇车姆辞不受壻御轮三周御者代壻乘车先俟于门外壻车始在女家大门外乘之先者道之也门外婿家大门外妇至主人揖妇以入主人壻也观此则亲迎未有壻妇同车者此言同车卽衞灵与夫人同车而出之类　张士泽曰司马相如之临卭从车骑闲雅甚都则都与闲雅当是二义毛诗以闲雅训都非也杨用修曰都鄙之对淮南子始乎都者常卒乎鄙葢天子所居辇毂之下声名文物之所聚故其士女雍容佳丽今谚云京様卽古所谓都也冶容艳态多出于膏腴甲族彼山姬野妇虽美而不都所谓婢作夫人鼠披荷叶也苟非习惯则举止羞澁焉有闲雅乎】
　　有女同行【叶杭】顔如舜英【叶央】将翺将翔佩玉将【七羊反】将彼美孟姜德音不忘【同行舍车而徒擕手同行也英者花之色将将玉音也于琼琚言德容于将将言德音各以其类也德音不忘谓齐侯请妻之之言郑人怀之而不忘也】
　　山有扶苏
　　序刺忽也【续序所美非美然严坦叔曰爲君在辨君子小人而已怱闇于知人所美之人非真美也】
　　山有扶苏隰有荷华【芳无切】不见子都乃见狂且【子余反兴而比也扶苏小木荷华卽莲也子都世之美好者狂狂悖之人且语词】
　　山有桥松隰有游龙不见子充乃见狡童【上竦无枝曰桥游放纵之貌龙红草着地便生子充不见于书卽子都之流狡童狡猾之童　诗意谓髙高下下何地无才郑虽蕞尔岂无堪任使者何宜见者不见不宜见者乃见也上二句以物兴人下二句以貌比德　何黄如曰据左传仲足初爲祭封人因有宠于庄公庄公使爲卿爲公娶邓曼葢君之嬖幸臣也仲虽爲卿诗人本其进身之始而丑之故有狂且狡童之目　游龙一名马蓼字书狂乃猘犬之名说文狡少狗也以此相拟不比于人类并不比以寻常之犬郑自庄公殁后废立如奕簒弑相寻皆祭仲一人爲之谋主扶苏诸诗所称狂狡不指仲而谁指哉葢以其无所畏忌也谓之狂以其谲诈多端也谓之狡此二字亦足尽其生平矣或谓祭仲自庄公时己爲卿昭公卽位年已老矣不应目之谓童不知所云童者犹俗语所云痴儿癫子侮慢之语非必以年论也若谓指忽则忽以世子卽位诗人欲明大义于天下不应以狂童目之且忽亦未尝狂也】
　　萚兮
　　序刺忽也【忽初立外无重援内无良辅将有夺嫡之谋而忽方与女同车泄泄自得故其臣私相谋如此君之不能倡可知矣故曰刺也】
