<!-- { "loadSidebar": true } -->
　　谁谓防无牙何以穿我墉【音容】谁谓女无家【旧以牙叶五红反家叶各空反今按牙家自成韵不必改音】何以速我讼【叶从】虽速我讼亦不女从【此述其自诉之语速讼速狱即多露妄加处然不足不从则行露自多吾身自洁雀角防牙其如我何雀黄雀淫物防贪物故为强暴之比角嘴尖也牙牡齿也雀有咮而无角防有齿而无牙墉墙也速召也谁谓何以是代他人口气而为不信已之词人见男女之讼疑其原有室家之事犹见雀之穿屋而疑其有角防之穿墉而疑其有牙不知雀实无角防实无牙男子之讼乃是恃强凌迫何尝通媒妁备六礼有室家之道而欲我从哉狱所以系囚周礼谓之圜土先狱后讼者谓先系之狱而后置对也　列女传召南申女者申人之女也既许嫁于酆夫家礼不备而欲迎之女曰夫妇传重承业为宗庙主也夫家轻礼违制不可以行遂不肯往夫家讼之于理致之于狱女终以一物不具一礼不备守节持义必死不往而作诗曰虽速我狱室家不足君子以为得妇道之宜传之以絶无礼之求焉　禽经曰雀交不一雉交不再】
　　羔羊
　　序鹊巢之功致也【续序召南之国化于文王之政在位皆节俭正直徳如羔羊也　孔疏服有常制谓之节俭许氏曰节俭谓有节制不自放非谓用财也孔疏行可踪迹谓之正直王介甫曰出公门入私门出私门入公门絶无私交之事所谓行可踪迹也今之大夫孰从而踪迹之哉】
　　羔羊之皮【叶皤蒲何切】素丝五紽【音徒唐何反】退食自公委【音威】蛇【音移叶陀】委蛇
　　羔羊之革【讫力反】素丝五緎【音域】委蛇委蛇自公退食羔羊之缝【音奉叶逢】素丝五緫【音騘又音宗】委蛇委蛇退食自公【赋也小者曰羔大者曰羊羔羊小羊也凡视朝之服用黒羔裘而以缁衣裼之上加朝服其服臣与君同但其别君用纯黒色臣则以他物饰其褎此大夫法服也君子爱其人则所见无非美者独言羔裘就所见而言之为一裘必合众皮而成皮性坚劲两皮不易合必织丝为组组形褊如今之鸾带施之缝中方能连属二皮紽緎緫乃织组时素丝多寡之数也有毛曰皮是裘初成之时也此时之组用丝甚少故曰五紽毛毨鞹存曰革盖裘敝而毛脱也此时之组比紽数稍多故曰五緎缝者皮革而缝见此时之组比緎数又多故曰五緫盖裘愈敝则用丝愈多不如此则不牢固也皆云素丝是始终表里一于素者正其节俭处也考説文无紽字西京杂记五丝为防倍防为升倍升为緎即此之緎盖十升也倍緎为纪倍纪为緵即此之緫盖十纪也缝衣会也补传言五紽者合五羊之皮为一裘即百里奚衣五羊之皮是以五为五羊矣既曰羔羊之皮则羔皮甚小非五羔可以成一裘亦未有一裘而止有五缝者百里奚以五羊之皮食牛此饭牛之衣非大夫法服也公者公堂也委蛇舒泰而有余裕也谢君直曰凡人胸中稍有愧怍其步趋非躁则怠安能委蛇若此　诗志云国事丛脞则近臣劳时势多艰则功名著是故竒节多见于庸君盛功必纪于衰世而化文王之政者朝廷若无事矣闾井若无声矣公庭若无讼矣寮署若无官矣至徳之世上下相忘衣衣食食而已　止就服饰步履一称述之其人説不出许多好处俱于言外可见张席之曰一大夫也毳衣如菼畏之也三英粲兮慕之也素丝五紽忘之也忘则大慕则私畏则瘅而殆焉君子所以观世也　盛世人文如浑金璞玉元气盎然故叠咏委蛇以美之使时事倥偬则当事者跋前疐后不得休沐且饭矣曰退食自公委蛇委蛇足以见君上之化亦足见大夫之材故同是羔羊周之大夫委蛇如龙郑之大夫武力如豹即此可以见人品亦可以占气运矣　春秋繁露羔羊羣而不党有角不用类仁执之不鸣杀之不嘷类义饮其母必跪类礼】
　　殷其靁
　　序劝以义也【续序召南之大夫逺行不遑宁处室家闵其勤劳劝以义也按义者因时制宜当归即归是之谓义】
　　殷【音隠】其靁【古雷字】在南山之阳何斯违斯莫敢或遑振【音贞】振君子【叶兹】归哉【叶资下同】归哉
　　殷其靁在南山之侧【叶即】何斯违斯莫敢遑息振振君子归哉归哉
　　殷其靁在南山之下【叶户】何斯违斯莫或遑处振振君子归哉归哉【兴而比也殷雷声郁勃之象南山终南山山南曰阳违去也何斯违斯言倏而在彼倏而在此喻纣恶之不测也莫敢或遑震惧不得休息之意遑暇也息暂时休息处则在家安处振振即麟趾之振振君子谓良人归归家也君子性情忠厚非乱世应变之才故再三嘱其归也　徐元扈曰古者戍役仲春而归此时雷始发声蛰虫始振闺中思妇于此时独切故闻殷雷而劝之亦即时景而言也　诗测曰振振君子不是又美其徳即小戎温其如玉厌厌秩秩之意想像之极不觉其平日之心情态度有宛然在目者遂一号呼之冀其归也】
　　摽有梅【梅古文作□象子在木上之形书家误为某非也后世作梅从每谐声梅者媒也媒合众味也】序男女及时也【吕伯恭曰诗词汲汲如将失之殆习乱而喜始治者耶按纣之时斮胫刳孕民间不知有室家之乐西土密迩文王沐浴膏泽为父母者见儿女成行未及婚嫁时值初夏感梅实之渐落而急急计六礼之事盖人情穷苦则不愿有其生安乐则欲昌其后自然之理沈仲容曰凡人血气既壮难尽自检情窦既开易愆礼义故婚欲及时者所以全节行于未破之日也】
　　摽【音殍婢小符表二反】有梅其实七兮求我庶【从炗古光字省从□俗从□非】士【从十从一数始于一终于十推十合一为士】迨其吉【从士从口俗从土非】兮
　　摽有梅其实三【叶森】兮求我庶士迨其今兮
　　摽有梅顷【音倾】筐塈【音饩许器反】之求我庶士迨其谓之【兴而赋也此父母择婿之词若以为女子之言绥绥求匹奚啻桑濮之艳姬乎梅之花实在众卉之前故诗人借以为婚媾及时之兴摽字从手谓落也此与有梅二字意义不合玩诗当从木摽乃标字之误标木杪也其实七其实三梅在树杪以渐而少始而十分中有其七继而仅有其三见物之荣盛不久男女当及时婚姻也我谓我之当嫁者求者父母之情庶者未定之谓士者知礼义之人迨者几幸之语吉者年华之富今者及时之词谓者媒妁之言塈取也从土谓梅落而取之于地沾泥涂也诗人一见梅少便生感慨虽分三章总是一时意兴亦是风体如此若必确言始终则如桃夭一诗自花至叶更歴多时作诗者当歴三月乃成无此事　徐笔峒曰三迨字是从容有迨之意言时虽迫而礼宜迨如迨氷未泮之迨字乃求之不暴而节之以礼之意作急迫恐晩者非　苏子由曰凡诗每章有先后深浅之异如此诗及中谷有蓷晋无衣之类固自有説若樛木螽斯之类皆意不尽申殷勤而已欲强求其説则迂杂而不当矣】
　　小星
　　序惠及下也【诗中絶无惠下之意观侍女之引分自安知抚御者之有恩也】
　　嘒【音哕】彼小星三五在东肃肃宵征【星征一韵】夙夜在公寔命不同【兴而赋也嘒微貌三五言其稀盖初昏也肃肃静悄之意宵夜征行公君所也实命不同自知命有贵贱也玩实字有心平气和嗒然放下之意人能安命便是圣贤学问】
　　嘒彼小星维参【音森】与昴【音畱又音旄】肃肃宵征抱衾与裯【音稠又叶条从衣】寔命不犹【如字又叶摇星征一韵昴裯犹一韵参昴二星皆西方宿盖将旦时也衾大被也裯无里单被皆君之寝衣笺云裯牀帐也侯王之家侍女抱衾裯以进君是其常事不必谓当御不必言抱已衾裯以往犹若也言我之命不能如彼　看来安命二字极是寻常不知何故千万人中不得其一推求病根只因心体不浄得陇望蜀所以营营苟苟无所不至　宋子吉曰参星三月伏五月见参伏则昴见参见则昴伏二星同宫而不并见自有相让之情而无相妬之势故以为兴　説文实富也从宀从贯贯货贝也神质切寔止也从宀从是声常只切韵防实寔义同音异増韵注实寔通用误然今皆互用】
　　江有汜
　　序美媵也【续序勤而无怨嫡能悔过也　小星言妾之引分自安见嫡之能慰其下此诗言嫡之悔过相得见媵之能感其上　郝仲舆曰此言嫡初归不以备嫔妾之数媵无怨言嫡亦感悟故作此诗晦庵改为媵待年于国嫡不与偕行夫待年不行亦何尤于嫡哉】
　　江有汜【音祀羊里反石经作洍】之子归不我以不我以其后也悔【虎猥反】
　　江有渚【音煑】之子归不我与【去声】不我与其后也处
　　江有沱【音徒】之子归不我过【去声叶戈】不我过其啸也歌【兴而比也水决复入为汜小洲为渚大水溢出别为小水曰沱江以纳众流故大物大则小者从媵之从嫡亦犹是也支流分而复合喻众妾始见弃而终见收也之子谓嫡归于归也以挟已而偕行与谓与于嫔妾之列处畱而安处谓不摈黜也过责也既悔既处之后不我督过故下直接啸歌啸蹙口出声以舒愤懑之气歌柯也吟咏有上下如草木之有柯叶歌则得其所而乐矣悔处啸歌是妾行时大喜过望故遥想正嫡如此既不我以不我与矣而复悔复处复啸歌岂沐浴文王之化而然耶　愚观妇人女子逺之则怨娣妾之情尤难调剂今媵见疎而不怨嫡亦悔过而相安圣人録其诗非徒为嫡庶垂范君臣朋友之间情义未孚当休休穆穆静以俟之久当自合一有怨怼便开嫌隙嫌隙一开不能复合江汜一诗五伦良药读召南者从此悟入其无面墙之立矣朱子曰夏水自江而别以通于汉还复入江冬竭夏流故谓之夏其入江处今名夏口即所谓江有汜也禹贡岷山导江东别为沱黄氏谓沱自导江县分江东至眉州彭山县入江　邹肇敏曰或谓礼惟嫁长女余皆为媵自啓以前皆然然太任固挚任仲女何为曰嫔周室而春秋纪季姜归京师鲁女叔姬季姬归侯国者亦不少矣汉儒乱渎不经之説何可据也】
　　野有死麕
　　序恶无礼也【诗止言其无礼而可恶自见序言恶无礼原作诗者之意也昏礼五纳采用雁纳征用币以死麕死鹿为雁币此所谓无礼故女家拒之诗人述其所见如此如旧云强暴相陵则宜痛絶而可姑徐徐云尔乎】
　　野有死麕【音君俱伦反与春叶】白茅包【补苟反与诱叶】之有女懐春吉士诱【音酉】之【赋也郊外曰野已割之牲曰死麕麞属似鹿而无角茅可缩酒洁清之物也包裹也春者天地交感万物资生之时故女之懐婚姻者谓之懐春不以礼来近于戏矣故曰诱此诗述其恶之之词言野有死麕白茅包裹以为币雁有女子懐春欲嫁而善良之士不以礼娶则诱之矣六礼不备即是诱无礼者岂是吉士但美其称以责之言汝本善良何乃为此犹今责人者言谨厚者亦复为之序所谓恶隠然言表　诗揆诱字不要看壊了古谓以礼道之为诱如诱造诱射善诱是也】
　　林有朴【音仆】樕【音速】野有死鹿白茅纯【音豚】束有女如玉【朴樕小木也以麕鹿为质即古俪皮之谊以朴樕为礼若致薪蒭之类纯全也言全用白茅裹束有女如玉言其贞洁不可诱　一説如玉质性温润不假粉饰也】
