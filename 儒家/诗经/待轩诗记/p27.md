<!-- { "loadSidebar": true } -->
　　出其东门有女如云【丁元切又如字】虽则如云匪我思存【从录切又如字】缟【音呆】衣綦【音基】巾聊乐【音洛】我贠【音元又音云上从口石经从厶　赋也如云非谓其多葢形容衣服之华艳唐诗所云云想衣裳也旧谓被弃之女则不应侈以如云或谓淫奔之妇又不应引之自较缟自色綦苍色中蒙首饰也缟衣綦中犹云荆钗布裙聊者且畧之词亦自足之意　毛传缟衣白色男服綦中苍色女服言室家相乐也杨用修曰今之云字乃员之省文诗景员维河秦誓虽则员然石鼔文君子员猎员猎员游皆与云通也古有以云字作结者仿此】
　　出其闉【音因】阇【音都】有女如荼【音徒】虽有如荼匪我思且【音徂】缟衣茹【音如】藘【音闾力于反】聊可与娱【音虞　闉门外副城阇城门上之台荼茅秀物之轻者如荼喻衣服之飘扬也且字与上存字对当作实字看释文且音徂往也与士曰旣且且字同义思存者思而存于心思徂者谓思而欲向其人也茹藘可以染巾观东门之墠篇此草乃郑东门所有言此者葢卽田野所有以自润色更不外求上言聊乐者自乐也此言与娱则夫妇同乐也能乐于此则不动心于彼矣　一云缟衣衣之色茹藘裳之色】
　　野有蔓草
　　序思遇时也【谓感物怀人思畴皆相遇之时也不期而会曰遇　李瞻韦曰班荆并坐倾葢交欢古以邂逅缔结者不少何所凭而以爲男女相遇哉或谓胥臣遇冀缺于田中见其夫妇相馌如宾深爲投契故赋此诗】
　　野有蔓【音万】草零露漙【音团又音阮】兮有美一人清扬婉兮邂【音械】逅【音侯】相遇适我愿【叶逺】兮【兴也郊外曰野蔓草牵连纒绵之草漙多也草得露多则枝叶鲜妍以兴人遇胜友则神情悦豫有美一人自言其所思葢意中实有其人非虚拟也清是目清明扬是眉疎秀婉顺也言其眉目之间和顺可掬也不期而遇曰邂逅适我愿言与我所愿交者适相合也诗人述当日相遇之情景如此至今思之也】
　　野有蔓草零露瀼【音穰如羊切】瀼有美一人婉如清扬邂逅相遇与子偕臧【瀼瀼露瀼貌婉如清扬犹曰婉而清也偕臧两人切磋之益　此诗子太叔以拟赵孟子齹以拟韩起孔子以拟程本其非淫诗可知】
　　溱洧
　　序刺乱也【男女无别互相调戏是谓之乱诗人之刺罪累上也　竹书平王六年郑迁于溱洧】
　　溱与洧方涣【于元切】涣兮士与女方秉蕑【古顔反】兮女曰观乎士曰旣且【音徂】且【七也切下同】往观乎洧之外洵【平声】訏且乐【音洛】维士与女伊其相谑赠之以勺药【赋也溱洧水名解见褰裳涣涣氷解而水流之貌方者初起之词士女游观之士女非夫妇也秉执蕑兰也旣且之且往也且往之且发语词洵信訏大也言其地之广维言更无他事伊其犹云因而谑调戏也　此咏民间士女同游之事溱洧言其地涣涣言其时士女言其人秉蕑言其事女曰观乎问之也士曰旣且答之也且往观乎士欲偕女同往也此六句一意说下言我旣往观矣人言洧之乐果然不谬何言乎其乐也维士与女互相调笑以芍药相赠岂可不乐　芍乐草本生于春间于初夏一名叮离故古人用以赠别牡丹名木芍药各自一种后汉书薛注云郑国之俗三月上已桃花水下之时至溱洧水上招魂返魄秉兰草祓除不祥则郑之】
　　【风俗从来如此】
　　溱与洧浏【音留】其清矣士与女殷其盈矣女曰观乎士曰旣且【音徂】且【七也切下同】往观乎洧之外洵訏且乐维士与女伊其将谑赠之以勺药【浏深也浏其清水深而清也殷众盈满也人众故充满于溱洧之上将相将也　邹肇敏曰乐记郑音好滥淫志葢土风化气习气化响五行莫不有淫气八方莫不有淫声特郑爲尤甚耳夫子恶乱雅乐恶其声非恶其诗也今郑诗具在谁爲淫者无论缁衣之好贤羔裘之思执政鸡鸣之勤生乐善与夫一切谋臣宗臣大夫之讽諌爲不谬于无邪之志卽最防狎如溱洧庄士涊齿而读不欲竟尼父顾有取焉见道民之路在上所先使闲之者足以戒而已晦庵以论语有郑声淫一句凡诗之婉媚者悉以淫槩之知有声而不知有诗亦可谓不善读论语而近于谄矣朱郁仪曰郑诗二十一篇始武庄终忽突皆国事也其他亦多贤人君子之辞而宋隭误释放郑声之语遂去小序尽以淫奔目之夫诗非声也声非诗也措诸文辞爲诗被诸管音律爲声郑声淫故仲尼放之岂仲子有女诸诗乎　崔仲鳬曰王栢欲删郑衞诸诗爲其淫也肰以序求之各有所指录桑中可以知衞之乱录溱洧可以知郑之衰彼男女赠答之狎夫子必不录也春秋壤君臣兄弟之伦郑先之壊父子夫妇之伦衞先之衞录緑衣而验于定中郑録叔田而验于东门春秋其纲诗其目也耶】
　　齐【太公望之封地在青州岱山之隂维淄之野初都营丘故城在今山东青州府昌乐县东五十里传六君至献公徙治临菑今青州临菑县北古齐城是也郝仲舆曰五覇始郑而齐继之故次郑　季札观乐于鲁歌齐风札曰泱泱大风表东海者其太公乎今观齐诗十一章强半荒淫之辞不知当时所歌者何诗而季札所赞者何意也卽一国而他国可知皆人谓左多夸诬其斯之谓与】
　　鸡鸣
　　序思贤妃也【续序哀公荒淫怠慢故陈贤妃贞女夙夜警戒相成之道焉　公羊传庄四年齐哀公烹乎周哀公名不辰太公六世孙襄公九世祖也史世家亦言周烹哀公则哀公之荒淫怠慢可知矣朱郁仪曰周史武王女适齐爲乙公夫人乙公生癸公癸公之子爲哀公以荒淫诛此所谓贤妃者其乙公之王姬乎】
　　鸡旣鸣矣朝旣盈矣匪鸡则鸣苍蝇之声【赋也大抵人君在深宫之中耳不闻君子之箴规目不见卿大夫之风范所恃者全在内助此诗皆贤妃告君之词　书传言夫人御于君所太史奏鸡鸣于阶下夫人鸣佩玉于房中告去少师奏质明于陛下夫人庭立君出朝世衰此礼废故夫人自告也朝谓防朝之臣盈满也言朝臣俱列于朝堂也匪鸡则鸣苍蝇之声葢贤妃当夙兴之时心常恐晚故闲其似者而以爲真此贤妃疑其已迟之词或曰蝇乃鹰字之误月光犹似东方之明若蝇声与鸡声无有似处特其不安于寝而悚惕于心者真有无声而听无形而视一叚光景故凡疑似于妃之耳恍愡于如之目者无不认以爲真也】
　　东方明【音芒】矣朝旣昌矣匪东方则明月出之光【毛昌盛也东方明疑其爲日光不知乃月出之光贤妃幸其尚早之词也】
　　虫飞薨薨甘与子同梦【叶明】会且归矣无庶予子憎【尔雅有足谓之虫无足谓之豸羽虫三百六十鳯爲之长则鸟亦称虫此虫飞薨薨非虫豸之属葢羽族也薨薨众也甘与子同梦此反语言虫飞已薨薨矣尚可恬然与子同梦乎防朝防也无庶犹庶无倒语也予子谓告与子言朝臣之防者且将归矣可速起视朝庻予与子不见憎于羣臣也　唐上雅曰君未视朝臣固不得遽入君虽不出臣亦不敢自散故朝盈朝昌极是虚活而防且归矣特其言自警切如此此皆贤妃告君而借忠于外臣之词】
　　还
　　序刺荒也【续序哀公好田从禽无厌遂成风俗习于田猎谓之贤开于驰逐谓之好焉　从兽无厌谓之荒言俗好猎不言君从禽此风人之防】
　　子之还【音旋】兮遭我乎峱【音铙】之闲【音奸从门从月门夜闭见月是有间隙也俗从日非】兮并驱从两肩兮揖我谓我儇【音喧许全切】兮【赋也子我出猎者相称谓之词之往也还昌茂皆地名见崔灵恩集注遭遇也峱山名驱驰马并驱与所遇之人并驱从逐也兽三嵗爲肩揖马上相逢而揖儇便利也诗意谓以子防才乃揖我而谓我儇则世无有过我者矣葢自矜其党以气陵之之词诗人不加讥刺直述其语而矜夸之习昭然言表矣】
　　子之茂【莫后切】兮遭我乎峱之道【他口切】兮并驱从两牡兮揖我谓我好【于九切】兮【道路也尔雅一达谓之道有美无丑曰好】
　　子之昌兮遭我乎峱之阳兮并驱从两狼兮揖我谓我臧兮【山南曰阳狼似犬锐头白额高前广后物之最勇猛者臧善也弑与好取协韵耳无浅深也】着
　　序刺时也【续序时不亲迎也　礼惟天子不亲迎使三公迎后观篇中所云着乃朝内之位至于充耳琼华乃公侯之服而槩以爲刺流俗失其防矣】
　　俟我于着【音柱直居反】乎而充耳以素【叶丝租反】乎而尚之以琼华【叶敷】乎而
　　俟我于庭乎而充耳以青乎而尚之以琼莹【音英】乎而俟我于堂乎而充耳以黄乎而尚之以琼英【叶央】乎而【赋也不言不亲迎而但言其俟我之处与其服饰之美而刺意自见俟待也我设爲嫁者之词门屏之间谓之着卽宁也人君视朝所宁立之处俟我于着是不亲迎也由着而庭自外而至内也大婚之礼衣冠皆盛饰独言充耳者举一以槩其余也充耳纩也悬之当耳故曰充耳素以素丝爲绳而悬之也所云素青黄者以三色错杂爲之每章各举一色也尚加也琼华美石似玉者于素丝之末缀以琼华所以饰观尔雅木谓之华草谓之荣荣而不实者谓之英荣华英借草木以形容玉色　吕伯恭曰昏礼壻往妇家亲迎旣奠雁御轮乃先归俟于门外妇至壻揖妇以入及寝门揖入升自西阶齐人旣不亲迎故但行妇至壻家之礼俟我于着此昏礼所谓壻俟于门外妇至壻揖妇以入之时也俟我于庭庭在大门之内寝门之外此昏礼所谓及寝门揖入之时也俟我于堂升阶而后至堂此昏礼所谓升自西阶之时也壻导妇入故于着于庭于堂毎处皆俟之　愚味诗言俟我于着于庭于堂已明其不亲迎矣而复于充耳琼华再三咏叹者何也衣服者礼仪之章表今合二姓之好以爲宗庙社稷主而废亲迎之礼则人伦道防虽端冕凝重如被衣冠于土偶葢惜之也愧之也礼天子不亲迎此言堂宁琼华非士大夫所得与则所刺者葢公侯也按春秋桓三年公子翚如齐逆女九月齐侯送姜氏如讙公会齐侯于讙夫人姜氏至自齐胡氏曰自亲迎礼废于是有父母兄弟越境而送其女者以公子翚往迎则旣轻矣会齐侯于讙是公之行重在齐侯不在姜氏岂礼也哉据此则诗之所刺未必非桓公也】
　　东方之日
　　序刺衰也
　　东方之日兮彼姝【音枢】者子在我室兮在我室兮履【音里】我卽兮
　　东方之月兮彼姝者子在我闼【音挞又他月反】兮在我闼兮履我发【方月反】兮【兴也姝美也室房也履足所依也草曰屝□麻曰屦皮曰履卽就也闼门也发曳履而去也室在寝内闼在门内自室而闼自内而外也日出而来月出而去非淫奔明矣　朱康流曰东方之日日之始升也履我卽相依而止也喻治道方盛则贤者向风而至也东方之月月之始亏也履我发相蹱而去也喻治道将衰则贤者见几而作也故序谓之刺衰彼姝者子与干旄之诗所云彼姝相同】
　　东方未明
　　序刺无节也【续序朝延兴居无节号令不时】
　　东方未明【叶芒】顚倒衣裳顚之倒之自公召之【赋也颠倒仓皇急遽之状古者衣裳相连上曰衣下曰裳自从也羣臣之朝别色始入今东方未明已非辨色之时羣臣颠倒衣裳而朝人又从君所来召之令人应接不暇此卽召命一节而其他政令可知矣】
　　东方未晞顚倒裳衣倒之顚【典因反】之自公令【力星反】之【晞日之始升召谓招之至令谓使之行】
