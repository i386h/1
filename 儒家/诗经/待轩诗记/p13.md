<!-- { "loadSidebar": true } -->
　　舒而脱【音兑】脱兮无感我帨【音税】兮无使尨【音忙】也吠【此三句拒麕鹿朴樕之语谓其不成礼故告以舒徐无遽进此为也舒缓也脱解也谓解脱其茅束之麕感动也帨巾佩尨犬也大声曰吠奔走失节则动其佩饰非礼相干主不迎客则狗吠皆无礼也无感我帨言结帨之命我将有待尔无得近我之身也无使尨也吠言闲家之道我自有在尔无得近我之家也感字下得古奥若云动其巾佩便粗俗　王雪山曰此是在野而贫者取兽于野包物以茅防门有犬皆乡落气象小民之家知恶无礼圣化入人深矣】
　　何彼秾矣
　　序美王姬也【曰美王姬则缔姻者亲迎者俱在刺中矣刺非其伦类也诗説齐襄杀鲁桓公荘王将平之使荣叔锡桓公命因使荘公主昏以桓王之妹嫁襄公周人伤之而作邹肇敏曰三百篇槩多错学者不得古本见之即心知其错无敢出一语以相证如何彼秾矣一诗明言平王之孙其为东迁以后何疑以其窜于召南遂强为之释目平王为平正之王齐侯为齐一之侯如书称宁王易称康侯之类盖谓召南作于文王时距平王不啻逺也惟章俊卿力诋旧注之舛直谓即春秋所书归齐之王姬然终无解于篇次之殽乱乃依违其説曰为诗之时则东周也采诗之地则召南也郑渔仲曰曽不思黍离既作甘棠故地已非周有天朝归妹何与岐雍旧民事秾李之歌不与条梅并奏审矣顾安所采此或者又见春秋两书王姬归齐未知谁是此诗所咏夫帝子下降何国蔑有即齐以名邦聨姻王室当亦不止此二姬特由鲁主婚则书非鲁主婚则不书耳乃荘十一年之书词略不若元年之书词详者此即删诗録彼秾意也车中之难鲁荘与齐襄讐不共戴荘王即欲以遗姑系援大国岂无嘉耦而必适淫秽之雄狐又其他同姓之侯谁不可为昏主而必以属俨然缞绖之鲁为鲁人者纵饵荣叔之锡命独不当引义力辞乎而仆仆焉甘心为讐人役宜乎诗人伤之也　左传荘公元年夏单伯送王姬秋筑王姬之馆于外冬十月王使荣叔来锡桓公命十一月王姬归于齐】
　　何彼秾【音农毛郑吕严皆从示石经朱本从禾】矣唐棣【音第】之华【音花又叶敷】曷不肃雍【雝石经作雍】王姬之车【尺奢反又音居　兴也见华则知木见车则知人此兴意也秾盛貌唐棣郁李凡花先合后开唐棣先开后合肃敬雝和也王姬之车指其始嫁来时所乗之车也何彼曷不皆设问之词一啓口便可想见伤之意不言王姬而言王姬之车者不敢切指之也言外有惜乎配非其人之意　范士文曰曷不者有惊出望外之意盖王姬似难责以肃雝王姬之车似难着以肃雝今曷不肃雝也宛然塞路聚观相顾叹赏以为不可及】
　　何彼秾矣华如桃李平王之孙齐侯之子【奨里反　此承上章主美王姬故先言平王之孙下章言齐之来娶故先言齐侯之子唐棣一种故单言王姬桃李红白相对有如夫妇故并言平王之孙齐侯之子　平王之孙齐侯之子再三言之无限感慨平王即宜白齐侯之子即襄公】
　　其钓维何维丝伊缗【音民亡贫反】齐侯之子平王之孙【俱伦反孔云钓者以此有求于彼执丝纶以求鱼娶者以已有求于人用善道以相呼缗合丝而为纶也其钓维何维丝伊缗或以为比媒妁之好或以为比男女之合此皆常事不足讽刺诗人之意正指荣叔之锡命而言盖荘王欲以遗姑系援强齐鲁为宗国借重主盟恐鲁以宿怨为词也先以锡命为饵君臣之间夫妇之际相牵相引惟利是视昏姻之道衰矣言族类则先平王之孙君臣之分也言昏姻则先齐侯之子夫妇之义也诗意谓王家侯族昏嫁不宜如此　男女之界以严为主夫妇之道以和为贵唐棣花反而合桃李种异而同丝缗合两为一皆和之象也】
　　驺虞
　　序鹊巢之应也【续序鹊巢之化行人伦既正朝廷既治则庶类蕃殖搜狩以时王道成也按序以麟趾为闗雎之应驺虞为鹊巢之应读诗者遂谓驺虞为仁兽不知驺虞二官名谓驺御虞人也鸟兽蕃殖二官之功故呼其名而嗟赏之圣人録此见当时任贤使能畜牧之官皆得其人也　诗弋曰仁不废礼故讲搜苗杀不碍生故歌驺虞至此仁渐义洽礼陶乐淑矣文选注引琴操曰驺虞召国之女所作】
　　彼茁【音札又音拙】者葭【音加】壹发五豝【音巴】于【音吁】嗟乎驺【音邹】虞【旧叶牙补协云与吁嗟麟兮一例不必叶】
　　彼茁者蓬壹发五豵【音宗于公反】于嗟乎驺虞【赋也茁草出地也芦之初生者为葭泽草也蒿之刼生者为蓬陆草也发非发矢乃发纵指示之发周礼所谓驱逆也豝牝豕尔雅豕生三子曰豵豝大于豵葭丛高故豝藏焉蓬丛低故豵藏焉一发而见五豝见五豵者谓生育之蕃息也举一葭蓬以槩草木之并秀举一豝豵以槩禽兽之繁殖吁嗟乎驺虞归功二官而叹赏之词驺谓趣马主为诸官驾説音税虞虞人主田猎之事射义天子以驺虞为节乐官备也谓驺御虞人皆不乏则官备可知自毛氏以驺虞为义兽司马长卿张茂先陆元恪陆农师诸家考较形似辨白声象若亲见其物者而驺虞遂与麟方驾矣欧阳永叔曰汉世诗説四家毛最在后毛诗未出之前説者不以驺虞为兽今考尔雅释兽中无驺虞　仁以亲而始麟趾称公子公姓备人道之所尊仁以物而终驺虞言五豝五豵极物类之所盛　解頥新语文王之风终于驺虞序以为王道成则近于雅矣文王之雅终于鱼丽序以为可告神明则近于颂矣风见伤劣之差故周南先于召南雅见积渐之义故小雅先于大雅程正叔曰周南召南如易乾坤二南之诗盖圣人取之以为天下国家之法使邦国郷人皆得歌咏之也有天下国家者未有不自齐家始故先言后妃次言夫人又次言大夫妻而古人有能修其身以化在位者文王是也故继之以文王之诗　按麟趾序谓闗雎之应意尚可通盖夫妇同徳父子一气感召所至理亦然耳至于驺虞为鹊巢之应此何説也其以一女子之贤遂足鼓动羣类长养万物耶夫诗之言后妃者非言后妃也郑谱云文王刑于寡妻至于兄弟以御于家邦故二南首以后妃夫人之徳终以麟趾驺虞言后妃夫人有斯徳兴助其君子皆可以成功至于获嘉瑞盖文王齐家治国能致后妃之化则自内及外自近及逺丕治从风不待言矣故观动植之物繁而天下之昌大可知驺虞二官之得其职则在朝之百僚靖共尔位可知所谓正身以正朝廷正朝廷以正百官者于斯而极故羔羊曰鹊巢之功而此曰鹊巢之应陆子曰麟鳯草木縁化而应其此谓乎】
　　邶鄘卫【邶鄘卫皆在冀州商纣畿内之地西阻太行北逾衡漳东南跨河即今河南卫辉府淇县等处武王伐纣以京师封纣子武庚为殷后乃三分其地使管叔蔡叔霍叔监之自纣城而北谓之邶南谓之鄘东谓之卫武王崩三监叛周公征之三年乃定书序曰成王既伐管叔以殷余民封康叔此时邶鄘悉归之卫矣邶鄘乃武王封建时之名故相传不变而曰邶鄘卫季札观乐亦不分别而合并言之郑氏谓卫子孙并彼二国者臆度之説也胡庭芳曰邶古作鄁邶鄘卫皆以水得名邶水在太山之阜鄘水出宜苏县卫水在灵夀即今真定　邹肇敏曰説者以邶鄘之诗皆为卫作夫风既列为三何得尽属之卫或曰圣人存邶鄘不与卫之灭国也夫使邶鄘本无诗圣人割取卫诗数篇强厠其间以为存亡继絶其谁信之且邶鄘亦非灭于卫也其初武王以封三监三监叛成王讨而灭之成王灭之而仲尼于数百年后借他诗以存之不经亦甚矣总因三国多错遂滋后儒疑义今试略举其槩如緑衣燕燕等篇明是荘姜之诗何以系之邶偕老鹑奔等篇明是刺宣姜及子顽之诗何以系之鄘若以为采诗者本其所作之地则一荘姜也何以自赋緑衣则于邶国人赋硕人则又于卫且泉水作于他邦载驰作于许国何以系之邶鄘也若云其诗皆为卫作而为卫国之所传则何以不附之卫式微旄丘既云作于寓卫何以又属之邶且定中何以在载驰前淇澳何以在载驰后编诗者不应倒置若此其为错无疑　凡诗属本国者序皆不称国名此定例也邶鄘之诗序书卫者十之五六岂所咏者卫事而咏之者邶鄘之人耶盖邶鄘之地即卫地邶鄘之事即卫事邶鄘之诗即卫诗如緑衣终风日月乃庄姜自伤之诗而序亦书卫明乎卫国内乱不敢宣播其诗流传至邶鄘邶鄘之人乐道而歌咏之故书卫以识其所自来云尔　二南纪文母之化卫祸基于衽席覃及宗社故二南之后即继以卫见闺门为王化之原治乱存亡靡不由此此序诗者之本意也张子厚曰周之兴也商民后革及其衰也卫风先变】
　　邶【音佩从北从比非　刘公瑾曰卫风三十九篇而邶风才十有九然观緑衣则妾僭嫡矣燕燕则臣弑君矣谷风则夫妇之道乖新台则男女之伦灭二子乗舟则父子之恩絶旄丘则无恤邻之义简兮则无尊贤之心北门则失劝士之道乱常败政渡河野处已兆矣不待读定之方中而后知也】
　　柏舟
　　序仁而不遇也【孔丛子载孔子曰吾读柏舟见匹夫执志不可夺也】
　　泛彼柏【从木白声俗从百非】舟亦泛其流耿【音梗古幸反】耿不寐如有隠忧微我无酒以敖【音翺从出从放】以游【兴而比也此寓言不见遇而忧也　柏坚固之木舟负重致逺之器以柏为舟当乗风破浪一日千里今与浮萍防梗同其飘泊岂不可惜故曰亦泛其流亦字有味耿耿小明也凡人心有忧他皆不省止此一路最为明白隠忧者説又説不出撇又撇不下本自隠忧而云如有盖沈忧之人不知所忧何事但觉胸中有物耳若是者我非无酒可以遨游而此忧非酒之所能释也故为不了之语微非也敖与遨通　荀子柏经冬而不凋蒙霜而不变物得其贞者】
　　我心匪鉴不可以茹【音孺】亦有兄弟不可以据薄言往愬逢彼之怒【赋也此言所以隠忧之故　鉴镜茹受也鉴之于物不择妍媸皆纳其景我心匪鉴不能善恶皆纳是以不遇于世兄弟指僚友言据倚借也薄言聊且与言往愬以中情告之彼即兄弟也意向既殊语言无味故薄言往愬逢彼之怒】
　　我心匪石不可转也我心匪席不可卷【音卷从巳卩也】也威仪棣【音第】棣不可选也【此言彼虽怒我我之心决不变易石是不可转者我心匪石専一无移而不可转席是不可卷者我心匪席平直无曲而不可卷转有从新之意卷有去故之意既不可转又不可卷惟以礼自守不失其威仪而已常棣华蕚相承最为繁盛故以棣棣形容威仪之盛不可选谓威仪自有常度不可选择为夭冶之态以避祸也】
　　忧心悄【七肖反】悄愠于羣小觏闵既多受侮【音武】不少静言思之寤辟【音辟】有摽【符小反　上章言内不失乎已此言外不理于口　徐锴云悄忧思低小也愠怒也君子见逺识微故忧之深小人安危利灾与君子异趣故怒之至闵病也闵由天命事属偶然故曰觏侮出人为用力相加故曰受言语词辟作擘防也摽击也端居静坐则思念至梦惊而醒则防手拊心自朝至暮无一刻舒快】
　　日居月诸胡迭【音垤】而微心之忧矣如匪澣【音缓声管反】衣静言思之不能奋【下从田】飞【此就上章申言之以见此忧难于自释　居诸语词胡者诘问之语胡迭而微言何故日朘月削一日不如一日指国事也如匪澣衣蒙垢受辱无从洗涤之象不能奋飞左牵右掣不能展舒之象】
　　緑衣
