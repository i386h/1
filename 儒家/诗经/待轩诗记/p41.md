<!-- { "loadSidebar": true } -->
　　兄弟防【音许歴反】于墙外御其务【叶防】每有良朋烝也无戎【赋也此言兄弟之不相得者　防很也务事也外御其务犹言以外御为事不因小忿而败亲也烝众也戎谓称兵犯难烝也无戎言朋友虽众莫肯出头犯难挺身救我也】
　　丧乱既平既安且宁虽有兄弟不如友生【此言庸人之情　周室既安公之心亦可以释然自寜矣乃回首兄弟之间辟者辟囚者囚生死升沉逈不相及曾不如一时友生戮力王室者得以同享富贵也饮恨满怀声泪俱咽】
　　傧【宾切】尔笾豆饮酒之饫【于虞切】兄弟既具和乐且孺【此言兄弟之乐　傧陈也饫餍也毛传不脱屦升堂谓之饫周语有王公立饫具俱也孺者一片天趣有如赤子彼以为不如友生者非也平安无事正宜聚乐】
　　妻子好【去声】合如鼓瑟琴兄弟既翕和乐且湛【叶持林切忽説到妻孥正彻透人情处　郑笺王与族人燕则后与宗妇内宗之属亦燕于房中翕合也湛乐之至也如鼓瑟琴可为和乐矣若兄弟既翕则和乐而且湛　顔之推曰兄弟之际异于他人望深则易怨地亲则易狎譬犹居室有穴则塞之有隙则涂之方无頽毁之虑如鼠雀之不恤风雨之不防壁坏楹摧无可救矣仆妾之为雀鼠妻子之为风雨可不畏哉　又曰兄弟者分形连气之人也方其幼也父母左提右挈前襟后裾食则同案衣则传服学则连业游则共方虽有悖乱之人不能不相爱也反其壮也各妻其妻各子其子虽有笃厚之人不能不少衰也娣姒之比兄弟则疏薄矣使疏薄之人而节量亲厚之人其能讲敦睦之事乎】
　　宜尔室家【叶姑】乐尔妻帑【音奴】是究是图亶其然乎【帑子究穷图谋亶信也言冝室家乐妻帑毕竟从友爱中来或言之不信再四思维方觉吾言之有味　徐儆曰善叙事者不过自安乐而患难自患难而死丧以为详尽矣此诗却把死丧在前自此而患难而安乐事愈缓时愈暇而兄弟之情愈见其不可解则所谓莫如者了然睹矣非圣人其孰能之】
　　伐木
　　序燕朋友故旧也【丘琼山曰古者人君以嘉礼宾臣有四焉宗族兄弟也朋友故旧也孤卿大夫士也公侯伯子男也其礼之行也有飨有食有燕其燕也有因祭而馂有因劳而劳有因闲暇而会所谓飨者烹大牢以饮宾几设而不倚爵盈而不饮以训恭俭也食者是为飨礼之中举乐以荐牲体焉燕则异于飨食之礼以示慈恵其乐无算取其驩而已其爵无算取其醉而已至于中庸曰燕毛序齿坊记曰因其酒肉聚其宗族以教民睦是祭毕而馂四牡皇皇者华所歌是因劳而劳伐木之燕所谓迨我暇饮此湑是因闲暇而防也记注云飨以严为主故曰训恭俭燕以亲为主故曰示慈惠】
　　伐木丁【音争】丁鸟鸣嘤【音婴】嘤出自幽谷迁于乔木嘤其鸣矣求其友声相【去声】彼鸟矣犹求友声矧伊人矣不求友生神之听之终和且平【兴也此诗饮诸父诸舅兄弟而先之朋友盖天子之友不越同姓异姓也　丁丁伐木声嘤嘤两鸟相应之声幽深乔高相视矧况也伐木非一人之事故借以起兴友谊当伐木之时鸟且鸣且飞出谷迁乔而求其友可以人而不如鸟乎朋友之信可质神明遂援神而以和平自誓和则不尚意气平则不分冨贵贫贱终则到底不变朋友之道尽于此四字中矣　苏子由曰事之甚小而须友者伐木也物之无知而不忘其羣者鸟也语曰良禽择木良臣择主主明则士附林茂则鸟归故必出谷迁乔而后可以求友】
　　伐木许【音虎】许酾【音师】酒有藇【音叙上声】既有肥羜【音宁直吕反】以速诸父宁适不来微我弗顾【音古】于【音乌】粲洒埽陈馈八簋【音轨已有切】既有肥牡以速诸舅寜适不来微我有咎【上章以伐木其事为朋友之义故下章各言伐木以题之　许许众人共力之貎酾以筐泲酒而去其糟也字书藇音余□藇香草酾酒者或以筐或以草藇者酾酒之草也羜未成羊也尔雅注俗呼五月羔为羜肥牡肥羜之牡者速召也天子谓同姓诸侯诸侯谓同姓大夫皆称父异姓则称舅同姓大国则称伯父同姓小邦则称叔父异姓大国则称伯舅异姓小邦则称叔舅微无顾念粲洁也簋盛黍稷之器簋八则笾豆倍之天子燕礼之数也咎过也宁适不来微我弗顾郑笺谓寜召之适有故而不来无使言我不顾念也若尔是世情塞责语寜与微乃速客时引领属望意中忖度之辞邓汝极谓寜适有他故而不来乎将无弗我顾又得无我有咎而不来也盖望其来而虑其不来如此物性志云诸父用羜诸舅用牡者羜食礼义亲而礼数牡飨礼意重而礼厚言各有当也正义曰此是燕礼非飨礼飨烹太牢此惟肥羜非飨礼明矣】
　　伐木于阪【音返】酾酒有衍【音演】笾豆有践【在演切】兄弟无远民之失徳干糇以愆【在浅反】有酒湑【思吕反】我无酒酤【音沽】我坎坎鼓我蹲【音逡】蹲舞我迨我暇矣饮此湑矣【丁丁伐木许许举木于阪则自山而陆矣阪解见郑风东门之墠水溢曰衍言酒多也践解见豳风伐柯干糇干食也饼饵之类民间遇佳节用以餽亲族戚里者以愆者因不相馈而致愆尤也以薮泲酒曰湑酤买也坎坎鼓声蹲蹲舞貎迨及也人所以失兄弟朋友之义者非必有大故但以干糇之薄不以分人而至于有愆耳故我于兄弟无令疎逺有酒则湑无酒则酤乗此闲暇且鼔且舞饮酒相乐不知其有他也兄弟无逺劝戒之辞世道凉薄恩义疏阔则燕饮聚防之事以渐而废薛赣君曰郷党阙于嘉宾之欢九族忘其亲亲之恩饮食周急之厚弥衰送往劳来之礼不行人道不通则阴阳否隔和气不兴未必不由此也】
　　天保
　　序下报上也【苏子由曰人君以鹿鸣以下五诗宴羣臣天保者盖以答是五诗于其宴也而用之与　史记武王克商忧天保之未定于是有营雒之意此诗疑作在东都既成之后　晁氏曰昔夏后初都阳城南逾洛阳百里而逺殷汤迁亳东逾洛阳五十里而近皆会洛阳而不都周兴武王既定鼎郏鄏复使召公相宅洛邑周公营成周厥后王城借平王之迁成周借敬王之入郏鄏之鼎厯过其卜其犹天保之余庇乎】
　　天保定尔亦孔之固俾尔单【音亶又音丹】厚何福不除【直虑反】俾尔多益以莫不庶【商豫切从炗炗古文光字俗作庶非　赋也保者抱持爱护之意受命于天故曰天保定者不移之谓尔指君固坚孔甚也亦孔之固犹云美哉山河之固俾使单尽也单厚谓事事从厚除者除旧生新今日之福已过明日之福又来应接不暇之意多益谓多行利益于民庶众也谓民物蕃庶此颂天之安定我君使有以致此按前三章俱以天保定尔一句唤起言宅中图大事非偶然皆天之所保天之所定也观召诰天廸从子保天廸格保洛诰公既定宅等语可见天道无亲归于有徳首二章以规为颂全是在徳不在险之意】
　　天保定尔俾尔戬【音剪子浅反】谷【嘉谷之谷从从禾恶木之谷从从木】罄【丘正切】无不宜受天百禄降尔遐福维日不足【戬罄皆尽也谷善遐逺也冝谓冝君冝王冝民冝人冝兄冝弟无所不冝所谓戬谷也维日不足谓亿万斯年不可限量所谓遐福也】
　　天保定尔以莫不兴【虚陵切】如山如阜【浮上声六书正伪作从山而侧之象形】如冈如陵如川之方至以莫不增【咨登切　此承上文惟日不足之意而申言之兴起也盛也髙平曰陆大陆曰阜大阜曰陵山脊曰冈川之方至水之寖长未可量也】
　　吉蠲【音涓古反】为饎【音炽尺志反】是用孝享【虚良反】禴【音洽余若反】祠烝甞【从甘尚声】于公先王君曰卜尔万夀无疆【居良反　吉善蠲洁吉蠲如斋戒沐浴涤濯埽除之类黍稷曰饎单以饎言者祭莫重于黍稷春曰祠祠之为言食也夏曰禴夏祭以乐为主秋曰尝尝新谷也冬曰烝进品物也公先公祖绀以上至后稷也先王太王以下也文王时周末有曰先王者此诗非武王时作或周公所更定也君谓先公先王卜犹期也无疆谓无有边际此章承上言非惟天福我君如此至于先王先公亦降之福邹肇敏曰洛诰周公曰王肇称殷礼祀于新邑咸秩无文此诗吉蠲孝享虽备举四时之祭亦因祀新邑而述之也】
　　神之吊【音的都歴反】矣诒【音移】尔多福【叶笔力反】民之质矣日用饮食羣黎【音离从黍从】百姓徧为尔德【以彳从亠从四从一心俗作□非　吊至也诒遗也既言民又言羣黎百姓盖推广言之君而求福须自民始民以质朴为美李九我曰今人但肯耕食凿饮朝饔夕飱更无他肠岂不是唐虞世界徧为尔徳谓则而象之亦只是日用饮食而已日用饮食便是多福　毛传百姓百官族姓也张氏説云古者民无姓有姓者皆有土有爵者也黄帝之子二十五人得姓者十四而已其后居诸侯之国土者民以诸侯之姓为姓居大夫之采地者以大夫之姓为姓是为百姓　潘子善曰四章以先王先公为言五章以羣黎百姓为言盖谓人君之徳必上无愧于祖考下无愧于斯民然后福禄悠逺】
　　如月之【从心从一日朱元晦曰取立心如一日之义】如日之升如南山之夀不骞不崩如松柏【从木白声俗从百非】之茂无不尔或承【前章言其福此章言其久恒释文作縆　也有上下此指上以对如日之升是益进之义按释文骞马絷也考工记小体骞腹是骞者收束之意盖言瘦也故借为亏损之义自唐以后为腾起之解非古也崩者从上坠下也承者松栢枝叶茂盛青青相承无有衰落也　邹肇敏曰此诗六章既喻之山崇川至又喻之月日升夀南山而茂松栢文意重复大臣规逺图而祝愿深至如此】
　　采薇
　　序遣戍役也【续序文王之时西有昆夷之患北有玁狁之难以天子之命命将率遣戍役以守卫中国故歌采薇以遣之出车以劳还杕杜以动归也　孔仲达曰叙其中情告之使懐恩而怒冦也彭氏执中曰止言戍役而不及将帅何也四郊多垒卿大夫之辱也士大夫以体国为心固有不待勉者至于小民之愚或以为上之苦我固不可无辞以遣也　玁狁商为獯鬻汉为匈奴唐为突厥宋为契丹】
　　采薇采薇薇亦作【则故反】止曰归曰归歳亦莫【武博反又音暮】止靡室靡家玁狁之故不遑啓居玁狁之故【赋也薇解见召南草虫作初生也曰归曰归心口自言之辞盖遥计其归期也岁亦暮止悬拟归时当在岁暮也两言玁狁之故言不得已而用兵非由上之毒民也啓居解见四牡】
　　采薇采薇薇亦柔【从木矛声俗从□非】止曰归曰归心亦忧止忧心烈烈载饥载渴我戍【从人从戈】未定靡使归聘【柔始长而柔也烈烈内热也定止聘问也内忧归期之逺外为饥渴所苦其劳甚矣然戌事未已谁可归问其室家乎】
　　采薇采薇薇亦刚止曰归曰归岁亦阳止王事靡盬不遑啓处忧心孔疚【音究叶讫力反】我行不来【于力反　刚壮大而刚也薇芽于冬末柔于春刚于夏自作而柔自柔而刚以见天时之变则阳乃建已之月所谓正阳之月非十月之阳月也疚病来来归也我行不来承上言我此去殆不复归矣室家之情军国之事两念俱难放下　魏仲初曰我行不来非谓客死边疆只是忠义激烈不与贼俱生所谓不斩栖兰誓不还也真有矢心天地唾手燕云气象】
