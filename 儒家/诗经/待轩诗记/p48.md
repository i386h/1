<!-- { "loadSidebar": true } -->
　　家父【音甫】作诵【墙容切】以究王讻【音凶】式讹尔心以畜万邦【悲工切　此二章推原乱本以格君心　天之不平由于王之不宁王之不宁由于心之不惩不惩其心则反怨正已者矣家父句自陈其作诗之意究穷讻凶讹动也万事从心而起穷极王之罪恶以感动王之良心良心一动万邦可畜如王之不动何哉畜养也畜万邦犹言懐诸侯治其乱使上下相安持其危使大小相恤皆畜之事也尹氏厉威使人不敢戏谈而家父作诗自表其出于已盖诗人之情不一或微加讽谕或指斥愆咎或隠匿姓名或自显官字尽忠竭诚不惮诛戮寺人孟子亦此类也　郑笺家父周大大之字春秋之例天子之大夫称字桓公七年天子使家父来求车上距幽王之卒七十五嵗古人以父为字或累世同之　朱康流曰家父名也郑以为字则诗明言以究王讻岂有諌君而自称其字者或以春秋所书家父来聘家父求车疑即其人则同时同国而名字相同者往往有之如晋成公之臣有两婴齐齐桓公之臣有三敬仲况相距数十年者乎即宣幽之际已有两皇父矣则此家父为幽王时人有何疑乎按竹书宣王五年尹吉甫帅师伐玁狁六月之诗是也幽王元年锡太师尹氏皇父命诗所称尹氏太师是也上距宣王之五年凡四十余年其为吉甫之后无疑矣春秋隐公三年平王之五十一年也书尹氏卒讥世卿也不知是此皇父否隐公五年曲沃庄伯以郑人邢人伐翼王使尹氏助之此时尹氏卒已三年所使伐翼者必其子矣至昭公二十三年春秋书尹氏立王子朝二十六年尹氏以王子朝奔楚而后尹氏始不见于经传盖尹氏自宣王五年至敬王四年世仕周朝凡三百六年其始不过因伐玁狁之功耳祸遂与周相终始易曰臣弑其君子弑其父其所由来者渐矣　项平甫曰幽王时为乱者皆宣王时故家率犬戎以攻幽王者崧髙之申伯也为趣马以乱朝者韩奕之蹶父也为卿士而贪残擅政为太师而迷民误国者常武之皇父尹氏也四人虽未必皆其身亦必无皆死之理以此知人才惟上所用唐之裴矩即隋之佞人魏之华歆即汉之名臣也】
　　正月
　　序大夫刺幽王也【竹书幽王四年夏六月陨霜即此正月也邹肇敏曰凡经传书正月者有辨春秋王正月则建子之月即周礼所谓正嵗也周礼正月属民读法则建寅之月也左传正月慝未作则建巳之月于夏为四月即此诗之正月也陨霜在幽王四年周之亡在十一年】
　　正【音政】月繁霜我心忧伤民之讹言亦孔之将念我独兮忧心京【居良反】京哀我小心癙【音防】忧以痒【音羊　赋也玩首二句目撃心伤之语正月正阳之月而有繁霜灾变特异覩此能不忧伤乎凡诪张为幻罔上惑众者皆谓之讹言将者方兴未艾之词既有天变又有人言此非一身一家之忧而我独忧之其忧也多端故曰京京十万曰亿十亿曰兆十兆曰京京京众也癙从防即防也凡物之多畏者莫如防人之小心恐惧似之故曰癙忧痒与疡同义头创谓多忧而病也】
　　父母生我胡俾我瘉【音庾】不自我先不自我后【叶后五切】好言自口【孔五切下同】莠言自口忧心愈愈是以有侮【瘉病也人穷则呼父母言父母生我何忍病我适当斯时按好言莠言与讹言不同讹言起于愚民之狂惑昏乱好言莠言乃小人之倾侧反覆自口谓昧心而出欲誉则誉欲毁则毁但凭其口中簸弄全无依据悲天悯世之人世俗皆以为可笑故曰有侮】
　　忧心惸【音穷】惸念我无禄民之无辜并【必正反】其臣仆哀我人斯于何从禄聸乌爰止于谁之屋【惸惸忧意也无禄犹言不幸民庶民也臣仆居官者也我之不幸固可念无辜小民及居官者将从何人而受禄乎民之聚散犹乌也于谁之屋即鹿死谁手之意或疑此为东迁后诗则于谁之屋岂道其已然事乎】
　　聸彼中林侯薪侯蒸民今方殆视天梦梦【莫登切】既克有定靡人弗胜【音升】有皇上帝伊谁云憎【兴也林莽之中大者为薪细者为蒸昭然可辨民今危殆而视天乃梦梦然邪正祸福毫不清楚此殆天之未定者也若既定则福善祸淫人未有不为天所胜者亦祗在迟早间耳天岂有所憎而祸之耶】
　　谓山盖卑为冈为陵民之讹言宁莫之惩召彼故老讯之占梦【莫登反】具曰予圣谁知乌之雌雄【胡陵切　谓山为卑山之冈陵自在髙卑不可易也小人以是为非以非为是是非自有定论岂不可以惩创乎乃不痛止之徒与故老谭梦君臣相迷人人自圣如鸟之雌雄莫辨成何世界哉山之髙卑易知鸟之雌雄难识禽鸟之雌雄多以首尾毛色不同而别之鸟之毛色雌雄不异故独以鸟为言】
　　谓天盖髙不敢不局【讫力反】谓地盖厚不敢不蹐【音积】维号【音豪】斯言有伦有脊哀今之人胡为虺【音毁晖鬼反】蜴【音亦星厯反赋也局曲身也蹐累足也号大呼也伦类也脊当从繁露作迹天髙而局地厚而蹐人皆谓吾言太过不知吾之号呼而作斯语者求之古有伦类可比騐之今有踪迹可据非过为愤激也吾之痛苦若此哀今之人亦可已矣而复为虺蜴何哉虺蜴非徒言其毒言其狡狯也毒而不狡狯其毒未甚虺蜴一名蜥蜴一名蝾螈一名蝘蜓一名守宫有黒色者有青色緑色褐色者形状相类名号各别故为狡狯之喻　家语孔子读诗至正月六章惕然知惧曰彼不逢时之君子岂不殆哉从上依世则道废违上离俗则身危谓天盖髙不敢不局谓地盖厚不敢不蹐此言上下畏罪无所自容也】
　　瞻彼阪【音反】田有菀【音鬰】其特天之扤【音兀又音月】我如不我克彼求我则如不我得执我仇仇亦不我力【兴也此言有用贤之名无用贤之实阪田﨑岖墝埆之处菀茂盛也特特生之苗也扤有龃龉摧折之意瞻彼阪田尚有特起之苗天多方困我竭尽心力惟恐不胜曽草木之不如矣曰天者无所归咎也则榜様也小人初用援引贤者为榜样然薰莸不同器欲进贤必先退不肖邪佞我之仇仇而执之不力则所谓求我者亦浮慕耳岂真有好贤意哉不我得者其术不我力者其本懐也】
　　心之忧矣如或结之今兹之正胡然厉【力杰反】矣燎之方扬宁或灭【弥列切】之赫赫宗周褒姒烕【呼切】之【赋也结纒结也谓忧不可解也正正月也厉与沴同当兹正阳之时而有繁霜之异所谓厉也变不虚生胡为至此盖隂气用事所致故下即説到褒姒褒国名姒其姓也火田曰燎方扬之燎无有灭理赫赫宗周不止方扬之燎褒姒罪孥顿使宗周沦丧岂不可痛烕音血从火从戌説文火墓于戌阳气至戌而尽故从戌烕与防音异义亦不同灭者以水灭之防自外也烕者其火自灭烕自内也盖褒姒之祸起于宫帏惑于王心日就灭亡非敌国外患之可比故曰烕之幽王之时周未灭亡而诗人为此言者盖平王东迁卒不复振皆由于此此圣人永终知敝断其必至是也　节南山以通篇罪尹氏而人莫厌其烦絮正月以一语罪褒姒而人莫厌其简畧犹断狱之文不择繁简而按法治罪众心咸服也　列女传夏之衰也褒人之神化为二龙伺于王庭而言曰余褒之二君也夏后卜杀之与去莫吉卜请其漦藏之而吉乃布币焉龙忽不见藏漦椟中至周莫之敢也厉王之末厉王十二年流彘之而观之漦流于庭不可除也王使妇人裸而噪之化为蚖入后宫宫之童妾未齓而遭之女子七嵗毁齿曰齓既笄而孕女子年十五曰笄当宣王时始产在宣王三十六年上距流彘之嵗为五十年流彘时童妾七嵗则生女时其年五十六凡在母腹中五十年作为妖异不与人道同无夫而乳惧而弃之先是有童謡曰檿弧箕服实亡周国宣王闻而恶之后有夫妻鬻是器者王命执而戮之夫妻夜遁闻童妾遭弃夜号哀而取之遂窜于褒长而美好褒人始有狱献之以赎罪幽王受而嬖之号曰褒姒时年十四遂至灭周　补注漦龙所吐之精气噪讙呼也】
　　终其永懐又窘隂雨其车既载乃弃【弃石经作弃下同】尔辅【扶雨反】载输尔载将伯助【从且】予【叶与　比也此喻不信仁贤窘困也辅杖于辐以防车者输堕也败也左传隐六年郑人来输平公羊传输平犹堕成也此解输为堕之证将请也伯长也欲望救故尊之为伯　承上言周之将亡如火之将灭而我冀望之心犹不能自己也故永思其终又如行道之遇隂雨隂雨之际全頼车辅相依乃复弃其辅弃辅则必堕败堕败而求助则已晚矣如唐太宗败于髙丽乃思魏征明皇蒙尘乃思九龄亦有何益盖望其任贤以救乱也　治天下者任重致逺故以将车为喻讹言乱国祗顾目前诪张不顾结局败壊借车行讽指出两终字正是惩讹之法】
　　无弃尔辅贠【向音云今音元】于尔辐【笔力反】屡顾尔仆不输尔载【节力反】终逾絶险曽是不意【叶亿　上章是病此乃是药贠即方圆之圆圆于尔辐盖言轮也轮圆则利于驰骤辐以转毂辅以益辐仆以将车无弃尔之辅贠尔之辐顾尔之仆则可以不输尔载而终逾絶险矣奈何曽不以为意哉轮辐解见魏风伐檀　诗志辅比相臣辐仆比诸司百执事】
　　鱼在于沼【叶灼】亦匪克乐【音洛】潜虽伏矣亦孔之炤【叶灼】忧心惨惨念国之为虐【此诗人自明其心也两云亦者游釡之鱼不必言即在沼亦不乐也跃渊之鱼不必言即潜伏亦不免也危乱之世有道君子在朝不可在野不可惟有致命遂志亦复何忧所忧者国政之虐民耳】
　　彼有防酒又有嘉殽【补协云殽与云不叶按别本作又有殽烝烝叶音】洽比【皮味反】其隣昏姻孔云念我独兮忧心慇慇【赋也此大夫既自伤及祸而又恨彼小人饮酒乐亡也　熟肉有骨曰殽洽合也比亲比也隣谓皇父辈昏姻即褒氏亲党孔云互相赞美慇慇心忧而疾痛也】
　　佌【音此】佌彼有屋蔌【音速】蔌方有谷民今之无禄夭夭【平声】是椓【音卓都木反】哿【哥我切】矣富人哀此惸独【上章自鸣其痛此章则念彼惸独之民国以民为本此诗人之本怀也佌佌小也蔌蔌陋也指王所用之小人即上章防酒嘉殽之辈木曰乔草曰夭椓撃也天夭是椓言民刈草而食寄可也惸无兄弟可依者老而无子曰独　吕伯恭曰劳役之甚者就其间自较轻重曰上国城漕我独南行困苦之甚者义就其间自较浅深曰哿矣富人哀此惸独】
　　十月之交
　　序大夫刺幽王也【竹书幽王元年锡太师尹氏皇父命二年泾渭洛竭岐山崩三年王嬖褒姒冬大震电四年夏六月陨霜五年王世子宜曰出奔中皇父作都于向六年冬十月辛夘朔日有食之其时与此诗及正月之诗一一相合郑氏以为刺厉王者非也】
