<!-- { "loadSidebar": true } -->
　　不我能慉【音旭】反以我为雠既阻我徳【都木反慉徳一韵】贾用不售【时流反雠售一韵】昔育恐育鞫【音菊鞠石经作鞫二字通用】及尔颠覆【音福】既生既育比予于毒【赋也此言夫将思变为仇也　慉毛传养也郑笺骄也须兼此二义言不望如何骄养我亦不当以我为雠徳即上匍匐救之之类既阻我徳谓不许做好人如贾虽有货将何从卖乎贾者固有货物待民来求利也售者以物市人而人贸之也育长育鞫穷也昔育恐育鞫言昔者生育男女惟恐生育而贫穷虑食指之多也及尔颠覆言非独所生儿女虑其贫穷并尔亦恐不能自保今儿女既生育而长成乃比予于毒毒药攻病不得已而用之既愈即弃去故曰比予于毒毒之一字下得最惨此妇人有子而被弃情益苦矣】
　　我有防蓄【敕六反】亦以御【鱼搙鱼举二反】冬宴尔新昏以我御穷有洸【音光】有溃【音绘】既诒【音怡】我肄【音艺】不念昔者伊余来塈【许器反　比而赋也此望其夫念昔日之勤劳也　防美蓄积御御也水涌曰洸旁决曰溃诒遗肄劳苦也塈涂塈涂屋壁之罅隙也言美菜御冬遇春蔬则置而不茹故妇御穷遇新昏则弃而不顾昔穷困时如漂流苦海多方拯救我心劳苦今汝溺爱新昏竞不念昔者弥缝匡救如补屋漏皆我之劳苦乎贫则使旧妇经营富则与新人安享苟未免有情谁能堪此或曰肄斩絶之义与伐其条肄之肄字同此诗三言宴尔新昏盖见弃由此故缕缕言之　徐敬曰此诗委曲有余味以其情有难显言故章内凡七比喻而悲怨之情见于言外】
　　式微
　　序黎侯寓于卫其臣劝以归也【时狄已退黎侯可以归矣犹望卫之助已其臣知卫宣之不足赖故劝以归　黎子姓侯爵名阳本卫附庸之国为狄所灭故寓于卫黎城今山西潞安府属县有故黎侯城又有黎亭】
　　式微式微胡不归微君之故胡为乎中露
　　式微式微胡不归微君之躬胡为乎泥中【赋也式发语声微蔑视之如无有也式微式微微乎微也故事躬身也以事求人而人不有其事以身下人而人不有其身故曰微微者轻薄之谓三微字一例看黎侯既失国何国可归曰胡不归则是作诗之时犹未失也其后卫不往救黎始失国卒赖晋景公复立之耳传以中露泥中为卫邑黄东发谓无一人处二邑之理晦庵诸儒谓即蒙犯霜露辱在泥涂之意郑端曰上言中露次言泥中犹云侧身天地耳　许白云曰此诗两章上二句劝归之词下二句怨词也晏子曰君为社稷死则死之为社稷亡则亡之若为已死而为已亡吾安得死之而安得亡之今曰微君之故微君之躬似黎侯有为己死已亡之意盖黎侯必有不君致乱之阶故谓所以濡于中露陷于泥中者为君自取其辱故耳否则主危臣辱主辱臣死安有胡为之怨乎　朱克升曰卫有他国之诗六式微旄丘河广作于卫者也载驰泉水竹竿为卫而作者也作于卫者卫国之所録为卫而作者卫国之所传】
　　旄丘
　　序责卫伯也【式微作于从行旄丘作于居守郑氏谓卫爵称侯序言伯者时为州伯也】
　　旄【音毛】丘之葛兮何诞之节兮叔兮伯【叶逼】兮何多日也【兴也此因见葛而叹怪之之词　土高曰丘旄丘丘名在澶州临河县东诞濶也葛始生其节蹙而密既长其节阔而疎叔伯呼卫之诸臣亲之之词两何字有惊讶之意有迫切之意黎之臣子久寓于卫登旄丘之上而见葛节之疎阔因托以起兴曰旄丘之葛何其节之阔也卫之君臣何多日而不见救也此诗本责卫君而但斥其臣可谓优柔而不迫矣一统志旄丘在北直大名府开州城北】
　　何其处也必有与也何其久【苟起反】也必有以也【赋也此承上何多日而言疑之之词　处止也与与国与则疑其求援于他国以则疑其变生于本国两必字设为料度之语唐士雅曰兵力不支必借与国以图万全事机旁午或相牵制而不得即发无非替他分解而卫之情亦至此穷矣】
　　狐裘蒙戎匪车不东叔兮伯兮靡所与同【此微讽之词蒙戎乱貌言葛又言裘时歴冬夏正见其久狐裘蒙戎想见穷途之苦东指卫国黎君所寓在卫之西故曰东匪车不东言我匪不往求靡所与同言非伯叔则然以无有同心共事者耳盖忠厚之语】
　　琐【音锁】兮尾兮流离之子【奬里反】叔兮伯兮褎【音又】如充耳【比而赋也此直责之词　琐小尾微也流离枭也大则还食其母褎多笑貌充耳自塞其耳不聴言之貌卫君蔑视狄人黎大夫求救笑而不顾譬如流离之养其子不知将为己患其后卫有荧泽之难几至亡国夫子録此见人君当救灾防邻不宜坐视自贻伊戚陈恒弑君沐浴请讨非为齐乃为鲁也　邓潜谷曰録旄丘于卫者见卫不能修方伯连帅之职以不能鉴观以自强于政治国其能久乎故终以载驰犹旄丘之意也失国庐漕是其应也　邹肇敏曰汉儒谓变风终于陈灵考之春秋经传陈灵以鲁宣十年见弑晋景之略狄土立黎侯在鲁宣十五年若使风讫陈灵则已无旄丘式微矣】
　　简兮
　　序刺不用贤也【全诗是诗人旁观语气非自赋之词夸其才之多隠表其非伶人耳】
　　简兮简兮方将万舞日之方中在前上处【上声　赋也前三章叙其所事末一章表其所思而自誉自嘲伤今思古之意隠然言外　或以简为舞具考字书无此解毛传谓大徳之人郑笺谓简择以为乐官俱属勉强焦弱侯曰简申公作柬伶官名耻居乱邦故自呼而叹曰东兮柬兮汝乃白昼而舞于此乎正如东观汉记淮隂侯拊胸而叹曰信乎信乎碌碌乃与哙等为伍乎毛本譌柬为简故朱传以傲释之谬矣弱侯此解最得隠者愤懑之意日中郑笺谓月令仲春之月孔疏引日中星鸟马日中而出为证此以礼解诗非以诗解诗也方将者将然未已万舞文舞武舞之总名日中上处众人所属目者而舞于此无愧耻之心其轻世肆志可知　严坦叔曰日中至明之处前列易见之地贤人觌面而不知何况侧陋】
　　硕人俣【音语】俣公庭万舞有力如虎执辔如组【音祖　硕充实也俣俣大貌硕人言其人之笃实俣俣言其貌之魁梧既有力如虎又执辔如组如虎言能御乱如组言能治民御者执辔于此马骋于彼织者总纰于此成文于彼言其人既有武力又有文徳而乃甘与伶人为伍乎】
　　左手执籥【音药】右手秉翟【音狄直角切】赫如渥【音握】赭【音者陟略反】公言锡爵【籥以竹为之长三尺毛传云六孔郭注云三孔小广雅云七孔秉持也翟雉羽也籥所以为声翟所以为容声由阳来故执籥于左容自隂作故秉翟于右赫火赤貌渥滋润而有光泽也赭赤色赫如渥赭言其光彩射人如此赭锡爵即燕礼主人献工之礼主人宰夫也献爵虽主人而锡之则在公言锡爵于俦人广众之中赐以巵酒傲慢无礼以伶人待之也】
　　山有榛【音臻又叶延】隰有苓【音零又叶连】云谁之思西方美人【如字又叶然下同】彼美人兮西方之人兮【兴也榛木名子形如杼色味如栗隰平原苓卷耳非甘草也甘草生于山卷耳生于隰榛苓之生各得其所硕人处非其位故思美人以伤之美人谓文武也若遇文武岂至辱于伶官哉又曰西方之人者深长而思叹东周无此人之辞　此诗分章当依朱传首是叙起言贤人觌面非山林草莽无从网罗者次章三章言如此才具而使与侏儒俳优为伍末章言倘遇西周君子当不至此】
　　泉水
　　序卫女思归也【何黄如曰泉水许穆夫人自伤已力不能救卫思控于他国也按戴公庐漕夫人自伤不能救而赋载驰矣至泉水则复欲求救于他国其勤勤故国若此夫子备録之以愧戴圆履方忘亲事讐不独为其守礼不敢归宁也编诗者当以此为先后后注皆黄如古义　朱元晦云宣姜生卫文公宋桓夫人许穆夫人卫夀子以此观之则人生自有秉彜不系气类】
　　毖【音秘】彼泉水亦流于淇有懐于卫靡日不思【叶西】娈【音恋】彼诸姬聊与之谋【叶縻　兴也首章发其谋归之端　毖泉始出之貌泉水即卫州共城之百泉淇水出相州林虑县娈美好貌诸姬卫同姓之国聊且略之词穆姬志欲归卫以救卫言彼泉水亦流入卫国之淇已独不得归卫是泉水之不如也但我虽无日不思卫而国小力绵无如彼何窃慕彼同姓之国必有以笃亲恤邻为念者欲以大义动之而谋兴复也　名物疏卫州共城今为河南卫辉府辉县古共伯国相州林虑县即河南彰徳府林县泉与淇合当在于此】
　　出宿于泲【挤上声】饮饯【践箭二音】于祢【泥上声】女子有行逺【去声】父母兄弟【上声】问我诸姑遂及伯姊【赋也出宿二章正言谋及诸姬之事　齐桓图霸而宋曹邢之交方合其势足为诸侯所倚恃四国之中曹邢与卫同为姬姓齐宋则卫之婚姻也穆姬所欲与诸姬谋者意在曹邢二国而中间又欲望援于齐以齐为霸主且伯姊在焉若宋桓夫人已归于卫而不在宋故语不之及诗之冩懐与当日情事相合如此其先适曹次适邢而后至卫者意行程次第云尔泲水名属曹国即济也禹贡导沇水东流为济祢曹州之大祢泽祖而舍軷饮酒于其侧曰饯盖将以救卫之事告之曹告曹已毕又将适齐则曹人当饯送之于祢也此及下章皆虚拟如此非有是事出宿句该括与谋意在内女子穆姬自谓有行谓来嫁父之姊妹称姑伯姊长姊犹云伯兄也诸姑伯姊指齐桓公宫内之诸姬言桓公之夫人曰王姬内嬖如夫人者六人自长少二卫姬而外尚有郑姬密姬皆卫同姓不能定其辈次但尊称之曰姑也伯姊则穆姬之长姊齐子即长卫姬是也穆姬欲赴控于齐言我为出嫁之女已逺父母并兄弟皆逺岂能复计故国之事但罹此大难情不容恝今齐为大国力能相救不知尊而诸姑亲而伯姊将何以为之策乎若情可胜义庶得抑义以伸情设或义本胜情敢不抑情以就义所谓谋其可否如此时穆姬虽不果行而齐桓已使武孟帅师戍曹武孟齐子所出卫之甥也后又令诸侯封卫于楚丘倘亦齐子之力与　一统志济在河南懐庆府济源县西北三里大祢泽在山东兖州府曹州界今淤塞】
　　出宿于干饮饯于言载脂载舝【音合叶害】还【音旋】车言迈遄臻于卫不瑕有害【直顺徳府唐山县有干言二山古邢国也载则也脂以膏涂车使滑泽也舝车轴之头还归也还车回辕也迈行遄速臻至也瑕玉之玷也穆姬又托言自齐出宿于干而欲求救于邢既与邢谋则可以旋归于卫故邢人饯之于言不瑕有害总上而言谓是举也果所行合义而不至有瑕玷乎抑有害于义乎如谓亲亲闗情惟力是视是不瑕也如谓妇人既嫁不逾境逾境非正是有害也究之不敢以不瑕自寛而以有害自克则穆姬亦能发乎情止乎礼义者矣　严坦叔曰读诗者两载字殊不分明载脂谓未设舝于车之时先以脂膏涂其舝其用在脂载舝谓涂舝既毕然后设舝于车其用在舝载脂一事载舝又一事】
