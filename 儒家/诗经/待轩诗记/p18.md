<!-- { "loadSidebar": true } -->
　　泛彼柏舟【叶刀与毛爲韵】在彼中河髧【音萏】彼两髦【音毛】实维我仪【叶牛何反与河爲韵】之死矢靡它【他石经作它音拖】母也天只【音纸下同】不谅人只【兴也柏坚实而在中河以兴志节之坚而无他愚按共姜未嫁而世子殁以死自誓必有哭临之礼故渡河之衞齐地之西以河爲境而衞居河之西共姜归齐则常乘舟渡河而去故卽此以起兴古之幼学称髦士犹今云埀髫也髧髪垂至睂也在两睂之上曰两髦礼男子冠而后娶其伯两髦故知共姜未嫁或以两髦爲自毁其容不事膏沐之意然彼我二字分有所指当以共伯爲正仪匹也我仪我之匹配言非他人之配也安得以死而有他念乎实字不可忽谓一日之订百年之约也单呼母字者父尊而母亲女子朝夕相依者惟母与男子不同谅信也不谅疑其不能坚守也恩不深者其不相信无恠母乃我之天何亦不谅我乃惊疑之词】
　　泛彼柏舟在彼河侧髧彼两髦实维我特【舟与髦叶侧与特叶】之死矢靡慝【音忒】母也天只不谅人只【在彼河侧则抵岸矣特防也从一而终故称夫曰特慝邪之匿于心者靡他犹显糜慝则更微矣朱康流曰古人用字常多反语如谓治爲乱驯爲扰洁爲污始爲落香爲臭迎爲逆匹爲特是也六书之外别出一义古今人所未讲　史记世家卫厘侯卒太子共伯余立共伯弟和攻共伯于墓上共伯入厘侯羡自杀羡音延墓道也吕伯恭曰和卽武公也衞武公在位五十五年国语称武公年九十有五犹箴儆于国计其初卽位其齿葢已四十余矣使果弑共伯而簒立则共伯见弑之时其齿又长于武公安得谓之早死乎髦者子事父母之餙诸侯没旣殡则脱之史记谓厘侯已葬而共伯自杀则是时共伯旣脱髦矣诗安得犹谓髧彼两髦乎是共伯未尝有见杀之事武公未尝有簒弑之恶也衞人称衞武爲睿圣武公夺嫡弑兄之事不足信】
　　墙有茨
　　序衞人刺其上也【续序公子顽通于君母国人疾之郑衞刺诗若此篇者存而不删葢其事不可道而其疾恶之心则可尚所以示惩创也　公子顽字昭伯宣公之庶长宣公卒时惠公年十五矣君母惠公之母宣姜卽宣公所纪伋之妻】
　　墙有茨不可埽【蘓后蘓户二反】也中冓【沟去声】之言不可道【他口动五二反】也所可道也言之丑【如字又敝吕反】也【兴也墙者垣墉之緫名茨蒺藜布地蔓生子有三角刺人可以覆屋覆墙人之有墙以蔽恶也厚茨犹恐不密况可埽而去之乎以比国丑不可宣杨宜爲掩盖也中冓阃内隐奥之处中冓之言犹云闰门内事道言也】
　　墙有茨不可襄也中冓之言不可详也所可详也言之长也【襄除也详尽言之也言之长者不欲言而托以语长难竟也】
　　墙有茨不可束也中冓之言不可读也所可读也言之辱也【束缚之而去读诵言之也辱汚其口也　周礼凡男女隂讼听于亾国之社掩其上而俴其下使不宣露故曰不可道不可详不可读　杨敬仲曰自古淫乱之君自谓闰问之中世无得而知者故宣淫不止不知无微不彰无隐不着匹夫匹妇会于墙隂明日已有言之者可不畏哉】
　　君子偕老
　　序刺衞夫人也【通篇皆隐语缓词但中有子之不淑一句刺意自见　夫人惠公母宣姜】
　　君子偕老副【音覆】笄【音鸡】六珈【音加叶居何切】委【音威】委佗【音驼】佗如山如河象服是冝【叶何反】子之不淑云如之何【赋也君子宣公也偕老言偕生而偕死此一句正指宣姜名曰之人也是君子之所偕老者可不自爱乎副者夫人之首餙毛传谓编髪爲之假作紒形加于首上则编也非副也副以覆首遗象若步摇服之以从祭祀笄若今之簪横揷于副所以固发六珈以玉加于并其数有六也委委佗佗雍容自得之貌如山如河坐如山行如水也象服卽下章翟也鸟羽不可加于服刻缯以象之故谓之象冝称也必有如山如河之度而后与象服相宜今宣姜所爲不善将如之何问之使自愧也子指宣姜此章与下章皆以祭服爲言见夫人承宗祧之重不可轻佻放达】
　　玼【音此】兮玼兮其之翟【音狄】也鬒【音轸眞忍反】发如云不屑髢【音弟】也玉之瑱【音阗】也象之揥【音替叶帝】也扬且【音苴下同】之晳【音锡叶制】也胡然而天也胡然而帝也【玼顔色鲜明貌其谓宣姜翟雉名翟羽不可加于衣刻缯爲翟而彩画之故名衣爲翟鬒发黒发也如云长而美也屑卽不屑敎之屑髢卽今之髲谓我自有如云之发不必假他人之髪以爲髲也瑱所以塞耳以玉爲之揥所以摘髪以象爲之此六句言其服餙之美扬且句言其容貌之佳扬且二字解者俱勉强穿凿意当时有此人而以色著者如子都之类耳故一则曰扬且之晳再则曰扬且之顔晳白也言其如扬且之白也胡然而天胡然而帝言其服饰容貌之盛见之者惊犹鬼神也】
　　瑳【七我反】兮瑳兮其之展【张连反】也蒙彼绉【音皱】絺【音笞】是絏【绁石经作絏音屑】袢【音烦汾沿反】也子之清扬扬且之顔也展如之人兮邦之媛【音袁】也【上言玼顔色鲜明此言瑳説文谓玉色鲜白葢就鲜明中形容其蕴借如玉也周礼六服中有展衣其之展与上章其之翟相对展衣后妃以礼见君及见宾客之服丹谷爲之蒙覆也絺葛之细者细而蹙蹙有绉文爲绉絺卽周礼之素纱蒙彼绉絺者以素纱爲里服而以展衣覆其上也绉絺夏服当暑服绉絺以见君及宾则防故加展衣于上以示敛束单举绉絺意作诗时当夏日也说文绁繋也束缚之意袢衣无色也朴素之意言宣姜衣服雅素无心炫餙而其目清秀其睂开爽美如扬且非他人可及眞一国之絶色故曰邦之媛展诚也美女爲媛此章极摹其服餙容貌之美葢言其瑜而瑕自见　徐儆曰夫人入奉宗庙则有副有翟出见宾客则有展有蒙非不尊且敬也而宣姜果可对先君见宾客而无愧否　吕伯恭曰云如之何问之也胡然而天恠之也展如之人惜之也　诗志庄姜之贤旣弃于夫乂絶其嗣宣姜之淫旣有贤子又多淑女造物之不均往往如是悲夫　宣公纳子伋之妻是爲宣姜生公子夀及惠公朔宣公卒庶子顽烝之生齐子戴公中文公燬宋桓夫人许穆夫人】
　　桑中
　　序刺奔也【宣公上烝父妾下夺子妇宣姜旣以子妇而爲舅之配复以继母而爲子之室生子则正位东宫生女则连姻与国礼义亷耻澌灭殆尽淫风所播非独蚩氓有贸丝之行卽在位士族互相奔诱了不爲恠诗人铺张扬厉以明其可丑正是提醒良心之处故原采诗者之意而谓之刺也细味刺字非大刀阔斧横冲直斫乃袖中匕首出其不意中其心膂故刺诗以嬉笑爲怒骂以歌咏爲痛哭　吕伯恭曰桑中溱洧诸篇几于劝矣夫子取之何也曰诗之体不同有直刺之者新台之类是也有微讽之者偕老之类是也有铺陈其事不加一词而刺意自见者此类是也】
　　爰采唐矣沬【音妹】之乡矣云谁之思美【从羊从大俗从火卽羔字】孟姜矣期我乎桑中【涉良反】要【平声】我乎上宫【俱王反】送我乎淇之上【辰偒反】矣【赋也爰语词唐丝又名女萝无根而生随物而附有苟合之象沬纣都尚书明大命于妹邦卽此所谓朝歌之地也邑名朝歌顔渊不舍七十弟子掩目不顾今爲河南衞辉府淇县淇水名出沮洳山至朝歌入河水上有上宫台孟长女姜齐姓期相订也要约结也谓盟誓之事淇解见邶风泉水】
　　爰采麦【讫力反】矣沬之北矣云谁之思美孟弋矣期我乎桑中要我乎上宫送我乎淇之上矣【麦秋不收冬不藏三时在外谓之宿麦有奔之象弋女姓春秋定姒公谷作定弋弋姒同一姓葢杞女夏后氏之后　诗揆此诗一期一要一送缱绻淫防处尽在不言中故三章皆用之不更一字】
　　爰采葑矣沬之东矣云谁之思美孟庸矣期我乎桑中要我乎上宫送我乎淇之上矣【葑解见邶谷风取遗下体贱且防也鄘本庸姓之国衞州新乡东南有鄘城姜弋庸皆着姓蘓子由曰刺无礼则称孟言虽长而忘礼也美有礼则称季曰有斋季女言虽幼而知好礼也　此诗三章歴数三姓见风俗淫奔世家大族皆不以爲丑自乡而北自北而东言淫风以渐而逺　晦庵据礼记桑间濮上之语谓桑间卽此篇夫桑间与桑中不同淇上与濮上不同诗与音不同焉得以此诗卽爲乐记所录考史记纣使师延作新声武王伐纣师延抱乐器投濮水而死后师洕从衞灵公过濮上夜闻水巾音乐因冩之爲晋平公奏焉师旷抚之曰此亾国之音得此必于桑间濮上乎孔疏濮水之地有地名桑间濮水今在山东东昌府濮州淇水在今河南衞辉府淇县两不相涉　左传巫臣聘夏姬于郑尽室以行申叔跪遇之曰异哉夫子有三军之惧而又有桑中之喜宜将窃妻以迯者也其引诗与序合　马端临曰左传季札来聘请观周乐而所歌者邶鄘衞皆在焉】
　　【使其爲里巷狭邪所用则周乐安得有之而鲁之乐工亦安肯歌异国淫邪之诗乎葢夫人之爲恶也禁之使不得爲不若愧之使自知其不可爲此铺张扬厉之中所以爲闵惜惩创之至也】
　　鹑奔
　　序刺衞宣姜也
　　鹑【音纯】之奔奔鹊之彊彊人之无良我以爲兄【虚王反兴也鹑鸙鹑性淳小草横前卽旋行避碍奔奔鬭也怒乱其匹鹊性刚传枝受卵不淫其匹彊彊刚也兄女兄卽姊也此娣刺宣姜之词言禽鸟之不若】
　　鹊之彊彊鹑之奔奔【卑眠反】人之无良我以爲君【姑元反君女君女谓夫之嫡妻曰女君此妾刺宣姜之词　范氏曰宣姜之恶不可胜道也国人疾而刺之或逺言焉或切言焉逺言之者君子偕老是也切言之者鹑之奔奔是也衞诗至此人道尽天理灭矣　左传郑伯享晋赵孟伯有贼鹑之奔奔赵孟曰牀第之言不逾国况在野乎非使人之所得闻也】
　　定之方中
　　序美衞文公也【续序衞爲狄所灭东徙渡河野处漕邑齐桓公攘狄人而封之文公徙居楚丘建城市而营宫室百姓说之国家殷富　文公名燬昭伯顽之子戴公申弟卽宣姜与顽通而生者】
　　定【音订】之方中作于楚宫揆【葵癸反】之以日【叶热反】作于楚室树之榛栗椅桐梓漆爰伐琴瑟【赋也首章言其建国之事　定营室星也考星者必于南方方中在午位也作宫室皆以营室昏中爲正建亥之月定星方中北与极星相直正农隙之时可兴营建者也楚宫楚室犹言楚丘之宫室揆度也树八尺之臬而度日出入之景以定东西又参日中之景以正南北宫室作之皆于定揆之俱以日诗人错言以协韵耳　候定星以顺天时也揆日景以审地势也葢营建大务不稽天时则残创之民不堪供非时之役不审地势则苟且之规不足垂久逺之计　考索致日法夏至日在东井而北近极星故日晷短则立八尺之表而景一尺五寸八分冬至日在牵牛而南逺极星则日晷长故立八尺之表而景长一丈三尺春分日在娄秋分日在角去极中而晷中故立八尺之表而景长七尺三寸六分　　榛栗二果供馈笾之实椅桐梓漆四木供琴瑟之用　陈氏曰桐之爲木其质则柔其心则虚椅之爲木其实则梓其表则桐古之爲琴瑟必以桐其唇必以梓则椅桐梓皆琴瑟良材而漆之爲物所以固而餙之者也语云一年之计树谷十年之计树木树木者求用于十年之后其不求近功可知矣　何黄如曰上考唐虞定星以戍月昏中岁久而差至周时定星以亥月昏中下逮今日此星又以子月昏中矣　杜注楚丘在济隂武城县西南济隂今兖州府曹州曹县】
