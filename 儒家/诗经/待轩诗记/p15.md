<!-- { "loadSidebar": true } -->
　　死生契【音挈】阔与子成説【叶悦】执子之手与子偕老【朗口反此追念室家之约以致其怨思　子谓其妇也契阔毛传以为勤苦非也字书契合也阔离也与死生相对言死生离合皆有相约之成言执手偕老即成説时缱绻祝愿之意】
　　于【音吁】嗟阔兮不我活兮于嗟洵【音荀】兮不我信【古伸字经典俱作信】兮【此章言自分必死有违室家之约　洵信也信伸也人生虽契阔不常然或有合之日今则必至死地无相见期矣向者执手之言何如其信今则中道弃捐不能遂其前约矣此皆州吁之故故序曰怨州吁刘公瑾曰按左传隠公四年夏伐郑围其东门五日出师不为久秋伐郑取其禾用兵亦未尝不胜而卫人悲怨忧危如此者以州吁身犯大逆众叛亲离有必败之道莫肯为之用尔　朱康流曰诗人之忧不在伐陈而在平陈与宋不以丧师为忧而反以多助为忧盖恨其多助而张彼逆焰也居处丧马失伍离次不用命也不我活不我信者知失伍之罪必至见诛也宁失伍以取戾不肯冲锋以犯义此诗之所以见録也不然当时连诸侯之师甚盛岂有惴惴死亡之患哉】
　　凯风
　　序美孝子也【直述其语而美自见陈君举曰一门昆弟负罪引慝皆舜耕歴山气象】
　　凯风自南【那沿反又叶心】吹彼棘心【息廉反又如字】棘心夭夭母氏劬劳【比也凯乐也南风谓之凯风长养万物万物喜乐母之养子亦犹是也棘心棘木之细小者夭夭稚弱之貌劬勤劳而疲也言抚字鞠育备极辛勤　沈存中曰枣棘俱从朿朿与束不同朿音刺木芒刺也从冂六画束音缩从口七画朿而相戴立生者枣相并横生者棘也棘小枣丛生以比七子按棘性坚强其心之生更难于榦夭夭盛貌棘心至于夭夭则风之加惠多矣此母氏劬劳之喻】
　　凯风自南【那沿反】吹彼棘薪母氏圣善我无令人【比而兴也月令注大者可析谓之薪棘心喻子之幼小棘薪喻子之成立棘可以为薪则成矣然非美材故以兴子之壮大而无善也令善也无令人犹云不得乎亲不可以为人之类以圣善称其母而自谓无令人其自责深矣　玩圣善句则续序谓不能安其室是母求全责备而子不能曲承非思再嫁也】
　　爰有寒泉在浚【音峻】之下【叶户】有子七人母氏劳苦【此二章言不能养亲不能悦亲总是无令人而有负于母氏之劬劳也　通典寒泉在濮州濮阳县东南浚城城侧有寒泉山冈子赖母以有生犹浚民赖寒泉以为养劳苦谓不得安养自适也】
　　睍【胡显反】睆【音缓华板反】黄鸟载好其音有子七人莫慰母心【孔疏黄鸟有睍睆之容王雪山曰睍睆二字从目知其为容色也今注以为鸟声不及于古注矣劳苦言其心不免于薪水莫慰言其心不免于经营凯风盛于夏时黄鸟鸣于夏木寒泉亦宜于夏饮乃寒泉能使人甘黄鸟能使人乐有子而劳苦莫慰是寒泉黄鸟之不若也】
　　雄雉
　　序刺卫宣公也【军旅数起大夫久役室家之人思其君子而作　宣公名晋荘公庶子桓公弟　吴幼清曰诵其事而嘉叹之曰美未尝显言而隠中其情曰刺序言美自凯风始序言刺自此始】
　　雄雉于飞泄泄【泄泄石经作泄泄】其羽我之懐矣自诒【音夷】伊阻【兴也前三章极思念之情末一章致规谏之意　雉文身善鬭妇人思君子久役故以雄雉起兴泄泄舒散自得之意此行役者必当时在朝同与以啓兵端故曰自诒伊阻阻险难也】
　　雄雉于飞下上【时掌反】其音展矣君子实劳我心【下上其音亦自得之意展诚也君子谓其夫也言君子为人诚实非军旅之才故多方虑之也】
　　瞻彼日月悠悠我思【叶西又叶腮】道之云逺曷云能来【叶犁又如字　观日月之往来则君子之从役歴时久矣使我悠悠然思之道之云逺谓传言道路甚逺如之何而能归也悠悠我思情绪万端含蕴无穷】
　　百尔君子不知德【以□从□俗作□非】行【叶杭】不忮【音至又音洎】不求何用不臧【此以淑身善世之道呼同类而告之百凡也百尔君子指同时在位者徳在心行在身言我妇人不知何者为徳何者为行但不忮不求则无所用而不善忮害也忮心生于忿怒求心生于贪慕故人之耻贫贱患难者能不忮则入于求能不求则或入于忮忮者常至于嫉人求者常至于枉已不忮不求是克己之学何所用而不善乎胡安国曰春秋之时用兵者非懐私复怨则利人土地耳不忮不求然后贪忿之兵止矣】
　　匏有苦□【叶石经作□】
　　序刺卫宣公也【宣公庶母夷姜宣公烝之遂为夫人故作是以刺之朱晦庵谓此刺淫乱之诗未见其为刺宣公不知卫俗淫乱宣公倡之则刺卫俗者即刺宣也　徐儆曰通篇皆微词隠讽未尝明指其失即説正意处特陈古义而未尝一及本事盖男女之际有难显言此风人温厚之防也诗中多以水喻盖取淫之义云】
　　匏有苦叶济有深涉深则厉浅则揭【音器　比也此章言事适其可为宜长而瘦小曰瓠短颈长腹曰匏济济渡处也渡水曰涉以衣而涉曰厉褰衣而涉曰揭　苦匏经霜其】
　　【叶枯落亁之腰以济水今匏尚有苦叶则其匏未坚不可用也既无匏可腰而济渡之处又有深涉则未可轻渡也当量其浅深不可用罔故曰深则厉浅则掲此喻宣公纵欲犯分身陷大罪如堕滔天巨浪决无生理】
　　有弥【音米】济盈有鷕雉鸣济盈不濡轨【音癸叶九巳有反从九石经从凡音范车头也】雉鸣求其牡【此章言物反其常为怪　弥水势渺茫之象鷕雌雉声轨车轴也飞曰雌雄走曰牝牡诗谓济盈则当濡轨今乃不濡轨雉鸣则当求雄今乃求牡比淫乱之人不循规矩非其配耦犯礼淫乱也言雉鸣求牡则兼刺夷姜矣】
　　雝雝【雝雝石经作雍雍】鸣鴈【鱼旰反】旭【音勗】日始旦士如归妻迨氷末泮【赋也此章言古礼不可悖　雝雝和也鴈随阳之鸟鸣则相和行则接武故昏礼用之取其耦也旭明也旦日初出也不徒取其明贵其始也归妻使之来归于己谓请期也迨及也氷解曰泮六礼惟纳征用币余皆用雁惟亲迎以昏余皆用旦惟亲迎在氷泮请期在氷未泮古人于昏姻其求之不暴而行之以礼虽庶士亦然而况于人君乎　洪容斋曰奠雁古礼也先儒谓取不再耦之义非也古人重冠昏皆以士而用大夫车服所谓摄盛也大夫相见执雁昏礼既以士而服大夫之公服乗大夫之墨车则见妇翁宜用大夫之贽礼矣若谓亲迎之始遂期其将来如孤雁非吉祥善事也】
　　招【音昭】招舟子【奨里反】人涉卬【音昂】否【补来反】人涉卬否卬须我友【羽轨反又如字　比也此章言匪类不可从　以口曰召以手曰招舟子操舟者卬我也人皆妄从以涉而我独否盖权衡斟酌不敢妄赴也须待也同师为朋同志为友比男女必待其配以相从也上章用一迨字见其不迫此章用一须字见其不苟　郝仲舆云通篇意似不属而聨络如贯珠首言深涉次章即接以济盈次言雉鸣三章即接以鸣鴈末章舟子仍归利涉须友仍归择耦且舟则不需匏矣犹然慎重如此彼厉揭者可苟焉乎】
　　谷风
　　序刺夫妇失道也【续序卫人化其上淫于新昏而弃其旧室夫妇离絶国俗伤败焉按此诗或去妇自咏或诗人代赋俱不可知圣人録此非独为去妇发抒愤懑忠臣义士拮据劻勷卒致疏斥者往往而是读此诗徘徊惆怅不激不阿其亦可以怨矣郑端曰此诗深情婉思君臣朋友有托而言亦犹后世之为去妇叹出妇词妾薄命耳】
　　习习谷风以隂以雨黾【音闵】勉同心不宜有怒【上声】采葑采菲无以下体徳音莫违及尔同死【小礼反　比而赋也此言夫妇相与之理而深望之　习习连续不防也谷风即终风之类宋玉风赋大风盛怒于土囊之口注土囊谷口也大风多出于空谷之中故云谷风以隂以雨谓无清明开霁之时黾虫名蛙黾也蛙黾之行勉强自力谓竭力于家事也葑蔓菁也春食苗夏食心秋食茎冬食根菲名土瓜三月中蒸为茹滑美可食下体近下之处徳音妇美其夫之言违背也　谷风隂雨皆怒意也不同心则宜有怒黾勉同心何为而怒耶岂以我有过而开罪于子耶妇之事夫宁无小误为夫者当恕其小过而思其大徳譬如葑菲近下者不可食其可食者自在也岂以下体而遂弃之乎当我初归尔之时生同衾死同穴何等好话但尔不违悖前盟则与尔同死亦甘心子何故不亮我也】
　　行道迟迟中心有违不逺伊迩薄送我畿【音祈】谁谓荼【音徒】苦其甘如荠【音慈叶齐礼反】宴【于显相见二反】尔新昏如兄如弟【赋也上章言本望与夫偕老此乃述其夫之见弃　迟迟舒徐也中心有违足虽前而心有所不忍如心与足相背也韩退之遣疟鬼诗白石为门畿畿门限也荼苦菜荠甘菜夫之送我也至门限而止薄情如此人言荼苦自我视之其甘如荠而我之苦为尤甚也乃尔方与新昏宴乐有如兄弟其忍之乎　诗言荼有三种一曰苦菜二曰委叶三曰英荼此诗谁谓荼苦及唐风采苓云采苦大雅緜堇荼如饴之类苦菜也周颂良耜以薅荼蓼委叶也郑风有女如荼英荼也豳风防鸮予所捋荼亦英荼之类】
　　泾【音经】以渭【音谓】浊湜【音殖】湜其沚宴尔新昏不我屑以毋逝我梁毋发我笱【古口反】我躬不阅遑恤我后【徒口反　比而赋也此言已见弃之故而顾念身家之意　泾渭二水名泾水在陜西西安府泾阳县渭水出陜西临洮府渭源县泾水浊渭水清过长安县北泾渭合流三百里清浊不杂水清见底曰湜小水曰沚屑即不屑教之屑以与也石絶水曰梁以石为堰而障水其空处承之以笱笱捕鱼以曲薄为之鱼入不可复出因而捕之也逝往也发毁废之也阅容也后身后也　泾水本浊遇渭而益见其浊故妇色衰遇新昏而愈觉其衰然泾水虽浊其沚之湜湜自在故妇虽衰岂无微能足取乃竟宴尔新昏而不屑与我乎我固见弃矣女无往我梁而毁我笱也我身既不见容岂暇忧身后哉正恐尔之新婚不知甘苦壊尔家计耳已弃之妇尚欲保其家若此】
　　就其深矣方之舟之就其浅矣泳之游之何有何亡黾勉求之凡民有丧匍【蒲扶反】匐【白服反】救【居尤反】之【比而赋也此言昔日勤劳之事　方泳解见周南汉广浮水曰游匍手行匐防地也言己随事皆尽心力而为之如水深则乗方舟水浅则或游泳无不尽心尽力家中何者有何者无皆勉强以求之有求多无求有也不特治家邻里乡党有丧又匍匐相救凡此即首章所谓黾勉同心也治家如此宜弃乎不宜弃乎　吕氏吊説曰凡民有丧匍匐救之非为死者可救而生恐生者或不救而死也夫孝子之丧亲恻怛疾痛至不欲生则思虑所及虽大事有不能周者况其他哉故亲戚僚友乡党不徒吊哭而已不足则赠焉赙焉有事则相焉方可谓能救之矣】
