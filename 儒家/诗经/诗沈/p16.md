<!-- { "loadSidebar": true } -->
　　周礼小司徒遂人治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿葢自一夫以至万夫皆以十为数考工记匠人治沟洫田首有遂九夫为井井间有沟方十里为成成间有洫方百里为同同间有浍专达于川葢自田首之逐至于同间之浍皆以九为数据遂人则九万夫当得九川据匠人则九川合为九万夫惟有一浍遂人之沟浍太多而匠人太少于是郑康成注遂人指为乡遂法于匠人则指为畿内之采地朱子从之以注孟子然郑注于他经本无所征观小司徒职明云经土地而井牧其田野则畿内田皆井授岂独乡遂且遂人之法自遂而沟而洫而浍以达于川匠人之法亦自遂而沟而洫而浍以达于川安见遂人之为乡遂而匠人之为都鄙哉前儒夹漈郑氏永嘉陈氏薛氏皆推明遂人匠人沟洫之合而诋郑注之失大意谓匠人之制举大概而言遂人之制举一端而言也匠人所言者开方法遂人所言者积数匠人专就井地言之遂人兼沟涂言之匠人成间有洫非一井之地止一洫而已同间有浍非一同之地止一浍而已一成之地九百夫一同之地九万夫其间沟洫多矣井田通于天下岂有乡遂都鄙之异其説至为详尽初学每苦其浩博而莫之究余贯诸家之说为之约其词曰三代圣王疆理天下井养万民作为沟洫川浍以佐耕耨备旱潦者岂有异制哉凡百畆为一夫其田首皆有遂接诸畎之水以入于沟深广各二尺一夫各一遂遂直而沟横沟以接遂中之水入于洫深广各四尺九夫九沟沟横而洫直洫以通诸沟之水入于浍深广各八尺九百夫为一成凡有九洫洫直而沟又横若一同之地为百成中有九十洫横以九浍而两川周其外是为万夫之地浍之深广各二寻直达于川是故田间之水必由遂入沟由沟入洫由洫入浍浍乃专达于川遂人之沟洫虽多实则千夫有浍即匠人同间之浍也万夫有川即匠人同间有浍专达于川之川也一而已矣遂人以九起数者百里之地五沟五涂居十分之一连沟洫而增一夫也匠人以十起数者除沟洫而专言井地故减一夫也遂人九百夫之地各有九洫实止八洫九万夫之地名有八十一浍实止七十二浍两川各环其外岂有二哉朱子后亦悟郑康成之失而孟注未及改正未知何故学者毋泥于一説而不通也【按语録子约问井田之法一乡一遂各一万余夫各百洫十浍一川洫浍恁多匠人一同九万夫止十洫一浍洫浍反少何也朱子答以此采地之制异于乡遂次日又曰昨夜说匠人之制无许多沟洫其实不然适间检看许多沟洫与遂人之制一般子约看不仔细耳此朱子已悟郑注之失矣】
　　方望溪曰先儒谓遂人匠人之法不同葢以遂人百夫有洫而匠人成间有洫乃九百夫之地遂人十夫有浍而匠人同间有浍乃九万夫之地也不知百夫有洫而九百夫之地不过为洫者八其外始有浍环之千夫有浍而九千夫之地不过为浍者八其外始有川以环之积而至于九万夫之地亦不过为浍者七十有二环浍之川九而已矣其环于百里之外者即环于三十里外之川也同间之浍积数虽多其实即千夫之浍同间之浍所达之川即千夫之浍所达之川遂人匠人之法一而已矣其曰专达于川者洫必由浍以逹浍则直达于川也
　　姜氏曰少司徒云九夫为井四井为邑四邑为丘四丘为甸四甸为县四县为都此赋税之法也今以开方法准之一邑二里积而为甸八里也夫方十里为成井百夫九百何故以八里定赋乎葢除去三百二十四夫使治沟洫而不税其出赋税者但五百七十六夫故但以六十四井为率而云八里不尽一成之数由是而至四都亦以是为赋而不尽一同之数可见先王沟洫之重遂人兼言之匠人除去言之少司徒又除去治沟洫以之定赋税一而已矣
　　司马法云夫三为屋屋三为井井十为通通十为成成十为终此出车制也其以井起数云井十为通通十为成者连沟洫言之即遂人之百夫千夫也成十为终即遂人之万夫也遂人既合于匠人则司马法亦合匠人矣至朱子注孟子请野一节之悮详见大田之诗
　　中田有庐孔疏谓古者宅在都邑田于野外农时出于田中作庐以便田事毛竒龄曰百畆之宅其半在邑冬月皆入保城岂可容哉考工记王城七里郑氏言公城七里尚书言七十里之国有三里之城今但以五里之城折中言之五里者五五二十五里也每里九家四分之为四九三百六十家则二十五里所容不过九千家今以公侯百里为断百里者万里也万里万井所容止八万家而九千家之地何以容之葢二畆半在邑者城外之邑也王制量地以制邑凡乡遂皆有邑公家曰公邑私家曰私邑食采曰采邑丘曰丘邑都曰都邑比长党正皆有官居自邑而丘甸民于冬月聚处其中所谓邑里入保者保此而巳即近郊之民亦必附郭而居不宜虚城中市廛以待冬月一时之入也
　　是剥是菹献之皇祖因农田之所登重之也古者天子自有田以种华不敛之民间周礼塲人之职祭祀供其果蓏是生也至八月剥乃淹渍之至冬以成菹献之皇祖以重田物是烝祭之时物也
　　鸾刀啓毛是主人亲自杀牲祭统曰君亲鸾刀羞哜是割所羞之哜肺熟割也礼器君亲割牲亦是熟割若祭义云君牵牲入于庙门卿大夫鸾刀以割取膟膋则是生割而无君割牲之文夫哜肺牲体君俱亲割况告幽全乎当是君刺牲而卿大夫赞之
　　此诗或引祭义君牵牲一节指为诸侯祭祀之乐歌按记云卿大夫序从入庙门丽于碑卿大夫袒而毛牛尚耳鸾刀以刲取膟膋以退似即代君割牲之文非专指诸侯之祭乐记食三老五更于大学天子尚袒而割牲况宗庙乎
　　甫田
　　甫田美劝农也首章适南畆烝髦士劳农劝相三时弗懈而省耕补助之意亦在言下想见成康富庶之美有自来矣岁取十千者百取其十万取其千什一之征也取其陈以食农人则自古有年可知
　　二章上五句言方社之祭极其诚敬是以获此有年也方者四方之神天子祭四方岁徧社五土之神祭法共工氏之子后土能平九州祀以为社是也用羊不用牛者方社不同社稷也下四句接言田祖既祭甘雨时降是以黍与与稷翼翼以谷我士女田祖先啬也
　　报以介福万寿无疆农民之祷君也千仓万箱百姓足而君孰与不足农夫之庆即君之介福而愿其万寿之无疆
　　大田
　　大田美勤农也首从播谷说起二言田祖神功虫不害稼三言收获丰盈末言祭方之诚无非勤农之意　秉畀炎火毛以炎火为盛阳是也祝融司令螟蝝潜消不啻田祖之秉畀于炎火非如集传所引如姚崇之焚蝗周人百畆而彻其井田虽仍殷旧而取民之制不同殷人七十而助谓一井九区每区七十畆中为公田庐舍在内八家各授私田一区但借其力以耕公田而不税其私田故曰助者借也周仍殷制一井九百畆分之九夫各授田百畆庐舍亦在内而歳取其所收之什一故曰彻者彻也郑氏曰彻者通也通天下之法也周礼小司徒遂人及考工记匠人皆云九夫为井不云八家同井亦无公田之名孟子言王政必曰耕者助而不税若周既有公田则名虽为彻实即是助何必更举助法以劝时君乎乃诗曰雨我公田遂及我私孟子引之曰虽周亦助何也葢周制一夫各授私田百畆其税于公也虽不云供其公田十畆之八实不啻私其九而公其一故曰其实皆什一也当时百姓尊君亲上云萋雨祈上下交欢故曰雨我公田遂及我私耳彻法与助原不相背左传曰谷出不过借公羊曰什一而借借即助也谷梁传又明出公田二字曰私田稼不善则非吏公田稼不善则非民是周之井田原有公田之名可知即什一亦是借民之力与助无二也故孟子引诗以坚滕文之意
　　曰孟子乡田同井井九百畆其中为公田八家皆私百畆同养公田岂非周之井田耶曰上文明云惟助为有公田此曰公田正殷之助法也若是周之彻法则当时经界虽不正民间遗制犹存何必详言其形体以告滕文乎但殷人七十而此言百畆则是就周之井田言之也就周之井田以行殷之助法改九夫为八夫以中间一夫之田为公田借而不税此孟子复古宜今之良法美意也
　　曰孟子请野九一而助国中什一使自赋其説如何曰此郑氏之悮而朱子因之者也郑氏以遂人为乡遂法匠人为都鄙法朱子因谓周之彻乡遂用贡法都鄙用助法夫天子六乡六遂诸侯三乡三遂下文乡田同井之乡即侯国三乡之乡请野之野即遂人治野之野也岂同是野而遂人指郊遂孟子指都鄙乎国中都鄙之地民居相错山谷薮泽畸零横斜自难画井分疆今反欲行助法郊野乡遂土地平旷正可行助而反欲行贡法不亦戾乎马贵与谓九一授田之制什一取民之制是也若国中之地则一夫但授田百畆而赋其十畆之入所谓以贡法济助法之穷也孟子欲行助法与有若盍彻之意不同有若是救其加赋故但举彻法为言孟子欲行仁政故改彻为助又有郊野国中变通之法善读书者但防绎上下文而细味之可得解也
　　来方禋祀以其骍黑诗记谓来南方则用骍牲来北方则用黒牲独举骍黑者略举二方以适韵是也郑笺引周礼牧人阳祀用骍阴祀用黝非诗本义四方之祭不在阳祀阴祀之中故孔疏不从
　　瞻彼洛矣
　　此王有征伐之事召诸侯于洛水之上而诸侯美之之词韎韐鞞琫六军之戎服戎饰天子亦服之以讲武也洛之泱泱喻福禄之广大也韎韐茅搜染草是蔽膝之衣韐即是鞞周官云凡有兵事韦弁服左传所谓韎韦之跗注也本士之戎服而天子讲武亦服之鞞琫有珌天子之刀饰也
　　裳裳者华
　　裳华天子燕嗣位之诸侯也孔丛子曰天下有道诸侯世保其禄故于其来朝赐以燕而嘉予之维其有章礼文之备乘其四骆车乘之美左武右文无所不能见嗣位之称也曰是以似之者似其先人之为诸侯者也説苑曰举古之君子以美之亦通









　　诗沈卷十三
　　钦定四库全书
　　诗沈卷十四
　　柳州府知府范家相撰
　　小雅
　　桑扈
　　左传卫侯享苦成叔甯惠子相苦成叔傲惠子曰彼交匪傲万福来求今夫子傲取祸之道也郑伯享赵孟于垂陇公孙叚赋桑扈赵孟曰匪交匪傲福将焉往合观之可知此诗之义矣葢天子飨诸侯而训之
　　三章言不敛戢又不畏难则受福不多下章言交而匪傲必不敛戢而畏难而结之曰万福来求正言傲不可长福不可以妄干
　　鸳鸯
　　此固非刺幽之诗但朱子以为诸侯之荅桑扈则乘马在廏无指矣葢因诸侯来朝锡以乘马而美之之词鸳鸯驯而易养喻诸侯之顺命
　　戢其左翼韩诗戢犍也谓犍其噣于左也鸟之宿者皆插其噣于左翼喻其安静之意
　　頍弁
　　天子燕异姓服冠燕同姓服皮弁有頍者弁是燕同姓也三章因燕同姓而及亲戚与伐木之燕正同酒防殽嘉兄弟舅甥毕集燕之乐也乃诗云未见而忧心奕奕既见而庶几悦怿似有感叹暌隔之意焉且三章言如彼雨雪先集维霰因而虑死丧之无日明非恺乐之音矣然常棣不言死丧之威兄弟孔怀乎手足天性休戚相关逾时不见忧即随之死丧无日无几相见犹云百年易尽老病无时当长聚以为欢耳古人之诗语语发乎至情岂以宴会而必为吉祥之词哉
　　车舝
