<!-- { "loadSidebar": true } -->
　　难者又曰合天下之公言谓之颂太王肇基王迹王季其勤王家亦无专颂宣王中兴无颂礼之所垂维其公也唯殷人祖宗汤下及三宗故髙宗中宗皆有颂若周人祖文王而宗武王未闻又宗成康亲尽则祧即不应有颂矣盖殷人兼重守成之主太甲所以不祧周人独崇开创之君所以世室止文武而不及成康子何以知成康有颂诗哉曰宗法与祭法不同周人不宗成康亲尽则祧此宗法也以子祭父以孙祭祖亲近则祭重此祭法也岂守成之君法不当宗即法不当祭而作颂乎康王昭王专祭成康之诗集传以昊天执竞当之因文见义原无证据然要不得谓成康本无颂也康王郊祀称二后自当兼道成王之徳昭王祭武王自当逓及成康又何关于宗法祭法乎天作一诗以先王先公难以徧举故止称太王文王非若二后成康可以一二言槩也成康之有颂诗断无可疑也
　　清庙
　　周公成雒邑朝诸侯率以祀文王而作清庙尚书大传曰周公与升歌而文武诸侯凡在庙中者无不伋然渊其志和其情愀然若见文武之身焉盖三家之説俱言周公宗祀文王但不作成洛肇祀解耳或言四时祀祭皆于太庙此何以独祀文王不知洛邑未作以前周公已立庙于丰以祀文王矣方望溪曰尚书武成王来自商至于丰则邦甸侯卫骏奔走当在五庙中之稷庙及武王迁镐乃立七庙而周公于是时立庙于丰独祀文王观成王作洛至于丰而发命则丰庙作扵迁镐之初可知凡爵命公侯卿大夫皆于丰庙康王命毕公保厘东郊则至自丰江汉之诗召虎锡命亦曰告于文人是也若镐京虽有文庙而后稷及先王先公皆式临焉若独命爵于文庙非文王之心所安也故郊祀后稷而别立庙以祀文王亦此义也
　　于穆哉清庙之祭也公侯致其肃雝执事秉乎文徳敬之至也主祭者对越乎在天助祭者骏奔走于下诚之至也以是而思文王之德岂不光显于在天丕承于在后虽百世以下犹无斁于人斯哉
　　维天之命
　　此与清庙维清并在一处记曰升歌清庙下管象独不及此诗未知何用
　　维天之命不已见文王之纯亦不已中庸引此其义甚明假之与何声不能转言假使文王之德犹溢于我我其收所溢以自保也岂独我哉文之骏惠曾孙犹将笃之矣
　　维清
　　序曰奏象武也蔡邕谓奏象武之所歌服防谓文王之乐舞象也季札见舞象箾南籥南籥者以籥舞二南之诗象箾以箾舞象诗也箾干也凡舞象必以二南爲配舞时皆以管奏诗故曰奏象武记曰下管象是也文王専征征阮徂共伐宻伐崇武功遹骏周公故作乐以象之或曰箾与箫通箫韶亦作箾韶非干也祭文庙不必侈陈武功是文舞也亦一説
　　维清即永清大定会朝清明之意言此清明之象缉续光明以至今者皆文王所贻之典耳典者事也功成治定之事记曰下而管象示事也其义甚明二句言象武已毕下二句明所以奏象武之意言凡此所舞之容实维我周开国之祯祥也　是诗词短节长盖节奏随乎舞容不可增减非有阙文也汉乐如朱鹭翁离等曲亦复相似而间以余声尤不可解凡颂皆曲短而音长凡韵皆以余声相叶
　　烈文
　　诗无即政之意故朱子但以诸侯助祭言然人君即位礼当朝享成王丧毕亲政于嵗首朝庙而祭先祖祭毕因以陈戒诸侯序故谓成王即政诸侯助祭但不必如明堂位为周公居摄七年致政而作耳仪礼主人酌酒献賔歌烈文盖成王既作此诗以垂乐府后王遂通用之以为献酬助祭之乐
　　首呼辟公而告之言尔之文武兼与骏奔而在庙者我先王既锡尔以今兹之祉福其将惠我以无疆之庆使尔子孙长保此天位哉尔其无封殖侈靡于尔邦也当惟先王之敬崇兢兢焉念今兹之大功使继序者相承而滋大乃为可贵耳是故莫强者唯人虽四方之逺皆可训而行之莫显者维徳虽百辟之众皆可刑而化之我前王亲贤乐利所以使人不能忘者可弗念与
　　天作
　　序以为祀先王先公之乐孔氏解是四时之祭盖周初时祀及先公天保所谓禴祀烝甞于公先王是也然诗祗有先王而无先公故孔氏又曰成王时祭当自太王以下上及后稷一人而已经惟有先王之事而序并言先公者举王迹所起故其辞不及后稷序以时祭实及后稷故其言及之也夫时祭既先后稷诗何得置而不道且诗但言文王又置王季于何地故朱子以太王肇基王迹理得専祀改为祀太王之诗祀太王配以文王循文省义较为明白然专祀太王究无礼文及他书可证也
　　愚按此诗实时祭之乐章序不悮也时祭即时祫祭七庙三昭三穆并太祖之庙为七序云祀先王则自太王以下皆在其中矣云先公则髙圉亚圉亦在内矣颂不可一一徧举故但曰太王荒之以槩其先而后稷先公自在言下以太王爲肇基王迹之一人也但曰文王康之以概其后而王季亦在言中以文王为造周新命之一人也此颂之体裁章曲如此古説不可改也
　　明人季本以易升之六四有王用享于岐山之文定为祭岐山之诗似与诗文符合但天子祭名山大川五岳视三公当用享礼诗亦不当入颂矣
　　作兴起也天欲兴起髙山故使太王荒之彼山既作矣文王因而康之彼险岨之岐自文王康之而岐遂有坦夷之行子孙保以无疆盖岐为发祥根本之地太王迁岐文王治岐王业所自起故重言之也韩诗岨矣作徂者岐字连下读更明
　　昊天有成命
　　此诗国语引叔向之言明云道成王之徳贾谊新书引之尤详且爲之説曰文王有大德而功未就武王有大功而治未成及成王嗣位仁以临民故称昊天不敢怠安早兴夜寐以继文武之业云云古説与序如此明白而必以成王为成此王功何也若大雅成王之孚书之成王畏相成王徳显唯助成王德诸所谓成王者就上下文义观之明爲虚义无疑也诗言二后受之即继之曰成王不敢康岂成王之孚成王畏相之谓而必强引之以爲证哉
　　集传改为祭成王之诗者以诗言二后畧言成王详也然宗庙祭祀之乐歌必言贻谋之功徳祀事之诚敬以及显相之多祈福之文若是诗首言成命下言基命重在承天立命非宗庙语意当从序为郊祀天地之诗盖康王嗣位行郊祀之礼故述成王之德尤详耳
　　序曰郊祀天地而诗言天不言地者地道无成而代有终统之于天也中庸曰郊社之礼所以祀上帝也言上帝而地即在其中矣郊者南郊北郊也不言合祀则周礼之两郊分祀爲是而刘歆合祀之説为悖既有南郊之祀则郊爲最重凡祈谷大雩皆不得拟而后人混合爲一者误既有南郊则知祭地有北郊所谓方丘泰圻与郊对举也若王社祈报社稷则在国中乃祭土谷之神不与郊对举者后人混北郊于祈报之社者亦误
　　我将
　　此序本孝经为説按之诗文明白无疑盖文王之配明堂其祀非一【详见孔防】此乃孟冬十月大飨五帝于明堂而祀之之乐歌尤为独隆
　　维天其右之右与佑同非神降于牛羊之右言将享诚敬牲牷博硕天其佑助也祭天用特牛而此兼有羊者文武为配礼得有羊或曰羊以实柴而燔燎也周礼羊人凡积供其羊牲先柴而后献故羊先于牛
　　伊嘏文王既右飨之祭之将终祝以神嘏主人之辞曰维受福于文王既右我而欣飨之矣我其敢不夙夜畏天之威于时保有此福哉诗凡十句上三句言天中四句言文王下三句总天与文王言之
　　时迈
　　序曰巡狩告祭柴望也按武成武王克商归至于丰受命于周丁未祀于周庙越三日庚戌柴望大告武成此诗乃告祭所过名山大川之乐章也武成为告祭之文而诗则配以入乐者或曰巡狩告祭既有此诗何以复有般乎曰般乃十二年一巡狩告祭于所过之四岳河海此乃初即位而大告武成其典尤钜故特为一诗也武成先告于皇天后土乃告名山大川故诗首言昊天其子之实右序有周以明受命代商祈天永命之意时迈其邦谓及时而迈其邦凡所过名山大川皆在言下矣昊天其子之实右序有周即武成所谓诞膺天命以抚方夏也薄言震之莫不震疉即所谓大邦畏力小邦怀德也柔百神及乔岳即神克相予以济兆民也明昭有周式序在位即列爵惟五分土惟三也戢弓櫜矢即偃武文归马放牛求懿德肆时夏即惇信明义垂拱建治即书以证诗然如出一手若七年时巡而祭告则义各有取与武成逈不相合矣详见本篇
　　吕叔玉以时迈即九夏中之肆夏而韦昭因之后人据以爲説夫肆夏王出入之所奏也故记曰行以肆夏趋以采齐郑氏乃曰肆遂也夏大也言遂于大位然则我求懿徳遂于大位其可通乎吕叔玉因经有肆夏之文而为之説岂足爲据如以肆于时夏为肆夏则陈常于时夏非常夏乎乃吕叔玉又以执竞思文二篇与时迈次序相连因以执竞即是繁遏思文即是渠并不必有诗文之可证韦昭知其难通而小变之曰肆夏一名樊昭夏一名遏纳夏一名渠则尤是臆説国语云金奏肆夏繁遏渠天子所以飨元侯也夫肆夏既爲繁矣何以国语既曰肆夏又曰繁乎执竞如即是遏思文如即是渠何以国语但云肆夏繁不云执竞遏思文渠乎其谬显然毛竒龄曰穆叔如晋金奏肆夏之三者谓自肆夏至纳夏凡三夏耳盖九夏之诗悉已无存乐崩颂不能具是也
　　执竞
　　朱子以此诗爲祭武王成王康王之诗以昊天一诗例之也但朱子又于时迈篇引吕叔玉之説谓此三篇即九夏中之肆夏昭夏纳夏则九夏皆周公所作而诗所云成康非成王康王矣周公作九夏何独阙韶夏一篇留待昭王朱子盖不及细详而误引其説愚既正之前篇而断此诗必为昭王时诗但朱子合祭三宗之説不可不详辨也　朱子合祭三宗之説本之范氏镇欧阳氏而胡绍曾诸人疑其不然谓成康非百世不迁之庙何当并祭朱公迁谓三王并祭无其例武王有世室岂昭王以后祭武世室而配以成康与此不过爲朱子弥补之词夫武世室始于孝王之世此诗岂作于周衰之际乎或疑为时祭之诗则时祭必兼四亲诗何以不及文王季氏本又指爲昭王时以成康祫食于武王庙之乐歌则祫食并不止四亲且何当在武王之庙更不通矣不知序本不悮而人自悮也序但云祀武王不言何王之祭则何碍爲昭王之诗乎昭王之世武虽未有世室而百世不祧之祖当新王即位之初礼当専祀也祀武王因及成康嗣武之功徳诗曰自彼成康奄有四方斤斤其明言能明武王执竞之烈也称成康仍归重武王非専祀武王而何
　　武王持自强不息之心故其功烈之盛天下莫得而相竞岂不显乎【朱子初注】自彼成康承武王之业奄有四方而无竞之烈斤斤乎其愈明焉于是武王如在之神祭则降福主祭之礼仪既始终之不倦则福禄之降自穰穰而来反反者返也返复其初也诗文至明首序何当改易乎
　　思文
　　南郊之祭以后稷配明堂之祭以文王配上帝一而配之二者推功德以厌天心尊祖正以敬天如配惟一祖则嫌于并天而非以爲配矣立烝民即所以配天之功陈常道乃垂文德之本立植立也植立烝民即包粒食在内极者徳之至也立我烝民莫非尔德之至其始也贻我来牟无有此疆彼界而尧舜之常道司徒之矢陈于中国者不啻后稷之所陈文莫大焉故曰思文

　　诗沈卷十八
　　钦定四库全书
　　诗沈卷十九
　　栁州府知府范家相撰
　　周颂
　　臣工
