<!-- { "loadSidebar": true } -->
　　薇春頴而夏花曰作止者春中时也柔则稍长刚则难食渐至夏矣启行在春还归在冬乃戍期之一定三章云我戍未定谓无定息之所非指戍期之无定
　　出车
　　伐玁狁伐西戎一役二事也采薇出车枤杜一事三诗也今以三诗去来时日计之似有不合者采薇首曰薇亦作止与末章杨柳依依相应是启行在春仲也乃出车四章曰昔我往矣黍稷方华又在六月启行矣采薇曰归曰归歳亦暮止与末章雨雪霏霏相应出车三章亦曰雨雪载途是旋师在冬尽也乃末章又曰春日迟迟薄言还归枤杜亦曰卉木萋止征夫归止是又在春尽夏初还归矣其互异何也曰采薇之二三章曰薇亦柔止薇亦刚止葢启行在春而途中则歴更其时矣其归也歳亦阳止歳亦暮止至于抵家则春日迟迟卉木萋止分明今春出师明年春奏凯而夏抵家也然此一役二事当先伐西戎乎抑先伐玁狁乎苏氏谓西戎与玁狁为犄角西戎平而玁狁自平当自西至北犹汉唐之伐匈奴契丹必先通西域也而愚不谓然采薇曰靡室靡家玁狁之故又曰玁狁孔棘则其事急于西戎甚明且出车三章明曰王命南仲往城于方赫赫南仲玁狁于襄襄除也是先伐玁狁必矣葢先城朔方以衞沿边之地进伐玁狁一月三捷随即平定其时当在秋冬乃反斾以伐西戎故诗曰今我来思雨雪霏霏下章接言赫赫南仲薄伐西戎其文显然伐西戎兵不血刅而下于是全师以归焉故诗曰春日迟迟薄言还归然则昔我往矣黍稷方华一章是由朔方至西戎之文非还师之月日也善读诗者知之
　　枤杜
　　首曰王事靡盬继嗣我日是玁狁既伐嗣伐西戎也枤杜实在秋冬是雨雪霏霏也二章接言卉木萋止征夫归止是春暮抵家也其文益明
　　四牡以不遑将父为义此诗先言女心伤悲后言忧我父母义各有当也由征夫言之则当以父母为忧而不及妻子若妇人代子职以奉养舅姑则唯君子之忧是迫耳三章曰忧我父母者言其夫必以父母为忧也细味之自明汉书宣王兴师征伐诗人美其功曰出车彭彭城彼朔方此三家説也宣王伐玁狁别有六月采芑之诗何当重出况时亦不合且宣王不还师以伐西戎也以此为别
　　鱼丽
　　序曰万物众多可告神明似主祭祀言之但仪礼乡饮酒及燕礼皆歌是诗则为燕賔之乐矣朱子据仪礼一歌一笙之序移此诗于南陔三篇之后殊不必也考乡饮酒礼工歌关雎笙鹊巢工歌葛覃笙采繁工歌巻耳笙采苹中越草虫一诗又工歌之际歌鹿鸣四牡皇华即笙南陔白华华黍则此三诗又当次于皇华之后矣诗之次第有不能尽依礼文者仪礼用诗非诗用仪礼也
　　言万物盛多但言鱼者在下动物之多莫如鱼也大雅言丰年之兆亦曰众维鱼矣
　　陆佃曰鰋白额鱼鲿鱼黄鲂鱼青鳢鱼黑鰋鱼白鲤鱼赤鲿鲨小鱼鲂鳢中鱼鰋鲤大鱼由农师之释鱼观之可见诗无一字无意义也
　　南陔白华华黍由庚崇丘由仪
　　此六篇皆笙诗三家并亡其目毛公有其目而亡其词仅存序义朱子谓笙本无词而非缺文葢本之刘原父郑渔仲洪容斋诸人而朱子因之说者多以为疑明郝仲舆近时毛大可辨之尤明文多难以悉载考朱子所据全在仪礼而仪礼明云笙入堂下磬南北面立乐南陔乐之为言比音而乐之也是礼文显以为有词矣况工歌关雎笙鹊巢工歌葛覃笙采苹岂升歌之笙有词而间歌之笙独无词乎此即以仪礼证仪礼而可晓者也朱子曰笙之无词大约如鲁鼓薛鼓之节而亡之是又不然鼓所以节乐考击出于人手类于鼗磬柷敔不可比之以词若笙籥管篴皆因人气逼而有音其高下长短疾徐唯人是使如今俗乐必有工尺之谱也而谓笙本无词乎
　　嘉鱼
　　此与下篇一以乐与贤一以乐得贤皆燕贤之诗本无二义故同用之乡饮燕礼明人主之好贤崇德在下者不可不知所报已详鹿鸣之诗矣
　　罩者捕鱼之笼汕者撩鱼之罟淮南子云罩者抑之罾者举之其取鱼一也诗言罩又言汕喻求贤之无方也首云嘉賔式燕以乐末云式燕又思言既燕而又思所以维系之爱之至也
　　南山有台
　　姜炳章曰人君既得贤而乐之形为歌咏曰基曰光语其始也曰父母曰德音语其用也曰眉寿黄耉保艾要其终也从今日所得之贤想到贤者之耄期并想到贤者之必有贤子孙无非利我国家皆于今日始之可谓善説是诗矣然万寿无期万寿无疆非属臣下谓厯数赖以绵长即家赖以永固也
　　蓼萧
　　蓼萧之微尚获零露之湑况君子既见于前而不予之以嘉惠乎心写而接笑语我是以得永终誉而安处兮龙光天子之宠光其德不爽言能不贰其德虽至寿考而不可忘此德也
　　此非五服尽朝于王也侯甸男采衞应朝之年各以次述职于王王则燕之以示慈惠用昭天子之恩德葢通用之乐歌
　　湛露
　　左传甯武子曰诸侯朝正于王王宴乐之于是乎赋湛露不明诸侯之为同姓异姓也考礼天子宴族人于室宴兄弟于房诗言厌厌夜饮是在室在房可知专指同姓而言也若蓼萧之泽及四海【序文】则合同异姓言之矣在宗载考言宗宫之成在同姓原有夜饮之礼非卜其昼未卜其夜也笺疏不可易后人好立新説耳令仪令色成礼之美


　　诗沈卷十一
　　钦定四库全书
　　诗沈卷十二
　　柳州府知府范家相撰
　　小雅
　　彤弓
　　严华谷曰彤弓非常赐也钟鼓大乐也飨大礼也设之所以重其赐苏颍滨曰大饮宾曰飨行之以飨礼厚之至也吕东莱曰中心贶之言其诚也愚谓一朝飨之言有功即飨不留赏也终朝而礼成故曰一朝
　　菁莪
　　莪生于中阿而有菁菁之盛犹士来田间见君子而获栽育之鸿中心悦之是以贶之挑达之习消归无有故曰乐且有仪
　　锡我百朋言多士之学业有日新之美不啻君子之锡以重货也杨舟喻中材天下多中材故以杨舟之可沉可浮为比然而无虑也时敎有正学退息有居业勤之以造就而我心则休矣
　　六月
　　小雅自文武以下至昭王穆王无一篇之存者厉之乱失之也共和继政国未鼎移宣王中兴乐在故府其音非变其诗多美而列于变者文武成康之治未尽复也末年战于千畆料民太原祈父蔽芾诸诗相继而作不可以一人分正变故并六月采芑车攻吉日诸篇统谓之变也变风有美有刺变雅亦然毛郑之说当矣六月非出师之时故首章大书之曰玁狁孔炽我是用急明其不得已也六月采芑与采薇一篇不同彼为遣戍劳还故述将士室家之怀思此美中兴武功故陈出师奏凯之盛烈其美吉甫者正以归美宣王也
　　王者有征无战故首三章但叙出师军容之盛四叙玁狁侵犯之急即入元戎之启行五言薄伐至于太原即入吉甫之万为宪未尝细叙战功亦不穷追逐北此之谓王者之师雅诗之正也如韩柳平淮西平蜀诸雅形容战功非不淋漓尽致其于雅体失之逺矣
　　元戎大车也军前曰启后曰殿元戎先军而行所谓选锋军无选锋者北元戎之制车缦轮马被甲衡轭之上皆树剑防名曰陷阵之车　二章言我服既成于三十里则元戎之启行亦止三十里可见故下章接言既佶且闲也以玁狁之孔棘而吉甫一守师行常法从容暇整不敢劳兵扰民岂如后世兵贵神速日夜兼驰以攻人之不备哉
　　吉甫燕喜是王宴饮御诸友是私燕王宴只有牲牢无炰鼈鲙鲤
　　薄伐玁狁至于太原古注不详其地集传谓即太原阳曲王伯厚诗地考亦同顾氏绛曰此诗必先求泾阳所在而后太原可得也汉志安定郡有泾阳县幵头山在西禹贡泾水所出后汉灵帝纪段颖破先零羌于泾阳注属安定郡在原州郡县志平凉县本汉泾阳地今县西四十里有泾阳故城是也然则太原当即今之平凉计周人之御玁狁必在泾原之间若晋阳之太原在大河之东距周京千五百里岂有冦从西来兵乃东出乎故曰天子命我城彼朔方而国语宣王料民于太原亦以近边而为之备必不料之晋地也若禹贡既修太原春秋晋人败狄于太原子产对叔向宣汾洮障大泽以处太原则是今之晋阳岂周之太原乎按明周斯盛辑山西通志亦以太原距泾阳不逺意即禹贡雍州之原隰汉为邠州唐为原州而非冀州之太原也
　　采芑
　　六月首言玁狁孔炽王于出征皆直叙以至终篇此诗前三章言方叔奉命出师之盛末章始言蛮荆背叛不得不征之故雅诗体制悉由作者之命局可知诗在乐前也
　　方叔南征之师多于吉甫之北伐以诗文互证之可见然其车三千实是侈词严氏曰兵车一乘甲士三人步卒七十二人又二十五人将重车在后三千乘计甲士九千步卒二十一万将重车七万五千人通三十万矣夫六军出于六乡万二千五百人为军六军止七万五千人无三千乘孔氏谓羡卒尽起王氏谓合诸侯之师恐未必然也愚意非但三千乘事所必无即六军千乘一时尽起亦岂必为空国之师蛮荆之叛未若玁狁之急畿之内安可一日无卫兵朱子谓不以文害词可也
　　路车金车宣王所赐以重其行者方叔乘之以率军也至陈师鞠旅则舎路车以乘戎车矣路车有钩膺而戎车则无钩膺者马娄颔有钩【详巾车注】娄与缕通左传牛马维娄犹云系颔之钩耳膺在马胸即樊缨也非戎车之饰
　　方叔征玁狁当为吉甫副故畧于六月而带叙此篇之末不没其功
　　我车既攻
　　天子之田猎与会同二事也宣王之徂东并行之者何曰王于会同示诸侯以大搜之典所以复古制一举而两得也会同之事重于田猎诗先田猎而后会同者何曰宣之徂东修车马备器械先备田猎之事故先以行狩为始而叙其启行也田猎之事不可以会诸侯何以会曰徂东之举原所以命诸侯之会而非命诸侯之从田也既言会而复言同何也曰诗言会而连及之也王有大事设坛于国外会诸侯以命事谓之会不与同并行也宣葢有征伐而会诸侯也何以知其有征伐也诗言之矣之子于征有闻无声美其徒众之不扰亦美其会事之神密不使有闻于外也夫非征伐大事而辄以会诸侯者未之有矣
　　吉日
　　车攻首言田猎而实重会同吉日则专美田猎也日以祭房复选吉以差马重其事也漆沮在泾渭之北即洛水也尔雅十薮周有焦濩在泾阳三原之间当漆沮之西南周人常狩之地也悉率左右以驱禽言古者田猎先芟草为防立通帛之竿以为两门又裘纒质以为槸天子大芟草分为左右虽同舍防内各在一方取其相应不得越离也其先敎战敎战既毕士卒出和乃分地为屯设驱逆之车先驱禽纳之防然后焚烧防草复驱之以待天子之射天子射诸侯大夫士乃以次射所谓悉率左右以燕天子也凡皆古礼之废而不行者宣王悉举而复之故序曰能慎微接下也
　　鸿雁
　　厉王之时流亡四散宣王遣使招徕为之筑室以作安宅而于矜寡惸独尤加恩惠焉之子于征之子于垣皆指使臣言其劬劳在外或抚矜寡或董工作虽则劬劳其究我民皆得安宅矣又代述使臣之言曰维此哲人谓我劬劳维彼愚人则谓我督率綦严宣示其骄矣
　　庭燎
　　列女传宣王早朝晏起姜后脱簪待罪于永巷宣王感悟乃勤于政事此鲁诗之说与序同者为其听后夫人以勤政故以美之而又箴其后也三章层次分明夜未中央而燎已树之于庭鸾声毕集于外司烜之敬事诸侯之畏威一时并见皆因王问夜之勤所以致此
　　水
