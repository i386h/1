<!-- { "loadSidebar": true } -->
　　君子如怒刚断足以折奸故乱沮君子如祉聪正足以止邪故乱已乱者谗言之乱正青蝇曰交乱四国是也荏染柔木树之以为审音之用往来行言数之以见舆论之公彼小人者时而为蛇蛇之硕言则俨然出之口矣时而为如簧之巧言则见其顔之厚矣亦何难审而辨之
　　何人斯
　　暴公谮苏公而与之恶苏公先借从者之媒孽以为言前四章极形其伺察交搆之状而暴之行亦在言下尔之安行犹不遑舍尔之亟行何暇脂车但一者之来岂遂无暇俾得叙伯仲壎箎之好出三物以重诅盟乎畏之之甚也暴苏之事无考序葢传之自古
　　巷伯
　　萋斐罗织成文如贝之生而成锦者然箕星踵狭而口广如人之张口进谗者然始因端而傅会继极口以逞词二章各有浅深
　　寺人不列于君子而夫子与缁衣并称者身在君侧知谗最审而明目张胆作深恶痛絶之辞浊世之清流不是过也若云受谗被刑为是切肤之痛则其义浅矣
　　谷风
　　习习谷风因以及雨恶以渐至也及頽则转为焚轮矣维山崔嵬喻頽风卷地之状三章只一意君臣道衰而朋友之义絶诗人所以深刺也杜诗宫中圣人奏云门天下朋友皆胶漆反而观之可以见巧言何人斯巷伯谷风之义
　　蓼莪【三十三年六月二十六日荆门闸改定】
　　蓼莪辞皆自责而序专刺王者终飬之孝无伸征役之重可知也莪也而为蔚为蒿虽以自责谁实使之若曰昔为中阿长养之材今直视为道旁之贱草矣伤哉劬劳之生我以有此身也其何以堪葢两意俱到
　　瓶罄而罍耻旧説子丧其心亲亦耻之大小之喻进一层以自责也后汉陈忠丧服疏云已之不得终竟子道者亦上之耻葢以瓶自喻以罍喻上也可合而观之朱氏善谓此伤父母之既没与陟岵鸨羽不同然下云民莫不谷我独不卒谓不能终养于卒也作父母见存为是
　　大东
　　后序谓谭大夫作此告病然诗曰小东大东则告病非止谭国葢举大势而直言之西方之国亦必如是也诗云西人之子非民人也葢指在位之小人私人舟人则是嬖幸
　　有饛簋飱黍稷之荐祭之隆也有捄棘廪人之摡礼之备也周道之上砥平矢直王路之坦荡太平之景象也三者唯古为然而今则否是以顾之而出涕也　陈氏曰匕之别有四有黍稷之匕有牲体之匕有疏匕有丧匕三匕以棘丧匕以桑廪人所摡黍稷之匕也饔人之所摡牲体之匕也柶匕也所以取饭簋瓦器髙一尺容一斗二升取饭于簋其匕曲而长
　　以有冽之氿泉而浸彼获薪则薪不能然犹困疲之东人不堪重以赋役也夫薪是获薪何故浸之寒泉也尚其收而载之哀我惮人何忍疲诸奔命也尚其寛而恤之
　　私人之子百僚是试左氏所谓政以贿成而官之师旅不胜其富也吏道杂而多端末流之淆乱大概如此后三章以天汉喻君王以众星刺在位也织女七襄而不成章【襄去也一日之间自卯至酉去七舍】牵牛徒睆而不可服箱耕织之罔恤也啓明长庚之徒耀有捄天毕之空施出作入息之不分渔猎网罟之莫事也箕翕其舌斗揭其栖徒有簸扬挹取之形而东人之困滋甚矣韩诗外传曰夫擅使人之权而不能制众于下在位者非其人也得其防矣
　　四月
　　征役乃人臣之分况自夏徂冬尚不逮杨柳雨雪之期而诗之哀怨如此者残贼之害虽尽瘁以仕而宁莫我有是以不胜其愤也先祖匪人者人本乎祖先祖虽亡其神灵匪犹是人乎胡宁忍予而莫予救也犹云汉所云父母先祖胡宁忍予之意诸解皆失之
　　山有嘉卉侯栗侯梅殊尤之材也乃废为残贼而莫知其尤相彼泉流有清有浊激扬之分也乃不分清浊而一并搆扬其曷以能谷乎下章遂言江汉尽瘁之苦三章蝉聨而下末二章言欲髙飞深藏而不得也
　　北山
　　孟子曰是诗也劳于王事而不得养其父母也已尽通篇之意后四章但言行役不均而失养之怨自明嘉我未老鲜我方将若犹知其才之可用者但为此辈所遏抑耳惟其出入风议靡事不为是以使我贤劳以遂其逸乐其如我有父母何哉
　　无将大车
　　大车载多行迟不胜尘冥之苦犹大夫任重责难反受小人之汚蔑也任劳任谤不可以多思多思徒自病耳二章曰不出于颎言忧思晦昧摠无由一出于光明也鲁诗作周大夫亲信小人诗人戒而谏之亦通
　　小明
　　此与北山大防略同北山直而小明婉以无父母可念耳共人即下靖共之人以在朝燕息之小人称之曰共人劝之曰正直动之以神听其防微而婉矣衰乱之世赏罚不明内外大小胥无任事之人可见
　　首言二月初吉是蒙上文至于艽野而言二章日月方除是冬尽春初之侯三章又言日月方奥是首年岁暮啓行次年二月至艽野四月尚无归期也
　　鼓钟
　　幽王未尝东巡淮水后儒疑序为误韩诗作昭王以左传有南征不复之语可证也与诗殊不相类或曰穆王有涂山之会涂山在淮南后又西巡伐徐徐与淮近当为穆王时诗但变雅无幽厉以上诗也考左传椒举对楚灵有幽王为太室之盟戎狄叛之之语友人姜白岩谓淮水出桐柏山桐柏与太室皆豫州山杜注谓即中岳然则幽王因太室之乐沿桐柏而作乐不必定至淮水也毛序似必有据不可废
　　以雅以南以笙磬琴瑟奏二南二雅也以籥不僭以籥舞南雅不僭忒也行列僭差谓之僭诗若曰二雅二南文武之德也今之奏乐者淑人君子也耶何其德之不犹也
　　楚茨
　　楚茨十篇序皆伤今思古以刺幽朱子以辞气不类改为周初盛时之乐章是也刺幽之诗自节南山以下莫不悲愤疾苦何此十篇乐易和平如此明是经师迷失经之次第并其序而乱之者诸家犹疑此篇首四句及甫田我取其陈一句为伤今思古之证不知此篇言蒺藜易生始而楚楚俄而抽棘葢借其生意以兴黍稷之与与翼翼也我取其陈二句言年岁屡登积贮足以食农而接之曰自古有年犹颂云匪今斯今振古如兹也何当强就序说乎
　　朱子以此四篇皆公卿有田禄之诗按左传引我疆我理二句明云先王疆理天下物土之宜而布其利则非公卿可知周礼钟师云尸出入奏肆夏又左传金奏肆夏之三诗曰鼓钟送尸是金奏肆夏也公卿焉得用之郊特牲曰大夫之奏肆夏由赵文子始也如以为公卿大夫之诗则仍是衰世之音矣
　　楚茨天子时祭之乐歌也周之盛时年丰时和烝尝之际致敬备物神享其奉福流无穷首言年丰备物皆重农力穑所致周以穑事开国故推本言之次言絜尔牛羊以往烝尝分明道出时祭言烝尝以该禴祀也诗凡六章各有颂祷之言见于章末明主祭者节节尽其诚敬幽无不格也首章丰登备物先祭以戒事二章序事辨贤祝祭于庙门此初献以求神之事三章君妇献尸有司助以将事此初献至六献之事四章馈食酳尸祝致神意以嘏主人此八献九献祭毕受嘏之事五章礼成送尸有司因以彻俎此祭毕送神之事六章祭既毕合宗族以散神惠彻乐而奏于寝此祭毕之燕礼也
　　姜炳璋曰宗庙之九献一献王祼二献后祼三献王荐腥四献王亚献于是荐朝事之豆笾各八五献王荐熟六献后亚献于是荐馈食之豆笾各八七献王酳尸于是荐加事之豆笾各八八献后酳尸亦荐加事之豆笾各八是为八献既酳尸毕后又献羞笾羞豆各二诸臣乃进而酳尸是为九献然分之为九合之实止三节荐腥一节荐熟一节酳尸一节也二章或肆或将祝祭于祊是荐腥第一节也三章君妇莫莫为豆孔庶是荐熟第二节荐豆笾之礼也四章工祝致告徂赉孝孙是酳尸第三节而祭事毕矣五章六章乃送尸彻俎燕私之礼非正祭文
　　信南山
　　信南山烝祭之乐歌也楚茨兼烝尝而此复专言烝祭者时祭之终田功之成尤重之也二章雨雪雰雰正冬祭之侯末章特言是烝是享明非他祭可混
　　井田始于黄帝而诗言维禹甸之者洪荒汨荡水土平而疆理新实自禹始也故孟子言井田亦始夏后氏井田三代相因改邑不改井周之井田本仍殷制但周尺小于殷尺八尺为步步百为畆约计百畆适当殷之七十畆以授一夫未尝变易井田改造沟洫以为疆理也葢殷末豪强兼并经界不正民无恒产至周一一从新更正是之谓我疆我理耳
　　古者八尺为步步百为畆畆之中为垅以种谷有似今之田疄故曰垅畆也垅濶一步长百歩终于一畆垅下有水道以通水于沟谓之畎垅髙而畎低畎深一尺广一尺其长亦终于一畆凡一畆三垅三畎皆向南向东故曰南东其畆
　　姜炳璋曰匠人百畆为夫夫间有遂九夫为井井间有沟凡遂在田首拦截于田之起处使诸畎之水得以同注于此也凡遂之东入于沟者必横截于畆之南诸畎之水皆直注于遂畎直畆亦直遂东则畆南矣遂之南入于沟者必横截于畆之东遂南则畆东矣总不出孔疏纵横二字集传所谓顺水之性是也何以不言西北水势所注非东则南自无西北之可言耳畆虽有西北而沟遂总在东南一纵一横者沟遂之定制则畆但言南东可矣
　　沟洫之制详于考工匠人凡耜广五寸二耜为耦一耦之伐广尺深尺谓之畎田首倍之广二尺深二尺谓之遂广四尺深四尺谓之沟广八尺深八尺谓之洫广二寻深二仞谓之浍专达于川各载其名此地官遂人所未及者合观之而沟浍之制可明但遂人治野与匠人治沟洫不同之处前儒聚讼不可不亟讲也附载遂人匠人沟洫不同辨于后
