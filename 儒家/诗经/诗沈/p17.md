<!-- { "loadSidebar": true } -->
　　此序但以为大夫刺幽后序遂云褒姒嫉妬无道并进谗邪败国德泽不加于民皆非诗意集传泛指人主燕乐新昏意不主刺也窃以髙山景行四句书传引之最多表记述夫子之言曰诗之好仁如此乡道而行不中道而废不知老之将至嘉其能好德也首句德音来括继曰令德来敎葢好德之诚情见乎词如此瞻髙山而仰止意必有所指当是王将行昏礼诗人欲得淑女以配君子非美词也当依序作刺幽意在方娶褒姒时与首章思德音之来括而有饥渴之殷二章未卜季女之贤否而姑为燕喜之欢非但疑之且以虑之矣然犹望之于后也言苟有令德之来敎好之将无厌射之时也虽无德与女式歌且舞又进而劝之四章反复如话髙山人所共仰景行人所共行岂有美德在望而人不矜式之理其防甚明善读诗者当审其命意所在合全篇而求其归重之词
　　青蝇
　　诗曰交乱四国言谗人之多也姜炳璋曰汉昌邑王梦青蝇之矢积东西房可五六石以问龚遂遂引此诗曰陛下谗人众多青蝇恶矣恶即矢也汉成建始中有青蝇垂万数集未央宫朝者坐陆氏诗学云诗人偶尔寄兴而昌邑信谗夜梦蝇矢明皇友爱殿集鹡鸰一经品题物以类应可昧其防乎
　　宾筵
　　序云武公刺时后序指为刺幽説详大雅抑诗韩序但以为武公饮酒悔过则与诗文又不类考大射礼公以大夫为宾大夫以士为宾与祭之立宾也同王射以卿为宾武公入为王卿故诗首宾筵也后三章极言宾醉之失而不及主祭主射者不敢斥言王之湛乐微言讽谏非悔过也
　　首章毛主燕射郑主祭射当依郑氏葢天子将祭必先择射泽宫也朱子从崔灵恩分以为二上章因大射而饮下章因时祭而饮但诗云以奏尔时非时祭也入又加爵礼成而美之以时犹楚茨所云孔惠孔时也烝衎烈祖二句直接发彼有的説下明是因祭而射不分为二
　　以洽百礼谓天下诸侯之所献三牲鱼腊四海九州之美味无所不备也有壬有林礼仪之盛如此以金锡圭璧之身当此大射与祭岂有屡舞讙呶之事其为托谏至明
　　宾载手仇【读如防】谓宾弟子手自酌酒举觯于长賔以醻主也室人入又谓兄弟之子又举觯于主以醻賔也是旅酬之礼承上各奏尔能説下集传从笺为献尸之酌亦非
　　彼醉不臧不醉反耻谓彼醉者之不臧反以不醉为可耻也式勿从谓毋俾太怠式法也立之法勿使太怠如下云俾出童羖屡舞僛僛即不臧太怠也君子饮三爵而油油斯尚虑昏而不记矧敢多而又饮乎
　　姜氏【炳璋】曰钟鼓既设是贯串上下语大射之乐八音皆备以钟鼓为大纲公升即席奏肆夏一也主人升举席献公公拜受爵而奏肆夏乃行醻礼二也旅酬后献工工歌鹿鸣三终下管新宫三终三也射毕又为羣臣举旅酬既燕复射其礼杀射毕有无算爵无算饮四也宾出奏陔夏五也公入奏骜夏六也皆于钟鼓既设中统之
　　鱼藻
　　此与采菽皆无刺王之意鱼在藻而但见其首犹诸侯之侍饮莫不仰首而视王也有莘其尾燕毕而退其行众也依于其蒲诸侯之归于其居也当依集传为王燕诸侯而诸侯美之之词
　　采菽
　　韦昭以为王赐诸侯命服之乐孔丛子亦曰采菽明王所以燕诸侯也当从古説无疑但未知何王之诗何楷的指康王然疑则阙之
　　采菽者采其叶以为藿芼牲以为铏羮而飨宾当依郑笺采芹亦以为葅皆兴而兼赋四章以维柞之枝兴率从之人之多五章以舟之维系轻泛兴诸侯之欵留而优游各有深义彼交匪纾嘉其敬共殿天子之勗其矢侯职而藩王室也
　　角弓
　　周之兴也伐木歌于上其衰也角弓刺于下封建非圣人之得已恃乎人主之维系耳一本九族之不亲无以敎亲睦即以之起乱萌可不慎欤
　　上四章责其逺兄弟下四章责其亲小人事必相因而至小人不谗骨肉无以固其宠奸佞多用此术范睢直以此取秦丞相矣
　　以老马为驹后必输载也如食过饱宜其反饇如饮已醉唯酌孔取讥其悮谗而自贻伊戚也于是敎猱升木如涂涂附盘踞固结益不可解矣嗟彼君子岂无徽猷可挽救乎无如小人之是属何二章一串
　　莫肯下遗【郑读如随】谓小人莫肯以礼相卑下随从于人也见睍曰消败将立致夫既骄且乱焉有不败哉
　　菀柳
　　菀柳不息行人喻人主不庇下民也上帝指君也蹈动也【古注】谓其心变动无常我其无自亲昵以取罪戾也彼人之心于何其臻正是变动处俾予靖之后予极焉言非但亲昵也即使靖共在位后将使予无所不至如三章所云居以凶矜是也鸟飞傅天明将逺举矣
　　彼都人士
　　此诗缁衣所引甚明葢东迁之后在雒之民思古之长民于西京者衣服不贰从容有常瞻望而咨嗟也曰行归于周万民所望责大家即以责平王
　　狐裘黄黄士大夫之盛服行归于周归周京也台笠缁撮贱者之服彼君子女绸直如髪言女之首饰细密而直一如髪之本然不加髲髢为髙髻也【解颐新语】尹姞周之大族充耳琇实贵者之饰垂带而厉巻髪如虿则兼贵贱士女言之
　　采緑
　　緑即今之木贼草古注王刍也郭璞又谓是菜名即今之脚莎未知孰是终朝采緑尚将归沐以待君子望之切也五日者期之近乃六日而犹不卜其至否则期之逺者益不可詹卜矣或曰君子行役之地期于五日耳不意六日犹未至家则归将无定矣亦通
　　之子之在家也薄言往狩我为之韔其弓薄言往钓我为之纶其绳倡随之乐如在目前矣且之子之善钓也其钓维何维鲂及鱮我未尝不往观而羡美今则久无此事矣葢托为妇念夫之词以刺王
　　黍苗
　　郑氏谓陈宣王之德述召伯之功以刺幽王本古序也按通篇不见刺意亦经师之移失次第而并失其原序也韦昭谓召伯述职劳来诸侯则三家原作宣王时诗朱子谓与崧髙蒸民相表里是也葢因营谢而劳诸侯美召伯即以美宣王
　　隰桑
　　以隰桑之阿难兴君子之容仪可亲心乎爱遐不谓既见而欲罄其言也昔者君子逺隔但心藏而不忘明其倾慕且以道其慰幸也左传郑伯享赵孟于垂陇子产赋此诗赵孟曰武请受其卒章葢愿郑伯之尽言相告也通篇亦不见刺意
　　白华
　　周人悲申后之将废而代为之词犹相如之长门赋也曰白华沤以成菅犹束之以白茅之洁虽有丝麻毋弃菅蒯之意也何之子之逺我俾我独处而无依乎英英之云菅茅犹得上霑膏露王之逺我如此殆菅茅之不若也欲问天而无路信举步之艰难空使我图维而不置也
　　滮池尚浸稻田桑薪尚堪燎炉一以喻王一以自喻也鼓钟必闻于外明宫中之事外人罔不尽知念子之逺我而懆懆竟使我迈迈而不顾也
　　鹙反居梁而鹤则在林念古之硕人实劳我心昔者如鸳鸯之并飞而戢其左翼今则中道而二三其德昔我乘石以履车今则无石而履卑之子无良乃至于此匪但劳我心而且俾我病兮
　　郑笺龙漦化鼋之説孔疏以帝王世纪证之知褒姒之在母腹凡五十年而生葢厉王末年发漦童妾未既龀而遭之【女七歳毁齿六岁未既龀】既笄而孕则十五岁也幽之三年褒姒甫十四娶之入宫中歴宣王三十六年共和十四年距流彘之岁实五十年计褒姒之母怀孕四十二年其生褒姒年五十六矣恐古书纪载传讹不可深信聊附于此
　　緜蛮
　　董子曰先饮食而后敎诲言治人也当时民之不治甚矣道途疲命之小人昔者先王养之井田饮之食之升之学校敎之诲之其秀良者后车载之以入贡于王朝今则呻吟太息不如黄鸟之緜蛮得止息于丘阿岂不伤哉
　　瓠叶
　　瓠即匏也埤雅释匏有三种而实则一幡幡初生之叶岂可熟之以为葅有兔斯首朱子谓即数鱼言尾之意然何不曰有兔一首乎按内则曰兔去凥去尻则尚首也凡雉兔皆有芼芼和也凡和春多酸夏多苦夏初瓠叶之苦宜和兔首此古人不以微薄废礼之意郑伯享赵孟赵孟赋瓠叶穆叔曰赵孟欲一献子其从之注谓古人不以微物废礼是也先言瓠叶而后兔首因时以起兴也重在兔首故献宾醻宾单言炮燔兔首　后汉刘昆每春秋飨射备列典仪以素木瓠叶为俎豆桑弧蒿矢以射兔首则此诗或即古人飨射之乐乎
　　渐渐之石
　　东征在幽王时无可考唯左传载椒举之言曰幽王为太室之盟戎狄叛之殆即此事若东迁以后益无暇经营四方矣
　　不遑朝谓朝下令而朝即行不遑出并不遑出车之在牧矣极言军期之迫豕本水畜而羣涉于波郁烝之气使然滂沱之征也南方之豕蹢皆白北方皆黑其谷洛溢之兆欤
　　苕之华
　　陵苕原隰皆有非仅附之乔木者其华紫赤今则芸黄摇落即在目前喻乱亡死丧之无日不久同归于尽也牂羊坟首野无青草之故三星在□水无鱼鼈可知生意尽矣
　　何草不黄
　　幽王征伐之事不见古史以此三诗观之则其残民以逞者非一诗即史也匪兕匪虎有芃者狐皆赋而兼比率彼旷野驱戮有如虎兕芃狐是何人之不矜者而王则忍之矣

　　诗沈巻十四
　　钦定四库全书
　　诗沈卷十五
　　柳州府知府范家相撰
　　大雅
　　总论
　　大雅自文王至巻阿皆正雅自民劳至召旻皆变雅秩然不紊与小雅之前后凌乱不同但其篇次亦难卒晓周人尊后稷以配天则生民当居雅首以追王之意推之绵诗当继生民皇矣当次绵后若依世次则笃公刘又当在绵之上而今诗之次第如此者文王为周室开王之始故风雅颂皆以文王为始也且以乐谱诗有不可以追王世次论者文王大明用之大朝会受厘陈戒乐莫大焉乐之大者宜居雅首是故雅有大小而大小之中又有小大焉不可不知也
　　文王
　　古序受命作周之说毛传本无明文朱子曰受命者受天命也作周造周室也葢文王终身不改臣节未尝建号改元为王但序推本周之所以兴实始文王祈天永命之所致故曰受命作周耳汉儒异説蜂起有谓文王受命七年而崩者刘歆班固是也有谓受命九年而崩者纬书元命苞干凿度是也其说实始于孔安国司马迁诸人因之傅会经传以成文于是以赤雀丹书为受命之瑞以虞芮质成为受命之始而有易号称王之事不思文既称王安得复云小心服事且武王十三年始克殷纣合之文王受命之七年此二十年之天下殷周各君其国是文王为后世割据之祖矣葢莽拟丹书侈陈符命操怀簒弑自号周文沿及五代唐宋而臣可称兵君如置棊咸出一辙唐梁肃始作西伯受命称王议一扫翳氛宋儒承而畅之其有补于世敎纲常岂小也哉
　　圣人与天地合德与日月合明其在上为君也功德昭明于天则天心向之矣虽旧而命维新其在于今有周岂不显乎帝命岂不时乎亦唯文王在天之神陟降上下亲承帝命常在左右故耳
　　文王之令闻陈锡于有周畀其孙子使植其本支于百世虽周之臣子亦荷休光于奕世葢其亹亹不已即其所以为文也纯亦不已上通于穆之命下贻百世之求即是令闻世德非如旧説使其子孙百世为天子也帝载有何声臭文之纯亦不已亦何声臭之可寻然文之敬止即其所以通帝载也后王诚能以敬止为仪刑何万之不孚乎非周公之圣安能道其渊微如此
　　明明
　　人处天之下美恶毕彰故曰明明在下天之下视人鉴临如在故曰赫赫在上天人之理一也天易知而难忱人心去则天命移惟文王受命既固是以笃生武王而有天下其义益明
