<!-- { "loadSidebar": true } -->
　　臣闻王业之方盛人皆欢乐而咏歌之王业之既衰人皆愁苦而哀伤之故大序曰治世之音安以乐其政和乱世之音怨以怒其政乖亡国之音哀以思其民困观夫音之不同而世道之升降断可识矣周之盛也合天下而归往焉故谓之王及其衰也名虽为王其实相戾于是降而为国风直与诸侯等尔可不哀哉京周即镐京天下之所宗也成王之营洛邑取夫朝贡之道里均有时会诸侯于此其实仍居镐京尔平王惩幽王之祸畏犬戎之强徙于东都而宗周遂不复至曩时定都之地变而为禾黍之场周大夫过之思先王之盛不可复见所以不堪其忧也稷始而苗中而穗终而实盖注目者屡矣如醉则甚于摇摇如噎则又甚于如醉言其忧愈深也呼天而告之曰所以致此者何人哉不以衰弱之故而亏君臣之义此所以微其辞也呜呼周虽不竞镐京之地犹在境内而忠臣过之犹悲忧如此况有甚于此者乎我国家建都于汴既九朝矣宗庙宫阙于是乎在靖康之祸鞠为禾黍非能如东周之在境内神皋未复敌久据之往时朝会之地今为敌人之居此天地之大变国家之大耻也使周大夫生于今日过其故都其悲忧惨戚之情又当如之何哉平王惟不自强所以迄不能复西都之盛圣主诚能反其所为卧薪尝胆以复雠刷耻自期则大勲之集指日可俟也人情之惨戚将转而为歌謡岂不伟哉惟圣主亟图之 
　　
　　扬之水篇 
　　臣闻人君有刚徳则朝廷无过举夫人君所以临制四方役使羣动者惟其刚也是非可否之皆当于理先后缓急之不失其序惟至刚者能之不刚则顚倒错乱当为者不能为而不当为者反为之矣平王之母家申侯也幽王嬖襃姒而黜申后太子奔申申侯与犬戎攻宗周而幽王陨晋侯郑伯迎太子于申而立之是为平王则申侯者乃平王之父雠也悼王室之中微痛雠耻之未刷奋然作兴恢张纪纲以正申侯之罪则天王之刚徳也雠之不复懐其私恩又从而戍之弱孰甚焉此人心之所以不服也诸侯有难方伯连帅率诸侯以戍之义当然尔王畿之卒仅足以自卫其可逺戍乎平王为其所不当为诸侯不服莫为我用而自以畿卒戍之王室自是而愈卑矣悠扬缓弱之水虽束薪束楚束蒲之微不能流转以喻平王之不能役使诸侯也彼其之子指当时之侯国言之申甫许皆姜姓故言申而并及甫许焉戍兵无几不能更代未有还归之日此周人之所以怨思也父雠当复而不能复母家不当戍而戍之顚倒错乱如此安在其为刚徳乎呜呼居九五之尊位亿兆之上赏庆刑威莫不在我而柔弱如悠扬之水亦可怜也君天下者三复是诗盍亦励精求治自强不息而深以平王之柔弱为戒哉
　　
