<!-- { "loadSidebar": true } -->
　　是以闗雎乐得淑女以配君子以下当云乐而不淫哀而不伤是闗雎之义也汉儒以诠觧之语窜入本文反致舛误盖毛公以前皆以淑女指后妃至郑笺以淑女为三夫人以下创为后妃求淑女之説此忧在进贤等语正同郑笺意盖东汉学者所増非孔门之原本也
　　闗雎之美后妃俱在形容不尽爱慕无已中传出序曰后妃之德也一言尽之矣诸家误觧集传于其始至之文谓后妃自处子初至时有幽闲贞静之德无情欲宴私之意夫渭梁初设朱幩方临苟所称良家女子稍知姆训自必端好自持何足形为歌咏始至云者乃太姒来嫔之一二年宫人深被其德故作诗以美之朱子亦云当时人被文王太姒德化之深不觉形容歌咏如此则知始至不指成礼之日矣一章摰而有别在后妃只和敬二字又只一淑字大意言后妃之德足以为君子之善配但见其雝雝在宫和而且敬如雎鸠之和鸣相应扵河洲之上也女对妇言则女为未嫁之称易曰女子贞不字是也若对男子言则男正位乎外女正位乎内是也此淑女对君子已指太姒为妇时矣详味兴语亦指现成夫妇如云初嫁则和鸣相应説不可行
　　二章释言云流求也朱子云顺流求之得不得未可知也下章兴既得始及采之言之序也左右与佐佑义同盖太任采荇菜供祭而后妃助之也若云上下无方恐扵芼之有碍
　　史记文王在位五十年九十七而崩其嗣位当在四十七嵗而大戴礼云十五嵗生武王前又生伯邑考大纪称昌为世子娶扵有莘曰太姒则文王亲迎之时正王季在位之日讵烦宫人之求淑女思之而至于寤寐反侧也而金氏据伪竹书武王五十四而崩文王六十三而生武王因谓大雅文王初载为即位之初年以为淑女必待宫人之求不知宫人原无求女之事也然则孰求之盖太王王季求之而宫人至今闻之也文王生有圣德太王因废长立少以及文王虽泰伯仲雍逊荒不顾其为文王择配其难其慎圣德间世而生必圣如文王而后可以为文王之配世岂易有其人宜其寤寐不忘此事也思服者思之着扵胸而不能去盖絶大艰钜皆不足为文王忧而所忧惟此悠哉悠哉彻前彻后无一不想到而恐其愿之无以相副以至辗转反侧扵衽席间耳夫子不曰忧而曰哀哀者忧之极而深虑其无以得也后妃庙见之后一二年间太任采荇菜后妃尝左右采之无不知其圣德同声交庆以为従前思得如此之淑女今果然有以遂其求矣文王得吕尚曰吾太公望子久矣因名为太公望与诗意略同皆追叙之辞也
　　三章同志为友言与文王同心一德沨沨乎鼓瑟鼔琴之好合也乐不指文王上而祖父下而宫中府中欢欣融洽洋洋乎考钟击鼓之和畅也
　　闗雎三章一章四句二章章八句【郑本五章章四句今従毛本】汉儒引此诗多以为刺列女传曲沃负告魏哀王云周之康王夫人宴朝闗雎起兴前汉杜钦云佩玉宴鸣闗雎叹之李竒谓见扵鲁诗后汉皇后纪序康玉宴朝闗雎作讽眀帝诏云应门失守闗雎作讽杨赐传云周王宴起闗雎之人见防而作韩诗闗雎刺时也史记亦云周道缺诗人本之衽席闗雎作雄云周康之时颂声作扵下闗雎作扵上习冶也习治则伤始乱也张超诮青衣赋康王宴起毕公喟然感彼闗雎性不双侣朱子云仪礼以闗雎为乡乐又为房中之乐周公制作时已有此诗其非出扵康王眀甚郑氏樵云闗雎作刺是赋其诗以刺之此可以通诸説之穷
　　葛覃后妃之本也　后妃在父母家则志在扵女功之事【事字下提有及其嫁也四字】躬俭节用服澣濯之衣尊敬师傅则可以归安父母化天下以妇道也
　　季氏本云葛覃太姒自治葛毕而欲归省其亲也内治之本在扵勤俭孝敬序言后妃之本大义了然此国史所题圣门所传者也以下多属赘语在父母家数字尤无谓凡史所载躬履节俭躬纺织澣濯者惟王后贵人姑以是称之未有处子在母家而称躬俭节用者且上下语气絶不相防窃疑女功之事以下有及其嫁也四字传本脱去遂致文理难通一章后妃始往治葛也以盛言之曰萋萋以宻言之曰莫莫非萋萋为初夏而莫莫为盛夏也萋萋之葛黄鸟止焉于飞者人众惊之而于以飞起也鸟飞而集于丛木之处已逺扵人故喈喈而闻扵治葛者之耳也何氏楷谓后妃但亲董之不必亲自治葛不知古人风气醇厚太姒率其宫嫔亲往治葛无可疑也萋萋之盛治正及时喈喈之音助予作息真乐而忘劳矣此实情实境也
　　二章上章是初往刈葛此章则歴叙其治葛之事也多少治葛之劳只一是刈是濩尽之多少组织之劳只一为絺为绤尽之归到服之无斁正如老农举箸深知盘中飱皆従辛苦来而俭德可风已悠然见扵
　　言外
　　三章传以言告师氏为我受告师氏而下文言告作我师氏之告语甚费力集传告扵师氏借以言归词意既顺而不敢自达义亦正大又云将服之以归寜扵父母矣正无斁之意
　　沈氷壶曰葛生蔓延相及而女子逺扵父母嫌扵节之诞矣黄鸟好音相慰而女子旷隔通问嫌扵音之睽矣发端即注归寜苐女红忙廹故迨絺绤就绪而后徐及之耳
　　葛覃三章章六句
　　三家以此为康王时诗而黄氏櫄诗觧谓诗在父母家作以章末两归字为于归之归皆不可信也
　　卷耳后妃之志也　又当辅佐君子求贤审官知臣下之勤劳内有进贤之志而无险诐私谒之心朝夕思念至于忧勤也
　　东莱吕氏曰知子之来之杂佩以赠之妇人之志如是其夫斯能好善矣我姑酌彼金罍维以不永懐后妃之志如是王者斯能体羣臣矣室有轑釡之声则门无嘉客况后妃心志之所形见者乎
　　后妃何志志在体恤使臣也自续序者不一其人辞意累重朱子遂改为后妃思念君子夫思妇而称其贞静专一者以世教衰微闺门无礼而君子于役乃能甘心首疾而形为咏歌故圣人乐予之列其辞于变风岂圣后合天地之撰侔神明之徳而下等于寻常闺思乎窃恐古序之不诬矣
　　一章后序泥左氏强入求贤审官以懐人为文王所懐之贤人遂致前后扞格不知懐人犹云劳人盖行役劳苦而感懐之人耳嗟我懐人犹云哀我惮人也下章维以不永懐正此懐字如懐人必为所懐之人将思妇亦为所思之妇乎七我字一例皆代使臣我之也　卷耳易求之物犹不盈筐况人才难得乎而尤当恤者使臣也使臣若曰嗟哉我懐人亦君之臣也何独寘我扵大道中而驰驱不息耶盖述其言以恤之也不曰行而曰寘由君寘之耳周行大路也初出郊圻驱车道左已觉君门日逺矣由周行而崔嵬舎坦道而山行也由崔嵬而髙冈山之絶顶也由髙冈而砠下峻岭而复山行也立言之序昭然左氏以周行为列位不过借用如云当道要路耳小雅鹿鸣云示我周行大东云行彼周行皆可互证
　　二章崔嵬髙山也较周行更况瘁矣则其感懐何如吾知使臣若曰我姑酌彼金罍庶防不永懐乎隤頺也虺隤象虺之伸頺然而无以缩故曰病也
　　三章髙冈则崔嵬之极髙处矣黄赤马变而为黑白马变而为黄劳极而色异也伤思也懐之郁而黯然神伤也　三章三述使臣之言即末章一云字也四章前言金罍兕觥原是想其伤懐之时或者酌酒可以消忧然不能消释也此章连用三矣字已是神疲气竭光景懐人至此又将云何惟有张目逺望而已君子所以体恤者当何如也篇中体恤懐人之意俱在言外
　　皇华遣使盛言车马光华勉以公义作之扵天朝也卷耳懐人极言车烦马敝恤及私情作之扵后妃也卷耳四章章四句
　　按三家以为康王诗雪山王氏以为劳妾媵之妇寜又有谓文王遣使求贤者皆未可据也
　　樛木后妃逮下也　言能逮下而无嫉妬之心焉诗义补正后夫人之扵众妾常恐其上陵而思有以隔限之众妾之扵后夫人预料其妬已而思所以曲避之此恒情也樛木下逮葛藟上附纒绵固结而不可解如此非尽乎天理之极而无一毫人欲之私不能也
　　一章樛木兴后妃葛藟兴众妾盖兴有正意在下二句者有正意即包括兴处者此言樛木下垂故葛藟得以上附喻后妃逮下则众妾皆得依托此意已包括在上二句内故下但言文王之福履可矣君子指文王也
　　诗人取兴原非泛设如茑萝之扵松栢异体而同根故兴王族之依托扵王葛藟之扵樛木异根而上附故兴众妾之依托扵后妃
　　宫闱之内蔼然和平聚顺君子雝雝在宫茀禄尔康莫大扵此不然聚怨召衅何所不至君子之忧方大岂能有一日之安乎故绥之在君子而致其安者则后妃也
　　二章荒训芘左传葛藟犹能庇其本根盖借之以自庇也若云葛藟能庇樛木则众妾能庇后妃乎宫闱使之和顺便是扶助文王之福履
　　三章萦者四靣纒绕之意太和之气溢扵门庭则螽斯之庆麟趾之瑞皆基扵此文王之福履扵是全且久而无憾矣
　　樛木三章章四句
　　螽斯后妃子孙众多也　言若螽斯不妬忌则子孙众多也
　　后妃能逮下故子孙众多而古序但言子孙众多者承上篇能逮下之文也盖螽斯者樛木之应也后序螽斯不妬忌诸説言螽耳何不妬忌之有陆农师云草虫鸣扵上风蚯蚓鸣于下风性不忌一母百子故诗人取为不妬忌之况
　　诗人全篇要冩后妃不妬忌颇难立论因想到后一层子孙之多则不妬忌可见犹恐实处写之不尽因想到螽斯作一影子然螽斯之和集写得不生动不足以形容后妃故以诜诜薨薨揖揖形螽斯因以振振绳绳蛰蛰形子孙之多中间轻着一宜字极寻常极叹羡而后妃之德悠然可防通篇惟螽羽子孙是实字其余俱作形容唱叹之音集传用貌字声字意字精絶
　　严氏谓螽蝗生子因飞而见其多故以羽言之按此诜诜只训众多小雅诜诜征夫是也集传云和集是揖揖之义非诜诜也振振羣飞貌鲁颂振振鹭是也薨薨集传云羣飞声齐风虫飞薨薨是也毛传云众多乃诜诜之义非薨薨也绳绳声不絶也揖揖敛羽而和集也蛰蛰盘聚而伏蔵也诗人无一字不相鍼对螽斯三章章四句
　　胡氏宏曰愚读史至隋文帝独孤后然后知妇人之恶以妬忌为大也独孤不独妬文帝使不得有异生子又妬及太子勇宠妾云昭训遂启贼子广簒夺之谋卒至宗祀灭絶生灵涂炭开皇之中天下户口八百九十万唐兴抚绥三十余年至永徽初始及三百八十万户耳吁独孤一行妬扵宫闱之间而灭天下之户五六百万圣人删诗立周南之义教万世后妃专以不妬忌为大美也意深逺矣
　　桃夭后妃之所致也　不妬忌则男女以正婚姻以时国无鳏民也
　　桃夭咏于归之女子而序以为后妃所致者何也盖后夫人正位中宫主持隂教勤俭孝敬化天下以妇道而国中女子遂人人有一后妃之德盖太和所被凡所谓勃谿之习荡轶之风已淘洗得净而尚有未娴姆训者乎故当时六礼往来都是良家子女际少好之年得婚姻之正后此之宜其室家即可扵于归之日卜之也故曰桃夭者葛覃之应也不然于归之初贤何従见而诗人预知之乎
　　昏姻之期传主秋冬笺主春夏各有所据集传主笺説以为桃有华正昏姻之时然二章言有蕡其实三章言其叶蓁蓁则夏尽而秋矣岂自春徂秋皆婚期耶卫风曰士如归妻迨氷未泮孙卿韩婴皆曰霜降逆女氷泮杀止似以传为优冯氏复京名物疏辨之最晰
　　诗义补正既曰宜其室家又曰宜其家人盖妇人固有当扵夫而不宜扵家人者记曰子甚宜其妻父母不悦出是也至扵宜其家人则内外和而父母顺所谓当扵其夫者始不为燕昵之私矣
