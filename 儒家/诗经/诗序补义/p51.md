<!-- { "loadSidebar": true } -->
　　文王之勤劳斯民至矣我子孙应受而有之今日之大封功臣即绎思文王安民之心以敷布之所谓善继人之志也故大赉之典惟往求天下之安定而已孔疏云行之于天下以求安定天下以行训徂圆甚时周之命言此我周大公无我之命而非复商之私昵恶徳也于绎思者言所封之功臣亦当世世绎思文王安民之心而不忘使无一民不被文王之泽也赉一章六句
　　般巡守而祀四岳河海也
　　般笺训乐蘓传训游俱未安不如説文训旋曹氏云取盘旋之义般与武酌赉桓一例则知为大武之乐章伐纣时事也若以后之巡守已有时迈之诗矣彼云时迈其邦明是春岱夏衡云式序在位明是庆赏黜陟此诗俱未之及但言裒时之对正与大雅皇矣之篇以对于天下同则为伐纣后巡行既毕聚诸侯而朝于方岳之下也序不言伐商与赉桓连篇其为伐商可知也不言朝诸侯曰巡守其为朝诸侯可知也伐商而南未尝周歴四岳而云祀四岳河海言武王之望祀乃天子巡守祀四岳河海之礼也武王伐纣底商之罪告于皇天后土所过名山大川孔氏曰名山谓华山大川谓河自丰镐至朝歌必道华山沙河也则此乔岳其华山乎朝诸侯于方岳亦当在华山之下郝氏谓此当为四成南国是疆之位按诗中虽无疆理南国意然伐商之后前有告者后必有祀则疆理既定归而祀之也当为大武之四
　　允犹翕河笺谓信按山川之图而次序祭之或又谓信其谋合众河祭之迂澁难通集传犹与由同翕河河善泛溢今得其性故翕而不为暴其説艮是然又谓道于河以周四岳无论克商之后无暇周巡其于允字亦恐无着落盖陟其髙山燔柴于天升中之礼也燔柴之后凡山之狭而长岳之大而髙河之信由其翕顺之性而不泛溢皆望秩以报其功也
　　敷徧也诸侯不期而防者八百国徧天下诸侯聚而朝于方岳之下以答其仰望之心秩祀举人心恱此周之新命而非商之旧典矣
　　般一章七句
　　周公于成王之世为大武之乐颂武王之功春秋传谓其卒章曰耆定尔功孔疏云卒章者终章之句也其三曰铺时绎思即赉也其六曰绥万邦屡丰年即桓也酌与般楚子未之及故无传焉然则大武六成固有六诗矣乐记言武之六成始而兆出再成而灭商三成而南四成而南国是疆五成而分周公左召公右六成复缀以崇天子郑氏曰成犹奏也曲一终为一成盖舞人每越一位则歌一诗以为舞节也分之则武酌赉般桓皆乐名合言之六成皆大武也今按序云武奏大武也舞为北出诗为胜殷遏刘言北伐之志即止暴之心盖统揭六成大防故为大武之首章而名章以武或以左氏所云卒章为末章岂六成之后又有所谓卒章耶其説非也酌告成大武也于舞为再成灭商诗为纯熈大介必殷灭而武功始成当为武之二章赉大封于庙也于武为三成而南于诗为敷时绎思乐记云武王克殷反商未下车而封蓟祝陈下车而封杞宋反商者自商而反也则兴灭继絶大赉之时也而后亦以为封国于庙之乐歌桓讲武类祃也于舞为六成复缀以崇天子于诗为屡丰年又曰皇以间之此从成王时追述武王之功而凡讲武类祃亦歌此诗惟般义无所属先儒谓南国是疆之后祀名山大川盖歌以为四成之节后遂以为祀四岳河海之乐歌也五成之章独无闻其诗亡也五诗俱大武之章赉般桓序不言大武者以武言奏大武又于酌言告成大武成者备也六成既备而告于庙则此后连章者可知其为大武之诗也其先后失序则秦火之后毛公承之不敢易也夫奏六成于武王之庙则备举六诗若奏于羣庙则独奏首章以为乱所谓复乱以武也
　　闵予小子之什十一篇一百三十六句
　　诗序补义卷二十三
　　钦定四库全书
　　诗序补义卷二十四
　　石泉县知县姜炳璋撰
　　鲁颂
　　诗义补正云朱子谓成王赐伯禽以天子礼乐鲁于是乎有颂以为庙乐其后又自作诗以美其君亦谓之颂尚恐未妥伯禽时有颂以为庙乐鲁人当世守之不应易象春秋并存而反失其庙祭之乐伯禽时乐颂俱存孔子不应删其祖宗庙乐而独存后代颂美其君之诗尝考閟宫之诗作于僖公而春秋书禘首见于闵二年嗣见于僖八年是时齐桓创霸诸侯始强桓公始僭百燎管仲陪臣而用邦君之礼诸侯效之僖公尝从齐桓攘淮夷伐荆楚于是自喜其功而僭用天子礼乐作颂以张大之闵二年吉禘于荘公葢贼臣庆父之所为然所用不过禘之乐歌礼文尚未正其名义至僖公禘太庙则真用天子之礼矣不然隐桓庄三世岂无卜禘卜郊不从可因事以书者而直至闵僖以后始见于经哉乃明堂位之诬因閟宫之诗及春秋所书郊禘附防而成而成王之未尝赐伯禽之未尝用可即以诗与春秋正之诗曰乃命鲁公俾侯于东锡之山川土田附庸则未尝赐以天子之礼乐明矣继之曰周公之孙庄公之子然后备言承祀之事然则僭用天子之礼乐自僖公始显然矣假令成王赐而伯禽受则锡之山川土田附庸之下当接龙旂承祀至戎狄狄是膺始明着为僖公之事其文乃顺何以大书周公之孙庄公之子于龙旂承祀之前哉盖诗人承时君之令以作颂而惟恐后世转诬为先君故别白之如此而读者乃未察耳合以春秋所书则僭礼肇自僖公无可疑者孔子曰鲁之郊禘非礼也周公其衰矣谓以周公之圣而子孙僭逆如此周公之业自是而衰也后之儒者以孔子之言为定可矣
　　駉后序谓季孙行父请于周而史克作颂信欤按春秋僖十六年季友卒十七年灭项胡传归狱行父説者谓友之子无佚早卒行父至文六年始见经时稚子耳何能为此事知行父至周请颂之説非也史克党于行父外传谓与里革为一人在宣之世莒仆之对断罟之直恃行父耳未可遽定颂僖者为史克也韩诗外传云奚斯作鲁颂班固西京赋序王延寿鲁灵光殿赋序皆云奚斯颂鲁奚斯公子鱼也曽为庆父求免其死其人可知恐督庙事有余而命之作颂则不足也东鲁多贤人尚风雅四篇辞非一手然俱有先王先公之遗意焉而无邪一语圣人提为全诗之宗防夫岂史克奚斯之所能胜任哉阙疑焉可矣或曰颂庙祭之诗安知非祭僖庙之乐章欤曰称鲁侯未有僖諡一也饮酒燕乐不类庙祀閟宫称尔称女非身后之颂二也令妻寿母而奚斯作庙正在僖公之世三也然则鲁为侯国何以不言风曰颂之不可为风犹风之不可为雅也故王之为风以其诗为风体非圣人降之也鲁之为颂以其诗为颂体非圣人升之也
　　駉颂僖公也　僖公能遵伯禽之法俭以足用寛以爱民务农重谷牧于坰野鲁人尊之于是季孙行父请命于周而史克作是颂
　　颂者祭祀之乐歌而遣于庙告于庙者亦附焉从无称美生人之辞而为颂者有之自鲁颂始序颂诗者曰祀文王也祀武王也不言颂文王武王以诗列于颂则颂不待言矣每序必言颂亦自鲁颂始盖鲁颂颂之变也袭颂之貌而非其实故毎篇言颂僖明僖公在位诗人受命作颂故于将顺中寓责难之意以表诗人之隐衷也
　　传云诸侯六闲马四种有良马有戎马有由马有驽马孔疏以良马朝祭所乗贵有力有容戎马贵多力田马贵疾驽马给官中之役贵肥壮以分配四章今细按各章用字无一不对针其説良然总一思字无限量无止息无旁骛非专为马也有国政在即思马亦非徒思也有马政在
　　駉四章章八句
　　或以为祀鲁公之诗或以为美马政之诗或以为祀庄公之诗皆无据
　　有駜颂僖公君臣之有道也
　　李迃仲曰僖公之臣其贤者惟公子季友臧文仲而已季友不能死子般及闵公之难文仲有不仁者三不知者三又称其窃位所谓有道者果如是乎无乃鲁无贤君至僖公特异于羣公乎如二子者彼善于此乎按臣之有道于在公明明见之而君之有道亦寓其中况威仪不乱燕乐不滛亦足以见君臣之有道也此及上篇词旨不溢所谓有先王先公之遗风者此也
　　有駜乘黄人臣来燕之车马夙夜在公燕饮也在公明明作推原之词由其在公职事辨治故可以为今日之燕饮也振振鹭鹭于下状舞人之舞也鼓咽咽为舞节也醉言舞君自起舞以为乐也在公饮酒相导以和君有余惠也醉言归不继以滛臣有余敬也僖公侈肆僭妄故卜禘卜郊公然为之又贪得无艺故每乘霸主之间輙谋伐国取地是徒知以恣肆强悍者诒子孙而不知以善道诒子孙者也乃于燕饮之终告以君子有谷诒孙子若曰尊贤而亲亲周公鲁公之善道也恭明神而敬事耆老孝公之善道也公能以其诒公者诒子孙则君臣有道永世无穷矣箴规之意也
　　有駜三章章九句
　　泮水颂僖公能修泮宫也
　　能修泮宫者能整饬泮宫且能修泮宫之政也泮宫鲁之学名鲁有泮宫乆矣不待僖公之时始为之诗云既作泮宫淮夷攸服言既振兴泮宫之教修文徳而逺人来非谓泮宫建而淮夷服也王伯厚云春秋时急攻战而缓教化其留心学校者惟鲁僖公能修泮宫卫文公能敬教劝学他无闻焉据此则诗人作颂岂尽溢美乎然淮夷之服未然之事也一语可尽而长言之非颂体也斯谓之鲁颂欤
　　一章僖公振文教于乆废而兴学造士故从前与卫之常至此觉焕然一新无小无大从公于迈犹所谓圜桥而观聴者甚众也即此已足耸动逺人
　　二章小大从公亦曰乐亲其教也公阐扬礼义之徳音昭昭然又匪有词气之厉也载色载笑以为教此真善教也二语形容僖公宛肖遂为后世幸学良规三章在泮饮酒不重重行礼既毕而饮也永锡难老亦寿考作人之意上章伊教言教也未有不身体而徒以言者顺彼长乆之道黙体躬行以吾顺道之心摄服人心孰与之梗故能屈此羣丑长道包下文明徳文武在内诗人盖有箴规之义焉
　　四章顺彼长道者在敬明其徳也表里协于一敬才谓之明所谓敬以明之也威仪为徳之符民则即在徳上而徳之见于治内为文见于扞外为武烈祖周公鲁公文武兼备允文而不尚粉饰浮华允武而不在喜功好大实有一畨徳中作用即此已足昭格烈祖而为孝矣即此已是自求多祜而受福矣此章説治道至精的是僖公对针之药盖称颂而寓匡救之意也
　　五章克明其徳以下即在泮敷教而冀其有服淮夷之功也
　　六章克广徳心承明徳之君善于敷教来盖偷生免死之心扫除得尽而后忠君爱国之心充拓得开立功之勇居功之和皆徳心发露耳
　　七章八章淮夷附楚附徐世为东南诸国之患一见于鲁公之费誓再见于宣王之常武其强乆矣至僖公十三年齐桓之霸方盛而淮夷病杞公从齐桓防于咸以讨之十六年淮夷病鄫又从齐桓会于淮则鲁君臣所忧者淮夷也故诗人以服淮夷为称愿之词然此未然之事也连牵四章似实有其事者然故于第七章云式固尔猷淮夷卒获言能审固其谋猷淮夷岂终不获哉着此二语上章之献囚献馘狄彼东南下章之元龟象齿大赂南金皆望梅止渴之辞也然则诗人早自救矣
　　泮水八章章八句
　　閟宫颂僖公能复周公之宇也
