<!-- { "loadSidebar": true } -->
　　安溪李氏曰下泉泉之下流者易曰井冽寒泉食言泽之及于民也今也下泉冽矣而所浸者稂莠耳萧艾耳蓍蒿耳惠在小人则善人困苦由王泽之竭故列国无政以至于斯是以忾然而念宗周之盛时也又曰黍苗者稂莠萧蓍之反也隂雨者下泉之类也以其诸侯之泽则曰下泉近而长逺者也以其王者之泽则曰隂雨膏而溥徧者也四国有王即周京之盛时也方伯赋其政诸侯行其化岂有今日偏枯之事哉所以慨叹而思念之者如此　国乱民困贤人伤之与桧卒章同意
　　传从古序但云思其先王之明者自后序云共公侵刻下民郑氏因之遂谓此诗为共公作则非也安溪之说精矣盖稂莠害苗者也稂莠盛则黍苗益困芃芃黍苗则稂莠萧蓍均不得而贼之矣天子主政于上方伯敷政于下诸侯之国土地辟田野治敬老尊贤俊杰在位此成周之盛时也四国有王王盛王也举郇伯见凡为牧伯者无不然诗人说至此如唐天宝乱后说到贞观盛时一似天上人令人神驰而不觉言之津津也提出郇伯隠刺当时为霸者虐用小国之民而不知恤也
　　下泉四章章四句
　　曹国四篇十五章六十八句

　　诗序补义卷十二
　　钦定四库全书
　　诗序补义卷十三
　　石泉县知县姜炳璋撰
　　豳
　　此七篇得名为豳者以七月一篇陈豳之风俗也笺谓周公居东都作朱子援董氏说辨之然左传季札于豳曰美哉乐而不淫其周公之东乎知郑非无本也按周公摄政之初三叔流言公云我之弗辟无以告我先王因而避居东土公之在朝也朝夕纳诲以诗为教如大雅陈戒之什是也公逊于东辞王而行此心惓惓不能自已于是举公刘以来歴世从君民一体上培植之王业作为诗歌瞽蒙讽诵以教之成王如亲聆周公之训而公之居东犹之在朝矣故序曰陈王业也以是推之防鸮摇动我王业者也东山公之保全王业者也伐柯九罭狼跋见公之一身王业所系也故王业二字七篇之主脑不然一是豳诗一是居东之诗地之相去千有余里世之相后千有余嵗槩曰豳风可乎公刘迁豳而兼言后稷推所本也成王能知从前创造之艰难则知今日保守之匪易而公与王一本同原存亡共之何嫌何疑不特使王因诗而悔悟并亦使三叔闻言而革心惟国史善体周公之心故以居东之诗尽系于豳惟季札深知周公之志故曰周公之东然则七月之篇非作于居东都之日乃作于将往东土之日也时未有东都郑云东都从后之辞也夫后世武侯奉命出师犹上前后两表谆谆以先帝为言况周公此时遭疑谤而将乆违庭阙哉顾何以不言丰岐言豳则统乎丰岐矣何以不言邰不窋失官自窜戎翟已无邰矣
　　七月陈王业也　周公遭变故陈后稷先公风化之所由致王业之艰难也
　　孔丛子曰于七月见豳公之所以造周也
　　金氏履祥曰七月之诗周公遭变时所作也夫成王方有疑于周公公方避位居东而顾为是谆谆几于强聒者嗟乎此周公忠爱之诚也夫岂以居东而遂忘其君也哉其脱然无累之心与拳拳不己之心并行不悖也
　　此诗是周公避位时作而却无一语及当日事情是周公陈王业而却无一语及创业艰难是欲成王懐保小民而但言民之爱亲其上欲成王重民事而但言民之自力其事即农桑狩猎塲圃居室以及草木禽虫俱是他处所同未尝一字及邠土亦未尝防出邠岐地名但以时令为经衣食为纬民风景物为绚染使人于讽诵之下开卷即知为豳风而稼穑之艰难生民之疾苦昔日缔造之勤劬今日时势之摇动一一于言外得之此之谓风　通体不言教而公私老防秩然礼乐之所以兴也通体不言官而独举田畯劝相于此勤也通体不言丧祭而开冰一见之典礼于此秩也通体不言酒而介眉称觥用之俭徳于此着也通体不言兵而于貉见之武备于此修也通体不言役法而于执宫功见之庶民所以子来也凡占天察地明伦定制备器筑室染采褐衣裘裳寔为周礼一部骨子而总无一字及刑盖纯以徳化周家所以刑措四十年而不用也未防出万夀无疆一语则欲王之念尔祖修厥徳以承此无疆之休也至矣要须知邠民所重者养而节节有个教在邠民所重者情而节节有个礼在
　　一章谋衣处止计其终从反面写出谋食处专计其始从正面写出盖男耕女织须一时并进不得谋却此事舍却彼事也又须先时经营不得到得此时方谋此事也故此章为全篇提掇正见衣食两事离开不得措置不尽无衣无褐何以卒嵗问得极真切是圣人设身处地心诚求之处同我妇子馌彼南畆田畯至喜见他少长合作士依妇媚吏至欢欣吏去踊跃下七章皆如是观
　　二章再言春日防谓伤悲在蚕生之初不当在求桑之下故更本春日言之非也盖求桑之女非即采蘩之女也春日为育蚕之候其有差早可食桑者则女出而求柔桑未可食桑者则采蘩以饲前后两番红女各乘春光和煦之时安得不俱以春日引起如无春日迟迟一语似蚕食桑之后又食蘩矣似女既求桑又求蘩矣此正见前日既勤后日更众通国无一女之不蚕　郑氏以仲春为婚姻之期观此章益以传霜降逆女之言为信如从郑则春日正婚姻之候已及公子同归矣何暇在家蠺事且已及时又何云迨及集传用豫字亦以此时非婚姻之期矣迨及公子同归女公子也春秋传凡公女嫁于敌国姊妹则上卿送之公子则下卿送之于大国虽公子亦上卿送之又公孙虿以其子更公女而嫁公子又圉人自墙外与女公子戏皆可证也此时采桑者见女公子之躬桑不言而伤悲知其将与之同时而于归不得乆事其父母也
　　三章前两言七月流火九月授衣首章是一直说下从今年挨说到明年次章是从治蚕时预想到下半年流火授衣之时故汲汲也此七月流火八月萑苇盖追言去年流火后取萑苇为栖蚕之具至今嵗治蚕之月采桑供蚕食而以所蓄之萑苇栖之也蚕事备矣而后载绩之事起焉
　　四章自二章至此皆言谋衣却每章作两番写此言冬猎之事上叚是豳民自往取兽下叚是邠公行田狩之礼而通国皆行也缵继也谓旧年行之今年复举搜苗狝三者行之于前而冬狩复继之也农事既毕常恐不足御一嵗之寒故大阅以前任民往取大阅之时通国皆行前言取狐后言献豜互文也献豜者或为祭祀賔客及充君之庖此章专言御寒而忽及献豜乃余意以见邠民忠爱无已也
　　五章旧以上卒嵗为邠公奉夏朔此章改嵗邠民自相纪候建子为嵗首其说非也君民岂有异朔此改嵗即指建寅之月盖获稻纳稼十月中非无所事玩下章乘屋在十月之后则此墐户等事亦当在十月后矣古人之宅二畆半在邑二畆半在田言农夫往治邑中之室然后率其妇子入而居之若曰入此室处可以更嵗矣集传下将字作将然未然之词甚妥自孔疏吕氏以三正之说杂之则与何以卒嵗有碍但言物候及涂塞之事便觉寒气逼人并未用一正笔写寒若用一正笔则犯觱发栗烈二语也　斯螽莎鸡蟋蟀集传以为一物按斯螽股鸣莎鸡翼鸣蟋蟀注鸣经史中从无一物而股翼注俱能鸣者则三物也顾氏兆麟云先言在野在宇在户后以蟋蟀总承之
　　六章亦两层分说上言养老下言食农零星防缀而贵贱之等摘取之方生熟之节烹调之宜无一不指防分明正如家长数家珍一蔬一果逐事关心也故愈琐细愈见王道濶大篇中每说一事必以时令引起七月之通例也
　　七章邑居则塞向墐户穹窒熏防治之更无遗力何待再执宫功严氏云宫公室也邠民一一兽皆不忘君何独于宫室忘之想见乐事劝功尊君亲上之意邑居既治于前乘屋自指野庐说设或不治即无以为播谷之居安得不亟
　　八章言农事毕而饮酒燕乐也亦所以推广首章后叚之意七月言民风而凿冰开冰献羔祭韭微及国政盖衣食具备人民和乐即賔祭老疾无不与以调剂之宜见邠公无一事不为之节宣而邠民无一事不受君上之泽也以起下文称觞愿寿之意　邠民既跻公堂以饮君则其自相为饮及君燕羣臣可知季札所为乐而不淫也
　　七月八章章十一句
　　七月之篇纪候或以日或以月先儒之言多不可据传笺云一之日周正月也二之日殷正月也三之日夏正月也四之日周四月也然则三正既立其于二月不必云四之日矣孔疏知其难通而小变之谓日阳而月隂也建子之月阳气初动故日之则无以解于建已之称月也则又云四月纯阳用事微隂初萌故月之也夫建已之月其卦纯阳建亥之月其卦纯隂纯阳而隂初伏从而月之纯隂而阳初伏乃不从而日之乎又先儒谓豳国僻逺无纯臣之义自有私纪其时月者窃谓周家世笃忠贞文王事纣之日其系易如临之八月有凶复之七日来复犹用商正岂后稷公刘之世当虞夏时辄改时王之朔乎夏仲康虽微羲和俶扰天纪即有侯之师而何有于公刘三代虽云异朔而其上治天道下治民事皆以夏时为凖讵邠民生当其世而反用子丑之朔必不然矣然则一之日二之日孰定之曰周公定之也騐之七月流火之文矣据尧典日永星火以正仲夏七月而大火西流成周之时非虞夏之世也可知篇中以日纪月自周公言之非邠民当日自有之名也循邠民之俗纯用夏时而必改称一之日二之日者一嵗之中必有嵗首诗邠风也作诗之时成王之世也公将以子为嵗首而曰此正月也既与夏时相戾且下章四月五月等皆不可通如以寅月为正月则本朝正朔之外又有一朔是使天下二朔矣非所以大一统也周公作诗既不敢显悖豳时之俗复不敢上干本朝之制因以十者数之终也十后以起其数连十言之则为十有一矣除十言之则直谓之一可矣曰一之日二之日又曰何以卒嵗二之日而卒嵗夏时也但避两正月之名而示以从夏时之实圣人之情见矣必连举四之日者何也子丑者夏时之终寅卯者夏时之始即始终之各二月日之是从夏时而仍不失尊王之义者也周礼籥章歌豳诗以逆暑迎寒又曰祈年于田祖则龡豳雅以乐田畯祭蜡则龡豳颂以息老物考之于诗未见其篇章所在三分七月之诗以当之谓殆及公子同归以上二章为豳风十月获稻为此春酒以介眉夀以上四章为豳雅称彼兕觥万夀无疆以上为豳颂者郑笺也谓本有是诗而亡之者王氏安石也谓七月全篇随事变其音节者王氏质也以甫田为豳雅丰年为豳颂李氏景齐也以烝民诸篇为豳雅思文噫嘻丰年载芟为豳颂王氏志长也以甫田大田为豳雅载芟良耜为豳颂何氏楷也按周镐京也邠公刘所迁之国也地既不同周天子也邠诸侯也爵亦悬絶安得以周之雅颂为邠之雅颂耶周雅周颂而言豳何异以周南为豳南乎夫豳本无风所云豳风周公居东前后之诗耳惟七月一篇系周公所陈王业寔为豳地风俗固不得移而之鲁亦不得移而之周也周礼言豳诗豳雅豳颂自当于豳求之逆暑迎寒祈年祭蜡皆民间之事自当于民间风俗求之则舍七月一篇其又谁属也生民思文地则邠矣而后稷配天岂民间所用载芟良耜则农事矣然为天子之祈报且亦未闻作之于邠也郑氏三分七月之篇饶氏鲁谓一诗而备三体说非无稽且周礼言邠诗邠雅邠颂而不言邠风明以此三者皆在邠风也后人欲与郑辨而无据安见齐得而楚失哉
　　鸱鸮周公救乱也　成王未知周公之志公乃为诗以遗王名之曰鸱鸮
