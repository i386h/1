<!-- { "loadSidebar": true } -->
　　麟王者之瑞兽也千百年而间出非其时不可得而致也诗连説六麟字而以公子公姓公族分属由亲以及踈由隘以及广殊觉子弟羣従无非异采一似古今惊为竒物大史书为异瑞之麟至周南之世目之所遇无非此物不以为异转以为常不知其可惊止知其可爱矣盖龙之种鳯之雏皆麟之瑞诗人若曰何麟之多也谓区区符瑞陋矣
　　周公公子也麟也陜以东周公左周南之所以名也召公公族也亦麟也陜以西召公右召南之所以名也周召而下又不知凡防物滋后大有开必先则今日含仁履信之祥麟即他年析圭列土之百辟是以武成既告而大封同姓逺过唐虞夏商圣人岂有私意哉盖此振振者醖醸久矣
　　麟之趾三章章三句
　　孔丛子曰孔子读诗自周南至正雅喟然叹曰周道成矣黄氏佐云周南诗皆纯正体裁毕备此周道之所以成正雅之所由作也故孔子叹之
　　周南十一篇三十四章百五十九句










　　诗序补义卷一
<经部,诗类,诗序补义>
　　钦定四库全书
　　诗序补义卷二
　　石泉县知县姜炳璋撰
　　召南
　　説见周南
　　鹊巢夫人之德也　国君积行累功以致爵位夫人起家而居有之德如鸤鸠乃可以配焉
　　夫人于归知其有德者以被文王后妃之化也桃夭女子犹曰宜家况享此百两之盛礼者乎国君以下学者附益之辞
　　或曰桃夭眀言宜其室家此不眀言之盖此之子夫人也不比周南民间之女子夫人云之子未成礼也作诗之人国人也国人称其夫人且百两甫至试问于何处説起不比民间女子可以宜家尽之故但陈礼仪之盛扵欣羡之中寓想像之意诗人之慎也一章诗人但言车马之骈阗舆従之耀夫家以此迎母家以此送所谓烂其盈门者而之子安然受之无愧则其德宛然可思
　　三章笺云盈之众媵之多集传因之则已将下成之之意説尽故下云成成其礼也其礼即指众媵言之盖诸侯一娶九女所以广嗣防淫泆也今诸娣之盛若与车马之美互映是礼仪周备更无防防亏阙处故曰成也大雅美韩侯之娶妻曰诸娣従之卫风美荘姜之来嫁曰庶姜孽孽皆谓此然侄娣軰行不同而共事一夫非先王之制也故诗但言诸娣笺谓众媵侄娣为春秋乱制所误耳
　　鹊性不淫而难偶善扵为巢有苞桑之固故以喻诸侯鸠性均一而享成巢故喻夫人
　　鹊巢三章章四句
　　采蘩夫人不失职也　夫人可以奉祭祀则不失职矣此夫人能奉祭祀其家人美之之诗家人即宫人也或以为夫人亲蚕者非
　　夫人不独荐豆荐豆不独蘩夫人服翟服副不独被而诗人于备物上偶拈一蘩于佩服上偶拈一被于助祭上拈一前一后盖即此以例其余
　　一章曰用之犹未用也曰之事犹未事也未用而常想其用未事而常想其事纯是一叚诚敬心
　　二章上章言所用之事此言所用之地重叠叙出便见夫人慎宻之心两提公侯不重在与公侯合敬亦不重与公侯敌体盖作诗者従贤夫人心上体防出来见时时以此事为公侯之事以此地为公侯之宫一器一物稍不尽慎便是失职将下章僮僮之敬祁祁之仪尽摄于此
　　三章后序以祭祀为夫人之职朱子因之又存亲蚕之説按蘩有水有陆水产可为葅如左传苹蘩蕰藻之菜是也陆产可饲蚕如七月采蘩祁祁是也然俱当斡旋被字夫人助祭服副不应以被疏因解夙夜在公为视濯于夜视饎防于正祭之夙则夙夜既倒而义亦未安蚕事告桑当服编受茧服副俱不应服被何氏古义以为三夫人世妇之服然序以不失职指夫人而属之妾御蚕桑正夫人之事而曰公侯又以宫庙为蚕室似俱牵合窃谓此当指祭祀被者夫人斋时之首服也按祭统先期旬有一日宫宰宿夫人夫人亦散斋七日致斋三日君致斋扵外夫人致斋扵内然后防扵太庙疏云外谓君之路寝内谓夫人之正寝后夫人有正寝亦有燕寝追师疏云不至王所居燕寝是也在公谓在公所言齐宫也谢叠山谓斋庐之类君以路寝为齐宫夫人以正寝为齐宫公对私室而言夙夜者自夙至夜言散齐致齐无日不在此也在齐宫而夫人首服以被者玉藻云冠丹组缨诸侯之齐冠也张谥图天子齐端冠裳诸侯惟佩山玉为别聂氏三礼图妇人褖衣之黑始因男子之端亦名褖衣则君之齐服端夫人之齐不褖衣乎君之齐为冠则夫人之齐不服次乎追师掌王后之首服为副编次注副以覆首若今步摇服之以従王祭祀编列髪为之若今假紒服之以桑次次第发长短为之所谓髲髢服之以见王后之燕寝亦纚笄总而已按内则疏男子笄总后加髦着冠则妇人笄总后加次或加编加副随地为之也夫人齐于正寝既不可如祭时服副袆又不可服告桑之编如笄总而已何异燕寝之地首服以次如见君然故被者夫人齐居之首服也薄言旋归笺云祭事毕夫人释祭服而髲髢其威仪祁祁而安舒无罢倦之失还归自庙及其燕寝已含正寝释服一层释服者非庙中即释其服也玉藻朝服视朝于内朝退适路寝听政使人视大夫退然后适小寝释服是朝服释于小寝则祭服释于路寝矣夫人之祭服亦当释于正寝矣若于庙中释之亦于庙中取之丧大记所云取衣者以箧非祭礼也故知诗言旋归自正寝易副以被归于燕寝也乃知僮僮齐时之敬见于正寝者祁祁则自正寝而归不忘齐戒之初也采蘩三章章四句
　　草虫大夫妻能以礼自防也
　　按召南十四篇言礼者二此云能以礼自防防男子有无礼之汚也野有死恶无礼恶女子不以礼相见也坊记礼坊民所淫章民之别故男女无媒不交无币不相见恐男女之无别也是时纣恶腥闻淫风大炽文王之化及于南国风为丕变民间女子连姻贵室庙见之后追想従前茑萝未附六礼未成保无有强暴相陵忧如之何设或此身一败伤如之何真所谓以礼自防者也小雅亦用首四语盖指诸侯之思南仲恐为西戎侵侮意正与此序合
　　一章诗言草虫之鸣喓喓然则阜螽之跃趯趯然物各以类相従也按昏姻六礼惟亲迎始见君子第一既见见其亲迎也奠鴈御轮以礼遇之故以蠜兴已而以负蠜兴君子喓喓声之和也跃而就之阳下于隂也
　　二章既见则俟于门外揖以入也三章既见则合卺而饮同牢而食也故以已所经厯之地采蕨采薇为兴不弃葑菲之意也传云説服也其心安焉勤俭孝恭将帖然为之
　　天下极足伤悲者失身非类欲自湔祓不得故嘉礼未至贞女之忧也俯仰古今如雄之于莽邕之于卓彧之于操皆召南女子所为伤悲也夷平也敬戒之意従此始悲伤之忧従此平
　　草虫三章章七句
　　采苹大夫妻能循法度也　能循法度则可以承先祖共祭祀矣
　　法度祭祀之法度也陈少南云采之有常地盛之煮之有常器奠之有常室主之有常敬谓之能循法度序曰能循法度经曰有齐皆美之也传笺因季女字遂谓未嫁时教成之祭则所谓大夫妻能尽祭祀乃是预推他日嫁后事不知季女犹云少妇妇女通用诗中甚多王肃云此篇所陈皆大夫妻助夫氏之祭也
　　连用五于以末用一谁字节节注着季女正节节系动有齐
　　采之自当盛盛之自当湘盛自当于筐筥湘自当于锜釡何足异然包得无数涤濯之事措置之方生熟之节正是有齐见端处
　　或云宗子主祭则荐豆者当为宗子之妇大夫妻似不足以当之不知此季女即宗子之妇宗子即大夫也其云宗室亦犹诸侯夫人云在公耳朱子以季女为主妇是也　风人之防未尝直率亦未甞含糊如采蘩提出公侯其为夫人可见此提宗室其为大夫妻可见奠置也献也盖已荐之矣故曰有齐季女采苹三章章四句
　　郝氏敬云编诗者首鹊巢君夫人初嫁也次采蘩即君夫人之职草虫大夫妻初嫁也次采苹即大夫妻之职
　　按左传济泽之阿行潦之苹藻寘诸宗室季兰尸之敬也若为此诗眀下注脚而何氏楷云有齐季女齐国少女太公望之女邑姜也何氏附防多类此
　　甘棠美召伯也　召伯之教眀于南国
　　序言美召伯左传云思其人犹爱其树诗防备矣史记乃云决狱树下韩诗云不忍劳民庐于树下以听政郑笺述之又因下篇创为召伯舎甘棠以听男女之讼不知舎甘棠云者布政之时循行经厯偶然憇息草舎以居非必于此听讼又何以知为男女之讼也诗当作于武王之世而召伯之舎当在文王之时所谓去后见思也周公编入召南耳
　　刘元城小传曰説者谓不重烦百姓止舎棠下是墨子之道也朝廷宫室乃是中庸之法安可如是以干誉哉
　　伯长也曲礼五官之长曰伯王制分天下以为左右曰二伯即周召分陜之谓也周礼八命作牧九命作伯有方伯则八命之牧也有伯爵七命之伯也有州里之伯内则所云州史献诸州伯者也夫安知文王之时召公不为州伯乎或以为伯仲之伯非是或谓迁善而不知者王民也何以于召伯思之如是盖赤子在慈母膝下顾我复我习焉而忘一旦音容濶絶则魂梦相依精神俱切南民于召伯类是甘棠三章章三句
　　説苑子曰吾扵甘棠见宗庙之美也尊其人敬其位古圣人之道几哉金罍子曰甘棠召公之所茇也公则己矣人犹不忍拜之况翦之乎齐景公之槐也严刑禁之置吏守之而人伤之不足以蔽所爱也夫思尧者见于墙而特棠耶怨纣者丧及日而况槐耶
　　行露召伯听讼也　衰乱之俗防贞信之教兴强暴之男不能侵陵贞女也
　　美召伯之能听讼也一章或云守礼所以有讼非也盖不解其何以致讼也下二章或云男女对讼非也盖既讼而深幸其事之得白也
　　一章传云兴也以露之沾濡喻非礼之汚辱乃自述其平日守礼以兴起下章速讼之诬　传云厌浥湿意行道也言厌浥然道有多露岂不于早夜之间凛然自谓曰道有多露不可行也我之自守如此玩岂不字谓字是被强暴一番见诬而深望昭雪口吻夙夜人所不见最幽宻处提出以槩生平凡一言一动稍涉嫌疑皆多露也
　　二章三章若未有媒聘则决是狱者不必召伯凡毅然有所执以为讼者必自有一种似是之礼兾以动听故笺云媒妁之言不和鴈币之来强委之如左传徐吾犯之妹公孙楚聘之矣公孙黑使强委禽是也将谓其无礼彼云媒行禽委矣然虽有言而不和虽有币而强委非召伯听之鲜有不惑于疑似者无情之辞全恃利口以似为真防令贞女无以自白故雀之穿屋恃有咮也何有角鼠之穿墉恃有齿也何有牙以喻男子似是之礼恃有口也其实未尝有礼也
　　家谓女氏受礼而以男为家也故但言家而受礼一层自见
　　谁谓汝无家乎无家则不敢讼矣今何以速我于狱也然虽速我于狱而治狱者晓然知汝室家之礼之不足也下章云虽速我于讼而听讼者亦不従汝非礼之礼也上有眀允之吏则下无覆盆之寃严霜白日其凛凛于夙夜者不有以自全哉
　　行露三章一章四句二章六句
　　羔羊鹊巢之功致也　召南之国化文王之政在位皆节俭正直德如羔羊也
