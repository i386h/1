<!-- { "loadSidebar": true } -->
　　六章详味止旅乃密芮鞠之即二语盖以处新甿也新甿者既迁作室之后又有来归之众也营宫庙作宾馆定井赋上文已详言之不必又重叙一畨按补传云庐旅前日流寓之客户今己为旧民矣止旅则今日始至之客户也诗言旧民已授田畆既迁而新至者则先授之馆周礼五十里有市市有馆馆有积是也既授馆矣乃涉渭之流取石以为砺取铁以为锻为新甿备器用既定其居止又疆理其田野其来者益众乃使夹皇涧遡过涧而居所止之旅日益稠密乃即汭水之外居焉户口繁而民生遂公刘所以开王业欤尔雅厓外为鞠
　　公刘六章章十句
　　许氏谦以此篇为豳雅辨见豳风
　　泂酌召康公戒成王也　言皇天亲有徳飨有道也行潦挹注一念之诚也犹足格天况有君民之大徳者乎皇天亲之飨之固其所也便有至治馨香感于神明天聪明自我民聪明意所以为戒也
　　左传潢污行潦之水可荐于鬼神可羞于王公雅有行苇泂酌昭忠信也据此説诗兴义自明餴饎濯溉祭祀之事罍祭器也
　　传云岂以强敎之弟以悦安之民皆有父之尊有母之亲本表记以释岂弟之义黄实夫云父母之爱子诚心也心诚求之则赤子无难知之情万里之逺若一堂之上万口之异若一辞之戴此召康公所以论享天之理以明治民之理也
　　可以濯溉方可以濯罍可以濯罍方可以餴饎有以安息其赤子方为赤子之所归方为赤子之父母其理一也
　　泂酌三章章四句
　　卷阿召康公戒成王也　言求贤用吉士也
　　朱子以此及上篇皆召康公作此君子指王按讽咏首章集传自不可易但既以君子指成王三俾字作何着落盖俾者使也孰使之下文冯翼孝徳之人使之也诗言尔既泮奂优游矣土宇厚矣受命长而茀禄康矣岂弟君子必有人焉使尔终其徳性日以充满则似先公酋矣且主百神而终纯嘏矣三章俱连用矣字作游移欣羡之词为下章四有字蓄势于是承上文俾尔弥尔性者有冯有翼有孝有徳顿出一班贤人来连用四有字两以字势如山立康公一片歆动之意如见引即牖其牲中之良知翼即补其性中之良能以使尔弥也俾尔弥尔性则容貌之尊严徳行之纯洁闻誉之美威仪之隆皆尔性中自然流露之光辉故及颙卬一节
　　凤凰于飞两章以凤凰兴贤士笺云时因凤凰至因以喻焉疏引君奭云耇造徳不降我则鸣鸟不闻又古今乐录载成王神凤操云凤凰翔于紫庭予何徳以感灵赖先人恩徳臻于胥乐民以宁则成王时实有凤至若竹书纪年云成王十八年凤凰见又云王游卷阿则依托此诗为之不足信也冯翼孝徳在朝曰士在野曰人爰止则近故兴士傅天则逺故兴人媚于天子非容悦也以责难陈善者媚之媚于庶人以遂生复牲者媚之
　　凤凰鸣矣两章比贤者必聚于有道之朝而王当致敬尽礼以迎之也盖上四章言贤才足以辅君治民而此二章则责备到成王身上遂歌与首章来歌相应
　　卷阿十章六章章五句四章章六句
　　民劳召穆公刺厉王也
　　笺云从此至桑柔为厉王之变大雅
　　穆公两朝元老顾命大臣知无不言即奔彘之时犹自言曰吾骤谏王王不从以及此难岂有所疑畏而托词以谏哉此诗是刺一少壮用事之人观戎虽小子二语自见盖与穆公同秉国而信任于暴主者故为戒小人之词使王知其人而去之也墨子荀子皆云厉王染于虢公长父荣夷公终今所戒者非荣夷即虢公欤
　　一章民亦劳止汔可小康犹言民不堪命也民不堪命致乱之由大记云荆楚寇于南玁狁宼于北淮夷寇于东命虢公征之不克征敛数起四方之不安孰甚要在惠中国以绥之而所以惠中国者除其寇虐吾民者而己寇虐之人即诡随之人也　从来相臣误国必有为相臣任用之人以为爪牙此辈岂无是非良心而贪取富贵明知不义而诡随之则天良防矣故曰无良略假事权便播恶于众凡掳掠人之资财戕害人之身命离散人之妻子毁败人之名行有一于此即寇也诡随之肆虐何以异此故五章皆曰式遏寇虐而不变其文僭不畏明公行横暴天道之明威万民之指视皆无所畏人以为极惨彼以为适意乃刚恶也
　　二章惽怓谓羣吠一声无有正论也民忧忧其害及已也　奸相得君必有微劳见信故人主不觉其奸勉之以无弃见微劳不足恃也
　　三章罔极变幻不可测也慝即宼虐之匿于中者此又假公济私因事播恶之小人所谓色厉内荏穿窬之盗也　敬慎威仪言小人善窥意旨不可少假辞色惟近君子则小人自逺语指同列而警王之意深矣
　　四章何人斯曰既防且尰即此诗所谓丑厉也正道败坏令人同归丑行此又寇人心术者戎虽小子而式大惕然使之深省亦使王自悟也
　　五章缱绻互为党羽牢固不可解也正反者于正道而反之则是非不明刑罚不中民无所措手足民劳五章章十句
　　板凡伯刺厉王也
　　此诗即上篇所论列之人盖少壮柄用者也观上篇戎虽小子此篇小子蹻蹻可见但上篇是论其听信羣小纵恶害民此则直指其身语更切势耳　凡近小人者未有不逺君子彼盛年用事羣奸附和于老成必狎侮于容止必矜张曰靡圣管管曰小子蹻蹻善人载尸皆狎侮老成之事上篇所以欲其近有徳也曰出话不然曰威仪卒迷勉其辞辑辞怿戒其嚣嚣谑谑皆容止矜张之事上篇所以欲其慎威仪也通篇恶小人无逺谋而不肯用人之谋故一章曰猷
　　之不逺是用大谏二章宪宪泄泄无谋之谓也三章我即尔谋又曰我言维服告之以逺谋也或谑谑而戏或嚣嚣而傲或蹻蹻而骄如此声音顔色拒人千里此其所以败壊不可救欤末以敬之一字药之能敬则亲君子肃威仪人皆乐告以逺猷而君民胥受其福
　　一章猷之不逺利在秋毫害在毕世范文子曰国家之事童子言焉将为戮矣所谓童子之见也出话即所谋之言猷不逺则出话亦无当故大谏承猷不逺来　上篇以大谏终此以大谏始
　　二章宪宪泄泄犹云燕子处堂不知祸之及也其病在饰非拒谏若能辞辑辞怿则出话必能合理而谠言可入询谋集益有裨于民
　　三章笑者笑其非今日之亟务也不知我之所言正是亟务何为笑之
　　四章当时必以君子年耄相戏谑如云尔何知中夀尔墓之木拱矣以忧为谑则安危利菑势不可救五章夸大也毗附也夸大其言依附曲説以御人之口又盛气凌人则善人惟箝口不言夫至善人载尸其祸尚可言耶民方愁苦呻吟善人莫敢揆度其所以然而告之以至防乱死亡民无依倚更无有惠我师而一言救正者可哀也
　　六章殿屎防乱之民必归于邪僻岂其民无忠顺之性哉观天牖民之易则知牖民者不必强制如弭谤之术也但无自立僻则多僻之民自化不然放僻无所厎止也然则国人流王于彘凡伯先有以烛其几矣
　　七章厉王非如幽之欲废太子何故为宗子危之诸家説俱未妥清溪李氏曰藩垣屏翰皆为城而设者而君则城也懐之以徳则四者皆安矣若藩垣屏翰之俱倾城能无壊乎当斯时也孑然独立岂不可畏哉按此则宗子即指王也以天下言则曰天子以同姓言则曰宗子所谓君之宗之也不言王而言宗子者史记王以荣夷公为卿士用事按武王时有荣公十乱之一成王时有荣伯作贿慎息之命夷公其后也马融曰周同姓畿内诸侯为卿大夫者也芮良夫谓荣夷好专利而不知大难正所谓猷之不逺者然则是诗所刺其殆荣夷欤
　　八章敬天之学岂堪为此人言意在讽王也盖少年轻率其平居媟嫚无所不至又不听老成不畏丧乱不恤民瘼事事俱自立辟而出王游衍天实监之即上可以欺君下可以病民曰明曰旦之威必不可以嚣嚣谑谑者蒙之所谓天道昭昭炯于白日盖动之以天谴之严也回天心免人祸亦曰敬而己
　　板八章章八句
　　生民之什十篇六十一章四百三十三句

　　诗序补义卷二十一
<经部,诗类,诗序补义>
　　钦定四库全书
　　诗序补义卷二十二
　　石泉县知县姜炳璋撰
　　荡之什
　　荡召穆公伤周室大壊也　厉王无道天下荡荡无纪纲文章故作是诗也
　　周自成康而后以至穆共无甚失德虽懿王之世就衰夷王之变觐礼然亦未至大壊至厉王横暴弃义类任小人废典刑沈湎于酒炰烋于国周室于以大壊矣本实先拨大命以倾必然之势穆公之所以伤也序伤字乃从七咨字体防出实指厉王时事而移置纣身上绘图冩照却不着一毫色相只以末二句动其鉴殷之思是点睛处也荡荡以下讲师之谬説耳一章上帝者下民之君无不畀之以恒性者也今日之上帝忍而暴虐其命多邪辟若不以善畀而以恶畀者然是天生烝民其命之善殆不可信矣而不知非天命之难信也天命本善习染汚之鲜克有终然则非天命之辟也亦人自为之耳先从本原上痛下一针
　　二章人臣之恶莫大于贪酷强御酷也掊克贪也诗人故作怪问之词上二曽是何乃有是人乃天降之滔徳以祸人国者也下二曽是何乃用此人乃女力兴之以自祸者也读诗记云力言任之坚也
　　三章义类善人之俦类也言尔前日秉用之善类强御之人多怼之乃采流言不根之事使受诬而去而已乃专为冦攘以用于内也式用也傅变曰天下之祸不由于外皆兴于内真氏徳秀曰内有衣冠之盗而后外有干戈之盗王氏应麟曰盗言孔甘冦攘式内皆孟子所谓民贼也有民贼则贼民兴作祝怨谤也恶播于下怨归于上靡届靡究恐非监谤之所能弭也
　　四章人君有残民之意而后酷吏中之人君有嗜利之意而后贪人中之炰烋敛怨即是强御掊克之根传云炰烋犹彭亨盖凌虐之状也敛怨以为徳言聚怨于己以为聚徳于己而惟日不足如人以为聚敛彼以为理财也由君徳不明之故不明故义类屏絶前后左右公卿皆冦攘也尚得谓之有人哉
　　五章丧乱多诿于天纣云我生不有命在天然沈湎于酒岂亦天湎汝乎沈湎则义类逺而不义亲正论不闻謟谀见用故无所不为如此既愆尔止以下想见君臣日在醉乡惛然不知大命之将倾
　　六章义类既空人皆慆徳民之作祝也如蜩如螗而且骚动也如沸如羮事无大小总不离乎亡国之辙及此速改犹或可挽回于未壊也人指君臣由行言君则炰烋敛怨臣则强御掊克行之不改也故逺近无不积怒而虐熖及乎鬼方矣史称厉王暴虐熊渠畏之去其王号是也
　　七章旧臣即老成人也纵无旧人尚有旧法女惟不聴而颠覆之大命以倾耳设听而用之未尝不可转危乱而治安也
　　八章颠沛倒仆也揭根见也君身本也天下枝叶也本先拨而枝叶从之君身先壊天下亦由之大壊末二句言外见宜鉴于殷结出作诗之防
　　荡八章章八句
　　金氏履祥曰周自夷王王政不纲厉王初立诸侯畏之荆楚自去王号三十年间天下无他故其后好利用荣夷公又以监谤而杀言者虽芮良夫召穆公交有陈谏又皆有大雅之刺以感王心而皆不听卒以流亡身死于彘本实先拨斯可见矣嗜好用舍之间可不慎诸
　　抑卫武公刺厉王亦以自警也
　　吕成公曰史记载武公以宣王三十六年即位国语亦称武公年九十五作懿戒自儆韦昭谓懿即抑也说者遂以为此诗追刺厉王今考其文如曰其在于今兴迷乱于政曰匪手擕之言示之事匪面命之言提其耳曰听用我谋庶无大悔夫岂追刺之语乎史记国语殆未可据以诗为正可也
