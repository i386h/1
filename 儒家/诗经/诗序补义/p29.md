<!-- { "loadSidebar": true } -->
　　传云南陔六诗秦火之后义存辞亡董氏郑氏樵以为有声无辞朱子亦主樵说然集传云此笙诗也诗即辞也无辞何以云诗考史记汉书俱云诗三百五篇除去此六诗举现在之数也可知此六诗至汉已亡毛公所谓无其辞是也朱子注论语诗三百曰诗三百十一篇兼此六诗也如谓笙必无诗则当云笙谱如鲁鼓薛鼓之类也如谓亡于删诗之前宜名亦不存矣如谓毛公据仪礼姑留其目则礼有貍首又有九夏何独舍之如谓此但诗题耳不知后世有题而后有诗惟三百篇先有诗而后有题取诗首句或一字二字以名篇即所谓题也若诗无南陔白华华黍等字则六诗名篇者将何所出且合乐三终工歌关睢葛覃卷耳笙吹鹊巢采蘩采苹笙之所吹不独六诗矣不得谓笙有谱而不必诗也
　　南有嘉鱼乐与贤也　太平之君子至诚乐与贤者共之也
　　此只就燕饮一节以见君子乐与贤人之心也与相与也犹交也燕饮何足以与贤然非此则与贤之心无以将之则君子至诚已在式燕之先上以诚相感下以诚相应但觉贤人未至求之甚劳贤人既至亲之益至既幸其相安又乐其不去以类相引来思者不止一人以久而深绥之者非徒今日信是宇宙泰交君臣一气此周家之所以致太平也郑谱曰成王论其世也集传曰主人畧其分也至通于燕飨乃言其用非诗之所由作也
　　一章以嘉鱼兴嘉賔上二句重罩罩字下二句重以字罩罩者上下四旁多方求之必致而后已烝众也久也此只就久言犹云耐心求之不惮烦也不以众言者疏云重言罩罩众自明不假复言众也以乐至诚相感委曲周至必至乐而后安也
　　二章汕汕补传恐其伏以衎者使之尽情极意其乐无防微之伏于中也两章自有浅深
　　三四章言贤者之感其意而来也绥者贤者安适之甚彼此融洽正如甘瓠之固结而不可解也
　　翩翩説文疾飞貌烝从笺训乆意言来而能乆不是暂至而即去也君子有酒燕而又燕不是既燕而即已也主人恋宾宾恋主人浑然无间谓之泰交南有嘉鱼四章章四句
　　南山有台乐得贤也　得贤则能为邦家立太平之基矣
　　此据仪礼则燕飨通用之乐歌也然其作诗之由则乐得贤也朱子鹿鸣传云本为燕羣臣嘉賔而作后乃推而用之是也乐得贤者人君既得贤而乐之深故形为歌咏以写其爱敬无己之心也曰基曰光语其始也曰父母曰德音语其用也曰眉夀曰黄耉曰保艾要其终也盖从今日所得之贤想到贤者耄期之日并想到贤者之必有贤子孙无非利我国家绵我国祚皆于今日始之则此时之倾倒有不期然而然者矣故曰乐得贤也
　　一章诗缉云周地之南山则有台北山则有莱喻周家得贤之盛随取随有是正意己包在兴处乐是人君乐之邦家之基实心实政以立国家之本也下桑杨杞李栲杻枸楰多其名者喻贤之多而皆有用也万夀无期承邦家之基来盖根基固则厯数长所谓博厚而悠久也若遽説贤者之夀则复后二章意二章有桑有杨兴贤者在位能者在职也无疆承邦家之光来君身光显声灵赫濯则国祚绵长亦自然之理
　　三章李氏樗曰民之父母其所施者不忍之政则民得所亲矣不已言其令闻合于众听无己也
　　四章胡不眉夀言夀则其固然也齿髙或倦于勤令闻未必如初故曰是茂不已日继一日也是茂终如其始也
　　五章保艾尔后谓养其后世之子孙以保我子孙黎民也
　　此篇只重德上首二章言其德之有益邦家有关歴数三章言泽及生民名誉乆逺无非德也末二章言其一身夀考固足为国家之世臣遐不二字作逓过势德音是茂毕命所谓惟公克成厥终建无穷之基亦有无穷之闻是也保艾尔后如伊尹之有陟周公之有伯禽世为国辅毕命所谓子孙训其成式惟乂是也皆言其德之彻始彻终至歴世不匮乐之所以至也
　　南山有台五章章六句
　　由庚万物得由其道也
　　崇丘万物得极其髙大也
　　由仪万物之生各得其宜也有其义而亡其辞
　　按潘氏云三百篇未尝以命篇取义六笙诗序诗者何以知其然盖谓毛公因题敷衍以补之也窃谓南陔南陇也白华见于变雅为刺幽王何以并知为孝子诗庚有更偿续三义何以见万物得由其道朱子疑白华之序尤无理学者正于无理处想见序者已诵全文不然即凿空杜撰讵能至是序最简朴间与诗中字面偶同如汉广云德广所及德广之广非即汉广之广旄丘云刺卫伯卫伯之伯非即叔兮伯兮之伯安见孝子洁白即为白华之白也三百篇有即其篇名已见诗防者如螽斯多子以美子孙众多葛屦凉薄以刺俭北风疾厉以刺虐硕防刺贪时迈言廵守有客言微子此类不可更仆如以序与篇名相合遂疑其不见全文将谓作螽斯序者只见螽斯二字乎且序与篇名相戾既以为无理序与篇名相合又以为顺文为诗序者难矣束晳之前补此六诗有夏侯湛昭明不入文选遂致无传晳之补笙诗犹皮日休之补九夏范氏处义弃瑕取瑜晳之幸也
　　蓼萧泽及四海也
　　此来朝而燕诸侯之乐歌也或云此篇朝诸侯下篇燕饮非也诸侯朝见天子极其恭肃安得云笑语岂弟序云泽及四海者原解云天子亲万国懐诸侯天下一家故曰泽及四海按诸侯顺命兵革不作是王者声灵被及四海即此是王者之泽不然背叛在诸侯困瘁在小民矣序者见其大不语其小非为零露二字作注解也
　　一章萧蓼然而上荣露湑然而下坠君臣泰交之象也故以为兴集传誉善声也处安乐也誉者即君臣一德之美名处者即君臣相恱之至乐也
　　二章传曰龙宠也按左传昭十二年叔孙昭子以宠光之不宣讥华定李氏谓指第二章也为龙者所谓邦之荣懐是也为光者所谓邦家之光是也其德不爽谓与龙光相副而不爽夀考不忘在天朝则勒于旂常在尔国则没世歌咏方尽不忘之实
　　三章天子于诸侯由一本而同姓由同姓而异姓极其亲睦诸侯之宜亲睦者尤莫如兄弟而被天子之化无不宜其兄弟焉皆天子宜之也
　　四章集传鞗革和鸾指诸侯之车窃谓载见之龙旂和铃以未见之前言之故云休有烈光此鞗革和鸾以赴宴而来既宴而归统始终言之故云万福攸同冲冲而垂雝雝而和便见动容周旋中礼以之恪守侯度共乐升平福之所以聚也
　　蓼萧四章章六句
　　湛露天子燕诸侯也
　　集传以前篇为始燕此为终燕按前篇言零露瀼瀼浓浓此曰匪阳不晞前篇曰既见君子燕笑语兮而此曰厌厌夜饮不醉无归次第秩然诗人早自下注脚也前篇初燕语意濶大故序曰泽及四海此篇终燕情意笃挚故序曰燕诸侯然寗武子曰天子当阳诸侯用命则亦泽及四海之意也
　　前二章留宾以尽其情后二章乐宾而美其德露者天之泽燕饮者人君之泽天之泽以曙为节未曙则未已也君之泽以醉为节不醉则未已也此兴意也欧阳氏以丰草兴诸侯是也露被于丰草其泽深而无不沾足宗室以饮诸侯其情浃而无不尽醉乃申明不醉无归之意
　　宗传曰宗室也燕礼膳夫具馔于寝东郑注寝路寝也召南采苹亦曰宗室则指宗子之庙彼以大夫言之此天子即宗子是正寝也后二章亦承醉字又见令德令仪如此也蘓传露之在草也如将弗胜其在木也则能任之矣将言其无不醉故以丰草言之将言其醉而不乱故以杞棘言之显允君子莫不令德言醉而不乱也陈氏云杞棘中实故兴令德桐椅外文故兴令仪湛露四章章四句
　　南陔之什十篇六篇无辞凡十七章八十六句彤弓之什
　　彤弓天子锡有功诸侯也
　　天子报有功诸侯之典重在锡彤弓不重在飨以彤弓为非常之赐故设钟鼓行庙飨以非常之礼乐将之也集传燕有功诸侯燕宜作飨乃与本文合此篇辞意自明而解者多误如受言藏之王自命有司藏之天府耳而笺谓诸侯受而藏之王肃谓藏之家以示子孙则下四句难接中心贶之言中心诚欲与之也重中心二字防所谓中心诚实非餙貎矫情也説者特重贶字则一朝两字无力飨者行飨礼也盖行飨礼于庙而以弓赐之疏谓先赐弓而后飨王氏谓即献弓于诸侯无所为燕飨皆臆说也读集传吕氏説而诸説皆破
　　右之防云劝劳其功集传兼有尊意诗缉谓与侑同俱指弓言不指飨言葢飨礼上章已言之下二章钟鼓既设已该飨意右之醻之专以赐弓言之醻报也谓报功也　首章中心贶之则欲与之矣故下但言飨之而与之之意已见下章但言喜好则该不得与字意故明云以此弓右之醻之也
　　彤弓三章章六句
　　菁菁者莪乐育才也　君子能长育人材则天下喜乐之矣
　　此太学之士乐君子之育材而作此诗昌黎以为颂上之词是也中阿中陵喻培植之广厚中沚喻浸灌之滋深仪者学士之威仪也盖一畨进见一畨整顿威仪便见多士濯磨容止可式而对面人君之乐得贤才以礼接见可知矣
　　乐者乐君之育才喜者喜己之成材
　　百朋指为利禄则雅歌中有俗肠矣盖泥益之六二或锡之十朋之龟也不知圣王视学其鼓舞作兴有加无己德頼以成业頼以广则其贻我者不啻百朋之锡也
　　末章总括始终结之盖始也才之或成或否其心如舟之无定也既见君子而长育之大以成大小以成小无有弃材于我心休休然安定矣
　　菁菁者莪四章章四句
　　六月宣王北伐也　鹿鸣废则和乐缺矣四牡废则君臣缺矣皇皇者华废则忠信缺矣常棣废则兄弟缺矣伐木废则朋友缺矣天保废则福禄缺矣采薇废则征伐缺矣出车废则功力缺矣枤杜废则师众缺矣鱼丽废则法度缺矣南陔废则孝友缺矣白华废则亷耻缺矣华黍废则蓄积缺矣由庚废则隂阳失其道理矣南有嘉鱼废则贤者不安下不得其所矣崇丘废则万物不遂矣南山有台废则为国之基坠矣由仪废则万物失其道理矣蓼萧废则恩泽乖矣湛露废则万国离矣彤弓废则诸夏衰矣菁菁者莪废则无礼仪矣小雅尽废则四夷交侵中国微矣笺云从此至无羊为宣王之变小雅
　　周之先世常患戎翟文王木防道通奉命出师采薇三篇所由作也至昆夷駾矣翟患遂息武王伐商蛮夷君长皆防成王通道九夷八蛮所谓天子有道守在四夷也成康既没周室寖衰自昭穆共懿孝王以至夷厉之世猃狁复炽诸戎并兴荡所云内于中国覃及鬼方是也宣王于是有六月之师然则六月以前正小雅也六月以后变小雅也毛公于正变相承特着此序见内治缺而后四夷侵其云废者至夷厉荡然而不自夷厉始也四夷者治乱之鉴也治则后服乱则先动骊山之祸殆兆于厉宣之时乎六月之序何以知为毛公所作皇皇者华传曰周忠信也序云皇皇者华废则忠信缺矣此其证也
　　六月之诗是写吉甫行师之善序曰宣王北伐归美于上也一章出师之匆遽而二章之整暇三章之严翼一时互见并行不悖此方出师之吉甫也于是有四章之选锐前驱五章之大队追逐此应敌之吉甫也而归宿于文武吉甫万邦为宪盖大功既成策勋饮至所谓君臣之间穆穆棣棣也或云诗中未尝侈陈战功是御戎之法不穷追否斯则固然然王者有征无伐奉命以讨不庭军至而服无容夸战后世露布盛称杀敌不特启好杀之心并亦失立言之体此诗只言车马之盛筹画之善而战而获胜只以薄伐玁狁至于太原括之方是堂堂正正王者之师
