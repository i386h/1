<!-- { "loadSidebar": true } -->
　　禘考详见周颂雝诗今读是诗虽未明言禘喾而首云长发其祥又云有娀方将帝立子生商则其为禘所自出之帝可知也而祖妣并祀如雝所谓既右烈考亦右文母可知也国语云王勤商十四代兴盖契至汤十有四世也史记相土昭明之子契之孙宋曰相土就封于商此诗作于汤崩之后商书曰七世之庙可以观德则商本七庙相土早为毁庙之祖矣诗曰相土烈烈则毁庙未毁庙之主并合食于太祖可知也末言卿士阿衡盘庚云兹予大享于先王尔祖其从与享之则禘时功臣皆祭可知也周之禘经无功臣皆祭之文周礼司勲凡有功者铭书于王之大常祭于大烝贾疏本孔安国传谓周时烝祭功臣殷时烝尝俱祭未有烝祭及之而大禘反不及者则周因殷礼可知也何休以功臣皆祭为禘不祭为祫则臆説矣长发序曰大禘故不言禘太祖雝序言禘太祖则大禘可知也故不言大
　　一章禹敷下土方三句不是賛禹功只是急须契耳言水患既去幅陨既广而下土安逸使五品不逊百姓不亲将入于禽兽乱之道也故天生契以敷教焉二章王契也欧阳氏曰深微之意　传云桓大拨治也集传易大为武盖颂后稷曰思文以衣食足而礼义兴陈常于时夏也颂契曰桓拨以礼义兴则祸乱不生干戈不作威武拨乱莫大于此皆表微之论
　　补正云相土侯国虽强大岂能致海外有截盖契为司徒受命敷教而小大之邦莫不通达惟契能以身先之故其应甚速至相土嗣其世职声教益烈至于海外莫不截然秉其法式也
　　三章帝命不违非人不违之谓世无失德则帝命自不去之至汤则商家积累之德与上天眷顾之命相防合故汤之降生即于此时所谓汤齐汤降不迟也日跻者脱尽声色货利之人欲超然天理清明之境界日新又新歴乆见他迟迟不息始终无非一敬式于九围作之君师也
　　四章五章诗所云方是言汤为方伯天下归之武王载斾以下乃言革夏之事按小球大球谓邻国聘问之玉也为下国缀旒言纲纪诸侯而诸侯之于方伯如旌旂之缀于縿固结而不解也小共大共谓属国贡献之礼也为下国骏厖言驱策诸侯而诸侯之于方伯如骏厖之足任使奔走不辞也
　　六章汤以武定天下故曰武王犹周书所谓宁王尔非谥也防敬也秉钺尚武以敬行之才见全体圣敬九州之治不能截然归于一德以苞有三蘖遂其恶行其志故也今莫遂莫达而九有有截者则以初伐韦次伐顾次伐昆吾乃伐夏桀苞与蘖并去也汤年八十有七始伐夏到得有防秉钺是万不得己非有利天下之心苞有三蘖以下正是如火烈烈之势犹周书所云一戎衣而天下大定也
　　七章补正云仲虺之诰曰小大战战罔不惧于非辜有震且业盖谓此也谓之中叶者在汤为初年自契以来则为中叶也降于卿士孟子所谓学焉而后臣之也　按此章又言阿衡配享之故
　　长发七章一章八句四章章七句一章九句一章六句
　　殷武祀髙宗也
　　帝乙之世武丁亲尽当祧以中兴功髙故为百世不迁之庙此其祔主于庙之乐歌也鸟则其时祭之乐歌也商颂终于殷武以见商之贤君于此究矣三百篇始二南而终殷武二南文德也殷武武功也周公作立政云克诘兵戎以陟禹之迹王者先文德而后武功文以经之武以纬之内治修外夷服而王道备
　　一章挞彼殷武奋伐荆楚其蓄势在恭黙思道来运筹决胜削平祸乱威服四夷在此一举　补正云荆楚之地川谷盘亘山林深阻羣蛮杂居各保其险故必入其阻致其众然后能尽平之
　　二章居国南乡言其地近为声教所加不比氐羌之逺也乃逺者曰商是常而近者敢不至乎既克之又以文告责之所以服其心也
　　三章勿予祸适盖商道先罸后赏故诸侯凛凛以祸谪为惧稼穑匪解则可以免咎乃自度语
　　四章以下天命降监一节正中兴之本商邑翼翼一节是中兴之盛以保我后生便引起下章作庙之意或以下章为武丁考室者谬也
　　殷武六章三章章六句二章章七句一章五句楚雄南服立国在江汉之间其强最乆周以前世系无所考武王封熊绎为楚子春秋庄公之世楚皆书荆至僖元年乃书楚人伐郑李氏樗曰世乱则先叛世治则后服当汤之时不敢抗衡及商中微为中国患此髙宗所以伐之也文武之时亦未闻为患厉王之后然后大邦为雠宣王所以伐之也郝敬援二南为证谓天下有道则荆楚首善则非也夫文王之化及于江汉之间乃德化之成非岐西后而江汉转先也盖楚最难服天下视为向背责一不享之楚而天下莫敢不享责一不王之楚而天下莫敢不王平荆楚者平天下之大机也故诗人颂武丁中兴之功先叙奋伐荆楚之绩
　　商颂五篇十六章一百五十四句

　　诗序补义卷二十四
