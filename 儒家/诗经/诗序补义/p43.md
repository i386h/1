<!-- { "loadSidebar": true } -->
　　七章我祀言得天下之后我之祀后稷也或舂四句承秬秠穈芑来是为饎事盖即后稷所降者祀稷也下分吉蠲求神献尸三项宗庙祭后稷因及七祀之行宗庙及行皆有尸故又言献尸之物燔烈所以为尸羞也内外之祀并举以起来年之祭嗣续于不絶也
　　八章言郊祀后稷以配天也卬与我字应卬盛于豆于豆于登指尊祖配天之祭香谓粢盛及备物之香气所谓臭也上帝居歆则后稷之歆可知盖自后稷以农事肇祀以来世世力农承祭无有罪悔以至于今有天下故郊天而配以稷无罪悔言获福也生民八章四章章十句四章章八句
　　行苇忠厚也　周家忠厚仁及草木故能内睦九族外尊黄耇养老乞言以成其福禄焉
　　补正云此王以族燕之诗非祭毕之燕也序云忠厚忠者出于实心厚者亲爱无己全诗之旨跃如矣仁及草木以下讲师之附益也
　　一章凡兴例不一有以一句兴全篇者緜是也有以四句兴下二句者此章是也行道也芦苇水生古人井间有沟沟上有涂故道旁有苇也补传云人之兄弟相聚而处如苇之同根相依而生如苇之枝叶所以不可逺践履之则伤物之生意逺之则伤兄弟之生意生意者相亲相爱如物之天机盎然也尔训近近之者亲之也传曰戚戚内相亲也吕成公以为深体诗旨盖下面以燕以射俱是外面相亲本之自内须有一段至性从天伦流出诚意惟恐不周恩谊惟恐不至略不参一毫勉强孔疏所谓亲亲起于心内也古义筵竹席也几踞几也存旨云两或字是开燕初预拟何人当肆筵何人当授几尚是未然事二章王与族人燕或稚者肆之筵矣老者授之几矣而且设重席且有缉御有加无已也或献或酢二句礼之详也醓醢以荐三句物之备也或歌或咢乐之和也
　　三章序宾以贤不中者饮射之常也序宾以不侮即中者亦饮设为此格以协其欢诗所云虽同姓亦曰宾故曽孙曰主
　　四章酌以大斗以祈黄耇非酌老人也既无不饮矣又酌以大斗以祈其夀考也盖酒以助眉夀能胜大斗者致髙年之祝欲其尽欢也
　　至于黄耇台背者岂可湮没其善故乞其善言以前导之以赞翼之使我夀考维祺以助我之景福也仪文节节加详礼意节节加宻行苇忠厚之至如此行苇四章章八句
　　既醉大【音泰】平也　醉酒饱徳人有士君子之行焉正大雅何一非太平之作何于此诗言太平疏云此篇福事数备于五君子万年夀也天被尔禄富也室家之壸康宁也昭明有融攸好徳也髙朗令终景命有仆考终命也李氏樗曰方且至于子孙绵绵延延似续而不絶岂特五福哉此可以知太平之説矣人君一身为天下臣民敛福之原五福有一不备则太平之福必有所亏即五者具备天下无事而当时虽盛祸乱己伏岂能久享太平至永锡祚而后太平之业万年弗替此真所谓太平也此诗盖以太平祝成王而所以致太平者由于徳之昭明箴规之义也一章介尔景福统冒全篇公尸嘉告以下皆景福也二章介尔昭明人君自明其明徳而神若助之如云天牖其衷耳
　　三章有融昭明之极也不特融其疵纇并融其思勉髙者峻极不可逾朗者莹彻不可掩令终即中庸所谓不息则久也有俶者于今日之善始知他日之善终也　下五章无疆之福使以有尽之徳承之岂能相副此章将昭明之徳推勘到无以复加则下面福禄之来方不是幸致虽云神助实由于己
　　四章其告维何一句提起笾豆静嘉以下及下一章是公尸嘏辞其类维何则又诗人之辞盖公尸口中无自作问答也仇少宰兆鳌曰此与下章皆当重君子上盖朋友之敬亦君子之敬是为君臣一徳孝子之孝亦君子之孝是为父子一心
　　五章威仪孔时当指孝子説言举奠之时威仪之甚宜者则君子之有孝子也但言朋友及嗣子之威仪而君子之威仪更不待言传云类善也笺作族类之类宜兼説言父子同心感格故神永锡尔以众善之类使弈世皆有是善也下三章即此意申之
　　六章其类维何凡在室家严密之地者无一人不均受其庆也
　　壸宫中之巷言深逺而严肃也盖深宫严密之地自谓外廷无知者纵逸败度无所不至不知天命之凝承祖宗之继述子孙之孕毓皆在于是善则和气致祥不善则沴气致戾国祚脩短之机也此文王所以雍雍在宫无射亦保欤
　　补正云观晋魏以后乱亡之国子孙后嫔死亡奔迫汚辱之惨始知室家之壸即如天之福也秦汉以后亡国子孙无不被其灾者周人虽遇暴秦之阨不过其君稽首献地仍号南君以守先祀皆文武周公盛徳所积而诗人所谓永锡祚者早信其理之必然矣
　　七章八章申言永锡祚之意祚福禄子孙原离不得故七章其维何而云天被尔禄景命有仆便见子孙之贤而福禄附之也八章其仆维何而云厘尔女士从以孙子便见福禄之来而贤子孙承之也此国家所以卜世三十而长享太平于无穷也既醉八章章四句
　　鳬鹥守成也　太平之君子能持盈守成神只祖考安乐之也
　　成王大雅皆守成之作序独于是诗发之成者先王之成法守者不妄有所作为也吾盖于兴义得之鳬鹥水鸟陆玑所谓鸟之谨愿者也故以为守成之主之喻盖一部周礼宏纲钜目灿然具备更无渗漏待后王补正但当尊守力行之偶一纷更则祸不可言今成王守之弗失犹鳬鹥之鸟常在于泾其在沙亦泾之沙在渚亦泾之渚在潨亦泾之潨在亹亦泾之亹虽逺近左右微有不同总不离乎其处以兴王者成法虽先后疾徐微有区别总不易乎其方所谓守成也兴处已含正意更不明白説出三百篇此例最多公尸以下但言其感格神明而受福也集传祭之明日绎而宾尸之乐歌本之郑笺以此诗用处言之序则推本作诗之由也
　　一章言水鸟常在于泾守之弗去守成之主率由罔懈何以异此故公尸之来燕也心安之甚即公尸之宁知祖考之宁矣
　　祭之明日绎而宾尸亦成法所在恪守罔失亦是守成处兴处所该甚广而燕公尸亦其一也
　　四章既燕于宗宗庙也有常处也
　　五章传云亹山絶水也吕成公引后汉书马援传浩亹注浩水名亹者水流峡山间两岸深若门也更分晓
　　无有后艰孔疏云致其无复有后日之艰难补正云必无有后艰福禄乃有终燕乐之时而预及此使君臣上下长幼亲疎莫不惕然自循省也
　　鳬鹥五章章六句
　　假乐嘉成王也
　　补正云左氏尝受经于孔子中庸乃出孔子之孙皆以为嘉乐盖见圣人所删之诗其序有嘉成王之语故以为嘉也然则诗之有序在左氏子思之前此可证也
　　既醉篇序言太平所以致太平者由于徳之昭明而昭明之实际诗未明言也鳬鹥篇序言守成其守成之获福诗言之而其所以守成亦未尝明言之也此篇补正云首言受禄于天而先之以显显令徳次言干禄百福而继之以率由旧章三章言受福无疆而先之以率由羣匹末章言燕及朋友而先之以之纲之纪言民之攸塈而先之以不懈于位葢人君所以受禄于天者在宜民宜人所以宜民宜人者在修徳于身所以修徳于身而宜民宜人者又在法祖任贤而修徳法祖任贤皆不可以始勤而终怠也然后纪纲常明而臣民胥协焉按此则成王之守成而致太平其实功实事皆于此篇发之故篇首云嘉乐君子言其可嘉可乐也序云嘉成王见成王之贤备见于是也而东莱谓既嘉之又规之亦无不寓其中矣一章宜民宜人正徳之显处
　　二章旧章文谟武烈着于典册者也周公告成王曰笃叙乃正父又曰考朕昭子刑乃单文祖徳又曰以觐文王之耿光以武王之大烈又戒之曰此厥不听人乃训之乃变乱先王之正刑可知成王孳孳矻矻惟率由二字而诗乃为子孙言之数百年后韩宣子犹曰周礼尽在鲁鲁灾季桓子命藏象魏曰旧章不可忘则子孙之世守何有穷期欤
　　三章末二句集传云又能无私怨恶以任众贤葢英主嗣位往往自作聪明秉用新进其于先王所遗羣彦或以不顺己而怨或以犯顔而恶舎置旧人即是旧章变乱之根惟推心置腹以任用立政所谓自一话一言我则末惟成徳之彦以乂我受民是也匹者配也明良一徳与己相配尚有怨恶之隙耶四方之纲言羣臣厘其事而人君总其成纲举而目自张也四章之纲之纪燕及朋友盖政平刑清礼明乐备总在君身张之为纲理之为纪而羣臣亦赖以安安非怠逸之谓纲纪明则国有成法事有定规百辟卿士但安意率由之若恣情变乱其不安孰甚则纲纪不明故也人君致治其大端在息民而民之攸塈全在不懈于位上一语足包无逸一篇大旨乃不以为责难而以为媚吕氏所谓上下交而为泰之时也假乐四章章六句
　　公刘召康公戒成王也　成王将涖政戒以民事美公刘之厚于民而献是诗也
　　是诗苦于层次难明尚未至豳而云既庶既繁下文又云于时处处陟巘又陟南冈又云既景乃冈胥原又云瞻彼溥原依京又云于豳斯馆庐旅又云止旅一望茫然然细按本文脉落前后自见
　　一章言公刘在邰重农积谷国势富强可以迁也二章上文言爰方启行矣而所以必迁之故尚未説出故此章补叙之以其在邰之原故曰此原既庶既繁民居稠宻无可居止于是顺民之情宣布迁国之令而上下相同无有永叹者永叹者如盘庚迁民而不适有居是也然其初不敢遽宣其令也登髙望逺复降在原以玉瑶鞞琫之饰亲升降劳勚之事知此原上下四旁无可以容此大众夫而后宣布迁国之令焉陟降下着何以舟之三语公刘往来不止一次斯民常常习见以形容其审度之慎也盖安土重迁者人之情公刘非如太王之迫逐苟非万不得己则不为亦见人浮于土势不能容不得不议迁耳于胥斯原四句当在爰方启行之前见其君民和同陟则在巘五句又当在既顺乃宣之前见其再三慎重也绵之篇于来朝走马下补出谋始契龟义亦同三章言建都于京也曰逝彼瞻彼则非此原明矣盖别为一溥原即豳也添一溥字则有什伯倍于此原者矣平旷之地百泉绕之山川精气所聚往而观之乃陟南冈之髙乃觏于京之大京大也师众也后世因以名天子之都李巡曰丘之髙者曰京南冈是溥原之山京是溥原之大丘登髙以望形势觏京以定建都俱承瞻溥原来非至陟南冈而后觏于京也于是自邰启行即此京师之野建国焉处其所当处暂止其地也从王之人皆旅人也筑庐舎以栖之直言论难凡寝庙宫室民居无一不经营筹度而百堵兴矣逝彼百泉四句在启行之前京师之野以下在启行之后非既启行而后觏京也
　　四章言既安居而燕羣臣也依安居也则寝庙成宫室立于是登筵依几执豕用匏虽草昧初开而跄跄济济之盛想见从臣羽仪具有开国气象异姓则为之君同姓则为之宗又情洽而分严也
　　五章营度于野外耕桑之地也欲疆井畆必先正其方向何氏楷云视其隂阳向背寒暖使种植各适其土之宜如黍宜髙燥稌宜下湿之类观其水泉灌溉之利如水东畆南水南畆东之类也古者田赋出车什一而税故军制税法即于井畆时定之清溪李氏曰度其夕阳西方负山少见夕阳则居人苦寒故又度其有夕阳者以定民居也此则国中所不能容者又度山间向阳之地居之而豳人之居于是益大三单传云相袭也笺云大国三军以无羡卒释单义范家相曰非无羡卒也不用羡而止用正耳故曰单若王肃云妇女在内老弱次之强壮在外则始迁在道之时耳如平时军制役及妇女老弱岂公刘之师哉出则贱者在前贵者在后则下军而上军而中军入则贵者在前贱者在后则中军而上军而下军所谓三重相袭也
