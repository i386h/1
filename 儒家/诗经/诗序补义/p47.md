<!-- { "loadSidebar": true } -->
　　五章王旅啴啴以下极冩王师之必胜盖天子亲临徐土也濯者洗涤其腥秽而沛以时雨故曰大征六章连説王武王师王旅而归本于王猷正行师之大主脑允塞推心置腹开诚布公而无诡秘之谋也着此一语以前冩兵威处才是堂堂正正王者之师来来降也来同无不来也来庭来而稽颡于天子之庭帖然服罪也不回世世称臣犹云南人不复反矣一歩深一歩以明天子之功四方未平王奋厥武四方既平王曰还归王师之出全为四方起见武不可黩不留不处无害三农皆王猷中早定之矣
　　常武六章章八句
　　大雅美宣王者盖六篇吾于是而知宣王中兴之功也云汉曰周余黎民靡有孑遗虽曰忧旱过甚之辞而兵火饥馑之余户口亦寥寥矣崧髙曰彻申伯土田韩奕曰实畆实籍江汉曰彻我疆土知侵掠兼并横征厚敛无国不然矣城申城齐韩奕曰实墉实壑则知名城之堕沟洫之壊不可胜言矣韩侯之朝而津津称美则知朝觐之礼阙矣献其貔皮赤豹黄罴则知方物之贡稀矣而况玁狁北侵荆蛮南扰淮南北又告惊于东使非召虎吉甫诸大贤扞掫于下宣王励精于上骊山之祸又何待幽王之世哉盖厉王暴虐沈湎燕丧任用强御培克卫巫鉴谤何异秦之偶语弃市乎川壅而溃流王于彘复欲得太子甘心焉怨毒之于人甚矣哉周召二公口瘏手据者十有四年不过安辑畿内搘拄未亡而邉境之抄掠四方之不庭偭规败度皆未遑问亦势有所未能也宣王锐志中兴南征北伐威式奋扬诸侯各守典奉法朝贡弗怠至东都之防而周道粲然复兴然其力为已艰矣乃不终厥徳料民太原不籍千畆杀杜伯而非其罪诗人作刺而不知警至为姜戎所败幽王继之周室遂东嗟乎以尫羸之疾用药石而愈愈而复病病而酖毒继之有不殒其元气而速之毙也哉
　　瞻卬凡伯刺幽王大壊也
　　笺云从此至召旻为幽王之变大雅
　　老夫灌灌又曰匪我言耄已非少壮矣今歴年既乆又刺幽王大壊则此非板之凡伯明矣按春秋鲁隐公七年天王使凡伯来聘去幽王时又六十余年殆昔凡伯之后欤
　　一章孔填不寜补传填塞也天何不惠养我乎使我甚卬塞不遑寜处也
　　二章承上罪辜不収来女反有之是无故而削其土地女覆夺之是无故而据其人民　哲夫成城哲妇倾城郑本掇于此末吕成公改属下章是也
　　三章匪教匪诲李氏集解曰幽王为人教之诲之藐然不聴其所聴者惟妇人寺人而已　丁奉臆言妇有长舌其自此诗倡言乎然亦防誓牝鸡之谓也夫谓惟厉之阶者幽王之厉甚矣申后黜而太子废家厉也小人盛而刑狱繁国厉也诸侯叛而夷狄侵天下厉也三川竭而岐山崩天地厉也凡此诸厉皆从妇人之舌以为阶小雅曰赫赫宗周褒姒灭之而不言其所以灭然则所以灭者此舌
　　四章哲妇之穷鞠君子也忮害变忒无所不至始则谮愬以离其交终则背弃以斥之去岂不曰为恶己极哉而王反曰伊何能为慝宜其无所忌惮也五章天之刺王神之不福王者以不忌介狄而忌正人也天责人怒便是不祥记云端冕则有敬色缞绖则有哀色当此菑害并至宜其有忧惧之心惨戚之色方见威仪之类乃贤人正士以为可吊者而安危利菑怡怡自得絶不见忧戚之容故视正人惟恐不逺人亡而国殄矣　时尚未有戎祸诗人何以云舎尔介狄盖戎之强宣王之世已然北伐南征东讨独于西戎则委之秦仲孤军深入最失防也卒为戎殱又以兵七千人与其子庄公胜之然未闻西戎之叙未几王师败绩于姜戎戎之轻朝廷乆矣幽王继衰其有不骎骎乎窥中国哉然则戎之熖已炽戎之祸已萌凡伯云然骊山之变其殆有以灼见也夫六章即承上文天人并提覆说一过令王然自省七章我为王我之也言不先不后自我致之也然自我致之亦自我挽囬之我皇祖以关雎之淑女兴周我以枭鸱之哲妇亡国无沗皇祖则去防逺色尊贤使能何天心之不巩神怒之不回也哉
　　瞻卬七章三章章十句四章章八句
　　召旻凡伯刺幽王大壊也　旻闵也闵天下无如召公之臣也
　　大壊见天下事不复可为而宗周遂灭也然忠义不死之心未尝絶望于其主故上篇欲其无忝皇祖此篇欲其用召公之臣孝子之于亲也不以疾不可救而不药忠臣之于君也不以国将亡而不言其心一也篇名召旻旻闵也哀也哀天下未尝无召公之臣而王不能用此凡伯作诗之意也
　　一章笃厚而力也其降丧乱厚而力斯谓之疾威笺云卒尽也荒虚也国中边陲无民则空虚矣诸侯安得不叛四夷安得不起末章所谓日蹙国百里是也二章以其害正人故谓之蟊贼讧溃也虫食禾于内则禾溃小人构防于内则君子亦溃以其呶乱国政剥丧元气故谓之昏椓共恭同靡恭肆行无忌也以其心术邪僻故谓之回遹溃溃泯乱也皆天降之罪罟以罗天下之善类也王不去之而反用之以安定我邦降丧之所以日笃也
　　实靖夷我邦由于不知其玷耳以佞为忠必以忠为佞而贤人贬斥
　　四章举错失宜民受其害居圉所以卒荒也如岁旱之时草安得茂又如水中浮草流亡转徙无所依泊我相此邦亦无不溃止也民逃其上曰溃溃茂补传云溃败也草不败其茂乎两溃字无异义
　　五章彼疏斯粺笺云彼贤者禄薄食麤而此昏椓之党反食精粺女小人何不自废退使贤者日进乎兄况同滋也原解云乃专主滋甚为害日引长而无已也
　　六章池与泉有由竭喻乱有由生孰生之小人生之也今为害己深而犹专滋矜大独不思亡国害亦及其身乎所谓痈疽既溃而大命随之我代小人我之也
　　七章日辟国百里人心归附三分有二或疑有碍文王臣道不知立言在有天下之后也不尚有旧非无耆旧之臣如召公者而王不能用可哀也
　　召旻七章四章章五句三章章七句
　　陈氏傅良曰周南系于周公召南系于召公岂非化之盛者必有待于二公也至于风之终系以豳雅之终系以召旻岂非化之衰者必有思乎二公也
　　荡之什十一篇九十二章七百六十九句
　　诗序补义卷二十二
<经部,诗类,诗序补义>
　　钦定四库全书
　　诗序补义卷二十三
　　石泉县知县姜炳璋撰
　　周颂
　　颂者祭祀之乐歌美盛德之形容以其成功告于神明也籀文颂作额汉书鲁徐生善为颂颂与容古通用葢乐有音有容颂主乎容舞人之缀兆疾徐屈伸俯仰歌诗以为之节非如二雅専以钟鼓管磬之音也后又借为称颂之颂读为诵周颂者郑谱云周室成功致太平德洽之诗在周公摄政成王即位之初也朱子曰周公相武王成王天下既平作为乐章荐之郊庙所谓周颂也吾葢读周颂而知周公之后无为周颂者矣清庙维清大武用于文武二庙者也何以羣庙用之賔礼用之养老及小学亦用之禘之雝又用于彻又用于賔飨武之酌用于燕礼又用于内则此类不可更仆夫名臣钜儒所时有也何难祭为一诗賔为一诗养老小学为一诗而墨守故什使王者宗庙之大乐为寻常之歌舞哉盖不愆不忘率由旧章后王遵周公之制作寜上下通用而不敢别有设施也吾读周颂而知成王康王无颂成康贤君也岂不可以为颂者然以因心笃庆之王季未有形容肇基王迹之太王不列世室盖颂者祖有功而宗有徳以大公无我之心合诸天下后世臣民之议虽太王王季亦在先王先公歌天作之诗之列而不得多为之颂也成康之无颂亦如是矣如必庙为一颂则宣王中兴吉甫善颂何雅诗连篇而颂独阙然乎或曰殷中宗髙宗既有颂太宗疑亦有颂先儒以为诗散亡耳然则三宗皆有颂也成康何遽不如三宗曰殷人祖契宗汤下及三宗俱为百世不迁之庙故王武汤及三宗俱有颂周人祖文王而宗武王未闻又宗成康也成康之庙亲尽则祧故成康无颂盖所谓宗者于初崩祔庙即率臣民而定为宗迨亲尽之时始别立庙非必至七世而后宗之也商人兼重守成之君太甲所以不祧也周家独重开创之主所以世室止于文武不及成康也吾读周颂而可订汉儒议礼之谬昊天有成命郊祀天地也郊者南郊北郊也不言合祀则周礼两郊分祀可遵而刘歆合祀之説悖矣既有南郊之祀又有祈谷又有大雩可知郊为特重祈谷大雩不得拟于南郊而后人以郊为祈谷者误矣既有北郊之祀又有祈报社稷则知大社祭地在北郊即方丘泰折之祭与郊对举者也王社祈报在国中是祭土谷之神不与郊对举者也彼混北郊之社于祈报之社者误矣且读周颂而可补礼经之阙少牢礼卿大夫賔尸无异牲而丝衣言自羊徂牛则天子之绎无异牲可知也武王伐商武城但言告于所过名山大川有般之诗知灭商而还亦祀于名山大川也诸儒言禘未尝云并祀祖妣而雝已言之月令耕籍之后未尝云祈社稷而载芟言之金縢载成王悔悟之词未尽而小毖等篇言之然则周颂者文武周公之道大经大法所垂不比周官载记有大纯而不能无小疵者也
　　清庙之什
　　清庙祀文王也　周公既成洛邑朝诸侯率以祀文王焉
　　此诗即洛诰所云王在新邑丞祭其升歌之乐也尚书大传云周公升歌清庙苟在庙中尝见文王者愀然如复见文王焉又云诸侯进受命于周公退见文武之尸者千七百七十三诸侯而明堂位乃云周公践天子之位以治天下六年朝诸侯于明堂孔疏谓此诗所作即此时也按汉人作明堂位者承大传之説妄谓周公居摄践祚安可据以释经故集传据洛诰以成洛邑朝诸侯为七年事也续序所云可补古序未备然祀文王者成王也周公亦显相之列安得专之不言主祭之成王而但言周公亦袭明堂位之谬也
　　清庙贾逵左传注肃然清静谓之清庙　敬之从容不迫处曰雝对笺云配也越于也原解对接也言显相肃雝和敬多士秉文王之徳者可以接于文王在天之神也凡颂只重祖考不重子孙故篇中不言成王主祭之诚敬而显相之肃雝多士之秉徳才见文徳深入人心而成王之诚敬自在其中
　　清庙一章八句
　　维天之命太平告文王也
　　太平告文王者以今日大平之业本于文王之徳之纯故于祭时以告文王也盖天道不已故能博厚髙明悠乆无言而万物生文王之纯亦不已故能配天配地无为而万民化成王之时礼明乐备宇宙太和刑措不用极太平之盛而归本于文徳之纯犹中庸极言至诚之功业而归本于纯亦不已也
　　运行而不息者天也纯一而不杂者文王也文王之徳上下与天地同流所以致今日太平之业也太平之业不于其身于其子孙而实其身基之其所以恤我者大矣我成王自我也凡文徳武功典章礼乐垂裕后昆者皆所以恤我也我则受之不敢失坠其所以大顺文王之道而不愆不忘者岂惟今日哉继此曽孙又当笃厚之而弗替以长享太平之业也笺疏求序中太平之义而不得其解谓周公将制礼作乐而作此诗非也
　　维天之命一章八句
　　文王世子祭统孔子燕居俱云升歌清庙下管象可知清庙维清歌于一时而维天之命独无明文诗所云清庙方祭之诗维天之命祭而受福之诗维清祭毕而送神之诗盖体防三篇文义以立説也
　　维清奏象舞也
