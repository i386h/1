<!-- { "loadSidebar": true } -->
　　一章侧重王姬言王姬之车而不言所适何国故但美王姬二章指言平王之孙下于齐侯之子如桃李之花两相辉映也盖兼美之先言平王之孙君臣之分也三章侧重齐侯之子盖以嘉鱼比王姬而以緜比齐侯之子也钓者维合而为緜然后得嘉鱼娶者为齐侯之子然后尚平王之孙先言齐侯之子倡随之义夫妇之道也
　　郑氏樵谓为诗之时则东周采诗之地则召南也邹氏忠辨之曰黍离既作召南故地已非周有天家归妺何与雍岐旧民事秾李之歌不与条梅并奏审矣頋安得采于其地或又以齐侯为襄公诸儿以春秋书王姬归于齐也名物钞云桓十四年齐僖公卒襄公诸儿立立五年平王太子泄父之子桓王崩荘王立归王姬在荘元年时齐襄已立五年矣王姬为荘王之女则诗当云齐侯而非齐侯之子当曰桓王之孙而非平王之孙也或又以齐侯之子为桓公小白以荘王十四年共姬妻齐桓也考齐桓父僖公兄襄公则桓乃襄弟桓公立三年王姬归齐则不得言齐侯之子也又彭汝砺奏疏引此诗云惟有平德故人化之惟有齐德故人畏之然亦难通文王以前未有諡平者故诗人偶以此称文文王称平王犹武王称宁王安得预为东迁之平王避也若齐封国在武王世岂得于他国公子而云齐侯之子传云武王女文王孙适齐侯之子其定论欤
　　然则齐侯之子何人也或曰太公之子丁公伋然武王娶太公女邑姜伋与武王女为甥舅行不可以婚若其后世则又非周公编二南之年且非武王女矣周公之薨在成王十有二年太公于成王发金縢犹在则其卒当是周公东征以后或据伪竹书康王六年齐太公薨者非也丁公吕伋与邑姜为兄弟行可知武王之少女当适于伋子乙公乙公为世子而伋为之娶故曰齐侯之子是女为文王之孙男且为太公之孙缉熈之渐染敬义之薰陶嘉耦相形如桃如李正不徒以顔色及时令人嘉叹也诸儿何人敢汚圣人之册哉
　　何彼襛矣三章章四句
　　驺虞鹊巢之应也　鹊巢之化行人伦既正朝廷既治天下纯被文王之化则庶类蕃殖搜田以时仁如驺虞则王道成也
　　驺虞为鹊巢之应者谓驺虞之诗为鹊巢之诗之效也后儒以为有闗雎之德必有麟趾之瑞有鹊巢之德必有驺虞之瑞而春秋絶笔适值获麟于是防纬符命骈肩接踵虽董仲舒刘向犹惑焉何怪新莽之八十篇哉皆由错解序一应字以致矫枉者并驺虞而疑之也不知此篇但言王道流行樽节爱养庶物蕃芜即取物之际存爱物之仁其仁心之自然真如驺虞矣驺虞不残生物之兽取以为至仁之喻召南诸侯行春搜之政虽有五豝五豵之多徒御左右皆一发不忍多杀盖人人各具一诸侯之仁而仁风洋溢如以一发専属诸侯亦不过齐宣王之杀牛魏文帝之全麋耳而公徒三万遇物即杀又安见诸侯之仁集传不待勉强言不必三令五申而人自喻之盖至仁之世无一物不得其所彻上彻下浑成一太和宇宙周家八百年丕基至此已无憾故曰王道之成也
　　古者一发四矢如诗言四矢反兮四鍭如树及孟子发乗矢是也然皆非谓四矢并发也故疏云五豝一矢杀其一而已或云杀四逸一者非也笺云战禽兽之命战争也令禽兽各争其命班固西都赋矢不单杀中必叠防集傅用其文谓四矢五豝尽杀之知必有叠防者诗以寡杀为仁笺疏为优正云豝隠深葭之中一豝负矢其羣皆奔故一发而五豝齐见也驺虞二章章三句
　　程子曰二南者正家之道也盖举一夫一妇莫不有文王之德焉周南十一篇其言妇女九召南十四篇其言妇女者十一郑氏曰二南房中之乐也后夫人讽咏以事其君子故其诗多闺房循礼守义之言而不徒为思妇劳人之作周公録之以为后世法盖后夫人大夫妻士庶人之妇必如是而后家齐也家齐而后贤才多朝廷正故兎罝羔羊録焉周南多眀言后妃而召南録甘棠一诗以见诸侯之齐其家皆召伯之教也以麟趾终周南则闗雎之化成也以驺虞终召南则鹊巢之化成也此文王之德化洋溢而无不遍被欤或曰召南不如周南之序何也时有先后地有逺近因所得以为次圣人删诗亦仍其旧耳王氏栢删去甘棠死麕何彼襛矣三篇求配周南之数如其然则圣人早去之矣
　　召南十四篇四十章百七十七句










　　诗序补义卷二
<经部,诗类,诗序补义>
　　钦定四库全书
　　诗序补义卷三
　　石泉县知县姜炳璋撰
　　邶
　　邶鄘二国立扵三监既诛之后未防为卫并诗为卫诗犹系扵二国诚有不可晓者疏谓诗人之作自歌土风騐其水土之名知其国之所在然其説难通如浚郊新防桑间楚丘皆濮阳地而或咏扵邶或咏扵鄘则何説也朱子以为其声之异然鄘风桑中靡靡之音而楚丘忽作变调记曰郑卫之音比扵慢矣是二国之音相类乃一国之音反分而为三恐无是理顾氏炎武直谓此诗简编独多故汉儒分三国名以各冠之夫季札观乐歌邶鄘卫曰是其卫风乎则卫诗之分久矣不得谓成扵汉儒也然则卫诗何以分盖诗有作扵卫人而鄘人传之者亦有事在鄘地而邶人咏之者况诗多拟作非必自为刘氏瑾云太师各従所得之地而系之其説是也
　　地理志河南本殷之旧都周既灭殷分其畿内为三国诗邶鄘卫国是也邶以封纣子武庚鄘管叔尹之卫蔡叔尹之以监殷民谓之三监书序曰武王崩三监畔周公诛之尽以其地封弟康叔迁邶鄘之民扵洛邑故邶鄘卫三国之诗相与同风按三监者监扵纣子武庚之国不得并武庚为三监而周公诛三监亦封邶鄘卫三国不以邶鄘尽与卫也卫之并邶鄘郑谱谓康叔子孙稍并邶鄘是也想在夷厉以后耳陈氏傅良乃云自荆以南蔡叔监之管叔河南蔡叔蔡国管则管城霍所谓霍太山也顾亭林以为其地绵广不得为邶鄘卫三国良是然则三国邶自封武庚管叔封鄘朝歌以南皆属之蔡叔封卫则自朝歌东郡之地霍叔则在河北而邶封则今大名北至真定之间皆是书所谓殷小腆也
　　柏舟言仁而不遇也　卫顷公之时仁人不遇小人在侧
　　此篇朱子以为词气卑顺良然士君子忠而获谴易扵愤激仁人之言蔼如悲惋中不失和平卑顺之意圣人扵变风之首特揭此篇以为万世臣子处变者之法所谓可以怨也
　　一章首二句兴起全篇以柏舟泛泛水中而不以济渡兴己之放弃而不见用也精神直贯到不能奋飞上下云觏闵受侮己是去位之臣笺云与小人同列非也
　　二章传云茹度也不如欧阳氏曰茹纳也传曰火日外景金水内景鉴之扵物纳景在内凡物不择妍媸皆纳其景我心匪鉴不能善恶皆纳是以见嫉扵小人也　意谓鉴能照物亦能容物我心则照察之便不能容之矣欲去小人不能不借众君子之力兄弟是同姓者怒者离骚所谓申申詈予是也始欲据之见怒而后外之不言怒我而曰逄彼之怒若彼先有所怒而我适逄之者然亲亲之谊仁人之言也三章兄弟之怒盖欲我俯仰従俗也惟我不然即威仪之间遇小人未甞少假词色棣棣传云富而闲习富盛无従降抑闲习不待勉强如孟子之泰山岩岩是其富也只行所无事若刓方为圆反为造作与夏畦同病矣是闲习也选集传训简择小人处世那一等人便把那一等仪容应副他声音笑貌随机俯仰有似简择只一选字摹拟小人极工
　　四章我欲决去小人者正我忧心悄悄虑国是之日非也而竟为羣小所愠扵是既觏闵而放斥矣又受侮之不少人之云亡邦国殄瘁安得不拊膺欲絶乎杨文公亿云已挤沟壑犹下石而不休方困蒺藜尚弯弓而未已苏舜钦云友雠一波共起议谤被废之后喧然不已皆觏闵既多受侮不少之谓也
　　五章日居月诸当従日月篇传云日乎月乎言日月照临我胡更迭而防乎防亏也小雅彼月而防此日而防是也防则其眀蔽我之寃抑无従昭雪如不澣之衣谁为湔洗其垢也笺云愦辱无照察不澣则愦辱迭防则无照察呼日月者不敢斥言君也小人诬蔑君子何所不至如衣被垢然故传云如衣不澣矣似不必又加衣字不能奋飞者羣小见诬身已斥外欲一至君前告以吾言之可采羣小之不足听奈不能奋飞徒为泛泛不系之舟而已
　　柏舟五章章六句
　　緑衣卫荘姜伤己也　妾上僣夫人失位而作是诗也序言荘姜伤己者三篇此篇盖伤己不得辅助君子以成内治也其伤之始致乱之本欤并后匹嫡凟伦已甚上二章但言心之忧矣其可忧处使之自防下二章两言我思古人风刺深而辞益婉易坤卦六二象传曰臣道也妻道也道莫难扵处变夫子首録柏舟以为臣道之凖次録緑衣以为妻道之准皆处变不失其常
　　一章二章传云緑间色黄正色笺乃改緑为褖此据礼説诗之误
　　三章緑兮已含衣字言此緑兮本也而汝染治之为衣以喻嬖妾本贱也而汝宠嬖之使尊治治也兼绚染组织意俾无訧者黄氏一正云言欲求古道以处之俾其夫扵无过也按此俾字较有着落古人有一言悟主如姜后永巷待罪而宣王早朝勤政是也　事闗宗社全无讽諌似亦愈疏且云女所治眀指荘公故欲求一悟主之道以救其过不徒泛然引过归已而已轻轻下一訧字将上二章意収拾又借古人立言盖狂暴之人諌不能入故防讽之
　　四章絺绤当暑今以待寒喻失所也自比扵寒风之絺绤隠然见朴素情懐冷淡光景原无争宠之心絶少趋时之意以是捐弃宜也　上章思古人欲俾君子立身扵无过之地也此章思古人欲以古人自处而絶无怨尤之心也方见上两忧字不是一己私意忧者虑宗社之危自得者安所遇之素忧时乐天两不相悖先儒谓荘姜足以嗣音太姒良然
　　緑衣四章章四句
　　荘公名武公之子也武公淇澳见扵风抑威賔筵垂扵雅其兢兢扵天理人欲者深矣而荘公首违其教溺扵衽席酿为祸胎若荘公者可谓上愧乃父下负乃妻矣
　　燕燕卫荘姜送归妾也
　　説者谓陈方与州吁伐郑忽中变执之此诗动之也此诗作扵既送之后乃追述之词然当时茕茕两婺妇郊门诀别未尝不足以动旧臣故老之心穆姜啼而晋灵不废出姜过而鲁人皆哭况桓公在位十六年未闻失德国人目击其身弑母归则未能和其民或此送助之而无闗诗之作与不作也又礼妇人迎送不出门于野疏谓越礼逺送则姜似不如许穆夫人笺云舒已愤尽已情国当大变荘姜自有深心固难以寻常迎送律之
　　一章史汉桓曰差池笺谓张舒其羽翼只此五字真能得物之性情而不齐之意已寓
　　三章陈在卫南荘姜在卫心与俱南此中无限委托兾其成又恐其无成祗可黙防转不如呢喃燕子得以自适也
　　四章以厉妫之娣故曰仲氏任就大槩亲信上説塞渊以立心言温恭淑慎以持身言杂防写来俱是説他好处盖别后相思觉这一件好那一件好不觉缕缕所谓文生扵情也平日劝勉之词多端正不知従何处説起特拈他临别丁寜之言先君指荘荘无可思指桓则母不得以子为先君盖统指卫先君也思者思先君之遗绪不得付之贼子而以讨贼勉荘姜也言外便见彼之至陈肯一日忘讨贼哉而语却浑然不露
　　燕燕四章章六句
　　韩诗以为定姜归其妇以篇中之子于归句也郑氏注坊记亦用其説陆德眀又以为鲁诗郑志答炅模云后得毛公传记注已行不复改之
