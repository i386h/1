<!-- { "loadSidebar": true } -->
　　乐有歌有舞歌以为声舞以为容声容备谓之奏象文王之舞也武武王之舞也堂下将舞象则堂上歌维清故序曰奏象舞也堂下将舞武则堂上歌大武故武之序曰奏大武也盖有其舞必有其歌如舜九徳之歌则有九韶之舞也自郑笺谓象舞象文王用兵刺伐之舞孔疏云文王之乐象箾与南籥各是一舞南籥既是文舞象箾当是武舞按其説可疑者三象舞维清之诗也象者想象形容之意象文王之功徳而舞人即以此为节故谓象舞非维清之外别有所谓象舞也犹大武即于皇武王之诗以为舞节非是诗之外别有所谓大武也诗但言文王之典未及伐密伐崇事而云象文王武功一也颂体谨严主于形容功徳体极简括犹文王諡文武王諡武一字而该生平耳不得以大雅下武有声之诗为例也祭文王之庙安得侈陈刺伐之事二也郑笺既以象舞为文王乐而其注礼记又以象为武王之舞即彼亦未有定説三也盖维清而曰象犹于皇武王之名为武于铄王师之名为勺雝之名为彻耳或曰左传吴季札观乐见舞象箾南籥者曺氏以象箾为干舞南籥为籥舞干舞非武舞欤曰象箾南籥服防云文王乐也箾舞曲名杜预曰箾舞者所执孔疏谓不知何器未尝云干舞也至唐顾野王孙强之玉篇乃本郑笺而谬云以干击人曰箾遂使音义皆别而象舞为武舞矣不知箾与萧通説文云虞舜乐曰箾韶尚书作萧韶记曰管象注云以管吹象舞之曲或以萧管为舞器如左手执籥之类或以箫亦管也象箾象管一也总之为文舞无疑也不然左氏传又言见舞韶箾者岂尽美尽善之韶亦以干击人欤曲礼十三年舞勺则于铄王师也成童舞象则维清也盖清庙用歌象用管大武用干戚故乐记曰始奏以文谓清庙维清也复乱以武则大武也歴考经传可知郑笺之非矣然清庙维清大武不止用于文武二庙其见于明堂位祭统则羣庙皆用之见于仲尼燕居则賔礼用之见于文王世子则养老用之见于曲礼则小学用之盖文王之徳武王之功周人崇之也至故其用之也广
　　原解以维清为句缉熈文王之典为句言周道所以清明者以能缉熈文王之典常也文王新命肇开一代之禋祀迄于后人用天子之礼以祀文王克有成礼然则文王之典章谟训非我周之祯祥也哉后人当守而弗失也
　　维清一章五句
　　烈文成王即政诸侯助祭也
　　即政者丧毕而亲政也诸侯来朝王率之以祀祖考此其献助祭诸侯之诗也后儒本明堂位遂谓成王七年周公留洛王始亲揽大政此诗为七年以后作夫成王以十有三岁而立再七年则年二十乃始见诸侯乎洛诰云周公诞保文武惟七年亦谓成王七年周公留洛耳非谓七年以前成王未尝亲政也烈文辟公呼助祭之诸侯而告之也言汝之助祭前王既祉福君臣共获其休矣汝能顺受此无疆之福则汝之子孙亦能保兹于勿替也我我先王也子孙指诸侯之子孙即所谓继序也方与下节相属保之维何尔于国中无封殖无侈靡维王室是尊则永为屏翰矣念尔有辅我前王平定天下之大功继尔为诸侯者亦无坠此大功则勲业永着矣此皆保之之道也戎大也皇亦大也栉风沐雨削平天下前日之大功也榦不度方以佐戎辟后嗣之大功也非必于前人之功更加扩大方为继序之皇
　　而道徳者其根本也人徒知力驭势驱为强不知莫强于人道能使四方之训人徒知位膺康侯为显不知莫显于君徳能使百辟之刑我前王缉熈执竞完此心即完道徳尔辟公法前王之道徳而不忘则前王之祉福者世世保之矣补正云诸侯有功徳加地进律皆可为牧伯故以百辟其刑勉之六月之万邦为宪抑之四方其训皆诸侯之事也
　　烈文一章十三句
　　天作祀先王先公也
　　颂有専祭太祖者则称太祖之功徳如思文是也有専祀文王者则称文王之功徳如清庙三篇是也此诗祫祭太祖三昭三穆之乐歌礼天子七庙三昭三穆并太祖之庙而七先王者太王以下也先公者后稷髙圉亚圉祖绀也盖时祭以昭穆为重若徧举羣庙功烈髙圉以下无可称述且人各称颂亦非简严颂体故于先王中举一肇基王迹之太王非遗祖绀以上也言太王而后稷以来之绪可见矣又举一有二新命之文王非遗王季也季以太王为父文王为子承先启后之美可见矣故持祭则歌是诗于各庙祫则合奏是诗于太庙也要知颂与雅不同雅者臣子之告君祖功宗徳可以详述颂者子孙之告于祖主于谨严故错举大端包涵无尽如此篇太王造岐之功只一荒字尽之文王治岐之政只一康字尽之即岐山之太和宇宙只有夷之行该之子孙抚有天下又只一保字该之盖上承祖考凛凛如在称颂之词极简慎之至也
　　彼作矣言既荒之后亦文自作之也
　　荒之承天作之意裕子孙之谋其功最大彼指文王补正云大雅言掠彼武王或疑太王不冝称彼误矣作者创造于前也便有王季丕承一层在内康之包孟子一叚治岐之政险岨之岐山遂成太和翔洽之都防今日八蛮通道万方攸同皆托基于此
　　居岐者文王之初年文固作邑于程作邑于丰武且迁于镐京矣而子孙之保归重岐山岂非以兴王根本之地当万世守之而文王治岐之政当万世行之也哉周公之意微矣其后周室东迁岐以西属之于秦而周迄于亡固知祖宗为子孙计早数计而烛照也
　　天作一章七句
　　昊天有成命郊祀天地也
　　周礼冬至祀天于南郊夏至祀地于北郊序云郊祀天地盖二郊并歌此诗也北郊亦歌此诗不言地地统于天也颂之体有祭其神即歌其功烈者亦有祭其神而所歌在彼其理可通于此者如天作一诗文王而上王季以至髙圉武王而下成王以至羣庙无不歌之今其诗但举太王文王而不及其余然则祀地而以天统之奚不可乎故曰郊社之礼所以祀上帝也成王不敢康成王非王诵之諡犹之诗曰成王之孚平王之孙文武维后书曰成王畏相云尔凡颂中言成康者皆非成王康王也成命成王两成字同义命于天为成命成就于君为成王其义一也至于成康无颂则已详见周颂篇端
　　补传曰国语言时迈思文二诗为周公作以孔子之言参之郊祀后稷以配天宗祀文王于明堂以配上帝皆出于周公则昊天有成命我将思文皆一时之事则二诗作于周公复何疑也作于周公则非祀成王者矣
　　此诗言天命者止一语盖天地功徳无可形容但言二后所以受之不负所付托而已可知是诗本未尝颂天及其祭地更何烦易一语以颂地矣
　　昊天有成就王业之命文武受之以成王业而不敢康夙夜之间基天命于宏深静密之徳继续光明单尽其心以与天心契故能安靖天下而克受成命也昊天有成命一章七句
　　我将祀文王于明堂也
　　范氏处义曰明堂者王者之堂也其制始于黄帝之合宫有虞氏谓之总章夏谓之世室商谓之重屋周谓之明堂以为听政之所耳祀文王于此则周公为之也周公制作礼乐以为周之王业始于后稷成于文王既于郊祀以后稷配天矣于是祀文王于明堂以配上帝焉此周公以义起也
　　孝经所谓宗祀文王于明堂以配上帝此其乐歌也右尊临也集传在羊牛之右説恐未安文王之典正奉若天道以靖四方者也仪式刑于平日则将享未行而精神已契于文王庶几借是以格天
　　法文王敬天之心夙夜亹亹无敢戱豫方是畏天而天心常眷盖临时之将享不可恃而平日之夙夜不敢寛哀公问云仁人之事亲也如事天事天如事亲盖以事天者事亲而亲之飨可必也以事亲者事天而天之飨或可知也飨帝享亲初无二道西铭云于时保之子之翼也畏天之威乃孝子所以严父也欤我将一章十句
　　时迈巡守告祭柴望也
　　书曰嵗二月东巡守至于岱宗柴望秩于山川五月南巡守如岱礼八月西巡守如初十有一月北巡守如西礼柴谓燔柴祭天以告至也望谓境内山川望而祭之五岳视三公四渎视诸侯其余视伯子男也序言巡守告祭又云柴望言巡守告祭者乃行柴望之礼也
　　或谓武王末受命无巡守之事因据书周官为成王之诗按左传称武王克商作颂曰载戢干戈国语又称此为周文公之颂则周公作于武王时也武王十三年克商十九年崩在位七年岂无巡守之事诗云时迈其邦其邦诸侯之邦也盖以时巡行诸侯之国也然则武王巡守自在七年之内诗之所有足以补史传之阙者此类是也
　　告天之词无不卑顺而此独信其子我者以实尊周之位序于天下之上为天下主也一序字几许斟酌足为天之肖子而后为民之元后故巡行而神人受职　时迈即所以震之也孔疏云诸侯为王者守土専制一国王者端拱深居耳目不达于逺方神明不照于幽僻将强以凌弱众以侵寡壅遏王命寃不上闻而使逺道细民受枉圣世先王知其如是时自巡之所以震之也震叠一作震慴谓恐惧屏息虑获戾也言甫至方岳诸侯已有震叠之心于是行懐柔之典百神河岳俱在告祭之内神人受职如此信矣为天下君语气有责成意
　　明昭有周式序在位即孟子入其疆一叚王制命太师以下二大叚事于是兵可以无用懿徳笺云我武王求懿徳之士而任用之补正云古者天子使上官监于方伯之国而诸侯之卿皆命于王朝所以纪纲四方有条而不紊我求懿徳肆于时夏允王保之盖谓此也言维后言保之俱以允字发端皆欲其信能如此也
　　范家相引武成以证此诗谓薄言震之非大邦畏力小邦懐徳乎懐柔百神非神克相予以济兆民乎明昭式序非列爵分土乎戢弓櫜矢非偃武脩文乎懿徳肆夏非惇信明义垂拱而治乎按此诗谓与武城相表里则可而云即是所过名山大川之祭则有般之篇在非此诗也
　　时迈一章十五句
　　外传金奏肆夏樊遏渠天子以飨元侯也韦昭以樊遏渠为九夏之三吕玉叔又以时迈为肆夏执竞为樊遏思文为渠説虽不同然其为周公所作则无异也
　　执竞祀武王也
　　朱子曰武王持自强不息之心故其功烈之盛天下莫得而竞此其所以成大功而安之也　笺云不强乎其克商之功业言其强也不显乎其成安祖考之道言其显也按无竞与不显一例笺説甚明而其云成安祖考解成康字犹未融洽康安也安天下者天之心武王能成就之则上帝是皇矣
　　自彼成康彼指武王也自武王成就其安天下之心而奄有四方聪明首出斤斤乎照临天下幽隐毕达明之至也
　　乐以宣执竞之心播无竞不显之烈者也功成乐作则武王俨然如在祭则受福正受此成康之绪耳作乐时非无威仪此以见礼终不倦故福亦反覆之而不厌也
　　执竞一章十四句
　　思文后稷配天也
　　此郊祀后稷以配天之乐歌也与大雅生民篇意同雅主追叙其事故详明颂主形容功徳故简括但生民言养民而尽文徳陈常则此诗独见也
　　立当从传如字言立我烝民之命莫非尔徳之极也传云极中也中者无过不及尧舜禹相传之至徳也莫非内便含陈常意此二句只作引起之词下文乃申明之贻我来牟之二麦犹云诞降嘉种耳伪泰譬云乌五至以谷俱来韩诗乃作贻我嘉刘向封事引饴我厘麰麦也始自天降皆非也帝命徧育烝民而稷实贻之无有疆界之殊食足而礼义兴尧舜之常道可以陈于中国然则立民之命者即立民之性也民同此性性同此中人人全其受中之性而文明以启此为尔徳之极足以赞化育也郊祀配天宜矣思文一章八句
　　清庙之什十篇十章九十五句
　　周颂臣工之什
　　臣工诸侯助祭遣于庙也
