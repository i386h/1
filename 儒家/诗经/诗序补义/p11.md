<!-- { "loadSidebar": true } -->
　　定之方中美卫文公也　卫为狄所灭东徙渡河野处漕邑齐桓公攘戎狄而封之文公徙居楚丘始建城市而营宫室得其时制百姓説之国家殷富焉此卫文中兴民物富庶而诗人追赋之也荧泽之败宗社国都典章人物一时俱尽而七百余遗黎依依不舍从我播迁文公以亨屯之才与民更始审形势建寝庙课农桑诗人节节冩来便见日月重新山川再造有勃然蹶生气象故诗但言宫室而城郭都邑皆在度量中也但言琴瑟而器用服物备举也但言一升一望而朝市民居形胜要害在目也但言降观而分井授防有田有宅也但言卜吉而人心驩洽人谋佥同也但言夙驾而宵衣旰食戴星往来也末言騋牝三千则国家之富强可知而縂归于秉心之塞渊落落举数大端中兴规模无一不具夫邢卫俱借筹于齐桓邢延二十余年而亡卫自文公以后六国俱灭帝丘岿然传世四十歴年九百今读定之方中而已知其气象之不侔也
　　一章首四语国势振起诗人无限兴防　传云楚宫楚丘之宫也仲梁子曰初立楚宫是也室犹宫也笺云楚宫谓宗庙楚室居室也君子将营宫室宗庙为先廐库次之居室为后按楚宫占定楚室揆日互文耳笺説为优
　　忽举榛栗椅桐梓漆似与上文不属从郑氏以楚宫为宗庙则朱子所云笾实琴瑟之材方有着落止言琴瑟举一例余
　　二章传云虚漕虚也景山大山京高丘也东莱诗记从之若登山测影既无八尺之臬又无一尺五寸之土圭何以测之若一望可测则首章建国匠人规制不必如许烦重且文义亦复当以集传后説为是首章言建国规制三章言国家殷富而此章推原将迁时一叚审慎之意终焉允臧承上起下由升而望一望中已包楚与堂景山与京在内下以降观于桑与升虚相应或详或畧错综成文
　　三章郑笺雨止星见想见辇路泥泞轻车简从侵晨而出固不是寻常劝农亦不仅是平日省耕乃播迁后提起精神与民同作息俱从四字中冩出
　　顾氏兆麟曰灵雨既零命彼倌人读防命辞已藏在内星言夙驾另起非方命倌人以夙驾也桑田是两项匪直也人秉心塞渊一气读人指文公犹言斯人不但有实心并有实政騋牝三千正其实政之騐也人字不对騋牝
　　定之方中三章章七句
　　蝃蝀止奔也　卫文公能以道化其民淫奔之耻国人不齿也
　　止奔与刺奔不同刺者已然而刺之止者未然而止之也荧泽之败左氏曰男女从戴公者七百三十人朝歌生灵尽矣然懿公好鹤鹤有乘轩国人弃甲而走因以亡国则所以败亡之由犹未尽晰也及文公布化礼义之説明兴亡之几着而揆厥所先其君被醢其民被屠皆由淫乱致之故此诗直陈炯戒怵以危言以为越礼私奔则死期之将至也
　　一章天有蝃蝀犹宫帏有宣淫之事也齐在卫东正宣姜父母兄弟之国故曰在东莫敢指斥之者怵于其父母兄弟之威也不知女子有行已与父母兄弟逺矣可恃其威而淫佚无忌乎
　　二章朝隮郑氏以为虹也曹风云南山朝隮诗人取以为庇防小人之象何以见彼为云气而此独为虹郑不可从卫在齐西朝隮于西者言云气自东而西资其庇防而淫佚不道然其雨不过崇朝耳喻躭乐不久也女子已逺兄弟父母矣岂可恃其庇覆而弃位而姣乎此二章是致乱之由
　　三章乃如之人方就今日説命是祸福之命言婚姻之道当先贞信如其懐婚姻而大无贞信若从前所为则不知祸福之天命而死期之立至也
　　蝃蝀三章章四句
　　相防刺无礼也　卫文公能正其羣臣而刺在位承先君之化无礼仪也
　　风人之防无有径直如此者且其意亦一覧而尽弇州巵言所以讥其太直也细按当日时势乃知此及前篇同出败亡之后其创钜其痛深故其辞简直而峻厉所谓伤弓之鸟飞徐悲鸣闻声而顿堕者也或谓蝃蝀相防文公训诰其民者也则序不应言刺盖公所自尽者在敬教劝学授方任能数大事积习为之一变莫不恶恶如巷伯相防是也莫不好贤如缁衣干旄是也故读定之方中知立国之规模读蝃蝀三篇知当时之好恶而収束于载驰以见其君臣励精惕志皆从患难中锤錬得之者也
　　集传威仪容止正指有位非必执野人而责以礼也笺云伤化败俗即朱子所云败常乱俗而久生于世则是贼而已矣一叚意相字直贯到人身上当局者昏旁观独明左氏因此诗凡软如忘视不登带目不在体者皆以死许之而其言卒騐
　　相防犹有四体人而无礼是无四体矣何以生盖从忧患如此歴錬而犹不能动心忍性变其积习更何处玉成何所属望留一日则为一日之蠧故曰不如速死
　　相防三章章四句
　　韩诗外传三引此诗以明礼之不可已其义甚精礼运亦引末章然不可谓即此已尽诗意白虎通徳云此妻谏夫之辞臆説也
　　干旄美好善也　卫文公臣子多好善贤者乐告以善道也
　　此美卫大夫之好善首四句但言旌旄车马之盛末二句从贤人身上説他何以报此殊遇作不了之辞大夫之贤却于对靣照出而上四句并未及见贤一字乃无一字不为见贤设也卫自武公而后代少贤君数十年来从未见此盛举诗人眼界一新从前之沬东沬北倐为今日之浚郊浚都同一卫而卫之君臣霄壤悬隔安得不欣幸之虽然恶恶不深则好贤不至君子谓干旄之篇即托根于蝃蝀相防乎驾车用四马自是常制诗言五之六之徐氏光啓引汉太守五马五子之歌若朽索之驭六马以为古有是制宋方匀泊宅编引此诗为太守五马之证然五马自是汉制夏书亦未必确指大夫故朱子但言其盛而不过求其説也苐卫当败亡之后即集传所谓人心危惧兴起善端之时其君大帛之冠大布之衣戴星出入为之臣者始而四马继而五之后且六之不守常制彼姝子岂肯以非礼相接而诗人岂肯以非礼见颂斯大可疑也知程子以素丝良马为见贤之礼其説不可易也自古见贤恒用车马逸诗云翘翘车乗招我以弓卷阿云君子之车既庶且多大夫以车马聘贤人礼也五之六之程子所谓有加无已也素丝纰之据周礼注云用以维之恐旗縿之曳地据尔雅则为龙旂之饰以缘旒之边者孔氏又谓以素丝为线缕使之相连一物三异其説按集传乘此车马即在建此旌旗内孔疏云未设縿旒空有析羽谓之旌既无縿旒又安得有素丝之祝耶王氏云素丝为组以系良马其説是也程子以素丝为束帛义犹未妥
　　干旄三章章六句
　　诗总闻云卫君出野亲迎其礼如此受迎者他时将何賛助以为报也是以姝子为女子也
　　载驰许穆夫人作也　闵其宗室颠覆自伤不能救也卫懿公为狄人所灭国人分散露于漕邑许穆夫人闵卫之亡伤许之小力不能救思归唁其兄又义不得故赋是诗也
　　录诗者只重义不可归不敢逾越以见穆姬之贤其于思卫之切望救之殷皆非所重若诗人之意全注控于大邦谁因谁极上而以归唁卫侯领起严氏粲曰夫人盖欲赴愬方伯以图救卫而托归唁为辞耳次章承上起下三章方明咎之而所以欲归之故至末章説破不如我所之缴转归唁见此行所系甚重也
　　一章载驰载驱虚冩归唁之急即泉水所云载脂载牵旋车言迈是也大夫苏传云许大夫之吊卫者也大意云驰驱而归唁于卫此予志也乃不使我驰驱而仅使大夫跋涉则驱马至漕遂成虚愿忧心所结何以解之故下章以既不我嘉接
　　二章既者已事之辞笺以上章大夫为告难之卫大夫则义不得归意全未及于此既字难通故不得不训既为实集传谓大夫跋涉而来引以为忧则义不得归意亦未尽于两既字亦有碍不得不释既为果其实义不得归意已尽于大夫跋涉句此中便包穆公阻之于内羣臣谏之于外遣大夫唁之不使夫人往可知故云尔既不以我归为善则我不能旋归矣于两既字方有着落视尔不臧诗记云为许人者视尔父子兄弟之间有灾患不臧其心如之何则我之思不逺矣不閟谓晓然易见也
　　三章严氏粲曰我无所告愬愁郁成疾欲采蝱以疗之人见我之愁郁以为女子多思其常耳然亦当论其思之是否而许人尤我之思归岂皆穉且狂乎何不解人意也
　　四章何焯读书记云考其时狄入卫在闵公二年冬此诗曰芃芃其麦殆背冬涉春麦秋将至矣夫阅数月而救不至则与国之充耳可知其与黎臣之言葛之诞节者何以异左氏于许穆夫人赋载驰之下即系以齐侯使公子无亏戍曹则是诗有以激之耳因依也极至其国也两谁字十分斟酌全神已注在齐桓身上不然如纪侯之依鲁黎侯郑忽之依卫鲁昭之依齐何补于事百尔指许大夫之往也百尔所思或云不过问唁之常非也盖控于大邦谁因谁极即夫人与许君大夫谋者但不如我亲自归卫与卫人谋更当一畨亲切也
　　载驰四章二章章六句二章章八句
　　鄘国十篇二十九章百七十六句

　　诗序补义卷四
　　钦定四库全书
　　诗序补义卷五
　　石泉县知县姜炳璋撰
　　卫
　　説见邶风
　　淇奥美武公之徳也　有文章又能听其规諌以礼自防故能入相于周美而作是诗也
　　孔丛子曰于淇奥见学之可以为君子也辅氏广云曾子首章后六句之説字义明白意防详备盖谓当从大学释诗也或谓传者引诗非为此章作训诂然后序以听其规谏説切磋于学问意合以礼自防説琢磨于自修意合辅氏之言当矣武公老而箴儆于国曰无谓我耄而舍我则公之学问莫大于受规谏抑戒賔筵二诗无非以礼自防则其自修亦无过于此序説诚与大学表里通篇美武公之徳一章是徳之进益民不能忘所以騐其徳也二章于严肃处形容充耳防弁皆有严整意所谓盛服亦敬也故将下四句覆述美之三章金锡圭璧承切磋琢磨来徳至此已浑化无迹瑟僴赫喧不待言矣故下四句于寛和处形容之敬而和恭而安故曰徳之成
　　兴意直贯到不可谖见绿竹而思君子正其不谖处工夫即在切磋琢磨瑟僴是敬谨之容赫咺是光辉之着皆以容貌言许氏恐其重复范氏谓名誉之着皆非也
　　传绿王刍也竹萹竹也郭璞注尔雅云王刍今呼为鸱脚莎某氏曰绿鹿蓐也释草云竹萹蓄郭注云此作竹字同音异宋熈宁初吴安度试舍人院有司以所赋绿竹诗背王刍古説直以为竹遂黜富韩公言史记叙载淇园之竹正卫产也安度诗有据遂赐出身事载容斋三笔郝氏敬云禹贡豫无竹材世称渭水淇园以希贵见称汉去武公时至八百年苟淇竹如彼其盛不应尽化乌有水经注今望淇川无复此物惟王刍萹草不异毛兴范家相诗沈曰经传言竹如易之篬筤书之篠荡礼之竹箭皆不带绿字诗言绿竹当是王刍萹竹又戴凯之竹谱汉武冦恂所伐别有一种防竹理或然也
　　淇奥三章章九句
　　考槃刺庄公也　不能继先公之业使贤者退而穷处淮南子曰夫可以清激浊抑贪止竞其唯隐者乎故录考槃
　　孔丛子曰于考槃见遁世之士无闷于世也
　　此诗形容硕人处全在独字永字如后世梁鸿之隐霸陵山弹琴自娱夏子冶之入林虑山中人无知者管幼安客辽东坐一木榻五十五年皆是也然则此时之世为何世其君为何如君故曰刺庄
　　考槃集传谓成隐居之室考槃在涧者犹云筑室在涧耳在字方有安顿于诸家为优
　　诗説云涧阿陆是一处其地两山夹水其上有陆其旁有阿虽分言之实指一处也
