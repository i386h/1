<!-- { "loadSidebar": true } -->
　　按史记卫世家武公和立于宣王十五年孔氏谓立于三十六年误也武公在位五十五年国语云武公年九十五作懿戒即以作懿戒之年为卒之年则即位时年四十若在三十六年则年已六十有二即在十五年亦年四十有一共伯为武公兄年益加长作栢舟之共姜亦老矣父母何为欲嫁之诗云髡彼两髦髦者子事父母之饰既小敛则脱之史谓僖侯既则共伯脱髦乆矣又安得云两髦以诗证史其谬立见盖共伯之卒当在僖侯卒之前一二年而武公少于共伯其英年嗣立无疑其卒在平王十三年已至百岁外而其立必厉王之时也
　　幽厉皆亡国之君而病症各有不同幽则小人艶妻宦竖交乱其时亦多倾险柔恶之人厉则燕丧威仪饰非弭谤任用皆强御掊克故刺幽多沈痛刻酷之音而刺厉者但规其威仪言语任贤纳諌义各有当也此诗与民劳板荡无一不合其云颠覆厥徳罔敷求先王即尚有典刑曽是莫聴也其言不愆于仪辑柔柔嘉即戒其愆尔止也其言訏谟定命逺犹辰告无易由言即出话不然为犹不逺是用大諌也其言肆皇弗尚天方艰难曰丧厥国即小大近丧也其云相在尔室即及尔出王及尔游衍也其言诲尔谆谆听我藐藐亦聿既耄即匪我言耄尔用忧谑也其言昊天孔昭我生靡乐即敬天之怒无敢戯豫也民劳曰敬慎威仪板曰威仪卒述而此亦屡言威仪荡曰靡明靡晦而此欲其夙兴夜寐至厉王沈湎一事史传所不详独荡之诗曰天不湎尔以酒式号式呼而此亦云湛乐于酒细玩四篇无一语不符盖因其受病之处各杼所见或借刺或隐刺俱切中其故不谋而合以诗证诗孰谓此诗之非刺厉王哉
　　刺厉而云自儆者何也武公英年即位恐忠言不见听故托为父兄师傅训已之词以告于王曰尔曰小子皆指武公亦聿既耄诲尔谆谆皆父兄师傅自谓及武公暮年以是诗有禆于修身齐家治国之要使人日诵以自儆侯包云卫武公刺王室亦以自戒行年九十有五犹使臣日诵是诗也
　　一章首提抑抑威仪通篇以威仪为主盖王燕丧威仪臣下相习成风正救时之药也　补正云此诗屡以威仪为言盖动容周旋中礼者盛徳之至而威仪是力者入徳之门外貌斯须不庄不敬则慢易之心入之其在后生小子执徳不固者尤为存餋持守之切务记曰礼义之始在于正容体齐顔色周书顾命曰思夫人自乱于威仪武公之意亦犹是也靡哲不愚者自非成徳每患威仪不中节知及之仁能守之尚不能庄以莅之故虽哲人而气质之偏亦惟此威仪或有所戾也
　　二章道徳谟猷皆归之敬慎威仪盖容貌为徳之符敬慎则恂栗存而道徳之光外着命之所以定猷之所以逺也
　　三章其在于今四字转捩兴起也如女兴是力之兴四句虽言自己实暗指厉王女虽湛乐从乎何弗念厥绍而一猛省也先王明法具在罔敷求则颠覆厥徳矣
　　四章皇天弗尚承迷乱于政来夙兴夜寐洒扫廷内则弗安湛乐矣维民之章言此廷内道徳于斯立谟谋于斯成可以为民表修尔车马以下所以御变皆克念厥绍处
　　五章质朴质也侯度诸侯之法度也言质矣尔之人民谨矣尔之侯度似无不虞之事而必用戒者盖一话之失足以召衅一仪之愆实为厉阶必柔嘉而后无意外之虞也
　　六章无易由言承上章斯言之玷来　惠于朋友而羣臣奉其言惠于小子而子孙绳绳法其言惠于庶民而万民无不承其言反是则失言之祸大矣七章屋漏而曰不显曰莫觏便是愧恧之滋无曰不显莫予云觏时时省察乃能不愧于心
　　八章以慎独功深自然之符告之言修徳而有威仪人自悦服如投桃报李之不爽也若身不修徳而责民之服犹童羊而责以角徒惑乱小子耳乌足信哉厉王监谤欲以刑威致民之服故言及之
　　九章以下恐其言之不聴而反覆警之也此章言温温敛尽客气归于和平笃实恭则其外著者也絶不以明哲自见不知正第一明哲人告之善言无不乐受若强戾不恭聪明自用正天下之大愚人也十章未知臧否犹未便是愚至手携事示面命耳提而犹曰未知此才是愚人若在幼穉或可以俟亦既抱子不终为愚人乎此非质之本愚也乃自以为智盈心悮之耳苟无盈心则温温恭人虚以集益足以知其理而成其徳天下岂有夙知而晚成者乎十一章昊天孔昭我生靡乐是托为父兄师保自述其忧勤之意三我字乃立训者自谓也诲尔四句即上章未知之故　补正云亦既抱子承耳提面命而言若曰汝借曰未知亦既抱子而非甚幼矣亦聿既耄承诲尔谆谆聴我藐藐来若曰借曰我有未知亦聿既耄而更事多矣按此既耄二字方有着落十二章旧止即先王之明刑也取譬不逺犹云能近取譬耳言近取先王之明法与吾身所行譬之亦犹是也则天命不差忒而常眷顾矣如回遹其徳俾民大棘则明刑颠覆天命能无忒乎此一章结出敷求先王之意以収全局
　　抑十二章三章章八句九章章十句
　　补正曰小序谓刺厉王朱子发五义以辨其不然但耄期之人使人诵于侧以自警则当戒以倦勤勉以克终篇中无一语及此反覆玩索似武公家训所以示其子孙也　按此亦泥国语九十五岁作懿戒之言其实此诗作于武公初即位之日托为父兄师保之言以训己者因而讽王也
　　桑柔芮伯刺厉王也
　　朱子以诗有灭我立王之文疑作于共和之时信然也是时厉王居彘宣王未立人情汹汹思乱篇中所言民之贪乱寜为荼毒民之罔极民之未戾皆指此也周公召公保防太子一意调停朝政苦于不可太加整顿贤奸苦于不可太加旌别稍渉意气国家之事大壊然罪人漏网复肆弹冠万一营入政府又是亡秦之续盖流彘之事人徒知卫巫监谤祸由民变而不知贪夫致之芮伯语语为民出脱归责小人声罪作歌传播中外于是人心稍定奸人畏诛十四年二公得以展布其共和之力而无有间之者或亦赖于是诗之作欤共和者犹云协恭和衷也竹书创为立共伯和为君之事伪书之误也
　　一章厉王不能庇其民而民病民之卒狂皆从病而致瘼字正乱之见端仓兄填兮胡氏一桂云填满也积也言悲闵积满于中也补正云古诗忧来填心古赋悲来填膺皆满实之意
　　二章四牡旟旐传笺俱指军旅言之欧阳氏以为厉王无征伐事然观下章孔棘我圉则此时必有边圉之急如玁狁西戎荆楚淮北者诗之所有可补史之所遗民靡有黎壮者皆从兵役也具祸以烬仅存者死亡之余烬耳国步斯频补正云步频则蹙乱而易以颠蹶故以为喻
　　三章民为邦本国步之所资者民民病则无所资而天不我将矣天不我助而民困益甚居无所定徂无所往言民无所托命也　古义云柄政之君子实为国家之所维系其持心当以无竞为主用养和平之福谁为兴兵搆怨之谋以阶之厉使从役之民飘泊无定至今如断梗乎
　　四章土宇乡土之居室也我代守边之士自我也边圉告急则有锋镝之忧
　　五章为谋二句陆氏诗学云谋之毖之则乱虽大而自能削平　告尔诲尔正谋之毖也能序爵君子常尊小人聴役谋毖而民安矣以执热为喻胥溺为忧时势之急真如溺如焚当如何警省起下章之不然六章言君子仕乱世如向疾风而行气息僾唈而不能舒肃进荓使也皆释诂文言川壅而溃祸乱已成君子虽有进救之心乃曰时已无及惟农力自给而已所谓菑害并至虽有善者亦无如之何皆不能序爵有以使之也故下章遂言流彘事
　　七章灭我立王流彘也稼穑卒痒饥馑也具赘卒荒一语双承具赘承灭我立王所谓君若赘旒然也卒荒卒至饥荒也
　　八章不能序爵之祸至于此极故惠君必考慎其相相得人而天下治不顺之君自独俾臧故用小人而天下乱下二章乃切责小人
　　九章当其未败之时忠臣义士亦尝痛哭言之无如朋友相谮不能相善虽有言而不入且进则挤之于前退则议之于后无往而不穷也
　　十章瞻言百里者早知有今日之祸也覆狂以喜者安危而利菑也胡斯畏忌谓圣人非不能言胡于此而有所畏忌不言哉特言之无益如下章所云耳十一章言弃善如遗认贼作子谠言不能入矣民之贪乱皆忍心者廹之民亦以忍心相应所谓俾民卒狂也
　　十二章此上三章皆言进諌于王而小人蔽之此章又将良人与不顺并提以起下二章良人未尝不进言于不顺者上不见听于君下复见怒于友也　诗缉云大风损物喻小人也其来必有隧道必从空大谷中喻小人乗虚而至也苏氏云征行也垢秽也言善人之作也以用其善小人之行也以播其秽征垢发其中有之秽于外也
　　十三章不顺者贪人也以大风之损物喻贪人之败类聴言则对诵言如醉笺云见道聴之言则对答之见诵诗书之言则冥卧如醉也既不能用其良矣反使良者而从我之悖其中垢而败类如此俾我悖如董卓招致蔡邕王叔文之缔好八司马是也
　　十四章朋友指贪人所谓及尔同僚也既之隂女反予来赫我以言告女是往隂覆于汝汝反来加赫然之怒于已也
　　十五章传云凉薄也笺云职主也两章三职字正应谁生厉阶谁字言民之所以贪乱不知止者由主为凉薄之人工为反覆凡不利于民之事为之如弗克胜民之所以回遹也言职竞又言用力谓十分出力致之盖民之叛王实由小人非尽民罪以见罪之无可逃也起下章虽曰匪予之意
　　十六章民之变至今未定冦盗充斥实由盗臣之为冦也今日者凉薄之人佥曰不可用以其反覆善詈也詈君子而盗主柄以为民冦真盗臣矣而彼犹曰王之暴虐使然匪予致之然我既作歌以揭其隐情状暴露乌得而揜之哉
　　桑柔十六章八章章八句八章章六句
　　云汉仍叔美宣王也　宣王承厉王之烈内有拨乱之志遇灾而惧侧身修行欲销去之天下喜于王化复行百姓见忧故作是诗也笺云从此至常武为宣王之变大雅
　　美宣王者诗人体王侧身修行遇灾而惧之意因托为王自言以美之也
　　补正云首章靡神不举虚言之以发其端也次章乃备举所用事六章则追思歴年承祀之恭而冀神无怨恫也　始呼天而诉之继疑上帝之不临而后稷之不克救继求助于羣公先正继望哀于父母先祖终则归命于昊天上帝而望其虞求其惠始言民之无辜继厥躬受其继痛民无孑遗而先祀将摧继惧大命将倾靡瞻靡顾而无所逃遁终则言大僚庶正左右亲近莫不同心急民病以格天心人苟无弃其成天或终惠以寜言之序如此
　　一章寜莫我聴言岂莫我聴乎而旱如故也则我必有以获罪者矣以起下章寜丁我躬之意
　　二章宁丁我躬苏传云与其耗斁下土寜使我躬当之无使人人被患也
　　三章如霆雷之畏正自己冩出兢业情状盖以周室中衰所余已无几人又继以旱则无有孑然独存者是天不以余黎与我也胡不相畏乎并先祖之基业亦将摧败所以兢兢业业之至也説本补传
　　四章云我无所言兢业之至臣民皆云王置身无所矣我之所以如此者以大命近而无处可以瞻仰顾望也故下文呼父母先祖而欲其哀之
　　五章苏传云宣王所以祈旱者至矣而莫之答故曰苟吾不当天心则寜使我遯去以避贤者无以我苦此庶民也
　　六章言民命方急当勉力救之有畏惧而不敢去者但不知天何故寜病我以旱而不恤我也虞者度其平日祈年方社之诚意也敬恭明神宜无悔怒犹舜竭力耕田供为子职我罪伊何之意非漫为自信之辞也
