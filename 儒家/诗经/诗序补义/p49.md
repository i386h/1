<!-- { "loadSidebar": true } -->
　　疏云诸侯来朝行朝享之礼已终天子飨食燕赐之事又毕惟待祭讫而归故于祭之末在庙中遣之作此歌焉
　　颂者宗庙之乐歌而政之行于庙者亦附之皆所以阐扬祖功宗徳也若但为戒农官则不得为颂矣周有天下颁于诸侯者毎事俱有成法诸侯各君其国恐其自作聪明变乱旧章故于来朝祭毕之后辟公具在呼其臣工命之以嗟嗟发之者见守国守官非可以轻心处之也君之敬在率由旧章臣之敬在谨守成法倘其中或有所未喻欲斟酌行之者则来咨来茹王朝自有一定章程尽善至美行之无不宜者徃来咨度皆臣工之事故以告臣工此节所该甚广农事亦在其中下节特抽出其至重者告之臣工亦不专指农官
　　周先公以力农开国其于稼穑之事法制独详皆祖训也介甲也保介衣甲而保防其君者月令天子亲载耒耜措之于参保介之御间保介为车右乃参乗者之副非农官之副也诸侯助祭必有侍御呼保介者车马临行独近于君欲其随地以农事相朂也维莫之春建辰之月宗庙之祭以仲春诸侯助祭毕归正及莫春之时也亦又何求正从上节抽出言此时惟农事为亟更无他事足先乎此也
　　臣工一章十五句
　　噫嘻春夏祈谷于上帝也
　　月令孟春祈谷于上帝仲夏大雩帝以祈谷实此其乐歌也
　　朱子曰言我之成其王业既昭假于尔上帝我今率是农夫播其百谷曰尔其大发私田终三十里盖骏发尔私以下皆述其命农夫之辞也骏发即耕也三十里万夫之田即十千维耦也末二句似复出细按之服者下事上之称尔耕者尔所耕之公田也不言公田上既云私田则此为公田可知遂人乡遂之制即匠人都鄙之制原统天下言之非仅王畿也小雅云雨我公田遂及我私自下言之先公而后私此云骏发尔私亦服尔耕自上言之先私而后公
　　噫嘻一章八句
　　振鹭二王之后来助祭也
　　二王之后来助祭遣于庙之乐歌也王安石云西雝盖辟廱也辟廱有水鹭所集也朱子亦云然射义将祭择士先射于泽宫辟雝天子之学二王之后来助祭于此观礼焉故曰于彼西雝其言亦有斯容谓闲雅修洁似之也
　　末节集传俱作欣幸之词见王者尊贤崇徳之意三王之兴惟天命所归非有一毫私意欲得之也废必若桀纣兴必若汤武然后诞膺大位而人信之即其子孙守先王典物作賔王家尊之者不以为过受之者不以为耻设使为二王后者不度徳不量力小腆而动坠宗灭祀乃不孝之大者夫子于微箕二贤并许其仁则知不以武庚为仁矣删诗存振鹭有客岂非亡国之后万世之典则哉
　　振鹭一章八句
　　丰年秋冬报也
　　噫嘻序云春夏祈谷于上帝此云秋冬报也有祈必有报不言上帝者防前篇噫嘻之序见春夏祈者祈上帝则秋冬报者亦报上帝也或以丰年为天地之功故并报天地然载芟为春祈社稷良耜为秋报社稷则地示已别有祭此则为秋冬大飨帝之乐歌也月令季秋大飨帝季冬乃毕天之神祗是也
　　烝畀祖妣宗庙之祀无不举也以洽百礼百神之祀无不举也所降之福徧及天下皆上帝雨时若之赐溯其功于上帝所以当报也
　　丰年一章七句
　　有瞽始作乐而合乎祖也
　　周公相成王大乐始作合奏祖庙因述其事而为此歌也黄氏佐曰乐成谓之合庙器成谓之考宫室成谓之落周公制礼作乐乐成合而奏之祖庙非为祭祀或以为祫祭者非也凡大合乐必遂养老此则为始作乐而已亦非为释奠养老也故篇中但言乐官之盛乐器之备乐声之和而不及其他祖庙疏云文王之庙不知治定制礼功成作乐形容功徳不得専告之文王经云先祖是听则昭穆之主无不聚于太祖之庙矣其后垂为定制月令季春之末择吉日大合乐孟夏命乐师习合礼乐季冬大合吹莫不以是诗为乐歌焉
　　既备乃奏箫管备举言诸器既备而后奏乐箫管亦备举焉两备字凡乐器皆在其中
　　肃雝和鸣雝即和也然一于和而无以节之非和也惟肃雍相济皦如纯如乃和之至也
　　有瞽一章十三句
　　潜季冬荐鱼春献鲔也
　　季冬荐鱼春献鲔并歌是诗也祭则于庙荐则于寝月令季冬乃命渔师始渔先荐寝庙周礼天官庖人冬行鱻羽膳膏羶季冬荐鱼之事也月令季春荐鲔于寝庙周礼天官人春献王鲔此春献鲔之事也潜一章六句
　　或言漆沮之水先泽所钟故不忘本或言致治太平万物盛多可告于神明或言思其所嗜皆后儒推测而得也诗因荐鱼而作则但言鱼之多而已颂者祭祀之乐章有大祀有小祀宗庙之祀大矣或専叙祖宗之功徳或错举祖宗之功徳毎以有尽之辞寓无穷之意至于两郊则大蔑以加并不敢质言天地之功徳而但言王者事天之诚畏天之严盖不以称颂为工而以至诚感格为主也若小祀各因一事而言未尝旁溢一语故意每有余于辞以视鲁颂不相去霄壤耶
　　雝禘太祖也
　　禘王者之大祭王者推其始祖自出之帝而始祖率毁庙羣庙之主以与享焉所谓大禘也大祖始祖谓后稷也不言帝喾喾之位设于大祖之庙故不言喾也不言毁庙羣庙统于所尊也此周公相成王制礼作乐时所定其云皇考烈考皆武王也檀弓云生曰父死曰考李氏集解云皇考尊之之词烈考美之之词闵子小子所云于乎皇考洛诰所云烈考武王宏朕恭是也大禘于始祖自出之帝而诗颂武王功徳盖不王不禘惟天子得行之一戎衣有天下皆烈考之功也故祀羣庙歌天作之诗止叙太王文王之功而于禘祭必归大一统之烈考义各有当也然则诗不及喾与稷何也其云燕及皇天克昌厥后盖列祖之灵于昭于天武王以宣哲文武之徳奄有天下凡在天之灵已燕及之克昌厥后使之有天下为今日之大祭则自喾以下无不包举岂必指喾之名而后为祭喾乎商颂大禘诗曰长发其祥亦犹是也雝雝肃肃写辟公之威仪正托起天子穆穆耳穆穆深逺非肃雝所得尽
　　主祭荐牲羣公相祀此天子之礼也大哉皇考安我孝子得有此大祭焉　祭有亏阙处则孝子之心便有所未安禘则自始祖推所自出并已祧未祧之主咸在详尽精密孝子之心无一毫亏欠处所谓妥我孝子也
　　三节美武王之徳也
　　四节眉寿繁祉正昌后之实皆武王之功故今日既右烈考亦右文母文母诸儒多谓太姒文王为成王之祖不可以言考太姒为成王之王母不可以言母母与考对则文母者文懿之母谓邑姜也然则禘祭固合祖妣并祀之
　　春秋僖八年秋七月禘于太庙用致夫人左传曰禘而致哀姜是因禘而致夫人也此又禘祭祖妣并祀之一证也
　　雝一章十六句
　　自孔子不言禘而禘晦乆矣虽然孔子何尝不言禘中庸云明乎郊社之礼禘尝之义治国如视诸掌仲尼燕居云郊社之义所以仁鬼神禘尝之礼所以仁昭穆禘大祭也尝时祭也大祭举禘而祫在其中时祭举尝而祠禴烝在其中初未尝例禘于尝而以夏禴为禘以夏禘为大禘也则万氏质疑之説非也时祭之显然者莫如天保之诗曰禴祠烝尝于公先王春曰祠夏曰禴秋曰尝冬曰烝称先王则有天下之后可知先儒谓开国之初尚仍诸侯之礼者非也东汉光武问禘祫张纯奏五年一禘三年一祫郑氏引以注礼唐赵匡更详言之説者以为本于礼纬然未可尽非也礼不王不禘天子有禘有祫诸侯有祫无禘鲁以禘易祫其言大事有事皆昔而祫也今而禘也然则鲁以三年一祫之实而僭王者大禘之名原未尝五年而一禘也汉儒以为禘止于此故诸礼经皆不载五年一禘之説而禘益晦矣其云诸侯礿则不禘禘则不尝则以鲁僭禘而误也云禘一犆一祫又以春秋禘于庄公左传禘于武宫僖宫襄宫而误也郊特牲祭义并云春禘秋尝又以孔子禘尝对举而误解之也故诸儒言礼之悮皆由于春秋所幸天保一诗犹存时祭之名而知改禴为禘之谬盖禘一而已无所谓时禘更无所谓丧毕之禘故春秋之言禘皆乱制也夫岂圣人之所取者哉若夫祫祭则有时祫大祫之分焉四时惟春祠为犆祭其余升三昭穆于太祖之庙所谓禴祫尝祫烝祫而毁庙之主不与此时祫也三年则聚己未毁之主而合祀于太庙礼通乎诸侯所谓大祫也自此而五年一禘夫何疑焉然谓禘其始祖自出之帝而以祖配之其説是也祖列祖也乃云羣主不与则万氏以为是官师之祭也赵氏以为殊失大传之义长发一篇商禘也祭始祖自出以羣庙之主及功臣配享之周制虽或小变应亦不大相逺雝诗可证也故孔氏安国程子胡氏皆谓以所出之帝为东向之尊其余合食于其前是谓禘也夫孔子言禘尝之礼所以仁昭穆如一父一子尚有昭穆可言哉岂祫于太祖毁庙未毁庙之主咸在而太祖之心安岂自出之帝与太祖有异而转以不在为安也哉
　　周礼乐师及彻帅学士而歌彻是雝亦名彻而祭毕歌之也仲尼燕居云大飨之礼客出以雍是又歌于賔飨盖诗为禘作而上下亦通用之欤
　　载见诸侯始见乎武王庙也
　　此与烈文同时所奏盖成王丧毕诸侯初见新天子因助祭于武王庙也载见烈文二诗一时所奏特此诗用于武庙烈文兼用羣庙耳　载见从来朝叙起因及其助祭受福烈文从助祭受福叙起而终勉之以前王不忘两诗一气相贯
　　辟王成王也章法度也法度为昭考所定颁之侯国而缓急变通湏一番禀命讲求方能恪守无失龙旂以下言其仪卫之盛诸侯之烈光赫奕即新天子之声灵赫濯也
　　以介眉寿永言保之诗所云言诸侯愿为天子求眉寿而使其永言保之也　皇美也言思此至美之多祜原无穷期乃笼起下三句之词烈文辟公绥以多福是倒装法言昭考绥辟公以多福耳俾昭考俾之也又俾我继续光明于纯嘏则君臣并受多祜也载见一章十四句
　　有客微子来见祖庙也
　　祖庙周之祖庙来见者来朝而助祭也
　　一节率土皆臣而于周为客两有字有惊喜意有客有客客不一人也已兼其旅矣
　　传云亦亦周也笺云亦亦武庚也按亦亦殷也言殷尚白今微子亦白其马便见先王典物犹存萋且笺云威仪萋萋且且尽心力于其事传云敬慎貌敦琢疏云选择从者如敦琢玉然从者皆贤故为周人所爱
　　二节白驹留贤维其驹有客留賔絷其马皆爱敬无己之心也而此于先朝遗尤见其难
　　三节滛大夷易释诂文威则释言文盖客所以不安于心者黼哻灌将未免有情耳告之曰既有滛威言作賔王家守承先祀依然天子制度客心亦可以少慰非侈陈其礼遇之隆也五服俱有等威赐以天子礼乐乃出于等威之外所谓大威也自客受之则曰威自我降之则曰福
　　乱之为言治也缪之为言穆也滛之为言大也古人用字竒创
　　有客一章十二句
　　晋魏以来禅代革命之际视故主遗育如芒刺在身必去后已至有生生世世愿无生帝王家者亦可哀矣武王代商千里邦畿以封禄父未几叛周三年克之复封防子于宋修其先王礼物而不臣观振鹭有客之诗爱敬交至不啻若自其口出非大公无我之心至诚恻怛之意何能至此哉延祚八百虽以秦政之暴犹有南君之封福善祸滛之天道不诬也
　　武奏大武也
　　声容备谓之奏凡言奏者歌是诗与舞人为节礼曰朱干玉戚冕而舞大武盖象武王之功为大武之乐与舞相应初用于武王庙其后羣祭皆用之也　何氏楷曰此大武一成之歌也
