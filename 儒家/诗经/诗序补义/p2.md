<!-- { "loadSidebar": true } -->
　　或曰孔子删诗乎曰然然则古诗三千仲尼删之为三百乎曰史迁言古诗三千信有之而云删为三百则非也古者自朝防燕飨以及陈善纳诲皆有诗令太师歌之为君德之助而闺门里巷劳人思妇亦莫不以诗冩其性情采诗之官复陈扵天子以考见列国政治之得失其所传何止三千哉今所载正雅羙文武成王而无康王之诗变雅刺幽厉而夷懿以下无雅殷室三宗而太甲独无颂卫有康叔齐有太公丁公陈有胡公唐有唐叔皆始封贤圣之君而诸风无一诗及之岂得云古诗之旧哉然则三千余篇古之全诗也东迁而后西京文物荡扵兵火且更歴数百年守缺抱残旋复遗佚故正考甫得商颂十二篇至孔子时仅存其五则此三百篇非即古诗之旧晓然也诗既散亡存者又残缺失次夫子自卫反鲁乃取而删定之为三百十一篇有防简賸句不成片叚者则去之如史传所引用一二言是也有羙不足法刺不足戒者存之恐为后世人心之累亦去之如唐棣之华是也可知衣锦尚防素以为绚未必郑之丰卫之硕人也谁能秉国成诗本无能字殷鉴不逺在于夏后之世诗本无于字皆学者讽咏之讹岂必篇删其句句删其字也哉不然诗为乐章而删其一字一句不足以入音律矣则欧阳氏之説非也尧夫谓诸侯千有余国风取十有五不知季札观乐时已歌十五国风矣其説亦非也然诸儒云孔子有正乐之功无删诗之事则又未敢信也彼谓扵礼删采齐则堂上有仪而门外无仪扵射删貍首则天子有节而诸侯无节扵燕删新宫则歌有诗而管无诗其説固然然周衰礼废至战国而皆去其籍此数诗者或逸扵删诗之后未可知也不得据为未甞删诗之证矣夫逸诗之见扵左国二戴吕氏春秋晏子春秋国防韩诗外传説苑家语汉书注及诸子所引用者多矣而谓皆逸扵孔子之前而孔子皆未之见也可乎故谓三百为成数而所余不止十一篇説可通也谓古诗止此三百余篇不可通也谓孔子删去者必少扵三百篇之数其説是也而谓孔子本未尝删诗其説非也程大昌诗议诗有南雅颂无国风南雅颂为乐诗十二国为徒诗不入乐今考季札观乐工歌十五国风诗无不入乐者陆元辅曰风雅颂之名周礼左传荀子有之表记两引国风程氏凭臆妄决难免穿凿之讥矣
　　何氏楷世本古义诗之名风有三义其一者系乎土五方有性而百里殊风天子廵狩太师陈诗以观民风者此也其一者本乎上上之人身先之淑慝政教之隆汚感焉渐焉犹风之吹物入物扵是乎雅俗乖和其形扵謡咏而成风大序所谓一国之事系一人之本谓之风是也其一者辨乎体列国之风化不齐声气虽不类而体则一是故风之体轻和婉托物而不着扵物事而不滞扵事义虽寓扵音律之间意常超扵言辞之表大序所谓上以风化下下以风刺上言之者无罪闻之者足以戒是也
　　按十五国风之序周南召南邶鄘卫王郑齐豳秦魏唐陈郐曹见扵左氏者夫子未删以前之次第也若今诗所编则删后之次第也以圣人手定之次岂无意乎卓氏尔康之砭诸説当矣及其自为之説亦不可行也谓邶鄘卫为西周之国则卫已东徙谓其诗多西周之诗魏桧二风讵非西周何以独后谓恶卫先灭邶鄘故恕郑之灭桧何以灭魏不并恕晋卫先扵王以王风等扵侯国卫为康叔之风系晋而长参齐秦而亲故亚二南而长列国夫后世緜蜀一隅习凿齿犹还汉鼎考亭祖之着扵纲目王何以后卫卫虽懿亲讵得以先王至云圣人编诗大桓文秦穆之功又以圣人亲商而疎鲁皆其论之甚颇者也不揣固陋以意逆之而为之説二南系之周召首十三国文武之治之托始也防子脩其先王礼物作宾王家而不臣宜次宋而宋无风卫朝歌之地纣故都也元城刘氐曰王都而外宜次朝歌然邶鄘为卫所灭先邶鄘不与卫之灭邶鄘也班固地里志邶武庚所封国先邶犹先宋矣盖夫子作春秋宋先诸侯而扵诗邶先列国体先王庸建上公之制兴灭继絶之心也二南不次以王何也以先朝而拟诸昭代则大一统为尊以共主而拟诸文武之制则先朝为重故王不先邶而次扵卫也然而圣人扵此有余憾矣申侯发难犬戎弑王秦晋郑卫皆有勤王之师而老成练达素协人望莫如卫武公倡义率先复君父之雠正申侯之罪则三国皆为我用东诸侯寜无忠愤激发者哉真再造之功也何以立君之外了无余防至平王十三年而就逝奄有邶鄘脩尔车马将安用乎大抵此时人心雠戎而德申狥母而忘父申侯方挟天子以自重投鼠忌器势不可以骤为而欈王奸命复烦诸侯之力故虽武公之贤不能昌眀大义与召虎方叔争烈而周东矣夫子扵王之次卫而不能无余憾者此也东迁之后号令何以不行郑武相平王秉周政不闻恢复自强之谋坐収十邑之利至扵寤生射桓王中肩王师不敢再出郑为之也扵是齐桓创霸而天下朝齐矣故次以郑以齐盖圣人编诗与作春秋不同春秋乱世之书也臣弑君子弑父有能尊王讨乱贼姑取之故尝恐天下之无霸也诗文武成王之书王道之大也宣王入扵变雅十三国为变风其例严矣而盗天子之大权为搂伐之私计则深恶之惧后世之无王也魏先扵唐以魏为晋灭且不与晋之世伯也晋为世霸而天子大权又世归之晋由此任好继起力争中原周益不可为朱子云读其诗骎骎乎有并八州朝同列之槩焉夫同此丰镐故都文武居之蔼然礼乐之风而周以兴秦居之悍然强猛之气而周就灭此夫子所以深惜周辙之东迁也其余如陈则大扵桧曹曹后亡桧先灭三国以是为次终之以豳者乱极而思治也嗟乎五伯迭兴小国困敝使能如周公足以拨乱反治以绍二南夫子欲为东周即此志也桧为郑灭何以后扵郑据史记则桓公言扵王而桧虢献其十邑防国语则郐仲贪冐悖隣武公举成周之众奉辞伐罪皆有王命也去古已逺诸説纷如为详十五国风之次序如此而未必其有合也
　　周南
　　郑谱云周召岐山之阳地名张守节史记正义大王居周原因号周刘熈释名周地在岐山之南其山四周也皇甫谧云周召之地共名周召是周内之别名也文王迁丰为旦奭之采地旦居周故旦为周公奭居召故奭为召公周召之名盖取诸此李迃仲乃云纣犹在上文王岂可擅分地予人不知地为境内命其大夫主之安得以为僣可知周召对举则周乃岐阳之旧名而非后来之国号也武王有天下周公封扵鲁召公封扵燕二公留相而周召之名终扵不改盖元子就封而庶子则仍居采地故周公召公至宣王之世犹有共和之政迨王室既东而周召食采又在东都而非昔之故地矣若夫分陜之事据史记燕世家在成王时中分天下诸侯主以二伯公羊传云自陜而东周公主之自陜而西召公主之康王之诰云大保率西方诸侯入应门左毕公率东方诸侯入应门右注云召公盖西伯毕公则继周公为东伯也是周公所辖者为束南之域召公所辖者为西南之域也南国何以系之周召有以周公治内召公治外言者则汉广汝坟讵非国外何以系之周南有以分陜言者则周召皆岐阳地何以召南无国中之诗按内外之説以作诗之时言之盖文王时周公治内召公治外也分陜之説以编诗之时言之盖武王成王时周公主东南召公主西南也二南文王之诗其时侯国也然受命之王不得与诸侯同周公编诗厘定乐章以文王之世已治内而召公治外故以国中之诗系扵已然文王之化自西而南但言国中不可以南称也故以采得扵荆之汉广豫之汝坟皆东南之域为已今日所辖者皆系之扵周南召公诸侯也行文王之政扵南国故以南国诸侯之诗系之召南而江沱之采扵梁何彼秾矣之采扵雍梁之间皆西南之域为召伯今日所辖者亦系之扵召南焉周召之化即文王之化也説者疑扵周公掠文王之美岂其然哉然则周召之名以人言之不以地言也故序曰系之周公召公如云周南得之周召南得之召则周召皆岐阳之地岂二南皆岐阳之诗乎二公东西分陜必有界限今亦无所考矣
　　闗雎后妃之德也风之始也所以风天下而正夫妇也故用之郷人马用之邦国焉
　　笺云三百一十一篇诗是作者自为名朱子曰后妃太姒也序者盖追称之
　　阕雎为十五国风之始夫妇为王化之始天下之夫妇正而成孝敬厚人伦美教化移风俗皆托基扵此此大序一篇所以缀扵阕雎之下以为全诗之纲领也
　　风风也教也风以动之教以化之
　　従风字推出风教二意为全序主脑
　　诗者志之所之也在心为志发言为诗
　　上以风教被物下承上之风教而发之为诗此只释诗字之义下文乃详言之
　　情动扵中而形扵言言之不足故嗟叹之嗟叹之不足故永歌之永歌之不足不知手之舞之足之蹈之也所谓风以动之也
　　情发扵声声成文谓之音治世之音安以乐其政和乱世之音怨以怒其政乖亡国之音哀以思其民困故正得失动天地感鬼神莫近乎诗
　　所谓教以化之也
　　先王以是经夫妇成孝敬厚人伦美教化移风俗诗者感上之风教而成者也而先王即取以为风教之助先言以经夫妇诗首闗雎之义也
　　故诗有六义焉一曰风二曰赋三曰比四曰兴五曰雅六曰颂
　　郑氏樵曰程氏云诗之六体随篇求之有兼备者有偏得一二者风之为言有讽谕之义如文王曰咨咨女殷商之类皆可谓之风雅者正言其事如忧心悄悄愠于羣小之类皆可谓之雅颂者称美之辞如吁嗟麟兮吁嗟乎驺虞之类皆可谓之颂故不必泥风雅颂之名以求其义也亦犹赋诗而备比兴之义焉朱子曰六者之序风固为先而风则有赋比兴矣故三者次之而雅颂又次之盖亦以是三者为之也
　　上以风化下下以风【福鳯反】刺上主文而谲谏言之者无罪闻之者足以戒故曰风
　　按凡和缓不廹主文谲谏皆谓之风正风正雅中皆有之不独指国风亦不独变风变雅也玩下节自知六义惟风之用微而善入其功最广故抽出言之
　　至扵王道衰礼义废政教失国异政家殊俗而变风变雅作矣
　　上之所以动之化之者不得其正而下之感被亦无一道同风之美扵是变风作扵列国变雅作扵王朝而诗道一变
　　国史眀乎得失之迹伤人伦之变哀刑政之苛吟咏性情以风其上达扵事变而懐其旧俗者也
　　言国史眀乎当时得失之事迹知其伤人伦之变哀刑政之失吟咏性情以风刺其上故采得众篇命瞽蒙奏之以救当时政事之失为风教之助也不言变风变雅者防上文之辞也旧俗先王时之风俗也
　　故变风者发乎情止乎礼义发乎情民之性也止乎礼义先王之泽也
　　独举变风者以变风之止扵礼义尤隠
　　是以一国之事系一人之本谓之风天下之事形四方之风谓之雅
　　此言风雅皆本一人之风教
　　雅者正也言王政所由废兴也政有大小故有小雅焉有大雅焉
　　政有大小亦举其大槩言之
　　颂者美盛德之形容以其成功告扵神眀者也
　　此风教之极治功之成
　　是谓四始诗之至也
　　是谓四始结上文以起下二南为风雅颂始闗雎又为二南始之义
　　然则闗雎麟趾之化王者之风故系之周公南言化自北而南也鹊巢驺虞之德诸侯之风也先王之所以教故系之召公
　　归到风教上
　　周南召南正始之道王化之基
　　闺门者风教之始二南者风教之基故下文又申眀闗雎之义
　　是以闗雎乐得淑女以配君子忧在进贤不淫其色哀窈窕思贤才而无伤善之心焉是闗雎之义也
