<!-- { "loadSidebar": true } -->
　　武王无竞之功实文王开之伐崇伐密剪除恶党意在止杀也武王承而受之以武功嗣文徳一戎衣而胜殷盖胜殷之武即遏刘之武其成功也乃所以嗣文徳也无竞之烈千古莫尚矣
　　武一章七句
　　臣工之什十篇十章一百六句
　　周颂闵予小子之什
　　闵予小子嗣王朝于庙也
　　序何以不言成王颂作于成王周公则此嗣王指成王也遭家不造嬛嬛在疚谓王业草创而皇考弃予嬛嬛失怙在疚病之中也　不言己之思皇考而但言皇考之克孝永世终身也皇考不以有天下为孝而以思念皇祖陟降庭止者为克孝则成王夙夜与武王不忘文王一叚孝思相贯盖心法相传止此一敬敬心真切止此一思皇考思继皇祖之序我亦思继皇考之序思不忘者念之深敬之至也此时王业既成而犹怵维厉如此成王之所以为成也
　　闵予小子一章十一句
　　访落嗣王谋于庙也
　　谋于庙者与羣臣谋于庙中观未堪家多难句则已遘武庚管叔之变周公东征之日也
　　落始也予谋之在始也欲循昭考之道于乎逺哉圣凡悬隔朕未能尽也将扶助也继字与落字对言羣臣助我以就之继而犹泮涣未合所以遭此多难也因念我皇考之绍我皇祖上下于庭陟降于家时时见之无一事不相契合以保其身于无过明其身于无蔽而予于皇考犹然泮涣羣臣何以教我绍庭以下笺指皇考説则休矣皇考句乃倒装法
　　成王有流言之疑致风雷之变乃深悔从前视逺未明聴徳未聪故与羣臣谋于庙而不胜其怵危厉之意焉大诰曰惟予小子若涉渊水予惟往求朕攸济又曰予造天役遗大投艰于朕身又曰矧今天降戾于周邦皆此意也必谋于庙者以管叔为叔父武庚为武王所封变生肘掖之间以其罪告之祖考也不言东征方畧者盖已委之周公矣
　　访落一章十二句
　　敬之羣臣进戒嗣王也
　　诗作于周公羣臣进戒之忠成王受戒之美两两传出以训嗣王后世遂以登歌昭功徳焉故序以进戒为主不言庙者盖以访之于庙则戒亦于庙也闵予小子曰夙夜敬止此曰不聪敬止言不聪未能敬也加一聪字亦从流言之变来
　　光明是本体上无一毫防翳学焉而日有所造月有所往时时继续此明以至于明之纯便是光明境界何患聴徳不聪所谓下学而上达也在成王只豫想其功候以自防励然恐其不能至是也尚赖弼我仔肩者示我以显徳行乎曰仔肩已将光明之徳负荷于身不容息肩显徳行显然以徳见于行事之实示以进为之方得以循序渐进受戒求益之心至深切矣
　　敬之一章十二句
　　小毖嗣王求助也
　　笺云毖慎也天下之事当慎其小小时而不慎后为祸大史迁乐书云成王作颂推已惩艾悲彼家难可不谓战战恐惧善守善终哉
　　荓蜂传云掣曳也本尔雅释训文孙炎曰谓相掣曳入于恶也彼作□夆古今字耳然荓字即有掣曳之义故集传谓使也
　　诗所以蜂鸟比小人谓成王之初管蔡流言必有左右者表里其间既已感悟察见情伪而深惩之言自今以始岂复堪家之多难而又重其苦乎所谓毖后患也
　　天下前事之足惩者以前此之不能无过也若周公之封武庚管叔天理人情之至何过之足惩如惩前事而豫防后患将王者之后必不可备三恪同母之弟必不可长名藩乎监殷之过孟子所以直斥陈贾之诬也过成王之过也成王之过在惑于流言而疑周公耳设流言不行周公不避则二叔之谋沮武庚之计穷乱无由生成王所由痛恨于聴徳之不聪也所谓周公将不利于孺子乃史臣约举之词而二叔流言自有一番近于情理使之传播国中成王所悔恨者盖以蜂与桃虫之细比流言之微一聴信之身受其毒为国家大祸语云涓涓不壅将成江河绵绵不絶将寻斧柯微之不可不慎也求助云者盖欲求助于见几知微之君子以辅成己徳也
　　小毖一章八句
　　诗所云疑后世于成王庙亦歌之
　　载芟春籍田而祈社稷也
　　甫田云以社以方我田既臧云汉云祈年孔夙方社不莫是社稷有祈年之典也
　　补传云月令天子躬耕帝籍在孟春择元日命民社在仲春序言籍田而祈社稷盖籍田祈社稷皆在春皆歌是诗如春夏祈谷皆歌噫嘻之类其説是也然社有二祭法曰王为羣姓立社曰大社郊特牲云天子大社必受霜露风雨以达天地之气社所以神地之道地成万物故教民美报夏至日方丘之祭即于此行焉中庸所谓郊社之礼所以祀上帝此北郊之社与郊对举者也又曰王自立社曰王社盖祭土谷之神而以勾龙后稷配此库门右内之社不与郊并称者也均名为社而大小不同序云祈社稷乃祈谷于王社也此祈谷社稷之乐歌而耕籍亦用之耕籍之后即祈年于社稷也序増一而字自见天子既祈社稷又于仲春择元日命民社即里社也大社在北郊王社在库门内万氏辨之甚详郑氏以大社在库门内是误以王社为大社也贾公彦谓王社在籍田内则又误读此序也
　　耘笺谓除其根株是毕芟祚之事非去苗间草也主伯等即承千耦来千耦统言之主伯亚旅疆以分言之也
　　嗿众饮食声也有嗿其馌田家之景如绘妇媚士依太和之气宛然
　　祈者祈神降以丰年之瑞也自载芟以下人力之齐播谷以下苗生之盛皆形容农夫之瘁治田之精以祈神之佑也载获以下收入之多为酒为醴以下奉祭燕賔养老之事言农夫之庆即邦家之光其所系甚大也末节总结上文言周自后稷以来世重农业迄用康年其佑于神也乆矣则防休于昔日者独不受眷于今日乎
　　载芟一章三十一句
　　良耜秋报社稷也
　　王者有载芟之祈则有良耜之报或云此安知非民间之报赛故载芟良耜先儒以为豳颂窃谓郊特牲云郊特牲而社稷太牢然则非天子不用太牢此曰杀时犉牡则非民间之报赛也地官牧人凡隂祀用黝牲毛之注云隂祀祭地北郊及社稷也诗孔防亦引地官而云社稷用黝牛角以黒用黄者正礼用黝至于报功社是土神故用黄色仍用黑唇也则诗为报社稷明甚王制祭天地之牛角茧栗宗庙之牛角握賔客之牛角尺传曰社稷之牛角尺谓与賔客等有捄其角所谓角尺也其非民间之报赛明矣尚得谓八蜡之豳颂乎载芟曰振古如兹以昔日之休冀今日之庆故以为祈良耜言续古之人则以不替其先者为长享其瑞故不言福而福已在其中所以为报也
　　或来瞻女田畯来视耕也则载笠两句就馌者言而其饟其笠其鏄都从瞻者眼中防出
　　荼蓼滋而黍稷瘁然滋则瘠黍稷以自肥朽则转以肥黍稷故彼曰朽止此即曰茂止
　　杀时犉牡言丰年之庆皆神贻之休故报之
　　良耜一章二十三句
　　丝衣绎賔尸也　髙子曰灵星之尸也
　　王者于祭之明日賔尸于庙门外又祭之谓之绎公羊传绎者祭之明日也周谓之绎商谓之彤书髙宗彤日即此祭也賔尸者以賔事所祭之尸也卿大夫曰賔尸与祭同日天子则明日绎又谓之祊楚茨所谓祝祭于祊是也祊在庙门之外郊特牲曰绎之于库门内祊之于东方失之矣库门内失则庙门外是也于东失则于西夹室是也郑笺本特牲以自堂徂基为视壶濯笾豆告濯具自羊徂牛为视牲告充鼐鼎及鼒为告絜皆宗人为之郝氏敬驳之曰绎礼杀于正祭牲牢器皿皆因祭之余有司彻云埽堂燅【音寻】尸爼非别杀牲先夕省视也果尔王亲省则大小宗伯从岂越卿大夫而用士郑云绎礼轻故用士然则王又何必亲省也其説审矣然据髙子灵星之説以祭为先蚕之祭尸为蚕神之尸则非也诗言堂基在宗庙明矣不是祭农祥又安得以农祥为蚕神耶又陈氏礼书引此自羊徂牛以为绎用异牲之证按绎但用正祭之牲也祭礼繁重质明行事宴朝而退若明日之祭腥肆爓腍鼎爼笾豆之属无一不异天子必亲省视有司各以职告虽有强力之容所失将不止跛倚今有司彻云燅尸爼卒燅乃升羊豕鱼三鼎无腊与肤乃设扃鼎陈鼎于门外如初则天子诸侯亦当视此盖正祭重主乎礼神故祭在室而礼仪备绎祭轻主于礼尸故祭在堂而礼仪简惟备足以尽子孙之敬惟简足以极賔尸之欢祭统曰尸亦馂鬼神之余也鳬鹥曰防酒欣欣燔炙芬芬公尸燕饮而谓绎有异牲也哉然则仅以士服将事何也周礼膳夫凡王祭祀彻王之胙爼按膳夫之职皆以士为之小雅所谓诸宰君妇废彻不迟是也然则彻而陈之庙门外者非士之事乎又笺云基门塾之基谓庙门外西夹之堂基也此指绎祭而言若正祭则所谓堂者乃庙堂非门外西夹之堂故宗人升阶而后告濯具也正祭之基在门内绎祭之基在门外　诗言丝衣爵弁之士自堂而之塾基之器自羊而之牛之牲鼐鼎以烹牲体及鼒以盛和羮皆彻之以陈于庙门外兕觥防酒以乐賔尸来燕来寜可谓尽其欢矣而承祭者能谨其威仪徳盛礼恭宜得胡考之休也丝衣一章九句
　　经义考云子夏授诗于髙行子此丝衣序有髙子之言赵岐注孟子以髙子为齐人则齐之説诗者殆不始于辕固
　　酌告成大武也　言能酌先祖之道以养天下也告成大武者言武功既成以大武之乐告于武王之庙也　何氏楷曰酌大武再成之乐歌也
　　两时字便有酌字之意于铄者言光明磊落无一毫暗昧也时所当晦则遵循当晦之道以退养其晦时既纯熈则一着戎衣以乗时无觊觎天下之心亦无坐视涂炭之理经权在于心变化因乎时所谓酌也我后人宠受此蹻蹻之造用以嗣武王之统惟公与允是师耳公则无私无私而人自服允则不欺不欺而人自孚武王之开创今王之守成岂有二道哉酌一章八句
　　仪礼燕礼若舞则勺防云谓为之舞则歌勺诗以为曲内则十三舞勺疏云熊氏曰勺籥也言十三之时学此舞籥之文舞也
　　桓讲武类祃也　桓武志也【释文云桓武志也本或以此句为注】
　　凡天子将出征祭上帝曰类至所征之地祭始造军法者曰祃武王伐商讲武类于上帝祃于先戎诗于武王称諡而曰屡丰年则为成王之诗明矣诗为六成之终讲武类祃为行军之始盖由终以追颂其始也后序云武志谓其志在安四方之民非利天下也据春秋传此为大武之六其后遂用之于讲武类祃也欤　何氏楷曰桓大武六成之乐歌也
　　成王谓我今日绥万邦屡丰年天命于有周可谓匪解矣大兵之后必有凶年而我周克享天心者由桓桓武王致之也盖同心同徳之士天心简在使之定厥家以安四方之民者也武王保有厥士用于四方以定国而安民其志岂利天下哉故其徳昭格于天君天下以伐商而世世有无疆之休也保字正与播弃相反谓爱惜之以用也谓任用之民之未安由国家未定故定国即所以安民
　　桓一章九句
　　赉大封于庙也　赉予也言所以锡予善人也
　　祭统曰古者爵有徳禄有功必赐于太庙汪云命于庙不敢专也乐记云武王克殷反商未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞封殷之后于宋此克殷之后即封之既封而后告于文王庙也若大封功臣春秋传封兄弟之国十五人姬姓之国四十人皆举亲也武成列爵惟五分土惟三乐记将帅之士使为诸侯则告于文王之庙而后封也序云大封于庙则合前后所封而悉举矣后序赉予也又本论语周有大赉以释赉字之义春秋传此为大武之三其后为封国于庙之乐歌也
