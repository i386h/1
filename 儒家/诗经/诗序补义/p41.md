<!-- { "loadSidebar": true } -->
　　七章八章正写伐商事或云屡称武王而此云惟予侯兴称侯者述当世诸侯之词按其文义篇中侯字俱一例防为妥肆伐大商补传云肆遂也较集传为优　鹰诗通云是义气奋激直欲夷大难以快人心防朝清明王肃云甲子昧爽与纣战不崇朝而杀纣天下乃大清明无复浊乱之政
　　大明八章四章章六句四章章八句
　　緜文王之兴本由太王也
　　文王之兴指后一章本由太王则指前八章也太王时势与公刘不同公刘是草昧开创之君故笃公刘篇气象深淳制度简括末章则叹其富庶之极而止太王虽为狄难而迁然承公刘余业故规模宏敞制度详明末则极言过化存神礼让成俗景象已至文王三分有二时也
　　一章言緜緜之瓜本于初生之瓞以兴周之盛始于微也传曰兴也盖一语统兴九章
　　以漆沮二水为洛水者始于孔安国书传阚骃郦道元从之顔氏汉书注亦用其説是漆水即洛水而沮水亦入洛故孔氏以二水皆洛水此冯翊之漆沮在今同州朝邑界禹贡所云漆沮既从吉日所云漆沮之从非此诗之漆沮也隋志云扶风普润县有漆水经岐山北南入于渭漆县古豳国地也沮水诸儒不知所在胡渭以麟游县别有漆水疑为沮水此扶风之漆沮扶风今为凤翔府地则此诗漆沮及潜之猗与漆沮是也两漆沮相去三百余里有泾汭二水为之隔孔仲达谓冯翊之漆沮亦东流周地则非也集传云漆沮二水名在豳地太王世居豳正在扶风漆沮之间　或谓豳馆几筵已有宫室安得云穴处不知陶复陶穴豳之旧俗未改且当狄难旧时宫室已弃岐山营缮未成故云未有家室也
　　陶复陶穴民俗朴陋对末章礼让成俗一段景象未有家室工役未兴对下数章筑室于兹俾立室家无限经营
　　二章走马陆行也率西水浒集传云漆沮之侧盖漆沮注于渭渭水在梁山之南逾梁山循渭以达岐也庄子吕氏春秋各叙亶父迁岐事而孟子独多逾梁山一语盖亶父作邑狄不敢争以梁山扼其吭也笃公刘篇疏云豳国之东有大山者其惟梁山乎梁山外蔽岐山内镇渭水环其南曰率西水浒至于岐下而梁山之逾不待言
　　三章堇荼如饴尔雅芨堇草郭注即乌头也又云齧苦堇注云今堇葵也此诗言堇即释草之苦堇而不同于芨欤
　　曰止曰时两曰字承上文言谋及乃心谋及卿士庶人龟卜皆以为然曰可止于是而筑室矣此未迁以前定议非走马以后事
　　四章慰者慰其从迁之劳止者暂为便安之地左右以下方是度地居民画井授地
　　五章六章七章不过治宫室作门社而一段兴防勃发规制堂皇便有蹶厥生气象
　　八章迁岐之后已无狄患而昆夷又强征昆夷虽文王时事而其来已久故集传仍指太王笺云小聘曰问不如集传作已之声闻不陨尤于自修上关切也吕氏大临曰昆夷所以为患者恃其深林大箐路塞不通耳今柞棫拔去道路可通失其所恃是以駾奔而喙息也
　　九章然所谓入其境让畔让路入其邑男女异路斑白不提挈入其朝士让为大夫大夫让为卿一段太和之风礼让之俗未曽説出故以虞芮质厥成一语括之以见蔼然唐虞景象也夫岂陶复陶穴之旧乎蹶厥生犹云勃然兴起即其命维新之意传云天下闻之而归者四十国被化者久至此归附之非以一事遂足感人心也末四语言贤才多而王业成也恭录
　　折中云天下闻而归之者四十余国当时遂有以此为文王受命之符者故诗人辨之以为人言虞芮质成之后文王乃蹶然而兴者非笃论也文王之兴自予言之则曰以其有疏附耳能宣布德使民亲附也以其有先后耳能前后相导使无过举也以其有奔奏耳能出使四方喻德奏功也以其有御侮耳能奋武卫折冲威敌也盖济济多士乃文王之所以宁不系乎其质成与否也
　　緜九章章六句
　　棫朴文王能官人也
　　原解云记曰人官有能物曲有利养之能尽其材故取之能备其官官之能当其人故用之能得其力能官人而治道毕矣文王圣德在位五十年培植薰育乆而亹亹纯一区别程量总览羣英如六辔驭马无不调其适而尽其才故曰能官人也
　　按序云能官人集传言咏歌文王之德惟有德故能官人两义正相符
　　一章木茂盛足以储用兴贤才足以备官正意已含兴内　左右趣之固是德盛人归然曰左右专以近臣言则归德意反不见甚广盖云羣材彚征或左或右各见其才无不奉令焉
　　二章三章正申明左右趣之之意国之大事曰祀曰戎用之宗庙髦士奉璋威仪节度皆得其宜用之军旅将卒一心六师趣附惟恐不及苟非程材器使无一不当何以得此济济容貌之盛指文王正与贤才相辉映
　　四章承上章能官人则贤才得以自见然平曰无培植之功则无以致贤才之盛也此方归重文王作人上云汉为章于天而司造化者天也以兴贤材为光于国而司造就者文也三年而小成九年而大成自非久道何以致之遐不犹云自然如此也
　　五章承上章归结到文王之德文质彬彬乃为佳士此作人之效也然文王之作人岂无其本哉勉勉犹亹亹缉熙敬止之谓正纲纪四方之本也言所以能作人者以其己德之修也
　　棫朴五章章四句
　　旱麓受祖也　周之先祖世修后稷公刘之业太王王季申以百福干禄焉
　　受祖言受厘于祖也曰玉瓒曰清酒曰骍牡皆主祭祀言之周之先祖以下学者之词辩説所谓大误也一章传云旱山名山平则草木蕃以兴人和则福禄盛
　　干禄岂弟是一篇之纲言其干禄也以岂弟亦异乎人之干矣即末章不回之意岂弟训乐易言乐易及民也表记云凯以强敎之弟以悦安之周语单穆公引此诗曰夫旱麓之榛楉植故君子得以易乐干禄焉韩诗外传云度地圗居以立国率民力稼以重农学校庠序以立敎事老养孤以化民升贤赏功以劝善禁奸止邪以除害接贤连友以广智宗亲族附以益强诗曰岂弟君子文王之谓也按诸书释岂弟二字甚合诗旨然则岂弟者乐易及民使民无不遂其乐也此即祭则受福之本先成民而后致力于神意二章其承祭也玉瓒黄流灌地以降神芬芳斋洁宜其受福也然亦以其有岂弟之德耳不然民生困悴神将怨恫何福禄之有
　　三章君子之祭必有助祭之臣皆君子誉髦成之者也补正云君子德敎从容渐渍能尽人之材使各极其所至犹鸢之飞而极于天鱼之跃而自得于渊也其作人也本于岂弟之德盖岂弟则优游不迫故能成就人材
　　四章是以清酒骍牡以享以祀以助我景福介助也言人才盛而执事恪也
　　五章柞棫茂密则为民所燎君子有岂弟之德民归之则为神所劳至此以民神合言言神之降福由民之得所而岂弟有以致之也
　　六章诗所云葛藟丛生未必皆直也然附于条梅则皆直也福之在人未必皆正矣惟君子以岂弟之德求之则正而不邪以结干禄岂弟之意
　　旱麓六章章四句
　　诗故云王用享于岐山之诗也其説似凿
　　思齐文王所以圣也
　　言思齐之诗明文王所以圣非指思齐之首章也欧阳氏乃云所以圣者世有贤妃之助失其旨矣前二章圣母圣配助其圣也祖考家邦验其圣也而非所以为圣于乎不显文王之德之纯盖曰文王之所以为文也纯亦不已曰不显亦临无射亦保又曰古之人无斁真所谓纯亦不已矣凡前篇曰亹亹曰缉熙敬止曰勉勉皆此意也此文王之所以圣也圣则不待谏闻从容中道常而肃雝变而烈假无不自得是以开来学于无穷而为万世学者之法也不显亦临抑所谓尚不愧于屋漏无曰不显莫予云觏在文王则性与天合也无射亦保易所谓干干惕若书所谓检身若不及在文王则至诚无息也圣学全体其要只一敬字敬之从容处便是和雝宫肃庙不过见于外者尔
　　三章烈假以德言羑里之囚崇侯之谮处之有未尽善处则光大之德瑕矣
　　四章上篇言文王先成民而致力于神葢君道也此篇言其纯亦不已为百世成人小子之法葢师道也故末章不曰文王不曰君子而曰古之人正对后世之成人小子言诗人言文王为万世师从不显亦临无射亦保上约言之曰无斁无斁二字彻上下统安勉人人可学极赞其无斁之至则曰不闻亦式不谏亦入其无斁处便是纯实指之曰敬万世作圣之基具揭于此故后世人材使之有声誉而为俊士也序云文王所以圣得其旨矣
　　思齐五章二章章六句三章章四句
　　皇矣美周也　天监代殷莫若周周世世修德莫若文王
　　朱子曰此诗叙太王太伯王季之德以及文王伐密伐崇之事
　　一章传云二国夏殷也四国四方也玩作之屏之一段明是始迁岐下斩棘披荆可以谓太王不可谓文王故集传于二国从毛传指夏商也本意是言商政不获而兼及夏者以二国皆革命书云我亦惟兹二国命亦指夏商也太王之时殷政渐衰不获者不得于天也以天之不得于夏者騐于殷知二国之政一辙也耆憎式廓集传未详传于颂耆定尔功云耆致也憎当作增式廓犹规模也言天于四方之国爰究爰度苟可以安斯民者则以大命致之以大其规模于是眷然西顾克当天心以此岐周之地与太王宅焉故下章遂言迁岐之事
　　二章前八句所谓天作髙山太王荒之也串夷郑笺作混夷按混夷之駾在文王之世若太王狄难方已昆夷复强但不殒厥问而已岂能满路而去传云串习夷平也言人物蕃而土地辟从前山林隂翳之境今乃习熟常行之大路厥配指太姜即爰及姜女聿来胥宇之意太王曰既固文王曰维新固者成不拔之势新者非侯国之规
　　三章帝省其山见柞棫拔松柏兊国势日盛生齿日繁天既作之邦又作之君以自配对盖自太伯王季时已黙定之矣作对二字暗照文王故章末奄有四方句明白指出　太伯之让王季之受俱于因心则友四字托出或云使伯让而有兄避弟之名太王必不肯夺嫡王季又岂肯乱宗窃谓此发明伯之至德则然而因心则友却不尽此心者太伯之心即太王之心也兄弟之间本无彼此天命所在讵有意必伯体太王之心而授之季季因伯之心而受之天至公无私尚何形迹之可言哉后世鲁隠吴末皆以让国酿成乱本以无因心则友之人耳夫乃知让德之光乃王季予之所谓因心则友也季厯不立諡法而曰王季季对伯言周家不没泰伯之让德矣　有君民之大德有事君之小心者文王也太王何独不然太王欲传位季厯以及昌以文有圣德亦曰有以光大我国家耳岂曰将受天命为天子哉故凡言天命者诗人从后之词犹云万邦之方下民之王耳太王之受命既固太王之心不知其为受命也王季之既受帝祉其心亦不自以为帝祉也玉步一日未改君臣之义一日未絶此毫厘千里之辨也
　　四章极力发挥王季之德而文王只带言之以留下四章地步靡悔言天心眷注克副其心无所遗恨也文王以生安之质勤下学之事诗人曰亹亹曰勉勉曰无斁曰靡悔可谓善言文德矣非周公其孰与于斯
　　五章沈氏曰言文王武功而冠以心体圣人之事功即圣人之心体也　侵阮徂共传云国有密须氏侵阮遂往侵共大旨了然乃张融据吕览鲁诗以阮徂共为三国谬矣
　　六章以按徂旅救患也师至于共未尝至密也即以救患之师为问罪之师遂从阮疆出侵须密极其神速而陵即我阿泉即我池尽国奔溃皇甫谧所谓须密之民缚其君以献是也于是遂作程邑徙都焉世本古义云岐南渭侧密地也
