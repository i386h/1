<!-- { "loadSidebar": true } -->
　　七章声者徴于词也色者见于面也不大则甚防无疾遽也夏者气之盛也革者机之变也不长则甚暂无留滞也东莱以夏革为纵私意则与不长有碍文王之知识非犹夫人之知识而犹不自用惟顺乎天理自然之则一张一弛适如其分与天为体而已仇方万民所仇即天心之所怒所谓天讨也
　　八章左传子鱼谓文王闻崇乱而伐之三旬不降退修教而复伐之因垒而降又通志云文王伐崇三旬犹不降于是勒兵攻灭之上段是围之三旬时事下段是勒兵时事夫文王之师仁义之师也然曰同尔兄弟是与国之多士卒之众曰以尔钩援与尔临冲是车马之强器械之备以此奉天讨攻崇墉必待执讯攸馘是伐是肆而后举然则徐偃宋襄之仁义诚无用矣既灭之后作邑于丰又想见其罪人既得市不易肆斯谓之文王之师　前段执讯攸馘则有声有色矣然连连安安则不大声以色后段如风驰电挈可谓气极盛而机极神而初无留恋是不长夏以革夫岂以知识自用哉亦顺帝则而已
　　篇中説天处最亲切显然有观有顾有省殷然有求有究有度谆然有谓而总结于四方无侮无拂人心之外无天命仁政之外无民心也
　　皇矣八章章十二句
　　补正天之立君以安民也故社稷无常奉君臣无常位圣人天理浑然无一毫人欲之私故行事皆明白直截无所回防如崇侯虎为纣三公又纣之宠人设请命伐之纣必不许而文王不闻以擅兴为嫌也虎虽有罪余裔岂不可建置而遂作丰邑密人侵阮徂共遏之足矣而遂作程邑诗人美之曰我陵我阿我泉我池不闻以攘夺为嫌也文王犹有方伯之命至汤之征伐又曷尝受命于桀哉圣人以天自处见天下之乱非己不能平烝民之生非己不能定故非常之事行之如日用饮食无有疑贰所谓先天而天弗违后天而奉天时也此诗三言帝谓若天谆谆然命之其义深矣后世如刘虞朱隽皇甫崇操得为之势而自洁其身以至防身亡国人皆惜之然非圣人不能行权世变愈下设冒不韪而无成事悔岂可追故无汤文之德则三子所守不可易也
　　小雅采薇三篇文王勤王之师以伐昆夷俨狁者也皇矣后四章则文王受黄钺得专征伐之后伐密伐崇者也奉纣之命则曰自天子所又曰王命南仲处处提出至尊葢文王所自作也此诗则曰王赫斯怒又曰下民之王若自为天子者然葢既有天下之后后人颂美之辞也
　　灵防民始附也　文王受命而民乐其有灵徳以及鸟兽昆虫焉
　　民之附周久矣岂始于文王即六州之民其心附于文也久矣岂始于灵台之诗序云民始附何哉郑康成曰文王受命而作邑于丰立灵台有声之诗曰既伐于崇作邑于丰夫乃知此诗承上篇伐崇之后也崇侯稔恶其民习染已久以文王之师围之三旬婴城固守而招附不来至执讯攸馘不之惧其怙恶而抗王师可胜言哉灭崇之后徙都于丰渐仁摩义数年之间民风丕变灵台辟廱以次而举民乐其乐不日成之于是而知崇民之始附也附者归也心悦诚服如子之乐趋父母也文王受命而下讲师赘説耳前二章文王游观之乐也后二章文王视学之乐也未尝及民之乐其乐而文王之乐在庶民心目中看出民之乐即在文王之乐看出孟子所谓欣欣然有喜色而相告诗人已摹及之
　　灵台四章二章章六句二章章四句
　　下武继文也　武王有圣德复受天命能昭先人之功焉
　　继文者笺言继文王非也盖武王继先王之文徳也下篇曰继伐武王继文王之武功也武王之武功彪炳千古而文徳似不及三后故此曰继文言与三后克配也文王之文徳肃雍无射而武功或歉于武王故下篇言继伐言武王之伐本之文王也逸斋云言文徳则非文王所得而专言武功则非太王王季所得而与诗人之言岂苟然哉
　　一章诗旨虽云继文而下篇即云继伐非薄武功也安得云下武况乐曰大武諡曰武王岂以武为下窃谓下后也武步也谓后人之步武也下章绳其祖武正与此武字相应言后人步武惟周最盛葢世有哲王追踪甚难而三后在天之灵武王配之于京师无愧焉于京化国为天下也配之者其徳足以武前人而不爽也
　　二章配之奈何以其能起而求先世之徳以继之也世徳之所在即天命之所在求字中便是永言处如太王之不陨厥问王季之克明其徳文王之缉熙敬止足以享天心者武王皆见于实心实政而天下无不信之也
　　三章信之斯式之矣然世徳非有他也亦曰孝思耳其为下土之式亦非有他也孝思以为之则耳四章信之式之斯媚爱之矣其媚兹一人而丕应恐后者不以武功而以顺徳也顺徳维何即此永念之孝思以嗣先王之事而已武王化国为天下其善继善述处使有一毫暧昧便不可嗣我先王昭哉言所以嗣服者甚是光明而无一不可告之先祖也五章光明心体可以传示后世苟能继此孝思之迹则人心所归即受天之祜矣祖武兼三后及武王言之
　　六章受天之祜岂独诸侯来贺已哉万年之久且逺获诸侯之佐助屏籓王室以事一人然则孝思之所及无穷矣
　　下武六章章四句
　　文徳莫大于孝孝者天命人心之本也传于先世谓之世徳继其前人谓之嗣服实心行之谓之孚无所不顺谓之顺徳传于来世谓之祖武孝思之外无所为文徳也周家世笃忠贞小心服事未尝以武功为孝武王一戎衣有天下于孝思上或者可疑而不知正孝思之大也中庸达孝一章就制作言之此诗就心体言之故曰求曰孚曰思皆指心体也天命所眷即吾祖考之命故屡言天命人心所归即吾祖考之心故屡言下土而首章提出三后在天便见左右陟降如相提命一举一动何异禀命而行乎
　　文王有声继伐也　武王能广文王之声卒其伐功也伐武功也积功曰伐继伐者言武王能继文王积累之武功也
　　一章声名誉也人之称文王以徳不以功未免功以掩徳此述文王武功先以有声发之以见非犹夫人所称之名誉也用武而本之求宁观成此功之所以大而声之所以骏也求宁观成直贯全篇烝当为美盛之意乃赞美之词
　　二章文王受命伐崇作邑举其大者其实三分有二天已将代商事命之文王矣后四章于武王不言受命者言天己命文王武王但继之耳不须更命也三章聿追来孝追求从来之孝思而继述之也直推到不窋失官以后公刘太王王季一段恢宏前绪精神
　　四章文王灭崇便作丰徙都或者利其土地不无暧昧不知王者作事大公无我四方所归非丰不足以安其居止系其趣向理所当为为之勿疑岂有一毫自利之隠传云翰干也疏云干筑墙所立之木干与墙为法盖作垣依倚乎干而四方依倚乎文王也五章按丰水在丰镐之间东北流入渭注于河丰邑在丰水之西镐京在丰水之东今曰东注则已指镐京言维禹之绩以禹功况武王之作镐也可知此二句己含迁镐意四方攸同皇王维辟犹所谓中天下而立定四海之民也故下章专以兴学言之
　　六章镐京辟廱重建学行礼至无思不服武王方完得求宁观成之事
　　七章考卜惟王宅是镐京乃补写作镐事
　　八章生民曰惟糜惟芑芑白粟也与此同武王岂不仕原解云仕仕以官也丰水之涯犹有嘉谷人材长养犹嘉谷然武王岂不任材而仕之百年之计在树人其仕之者将以遗孙谋而燕安羽翼其子也按此承上建学行礼来下武曰不遐有佐思齐曰誉髦斯士緜曰四友皆此意也
　　文王有声八章章五句
　　文王之武功多矣如伐邗伐耆伐密须伐昆夷皆是何以独举伐崇以作丰也伐密亦作程邑然程未尝徙都也自古帝王建都是第一事防天地之和据山川之胜为天下系臣民之望为子孙树不拔之基势之强弱国之兴衰皆于此卜之故诗人美公刘太王不言他务但曰迁豳迁岐而已文王之武功武王之继伐亦但以作丰作镐该之自岐之丰自丰之镐去西戎而东即华于是芮邰岐毕吾西土蒲姑商奄吾东土巴邓楚郢吾南土慎肃燕蓟吾北土通道于九夷八蛮刑措不用者四十年嗟乎丰镐宅而周以兴丰镐失而周以亡平王能三复斯篇何至以百二之险拱手而让之秦人也哉
　　文王之什十篇六十六章四百一十四句


　　诗序补义卷二十
　　钦定四库全书
　　诗序补义卷二十一
　　石泉县知县姜炳璋撰
　　生民之什
　　生民尊祖也　后稷生于姜嫄文武之功起于后稷故推以配天焉
　　笺云从此至卷阿为成王之正大雅
　　尊祖尊始祖也配天则尊之至矣言尊祖而配天在其中故不言配天颂思文篇序曰后稷配天也尊莫尊于天但言配天而尊祖亦在其中故不言尊祖一章补正云郊之祭尊无与匹故主日而配以月配日非配天也五帝郊祀必先帝有圣徳者故舜舎瞽瞍而郊尧鲧之得郊有以死勤事之功而议礼者犹有憾焉媒氏配天凟乱不经甚矣周以前何尝有禖祀生民之诗所云以弗无子者亦何尝为祈于先禖哉世本及谯周古本因云伏羲制嫁娶之礼既用之配天其尊贵先媒则燧人氏火食宜为之先炊何乃为老妇极卑之祭乎甫田及此诗攸介攸止俱当训介为助姜嫄从髙辛之行葢为助祭曾孙亲履田间亦为助田畯劳农也
　　圣王表扬先徳当传其可信必不传其可疑如云乃祖无人道而生虽在常人怒形于色史迁谓刘媪与异人遇感龙而生髙祖武帝好神仙故不之禁也圣如周公肯以怪诞不经之説诬先祖哉禇先生曰后稷人迹者欲见其有天命精诚之意耳鬼神不能自成须人而生奈何云无父而生乎自山海经谓后稷生于巨迹尔雅释诂又训武为拇列子史迁皆踵其讹郑笺因改毛传矣乃张氏谓人固有化生者严氏诗缉曰此可以语洪荒之始不可以言稷大圣莫如帝舜文王孔子其生有异于人哉葢髙辛姜嫄因郊天而祈子故此曰克禋克祀履随也武步也姜嫄为祈子之故从髙辛步武而行兾神之速歆而俾有子也助祭居于后位介助也止居也行礼既毕而归未几有震肃居侧室乃生后稷焉此曰帝下章以上帝别之知帝为髙辛也下章曰上帝居歆与此敏歆无异也曰载生载育血气之类父施母生人道之常非如陆终娶于鬼方剖其脇而获之也诗辞本醇人自扰之耳然则姜嫄何以弃之按传最近情传云天生后稷异之于人欲以显其灵也孔疏云异之于人犹有奇表异相若孔子之河目海口文王之四乳龙顔之类但书传不言后稷异状无得而知耳按后世以俗忌弃者如田文胡广檀道济是也以貌之怪恶弃者如王镇恶张法云是也后稷之弃以其怪恶毛公传经夫有所受后人自生枝节耳
　　二章降生之异足以惊人故心疑之曰上帝之灵甚赫也岂心有不宁乎不康我禋祀乎何居然而生子之异也居然惊异之意己含奇表异相在内
　　四章以就口食不过自知食耳而粒食天下之智己胚胎于此蓺之以下固是种植有道然却无心而化工呈
　　五章后稷农官名提出后稷已为后稷之官矣五谷之生天与以时地与以利后稷则尽人力以助谷之生而天地交赖之道则其方也草不除则禾不立故茀草为第一义数实字便有道在凡浸灌耘耔防防诸法无一不具封邰重报功上非欲其主母家之祭也疏云邰为后稷之母家所以得封后稷者或时君灭絶或迁之他国也
　　六章重肇祀説祭祀自古有之而秬秠以酿酒穈芑以为粢后稷倡之也
