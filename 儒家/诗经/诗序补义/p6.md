<!-- { "loadSidebar": true } -->
　　羔羊鹊巢所致犹周南云兎罝后妃所致也夫人有鸤鸠之德则诸侯之家齐家齐而朝廷正故在位之节俭正直皆鹊巢所致也朱子辩説云序説得之缁衣羔裘大夫之朝服退朝时释服表裘紽緎总皆裘缝也素合成组为裘缝之饰也五则缝之数也羔裘色黒故饰以素非独召南之大夫为然安见其节俭盖上三句正形容委蛇委蛇一句而节俭正直已寓节无过不及俭节制也非俭约之谓也心体中一毫侈肆则粗鄙躁率形焉安能従容自得左传穆叔引此诗以讥林父之慢意亦如此然非有正直以为之体则立心邪曲所谓贵而益谦与慢同醉而益恭与傲同以其伪饰于外也故末句节俭正直四字俱到　以羔裘引起如赤舄几几之美周公义不系乎赤舄也衮衣章甫美孔子义不系乎章甫也即一冠一履而全体宛然此风人之防也笺以退食为减膳疏以羔裘为节俭则晏婴之狐裘三十年赵盾之食鱼飱不且髙出扵召南大夫哉
　　传云古者素以英裘不失其制疏云织素为组紃以英饰裘之缝中急就篇云紃褖履之圆绦扁者为组圆者为紃合组为一缝之饰也胡氏一桂云缝之突兀为紽有界限为緎合二为一为总皆取黑白别处为义也其实紽緎总即是缝言羔羊之皮五缝耳每缝则素为组饰之非紽外别有緎緎外别有总也集羔皮以成裘缝亦不一其以素为饰者则或五或三随所宜用之郑风三英粲兮是也
　　孔疏云羔裘卿大夫之朝服诸侯视朝与卿大夫同服羔裘而以为同服麑裘者非也崔灵恩谓天子诸侯朝祭之服先着眀衣又加中衣又加裘裘外又加裼衣裼之外乃加朝祭之服贾孔并因其説其实非也盖裼衣即缁衣缁衣即朝服也玉藻言诸裘皆有衣以裼之又言君在则裼尽饰也臣之见君必朝服则裼衣即朝服也士冠礼云主人冠朝服注朝服十五升缁布衣也不言色衣与冠同则知朝服之为缁衣矣古者礼服皆直领无衿裘上衣裼衣胸前裘色自防露故曰见美又曰尽饰若非朝服于裼衣外加衣揜之谓之袭使其美充于内故曰充美也玉藻云表裘不入公门袭裘不入公门则裼裘乃入眀矣表裘袭裘之非朝服眀矣古裘与今异毛表而革也有反裘而负薪者孔子曰皮之不存毛将安附此其证也诗言羔裘盖退朝之时不可朝服以居故释朝服而表裘则见其五紽五緎歴歴如此或曰论语狐貉之厚以居又曰亵裘长盖彼为平日之燕居此则退朝之燕居也
　　羔羊三章章四句
　　殷其靁劝以义也　召南之大夫逺行従政不遑寜处其室家能闵其勤劳劝以义也
　　盛世之思妇与衰世不同衰乱则行者有死亡之惧居者笃思念之情君子闵而録之因以为轻用民力者之戒若二南之世因材而使不比北山之従事独贤也及期而代不比于役之不日不月也简书是奉每懐靡及而为室家者睠念征人劝之以义于以见王化之行也况此诗行役笺云施号令于四方疏云在四境之内非如汝坟之使纣也
　　一章雷以喻人君之威命山南曰阳南山之阳则行役大夫循歴之处上斯指此地下斯指此命遑暇也风俗之醇漓民生之疾苦皆君命所及何斯地而可违斯命也凛君命如凛天威其敢或暇乎妇哉归哉以称职而言旋者兾之也
　　二章南山之侧比南山之阳尤近大夫驻节之地也而殷然之雷如在左右则现在之经营朝夕之晋接皆闗国计民生上莫敢惕于心也此莫或勤于事也三章雷在山下即在身上举首即是真不违顔咫尺矣敬天之畏莫切于此莫或遑处则寝处不暇也古人敬天威虽夜必兴衣服冠而坐敬君命则夜以继日坐以待旦皆莫或遑处之义也三章步步加切才见周南妇人勉之以义
　　或云振振信厚也信厚之人恐其措置或未尽善故虑之其言是也又云信厚之人既能尽力朝廷又能眷念室家嗟乎念身家肥妻子恋恋枕席所在皆是而尽力朝廷者谁欤况心无二用未闻一心为公复一心为私也
　　殷其靁三章章六句
　　摽有梅男女及时也　召南之国被文王之化男女得以及时也
　　序云男女及时及男女少壮之时非及一年婚嫁之时也传谓男三十女二十为及时是也笺以四月五月六月分此三章无庸矣此非女子自作也补正云女子之嫁也行不辞诫不诰所以逺耻至曰迨其谓之抑甚矣
　　笺云我我当嫁者夫一女不嫁何劳旁观者之亟亟李氏诗所云女子自言归期将近伤离父母之家如梅之离其本根也摽与标同木末也按此既嫌破字亦于庶士难通惟戴氏溪续读诗记曰求我庶士择壻之词父母之心也宜若不可易矣盖诗人设为女父母之言扵以见男女之及时也
　　男女及时有従正靣説者桃夭是也有従侧靣説者摽梅是也
　　之子于归非桃花烂漫之日迨其吉兮岂梅子摇落之时欧阳氏曰以摽梅之易残兴芳年之不再卜吉而来此其时也
　　防云十分之中尚在树者七尚在树者三倾筐取之树已无实
　　今者六礼自今而来严氏云及今成昏陋矣谓之黄氏櫄曰媒妁之言也通以词己定其人则六礼可以后备笺谓男女相奔不禁则诬矣
　　摽有梅三章章四句
　　小星惠及下也　夫人无妬忌之行惠及贱妾进御于君知其命有贵贱能尽其心矣
　　此犹周南之樛木也然樛木是従旁靣説只言文王受福而夫人之贤可见此従对靣説只言众妾进御而夫人之贤亦见缕缕叙来用实字一点以见心安意顺固非援命自解亦非幸造命有人盖夫人被后妃之化惠下出于自然众妾亦被夫人之化承恩习为固有无勉强无惊喜而王化之薰蒸久矣
　　补正记妻不在妾御不敢当夕言夫人所当之夕若以故不得进御则众妾不敢当此夕也朱子所引疑误
　　此偶举在东在西之星以眀见星而往见星而还耳盖因所见而赋其事也泥定比兴则説多牵合裯传云禅被也笺易为床帐盖恐与衾容斋随笔谓床非一已所致良是盖或衾或裯随所宜进之故抱者兼焉
　　悲愁者援命自安此偏于承恩处用之荣遇者称命自矜此偏于贬损处用之
　　媵妾当以天子一娶十二女诸侯一娶九女为正郑氏注周礼言进御之法月之初卑者先尊者后八十一御妾当九夕二十七世妇当三夕九嫔当一夕三夫人一夕后一夕凡十五日而徧望后反之尊者先卑者后五日之御诸侯制也媵当四夕夫人専一夕凡五日而徧也罗氏愿曰以王后之尊下与庶妾更进迭退其为降也甚矣汪尧峰曰人主之身非金石虽淫欲不道之君不至此曾是周公辅成王以是导之哉吾谓九嫔世妇女御与女酒女浆之属统于太宰皆宫中之职左右后妃以供事非进御于王者也小星二章章五句
　　江有汜美媵也　勤而无怨嫡能悔过也文王之时江沱之间有嫡不以其媵备数媵遇劳而无怨嫡亦自悔也
　　序以小星为専美夫人则推作者言外之防也江汜为美媵之无怨是作诗者并无此意乃推録是诗者之防也国史熟知当日事情故精确如此不我以者不以之备五日之御也自续序谓不以其媵备数笺云使已独留不行朱子因之未改按诸侯一娶九女自有常典嫡虽妬忌岂能不备数以贻笑夫家故伊川东莱説此诗皆无待年之説
　　何氏楷云媵者送昏之名史记载伊尹为有莘氏媵臣春秋执虞公及井伯以媵秦穆姬初不言某国之女为某国之媵妾也非然也媵送也従女子之嫁也有以男子为媵者如井伯是也谓之媵臣有以女子为媵者公羊所谓一娶九女二国媵之是也谓之媵妾卫风云庶姜韩奕云诸娣皆媵也盖诸侯之女原不为诸侯之媵如宣姜之女一适齐桓一适宋桓一适许穆未闻卫矛归齐而以宋许两夫人为媵也媵止取给于一时或踈贱之族以充其数必非诸侯之女亦无侄娣兼媵之事夫何疑于序之言媵哉传云决复入为汜本尔雅释水邢昺疏凡水之岐流复还本水者名汜据此则汜非水名谓水自江出而复入于江故曰汜也文王之化及江汉之间诗固得于江汉之间也
　　一章苏氏辙曰江则有汜嫡则有媵而之子之不我以何哉其后必悔矣盖不敢怨而俟其悔耳
　　黄氏震曰岷隐云不我以正是置之于无所与事之地非遇勤劳也已乃寛释曰久当自悔不必过为戚戚也无所怨尤此为媵之美此説得之
　　决出而复入者水之常也见弃而复容者事之常也媵但兾以理之常而不计夫情之变是媵事嫡之心也
　　二章与许也今虽不我许其后也必有以处我矣三章啸歌岷隠指媵则三其字异义盖言其后也为嫡者必且蹙然而叹快然而歌有不自知其所以然者然则媵之于嫡如孝子事亲忠臣事君自尽其道以兾其心之一悟过之一改也劳而不怨媵之美大矣集传引陈氏惠不及媵妾而媵妾不怨则亦未尝不以为美媵也
　　江有汜三章章五句
　　或曰文王之化何以被于媵而遗于嫡夫瞍可底豫象不格奸况此被化之嫡哉盖编诗者録小星以为嫡夫人之法録江汜以为媵妾之法各举一诗言之非谓媵可美而嫡终不变也故读行露知强暴之必悛心读江汜知夫人之定迁善
　　野有死麕恶无礼也　天下大乱彊暴相陵遂成淫风被文王之化虽当乱世犹恶无礼也
　　南国被文王之化淫风一变人见女子之无礼者则深恶痛絶之也死者自死之物腐秽不堪不比田猎所获犹可充君之庖也故为廉耻不存秽迹着闻之喻朴不材之木故为狭邪恶少之喻左传赵孟云武在此尨也可无吠以尨喻公子围此以尨喻淫女以尨之吠喻淫女之恶言皆恶恶严峻之辞
　　一章麕鹿皆淫兽且至死腐尤可贱恶也而白茅包之必不然矣包茅为宗庙缩酒之需即寻常玩好犹不借用况死麕乎懐春犹云懐昏姻也春为天地交感发生之时故以懐婚姻为懐春情欲动于中不顾礼义亦一死麕也而吉士诱之乎吉士具白茅之贞洁即良家女子决不牵诱而况懐春之女乎
　　二章然则懐春之女其相牵诱者不过狭邪之匪人犹之与死鹿相比附者无非丛杂之朴故朴中有死鹿焉宜也而谓白茅纯束之无是理也此只説得喻意一边而正意已见独不观有女如玉者乎三章此如玉者见懐春之女早舒缓徐徐而退也若曰无致近吾之身使我急行而动我之悦也身相近则语相接无使其言若尨之吠得汚吾耳也夫是以见其欲来而早避之也
　　此与行露于二南别出一局盖二南之风极含蓄而行露章词意俱尽则以讼狱之后还我清白也二南之风极和平而此篇声色俱厉则以恶恶之甚若将凂已也盖以二诗所处之地不同也
　　召南之大夫委蛇委蛇有节俭正直之风召南之女子舒而脱脱有端荘静一之德仪容动履乃德之符是以君子敬慎威仪
　　野有死麕三章二章四句一章三句
　　何彼襛矣美王姬也　虽则王姬亦下嫁于诸侯车服不系其夫下王后一等犹执妇道以成肃雝之德也史氏荣风雅遗音攷石经毛传郑笺苏解吕记严缉秾并作襛今经文不知何时遂改作秾集传尚仍毛氏戎戎之説则当朱子解时犹是襛字可知
　　襛字是従华看出肃雝従车看出肃秩然有序也雝和也所谓和鸾雝雝是也诗人意中早有文王之化在曰文王之孙可知恪守者有文考之家法渐摩者有太姒之徽音故有此车中之人宜其车声之肃雝也
　　集传下见其车者四字极穏通篇俱在诗人观望中着想
　　徐氏光启曰曷不二字宛然道路聚观企踵盱眸相顾叹赏之语
