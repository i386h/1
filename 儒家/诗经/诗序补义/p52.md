<!-- { "loadSidebar": true } -->
　　颂而用之称美其君颂之变体也颂而用之称愿其君尤鲁颂之变体也夫以其词之夸诞如是而圣人弗削则以犹有箴规责难之防意焉按武王分天下为二伯陜以东周公主之陜以西召公主之鲁为诸姬之长凡东南诸侯莫不统于鲁以及淮夷徐方荆楚南海蛮貊皆在统驭之内所谓周公之宇也大雅韩奕之称韩侯云奄受北国其追其貊亦犹是欤春秋时王室东迁鲁寖削弱役于齐晋大国即常与许在鲁封内者一夺于齐一易于郑安得如周公大启尔宇之时耶诗人因修閟宫奉命作颂歴叙先王先公遗绪而冀其东服淮徐南惩荆楚使诸侯奉天子命以尊二伯仍周公分陜之旧夫岂徒享祀丰洁之所能致又岂徒御毕出之所能胜者哉盖必有道矣法周公之治以治鲁斯可以复周公之宇无如卜郊僭禘几于身防大憝从齐伐楚不过因人成事以若所为求若所欲保有龟防幸矣经云复周公之宇指常与许也序云复周公之宇即大启尔宇之旧合下五章而言之也上篇云颂僖公能修泮宫已然之事也此为未然而称愿之故曰不能也
　　一章閟宫传以为姜嫄庙又引孟仲子谓禖宫祀姜嫄而不祀帝喾是知母而不知父也禖宫之说亦以郊禖附会之朱子曰鲁之羣庙也按周公庙曰太庙鲁公庙曰世室羣公庙曰宫閟宫者深邃之宫非宫名也因其旧而新之故曰新庙既曰閟宫又曰新庙则合太庙世室及羣庙并修之也春秋不书未尝改作也閟宫有侐实实枚枚是言修庙之美以下推本后稷以鲁之封国本于周周之受命由稷也上帝是依依犹眷顾也可见履巨人迹之妄如果有是异则鲁颂早发其神竒矣奄有下国封之邰也奄有下土大利布之天下皆黍稷之土也覆举黍稷别出稻秬何也补正云有邰之国唯宜四种及为农官九土所宜百谷皆播于下地举稻于异种举秬所以包其余二章实始翦商集传云盖有翦商之渐矣语极妥贴如加志字便非太王心术届及也致天命之及周也何以验之于牧野而人心无贰无虞知上帝之临汝而天命届矣大啓尔字宇土宇也言其统驭所至已包封内及东南诸夷在内　此章从太王文武以及周公明周公受封之由
　　三章锡之山川土田附庸明未尝锡以郊禘也庄公之子僖公也以明僣礼之始然止为夸大之辞若不知为僣者然既云春秋匪懈又言享祀不忒盖匪懈者时祭也不忒者禘祭也诸侯用禘似乎差忒然周公有大勲劳可以援宋为例此述僖公之意也皇皇后帝皇祖后稷享以骍犠言郊祀也是飨是宜降福既多郊而获福也周公皇祖亦其福女禘而获福也下章秋而载尝夏而楅衡又详言春秋匪懈之事周礼日月为常交龙为旂僖公不建日月而建交龙不敢全用也周尚骍祀周公以王礼乃从殷之白自比于宋也周郊以冬至而鲁以孟春周禘推所自出而鲁専禘于周公皆自知僣妄而稍杀也僣禘则忒矣僣郊则不宜矣曰不忒曰是宜诗人其以此为讽欤　郊禘竝僣未有言郊而不及禘者而鲁之禘其实祫也用禘之礼耳未尝僣五年之禘也犹之僣祈谷之郊而未尝僣日至之郊也明堂位曰夏季六月以禘礼祀周公于太庙言禘礼用天子之礼乐也言祀周公则不推所自出也
　　四章鲁五庙太庙二昭二穆合鲁公之世室而六白牡祀周公于太庙也骍刚祀鲁公以下也诸侯祫尝祫烝其并升世室昭穆之主于太庙而祀之也三夀笺谓三卿即三家也李氏云季友受费而季孙氏始公孙兹帅师而叔孙氏始公孙敖帅师而孟孙氏始三桓之基皆肇于僖公之编
　　五章僖公四年齐桓会七国之师伐楚盟于召陵公亦与焉十年经书齐侯许男伐北戎公未尝与也诗人安得以他人之功为己功乎李迃仲云言僖公可以膺戎狄惩荆舒耳其说是也盖与尔昌而炽一例上章保彼东方愿其长享鲁邦此章公车千乗愿其扞御蛮貊泰山岩岩一章愿淮夷之同保有鳬绎一章愿南夷之顺皆未然之事也　以鲁国言则曰昌而炽昌而大以君身言则曰夀而富耆而艾又着夀胥与试亦动之以用贤之意上三夀敬大臣此与试体羣臣也惟老成是用则无新进喜事之咎矣六章七章周公肇封之日统驭所至东南诸夷莫非奄受之国乃昔之服从于鲁者今转为鲁患故愿其来同又愿其莫敢不诺也天锡公纯嘏言天而祖在其中
　　八章鲁先公叠遭文姜哀姜之祸则妻之不令者多矣母之不寿者有矣又乱贼肆行则大夫庶士之不宜者多矣故诗人及之前七章写得后日功业照耀天壤而归结处只言家庭聚顺之常夫妇子母之乐盖必家正而后朝廷正国治而后逺人服也而其本在于君身可微防矣
　　九章以终閟宫有侐实实枚枚之意万民是若谓周公鲁公而下功在生民无不被其泽咸頼寝庙之新故新庙奕奕而民心无不顺也民心顺则祭可以获福战可以克敌冈陵寿考无不在其中此又通篇大结穴处
　　閟宫九章五章章十七句【内第四章脱一句】二章章八句二章章十句
　　黄氏佐曰此诗之颂僖公者拳拳于夀考不一而足何也曰可以见诗人之情也入春秋以来隐及于钟巫桓乗于彭生般贼于圉荦闵戕于卜齮弑逆踵继其来甚矣国人饮恨尚未舒也故此诗拳拳以寿考为言欲僖公戒覆车耳或者以谀辞溢美例之抑知其忠君爱国之意不得冺邪厥后僖公在位三十三年薨于小寝则诗未为无助
　　鲁颂四篇二十四章二百四十三句
　　商颂
　　圣人作乐莫不有乐章以为舞节岂独商为然而颂之名则自商始郑谱云商者契所封之地十四世至汤则受命伐夏定天下后世有中宗者严恭寅畏不敢荒宁有髙宗者嘉靖殷邦至于小大无时或怨此三王有受命中兴之功作诗颂之武王伐纣乃以陶唐氏火正阏伯之封纣兄微子啓为宋公代武庚为商后自后政衰散亡商之礼乐七世至戴公时当周宣王有大夫正考甫者校商颂十二篇于周太师归以祀其先王孔子录诗之时得五篇而已乃列之以备三颂按郑氏据国语闵马父之言夫校者因其旧有而校正之得者得此而其余失也扬子乃谓正考甫作商颂误矣正考甫孔子七世祖也世本正考甫生孔父嘉为宋司马华督所杀而絶其世左传正考甫佐戴武桓三君俱在襄公之前而史记宋世家乃云襄公欲为盟主其大夫正考甫美之作商颂不亦谬乎襄公为楚所执后伐楚伤于而云莫敢不来享莫敢不来王无是理也史迁本于韩诗不足信矣或曰殷有三宗太宗何以无颂按礼祖有功宗有德成汤为开创之君三宗为中兴之主其庙百世不迁各有专颂太宗无颂先儒谓其诗散亡耳安知不即在此十二篇至孔子编诗而又轶邪孔子欲言夏殷深慨于杞宋之无征微独杞宋唐虞以前苟有文献圣人必且表章恐后夫予尝曰某殷人也则此五篇祖功宗德所存圣人何啻璠璵视之欤商颂之异于周者周颂三十一篇皆作于周公故有一诗而羣庙用之后虽有制作之才不敢增周公之旧也商颂则三宗皆有颂随时而逓增者也而商颂之同于周者祖功宗德百世不迁始得为颂故周太祖二世室皆有颂而成康亲尽则祧无所谓颂也商则太祖三宗皆有颂而盘庚祖甲虽曰贤君亲尽则祧亦未闻有颂也
　　那祀成汤也　微子至于戴公其间礼乐废壊有正考父者得商颂十二篇于周之太师以那为首
　　或谓郊特牲云殷人尚声臭味未成涤荡其声乐三阕然后出迎牲声音之号所以诏告于天地之间故此诗多言乐其说非也殷人尚声未迎牲而先奏乐犹周人尚臭未迎牲而郁鬯以灌也那止言乐列祖言味鸟言大糦各举一事以该其余不然岂长发殷武两篇乐与味兴黍稷皆不用耶　全诗只举鞉鼓管磬庸鼓万舞而声容无一不该节次无一不具成汤功德只一烈字尽之商颂简朴亦以那为冠置鞉鼓奏之所以节乐乐三阕然后出迎牲盖求神之时也牲既入行九献仍以鞉鼓节之独举管者管声细尤难与鞉鼓相谐鞉鼓管籥是堂下所奏玉磬即所谓鸣球是堂上所奏渊渊嘒嘒则深逺清亮中各具和平之韵国语云声应相保曰和细大不逾曰平然未能与玉磬相依犹未见和平之至盖磬声天然和平不假人力鞉管来依磬声斯真和平矣于赫汤孙颂汤非自夸也言汤之功德赫然故主鬯之孙亦承汤绪而于赫也此一节正行礼之时下节九献之后钟鼓交作万舞皆陈则祭毕之时自古在昔以下则所谓辑之乱也按周因于殷礼虽尚声尚臭微有不同而节次应不甚异观那诗可见至祭义谓禘有乐而尝无乐者又有以知其非也
　　那一章二十二句
　　烈祖祀中宗也
　　太戊汤之四世孙有桑谷之异惧而修德商道复兴号为中宗其庙百世不迁疏云此祀中宗之乐歌也按欧阳氏曰汤孙自太甲至纣皆是张氏彩曰汤为创业之始祖故后世率称汤孙犹周之文子文孙耳然则可称以祀汤亦可称以祀大戊郝氏敬曰诗言及尔斯所自成汤及大戊也诸侯来假受命溥将言天命人心表中兴之功也
　　一节烈祖指成汤尔尔大戊也诗言嗟我烈祖成汤革夏受命有秩然常乆之福申锡于无疆延及尔大戊再造天下烈祖重光得祭于斯所斯所犹云此地指大戊之庙言而中宗一叚中兴事业宗祀不迁已在其中
　　二节荐酒荐羮正斯所所备之祭物赉与绥不同前篇乐以安神神亦安我故云绥此酒以祀神神亦锡我故云赉到得主祭者奏假无言时靡有争正是凝合上下之思而成清酤和羮不过假此以将我思也三节约軧错衡以下又从时靡有争时追写其乗车而来助祭也王政衰则诸侯不朝大戊中兴故今日助祭诸侯无逺不至致我受命之广大也自天降康丰年穰穰由祖考格故降福多也
　　四节言中宗尚顾予烝尝哉此汤孙之所奉者也盖中宗中兴之业即烈祖申锡之绪而汤孙于以丕承于弗替与前篇词同而防微别
　　烈祖一章二十二句
　　鸟祀髙宗也
　　武丁中宗之五世孙恭黙思道商道复兴号称髙宗其庙不毁颂髙宗而推本祖德正所以表中兴也
　　一节自史记述纬书谓娀简吞堕卵生契郑氏引以笺诗而怪诞不经矣按天命鸟降而生商只天命生商耳盖天命生商之时正鸟降之时也降者鸟之髙飞从上而下非天降之也
　　二节方命厥后补正云承上帝命武汤而言不独命汤方命其后奄有九有也商之先后指中宗以下受天命而不危殆者其故在武丁之为人孙子也　先儒作武丁之孙子按武丁之后未闻贤君子孙祭其祖考而云命之不殆由于已恐无是理下文又侈陈功德更甚矣不如从王肃作武丁为人孙子为妥三节武丁之为人孙子也负荷武王之业无不胜焉补正云武王成汤也与武王载斾同故诸侯皆建龙旂十乘奉大糦以供王祭也
　　四节当是时畿内地方千里惟民所居止而肇开封域极彼四海无异正域之初焉孟子所谓武丁朝诸侯有天下是也
　　五节今日髙宗之祭四海来格祁祁众多由景山四周之大河以至王都可见殷之受命百世皆宜而百禄是荷也
　　鸟一章二十二句
　　长发大禘也
