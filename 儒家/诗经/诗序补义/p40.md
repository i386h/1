<!-- { "loadSidebar": true } -->
　　瓠叶大夫刺幽王也　上弃礼而不能行虽有牲牢饔饩不肯用也故思古之人不以微薄废礼焉
　　左传郑伯享赵孟赵孟遂赋瓠叶义取古人不以薄物废礼汉书刘昆当王莽之世教授子弟五百人毎春秋享射备列仪典以素木瓠叶为俎豆桑弧蒿矢以射兔首亦取义于是诗然则诗人欲矫当时风俗奢侈因述古初士大夫燕饮虽薄物可以行礼盖在诚意之绸缪不在殽核之丰腆也
　　恭敬者币之未将者也苟诚意不至虽有牲牢珍错皆为具文今举一物而献酬酢并至觉主人情重礼度详明以视长夜沉湎者相去逺矣为王诵之所以规之也
　　瓠叶四章章四句
　　渐渐之石下国刺幽王也　戎狄叛之荆舒不至乃命将帅东征役乆病于外故作是诗也
　　此诗但云东征按左传椒举告楚灵王曰幽王为太室之盟戎狄叛之鼓钟传云幽王防诸侯于淮水之上下篇后序云幽王之时西戎东夷交侵盖东夷屡叛幽王东防诸侯以临之不服则又命畿内诸侯合兵以讨之欤诗人述军士怨咨入告于王而师必挫衂之意自在言外
　　有豕白蹢雨徴也补传云天气郁蒸则众豕涉波盖春尽秋杪天气尚凉忽尔炎蒸羣豕涉水则以为必雨之徴也何以云白蹢刘氏彝云中国有豕纯黑为常南蛮有豕无非白蹢谓四足及腹皆白也范氏亦云东南之豕无非白蹢然则见豕白蹢则大军已入东夷境也一章自镐京起程一路险逺故云不遑朝言朝夕不息也二章经歴者愈逺愈险故云不遑出言无暇谋出也三章言已至东境疲病之极水潦为忧故云不遑他言只此受苦不尽无暇计及锋镝之危也语哀而愈深
　　渐渐之石三章章六句
　　苕之华大夫闵时也　幽王之时西戎东夷交侵中国师旅并起因之以饥馑君子闵周室之将亡伤己逢之故作是诗也
　　此数言内含无限政刑失措纪纲紊乱戎狄交侵兵役不息凡四十四篇所刺者无不櫽括而末但举其一事言之是其到尽头处其景象类于苌楚而究竟则为黍离故不曰刺而曰闵闵者知其必亡而无能为也
　　一章苕华将落则变而黄凡目击伤心景象总于首七字见之伤者非伤己逢之也文武成康之业一旦失坠故宫禾黍知不旋踵百感攒膺耳续序但云伤已犹未知此大夫心事
　　二章花落而但有叶则衰益甚矣如此二字胸中歴歴分明而口中却不忍遽言
　　三章偶举以见之羊坟首也水无鱼也人不能饱也闾里萧条人民愁叹国不亡得乎
　　苕之华三章章四句
　　何草不黄下国刺幽王也　四夷交侵中国背叛用兵不息视民如禽兽君子忧之故作是诗也
　　周室镐京之盛守卒之众户口之殷甲于天下何至犬戎深入其亡忽诸今读渐渐之石以下三诗而知此日之周其民力物力为己尽也幽王四方征讨不见于史然诗之所着用兵如儿戏视民若禽兽其不载于史史文阙耳山童川竭疾病兵荒而残民以逞者犹择人而食天怒人怨至此已极此犬戎之所以一战而灭周也
　　一章二章皆赋中之兴故传不言兴也
　　三章承上文言征夫独非人乎人则匪虎兕也人也而虎兕弃之可哀孰甚焉
　　四章兕虎恶兽狐亦妖物皆人所厌恶者故为鄙夷其民之喻
　　首章何草不黄秋尽时也知受役在春夏矣黄而至于则冬杪矣末言幽草幽者茂盛而色黑则又在次年之夏矣
　　何草不黄四章章四句
　　朱氏谋防谓即举火召诸侯师之事也然诗言经营四方则不独如京师而徴兵戏褒亦不必有两年之久也
　　按小雅至都人士之什于风尤近矣其所以为雅者义在王朝不得夷于列国也
　　又按二变雅所载刺幽王之什总计之至有四十余篇之多以视夫刺宣王刺厉王之诗葢不啻十倍凡父子君臣夫妇兄弟朋友之失其道以及信谗弃贤黩货严刑酷敛嗜音甘酒穷兵游宴奢侈之类史册所不载者皆诗人刺诗之所及或数诗而共指一事或一人而分刺一端何人才如是之盛而篇章如是之富也哉盖周家传世十三棫朴菁莪之化其沦肌浃肤已五百有余载故幽王之世祖宗培植之徳报礼独隆天地英华之气发泄殆尽忠臣义士一时感愤篇什独多今读其诗或和平温厚宛然盛世之韵或悲怆凄凉讽然亡国之音或直指其人凛乎斧钺之加或隠寓其情致其讽咏之意或当身説法自诉己情或托物借端不人过或穷形以尽相或节短而音长凡三百篇忠臣孝子劳人思妇之意旨莫不荟萃于四十余篇中而集其成然百尔君子懐忠贾祸或死于暴主之罪罟或死于谗人之交搆至骊山之变玉石俱焚独此蠧简遗编偕平王大驾捆载而东尼山编次只字不遗其亦幸矣迨至祖龙一炬又逐残烟所赖传于讽诵之口谱为铿锵之音老生宿儒如二毛公者崛起西汉之时近接洙泗之绪凡诸君子从忧患得之涕泗成之者至今无恙也岂非不幸中之幸乎而犹病其诗之多也乎
　　都人士之什十篇四十三章二百句












　　诗序补义卷十九
<经部,诗类,诗序补义>
　　钦定四库全书
　　诗序补义卷二十
　　石泉县知县姜炳璋撰
　　大雅【説见小雅】
　　文王之什
　　文王文王受命作周也
　　笺云从此至文王有声为文武之正大雅
　　文王受命作周而所以受命其上面便有亹亹缉熙敬止一层周既受命对面便有殷士祼将一层言文王受命后面便有法文保命一层只一语而全篇之旨皆具
　　首三章言文王受命而昌子孙并挺生贤才以佐其子孙后四章言文王以敬德受命代商商之贤才适为周用可知天眷有德其命靡常后王毋以祖德可恃而不修德以保天命也
　　补正四章五章言殷王之子孙羣臣服事于周者即前车之鉴似无天絶商之祸及其子孙又及其羣臣之后嗣意
　　一章于昭在帝朱子前説以德言集传以神言者盛德之士清明之气常聚其没也发而为英灵故明昭而神不亡况圣人与天合德至清至明呼吸皆与天通天者清明之气也宰此气者帝也以威灵处言之曰帝以实际处言之则理而已矣文王全尽天理没则其气亦归诸清明之天而不昧故一陟一降在帝左右
　　武王伐商必载木以行何也大雅开卷叙商周相代便云文王之神于昭于天盖文王即天也武王以为有一念自私自利不可以告天即不可以对文考天心不顺即文考之心不顺圣贤心事何等公正曰上帝临汝则文考临汝矣天与文不忍斯民常处水火之中武王之心直与上帝文考相通伐商之事不啻亲为提命其载主以行见与以服事殷之文王相契无间故夫子以达孝称之而殷士祼将本非有一毫勉强也然即此便见后王法祖保命不容自已苟天心不享文其能眷顾哉　因今日在天之灵想到当日格天之实有周之显帝命之时总冩出一新字以下节节承帝命
　　二章亹亹已含下缉熙敬止令闻犹下文义问谓善名也文王当纣之世令闻实难其德纯亦不已故人心感而善名归之者亦不已也似不必以既没言此即下文万邦作孚处感人心自足以享天心陈锡哉周使之昌世以及其黎献也
　　三章文王曰亹亹多士曰翼翼盖未有不敬而能成厥猷者也正是君臣一德处　济济多士内便包文德武功无所不备足以伐暴救民而文王在天之神以宁也将下篇肆伐大商一节事栝于此故下章即言商孙周服也
　　四章上云亹亹便是缉熙意此特提出敬字为主脑缉者缉此敬而无间熙者熙此敬而不昧所谓亹亹也假哉天命以下以商相形説得凛凛可畏一气赶到下章无念尔祖上
　　五章侯于周服下便可接殷士忽着天命靡常一语见肤敏祼将黼冔襄事触目皆龟鉴　助祭而特举祼将者商人尚声乐三阕然后迎牲周人尚臭灌用郁鬯既灌然后迎牲此殷周之礼一大变处独举祼将见周之异于殷也礼既变而冠服依然正使人怵然动念
　　六章上言商孙归周殷士助祭几疑商家积累之薄而不知其祖德宗功与我周无异而所以如此者以后王不修厥德也可见祖德不可长恃而念祖者之当自修其德也
　　七章无遏尔躬令人悚然宣昭义问承令闻不已来有虞殷自天承宜鉴于殷来虞殷之废兴由于天而天非有声臭以示人也文王之神于昭于天在帝左右谟谋具存心源可接法文王即法天也何以法之法其缉熙敬止而已　上文极言天命可畏至此又言无声无臭意非相悖也此不是言天道难知盖言无着手处耳篇中指出敬字是文王心法正达天阶梯万邦作孚所谓修己以安百姓笃恭而天下平也盖天无声臭其声臭寄乎人心人心感孚义问洋溢则天心孚而文王亦眷顾之矣不可以长配命乎文王七章章八句
　　序言受命不言称王吕氏春秋云周文王处岐诸侯去殷三淫而翼文王散宜生曰殷可伐也文王弗许周公旦乃作诗曰文王在上于昭于天周虽旧邦其命维新以绳文王之德文王追谥而吕氏云然则受命称王之诬久矣中候所云赤爵衔丹书入于丰刘歆作三统厯以为文王受命称王九年而崩皆踵谬耳　鲁语以文王大明緜为两君相见之乐左传亦同又天子诸侯朝防以为乐章又燕礼合乐工歌文王盖文王有君民之大徳有事君之小心其用最广故左氏曰周之兴也其诗曰仪刑文王万邦作孚言刑善也
　　大眀文王有明德故天复【扶又反】命武王也
　　言文王有明德故受天命而又命武王有天下也全诗归重文王明德第三章言文王之德独详而王季以维德之行一语防过武王则但言伐商之事王季武王未尝无明德而受天命则自文王始书所谓文考克成厥勳诞膺天命予小子其承厥志是也文王有此明德必有圣父圣母故推本于王季太任有此明德必有圣配故详言太姒德盛礼隆然后言笃生圣子以有天下叙武之伐商以有命自天命此文王发端诗固无处不归重文王矣至末二章所谓复命武王也
　　一章明明赫赫言文王有明明之德斯受赫赫之命通篇俱申此二语提出天难忱斯不易惟王悚然为嗣王炯戒使不挟四方使字正形容天威赫赫处而下文命此文王上帝临汝皆凿凿可据
　　二章言文王之圣自父母而已然
　　三章淮南子云尧舜禹汤文武坦然天下而南面焉可谓至贵矣然而战战栗栗日慎一日按此即小心之谓也集传翼翼训恭慎即前篇缉熙敬止盖洗心藏密亦临亦保敬德之至也囘违也与天一毫不相肖便是违天纯亦不已与天同体故怀多而受众也此实写文王之明德
　　四章言有命既集于周而天眷文王故于其初年又生圣女以为之配焉
　　五章言大邦有子宜配文王其德盛礼隆如此伣天之妹谓与天伯仲固非以文譬天太姒譬天之妹更谬妹少女之称易云归妹是也太姒圣德譬如天之少女也　按哀公问载孔子云冕而亲迎亲之也程子谓天子固不亲迎诸侯亦无舍其宗庙社稷而逺出逆妇者所谓亲迎亦逆之于馆耳按文王时为世子非邦君比也则当亲迎于其国洽字书亦作郃水北曰阳今陜西同州有郃阳县即古莘国莘与邠岐接壤公刘云涉渭为乱自邠至莘必渡渭故文定之后行亲迎之礼而造舟为梁于渭水是倒装文法非谓太姒至渭而文迎之也
　　六章言天既命文王于周京矣又笃生武王复命之以代商有天下也序所谓复命武王正体贴此章之意
