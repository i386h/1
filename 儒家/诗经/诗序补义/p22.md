<!-- { "loadSidebar": true } -->
　　风俗通缶用以节歌故古者言缶必及歌此言击鼓击缶歌以事神楚辞所云枹兮拊鼓疏后节以安歌是也值羽值翿舞以乐神楚辞所云传芭兮代舞姱女倡兮容与是也
　　人君临民以庄祭祀以时乘舆所指望而敬畏今乃无冬无夏既媟亵而不尊时鼓时舞亦繁嚣而可厌夫子録陈风首此以见一国之风皆上有以倡之也诗人无追咎太姬意而揆厥所元其能为贻谋者恕哉
　　宛丘三章章四句
　　东门之枌疾乱也　幽公荒淫风化之所行男女弃其旧业亟防于道路歌舞于市井尔
　　疾者深恶痛絶之谓诗人目击巫风聚防歌舞以至男女淫乱欲救正而事权不属故深疾而作为是诗非男女自作也盖此篇亦巫觋娱神之事上篇是刺幽公此是刺风俗子仲之子婆娑其下男觋也不绩其麻市也婆娑女巫也提出子仲原氏贵族犹然乱先自上也谷旦祀鬼神之日也鬷迈男女骈集也视尔如荍贻我握椒男女乱也此其所以可疾也宛丘在东门之外至宛丘必出东门故陈风多言东门以宛丘为一国胜地也枌也栩也即道间之木婆娑且行且舞以娱神子仲传云陈大夫氏笺云之子男子也子仲之子犹云臧氏之子耳疏云今此所刺宜刺在位之人若庶人不足显其名氏矣
　　传云原大夫氏笺云南方原氏女古人言姓氏往往举其所居之地如泽中之晳邑中之黔是也总以宛丘为主言其至宛丘以娱神也先择其谷旦是时不独子仲男子婆娑而至即居于南方原氏女者亦且不绩其麻婆娑过市而来焉凡娱神必由通衢方为众目所覩原氏居南方则必由南方过都邑之市而出东门然后至宛丘若直达宛丘则径涂冷落非人所聚观矣
　　男女杂沓举国皆行不特东门南方也逝与迈皆至宛丘也于是男子谓女子曰我视尔如荍尔贻我以握椒以娱神始者以淫佚终陈之风俗可疾也东门之枌三章章四句
　　衡门诱僖公也　愿而无立志故作是诗以诱掖其君也
　　此篇与小雅鹤鸣篇同一例纯用比体皆絶不露正意而正意宛然言下然鹤鸣如易之取象辞气庄重故序曰诲也此则随手拈来极浅近极风致而至理跃然使人入耳情怡而感发兴起序之所以为诱也僖公目击乃父幽公游荡荒佚百度俱废思欲盖愆而忧其国小故诗人迎机而诱掖之
　　三章俱有可以岂必字诗人划开以成章法耳僖公忧国小而不足有为也诗人言随在可以栖迟岂必髙轩广厦随在可以乐而忘饥岂必名园沼池随在可以食鱼岂必河鲂河鲤随在可以取妻岂必齐姜宋子而诱之之意跃如严氏云上章喻国小亦足有为二章云不必大国而后可有为也
　　衡门三章章四句
　　东门之池刺时也　疾其君之淫昏而思贤女以配君子也
　　沤麻沤纻决非淫女之事而攻序者又云诸侯礼不再娶何劳诗人为蹇修且陈妫姓曰淑姬则已来嫁于陈矣安得思之以配君子其说甚辨按此云刺时者刺当时在位之人惑于嬖幸而贤行之配反不见答也彼者外之之词以其所疏逺故彼之淑在彼而不淑在此也疏者可与则亲者不可与也
　　一章言东门之池人不知其清洁也然其用可以沤麻而载绩之事起焉彼美孟姬人不知其贞善也然其徳可与晤歌而讽切之功着焉淑姬在而疏之何异池水近而人逺之乎晤歌言与之晤对而听其讽咏诗篇也二章晤语谓与之晤对而听其论难道理也歌之意微语之意显言谓直言相告也语之词婉言之词直
　　东门之池二章章四句
　　李氏樗曰自古人君修身谨行而无流连荒亡之祸者非特有忠臣义士亦由贤妃正女夙夜警戒以成其徳周宣王之姜后齐桓公之卫姬楚庄王之樊姬是也不独人君为然吴许升少为博徒妻吕荣数劝升修学升每为不义辄流涕进规乃寻师逺学遂以成名贤女之助如此
　　东门之杨刺时也　昏姻失时男女多违亲迎女犹有不至者也
　　刺时者刺时俗也传曰牂牂盛貌言男女失时不及秋冬笺云杨叶牂牂三月中也盖霜露降逆女氷泮杀止时已暮春失婚姻之候乆矣而女不至者非既行奠鴈而犹不至也结吉纳征之后女家复有异志不许其迎而婿待之也此亦未即是淫女或女家以势利寒盟以他故爽约则父母之命难凭媒妁之言莫据弃信不顾风俗之败壊视唐之绸缪风愈下矣故诗人述其言以刺时也
　　明星传云大明星夜深时也集传启明星将晓时也观郑风明星有烂宜从集传盖昏以为期至于启明星见而犹不得行亲迎之礼则终不得遂其愿矣东门之杨二章章四句
　　骚经云黄昏以为期兮羌中道而改路九章云昔君与我成言兮曰黄昏以为期羌中道而回畔兮反既有此它志此诗之谓也则为孤臣被弃借事言情合之刺时亦不相戾但传或有所受不敢妄为之说
　　墓门刺陈佗也　陈佗无良师傅以至于不义恶加于万民焉
　　吕成公谓左传载佗劝陈侯许郑平亲仁善邻之言中于事理佗盖非昏愚者才数年而变壊如此诗人之所伤也窃以为不尽然佗以凶悍之性济以狡诈之谋故能伺桓公病杀太子而夺其位佗何人而望其悔悟哉此诗之作作于桓公未疾之先佗谋已成而未动于恶盖直发其奸于桓公使公锄而去之也其云斧以斯之犹祭仲所云无使滋蔓也国人知之犹泄伯知佗之必不免郑良佐知陈之将乱也是时佗宠方盛佗谋甚閟公与太子懵然不知国人虽知之而不敢言诗人显然作歌掲其逆谋以冀君之一悟国史曰刺佗者所以深着佗之罪表诗人之忠也岂必刺佗之诗即陈于佗也哉
　　州吁之杀曰卫人无知之杀曰齐人明其国尚有讨贼之人也若佗杀于蔡人陈几无一忠臣义士矣得此以见忠孝之良不冺于人心为万世示讨贼之义一章此以幽暗之棘斯之犹易以兴共知之恶斯之转难棘恶木也不已者谓无以斯其恶而听其方兴未艾也谁昔然矣言宠禄之过自昔已然矣果谁为为之乎谁暗指桓公盖恶之未形既无裁抑之方则恶之既成急须剪除之力其所望于桓公者深矣二章凶僻之地本足以集鸮而有梅之嘉木以招之则鸮萃矣以兴幽暗之中本足以集恶而有荣显之秩以宠之则恶盛矣今日者夫也不良我作诗以告庶几治恶如逐鸮乎予告之而不顾至于颠倒而后思予吾恐鸮鸟拚飞既取尔子又毁尔室矣此谏桓公之诗非追咎也
　　墓门二章章六句
　　列女传昔晋大夫解居甫使于宋道过陈遇采桑之女止而戏之曰女为我歌我将舍女采桑女乃为之歌曰墓门有棘云云其二女歌曰墓门有梅云云大夫服而释之楚词天问何繁鸟萃棘负子肆情王逸注解居父聘吴过陈之墓门事同而吴宋微异要皆赋此诗也鲁诗说谓泄冶所作又以泽陂为伤泄冶则以株林附防也
　　防有鹊巢忧谗贼也　宣公多信谗君子忧惧焉宣公信谗虽本续序然观其欲立嬖姬之子欵而杀太子御冦又逐敬仲出奔其信谗非诬也故此诗与王风采葛同属忧谗之作
　　一章防堤也卭丘也防美也苕草名好生下湿侜诳也此当与采苓参看鹊巢于大树防以止水安得有鹊巢苕生于下湿卭乃髙丘安得有防苕今皆谓之有者侜我也盖欲侜予所美之贤人而去之也程子曰侜谓诪张迂回诬罔人者予美心所贤者忧谗诬贤善也
　　二章中堂庙中路名甓瓴甋也俗谓之砖鹝草名按鹝本绶鸟咽下有囊如小绶具五色此草杂色如绶因其似鹝而名也本义云谗言惑人非一日一言之致如中唐之甓非一甓也以积累而成防鹝绶草杂众色以成文犹多言交织以成惑义与贝锦同君子小人之进退兴亡大机也忠臣被谗将以去国则憸邪连茹矣诗人所以忉忉而忧也然君子小人正相反予之所甚美正彼之所必侜不特斥逐之斩艾之并汚以不韪之名小人用心何所不至此诗人之所以惕惕而惧也
　　防有鹊巢二章章四句
　　月出刺好色也　在位不好徳而悦美色焉
　　谨按月出忧灵公好色将及于难而欲其知惧也恭録
　　折中云皎明也佼美也佼人谓夏姬也僚好貌舒夏征舒也古人二名间有截用一字者如晋重耳传谓之重乐王鲋传谓之鲋是也陈灵公与孔宁仪行父淫于夏氏夏姬之子征舒耻之故弑灵公此诗言月出之时灵公悦夏姬之佼好而其子征舒幽窈纠结势必为乱故中心忧劳又悄然而不敢言也二章皓月光白也懰美而清也优受忧思而忍受也慅烦乱也悄然不言而中心烦乱也三章照月光照人面也燎人面亦有光也夭矫变绍纠哀痛也言其忧而忍受者今矫变而纠则祸甚速故烦乱至于哀痛知灵公之必不免也月出三章章四句
　　株林刺陈灵公也　淫于夏姬驰驱而往朝夕不休息焉
　　此述民间相语之词以刺之
　　一章两株林两夏南转换七个间字将当时车马簇拥乡民聚观嗫嚅附耳道旁指摘无不一一勾出然言从夏南不言为夏姬而往诗人之忠厚也
　　二章将单襄公过陈道茀不可行以下一叚櫽栝在时君臣只知夏氏举国事民瘼賔客交际一齐置之诗人只说一面而面面俱到
　　株林二章章四句
　　泽陂刺时也　言灵公君臣淫于其国男女相悦忧思感伤焉
　　刺时者刺灵公之时君臣宣淫必及于难也后序君臣淫于其国是也男女相悦以下皆附益之词蒲荷微物犹能择地而生各得其所以兴灵公为一国之主不能择地以蹈以自危其身有美一人指灵公也离骚以美人比君意亦如此伤如之何传云伤无礼也寤寐无为泄冶既死二防为奸惟有寤寐伤之而无可挽也涕泗滂沱祸不旋踵悲其将亡也然则楚子县陈之事诗人早见及之矣硕大且者灵公非不魁梧美好奈何投之不测之险硕大且俨者言灵公非不威仪尊贵何至为此淫媟之事都从外貌言之唤醒以使之自爱也
　　泽陂三章章四句
　　有美一人诚似女子然葛生曰予美以指君子简兮曰美人以指盛王且观其诗沈痛刻酷展转莫救且悲且涕非身膺君父之危急不足以语此诗系于株林之后而自此陈无诗则刺灵公之作也诗无以容貌硕大称女子者硕大且硕大且俨正如还之诗曰其人美且鬈耳
　　陈风十篇序曰刺淫至月出株林泽陂而极矣然陈风之淫由于好巫觋乐歌舞故宛丘东门之枌所以诲淫也季札观乐为之歌陈曰国无主其能乆乎盖君臣燕游于上士女赠遗于下贤人去焉谗贼起焉内变作外患兴有心者涕泗而无能为也
　　陈国十篇二十六章一百一十四句
　　桧
