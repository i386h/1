<!-- { "loadSidebar": true } -->
　　七月作于周公将往东土之日其词平其意隠从容不迫圣人处变之道也此作于居东之时四国将叛之日欲王悔悟而急图救正也故其情危其词急呼号迫切圣人救乱之心也
　　一章通篇予我俱指鸟俱周公自比非前则喻先王而后忽自况也葢以鸟之惜其子比己之惜其兄弟以鸟之爱巢比己之爱王室恩斯勤斯在鸟则谓自己抚育此子在公之意以比吾与兄弟俱本文考之毛里同受恩勤共此一本亦共此一巢奈何骨肉视为仇雠从鸱鸮而不顾乎　鸱鸮鸱鸮犹云禄父禄父云尔如禄父已诛而犹欲其无毁我室无是理矣既取我子言取之而去使之党恶也党恶而叛君父必诛死周公岂欲死其兄哉如二叔束身待罪缚叛人以献可以救其死亡篇中抑郁沈痛展转呼号不特悟王即以之告叔可也
　　二三章集传次第井然绸缪牖户以比己深爱王室之意盖承上章鬻子闵斯来言我之亲者莫亲于管蔡我使之监殷正所谓迨天之未隂雨而豫为牖户之绸缪也三国鼎峙互为声援以制一小腆之武庚尚敢有侮予者乎岂意变生不测绸缪之计适遗以摇荡之谋岂二叔未知吾经营王室之瘁乎吾向也拮据蓄租捋荼亦曰王室未成未有家室耳彼固亲见之者也今家室成矣而仍使我谯谯翛翛而杀且敝使我室翘翘而危之甚使风雨漂摇而内变外患之总至此固非寻常意料之所及我于此时维音哓哓愬于王而已盖名为责武庚故开口呼鸱鸮而其意寔沈痛于二叔之助逆而有难于显言者不觉其言之痛切至斯也
　　鸱鸮四章章五句
　　自金縢之篇曰我之弗辟我无以告我先王孔传读辟为诛辟以居东为东征马融郑康成读辟为避居东都集传主孔说而晚年与蔡九峰帖谓宜从郑氏窃尝详考当日时势叅之经传知朱子晚年之论定者是也有从孔传而谓二叔流言与武庚之叛不是两时者夫成王虽少贤主也二叔突然称兵云将不利孺子其信之乎汉昭帝犹识上官杰毁霍光之诬况在成王书曰管叔及其群弟流言于国中盖辇毂之下奸人宻布互相传播以达于王而不知主名者谁也若流言时便起晋阳之甲则当云宣言声言非流言矣谬一也且公何忍逆料流言必由管叔乎即或知之便诛叔以灭口是益成王之疑也夫居东二年鸱鸮作而王疑犹未释然斯时肯授公以兵乎而曰疑者聴其疑天下未安公当以兵安之则后世之拜表辄行矣谬二也周公既去以重任付之二公二公亦周公也甘棠治内鹰治外灭此小腆裕如也而况齐鲁虞虢陈魏诸贤侯皆与宻迩而后儒恐武庚长驱入镐谬三也书曰王迎公归嵗则大熟则公还朝当在九月东山诗曰仓庚于飞熠耀其羽公之东归当在二月如以还朝东征为一年事是奏凯而还顿兵郊外咫尺不见天子自二月至九月必天子郊迎而后入也何以为周公且东山既平而犹曰风雨漂摇耶谬四也或又曰大臣去位王何以不留而居东者果谁东也谓在东都则洛邑未营谓在东鲁则公未之鲁嗟乎为此说者得毋以公之居东若后世大臣削夺杜门扫迹者哉成王疑公未尝诮公也意是时公必请命于王为镇抚东土而行公岂欲显成王之过哉诗曰衮衣绣裳又曰赤舄几几非待罪之服明矣然则何以知其为东都也洛邑未营东土则在版籍郑曰避居东都从后之辞耳居东二年不特罪人斯得并所谓涧水东瀍水西周览无遗后此作邑已预计于此时而谓王不留公公不居东土谬五也狼跋云公孙硕肤孙者避也即我之弗辟之辟也如叔谤公公曰我不杀叔无以告我先王其词尚有成王哉且夫周公非不可矶者也摄政之时叔如贻书让公谓权位太重得毋不利孺子则公将兴兵诛之乎抑反覆开谕之乎即居东二年已得其状意必使人晓之而坚不可动是公未尝不欲生之而叔已絶其生之路风雷变成王悟公还朝叔益不自安遂挟武庚而叛故书金縢之后大诰次之诗七月之后鸱鸮次之东山破斧又次之乃学者独疑经而信孔传其谬六也或又以东土为东郊则书言王出郊者驰驿召公王出郊以俟之耳出郊天雨反风不待公之至也以为公先在郊其谬七也今以周公居东东征前后考之书传谓公居摄一年救乱二年克殷三年伐奄其说是也六年春营洛是年冬洛邑成七年留治洛然则流言当在元年罪人斯得当在二年鸱鸮之作当在三年是年秋公还朝管蔡叛即以是年冬东征也制作礼乐当在七年盖成王年十三践祚至此年已二十四矣而说者乃疑公摄政七年无日不在东营洛迁顽制礼作乐日亦不足谬八也其余诸论尚多皆主孔传无一而可者也
　　东山周公东征也　周公东征三年而归劳归士大夫美之故作是诗也
　　一章言其完也二章言其思也三章言其室家之望女也四章乐男女之得及时也君子之于人序其情而悯其劳所以说也说以使民民忘其死其唯东山乎
　　此诗周公所自作言其完者归士完全也言其思者征夫思其室家也室家望女则室家之望征夫也男女及时各遂其愿也而完字尤为一篇之纲战危事也东山之役设有死伤虽奏凯西旋而父之哭其子妇之哭其夫者多矣周公之心天地父母之心也岂舍哀死悯伤寡妇孤儿之隠而专论其室家之情好哉诚以仁义之师又好谋而成故在彼无屠戮之在我无舆尸之凶全师而出亦全师而还及其既归劳士也但言其室家悬望之苦男女及时之乐而他无闻焉则斯时父庆其子兄庆其弟里闾族党之相欢乐无不包举其中盖惟我能胜人然后可以不妄杀亦惟不忍杀人然后不为人杀之智之尽仁之至也嗟乎如东山之捷者有之矣能如周公之完师而还有几人哉
　　正云篇中屡言室家男女之情而不及父母与小雅劳使还役之诗异何也古者征役逾时则返至三年之乆则父母或有存亡之感上之人不忍形容歌咏者矣自古无别父母之诗盖人子之所不忍言也即此见圣人之曲尽人情而止于义理之极矣正言父母以及家室杕杜之所以为雅也言家室而已包括父母东山之所以为风也其义一也
　　首四句宜作周公自言若述军士之词便于三四章有碍言我来遇雨则军士之苦自见　一章首四句言方启行也故下云我东曰归二章言在途益乆归心益急故下云伊可懐也三章言家已迩而将至也故下云我征聿至每章重述一过一步近一步至末章则东山零雨是追忆之境
　　一章言我之自东而来也征途既逺零雨又蒙尔征夫莫不曰我东曰归我心西悲然捷音已达于京畿斯时我室家皆制彼裳衣以待我而知我勿事行枚也因采桑而见蜎蜎之蠋在于桑野皆相谓曰彼敦然独宿之人亦在车下矣在车下则启行而来矣此制裳衣是室家初闻捷音喜而豫待三章妇叹则望乆不至而叹也洒埽则裳衣既成而修洁其室也立言之叙如此
　　二章从征夫意中悬空说出无限凄凉景况宛然在目可惊可畏然归心孔亟不觉可畏转觉可懐盖旅人在途心已在家极不堪景都是可亲可爱也　此二畆半在田之室庐也下章穹窒洒埽则二畆半在邑之室也程说自明
　　三章皆周公之言末二句述征夫之言也以为鹳鸣于垤矣尔征夫之妇亦叹于室矣妇知其夫将归莫不洒埽庭除涂塞墙壁以待征夫之至而唯恐其不至也我征东之师忽已至焉乐何如耶斯时征夫见此苦烝在栗薪之上当必曰自我不见于今已三年矣苦栗薪西土常物人当羇旅初归见家乡一物觉心开目爽况家人骨月之重聚耶或疑不合室家望女之防不知鹳鸣三句是言其望而下正慰其望也
　　四章尔雅注及埤雅皆以熠燿为萤朱子以碍熠燿其羽故更之曰鲜明也盖前此一路东来零雨不已至此则春光晴好景物鲜妍周公着熠燿二字便见日丽禽飞恰与皇驳之马九十之仪相映昏礼依毛公霜降逆女冰泮杀止自九月至二月皆昏姻之期东归之时适当春仲犹未过时一时嫁娶俱行新旧对说言无人不遂其愿也
　　东山四章章十六句
　　破斧美周公也　周大夫以恶四国焉
　　后序谓周大夫恶四国其说诚非朱子谓作于军士是也盖此东征之将弁有明礼义深知周公之心而托为军士之辞也首序尽之书多士云昔朕来自奄予大降尔四国民命多方云告尔四国多方则四国俱指管蔡商奄此传之所本也
　　首二句作喝起之势下四句是释其所以如此也盖禄父诛管蔡戮几于破斧缺斨不知周公者以为近于寡恩矣而抑知公之东征诛一二人之不正者使天下之人皆归于正以共享承平之福其所以哀天下者甚大破斧缺斨岂得已哉说一哀字见其征诛所及乃其恻怛慈爱之意遍满宇内也寔从上文皇字看出
　　兵凶事也曰嘉曰休犹之刑曰祥杀曰义也
　　破斧三章章六句
　　诗缉斧斨樵苏之用不言弓矢干戈矛防而专言斧斨锜銶者盖东征之师不尚杀戮许氏谦主其说按武王之伐殷也民苦纣虐乆矣王师之来如苗待雨若东山之役纣恶既消故君生感禄父有必死之志顽民有从义之心加以管蔡霍奄徐淮夷诸国方且以文考忠贞周家臣节为辞武王之取殷归罪周公太公成之者而周公亲总六师以片词解散其党吾知难也观于既平之后犹营洛邑以处顽民则此日之时势可知矣故谓东征而未有诛杀者非也然公仁人也全借兵力则先轸优为之何必周公公于此时手提京旅又合庶邦友君尹氏御事兵力既强战则必胜可以旦夕灭之而必迟之三年即多士所谓予大降尔四国民命予惟不尔杀之心也始之以文告继之以招抚而礼义之所不能谕者然后以兵兵之而犹不忍妄动多杀也如他书所载客有献微言于周公公曰唯唯明日兴师而诛管蔡盖相机而动极其神速于是禄父杀而殷民之望絶矣管叔诛而乌合之众散矣若奄若徐戎淮夷不过传檄而定絶不费手易所谓神武者非耶毛升曰此诗乃东征之后四国之中有知周公之心者作此以美之也四国管蔡商奄也既破我斧又缺我斨言周家兵力之强我虽有斧斨无所用之犹所谓矢尽絶乃写一时败北耳然周公之东征也乃所以正我四国之人心而哀之所以变化我四国为恶之心而使之嘉美所以敛固我四国涣散之心而使之休美也岂有意杀之哉是周公不忍杀人之心四国中知礼义者亦深服之也存之以备通经者采择焉
　　伐柯美周公也　周大夫刺朝廷之不知也
　　诸家从后序刺朝廷之说笺谓诗作于风雷之后犹疑周公故刺之不知风雷之后即启金縢王即悟公即归矣程子谓作于既得罪人之后刺不知所以还周公之道诗故周公将归贻诗二公说皆未安诗学周公居东以礼化民昏姻其一节耳岂周公未之东土娶妻无行媒耶皆说之不可从者且诗无美刺并举之例也
　　一章此深喜周公之得见也匪斧无以伐柯匪媒无以娶妻以比匪流言之变则无以见周公也或疑近于幸灾乐祸不知东人喜见周公之至而无以形容之一若流言之人直为我作见周公之合者无异斧之于柯媒之于娶也
　　二章当为兴不必防上章来上章喜其至此章乐其教也伐柯伐柯即此旧有之柯一视效之而其柯已成可见其则不逺也我觏周公而公之教我即此旧有之礼制一整顿而笾豆已秩然有践矣岂必逺人以为教哉盖分陜之时教化大行公至东土再为整饬而礼教焕然一新其实即其旧有之规模而详悉示之耳非有所加也故中庸引之以为道不逺人之喻专言笾豆举一以该其全也圣人过化存神不待后此制礼作乐而礼教东矣他日迁顽民于此得毋欲其薰炙此邦之风俗乎
　　伐柯二章章四句
