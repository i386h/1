<!-- { "loadSidebar": true } -->
　　集传于郑世系言郑武公又得桧虢之地及叙桧又云桧为郑桓公所灭按郑之灭桧史记韩非说苑公羊皆载其事然皆不可信惟郑语云桓公为司徒甚得周众问于史伯曰王室多故余惧及焉其何所可以逃死史伯对曰虢叔恃势桧仲恃险而加之以贪冒君若寄孥与贿必将背君君若以成周之众奉辞伐罪无不克矣公说乃东寄孥与贿虢桧受之十邑皆有寄地盖郑欲取虢桧而无名故先有所寄俟其负约以为兵端而灭之此史伯之谋也故郑之灭桧韦昭陆徳明孔頴达皆言武公朱子谱郑则是而谱桧则非也武公之得虢桧经无明文公羊传先郑伯有善于桧公者通乎夫人以取其国而迁郑焉按周语富辰谏王以狄女为后有桧由叔妘由郑姬之言然谓其同姓相娶而已韦昭注乃引公羊以实之果尔则更甚于熊赀之灭息安得谓贤君又何氏楷据竹书云幽王死虢公立王子余臣平王四年郑灭虢桧为其党因并灭之今据国史之文断之而知其不然东迁时秦襄公晋文侯郑桓公父子皆力战勤王而虢桧之君无闻虢桧微弱岂能立君与诸侯抗其为郑武灭也背郑负约故武公兴王师灭之而王即以其地赐郑故郑语首篇史伯所料秦晋齐楚皆有归结独于郑反不叙明盖以不出史伯之所料无容再赘也文家以阙处见全者此类是也若集传引苏氏谓桧风皆为郑作如邶鄘之于卫则子由初无此说矣
　　羔裘大夫以道去其君也　国小而迫君不用道好絜其衣服逍遥游燕而不能自强于政治故作是诗也
　　桧国小迫于强大王室衰微渐相并吞观郑桓公之欲逃死则知当日之时势矣乃逍遥游燕饰其衣服孟子所谓及是时般乐怠傲者大夫以国无善政不用其言而去之去之而又思之且告以去之之故以冀君之一悟可谓得去国之道矣
　　桧君以朝服游燕而以朝天子之服视朝只首二语桧君不善已可槩见与忧勤惕厉正相反也其燕乐之日正君子忧戚之时劳心忉忉时事国势无不可忧心忧之口不忍言之而不得不出于一去以自洁其身也后序删去以道去其君岂不尔思无着落二章在堂路寝也桧君但日出视朝退适路寝而已无所事也三章如膏有曜只就羔裘上一摹写而可悼处已见觉对此羔裘凄然欲絶
　　羔裘三章章四句
　　素冠刺不能三年也
　　周道亲亲及其衰也至不能行三年之丧桧诗作于东迁之前去文武未逺而世变至此昔时所为庸行无竒今直视为祥麟威凤欲见之而不可得又何怪春秋之以丧婚以丧聘者乎夫子特存此诗以扶世道云
　　贤者遭丧独行古礼而人转以为怪也故欲得一素冠之棘人为同心之助焉一叚目击浇风望古悲涕都于一庶字中传出传云庶幸也笺増一觊字盖未得见之而想其或一见之也想见其冠想见其骨立之状惟其不得见而想其一见所以劳心慱慱也不必用转语即一庶字而劳心之故已在其中
　　二章曰我心伤悲兮非不得见而伤悲也言庶得见此素衣之人使我之心相与伤悲也伤悲即栾栾所感在彼为栾栾在我为伤悲夫子见齐衰者虽少必作过之必趋即伤悲之意滕文公顔色之戚哭泣之哀吊者大悦亦所谓伤悲也平日犹然而况己亦遭丧者乎
　　王氏诗亿蕴结犹郁结也见人之素韠而我之哀痛郁结而不可解也如一言其心之一也诗人在终慕之后见人之素而我心辗转伤悲而郁结以人之哀感己之哀自有所不能已也
　　二章素衣当从笺作素裳裳素则韠亦素故三章曰素韠
　　素冠三章章三句
　　隰有苌楚疾恣也　国人疾其君之淫恣而思无情欲者也
　　按说文恣纵也序曰疾恣何以见疾其君之淫恣后序妄増淫字耳盖先王之制用民之力嵗不过三日讲武各有其时惟骄恣则土木游畋无所不至政之所以繁也周制什一而赋惟纵恣则横征酷敛无有醉饱赋之所以重也
　　诗不言君之恣而但示以己之苦亦不明言己之苦而但言草木之乐并不言我以有知而苦但言草木以无知而乐而己之苦难堪谁使之然哉疾恣之义跃如无知二字包含不尽有赋役不及意
　　无家无室言无家室之累也凡啼饥号寒种种愁苦都在言下
　　隰有苌楚三章章四句
　　匪风思周道也　国小政乱忧及祸难而思周道焉诗人之意思文武之道也笺云周道文武之政令也一章安溪李氏云言匪风也而有震动之声匪车也而有颠偈之势斥政之乱而人不之安也文武之道布在方策而平王东迁新政溃乱絶无仰法文武之心故诗人顾瞻文武之善政而心怛也周道犹是而已非文武之君周召之臣矣显谟承烈如在目前特任其废坠无振兴者耳故下文有西归之懐也三章诗作于东迁之初斯时诸侯未尝忘周总以周失其政文武之治不可复见耳西归者西归于周而欲兴其道也笺云能辅周道治民者是也懐归也好音美名也犹云以周召称之以忠义许之耳
　　匪风三章章四句
　　桧之入郑在平王东迁时郑武既灭其国此桧风四篇留周之柱下其后太史于故府得之仲尼删述存此以列于经虢桧同灭于郑而桧风独存幸也
　　桧国四篇十二章四十五句
　　曹
　　桧曹皆小国曹立国五百八十九年至曹伯阳灭于宋景其于春秋数数见而编诗后于桧者盖桧亡于平王之初桧灭而强凌弱大并小五伯之所以兴也曹亡于鲁哀公十一年曹亡而诸国殆尽七雄之所以起也陈氏傅良曰桧亡东周之始曹亡春秋之终夫子删诗系桧曹于国风之后于桧之卒篇曰思周道也伤天下之无王也于曹之卒篇曰思治也伤天下之无伯也夫所谓伤天下之无伯者下泉之诗人其伤者天下无郇伯以其时晋伯之不义而小国困也圣人所伤者天下并无桓文以孔子之世晋伯衰而小国就尽也
　　蜉蝣刺奢也　昭公国小而迫无法以自守好奢而任小人将无所依焉
　　郑谱既以为昭公诗又云蜉蝣至下泉共公时作自相矛盾朱子疑之按昭公当齐桓初伯无役不从非如郑之逃蔡之溃也今以朝生暮死之蜉蝣况之毋乃不类即指共公亦未有以见必然也盖曹小国四诗虽存而世次无序国史编诗虽知其作诗之防而无以定为何公之朝阙疑而慎言其余乃见首序之可信
　　蜉蝣朝生暮死之虫蜉蝣之羽其整洁如衣裳楚楚人之修饰衣裳犹之蜉蝣也予忧方深矣只一忧字已括尚华饰而非乆逺意盖作法于俭犹恐渐奢作法于奢何以示后强大犹不堪此况曹之国小而偪乎无逺虑者有近忧一时绚烂不过如蜉蝣之游息耳君于我谋归处之道国奢示之以俭国俭示之以礼庶几可常居止也衣裳只举其一端凡意之所娱者无不如是朱子所谓玩细娱也细对逺大而言极意娱乐未有不忽于逺大者
　　归息谓谋所以归息于此而不迁也盖不奢不俭无过不及乃可以止息之道
　　蜉蝣黄黑色安得云如雪按阅与穴通管子曰掘阅得玉是也蜉蝣初出之色无考意者初出穴时色白后变为楚楚采采耳说往也言人君之道以诚确为基以朴素为质如物之初生无所渐染洁白自完则可大可乆无所往而不宜也来即我谋其归说之道不出乎此
　　蜉蝣三章章四句
　　候人刺近小人也　共公逺君子而近小人焉
　　后序以为刺共公诗学辨之曰晋语楚令尹子玉请止狐偃王曰不可曹诗曰彼其之子不遂其媾邮之也楚成与曹共同时岂有曹之新诗而楚成已成诵在口者其说是也按晋文公入曹数其不用僖负覊而乘轩者三百人盖晋文用曹诗以讥共公非即以此诗为刺共公之诗不然曹小国安得乘轩如此之多也
　　序云刺近小人则当以近小人为主前三章俱就近小人上一气赶到荟蔚朝隮未用季女斯饥结出君子之逺故首章不必夹入逺君子
　　候人何戈与祋乃示以小人当居之位能尽之职此正所谓称其服遂其媾也彼其之子不以一长自効而竟三百赤芾乎赤芾大夫以上服之三百言芾之多
　　二三章俱承赤芾来言鹈贪而出入泥涂濡翼求食乃其分也今则因人以饱不濡其翼身则逸矣然非分矣以兴小人贪而下位因材効力乃为称也今则赤芾其服服则美矣然不称矣
　　以贤人从仕则曰公侯好仇以不肖窃位则曰不遂其媾遂称也不遂者犹云大家婢为夫人举止羞澁也
　　末章总承上二章言不称不遂而公然居之者由人君宠防之深也宠防在小人则摈弃在君子自然之势也荟蔚集传云草木众多谓小人连类而升秽杂之甚也南山象崇髙之位复有云气防之君假以气焰也婉娈言其美季女言其贞正与荟蔚相反势非崇髙君复摈弃则长斯饥而已
　　候人四章章四句
　　叶氏谓汉世文章未有引诗序惟黄初四年有共公逺君子近小人之说盖卫宏诗序至魏始行此说本之郑氏樵然亦非是按张衡西京赋云独俭啬以龌龊忘蟋蟀之谓何盖用蟋蟀序意也坊记云以此坊民妇犹有不至者又明用东门之杨诗序至于左传孟子孔丛子往往与序合集矢于宏宏不任受也
　　鸤鸠刺不壹也　在位之君子用心之不壹也
　　素厌后序陈古刺今之说惟此篇则信其不诬何也曹为小国安得如是君子如不在曹何以列于曹风如谓孟子生于邹不以地限则国史必稽其名史传当详其事且所谓正四国正国人胡不万年则必在上之人而共公以前所谓淑人君子者实无足以当此则序以为陈古之君子以讽刺今之不能为君子者宜非凿空之说且诗无有既称淑人复称君子惟此诗与小雅鼓钟篇皆望古遥集极思慕之致也一章仪一者有常度也所处之地所接之人不一而在我之威仪皆有其常度即其仪之一见其心之固诚中而形非色庄也于首章说明下章说威仪处都是说心不必再提出心矣仪之一者敬之形于外者也心之一者敬之积于中者也兼内外方完得敬盖以全体言之也
　　二章七子有在梅者梅善木也喻醇良之民而君子不敢恃也君子全体只一心如结见之而心形容不出故于仪一上见之而仪又形容不尽又于其带其弁上见之连用三其字低回反覆纯是一敬不以民易治而生怠肆之心也
　　三章七子有在棘者棘恶木也喻顽梗之民而君子不敢伤也喜怒当于理容止可师作事可法其威仪总无一差忒故人之不正者归于正也四国犹然况吾国乎统括之曰仪一一逐件细细检过尽有不一处而未尝忒也乃见其一也
　　四章其子有在榛者榛杂木也喻平常之民而君子不敢忽也惟正已以正国人能如是虽万年以此守国可矣何待他求乎正字上有正已一层故不言威仪
　　鸤鸠四章章六句
　　曹叔振铎亲受文王后妃之教意者作为此诗以训子孙而曹人至今传之凡威仪之不饬者则诵此诗以警之也今味其辞诚缉熈敬止之遗故大学引其第三章以发明治国齐家之防欤又淮南子云贾多端则贪工多技则穷心不一也其仪一兮心如结兮君子也夫此犹不失诗意而诗故以君子美公子臧蠡测以为美周公而诗亿以为美僖负覊皆非然也
　　下泉思治也　曹人疾共公侵刻下民不得其所忧而思明王贤伯也
　　孔丛子曰于下泉见乱世之思明君也
