<!-- { "loadSidebar": true } -->
　　维清　序曰奏象舞也【象舞一名象武礼仲尼燕居篇曰下管象武是也　严氏云古乐歌者在上以人歌者皆曰升歌亦曰登歌匏竹在下以管奏者皆曰下管春官大师帅瞽登歌下管奏乐器益稷篇下管鼗鼓是也清庙以人歌之自宜升象以管奏之自宜下凡乐皆有堂上堂下之奏也　左传呉季札来聘见舞象箾南籥者文王乐也又见舞韶乐者舜乐也象有箾韶亦有箾凡以竿击人曰箾即所谓干舞也执籥以舞谓之籥舞舞象箾而歌维清盖以诗为乐章与舞人为节若舞籥则歌二南鼓钟之诗所谓以籥以南是也凡武舞左执朱干右秉玉戚文舞则左执籥右秉翟故知象箾之舞为武舞矣　郝氏云乐有歌有舞歌以为声舞以为容声容备谓之奏容所以象也有战伐之功则舞以象之如文王戡黎伐崇遏宻大雅云文王受命有此武功故象以舞而此其歌也　苏氏谓文王之舞谓之象武王之舞谓之武记曰十三舞勺勺大武也十五舞象象象箾也】
　　维清缉熙文王之典肇禋迄用有成维周之祯
　　【朱注赋也毛传缺　清清明也缉续熙明也　郝氏云文王之典造周之法也治岐之政二南之化皆是也　何氏云清即清庙也文王之典犹云文王之故事也此盖据象舞而言文王受命有此武功故次第象之为舞而奏于清庙之中今庙中声容接续而昭明者皆文王之典故也　孔云禋祭天之名周礼以禋祀祀昊天上帝　郑云文王始祭天而枝伐也按枝伐谓伐其枝以弱其势即伐崇之类皇矣篇于伐崇曰是类是祃类即祭天也　迄用有成谓至今日周能成此王业也】
　　【愚按缉熙言文王之德谓其光明始终如一也其曰文王典者盖以其生平事功写之于乐者是也功德极盛宜王而不王故季札曰美哉犹有憾也呜呼札之所以为憾正文王之所以为缉熙乎　祯者吉之先见者也盖自文王得以专征祭天其后王业以成至今以禋祀祀昊天上帝实始于此岂非周之祯乎大雅称后稷肇祀而以配天此称文王肇禋而以配上帝皆追功始也】
　　维清一章五句【朱子以为亦祭文王之诗而谓诗中未见奏象舞之意且疑有缺文愚按诗于前二章皆称文王之德而此章称文王之典典所以载事功者也孔子曰升歌清庙示德也下而管象示事也白虎通云歌在堂上舞在堂下歌者象德舞者象功君子上德而下功也前二章之为歌则此章之为舞可知矣】
　　烈文　序曰成王即政诸侯助祭也【欧阳子以为成王初见于庙诸侯来助祭既祭而君臣受福自相勅戒之词　按成王七年周公留洛王始亲揽大政诸侯来朝王率之以祭于祖考此祭而献诸侯之诗此诸侯犹多盟津之诸侯往往身佐文武以定天下故先称美之乃告戒之　考本纪注徐广云武王克商二年而崩皇甫谧云武王定位元年嵗在乙酉六年庚寅崩正如谧言武王克殷才六年耳烈文作于成王即政之初年则孟津诸侯固多存者】
　　烈文辟公锡兹祉福惠我无疆子孙保之　无封靡于尔邦维王其崇之念兹戎功继序其皇之　无竞维人四方其训之不显维德百辟其刑之于乎前王不忘【朱注赋也毛传缺　烈光也　曽传灿曰烈武功也文文德也二字称辟公之功德　祉尔雅疏云繁多之福也朱子以祉福即祭毕受福也惠我指诸侯助祭告成而使我受福无疆至于子孙犹能保有之也朱注封专利以自封殖也靡汰侈也崇尊尚也戎大皇大也念汝有此助祭锡福之大功则使汝之子孙继序而益大之也】
　　【毛云竞彊也训道也前王武王也无竞惟人者言宣力四方皆得其人莫与之争彊也　训通作驯即顺也不通作丕大也刑法也】
　　【愚按锡字上下通用如纳锡大圭锡马蕃庶之类皆自下锡上锡兹祉福言我祭而受福皆助祭者有以锡之是辟公之惠我也以及我子孙世世保之所谓惠我无疆也　孟津诸侯皆与前王共定天下者非戎功乎上文言辟公之惠保我子孙此则因我子孙而属望辟公之子孙皆能保其邦也无封无靡所以保也王指前王谓前王崇尔之戎功俾尔有邦念兹戎功其致此者甚艰尔子孙继序者宜恢张前烈以益皇之则不徒保之而已盖深致祝愿之辞　无竞四句是一串语谓今之辟公皆前王共事之人也前王惟能得人故无与之竞四方其训皆人为之也辟公所以归心前王者以有前王之德也前王聿修厥徳不期显而显百辟其刑皆德致之也今日庙中助祭者谁非其人而被之声容孰非其德耶凡在庙者皆愀然如见前王焉虽百世其能忘之乎不忘前王我子孙与辟公继序所宜共勉之也】
　　烈文一章十三句【朱注谓此篇以公疆两韵相叶未审当作何读意亦可互用也陆圻云二韵通用但此篇皆于单句用韵而双句不用韵亦变体也】
　　【愚按欧阳公分作二章一章八句一章六句以前八句为君勅其臣之辞后六句为臣戒其君之辞夫颂所以歌于庙中者也其体庄而直若以为君臣交相勅戒之诗不知使一人并歌之乎则词义难分抑分两人逓歌之乎何氏谓与载见篇同为一时之作彼为庙中赞劳之语此则诸侯事毕将行当陛辞之时因而交相勅戒若然则当入大雅不为颂矣即大雅有赠答之诗亦各自成篇若共为一篇者除江汉之外不再见也吾以此为劳勉助祭之诗然称诵祖德居多故为庙中之乐歌】
　　天作　序曰祀先王先公也【郝氏云以此为四时之祭时祭则四亲与太祖而祧庙不与成王之时时祭当自太王以下上及后稷先公指后稷先王指大王以下也然诗止颂太王文王不及后稷王季者举王迹所自起功德最著者歌于太王文王庙耳　朱子但谓祀太王之诗而不兼文王亦疑其不应遗王季也　邹氏云序増入诗中所无之先公注又偏遗诗中所有之文王均之莽矣此祀岐山之乐歌也天子为百神主岐山王气攸钟岂容无祭祭岂容无乐章不言及王季者所重在岐山故止挈首尾二君言之也】
　　天作高山太王荒之彼作矣文王康之彼徂矣岐有夷之行子孙保之
　　【朱注赋也毛传缺　高山谓岐山也　张叔翘云周家王业实始于岐故大雅歌其帝省周颂谓之天作荒治也治荒曰荒犹治乱曰乱也　彼作字训起言太王始起而居此地也　严氏云迁岐非得已而】
　　【周以岐兴诗人谓是非人力所为故言天作之也陆元辅云徂一作岨后汉朱辅上疏引此诗云彼岨者岐有夷之行　朱注徂险僻之意夷平也行路也言彼险僻之岐山人归者众而有平易之道路　严氏云凡成功告神明之颂多言子孙保守盖子孙能保守则可以慰祖宗之心矣】
　　【愚按作剏也言太王剏业于岐文王嗣兴有惠鲜怀保之政以康而安之使其民有固志也　徂往也言为四方所趋附而归往使岐山遂成坦途也　説苑尹文对齐宣王引此诗曰岐有夷之行子孙其保之是以彼徂矣为一句岐有夷之行为一句　如尹文之説所谓文王康之也惟康之故民归之者日众而岐有夷之行也】
　　天作一章七句【旧注徂矣为句朱子以徂作阻连岐字为句据朱辅疏当从朱据説苑当从旧　陆圻云行与荒康为韵末句独收无韵今乐府煞语尾声多有不用前韵者亦此例】
　　昊天有成命　序曰郊祀天地也【古者冬至合祀天地于郊此诗颂昊天而不及地如人称父而不及母统于尊也故曰郊社之礼所以事上帝也成王云者犹大雅下武云成王之孚书酒诰云成王畏相皆成就之义非成王诵也　朱子据国语叔向引此诗而言曰是道成王之德也成王能明文昭定武烈者也以此为祀成王之诗　邹氏云竹书纪康王三年告禘于先王更定乐章此是已　郝氏云郊庙之歌周公所定一代宪章后王诗焉得列天作我将之间周颂三十一篇无康王以后诗泥文王解引国语为征按国语解成字之义无以辨其必为成王诵也其云德让信寛固和皆所以基命成其为王者也若皆为美王诵则二后不过应受而成王功德逺过祖考岂诗人立言之意周家基命由二后苏子瞻谓成王非基命之主是矣又据商颂祀武丁谓周颂亦当有康王以后之诗夫商颂古乐仅存无容再删周公所定内外百祀之乐夫子删存止三十一篇焉得更有后人制作杂其中即有之亦当附小毖载芟之后不宜搀入祖考庙乐之前若然则颂亦错乱矣岂但序不足信乎又据周礼圜丘方泽谓天地不当合祀夫周礼非周公之书承讹久矣凡庙祀考妣合食王者父天母地母不得别父地不得殊天阴不得离阳妻不得违夫此理甚明今拘周礼谓天地当分祀则自不肯以此诗为郊祀天地之诗矣或曰周郊配稷诗不及稷何也献祖之乐当与祀天异思文所以献稷也】
　　昊天有成命二后受之成王不敢康夙夜基命宥密于缉熙单厥心肆其靖之
　　【朱注赋也毛传缺　毛云二后文武也基始也宥寛也宻宁也　郑云昊天天大号也有成命者言周自后稷之生已有天命也文王武王受之施行道德成此王功不敢自安逸也　夙夜谓早兴夜寐不敢懈倦基者积累乎下以承借乎上者也命即有成命之命　宻新书作谧説文云无声也礼仲尼燕居篇孔子曰夙夜基命宥宻无声之乐也　缉熙谓继续光明也文武相继其光益显书顾命篇谓昔君文王武王宣重光是也　单通作殚尽也谓二后之德业既已光被宇内而于民物逺迩之际犹无所不尽其心也　靖安也承二后之功德至今日犹共享安静之福指成王祭时而言】
　　【愚按宥者举天下皆在其覆冒之中宻者不示人以功德所谓隂行善也此颂文王缉熙颂武王能继文也成王指武上章文王康之此言武王不敢以为康也】
　　昊天有成命一章七句【朱子疑为祀成王之诗又云昊天有成命之类便是康王诗】
　　【愚按班固云成康殁而颂声寝盖颂所以行礼而作乐自周公制作之后礼乐明备后王遵用旧文故虽有成康之贤殁而不更作乐章也竹书纪康王三年吉禘于先王更定乐章亦更定之耳未闻作也雄谓康王之时颂夸作于下此不过以下媚上称功诵德之辞故曰夸作周德其衰矣名为夸作圣人岂复存而不删乎或据执竞篇不显成康为指成王诵康王钊若然则召南何彼秾矣篇所称平王之孙定是东迁之平王耶】
　　我将　序曰祀文王于明堂也【朱注此宗祀文王于明堂以配上帝之乐歌　陈祥道云先王之于天尊而逺之故祀于郊而配以祖亲而近之故祀于明堂而配以父尊尊亲亲周道备矣然则郊者古礼而明堂周制也周公以义起之也　朱注凡言上帝者总昊天上帝与五帝言之皆称上帝也如周礼嵗有九祭其四为祭天其五为祭五帝易则但云享上帝未尝分别如圣人亨以享上帝殷荐之上帝以配祖考以此观之凡説上帝者是总説帝也　孔云此言祀文王于明堂谓大享也按月令季秋大享帝盖以兼昊天上帝与五帝而祭之故曰大享　宗祀者程子谓以宗庙之礼享之朱子亦谓祭于屋下而以神祗祭之】
　　【愚按上帝兼昊天上帝与五帝之称虽兼祀五帝而以昊天上帝为主故篇中但言天】
　　我将我享维羊维牛维天其右之　仪式刑文王之典日靖四方伊嘏文王既右享之　我其夙夜畏天之威于时保之
