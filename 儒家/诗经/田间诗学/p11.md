<!-- { "loadSidebar": true } -->
　　【毛云孙子仲谓公孙文仲也　郑云平陈与宋衞使告宋曰君为主敝邑以赋与陈蔡从　时陈与衞相睦宋与郑有仇衞欲伐郑使宋为主以是陈尚未从宋故先合二国之好而后进兵也　何氏云先是平陈与宋即往伐郑既五日而还鲁公子翚帅师来会复往伐郑自夏而秋仅隔一时耳必师归在途又闻后命未得班师故曰不我以归也】
　　爰居爰处爰丧其马于以求之于林之下
　　【居者久居处者暂止言不我以归或久或暂总之无还日也　丧马谓身死马去唐诗所谓去时鞍马别人骑也　郑云军行必依山林求其故处近得之此葢嘱家人以后事也左传蹇叔哭送其子曰晋人御师必于殽必死是间余收尔骨焉即此意也】
　　死生契阔与子成説执子之手与子偕老
　　【契合也阔疏也犹言离也言夫妇之情死生以之虽有合有离终不相弃成説谓夙誓之言执手而期以俱老葢欲有合无离而白首同归也】
　　【愚按成説谓已成之説约以死生契阔毋相忘也又申以偕老之誓今则中道弃捐不能践前语矣】
　　于嗟阔兮不我活兮于嗟洵兮不我信兮
　　【愚按此承上章言向以契阔为忧今所忧者岂惟阔兮且生还无望矣复申之曰洵哉不得生还矣昔日之成説不足信矣】
　　击鼓五章章四句【何氏谓伐郑之师既归在途复闻再往军中寓书与家人诀别之词后三章皆家书中语也】
　　【愚按左氏鲁众仲对隠公曰州吁阻兵而安忍阻兵无众安忍无亲众叛亲离难以济矣观此诗畔离之端已兆于此】
　　凯风　序云美孝子也衞之淫风流行虽有七子之母犹不能安其室故美七子能尽其孝道以慰其母心而成其志尔【季氏云衞有七子不能安其母之心故作此诗以自责无怨言也】
　　凯风自南吹彼棘心棘心夭天母氏劬劳
　　【毛传兴也朱注比也　尔雅云南风谓之凯风葢南风长养万物万物喜乐故曰凯风　传云豫章以木称郡酸枣以棘名邦是酸枣即棘也　陆氏云棘性坚强费风之长其心之生更难于榦　白虎通云景风至棘造实吹彼棘心将以趣其造实也　母之养子于少时最为劳苦故于夭夭言劬劳也】
　　凯风自南吹彼棘薪母氏圣善我无令人
　　【朱注兴也下同　上章言棘心夭夭是棘之初生风长之也此言棘薪则棘长已成薪矣　棘而为薪则虽长大而不能成材明母氏之空劳也圣善明智贤淑之称】
　　爰有寒泉在浚之下有子七人母氏劳苦
　　【浚衞邑　通典云寒泉在濮阳东南浚城水经注云濮水枝津东迳浚城南而北去濮阳三十五里城侧有寒泉冈即诗所云寒泉在浚之下也　按濮水在衞之南属鄘地此为邶风邶在衞北疑别有浚非濮阳之浚也】
　　【愚按七子仰乳哺于母犹浚人仰汲饮于寒泉也寒泉以一勺给通邑而不倦犹母氏以一身养七子而忘劳葢至有子七人而母益重其劳苦矣】
　　睍睆黄鸟载好其音有子七人莫慰母心
　　【郝氏云睍睆羽好貌犹熠燿也大东云睆彼牵牛檀弓云华而睆皆明也谓鸟声误　内则曰父母之所下气怡声此以黄鸟兴者自怨不能和顔色顺词令鸟不如也】
　　【愚按莫犹无也谓鸟犹有音以悦人耳七子无可以慰母心也】
　　凯风四章章四句【季氏云孟子谓凯风亲之过小者也所谓过小必奉养有阙而其母愤怒诸子欲自劳苦非谓卫之淫风盛行而其母欲嫁也如此尚得谓小过哉】
　　【愚按丧服传云夫死妻穉子幼子无大功之亲妻得与之适人有子七人而欲适人似无此理季氏谓为一时愤怒之辞而序亦谓七子能慰母心以成其志则母亦固有志者也　从子勗仍云凯风盛于夏黄鸟啭于夏寒泉亦冽于夏此诗因即景而兴情之作】
　　雄雉　序曰刺衞宣公也淫乱不恤国事军旅数起大夫久役而作是诗【朱注谓妇人思其君子从役于外而作】
　　【愚按篇中既不见有军旅数起大夫久役之事亦无有妇人思其君子之情意为贤者逰宦于衞当宣公之时见其主昏国乱欲去而适有道之邦而不能去也故有始而自悔中而有思既而自解之辞】
　　雄雉于飞泄泄其羽我之懐矣自贻伊阻
　　【毛传兴也朱注同　陆氏云雉性耿介妒垄防疆虽飞不越分域一界之内要以一雄为长余者虽众莫敢鸣呴潘岳所谓画坟衍以分畿也泄通作曳飞不越域故有牵曳之象　毛云阻难也郑云懐安也愚按周官士执雉此葢仕衞之士以雄雉起兴嗟其泄泄飞不出域言不能逺举也于是悔其初至之时懐安不去而阻滞乱邦实自贻之患也】
　　雄雉于飞下上其音展矣君子实劳我心
　　【严氏云燕燕下上其音谓双燕相追逐而飞鸣也此言雄雉下上其音止是一雉之音或下或上也　雉飞不越分域故其鸣音近而可闻　朱注展诚也説文云转也惟此君子展转于懐也】
　　【愚按此言已身阻滞于衞如雉之飞不能逺举其音或上或下只在近地不相离也而我所向往之君子不能往见徒展转以劳心而已】
　　瞻彼日月悠悠我思道之云逺曷云能来
　　【朱注赋也】
　　【愚按雉飞虽不越域日月则逺近所共见也明明在望而终以道逺莫致惟付之悠悠之思而已奈之何哉】
　　百尔君子不知徳行不忮不求何用不臧
　　【朱注赋也　百尔君子泛指列国在位者而言】
　　【愚按此章因不能逺去复为自解以安身之辞谓既不能择地以行其道惟有随地以善其身耳凡今之在位者知何者为徳行乎但我能泯其忮害贪求之心则到处相容虽危邦亦可以免患矣】雄雉四章章四句
　　【愚按通篇未见有思行役之情末章不忮不求二句亦决非妇人语郑笺以为刺宣公宣淫之事益谬矣】
　　匏有苦叶　序曰刺衞宣公也公与夫人并为淫乱【朱子但云刺淫乱之诗】
　　【愚按非淫诗也当是媒氏以仲春会男女之无夫家者此守礼之士虽逾婚期不肯苟就而作是诗】
　　匏有苦叶济有深涉深则厉浅则揭
　　【毛传兴也朱注比也　匏苦匏也叔向曰苦匏不材于人共济而已　严氏云苦匏经霜其叶枯落然后干之腰以渡水今匏尚有苦叶则其匏未坚不可用也　朱注济渡处也毛云自股以上为涉以衣涉水曰厉谓由带以上也揭褰衣也】
　　【愚按礼霜降逆女冰泮杀止以九月至正月皆可为昏有过时不能行礼者媒氏以仲春会男女之无夫家者虽奔不禁奔者谓礼不备而成昏也以礼成昏犹之以匏济水水已深而匏未可用涉水者或厉或揭方便以从事亦犹仲春媒氏之会王者所以便民情也此章泛述其时事】
　　有弥济盈有鷕雉鸣济盈不濡轨雉鸣求其牡
　　【朱注比也　弥説文云满也　罗氏云雉耿介之禽应义气其鸣以颈相勾　化书云雉不再合信也毛氏朱子皆据尔雅文谓飞曰雌雄走曰牝牡雉鸣不求其雄而求异类之牡以比之淫　説文云轨车辙也辙车迹也毛云由辀以上为轨按曲礼尘不出轨以髙下言中庸车同轨以广狭言车轮髙六尺六寸轨居轮中若濡轨则水深三尺三寸也】
　　【愚按有弥言水之满济盈言渡水者之众　鷕者应声也雄唱雌和故鷕字从唯明非其雄不应也　书讥牝鸡诗刺雄狐左传秦筮伐晋亦曰获其雄狐又古乐府有雄兔脚扑搠雌兔眼迷离非以雌雄目走者耶求牡与求雄何异有鷕雉鸣象男之求女之应也　北方于水不甚深处皆以车渡子产以其乗舆济人于溱洧氓之诗曰淇水汤汤渐车帷裳皆可证也葢于仲春之时争往求婚譬之争涉水以求济而已独曳轮不前不欲苟且以从俗也彼有鷕之雉雌雄相感而鸣亦各求其牡耳言各有其偶非吾偶也】
　　雝雝鸣鴈旭日始旦士如归妻迨冰未泮
　　【朱注赋也　毛云纳采用鴈旭日始出谓大昕之时郑云昏礼自纳采至请期用昕亲迎用昏归妻者谓使之来归于己　家语云霜降而妇功成嫁娶者行焉冰泮农业起昏礼杀于此言士之娶妻当及九月霜降之后正月冰未泮涣之时】
　　【愚按称士者自重之辞鸣鴈旭旦必以礼也迨冰未泮必以时也惟其自命为士故不肯苟同于俗】
　　招招舟子人涉卬否人涉卬否卬须我友
　　【朱注比也　毛云招招号召之貌　郑云舟人之于号召当渡者犹媒人之会男女无夫家者使为妃匹也】
　　【愚按卬须我友是须其意中所欲得之女也女必待六礼备而行乃为士之所欲得者乃真我友也】匏有苦叶四章章四句【序言刺宣公夫人并为淫乱郑云夫人夷姜也胡嘉云刺淫之诗未有若苦叶之辞微矣岂有所避而然与】
　　【愚按春秋时淫乱不道未有如衞宣者诗人于新台无所避岂于此偏微其辞乎朱注直以为刺淫乱之诗此皆为雉鸣求其牡一语误耳】
　　谷风　序曰刺夫妇失道也衞人化其上淫于新昏而弃其旧室夫妇离絶国俗伤败焉【申培谓邶之良妇见弃于夫而作是诗】
　　习习谷风以阴以雨黾勉同心不宜有怒采葑采菲无以下体徳音莫违及尔同死
　　【毛传兴也朱注比也　习习连续不防所谓终风也谷风诗诂云风自谷出宋玉赋大风盛怒于土囊注谷曰也谷风盛怒之风也又加以隂以雨喻其夫之暴怒无休息也黾鼃也越王见怒鼃式之为其有气以喻奋跃从事而不自量力者勉强也曰黾勉者言虽力所不堪犹勉强为之其尽心于夫如此无处可致尔怒不宜者自信之词　葑即蔓菁菲似蓄一曰土瓜也】
　　【愚按葑菲根美可食叶不足观言人之采之者得无以下体之故乎以喻妇人宜取其徳不取其貌左传臼季引此二语谓取节焉可也　徳音莫违谓初时信誓之言皆好语也言犹在耳其忍违乎及尔同死此信誓之言也】
　　行道迟迟中心有违不逺伊尔薄送我畿谁谓荼苦其甘如荠宴尔新昏如兄如弟
　　【朱注赋而比也　此章述其被弃而去伤其夫之恝然无情也　畿者疆限之名毛云谓门内也孔云周礼九畿言期限之义当是所居与人分界之处　尔雅云荼苦菜月令孟夏苦菜秀即此荼也荠甘菜其实曰蒫繁露云荠以冬美　郑云荼诚苦矣比于己之苦则荼甘如荠矣】
　　【愚按此章诗意妇去而夫不送言己之虽去心尚依依欲行而足不前足与心违也为夫者纵不能逺送于野即迩而畿内亦或可以薄送乎而恝然至此此所以益重其苦虽荼不如矣更念已去之后新人得意恩如兄弟则妇心之苦又宁可道哉】
　　泾以渭浊湜湜其沚宴尔新昏不我屑以毋逝我梁毋我笱我躬不阅遑恤我后
　　【朱注比也　毛云泾渭相入而清浊异　沟洫志云泾水一石其泥数斗　湜説文云水清见底也季氏云泾浊渭清及既合流则渭亦因泾而浊　渭因泾浊是泾以之浊以犹使也　沚水渚也二水既合清浊难分惟别出之渚流或稍缓则犹有清处可见横溪为梁梁傍开缺透水而设笱以承其下戒母发我笱者惧其取已之鱼也】
　　【愚按此章伤已之拮据成家新人坐享其有恐不知艰难而轻费之反谓旧人无所遗也如浊泾入渭使渭亦同浊俗谓清水拖入浊水是已然虽泾渭难分而渭之沚本自湜湜终不可混耳以犹任也尔岂不知我之可任乎而今宠任新人不屑我矣凡我所拮据而成之业皆嘱新人嘱新人善守我成慎毋逝梁笱使我之蓄积一旦顿尽转谓笱本无鱼以有后言于我也己又念现在之身且不见容身后之事又何暇恤哉聴之而已】
