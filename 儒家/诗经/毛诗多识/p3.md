<!-- { "loadSidebar": true } -->
　　桃木果名其类甚多尔雅所载旄冬桃榹山桃仅桃之二种耳说文云桃果也典术云桃五木之精仙木也春秋昭四年传云桃弧棘矢以除其灾后汉书礼仪志为桃印施门户以止恶气今俗除不祥犹用桃条有先民之遗意焉桃处处皆有而无大木其老干色苍黑嫩条则阳赤阴绿叶似柳而阔长外有细齿三月开花五出六出者结果其核为双仁花浅红色鲜艳实蒂圆而末尖味酸甘而带苦大小不一为果中佳品园桃之实大如酒盏汁甘如醴俗名蜜桃其有赤汁极艳者熟比他桃较早俗名血桃山桃之实小如弹丸酢不堪食桃仁桃胶皆入药材其有自干于树经冬不落者名桃枭亦入药用夏小正礼月令俱言桃华开于二月关左气寒花开较晚亦有冬桃仲冬始熟俗名雪桃此时以桃夭逢时兴女归及时桃以少好而华实盛之子以少好而容德盛序美婚姻以时谓盛壮之时非日月之时若以桃华为嫁娶之月则无以解于次章之实与三章之叶读通典所载束晳之言可以悟朱传之失至婚期毛郑异说各从其家无可轩轾亦无碍于兴义 

　　○采采芣苜薄言采之 

　　毛传云芣苜马舄马舄车前也尔雅释草文同郭注今车前草大叶长穗好生道边江东呼为暇蟆衣此草曰车前者芣苜多生路侧因其所生之地命名虾蟆衣者韩诗言芣苜可治癞疾也陆疏云芣苢一名马舄一名车前一名当道喜在牛迹中生幽州人谓之牛舌草此于毛郭外又多二名牛舌一名必是当时谚语而颇肖此草之形名当道者犹车前之意也诗缉云山阴陆氏言服食芣苢令人有子亦谓之陵舄列子言生于陵屯则为陵舄此草有宿根二月冻解即生似玉簪花叶而小嫩时可瀹作蔬老则有筋膜不堪食其叶初生贴地如盘五月从中抽茎作穗似鼠尾开细碎淡紫色花结子如秕稗黑赤色关左俗呼曰车轮菜山左人呼曰驴耳根 【 王云驴耳根必是登州语登州人侨居关左者多也吾乡呼为车辙子　棫林按栖霞郝氏疏尔雅云大叶者俗名马耳小叶者名驴耳登州语信也】 处处皆有人人习见妇孺俱识而说文乃云芣苢实如李周书所说考之周书谓芣苜木实如李食之宜子出西戎是以芣苢为木名 【 棫林案王会篇但云康民以桴苡者其实如李说文虽引周书而字隶草部皆未尝明言为木惟诗音义有山海经及周书皆云芣苢木也卫氏传及许慎并同之语此必陆德明因妅李二字约说之误盖芣苢本草结实偶大如李故西戎以为异而入贡韵会引说文李作麦段楙堂陈硕甫皆以作麦为是余谓许引周书其字自当作李实如麦者芣苢之常实如李者芣苢之异也韵会作麦之本疑浅人改之王基之驳王肃亦谓其不当引以说诗耳非以王会为诬】 韩诗外传又谓直曰车前瞿曰芣苢生于两旁者曰瞿夫芣苢草极繁衍道中道旁皆有形色不异何必强分为二原隰之间亦有此草又作何解芣苢如李之说王肃亦尝引之王基驳之云王会所记皆四夷远国各赉 【 赉：赍】 土地异物以为贡贽非周南妇人所得采且芣苢二字皆从草不从木则其非木类又可知也或以芣苢为泽泻盖以此草有马舄陵舄之名而附会 【 王云以为泽泻者韩诗之说韩诗又谓芣苢臭恶之草列女传贞顺篇曰采采芣苢之草虽其臭恶犹始于捋采之终于怀撷之夫芣苢可食不至臭恶可知汉时已多不知物性之儒者何可深泥也】 夫泽泻生水畔故名泽其性最能导水故名泻若芣苢生道路间下湿处绝少虽入药性亦利水而苗叶根花与泽泻迥异正不得误合为一如此易识之草注释家尚无定见于以见古说不可尽信而徒据旧闻者亦未必无遗憾也 

　　○翘翘错薪言刈其楚 

　　楚小木郑笺云楚杂薪之中尤翘翘者孔疏云楚木名故学记注以楚为荆王风郑风并云不流束楚是也说文云楚丛木也一曰荆盖楚即荆荆有数种惟牡荆名楚亦名黄荆无大木惟丛生长条耳李氏本草云古者刑杖用荆故荆从刑其生成丛而疏爽故又谓之楚从林以丛生从疋以疏爽疋即疏字苏氏本草云荆有青赤二种青者为荆赤者为楛嫩条皆可为筐筥古者贫妇以荆为钗即此二物也荆为薪木关左有二种俱长条高者七八尺其一叶微圆花紫色枝条柔细皮色赤黄可编盛物器具者俗名紫条其一皮黑叶碧叶有岐杈花紫实黑者俗名铁荆条紫条为楛类铁荆条即楚类学记云夏楚二物收其威也注楚荆也扑挞犯礼者史记廉颇传云肉袒负荆是古之刑杖皆以荆楚为之或言楚为楚地所产故名楚楚一名荆故楚国又名荆不知诗人歌咏惟取目前习见之物不似后世诗人远搜域外以矜博治不流束楚王风郑风皆咏之绸缪束楚葛生蒙楚交交黄鸟止于楚分见唐诗秦诗楚本无诗而列国转多咏楚岂尽借材于邻国乎至于樱桃尔雅名荆桃羊桃桧风曰苌楚是小木丛生者类以荆楚名之荆楚之义盖可识矣 

　　○翘翘错薪言刈其蒌 

　　毛传云蒌草中之翘翘然尔雅释草云购蔏蒌郭注蔏蒌蒌蒿也生下田初出可啖江东用羹鱼此蒌即蒌蒿俗呼流蒿生水泽畔故曰流陆疏云蒌叶似艾白色长数寸高丈余好生水边及泽中正月根芽生旁茎正白生食之香而脆美其叶又可蒸为茹李氏本草云白蒿一名蘩一名由胡一名蒌蒿有水陆二种尔雅通谓之蘩以其生蘩衍也夫尔雅曰蘩皤蒿者即今白蒿味香而苦不可食其曰蘩由胡者即蒌蒿味香而清可为蔬白蒿生陆地蒌蒿生水畔古以蒌蒿入食品今之食者尤多楚辞大招云吴酸蒿蒌王逸注蒿蘩草蒌香草惟为香草故可充蔬三月间生芽嫩叶铺地作丛稍长则茎抽尺余乡人犹捋嫩梗调羹园蔬不能及其形色与艾迥异与白蒿近似而亦有别李氏并为一物考据尚微疏也 【 棫林按尔雅蘩皤蒿繁由胡购蔏蒌别为三条郭于皤蒿下注曰白蒿于蔏蒌下注曰蒌蒿于由胡下则注曰未详本草欲合三者为一物固非多氏辨白蒿蒌蒿之异甚是其谓由胡即蒌蒿则亦悬揣无据之言也又尔雅经文作繁由胡字不从草】 艾叶似菊叶整白蒿似艾叶碎一叶六七杈叶背及梗皆有白绒刈干绹绳点火不熄乡间蒿绳用此二草为之虽香而浊无食者蒌蒿生近水茎叶俱青叶长似柳外有密齿秋初间开细青花结子累累成穗子似秕粟落地自生凡蒿皆有宿根故滋生易繁蒌蒿独生水侧陆地无此草梗高七八尺秋老刈之作薪 【 棫林案王氏稗疏则谓蒌蒿但可为菜不堪作薪诗之蒌非蒌蒿别是一物盖芦苇之属翘然高出而可薪者引管子苇下于雚雚下于蒌为证胡承珙马瑞辰皆韪其说岂蒌蒿秋老时王胡诸君尚未目验耶抑梗高七八尺之说多氏犹是悬揣也】 蒌蒿与鱼同食可解鱼毒郭氏所以言可羹鱼说文亦言蒌草也可烹鱼苏东坡诗蒌蒿满地芦芽短正是河豚欲上时盖言蒌芦已生虽毒如河豚亦可以食倘中其毒有蒌可解也今有中河豚毒者用芦根治之亦效是二物管解毒鱼不知此义者则以为纪时令焉 

　　○鲂鱼赪尾 

　　毛传云赪赤也鱼劳则尾赤郑笺云君子仕于乱世其颜色瘦病如鱼劳则尾赤此皆释鱼之尾因劳而赪而未释鲂为何如鱼传于齐风敝笱豳风九罭仅释鲂为大鱼而鲂之名义仍无明训尔雅释鱼云鲂魾郭注江东呼鲂鱼为鳊一名魾今关左呼鲂鱼曰鳊花义犹近郭也陆疏云鲂广而博肥恬而少力细鳞鱼之美者辽东梁水鲂特肥而厚尤美故其乡语居就粮梁水鲂尝考梁水又名古梁河即今辽阳州城北五里太子河出鳊花鱼吉林三江此鱼最广梁水之鳊今转希闻鳊鱼头小体博鳞白而细肉中多刺颇似海鳓味甘而鲜大者二三斤但不呼鲂耳正字通云鲂鱼小头缩项阔腹穹脊细鳞色青白腹内肪甚腴诗缉亦训鲂为鳊李氏本草云鲂鱼一名鳊鱼鲂方也鳊扁也其状方其身扁也汉沔多有之腹内有肪味最腴美故俚语云伊洛鲤鲂美如牛羊此言鲂出伊洛陆氏不言伊洛而言梁水味之所珍因乎时也虞氏天香楼偶得云鲂鱼身广而扁头尾俱尖俗呼为鳊冬月有之大者可重二三斤吴俗夏月渔人张网取得小鱼名曰罾鲜其中有形与鲂同大者不过二三寸小纔及半寸俗谓之鲂魾即此鲂也盖冬月始大耳夫辽东古幽州域伊洛豫州域吴扬州域皆出鲂鱼是鲂非希见之品后汉书马融传广成颂云鲂鱮鱏鳊鲂鳊并出似鲂鳊为二鱼然词章之家随手摭拾不避重复正不得据为典要也许氏说文谓鲂为赤尾鱼夫鲂色青白世所共见未有赤尾者诗以鲂鱼劳而尾赤喻君子劳而容瘁从知尾以劳而赤非谓其本生自赤张子云水浅鱼摇尾多则血流注尾故尾赤也吕氏云鲤尾赤鲂尾白今鲂尾亦赤则劳甚矣不从许说皆合诗义也 【 棫林案说文鲂鳊二篆相次而不言是一鱼许意与马季长正同其所云鲂必另一种鱼非即今云鳊鲂下云赤尾与鳟下云赤目文同皆必得诸目验或别有所本胡承珙马瑞长谓本草有火烧鳊晋安海物记有橘鬣鱼二种皆形似鲂而尾赤许书之鲂当指此类此虽未合诗义而可广异闻正不得以随手摭拾轻议前贤也】 

　　○麟之止 【 王云此从经典释文也子贡诗传亦作止说文引弟子职曰问疋何止仪礼经传通解则作趾矣　棫林按止趾古今字】 

　　大戴礼言毛虫三百六十麟为之长其为物古学家以为信兽今学家以为仁兽毛传麟信而应礼左传服注麟中央土兽土为信信礼之子修其母致其子视明礼修而麟至此毛左古学以为信兽之说也公羊传麟者仁兽也何注状如麕一角而戴肉设武备而不为害所以为仁也此公羊今学以为仁兽之说也尔雅释兽言麕身牛尾一角京房易传言狼额马蹏五彩腹下黄高丈二孝经古契言一禽如麕羊头头上有角郑笺言角末有肉示有武不用张揖言雄曰麒雌曰麟史记索隐引郭璞言麒似麟而无角此麟之形状也陆玑义疏言音中锺吕行中规矩游必择地详而后处不履生虫不践生草不羣居不侣行不入陷阱不罹罗网广雅言含仁怀义文章彬彬此麟之德性也礼运言麟以为畜故兽不狘贾服春秋说言制作三年文成致麟陆疏言王者至仁则出宋符瑞志言不剖胎剖卵则至牡鸣曰逝圣牝鸣曰归和春鸣曰扶幼夏鸣曰养缓此麟之瑞应也其字则本作麐说文麒下云仁兽也麐下云牝麒也至麟则别之曰大牝鹿以表其与瑞兽之麐异麐或作■〈鹿吝〉见广雅或作驎见左传谷梁释文今惟尔雅尚作麐其它经典则皆作麟此自同音叚借而玉篇广韵直以麟麐为一字则沿习久而失之混矣陆疏谓今并州界有麟大小如鹿非瑞应之麟司马相如子虚赋射麋脚麟谓彼麟也辨析独精余谓潜夫论惧失麟鹿而获艾猳麟鹿亦当谓大鹿非瑞兽此麟字用本义之仅见者诸儒言麟麕身颜注汉武纪获白麟独以为麋身麕为麞麋为鹿形虽近似而实不同汉武所获之麟史记封禅书有微词疑当时谀为麟非真麟也麟不常见注家未必实覩此物徒据传闻故不能画一欤 【 棫林按颜注之麋盖本作麇形似而讹古说皆作麕不应颜氏独异】 

　　毛诗多识卷一终 

　　●毛诗多识卷二 

　　长白多隆阿着 

　　召南 

　　◆召南◆ 

　　维鹊有巢维鸠居之 
　　于以采蘩于沼于沚 
　　喓喓草虫趯趯阜螽 
　　陟彼南山言采其蕨 
　　陟彼南山言采其薇 
　　于以采苹南涧之滨 
　　于以采藻于彼行潦 
　　蔽芾甘棠 
　　谁谓雀无角何以穿我屋 
　　谁谓鼠无牙何以穿我墉 
　　摽有梅其实七兮 
