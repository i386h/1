<!-- { "loadSidebar": true } -->
　　雅乐歌名也雅有大雅小雅见于季子所观犹之可也南山有台之类岂不大而入小泂酌之类岂不小而入大姑犹之可也既强以为风有正风变风又强以为雅有变雅前人所言以事之美恶分正变以辞之繁简分大小既立此法则古诗必有更张移易者细推季子所观小雅有美有恶大雅有美无恶小雅美哉思而不贰怨而不言其周徳之衰乎犹有先王之遗民焉杜氏以为遗民者商王余俗故未大审尔乃周徳之盛非周徳之衰也故此成康以下者皆是也大雅广哉熙熙乎曲而有直体其文王之徳乎杜氏以为雅者咏盛徳形容但歌其正不歌其变审尔则小雅亦雅也何以及衰故此穆夷以上者皆是也更改移易断无可疑者风亦有之如何彼秾矣之类明为王姬下嫁齐侯之诗是也姑存以待识者
　　闻雅二
　　雅大小诸篇防序王雅及后稷及公刘及太王及王季及文王及武王及成王及宣王凡其上世之贤君无有不及变雅止及幽厉而不及他王自厉王以上有昭王穆王共王懿王孝王夷王自幽王以下有平王桓王王风止于桓王未闻以下而皆不及至其诗无可复见幽厉之干渉者则以为思古思古不思文王而专思武王不思康王而专思成王皆不可晓恐其间亦不及他王或臣或民或男或女者不专二人当之子贡曰纣之不善不如是之甚也是以君子恶居下流天下之恶皆归焉然既为此学当不愧于天不怍于人不可承流言为实说使为恶而苟免者何幸非已而妄受者何寃且如无将大车悔将小人小眀悔仕乱世小人乱世岂非为君之罪而不以幽王为刺何也采菽妇人怨旷瓠叶士大夫饔饩防薄何与于人君而乃以幽王为刺何也且如渐渐之石以夷狄征役乆病而作苕之华以夷狄师旅并起而作何草不黄亦以夷狄用兵不息而作而前后两诗皆刺幽王中一诗不刺幽王何也瞻卬召旻皆凡伯刺幽王大坏一称旻天一称昊天独以旻为闵小旻又不以为闵何也节南山正月十月之交雨无正小旻小宛序皆刺幽王而毛氏以二诗为刺幽王四诗为刺厉王何也序者如此释者如此皆所不晓也
　　闻雅三
　　汉晋以下有迎享送神曲皆用诸大神后世亦施诸小神今攷楚茨自楚楚者茨一章济济跄跄一章迎神也执爨踖踖一章我孔熯矣一章送神也又有夕牲引牲歌夕牲视牲也引牲陈牲也今考信南山恐是此歌甫田大田皆是飨神之曲后世有借田迎享送神歌太社及先农迎享送神歌必有自来或曰颂告神之诗雅非告神之诗特咏事之诗也自梁定国乐竝以雅为称众官出入奏俊雅皇帝出入奏皇雅太子出入奏彻雅王公出入奏賔雅上夀酒奏介雅食举奏需雅撤馔奏雍雅牲出入奏涤雅荐毛血奏牲雅降神及迎送奏諴雅皇帝饮福酒奏献雅燎埋奏埋雅今楚茨信南山大田甫田略见而楚茨为详后世有饮福撤爼歌今楚茨末章亦具所谓礼仪既备也
　　闻雅四
　　古曲不传于后世而三国六朝之间尚或有之汉有殿中食举七曲大乐食举十三曲魏有四曲皆取鹿鸣而魏曲又增驺虞伐檀文王皆古声乱后改驺虞伐檀文王三曲更自作声莭其名虽同而声实异唯鹿鸣独得存后又改第一曰于赫与古鹿鸣同第二曰巍巍用后所改驺虞声第三曰洋洋用后所改文王声第四曰日复复用鹿鸣声不用伐檀声也且以诗推之则其存尚见于此今观于赫与鹿鸣繁简长短不同不知何由用其声世传桑景舒闻虞美人曲能动虞美人草以为此吴音也别制一阕与虞美人曲逈絶而艸亦动恐或有之自晋宋以来食举谓之四厢歌此鹿鸣所谓人之好我示我周行也古列位左右前后分置所谓辅拂疑丞是也自后谓之四厢食举犹存其名后又谓之东西厢歌渐废四厢之制而至今军职犹存四厢之名然皆虗称也大率古朝礼与军礼相埒军礼左右前后而尊者处中朝礼亦然今军軄则故军仪亦故朝仪也其他未易可推惟食举以鹿鸣之辞又以魏晋之号略见古燕飨之礼也
　　周小雅
　　鹿鸣
　　一章
　　呦呦鹿鸣食野之苹
　　当是园囿之间与臣之髙尊者燕乐即所见起兴嘉賔非凡臣也
　　我有嘉賔鼓瑟吹笙吹笙鼓簧承筐是将人之好我示我周行
　　二章
　　呦呦鹿鸣食野之蒿我有嘉賔徳音孔昭视民不恌君子是则是效我有防酒嘉賔式燕以敖
　　此章独不及乐盖与导言通情所谓德音也前后皆礼饮其中盖从容酬酢欵曲凡庭乐作则人语当止人语交则庭乐当息
　　三章
　　呦呦鹿鸣食野之芩我有嘉賔鼓瑟鼔琴鼓瑟鼓琴和乐且湛我有防酒以燕乐嘉賔之心
　　闻音曰行户郎切效古交切集韵效效効通作爻又爻子谓放效也作交两音皆可用吴氏不必专用交大率呉氏多定从一读去古既逺苟叶则皆可也湛持林切
　　总闻曰郑氏示作寘盖以卷耳寘彼周行易之视古示字也古无示字示作永不从目者使人观也从目者自我观也皆有所示也賔之与我相好使列位观之賔之徳音甚眀使下民观之皆民见而不敢为偷君子见而欲有所似也此臣必国之所推众之所服故人君表出以风厉也少年试武昌遇乡人窦姓忘名曰勉旃俟中选当歌鹿鸣送女趣使先歌即取箫吹之其声舒缓全无髙急音呦呦作两声甚乆下或一字或两字或三字一转未有四字者其人少知书喜音律遭乱从军后莫知所在惜是时方十六嵗未知好古不究所以今并载于此
　　四牡
　　一章
　　四牡騑騑周道倭遅岂不懐归王事靡盬我心伤悲岂不懐归诗多有此辞悲情之中有愿意臣子之义兼全也
　　二章
　　四牡騑騑啴啴骆马岂不懐归王事靡盬不遑啓处不遑啓处诗亦多有此辞与岂不懐归同情二句合在一章尤动人
　　三章
　　翩翩者鵻载飞载下集于苞栩王事靡盬不遑将父
　　四章
　　翩翩者鵻载飞载止集于苞杞王事靡盬不遑将母
　　五章
　　驾彼四骆载骤骎骎岂不懐归是用作歌将母来谂闻音曰马满补切下后五切母满罪切谂式荏切旁纽作氏任切叶骎
　　闻物曰鵻鳻鸠也南人呼为鳻鵻行役当在春时
　　总闻曰古者重于以身臣人身非我有也虽父母不得养之载骤骎骎亟欲毕王事也将母来谂以飬母告君欲休官归家也父男子犹能自力母妇人必待人而后飬故人子尤所动心将父者一而将母者再也古风至西汉犹存官吏以府寺为舍十日一休沐以所居之官为家而其家即相判也不独行役虽居官守亦与其家成踈故诗多有父子及夫妇相懐之辞
　　皇皇者华
　　一章
　　皇皇者华于彼原隰駪駪征夫每懐靡及
　　征夫皆有靡及之心则为使者惟恐不及可见上忠勤则下奋励也
　　二章
　　我马维驹六辔如濡载驰载驱周爰咨诹
　　周徧也不必以为忠信左氏亦未尝言忠信止曰必咨于周而毛氏以忠信为周杜氏从之其言访问于善为咨咨亲为询咨礼为度咨事为诹咨难为谋臣获五善敢不重拜不审左氏在何代是时已有此学至汉儒益盛左氏之文不及周以上裕而纯过于秦以下肆而駮气象皆古而有纯駮也唯左氏似裕而有蹙廹之象似纯而有雕镌之迹非周以上之文也似肆而有谨严之法似駮而有娟美之风非秦以下之文也恐是生于战国之时而不染战国之习强为力以变俗者也左氏共知其非丘眀孔门弟子之文论亦不见因载于此故以天序为子夏孔门亦不如此殆西汉以下东汉以前其駮又甚也
　　三章
　　我马维骐六辔如丝载驰载驱周爰咨谋
　　四章
　　我马维骆六辔沃若载驰载驱周爰咨度
　　五章
　　我马维骃六辔既均载驰载驱周爰咨询
　　闻音曰诹子须切丝新赍切谋谟柸切度待洛切闻事曰左氏金奏肆夏之三不拜工歌文王之三又不拜歌鹿鸣之三三拜郑氏肆夏文王鹿鸣俱称三谓其三章也以此知肆夏诗也引国语曰金奏肆夏樊遏渠所谓三夏也吕氏肆夏繁遏渠皆周颂也肄夏时迈也繁遏执竞也渠思文也郑氏以文王鹿鸣言之则九夏皆诗篇名颂之族类也杜氏二曰肄夏一名樊三曰昭夏一名遏四曰纳夏一名渠下谓三夏天子所以享元侯也肆夏之三谓肆夏昭夏纳夏良是不知繁遏渠云何王夏而不及盖避之也杜氏又文王之三谓文王大眀緜良是鹿鸣之三谓鹿鸣四牡皇皇者华良是文王大雅之首鹿鸣小雅之首也举其首以次至三也古者酒有三献或五献每一献三乐此用三献故用三乐凡九乐但序者不细察以鹿鸣为燕嘉賔以四牡为劳使臣以皇皇者华为遣使臣皆祖此而又失之文王既曰两君相见之乐文王之序何不曰两君相见也特燕礼之间举其诗之轻重为其礼之隆杀非某诗必为某事也不独此工歌而已他赋者亦然随时取意随意取诗以此知序者之过也
　　总闻曰所谓大声不入俚耳折杨皇华则嗑然而笑折杨逸诗皇华则此诗是也当是流传里闾道路之间喜为咏歌亦可以推他诗凡风雅颂皆人间所常侑乐写情如今大曲慢曲令曲及其他新声异调者也颂特其体制差异则人间罕行亦有虽大乐而有别名吕氏所谓执竞一日繁遏思文一名渠别名当是人间所可用者也
　　常棣
　　一章
　　常棣之华鄂不韡韡
　　不如本字鄂蒂也蒂无光采花有光采然蒂承花之光采皆从蒂而生花落则蒂结为子此花之本也
　　凡今之人莫如兄弟
　　当是春时见此花而感同气也兄弟国家之本凡为上之光采因同气而生因他气而成也所谓莫如
　　二章
　　死丧之威兄弟孔懐原隰裒矣兄弟求矣
　　天下莫可畏于死丧莫可爱于兄弟言畏爱之极如此原隰之间鸟兽之羣尚兄弟相求故不及脊令也
　　三章
　　脊令在原兄弟急难毎有良朋况也永叹
　　脊令首低尾昻首尾相应也亦当是有见兴感兄弟急难相应当如此也
　　四章
　　兄弟阋于墙外御其务毎有良朋烝也无戎
　　朋友常有相爱之意其善者不过长叹其气盛者亦终不肯犯难施力也集韵戎通作□尔雅相也愽雅推也言无所施力也务戎不相叶因左氏以务为侮故説者竞起左氏必以经改盖附防緜御侮为辞故刘氏从之又以戎为戍相叶呉氏以务戎皆改诗之所存蔑矣遂转务音防集韵雺雾霿霜皆有防音此説最佳虽字无雨亦通用通呼然似不必诗之取叶至不一且以二章言之脊令在原兄弟急难毎有良朋况也永叹四句三叶兄弟阋于墙外御其务就句取叶御务是也盖其歌曲必御字务字两断每有良朋烝也无戎朋作蓬音今北人多作此呼于歌曲虽不知其的于讽咏亦自有微音其他取叶随诗可见今略载于此
　　五章
　　丧乱既平既安且宁虽有兄弟不如友生
　　危急之时最倚兄弟为切安平之际乃资朋友为多何者彼各有门户亲族难代其捐躯而救难也故以危难责朋友而以身许相知者皆非正也
　　六章
　　傧尔笾豆饮酒之饫兄弟既具和乐且孺
　　孺属也和乐之情则均而尊卑之属则别也
　　七章
　　妻子好合如鼓瑟琴兄弟既翕和乐且湛
　　妻子虽如琴瑟之恊而兄弟亦如和乐之耽则家道全美也妻子恊而兄弟暌岂得为乐也必兄弟无他而妻子乃合盖妻子不患不恊而易暌者兄弟也下文可见
　　八章
　　宜尔室家乐尔妻帑是究是图亶其然乎
　　凡人必思之深谋之尽乃见实理实理见则信心生也
