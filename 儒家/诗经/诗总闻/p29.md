<!-- { "loadSidebar": true } -->
　　王公伊濯维丰之垣四方攸同王后维翰王后烝哉崇在东密在西黎邢在北江汉在南各自此以往皆攸同也三分天下有其二独自北差未纯尔
　　五章
　　丰水东注维禹之绩四方攸同皇王维辟皇王烝哉此诗言四方攸同者二前文王之诗曰四方攸同又曰王后维翰如木有干尚可防而登也后武王之诗亦曰四方攸同又曰皇王维辟如屋有壁不可防而升也文武之气象可见翰干也辟犹壁也通用
　　六章
　　镐京辟雝自西自东自南自北无思不服皇王烝哉
　　七章
　　考卜维王宅是镐京维正之武王成之武王烝哉今京兆长安县西北灵台乡在沣水上即丰是也昆明池北即镐是也在长安相去不数十里之间而镐稍东圣智覧观如此今考长安图自长安稍东则土地形势沃衍宏壮秦又稍东而少南汉承秦旧隋又稍东而多南唐仍隋旧近南山则其势愈盛可见文王武王之意矣秦隋之势夫何逊于古惟其所以钟之者非正气而将之者非嘉泽故不纯粹而坚凝也
　　八章
　　丰水有芑武王岂不仕诒厥孙谋以燕翼子武王烝哉凡为国者有以诒孙即有以燕子也逺尚如此近者可知翼子如鸟有翼附我身而生者也厥考翼翼自内舒者也民献有十夫予翼翼自外助者也训敬恐非翼日有今日则有明日亦翼子之义也
　　闻音曰淢恐域切孝许六切记孝者畜也如礼者履也德者得也古多如此虽孟子亦曰仁者人也故当以义取声翰胡干切服蒲北切京居良切正诸盈切仕鉏里切子奨礼切
　　闻物曰芑是陆禾采芑薄言采芑于彼新田于此菑畆生民是获是畆恒之穈芑即此芑也毛氏郑氏皆以为草又不言何草盖谓丰人灌溉田畆而生芑禾言其富也亦如泾水一石其泥数斗且灌且溉长我禾黍
　　总闻曰旧移武成次第而武成一篇遂整今移文王有声次第而文王有声一诗亦颇明以皇王二章置在末章之后不用劳心训释用力差次而周家始末之迹昭然可见也












　　诗总闻卷十六
<经部,诗类,诗总闻>
　　钦定四库全书
　　诗总闻卷十七
　　宋　王质　撰
　　生民
　　一章
　　厥初生民时维姜嫄
　　大率推本所从来多曰生民如绵民之初生此二句总起辞自此以下始列辞
　　生民如何克禋克祀以弗无子履帝武敏歆攸介攸止载震载夙载生载育时维后稷
　　此总言后稷所以生也祀禖之时履帝之迹敏歆皆动意也若有相感者也
　　二章
　　诞弥厥月先生如达不坼不副无菑无害以赫厥灵上帝不宁不康禋祀居然生子
　　弥月受胎盈月也先生长子也所谓无子方有子也有孕在胎则母肌肤多裂疾病多生今姜嫄无之然不安者以有感而无实居然有子惧为人所疑也
　　三章
　　诞寘之隘巷牛羊腓字之诞寘之平林防伐平林诞寘之寒冰鸟覆翼之鸟乃去矣后稷呱矣
　　惟其不安所以不敢育也
　　四章
　　实覃实訏厥声载路诞实匍匐克岐克嶷以就口食既长大则有知识自就人求食言犹不肯育也
　　蓺之荏菽荏菽斾斾禾役穟穟麻麦幪幪瓞唪唪自能就食即能蓺种言天性也
　　五章
　　诞后稷之穑有相之道茀厥丰草种之黄茂实方实苞实种实褎实发实秀实坚实好实頴实栗即有邰家室人疑其不习而自能故知天相也今比就食初能之时又加进也其母始即其地成其家姜嫄有邰氏之女也当是后稷婚母党邰城在漦县氏引此诗以为后稷之封邑
　　六章
　　诞降嘉种维秬维秠维穈维芑恒之秬秠是获是畆恒之穈芑是任是负以归肇祀
　　方任农事供国祀帝舜命播谷之时也见书
　　七章
　　诞我祀如何或舂或揄或簸或蹂释之叟叟烝之浮浮载谋载惟取萧祭脂取羝以軷载燔载烈以兴嗣嵗自后稷未播谷之前民多阻饥祀亦不举至此始以所登之禾治为祀神之礼今嵗如此来嵗复然永为不易之法也
　　八章
　　卬盛于豆于豆于登其香始升上帝居歆胡臭亶时帝所歆歆其臭也何其臭之信得时言以时种敛故其臭多芳也总以黍稷结郊社
　　后稷肇祀庶无罪悔【止】以迄于今
　　自后稷肇祀天下之人无罪无悔至于今皆安盖无饥则自向善也皆由后稷肇之此诗两称肇祀言前此未有也
　　闻音曰嫄鱼伦切祀养里切子奬里切夙相即切育越逼切达徒对切害暇憩切林自与切林叶上下四句中之字各与末之字相叶但读句至中之字少止单举隘巷平林寒冰则之字自显去起居切訏虚虑切匐蒲北切嶷鱼极切幪莫孔切唪布孔切道徒厚切草子苟切茂莫口切苞补掫切好许候切秠孚鄙切畆满罪切负簿猥切祀养里切揄夷周切蹂而由切叟所留切軷蒲昧切烈力制切时上纸切以今单结
　　闻事曰妇人初诞子最难俗谓之头首既先生而又易亦表异也如读作而古字多用此不必作形似之如羊子之达
　　闻字曰腓肥也音肥言字之而肥也覆拥也音阜言以翼而拥也腓字覆翼倒用亦下语之法此诗两节最大一后稷初生一国祀初肇两节皆作如何起辞问之其下布辞甚多问而发之则从容条畅此亦下语之法
　　闻用曰肇祀郊祭也而言郊祭甚略言社祭颇详自浮浮已上郊祭也自载谋以下社祭也言载谋载惟者郊祭已毕
　　行苇
　　一章
　　敦彼行苇牛羊勿践履方苞方体维叶泥泥戚戚兄弟莫逺具尔或肆之筵或授之几
　　二章
　　肆筵设席授几有缉御或献或酢洗爵奠斝醓醢以荐或燔或炙嘉殽脾臄或歌或咢
　　三章
　　敦弓既坚四鍭既钧舍矢既均序宾以贤敦弓既句既挟四鍭四鍭如树序宾以不侮
　　四章
　　曽孙维主酒醴维醹酌以大斗以祈黄耉黄耉台背以引以翼寿考维祺以介景福
　　既醉
　　一章
　　既醉以酒既饱以德君子万年介尔景福
　　此人臣之辞君子斥王者也古人醇质未拘万年之文然归君上为多
　　二章
　　既醉以酒尔殽既将君子万年介尔昭明
　　三章
　　昭明有融髙朗令终令终有俶公尸嘉告
　　公而为尸者也此毕祀饮福也两章皆言既者尽其礼竟其事令终亦然故知是毕祀之时
　　四章
　　其告维何笾豆静嘉朋友攸摄摄以威仪
　　此以下皆嘉告之辞一摄朋友先宾也二锡孝子次嫡嗣也三锡祚又次庶嗣也四及臣仆又次羣臣也五厘女士并及外孙子也又次外族也
　　五章
　　威仪孔时君子有孝子孝子不匮永锡尔类
　　六章
　　其类维何室家之壸君子万年永锡祚
　　七章
　　其维何天被尔禄君子万年景命有仆
　　八章
　　其仆维何厘尔女士厘尔女士从以孙子
　　厘臣以女者下嫁也
　　闻音曰福笔力切明谟郎切俶尺叔切告姑沃切嘉居何切仪牛何切时上纸切子奬礼切壸苦俊切士鉏里切
　　总闻曰以酒为重以食为轻人之常情又文势如此则
　　语健而意长若以德为食韵既叶字亦整然古人措词常若有更易参次葛覃薄污我私薄澣我衣私不可以配衣采菽赤芾在股邪幅在下下不可以配股都人士带则有余髪则有旟余不可以配旟鳬鹥尔酒既湑尔殽伊脯脯不足以配湑诗多如此亦非有意而然盖承袭习惯所致也
　　鳬鹥
　　一章
　　鳬鹥在泾公尸来燕来寜
　　此必出都城至泾水防观之间燕饮之际所见者也古礼凡饮必祭先凡祭必有尸泾水出开头入渭安定有临泾及泾阳县下章称沙水旁曰沙称渚水中小洲曰渚称潨水外之髙者曰潨称亹山絶水曰亹皆谓泾也大率此诗以泾为主
　　尔酒既清尔殽既馨公尸燕饮福禄来成
　　二章
　　鳬鹥在沙公尸来燕来宜尔酒既多尔殽既嘉公尸燕饮福禄来为
　　三章
　　鳬鹥在渚公尸来燕来处尔酒既湑尔殽伊脯公尸燕饮福禄来下
　　四章
　　鳬鹥在潨公尸来燕来宗既燕于宗福禄攸降公尸燕饮福禄来崇
　　公尸之中又其最尊者也待最尊之尸异于以次之尸故稍别其辞不与前后相埓
　　五章
　　鳬鹥在亹公尸来止熏熏防酒欣欣燔炙芬芬公尸燕饮无有后艰
　　所受之福禄皆今之福禄也愿自是以后勿艰于锡福言常如今也
　　闻音曰沙桑何切莎与娑并以沙得音宜牛何切嘉居何切为吾禾切下后五切降乎功切亹眉贫切艰居银切
　　闻迹曰亹读如浩亹之亹水流峡防若门也浩亹水出西塞至允吾入湟水至上邽入泾水
　　总闻曰有尸必有祝凡此称酒殽及福禄者皆嘏辞也
　　假乐
　　一章
　　假乐君子显显令德宜民宜人【止】受禄于天保右命之自天申之
　　唐讳皆改民为人民人众之通称不必分安民官人也
　　二章
　　干禄百福子孙千亿穆穆皇皇【止】宜君宜王不愆不忘率由旧章
　　先美后劝也君君国王王天下皆当守先世旧法也
　　三章
　　威仪抑抑德音秩秩无怨无恶率由羣匹受福无疆四方之纲
　　先劝后美也
　　四章
　　之纲之纪燕及朋友百辟卿士媚于天子不解于位民之攸塈
　　全美也君燕其臣臣媚其君固足为乐君勤于君之位臣勤于臣之位然后民安于民之所然后为乐也闻音曰天铁因切命弥并切福笔力切友羽轨切闻训曰今以媚为谄昔以媚为悦为爱郑氏爱也许氏説也诗两称媚于天子其他媚兹一人媚于庶人上下皆通为美称也
　　闻句曰前两章各三句一叶后两章四句一叶两句一叶吴氏以为或不用韵盖每二句为一读所以不叶也故谈诗不可拘定律
　　总闻曰此诗皆媚上之辞反覆寻之非苟为媚者也
　　公刘
　　一章
　　笃公刘
　　公刘自邰迁豳而终能变旧渐至成邦者非厚何以致之此以下皆厚之迹也
　　匪居匪康乃埸乃疆乃积乃仓乃裹糇粮于槖于囊思辑用光
　　行不敢居居不敢康居有积行有赍此所以相与辑而不散且有光也总言行居之大槩也
　　弓矢斯张干戈戚扬爰方启行
　　此整众迁豳也
　　二章
　　笃公刘于胥斯原既庶既繁既顺乃宣而无永叹陟则在巘复降在原
　　此诗于京斯依于豳斯馆例而推之胥恐是地名姑臧有揟次孟氏音子如反疑此胥也
　　何以舟之维玉及瑶鞞琫容刀
　　虽君民杂行而上下有辨者衣服有异也此亦示众不慢不媟之道也
　　三章
　　笃公刘逝彼百泉瞻彼溥原乃陟南冈乃觏于京京师之野于时处处于时庐旅于时言言于时语语
　　此相都也京地名在上郡杜阳漆垣之间所谓京室者也百泉恐即百涧
　　四章
　　笃公刘于京斯依跄跄济济俾筵俾几既登乃依乃造其曹执豕于牢酌之用麭食之饮之君之宗之
　　此言定居为乐也依地名在酒泉
　　五章
　　笃公刘既溥既长既景乃冈相其隂阳观其流泉其军三单度其隰原彻田为粮度其夕阳豳居允荒
　　此相地料民出军也周制五人为伍五伍为两计二十五人四两为卒五卒为旅计五百人五旅为师五师为军计一万二千五百人今计豳民以定卒伍至于三军而始单则合豳之境尽豳之人共得三万七千五百人凡起徒役毋过家一人则是三万七千五百家也其余为羡不知其几也
　　六章
　　笃公刘于豳斯馆涉渭为乱取厉取鍜止基乃理爰众爰有夹其皇涧溯其过涧止旅乃密芮鞫之即
