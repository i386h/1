<!-- { "loadSidebar": true } -->
　　君子来朝何锡予之虽无予之路车乗马又何予之衮及黼
　　路车乗马衮及黼可谓大赐而尚言无予者自以为薄也谦之辞也下章旂鸾骖驷赤芾邪幅皆次第锡赉者也故初言予之后言申之
　　二章
　　觱沸槛泉言采其芹君子来朝言观其旂其旂淠淠鸾声嘒嘒载骖载驷君子所届
　　三章
　　赤芾在股邪幅在下彼交匪纾天子所予乐只君子天子命之乐只君子福禄申之
　　四章
　　维柞之枝其叶蓬蓬乐只君子殿天子之邦乐只君子万福攸同平平左右亦是率从
　　言君臣和顺也安平在王之侧有令则率从恭之辞也
　　五章
　　泛泛杨舟绋纚维之乐只君子天子葵之乐只君子福禄膍之优哉游哉亦是戾矣
　　亦言君臣和顺也优游处王之侧有召则至亦恭之辞也
　　闻音曰予弋渚切马满补切泉才匀切旂渠斤切届居气切下后五切命弥并切邦卜工切哉将黎切矣作平音
　　总闻曰采菽者登山采菽为食而观者也采芹者临水采芹为食而观者也枝者既饱依树而立而观者也杨舟或泛或维追逐而观者也故诗称言观此为尽终日之观则备终日之馔今人出游出观梢从容长逺者多然
　　角弓
　　一章
　　骍骍角弓翩其反矣
　　弓向外则上而矢发反则无用俗谓之反张病有此状者难疗
　　兄弟昏姻无胥逺矣
　　二章
　　尔之逺矣民胥然矣尔之教矣民胥效矣
　　三章
　　此令兄弟绰绰有裕不令兄弟交相为瘉
　　令兄弟虽相逺能安处不令则交为相害言怨心生也
　　四章
　　民之无良相怨一方受爵不譲至于已斯亡
　　言情不通也爵相争而不相逊至其末则情皆亡言情从譲起从争丧
　　五章
　　老马反为驹不顾其后如食冝饇如酌孔取
　　以老马为驹已亦将有老时也食量所饇而酌量所取则不伤不量饥饱而食不忖多寡而酌亦不顾其后也言有后患也当是亲戚之间有小人以年而先于众者又当是亲戚之间有君子以恶而逺其人者又不譲以美官使处下位故小人懐忿鸷肆忍毒寻诗皆劝君子虑后患者也
　　六章
　　毋教猱升木如涂涂附君子有徽猷小人与属
　　猱升木不待教涂附涂不待附言兄弟之情自然非由人力也君子小人虽异然同气相连亦自其性也此必有兄弟之中小人以异趣害君子诗人言此天性不以君子小人而别也
　　七章
　　雨雪瀌瀌见睍曰消莫肯下遗式居娄骄
　　言小人之恶亦易回稍下心与之则翻然既不肯降意小人又自处多骄无怪小人之欲快其志也言君子亦不善待小人咎之辞也
　　八章
　　雨雪浮浮见睍曰流如蛮如髦我是用忧
　　小人蛮也蛮人心多悍君子髦也髦士心多正恐不胜小人是可忧也故再三劝君子少屈以下小人爱之辞也
　　闻音曰反芬邅切逺于圎切瘉羊汝切譲如阳切后下五切属殊遇切髦莫侯切
　　总闻曰诗人固消小人而长君子亦屈君子而下小人而况骨肉之间虽稍下之何足为屈也以五刚决一柔亦必徤而説决而和故君子惩小人亦必有道也
　　菀栁
　　一章
　　有菀者栁不尚息焉
　　栁菀当是夏时今嵗又过半而为恶尚未息凡人以一时为一变时再变而恶如故处心寛者静以待后也
　　上帝甚蹈无自昵焉俾予靖之后予极焉
　　以天自惊也无也俾也后也皆使之辞也蹈动也天意甚相动勿自亲但守静徐观所至也言俟其恶稍息
　　二章
　　有菀者栁不尚愒焉上帝甚蹈无自瘵焉俾予靖之后予迈焉
　　三章
　　有鸟髙飞亦傅于天彼人之心于何其臻曷予靖之居以凶矜
　　言不若髙飞而避害也彼人斥在上也其心何所不至哉可守静而待其居我凶危之地也决之辞也闻音曰瘵子例切迈力制切天铁因切
　　总闻曰此当危疑自寛解以待者也世固有用此道而安亦有用此道而危言可待者善人而偶误用心不待者恶人而稔熟为恶也故末章有断制之辞
　　都人士
　　一章
　　彼都人士狐裘黄黄
　　当是都人之贤士君子贤女相为夫妇而去都都人思之者也此似饯送之辞
　　其容不改出言有章行归于周万民所望
　　当是其士既贤而其女又淑先章全言士者本其夫也后章夫妇并言
　　二章
　　彼都人士防笠缁撮彼君子女绸直如发我不见兮我心不説
　　三章
　　彼都人士充耳琇实彼君子女谓之尹吉我不见兮我心苑结
　　尹氏吉氏婚姻之着姓旧説亦有此理二姓同出尹吉甫一以官为氏一以字为氏不必改作姞
　　四章
　　彼都人士垂带而厉彼君子女卷发如虿我不见兮言从之迈
　　五章
　　匪伊垂之带则有余匪伊卷之发则有旟我不见兮云何盱矣
　　言士则指其衣服言女则指其发旟不欲斥言故举其在身之物以思其人也
　　闻音曰望无方切撮租悦切发方月切説欲雪切结激质切厉落葢切盱叶旟不用矣若用矣旁纽作平声恊兮
　　总闻曰此必在东都而归西周者也虽在东必以西为宗故言周道周京皆指故都为宗周三家无初章止三章唯毛氏有之大要在行归于周一句岂可阙也行平音
　　采緑
　　一章
　　终朝采緑不盈一匊予发曲局薄言归沐
　　二章
　　终朝采蓝不盈一襜五日为期六日不詹
　　三章
　　之子于狩言韔其弓之子于钓言纶之绳
　　四章
　　其钓维何维鲂及鱮维鲂及鱮薄言观者
　　黍苗
　　一章
　　芃芃黍苗隂雨膏之悠悠南行召伯劳之
　　二章
　　我任我辇我车我牛我行既集葢云归哉
　　三章
　　我徒我御我师我旅我行既集葢云归处
　　四章
　　肃肃谢功召伯营之烈烈征师召伯成之
　　五章
　　原隰既平泉流既清召伯有成王心则寜
　　隰桑
　　一章
　　隰桑有阿其叶有难既见君子其乐如何
　　二章
　　隰桑有阿其叶有沃既见君子云何不乐
　　三章
　　隰桑有阿其叶有幽既见君子徳音孔胶
　　既见非已见也想像既见之后所説之情当如此也
　　四章
　　心乎爱矣遐不谓矣中心藏之何日忘之
　　心甚爱斯贤而以逺不能告语为恨徒深藏而不忘也此必有欲言不得者也
　　闻音曰难乃多切沃郁缚切幽于交切爱许既切
　　总闻曰君子所居有隰有桑是在野也思在野而不得见则必在位而不能徃者也其详见白华
　　白华
　　一章
　　白华菅兮白茅束兮之子之逺俾我独兮
　　有花曰菅无花曰茅其色皆白大率此诗所引山野气象为多草木之类则菅茅稻田桑薪之类鸟兽则鹙鹤鸳鸯天则云露地则滮池扁石家则行灶渔梁皆山庐野宅所见所有者也
　　二章
　　英英白云露彼菅茅天步艰难之子不犹
　　天步如此艰难而不得与此人同谋也古以星土辨九州之地封域皆有分星略见丹元子步天歌天步谓此
　　三章
　　滮池北流浸彼稻田啸歌伤懐念彼硕人
　　四章
　　樵彼桑薪卬烘于煁维彼硕人实劳我心
　　五章
　　鼓钟于宫声闻于外念子懆懆视我迈迈
　　此所谋之大槩也必是人君袵席之间有所隠慝今则外彰念子不可见则愁不申视我无与同则意不悦其事迫而其情急也
　　六章
　　有鹙在梁有鹤在林维彼硕人实劳我心
　　七章
　　鸳鸯在梁戢其左翼之子无良二三其徳
　　自此人之外无良朋以相助所与处音皆二三之人岂可共谋也
　　八章
　　有扁斯石履之毕兮之子之逺俾我疷兮
　　扁小石也此人当在岩谷之下故曰毕也初则伤次则劳次则病思之极也
　　闻音曰茅莫侯切田地因切煁市林切迈力制切疷祈支切
　　闻用曰煁烓也今行灶
　　闻迹曰滮池与鄗池合在咸阳郑氏酆镐之间水北流而不指其的
　　总闻曰此与隰桑之意同亦必与隰桑之人同隰桑之事尚浅故其辞未至于甚白华之事已深故其辞不胜其切此必事干宗社人民而非寻常者也隰桑之君子即此之硕人此之硕人即此之之子当时在朝既有贤者在野亦有贤者惜不能相防以为谋而徒劳思怅望此在朝者必有志而寡助在野者必有才而不用者也
　　緜蛮
　　一章
　　緜蛮黄鸟止于丘阿
　　当是重臣出行而下士冗役告劳者也
　　道之云逺我劳如何饮之食之教之诲之命彼后车谓之载之
　　闻其告劳而旋其悯心亦必贤者当是营谢之流也
　　二章
　　緜蛮黄鸟止于丘隅岂敢惮行畏不能趋饮之食之教之诲之命彼后车谓之载之
　　三章
　　緜蛮黄鸟止于丘侧岂敢惮行畏不能极饮之食之教之诲之命彼后车谓之载之
　　黄鸟当是春时春多雨丘多泥此适逺所冝告劳也闻音曰食疾二切载子丽切侧庄力切
　　总闻曰饮食怜其饥载怜其劳而又教诲者言分有贵贱任有劳佚使以理遣也此不止营谢之流恐即召伯黍苗隂雨正是此时所以重使人意及此也识者更详
　　瓠叶
　　一章
　　幡幡瓠叶采之亨之
　　当是在野君子相见为礼者食瓠当是夏时
　　君子有酒酌言尝之
　　二章
　　有兎斯首炮之燔之君子有酒酌言献之
　　初章言瓠叶为葅耳大要以兎侑酒也故三章连及之北人膳羞多喜用禽兽而凡品以兎为贵射猎亦以得兎为胜
　　三章
　　有兎斯首燔之炙之君子有酒酌言酢之
　　四章
　　有兎斯首燔之炮之君子有酒酌言醻之
　　兎以首言犹今言一头两头也西人凡物皆以头言于人亦以头数
　　闲音曰亨铺郎切献虚言切炙陟略切炮蒲侯切
　　总闻曰此时当有遁隠在野者数诗皆有此意隰桑所爱之君子白华所念之硕人与此瓠叶亨瓠燔兎之君子恐皆此人得非隰桑白华欲见而不得者至是或假事以相见或将命以相见皆不可得而知疑其前诗有不胜思慕之情此诗有不任欣喜之状此必有志投而意契者识者更详
　　渐渐之石
　　一章
　　渐渐之石维其髙矣
　　西北少山东南多山大率山水皆起西而赴东南至海而止西北不甚习见故以为劳也
　　山川悠逺维其劳矣武人东征不皇朝矣
　　不皇犹不遑也古字通用不暇朝而见王不暇出而归家其余皆不暇他务将帅迫遽如此则事势危急可知寻诗前二章初行之时后一章久役之时也毛氏郑氏以皇为王语势不顺
　　二章
　　渐渐之石维其卒矣山川悠逺曷其没矣武人东征不皇出矣
　　三章
　　有豕白蹢烝涉波矣月离于毕俾滂沱矣武人东征不皇他矣
　　豕江豚也此物出则雨兆月近毕则雨近箕则风故谓之毕雨箕风言西北之人不谙东南见豚出于江月近于毕则懐忧也江豚惟自岐出者大江有之不入他流所谓江烟漠漠江雨来天意为霖不干汝毛氏将久雨则豕进涉水波郑氏豕唐突难禁制尤躁疾者离其牧处涉入水波今人豢豕极多未见如此者也闻音曰没莫笔切
　　闻字曰集韵渐嶃崭皆同不必作嶃
　　闻物曰江防大略猪首鱼尾有两足微白全身皆肉不堪食可取膏湖湘间人多用之
　　总闻曰东南夷见于诗者淮夷荆舒得人则有喜江山之心不得人则有惧山川之意亦各系其人也观此诗及东山江汉诸诗可见寻诗其人非不难冒尽瘁亦时节不嘉人情少舒触境皆非美气象尔
　　苕之华
　　一章
