<!-- { "loadSidebar": true } -->
　　大车
　　一章
　　大车槛槛毳衣如菼
　　妇人见贵人声势被服之盛私心慕之此必微时深有相涉盛时不敢复论似有望意以其相忘也
　　岂不尔思畏子不敢
　　二章
　　大车啍啍毳衣如璊岂不尔思畏子不奔
　　三章
　　谷则异室死则同穴谓予不信有如皦日
　　生异室死同穴言此生永不可同也俟其死则从之也
　　闻音曰槛故览切菼吐敢切啍他敦切穴户橘切
　　总闻曰此妇人谓其同辈之辞同辈以为未必能也故指日为誓也
　　丘中有麻
　　一章
　　丘中有麻彼留子嗟彼留子嗟将其来施施
　　二章
　　丘中有麦彼留子国彼留子国将其来食
　　三章
　　丘中有李彼留之子彼留之子贻我佩玖
　　彼所留之子可嗟叹可疑惑卒章嗟叹疑惑不足尽其情故不言此当是避难之人为在野之家所匿以佩玖报之言其恩可长感也
　　闻音曰古施字作顿伺候之辞时遮切叶嗟国字与或字互用疑惑之辞胡骨切叶麦古蜮字又作蝈蝈音又作域明国或相通也周穆公鼎国作或
　　闻人曰毛氏留氏也子嗟子国字也子国子嗟之父遍考止有卫大夫留封人不见有留子嗟留子国
　　总闻曰当时先王之泽未絶田野尚有义士
　　郑风
　　缁衣
　　一章
　　缁衣之宜兮敝予又【止】改为兮适子之馆兮还予授【止】子之粲兮
　　缁衣卿士之服当是在外入为卿士在都者相与为礼缁衣且宜且好且席尚以为敝欲有所更甚欲其美也旣适馆又授粲惟恐其礼之不周也
　　二章
　　缁衣之好兮敝予又【止】改造兮适子之馆兮还予授【止】子之粲兮
　　三章
　　缁衣之席兮敝予又【止】改作兮适子之馆兮还予授【止】子之粲兮
　　闻音曰席祥龠切
　　闻句曰敝予又止还予授止旧四句今为六句
　　总闻曰好贤如缁衣恶恶如巷伯古称缁衣止为好贤寻诗不见有他意大率先儒杂记引诗多随意随事不皆叶其本防此所引二诗略合
　　将仲子
　　一章
　　将仲子兮无逾我里无折我树岂敢爱之畏我父母仲可懐也父母之言亦可畏也
　　当是仲氏逞横婉为辞以拒之非敢有爱而父母在上已不敢专弟虽可念恐父母有责吾兄弟皆可畏也言不特吾得罪汝亦得罪次以兄为辞次以人为辞皆拒之辞也
　　二章
　　将仲子兮无逾我墙无折我树桑岂敢爱之畏我诸兄仲可懐也诸兄之言亦可畏也
　　三章
　　将仲子兮无逾我园无折我树檀岂敢爱之畏人之多言仲可懐也人之多言亦可畏也
　　闻音曰母满补切懐胡隈切畏于非切兄虚王切檀徒沿切
　　总闻曰郑氏所引武姜昵叔段欲立为太子不遂请制请京又将启以成乱城頴葢由此也寻诗乃以父母不欲为辞此事葢生于姜氏成于姜氏皆其本谋故太叔以至如此安得借以为辞拒之畏我父母恐是畏诸父母或是畏我诸母必有一误
　　叔于田
　　一章
　　叔于田巷无居人岂无居人不如叔也洵美且仁
　　二章
　　叔于狩巷无饮酒岂无饮酒不如叔也泃美且好
　　三章
　　叔适野巷无服马岂无服马不如叔也洵美且武叔往而人皆从市为之空葢可观也
　　闻音曰田地因切狩始九切好许厚切野上与切
　　总闻曰仁也好和也武毅也三者人之所归太叔段何以当之当是其徒夸为之辞
　　大叔于田
　　一章
　　叔于田乘乘马执辔如组两骖如舞叔在薮火烈具举襢裼暴虎献于公所将叔无狃戒其伤女
　　薮葭苇之地也用火所以发兽也如今野烧韩氏陆浑火诗可见
　　二章
　　叔于田乗乗黄两服上襄两骖鴈行叔在薮火烈具扬叔善射忌又良御忌抑磬控忌抑縦送忌
　　三章
　　叔于田乘乘鸨两服齐首两骖如手叔在薮火烈具阜叔马慢忌叔发罕忌抑释棚忌抑鬯弓忌
　　一章发兽得虎即止此校猎之常制鹰犬得兔即休鹰犬戈矢得虎即息戈矢二章骋伎不以从兽为事也三章毕事初马缓矢稀次矢覆弓弢将还归也闻音曰马满补切行户郎切御鱼驾切鸨补苟切阜符有切弓姑宏切
　　闻物曰鸨当是马名鸨似鴈有行列似豹有斑文故谓之鸨豹如师子花之类也
　　总闻曰公子吕所谓请除之无生民心子封所谓可矣厚将得众寻诗若有此理
　　清人
　　一章
　　清人在彭驷介旁旁二矛重英河上乎翺翔
　　临河名清者甚多河清临清清河清池清阳郦氏以清阳亭即故清人城引此诗清人在彭当是此地征调者分而在彭在消在轴毛氏以为河上地髙克邑左氏卫侯宫喜盟于彭水之上卫郑相近彭或是此
　　二章
　　清人在消驷介麃麃二矛重乔河上乎逍遥
　　三章
　　清人在轴驷介陶陶左旋右抽中军作好
　　左旋旋鞚多用左手右抽抽矢多用右手此章为中军则前二章为前后军也
　　闻音曰彭普郎切英于良切陶徒报切好呼报切孙氏抽土刀切本掐借用作抽掐亦抽也审尔则好旁纽作蒿为正但轴字未详所以不能如前二章也
　　总闻曰当是军士有战心而或抑之不能有所逞左氏鲁闵二年所引序皆祖之而増辞甚衍细考春秋所书郑弃其师十二月狄入卫是月郑有弃师之告此必卫告急于其邻髙克实任此行而文公不欲故陷髙克于难存之地也寻诗军容士气可见髙克之心亦可见三军之意序所谓好利不顾君杜氏従之似或未然故书郑者非髙克弃师实郑弃师也据传宋桓逆卫遗民于河立戴公以庐于漕齐桓使公子帅甲乘以戍漕虽未必卫告郑或是宋齐告郑郑文不同此举故宋齐独为之也
　　羔裘
　　一章
　　羔裘如濡洵直且侯彼其之子舎命不渝
　　此衣羔裘者信矢直而且中侯也其武而有力也言彼朝服而従事武技彼衣是服者处危而不变主正而不倾与服相称而不如此也
　　二章
　　羔裘豹饰孔武有力彼其之子邦之司直
　　羔裘而饰以皮其状可见
　　三章
　　羔裘晏兮三英粲兮彼其之子邦之彦兮
　　晏晚也三心星也诗以三为心星形象数也英心星之光华言衣羔裘自早而至晚心星有光豪意未止彼衣是服者但见其美而不如此之麤縦也
　　闻音曰侯洪故切彦鱼肝切
　　闻用曰羔裘加缁衣则为诸侯之朝服单羔裘则为卿大夫之朝服狐裘加黄衣则为诸侯之祭服单狐裘则为卿大夫之祭服麑裘加素衣则为诸侯之丧服单麑裘则为卿大夫之丧服此羔裘卿大夫之朝服也
　　总闻曰羔裘与羔羊其服相肖而治乱贤否之气象不同
　　遵大路
　　一章
　　遵大路兮掺执子之袪兮无我恶兮不寁故也
　　执袪留之切执手留之愈切其人决去旣已坚苦挽必不乐留者亦不敢取必但愿其不速姑小驻以叙乆要也
　　二章
　　遵大路兮掺执子之手兮无我魗兮不寁好也
　　闻音曰袪起据切恶乌路切魗齿九切好许厚切魗今不乐者犹作此状
　　总闻曰当是同志相善有不安而他之者以故以好揽之大路非以他谴而避必以正理者也故显行而无畏惮
　　女曰鸡鸣
　　一章
　　女曰鸡鸣士曰昧旦子兴视夜明星有烂
　　当是君子与朋友有约夫妇相警以晓恐失期也大率此诗妇人为主辞故子兴视夜以下皆妇人之辞士女问答相应起辞也亦妇人之辞也
　　将翺将翔弋鳬与鴈
　　所适必遵河或度河故以弋鳬鴈为辞此鴈或是春自南归北或是秋自北趣南鴈随隂阳不以中国为居比及秋则已寒今夜兴星烂似是春时可以早出也
　　二章
　　弋言加之与子宜之宜言饮酒与子偕老琴瑟在御莫不静好
　　弋而得鳬鴈又増加之以多为贵也言賔客餍饫之余则我与子宜饮酒作乐言所得不独宜及友亦当宜及我同享之也所以贵于加之恐不足也
　　三章
　　知子之来之杂佩以赠之知子之顺之杂佩以问之知子之好之杂佩以报之
　　妇人警君子行期知其良友不可误约所以一章连三知言知之审也若知非良必不导君子以晓出相同行为乐事也所知备为问遗者劝君子毕行乐约俱来言我已有待子无所虑也
　　闻音曰加居之切老鲁吼切来邻知切好许厚切顺叶问好叶报惟来赠不叶赠当作贻生转不然则以之为韵诗多如此
　　闻用曰古以玉为佩杂佩者不必以玉他物但有鸣声者皆可为佩
　　总闻曰当是君子喜结客妇人又好客惟恐君子不得良友也亦欲其来以观其人杜氏送王砯诗自陈剪髻鬟鬻市充杯酒上云天下乱宜与英俊厚囘窃窥数公经纶亦俱有此殆类王珪之妻也
　　有女同车
　　一章
　　有女同车顔如舜华
　　舜木槿也盛夏已吐花当是此时国人见而喜之辞也
　　将翺将翔佩玉琼琚彼美孟姜泃美且都
　　二章
　　有女同行顔如舜英将翺将翔佩玉将将彼美孟姜徳音不忘
　　闻音曰华方无切行户郎切英于良切将七羊切
　　总闻曰所见亲迎之礼彼美之貌似是与妇成礼而非惮耦辞昏者左氏郑忽辞齐昏之事甚详此专拾其説不惟寻诗不见而亦与左氏不合当是因姜姓为齐女遂以郑忽附之识者更详
　　山有扶苏
　　一章
　　山有扶蘓隰有荷华
　　扶苏野蘓也荷华菡萏也扶如言扶踈谓密
　　不见子都乃见狂且
　　此妇人适夫家经厯山隰所见当是媒妁姑以美相欺相见乃不如所言怨怒之辞也
　　二章
　　山有乔松隰有游龙不见子充乃见狡童
　　龙荭草也游如言游放谓散龙当为茏省文古鼎彛多従省国为或钲为正铢为朱祥为羊有极省者哉为十帝为【阙】
　　闻音曰华方无切且子余切
　　总闻曰此媒妁之过也今多或如此
　　萚兮
　　一章
　　萚兮萚兮
　　落叶当是秋时
　　风其吹女叔兮伯兮倡予和女
　　萚已槁风又加其势可见亲族当力相扶持尊者为倡而卑者相和庻几能免此当是尊者无情卑者有意虽有所祷亦有所责之辞
　　二章
　　萚兮萚兮风其漂女叔兮伯兮倡予要女
　　闻音曰和户圭切老子髙下之相倾长短之相形声音之相和前后之相随和叶吹类此漂匹遥切要于遥切
　　总闻曰或国与家未可知当是有乘微弱而谋倾夺者有识有情动念而力不能独办故有求于为倡者也
　　狡童
　　一章
　　彼狡童兮
　　狡童即山有扶苏所见者也
　　不与我言兮维子之故使我不能餐兮
　　与正已者相踈必与比已者相昵此忠于彼者所以不遑食不能息也
　　二章
　　彼狡童兮不与我食兮维子之故使我不能息兮
　　闻音曰餐七宣切
　　总闻曰郑忽言行葢亦近贤不可以成败论人所谓狡童当有他人当之非谓忽也
　　褰裳
　　一章
　　子惠思我褰裳涉溱
　　溱出浮石岭青衣山洧出颍川阳城山褰裳而涉不待具舟以渡其情必有甚急者寻诗可见
　　子不我思岂无他人狂童之狂也且
　　当是郑人不安狂童欲脱身逺害而外境有相知者以情属之相知又似不领其情故其辞若甚急而有切责之意也
　　二章
　　子惠思我褰裳涉洧子不我思岂无他士狂童之狂也且
