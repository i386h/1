<!-- { "loadSidebar": true } -->
　　约之阁阁椓之槖槖风雨攸除鸟鼠攸去君子攸芋自此以下毎章结以君子芋有数训平声一草盛也一大也仄声草名也吴氏所引説文大叶实根骇人故谓之芌王过切者乃从芌也于文象气之舒若从芋当作平声于文象气之平虽通用而有异意集韵抚芋通用荒胡切覆也大也有也用此为的郑氏改芋为怃亦不误但不须变字尔去除皆当从平声
　　四章
　　如跂斯翼如矢斯棘如鸟斯革如翚斯飞君子攸跻
　　五章
　　殖殖其庭有觉其楹哙哙其正哕哕其君子攸寜皆生者所享也
　　六章
　　下筦上簟乃安斯寝乃寝乃兴乃占我梦吉梦维何维熊维罴维虺维蛇
　　居旣安则福可致也
　　七章
　　大人占之维熊维罴男子之祥维虺维蛇女子之祥郑氏熊罴在山阳之祥也虺蛇在穴阴之祥也此意甚嘉而未尽凡物不蛰者属阳蛰者属阴虎以冬交借阴以成也蛇以夏交借阳以成也床在高阳也而璋以水成济以阴也地在下隂也而瓦以火成济以阳也古人处事制法无不合理无羊之梦亦然鱼阴也禾亦阴也鱼非水则不生然附日影乃成禾非水则不生然向日色乃成盖同类也故梦鱼占丰年旟鸟隼飞者阳类也然寒乃健旐蛇濳者阴类也然势乃毒万物无逃二气之间故梦旟旐多室家盖隂阳相交男女乃孶也易曰天地絪緼万物化醇男女搆精万物化生
　　八章
　　乃生男子载寝之牀载衣之裳载防之璋其泣喤喤朱芾斯皇室家君王
　　室家皆事君王言贵近也
　　九章
　　乃生女子载寝之地载衣之禓载防之瓦无非无仪唯酒食是议无父母诒罹
　　男子愿使为公卿女子乃不愿使为后妃惟议酒食所谓中馈也此事多诒父母之忧罕延门户之福有识士大夫所以不欲也郑氏仪善也妇人无所专于家事有非非妇人也有善亦非妇人也此意亦嘉而未尽但不当彰是非之名于外尔
　　闻音曰苞补掫切茂莫口切好许厚切犹余救切户后五切草讫力切正诸盈切簟子禁切今人犹有此声吴氏前二章皆用引韵此一章不用未详盖未察此也寝千寻切梦弥登切蛇余支切瓦危委切议鱼覊切
　　闻章曰旧九章四章七句五章五句今畧如旧章而差移旧句
　　闻事曰四如言人功之敏也跂敏于足而若有翼者言如鸟也矢敏于逺而又敏于近棘读作防鸟敏于羽而若有革言若兽也翚敏于跃而又敏于飞翚雉也飞一作蜚蜚如螟春秋秋有蜚
　　总闻曰此士大夫卜地作室者也以为王者无见无羊仿此
　　无羊
　　一章
　　谁谓尔无羊三百维群谁谓尔无牛九十其犉
　　二章
　　尔羊来思其角濈濈尔牛来思其耳湿湿或降于阿或饮于池或寝或讹
　　三章
　　尔牧来思何蓑何笠或负其糇三十维物尔牲则具尔牧来思以薪以蒸以雌以雄
　　第五句尔牲则具当移入第七句以薪以蒸下以薪蒸之叶为牛羊雌雄之食也羊以三数凡三百头是羊群之数牛以十数凡九十头是牛群之数三十之物此也盖应上数
　　四章
　　尔羊来思矜矜兢兢不骞不崩麾之以肱毕来既升第二句矜矜兢兢下恐少尔牛来思一句羊小畜矜矜兢兢羊畏耸貌牛大畜不骞不崩牛坚重貌明兢兢下不骞上少尔牛一句
　　五章
　　牧人乃梦众维鱼矣旐维旟矣大人占之众维鱼矣实维丰年旐维旟矣室家溱溱
　　説见斯干
　　闻音曰犉而纯切濈庄立切池唐何切物防律切今犹有此音雄于陵切孔氏兆如山陵有夫出征而丧其雄繇辞皆韵又古读雄与陵爲韵诗正月无羊皆以雄韵陵韵蒸韵又张氏宾爵下华田鼠上腾牛哀虎变鲧化为熊乆血为燐积灰生蝇或疑张氏王氐古读熊与雄皆于陵切张用旧韵也年弥因切
　　闻章曰旧四章今为五章
　　闻字曰濈濈鋭貌正羊角之状从角尤佳不从角亦可説文和也毛氏息也似不必他训牛安则耳润病则耳燥湿湿牛安也毛氏动也训亦似未当羊以角言牛以耳言恐是当时降阿饮池皆为水所沾后世不肯从物情时态推测古人简易之意多以造意为能然古字亦通用斯干于加草亦止是于意戢从水亦止是鋭意
　　总闻曰此诗每章称尔必双举牛羊而此章独阙牛文势似不具识者更详此士大夫检校产畜料理生业者也丧乱之后零替者多忽然见之人相与生惊故曰谁谓尔无也

　　诗总闻卷十一
　　钦定四库全书
　　诗总闻卷十二
　　宋　王质　撰
　　节南山
　　一章
　　节彼南山维石岩岩赫赫师尹民具尔瞻忧心如惔不敢戱谈
　　师官尹氏也不敢戯谈有所畏避也下章皆有不敢之意当是其人虽无可敬而其位貌亦有可惮者
　　国既卒斩何用不监
　　何所用心而不监小人之为恶问之不欲斥言也下章称何称谁仿此
　　二章
　　节彼南山有实其猗赫赫师尹不平谓何天方荐瘥丧乱多民言无嘉憯莫惩嗟
　　三章
　　尹氏太师维周之氐秉国之均四方是维天子是毗俾民不迷不吊昊天不宜空我师
　　氐祗也旁纽作氐为国之根一重也执国之平二重也四方所借以为维三重也天子所倚以为毗四重也下民视之以为明五重也尹氏可谓重臣而天职如此不宜使斯人居尊官当是尹氏以六官司空之职兼三公大师之任故曰不宜空我师愬之于天不欲斥言也下章称天仿此
　　四章
　　弗躬弗亲庻民弗信弗问弗仕勿罔君子
　　呼尹氏为君子尊之辞也戒小人勿得欺尹氏怜之辞也下章称君子仿此
　　式夷式已无小人殆姻亚则无膴仕
　　用平则已无近小人无使姻亚为膴仕有此二者则不平也晓之辞也
　　五章
　　昊天不佣降此鞠讻昊天不惠降此大戾
　　讻讼也当是尹氏不平群臣多争卒章亦及讻
　　君子如届俾民心阕君子如夷恶怒是违
　　尔如能止则彼鞠讻之心自息尔如能平则彼恶怒之气自去劝之辞大率此诗诋之多言不平晓之多言夷
　　六章
　　不吊昊天乱靡有定式月斯生俾民不寜忧心如酲谁秉国成不自为政卒劳百姓
　　乱与月俱生言有増也尔秉政而不自为政言为交争者所争所以政多门而民受弊也
　　七章
　　驾彼四牡四牡项领我瞻四方蹙蹙靡所骋
　　当是小人衔王命乗使车言封疆之蹙如此小人安能逺骋但扰自境之内尔
　　八章
　　方茂尔恶相尔矛矣既夷既怿如相醻矣
　　方盛怒俄相欢小人之常态也
　　九章
　　昊天不平我王不寜不惩其心覆怨其正
　　皆因尹氏不平故小人交争我王不寜小人之罪奚逃不革其心而反怨其正当是有规正者重憎怨也亦小人常态也
　　十章
　　家父作诵以防王讻式讹尔心以畜万邦
　　家父不敢戱言而显言作诵者以告于王也尽为王道其致讼之故皆因尹氏不平也化尹氏之心反不平以为平则可畜天下之众不然愈盛民将散而无与为国也
　　闻音曰山所防切岩鱼锨切猗于何切嘉居何切氐都黎切信斯人切仕鉏里切子奬里切殆养里切佣敕龙切讻许容切屇居气切阕睦桂切天铁因切定唐丁切生桑经切姓桑经切醻市由切正诸盈切诵疾容切邦土工切邦本音外又卜工切瞻彼洛矣君子至止福禄既同君子万年保其家邦与此同又披耕切桓绥万邦屡丰年补因切凡见诗者如此他所不举
　　闻迹曰南山韩氏吾闻京城南兹惟群山囿即是此山左氏惟言节无南山字
　　闻人曰家父见鲁桓八年桓王也十五年庄王也旧説刺幽王自幽王之死至是七十五年尚能为王出使求车刺幽王之诗皆老臣之辞则约百余嵗矣故此未必刺幽王也
　　总闻曰尹氏之不平罪本在于王而不指归王小人之鞠讻罪不在于尹氏而不深言尹氏家父葢忠慤而恕厚者也度尹氏亦无大恶但居位而不举职无公言直道而不控制小人就其上而班之胡广赵戒之流也
　　正月
　　一章
　　正月繁霜我心忧伤
　　当是贤者避患去国其道所懐与所遇所见者
　　民之讹言亦孔之将念我独兮忧心京京哀我小心癙忧以痒
　　小心故懐忧致病
　　二章
　　父母生我胡俾我瘉不自我先不自我后
　　所遇不在先不在后适与我相当何为于此时而生我致此病也与我生不辰同意
　　好言自口莠言自口忧心愈愈是以有侮
　　忧事太过则招侮言多畏则易陵也
　　三章
　　忧心惸惸念我无禄民之无辜幷其臣仆哀我人斯于何从禄
　　所忧本在无禄今无辜及其身又及其臣仆如此将何地而从禄乎言此禄不可从当他求也
　　瞻乌爰止于谁之屋
　　所见乌一也此乌止谁屋也言未有所归
　　四章
　　瞻彼中林侯薪侯蒸
　　所见中林二也言欲樵采以自给也
　　民今方殆视天梦梦既克有定靡人弗胜
　　方危为忧所乱视天瞀惑若不堪用者苟定则何人不胜任言皆可用也
　　有皇上帝伊谁云憎
　　愬之于天也何人可憎愿明指也今皆危与所憎同受苦所以愿明指也
　　五章
　　谓山盖卑为冈为陵民之讹言寜莫之惩
　　山高者也冈陵卑者也今见山以为冈陵为忧所惑
　　召彼故老讯之占梦具曰予圣谁知乌之雌雄
　　召耆宿问占梦犹是视天梦梦余意盖忧思之中惶惑妄见占何为不祥也所问者皆言其通晓乃不知乌孰为雌雄犹是瞻乌余意尚不知雌雄安知所当止也言卜者不能决疑
　　六章
　　谓天盖高不敢不局谓地盖厚不敢不蹐维号斯言有伦有脊哀今之人胡为虺蜴
　　天高而以为低故曲膂地厚而以为薄故累足亦为忧所乱也以为不然则为此号发此言如耳有轮如背有脊又较然也言为忧所乱之极也
　　七章
　　瞻彼阪田有菀其特
　　所见阪田菀特三也特特生之木也欲依阪田特木以自给也
　　天之扤我如不我克彼求我则如不我得执我仇仇亦不我力
　　天动我心如我不能任事者王初求惟恐不得以我为能也既得我不以我为能我亦自疑我非不能至此而若不能者盖天动我心不使任其事可以免其难也
　　八章
　　心之忧矣如或结之今兹之正胡然厉矣
　　正正月也此诗皆此月之事三阳之月奚为寒之厉如此甚也以天时推人事深可忧也
　　燎之方扬寜或灭之赫赫宗周褒氏烕之
　　当是幽王以后事故举已徃以比后来或以火方炽岂有可灭之理识者推观前覆褒姒能覆宗周言虽盛易灭也
　　九章
　　终其永懐又窘阴雨
　　所遇阴雨四也
　　其车既载乃弃尔辅载输尔载将伯助予
　　车既载且行遇雨方知遗辅车之器亦为忧所乱也既堕所载未能遽行愿伯助我脩败车渉淖涂伯当是伯兄同行者也言只力不能独办也
　　十章
　　无弃尔辅员于尔辐屡顾尔仆不输尔载终逾絶险曽是不意
　　无遗其辅用益其辐屡顾其仆而言不可堕所载也此戒仆之辞也我为忧所乱虽逾险曽不以是为意言意不在车也
　　十一章
　　鱼在于沼亦匪克乐潜虽伏矣亦孔之昭
　　所见池鱼五也当是初居有此因有感也鱼在沼为人所豢虽潜不能逃也言我岂可受彼禄也
　　忧心惨惨念国之为虐
　　十二章
　　彼有旨酒又有佳殽洽比其邻【止】昏姻孔云念我独兮忧心殷殷
　　当是就田野为居庐颇有比邻之乐而其忧终不能释也
　　十三章
