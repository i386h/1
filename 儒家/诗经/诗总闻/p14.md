<!-- { "loadSidebar": true } -->
　　苌楚羊桃也虽卑琐亦可啖何必珍竒也妇但求淑不必求艳夭冶也沃泽也此非所以成人家道益人寿考故以无知无家无室为乐言不若无此则无他忧有此必可忧也
　　二章
　　隰有苌楚猗傩其华夭之沃沃乐子之无家
　　三章
　　隰有苌楚猗傩其实夭之沃沃乐子之无室
　　闻物曰夭恐是桃之夭夭之夭桃虽夭夭而羊桃亦猗傩盖自可观不可见鄙均是桃也夭夭家桃猗傩野桃诗人借辞发兴皆相似但彼以有室家为宜此以无室家为乐尔当是风俗有异故人情亦殊也
　　总闻曰无家无室人道之大阙无知人生之大患细推无家无室虽此欲不遂而此念不断不若无知之为安乐长乆也世传我在世五十年不知衣裾之下有此珍美故有知不若无知者也
　　匪风
　　一章
　　匪风发兮匪车偈兮
　　当是在途乗车而遇风有感者也风中在车上最不安西北人畏之王氏曰是非古之风也发发者是非古之车也偈偈者盖伤之也释诗者祖之发发飘风非有道之风偈偈疾驱非有道之车释史者又祖之今之发发者非古有道之风也今之偈偈者非古有道之车也此学之传古诗殆废如此説甚嘉施于此诗人情物态之间有所未合
　　顾瞻周道中心怛兮
　　非风飘忽使我不安也非车驰疾使我不安也但顾趋周之路而伤心尔言西周之地为秦所据也
　　二章
　　匪风飘兮匪车嘌兮顾瞻周道中心吊兮
　　三章
　　谁能亨鱼溉之釡鬵谁将西归懐之好音
　　安能亨鱼涤釡言志不在食也谁将西适摅此懐寄好音欲西周之人知人情不忘故壤也
　　闻音曰飘匹妙切嘌匹妙切鬵徐心切
　　闻用曰鬵亦釡属似甑籀文象形
　　总闻曰当是关中之人为山东之客者其知友送归以此寄懐输情殆贤者也诗言周道甚多皆谓西也人情不忘西如此岂非千余年习熟之乆二三圣人陶染之深难遽忘耶如有用我者吾其为东周乎圣人此情盖天下同情也自周以后有汉至今夷狄犹以汉为辞内地人则曰汉儿内地地则曰汉界至今臣僚兼用南北内地人则曰汉官孝文光武稍类旧周之气象故人情亦颇似之此殆非偶然者何况于周此孔子终以西周为已任也
　　曹风
　　蜉蝣
　　一章
　　蜉蝣之羽衣裳楚楚心之忧矣于我归处
　　言蜉蝣之整其羽似小人之治其衣裳疾之辞也蜉蝣其生能几岂不可忧若欲免祻不若即我所归而处欲其退匿休閙少避众怨也此君子怜小人而欲安其余生也当是此君子与此小人必有亲情或有旧分故为之谋如此亦长者存心也
　　二章
　　蜉蝣之翼采采衣服心之忧矣于我归息
　　三章
　　蜉蝣掘阅麻衣如雪心之忧矣于我归説
　　掘阅挑拨貌管子曰掘阅得王恐当时常谈如此言小人意气发扬也説犹舎息也音虽取叶义则故存此与召伯所説之説同但叶有异也
　　闻音曰服蒲北切説欲雪切
　　闻物曰蜉蝣亦曰渠略多生沟渠水上才生即死故曰蜉蝣又曰渠略
　　总闻曰此必在野之君子也以已所处为避患之所静地诚吉壤也
　　候人
　　一章
　　彼候人兮何戈与祋彼其之子三百赤芾
　　候人道路之官也之子朝廷之官也戈祋防卫而赤芾陪从又赤芾如此其多足见其人之势盛也
　　二章
　　维鹈在梁不濡其翼彼其之子不称其服
　　三章
　　维鹈在梁不濡其咮彼其之子不遂其媾
　　四章
　　荟兮蔚兮南山朝隮婉兮娈兮季女斯饥
　　当是小人盛服以迎妇者也国人见鹈则曰鹈已饱而在梁不复没水求鱼也言小人虽饫乐如此愿不胜其衣欲其病也愿不成其婚欲其判也疾之辞也见山云则曰山木茂而云气升言小人虽振盛如此而其家有未嫁之防女无飬而抱饥者也言忍而无亲也亦疾之辞
　　闻音曰祋都外切芾甫味切芾韠也集韵亦作市作韨作芾皆分物切去韵亦有芾小也芾草木也皆博盖切虽当从分物而祋説文引诗何戈与祋郑氏虽引诗何戈与祋以为缀集韵皆都外切芾当用去韵世用此多叶分律盖用绂黻苃呉氏所疑亦似过也服蒲北切
　　总闻曰鹈梁南山皆候人迎送之路所见者也旁观必有不平之心故有不堪之辞
　　鸤鸠
　　一章
　　鸤鸠在桑其子七兮淑人君子其仪一兮其仪一兮心如结兮
　　此言夫妇皆得美于国人也淑人妇人君子夫也其仪既一而不变其心亦固而不解盖夫妇相得也
　　二章
　　鸤鸠在桑其子在梅淑人君子其带伊丝其带伊丝其弁伊骐
　　三章
　　鸤鸠在桑其子在棘淑人君子其仪不忒其仪不忒正是四国
　　四章
　　鸤鸠在桑其子在榛淑人君子正是国人正是国人胡不万年
　　当是国君寻诗正是四国胡不万年皆誉上之辞闻音曰结激质切丝新赍切国越逼切年祢因切闻字曰丝妇之带骐夫之弁也说文骐作琪字转闻物曰俗传惟鸠育子多七数初亦未信家居近山木试探数巢果然禽兽一鸟曰隹二鸟曰雔三鸟曰朋四鸟曰乘五鸟曰雇六鸟曰鶂七鸟曰□八鸟曰鸾九鸟曰鸠十鸟曰今鸠七子并夫妇为九故其字从九古传傥细推自见彼亦不徒然也
　　总闻曰鸤鸠之子可数同在桑未离巢也在梅在棘在榛则其子长成而分飞他树矣此春夏之交当是淑人君子成昏之时也
　　下泉
　　一章
　　冽彼下泉浸彼苞稂忾我寤叹念彼周京
　　稂萧蓍皆陆草陆草遇水则悴此必当时涛水泛溢人情不安也三章皆言周京京周京师专为在都不指他所此必曹人之在林野者故皆及泉言冽野之深者也下地之卑者也言稂萧蓍皆野植也如此而有念王都之心忧人主之意其为不遇之君子审也语势亦非常人之辞
　　二章
　　冽彼下泉浸彼苞萧忾我寤叹念彼京周
　　三章
　　冽彼下泉浸彼苞蓍忾我寤叹念彼京师
　　四章
　　芃芃黍苗隂雨膏之
　　陆草畏水田禾喜水当是初夏大雨涨水盛夏反无也故陆艸田禾皆病思盛时雨泽适时盖谓上有文王下有郇伯之时也
　　四国有王郇伯劳之
　　郇伯文王之子也昔时上有文王下有郇伯当时气候皆正雨泽皆调盖君臣皆良故天人相应也伤今皆无
　　闻音曰京居良切萧疎鸠切师霜夷切膏古报切劳力报切
　　闻迹曰郇伯所封在猗氏县
　　总闻曰易林下泉苞稂十年无王郇伯遇时忧念周京正引此诗当是厉王在彘之时在彘凡十五年十年无王岂非此际也耶言郇伯遇时今有如郇伯者而于时不遇但忧念周京而已作此诗者必斯人也

　　诗总闻卷七
　　钦定四库全书
　　诗总闻卷八
　　宋　王质　撰
　　豳风
　　七月
　　一章
　　七月流火九月授衣
　　此田野农民酬酢徃复之辞故参错无次序大率七月至九月一嵗之食已毕一冬之衣又办相与各道其生业指时指物不一而足卒之跻堂称夀以答上也
　　一之日觱发二之日栗烈无衣无褐何以卒嵗三之日于耜四之日举趾同我妇子馌彼南畆田畯至喜民或言曰自七月有寒之渐九月寒事当办无以御冬何以卒岁岁既卒阳已深则于耜举趾馌田以次而至也
　　二章
　　七月流火九月授衣春日载阳有鸣仓庚女执懿筐遵彼防行爰求柔桑春日遅遅采蘩祁祁女心伤悲殆及公子同归
　　民或又言曰自七月变候九月卒岁之计已备春来男已不可离田女当采桑育蚕男女各分职也女见物变觉年长所以伤悲人常情也公子适野劳田者也女与同归喜观公子之仪容徒御随其后而还也
　　三章
　　七月流火八月萑苇蚕月条桑取彼斧斨以伐逺扬猗彼女桑
　　民又或言曰自七月萑苇将成八月可采储蚕薄待蚕月时至则采桑从事也条桑南人谓之梯桑批桑北人谓之穿桑采桑止取叶不伐条也正月以后即为之将近蚕月也
　　四章
　　七月鸣鵙八月载绩载载黄我朱孔阳为公子裳民又或言曰自七月有麻事之渐八月可绩以奉公子为先并丝麻而结于此章也染采必向阳借日色也今染人犹然
　　五章
　　四月秀葽五月鸣蜩八月其获十月陨箨一之日于貉取彼狐狸为公子裘二之日其同载纉武功言私其豵献豜于公
　　民又或言曰自四月五月有稼事之渐八月可刈十月天寒叶凋可趣野事之时仲冬始出季冬再出过是则春野事休田事起西北非皮不可御寒缣布皆不足当之小民以羊豕等皮大民以狐狸等皮故丝麻为公子之裳狐狸为公子之裘所自用者豵之类也野豕一岁为豵言皮薄也三嵗为豜言皮厚也野豕多得稚者力弱易制也少得大者力健难获也以难得者奉上也
　　六章
　　五月斯螽动股六月莎鸡振羽七月在野八月在宇九月在户十月蟋蟀入我牀下穹窒熏鼠塞向墐户嗟我妇子曰为改嵗入此室处
　　民又或言曰自五月一隂之生更六月至十月而隂气已盛穹窒熏鼠塞向墐户将改歳而入此避之也螽莎鸡蟋蟀皆类蝗螽今蚱蜢莎鸡今促织蟋蟀亦促织但促织声如云西西蟋蟀声如云习习寻诗既莎鸡蟋蟀同种则螽当亦是同种或螽所化未可知俗言蚱蜢食蝇乃化蟋蟀识者更详
　　七章
　　六月食郁及薁七月亨葵及菽八月剥枣十月获稻为此春酒以介眉寿
　　民又或言曰自六月郁薁可食其他以次而有十月初寒可以酿酒之时获当作濩浸米为醪也春酒冬饮而春生非春始为也毛氏冻醪今腊醅也
　　八章
　　七月食八月断壶九月叔苴采荼薪樗食我农夫民又或言曰自七月又有瓜可食以至苦菜皆可亨餁以劳乆苦之农夫也毛氏叔拾也如此则当为椒
　　九章
　　九月筑场圃十月纳禾稼黍稷重穋禾麻菽麦
　　场圃植果蓏也之使坚恐果蓏之株为风所防也纳入也今输官犹有此称纳禾八官禾仓纳氷入官氷室豳俗爱君亲上故遇事先公后私丝麻狐狸先献公黍稷重穋禾麻菽麦先纳公以至宫功皆先于乗屋其末则朋酒杀羊而献公堂豳俗如此美也
　　嗟我农夫我稼既同上入执宫功
　　上今赴役犹有此称执今作役犹有此称自十月而输官之物皆足总禾麦而结之此章也此诗渉民甚切故多凡谈但乆逺无由尽晓
　　昼尔于茅宵尔索绹亟其乗屋其始播百谷
　　西北小民多茅屋将寒则采茅绞索絷之不尔大风輙卷去今犹如此谓之蛇索言索如蛇也芒种节后始播种又以四月结之也
　　二之日凿氷冲冲三之日纳于凌隂四之日其蚤献羔祭韭
　　氷最在后非民事也以二月结之自此以后颁氷刷氷民不与也
　　九月肃霜十月涤场
　　涤犹言刷秋氷用尽则刷氷室以待来年之藏冬禾収尽则涤禾塲以待来年之耕今人犹言洗厨言収之尽也涤塲同意
