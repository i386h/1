<!-- { "loadSidebar": true } -->
　　陆氏鱼欲逸则罩之使入鱼欲伏则汕之使出寻诗皆羣行自得之貌不必造意衍情如此
　　三章
　　南有樛木甘瓠累之君子有酒嘉賔式燕绥之
　　四章
　　翩翩者鵻烝然来思君子有酒嘉賔式燕又思
　　甘瓠甜瓠也鵻鹁鸠也皆美堪侑酒
　　闻音曰罩朝郭切鱼囘斡水声也非笼汕所谏切鱼乗上水貌也非樔二者皆取鱼水之声貌未必器也毛氏罩籗也犹可汕樔也无谓鵻朱惟切来里之切鵻与来叶酒与又叶吴氏不必以六直伊昔作切盖有隔句而叶者如累绥是也随句为叶者如鵻来酒又是也诗如此亦多
　　总闻曰与鹿鸣嘉賔同西北以鹿为重其馔有热落河刺血入酒最珍恐是鹿鸣亦然鱼鵻之属皆燕賔侑酒者也并载于此
　　崇丘
　　阙
　　南山有台
　　一章
　　南山有台北山有莱
　　春夏之交草木繁茂诗人触景生情大率占国占家皆当以气象观之而其气象古人多即草木而观旱麓皇矣之类是也周之气象草木如此则人君声华福夀岂有穷也所以可乐也
　　乐只君子邦家之基乐只君子万夀无期
　　二章
　　南山有桑北山有杨乐只君子邦家之光乐只君子万夀无疆
　　三章
　　南山有杞北山有李乐只君子民之父母乐只君子徳音不已
　　四章
　　南山有栲北山有杻乐只君子遐不眉夀乐只君子徳音是茂
　　五章
　　南山有枸北山有楰乐只君子遐不黄耉乐只君子保艾尔后
　　其遐不止眉夀黄耉而已言无穷也
　　闻音曰吴氏台田饴切莱陵之切与基期相叶耉果羽切后下五切与枸楰相叶如此则五章皆叶岂不于古有益但薄俗可畏苟可叶即当已故台莱耉后如今音一章作两叶防莱一叶基期一叶枸楰一叶耉后一叶诗此类亦多所以防持古风少避薄俗也好古者用心如此良亦可叹母满补切栲去九切
　　总闻曰草木固有宜山阳有宜山隂者此诗南北则不为此南山山之在南者也北山山之在北者也此言大封域也其南山北山各自有隂阳也
　　由仪
　　阙
　　总闻曰有其义者以题推之也亡其辞者莫知其中谓何也然序者以题推义亦有不可晓者南陔南者夏也飬也陔者戒也遂以为孝子之戒飬白华白者洁也华者采也遂以为孝子之洁白华黍则以时和嵗丰宜黍稷言之盖不时和嵗丰则黍无华也前三诗所谓有其义者也由庚者道也遂以为万物由道崇者髙也丘者大也遂以为万物极髙大仪者宜也遂以为万物得宜后三诗所谓亡其辞者也皆汉儒之学也前三篇乡饮酒燕礼用之曰笙入堂下磬南北面立乐南陔白华华黍是也后三篇乡饮酒燕礼亦用之曰乃间歌鱼丽笙由庚歌南有嘉鱼笙崇丘歌南山有防笙由仪也毛氏不晓笙歌而一槩观之又引升歌鹿鸣下管新宫今鹿鸣存而新宫亡大率歌者有辞有调者也笙者管者有腔无辞者也后世间亦有如此清乐至唐犹有六十三曲未几止存三十七曲又有上柱鳯雏平调清调瑟调平折命啸七篇有声无辞当是相传有腔而已此六诗之比也甚矣序之欺后世也鱼丽之序既以治内外成功告神结之不应再出三诗当是见礼工入歌鹿鸣四牡皇皇者华然后笙入乐南陔白华华黍是三诗不可杂于前三诗故于后系之南有嘉鱼南山有台蓼萧湛露彤弓之序方乐兴贤乐得贤泽及四海燕诸侯锡有功不应以物杂于其间当是见礼工笙皆毕间歌鱼丽笙由庚歌南有嘉鱼笙崇丘歌南山有台笙由仪故以三诗入南鱼南防之后窃意有腔无辞者圣人皆不以入诗如新宫之类是也
　　蓼萧
　　一章
　　蓼彼萧斯零露湑兮
　　当是诸侯见王者燕饮至夜分露零见于萧也
　　既见君子我心写兮燕笑语兮是以有誉处兮
　　二章
　　蓼彼萧斯零露瀼瀼既见君子为龙为光其徳不爽夀考不忘
　　龙指君也龙身有光采
　　三章
　　蓼彼萧斯零露泥泥既见君子孔燕岂弟宜兄宜弟令德夀岂
　　四章
　　蓼彼萧斯零露浓浓既见君子鞗革忡忡和鸾雝雝万福攸同
　　闻音曰写赏羽切谚云书三写鱼成鲁帝成虎今北人犹有此音爽师庄切泥乃礼切弟待礼切岂去几切
　　总闻曰二章而下皆颂君也初章所写之心写此而已故下章发之此诗止于露盛礼饮也次诗至于露晞情饮也
　　湛露
　　一章
　　湛湛露斯匪阳不晞厌厌夜饮不醉无归
　　露非阳不晞饮非醉不归言各以晓为止也
　　二章
　　湛湛露斯在彼丰草厌厌夜饮在宗载考
　　在宗伯则校其中礼与否宗伯掌礼者也以饮食之礼亲宗族兄弟以宾射之礼亲故旧朋友以飨燕之礼亲四方賔客君通情务尽醉臣守官务遵礼所以虽夜饮而不失令德令仪也
　　三章
　　湛湛露斯在彼杞棘显允君子莫不令德
　　杞棘有露而草已无露将欲晓也
　　四章
　　其桐其椅其实离离岂弟君子莫不令仪
　　不见露而但见桐椅又其实可辨已全晓也
　　闻物曰陆氏杞棘刚木况德桐椅柔木况仪杞枸杞也甚柔桐梧桐也甚刚桐最宜琴材不必如此取况但覩物起兴也
　　总闻曰草丰桐实当是春夏之时又露三月始成清眀节是八月始变白露节是此诗以露为辞其为春夏审也
　　彤弓
　　一章
　　彤弓弨兮受言藏之我有嘉賔中心贶之钟鼓既设一朝飨之
　　二章
　　彤弓弨兮受言载之我有嘉賔中心喜之钟鼓既设一朝右之
　　三章
　　彤弓弨兮受言之我有嘉賔中心好之钟鼓既设一朝醻之
　　闻音曰贶虚王切飨虚良切载子例切右于贵切櫜居号切好乎报切醻大到切
　　闻用曰旧说彤弓不用遇征伐载以在前卢弓则用遇征伐得用乗
　　总闻曰诸侯赐弓矢然后得耑征伐此诗当是太公或是其伦然当时越于太公者亦无恐即是太公也平王锡晋文彤弓一彤矢百襄王用平礼其数相同惟卢弓矢千比平数大增其他平无命服无虎贲襄有之平有乗马襄无之大率亦出人君临时锡命
　　菁菁者莪
　　一章
　　菁菁者莪在彼中阿既见君子乐且有仪
　　当是诸侯朝王者经歴中阿中沚中陵菁莪其所见者也
　　二章
　　菁菁者莪在彼中沚既见君子我心则喜
　　三章
　　菁菁者莪在彼中陵既见君子锡我百朋
　　已上皆经歴平陆之壤故言莪莪多生泽卤沮洳之地初生甚美可食当是縁途遇春所茹者也末章不言莪而言舟舎陆而水也
　　四章
　　泛泛杨舟载沉载浮既见君子我心则休
　　当是乗航经歴洛渭之水鱼或沉或浮皆其见者也毛氏杨氏载沉亦沉载浮亦浮舟岂可沉郑氏知其不可以为舟者浮物亦载诸侯航河来朝诗人覩景生兴曷以载为事也以载为事又奚足言而诗人以为乐为喜而且休也
　　总闻曰诸侯喜见王者凡经歴览观皆乐事赏心也大率王眀时泰与主暗时否山川艸木皆一等而人情物态自两种寻诗可见也
　　六月
　　一章
　　六月栖栖戎车既饬
　　盛夏出师恐人有辞故曰玁狁孔炽我是用急言所以然也
　　四牡骙骙载是常服玁狁孔炽我是用急王于出征以匡王国比物四骊闲之维则
　　二章
　　维此六月既成我服我服既成于三十里王于出征以佐天子四牡脩广其大有颙薄伐玁狁以奏肤公有严有翼共武之服共武之服以定王国
　　中章皆言王于出征王于此送行也三十里
　　三章
　　玁狁匪茹整居焦获侵镐及方至于泾阳织文鸟章白斾央央元戎十乗以先启行
　　四章
　　戎车既安如轾如轩四牡既佶既佶且闲薄伐玁狁至于太原文武吉甫万邦为宪
　　五章
　　吉甫燕喜既多受祉来归自镐我行永乆饮御诸友炰鼈脍鲤侯谁在矣张仲孝友
　　闻章曰旧六章今为五章
　　闻事曰易林玁狁非度治兵焦获伐镐及方与周争疆元戎其驾衰及夷王此则自夷王玁狁始盛玁狁在北周都在西而侵逼畿甸如此当是玁狁有北兼西始自夷王不然则是玁狁与西合从同侵畿甸寻诗初甚危急复乃少安初非全胜也经世甲戌北伐玁狁庚午犬戎杀幽王骊山之下计五十七年司马氏西夷犬戎同攻是则西北合从也自文武之时已见于采薇至宣王之时又见于六月其势转盛于前日所谓孔炽也反覆推之文武之后大盛于夷王愈盛于宣王宣王暂安而不能乆固其末终不可救于幽王也
　　闻人曰张仲重臣望士不应于诗无见此尹吉甫张仲相友如此烝民尹吉甫又为仲山甫作诵如此其情非他人可比也张仲恐是仲山甫遍考姓【阙】
　　采芑
　　一章
　　薄言采芑于彼新田于此菑畆方叔涖止其车三千师千之试
　　一乗车七十五人三千计二十二万五千亦可谓用大众也不必尽周地当是侯国或调南方近蛮荆者也
　　方叔率止乗其四骐四骐翼翼路车有奭簟笰鱼服钩膺鞗革
　　二章
　　薄言采芑于彼新田于此中乡方叔涖止其车三千旂旐央央方叔率止约軧错衡八鸾玱玱服其命服朱芾斯皇有玱葱珩
　　三章
　　鴥彼飞隼其飞戾天亦集爰止方叔涖止其车三千师干之试方叔率止钲人伐鼓陈师鞠旅显允方叔伐鼓渊渊振旅阗阗
　　四章
　　蠢尔蛮荆大邦为雠方叔元老克壮其犹方叔率止执讯获丑戎车啴啴啴啴焞焞如霆如雷显允方叔征伐玁狁蛮荆来威
　　方叔亦是与吉甫北伐之人六月不言者吉甫为帅方叔佐之此行方叔为帅并玁狁蛮荆之功结之于此诗也此诗与采薇出车同体西戎玁狁并结之也闻音曰畆满罪切服蒲北切革讫力切衡户郎切珩户郎切渊于巾切阗池邻切老鲁吼切焞吐雷切
　　闻句曰第一章三句一节六句一叶二章三章四章同旧末章作二句一节以雠叶犹不知下如何叶亦与此诗之体相差今改正
　　闻迹曰六月侵镐及方郑氏皆北方地名也镐是周都无缘与方皆为北方地名假使方地未详在他亦未可知焦获泾阳皆在宻迩方何由独逺恐是方叔封邑故因以为姓
　　闻人曰礼天子同姓谓之伯父异姓谓之伯舅自称于诸侯曰天子之老方叔元老又当是年爵皆尊于其徒也
　　总闻曰蛮事比胡事差缓胡侵雍都蛮不过荆土而已弗离其巢穴也故王师犯夏河北防秋
　　车攻
　　一章
　　我车既攻我马既同四牡厐厐驾言徂东
　　二章
　　田车既好四牡孔阜东有甫草驾言行狩
　　三章
　　之子于苖选徒嚣嚣建旐设旄搏兽于敖
　　四章
　　驾彼四牡四牡奕奕赤芾金舄防同有绎
　　五章
　　决拾既佽弓矢既调射夫既同助我举柴
　　六章
　　四黄既驾两骖不猗不失其驰舎矢如破
　　七章
　　萧萧马鸣悠悠斾旌徒御不惊大庖不盈
　　八章
　　之子于征有闻无声允矣君子展也大成
