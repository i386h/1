<!-- { "loadSidebar": true } -->
　　文王曰咨咨女殷商而秉义类彊御多怼流言以对冦攘式内侯作侯祝靡屇靡究
　　文王又嗟之曰秉义类者彊御之徒则怨之采流言者冦攘之徒则亲之以祝诅为常然无极无穷也尚归咎于天与民乎亦斥其自解之非也
　　四章
　　文王曰咨咨女殷商女炰烋于中国敛怨以为德不明尔德时无背无侧尔德不明以无陪无卿
　　文王又嗟之曰以强梁敛怨而反为德所以不明其实有德者无在后在侧之贤人也实有德所以不明者无为卿之贤者也是故以敛怨为德也尚归咎于天与民乎亦斥其自解之非也
　　五章
　　文王曰咨咨女殷商天不湎尔以酒不义从式既愆尔止靡明靡晦式号式呼俾昼作夜
　　文王又嗟之曰天未尝令女沉酒汝以不义为法故以沉酒为当然也晦而饮明而止既过所止则以明为晦号呼乱神故昼夜易景也尚归咎于天与人乎又斥其自解之非也
　　六章
　　文王曰咨咨女殷商如蜩如螗如沸如羮小大近丧人尚乎由行内奰于中国覃及鬼方
　　文王又嗟之曰蜩螗时变则寂沸羮火缓则息汝去亡甚近而相化之人尚相从而行其不平之愤自中国达于逺夷犯众怒之多也尚可归咎于天与人乎又斥其自解之非也
　　七章
　　文王曰咨咨女殷商匪上帝不时殷不用旧虽无老成人尚有典刑曽是莫聴大命以倾
　　文王又嗟之曰非天不与女以时不用旧而喜新故相导至此老成人已往而老成人之法尚存有及此者曽不见聴安得不倾尚归咎于天与民乎又斥其自解之非也
　　八章
　　文王曰咨咨女殷商人亦有言颠沛之掲枝叶未有害本实先拨殷鉴不逺在夏后之世
　　文王又嗟之曰木之将防枝叶未凋本根先拨汝已往之鉴在夏世未来之鉴复在汝之世矣尚归咎于天与民乎又斥其自解之非也示之往鉴幸其或改也
　　闻音曰上辟旧必亦切君也下辟旧匹亦切邪也板上辟邪也下辟法也左氏引此诗杜氏亦然今皆训邪皆从匹亦诗固有字同意异者此则字意相似不必分也终诸仍切服蒲北切祝周救切国越逼切侧庄力切明谟郎切卿墟羊切式失吏切呼火故切夜羊茹切羮卢当切丧苏郎切行户郎切时上纸切旧巨已切掲去例切拨方吠切
　　闻迹曰楚俗多鬼髙宗伐鬼方即殷武荆楚此举最险逺者言之
　　闻人曰郑氏老成人伊尹伊陟臣扈之属书称汝无侮老成人常谈如此不必指名也
　　总闻曰商王为人之详见书甚明所谓乃罪多参在上乃能责命于天大率其人好责人而不责己好遂非而不悔过祖伊之语与此诗相符
　　抑
　　一章
　　抑抑威仪维德之隅人亦有言靡哲不愚庶人之愚亦职维疾哲人之愚亦维斯戾
　　以其威仪见其德哲人常事庶人之愚不能安于此意愚人常事然贤者之哲而乃愚亦有戾于此其时险恶可见古者被髪佯狂皆出此时吴皓齐洋之事可见
　　二章
　　无竞维人四方其训之有觉德行四国顺之訏谟定命逺犹辰告敬慎威仪维民之则
　　此哲人所欲告君者也所告者人也德行也大要以敬威仪为本
　　三章
　　其在于今兴迷乱于政颠覆厥德荒湛于酒女虽湛乐【止】从弗念厥绍罔敷求先王克共明刑
　　此哲人所欲戒君者也所戒者迷也颠覆也荒湛也大要以求先王共明刑为本
　　四章
　　肆皇天弗尚如彼泉流无沦胥以亡【止】夙兴夜寐洒埽廷内维民之章【止】修尔车马弓矢戎兵用戒戎作用逷蛮方
　　此哲人所欲劝君者也所劝者洒埽廷内也修车马弓矢也大要以勤夙夜为本
　　五章
　　质尔人民谨尔侯度用戒不虞慎尔出话敬尔威仪无不柔嘉白圭之玷尚可磨也斯言之玷不可为也此又哲人所欲劝君者也所劝者质人民也谨侯度也戒不虞也大要以谨言语敬威仪为本
　　六章
　　无易由言无曰苟矣莫扪朕舌言不可逝矣无言不讐无德不报恵于朋友庶民小子子孙绳绳万民靡不承此又哲人所欲戒君者也所戒者勿易言语也大要以惠臣民为本
　　七章
　　视尔友君子辑柔尔顔不遐有愆相在尔室尚不愧于屋漏无曰不显莫予云觏神之格思不可度思矧可射思
　　此又哲人所欲戒君者也所戒者勿近柔佞也大要以敬神明为本
　　八章
　　辟尔为德俾臧俾嘉淑慎尔止不愆于仪不僭不贼鲜不为则投我以桃报之以李彼童而角实虹小子此又哲人所欲戒君者也所戒者愆也僭也贼也大要以报善言逺顽童为本
　　九章
　　荏染柔木言缗之丝温温恭人维德之基其维哲人告之话言顺德之行【止】其维愚人覆谓我僭民各有心哲人之话言皆如此当顺而行之愚人反谓此言为僭哲愚各有心在所以察之也
　　十章
　　于乎小子未知臧否匪手携之言示之事匪面命之言提其耳借曰未知亦既抱子
　　王虽曰未知既已抱子盖其君不为幼冲也
　　民之靡盈谁夙知而莫成
　　民之不满者孰早有所知而暮有所成言虽知未能遽成也王若有所知渐进以图功苟无所知虽欲冀成自不可得也大率欲王知哲愚之当从违也
　　十一章
　　昊天孔昭我生靡乐视尔梦梦我心惨惨
　　见其君无所知则我心有所忧愬之于天不以有生为乐甚忧之辞也
　　诲尔谆谆聴我藐藐匪用为教覆用为虐借曰未知亦聿既耄
　　不采我意固未问反以教为虐王心昬塞颠倒如此以为未知必待既耄言此时当有所知又何待也
　　十二章
　　于乎小子告尔旧止聴用我谋庶无大悔天方艰难曰丧厥国取譬不逺昊天不忒囘遹其德俾民大棘告尔不为不乆若能听用则庶几无悔不然则虽悔无及也故又尽言之今天困我以艰难将速我以丧亡我所取譬不逺维德之隅一喻也如彼泉流二喻也白圭之玷三喻也投我以桃报之以李四喻也荏染柔木言缗之丝五喻也所喻如此愬之于天切不可差忒也尔或囘遹民大困急则丧亡不可救也闻音曰疾集二切告古得切政诸成切叶今女虽湛乐为句从勿念厥绍为句乐鱼教切叶绍刑寒刚切叶王大率阳庚两音多通用兵补芒切虞元具切仪牛何切嘉居何切为吾何切言旁纽作蘖苟旁纽作格集韵舌逝皆食列切四字无不叶也以矣相叶亦可然吴氏以为未详非也讐市又切报敷救切友羽轨切子奨礼切格纲鹤切度待洛切射弋灼切嘉居何切义吾何切丝新赍切言鱼巾切今西人犹作此音否补美切事上止切昭之笑切乐鱼教切惨七到切藐眉教切虐宜照切国越逼切
　　总闻曰其初歴举哲人之话言自于乎小子而下则已之语也哲人畏祸茹言而不吐我畏义尽情而不匿当是彼疎此亲彼当用邦无道则愚之法此当用同姓之卿之法不特分亲亦当属尊寻诗可见厉王在位四十七年在彘十五年计六十二年方嗣位必少年此称小子殆是
　　桑柔
　　一章
　　菀彼桑柔其下侯旬捋采其刘瘼此下民
　　桑柔初茁而未盛也止可维旬过旬则捋采稀踈言不乆也言民甚病不可以支嵗月也
　　不殄心忧仓兄填兮倬彼昊天寜不我矜
　　愬之于天也大率人情无所泄则愬之于天似怨天非怨天也声怨于天归怨于人故天者万物输情之所也
　　二章
　　四牡骙骙旟旐有翩乱生不夷【止】靡国不冺民靡有黎【止】具祸以烬于乎有哀国步斯频
　　世治见旟旐以为喜世乱见车旌以为哀此总言乱之状也
　　三章
　　国步蔑资天不我将靡所止疑【止】云徂何往君子实维【止】秉心无竞谁生厉阶至今为梗
　　当位者不以正固争而以嘿为事此厉阶所以至今为梗也此总言祸之端也
　　四章
　　忧心慇慇念我土宇我生不辰逢天僤怒自西徂东靡所定处多我觏痻孔棘我圉
　　此总言已奔走困急之状也
　　五章
　　为谋为毖乱况斯削告尔忧恤诲尔序爵谁能执热逝不以濯其何能淑载胥及溺
　　濯所以救热用之不善则反以及溺我告我诲尔当善用之
　　六章
　　如彼遡风亦孔之僾民有肃心荓云不逮好是稼穑力民代食稼穑维寳代食维好
　　此条举之事也力民所以作稼穑反不得食而有代食者是力民艺之而他人食之也如是代食者坐享所奉岂不自以为嘉则代食为民之病一也
　　七章
　　天降丧乱灭我立王降此蟊贼稼穑卒痒哀恫中国具赘卒荒靡有旅力以念穹苍
　　此条举之事也不幸降蟊贼以病稼穑身有所属力无所施故田卒至于荒则力役为之病二也大率祸乱之源皆生于农事之废
　　八章
　　维此惠君民人所瞻秉心宣犹考慎其相维彼不顺自独俾臧自有肺肠俾民卒狂瞻彼中林甡甡其鹿朋友已谮不胥以谷人亦有言进退维谷
　　此以下多称维此维彼维此者欲其为此也维彼者欲其不为彼也此秉心宣猷则考其质者彼自有肺肠则使其狂者惟其自有肺肠所以交相谮而不相善也
　　九章
　　维此圣人瞻言百里维彼愚人覆狂以喜匪言不能胡斯畏忌
　　此所见者逺所言者逺彼或覆或狂喜覆狂则不喜逺者也贤者岂不能分别此为覆此为狂何用犯此畏忌以诒我危辱也言时不可正言也
　　十章
　　维此良人弗求弗迪维彼忍心是顾是复民之贪乱寜为荼毒大风有隧有空大谷
　　此怀良心者既不求亦不进彼怀忍心者既加顾又加复既爱忍心则必不爱良心者也故贪乱者安为荼毒而无复恻怛也凡当荼毒者皆当大风之冲大空之谷可见人之危恐也
　　十一章
　　维此良人作为式谷维彼不顺征以中垢大风有隧贪人败类聴言则对诵言如醉匪用其良覆俾我悖此怀良心者则所为皆善彼怀不顺之心者则所行皆汚凡遇贪浊者皆当大风之冲安得不伤败也相聴从之言则对可讽诵之言则醉不用其良而反使为悖者故良人衰而不顺之人盛也
　　十二章
　　嗟尔朋友予岂不知而作如彼飞虫时亦弋获既之隂女反予来赫民之罔极职凉善背为民不利如云不克朋友疑其在朝廷无所别白故晓之曰我岂不知而无所为如虫之飞可弋而获盖小人隂于女而阳于我而任事之人主薄而不主厚喜背而不喜面既能为不利则或恐不胜故不如且已也晓之辞也
　　十三章
　　民之囘遹职竞用力【止】民之未戾职盗为冦凉曰不可【止】覆背善詈虽曰匪予既作尔歌
　　民之所以多端皆在职者主竞故竞者用力也民之所以未定皆在职者主盗故盗者为冦也薄言不可则已反于背肆詈女虽自以非我欲推怨他人然已为尔作歌乌能掩其恶而文其奸也言歌可讽而人喜传也
　　闻音曰填池邻切天铁因切烬旁纽作辛叶频溺奴学切瞻职良切相思将切迪徒沃切垢居六切悖蒲昧切获黄郭切赫黒各切背必墨切民之未戾止不可覆背善詈终尔歌可歌相叶吴氏不得谓之未详也集韵可歌皆居何切
　　闻物曰甡甡鹿精采貌鹿在林而人遇谷言鹿之不如也
　　闻人曰序以为芮伯毛氏以为芮良夫盖承左氏其言既明当从所讥诋之小人当是荣夷公之徒也
　　闻迹曰作此诗者当是或行或居山野之中其首言桑其次言水其次言草其次言蟊其次言禾其次言林其次言鹿其次言谷凡再其次言风隧亦再其次言弋虫良夫或以正言不容退处未可知也
