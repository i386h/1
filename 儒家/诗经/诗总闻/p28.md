<!-- { "loadSidebar": true } -->
　　在地莫贵于金玉之相瞻望文王如此愿文王强力不衰四方皆有纲纪维持也勉字从力即此
　　闻音曰趣此苟切宜牛何切楫籍入切天铁因切
　　总闻曰前人多言文王受命称王之事亦无定论凡称文王者死而追述为诗者也凡言辟王我王或单称王或以国系王者生而即事为诗者也死称諡生称位可该凡称文王者也此诗当是文王在位之时
　　旱麓
　　一章
　　瞻彼旱麓榛楛济济岂弟君子干禄岂弟
　　此言榛楛中言鸢鱼后言柞棫又言葛藟皆以山林禽鱼草木卜气象也
　　二章
　　瑟彼玉瓒黄流在中岂弟君子福禄攸降
　　三章
　　鸢飞戾天鱼跃于渊岂弟君子遐不作人
　　其逺不止作人而又能作物也
　　四章
　　清酒既载骍牡既备以享以祀以介景福
　　五章
　　瑟彼柞棫民所燎矣岂弟君子神所劳矣
　　六章
　　莫莫葛藟施于条枚岂弟君子求福不囘
　　五章皆言岂弟君子言岂弟有以致此也一章不言岂弟君子享祀贵严肃不当乐易也
　　闻音曰济子礼切弟待礼切降乎功切天铁因切渊一均切载节力切备蒲北切祀逸织切福笔力切燎力召切劳力报切
　　闻迹曰毛氏旱山名不言何山今旱谷旱溪在上邽旱麓当近此地
　　总闻曰子张学干禄非求人爵盖求天爵也诗再言干禄一干禄岂弟以岂弟干之也一干禄百福以百顺干之也孔子答干禄之问言寡尤行寡悔禄在其中矣其言干禄之意与诗颇同末章求福不回亦首章干禄之意也干字象形正则直生支字亦象形旁则横出木干为干枝为支术家言支干盖此意也
　　思齐
　　一章
　　思齐大任文王之母思媚周姜京室之妇大姒嗣徽音则百斯男
　　当是文王已没大姒无恙故曰寡妻因思大任周姜之不见而幸大姒之存也
　　二章
　　惠于宗公神罔时怨神罔时恫刑于寡妻至于兄弟以御于家邦
　　因太姒而感文王也故歴道其美宗公自王季已上也事先事神治内治外如此也
　　三章
　　雝雝在宫肃肃在庙不显亦临无射亦保
　　在宫在庙如此也临如今言监临言不敢肆也保如今言保任言不敢纵也
　　四章
　　肆戎疾不殄烈假不瑕不闻亦式不谏亦入
　　待人如此也戎大也疾病也其病之大者不至于絶烈猛也假伪也其伪之猛者不发其疵不闻短于才者也亦钦其朴取其贞也不諌拙于言者也亦纳其讷取其静也
　　五章
　　肆成人有德小子有造古之人无斁【止】誉髦斯士古人谓昔文王也至今无有厌者今有名有才之士皆文王所成之人所造之子也谁不知所自来安得更复有厌
　　闻音曰母莫后切妇房缶切男尼心切邦卜工切瑕从叚以叚取声叶殄德斁相叶末句单结
　　闻迹曰京室属上郡太姜配太王当在此地闻事曰太姒虽多男武王周公及管叔蔡叔霍叔及其羣弟固众亦未有及百者也诗人虽羡美太夸辞当是结太任太姜太姒三人而总之以百男也
　　总闻曰此思真思凡思有在上者此之思齐太任思媚周姜思也思皇多祜辞也有在中者愿言思子思也绥我思成辞也有在下者永言孝思思也不可射思辞也大率在下者多辞也太任太姜言思而太姒不言思明存没有异也
　　皇矣
　　一章
　　皇矣上帝临下有赫监观四方求民之莫维此二国其政不获维彼四国爰究爰度
　　毛氏二国殷夏四国四方固无谓郑氏二国殷崇四国密阮徂共寻诗止密与崇盖阮共等受其侵也徂又似非名二国恐是密崇四国恐是邰豳岐丰密崇虽盛而其政不得我意于邰豳岐丰察之盖可付者也
　　上帝耆之憎其式廓乃眷西顾此维与宅
　　言帝于密崇亦监观多年终憎其所为而遂命周扫荡也周渐迁渐大皆常垂顾而使之定居也
　　二章
　　作之屏之其菑其翳脩之平之其灌其栵启之辟之其柽其椐攘之剔之其檿其柘帝迁明德串夷载路天立厥配受命既固
　　言帝转人心就明德平时荒僻之地一旦为串习夷平之路外事既定又立配以为助内事又成而天命始固也此谓太王太姜也
　　三章
　　帝省其山柞棫斯抜松栢斯兊帝作邦作对自大伯王季维此王季因心则友则友其兄则笃其庆载锡之光受禄无丧奄有四方
　　自去豳迁岐以来至此已乆柞棫松柏至难长之木今已如此他当称是既成其邦又成其对谓王季与大王相对也或説大伯王季为对此止谓造周主事之人大伯与王季作引辞无与于王业也
　　四章
　　维此王季帝度其心貊其德音其德克明克明克类克长克君王此大邦克顺克比比于文王其德靡悔既受帝祉施于孙子
　　言帝度王季其心如此和正凡善必能可比文王而无悔言无惭也受帝祉而延孙子大率自王季发之
　　五章
　　帝谓文王无然畔援无然歆羡诞先登于岸密人不恭敢距大邦侵阮徂共王赫斯怒爰整其旅以按徂旅以笃周祜以对于天下
　　前二章言天以此事付周其端始发如此次章言天以此人承周其迹渐着如此至此以某事训文王以某事勅文王大率使太伯当立而不立王季不当立而立意盖在此也经世甲子伐崇乙丑伐密此乃密为先崇居次恐经世误密在安定郡顔氏引此诗崇在京兆密于周京差逺崇于周京差近据司马氏崇侯虎与商纣昵厚当是其势有未易动者故先密后崇司马氏亦受西北之明年伐犬戎又明年伐密须又明年败耆国司马氏所説耆即黎徐氏耆一作阮又明年伐邗又明年伐崇之未几而西伯即殁密崇先后与诗颇相符不知邵氏何所据而先崇后密也
　　六章
　　依其在京侵自阮疆陟我髙冈无矢我陵我陵我阿无饮我泉我泉我池度其鲜原居岐之阳在渭之将万邦之方下民之王
　　伐密之事既成则王业已就也依在酒泉郡京在上郡阮在渭南县共在共城县旅在渭城县盖密所扰亦广岂得不先除之也诗连句有两旅毛氏前旅师也后旅地名也郑氏不以旅为国而乃以徂为国恐毛氏良是
　　七章
　　帝谓文王予怀明德不大声以色不长夏以革不识不知顺帝之则帝谓文王询尔仇方同尔兄弟以尔钩援与尔临冲以伐崇墉
　　崇在京兆鄠县见春秋晋赵穿帅师伐崇当是其国虽受伐其后元不絶也皆以墉为辞亦当是其城为最恐以城取国名良耜其崇如墉盖崇墉四方所知常谈所传也
　　八章
　　临冲闲闲崇墉言言执讯连连攸馘安安是类是祃是致是附四方以无侮临冲茀茀崇墉仡仡是伐是肆是絶是忽四方以无拂
　　伐崇之事又成则天下始皆定也此诗其初引辞皆耑为密崇二事寻诗伐崇颇难于伐密三言崇墉三言临冲所以同兄弟以为党助不可独举也伐密言万邦之方有所仿也下民之王有所往也伐崇言四方无侮四方无拂其势又重于前商周兴替之形于密崇之举可见也
　　闻音曰赫黒各切获黄郭切度待洛切宅达各切屏平相切平声辟剔亦叶仄声不独下句叶也椐纪庶切柘都故切拔蒲昧切友羽轨切兄虚王切庆墟羊切比必里切悔虎猥切子奨礼切援胡唤切岸鱼战切邦卜工切共居容切怒暖五切祜侯古切下候五切京居良切池徒何切革讫力切闲胡田切安于连切祃满补切以马取声
　　闻事曰是类是祃裒山川之神而祭之祃野祭也是致是附合邦国之旁域而来之附附庸也
　　闻迹曰诗称周家多以山为辞邰豳多旷土少名山至岐山则过于梁山至南山则又大于岐山此所省之山止谓岐山也
　　闻人曰左氏子鱼以为文王闻崇德乱而伐之军三旬而不降退修教而复伐之因垒而降寻诗用力亦不为少子鱼殆饰辞
　　总闻曰自四章而下三言帝谓伐密称帝谓者一其伐之也先称文王之德无畔援歆羡而先有意于济民此伐密之辞端也伐崇称帝谓者再其伐之也又先称文王之德不以色不以革不以知识唯顺帝以为法此伐崇之辞端也又次称询尔同尔以尔与尔皆称帝称尔以帝命将之其辞又详于前大率诗人主意惟言文王无容心皆奉天尔
　　灵台
　　一章
　　经始灵台经之营之庶民攻之不日成之
　　二章
　　经始勿亟庶民子来王在灵囿麀鹿攸伏
　　三章
　　麀鹿濯濯白鸟翯翯王在灵沼于牣鱼跃
　　台也囿也沼也辟也廱也皆取美称也
　　四章
　　虡业维枞贲鼔维镛于论鼔钟于乐辟廱
　　五章
　　于论鼔钟于乐辟廱鼍鼔逄逄蒙瞍奏公
　　周之先世武王未有天下之前皆称公如公刘古公公季至伐纣开周始追为王然自太王以上无见特后稷称先王亦无号谥也奏公谓奏于先世诸公也古者凡饮食必祭先祭先必有尸
　　闻音曰来六直切伏笔直切逄满红切
　　闻迹曰左氏秦获晋侯舍诸灵台杜氏在京兆鄠县今在泾州灵台县而鄠无之未知孰是又按宰辟父敦王在辟宫册周尨敦王在雝位格庙册尨敦王格于太室册敦王在周邵宫格于宣榭册亦谓之师保父宫牧敦在师保父宫格大室册牧此总而谓之学其间各有朝庙别宫别位惟王意所欲徃则即其所发册亦无定所也此间不独发册发册其一事尔辟自辟雍自雍又自不同所也
　　总闻曰此规模制度不若緜差详盖大势已定然后及防观之所曰灵台灵囿灵沼是也然后及防集之所辟雝是也后世言灵台过当以为灵台在太庙之中雍之灵沼谓之辟雝又为明堂外水谓之辟雍殊不及灵囿非不欲及附防不能入也识者更详
　　下武
　　一章
　　下武维周世有哲王
　　武如堂上接武堂下布武之武谓移足蹑迹也周之累世皆如人蹑武所谓世有哲王
　　三后在天王配于京
　　此谓成王也不言谥耑谓成王也言王季文王武王三后成王能配之也
　　二章
　　王配于京世德作求永言配命成王之孚
　　此以下谓康王也称谥嗣子称厥考也自此皆称永言或言配命合成王之遗训也或言孝思顺成王之遗志也
　　三章
　　成王之孚下土之式永言孝思孝思维则
　　四章
　　媚兹一人应侯顺德永言孝思昭哉嗣服
　　一人谓成王也言康王此一人有无穷之思也
　　五章
　　昭兹来许绳其祖武于万斯年受天之祜
　　祖谓武王也言康王明其所从来而能不絶武王之迹故永久受福禄也兹许皆辞也
　　六章
　　受天之祜四方来贺于万斯年不遐有佐
　　有佐谓召公毕公之流也凡所以受福甚逺者以在近有此数人也康王之诰王出在应门之内太保率西方诸侯入应门左毕公率东方诸侯入应门右毕命三后协心同底于道道洽政治泽润生民四夷左袵防不咸赖予小子永膺多福寻书与诗相应闻音曰京居良切孚房尤切服蒲北切祜侯古切
　　总闻曰五章又言绳其祖武难以下武为继以祖武为迹前武言下后武言绳不须强説自明
　　文王有声
　　一章
　　文王有声遹骏有声遹求厥寜遹观厥成文王烝哉遹述也骏大也所述皆太王王季之大事大率周家王业皆始于太王王季而成于文王武王
　　二章
　　文王受命有此武功既伐于崇作邑于丰文王烝哉
　　三章
　　筑城伊淢作丰伊匹匪棘其欲遹追来孝王后烝哉自己邜即诸侯位癸亥受西伯命得四十五年次年作丰是年伐崇次年伐密次年伐黎次年伐邢所以如此之急非逞私欲盖述先志也
　　四章
