<!-- { "loadSidebar": true } -->
　　缾之罄矣维罍之耻鲜民之生不如死之久矣缾既罄罍又耻言穷甚鲜民之生言匮于生也既无一为生不如死也乆言当死已久至此已过也
　　四章
　　无父何怙无母何恃出则衔恤入则靡至
　　当是父母钟爱有托不如所愿而亡出门则衔忧口如不能出声也入门则无所至身又如不在家也大率口有所衔则声不发神有所乱则目不识忧思之极也
　　五章
　　父兮生我母兮鞠我拊我畜我长我育我顾我复我出入腹我欲报之徳昊天罔极
　　欲报而不能报也
　　六章
　　南山烈烈飘风发发民莫不谷我独何害南山律律飘风弗弗民莫不谷我独不卒
　　人莫不有谷为食何我独乏当是父母亦以伤贫遂至弃背故此人之辞若不可存者
　　闻音曰蔚纡胃切害何葛切
　　闻迹曰两章皆称南山故知居南山之下也
　　总闻曰毛氏父母病亡在役不得见寻诗不见此意当是不遇之穷士居南山之下遇苦寒之辰衔哀抱贫人不能堪则欲死葢常情也
　　大东
　　一章
　　有饛簋飱有捄棘匕
　　大东小东具见此诗无别有小东也簋列飱者也匕取飱者也当是士大夫防集之间有见道路平直贵贱徃来动念兴哀思徃日而伤今日也
　　周道如砥其直如矢君子所履小人所视睠言顾之澘焉出涕
　　二章
　　小东大东杼柚其空
　　当是周道之侧有大东山小东山俱在东而以大小别之也
　　纠纠葛屦可以履霜佻佻公子行彼周行既徃既来使我心疚
　　葛屦公子行周行之屦也公子如此下民可知安得不伤心
　　三章
　　有冽氿泉无浸获薪契契寤叹哀我惮人
　　此遇寒涉水而载薪者也以为氿泉勿浸我薪湿则不可爇也此亦谓公子也
　　薪是获薪尚可载也哀我惮人亦可息也
　　薪虽湿尚可用也小人以劳致病则恐不可生愿生息也皆公子之徒愬贫劳之辞也
　　四章
　　东人之子职劳不来西人之子粲粲衣服舟人之子熊罴是裘私人之子百僚是试
　　此诗当是伤怨王室之诗是时周已迁东而秦踞西在东者惮所职之劳不肯来服王事在西者又逞势得志而蔑视在东者也舟人水工之人私人家僮之人皆西人也
　　或以其酒不以其浆鞙鞙佩璲不以其长
　　言舟人私人之徒皆酣于酒而不用浆务淳美也皆华其佩而不用长务轻捷也言西人得意如此而东人徒劳而甚穷叹其不如西人也
　　五章
　　维天有汉监亦有光跂彼织女终日七防虽则七防不成报章
　　皆服劳之极逮夜及晓不休据所见道所懐自此而下天汉织女牵牛啓明长庚捄毕南箕北斗是也
　　六章
　　睆彼牵牛不以服箱东有啓明西有长庚有捄天毕载施之行
　　七章
　　维南有箕不可以簸扬维北有斗不可以挹酒浆维南有箕载翕其舌维北有斗西柄之揭
　　宋氏所谓心悚惕而震荡何所忧之多方仰明月而太息步列星而极明指星起兴也
　　闻音曰行户郎切来六直切疚讫力切载节力切服蒲北切裘渠之切试申之切旁纽则然易可贞无咎固有之也无妄之药不可试也庚古郎切揭居竭切
　　总闻曰有指君不明者天汉是也有指臣无用者织女牵牛啓明长庚毕箕斗是也东西南北无不周覧兴懐大率首章睠言顾之澘焉出涕此其真情之大端也
　　四月
　　一章
　　四月维夏六月徂暑
　　当是初夏出征厯秋厯冬又次年厯春厯秋在道凡经年有余寻诗可见
　　先祖匪人胡寜忍予
　　我先祖独非人而何为忍于我也此必其祖在位有劳而其后为有力者所不容也
　　二章
　　秋日凄凄百卉具腓乱离瘼矣奚其适归
　　日色惨七月侯也
　　三章
　　冬日烈烈飘风发发民莫不谷我独何害
　　日色寒十月候也
　　四章
　　山有嘉卉侯栗侯梅废为残贼莫知其尤
　　此登山有见也栗熟八月后梅熟五月后也
　　五章
　　相彼泉水载清载浊我日构祸曷云能谷
　　此临水所见也泉水彼清而复浊雨多泉溢也水生三月后也
　　六章
　　滔滔江汉南国之纪尽瘁以仕寜莫我有
　　此从事江汉之间也
　　七章
　　匪鹑匪鸢翰飞戾天匪鳣匪鲔潜逃于渊
　　此仰观飞俯视潜有见者也我非羽焉能飞我非鳞焉能潜言无所避害也
　　八章
　　山有蕨薇隰有杞桋君子作歌维以告哀
　　草木生三月后也大率年余在外道涂江山之间可谓尽瘁而不知有我视若无人可谓太无情是可哀也闻音曰予演女切害何葛切尤于其切浊厨玉切有羽轨切哀于希切
　　总闻曰自谓为君子所以自别于小人也
　　北山
　　一章
　　陟彼北山言采其杞
　　杞枸杞也仲春可食当是此时
　　偕偕士子朝夕从事王事靡盬忧我父母
　　二章
　　溥天之下莫非王土率土之滨莫非王臣大夫不均我从事独贤
　　贤如某贤于某若干纯之贤言其劳独过于人也
　　三章
　　四牡彭彭王事傍傍嘉我未老鲜我方将旅力方刚经营四方
　　以我少壮而使我陈力固当然但不均为可恨耳
　　四章
　　或燕燕居息或尽瘁事国或息偃在牀或不已于行或不知呌号或惨惨劬劳
　　五章
　　或栖迟偃仰或王事鞅掌或湛乐饮酒或惨惨畏咎或出入风议或靡事不为
　　此所谓不均也
　　闻音曰事上止切下后五切贤下珍切今东人犹有此音彭铺郎切国越逼切行户郎切议鱼羁切今西人犹有此音佛书思议读作冝大率西音多然
　　闻训曰嘉鲜皆美之辞今人犹呼少壮为鲜徤
　　总闻曰不均归咎于大夫大夫以君命而役庶位者也大率诗人于君多婉
　　无将大车
　　一章
　　无将大车祗自尘兮
　　不必将大车当时大车皆小人乗之我乗大车亦与小人同伦但自汚而已
　　无思百忧祗自疷兮
　　二章
　　无将大车维尘防防无思百忧不出于颎
　　言忧思无精采也今人犹呼物陈弊为少出治治读作持
　　三章
　　无将大车维尘雍兮无思百忧祗自重兮
　　闻音曰疷眉贫切疷当通作□集韵与同皆病也吴氏以字书民氐多互用盖经唐讳从民皆改从氏后有复者有不复者且如缗緍一也而有两从錉鍲一也亦有两从秦讳改正月遂以灰为平至今不改况唐三百年又重之以五代之唐江南之唐习熟不全改易尔防莫逈切重直龙切
　　闻训曰雍壅也北人犹作此音
　　总闻曰贤者不愿居髙位居髙位则任重事世态若此髙位不可居重事不可任莫若自顾为安三章连称三自自者已也使人懐此心安得不乱
　　小明
　　一章
　　明明上天照临下土我征徂西至于艽野二月初吉载离寒暑心之忧矣其毒太苦
　　徂西徃旧都也此必有求于秦而识者知秦之心无厌是岂可倚如被毒而又至苦言毒之深也艽説文逺荒也引此至于艽野一曰兽蓐
　　念彼共人涕零如雨
　　共人在朝之相知也不堪在外之恶境故思在朝之相知至于泪滂流首重回又甚于夜卧起宿于外不能宿于内也念之极也
　　岂不懐归畏此罪罟
　　固知其无成而思归必以为我为懐私不办事也置我于罪罟加我以谴怒甚至于使我再行尤不可堪也
　　二章
　　昔我往矣日月方除曷云其还嵗聿云莫念我独兮我事孔庶心之忧矣惮我不暇念彼共人睠睠懐顾岂不懐归畏此谴怒
　　除开也言天气方开明也二月后
　　三章
　　昔我往矣日月方奥曷云其还政事愈蹙嵗聿云莫采萧获菽心之忧矣自贻伊戚念彼共人兴言出宿岂不懐归畏此反覆
　　奥暖也言天气方暄暖也四月后二章嵗聿云莫亦参差古作欲语健
　　四章
　　嗟尔君子无恒安处靖共尔位正直是与神之听之式谷以女
　　五章
　　嗟尔君子无恒安息靖共尔位好是正直神之听之介尔景福
　　前三章此念彼共人故称我称彼后二章彼嗟尔君子故称尔称女以为进则婴外藩之衅退则诒内朝之谴进退故不能逃祸但不以偷安为念而以靖共正直为懐神必相扶而可免患相寛之辞也
　　闻音曰野上与切除直虑切莫幕故切暇胡故切戚子六切福笔力切
　　总闻曰自二月初吉至嵗聿云暮所厯期年是时平王以陕西予秦以河内予晋既以谢二国之援且以资二国之助自秦仲已张至是立西畤泰畤密畤渐进汧渭之间尽包关辅之地故以王命使西土者皆恐蹈不测也秦以虎狼处已以鱼肉视人其来已久着于孝公成于始皇当时有识者必先觉之
　　鼓钟
　　一章
　　鼓钟将将淮水汤汤忧心且伤淑人君子懐允不忘
　　二章
　　鼔钟喈喈淮水湝湝忧心且悲淑人君子其徳不回
　　三章
　　鼓钟伐鼛淮有三洲忧心且妯淑人君子其徳不犹大率淮夷叛服不常当是前此既服至此又骚将帅经理者合乐临戎以此夸耀下国而慑服夷心识者忧其不可故以美辞晓将帅尔懐至信彼且感服其次以正以断此事不患难办回曲也犹疑也古称犹豫犹多疑之兽也语曰犹之与人也出纳之吝谓之有司言有司出纳迟疑吝惜如犹之状故谓之恶今并载于此
　　四章
　　鼓钟钦钦鼔瑟鼔琴笙磬同音以雅以南以籥不僣鼓钟瑟琴笙磬籥凡七器雅南凡二音诸器皆用二音仪礼歌者关雎鹿鸣等今存笙者南陔由仪管者新宫等今亡歌有辞今伊州渭州之类是也笙歌无辞有腔今四六句合之类是也有辞者多存有腔无辞者多亡葢无辞故难传
　　闻音曰将七羊切汤戸羊切喈居奚切湝鸡切鼛居尤切南尼心切僣七心切
　　闻迹曰三洲在山阳
　　总闻曰汉以亡为无无其辞但有其题也以题推之其义略可见如此则可所谓惟存其义而逸其辞恐无是理也识者更详今甲子旬中无戌亥甲戌旬中无申酉之类谓之空亡亡亦无也非汉字犹尔古语多然至后误呼之元祐间善政纲举而纲踈首选刘棠大统一王劳心四方法三尺以虽具狱一人而使亡用西汉天下亡一人之狱棠天下名儒犹误呼以为常误呼可也而义亦随变则有所不可此类甚多今并载于此
　　楚茨
　　一章
　　楚楚者茨言抽其棘自昔何为我蓻黍稷
　　抽拔也除也拔除茨棘而蓻黍稷自昔者谓后稷也下诗言自古亦谓后稷大凡诗人言祭祀必以农事起辞言农事必以祭祀续辞言农事祭祀必以福禄结辞三者未有阙一者也
　　我黍与与我稷翼翼我仓既盈我庾维亿以为酒食以享以祀以妥以侑以介景福
　　此总言享祀妥侑而助福也
　　二章
　　济济跄跄絜尔牛羊以徃蒸尝或剥或亨或肆或将祀祭于祊祀事孔明先祖是皇神保是飨孝孙有庆报以介福万寿无疆
　　此总言牲牢既具先使祝致祭于门然后延尸入坐也礼设祭于堂祊于外
　　三章
　　执爨踖踖为俎孔硕或燔或炙君妇莫莫为豆孔庶为宾为客献醻交错礼仪卒度笑语卒获神保是格报以介福万寿攸酢
　　此次言俎豆各献而祖尸为主余昭穆为宾客亦皆有尸大率礼皆以生代死贵通情也所谓事死如事生事亡如事存
　　四章
　　我孔熯矣式礼莫愆工祝致告徂赉孝孙苾芬孝祀神嗜饮食卜尔百福如几如式既齐既稷既匡既勅永锡尔极时万时亿
