<!-- { "loadSidebar": true } -->
　　闻事曰风起则尘埃肆人物不见今西北多然逆风而行尤不可故曰维彼遡风亦孔之僾僾与爱同风冲则草木頽偃隧道即成今西北犹然大率多在山蹊之间故曰大风有隧有空大谷谷读作浴民敬事稼穑肃敬也从事草间荓草也反以为缓嫚是欲夺民力以与代食者也皆代食之人蔽上如此樊氏诋王氏是谓我耕稼而汝食之相传不平之语史书文言尔
　　总闻曰君子小人不可杂处杂处则小人必胜君子必负此诗反覆委曲如此然所谓维此者实何所设施维彼者实何所惩艾以当时之治乱兴亡可见
　　云汉
　　一章
　　倬彼云汉昭囘于天
　　与有嘒其星同意言无雨状也
　　王曰于乎何辜今之人天降丧乱饥馑荐臻靡神不举靡爱斯牲圭璧既卒寜莫我聴
　　何辜今之人一句辞端已切当
　　二章
　　旱既大甚蕴隆虫虫不殄禋祀自郊徂宫上下奠瘗靡神不宗后稷不克上帝不临耗斁下土寜丁我躬寜丁我躬一句语意又切当告困于后稷又告困于上帝
　　三章
　　旱既大甚则不可推兢竞业业如霆如雷周余黎民靡有孑遗昊天上帝则不我遗胡不相畏先祖于摧告困于昊天上帝又告困于先祖
　　四章
　　旱既大甚则不可沮赫赫炎炎云我无所大命近止靡瞻靡顾羣公先正则不我助父母先祖胡寜忍予告困于羣公先正又告困于父母先祖
　　五章
　　旱既大甚涤涤山川旱魃为虐如惔如焚我心惮暑忧心如熏羣公先正则不我闻昊天上帝寜俾我遯又告困于羣公先正又告困于昊天上帝寜俾我遯欲弃天下而逃困之极也
　　六章
　　旱既大甚黾勉畏去胡寜瘨我以旱憯不知其故祈年孔夙方社不莫昊天上帝则不我虞敬恭明神宜无悔怒
　　又告困于昊天上帝又告困于明神憯不知其故此灾众知其自厉王而称不知其故者为父讳也
　　七章
　　旱既大甚散无友纪鞫哉庶正疚哉冢宰趣马师氏膳夫左右靡人不周无不能止瞻卬昊天云如何里告困于庶正羣臣又告困于昊天
　　八章
　　瞻卬昊天有嘒其星大夫君子昭假无赢大命近止无弃尔成何求为我以戾庶正瞻卬昊天曷恵其寜又告困于昊天又告困于大夫君子庶正何求为我言何必求我我将遯也羣公三公也先正羣公之先正也已往者也书言先正保衡孔氏正长也庶正见存者也如天官宫正地官党正之属统言之也冡宰言其长也天官膳夫地官师氏言其属也左右统言之数官言皆近王也靡人不周天官酒人之属地官封人之属无人不及也大夫中大夫下大夫之属是也君子统言之数官皆美称也言官僚错综参差又非可以十月之交为例也宣王求天求帝求神求先祖求父母而又求于臣言我虽弃位臣则受戾故未忍去而苦兾寜也
　　闻音曰天铁因切临力中切皇矣临冲韩氏作隆冲临当读作隆推吐雷切遗夷佳切顾果五切助牀所切予演女切川枢伦切遯徒匀切莫幕故切虞元具切宰奨礼切今南人以宰为子奬礼切又为宰亦奬礼切子宰皆奨皆通右羽轨切正诸盈切云如何里将如之何言计穷也里辞也今北人犹有此音
　　闻人曰序以为仍叔美宣王也寻诗皆王辞是时丧乱方繁不见天下喜王化复行王自忧不见百姓见忧他称召康公召穆公凡伯卫武公芮伯惟芮伯粗可考然皆美讽讥切以为他人所作犹之可也至仍叔决非叔辞按经世宣王癸酉即位大甚之旱必其初基之时鲁桓五年天王使仍叔之子来聘左氏仍叔之子弱也杜氏讥使童子出聘故本父字自宣王初年至是得一百二十三年而其子尚幼当亦未及弱冠也如此方仍叔能为文美君之时官为大夫则非幼稚者也大约以其年度之一百四五十嵗而百余年生子亦似非人情识者更详
　　总闻曰两言大命近止言将亡也非是哀辞实有是理不讳此字然后可以感动人也
　　崧髙
　　一章
　　崧髙维岳峻极于天维岳降神生甫及申维申及甫维周之翰四国于蕃四方于宣
　　申申伯也甫仲山甫也郑氏以甫为训夏赎刑之甫侯相去近二百年所不可晓
　　二章
　　亹亹申伯王缵之事于邑于谢南国是式王命召伯定申伯之宅登是南邦世执其功
　　三章
　　王命申伯式是南邦因是谢人以作尔庸王命召伯彻申伯土田王命傅御迁其私人
　　四章
　　申伯之功召伯是营有俶其城寝庙既成既成藐藐王锡申伯四牡蹻蹻钩膺濯濯
　　五章
　　王遣申伯路车乗马我图尔居莫如南土锡尔介圭以作尔宝往近王舅南土是保
　　至是遣行也王舅非独申伯一人故曰往近王舅当是诸舅先有在谢者今与相近时申伯在诸舅之中最尊故曰王之元舅也
　　六章
　　申伯信迈王饯于郿申伯还南谢于诚归王命召伯彻申伯土疆以峙其粮式遄其行
　　至是饯行也以谢为国故自西而南称还归
　　七章
　　申伯番番既入于谢徒御啴啴周邦咸喜戎有良翰不显申伯王之元舅文武是宪
　　至是始至国也申伯皆称王命王锡王遣王饯皆慿宣王之威灵而已则缺然故称不显此周邦所以咸喜也若申伯以属行之尊委寄之重夸耀矜骄以自为显人情方且不平何由皆喜也
　　八章
　　申伯之德柔恵且直揉此万邦闻于四国吉甫作诵其诗孔硕其风肆好以赠申伯
　　闻音曰天铁因切翰胡干切蕃多邅切式失吏切伯逋莫切邦卜工切田地因切马满补切宝愽抱切行户郎切番芬邅切翰胡干切宪虚言切国越逼切硕常约切伯逋莫切
　　闻迹曰谢在汝南谢城后以封为氏郿在长安郿县音眉恐当与归相叶音眉
　　总闻曰古有五岳尔雅河南华河西泰河东岱河北恒江南衡又太山为东岳华山为西岳霍山为南岳恒山为北岳嵩山为中岳书四岳谓东西南北也在中帝者之镇域故不使臣掌之毛氏徒知尔雅山大而髙曰崧而不考崧髙为中岳二説皆尔雅也何独舍一而取一当是欲附合四岳之义故遗一岳而不知阙中中者五数也又当是以嵩髙字而不知通用也于是以尧时姜氏掌四岳于周则有甫有申有齐有许也又以岳降神灵和气以生申甫之大功止须后説不须前説申甫皆当是此境所生故申伯封谢山甫封樊嵩髙为大室属豫州
　　烝民
　　一章
　　天生烝民有物有则民之秉彛好是懿德
　　民之秉彛好德盖其常禀然天有特为时而生者则与常禀不同所谓出乎其类防乎其萃者也
　　天监有周昭假于下保兹天子生仲山甫
　　二章
　　仲山甫之德柔嘉维则令仪令色小心翼翼古训是式威仪是力天子是若明命使赋
　　三章
　　王命仲山甫式是百辟纉戎祖考王躬是保出纳王命王之喉舌赋政于外四方爰发
　　四章
　　肃肃王命仲山甫将之邦国若否仲山甫明之既明且哲以保其身夙夜匪解以事一人
　　五章
　　人亦有言柔则茹之刚则吐之维仲山甫柔亦不茹刚亦不吐不侮矜寡不畏彊御
　　六章
　　人亦有言德輶如毛民鲜克举之我仪图之维仲山甫举之爱莫助之衮职有阙维仲山甫补之
　　七章
　　仲山甫出祖四牡业业征夫捷捷每怀靡及四牡彭彭八鸾锵锵王命仲山甫城彼东方
　　八章
　　四牡骙骙八鸾喈喈仲山甫徂齐式遄其归吉甫作诵穆如清风仲山甫永怀以慰其心
　　至是方徂齐也当是东方有大变故山甫自上卿出将命恐是厉公胡公子之乱
　　闻音曰下后五切明谟郎切寡果五切图动五切及极业切彭铺郎切喈居奚切风孚愔切蔡氏君子愽文贻我德音辞之集矣穆如清风正用此诗惟若赋难叶盖在下字字上作叶也是使相叶读至是使少止若使作余声可也古文难执定律当通方也
　　闻训曰诗言东又言齐其为东齐必然尔雅以为齐疾也郭氏引仲山甫徂齐实之此书盖句疑也而释者亦未必其人其人盖亦愽逹者也识者更详
　　总闻曰齐乱在宣王即位之三年立公子赤诛杀厉公者恐是山甫所画按司马氏胡公自营邱徙薄姑献公自薄姑徙临菑经世盖在厉王丁未至宣王初立得二十七年而毛氏以为古者诸侯之居逼隘则王者迁其邑而定其居盖去薄姑而迁临菑也不应以二十三年之前两世之后而始与之定居则徂之者其为定无忌胡赤之乱审也
　　韩奕
　　一章
　　奕奕梁山维禹甸之有倬其道【止】韩侯受命王亲命之纉戎祖考【止】无废朕命夙夜匪解防共尔位【止】朕命不易干不庭方以佐戎辟
　　自纉戎祖考至以佐戎辟当是册命之辞如平王册晋文王显文武克慎明德昭升于上敷闻在下下叶武如威王册晋文敬服王命以绥四国纠逖王慝慝叶国灵王册齐庄世祚大师以表东海王室之不坏繄伯舅是赖又纂我祖考无忝乃旧亦多韵语不然则是増损其文入诗大率古文多韵语非有意作为天机所动语音自律也
　　二章
　　四牡奕奕孔脩且张韩侯入觐以其介圭入觐于王【止】王锡韩侯淑旂绥章簟茀错衡【止】衮赤舄钩膺镂钖鞹鞃浅幭鞗革金厄
　　此自韩城觐京都也
　　三章
　　韩侯出祖出宿于屠显父饯之清酒百壶其殽维何炰鼈鲜鱼其蓛维何维笋及蒲其赠维何乗马路车笾豆有且侯氏燕胥
　　此自京师归韩国也屠当作杜谓杜邮也古屠杜通用左传晋大夫屠蒯礼记作杜篑胥恐亦是地名当是揟次也揟次与休屠相近屠胥恐是此识者更详古今辽邈无由可见其的但以所载稍可附近者又以人情事理推之庶乎其可也显夫周大夫侯氏三水姓
　　四章
　　韩侯取妻汾王之甥蹶父之子韩侯迎止于蹶之里【止】百两彭彭八鸾锵锵不显其光【止】诸娣从之祁祁如云韩侯顾之烂其盈门
　　郑氏汾王谓厉王也厉王流于彘彘在汾水之旁故时人因以号之犹莒郊公黎北公此亦善推古也
　　五章
　　蹶父孔武靡国不到为韩姞相攸莫如韩乐【止】孔乐韩土川泽訏訏鲂鱮甫甫麀鹿噳噳有熊有罴有猫有虎庆既令居韩姞燕誉
　　蹶父姓姞母姓当是蹶氏取南燕姞氏有此女女或随母姓故蹶独称父也南燕在滑州燕誉言母党亦喜而誉之也毛氏以燕作安殆未尝细考也
　　六章
　　溥彼韩城燕师所完
　　韩城在周畿当是昔调侯国中有燕人今又燕甥来为国母皆韩人喜之辞也
　　以先祖受命因时百蛮
　　韩之先祖或曰周成王之子封韩或曰周武王之子封韩后避难为寒氏据诸家旧説多言武王之子所谓先祖即始受封者也不知主名其后易韩为寒亦有此理晋封武子于韩原当是再续
　　王锡韩侯其追其貊奄受北国因以其伯实墉实壑实畆实籍献其貔皮赤豹黄罴
　　当时周疆多杂夷种追貊当是韩城以北相附近者也氐亦当是韩城以西相附近者也韩侯特受命统在北者耳防诗当是其祖所隷
　　闻音曰解古义切易夷益切辟必歴切衡户郎切幭莫歴切厄于栗切彭铺郎切乐鱼教切借□龠切
　　闻事曰出祖者二仲山甫出而如祖之仪上云纉戎祖考是也韩侯出而如祖之仪下云以先祖受命是也陈氏此説亦新然不必如此过用意也左氏昭公适楚梦襄公祖襄公适椘梦周公祖杜氏祖祭道神也毛氏軷道祭也用此为妥
　　闻迹曰韩城在同知梁山在韩城县孟子所谓去邠逾梁山邑于岐山之下居焉
