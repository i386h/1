<!-- { "loadSidebar": true } -->
　　总闻曰遵养时晦谓文王也我龙受之谓武王也载用有嗣谓成王也公号师官则望也汤造商専以伊尹为辞曰聿求元圣与之戮力以与尔有众请命上天武王造周亦専以太公为辞曰既获仁人敢祗承上帝以遏乱略或谓太公周召之徒此不然也寻诗可见此诗公字上加以实师字上加以允至确之辞也
　　桓
　　一章
　　绥万邦屡丰年
　　在第四句以为首题此诗主意在桓
　　天命匪解桓桓武王保有厥士于以四方【止】克定厥家于昭于天皇以间之
　　闻音曰邦补耕切年弥因切相叶家旁纽作甲间旁纽作甲可叶又天间一叶别出
　　闻字曰间作闲古字多用此日当作月可与天相叶闲亦读作贤贤音闲以贤取声闲贤通用
　　总闻曰此归马放牛之后也士则保之家则定之天意可知自此无复事也君其处之以闲尔
　　赉
　　一章
　　文王既勤止我应受之敷时绎思【止】我徂维求定时周之命于绎思
　　寻诗皆无赉字亦无赉意当是诸诗间有无题者后人衍意取题武成一戎衣天下大定此徂维求定则是大定也此时周之命则是武成列爵分土之命由此遂以赉为题又恐其不可也此诗再我集韵予我也又予赐予也曲意为辞释所以予之之意盖自我生辞而其心有所不安故其辞不觉涉无谓也赉为予其谁不知予必于善人亦其谁不知岂有武王圣君而锡予恶人乎其无谓可见也
　　闻音曰两思相叶前叶止与之叶止真而切后叶定与命叶皆结以思
　　总闻曰文王以勤造始我亦当以勤受成初言绎推而广之故曰敷再言绎敷之不足尽之故曰于説文绎抽丝也丝细也长也渐抽渐出也不当作陈思辞也作辞则有余味作惟则既云绎又云思即觉语繁而意枯上时辞也于辞也下思辞也中存一绎字有咏叹滛液之势此则在人防意也
　　般
　　一章
　　于皇时周
　　题如赉于诗无见亦是推衍武成之文末云垂拱而天下治即有乐意此诗处颂之终故以处武成之终者仿之虽不失为师经然亦用意太过也
　　陟其髙山嶞山乔岳允犹翕河敷天之下裒时之对时周之命
　　闻音曰此诗叶音皆在末语上一字恐是其音如此通称三字单称一字于皇时者周也陟其髙者山也嶞山乔者岳也允犹翕者河也髙与乔叶翕旁纽作熙熙与前时后之叶敷天之者下也裒时之者对也时周之者命也以之相叶古人皆不徒然虽其音不可得而闻然搜辞寻音未至于害义悖理特好古之过尔
　　总闻曰尚恐天下未习周号也初曰是为周末曰是为周初末相应庶天下知今代之为周非故商也前诗亦曰时周之命盖我知天下为周而再三绎之勿使其复为商也两言时周之命一谓己一谓人也善哉孟子之言曰由汤至于武丁贤圣之君六七作天下归商久矣久则难变也武丁朝诸侯有天下犹运之掌也纣之去武丁未久其故家遗俗流风善政犹有存者经世武王克商己卯以武庚守商都而续之庚辰以管叔蔡叔霍叔分商畿为三而监之八年丙戌而同叛又三年戊子而乃平又三年庚寅以西周去闗东之逺也又营东周又二年壬辰成周而周公分政成周东郊又五年丙申君陈继之又二十九年癸亥毕公继之又二十六年而康王崩昭王立其后不复详见此事书陈其迹诗陈其意则商周之际虽逺而可想见也

　　诗总闻卷十九
　　钦定四库全书
　　诗总闻卷二十
　　宋　王质　撰
　　鲁颂
　　駉
　　一章
　　駉駉牡马在坰之野薄言駉者有驈有皇有骊有黄以车彭彭思无疆思马斯臧
　　二章
　　駉駉牡马在坰之野薄言駉者有骓有駓有骍有骐以车伾伾思无期思马斯才
　　三章
　　駉駉牡马在坰之野薄言駉者有驒有骆有駵有雒以车绎绎思无斁思马斯作
　　四章
　　駉駉牡马在坰之野薄言駉者有骃有騢有驔有鱼以车祛祛思无邪思马斯徂
　　思皆辞也一言以蔽之曰思无邪孔子自发此辞非引此语也或用此语亦可盖辞韵虽不同而意故在也邪祥余切与徐徐同邪羊诸切与余余同二字相通缓也邪徐嗟切与斜□同不正也审尔三字皆从牙入麻韵亦可三字皆同余入鱼韵亦可孔子虽引鱼韵之诗自入麻字之意也思与邪同虽引语辞之诗自入思惟之意也苏氏有思皆邪无思则土木也当何使有思而无邪无思而非土木此孔子之所尽心也此是否固未论又曰孔子于诗其有防于吾心则此甚善既防心不逆所从来亦不追所从往自是吾心有见非干诗也圣贤引诗多然而此尤足以令人起意也
　　闻音曰马满补切野上与切者掌与切彭铺郎切才斯西切绎弋灼切斁弋灼切騢谟孤切邪祥余切
　　闻字曰战马用牡不用牝恶乱而难整也此当是习战待敌或改作牧恐非十六种马惟鱼黄皇雒无旁从集韵马二目白曰鱼黄与皇雒与骆相犯集韵马黄白曰騜或从防白色黒髦尾曰骆或作雒但不言其少异安庇诗必不同章重出也凡物未有不从其本类者诗偶省文其他字画多然
　　闻迹曰毛氏坰逺野也邑外曰郊郊外曰野野外曰林林外曰坰郑氏牧于坰野辟民居与良田也礼以官田牛田赏田牧田任逺郊之地此説甚善説文坰牧马苑也引此在坰之野则是上下駉字同也恐许氏不若毛郑氏之长
　　总闻曰山北山西山东之马皆良东差下于西西差下于北惟南最下僖公东马从事于荆舒淮夷之间宜乎得志也
　　有駜
　　一章
　　有駜有駜駜彼乗黄夙夜在公在公明明振振鹭鹭于下鼓咽咽醉言舞于胥乐兮
　　二章
　　有駜有駜駜彼乗牡夙夜在公在公饮酒振振鹭鹭于飞鼓咽咽醉言归于胥乐兮
　　乗黄趋公所也明明自夙及夜然未暗也振鹭下鹭将宿晚之候也言舞正欢之时也乗牡亦趋公所也饮酒自夙及夜然尚饮也振鹭飞鹭将起晓之也言归已防之时也
　　三章
　　有駜有駜駜彼乗駽夙夜在公在公载燕自今以始嵗其有君子有谷贻孙子于胥乐兮
　　载燕又燕也前二章一防也此一章一防也记时早晚前已以鹭于下于飞言之记欢情始末前已以醉言舞言归言之至是则以颂祷之情结之前二章所言此亦有此一章所言前亦有互相备也特颂祷最为至情故以为结辞
　　闻音曰明谟郎切下后五切牡莫后切駽呼县切有羽轨切
　　总闻曰颂祷之辞多言福言禄而此独言丰年自今以始言昔多无年也春秋自庄闵至僖十余年之间庄二十五年大水二十七年无麦禾二十九年有蜚僖二年三年冬春夏不雨此诗当是此年以后也盖自隠公弑于羽父桓公弑于彭生庄公虽免于叔牙而公子般公子开卒不克免于庆父至是僖公得季友之力加奚斯之助除庆父之逼同经患难共享安平其情岂比于经常之君臣故此夙夜在公其礼亦非经常之燕飨也
　　泮水
　　一章
　　思乐泮水薄采其芹鲁侯戾止言观其旂其旂筏筏鸾声哕哕无小无大从公于迈
　　二章
　　思乐泮水薄采其藻鲁侯戾止其马蹻蹻其马蹻蹻其音昭昭载色载笑匪怒伊教
　　三章
　　思乐泮水薄采其茆鲁侯戾止在泮饮酒既饮防酒永锡难老顺彼长道屈此羣丑
　　四章
　　穆穆鲁侯敬明其德敬慎威仪维民之则允文允武昭假烈祖靡有不孝自求伊祜
　　五章
　　明明鲁侯克明其德既作泮宫淮夷攸服矫矫虎臣在泮献馘淑问如臯陶在泮献囚
　　鲁侯将至则喜泮水鲁侯已至则喜鲁侯变思乐而言穆穆明明变泮水而言鲁侯变戾止而言明德人情渐变物态渐更故诗人措辞有差
　　六章
　　济济多士克广德心桓桓于征狄彼东南烝烝皇皇不呉不扬不告于讻在泮献功
　　变穆穆明明而言济济变鲁侯而言多士总言献馘献囚献功之人也大率主意皆定东南之事献功献其所成之功以待赏锡也
　　七章
　　角弓其觩束矢其搜戎车孔愽徒御无斁既克淮夷孔淑不逆式固尔犹淮夷卒获
　　变献馘献囚献功而言角弓束矢戎车变多士而言徒御总言弓矢戎车之人也
　　八章
　　翩彼飞鸮集于泮林食我桑黮怀我好音
　　桑黮春夏时与芹藻茆相应
　　憬彼淮夷来献其琛元象齿大赂南金
　　闻音曰旂其斤切蹻居表切昭之绕切茆力九切老鲁吼切道徒厚切服蒲北切馘以璧切陶夷周切南尼心切讻许容切斁弋灼切逆宜脚切获黄郭切
　　闻训曰觩弓急也搜矢发也今旷野广场闻发矢有此声愽寛也郑氏改愽作傅盖欲叶斁音杜又欲叶逆音遇叶获音防今不改自叶定从呉氏
　　闻物曰茆莼菜也与芹藻皆泮水所产采此以为饮酒之葅此物多生陂泽可见在郊
　　总闻曰礼天子将出征类于上帝宜乎社造乎祢祃于所征之地受命于祖受成于学出征执有罪反释奠于学以讯馘告古之所谓学者君臣上下防集礼乐刑政发施之所在朝所与见者寡在学所与见者众辟雍学之两所泮亦学之一所其他先世之别庙先臣之别位以至射圃宣榭无所不有可以祭祀可以燕飨可以刑赏可以防观故灵台有台有囿有沼有辟有雍故此防集之广所也古器有在辟宫有在雍位有在下保雍有在西宫熹熹亦雍也而振鹭亦有西雝礼既辟雍泮水分配天子诸侯则其泮水者亦不一所也古器有在和宫亦是雝之异名又在寒亦是辟之异名寒栗犹辟易此肃意也泮水当是判意判涣犹剖断亦辟意也僖公当时偶于学在泮故因以得传其他所在不可得而考也説文泮诸侯乡射之宫西南为水东北为墙其为乡射之宫则未可知至西南为水东北为墙则附防半水之意未必然也凡字从半皆判散之意集韵判分也泮释也伴胖广也□去也拌弃也□行也自许氏之前郑氏固已言筑土雝水圆如璧筑土安能停水特附合雝意而不知其不可也泮言半也东西门以南通水北东门自南通北西门自南通北则囘环皆水非半水也郑氏知其不安故西南为水东北为墙凡宫室面南背北今自南而西皆水自东而北皆墙乃不成宫室字形宫明在前南也暗在后北也室通在前南也塞在后北也圆水犹之可也半水未可信之礼小学在公宫南之左太学在郊书传百里之国二十里之郊七十里之国九里之郊五十里之国三里之郊国愈大则郊愈濶学愈寛后世所谓学者特其间论十二事略仿其大槩而全非其本意养老一事又已不存其余制度文物皆不可复推虽然又何独此而已
　　閟宫
　　一章
　　閟宫有侐实实枚枚赫赫姜嫄其德不囘上帝是依无灾无害弥月不迟
　　二章
　　是生后稷降之百福黍稷重穋稙穉菽麦奄有下国俾民稼穑有稷有黍有稻有秬奄有下土纉禹之绪
　　三章
　　后稷之孙实维大王居岐之阳实始翦商
　　诗盖以作岐为兴周之基未有以居岐为翦商之始也易随上六王用享于西山升六四王用享于岐山六四非尊位而自此享也
　　至于文武纉大王之绪致天之屇于牧之野无贰无虞上帝临女敦商之旅
　　此閟宫所奉者妇人略举其大者一人曰姜嫄其太姜太任太姒皆在也先祖略举其大者四人曰后稷太王文武其公刘王季皆在也
　　四章
　　克咸厥功王曰叔父建尔元子俾侯于鲁大启尔宇为周室辅
　　言叔父亦有功也所谓克咸咸同也其下太山梁父山在今奉符县山绎山在今邹县皆在兖州山在沂州徐在徐州邹山记曰徂徕在梁甫山多松栢梁甫新甫也
