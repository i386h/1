<!-- { "loadSidebar": true } -->
　　总闻曰雅之饯有二王饯于郿王亲饯也显父饯之卿往饯也此诗之饯有二显父之饯在屠者也侯氏之燕在胥者也其礼则杀其饩则隆此足见宣王待申伯韩侯有差
　　江汉
　　一章
　　江汉浮浮武夫滔滔
　　陈氏江汉常武同为宣王淮夷之诗江汉之浒王命召虎是淮南之夷率彼淮浦省此徐土是淮北之夷亦善推古者也
　　匪安匪防淮夷来求既出我车既设我旟匪安匪舒淮夷来铺
　　二章
　　江汉汤汤武夫洸洸经营四方告成于王四方既平王国庶定时靡有争王心载寜
　　三章
　　江汉之浒王命召虎式辟四方彻我疆土匪疚匪棘王国来极于疆于理至于南海
　　至七闽百粤则自淮以南之夷此説为的也
　　四章
　　王命召虎来旬来宣文武受命召公维翰无曰予小子召公是似肇敏戎公用锡尔祉
　　周册命臣下各有所无定处伯姬鼎王在周康穆宫寰入门立中庭北卿史恭受王命书王呼史灭册锡寰此当是在周文武宫也旬当是史名宣当是命书也
　　五章
　　厘尔圭瓉秬鬯一卣告于文人
　　此文人召虎先世也古彛器多称文考宰辟父敦用对王休命用作文考宝敦□敦对王休用作朕文考寳敦师设敦对皇后休用作朕文考乙仲宝敦大夫始鼎对天子休用作文考日已宝鼎古者美称莫如文故君子以称臣之先臣亦以自称其先亦有称皇考者敦敢对天子休命用作朕皇考龚伯尊敦亦有称皇文考者牧敦敢对王丕显休用作朕皇文考益伯寳尊敦大率称文考为多古者锡有功则必有彛器以纪其事以告于家庙敦鼎食器宰辟父敦之类是也卣饮器此秬鬯一卣是也书文侯之命女肇刑文武用防绍乃辟追孝于前文人与此诗相符其先称文武则所谓文武受命是也次自称则所谓无曰予小子是也不以为我君不足绍文武而但尽尔力以似召公也次称其先则所谓告于文人是也书先称汝克昭乃显祖孔氏唐叔也次追孝于前文人孔氏继先祖之志为孝则谓唐叔也此文人当是召祖也
　　锡山土田于周受命自召祖命
　　于周受命文武周之始祖当是于文武之庙受命也尔祖当是入命于文武耳此时亦宜受命于文武盖文武既有贤臣又有贤孙皆文武所肇非我敢私也
　　六章
　　虎拜稽首天子万年虎拜稽首【止】对王休作召公考天子万寿【止】明明天子令闻不已矢其文德洽此四国召公答册命之辞不称文武者已拜命于文武之庙此则拜恩于宣王之庭略见古者册命功臣之制闻音曰滔他侯切汤普羊切定唐丁切海虎猥切翰胡干切似养里切命弥并切考去久切寿殖酉切国越逼切
　　闻训曰肇始也戎大也自此始敏以大召公之烈言自召公之后初有虎也
　　闻人曰作召公考召公康公也召虎祖也考召虎父也王命多及召祖故兼祖考答之古者臣谢君之赐其器多然宰辟父敦对扬王休命用作文考宝敦□敦对王休用作朕文考寳敦此必有器上所谓卣者殆是又知对王休者对王之休而已承之也下作召公考王命使作之也古亦有兼祖考而作器敦作皇祖益公文公武伯皇考龚伯鼎彛厉鼎用作皇考文考孟鼎此兼祖考而言之者也
　　总闻曰后二章一则宣王册命及俾作彛器大略之辞二则召虎答册命及所作彛器大略之辞亦当是采当时册命实语又采当时彛器实语合而成此诗韩侯止有册命比此差略
　　常武
　　一章
　　赫赫明明王命卿士南仲大祖大师皇父
　　此诗无此字义所命之卿士南仲为大祖官为大师字为皇父当是自南仲以来累世着武故曰常武或曰古者有功则书之大常举南仲载在大常之武功以命其孙故曰赫赫明明日月至周始自衮升常此义差长
　　整我六师以修我戎【止】既敬既戒惠此南国
　　二章
　　王谓尹氏命程伯休父左右陈行戒我师旅
　　姓则程爵则伯字则休父当是副皇父者尹氏掌命之官疑是史也厖敦王呼史犬册命尨牧敦王呼内史吴册命牧古册命臣下多史掌之此初曰王命卿士次曰王谓尹氏疑先所称王命者即尹氏也古文语法如此史尹氏命二人而于后结之
　　率彼淮浦省此徐土不留不处三事就绪
　　三章
　　赫赫业业有严天子王舒保作匪绍匪逰徐方驿骚震惊徐方如雷如霆徐方震惊
　　四章
　　王奋厥武如震如怒进厥虎臣阚如虓虎铺敦淮濆仍执丑虏截彼淮浦王师之所
　　五章
　　王旅啴啴如飞如翰如江如汉如山之苞如川之流绵绵翼翼不测不克濯征徐国
　　六章
　　王犹允塞徐方既来徐方既同天子之功四方既平徐方来庭徐方不囘王曰还归
　　闻音曰士公土切父扶雨切戒讫力切国越逼切绪象吕切业宜脚切骚苏侯切怒暖五切苞逋瓯切国越逼切来六直切
　　闻字曰戎吴作戍常棣烝也无戎亦作戍然常棣不必此为戍可用
　　闻事曰其初王舒不甚怒也止欲保安其作业而已其次王奋乃甚怒也王怒故将亦怒所以虓虎执虏当是不可招来不受慰抚故至于杀伐向使如淮夷即来求来铺则无事此也大率淮南之夷弱淮北之夷强
　　总闻曰江汉常武均为淮夷之诗然江汉差易常武若用力过多设辞过周旧説预告徐土之民不乆处于是汝三农之事皆就其业为其惊怖先以言安之又我非解缓非遨游徐国传遽之驿见之知王兵必克驰走以相恐动虽未必全然亦有是理当是皇父德望信誉不及召虎故徐方惊逸扰动易克而难安其末宠劳之礼逺不及召虎亦其人其功自有差降
　　瞻卬
　　一章
　　瞻卬昊天则不我惠孔塡不寜降此大厉【止】邦靡有定士民其瘵蟊贼蟊疾靡有夷屇【止】罪罟不收靡有夷瘳蟊贼蟊疾贪者也罪罟虐者也二者士民所以皆病也
　　二章
　　人有土田女反有之人有民人女覆夺之此宜无罪女反收之彼宜有罪女覆説之
　　三章
　　哲夫成城哲妇倾城【止】懿厥哲妇为枭为鸱妇有长舌维厉之阶【止】乱匪降自天生自妇人【止】匪教匪诲时维妇寺
　　此推言蟊贼罪罟所由起自妇人寺人也故曰时维妇寺
　　四章
　　鞫人忮忒谮始竟背岂曰不极伊胡为慝如贾三倍君子是识妇无公事休其蚕织
　　此又推言妇寺所由昌自君子也故曰如贾三倍君子是识大率商贾者一卖一买一识谓牙侩也此所谓三倍当时在重位而称君子者乃商贾之牙侩也贱之辞也
　　五章
　　天何以刺何神不富舍尔介狄维予胥忌
　　天何以灾异而责王神何不以富盛而厚王则天神之意可知何不念尔之害介谓一害也夷狄二害也此则不问而惟我相忌其为害者不在我而在彼也怨之辞也
　　不吊不祥威仪不类人之云亡邦国殄瘁
　　灾则不吊不畏天者也威仪则不善不愧人者也有贤人相助犹或庶几人云亡则必殄瘁矣亦怨之辞也
　　六章
　　天之降罔维其优矣人之云亡心之忧矣天之降罔维其几矣人之云亡心之悲矣
　　天之降罔甚寛未必能触惟人云亡则可忧贤人去则天罔逼矣此不恨王之不吊不类而痛人之云亡也忧之辞也
　　七章
　　觱沸槛泉维其深矣心之忧矣寜自今矣【止】不自我先不自我后藐藐昊天
　　泉久则愈深心久则愈忧此时不在我先不在我后适然当此岂非天乎伤之辞也
　　无不克巩无忝皇祖式救尔后
　　苟能尽固其民不忝于祖尚可救其后所谓往者不可谏来者犹可追此又爱之辞也
　　闻音曰説王氏引此诗作脱叶夺如此则收旁纽作受叶有两上叶两下叶皆隔句叶也阶居奚切天铁因切寺祥吏切背必墨切富方未切天如本音叶先祖后多以为不叶大率武部有两声通用薮陇主切亦苏后切斗肿庾切亦当口切婺部有两声亦通用注抹遇切亦丁侯切逗厨遇切亦他侯切不可悉数则后亦可叶祖笼五切
　　总闻曰一顾倾人城再顾倾人国非不知倾城与倾国佳人难再得此语所从来已久也聪明才畧之君不以再倾为惧而以再得为难所谓懿厥哲妇也
　　召旻
　　一章
　　旻天疾威天笃降丧瘨我饥馑民卒流亡我居圉卒荒当是既有小旻大旻故以召加旻末章有召公也
　　二章
　　天降罪罟蟊贼内讧昬椓靡共溃溃囘遹实靖夷我邦我居圉卒荒言凋残也实靖夷我邦言寂寞也以靖夷为佳语则非
　　三章
　　臯臯訿訿曾不知其玷
　　臯臯大言也訿訿小语也不自知其为玷恶小人之辞也
　　兢兢业业孔填不寜我位孔贬
　　人心危则君位危忧君之辞也
　　四章
　　如彼嵗旱草不溃茂如彼栖苴我相此邦无不溃止苴当作苢车前草也遇旱而草亦如此禾其可知草乱茂原野之中多然今不散则不茂言凋瘁也且指一物言之如车前最耐旱亦栖止不横逸他草可知我观此邦反无不散者草当乱而不乱人不当乱而反乱物反性则无生意
　　五章
　　维昔之富不如时维今之疚不如兹彼防斯粺胡不自替职兄斯引
　　昔之富多君子不如今之富多小人也昔之病少君子不如今之病少小人也言相反也彼时以为菜此时以为米以菜为米可见君子之穷病也我不退而自黙而尚为位之长此事甚大言可虑也此章言胡不自替职兄斯引下章言职兄斯不烖我躬语参差则文遒健
　　六章
　　池之竭矣不云自频泉之竭矣不云自中溥斯害矣职兄斯不烖我躬
　　池竭不肯言自频讳无外注之水也泉竭不肯言自中讳无内发之水也言外之善言不来内之善言亦不来彼既讳言人皆以何不勿言相戒我犹居位之长此事甚大又言可虑也此在髙位任重事而无可奈何徒怀深忧虑后患也
　　七章
　　昔先王受命有如召公日辟国百里今也日蹙国百里于乎哀哉维今之人不尚有旧
　　维今之人岂不有似旧者言亦有召公之流但无先王耳所谓天生尧舜禹稷自至者也
　　闻音曰丧苏郎切讧户工切共居容切邦剥工切兹津之切中诸仍切害何葛切躬姑切旧巨已切上以二里相叶
　　闻字曰替亦作防当作防以似而转侧吟切止语之声也呼音合引当作亦以似而转胡肱切防相叶两章皆称职兄斯作引无谓
　　总闻曰古称昏乱之时如幽如厉盖无以加也然观发为篇章抒为歌咏有不讳之朝所难言者至唐犹有此风白居易元稹反以此得名而时君世贵未有逞憾者也至其亡也郑綮犹以此结骤知躐大位古风虽替而未尽絶也自后有造诗狱有兴史禁有严著书之科有峻尺牍之律读诗可兴叹也

　　诗总闻卷十八
<经部,诗类,诗总闻>
　　钦定四库全书
　　诗总闻卷十九
　　宋　王质　撰
　　颂
　　闻颂一
