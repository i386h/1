<!-- { "loadSidebar": true } -->
　　南风雅皆周独颂有周有鲁有商鲁则本国商则异代季子所观其辞极天下之美恐鲁僖公未足以当之史克亦未足以当之也杜氏以为盛德之所同也为有商鲁故同为盛德鲁僖未为盛德与成汤不惟位分不伦而人品亦异季子所言容或有溢美犹之可也孔子所存当纎毫勺撮无差不应孔子鲁人私于乡里情义如此细推恐风亦有鲁此当与东山等诗同次而商颂之外亦容有虞夏虞书明良之歌所谓直而不倨者也夏书五子之歌所谓哀而不怨者也不应孔子商后私于祖先系胄如此故此自孔子之后更世绵逺歴乱繁伙不惟有所遗轶而更张移易不可复考又拘于庸儒狭士而不敢自立所见制于凶朋悍类而不敢有异其言姑存以待识者孔子所称三百今三百五篇或曰举成数也若后迁就以附防成数或四五六百或七八九百又乌可知此亦未闻子夏所问巧笑倩兮美目盼兮素以为绚兮今无素以为绚兮五字其语意又不相符此恐别有一篇非硕人也而今无见孔子所诵唐棣之华偏其反而岂不尔思室是逺而曰未之思也夫何逺之有正是兄弟隔离之意此恐常棣有首此一章而今不存则吾自卫反鲁然后乐正雅颂各得其所过此以往其不得其所者又不胜计也
　　闻颂二
　　武在颂止有一诗礼武乐最详周家造基作乐之本其诗乃简略如此一奏一终为一成始而北出谓攘玁狁之时也当有诗再成而灭商谓陈牧野之时也亦当有诗三成而南谓定荆蛮之时也亦当有诗四成而南国是疆谓服江汉之时也亦当有诗五成而分周公左召公右谓分陜郊之时也亦当有诗六成而复缀以崇谓伐崇墉之时也亦当有诗六奏而武乐成今存武诗当阙他诗也如时迈如执竞如酌如桓如赉如般皆当分配武乐但年祀乆逺古法不传学者所见不卓守株按图将何时而已今以礼推之略见总干而山立武王之事也与执竞诗相应发扬蹈厉太公之志也与酌诗相应武乱皆坐周公之治也乐歌至乱辞则终所以皆坐而享成与桓赉般等诗相应此五成以前也六成而复缀以崇余乐余声也与时迈等诗相应此五成以后也所谓迟而又久度独比诸乐为延袤也今序者以赉为大封不见大封以桓为类祃不见类祃类祃出师之祭今诗皆保定之意以是知皆武乐所用也
　　闻颂三
　　颂诸篇多四字一句其间有一字二字三字至五字者旧説以为取数五行宋孝武使谢庄造郊祀明堂歌辞依五行数木数用三火数用七土数用五金数用九水数用六此用月令之数也水一火二木三金四土五则洪范之数也蔡邕云东方有木三土五故八南方有火二土五故七西方有金四土五故九北方有水一土五故六若如谢庄之制则八言九言太长今以洪范为定如清庙无射于人叶对越在天则斯一字为句终章曰斯此余声也一字者也维清缉熙肇禋皆两字为句二字者也天作彼作矣彼岨矣三字者也其他四字五字甚多俗以缉熙文王之典六字除之字则五字也无封靡于尔邦六字除于字则五字也大率凡六字一句皆有助辞无助辞者则有断句也夙夜基命宥密六字每三字一句基叶熙则非六字也仪式刑文王之典七字刑字断刑叶方则非七字也九畴初五行万事无不由之而出谢庄亦有所自来也
　　周颂
　　清庙
　　一章
　　于穆清庙肃雝显相济济多士秉文之德对越在天骏奔走在庙不显不承无射于人斯
　　维天之命
　　一章
　　维天之命于穆不已于乎不显文王之德之纯假以溢我我其收之骏惠我文王曽孙笃之
　　闻音曰命眉巾切叶纯下皆以之相叶
　　闻句曰一句单入
　　总闻曰诗称文王多以于为辞于叹声也亦见一倡三叹遗音之意大率文王之乐自清庙之外皆有清庙之音也
　　维清
　　一章
　　维清【止】缉熙【止】文王之典【止】肇禋【止】迄用有成维周之祯
　　合两诗一纯一清即见文王气象清庙亦一清气象尤着大率文王如空虚澄齐武王加之云雨变化故不可同语也
　　总闻曰肇禋即肇祀谓后稷也至文王乃始有成书我文考克成厥勲诞膺天命以抚方夏惟九年大统未集勲已成而统未集故其后所言恭天成命而已所谓戎衣天下大定垂拱而天下治于其既成而加之孔子武成者文王受命有此武功成于克商此成非为此也盖谓武乐一终为一成此既作武乐以象其功又作武成以述其迹也并载于此
　　烈文
　　一章
　　烈文辟公锡兹祉福【止】惠我无疆子孙保之
　　此君誉臣之辞也
　　无封靡于尔邦维王其崇之
　　无封无专封也所谓无有封而不告也靡于尔邦勿私已国也所谓无曲防无遏籴也无靡皆禁止之辞也
　　念兹戎功继序其皇之【止】无竞维人四方其训之不显维德百辟其刑之于乎前王【止】不忘
　　此君戒臣之辞也前王尚且不忘辟公其可忘也闻音曰首尾皆以之相叶疆旁纽蹻保旁纽愽相叶邦卜工切上叶封下叶崇皇胡公切叶功训旁纽薰叶人刑旁纽檄叶德
　　总闻曰大率序拘于颂以成功告神明之意故皆以神明祭祀为言虽无见者且强而归之此以为即政助祭臣工以为助祭遣庙二者以序叅诗言之皆助祭受遣之诗也何前不言遣于庙后乃言遣于庙虑重出也无由助祭之时相礼之际发语皆曰其其者期之之意也若使诚如序者之言亦必与臣工皆在载见有客之后惜乎辽邈不可复更正也
　　天作
　　一章
　　天作髙山【止】大王荒之彼作矣【止】文王康之彼岨矣【止】岐有夷之行子孙保之
　　闻音曰上句叶荒康行是也行户郎切下句叶矣之是也矣鱼其切细推皆叶韩氏岐山操岐有岨我往独处正用此诗以徂为岨当有所自来旁纽亦近胥祖两韵仍通用作为做保为补皆叶今西北人犹有此音
　　闻句曰一句单入
　　总闻曰髙山岐山也周家之兴自岐緜诗可见
　　昊天有成命
　　一章
　　昊天有成命二后受之【止】成王不敢康【止】夙夜基【止】命宥密【止】于缉熙【止】单厥心肆其靖之
　　成王真成王也
　　闻音曰首尾以之相叶中基熙相叶靖旁纽子盈切叶心
　　闻句曰两句双入
　　总闻曰并受此丕丕基见书立政初兼称文王武王继三称文王一称武王又称以并受此丕丕基故此称天命亦并言受至言文武之际又自微意也
　　我将
　　一章
　　我将我享维羊维牛维天其右之【止】仪式刑【止】文王之典日靖四方【止】伊嘏文王既右飨之【止】我其夙夜畏天之威于时保之
　　闻音曰牛鱼其切与之叶末威与之叶相似不尔用右旁纽夷周切叶牛方披耕切叶刑飨旁纽虚良切叶王吴氏三之为韵亦可
　　总闻曰诗多言文王之典今周礼盖文王之时所着所谓惟王建国辨方正位体国经野设官分职以为民极皆造始之意自太王已有司空
　　时迈
　　一章
　　时迈其邦昊天其子之实右序有周薄言震之莫不震叠怀柔百神及河乔岳允王维后明昭有周式序在位载戢干戈载櫜弓矢我求懿德肆于时夏允王保之
　　执竞
　　一章
　　执竞武王无竞维烈不显成康上帝是皇自彼成康奄有四方斤斤其明钟鼓喤喤磬筦将将降福穰穰降福简简威仪反反既醉既饱福禄来反
　　思文
　　一章
　　思文后稷克配彼天立我烝民莫匪尔极贻我来牟帝命率育无此疆尔界陈常于时夏
　　闻音曰牟读作谟育旁纽读作余相叶夏读作懈叶界今谟西人犹作此音懈南人犹作此音
　　闻事曰毛氏来牟麦也説文来麰麦也亦可通用
　　总闻曰生民言诞降嘉种至此又言贻我来牟恐止是舜降此种故曰汝后稷播时百谷郑氏赤乌将牟麦俱来虽可附防要未必实然大率亦履神迹吞鸟卯之比毛氏则不如此也
　　臣工
　　一章
　　嗟嗟臣工敬尔在公王厘尔成来咨来茹【止】嗟嗟保介维莫之春亦又何求如何新畬【止】于皇来牟将受厥明明昭上帝
　　此于皇来牟即思文贻我来牟也上帝即思文帝命也大率周家凡举农事必举后稷
　　迄用康年命我众人庤乃钱镈奄观铚艾
　　此恐是借田之礼礼天子乃以元日祈谷于上帝乃择元辰天子亲载耒耜措之于参保介之御间三公九卿诸侯大夫天子躬耕帝借天子三推三公五推卿诸侯九推此臣工公卿侯大夫也保介参保介也元日正月一日也元辰三月一日也故谓莫春闻音曰茹人余切叶畬艾鱼刈切叶帝集韵茹如艾乂皆通年祢因切叶人如克配彼天叶立我烝民皆不为韵然则古诗纵横委曲多叶余但得叶韵已足安能尽如古风也
　　闻训曰奄忽也方新畬忽刈获当与新畬连玩即觉铚艾有力
　　闻用曰铚防禾短防非获从金可见
　　总闻曰嗟嗟之意可以动人亦又如何皆于人有感古人相与皆真情故发语吐怀有余味也
　　噫嘻
　　一章
　　噫嘻成王既昭假尔率时农夫播厥百谷【止】骏发尔私终三十里亦服尔耕十千维耦
　　成王真成王也与昊天有成命成王同郑氏昊天有成命成王成此王功也毛氏此成王成是王事也郑氏成此王功也何用费力也
　　闻音曰谷古候切叶耦集韵谷一木也一善也皆居候切上句尔叶里一章两上叶两下叶
　　总闻曰噫嘻亦嗟嗟但嗟嗟君接臣噫嘻下接上皆有情也
　　振鹭
　　一章
　　振鹭于飞于彼西雝我客戾止亦有斯容【止】在彼无恶在此无斁庶几夙夜以永终誉
　　闻音曰斁都故切
　　闻迹曰西雝但廱非辟也公缄鼎王在下保雝薛氏深悉古文疑下保雝者宫名如西雝之类又尹卣正饮西宫熹熹亦雝也疑即西雝然则雝既有上下亦当有东西偶集于西尔
　　总闻曰不必以客遂衍意为二王之后宾亦客也何不以鹿鸣彤弓比此诗恐止是羣臣也
　　丰年
　　一章
　　丰年【止】多黍【止】多稌【止】亦有髙廪【止】万亿及秭为酒为醴烝畀祖妣以洽百礼降福孔皆
　　齐侯钟用享于其皇祖皇妣皇母皇考则祖与妣配母与考配又齐侯钟亦然伯硕父鼎追孝于朕皇考厘仲王母乳母古者不耑言祖母考妣又硕父鼎亦然不见此则祖妣似可疑也礼以享先妣郑氏姜嫄也以享先祖郑氏先王先公也易过其祖遇其妣古配耦之语多然而后世惟执父母为考妣虽书则然相传无定称也
　　闻音曰年祢因切廪旁纽作临上下相叶中黍稌相叶皆举里切与上四韵皆叶
　　闻用曰礼厚薄之齐酒厚者也醴薄者也所谓醴酒至汉犹有此名见楚元王传
　　总闻曰所食之余藏之于廪以待他年故曰亦有毛氏亦大也集韵奕大也亦又也语势作又为当
　　有瞽
　　一章
　　有瞽有瞽在周之庭【止】设业设虡崇牙树羽应田县鼓鞉磬柷圉既备乃奏箫管备举【止】喤喤厥声肃雝和鸣先祖是聴我客戾止永观厥成
　　闻音曰聴他经切
　　闻句曰首两句总起下六句叶瞽又下五句叶庭分叶首两句此诗人别一规制
　　闻字曰説文引诗钟鼓锽锽或从音执竞作锽此亦当作锽以喤为小儿声引诗其泣喤喤此与钟鼓之声不类然亦通用
