<!-- { "loadSidebar": true } -->
　　赋也猗偏倚也驰御车之法也刘瑾曰五御之目三曰过君表五曰逐禽左此田车之驰法也舎矢如破巧而力也苏辙曰不善射御者诡遇则获不然则不能也今御者不失其驰驱之法而射者舎矢如破则可谓善射御矣
　　萧萧马鸣悠悠斾旌徒御不惊大庖不盈
　　赋也萧萧悠悠皆闲暇之貌徒歩卒也御车御也不惊不喧哗也大庖君庖也不盈取之有度也古者田猎获禽上杀以为干豆奉宗庙次杀以奉賔客下杀以充君庖每禽取三十焉其余均及于众是以获虽多而君庖不盈也朱公迁曰行事从容驭军整肃处已俭约待人周徧兼有之矣
　　之子于征有闻无声允矣君子展也大成
　　赋也之子于征统承上文自徂东以至田毕也是役也但闻其师之行而不闻其行之声严静之至也驭军有法卒事有仪信矣其君子也诚哉其大成也朱善曰存于中者有兴衰拨乱之志施于外者有揆文奋武之规得不谓之君子乎静治于往狩之初整肃于旋归之际得不谓之大成乎李公凯曰复新朝仪统一人心张皇六师维持王业深得制治保邦之道矣
　　车攻八章章四句
　　诗序曰车攻宣王复古也天子廵狩诸侯述职其来旧矣周都于雍与山东诸侯隔逺廵狩之典难以常行而诸侯来朝道里不均周公相成王以洛邑地中故营为东都使天子时往焉而诸侯就朝之则廵狩不烦供亿述职无庸逺行甚盛典也洛诰曰其自时中乂万邦咸休此之谓也夷厉以来久废不行宣王中兴能复旧制故诗人美焉然成王至洛肇称殷礼而已宣王乃兼田猎何也此则时为之也自夷王下堂诸侯张矣继以厉王之乱玁狁内侵蛮荆外叛诸侯之心向背不一征之则不可胜征也故因东都防同诸侯咸集而选车徒以行狩使知天子神武克诘戎兵则顺者益致其恭逆者潜移其志观兵乃所以止兵也此盖吉甫方叔之流克壮其犹而宣王用之故不动声色而国势以振可以想见中兴之规模矣
　　吉日维戊既伯既祷田车既好四牡孔阜升彼大阜从其羣丑
　　赋也戊刚日也内事用柔日外事用刚日伯説文作祃祭马祖也祷祭而祈之也既伯既祷而后用车马重其事也丑类也羣丑兽之羣分而类聚者也升大阜而从之者试马也既祷之而又试之慎之也
　　吉日庚午既差我马兽之所同麀鹿麌麌漆沮之从天子之所
　　赋也庚午亦刚日也差分其等次也同聚也麀牝鹿也麌麌多也漆沮二水名顺合曰从漆沮相从入洛又从入渭禹贡曰漆沮既从是也言择日差马往麀鹿所聚之地在漆沮既从之处乃天子田猎之所也
　　瞻彼中原其祁孔有儦儦俟俟或羣或友悉率左右以燕天子
　　赋也中原原中也祁大也儦儦疾走也俟俟徐行也兽三曰羣二曰友左右军士也田猎之法作围开二门从田者分左右而入焉毛传曰大芟草以为防褐纒旃以为门左者之左右者之右是也率有司率之也燕喜也天子田猎非为从禽盖以缵武功也今有司悉率左右莫不自尽以奉其上则有勇而且知方庶天子见而喜之也
　　既张我弓既挟我矢发彼小豝殪此大兕以御賔客且以酌醴
　　赋也发发矢也豕牝曰豝兕野牛也发豝殪兕言能中微又能制大也朱公迁曰中微见其巧制大见其力是也御进也醴甘酒也周官五齐二曰醴齐是也酌祭之也坊记曰醴酒在室醍酒在堂是也言所获之禽不止燕賔客且以奉宗庙见田猎之礼所闗甚重也
　　吉日四章章六句
　　诗序曰吉日美宣王田也车攻防诸侯以狩于东都吉日天子自猎于畿内也吕祖谦曰搜狩之礼可以见王赋之复焉可以见军实之盛焉可以见师律之严焉可以见上下之情焉可以见综理之周焉欲明文武之功业者此亦足以观矣
　　鸿雁于飞肃肃其羽之子于征劬劳于野爰及矜人哀此鳏寡
　　兴也大曰鸿小曰鴈肃肃羽声也之子谓流民也征行也矜怜也言流民在野而劬劳失所犹鸿鴈于飞而羽倦未集也丁壮者且不能堪至于鳏寡之人则尤可哀怜矣朱善曰惠鲜鳏寡文王以兴哀此防独幽王以亡故必鳏寡孤独皆得其所而后为王政也
　　鸿鴈于飞集于中泽之子于垣百堵皆作虽则劬劳其究安宅
　　兴也一丈为板五板为堵究终也言流民在外而筑室以居犹鸿鴈于飞而集于泽中也百堵皆作其劳更甚于在野而甘心为之者冀其终之可以安处也其情亦可悯矣
　　鸿鴈于飞哀鸣嗷嗷维此哲人谓我劬劳维彼愚人谓我宣骄
　　兴也诗人自言覩流民之状而作为此诗以告哀也犹鸿雁之哀鸣嗷嗷也然惟明哲之人乃谓我宣民之劬劳使下情得以上达耳不知者且谓我行歌适志以宣骄也黄洪宪曰哲人洞悉民隐故谓我劬劳彼愚人者虑不周于民隐则无从知之矣言愚人正所以感哲人也
　　鸿鴈三章章六句
　　鸿鴈哀流民也夫始而在野终而安宅在上者未尝无安定之功然与其安于既流之后不如养于未流之先也古之行仁政者八口之家比戸无饥而鳏寡孤独莫不有养是遵何道乎诗人于流民之在野也固哀其劬劳于其筑室也亦哀其劬劳而终言其作诗所以告哀此如后世监门绘图之意而以哲人望其君也其防逺矣
　　夜如何其夜未央庭燎之光君子至止鸾声将将赋也其语辞央中也庭燎大烛也君子诸侯也王将视朝惟恐晏起故不安于寝常自度曰夜如何哉尚未央乎然而庭燎已有光矣朝者至而闻其鸾声矣夜尚未央未必有所见闻盖其惕厉之精神常警于寤寐故悬意其然而遂若果然也
　　夜如何其夜未艾庭燎晣晣君子至止鸾声哕哕赋也艾尽也晣晣小明也天将曙则火光微矣将将声逺而闻其大也哕哕声近而闻其节也
　　夜如何其夜乡晨庭燎有煇君子至止言观其旂赋也乡晨近晓也煇火气也天将明则见烟矣言观其旂辨色也入朝之时也自夜中以至于明无刻不警于心目其励精图治之意可想矣
　　庭燎三章章五句
　　诗序曰庭燎美宣王也列女传曰宣王尝晏起姜后脱簪珥待罪于永巷宣王感悟于是勤于政事早朝晏退以成中兴之业是也此固姜后之贤淑而宣王能听之听之而改之改之而久不倦也可不谓难乎从谏如流改过不吝其有之矣周道复兴有以也
　　沔彼流水朝宗于海鴥彼飞隼载飞载止嗟我兄弟邦人诸友莫肯念乱谁无父母
　　比也沔流貌水流归海犹诸侯之朝天子也书曰江汉朝宗于海是也流水有入海之日飞隼有载止之时以比祸乱有止息之期也将欲止乱必先念乱深思而预防之则乱不生矣乃兄弟以及邦人诸友莫有肯念乱者岂独无父母乎纵不忧身亦当忧亲何为不念之也
　　沔彼流水其流汤汤鴥彼飞隼载飞载念彼不迹载起载行心之忧矣不可弭忘
　　比也汤汤泛流不归海也载扬高飞不载止也以比祸乱日生不止息也不迹不循道也乱匪自天皆由于人人不循道故致乱生彼之不迹我不敢不念也载起载行深念之也不可弭忘久念之也念致乱之由欲得止乱之道也
　　鴥彼飞隼率彼中陵民之讹言宁莫之惩我友敬矣防言其兴
　　比也章首脱二句以上文例之大约谓流水汤汤而循其故道必有所归隼飞载而率彼中陵必有所止以比祸乱不已而弭之有方则可以息也原乱之所由生多由于野有讹言而朝有防言巧言之诗曰乱之初生僭始既涵乱之又生君子信防是也讹言起于小民岂无惩治之法防言兴于朝臣亦有消弭之道我深念之惟有敬而已矣敬以存心则恐惧修省而内无可疵敬以处事则谨小慎微而外无可议兄弟邦人诸友果能如此防言何自而兴乎防言不兴君子得以行其志则民之讹言可以惩治而乱止矣此皆念之而后知之者何为莫肯念乱也
　　沔水三章二章章八句末章脱二句
　　沔水忧乱也宣王信防而杀杜伯其友左儒死之又宣王之时童谣曰檿弧箕服实亡周国不数年而有褒姒之祸是防言讹言皆兴而乱端兆矣有识之士预见而深忧之所必然也顾忧乱而不得止乱之方徒忧无益耳沔水之诗人推乱之所由生而归于谗又推乱之所由息而归于敬则可谓深知止乱之道矣宣王不能用也而卒为乱阶岂不惜哉
　　鹤鸣于九臯声闻于野鱼潜在渊或在于渚乐彼之园爰有树檀其下维萚他山之石可以为错
　　比也鹤鸟名善鸣者也泽曲曰臯九臯九曲之泽言幽深也萚落叶错砺石也朱子曰此陈善纳诲之辞也鹤鸣九臯而声闻于野言诚之不可掩也鱼潜在渊而或在于渚言理之无定在也园有树檀而其下维萚言爱当知其恶也他山之石而可以为错言憎当知其善也由是四者引而伸之触类而长之天下之理其庶几乎
　　鹤鸣于九臯声闻于天鱼在于渚或潜在渊乐彼之园爰有树檀其下维谷他山之石可以攻玉
　　比也谷一名楮恶木也攻治之也吕柟曰二章之言相似而意别于野以四方言也于天以上下言也在渊在渚言事虽在于幽逺而道不下带而存不可以为逺而忘之也在渚在渊言事虽在于目前而理则深邃莫测不可以为近而忽之也维萚以荣悴言利害安危之谓也则思乱防危之意其可怠乎维谷以美恶言邪正是非之谓也则察奸逺佞之意其可少乎为错泛以制器言之也攻玉则其人之德成矣程子曰玉之温润天下之至美也石之麤厉天下之至恶也然两玉相磨不能以成器以石相磨然后玉之为器得以成焉犹君子之与小人处也横逆侵加然后修省畏避动心忍性增益豫防而义理生焉道德成焉吾闻诸邵子云
　　鹤鸣二章章九句
　　鹤鸣纳诲也易曰书不尽言言不尽意圣人立象以尽意以为象之所包广于言也诗之比兴立象之道也以象逆意其中无所不有是故切磋琢磨不言贫富而子贡以为己言之也素以为绚不言礼后而子夏以为不啻言之也鱼跃鸢飞揭大道之要深厉浅揭着行藏之宜言近防逺不可胜举鹤鸣之诗其尤著者也是故诗之为教其引典故也通于礼其道政事也通于书其设物象也通于易其属辞褒贬也通于春秋学者不可以不尽心也
　　彤弓之什十篇四十章二百五十九句

　　御纂诗义折中卷十一
　　钦定四库全书
　　御纂诗义折中卷十二
　　祈父之什二之四
　　祈父予王之爪牙胡转予于恤靡所止居
　　赋也祈与圻通圻父司马也书曰圻父薄违是也爪牙守衞之军虎贲之属也转移恤忧也朱子曰军士怨于久役故呼祈父而告之曰予乃王之爪牙汝何转我于忧恤之地使我无所止居乎
　　祈父予王之爪士胡转予于恤靡所底止
　　赋也爪士爪牙中之勇士司右之属也底终也靡所止居逺役而不得息也靡所底止久役而未有期也
　　祈父亶不聪胡转予于恤有母之尸饔
　　赋也亶诚尸主也熟食曰饔独子无兄弟则父母饔飱已专主之故曰母之尸饔也言既为爪士又系独子于法不当逺役此法人皆闻之而祈父不闻则信乎其不聪矣吕祖谦曰句践伐吴有父母老而无昆弟者皆遣归魏公子无忌救赵亦令独子无兄弟者归养则古者亲老而无兄弟其当免征役必有成法也
　　祈父三章章四句
　　诗序曰祈父刺宣王也宣王三十九年王师败绩于姜戎四十年料民于太原意当时戎事纷起征役繁兴而司马非人调度无方故爪士孤子皆逺役也朱善曰先王之制王室有故则征诸侯之师司马所掌以衞王宫不逺出也使王而自弃其爪牙则不智司马而弃王之爪牙则不忠又使孤子不得养亲则不仁一事而三失矣
