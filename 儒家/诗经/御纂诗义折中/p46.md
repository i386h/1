<!-- { "loadSidebar": true } -->
　　荏染柔木言缗之丝温温防人维徳之基其维哲人告之话言顺徳之行其维愚人覆谓我僭民各有心兴也荏染柔忍貌缗纶也言荏染之柔木乃可以受纶以兴温温之恭人乃可以成徳也温温和也恭敬也敬而且和所谓抑抑也徳基犹徳隅也隅方则基正也然则抑抑威仪实出身加民之要乃哲人听而行之愚人闻而不信夫其不信必自以为智而不知不受善言乃真愚也故曰民各有心外之也
　　于乎小子未知臧否匪手携之言示之事匪面命之言提其耳借曰未知亦既抱子民之靡盈谁夙知而莫成赋也自此以下反覆警愚人也朱子曰非徒手携之也而又示以事非徒面命之也而又提其耳所以喻之者详且切矣假令汝未有知识既长大而抱子亦宜有知矣人若不自满盈能受教戒岂有早知而反晚成者乎唐汝谔曰哲人惟不自满故能进徳今告以臧否而不知者非由于知识之未开正以满假之为累也
　　昊天孔昭我生靡乐视尔梦梦我心惨惨诲尔谆谆听我藐藐匪用为教覆用为虐借曰未知亦聿既耄赋也梦梦昬也惨惨忧貌谆谆详熟也藐藐忽略貌虐害也言不以我为教之使明反以为虐之使苦也九十曰耄国语曰昔卫武公年九十五矣犹箴儆于国曰自卿以下至于师长士苟在朝者无谓我老耄而舍我必恭恪于朝夕以交戒我此之谓也
　　于乎小子告尔旧止听用我谋庶无大悔天方艰难曰丧厥国取譬不逺昊天不忒回遹其徳俾民大棘赋也旧旧章也止语词忒差遹僻棘急也此总承上文言我之所告修辞修徳宜慎威仪者皆先王之明刑乃旧章非私言也汝能听而用之用戒不虞庶无大悔否则沦胥以亡耳天运艰难既丧厥国矣盖谓幽王之事也前鉴不逺天命不僭若愆于威仪而回遹其徳以迷乱于政则民困急而国亦危矣岂可听之藐藐也哉
　　抑十二章三章章八句九章章十句
　　抑卫武公自警也賔之初筵悔自乱于威仪故抑之作于威仪三致意焉且夫威仪者声音笑貌云乎哉威仪之着莫大于言行行而合乎礼所以为徳之隅也言而体诸躬所以为民之则也威仪之美莫大于敬与和克共明刑无易由言敬也屋漏之中亦懔鬼神则敬之至矣辑柔尔顔温温恭人和也惠于朋友庶民小子则和之至矣本和敬以美威仪此诗之大旨也淇澳之美武公也瑟兮僴兮者敬也寛兮绰兮者和也大学引之曰赫兮喧兮者威仪也以为此明徳之至善也中庸之传道也戒惧致中敬也而中节和也而推之至于礼仪三百威仪三千以为此修徳凝道之大端也武公其知之矣谓之睿圣不亦宜乎
　　菀彼桑柔其下侯旬捋采其刘瘼此下民不殄心忧仓兄塡兮倬彼昊天宁不我矜
　　比也菀茂旬徧也逐叶摘取曰采循条彚取曰捋连条伐取曰刘瘼病殄絶也仓兄与怆怳同塡塞也倬明貌矜怜也蘓辙曰桑之为物其叶最盛然及其采之也一朝而尽故诗人取以为比言周之盛也如柔桑之茂其隂无所不遍至于厉王肆行暴虐则王室忽焉凋敝如桑之既采民失其隂而受其病故君子忧之不絶于心悲愤塡胸呼天而诉之也
　　四牡骙骙旟旐有翩乱生不夷靡国不泯民靡有具祸以烬于乎有哀国歩斯频
　　赋也骙骙不息貌翩飞扬也朱子曰厉王之时征役不息故民见其车马旌旗而厌苦之是也夷平泯灭也黑发曰火余曰烬歩运频蹙也天下之乱生于王心厉王好兵故乱生不平列国无不被害丁壮尽行俱有死亡之祸其幸存者亦锋镝之余耳民生既困则国运日蹙是可哀也
　　国歩蔑资天不我将靡所止疑云徂何徃君子实维秉心无竞谁生厉阶至今为梗
　　赋也蔑无资頼将佑也疑与嶷同定也君子谓厉王也无竞莫强也厉阶祸始也梗患也言民力已殚国无所頼而天心不佑欲居则无所定欲行则无所徃其危甚矣原厉王之秉心不过欲莫强于天下耳非欲虐民以危国也其専利监谤以为祸始者谁实为之而使至今为患乎则不得不追咎荣夷公卫巫之属矣
　　忧心慇慇念我土宇我生不辰逢天僤怒自西徂东靡所定处多我觏痻孔棘我圉
　　赋也土宇疆域也辰时僤厚觏见痻病棘急圉边也念我土宇者王室乱则天下可忧也逢天僤怒者民叛王奔是天怒已甚也镐京在西中原在东靡所定处者京师及侯国皆乱也孔棘我圉者中国既病四夷交侵也
　　为谋为毖乱况斯削告尔忧恤诲尔序爵谁能执热逝不以濯其何能淑载胥及溺
　　赋而比也虑难曰谋防患曰毖况象削减也忧恤抚民也序爵用贤也执热手持热物也言天子已出四国皆叛时事如此惟望共和之二相能谋能毖而后乱况可减也谋毖之道惟有忧恤百姓惟有序用贤人此救乱之急务如濯水以觧热也不然则何由能善哉有相与防溺而已
　　如彼遡风亦孔之僾民有肃心荓云不逮好是稼穯力民代食稼穯维寳代食维好
　　赋也遡乡僾唈肃进荓并也言当此时而仕进如乡风而行其唈必甚故民虽有欲进之心而并云力不能逮皆稼穯以代禄而已以为惟此可以资生是寳也且可因以免祸故好也君子皆不欲仕则虽欲序爵而无由矣
　　天降丧乱灭我立王降此蟊贼稼穯卒痒哀恫中国具赘卒荒靡有旅力以念穹苍
　　赋也恫痛赘缀也春秋曰君若缀旒然是也旅与膂同穹苍天也言民叛王奔是天降丧乱既灭我立王矣今又降此蟊贼而病我稼穯是丧乱之后又有饥馑也哀痛中国其君俱危其野尽荒则虽欲忧恤而无从矣忧恤序爵两无所施则我之谋毖亦穷靡有心力以忧天矣是不得不専望共和之二相也
　　维此恵君民人所瞻秉心宣犹考愼其相维彼不顺自独俾臧自有肺肠俾民卒狂
　　赋也恵顺考成也言二相行政上不叛王而下抚其民是乃顺理之君民人所瞻望者也凡我朋友皆当秉二公之心宣布其谋猷以愼成其相业乃所以忠于王也而又有不顺之人不与二相同心独出意见自以为臧则是别有肺肠而且能惑民使至于狂也史称厉王奔彘太子匿召公之家国人围之召公以其子代之是不顺自独而俾民卒狂者实有其人故下以朋友之义反覆开导之也
　　瞻彼中林甡甡其鹿朋友已谮不胥以谷人亦有言进退维谷
　　兴也甡甡并行之貌谮谤也胥相谷善谷穷也言中林之鹿尚然并行朋友相谮不能相善曽鹿之不如也被谮而退者固忧得祸谮人而进者亦岂能得福乎人亦有言进退维谷此之谓也
　　维此圣人瞻言百里维彼愚人覆狂以喜匪言不能胡斯畏忌
　　赋也言祸福倚伏不可预知夫惟圣人所见者逺其言亦逺虽百里之外如目前也若愚人不顾其后遂至敢于为狂且以狂为喜也我既知之且能言之何为畏忌而不尽言哉
　　维此良人弗求弗廸维彼忍心是顾是复民之贪乱宁为荼毒
　　赋也廸从也复重也言从二相而不叛王者皆良人也叛王而围太子者皆忍人也尔于良人则弗求而从之于忍心之人乃顾而复之是民已好乱而尔又倡之宁以其身为荼毒斯民之具也果何为哉
　　大风有隧有空大谷维此良人作为式谷维彼不顺征以中垢
　　兴也隧道式用谷善也征行也中垢中心污秽也言风行有道多从空谷而来人行亦有道皆从中心而出彼顺二相之良人由于中心之纯善若不顺而自独且俾民狂者皆由于中心之污秽欲因乱以取利也故下直以贪人目之
　　大风有隧贪人败类听言则对诵言如醉匪用其良覆俾我悖
　　兴也以风之有隧兴人之有类也言贪人好利则必自败尔与同之亦必同败是贪人不可与为类明矣乃尔听我之言亦随口对答再诵言而使尔行之则如醉而不醒所谓从而不改也尔既不用良言则我之言亦多事矣是尔悖而使我亦悖也
　　嗟尔朋友予岂不知而作如彼飞时亦弋获既之隂女反予来赫
　　赋也隂与防同庇覆之也赫恐也言尔虽如此我终以尔为友也嗟尔朋友予岂不知而妄作如弋飞鸟时亦获之朱子曰谓我之言或亦有中犹曰千虑而一得是也我既确有所见乃徃告汝欲汝转祸为福是庇防汝也汝乃不从而反谓予来恐动则不谅予之心矣
　　民之罔极职凉善背为民不利如云不克民之囬遹职竞用力
　　赋也防极无定职専也凉薄背反覆也回遹邪僻也言民心罔极尔又専为凉薄而工为反覆是与为防极也导民以叛是不利也尔乃为之而惟恐不胜民多邪僻尔乃専与之争而用力以胜之是导民以恶而贻民以祸也
　　民之未戾职盗为寇凉曰不可覆背善詈虽曰匪予既作尔歌
　　赋也戾定也隂取曰盗明夺曰寇言民生未定尔乃隂取其财而又明夺之是由盗以至于寇也为不利竞用力为盗寇皆所谓凉也我曰凉不可也尔亦曰凉不可也不旋踵而背之且从而詈我则所谓职凉善背也尔虽自文曰背而詈者非予也然我则既指尔而作歌矣是岂可不深愧而速改也哉
　　桑柔十六章八章章八句八章章六句
　　桑柔芮良夫所作也左秦穆公云周芮良夫之诗曰大风有隧贪人败类是也厉王天姿英武本足与有为特以用人不审长父导之以好兵荣公导之以好利至于卫巫监谤而民不堪命矣祸机一天王蒙尘储君匿迹诸侯皆叛四夷交侵非周公召公竭其忠贞调和共济岂复有周室哉然二公虚天位以待王而人不谅也召公舍其子以靖乱而人不知也故当时士大夫或有不附二公而隂与为难者所頼良夫之徒辨明顺逆弥其防慝而消其反侧于是乎共和之功成而宣王之中兴亦基于此矣国以人亡亦以人存用人可不慎哉
　　倬彼云汉昭囬于天王曰于乎何辜今之人天降防乱饥馑荐臻靡神不举靡爱斯牲圭璧既卒宁莫我听赋也云汉天河也昭光回转也云汉昭则天晴不雨可知也云汉回则夜深望雨可知也何辜今之人非怨天也欲知其罪而修省之也荐荐通重也臻至也靡神不举所谓索鬼神而祭之也圭璧礼神之玉也卒尽也忧雨已切祷雨已勤则上天亦宜我听矣望之也
　　旱既大甚蕴隆虫虫不殄禋祀自郊徂宫上下奠瘗靡神不宗后稷不克上帝不临耗斁下土宁丁我躬赋也蕴畜隆盛也虫虫热气也殄也郊祀天地也宫祭宗庙也奠以礼神于上瘗以礼神于下也宗尊克能也丁当也言后稷欲救旱而不能上帝能救旱而不至与其灾下土之小民毋宁使灾当我身也不爱其身以救民仁之至也
　　旱既大甚则不可推兢兢业业如霆如雷周余黎民靡有孑遗昊天上帝则不我遗胡不相畏先祖于摧赋也推去也兢兢恐也业业危也如霆如雷畏之甚也孑孤特貌遗留也则不我遗言不止黎民靡遗并我亦不遗矣如是则岂可不相畏乎恐先祖之祀亦将自此而摧灭也
　　旱既大甚则不可沮赫赫炎炎云我无所大命近止靡瞻靡顾羣公先正则不我助父母先祖胡寜忍予赋也沮止也赫赫旱气也炎炎热气也无所无地以自容也大命众命也近止隣于死亡也靡瞻靡顾无所仰望也羣公先正雩祀所及也言羣公先正于我尚疏或不我助父母先祖则至亲也何忍使我至于此极乎
　　旱既大甚涤涤山川旱魃爲虐如惔如焚我心惮暑忧心如熏羣公先正则不我闻昊天上帝寜俾我遯赋也涤涤濯貌山无木川无水如涤濯也魃旱鬼也惔焦熏灼遯逃也言羣公先正神有来去或不我闻上帝则日鉴在兹也而降灾如是岂我有失徳将使避位而去乎无所归咎而自怨也
　　旱既大甚黾勉畏去胡寜瘨我以旱憯不知其故祈年孔夙方社不莫昊天上帝则不我虞敬恭明神宜无悔怒
