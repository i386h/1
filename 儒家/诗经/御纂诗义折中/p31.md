<!-- { "loadSidebar": true } -->
　　赋也齐整肃也圣睿思也克胜也富犹甚也又复也此因懐父母而戒兄弟也言人能整肃于外睿思于内则徳性坚定虽饮酒而温恭以胜之不为酒困也彼昏然而不知者内既不圣又加之以醉而日甚则外益不齐而徳防矣故愿兄弟之戒之也各敬尔仪齐乎外以养其中斯圣通性定而命立不然则福去灾生天命不可以又邀也左曰民受天地之中以生所谓命也于是有动作威仪之莭以定命也能者养之以福不能者败以取祸此之谓也
　　中原有菽庶民采之螟蛉有子蜾蠃负之教诲尔子式谷似之
　　兴也中原原中也菽大豆也螟蛉桑虫蜾蠃土蜂也土蜂取桑虫而负之七日而化为其子式用谷善也朱子曰中原有菽则庶民采之矣以兴善道人皆可行也螟蛉有子则蜾蠃负之矣以兴不似者可教而似也敎诲尔子则用善道以似之可也戒之以不惟独善其身又当敎其子使为善也何楷曰兄弟者亲之枝也子者身之枝也各敬威仪以善其身所以继先人也敎子式谷以继其身亦所以继先人也
　　题彼脊令载飞载鸣我日斯迈而月斯征夙兴夜寐无忝尔所生
　　兴也题视也脊令飞则鸣行则摇人之黾勉不已者似之迈征皆徃也忝辱也言视彼脊令飞鸣勤劳如此我与兄弟岂可自暇逸乎况我之日既迈矣尔之月亦征矣逝者如斯老将至矣而徳业不进父母之生我何为乎故愿彼此奋勉早作迟寐穷日之力以敬身而敎子庶乎可以不辱其所生也东方朔曰日夜孳孳敏行而不怠譬如脊令飞且鸣矣此之谓也
　　交交桑扈率啄粟哀我塡寡宜岸宜狱握粟出卜自何能谷
　　比而赋也桑扈食肉之鸟交交徃来之貌塡与瘨同病也岸与犴通乡亭之狱也桑扈啄粟非所食而食也喻民贫也病寡岸狱非所系而系也言刑繁也民贫易于为非刑繁易于触禁则所以敬身而不辱其亲者宜更加谨矣故握粟出卜问何时而能谷忧之甚也
　　温温恭人如集于木惴惴小心如临于谷战战兢兢如履薄氷
　　赋也详言求谷之道也温温和柔以敬人也如集于木恐失礼而陨越也惴惴小心以敬已也如临于谷恐狥欲而防溺也战战兢兢以敬事也如履薄氷恐履错而颠踬也此各敬尔仪之实功以此自为则能谷矣以此敎子则能似矣必如此而后无忝所生有懐二人不虚也
　　小宛六章章六句
　　小宛孝子继志也为人子者以父母之心为心父母之心惟望子之保身惟望子之免祸兄弟皆亲之子也兄弟之子亲子之子也皆亲之所懐也人子懐亲则必懐亲之所懐故自敬其身劝兄弟各敬其身劝兄弟各敎其子以敬身一家之人皆为善以免祸而后亲心乃慰一有不谨则天命不又而忝所生矣日夜战兢有以也乐正子春曰一举足而不敢忘父母是故道而不径舟而不游不敢以先父母之遗体行殆一出言而不敢忘父母是故恶言不出于口忿言不反于身不亏其体不辱其亲可谓孝矣诗人其知之矣
　　弁彼鸒斯归飞提提民莫不谷我独于罹何辜于天我罪伊何心之忧矣云如之何
　　兴也弁拊翼貌鸒雅乌孝鸟也斯语辞提提羣飞貌此幽王之太子被废而作此诗也言鸒归飞而提提者恋其母也民皆有亲故莫不谷而我独得罪于父母是辜于天也我何为而辜于天实不知我罪之所在则虽忧而末如之何矣葢自怨己之有罪而不知非自以为无罪而怨父母也
　　踧踧周道鞠为茂草我心忧伤惄焉如捣假寐永叹维忧用老心之忧矣疢如疾首
　　比也踧踧平坦貌周道大路也鞠塞也路不行则草塞之矣言父子相亲人之大伦犹周道也今遭谗间则是周道不行而茂草塞之矣遭人伦之大变是以心伤如捣假寐永叹未老而用老不病而如病也
　　维桑与必恭敬止靡瞻匪父靡依匪母不属于毛不离于里天之生我我辰安在
　　赋也桑二木名父母所植也属连也毛髪也离丽也里腹也言桑父母所植犹必恭敬况父母乎所瞻仰者惟父所依恋者惟母而卒不我爱岂我独非父母之所生乎不然则生我之日辰有未善乎求其説而不得所谓不知我罪之伊何也
　　菀彼栁斯鸣蜩嘒嘒有漼者渊萑苇淠淠譬彼舟流不知所届心之忧矣不遑假寐
　　兴也菀茂也嘒嘒声相续也漼深也淠淠众也言栁茂而蝉鸣焉已独失其庇防而哀号无所也渊深而苇植焉己独离其故土而结根无地也譬之舟随水流不知所至矣葢是时太子已奔申而王怒未息故前犹假寐而今不遑焉不知流离何所止也
　　鹿斯之奔维足伎伎雉之朝雊尚求其雌譬彼坏木疾用无枝心之忧矣宁莫之知
　　比也伎伎并足而俟也雉鸣曰雊言鹿奔而犹俟恋其麑也以比人皆爱其子也雉朝而即雊求其雌也以比人皆爱其妻也而已独只身出奔不敢顾其妻子有如坏木不生枝叶其情实可哀矣宁无有知之者乎葢犹望王之怜之也
　　相彼投兎尚或先之行有死人尚或墐之君子秉心维其忍之心之忧矣涕既陨之
　　兴也相视先纵墐埋既尽也言兎急投人尚有悯其穷廹而纵之者路有死人尚有哀其暴露而埋之者为其心之不忍也乃君子之秉心一于忍而并不哀悯则己之必死而且不葬可知矣然无可如何惟有涕泣而已此则所谓无所逃而待烹者也小雅怨悱而不乱小弁有焉
　　君子信谗如或醻之君子不惠不舒究之伐木掎矣析薪杝矣舎彼有罪予之佗矣
　　赋也醻饮也惠和舒缓究察也掎绳拖之也杝手披之也佗加也此承上文言君子之所以心忍者由于信谗言而即行之也君子之所以信谗者由于心不和平不舒缓而徐察之也夫伐木者于其将仆尚不即断而用绳拖之析薪者于其将开尚不用斧而以手披之葢少缓须臾则理觧可得而王不舒究是以舎有罪而加无罪耳苟平心而徐察之谗言岂得行哉盖始终有望于王也怨而不忘慕子之于亲当如是也
　　莫髙匪山莫浚匪泉君子无易由言耳属于垣无逝我梁无我笱我躬不阅遑恤我后
　　比也此推谗言之所由生也言王之左右皆可畏之人也其髙者莫匪山皆能为险阻者也其深者莫匪泉皆能兴波澜者也若轻于漏言则四垣皆耳变故丛生不惟已罹其毒并恐王亦受害故愿君子之戒之也逝梁笱毁已成之功也盖太子之立久矣彼亦必有所知之人彼亦必有所树之绩此则事关宗社非为一已故望勿隳之也当此之时一身不保而犹望王之慎言犹望王之逺虑此则性情之厚而所见有大焉者矣故圣人有取焉
　　小弁八章章八句
　　小弁怨慕也幽王娶于申生太子宜臼后嬖褒姒生伯服王信褒姒之谗也废申后太子宜臼奔申王求宜臼于申欲杀之申侯不与故太子作此诗自怨己之有罪而不知且望王之慎言而徐察之也髙子曰小弁小人之诗也孟子曰何以言之曰怨曰固哉髙叟之为诗也有人于此越人关弓而射之则已谈笑而道之无他疏之也其兄关弓而射之则已垂涕泣而道之无他戚之也小弁之怨亲亲也亲亲仁也固矣夫髙叟之为诗也曰凯风何以不怨曰凯风亲之过小者也小弁亲之过大者也亲之过大而不怨是愈疏也亲之过小而怨是不可矶也愈疏不孝也不可矶亦不孝也孔子曰舜其至孝矣五十而慕
　　悠悠昊天曰父母且无罪无辜乱如此怃昊天已威予慎无罪昊天防怃予慎无辜
　　赋也怃大也慎审也大夫伤于谗而作是诗也言昊天者人之父母何为使无罪之人遭此大乱今昊天之暴怒亦已太甚而予慎审之实无罪辜也葢诗人受害而不知所由故呼天而诉之也
　　乱之初生僭始既涵乱之又生君子信谗君子如怒乱庶遄沮君子如祉乱庶遄已
　　赋也僭始不信之端也君子指王也遄速沮止祉亦止也此言乱之所生匪降自天也人必先疑也而后谗入之故乱之初生由于不信正人之端已隐含于王心故小人因而谗之王遂信之而乱又生矣如君子闻谗人之言怒而责之闻谗人之言止而拒之则谗止而乱何由生防
　　君子屡乱是用长君子信盗乱是用暴盗言孔甘乱是用餤匪其止共维王之卭
　　赋也要言曰按春秋之世人君有与其臣下盟者观周郑之交质则王之其臣可类推也餤进也止共尽职也言王不信正人而屡与之则正人自疑而乱长矣谗贼犹盗也王信盗而愈疑正人则乱暴矣夫盗不可信而王信之者以盗言之孔甘也葢谗人敢为大言将建大功是以乱防愈进而其实不能尽职徒为王之病而已矣
　　奕奕寝庙君子作之秩秩大猷圣人莫之他人有心予忖度之跃跃毚兎遇犬获之
　　赋而比也奕奕大也秩秩序也猷谋莫定也毚狡也言天下之大功惟君子能建之天下之大谋惟圣人能定之谗人何人而敢为大言彼之居心我揣而知之矣外以甘言欺王实欲于中取利如彼田犬意在获兎而已非果有社稷生民之至计也
　　荏染柔木君子树之徃来行言心焉数之蛇蛇硕言出自口矣巧言如簧顔之厚矣
　　比而赋也荏染柔貌蛇蛇安舒也硕大也顔厚不知耻也言谗人之不能尽职王亦宜知之焉谗人本无才力皆由王用之如荏染之柔木乃君子之所树也彼其言之而徃来行之为功为过君子之心能数之也果其数之则知蛇蛇之大言不过自其口出实未尝行也未尝行而敢言者彼有利口又有厚顔故巧言欺人腼不知耻耳王乃信之宜其乱如此怃也岂昊天为之哉
　　彼何人斯居河之麋无拳无勇职为乱阶既微且尰尔勇伊何为犹将多尔居徒几何
　　赋也何人斥谗人也水草之交曰麋拳力阶梯也骭为微肿足为尰言此谗人何人哉非有名望也居河之麋非有凭借也无拳无勇非有材武也乃敢为大言以阶乱者不过无耻而欲获利耳其实不能获也试思尔之言既大矣微而且尰尔勇伊何岂能胜此大任乎且尔之谋将多矣居河之麋尔徒防何岂能办此多事乎情见势绌不惟无利且将获罪既害人而又害己何为为此哉
　　巧言六章章八句
　　巧言刺谗人也首章疑乱之降自天也次章推乱之由于谗也三章刺谗人之欺罔也四章刺谗人之贪鄙也五章开王心之悟欲其不信谗也所以止乱也六章觉谗人之迷欲其不敢谗也亦所以止乱也盖小人不明于是非而明于利害忠告而善道之使知工谗之无利而有害则谗人止而乱亦止矣易小畜之初爻曰复自道畏小人而避之也三爻曰夫妻反目忿小人而与争也五爻曰有孚挛如富以其隣化小人使为我用也避之者止于洁身忿争者适以贾祸惟化小人而用之乃可以易乱而为治此圣人转移天下之大权诗人其知之矣
　　彼何人斯其心孔艰胡逝我梁不入我门伊谁云从维暴之云
　　赋也何人不知其为人也艰险也我苏公也暴暴公也皆畿内诸侯也暴公谮苏公苏公知之而不欲斥言之故但指其从者言彼何人哉其心甚险胡过我梁而不入我门问其所从乃暴公也则暴公之为人可知矣
　　二人从行谁为此祸胡逝我梁不入唁我始者不如今云不我可
　　赋也二人已与暴公也唁吊失位也言二人同行本亦相得谁实先之而为此祸乎今我既被谮而失位又不入而唁我是必以我为不可也但思始者尔与我相好之时未尝云我不可始可而今不可是何故哉
　　彼何人斯胡逝我陈我闻其声不见其身不愧于人不畏于天
　　赋也陈堂涂也梁在门外陈则门内矣逝梁犹曰他徃逝陈则是来窥伺也乃闻其声而又不见其身行踪诡秘如此盖以人为可欺故不愧也而天不可欺宁不畏于天乎盖犹望其愧畏而知止也
