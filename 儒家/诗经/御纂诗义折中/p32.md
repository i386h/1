<!-- { "loadSidebar": true } -->
　　彼何人斯其为飘风胡不自北胡不自南胡逝我梁祗搅我心
　　赋也忽然而来曰飘风搅乱也言既不入我门不见其身则从此不复逝梁可也乃忽然而来有如飘风不南不北又逝我梁则是祗乱我心使不得安也胡为乎然哉
　　尔之安行亦不遑舎尔之亟行遑脂尔车壹者之来云何其盱
　　赋也安徐遑暇舎息亟疾盱望也言尔逝梁而不入门必谓疾行而不暇入也然我闻尔脂尔车矣尔之徐行尚不暇息尔之疾行岂暇脂车非疾行而不入见我必疑我之怨尔也不知我不惟不怨且实望尔则尔自当一来云何不来而使我日望之也
　　尔还而入我心易也还而不入否难知也壹者之来俾我祗也
　　赋也还返易平否隔祗安也言我之望尔有故也尔既谮我又疑我之怨汝势必又起波澜故望尔来也徃不暇入还犹可入尔还而入彼此一见则知我心平易不汝怨也若还而不入彼此之情隔而不通则尔心之孔艰我不得而知之矣何不一来而使我心安也
　　伯氏吹壎仲氏吹篪及尔如贯谅不我知出此三物以诅尔斯
　　赋也壎篪乐器土曰壎竹曰篪贯绳连之也谅信也三物犬豕鸡也诅盟也言尔入而我心安者非为一身乃为国也夫我与尔同为王臣犹兄弟也兄弟和而后家成大臣和而后国定故愿与尔同声相应如伯氏吹壎仲氏吹篪以和之也况我与尔素日共事如绳联贯我之诚信尔宁不知如果不知则出此三物以与尔盟可也盖君子之心惟计国家之安危不计一人之恩怨小人如改前非则君子不念旧恶此心天日可表也
　　为鬼为蜮则不可得有腼面目视人罔极作此好歌以极反侧
　　赋也蜮水虫能含沙以射人而不见其形也腼面相见也极穷也言人之心不必盟而亦可信也为鬼为蜮不见其形则心不可知矣既有面目相见则是人也以人视人既见其形则知其心岂其无穷而不可测哉故尔虽谮我我不怨也作此好歌以穷尔反侧之情使知狐疑诡秘之无用而归于平坦正直则其心不艰而国家永无事矣
　　何人斯八章章六句
　　诗序曰何人斯苏公刺暴公也国家之患莫大乎小人疑君子之害己而谮之既谮之矣又疑君子之报复而防之为君子者又不能开诚布公以示其无他于是乎倾轧之患数世不靖此固小人之奸险亦君子有以激成之也若苏公之于暴公既灼见其诡秘之状矣而容之以大度孚之以诚心欲其释疑觧怨以共济国事可谓得大臣之体矣故圣人有取焉
　　萋兮斐兮成是贝锦彼谮人者亦已大甚
　　比也萋小文各见也斐众文交错也贝锦锦文似贝也萋斐而成锦者集众文以成章以比小人杂取众事而罗织文致之也如是则可以陷人于大罪其所为亦已甚矣
　　哆兮侈兮成是南箕彼谮人者谁适与谋
　　比也哆微张也侈渐大也南箕星也舌广似箕也哆侈而成箕者开狭踵为广舌以比小人因其小事而簸张大之也如此则其人欲辨而不能其为谋亦已巧矣
　　缉缉翩翩谋欲谮人慎尔言也谓尔不信
　　赋也缉缉口舌声翩翩徃来貌徃来播所由萋斐成锦也然尔虽巧言尚宜慎之听言者有时而悟则以汝为不信矣言无实者必败露也
　　防防幡幡谋欲谮言岂不尔受既其女迁
　　赋也防防便利也幡幡反覆也反覆便利所由哆侈成箕也然尔谮人人亦谮尔则今之受于汝者终且迁于汝矣所谓出尔反尔也
　　骄人好好劳人草草苍天苍天视彼骄人矜此劳人赋也谮行而得意则为骄人矣被谮而得罪则为劳人矣骄人罪盈乃好好而无恙劳人可悯乃草草而幽忧恶不得祸而善不得福天道不可知矣故呼苍天而诉之也辅广曰视彼骄人庶乎有以抑遏沮止之也矜此劳人庶乎有以扶持慰安之也
　　彼谮人者谁适与谋取彼谮人投畀豺虎豺虎不食投畀有北有北不受投畀有昊
　　赋也章首二句重出衍文也投弃畀与也有北寒凉不毛之地也言平日嫉谗人而思所以处之意欲投畀豺虎使食其肉乃豺虎亦恶其肉而不食也又欲投畀有北使寒饿以死乃有北又恶其人而不受也不得已而呼苍天使投有昊庶天网恢恢无所逃其诛矣皆深恶而痛絶之词故曰恶恶如巷伯
　　杨园之道猗于畆丘寺人孟子作为此诗凡百君子敬而听之
　　兴也杨园下地猗加也畆丘髙地寺人内臣盖以谗被宫而为此官也孟子其字也杨园之道而可以加于畆丘以兴贱人之言可有补于君子也寺人孟子痛其为寺人也既被谗而受宫刑虽嫉防人亦无及矣故述其被谗之由而作为此诗使凡百君子敬而听之知谗人之可畏而预絶其萋菲哆侈之端则谗言不兴而祸可免矣岂徒曰投谮人于有昊也哉巷伯七章四章章四句一章五句二章章六句巷伯嫉谗也巷宫内道名伯巷官之长也寺人为之故以名篇班固作司马迁赞云迹其所以自伤悼小雅巷伯之伦是也谗人可嫉人皆知之而圣人有取于巷伯者为其知止谗之道也天下无无因而起之事萋菲成锦集众事以为一然究有可集之端也哆侈成箕指小事以成大然究有可指之实也毛曰斯人自谓避嫌之不审是也避嫌不审皆由于不敬自谓大端己是而不谨于微自恃此心无他而不避其似小人执其微与似者以谮之则无以自觧矣故自伤而作此诗欲君子敬而听之正欲君子听而敬之也听而敬之谨小慎微别嫌眀疑则谗言无由生矣故敬者止谗之道也水之诗曰我友敬矣谗言其兴此之谓也
　　习习谷风维风及雨将恐将惧维予与女将安将乐女转弃予
　　兴也习习频也谷风山风也山风频来惟雨随之雨能觧风之暴而布其泽故风与雨常相须也以兴人与友久相处也乃我与尔不然将恐将惧之时人不汝助惟予与汝将安将乐之时而汝转弃予友朋之义安在乎
　　习习谷风维风及頽将恐将惧寘予于懐将安将乐弃予如遗
　　兴也风自上而下曰頽言谷风无雨则自上而下者惟頽风而已不能泽物也以兴人无朋友则不能成徳也寘于懐者与之久而益亲也弃如遗者弃之久而忘之也
　　习习谷风维山崔嵬无草不死无木不萎忘我大德思我小怨
　　兴也久不雨则风亢故上而不下惟在山巅而已山髙风烈不能泽物而反之故草木不生以兴人之气髙性暴则朋友反被其也故尔于我不止弃之而已且忘我恐惧相与之大徳思我安乐以后之小怨势必至于加而后已友道至此亦可悲矣吕大临曰急则相求缓则相弃恩厚不知怨小必记真小人之交也
　　谷风三章章六句
　　谷风友道衰也夫贫贱患难之交至富贵而多易之者非尽人之无良其势然也当其穷困心卑而无奢望故人小有所施即感激以为大徳或直言以责之顺受而不敢怨也及乎显逹则气傲而视物轻向所谓大徳今以为泛常矣彼故人者犹挟其旧恩而倨侮之触忤之故不能受而怨焉徳愈久而愈淡怨日积而日深凶终隙末职是故耳故君子之于友欲其不忘富不忘贫贵不忘贱安不忘危则大徳常在而小怨自释矣
　　蓼蓼者莪匪莪伊蒿哀哀父母生我劬劳
　　比也蓼蓼青貌莪蘩也严粲曰始生为莪长大为蒿莪犹可食蒿则无用以比父母生子以为羙材至长大而乃无用也劬勤也自伤已非羙材不能养亲因追念父母之生己勤劳备至而不食其报为可哀之甚也
　　蓼蓼者莪匪莪伊蔚哀哀父母生我劳瘁
　　比也蔚牡蒿也蒿犹有子蔚乃无有更不如蒿矣劬劳辛苦而已瘁则劳而至于病也
　　缾之罄矣维罍之耻鲜民之生不如死之久矣无父何怙无母何恃出则衔恤入则靡至
　　比也缾罍皆酒器罄尽鲜寡恤忧靡无也朱子曰言缾罍相资犹父母与子相依为命也缾罄罍耻犹父母不得其所乃子之责所以穷独之民生不如死也盖无父则无所怙无母则无所恃是以出则中心衔忧入则如无所归也
　　父兮生我母兮鞠我拊我畜我长我育我顾我复我出入腹我欲报之徳昊天罔极
　　赋也生者本其气也鞠局也成其形也拊抚摩之也畜止养之也长者调和其身体育者涵养其性情儿入则囘顾之儿出则追复之父母出入则必懐抱其子也罔无极穷也朱子曰言父母之恩如此欲报之以徳而其恩之大如天无穷不知所以为报也
　　南山烈烈飘风发发民莫不谷我独何害
　　兴也烈烈山峯髙也发发风频起也谷善也言山者风之所从生也人莫不生于父母我独何为而遭此害哉
　　南山律律飘风弗弗民莫不谷我独不卒
　　兴也律与嵂同弗与拂同言山者风之所披拂也人莫不养其父母我独何为而不能终哉
　　蓼莪六章四章章四句二章章八句
　　蓼莪孝子思养亲也朱善曰陟岵鸨羽思念于父母尚存之日蓼莪之诗感伤于父母既没之后父母尚存则旷废于今日犹幸来日之可继也若父母既没则罔极之恩不可得而报矣树欲静而风不止子欲养而亲不在终天之痛何时可已哉
　　有饛簋飱有捄棘匕周道如砥其直如矢君子所履小人所视睠言顾之澘焉出涕
　　赋也饛满貌飱熟食也郑康成曰飱者客始至主人所致之礼也捄长貌棘匕以棘为匕所以升鼎实也砥言平也矢言直也君子有位者小人下民也澘涕貌言周之盛时诸侯大夫朝贡徃来所至之防饔饩丰盛道路修整故君子履之以为安小人视之以为荣今乃睠言顾之而澘焉出涕者以周道犹是而周政之弊非复前时矣
　　小东大东杼柚其空纠纠葛屦可以履霜佻佻公子行彼周行既徃既来使我心疚
　　赋也小东大东东方小大之国也杼持纬者也柚受经者也佻佻弱不胜劳之貌公子贵族也言顾周道而出涕者伤履之者也东方小大之国困于重敛杼柚其空矣富室皆贫而屦可以履霜贵族失位而公子至于徒行徃来者尽如是故心病而涕出也
　　有冽氿泉无浸获薪契契寤叹哀我惮人薪是获薪尚可载也哀我惮人亦可息也
　　比也冽寒也泉侧出曰氿获刈也契契忧苦貌惮劳也薪干而后可烘浸以寒泉则腐而不可爨矣以比民养而后可用困以虐政则劳而不能胜矣故契契寤叹哀东国之劳人而望其息也徐光启曰凡徴之烦供亿之困皆劳也不竭人力不尽人财皆息也
　　东人之子职劳不来西人之子粲粲衣服舟人之子熊罴是裘私人之子百僚是试
　　赋也东人诸侯之人也职専主也来归也西人从王者也自西来故曰西人也舟人为西人操舟者也私人为西人服役者也言东人供亿専主劳苦不得归休而西人复出而徴求焉职劳者屦履霜徴求者粲粲衣服己触目而伤心矣至于舟人衣裘是贫者皆富也私人试官是贱者皆贵也盖征敛之使四出则正供之所入有数官吏之侵渔无穷舟人私人莫不富贵百姓之凋敝可知矣
　　或以其酒不以其浆鞙鞙佩璲不以其长维天有汉监亦有光跂彼织女终日七襄
　　赋也鞙鞙长貌璲瑞玊也汉天河也监视也跂隅貌织女星名三星隅置如跂也襄躔次也天有十二次经星一昼夜左旋一周终日之间自卯至酉七次故曰七襄也言东人或馈之以酒而西人不以为浆或与之以鞙然之佩而西人不以为长则东人之力竭矣惟望天助之而已维天有汉视之有光则挽天河以为酒庶可以供西人之饮也织女敏防终日七襄则请织女使为佩庶可以满西人之欲也盖无聊之极思也
　　虽则七襄不成报章睆彼牵牛不以服箱东有启眀西有长庚有捄天毕载施之行
