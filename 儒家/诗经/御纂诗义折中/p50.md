<!-- { "loadSidebar": true } -->
　　烈文辟公锡兹祉福惠我无疆子孙保之无封靡于尔邦维王其崇之念兹戎功继序其皇之无竞维人四方其训之不显维徳百辟其刑之于乎前王不忘
　　赋也烈功辟君也烈文辟公有武功文徳之诸侯也祉福所止也辟公助祭而神锡祉福则不啻辟公锡之也国家亿万斯年诸侯嵗时助祭所以恵我者无疆愿我之子孙世世保之也封専利以自封殖也靡汰侈也戎功即烈文也皇大也言辟公恵我我亦恵辟公辟公能谨尔侯度无専利无汰侈则王自尊崇之又念汝烈文之功愿尔之子孙继序而益大之也无竞莫强也刑与型同言子孙保之继序皇之非虚愿也既祭前王但法前王可矣昔前王之莫强于天下者以其人也为人有道能尽人道则四方皆従之矣修徳行道不在于显隠微幽独纯诚不息则百辟皆法之矣此前王之所以无斁于人者常念之而不忘则徳立道凝人存政举而无疆之祉福可保矣烈文一章十三句
　　烈文献显相也仪礼曰賔三献尸之后主人酌酒献賔歌烈文是也烈文者功徳也成王之初周兴未久助祭诸侯身佐前王以定天下故皆有武功与文徳也无封靡于尔邦戒之也天下之不自外生皆由心出心有欲则厚取心无制则奢费费愈奢则取愈厚而民不堪命矣戒封靡所以塞致乱之原也其身正不令而行无竞维人以身教也其心正不言而喻不显维徳以诚通也所以植致治之本也一献酬之间而相戒勉者如此盖当时之君皆闻大道之要故其民皆蒙至治之泽也呜呼盛矣
　　天作髙山大王荒之彼作矣文王康之彼徂矣岐有夷之行子孙保之
　　赋也作起也髙山岐山也荒治康安徂往夷平行路也言天作岐山在于周地大王因而荒之以顺天也未荒以前天作之既荒以后则不啻大王作之也大王作于前文王继之劳来安辑之民乃康居天下于是乎归岐迄于今文王徃矣而以民归者众岐之髙山因有平路则前王虽往治绩常在为子孙者当继前人之志世世守之而不失也
　　天作一章七句
　　天作祀岐山也易曰王用享于岐山是也周之王业起于西岐修平启辟疆理宣亩所谓大王荒之也徽柔懿恭恵鲜懐保所谓文王康之也棫拔道兑夷喙民归所谓岐有夷行也荒之者顺天康之者安民顺天安民而后有夷行难之也孟子曰昔者文王之治岐也耕者九一仕者世禄闗市讥而不征泽梁无禁罪人不孥发政施仁必先鳏寡孤独此文王之康功也荒之功在一时康之功在万世子孙保之法文王之康之足矣盖顺天之本在于安民也其防逺矣
　　昊天有成命二后受之成王不敢康夙夜基命宥宻于缉熙单厥心肆其靖之
　　赋也成定也二后文武也基积累于下以承借乎上者也宥深宻静靖安也言周自后稷公刘以来积功累仁上天已有成命至文王武王乃受之而有天下也二后所受已为成命至于成王其命不愈定乎然恃有成命而康好逸豫则天难谌而命靡常矣故成王不敢康也早夜之间敬慎不懈以基天命于深静之中葆其所性之眀而继续之因随事以尽其心则君心清庶事理而天下其治安矣此成王之所以永保天命也
　　昊天有成命一章七句
　　昊天有成命祀成王也叔向曰此道成王之徳也成王能眀文昭定武烈是也眀文昭在于缉熙定武烈在于肆靖而其致功则在于基命天命人以位先命人以徳冲漠之中有觉不昧万理森然是所性之眀徳故曰熙也万事之本万福之原故曰基也气拘物蔽而其熙微则其基壊矣故贵缉也缉之之功贯通动静而尤以主静为立极之要故在于宥宻也隠微之际人所不见天必见之已不见人乃能见天天理既着其眀昭焉于此时而察识之存养之使继续而无间则眀徳之体纯矣因其徳之所发而遂眀之以尽其心之量则充其四端可以保四海所谓眀眀徳于天下也文王缉熙于前成王缉熙于后此有周之家法实千圣之薪也
　　我将我享维羊维牛维天其右之仪式刑文王之典日靖四方伊嘏文王既右飨之我其夙夜畏天之威于时保之
　　赋也将奉也享献也羊实柴之羊也周礼羊人凡积供其羊牲是也先柴而后献故羊先于牛也右馔右也神位西而向东故在馔右也仪威仪式制度刑与型通法也伊语词言我今祀天而配以文王有所将而奉之有所享而献之我将维羊以实柴也我享维牛以供馔也祀礼具举天庶防其在于右乎天鉴四方求民之莫我今者威仪制度皆法文王之典用以日靖四方天嘏文王因以嘏我既右享之矣然天降福亦降威日刑文王则嘏之一日而不刑文王则天威将至而所嘏不可保矣我愿自今以往夙夜之间战兢惕厉以畏天威庶防永保此右享之嘏焉盖对天以自矢之词也
　　我将一章十句
　　诗序曰我将祀文王于眀堂也孝经曰郊祀后稷以配天宗祀文王于眀堂以配上帝是也人君之大徳曰敬天曰法祖法祖者以实不以文必仪刑之必式刑之必靖四方必日靖之仪者一身之威仪若仪礼所载是也式者朝廷之制度若周礼所载是也仪刑文王则律躬者谨式刑文王则立政者详又使教化自近及逺四方皆靖且日靖之不敢始勤而终倦则所以法祖者实矣敬天者以诚不以伪必畏之必夙夜畏之必以畏保之天之聪眀不可欺也真知上帝之临汝实觉日监之在兹则精勤不期而自生嗜欲不戒而自去斯其畏诚矣天不息故畏亦不息夙夜之间无时敢懈所谓终日干干夕惕若也然徒畏之而已乎又思所以保之焉天眀威自我民眀威我其夙夜刑文王者纯而不已靖四方者久而化成天骏恵我文王则亦永嘏我矣盖以敬天之诚厉其法祖之实也上天之载无声无臭仪刑文王万邦作孚此之谓也
　　时迈其邦昊天其子之实右序有周薄言震之莫不震叠懐柔百神及河乔岳允王维后眀昭有周式序在位载戢干戈载櫜弓矢我求懿徳肆于时夏允王保之赋也时巡狩之期也书曰六年五服一朝又六年王乃时廵是也迈行也言人君以时廵行于诸侯之邦察其政治而抚其民人庶天以为能尽君职而子之乎此叙所以巡狩之意也右尊序次震动叠服懐来柔顺允信也言巡行四方乃知昊天果子之矣实尊周之位次于天下之上是以庆让偶施莫不慴服祀典具举百神山川莫不懐徳而效顺盖人神皆受职焉而后信王之果为天下主也眀者明徳昭著之也戢聚櫜韬肆陈夏中国也言天既右序有周王亦式序在位于是布昭眀徳于有周之天下孰宜牧伯孰列羣侯孰为附庸以其徳之大小次其位之崇卑则其明昭而其序定矣虽周王于迈六师及之而干戈弓矢皆可不用惟广求懿徳布于中夏使五侯九伯皆得其人则讲信修睦以康兆民而右序之尊信可常保之矣此则巡狩之实政也
　　时迈一章十五句
　　时迈羙巡狩也君者天之子也人子周知一家天子周知天下耳目不及于四方下情不得以上达子职有亏矣故时迈其邦斯昊天子之也且时迈非徒行也以行庆让以祀百神以序在位所谓抚万邦巡侯甸六服羣辟罔不承徳也夫天下之议者众矣谓兵革不休以有侯王长驾逺驭必需武畧而不知诸侯违命乃有征伐王政不行乃有兼并设天威所临人神受职黜陟所及百辟承流慎简亲贤以布于庶位则兵革何自起乎故秉礼以止乱偃武而修文为治者耳熟焉然非时迈而亲歴之未有以信其实然也君子是以知巡狩之为义大也
　　执竞武王无竞维烈不显成康上帝是皇自彼成康奄有四方斤斤其眀钟鼓喤喤磬筦将将降福穰穰降福简简威仪反反既醉既饱福禄来反
　　赋也执持竞强也言武王能持其自强不息之心也惟能自强天下莫能与争强是以有大功而君天下也不丕通大也言成康能大显武王之烈故天命之使继武王而为君也何以见其丕显也武王克商顽民未靖自成康而治定功成四方始永为周有矣武王末受命制作未遑自成康而礼眀乐备文治始斤斤其眀矣斤斤者条理精详眀之至也所谓继眀照于四方也生为眀帝殁为眀神则今日者钟鼔和鸣磬筦谐集以祀之其降福之多可知也然降福者神受之者人也简简慎择也神之降福必择其人我之威仪果能收敛敬慎有执竞之遗意则神自歆享醉饱而福禄之来反覆而不厌矣盖戒祀三后者勉效三后之徳也
　　执竞一章十四句
　　执竞祀康王也昊天有成命成王祔祭于文王执竞康王祔祭于武王也丹书曰敬胜怠者吉又曰不强则枉武王之执竞敬胜以自强也法文王之敬止也成王曰敬之敬之又曰学有缉熙于光眀康王曰敬忌天威又曰用答文武之光训是成康之丕显其眀法缉熙也而曰敬之敬忌仍法文王之敬止也则犹是武王之执竞也威仪反反敬止执竞之功也凡人之心出则放反则存凡人之行心放则肆心反则敬故威仪贵反也反反云者反而求诸身又反而求诸心也心反而常存则自强而不息矣由是言之仪反而后敬胜敬胜而后自强自强而后丕显故曰汤武反之也
　　思文后稷克配彼天立我烝民莫匪尔极贻我来牟帝命率育无此疆尔界陈常于时夏
　　赋也思有谋虑也文有道徳也立成立极至也徳之至也来牟麦也率遍育养陈布常伦常也言郊祀上天惟思文之后稷足以配之焉天以生民为心者也烝民之生久矣所由养之以至于成立者莫非后稷之至徳也稷艺五糓民既育矣又贻我以来牟盖春夏之间新陈不接来牟夏熟可以接济乃上帝所命使随时率育也衣食足则礼义生华夏烝民无此疆彼界之分皆得相生相养以敷陈伦常之道是教之以至于成立者亦莫非后稷之至徳也鞠人谋人之思莫深于此经天纬地之文莫大于此故曰思文后稷克配彼天也
　　思文一章八句
　　诗序曰思文后稷配天也人皆知稷教稼穑功在养民而不知率育陈常实一体之事也田赋供而上下定奉养备而孝弟行室家寜而后有夫妇交际通而后有友朋其朴而不文者乃至文之所从出也故郊祀后稷以配天宗祀文王于明堂以配上帝以文王之徳能与天合后稷之功实与天同也
　　清庙之什十篇十章九十五句
　　周颂臣工之什四之二
　　嗟嗟臣工敬尔在公王厘尔成来咨来茹嗟嗟保介维莫之春亦又何求如何新畬于皇来牟将受厥眀明昭上帝迄用康年命我众人庤乃钱鏄奄观铚艾
　　赋也嗟叹词臣工羣臣百官也公公所也厘福成终咨问茹度也保介农官莫春周时建寅之月也田二嵗曰新三嵗曰畬明上帝之眀赐也痔修而储之也钱铧镈锄铚防也艾与刈同此耕籍而戒农官也王将耕籍祭于先农臣工毕从从祀従耕皆在公也故嗟而勅其敬之谓王祀而受厘实頼臣工従耕以成之也来咨来茹勅保介之词也王曰嗟保介来为我咨之为我茹之维莫之春百糓未生又何求乎其咨问之何者新田何者畬亩新田何植畬亩何种也维莫之春百糓未生来牟不已生乎羙哉来牟转盼即熟将受上帝之明赐明昭上帝既赐麦熟又赐禾熟用终至于康年其茹度之麦夏熟禾秋熟其事皆在春也其命我农人庤乃钱镈与铚钱以耕之镈以耘之不旋踵而忽观铚之刈矣此则王之厘尔果成之乃敬尔在公之实政也
　　臣工一章十五句
