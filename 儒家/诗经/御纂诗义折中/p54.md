<!-- { "loadSidebar": true } -->
　　赋也翦伐也大王迁岐民咸归之实开伐商之基而非已有其志也届极也天命已极也贰疑虞虑也大明之诗云上帝临女无贰尔心是也敦治也咸同也言武王克商而治天下皆周公同之也王成王也叔父谓周公也元子鲁公伯禽也启开宇居也
　　乃命鲁公俾侯于东锡之山川土田附庸周公之孙荘公之子龙旂承祀六辔耳耳春秋匪解享祀不忒皇皇后帝皇祖后稷享以骍牺是飨是宜降福既多周公皇祖亦其福女
　　赋也附庸小国也不能自达于天子而附于大国者也荘公之子有二闵公短祚此僖公也龙旂承祀总承上文之词言祀后稷与周公也耳耳柔从也忒差也后帝上帝也后帝后稷并言之者祀天而以稷配也鲁有祈谷之郊自僖公始也骍牺牲用骍牡也皇祖称周公也稷与周公皆世祀不祧故俱称皇祖也
　　秋而载尝夏而福衡白牡骍刚牺尊将将毛炰胾羮笾豆大房万舞洋洋孝孙有庆俾尔炽而昌俾尔夀而臧保彼东方鲁邦是常不亏不崩不震不腾三夀作朋如冈如陵
　　赋也尝秋祭名楅衡施横木于牛角以止触也秋用而夏楅衡者夙戒也白牡周公之牲也公羊曰周公用白牡鲁公用骍刚是也牺尊尊作牛形而凿其背以受酒也毛炰去其毛而炮之也胾切肉也羮肉汁也太羮不和铏羮和之也大房爼也眀堂位云有虞氏以梡夏后氏以嶡殷以椇周以房爼是也万舞名震腾惊惧也不亏不崩言其夀也不震不腾言其臧也三夀作朋者人与冈陵三者同夀如作友朋也
　　公车千乘朱英緑縢二矛重弓公徒三万贝胄朱綅烝徒増増戎狄是膺荆舒是惩则莫我敢承俾尔昌而炽俾尔夀而富黄发台背夀胥与试俾尔昌而大俾尔耆而艾万有千嵗眉夀无有
　　赋也公车千乘大国之所出也朱英所以饰矛緑縢所以约弓也公徒三万三军之成数也贝胄以贝饰胄朱綅所以缀也増増众也膺当也彼来而我御之也惩创也我伐而彼畏之也春秋荘公十有八年公追戎于济西所谓戎狄是膺也僖公四年春防诸侯伐楚八月公至自伐楚谷梁曰以伐楚致大伐楚也所谓荆舒是惩也黄发台背老人之象也夀胥与试言老成之人皆与为公用也书曰询兹黄发则罔所愆是也耆老艾养也言老而得所养也眉夀无害久安长治也
　　泰山岩岩鲁邦所詹奄有龟蒙遂荒大东至于海邦淮夷来同莫不率从鲁侯之功
　　赋也泰山鲁之望也詹与瞻同龟蒙二山名春秋书齐人来归郓讙龟隂之田论语言颛臾先王以为东蒙主且在邦域之中矣所谓奄有龟蒙也荒治也大东极东之国也海邦近海之邦也春秋僖公元年公败邾师于偃十月败莒师于鄫二十二年春公伐邾取须句二十六年春公防莒子盟于向邾莒在鲁东而近海所谓遂荒大东至于海邦也僖公十六年冬公防诸侯于淮地以淮淮亦与也所谓淮夷来同也
　　保有凫绎遂荒徐宅至于海邦淮夷蛮貊及彼南夷莫不率从莫敢不诺鲁侯是若
　　赋也凫绎二山名鲁之南境也逾凫绎则至于徐矣宅居也谓徐国也春秋荘公二十六年秋公防宋人齐人伐徐僖公十四年春楚人伐徐三月公孙敖帅师及诸侯之大夫救徐则徐服于鲁久矣诺应也若顺也南方之夷徐为大徐服则淮夷南夷莫不应而顺之矣
　　天锡公纯嘏眉夀保鲁居常与许复周公之宇鲁侯燕喜令妻夀母宜大夫庶士邦国是有既多受祉黄发儿齿
　　赋也常鲁邑名管子小匡篇云桓公曰吾欲南伐何主管仲对曰以鲁为主反其侵地常潜是也周公营洛成王赐之许田以为朝宿之邑田美而近于郑故隠公末年郑伯欲以祊易之而未果也桓公弑立郑挟而要之故以璧假许田鲁人虽从之不愿也齐桓之伯也诸侯各反其侵地故僖公复取之焉常与许皆失而复得故曰复周公之宇也令妻声姜也夀母成风也儿齿齿落而更生细者夀徴也
　　徂徕之松新甫之柏是断是度是寻是尺松桷有舄路寝孔硕新庙奕奕奚斯所作孔曼且硕万民是若赋也徂徕新甫二山名八尺曰寻舄大貌路寝正寝也新庙荘公之庙也奚斯公子鱼也曼长硕大也新庙子鱼所督修其制长大于羣宫也万民是若者庙虽逾制而民心顺之也终之以此者见僖公能郊天禘祖而又大其祢庙也
　　閟宫九章五章章十七句二章章八句二章章十句
　　閟宫颂僖公也首章叙后稷也二章叙周公也三章郊祀后稷也四章禘祀周公也五章言伐荆楚也六章言伐邾莒七章言服徐淮八章言复常许九章言作祢庙也凡僖公可颂之事备言之矣至于炽昌富夀颂祷之词层见而叠出者盖缘僖公之前子般卒闵公弑庆父内乱季友出奔鲁之宗祀不絶如线幸而僖公贤眀国家乂安故诗人喜而颂之欲其修徳任贤眉夀无害以绵后稷周公鲁公之祀于不替此亦臣子忠爱无己之心故圣人有取焉
　　鲁颂四篇二十四章二百四十三句
　　商颂四之五
　　契为舜司徒封于商至汤而有天下武王灭商封微子于宋至戴公时其大夫正考父得商颂十二篇于周大师后又亡其七焉
　　猗与那与置我鞉鼓奏鼓简简衎我烈祖汤孙奏假绥我思成鞉鼓渊渊嘒嘒管声既和且平依我磬声于赫汤孙穆穆厥声庸鼓有斁万舞有奕我有嘉客亦不夷怿自古在昔先民有作温恭朝夕执事有恪顾予烝尝汤孙之将
　　赋也猗盛那多置陈也鞉鼓非一故言那也简简鼓声衎乐也烈祖有功之祖谓汤也记曰商人尚声臭味未成涤荡其声乐三阕然后出迎牲是也汤孙主祀之时王也假与格同奏假奏乐以格神也绥安也思成神以思而成也郑康成曰礼记云斋之日思其居防思其笑语思其志意思其所乐思其所嗜斋三日乃见其所为斋者祭之日入室僾然必有见乎其位周旋出户肃然必有闻乎其容声出戸而聴忾然必有闻乎其叹息之声此之谓思成是也渊渊深逺也鞉鼓渊渊始奏也鼓以起乐鞉以兆鼓也嘒嘒清亮也管堂下之乐与鼓应者也既和且平合众音而言之也周语曰声应相保曰和细大不逾曰平是也磬玉磬也依我磬声者堂上之乐依磬声以为节也赫盛也穆穆静也穆穆厥声所谓奏假无言也庸镛通所以节鼓也斁间也所谓间歌也奕合也万舞有奕合乐也嘉客来助祭者也夷平怿和也乐声和平故聴者亦和平也世曰自古时曰在昔人曰先民言祭祀之礼皆古人之所作也温恭者温温而恭所谓恭而安也执事行礼也恪严肃也将进也言奏假之乐执事之礼不过行古之道而望烈祖之顾予者盖以予汤孙也一脉相承以奉祭祀庶防因此来顾此则思成之诚心也
　　那一章二十二句
　　诗序曰那祀成汤也详言乐者尚声也未迎神而奏鼓商制也兆以鞉而继以管所谓下管鞉鼓也依我磬声所谓戞撃鸣球搏拊琴瑟以咏也庸鼓有斁所谓笙镛以间也嘉客夷怿所谓虞賔在位羣后徳让也执事有恪言行礼也礼以将敬乐以导和故奏乐之时虽穆穆而莫不夷怿主于和也行礼之时虽温温而归于有恪主于敬也亦可谓得礼乐之情矣然而犹不可恃也至礼无文大乐无声必思而成之使祖宗之灵爽实顾予之烝尝此则精神之相通不止进返之文已也夏忠商质于此犹可想见焉陈际泰曰乐者声也声召风风召气气召神然惧其杂而集焉则有汤孙之思成矣思者气之精也鬼神非其类不至心有精气而借声以召之则格者必烈祖焉顾予烝尝以此也知此诗之道矣
　　嗟嗟烈祖有秩斯祜申锡无疆及尔斯所既载清酤赉我思成亦有和羮既戒既平鬷假无言时靡有争绥我眉夀黄耉无疆约軧错衡八鸾鸧鸧以假以享我受命溥将自天降康丰年穰穰来假来飨降福无疆顾予烝尝汤孙之将
　　赋也秩説文云积也申重也尔谓时王也所祭所也言烈祖成汤有厚积之福足以申锡于无疆是以及尔今祭祀之所也酤酒也赉与也思成见上篇和羮铏羮也戒定也平五味均平也鬷中庸作奏言祭祀之所献以清酤神既饮之矣荐以和羮神既食之矣主祭之人极其肃静奏假无言所谓有孚颙若也与祭之人莫不齐一时靡有争所谓下观而化也酒清殽馨而人又诚敬是以神予之以夀福也约軧错衡见采芑篇鸧鸧声和也以假以享来助祭也溥广将大也穰穰多也言不止主人福夀而已四方诸侯盛其车服咸来助祭则福及百辟而我之受天眷命益以广大矣且上天降康屡获丰年则福及兆姓粢盛愈备而祖考之享祀降福益以久长矣此皆思成之烈祖顾予汤孙之烝尝祖孙一脉精诚相感以致此也
　　烈祖一章二十二句
　　烈祖祀成汤也那祼献之乐此则受厘之词也合万国之懽心以事其先王得人也降丰年之粢盛以飨其先祖得天也而原所由致起于烈祖之顾孙则是得人得天皆本于得亲也慈孝行于一家福禄及于天下君子是以知祭之为义大也
　　天命鸟降而生商宅殷土芒芒古帝命武汤正域彼四方方命厥后奄有九有商之先后受命不殆在武丁孙子武丁孙子武王靡不胜龙旂十乘大糦是承邦畿千里维民所止肇域彼四海四海来假来假祈祈景员维河殷受命咸宜百禄是何
　　赋也鸟鳦也春分时至有娀氏女简狄以鸟至之日生契封于商故曰天命鸟降而生商也芒芒大貌正治也域疆理之也九有九州也胜能胜其任也大糦黍稷也契封于商其六世孙振迁于殷国始大其十二世孙汤始受天命而治理四方也自汤之后子孙世有天下凡受天命而为后者皆能敬慎不怠是以奕世相以至于今王也称武丁者在庙故称名也称孙子者对祖故称孙对祢故称子也武丁之为孙子也克绍前烈凡汤之所为无不能胜其任是以保世滋大盛其仪卫龙旂十乘以进粢盛也邦畿王畿也止居肇开假至也祈祈多也景景山员周围也何与荷通言王畿之地其方千里四方之民莫不来居故声教四讫汤之正域四方者今肇开之外薄四海矣四海咸归诸侯来至者多见王畿之地负景山而周以大河仰其形胜莫不归心是以殷之受命为后者皆宜居于此以荷天禄也
　　鸟一章二十二句
　　鸟武丁祫祭也祫祭自始祖以下故首言契也契封于商言宅殷土者其后迁殷也竹书夏帝范三十三年商侯迁于殷商侯者振也振为有易所戕其子微兴师灭有易殷复兴土地日广故曰宅殷土芒芒也鲁语曰上甲微能帅契者也故商人报焉是也微之六世孙曰天乙是为成汤伐夏而有天下成汤曰吾甚武故曰古帝命武汤也自汤以后多贤君伊尹训太甲咎单训沃丁伊陟相太戊巫贤相祖乙盘庚渉河复修汤政故曰商之先后受命不殆也盘庚之后殷复衰至于武丁得傅説为相殷以复兴故曰在武丁孙子也傅説之学同于伊尹观説命可见而髙宗伐鬼方功甚伟凡汤之旧政皆能行之故曰武王靡不胜也孟子曰由汤至于武丁贤圣之君六七作又曰武丁朝诸侯有天下犹运之掌也与诗言相合矣邦畿千里景员维河告先王以定都也商人屡迁不常厥居自契至汤凡八迁汤始居亳自汤以后仲丁迁于隞河亶甲居相祖乙迁于邢祖乙以后复徙河北至于盘庚乃渉河而南都于殷从上甲微之故居然率吁众慼未大定也武丁修徳行政四海来假乃始定都于此而不迁则列祖在天之灵亦必闻而喜之故于庙中歌之以妥神也
　　濬哲维商长发其祥洪水芒芒禹敷下土方外大国是疆幅陨既长有娀方将帝立子生商
