<!-- { "loadSidebar": true } -->
　　析薪如之何匪斧不克取妻如之何匪媒不得既曰得止曷又极止
　　兴也克能也极穷也吕祖谦曰纳之不正容有不敢制者桓公既以礼纳文姜矣曷为又纵其奸而至于极也朱子曰此诗前二章刺齐襄后二章刺鲁桓也南山四章章六句
　　南山刺内乱也春秋桓公三年公子翚如齐逆女齐侯送姜氏于讙所谓齐子由归也夫人姜氏至自齐所谓既曰得止也十有七年公会齐侯纪侯盟于黄平齐纪也齐欲灭纪曷为与纪平欲媚鲁以会文姜也所谓曷又懐止也十有八年公会齐侯于泺齐侯邀文姜也所谓曷又从止也公与夫人姜氏遂如齐夫人在会也公令夫人在会是养奸也所谓曷又鞠止也会毕而遂如齐公从夫人也夫人从齐侯公从夫人是纵奸也所谓曷又极止也因是而公薨于齐迨其后也齐襄亦被弑矣新台南山之事圣人所不忍言而经存之者所以示戒也淫乱之祸不弑则亡是故新台赋而卫灭株林赋而陈亡南山赋而鲁桓弑于前齐襄弑于后天有显道固若是其不爽也可不戒哉
　　无田甫田维莠骄骄无思远人劳心忉忉
　　比也田耕治之也甫大也莠乱苗之草也骄骄高张之貌忉忉烦乱也朱子曰言无田甫田也田甫田而力不给则草盛矣无思远人也思远人而人不至则心劳矣以戒时人厌小而务大忽近而图远将徒劳而无功也
　　无田甫田维莠桀桀无思远人劳心怛怛
　　比也桀桀侵陵嘉谷更甚于骄骄矣怛怛惨切伤神更甚于忉忉矣辅广曰田甫田妄作者也思远人妄想者也妄作则事不遂妄想则心徒劳
　　婉兮娈兮总角丱兮未几见兮突而弁兮
　　比也婉娈少好也丱两角貌未防不久也突忽然高出之貌弁冠名朱子曰言总角之童见之未久而忽然戴弁以出者非其躐等而强求之也盖循其序而有必至耳此又以明小之可大迩之可远能循其序而修之则可以忽然而至其极若躐等而欲速则反有所不达矣
　　甫田三章章四句
　　甫田戒贪功也齐之为俗急而夸夸则不安其常急则不循其序诗人戒之故赋甫田也中庸曰君子之道譬如行远必自迩譬如登高必自卑夫君子崇徳原欲其高然非无自而高也君子广业原欲其远然非无自而远也循循于卑迩拾级以上不期其高登之既久不自觉而已高矣跬歩以徃不期其远行之既久不自知而已远矣是故学戒其躐等而治戒其欲速急求有功必致无功明其道不计其功而其功乃大也易曰积小以高大无田甫田之谓也书曰迩可远在兹无思远人之谓也又曰厥徳修罔觉则突而弁之谓也
　　卢令令其人美且仁
　　赋也卢田犬也令令颔下环声美壮大也仁称颂之词言其素有仁人之称如令声之远闻也齐俗好猎故见人之牵犬者美其犬而并美其人也
　　卢重环其人美且鬈
　　赋也两环相贯曰重环鬈髪美也长而盘曲有如重环也
　　卢重鋂其人美且偲
　　赋也一环贯二曰重鋂偲须美也多而下垂有如重鋂也以人牵犬其事可鄙而互相夸羡如此其国可知矣是故俗之所贵道之所贱庸人之所艶君子之所惜也
　　卢令三章章二句
　　诗序曰卢令刺荒也民荒于猎不务正业也昔先王之居其民也朴者散于田野其器犁锄簑笠其人敦厚力田秀者聚于庠序其事诗书礼乐其人孝弟忠信习而安焉不见异物而迁焉故士之子恒为士农之子恒为农今也鬈偲且仁之人而日携犬以游是秀者失敎也里巷行道之人皆艶称其犬是朴者失业也士失敎则人才壊农失业则风俗衰犹且互相称美恬然而不以为非则世道之变不知其所底也故诗人忧之而赋此述其美者怪美之者也所美非所美也
　　敝笱在梁其鱼鲂鳏齐子归止其从如云
　　比也敝壊笱也鲂鳏大鱼齐子谓文姜也归复归于鲁也曷为复归鲁前孙于齐也鲁桓之薨于齐也文姜与焉是弑君也齐襄内乱文姜弑君有王者作比而诛之宁待问哉今齐襄晏然君齐文姜公然归鲁是法敝也故言笱敝不能制鱼以比法敝不能讨贼所谓网漏吞舟也其从如云言其盛也是齐人送之而鲁人亦迎之可伤已
　　敝笱在梁其鱼鲂鱮齐子归止其从如雨
　　比也鱮亦大鱼如雨言其多也云降而为雨也
　　敝笱在梁其鱼唯唯齐子归止其从如水
　　比也唯唯出入之貌以比文姜前出鲁而入于齐今出齐而入于鲁也如水言其流也雨集而成水决东则东决西则西顺流而不可止也
　　敝笱三章章四句
　　敝笱刺法壊也哀姜与弑闵公而孙于邾僖之元年夫人姜氏薨于夷齐人讨之也取之于邾而杀之于夷也不书杀无讥也以为当杀也书齐人以归讥之也与乎弑则义已絶不可以附葬不可以祔庙则不归可也文姜之罪甚于哀姜而乃纵之归齐襄固不容诛抑鲁人亦有过焉宋襄公之母被出尚且终身不归况与弑而孙焉者乎孙而又容其归则无以处之矣异日之会齐侯自此归始也春秋不书文姜之归国史失之也删诗而存敝笱所以补春秋之阙也故曰诗与春秋相表里者也
　　载驱薄薄簟茀朱鞹鲁道有荡齐子发夕
　　赋也薄薄疾驱之声簟竹席也茀车蔽也鞹革也以朱漆革亦车蔽也发夕夜行也朱子曰齐人刺文姜乗此车而来会襄公也
　　四骊济济垂辔濔濔鲁道有荡齐子岂弟
　　赋也黑马曰骊济济美貌濔濔柔貌岂弟和悦也温色甘言以悦其下欲以盖其丑也
　　汶水汤汤行人彭彭鲁道有荡齐子翺翔
　　赋也汶水名在齐南鲁北境上汤汤大貌彭彭多貌言汶水之旁大道之上行人甚多而文姜翺翔于其际曾无愧耻之心也
　　汶水滔滔行人儦儦鲁道有荡齐子游敖
　　赋也滔滔流而不息也儦儦来而不絶也范处义曰发夕则以宵而逝犹有自赧之意岂弟则安然乐易已无自愧之色翺翔则廻翔从容而后去游敖则纵观惬适而忘返是也屡言鲁道有荡易词也坦然直徃曾无阻厄之者盖鲁人不耻而齐人耻之也载驱四章章四句
　　载驱刺文姜也公然播其恶于众也齐襄文姜无责耳矣是鲁庄之罪也文姜义当絶乃使归为夫人归已非矣又使出会齐侯是重辱国也春秋桓公十八年公与夫人姜氏遂如齐公薨于齐庄公元年夫人逊于齐二年夫人姜氏会齐侯于禚四年夫人姜氏享齐侯于祝丘五年夫人姜氏如齐师七年夫人姜氏会齐侯于防又会齐侯于谷比事以书而庄公之罪着矣
　　猗嗟昌兮颀而长兮抑若扬兮美目扬兮巧趋跄兮射则臧兮
　　赋也猗嗟叹词昌盛也颀长貌抑若扬俯仰得宜也美目扬瞻视高远也巧趋跄疾徐中节也射则臧言惟射则臧余无可述也此则其猗嗟之意微露于言外也
　　猗嗟名兮美目清兮仪既成兮终日射侯不出正兮展我甥兮
　　赋也名眉秀也传云目上曰名是也清目黑白分也仪成言其终事无违也正侯之中也姊妹之子曰甥我甥齐人谓之也夫甥者因其母而名之也亲其母独不念其父乎抑思舅氏之于父何如而犹曲尽甥礼如此也此则其猗嗟之事显露于言中也
　　猗嗟娈兮清扬婉兮舞则选兮射则贯兮四矢反兮以御乱兮
　　赋也娈仪容丽也婉眉目好也选异于众也贯中而贯革也反复中其故处也言庄公射艺之精可以御乱如以金仆姑射南宫长万之类是也然能御其细而不能御其大此则其猗嗟之心有所不言也猗嗟三章章六句
　　诗序曰猗嗟刺鲁庄公也夫齐襄者鲁庄不共戴天之仇也庄公而明于为子之道也者以射宋万之仆姑亲贯齐襄之胸可也顾乃畏齐之强狥母之欲已不可以为人又与之狩是亦不可以己乎春秋书公及齐人狩于禚夫禚齐地也曷为狩于禚公如齐也公曷为如齐朝襄公也朝则曷为狩夸其善射也曷为与齐人狩齐襄卑公也公不耻也而夸其善射其所以自者乃其所以自辱也三言猗嗟深叹之也
　　齐风十一篇三十四章一百四十三句
　　魏风一之九
　　魏国名本舜禹故都周初以封同姓左传曰虞虢焦滑霍扬韩魏皆姬姓也其地陿隘而民勤俭有圣贤之遗风焉后为晋献公所灭
　　纠纠葛屦可以履霜掺掺女手可以缝裳要之襋之好人服之
　　赋也纠纠缭戾之状掺掺犹纎纎也要裳腰襋衣领好人士大夫之通称魏俗尚俭故葛屦不宜履霜而谓可以履取其价廉也纎手不必缝裳而谓可以缝取其习事也不止缝之而已又要之襋之而好人即从而服之此其俭不中礼宜若可訾然勤而不怨贫而能安诗人有取焉以为此可美而不可刺也
　　好人提提宛然左辟佩其象揥维是褊心是以为刺赋也提提安舒之意宛然曲逊之貌辟与避通左辟让也以右为上故让而避左也揥所以摘髪象骨为之故曰象揥此句之上疑有脱文象揥妇人之餙也魏之风俗大约男事耕耘垢衣敝履而见客则必致敬女操井臼裙布钗荆而行礼则必致餙故葛屦之人皆能宛然左辟缝裳之女有时佩其象揥乃实事也此则俭而有礼更无可刺所可刺者以其心褊也盖俗过于俭则计较锱铢而有吝啬廹狭之意惟此是以为刺而余无讥焉嘉其所已能而勉其所未至也
　　葛屦二章一章六句一章五句
　　葛屦广俭也魏本舜禹之故都其地陿隘而民贫俗俭有圣贤之遗风焉虽过俭亦致褊心之刺然民勤事而习礼勤事则易富习礼则易教既无郑卫之淫靡并非齐秦之夸悍天下之俗莫善于此故刺褊心正所以广俭徳也昔季札观乐为之歌魏曰美哉沨沨乎大而婉俭而易行以徳辅此则明主也左辟象揥所谓大而婉乎葛屦缝裳则俭而易行也为上者能用其勤俭而辅之以徳使无褊心则明主之所为也
　　彼汾沮洳言采其莫彼其之子美无度美无度殊异乎公路
　　兴也汾水名沮洳下湿之地莫菜也无度言不可限量也殊实异胜也公路官名以卿大夫之余子为之言下湿之地不无可采之菜以兴单寒之中不无可用之才也彼其之子虽处卑贱而志意高远不可限量观其美之无度较之公路实有过之无不及焉乃专用公路而不采之子岂不惜哉
　　彼汾一方言采其桑彼其之子美如英美如英殊异乎公行
　　兴也一方水外之地也英华也才学充美有如英华也公行官名以卿大夫之庶子为之
　　彼汾一曲言采其藚彼其之子美如玉美如玉殊异乎公族
　　兴也一曲水湾之处也藚泽蕮如玉德性坚润也公族官名以卿大夫之适子为之春秋闵公元年晋灭魏至宣公二年五十有四年矣晋始有公族余子公行则此诗所言皆魏官也
　　汾沮洳三章章六句
　　汾沮洳刺遗贤也古者诸侯世国大夫不世官故草野之秀皆得登庸所谓立贤无方也周室东迁王命不行政逮大夫而卿皆世及幷宦其子弟为公官于是乎世禄之家专执国政单寒之子无由上进矣以魏之蕞尔而备有公路公行公族之官使越在草莽者虽美如英玉而不得采用官人以世野有遗贤君子讥之异日者三家六卿之事皆兆于此矣
　　园有桃其实之殽心之忧矣我歌且谣不知我者谓我士也骄彼人是哉子曰何其心之忧矣其谁知之其谁知之盖亦勿思
　　兴也殽食也合曲曰歌徒歌曰谣其语辞朱子曰诗人忧其国小而无政故作是诗言园有桃则其实之殽矣心有忧则我歌且谣矣然不知我之心者见其歌谣而反以为骄且曰彼之所为己是矣而子之言独何为哉盖举国之人莫觉其非而反以忧之者为骄也于是忧者重嗟叹之以为此之可忧初不难知彼之非我特未之思耳诚思之则将不暇非我而自忧矣
