<!-- { "loadSidebar": true } -->
　　扬之水忧晋也晋穆侯之太子曰仇其弟曰成师穆侯卒仇立是为文侯文侯卒昭侯立封成师于曲沃是为桓叔师服谏曰国家之立也本大而末小是以能固今晋甸侯也而建国本旣弱矣其能久乎其后晋潘父弑昭侯而纳桓叔不克此盖桓叔受封之初与潘父有成谋诗人闻之而微其词以告人也夫旣从桓叔而乃露其阴谋岂非负恩哉圣人录之者重公义也凡受君恩而以国情告贼者是助逆也圣人之所诛也受私恩而以贼情告君者是反正也圣人之所与也诗录扬之水敎人不以私恩废公义也侯犯以郈叛叔孙谓郈工师驷赤曰郈非惟叔孙氏之忧社稷之患也将若之何驷赤对曰臣之业在扬水卒章之四言矣叔孙稽首驷赤卒出侯犯而以郈归叔孙能反正矣知此诗之义矣
　　椒聊之实蕃衍盈升彼其之子硕大无朋椒聊且远条且
　　兴而比也椒树名其实辛而烈聊语助词朋比也且叹词远条长枝也曲沃强盛诗人忧之故言椒聊之实蕃衍则盈升矣彼其之子硕大则无朋矣又言椒聊远条者叹其枝远而实益蕃以比曲沃之子孙日盛将为晋国之患也
　　椒聊之实蕃衍盈匊彼其之子实大且笃椒聊且远条且
　　兴而比也两手曰匊笃厚也邓元锡曰硕大无朋况大都耦国也硕大且笃况厚施得众也严粲曰此诗言桓叔之强而不及昭侯其意则忧昭侯之弱而非主桓叔言在此而意在彼也
　　椒聊二章章六句
　　椒聊恶曲沃也左传曰先王之制大都不过三国之一中五之一小九之一大小有等所以强干弱枝也晋之曲沃大都耦国矣桓叔之子孙日众必有繁枝伤本之患坐视其强盛而不为之所非奋发而剪其宗亲则隐忍而酿为簒夺事有必至势难两全故诗人预料而深忧之也春秋诸国私邑强而公室卑者多矣独曲沃哉故分封之初都邑之大小不可不熟计也
　　绸缪束薪三星在天今夕何夕见此良人子兮子兮如此良人何
　　赋也绸缪绵也良人夫称也国乱民贫婚姻不能备礼故当初婚之夕而酒馔不设但有绸缪之束薪而已灯烛稀微但见三星之在天而已凄凉如此此何夕也而乃见良人则良人之艰窘可知也子兮子兮见者相谓也良人家贫无以为礼而见者亦贫不能资助故共相嗟叹以为无如此良人何也
　　绸缪束刍三星在隅今夕何夕见此邂逅子兮子兮如此邂逅何
　　赋也隅东南隅也昏见之星转而在隅夜已久也邂逅新妇至而行礼也其礼草率如人之邂逅相遇也
　　绸缪束楚三星在戸今夕何夕见此粲者子兮子兮如此粲者何
　　赋也戸在室南在隅之星转而在戸夜已分也粲美也粲者谓新妇也
　　绸缪三章章六句
　　绸缪悯贫也晋与曲沃屡世搆兵民贫日甚不能备物故冠婚无以为礼也一家凋敝比戸皆然故亲友莫能相助也如此诗之所咏其由来非一朝矣沃之椒聊蕃衍私家日富也晋之束薪绸缪公室日贫也歴观春秋诸国大抵诸侯虐用其民而大夫庇之民之所归财之所聚故公室贫而私家富诸侯犹不悟而多取于民以使之日贫岂不愚哉
　　有杕之杜其叶湑湑独行踽踽岂无他人不如我同父嗟行之人胡不比焉人无兄弟胡不佽焉
　　兴也杕特生貌杜赤棠也湑湑润泽貌踽踽无所亲也比辅佽助也朱子曰杕然之杜其叶犹湑湑然人无兄弟则独行踽踽曾杕杜之不若也邓元锡曰他人不如同父一本故也吕祖谦曰茍他人可恃则行道之人胡不自相亲比人无兄弟胡不外求佽助盖深晓晋君以行道之人必不相亲茍非兄弟必不相助也
　　有杕之杜其叶菁菁独行睘睘岂无他人不如我同姓嗟行之人胡不比焉人无兄弟胡不佽焉
　　兴也菁菁盛貌睘睘无所依也同姓同祖也
　　杕杜二章章九句
　　杕杜刺晋君也不能亲其宗族骨肉离散独居而无兄弟也夫曲沃之子孙日众矣晋君不之忧也而又疎忌其兄弟椒聊杕杜比而观之孰存孰亡不待智者而后知矣抑沃之桓叔荘伯以晋无兄弟之故而取其国乃献公又忌桓荘之子孙而戮之文公以后中军执政不用公族卒为六卿所分远兄弟而亲他人后先相望也前覆而后不鉴何哉
　　羔裘豹袪自我人居居岂无他人维子之故
　　赋而比也袪袂也羔裘豹袪大夫之服也羔能羣而豹有力以比大夫之仁且勇也居居聚而不散也言大夫能仁而且勇吾人自聚而不散非无他人之可归以子之故不忍去也
　　羔裘豹褎自我人究究岂无他人维子之好
　　赋而比也褎犹袪也究究集而能安也鸿雁之诗曰其究安宅是也
　　羔裘二章章四句
　　羔裘美大夫也潘父之弑昭侯也晋人立孝侯荘伯之弑孝侯也晋人立鄂侯武公之弑哀侯也晋人立小子侯以曲沃之强暴而晋屡世立君者此必有大夫焉能抚其民而用之其民不散故其国犹存也羔裘之所美意者即其人与岂无他人谓曲沃也言不归沃而归晋者惟大夫之故也夫晋虽弱人君也曲沃虽强人臣也弑君之贼人人所得诛也大夫能于危亡之际留己去之人心扶弱君以讨强臣事之不济则天也岂人谋尚有可訾哉诗录羔裘所以嘉危时之义士悯弱国之孤臣为后世劝也
　　肃肃鸨羽集于苞栩王事靡盬不能蓺稷黍父母何怙悠悠苍天曷其有所
　　兴也肃肃羽声鸨鸟名毛曰鸨之性不树止苞丛栩栎也孔頴逹曰盬与蛊同坏也靡盬言不可坏也蓺树怙恃也晋人困于征役言鸨不树止而今集于栩是失所也民以王事之故不得养其父母亦如鸨之失所也何时而能有所乎无所告而诉于天也
　　肃肃鸨翼集于苞王事靡盬不能蓺黍稷父母何食悠悠苍天曷其有极
　　兴也极已也黄佐曰征役已则得耕田以供子职矣
　　肃肃鸨行集于苞桑王事靡盬不能蓺稻父母何尝悠悠苍天曷其有常
　　兴也行列也常复其常也人有常道能复其常则乱定而征役可已矣
　　鸨羽三章章七句
　　诗序曰鸨羽刺时也春秋隐公五年王命虢公伐曲沃而立哀侯于翼桓公九年虢仲芮伯栾伯荀侯贾伯伐曲沃所谓王事也伐曲沃而不能克立晋君而不能定所谓靡盬也晋人以此之故征役不已而至于失所原其始皆由于失常夫常者人之伦也君君臣臣是谓伦常今曲沃以大夫而簒弑臣失常矣王命不能行于曲沃君亦失常也至于王命不行则乱无由定矣无所可望故望天也所望天心厌乱牖我王心赫然励精以图治则君能出令谁敢干之君令而不违臣共而不贰则曲沃之簒弑不作而虢公虢仲之征役亦已民乃得蓺黍稷稻粱以养其父母上下皆复其常矣故有常而后有极有极而后有所此实拨乱返治之要道非空言也齐景公问政于孔子孔子对曰君君臣臣父父子子有常之谓也
　　岂曰无衣七兮不如子之衣安且吉兮
　　赋也衣七七命之衣也侯伯七命子谓武公也史记曲沃桓叔之孙武公伐晋取之尽以其宝器赂周厘王王使虢公命曲沃伯为晋侯曲沃人喜之故言此七命之服自庄伯以来旧有之焉然不如子之衣乃新命于王为安且吉也吉之云者旣受王命则诸侯不得而讨之也
　　岂曰无衣六兮不如子之衣安且燠兮
　　赋也衣六六命之衣也天子之卿六命燠暖也燠之云者谓旣受王命则可久享晋国之富强也
　　无衣二章章三句
　　无衣伤世变也武公之罪大矣是王法所必诛也厘王贪其宝器诛讨不加而爵命之是彰赂而敎弑也异日者魏斯韩防赵籍相继而起又移所以命武公者命三卿矣隄防一决其流溃而不可止也抑武公簒弑而以赂得命岂不自雄其计不旋踵而已之大夫亦效其所为也出尔反尔可不戒哉
　　有杕之杜生于道左彼君子兮噬肯适我中心好之曷饮食之
　　比也道左僻处也噬发语词曷何也朱子曰此人好贤而恐不足以致之故言杕然之杜生于道左其荫不足以休息如已之寡弱不足恃頼则彼君子者亦安肯顾而适我哉然其中心好之则不已也但无自而得饮食之耳夫以好贤之心如此则贤者安有不至而何寡弱之足患哉
　　有杕之杜生于道周彼君子兮噬肯来游中心好之曷饮食之
　　比也周曲也朱公迁曰道左则僻道周则迂杕杜生于偏僻迂回之地力薄位卑有若此矣彼君子者适我且不肯况肯来以遨游乎以意之浅深为次序也有杕之杜二章章六句
　　有杕之杜美好贤也武公以簒得国诸侯不与也然以逆取之能以顺守知立国在于得人故欲君子见辅而饮食之虽其心未必一出于正而其迹则与中心好贤者无异盖亦有足多者故诗人美之也厥后晋之卿材辈出如狐赵栾郤荀范韩魏之祖皆起于武献之间文公悼公借众贤之力以相继为伯于天下武公启之也以逆取国故卒有分之祸以顺守之故递主中夏之盟春秋之法功罪不相掩故无衣杕杜并存于经所谓恶而知其美赏罚之公也
　　葛生蒙楚蔹蔓于野予美亡此谁与独处
　　赋也蔹草名此妇人夫亡送葬而思与同穴也言葛生蔹蔓在此旷野予心所美乃亡于此谁与同居乎块然独处而已
　　葛生蒙蔹蔓于域予美亡此谁与独息
　　赋也域茔域也言葛生蔹蔓在此茔域予美乃亡于此谁与同室乎孑然独息而已何楷曰此其夫所葬之地也
　　角枕粲兮锦衾烂兮予美亡此谁与独旦
　　赋也角枕锦衾敛袭之具此临其穴而望之也言棺木之内衾枕鲜明予美亡此谁与同寝乎独宿至旦而已念及此则守节而与之合葬谊不容已矣
　　夏之日冬之夜百歳之后归于其居
　　赋也居墓也言夏日永冬夜永百年之内无时不思要死而相从耳归于其居则有与同处矣
　　冬之夜夏之日百歳之后归于其室
　　赋也室圹也归于其室则有与同息且同旦矣葛生五章章四句
　　葛生美思妇也性情纯笃而又不过于激烈此妇人苦节守志从一而终之正道故圣人有取焉
　　采苓采苓首阳之巓人之为言茍亦无信舍旃舍旃茍亦无然人之为言胡得焉
　　比也苓菌也首阳山名巅顶也舍置旃之也言采苓者必至首阳之巅亲见其苓而后采之也人之为言未尝目覩则姑勿遽信即使其言近理可信亦姑置之勿遽以为然而徐察之则谗言胡得行哉张榜曰谗人似是之言能投于卒然之顷而不能不露于徐察之后故舍旃舍旃为止谗之法也
　　采苦采苦首阳之下人之为言茍亦无与舍旃舍旃茍亦无然人之为言胡得焉
　　比也苦菜名与许也信之则许之矣
　　采葑采葑首阳之东人之为言茍亦无从舍旃舍旃茍亦无然人之为言胡得焉
　　比也从聼而行之也许之则行之矣谓无稽之言且勿信之即信其言勿许其事即使许之且勿行之但姑舎之置之不议不论则情伪自见矣
　　采苓三章章八句
　　诗序曰采苓刺晋献公也夫骊姬之谮申生其事至易明也曲沃之胙置诸宫中已六日矣未有毒在肉中六日而不腐者茍亦无信则其情立见而惜乎其遽信而遽从之也唐德宗以郜国公主之故欲废太子而立舒王李泌争之且请从容三日究其端绪间一日上开延英殿召泌流涕曰非卿切言朕今日悔无及矣太子仁孝无他也此则舍旃舍旃之明验也小弁之诗曰君子不惠不舒究之舒究云者舍旃而徐察之谓也
　　唐风十二篇三十三章二百三句
　　秦风一之十一
