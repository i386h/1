<!-- { "loadSidebar": true } -->
　　赋也去遯也苏辙曰始以旱故欲遯去继又以弃位非人主之义故黾勉以求济斯难不敢去也瘨病憯曾莫暮虞度也言农之始耕已祈谷于上帝稼之方纳预祈年于天宗亦孔夙矣春祭方社秋又报之实不莫也敬恭神明如此宜无有悔怒之者乃上帝不度我心而病我以旱曽不知其故也严粲曰水旱之灾必有以致之但痛我不知其故耳若知其故则当速改之矣
　　旱既大甚散无友纪鞫哉庶正疚哉冡宰趣马师氏膳夫左右靡人不周无不能止瞻卬昊天云如何里赋也友当作有纪数也鞫穷疚病也庶正众官之长冡宰众长之长也趣马师氏膳夫见十月之交左右侍御仆从之人也周救能耐也止语词卬与仰同里与理同办理之也言散仓廪以赈济其数亦无有纪极矣不止公帑凡有禄者皆劝施焉庶正冡宰以赒恤之故而至于穷病趣马师氏膳夫以及左右无人不周济亦无不耐心为之不敢有厌倦也君臣同心竭力赈恤瞻仰昊天不知更当如何办理也
　　瞻卬昊天有嘒其星大夫君子昭假无赢大命近止无弃尔成何求爲我以戾庶正瞻卬昊天曷惠其寜赋也嘒明貌假至赢余也成劳正政也有嘒其星则未有雨征也羣臣竭其精诚助王以昭假于天者已无余矣然尚愿勉之也前既靡人不周今当大命将近之期不可弃尔成劳也非求为我之一身国家庶政皆頼以定不可不益求所以昭假之也故仰天而诉之曰何时而惠我以安寕乎望雨之至也
　　云汉八章章十句
　　云汉宣王忧旱也厉王之末频年大旱宣王继立遇灾而惧侧身修行欲消去之故作是诗也详绎诗言有事天之敬有事神之诚有恤民之仁有恐惧修省之实心有发粟劝施之实政盖消弥补救之道皆具不止缕述其忧悯已也
　　崧髙维岳骏极于天维岳降神生甫及申维申及甫维周之翰四国于蕃四方于宣
　　赋也崧竦也岳周礼所谓岳山雍州之镇也骏峻也甫仲山甫也何楷曰谓申伯与仲山甫徳位相同所以重申伯是也蕃与藩同蔽也宣布也言竦然而高者岳山也应国家将兴之运而降其神灵生甫及申使为王室之羽翼以藩屏四国而布其徳泽扵天下葢天生圣君必生贤佐理固然也
　　亹亹申伯王缵之事于邑于谢南国是式王命召伯定申伯之宅登是南邦世执其功
　　赋也亹亹犹娓娓恭顺也缵继也于往式法登进也申本侯爵而言伯者命为方伯也范处义曰申侯佐王有功故王继授之事改大其邑俾邑扵谢以爲南国之式则方伯连帅之任也又命召虎往定申伯之宅大其城郭宫室以进扵南方诸侯之上使子孙世世常守其藩宣之功也
　　王命申伯式是南邦因是谢人以作尔庸王命召伯彻申伯土田王命傅御迁其私人
　　赋也作起也庸功也彻彻法也傅御申伯之家臣也私人谓从行者也言谢宅既定王乃命申伯使式是南邦前言南国是式者明王之意也此言式是南邦者明申伯之职也所以邑扵谢者使因谢人以起其功葢据大城抚大众而后可以鎭服诸侯也又命召伯使彻其土田正经界定赋税也又命傅御使迁其私人给资粮授田宅也土田彻而国制定私人迁而家道成王之所以待申伯者至厚矣
　　申伯之功召伯是营有俶其城寝庙既成既成藐藐王锡申伯四牡蹻蹻钩膺濯濯
　　赋也俶完善也藐藐深貌蹻蹻壮健濯濯光明也此总承上文言申伯之功宜以建国召伯营之得其时制也谢城筑而完善寝庙成而髙深召公既竣事而告王也王锡申伯将遣之也赐以四牡之壮马又赐以马首之金钩马膺之樊缨也
　　王遣申伯路车乘马我图尔居莫如南土锡尔介圭以作尔寳徃近王舅南土是保
　　赋也遣使之国也图谋也谋尔居而莫如南土者择重地以展全才也介与玠通尔雅云圭大尺二寸谓之玠圭何楷曰介圭天子之鎭圭王命申伯鎭抚南国故使执介圭以徃如天子之自行是也呼王舅而告之曰汝往近矣其所以命汝往者则以南土与荆徐为隣欲汝安内攘外永保无虞不止南国是式已矣
　　申伯信迈王饯于郿申伯还南谢于诚归王命召伯彻申伯土疆以峙其粻式遄其行
　　赋也信果迈行也申伯恋王不欲遽往至是始果行也郿地名饯送行也言还南者申伯之国在南也谢于诚归者今始诚归于谢也峙积粻粮遄速也言王命召伯彻土田之时己取什一之税而预峙其粻仓庾有储蓄庐市有委积用以速申伯之行也
　　申伯番番既入于谢徒御啴啴周邦咸喜戎有良翰不显申伯王之元舅文武是宪
　　赋也番番老而壮也啴啴众盛貌郑康成曰周徧也戎犹汝也翰干也申伯入谢遍邦内咸喜曰汝乎有善君矣是也又言申伯之声名岂不显乎是王之元舅而允文允武可以为百僚之法则者也其为良翰必矣元舅者后父也颂其文武而兼言元舅者固以见申伯地处亲贤威望素着抑以见宣王之封申伯实以其才堪胜任非徒加恩于外戚也
　　申伯之徳柔恵且直揉此万邦闻于四国吉甫作诵其诗孔硕其风肆好以赠申伯
　　赋也以手搏物曰揉诵诗成而工师诵之也硕大风声肆长赠送也言申伯所以有文武之才者本于其徳也柔温也寛也温以抚之寛以教之也恵顺也上顺天理下顺人心也柔恵者恐其无断申伯则又能直焉是非明而赏罚公也如是则强者治以刚弱者绥以柔万邦虽广协而驯之如手揉之矣懐其恵者颂其仁畏其直者颂其义声名洋溢乎中国施及蛮貊矣盖欲申伯懐逺以徳而不徒威之以兵义之所关甚大而词甚美所谓君子赠人以言也
　　崧髙八章章八句
　　崧髙尹吉甫赠申伯也宣王中兴北伐玁狁西伐西戎南伐淮荆王又自将而伐徐知南方之难靖也故相其形势而益封申伯以谢邑所以扼荆徐之吭也北城朔方南城谢可谓识深虑逺矣吉甫前伐玁狁知北方之患已除所可虑者南邦耳驭之以术则虞诈愈生威之以兵则叛服不常此非覃敷文徳威恵并着无以服其心也故诗于此三致意焉叠言王命王锡王遣王饯欲其上报天子恩也又言周邦咸喜欲其下慰万民之望也南国是式南土是保告以安攘之大计所谓其诗孔硕也文武是宪柔恵且直告以懐逺之良图所谓其风肆好也
　　天生烝民有物有则民之秉彝好是懿徳天监有周昭假于下保兹天子生仲山甫
　　赋也烝众则法秉执彞常懿羙监视昭明假至保祐也仲山甫樊侯之字也言天生众民有形下之噐必有形上之理民之生也即秉此理以为性故性无不善而见人之有善徳者必好之矣孔子曰为此诗者其知道乎故有物必有则民之秉彝也故好是懿徳凡民皆然而况天监有周因天子之明圣特生仲山甫以保之则其懿德更超于烝民而天子之好之亦必异于常人矣
　　仲山甫之德柔嘉维则令仪令色小心翼翼古训是式威仪是力天子是若明命使赋
　　赋也古训先王之典也若顺命令赋布也此言仲山甫之懿德也山甫人臣也臣道主柔是其则也然恐其柔之过而弱也故必嘉嘉者礼也柔而能立于礼斯合于则矣令仪令色柔于外也小心翼翼柔于内也古训是式法古之礼也威仪是力行今之礼也柔嘉如是是谓懿徳故天子好之使之布令于四方也天以其理锡之烝民则为明命性之所以善也君以其言布之天下亦为明命道之所以行也
　　王命仲山甫式是百辟缵戎祖考王躬是保出纳王命王之喉舌赋政于外四方爰
　　赋也式法也式是百辟者位冢宰正百官也缵继戎汝也祖考谓周公与献公也权德舆曰鲁献公仲子曰山甫入辅于周食采于樊是也保即首章所谓保兹天子也出承而布之也纳行而复之也喉舌所以言也起而应之也式百辟以保王躬司喉舌以赋政事皆王命之词所以任之者甚重则好是懿徳可知矣
　　肃肃王命仲山甫将之邦国若否仲山甫明之既明且哲以保其身夙夜匪解以事一人
　　赋也肃肃严也将奉行也若顺也否不顺也言王之所命邦国或顺或否皆能明之顺者奨劝之否者戒饬之也明谓明于理哲谓察于事朱子曰保身者顺理以守身非趋利避害偷以全躯是也肃肃王命奉而行之所谓赋政于外也邦国顺否皆能明之是以四方爰也天下未有不保已而能保人者明哲保身乃所以保王躬也天下未有不事上而能使下者夙夜匪觧乃所以式百辟也仲山甫之懿德如此亦可以常为王之所好矣
　　人亦有言柔则茹之刚则吐之维仲山甫柔亦不茹刚亦不吐不侮矜寡不畏彊御
　　赋也此下二章言仲山甫之不宜徂齐也民之秉彞原无不善而气质不齐故有刚柔又有善恶其刚恶者所谓彊御也故世俗有言人之待人有如食物柔则茹之刚则吐之维仲山甫不然夫仲山甫所谓柔嘉者也惟柔故柔亦不茹柔而能嘉故刚亦不吐不茹柔则不侮矜寡矣不吐刚则不畏彊御矣此柔嘉之所以合于则也
　　人亦有言德輶如毛民鲜克举之我仪图之维仲山甫举之爱莫助之衮职有阙惟仲山甫补之
　　赋也輶细也仪度图思也衮职王之职也言秉彞之德其端甚微而其几甚细非明健兼至不能择而执也故人亦有言德之微细有如毫发民鲜能举之我思度之维仲山甫察之明而守之固故独举之我虽爱之莫能助也察之明故衮职有阙人不能知而仲山甫知之守之固故人以为不必补而仲山甫必补之也补衮如是则宜朝夕纳诲而不可出于外也明矣
　　仲山甫出祖四牡业业征夫捷捷每怀靡及四牡彭彭八鸾锵锵王命仲山甫城彼东方
　　赋也祖行祭也业业健貌捷捷疾貌东方齐也言今日者仲山甫忽出祖矣业业捷捷每懐靡及仲山甫之忠也不敢不尽心也然而王命仲山甫则城彼东方也城朔方为玁狁城南方为荆徐城东方者何为乎是无大故而出重臣于外也
　　四牡骙骙八鸾喈喈仲山甫徂齐式遄其归吉甫作诵穆如清风仲山甫永懐以慰其心
　　赋也式用遄速也式遄其归不欲其久于外也穆淡逺也言仲山甫之所以当遄归者其故不能尽言不过微其端如清风之穆然而已耳葢以仲山甫者天生之以保天子王命之以保王躬一旦去君逺行自不能无永长之思而我作诗以慰之者以秉彞懿好原有同然但使不其柔嘉之则曲尽其补衮之才则懿德弥邵而王自好之不必以徂齐介意也烝民八章章八句
　　烝民尹吉甫讽宣王也宣王初年吉甫伐玁狁南仲城朔方方叔伐荆蛮召虎伐淮徐兼城谢赫然励精矣后怠于政而勤逺畧城彼东方非事也观其欲立鲁戏也仲山甫谏之而王不听也及其料民太原也仲山甫又谏之而又不听也一旦辍其补衮之职而使之徂齐吉甫能不惓惓哉衮职有阙式遄其归情见乎词矣至其物则秉彝指性命之实古训威仪兼知行之要刚柔不偏得克治之道德輶克举尽择执之功其于学问醇乎其醇山甫固深逺矣吉甫之善言德行抑岂可及哉
　　奕奕梁山维禹甸之有倬其道韩侯受命王亲命之缵戎祖考无废朕命夙夜匪解防共尔位朕命不易榦不庭方以佐戎辟
　　赋也奕奕大也梁山在涿郡水经注云湿水径良乡北界歴梁山是也甸治也毛传云禹治梁山除水灾是也有又也倬明也言禹之功大矣今又将脩明其道故命韩侯为方伯也王亲命之重其事也缵继也戎汝也韩侯之祖考有曽为方伯者故命缵之也解懈防敬共恭也朕命不易言朕之命亦不易得戒之也榦正之也不庭方者不来庭之国也韩城近燕北方之国不来庭者甚多故欲其榦而正之以佐汝君此命为侯伯之词也
