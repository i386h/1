<!-- { "loadSidebar": true } -->
　　驾我乘马说于株野乘我乘驹朝食于株
　　赋也说舍也马六尺以下曰驹说于株野者暮来而不返也朝食于株者未暮而即来也驾马乘驹往来不息朝朝暮暮流连不已何为也哉则不必问而可知矣
　　株林二章章四句
　　诗序曰株林刺灵公也朱善曰卫之乱至墙茨而极于是有狄入卫之祸陈之乱至株林而极于是有楚入陈之祸然则狄非能入卫也宣姜实召之也楚非能入陈也夏姬实召之也此所谓女戎也比事以观可以为淫乱者之戒矣
　　彼泽之陂有蒲与荷有美一人伤如之何寤寐无为涕泗滂沱
　　兴也陂泽障也荷芙蕖之叶也美人贤人也泽陂之草兼有蒲荷以兴国中之美止有一人也夫有美一人可谓少矣又弃而不用则其伤心当如何哉无可如何故寤寐无为但见其涕泗滂沱而已此如贾谊之痛哭流涕实有所不容已也
　　彼泽之陂有蒲与蕳有美一人硕大且卷寤寐无为中心悁悁
　　兴也蕳兰也硕大壮盛也卷眷恋之意言忠君也硕大而且忠君授之以事宜无不肯为者乃寤寐无为但见其中心悁悁而已悁悁犹拳拳也
　　彼泽之陂有蒲防菑有美一人硕犬且俨寤寐无为辗转伏枕
　　兴也防蓞芙蕖之花也俨矜庄之意言敬事也硕大而且敬事授之以事宜无不能为者乃寤寐无为但见其辗转伏枕而已涕泗滂沱急欲为也悁悁不忘为也伏枕则无志于为矣伤之至也
　　泽陂三章章六句
　　泽陂伤时也灵公淫荒泄冶谏而杀之谏臣被杀则忠臣束手伤心涕泣而末如之何故寤寐无为也夫天下之事天下之人为之也或有事而无为之之人或有人而不得为其事如此诗之美人硕大卷俨才足有为且急欲为事至于流涕而事卒不可为乃至无为而伏枕所谓虽有善者亦无如之何也故变风终于陈灵天下之乱至此而极矣
　　陈风十篇二十六章一百一十四句
　　桧风一之十三
　　桧国名在豫州外方荥波之间周武王封祝融之后于此郑武公灭之而迁国焉
　　羔裘逍遥狐裘以朝岂不尔思劳心忉忉
　　赋也逍遥闲适也此君子去国而思其君也言羔裘以燕居狐裘以视朝衣服容止宛然在目岂能不尔思乎所以决于去者以朝无善政故我心忉忉而不能安也毛传曰国无政令使我心劳是也
　　羔裘翺翔狐裘在堂岂不尔思我心忧伤
　　赋也翺翔游行也堂路寝也人君日出视朝退适路寝以听大夫所治之政在堂者但在而已无所设施故我心忧伤也
　　羔裘如膏日出有曜岂不尔思中心是悼
　　赋也如膏润泽而明也有曜照之有光也但华其衣服而不勤于政治故君之服愈美而我之心愈悼也羔裘三章章四句
　　诗序曰羔裘大夫以道去其君也夫华其衣服逍遥翺翔皆细故也而君子去之者以道揆之也好华丽则日即于奢喜燕居则日习于怠奢者敝政之首而怠者积恶之原君子覩微而知著故决然去之也去之而犹思之不忘君之恩也思之而以去之故告之犹冀君之悟也故曰以道去其君也
　　庶见素冠兮棘人栾栾兮劳心慱慱兮
　　赋也庶幸也缟冠素纰旣祥之冠也棘瘠也季本曰棘叶少而枝瘦故谓居丧骨立者为棘人也栾变毁瘠之貌辅广曰素冠栾栾情与服称也慱慱忧劳之貌世衰礼废不行三年之丧故祥以后之衣冠不复见矣贤者遭丧欲复古礼而独行无助思得一素冠栾栾之棘人与为同志而不可见故劳心慱慱也
　　庶见素衣兮我心伤悲兮聊与子同归兮
　　赋也素冠则素衣矣思而不见故伤悲也欲与同归爱慕之词也
　　庶见素韠兮我心蕴结兮聊与子如一兮
　　赋也韠防膝朱子曰韠从裳色素衣素裳则素韠矣蕴结思之不觧也与子如一甚于同归矣
　　素冠三章章三句
　　诗序曰素冠刺不能三年也夫三年之丧天下之通丧也贤者俯而就不肖者跂而及桧国之俗不行此礼久矣举国不行而莫以为非一人行之而反以为怪贤者思一同志之人而不得故忧之也劳心非虚语也凡人之心根性而动父母之爱天性也性之所动心不容已故未见而伤悲蕴结其心实有所不安也旣见而同归如一以为必如是而心乃尽也先王制礼亦因是心而已岂强民而为之哉
　　隰有苌楚猗傩其枝夭之沃沃乐子之无知
　　赋也苌楚羊桃也猗傩柔美也夭少好貌沃沃光泽貌子指苌楚也朱子曰政烦赋重人不堪其苦叹其不如草木之无知而无忧也
　　隰有苌楚猗傩其华夭之沃沃乐子之无家
　　赋也乐无家者苦有家之累也
　　隰有苌楚猗傩其实夭之沃沃乐子之无室
　　赋也一门之内曰家夫妇所居为室乐无室者并不能养其妻也
　　隰有苌楚三章章四句
　　隰有苌楚民不乐生也夫人怀五常之性为万物之灵谁甘于防然无知者且有心知则必有情欲闻以未有室家为苦矣未闻以无室家为乐也苌楚之民乐无室家困之至矣言其乐深于诉其悲也其所以致此者岂无故哉故君子闻安乐之音思仁政之所以造福听哀苦之言思虐政之所以敛怨则为法为戒之心油然而兴矣
　　匪风发兮匪车偈兮顾瞻周道中心怛兮
　　赋也发扬起貌偈疾驱貌郑康成曰周道周之政令也怛惊动也朱子曰言常时风发而车偈则中心怛然今非风发也非车偈也特顾瞻周道思念王室故中心为之怛然耳
　　匪风飘兮匪车嘌兮顾瞻周道中心吊兮
　　赋也飘回旋也嘌漂摇不安之貌吊悲悼也有伤今思古之意矣
　　谁能亨鱼漑之釡鬵谁将西归怀之好音
　　兴也亨烹同漑涤也鬵釡属西归归于西周也朱子曰谁能亨鱼乎有则我愿为之漑其釡鬵谁将西归乎有则我愿慰之以好音以见思之之甚但有西归之人即思有以厚之也
　　匪风三章章四句
　　匪风思西周也郑桓公寄孥于虢桧之间武公继桓公为平王司徒乃得虢桧之地而徙封焉是东迁之初虢桧犹在也桧之君子覩平王之政令非复文武之旧是以中心怛吊而思西归也夫其思西归者非直为河山之固也盖为惠鲜怀保西周之所以抚其民者东周不复见矣礼乐征伐西周之所以经其世者东周不复存矣故慨然兴怀欲以文武之道治之也已不能归而思能归之人则其所怀之好音必天下之至计而惜乎当日未有闻之者也
　　桧风四篇十二章四十五句

　　御纂诗义折中卷八
　　钦定四库全书
　　御纂诗义折中卷九
　　曹风一之十四
　　曹国名在兖州陶邱之北周武王以封其弟振铎
　　蜉蝣之羽衣裳楚楚心之忧矣于我归处
　　比也蜉蝣虫也俗名浮生浮生之生为时甚暂其羽整洁如衣裳之楚楚以喻人之修饰衣裳者有似蜉蝣也君子心有忧焉欲其从我而得所归庶乎可以久处也处安也得所归则身安也
　　蜉蝣之翼采采衣服心之忧矣于我归息
　　兴也采采华彩也息静也得所归则心静也
　　蜉蝣掘阅麻衣如雪心之忧矣于我归说
　　兴也阅与穴通管子曰掘阅得玉是也掘阅之本色并无所谓楚楚采采也于是而悟性近习逺则可息处并可说驾矣
　　蜉蝣三章章四句
　　蜉蝣闵世也玩细娱而忘逺虑非仅蚩蚩之氓为然矣其恃以不朽者何在孟子曰万物皆备于我矣顾人各有我而迷者不悟矻矻穷年究不得其所归则至人之心忧何时已哉
　　彼候人兮何戈与祋彼其之子三百赤芾
　　赋也候人道路迎送之人何与荷同祋殳也赤芾冕服之韠也大夫以上服之候人荷戈殳为赤芾者前导也言其荣也三百言其多也朱子曰晋文公入曹数其不用僖负覊而柔轩者三百人其谓是与
　　维鹈在梁不濡其翼彼其之子不称其服
　　比也鹈水鸟能入水以取鱼在梁而不濡其翼以比人之在其位而不尽其职也不尽其职则不称其服矣
　　维鹈在梁不濡其咮彼其之子不遂其媾
　　比也咮喙遂称媾宠也不濡翼鱼在水中不入取也不濡咮鱼在水面亦不啄也以比人之居其位而不事其事也如是则有负君之宠遇矣
　　荟兮蔚兮南山朝隮婉兮娈兮季女斯饥
　　比也荟蔚盛多貌隮升也婉娈柔顺貌季女少而未字也朱子曰荟蔚朝隮言小人众多而气焰盛也季女婉娈自保不妄从人而反饥困言贤者守道而反贫贱也
　　候人四章章四句
　　诗序曰候人刺近小人也国家之爵禄原以待君子非以予小人一予小人则爵禄不足以为劝矣且小人进则君子必退小人之进者愈多则君子之退者愈困朝廷之用舍尽与草野之好恶相反则其国可知矣魏之伐檀君子有其功而无其禄小人有其禄而无其功曹之候人小人居其位而无其徳君子有其徳而无其位二国之政令相同而其危亡亦相似观于此者可以鉴矣
　　鸤鸠在桑其子七兮淑人君子其仪一兮其仪一兮心如结兮
　　比也鸤鸠布谷也含哺其子朝从上而下暮从下而上均平如一也淑善也淑人君子以善养人之君子也仪礼也鸤鸠在桑而其子有七以比王者宅中御宇而众建诸侯也诸侯虽众而王者相待之礼仪均平如一如鸤鸠之哺其子也夫其仪之一者非外饰也王者之心视天下为一家视万民为一体以治万民者惟诸侯故其心与之固结而不解也治本于礼礼本于仁心结斯仪一仪一而天下定矣
　　鸤鸠在桑其子在梅淑人君子其带伊丝其带伊丝其弁伊骐
　　比也骐青黒色也鸤鸠在桑而其子异处以比王者居京师而诸侯各居其国也梅羙木也其子在梅喻国治也诸侯能治其国则天子无为而治但见其帯丝弁骐恭已垂裳而已盖治戒其纷更而心防其骄泰故无为者所以养无事之福而恭已者所以清敬事之原也
　　鸤鸠在桑其子在棘淑人君子其仪不忒其仪不忒正是四国
　　比也棘恶木也忒差也其子在棘国难治也诸侯不能治其国亦不必遽有兵刑之加仍以礼治之而已等威严而使不敢僭予夺当而使不敢肆天子之仪不忒则诸侯各谨其度而四国正矣盖仪之一者非无别而槩施之也赏善罚恶使之同归于正故其仪有时不一而未尝忒也不一而不忒乃所以为至一也
　　鸤鸠在桑其子在榛淑人君子正是国人正是国人胡不万年
　　比也榛众木也其子在榛如常者也诸侯亦不必有竒才但安分守职则宣天子之徳以临其民而四国之人皆归于正矣正是四国所谓百辟其刑之也正是国人所谓四方其训之也至于四国之人皆沐天子之仁则普天之下同祝一人之寿君子万年保其家邦所必然也
　　鸤鸠四章章六句
　　鸤鸠思圣王也曹叔振铎太姒之少子也亲承文王后妃之训习覩武王成王之政而深识治化之原意曹之人犹有闻而知之者故鸤鸠之所言与二南无异也心如结兮所以正心也带丝弁骐所以修身也正是四国则家齐国治而天下平矣心结仪一所以明明徳也正是国人所以新民也胡不万年则新命矣蜉蝣掲大道之要鸤鸠敷至治之泽三代以上之学犹可想见焉读者不可不尽心也
　　冽彼下泉浸彼苞稂忾我寤叹念彼周京
　　比也冽寒也浸渍也丛生曰苞稂莠属周京周之西京也周自东迁之后王命不行于诸侯大国行虐政以侵害小国如寒泉之浸苞稂不滋其生而反伤之诗人有感于此故忾然寤叹念周在西京之时未尝有此事也案曹共公之时晋侯初伯执曹伯畀宋人又分其田后乃以贿免若四国有王岂至此哉
　　冽彼下泉浸彼苞萧忾我寤叹念彼京周
