<!-- { "loadSidebar": true } -->
　　四牡奕奕孔修且张韩侯入觐以其介圭入觐于王王锡韩侯淑旗绥章簟茀错衡衮赤舄钩膺镂钖鞹鞃浅幭鞗革金厄
　　赋也修长张大也介圭天子之镇圭命为方伯者锡之崧髙之诗曰锡尔介圭是也诸侯秋见于王曰觐淑通作儵青色也何楷曰大旗以封同姓其色青故曰儵旗也绥章注鸟羽或旄尾于竿首也簟茀错衡见采芑镂刻金也当卢也鞹革也鞃式中也两较之间横木可凭者以鞹持之也浅虎皮也幭覆式也以虎皮覆于式上也鞗革辔首金厄以金为环也此详序其入觐锡予之礼也
　　韩侯出祖出宿于屠显父饯之清酒百壶其殽维何炰鼈鲜鱼其蔌维何维笋及蒲其赠维何乘马路车笾豆有且侯氏燕胥
　　赋也祖祭行神也仲山甫出祖始行也韩侯出祖返国也郑康成曰尊其所往去如始行是也屠地名显父王之卿士也谢枋得曰申伯之行王亲饯之韩侯之行王使显父饯之礼有等差是也路车乘马王所赠也采菽之诗曰虽无予之路车乘马是也且多也胥相也言韩侯与显父相乐荣君也此详序其饯赠燕饮之礼也
　　韩侯取妻汾王之甥蹶父之子韩侯迎止于蹶之里百两彭彭八鸾锵锵不显其光诸娣从之祁祁如云韩侯顾之烂其盈门
　　赋也汾王厉王也厉王流于彘在汾水之上故名汾王也蹶父周之卿士也韩侯迎止行亲迎之礼也蹶之里蹶父之采邑也诸侯娶夫人迎送皆以百两鹊巢之诗曰百两迎之是也诸娣从之者诸侯一娶九女二国媵之皆有娣侄也祁祁徐而靓也如云丽且多也此详序韩侯亲迎之礼也
　　蹶父孔武靡国不到为韩姞相攸莫如韩乐孔乐韩土川泽訏訏鲂鱮甫甫麀鹿噳噳有熊有罴有猫有虎庆既令居韩姞燕誉
　　赋也韩姞者蹶父姞姓其女归韩故曰韩姞也左传曰姬姞偶其子孙必蕃是也相攸择可嫁之所也訏訏甫甫大也川泽鲂鱮言水产也麀鹿熊罴猫虎言陆产也庆喜令善燕安誉乐也韩侯顾之烂其盈门乐娶于姞也庆既令居韩姞燕誉乐归于韩也夫妇相乐内和而家理立国之本也
　　溥彼韩城燕师所完以先祖受命因时百蛮王锡韩侯其追其貊奄受北国因以其伯实墉实壑实亩实籍献其貔皮赤豹黄罴
　　赋也溥大也韩城在涿郡王肃曰圣水出方城县北东南径韩城即诗所云溥彼韩城燕师所完者是也以先祖受命者韩侯之先祖曽受命为伯以抚百蛮也追貊北狄之国也王锡韩侯以追貊使统受北方之国因以继其先祖而为伯所谓缵戎祖考干不庭方也墉城也壑所以畜水也实墉实壑修城垣通水道也籍与借通孟子曰助者借也实亩实籍正井疆定田制也貔白狐也赤豹黄罴皮之色也言韩侯能修城垣通水利定田赋而贡其所有于王所谓夙夜匪防共尔位也
　　韩奕六章章十二句
　　韩奕韩侯受命为伯也王者锡命侯伯非徒荣之葢实有其职焉观其锡命之词训之以缵祖考共尔位榦不庭而韩侯果能受北国勤民事修职贡则圣主贤臣经营天下之规模可想见矣至于叙锡予及于钩钖幭厄所以昭恩且明礼也言饯燕及于鱼鼈笋蒲所以数典且示俭也言乐土详其鱼鹿熊虎固以章物产抑以见佃渔之利可佐民之衣食也叙职贡指其罴豹貔皮固以明忠敬抑以见贡献方物各呈其土之所有也至于首言梁山禹甸而中及于韩侯之娶妻有以也自古勤民事者莫如禹而善齐家者莫如文王则壤成赋固歴代所不易而刑于寡妻则有周世守之家法也韩侯之墉壑亩籍尽水土之功固以纉禹之服而亲迎燕誉有关雎之风实以秉文之德也虽直叙其事而其道有大焉者矣孔子赞易曰其旨逺其辞文韩奕有焉
　　江汉浮浮武夫滔滔匪安匪游淮夷来求既出我车既设我旟匪安匪舒淮夷来铺
　　赋也江汉二水名并举之者汉至夏口合于江也征淮夷而言江汉者是时蛮荆已服江汉道通故征南国之师使顺流而下绕出淮夷之后以絶其去路也浮浮汜也滔滔游也兵沿江行如水之逰也匪安不遑处也匪游不遑息也求责也声其罪而责之也舒缓也铺陈也出车设旟而不敢缓者既至其地将铺设以陈兵也方叔之伐荆蛮也亦曰陈师鞠旅盖王者之师有征无战杨天威以临之惧而服焉斯已矣
　　江汉汤汤武夫洸洸经营四方告成于王四方既平王国庶定时靡有争王心载宁
　　赋也汤汤流而安也洸洸胜而威也见淮夷之已服也四方淮夷之四旁也淮夷既平又经营其四旁之国使皆向化而后可告成功也所以然者江汉之间其国甚多淮夷倡乱必皆观望故四方既平斯王国庶定天下皆无争鬭而后王心始寜也盖兵者不得已而用之必不用而乃宁故王者以天下之心为心大臣又以王者之心为心也
　　江汉之浒王命召虎式辟四方彻我疆土匪疚匪棘王国来极于疆于理至于南海
　　赋也浒水厓也虎召穆公名也辟与辟同疚病棘急极中也书曰淮海惟扬州自淮至于南海中界大江凡徐扬之域皆江汉之浒也人繁而地广故王命召虎乗此兵威以次开辟所辟疆土皆行彻法无重敛以病民无苛急以滋扰平其政令来取中于王国所以除四国之暴而柔新服之民也于往也往而疆之正其经界往而理之通其沟涂经之营之至于南海则普天之下皆遵王制矣朱善曰封建井田政之大纲故江汉既平辟四方之侵地所以复封建也彻四方之疆土所以复井田也
　　王命召虎来旬来宣文武受命召公维翰无曰予小子召公是似肇敏戎公用锡尔祉
　　赋也旬与徇同抚徇之也宣布也召公康公奭也予小子王自称也肇开戎汝公功也至于南海则可以止矣故王命召虎来也来而抚旬吾之人民来而宣布吾之德意也昔文王武王受命之时维召公奭是为良翰日辟国百里亦在江汉之浒也无曰予小子敢比徳于文武而汝之功则召公是似矣汝能开敏尔功我将锡尔祉福如下章所云也
　　厘尔圭瓒秬鬯一卣告于文人锡山土田于周受命自召祖命虎拜稽首天子万年
　　赋也厘赐也秬鬯以秬黍为郁鬯也卣尊也文人谓文王也书曰追孝于前文人是也锡山土田者诸侯有功则益封以地鲁颂曰锡之山川土田附庸是也周岐周也召祖穆公之祖康公也言锡尔玉瓉秬鬯一尊尔往岐周告于文王之庙言我锡尔以山川土田用赏尔功尔从岐周受命于祖庙亦如尔祖康公受命于文王也自此以上皆命词虎拜稽首拜命也天子万年拜而祝之也谢枋得曰锡山土田必受命于岐周者明赏非宣王之赏如禀命于乃祖文武也功非召虎之功如受敎于乃祖康公也召虎思文武之德又思康公之德则必竭乃心力以报先王之徳矣三代令主不徒责臣子以事功而惟勉之以忠孝本于人心天理以感动之也
　　虎拜稽首对扬王休作召公考天子万寿明明天子令闻不已矢其文德洽此四国
　　赋也对答扬称休美考成矢陈也既拜而又拜者有所敷奏也言敢对天子以词以宣扬天子之美命王命虎以召公是似虎敢不竭力尽心以成召公之功而祝天子之寿抑又愿天子之似文武也明眀天子既有令闻矣所愿日新又新进而不已覃敷文德使敎化洽于四国无徒用武以威之也严粲曰王方以武功褒虎而虎乃以文德勉王不矜已功而引君于道意度逺矣
　　江汉六章章八句
　　江汉美平淮也淮夷之为患乆矣成王初立同三监以叛其后又同奄以叛伯禽就封又同徐戎以叛宣王中兴初命吉甫伐玁狁继命方叔伐蛮荆南北既定矣乃命召虎伐淮南又命皇父伐淮北葢用力于淮夷为多也观虎之式辟四方至于南海其功亦伟矣哉然诗未尝侈言之也当经营之初已期庶定靡争销兵革于不用暨式辟之后惟事疆理旬宣奠民生于永安至其锡命对扬之词君惟训臣以忠孝臣惟告君以道德三代而上君臣之际所以互相劝勉者此足以观矣
　　赫赫明明王命卿士南仲大祖大师皇父整我六师以修我戎既敬既戒惠此南国
　　赋也赫赫威严也明明光显也万时华曰夷厉以来威灵不振宣王奋然亲总六师如雷霆乍惊日月重朗是也王命亲命之也皇父南仲之后以卿士而兼太师也整治也六师皆王亲行也戎军事也敬慎其谋也所谓临事而惧也戒申其令也所谓师出以律也南国徐方也行师而言惠者伐暴乃所以安民也既敬既戒法也惠此南国道也孙子曰善用兵者修道而保法此之谓也
　　王谓尹氏命程伯休父左右陈行戒我师旅率彼淮浦省此徐土不留不处三事就绪
　　赋也尹氏吉甫也程国伯爵休父名也皇父大将故王亲命休父副之故令尹氏命之也左右陈行副中军也王命皇父将中军而使休父将前军先行循淮滨以觇徐土也万尚烈曰淮在徐南其势相倚此徐夷逃遁藏匿之薮王师自西北来若惟直捣顺攻不为东南壅截之计彼将歴淮浮海而天戈亦有所难指矣故命将之初即已定防循淮浦以省之使徐夷不得越淮南奔即后所谓截彼淮浦者是也三事三卿之事也天子自将三卿居守三卿从行司马掌战伐司徒比卒旅司空平道涂缮营垒也牧誓曰嗟我友邦冡君御事司徒司马司空是也不留不处戒词也前军先贵于神速行不可迟留止不可久处早至其地以经营之比天子之来而三事所掌莫不就绪所谓先人有夺人之心也
　　赫赫业业有严天子王舒保作匪绍匪游徐方绎骚震惊徐方如雷如霆徐方震惊
　　赋也业业敬也严威也天子自将其威可畏也舒纾也作奋也绍紏也游散缓也南国之民困于征役而时被侵侮王欲舒其力而保其土故奋然振作以来也将欲舒之故不绍恐滋扰也将欲保之故不游欲及事也所以然者以徐方络绎骚动宜有以震惊之故天子奋作亲总六师天威所指有如雷霆使徐方闻而震惊将不战而服也
　　王奋厥武如震如怒进厥虎臣阚如虓虎铺敦淮濆仍执丑虏截彼淮浦王师之所
　　赋也阚勇貌虓怒也铺陈敦厚濆濵截堵也言天子至淮而徐犹不服故震怒奋武移师前进爪牙之臣勇如怒虎厚集其阵于淮濵而时出奇兵以执其丑虏天子又以王师居于淮浦而截其去路彼欲拒不能欲奔不可所以服也于此知宣王之庙算矣由江汉以伐淮者截淮夷之后也率淮浦以伐徐者截徐戎之后也
　　王旅啴啴如飞如翰如江如汉如山之苞如川之流绵绵翼翼不测不克濯征徐国
　　赋也啴啴众盛貌翰羽苞固濯洗也凡战阵之法分合动静纵横竒正而已王师众盛当其分也有如羽翰两翼张也及其合也有如江汉二水防也时而静也如山之苞不可摇也时而动也如川之流不可御也纵而计之绵绵相续不可絶也横而观之翼翼比附不可乱也当其用竒变化无端不可测也当其用正纪律严明不可克也以此众战谁能御之用以洗徐方之污染而维新之所谓正其不正也
　　王犹允塞徐方既来徐方既同天子之功四方既平徐方来庭徐方不回王曰还归
　　赋也犹谟允信塞满也庭朝回邪也言战而胜矣其所以服徐者则不系乎战也由平日王政之行诚信于内而充塞于外天下感其德而不能外其化故徐方来服而自同于诸侯此天子之功非武臣之力也玁狁西戎荆蛮淮夷四方既平徐亦来朝徐人既无回邪之心则天下永无争战之事王自此可以旋归而销兵革于不用矣凡师出贵于贞言王犹允塞归于道也武成患其黩言王曰旋归止以义也此则所谓因以为戒也
　　常武六章章八句
