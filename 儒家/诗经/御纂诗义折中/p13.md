<!-- { "loadSidebar": true } -->
　　有女同行顔如舜英将翺将翔佩玉将将彼美孟姜徳音不忘
　　赋也妇既升车壻御三周御者代之故不同车而同行也将将玉声即所谓徳音也记云古之君子必佩玉右征角左宫羽趋以采齐行以肆夏进则抑之退则扬之然后玉锵鸣也佩玉将将则其有徳可知矣故诗人称之以为有此徳音其壻当永懐而不忘不可徒悦其色而已也
　　有女同车二章章六句
　　有女同车劝好徳也女有妇徳亦兼妇容而夫之于妇则不可色与徳并重色与徳并重久则重色而忘其徳矣夫忘其徳则妇不脩徳而以色为媚上必以此荒于政下必以此荒于业非细故也同车之诗虽顔如舜华而所不忘者专在徳音能轻色而重徳故圣人有取焉郑六卿饯韩宣子于郊子游赋风雨取其既见君子也子旗赋有女同车取其徳音不忘也子栁赋萚兮取其倡予要女也宣子喜曰郑其庶乎二三君子以君命贶起赋不出郑志皆昵燕好也二三君子数世之主也可以无惧矣然则此诗之义亦可知矣
　　山有扶苏隰有荷华不见子都乃见狂且
　　兴也扶苏木名荷华芙蕖也子都礼仪习者也狂放荡也扶苏荷华顔色可观故以兴子都也言山尚有扶苏隰尚有荷华而朝廷之上不见子都而见狂且则是并无华国之士也
　　山有桥松隰有游龙不见子充乃见狡童
　　兴也桥与乔通松大木也防长而曲也龙红草高丈余子充徳义充实者也狡奸诈也桥松游龙枝干可用故以兴子充也不见子充而见狡童言并无栋梁之材也
　　山有扶苏二章章四句
　　山有扶苏国无人也国于天地必有与立而以为无人者非无人也有人而不用也以谨饬者为拘迂以荡佚者为高旷是以狂为都也于是乎不见子都而见狂且矣以忠信者为无能以奸伪者为有用是以狡为充也于是乎不见子充而见狡童矣其始也有人而不用及乎习尚既成举国皆为狂狡则欲用而果无人矣读山有扶苏之诗千古有同慨焉
　　萚兮萚兮风其吹女叔兮伯兮倡予和女
　　比也落叶曰萚吹陨之也叔伯同姓之称郑介晋楚之间楚常伐郑而晋不能救郑大夫欲晋之急已也故言萚兮萚兮风其吹女以喻楚风甚竞不止吹郑并吹晋也叔兮伯兮苟能倡大义以攘楚则郑自从而和之不止存郑亦所以固晋也
　　萚兮萚兮风其漂女叔兮伯兮倡予要女
　　比也漂与飃同卷而去之甚于吹矣要成也久而不变深于和矣
　　萚兮二章章四句
　　萚兮劝晋急郑也晋楚争郑无歳不勤诸侯左传曰郑人患晋楚之故诸大夫曰楚弱于晋晋不吾疾也晋疾楚将辟之则郑望晋倡久矣萧鱼会后不复叛晋倡予要女非虚言也夫救灾恤患大国之职也待小国之请而后图之惰其职矣圣人录萚兮悯郑而责晋也
　　彼狡童兮不与我言兮维子之故使我不能餐兮赋也狡童喻小人也小人有谋恐君子知之故不与言既不与言则君子不得进言矣故忧小人之蔽君至于不能餐也
　　彼狡童兮不与我食兮维子之故使我不能息兮赋也不与食不与共食禄也息寐也既不与食则君子不得预事矣故忧小人之误国至于不能寐也狡童二章章四句
　　狡童小人用事也小人得志必去君子其不与言而不与食所必然也君子忧之者非好与小人言且食也夫此君子是尝与其君言者也狡童不与言则君亦不与言矣是尝食君之食者也狡童不与食则君亦不与食矣君子在位国原可为一用狡童遂能使君徳不明而贤人屏迹至于废寝忘餐而末如何也狡童之为祸烈哉
　　子惠思我褰裳渉溱子不我思岂无他人狂童之狂也且
　　赋也惠爱也溱郑水名且叹辞晋楚争郑而郑左右从无歳不被兵郑人讥其谋之不臧也故赋此诗以为不守信义而轻于向背此如人之与人交者思则从之不思则背之是狂童之狂耳岂足以谋国哉
　　子惠思我褰裳渉洧子不我思岂无他士狂童之狂也且
　　赋也洧亦郑水名士人之佳者也重言狂童之狂深叹之也
　　褰裳二章章五句
　　褰裳刺无信也春秋襄公八年楚子囊伐郑子驷子国子耳欲从楚子孔子蟜子展欲待晋子驷曰诗有之俟河之清人寿几何民急矣姑从楚以纾吾民晋师至吾又从之牺牲玉帛待于二境以待强者而庇民焉不亦可乎遂从楚九年晋伐郑又从之盟于戏楚子伐郑又从之十年晋又伐郑十一年楚又伐郑晋又伐郑故郑人赋褰裳以为谋国者如狂童之狂也昭公十有六年郑六卿饯宣子于郊子太叔赋褰裳宣子曰起在此敢勤子至于他人乎言晋必急郑不敢使郑复从楚也子太叔拜宣子曰善哉子之言是不有是事其能终乎言不鉴前人之狂惑后人未必能有终也然则此诗之义宣子言之详矣
　　子之丰兮俟我乎巷兮悔予不送兮
　　比也丰丰美也巷门外也郑人悔不从晋故托为妇人之词言男子亲迎车已在巷而悔已之不送也以比晋人争郑兵已在道而悔已之不从也
　　子之昌兮俟我乎堂兮悔予不将兮
　　比也昌壮盛也堂庭内也言男子亲迎人已在堂而悔已之不将也以比晋人伐郑兵已在郊而悔已之不服也
　　衣锦褧衣裳锦褧裳叔兮伯兮驾予与行
　　比也衣裳锦褧嫁服也叔伯男子之字也言嫁服已备叔伯一来则从行矣以比赋币已具晋君一来则迎服矣
　　裳锦褧裳衣锦褧衣叔兮伯兮驾予与归
　　比也与行从之也与归则永不叛矣
　　丰四章二章章三句二章章四句
　　丰思从晋也郑成公以楚子之集矢于其目也故终身不背楚成公卒后郑两属焉亳城之盟郑于楚萧鱼会后永服于晋悔不将送而驾与行归非虚言也圣人録之者美反正也夫晋楚匹也地丑徳齐莫能相尚然而晋奉正朔是为王臣且诸姬也楚僣王号自狄之矣是晋者王之懿亲而楚则王之叛臣也顺逆既判赏罚自分是故从晋则为睦亲王之所赏也从楚则为党叛王之所诛也此文武周公之法孔子不敢易焉诗录丰而春秋美萧鱼劝从晋也正所以劝尊王也故曰春秋天子之事也
　　东门之墠茹藘在阪其室则迩其人甚远
　　赋也除地为町曰墠圃畦也陂者曰阪畦棱也茹藘茜草可以染绛圃者之所种也贤人不仕而隐于圃在东门之外除地为墠植茜于阪而作室其中诗人知其贤也故赋而叹之以为室在东门虽若甚迩而其人则意致甚逺可望而不可即也
　　东门之栗有践家室岂不尔思子不我即
　　赋也栗表道树也在圃之外践行列整齐之貌君子隐居必修内行有践家室如洒扫庭内琴瑟静好之类觉其整齐严肃也如是之人世所希有岂不常思相见无如其遁于邱园不肯来我即也所谓足迹不入城市者与汉酒泉太守马岌求见宋纎而不得铭其崖曰丹崖百丈青壁万寻室迩人遐实劳我心语意与此相然则此诗之为思贤有征矣
　　东门之墠二章章四句
　　东门之墠思隐士也凡絶人以为高者内不足也离世以为隐者守不固也有道之士不有其才而亦忘其遇故混迹于稼圃樵渔之中而超心于功名爵禄之外以迩为远乃真远也墠中之人所谓隐不违亲真不絶俗者乎推之不去招之不来何行之高也夫观其家室之有践非果于忘世者顾世不能用而其人乃自此远矣岂不惜哉
　　风雨凄凄鸡鸣喈喈既见君子云胡不夷
　　比也凄凄寒凉也喈喈和畅也夷平也风雨自凉鸡声自畅以比君子居乱世不改其和平之度也如此则可转乱以为治故国人思之以为果得见此君子则忧乱之心何为而不平乎
　　风雨潇潇鸡鸣胶胶既见君子云胡不瘳
　　比也潇潇风雨声杂也胶胶羣鸡声应也瘳愈也风雨相杂鸡声相应以比君子居乱世不改其应求之素也如此则可得人以共治故国人思之以为果得见此君子则忧乱之疾何为而不愈乎
　　风雨如晦鸡鸣不已既见君子云胡不喜
　　比也如晦风雨甚也不已鸡声续也鸡以将旦故鸣如晦则恐疑为不旦而止其鸣也而鸡鸣不已以比君子居乱世不已其求治之心也如此则人之忧不夷而不已人之疾不瘳而不已天下永被君子之泽如之何而能不喜也
　　风雨三章章四句
　　诗序曰风雨思君子也天下之生久矣一治一乱天心未有不厌乱者也民心未有不思治者也患有治世之才者或随俗而易其守或临难而变其节则以乱易乱而乱无时已矣故思君子之不改其度也然君子不改矣或有时而立于朝或有时而隐于野既隐于野则人无由见焉故操用人之柄者必使天下之人皆得见君子既得见之夫而后喜可知也
　　青青子衿悠悠我心纵我不徃子宁不嗣音
　　赋也衿领也毛传曰青衿学子之所服是也嗣续音问也学校废壊师儒不安其职而去闵其弟子之失学而赋此也言青青子衿犹如在目悠悠我心靡日不思纵我不徃视子子宁可不时通音问乎
　　青青子佩悠悠我思纵我不徃子宁不来
　　赋也佩绶也毛传曰士佩青组绶是也言礼闻来学不闻徃教纵我不徃而教子子宁可不来而求教乎
　　挑兮达兮在城阙兮一日不见如三月兮
　　赋也挑轻浮也达放旷也城阙城上之阙登高眺望之所也士离师而失学习为轻薄而荒于嬉游此人才风俗之所闗故中心忧之一日不见有如三月之久也
　　子衿三章章四句
　　诗序曰子衿刺学校废也郑人游于乡校以论执政然明谓子产曰毁乡校何如子产曰何为夫人朝夕游焉以议执政之是否其所善者吾则行之其所恶者吾则改之是吾师也若之何毁之仲尼闻是语也曰以是观之人谓子产不仁吾不信也道之不明久矣郑之执政前乎子产后乎子产者皆未必仁也则学校之废有由然矣夫郑非无事之国也需才岂不孔亟乃日抢攘于干戈会盟之间而以学校为缓图至使师儒退而独处士子散而嬉游天地之生才有数壊之于平日而欲用之于一旦将安从得之一日不见而如三月岂直师弟朋友之相思哉以为学校不可一日而不兴人材不可一日而不育敎化不可一日而不明也
　　扬之水不流束楚终鲜兄弟惟予与女无信人之言人实迋女
　　兴也激扬之水不可流束楚以兴他人之言不可间兄弟也迋与诳同言兄弟一本之亲也不幸鲜少惟予与汝犹一人也慎不可以人言间之夫人之间之者必谓彼之亲汝胜于兄弟此必无之理非爱汝实诳汝也
　　扬之水不流束薪终鲜兄弟惟予二人无信人之言人实不信
　　兴也惟予二人痛词也止有二人若不相亲则一身之外更无人矣人实不信谓迋汝之言彼原不信汝不可遽信也姚舜牧曰迋是一时之妄言不信是其平素之不诚推极于平素甚言其不可信也
　　扬之水二章章六句
　　扬之水劝睦也夫人之兄弟未有生而不睦者也当其少也食则同案坐则同席不能不相亲也及其长也各妻其妻各子其子不能不渐疎也嗜好日多淫朋诱引兄弟规戒反成嫌隙于是内有妻子之浸润外有朋友之萋菲人言满耳而兄弟参商矣故欲睦兄弟必先不信人言夫舍己从人古有明训而谓人言必不可信者非臆说也夫人而至于离间人之兄弟此其无良丧心岂尚有可信之言哉是故人言无凖以理为凖但劝兄弟使相睦者必其信而非迋者也但间兄弟使相离者必其迋而不信者也情虽难测理有可推以理详情百不失一圣人之不逆亿而先觉用此道也
　　出其东门有女如云虽则如云匪我思存缟衣綦巾聊乐我员
