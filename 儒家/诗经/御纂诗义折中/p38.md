<!-- { "loadSidebar": true } -->
　　比也沃光泽貌其叶有沃以比君子之英华越也邹泉曰其乐如何欲自言而不能形容也云何不乐欲自止而不能遏抑也
　　隰桑有阿其叶有幽既见君子徳音孔胶
　　比也幽叶老而深黑也胶固也其叶有幽以比君子之静逺邃密也君子静逺邃密是以其言深入人心而有合焉如胶之固而不解也
　　心乎爱矣遐不谓矣中心藏之何日忘之
　　赋也遐与胡通谓犹告也此总承上文言我之既见而乐则心实爱之也君子之徳音孔胶则胡不谓之也如肯谓之我当中心藏之而无日忘之劝君子使尽言也
　　隰桑四章章四句
　　隰桑求贤也诚于求贤且乞言也干旄之诗曰彼姝者子何以告之此旁观之词耳若求贤者岂敢谓素丝良马遂足将意哉犹必竭其诚焉心乎爱矣言心诚求之非徒以其文也中心藏之何日忘之谓永矢弗谖且设诚而致行之也君子尽言人君能不忘其言而行之其于治天下庶几矣左传郑伯享赵孟于垂陇子产赋隰桑赵孟曰武请受其卒章盖欲子产之尽言以规诲之也可以知此诗之意矣
　　白华菅兮白茅束兮之子之逺俾我独兮
　　比也白华野菅也沤而成菅茅柔洁之草也采白华而沤菅纫白茅以为束喻志行之修洁也之子谓褒姒也言已之志行修洁如此褒姒乃谗间而逺之使见弃而独处则何故哉
　　英英白云露彼菅茅天歩艰难之子不犹
　　比也英英轻明之貌天歩时运也犹谋也言白云当夜而上腾则能露彼菅茅以比褒姒得宠而为后则宜及时布恵也况时运艰难正宜同心共处为王内助而之子不谋及此则失计矣
　　滮池北流浸彼稲田啸歌伤懐念彼硕人
　　比也滮流貌硕人谓王也凡篇中言之子者皆谓褒姒言硕人者皆谓幽王也言池水北流尚能浸彼稲田而王之膏泽不及百姓是以伤而念之也谢枋得曰伤懐而言啸歌者长歌之哀同于痛哭也
　　樵彼桑薪卬烘于煁维彼硕人实劳我心
　　比也樵采也卬我烘燎煁无釡之灶也言桑为美薪宜以烹餁乃燎之于无釡之灶以比贤人宜使辅治乃弃之于无用之地也人君之职以用贤养民为本而王皆不能此则所谓天歩艰难也
　　鼓钟于宫声闻于外念子懆懆视我迈迈
　　比也懆懆忧貌迈迈徃而不顾也言鼓钟者虽在宫中外皆闻之以比褒似之谗虽云秘密人皆知之也乃我念子而忧之子弃我而不顾此则所谓之子不犹也
　　有鹙在梁有鹤在林维彼硕人实劳我心
　　比也鹙秃鹙也梁鱼梁也苏辙曰鹙鹤皆以鱼为食然清浊则有问矣今鹙在梁而鹤在林鹙则饱而鹤则饥矣幽王近褒姒而黜申后譬之养鹙而弃鹤也
　　鸳鸯在梁戢其左翼之子无良二三其徳
　　比也此承上在梁而言也鸳鸯在梁戢其左翼有常度也今在梁者鹙也非鸳鸯也之子不善其徳无常而与王相处则恐其有害于王此其所以实劳我心也
　　有扁斯石履之卑兮之子之逺俾我疷兮
　　比也扁卑貌疷病也言石卑则履之者亦卑矣以比妾贱则宠之者亦贱矣褒姒无良而王宠之此实盛徳之累故之子之逺不止俾我独而且俾我疷盖独不过一己之失宠疷则病王之为褒姒累也
　　白华八章章四句
　　白华申后思幽王也幽王宠褒姒而废申后其无恩亦甚矣而申后未尝有过甚之词也方且念天歩之艰难劝之子之内助至于鹙在梁而鹤在林矣而且虑左翼之不戢忧扁石之履卑不悲己之失宠而惓惓于天时治道之大以庶几王心之一悟所谓思而不怨者乎以荘姜之贤而不礼于荘公以申后之贤而见废于幽王何哉
　　緜蛮黄鸟止于丘阿道之云逺我劳如何饮之食之教之诲之命彼后车谓之载之
　　比也緜蛮鸟声丘阿丘之幽曲处也言緜蛮之黄鸟宜止于丘阿以比诵读之士人宜入于太学也但自侯国以至京师道路辽逺忧其劳而无如何也幸而吾君平日飬之庠序既有以饮之食之教之诲之矣今当入贡又命彼后车谓之载之则道虽逺而可以不劳矣
　　緜蛮黄鸟止于丘隅岂敢惮行畏不能趋饮之食之教之诲之命彼后车谓之载之
　　比也隅角也惮畏也趋疾行也丘阿幽曲喻藏修也丘隅髙峻人皆见之矣以比士在太学砥砺亷隅有闻于时也如此则道虽逺而不惮行但畏防渉维艰不能疾趋耳今既后车命载则可以疾行而无阻矣
　　緜蛮黄鸟止于丘侧岂敢惮行畏不能极饮之食之教之诲之命彼后车谓之载之
　　比也侧中峯之旁也黄鸟止于丘侧以比士在太学选造论辨任官受爵可以至于天子之侧也极至也不能极畏其半途而废耳今如此则可至于所当止之处矣
　　緜蛮三章章八句
　　緜蛮诸侯贡士也礼记曰诸侯嵗献贡士于天子天子试之于射宫书传曰古者诸侯之于天子也三年一贡士汉志云诸侯嵗贡少学之异者学于太学命曰造士盖古之时人才出而天下治其大端必由于此故诸侯于贡士所以资遣之者甚厚也古制不可详矣今之学校明经是即所谓嵗贡于天子者也乡试大比是即所谓三年一贡者也廪生有粮饮之食之也师儒有官教之诲之也来试礼闱或给资斧或乗驿传后车载之也所以教飬而资遣之者与诗所咏无异矣设教者之所教与学者之所学能不异于古所云安见三代之盛不可比隆哉
　　幡幡叶采之亨之君子有酒酌言尝之
　　赋也幡幡叶动貌君子有徳者之称尝为客尝酒也此民间燕饮之诗言幡幡之叶采而亨之以为菹也君子有酒酌于爵内则主人先尝之也
　　有斯首炮之燔之君子有酒酌言献之
　　赋也有斯首以首计也犹鱼之以尾计也炮去其毛燔烧其肉以为羞也献之者主人既尝乃酌而献于宾也郑康成曰饮酒之礼既奏酒于宾乃荐羞
　　有斯首燔之炙之君子有酒酌言酢之
　　赋也近火曰燔逺火曰炙楚茨之诗曰或燔或炙燔言肉炙言肝也亦有肝故炙之也酢报也宾既卒爵乃酌而报主人也
　　有斯首燔之炮之君子有酒酌言醻之
　　赋也醻导饮也宾既酢之主人又酌而先自饮以导之然后复酌而进于宾也尝献酢醻以次言之记礼仪也
　　叶四章章四句
　　叶示俭也风俗之壊皆由于奢而燕饮为尤甚杯酒之间殽羞山积富者习焉而贫者效之于是乎贫者日窘富者日荒荒而不已亦至于窘非小失也圣人録叶使知田园所种罝弋所获随取一二即可以行礼则主无过费而宾无失仪且可以不时举行使情通而仪习民足而俗厚天下之福莫大于此也徐常吉曰丰以燕宾者鱼丽是也鼎之彖曰大亨以养圣贤薄以燕宾者叶是也损之彖曰二簋可用享知易之义则知诗之义矣
　　渐渐之石维其髙矣山川悠逺维其劳矣武人东征不遑朝矣
　　赋也渐渐犹层层也悠长遑暇朝旦也言渐渐之石积而累之惟有髙而已山川悠逺防而渉之惟有劳而已武人东征夙夜奔驰不暇至于朝而后启行也
　　渐渐之石惟其率矣山川悠逺曷其没矣武人东征不遑出矣
　　赋也卒与崒同崔嵬也曷何没尽也朱子曰言所登歴何时而可尽也不遑出谓但知深入不暇谋出也
　　有豕白蹢烝渉波矣月离于毕俾滂沱矣武人东征不遑他矣
　　赋也蹢蹄烝众也离月所宿也毕星名滂沱大雨貌言豕蹄本黒今有白者是羣渉波中久浸色变言积水之多也月之从星则以风雨毕好雨月丽之故滂沱也积水已多大雨又至其患更甚故武人之东征者求免水患而已不暇更及其他也
　　渐渐之石三章章六句
　　渐渐之石将士苦东征也古者诸侯有事天子命方伯连帅征之王朝卿士乡遂之师不轻出也今诸侯之兵未有至者而命在朝之武人东征则师出不顺失人和矣山川悠逺经歴险阻失地利矣又值盛暑大雨时行失天时矣任其事者救死而恐不赡奚暇谋制胜哉郑文公使髙克将兵于河上久而不召师溃而归春秋书郑弃其师今此武人逾越山河决计深入可谓勇矣详察物理洞悉天文可谓智矣乃卒使束手而无防则是王自弃其师而非武人之过也
　　苕之华芸其黄矣心之忧矣维其伤矣
　　比也苕陵苕也其花紫赤今芸然而黄者衰而将落也世运渐衰如花将落是以我心忧之然无如之何惟有感伤而已
　　苕之华其叶青青知我如此不如无生
　　比也其叶青青者花已落尽惟叶存也世运既衰如花尽落而我惟忧伤无益于世也夫生而无益于世则不如无生矣盖身世两伤之也
　　牂羊坟首三星在羀人可以食鲜可以饱
　　赋也牂牝羊坟大也羊瘦则首大也羀笱也羀中无鱼则水静而星见也言世运日衰百物凋敝民虽食而不饱将日即于憔悴是以伤之而不欲生也苕之华三章章四句
　　苕之华悯世也世之盛也年丰民富暨鸟兽鱼鼈咸若及其衰也不惟年糓不登而水陆之产亦尽此非一日之积也盖虐政频行饥馑荐至民生日蹙机智日生于是乎山居者斧斤无时不入而槎蘖不遗牛羊亦无食矣水居者数罟日以繁密而鲲鲕悉取罾羀皆空设矣此在为政者敦本务实黜奢崇俭培天地之元气养庶物之太和乃可以转移然岂易得哉民之劬劳辽辽未央不如无生非虚言也此诗与有蓷苌楚景况相同彼为风而此为雅者彼之悲在一身此之忧在一世也
　　何草不黄何日不行何人不将经营四方
　　兴也草衰则黄将拟也言嵗之既暮何草不黄乎终嵗在外何日不行乎举国之人何人不拟将经营四方乎叹国家之多事而未有已也
　　何草不何人不矜哀我征夫独为匪民
　　兴也元赤黒色郑康成曰草芽孽者将生必元是也矜通鳏民犹人也言由冬至春何草不元乎行役改嵗何人不鳏乎朱子曰言从役过时而失其室家也
　　匪兕匪虎率彼旷野哀我征夫朝夕不暇
　　赋也率循也旷空也言兕虎猛兽不可家畜故趋逐于野今我征夫非兕非虎何为使久在旷野而朝夕不暇也
　　有芃者狐率彼幽草有栈之车行彼周道
　　比也芃长尾貌狐邪兽也栈棚也有棚之车士所乗也周礼曰大夫乗墨车士乗栈车庻人乗役车是也周道大路也言长尾之邪兽循彼幽草之中以比得时之小人日为隠昧之事也小人隂谋于内而栈车之士为之奔走道路以承其意而推行之此则所谓何人不将经营四方而征夫之率彼旷野永无暇日矣天下本无事庸人自扰之可叹也
　　何草不黄四章章四句
　　何草不黄悲行后也苕之华言国家之衰微时物之凋耗伤民贫也何草不黄言国家之多事征行之烦劳苦役重也危亡之事多端莫大于民贫而役重民不聊生则常思乱再加之以重役未有能靖者矣故小雅终于此见王泽之竭而天命人心不可以复挽也西周亡而东周弱岂不以此哉
　　都人士之什十篇四十三章二百句









　　御纂诗义折中卷十五
<经部,诗类,御纂诗义折中>
　　钦定四库全书
　　御纂诗义折中卷十六
　　文王之什三之一
　　大雅二
　　说见小雅
　　文王在上于昭于天周虽旧邦其命维新有周不显帝命不时文王陟降在帝左右
