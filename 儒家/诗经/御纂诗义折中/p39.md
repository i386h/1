<!-- { "loadSidebar": true } -->
　　赋也于叹词昭明也不显显也不时时也陟升也左右言亲近也此追述文王之徳而欲成王法之也朱子曰文王之神昭明于天是以周邦虽自后稷始封千有余年而其受天命则自今始也夫文王在上而昭于天则其徳显矣周虽旧邦而命维新则其命时矣葢以文王之神一升一降无时不在帝之左右是以子孙防其福泽而君有天下也万尚烈曰圣人之学本诸天文王与天合徳故昭明在上诗首言之使成王知祈天永命求福成孚之道皆本于此也
　　亹亹文王令闻不已陈锡哉周侯文王孙子文王孙子本支百世凡周之士不显亦世
　　赋也说文无亹字徐曰当作娓顺也言文王能顺以承天也令善也闻徳之着也陈敷锡施哉载侯维也本本宗也支支子也言天不已文王顺天故其令闻亦不已用能敷施于民以始新周命也左传曰陈锡载周能施也惟其能施是以文王之孙子君民相保本宗百世爲天子支子百世爲诸侯且能锡福于臣使凡周之士皆显其徳而传世无穷焉周能陈锡君臣百世殷以丧师用遏尔躬天人之际可以观矣
　　世之不显厥犹翼翼思皇多士生此王国王国克生维周之桢济济多士文王以宁
　　赋也犹谋也翼翼勉敬也皇美大也桢干也济济多貌此承上章言士之所以世显者由其谋猷能翼翼也文王小心翼翼周士亦然所谓秉文之徳也惟能修徳故昌厥后而美大之士皆生于王国焉严粲曰生此王国天生之也王国克生王国能有以生之也张耒曰致礼以来其所已成勤敎以养其所未就是也王国善于作人故济济多士皆足以爲王国之桢文王之孙子宁文王在天之灵亦宁矣周育思皇桢干王室殷弃肤敏祼将于京天人之际此又足以观矣
　　穆穆文王于缉熙敬止假哉天命有商孙子商之孙子其丽不亿上帝旣命侯于周服
　　赋也穆穆深远之意缉续熙明也假大丽众也不亿不止于亿也侯维也言令闻不已徳之着于外者也又有存于中者焉性必有觉故人心皆有本然之明所谓熙也缉之者因其一端而扩充之使无事不明因其已明而继续之使无时不明也理不可易故人性皆有一定之则所谓止也敬之者静而存之使无出入之间动而守之使无过不及之差也缉其熙使不息敬其止使不迁所谓文王之徳之纯也子思子曰维天之命于穆不已盖曰天之所以爲天也于乎不显文王之徳之纯盖曰文王之所以爲文也纯亦不已由是言之天命不已文王亦不已则天在文王之心命自集于文王之身矣大哉天命观于有商孙子可见焉夫商之孙子其众不止十万而一旦皆服于周非上帝旣命何以至是是故缉熙敬止者纯亦不已之实功文王之所以昭于天周之所以显命之所以时也
　　侯服于周天命靡常殷士肤敏祼将于京厥作祼将常服黼冔王之荩臣无念尔祖
　　赋也殷士殷之臣也肤大敏速也祼灌鬯将行也京周之京师也冔殷冠也言文王有徳而商服是天命有常也然商有天下而服于周是天命靡常也商之孙子旣服于周故凡殷之士皆助祭于京而且服其冔冠明胜国之遗也朱子曰先代之后修其礼物作賔王家时王不敢变焉而亦所以爲戒是也王指成王也荩忠也尔祖谓文王也言观殷士之黼冔祼将前监不远王之荩臣岂得不告王使念尔祖乎刘向曰孔子论诗至于殷士肤敏祼将于京喟然叹曰大哉天命善不可不传于子孙是以富贵无常不如是王公其何以戒惧
　　无念尔祖聿修厥徳永言配命自求多福殷之未丧师克配上帝宜鉴于殷骏命不易
　　赋也聿语词永长配合也命天理也师众也骏大也朱子曰言欲念尔祖在于自修其徳而又常自省察使其所行无不合于天理则盛大之福自我致之不外求而得矣又言殷未失天下之时其徳足以配乎上帝今其子孙乃如此宜以爲鉴而自省焉则知天命之难保矣大学传曰得众则得国失众则失国此之谓也
　　命之不易无遏尔躬宣昭义问有虞殷自天上天之载无声无臭仪刑文王万邦作孚
　　赋也遏絶宣布昭明义善也问与闻通有与又通虞度载事仪象刑法孚信也言骏命靡常保之不易无使及尔躬而遽絶也当宣布其善政以有闻于天下又度殷之先王其配帝也何以自天命之其丧师也何以自天遏之所谓稽谋自天也能知天心斯能保天命矣顾上天之载至于无声无臭则岂可以意度哉欲当天心惟有法文王而已法文王之陈锡克生以行王道法文王之缉熙敬止以纯天徳则义问宣昭万邦之民皆兴起而信服之矣民之所归即天之所与也能不已其徳则日新其命自求多福在我而已欲祈天永命者其亦可以兴矣
　　文王七章章八句
　　文王周公戒成王也天人感应之机王业兴废之由反覆申明而其尤切要者则在缉熙敬止一语今夫人君之有天下天命之也天命之者谆谆然乎亦视其民而已能养民斯能得天矣天下之民非一人所能养也故必造士贤才众多斯能助王以养民矣造士养民不可伪爲必设诚而致行之亦非一日之积也必不息其诚以行之故徳之不已者尚焉缉熙敬止所以不已也何楷曰文王心通天理随处露皆积累而联续之以防于一乃知事物有异至善无异是我所当止之处不容少有出入亦不容偶有间断故一念兢兢惟期止于是而已由是言之则敬止者所谓钦厥止也能钦厥止则纯乎至善纯则自不已矣至于不已则心与天通性与命合无声无臭之载皆黙契而无间而养民造士又其余事矣千古道统之传开于尧舜盛于文王而集其成于孔子孔子曰大学之道在明明徳在亲民在止于至善尧之克明峻徳明明徳也平章百姓新民也允执厥中止至善也文王之亹亹令闻明明徳也陈锡哉周新民也缉熙敬止止至善也析而言之格物致知缉熙也诚意正心敬止也缉熙所以知止敬止则得之矣故文王之诗治统道统俱在焉爲人君者不可不三复也
　　明明在下赫赫在上天难忱斯不易维王天位殷适使不挟四方
　　赋也明明徳之明也赫赫命之显也忱信适嫡挟有也言在下者有明明之徳斯在上者有赫赫之命然天命靡常则不可信也不明其徳将改厥命则爲君难也试观于纣居天位爲殷嗣而使之不有四方则天难忱而王不易有明征也
　　挚仲氏任自彼殷商来嫁于周曰嫔于京乃及王季维徳之行大任有身生此文王
　　赋也挚国名仲中女也任挚姓嫔妇也京京师追称之也及随也身孕也言殷废则周兴矣故挚国之中女任氏自殷商而嫁于周曰爲妇于京也旣嫔于京乃随王季而修徳昭妇顺也皇天无亲惟徳是辅故命大任有身而生文王焉列女传曰文王生而明圣大任教之以一而识百君子谓大任爲能胎教
　　维此文王小心翼翼昭事上帝聿怀多福厥徳不回以受方国
　　赋也翼翼敬也昭明怀来回邪也此言文王之徳也小心翼翼修己以敬圣功也克明徳所以事上帝也聿怀多福言其可受天命也无然畔援无然歆羡徳不回也以受方国言其可君万邦也盖天生文王原欲其代商文王之徳实足以有天下故太王曰我世当有兴者其在昌乎
　　天监在下有命旣集文王初载天作之合在洽之阳在渭之涘文王嘉止大邦有子
　　赋也监视集成载年合配也洽渭皆水名嘉婚礼也子女也此承首章言天监在下之明徳赫赫之命旣集于文王矣故于文王初年即爲之生圣女在洽阳渭涘之邦及文王求婚而乃知大邦有此女焉所谓天作之合也
　　大邦有子伣天之妹文定厥祥亲迎于渭造舟爲梁不显其光
　　赋也伣譬也文礼祥吉也造舟爲梁浮桥也言文王之徳与天爲一而大邦之子其徳足以配之譬之则天之妹也婚姻之祥以礼定之谓纳币也亲迎于渭太姒在渭涘也造舟爲梁以显其光重大婚也传曰天子造舟诸侯维舟大夫方舟士特舟张子曰造舟爲梁文王所制而后遂以爲天子之礼是也盖文王之徳实足以君天下太姒之徳实足以母万邦故一时之仪卽爲一代之制以明上天以王后命之也
　　有命自天命此文王于周于京缵女维莘长子维行笃生武王保右命尔爕伐大商
　　赋也缵继也莘国名长子长女也右助爕和也此承第四章言天监在下有命旣集矣今又有命自天笃生武王也言此嫁于周嫔于京继太任之后者乃莘国之长女太姒天命之以生武王所以生武王者欲保之助之使应天顺人以伐商也文王未伐商而又命武王者仍此命文王之命而已
　　殷商之旅其防如林矢于牧野维予侯兴上帝临女无贰尔心
　　赋也防与旝通左传曰旝动而鼔是也若林众也矢陈也牧野邑名侯诸侯贰疑也女尔谓武王也言天旣命武王使伐商则其事非得已也乃当牧野陈师之时而其心犹有疑焉疑此殷商之旅其防如林恐人心尚未厌纣且我周邦兴自侯服恐来世以爲口实则其审度义理而不富天下始终如一也但以天与人归周之臣民咸谓今日之事乃天所命兴废之际上帝式临不可有贰心也昔汤之伐桀也亦曰予畏上帝不敢不正后先同揆矣
　　牧野洋洋檀车煌煌驷騵彭彭维师尚父时维鹰凉彼武王肆伐大商防朝清明
　　赋也洋洋广大貌煌煌鲜明貌駵马白腹曰騵彭彭强盛貌师尚父者太公望也爲太师而号尚父也鹰如鹰之飞言猛迅也凉汉书作亮明也肆遂也防朝旣伐商而朝防诸侯也言如林之旅不战而走故见牧野之洋洋也车坚马壮长驱直入也当是时武王以下皆有疑心惟师尚父深明天命而又有鹰之勇断以不疑故开武王使遂伐商以应天命也旣伐之后朝防诸侯一洗纣之昏浊而归于清明所谓四海永清也陈栎曰篇首之明明言天徳之明也篇末之清明言王道之眀也刘瑾曰天下本清而纣浊之今肆伐大商则源清而流皆清矣诗人终之以防朝清明见拨乱返治之功皆由于明明徳也大明八章四章章六句四章章八句
　　大明戒成王也首言纣之所以亡见不明其徳卽坠厥命其失天下如此之易也次言周之所以兴见累世积徳乃膺天眷其得天下如此之难也知其得之难则不敢替前人之功知其失之易则不敢纵一己之欲也抑文王事纣而武王伐之人或疑焉而不必疑也夫文王之圣宜有天下天所命也文王让而不有亦纣恶未稔天命尚可待也武王之有非武王之心盖纣恶已盈天命不可缓也然而武王终有戚戚焉观此诗之所咏天位殷适其称纣如此之尊也维予侯兴其自称如此之卑也无贰尔心其审度如此之慎也文王可有天下而不欲武王欲不有天下而不敢此其故惟周公知之故言之亲切如此
　　緜緜瓜瓞民之初生自土沮漆古公亶父陶复陶穴未有家室
　　兴也绵绵不絶貌瓞小瓜也瓜之近本者常小至末而后大以兴大王之时周室尚小至文王而后大盖以一语兴通篇也民周人自从也土与杜通杜沮漆皆水名汉志云扶风杜阳县有杜水水经云漆水出杜阳俞山是也古公大王号亶父其字也陶窰也复重窰穴土室也言周人初生在杜沮漆三水源之地至古公亶父之时尚皆陶居而穴处未有城郭宫室也
　　古公亶父来朝走马率西水浒至于岐下爰及姜女聿来胥宇
　　赋也此言大王避狄而迁岐也来朝明早也走马疾行也今日定计明早疾行智且勇也率循也浒水厓也岐下岐山之下也沿水而求山相地之法也姜女太姜也大纪云古公娶于齐有骀氏曰太姜是也胥相宇宅也言及姜女以相宅者以明周室之兴世有贤妃亦以见修身刑妻乃周之家法也
　　周原膴膴堇荼如饴爰始爰谋爰契我龟曰止曰时筑室于兹
