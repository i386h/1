<!-- { "loadSidebar": true } -->
　　比也菁菁盛也莪萝蒿也中阿阿中也仪礼也此天子视学而燕师儒也菁菁之莪在彼中阿以比凡民之秀来自田间也君子教人者也既见君子而后知其教人也循循善诱使乐之而不以为苦且教之以礼使日用动静之间皆有威仪既兴起其善心又有所持循以进于善则其德日长而至于成如莪之菁菁然盛也
　　菁菁者莪在彼中沚既见君子我心则喜
　　比也莪在沚中资其灌溉以比士在泮宫受其教泽也君子之教人也乐且有仪如此故天子见而喜之喜其能为国家长育人材也
　　菁菁者莪在彼中陵既见君子锡我百朋
　　比也莪出沚而在陵以比选造之士进而在位也君子之善教如此则国家収得人之效故天子喜之以为所以锡我者不啻百朋之多矣
　　泛泛杨舟载沉载浮既见君子我心则休
　　比也杨舟杨木为舟也泛泛无人操之也舟无人操则浮沉莫定以比国无人治则安危未可知也既见君子而収得人之效则国家可以久安长治如杨舟之有浮而无沉矣故天子之心喜而休焉所谓劳于求贤而逸于得人也
　　菁菁者莪四章章四句
　　诗序曰菁菁者莪乐育才也乐师儒之能长育人才也鹿鸣之三鱼丽之三皆所以尊贤也天保以上治内采薇以下治外皆得贤人而用之也顾尊而用之者在朝廷育而教之者在学校学校无才朝廷不可得而用故师儒之选不可以不慎教化之道不可以不明也且夫圣人之教原非以强人也人性皆善故虽下愚不能无道心因其天良而启牖之使油然而不容已则乐之矣因其乐善而辅之以威仪以定其命斯强立而不返矣不乐则苦而不入无仪则学而不固乐且有仪内外交养所由学成于下而治隆于上也将欲成天下之人才者读菁莪之诗其亦可以深长思矣
　　六月栖栖戎车既饬四牡骙骙载是常服玁狁孔炽我是用急王于出征以匡王国
　　赋也栖栖犹皇皇饬整也常服军装炽盛匡正也厉王之居彘也玁狁内侵宣王即位命尹吉甫伐之也朱子曰司马法冬夏不兴师今六月出征者以玁狁势盛事在危急故也朱善曰此所谓兵加于己不得已而应之也
　　比物四骊闲之维则维此六月既成我服我服既成于三十里王于出征以佐天子
　　赋也比齐也物力也比物而得四骊力与色皆齐也闲习则法也习之使合法也我服戎服也三十里一舍也古者吉行日五十里师行日三十里朱子曰戎服既成即日引道不徐不急尽舍而止见应变之速而不失其常度是也以匡王国者都邑震惊宜有以安之以佐天子者四夷不庭当为天子镇抚之也
　　四牡修广其大有颙薄伐玁狁以奏肤公有严有翼共武之服共武之服以定王国
　　赋也修长广大也颙大貌四骊闲则士卒之马也四牡修广将帅之马也薄廹也如肉薄登城之薄玁狁已深入当廹而逐之也肤大公功也严阵翼辅也中军节制而左右军辅之也共与恭同武服军事也三军各敬其事则营垒固而备防周也如此则军威伸于外人心安于内而王国定矣所谓佐天子以匡王国也
　　玁狁匪茹整居焦获侵镐及方至于泾阳织文鸟章白斾央央元戎十乗以先啓行
　　赋也茹度也整久驻也焦获河东地名左传曰许君焦瑕是也镐方河西地名泾阳在渭北织同帜鸟章鸟隼之章前军所建也白斾以帛为斾继旐者也后军所建也央央鲜明貌元戎军之前锋也司马法所谓选锋也言玁狁不自揣度使其大众屯驻焦获以其游兵侵掠镐方至于泾阳大举深入此不可与争锋宜出竒以胜之于是三军结阵不动使前军选锋十乗先行而后军继发玁狁惧我之阻其归路也于是乎侵者还而居者走矣
　　戎车既安如轾如轩四牡既佶既佶且闲薄伐玁狁至于大原文武吉甫万邦为宪
　　赋也玁狁既走则王师不战故戎车安也轾前倾也轩后却也后望如轾前视如轩则车平矣安之至也佶壮貌闲调适也追之而言马闲者缓追也惧之使走而已大原晋阳也至大原而止者不穷追也逐之出境而已其出竒制胜也可谓武其不勤逺略也可谓文文以绥众武以威敌安内攘外之道莫善于此可以为万国之法矣
　　吉甫燕喜既多受祉来归自镐我行永久饮御诸友炰鼈脍鲤侯谁在矣张仲孝友
　　赋也燕天子燕之也祉福也燕而喜之锡予便蕃故多受祉也来归自镐者自镐京而归于尹邑也我行永久归告家人之辞也御进侯维也饮御诸友不忘旧也炰鼈脍鲤不敢侈也诸友皆礼貌之而常在左右者则惟张仲以其孝友也武臣有功则恐其骄常与孝友之人处资其和顺以化其骄心乃可长保其禄位矣前言有功此其善居功也
　　六月六章章八句
　　诗序曰六月宣王北伐也仓卒兴师车坚马良军政修也常服皆载器械备也玁狁炽而我用急兵端不自我始也比物四骊畜牧蕃也闲之维则训练勤也不逾月而服成其才敏也三十里而止舍其神定也好整以暇乃大勇也有严纪律严也有翼阵法善也共武之服临事而惧敬慎不败也鸟章前军白斾后军也中军左右不可轻动前军选锋后军游骑可择便而趋利也元戎十乗用寡也竒兵欲轻赍而疾趋故不可以用众且既谋成不战则不必劳费也以先启行贵神速也间道疾驱以出其背使惊而内顾则不战而走矣有严有翼以正合也元戎先行以竒胜也戎狄内侵利在速战狼奔豕突难与力争故必用老成持重之将勿仓皇以失度勿见小而邀功深沟高垒以老之坚壁清野以困之别出竒兵以挠之截其粮道以饥之捣其巢穴以惧之则不战而走矣既走而追之不急而致其反噬不逺而疲我嘉师所谓不战而屈人也歴观后代御戎之道合乎此则胜反乎此必败然则岂直万邦为宪哉万世为法可也至于有功而骄固由武臣不学亦由所交匪人故以张仲之孝友终焉欲其移孝以为忠移弟以为顺忠顺不失以事其上则善始善终矣后之为将者三复此诗可也
　　薄言采芑于彼新田于此菑亩方叔涖止其车三千师干之试方叔率止乗其四骐四骐翼翼路车有奭簟笰鱼服钩膺鞗革
　　比而赋也宣王之时蛮荆背叛而王命方叔征之也芑苦菜也田一嵗曰菑二嵗曰新田民间采芑或于新田或于菑亩以比天子征师或于内采或于外服也涖临也诸侯兵至而方叔亲阅之也司马法兵车一乗甲士歩卒共百人其车三千法当用三十万人师众干扞试肄也聚众而肄扞御之方训练之也率总统之也吕大临曰涖止布其行阵率止作而用之是也翼翼顺序貌路车戎路也奭赤也簟笰以竹簟为车蔽也钩膺樊缨也鞗革辔首也极言其车马之美见军容之盛也
　　薄言采芑于彼新田于此中乡方叔涖止其车三千旂旐央央方叔率止约軧错衡八鸾玱玱服其命服朱芾斯皇有玱葱珩
　　比而赋也中乡民所居也采芑中乡以比天子用乡遂之民也交龙曰旂左军所建龟蛇曰旐后军所建旂旐央央五军皆启行也约軧以皮束毂也错衡文衡也铃在镳曰鸾马口两旁各一四马故八鸾也三十万众之中而闻鸾声之玱玱行有纪律也命服礼服皇鲜明也葱苍色珩佩首横玉也领兵在道而冠裳佩玉如此以明天子之师有征无战不烦戎服也
　　鴥彼飞隼其飞戾天亦集爰止方叔涖止其车三千师干之试方叔率止钲人伐鼓陈师鞠旅显允方叔伐鼓渊渊振旅阗阗
　　比而赋也隼飞戾天而集于所止之处以比王师逺行而至于所征之地也启行有师干之试阅兵也既至有师干之试威敌也钲铙也伐击也钲人伐鼓互言之也鞠告也将战而誓告之陈师鞠旅亦互文也显明允信也显允方叔者不尚竒诡而昭明信义也伐鼓进兵也渊渊声和也将战而鼓声和者不暴怒也振旅还师也方伐鼔而即振旅者荆蛮迎服也阗阗徐行声也退师有法故依次而不乱也德威所临望风迎服其进不怒其退不慑亦可以想王师之气象而识大将之风规矣
　　蠢尔蛮荆大邦为雠方叔元老克壮其犹方叔率止执讯获丑戎车啴啴啴啴焞焞如霆如雷显允方叔征伐玁狁蛮荆来威
　　赋也蠢尔无知之貌雠敌也齿德俱尊曰元老壮大犹谋也言荆蛮小丑而敢与大邦为敌者以其蠢然无知自谓兵力足与中国抗衡也无以威之虽胜不惧势将复叛故必总大众以临之使知天威之难犯将不战而永服元老之犹所以为壮也其军三千至此始言其故矣执讯执其为首者讯问之获丑获其同谋之丑类也啴啴众也焞焞盛也霆雷车声也旋归之军容不异于初出也又言显允方叔者归功于将也有必胜之将无必胜之兵将若不能兵众适以致乱惟显允之方叔其德固足服人又曾征伐玁狁勲名素着是以敌人怀德畏威望风来服也振旅阗阗至此始言其故矣
　　采芑四章章十二句
　　诗序曰采芑宣王南征也北伐之师用竒用寡元戎十乗寡之至矣南征之师用正用众其车三千众之至矣非不知用众之劳费以为不战而永服则费乃所以为省劳乃所以为逸也顾用寡易用众难以汉高之雄才不过能将十万方叔将三十万众而布阵不乱启行无哗伐鼓则进振旅则退如臂使指则其才可想矣秦之伐楚也王翦欲用六十万人始皇以为怯使李信将二十万伐之出即败衂卒用六十万而后定人以为王翦之竒谋而不知其祖方叔之余智也项籍之战垓下也淮阴侯将三十万众自当之楚兵来而少却楚兵却而复乗指挥如意卒困项王人以为韩信之神勇而不知其歩方叔之后尘也且用寡用众后人效其迹而不能得其心吉甫之用寡也期于不战而走之方叔之用众也期于不战而服之不惟我师无锋镝之苦并敌人亦蒙好生之德此则三代以上之将略而非王翦韩信所能知也晋作三军谋元帅赵衰曰郤縠可其为人也説礼乐而敦诗书敦诗书而可为元师者以为将之道诗书具言之也
　　我车既攻我马既同四牡庞庞驾言徂东
　　赋也攻坚也同齐也毛传曰宗庙齐豪尚纯也戎事齐力尚强也田猎齐足尚疾也庞庞充实也东洛邑也诗序曰宣王能内修政事外攘夷狄复文武之境土修车马备器械复防诸侯于东都因田猎而选车徒焉
　　田车既好四牡孔阜东有甫草驾言行狩
　　赋也田车田猎之车阜大也甫草地名可猎之所也天子诸侯之猎不时则伤农不地则害物甫草行狩言得地也
　　之子于苖选徒嚣嚣建旐设旄搏兽于敖
　　赋也之子有司也苗狩猎之通名选数也嚣嚣其声众也旐以致众故建旐也设旄注旄于旐首也敖山名搏兽校勇也范处义曰易野以车为主故用以选车田车既好是也险野以人为主故用以选徒搏兽于敖是也
　　驾彼四牡四牡奕奕赤芾金舃防同有绎
　　赋也奕奕连络布散之貌金舃赤舃而加金饰也时见曰防殷见曰同绎陈列联属之貌朱善曰诸侯之来朝也来非一方止非一所先后不同逺近各异此其所以连络布散也及其防同也五等各以其爵尊卑有序贵贱有等此其所以陈列联属也亦可想见当时朝防之盛矣
　　决拾既佽弓矢既调射夫既同助我举柴
　　赋也决以骨为之着于右手大指以钩也拾以皮为之着于左臂以遂也佽比也调谓弓之强弱与矢之轻重相得也射夫诸侯之人也同协也柴説文作防谓积禽也言诸侯皆佽决拾调弓矢率其属以助天子恭顺之至也
　　四黄既驾两骖不猗不失其驰舎矢如破
