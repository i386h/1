<!-- { "loadSidebar": true } -->
　　园有棘其实之食心之忧矣聊以行国不知我者谓我士也罔极彼人是哉子曰何其心之忧矣其谁知之其谁知之盖亦勿思
　　兴也棘枣之小者聊且略之辞歌谣之不足则出游于国中以写忧也罔极谓责人无已也
　　园有桃二章章十二句
　　诗序曰园有桃刺时也魏小而偪于晋事有可忧而当国者不知且自以为是也附和者同声是之有知而忧之者且羣起而非之于是无识之人随俗浮沉置是非于不问而可忧之事果无有知之者矣其敝皆由于膜视国政而不与分忧不思故至此也庸臣误国大抵如斯勿思一语辞婉而意深矣
　　陟彼岵兮瞻望父兮父曰嗟予子行役夙夜无已上慎旃哉犹来无止
　　赋也尔雅云山有草木曰岵上犹尚也旃之犹可也朱子曰孝子行役不忘其亲故登山以望其父之所在因想像其父念己之言曰嗟乎我之子行役夙夜勤劳不得止息又祝之曰庶防慎之哉犹可以来归无止于彼而不来也张栻曰述已所以念父之意未若思父所以念己之心为深切也
　　陟彼屺兮瞻望母兮母曰嗟予季行役夙夜无寐上慎旃哉犹来无弃
　　赋也尔雅云山无草木曰屺季少子也无寐不暇眠也吕祖谦曰无弃言无弃母而不归也
　　陟彼冈兮瞻望兄兮兄曰嗟予弟行役夙夜必偕上慎旃哉犹来无死
　　赋也山脊曰冈必偕言与其侪同作同止无独行以犯难也无死言父母俱在无轻生以至于死也陟岵三章章六句
　　诗序曰陟岵孝子行役思念父母也既从王事似不得复顾父母而圣人录陟岵者教天下以中道也夫军旅之际原不可贪生而失之怯亦不必轻生而伤于勇此其道惟在于慎慎之云者详审而断以义也犹来云者原非期以必来也义犹可来乃望其来盖欲其立功而生还非敎以贪生而茍免也采薇之诗曰我行不来义不可来也能致其身乃不辱其亲尽忠亦所以全孝也陟岵之诗曰犹来无死义犹可来也终君之事而复不背亲之恩尽孝正所以全忠也
　　十亩之闲兮桑者闲闲兮行与子还兮
　　赋也十亩之闲所受场圃之地以毓草木者也桑者采桑之人也闲闲逍遥之貌行将还归也朱子曰贤者不乐仕而思与其友归于农圃故其辞如此
　　十亩之外兮桑者泄泄兮行与子逝兮
　　赋也泄泄舒缓之貌逝往也还于十亩之闲者不得志于朝而思归隐也逝于十亩之外者不得安于家而思避世也盖时愈难而志愈远矣
　　十亩之闲二章章三句
　　诗序曰十亩之闲刺时也夫君子之仕也原欲受事以宣劳岂好逸哉乃有时而思逸者非果于忘世也或事权不属欲劳而不得或时势难为徒劳而无功故不得已而羡人之逸也魏国之政史不详载观诗之所咏君子不欲仕于朝而思就桑者之闲闲小人不欲耕于野而往适乐土之得所此其国事尚可问哉宜其为晋所取也
　　坎坎伐檀兮寘之河之干兮河水清且涟猗不稼不穑胡取禾三百廛兮不狩不猎胡瞻尔庭有县貆兮彼君子兮不素餐兮
　　比也坎坎用力伐木之声檀木可为车者寘与置同干厓也水波曰涟猗语辞种之曰稼敛之曰穑胡何也一夫所居曰廛县与悬同貆貉类素空也魏君弃君子而用小人诗人伤之故言坎坎伐檀本以为车而行陆今乃置之河干则无所可用但见河水之清涟而已所谓泌之洋洋可以乐饥者与而在位之小人乃不稼穑而取禾不狩猎而县貆无功而食此胡为乎因言彼伐檀之君子乃真不素餐者而偏不得餐为可惜也黄櫄曰言君子有其功而无其禄小人有其禄而无其功也吕祖谦曰此旁观者之辞若伐檀之君子方陶陶然不改其乐岂较短量长者哉
　　坎坎伐辐兮寘之河之侧兮河水清且直猗不稼不穑胡取禾三百亿兮不狩不猎胡瞻尔庭有县特兮彼君子兮不素食兮
　　比也辐车辐伐檀以为辐也直流而不返也十万曰亿禾秉之数也兽三嵗曰特
　　坎坎伐轮兮寘之河之漘兮河水清且沦猗不稼不穑胡取禾三百囷兮不狩不猎胡瞻尔庭有县鹑兮彼君子兮不素飱兮
　　比也轮车轮伐檀以为轮也水旋成文曰沦囷圆仓也鹑防属熟食曰飱
　　伐檀三章章九句
　　诗序曰伐檀刺贪也昔先王之诏禄也以酬功也禄必当功无功者不得冒焉故朝无幸位而国无废事魏国之政乃至无功而贪者食禄有功而廉者乐饥于是乎亷者益励其防而遁于寛闲寂寞之濵贪者益肆其贪华衣鲜食鱼肉小民而不知止身受者视为固然旁观者乃激而为不平之鸣也夫立国之道首在求贤而次在课吏彼汾沮洳如英如玉而不采其不能求贤可知也河干伐檀不狩不稼而素餐其不能课吏可知也用人如此其何以为国
　　硕防硕防无食我黍三歳贯女莫我肯顾逝将去女适彼乐土乐土乐土爰得我所
　　比也硕大也大防善于窃食故以比贪人也三歳言其久也贯与惯同久而习也顾念逝往乐土赋轻之处也国不重敛则得以安其生故曰得我所也
　　硕防硕防无食我麦三岁贯女莫我肯徳逝将去女适彼乐国乐国乐国爰得我直
　　比也徳恩惠也直伸也其国有道则得以伸其志故曰得我直也
　　硕防硕防无食我苗三歳贯女莫我肯劳逝将去女适彼乐郊乐郊乐郊谁之永号
　　比也食黍食麦犹待其熟也食苗则谷未熟而已征敛矣劳苦也莫我肯劳言不肯以我为苦也永号长呼也催科之声也言适彼乐郊则谁复往而追呼者乎盖厌闻其声以为得免于此即乐也苛政猛于虎信哉
　　硕防三章章八句
　　诗序曰硕防刺重敛也魏之为国地狭而民贫寛以抚之犹惧不竞而乃重敛者未必不因国小起见也国小而介于强大则役繁而赋寡财不足以集事则必至于加赋赋加则民愈贫民贫而赋不减则输纳不前于是乎廹之以追呼威之以敲扑非不知民之苦也而莫肯以为苦者谓民愚且弱虽苦之不至于怨叛不知苦之甚而至于不可受则逝将去之矣敌之来也犹有计可以御之民之去也则无术可以留之至于民去而后知向之重敛乃为敌积也故魏风终于硕防
　　魏风七篇十八章一百二十八句











　　御纂诗义折中卷六
<经部,诗类,御纂诗义折中>
　　钦定四库全书
　　御纂诗义折中卷七
　　唐风一之十
　　唐国名本帝尧旧都周成王以封弟叔虞其俗勤俭质朴忧深思远有尧之遗风焉后改号晋仍谓之唐者从其初也
　　蟋蟀在堂歳聿其莫今我不乐日月其除无已大康职思其居好乐无荒良士瞿瞿
　　赋也蟋蟀虫名歳莫而蟋蟀犹在者盖其种类甚多如促织灶马在暖屋中皆能度冬也除去也大康过于乐也职主也居所处之位也瞿瞿却顾之貌思其居故常内省也朱子曰唐俗勤俭其民终歳劳苦不敢少休及歳晚务闲乃敢相与燕饮为乐然其忧深而思远也故方燕乐而又遽相戒曰不已过于乐乎盍亦顾念其身之所居者使虽好乐而无荒若彼良士之长虑而却顾焉则可以不至于废事也盖其民俗之厚而前圣遗风之远如此
　　蟋蟀在堂歳聿其逝今我不乐日月其迈无已大康职思其外好乐无荒良士蹶蹶
　　赋也逝往也迈去之速也外所居之余也所居之外凡有关于居者皆思之也蹶蹶敏于事也思其外故常勤勉也
　　蟋蟀在堂役车其休今我不乐日月其慆无已大康职思其忧好乐无荒良士休休
　　赋也役车载任器以供役者歳晚则役车休农工毕也慆去而不返也忧意外之患也思居思外思其常也思忧思其变也休休安闲之貌能思忧则无忧矣故休休也
　　蟋蟀三章章八句
　　蟋蟀劝思也人情莫不好乐然患大康而至于荒荒则失业将有忧矣荒则失心并不知其有忧矣故治荒莫若思思者心之职也思欲其详又恐其杂故贵愼也思欲其深又恐其逺故贵近也欲近而愼必先思居居者所处之位也素其位而思则无处不有当为之事不敢杂矣无时不有当尽之功不暇远矣故曰思不出其位也不出位则位之外可不思矣而又思其外者何也外者居之余也一身以外皆人也一室以外皆地也上下四旁之地亲疎远近之人皆念及之而后一室之内可以久处故思其外正所以安其居也如是则有备无患矣然而人之患常出于所备之外茍自谓无患则荒而失心势必荒而失业以至于忧而不救故常恐其有忧而必思之似可以无忧而亦必思之于是乎有终身之忧而无一朝之患矣故曰思深哉其有陶唐氏之遗风乎
　　山有枢隰有榆子有衣裳弗曳弗娄子有车马弗驰弗驱宛其死矣他人是愉
　　兴也枢刺榆也榆白枌也娄亦曳也宛坐见貌愉乐也言山之有枢隰之有榆供人用也今子有衣裳而弗曳娄有车马而弗驰驱夫其不用是欲常保其有也而不知一旦溘逝其所有者乃为他人用矣一生辛苦而他人是愉岂不大愚也哉
　　山有栲隰有杻子有廷内弗洒弗埽子有钟鼓弗鼓弗考宛其死矣他人是保
　　兴也栲山樗也杻檍也考撃也抑之诗曰夙兴夜寐洒埽廷内维民之章关雎之诗曰窈窕淑女钟鼓乐之然则埽廷内而考钟鼓亦政教所关非小节也
　　山有漆隰有栗子有酒食何不日鼓瑟且以喜乐且以永日宛其死矣他人入室
　　兴也易曰需于酒食贞吉礼记曰君子无故不去琴瑟然则酒食琴瑟亦礼乐之大端也朱子曰人多忧则觉日短饮食作乐可以永长此日也
　　山有枢三章章八句
　　山有枢广俭也昔先王之教人勤俭以致富者非徒备物盖将以用之也因所有而善用之则所以厚生者即所以正徳是故曳娄衣裳以章身也驰驱车马以立功也洒埽廷内以行礼也考撃钟鼓以奏乐也酒食可以娱宾琴瑟可以和志喜乐可以陶性永日可以引年此则所谓国奢示俭国俭示礼乃富而教之之实功岂徒曰及时行乐已哉
　　扬之水白石凿凿素衣朱襮从子于沃旣见君子云何不乐
　　比也凿凿巉岩之貌襮领也诸侯之服朱中衣而绣黼领此云素衣朱襮降于诸侯也子指桓叔也沃曲沃也晋昭侯封桓叔于曲沃晋弱而曲沃强故诗人忧之言扬水缓弱而白石巉岩水之力不能转石以比晋之力不能制沃也素衣朱襮始封之服也从子于沃从封之官也旣见君子得预其政也桓叔得大邑已从之而预其政则宜乐矣而若有不乐者何哉自问之词也
　　扬之水白石皓皓素衣朱绣从子于鹄旣见君子云何其忧
　　比也朱绣即朱襮也襮上绣为黼形也鹄曲沃之邑也曲沃为都而又有旁邑见封地之广也忧则更甚于不乐矣
　　扬之水白石我闻有命不敢以告人
　　比也水清石见之貌命桓叔之令也旣见君子故得闻之闻之而不敢告人此则其不乐而忧之故也夫不敢告必有不可告者也不可告而又告人曰不敢告则不啻告之矣严粲曰不敢告人正所以告晋也
　　扬之水三章二章章六句一章四句
