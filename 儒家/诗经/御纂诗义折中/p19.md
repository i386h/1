<!-- { "loadSidebar": true } -->
　　无衣勤王也案此诗当在黄鸟之前康公以后无勤王之事史称襄王出居于郑使人告难于秦晋秦穆公将兵助晋文公纳襄王杀叔带此所谓王于兴师也自平王东迁至于襄王八十余年王室之声灵不及于岐丰西都之民思先王如思高曾也戴时王如戴父母也一旦而奉王命以匡王室其忠爱感奋勃发于心而不容自己千载而下如将见之以如是之民而弃以与秦使秦抚而用焉不以御暴而以之为暴可惜也故周之失计未有如东迁之甚者朱子曰雍州土厚水深其民厚重质直无郑卫骄惰浮靡之习以善导之则易兴起而笃于仁义以猛驱之则其强毅果敢之质亦足以勇战力农而成富强之业非山东诸国之所及也
　　我送舅氏曰至渭阳何以赠之路车乘黄
　　赋也舅氏秦康公之舅晋公子重耳也出亡在外穆公召而纳之时康公为太子送之而作此诗也渭水名秦都雍至渭阳者东行送之于咸阳也路车诸侯之车也乘黄四马皆黄也
　　我送舅氏悠悠我思何以赠之琼瑰玉佩
　　赋也悠悠长也送舅氏而长思者念其母也琼玉名瑰美石也佩玉之制天子纯用玉诸侯以下杂用石渭阳二章章四句
　　诗序曰渭阳康公念母也康公之母晋献公之女也秦穆公纳晋文公康公送之见舅氏如见母焉故悠悠思之也经录渭阳广爱也夫伯叔者父之兄弟也舅氏者母之兄弟也列国之谱牒可考矣非同姓之宗族即异姓之婚姻茍能因爱父之故而爱伯叔因爱母之故而爱甥舅则讲信脩睦兵戎何自起哉观康公以念母而送舅氏遂能使文公入而晋国定文公伯而王室安盖因亲以广爱而其仁普矣故圣人有取焉案无衣当在黄鸟之前此诗又当在无衣之前然则诗之错简亦多矣
　　于我乎夏屋渠渠今也每食无余于嗟乎不承权舆赋也夏大也渠渠深广貌承继也权舆始也穆公好贤居之以大屋渠渠然深广至于康公而礼貌衰矣虽大屋如故而每食无余不能继其始也
　　于我乎每食四簋今也每食不饱于嗟乎不承权舆赋也簋陈食之器易曰二簋可用享每食四簋言其盛也再言不承权舆深叹之也
　　权舆二章章五句
　　诗序曰权舆刺康公也忘先君之旧臣与贤者有始而无终也礼貌旣衰贤人去焉盖自是穆公之伯业衰矣故康公屡败于晋桓景哀悼数世不竞以及厉躁简公出子之不宁皆权舆之诗为之兆也是故国之兴衰以人心卜之而已读小戎无衣之诗人心合而知秦之必大读晨风权舆之诗人心离而知秦之中衰向背之几有如转毂盛衰之应防于桴鼓遍览十五国治乱得失之故亦可以不占验而识妖祥不蓍蔡而定吉凶矣故曰其或继周者虽百世可知也
　　秦风十篇二十七章一百八十一句












　　御纂诗义折中卷七
　　钦定四库全书
　　御纂诗义折中卷八
　　陈风一之十二
　　陈国名在禹贡豫州之域帝舜之后阏父为周陶正武王以元女大姬妻其子满而封于陈与黄帝帝尧之后共为三恪
　　子之汤兮宛丘之上兮洵有情兮而无望兮
　　赋也汤与荡同宛丘地名洵信也望人所瞻仰也陈国无政在位者皆游荡于宛丘之上国人讥之以为虽有情致而无威望也毛曰子大夫也
　　坎其击鼓宛丘之下无冬无夏値其鹭羽
　　赋也坎鼓声値植也鹭鸟名其羽可以为翳舞者之所持也
　　坎其击缶宛丘之道无冬无夏値其鹭翿
　　赋也缶瓦器可以节乐翿翳也徐常吉曰古者春秋敎以礼乐冬夏教以诗书今冬夏値其羽翿则无时而不舞矣此书所谓恒舞也
　　宛丘三章章四句
　　宛丘陈人刺其上也昔胡公之封于陈也武王妻以元女大姬大姬好巫觋之事相沿成俗故在位者多敖游而恒舞夫其游而舞也亦有托而云然以为有情也且谓情之所钟不妨越礼而不知无威仪之节则不足以定命无荘涖之容则不足以观民有情无望非小失也古今才士有文而无行其病皆在于此读宛丘之诗其亦可以自儆也夫
　　东门之枌宛丘之栩子仲之子婆娑其下
　　赋也枌白榆也栩树名子仲氏也子仲之子贵族之子也郑康成曰之子男子也婆娑舞貌何楷曰或舞于东门之枌下或舞于宛丘之栩下明其非一时非一处也
　　谷旦于差南方之原不绩其麻市也婆娑
　　赋也谷善也谷旦良辰也差择也高平曰原范祖禹曰民于善日则择高明之地而荒乐焉是也不绩其麻废女工也市易也彼此交易而舞故曰市也
　　谷旦于逝越以鬷迈视尔如荍贻我握椒
　　赋也逝往越于鬷众迈行也言谷旦往游不暇择地但视人众之处而行焉则游愈勤而志愈荒矣荍荆葵也椒芬芳之物也越以众迈男女会矣于是男悦女曰视尔之貌如荍华然女遂贻以一握之椒而通情好也此与郑之采兰赠芍同俗故诗人叙其事而丑之也
　　东门之枌三章章四句
　　诗序曰东门之枌疾乱也疾其嬉游而至于淫乱也昔先王之敎民也君子勤礼小人尽力曰民生在勤勤则不匮又曰民劳则思思则善心生逸则淫淫则忘善忘善则恶心生今陈之俗恒舞酣歌在民上者无冬夏而値其鹭羽其下化之越鬷迈而市也婆娑则是上不勤礼而下不尽力也有男不耕孰授之食有女不绩孰授之衣女游而冶必至诲淫男惰而贫或至为盗是不勤致匮忘善而恶心生也立国如此何以长世君子是以知陈之先亡也
　　衡门之下可以栖迟泌之洋洋可以乐饥
　　赋也衡门横木以为门也栖迟止息也泌水名洋洋流动之貌朱子曰此隐居自乐而无求者之词言衡门虽浅陋而亦可以游息泌水虽不可饱然亦可以玩乐而忘饥也
　　岂其食鱼必河之鲂岂其取妻必齐之姜
　　赋也姜齐姓饮食男女人之大欲存焉故以食鱼取妻概其余也
　　岂其食鱼必河之鲤岂其取妻必宋之子
　　赋也子宋姓岂其必者有亦不却无亦不求志有在而不暇及乎此也
　　衡门三章章四句
　　衡门守道也人之有欲也皆期其必得必欲得而不得于是乎目前之境皆以为不可不知境不同而道同得其所以处之之道则境无不可而道外之物皆可以不必是故衡门泌水人所难安而心以为可则可矣道固无不在也鲂鲤姜子人之所欲而心以为不必则果不必矣于道无加损也此则所谓素位而行不愿乎外者与可以无入而不得矣君子哉
　　东门之池可以沤麻彼美淑姬可与晤歌
　　兴也沤渐渍也郑康成曰于池中柔麻使可缉绩以作衣服兴贤女能柔顺君子成其德教也晤犹对也言淑姬贤女君子宜与晤对咏歌相切化也
　　东门之池可以沤纻彼美淑姬可与晤语
　　兴也纻麻属答述曰语晤语者迭为问对相辨论也
　　东门之池可以沤菅彼美淑姬可与晤言
　　兴也菅草名可以为索自述曰言晤言者各陈已意互证明也
　　东门之池三章章四句
　　东门之池思贤妃也人君之德以养而成非一日之积也陈之为国旧矣太姬之初已有巫风继世之君必有恒舞于宫酣歌于室者以为非此无可与娯也诤臣直言谓宜不迩声色则格而不入矣诗人思有以易之以为诚得贤媛相晤与歌与言如池水之沤麻渐渍而不觉久而化焉则自知巫觋之纷若不如淑姬之幽闲庶几以琴瑟之静好易羽翿之婆娑矣然而岂易得哉此关雎之君子所由寤寐思淑女也
　　东门之杨其叶牂牂昏以为期明星煌煌
　　赋也牂牂盛貌煌煌大明也此与人有约而不信也东门之杨所约之地也昏以为期所约之时也如期俟之至于明星已出而不来是失信而爽约也
　　东门之杨其叶肺肺昏以为期明星晢晢
　　赋也肺肺密貌晢晢小明也将晓则星光微矣东门之杨二章章四句
　　东门之杨刺无信也人之生也信义为大以义相约加之以信久要不忘所以为成人也世之衰也人弃信而忍于作伪离骚云曰黄昏以为期兮羗中道而改路亦犹是矣人情反覆可胜叹哉故君子之与人约也必审其所约之事必择其与约之人思其终也思其复也思其反也诚愼之也
　　墓门有棘斧以斯之夫也不良国人知之知而不已谁昔然矣
　　比也棘恶木斯析也夫谓陈佗也已去也谁昔犹畴昔也陈佗欲俟桓公之卒而作乱是墓门之棘也墓门有棘则宜斧以斯之乃佗之阴谋国人皆知而卒不能去盖自畴昔已然非一日之积矣追咎桓公也
　　墓门有梅有鸮萃止夫也不良歌以讯之讯予不顾顚倒思予
　　比也梅美木鸮恶鸟讯告也苏辙曰墓门有梅而鸮集之梅虽美将得全乎以比桓公虽有太子免以为后而佗在焉欲其无危不可得也歌以讯之告桓公也告之而不顾至于颠倒而后思予则已晚矣其后佗果杀免也则诗人之先见为不可及矣
　　墓门二章章六句
　　诗序曰墓门刺陈佗也左传隐公七年陈五父如郑涖盟防如忘泄伯曰五父必不免不頼盟矣是佗之不良国人知之邻国亦知之而陈侯不知不明也知而不已不断也不明不断何以定乱是故歌以讯之望其明也斧以斯之望其断也
　　防有鹊巢卭有防苕谁侜予美心焉忉忉
　　比也防堤也卭丘也防美也苕草名好生下隰侜诳也忉忉忧也鹊巢于大树防以止水安有鹊巢苕生于下湿卭乃高丘焉有旨苕今皆谓有之以比谗人驾为无实之词以欺人所谓侜也谁如此以侜予心之所美使我忉忉忧之也
　　中唐有甓卭有旨鹝谁侜予美心焉惕惕
　　比也唐庙中路名甓瓴甋也俗谓之砖鹝小草杂色如绶惕惕惧也上章言以无为有此言似乎有之而实罗织其事也欧阳修曰中唐有甓非一甓也以积累而成路防鹝绶草杂众色以成文犹多言交织以成惑是也其侜更巧故忧之甚而至于惧也
　　防有鹊巢二章章四句
　　诗序曰防有鹊巢忧谗贼也夫谗贼亦多术矣防巢卭苕本无其事而妄谓有之所谓诪张为幻也唐甓卭鹝集众小事而遂张大之所谓萋菲成锦也家国之际谗言一兴变故百出诚可畏也书曰无稽之言勿听谓人之多言茍非确有证据概断之以勿听则谗贼止矣
　　月出皎兮佼人僚兮舒窈纠兮劳心悄兮
　　赋也皎眀也佼羙也佼人谓夏姬也僚好貌舒夏徴舒也古人二名间有截用一字者如晋重耳谓之重乐王鲋谓之鲋仲孙何忌经谓之忌是也陈灵公与孔寕仪行父淫于夏氏夏姬之子徴舒耻之故弑灵公此诗言当月出之时灵公悦夏姬之佼好而其子徴舒幽窈纠结势必为乱故中心忧劳又悄然而不敢言也
　　月出皓兮佼人懰兮舒懮受兮劳心慅兮
　　赋也皓月光白也懰羙而清也懮受忧思而忍受也慅烦乱也悄然不言而中心烦乱不知所为也
　　月出照兮佼人燎兮舒夭绍兮劳心惨兮
　　赋也照月光照人面也燎人面亦有光也夭矫变绍纠惨哀痛也言其忧思而忍受者今夭变而纠则祸发甚速故烦乱者至于哀痛知灵公之必不免也
　　月出三章章四句
　　月出忧灵公也淫之为祸烈矣淫人之女如其父何淫人之妻如其夫何淫人之母如其子何当其月皎人僚色授魂予之时而环伺而欲刄之者已不可胜计矣圣人录月出使淫乱之人知懽爱愈甚则祸机愈烈庶几有畏而中止非徒播灵公之恶于众也
　　胡为乎株林从夏南匪适株林从夏南
　　赋也株林夏氏之邑也夏南徴舒之字也朱子曰灵公淫于夏氏朝夕而往其民相与语曰君胡为乎株林乎曰从夏南耳然则非适株林也特以从夏南故耳盖淫乎夏姬不可言也故以从其子言之诗人之忠厚如此
