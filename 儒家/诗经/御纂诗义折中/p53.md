<!-- { "loadSidebar": true } -->
　　文王既勤止我应受之敷时绎思我徂维求定时周之命于绎思
　　赋也勤劳也应当敷布时是也绎继续之也徂往也于叹词言文王之勤劳天下至矣我承其后受命而为天子应思所以继其勤且布是继续之思于天下不徒有其心兼有其政也盖上天之命前人开之后人定之乃可以永保其受之我自今以往惟求所以定是周之命者则继续文王之思不可一日而忘也赉一章六句
　　赉大武三成之乐歌也承武酌而为言允文文王克开厥后所谓文王既勤止也我应受之与嗣武受之我龙受之同也既已受之则当定之所以定之者惟有绎思文王而已中庸曰夫孝者善继人之志善述人之事者也绎之所以述其事思之所以继其志继志则承文之徳述事则敷文之功再言绎思以为舎此无以为定命之道也此楚子所谓保大定功者也
　　于皇时周陟其髙山嶞山乔岳允犹翕河敷天之下裒时之对时周之命
　　赋也皇大时是陟升也嶞山之相连者乔山之特起者允实也犹与由同翕合也敷普裒聚对向也言大哉周之有天下也尝因名山升中于天陟其巅而望之见相连之小山特起之大岳由于地中之大河合于大河之小水普天之下山峙水流诸侯之国于其间者莫不环共内向以对于天子此有周之受命所以为独隆也
　　般一章七句
　　般大武四成之乐歌也史称武王忧天保之未定谓周公曰我南望三涂北望岳鄙顾瞻有河粤瞻伊雒毋逺天室营周居于洛邑此武王经营天下之志而周公成之故于庙中特及之也酌赉桓般名篇之义未详乐记曰夫武始而北出再成而灭商三成而南四成而南国是疆五成而分周公左召公右六成复缀以崇天子武之遏刘耆定期望之词也所谓始而北出也酌之是用大介已然之词也所谓再成而灭商也赉之徂维求定南还于周以安民也所谓三成而南也般之岳河裒对所谓南国是疆也五成之歌今无之矣桓则六成也羙其徳曰于昭于天尊其位曰皇以闲之复缀以崇天子之词也
　　闵予小子之什十一篇一百三十六句

　　御纂诗义折中卷十九
　　钦定四库全书
　　御纂诗义折中卷二十
　　鲁颂四之四
　　鲁在禹贡徐州之域成王以封周公长子伯禽其诗四篇皆乐歌也故列于颂
　　駉駉牡马在坰之野薄言駉者有驈有皇有骊有黄以车彭彭思无疆思马斯臧
　　赋也駉説文云牧马苑也駉駉非一苑也毛曰诸侯六闲马四种有良马有戎马有田马有驽马是也坰地名坰之野牧所也左曰凡马日中而出日中而入是也骊马白□曰驈黄白曰皇纯黑曰骊黄骍曰黄彭彭盛貌无疆思之广也臧善也言在坰之马毛色美备驾车壮盛所以如此者由于人君之心思虑广逺无有疆域之限是以偶一思及于马而马遂臧焉盖以仁心获天眷不止牧马一事已也
　　駉駉牡马在坰之野薄言駉者有骓有駓有骍有骐以车伾伾思无期思马斯才
　　赋也苍白杂曰骓黄白杂曰駓赤黄曰骍青黑曰骐伾伾有力貌无期久而不止也才材力也孔颖达曰首章言良马朝祀所乘故云彭彭有容也此章言戎马戎马贵力故云伾伾有力也
　　駉駉牡马在坰之野薄言駉者有驒有骆有駵有雒以车绎绎思无斁思马斯作
　　赋也青骊白鳞曰驒白马黒鬛曰骆赤身黑鬛曰駵黑身白鬛曰骆绎绎不絶貌无斁深而不厌也作奋起也孔颖达曰此章言田马田猎尚疾故言绎绎善走也
　　駉駉牡马在坰之野薄言駉者有骃有騢有驔有鱼以车祛袪思无邪思马斯徂
　　赋也隂白杂曰骃彤白杂曰騢豪骭白曰驔两目白曰鱼祛袪健貌无邪思之正也徂行也常行而不疲也孔頴达曰此章言驽马主给官役故曰祛袪强健也
　　駉四章章八句
　　駉考牧而祭马神也定中之诗曰秉心塞渊騋牝三千彼劝畜牧故兼言牝此阅军实故専言牡也其言秉心犹駉之思也塞者无邪之诚渊则兼有无疆无期无斁之义焉言马政而及于思者探其本也国政之盛衰皆本于君心心不能无思而患其有邪一涉于邪则广而愈荒久而愈迷深而愈凿故贵无邪也以无疆无期无斁之思而一归于无邪则専精以思理将睿可作圣且神与天通矣新气化而育庶物皆本于此焉耕稼而五糓茂牧养而六畜蕃思中之一端也孔子曰诗三百一言以蔽之曰思无邪盖以三百篇中事无所不有义无所不备而原所由作皆本于忠厚正大之心使读之者感发其兴观羣怨之思油然自得其性情之正由是以行于人伦而达于庶事则家道以之兴盛国运以之昌隆此实圣人删诗之本意駉之一言果足以蔽之也
　　有駜有駜駜彼乘黄夙夜在公在公明明振振鹭鹭于下鼓咽咽醉言舞于胥乐兮
　　赋而兴也駜马肥健貌重言有駜非一马也乗黄来燕者所乘也公燕所也明明礼文辨治也振振羣起貌天子辟廱诸侯泮宫皆有水泽故鹭集焉因所见以起兴也于下翔集以兴舞也咽咽鼓节也胥相也乐民之乐民亦乐其乐是相乐也
　　有駜有駜駜彼乘牡夙夜在公在公饮酒振振鹭鹭于飞鼓咽咽醉言归于胥乐兮
　　赋而兴也乘牡马皆牡也防饮者不乘牝也言饮酒重在酒也劳农以酒养老亦以酒也于飞将去以兴归也不醉无归所以尽懽也醉而言归所以成礼也
　　有駜有駜駜彼乘駽夙夜在公在公载燕自今以始嵗其有君子有谷诒孙子于胥乐兮
　　赋也青骊曰駽载燕言饮酒之礼与燕同也自今以始祝之也年丰而后蜡祭故祝自今嵗为始嵗嵗皆有年也饮酒所以养老故祝有齿徳者皆有善道以遗子孙也愿天常锡丰年愿人常行善道亦可谓善颂善祷矣
　　有駜三章章九句
　　有駜蜡而饮酒也孟冬蜡祭劳农以休息之乃饮酒于序以养老焉礼运曰仲尼与于蜡賔则蜡而饮酒鲁固行之矣杂记曰子贡观于蜡孔子曰赐也乐乎对曰一国之人皆若狂赐未知其乐孔子曰百日之蜡一日之泽非尔所知也盖谓民终嵗勤动一日饮酒所以弛其劳也而行礼奏乐尊爵养老弛而未尝不张有文武之遗意焉有駜之诗其知之矣鼓舞胥乐极饮酒之欢而始于在公明明终于谷贻子孙酒以行礼未尝继以淫也好乐无荒故圣人有取焉
　　思乐泮水薄采其芹鲁侯戾止言观其旂其旂笩笩鸾声哕哕无小无大从公于迈
　　兴而比也泮水泮宫之水也天子之学曰辟廱水周环如璧诸侯之学东西南三面有水形如半璧故曰泮也芹水菜也泮水采芹因所见以起兴抑以比鲁侯之兴学育材取而用之也戾至也观其旂望之也笩笩飞貌哕哕声和也小谓童子大成人者也举国之人不论小大皆从公而往焉盖喜公之视学而乐闻其教也
　　思乐泮水薄采其藻鲁侯戾止其马蹻蹻其马蹻蹻其音昭昭载色载笑匪怒伊教
　　兴而比也藻文草也蹻蹻盛貌其音言也昭昭详眀也载色温其容也载笑和其声也温厚和平不怒而明教之所谓循循善诱也书曰敬敷五教在寛此之谓也
　　思乐泮水薄采其茆鲁侯戾止在泮饮酒既饮防酒永锡难老顺彼长道屈此羣丑
　　兴而比也茆莼菜也在泮饮酒养老也礼记曰天子视学适东序释奠于先老遂设三老五更羣老之席位焉天子如是诸侯可知也永锡难老祝老者使夀考也长道犹大道也羣丑谓淮夷也既饮酒之后与老者谋之将顺大道以伐淮夷也王制云天子将出征受成于学此之谓也
　　穆穆鲁侯敬明其徳敬慎威仪维民之则允文允武昭假烈祖靡有不孝自求伊祜
　　赋也允信昭眀假至祜福也言此穆穆之鲁侯既敬于内以自眀其徳矣又敬于外以慎威仪所以为民则也教士养老信能文矣屈此羣丑又能武焉文王武王鲁侯之祖也今允文可至于文王允武可至于武王格烈祖即所以孝周公也靡有不格则靡有不孝而文敷教化武振威灵其福皆自求之矣
　　眀眀鲁侯克眀其徳既作泮宫淮夷攸服矫矫虎臣在泮献馘淑问如臯陶在泮献囚
　　赋也眀眀即穆穆之着见也允文允武果能眀其徳矣徳明则教化兴而逺人慕故既作泮宫而淮夷攸服也矫矫强貌馘杀而取其耳也淑善问讯也囚所虏获者王制云出征执有罪反释奠于学以讯馘告是也孔頴达曰馘者不服而杀之也故使武臣如虎者献之囚者已服之人当受辞而断其狱故使善讯如臯陶者献之司马光曰受成献馘皆在学者欲其先礼义而后勇力也
　　济济多士克广徳心桓桓于征狄彼东南烝烝皇皇不吴不不告于讻在泮献功
　　赋也广推而大之也徳心善意也狄与逖通东南谓淮夷也烝烝光明也皇皇正大也吴諠哗矜躁讻争讼也言鲁侯克明其徳以服淮夷将帅之臣皆能推广鲁侯以徳服人之心故桓桓于征但使之逺处东南勿犯中国而已不穷兵而黩武也功成之后其心光眀其事正大不諠哗不矜躁从未有争功兴讼以告于鲁侯者第见其济济然羣在泮宫而各献其功盖其从公于迈受教有素故如此也
　　角弓其觩束矢其搜戎车孔博徒御无斁既克淮夷孔淑不逆式固尔犹淮夷卒获
　　赋也觩弓弛貌搜矢多貌斁懈也固坚获得也上章言将帅此章言士卒也成功而归弓弛而不张矢束而不用戎车甚博道寛而无阻也徒御不懈守法而勤事也士卒凯还胜而不骄淮夷既克亦化于善而不敢违逆此皆因在学受成有善谋而能固守之是以淮夷之心终为我得所谓顺彼长道屈此羣丑也
　　翩彼飞鸮集于泮林食我桑黮懐我好音憬彼淮夷来献其琛元龟象齿大赂南金
　　比也鸮恶声之鸟也黮桑实也鸮食之则声变孔頴达曰恶声之鸟食桑椹而变音以比不善之人感恩徳而从化是也憬悟也龟尺二寸曰元龟赂遗也南金荆之金也言鸱鸮鸟也尚能变音淮夷人也岂不从化前之为逆是其迷也今之来服则其悟也悟而改过是以献琛输诚而乐中国之教化亦如飞鸮之集泮林食桑黮而懐好音也
　　泮水八章章八句
　　泮水颂伯禽也明堂位云米廪有虞氏之庠也序夏后氏之序也瞽宗殷学也頖宫周学也盖泮宫作于始封之日也费誓曰徂兹淮夷徐戎并兴书序曰鲁侯伯禽宅曲阜徐夷并兴东郊不开作费誓今此诗曰既作泮宫淮夷攸服是作泮征淮后先继举其为伯禽之诗无疑也泮宫之作教士而已释奠养老亦所以教士也讯囚献功于教士无与而亦于学者清兵刑之原也当其无事固以匪怒伊教者昭训士之徳音及其有事即以匪怒伊教者为屈敌之长道故淮徐并兴而惟敬眀其徳以格烈祖惟克明其徳以服逺人一时任事之臣桓桓于征者克广徳心矫矫献功者皆崇徳让至于孔淑不逆之后淮夷亦易恶而从善泮水之化逺矣
　　閟宫有侐实实枚枚赫赫姜嫄其徳不回上帝是依无灾无害弥月不迟是生后稷降之百福黍稷重穋稙稺菽麦奄有下国俾民稼穑有稷有黍有稻有秬奄有下土缵禹之绪
　　赋也閟深也宫庙也閟宫者禖宫也毛曰孟仲子云是禖宫也姜嫄祈子之所也侐清静也实实巩固枚枚砻宻也回邪也依眷顾也先种曰稙后种曰稺奄有下国封于邰也奄有下土尽地利也禹平水土稷继播谷故曰缵禹之绪也
　　后稷之孙实维大王居岐之阳实始翦商至于文武缵大王之绪致天之届于牧之野无贰无虞上帝临女敦商之旅克咸厥功王曰叔父建尔元子俾侯于鲁大启尔宇为周室辅
