<!-- { "loadSidebar": true } -->
　　迨天之未隂雨彻彼桑土绸缪牖戸今女下民或敢侮予
　　比也迨及彻取也土与杜通桑根也绸缪纒绵之意牖巢之通气处戸其出入处也下民巢下之人也言室之毁多由于隂雨设能于未雨之前取桑根以固牖戸则人孰得而毁之以比武庚叛乱将毁王室望成王于未毁之先君臣同心以图国政则内疑既释外患自消三监虽叛无能为也
　　予手拮据予所捋荼予所蓄租予口卒瘏曰予未有室家
　　比也拮据以爪挶草也捋取荼萑苕也蓄积租粟卒尽瘏病也蘓辙曰以手捋荼则至于拮据以口蓄租则至于卒瘏予所以勤劳病瘁而不辞者以予未有室家故也辅广曰当时流言必以周公平日勤劳皆为已谋非为王室故公言此以释成王之疑非自夸其功也
　　予羽谯谯予尾翛翛予室翘翘风雨所漂摇予维音哓哓
　　比也谯谯杀也翛翛敝也翘翘危也哓哓急也朱子曰羽杀尾敝以成其室而未定也风雨又从而漂摇之则其哀鸣安得而不急哉以比已既劳瘁王室又未安而多难乗之则其作诗以喻王亦不得不汲汲也
　　鸱鸮四章章五句
　　诗序曰鸱鸮周公救乱也成王冲龄践祚未知周公之心三监皆叛流言四起王室之危如巢将覆矣夫肉必先腐也而后虫生之人必先疑也而后防入之羣叔流言亦乗成王之危疑而起设王之疑不释则周之为周未可知也故鸱鸮之诗忧外侮之意少而弭内患之意多盖所以启牖王心救乱之所由生也刘瑾曰公以贵戚大臣独柄国政宗社安危系于一身成王既惑于流言故自言其功而不为夸谓王室为予室而不为嫌其哓哓之音皆出于忠爱之诚惟欲悟王心而安王室并非为一已之祸福计也
　　我徂东山慆慆不归我来自东零雨其我东曰归我心西悲制彼裳衣勿士行枚蜎蜎者蠋烝在桑野敦彼独宿亦在车下
　　赋也东山所征之地也慆慆久也零落也蒙雨貌裳衣平居之服也士事也枚如箸军士所啣以止语者蠋桑虫也烝发语词敦独处不移之貌周公东征三年而归作此诗以劳归士故代之言曰我徂东山久而不归既已劳矣幸而得归中途遇雨则又苦也东归宜喜而心西悲者军务未毕不暇内顾既得生还则思家念切也衣履敝垢爰制归装新着冠裳不事战阵矣盖行间之苦身亲尝之故愿勿复为此也旋车言迈经歴田间见蠋之在桑野悲人之在车下覩物伤懐也古者用车战行载衣粮止为营卫故从军之士以车为家玩独宿车下之词而生还之喜离家之悲三年从军之况瘁长途露处之萧条皆如绘矣
　　我徂东山慆慆不归我来自东零雨其蒙果臝之实亦施于宇伊威在室蟏蛸在戸町畽鹿场熠燿宵行亦可畏也伊可懐也
　　赋也章首四句备述往来之苦故重言之以见感念之深也果臝栝楼也施蔓延也果臝野生今施于宇者室久无人闲寂如野故蔓草旅生也伊威防妇也室不扫则有之蟏蛸小蜘蛛也戸无人出入则结网当之町畽舍旁隙地也无人艺种故鹿以为场熠燿萤火也院落无人则终夜羣飞也田间茅屋荒芜幽隂亦可畏矣乃不畏而懐之者生长于斯虽极敝陋常萦梦想也此皆其雨中车下夜阑不寐悬想之境盖军士在外神游于其家而有如目覩圣人在上神通于其心而有如身受非周公其孰能之
　　我徂东山慆慆不归我来自东零雨其蒙鹳鸣于垤妇叹于室洒埽穹窒我征聿至有敦苦烝在栗薪自我不见于今三年
　　赋也鹳水鸟垤蚁封也穹窒见七月天将隂雨穴虫先知故蚁出垤而鹳就食之遂鸣于其上也行人遇雨其苦尤甚故鹳鸣于垤则妇叹于室忧其夫之未至而遇雨也洒埽庭内穹窒墙垣冀其夫之将至而接待也冀其至忧其不至而我行忽至则其喜可知也行人初至覩物伤懐因见苦系于栗薪之上而曰自我之不见此于今已三年矣夫苦栗薪皆防物也尚且感叹如此则父母妻子之团聚喜其见而悲其久不见者又当何如也
　　我徂东山慆慆不归我来自东零雨其蒙仓庚于飞熠燿其羽之子于归皇驳其马亲结其缡九十其仪其新孔嘉其旧如之何
　　赋也仓庚飞婚姻时也熠燿鲜明也人心喜则物有光辉也黄白曰皇駵白曰驳夸其马也悦其人则马亦可爱也缡妇人之帨也母戒女而为之施衿结帨也筐篚之仪或九或十言其多也此皆新婚之礼也男女及时各遂其愿其新婚者固甚羙矣其旧有室家者逺归而聚首喜庆又当何如也离别之忧上亦忧其忧懽防之乐上亦乐其乐所谓惟君子为能通天下之志也
　　东山四章章十二句
　　东山劳归士也诗序曰一章言其完也二章言其思也三章言室家之望汝也四章乐男女之得及时也君子之于人序其情而闵其劳所以説也説以使民民忘其劳其惟东山乎朱子曰完谓全师而归无锋镝之苦思谓未至而思有凄怆之懐至于室家望汝男女及时亦皆其心之所愿而不敢言者上之人乃先其未发而歌咏以劳苦之则其懽忻感激之情为何如哉盖古之劳诗皆如此其上下之际情志交孚虽家人父子之相语无以过之此其所以维持巩固数十百年而无一旦土崩之患也
　　既破我斧又缺我斨周公东征四国是皇哀我人斯亦孔之将
　　赋也隋銎曰斧方銎曰斨樵苏之用也四国四方之国也皇匡也将大也周公东征三年而归军士谅其心而不怨也故作此诗言斧破斨缺劳亦甚矣然周公非为已也盖将使四方皆归于正则其哀我人也亦大矣朱善曰戮一人而天下服则向之不正者复反于正矣正四国即所以哀我人也苏辙曰使周公洁身而退以避二叔之难则其乱将及于四方如是而周公亦清矣然未免于小也惟不嫌于自救哀斯人之不治诛管蔡以正四方而后可以为大也
　　既破我斧又缺我锜周公东征四国是吪哀我人斯亦孔之嘉
　　赋也锜斧属吪化也皇者正其事吪则化其心也嘉有礼也以礼化之也
　　既破我斧又缺我銶周公东征四国是遒哀我人斯亦孔之休
　　赋也銶木属严粲曰不言弓矢戈矛而专言斧斨者东征之役不尚杀戮若除道樵苏则斧斨之用为多也遒聚而固之也既已化之又固结之使不变也休息也化而固之则兵可不用矣故曰休也
　　破斧三章章六句
　　诗序曰破斧羙周公也朱子曰管蔡流言以谤周公而公以六军之众往而征之使其心一有出于自私而不在于天下则抚之虽勤劳之虽至而从役之士岂能不怨也哉今观此诗固足以见周公之心大公至正天下信其无一毫自爱之私抑又以见当是之时虽披坚执锐之人亦皆能以周公之心为心而不自为一身一家之计盖亦莫非圣人之徒也学者于此熟玩而有得焉则其心正大而天地之情真可见矣
　　伐柯如何匪斧不克取妻如何匪媒不得
　　比也柯斧柄也克能也媒通二姓之言者也管蔡启商以间王室欲定管蔡之乱此如伐柯裁不材之木也欲和庶殷之心此如娶妻合二姓之好也伐柯则匪斧不克此戡乱必用兵也取妻则匪媒不得比合好必用礼也
　　伐柯伐柯其则不逺我觏之子笾豆有践
　　比也则法也我东人自谓也之子谓周公也笾竹器豆木器践行列整齐之貌言伐柯者必执柯以伐之彼柯长短之则在此柯耳是合伐与则为一物也周公之东本以兵来而举动一凖于礼故东人之觏周公者不见其干戈之维而但见其笾豆之有践是合兵与礼为一事也盖周公虽以兵振其威而实以礼行其教故东人之畏其威者固众而服其教者尤深是陈师鞠旅之中即有过化存神之道也
　　伐柯二章章四句
　　诗序曰伐柯羙周公也不尚兵而以礼为则也卫灵公问陈于孔子孔子对曰爼豆之事则尝闻之矣军旅之事未之学也夫非孔子之果未学也以为安上治民莫善于礼以礼为国则军旅可不用也是故以礼止乱可以去兵不得已而用兵兵亦有礼果能以礼行兵则徳威惟畏不战而屈人矣孔子学爼豆于军旅之先以礼止兵也周公践笾豆于军旅之际以礼行兵也故曰先圣后圣其揆一也
　　九罭之鱼鳟鲂我觏之子衮衣绣裳
　　兴也九罭九囊之网也鳟鲂皆鱼之羙者衮衣上公之服绘山龙雉火宗彛于衣绣藻采黼黻于裳也言布九罭之网而能获鳟鲂是渔人之幸也因三监之叛而得觏周公是东人之幸也极言衣裳之羙者徳与服称爱其人并爱其服也
　　鸿飞遵渚公归无所于女信处
　　兴也遵循也渚小洲也鸿依水草故以遵渚为得所也女东人相谓也再宿曰信成王以礼迎周公东人知其将归也故相谓曰鸿飞则遵渚矣公归岂无所乎今特于女信处而已
　　鸿飞遵陆公归不复于女信宿
　　兴也高平曰陆鸿离渚而遵陆将北向也季本曰雁北向则经时不复矣言周公归将留相王室而不复来东也
　　是以有衮衣兮无以我公归兮无使我心悲兮
　　赋也朱子曰承上二章言周公信处信宿于此是以东方有此衮衣之人愿其且留于此无遽迎公以归归则将不复来而使我心悲也
　　九罭四章一章四句三章章三句
　　九罭留周公也夫东方非公久居之处也东人非不知之而又心悲者则其情有所不能已也圣人之于人也徳化有以动其性礼教有以服其心先得其所同然故人见而莫不悦之亦不能言其所以然也后世循吏所居民爱所去民思亦何以异此
　　狼跋其胡载防其尾公孙硕肤赤舃几几
　　比也跋躐也胡颔下肉载则防跲也孙让硕大肤功也赤舃朱履也几几安重之貌狼性奸贪前高其胡以张望则后挟其尾以助力以比管蔡欲窥伺神器乃挟武庚以为助也公因此被谤让其大功避居东方亦危疑之至矣而赤舃仍几几然不改其安重之度也以赤舃为言者人心有感足容易动惧则丧屦喜则折屐故观赤舄之几几而宠辱不惊可知也
　　狼防其尾载跋其胡公孙硕肤徳音不瑕
　　比也徳音令闻瑕疵也言狼既防尾以得力则益跋胡以进取以比管蔡既得商奄之助则愈起跋扈之心乃流言四起而公之令闻卒未尝少有所损盖盛徳之至而天下皆信之也程子曰周公之处已也防防然存恭畏之心其存诚也荡荡然无顾虑之意所以不失其圣而徳音不瑕也
　　狼跋二章章四句
　　诗序曰狼跋羙周公也处变而不失其常也范处义曰凡有欲之类莫不可制惟圣人无欲故天地万物不能易也富贵贫贱死生如寒暑昼夜相代乎前吾岂有二其心乎哉亦顺受之而已周公逺则四国流言近则成王未知而赤舄几几不改其度非元圣其孰能若是乎
　　豳风七篇二十七章二百三句
　　程元问于文中子曰敢问豳风何风也曰变风也曰周公之际亦有变乎曰成王疑周公则风遂变矣非周公至诚其孰能正之哉故终之以豳风言变之可正也变而克正危而克扶始终不失其本其惟周公乎系之豳逺矣哉





　　御纂诗义折中卷九
<经部,诗类,御纂诗义折中>
　　钦定四库全书
　　御纂诗义折中卷十
　　小雅二
　　诗序曰雅者正也言王政之所由废兴也政有大小故有小雅焉有大雅焉
　　鹿鸣之什二之一
　　朱子曰雅颂无诸国别故以十篇为一卷而谓之什犹军法以十人为什也
　　呦呦鹿鸣食野之苹我有嘉宾鼔瑟吹笙吹笙鼓簧承筐是将人之好我示我周行
