<!-- { "loadSidebar": true } -->
　　赋也氐本也均钧也朱子曰均当从金所谓如泥之在钧者是也维持毗辅吊忧空穷师众也言尹氏者大师也大师上公政之本也国之枢也所以维持四方者也所以辅天子使之不危导万民使之不迷者也是宜敬天之怒是宜悯人之穷纵不能上忧天变亦不宜覩斯民之穷苦而又困乏之也
　　弗躬弗亲庶民弗信弗问弗仕勿罔君子式夷式已无小人殆姻亚则无膴仕
　　赋也躬身任之也亲自为之也问询其言也仕试以事也罔欺也君子指王也夷平已止也小貌膴厚也朱子曰言尹氏委政于姻亚之小人而以其未尝问未尝仕者欺其君也故戒之曰汝之弗躬弗亲庶民已不信矣其所弗问弗仕者则岂可以罔君子哉当平其心视所任之人有不当者则已之无以小人之故而至于危殆其国也姻亚而必皆膴仕则小人进矣
　　昊天不佣降此鞠讻昊天不惠降此大戾君子如届俾民心阕君子如夷恶怒是违
　　赋也佣均鞠穷讻乱戾乖届至阕息违逺也言尹氏用小人以罔君子则是天意不均而偏降此穷极之乱也天心不顺而故生此乖戾之人也然所以靖之者亦在君子而已罔君子者尹氏而受其罔者君子也欲不为所罔则必反其所为朱子曰君子无所茍而用其至则必躬必亲而民之乱心息矣君子无所偏而平其心则式夷式已而民之恶怒逺矣伤王之不能也
　　不吊昊天乱靡有定式月斯生俾民不宁忧心如酲谁秉国成不自为政卒劳百姓
　　赋也酒病曰酲成定也严粲曰成者纪纲法度一成而不可变人主之所执持天下之所遵守是也言尹氏既不吊昊天矣王用尹氏不当天心乱何由定岂惟不定且将日生而俾民不宁也前忧尹氏故如惔今忧王故如酲也夫国有秉钧者政之所以转移也又有秉成者政之所由一定也今之秉均者尹氏也试思秉成者谁乎王秉国成乃不自为政而用尹氏尹氏亦不自为政而用姻亚以致终劳我百姓也则乱所由生王不得辞其责矣
　　驾彼四牡四牡项领我瞻四方蹙蹙靡所骋
　　赋也项大也蹙蹙缩小之貌言王用尹氏而已不能正则宜去矣夫我非不能去也驾彼四牡肥健可骋但顾瞻四方皆蹙蹙然无可骋之所也吕祖谦曰根本病则枝叶皆瘁也
　　方茂尔恶相尔矛矣既夷既怿如相醻矣
　　赋也茂盛恶怒相视怿悦也言既无所骋惟有去尹氏而已夫尹氏之罪己非不正言之也王亦未尝不怒之也方其盛怒之时亦相尔矛似欲诛戮乃未几而怒平矣且心悦矣如相酬酢懽然无间矣不怒而不去之犹望其怒也既怒而终不能去则无望矣
　　昊天不平我王不宁不惩其心覆怨其正
　　赋也言王终不去尹氏是以天心终不平也王国终不宁也此皆王之心爲之也今不自惩其心而反怨人之谏正则是王心之惑终不解也
　　家父作诵以究王讻式讹尔心以畜万邦
　　赋也究推讹化畜养也言不惩其心此所以讻也覆怨其正则王未能究也故作此诗为王诵之望王究致乱之由而惩戒之惩之深而至于化焉则改心易虑而万邦从此得所矣吕祖谦曰篇终矣故穷其乱本而归之王心焉致乱者尹氏而用尹氏者则王心之蔽也孟子曰人不足与适也政不足间也惟大人为能格君心之非若家父者可谓有志于大人矣节南山十章六章章八句四章章四句
　　节南山谏平王也国既卒斩何用不监则是西周已灭而欲东周监之也天下治乱由于用人用君子则治用小人则乱人君求治莫不欲用君子乃卒用小人以致乱者则心之不平为之也心不平而有所偏小人迎其偏而合之君子矫其偏而正之人君随其偏心以为喜怒则必怿小人而怨君子矣是故定治乱必先审取舎审取舎必先端好恶端好恶必先正心术正也者中也中也者平也惩其不平始知小人之可恶矣化其不平始知君子之可好矣是故不平谓何究致乱之本也式讹尔心清致治之原也深识治乱之本原而后知正心诚意之外别无修齐治平之术也
　　正月繁霜我心忧伤民之讹言亦孔之将念我独兮忧心京京哀我小心癙忧以痒
　　赋也正月正阳之月夏四月也讹伪将大也京京亦大也癙幽痒病也此忧平王之不能兴周也辅广曰正月繁霜灾降于天矣讹言孔将乱起于人矣而当时君臣不以为忧故诗人独忧之又自哀其小心畏惧幽忧而不敢言以至于病也
　　父母生我胡俾我瘉不自我先不自我后好言自口莠言自口忧心愈愈是以有侮
　　赋也瘉病自从也莠言似是而非也愈愈益甚之意人穷则返本故呼父母而诉之也不先不后哀所生之不辰也草野之间既有讹言朝廷之上又有莠言忽好忽莠不由衷而但自口出此其可忧更甚于讹言然愈忧之则与小人愈不合矣是以不谅而反加侮也
　　忧心惸惸念我无禄民之无辜幷其臣仆哀我人斯于何从禄瞻乌爰止于谁之屋
　　赋而比也惸惸忧甚也无禄犹言不幸辜罪并俱也臣仆役于人也言所以忧心愈愈者非但念己实哀人也当是时幽王被弑宗周已灭东都新造国势未安周之余民欲居故土则为臣仆于秦戎欲适诸侯又未知从何人而受禄如乌之羣飞不知止于谁人之屋天下之可忧未有甚于此时者矣
　　瞻彼中林侯薪侯蒸民今方殆视天梦梦既克有定靡人弗胜有皇上帝伊谁云憎
　　兴也侯维皇大也上帝天之神也言瞻彼中林为薪为蒸分明可见则仰视昊天实有上帝可知也朱子曰民今方危殆疾痛号诉于天而视天反若梦梦然若无意于分别善恶者然此特值其未定之时耳及其既定则未有不为天所胜者也夫天岂有所憎而祸之乎福善祸滛亦自然之理而已申包胥曰人众胜天天定亦能胜人疑出于此
　　谓山盖卑为冈为陵民之讹言宁莫之惩召彼故老讯之占梦具曰子圣谁知乌之雌防
　　比而赋也山脊曰冈大阜曰陵惩戒也占梦官名具俱也乌之雌防相似而难辨者也亦不西归而即安于东者意谓东方诸侯卑而易制耳不知谓山盖卑亦有冈陵焉知必不为梗且民之讹言既孔将矣尤宜戒惧乃谋国之人故老夸其知往占梦诩其知来发言盈庭皆曰子圣而究其所言似是而实非如乌之雌防未有能辨之者此则所谓莠言自口者也
　　谓天盖高不敢不局谓地盖厚不敢不蹐维号斯言有伦有脊哀今之人胡为虺蜴
　　赋也局曲身也蹐累足也号长言之也伦序脊理也虺蜴皆螫也言人皆自圣我独小心是以人谓天髙我不敢不曲身而处人谓地厚我不敢不累足而行深思熟计而为斯言庶几人克有定而民免臣仆亦可谓有序而当于理矣乃今之人不我从而反侮之如虺蜴之肆毒则不知其何为也
　　瞻彼阪田有菀其特天之扤我如不我克彼求我则如不我得执我仇仇亦不我力
　　兴也阪田山田也菀盛貌特独生之苖也扤扼也仇仇固执也力用也言与世不同孑然独立乃阪田犹有特生之苖而天之扼我如恐不克是天心不可知矣彼小人之中亦有不侮我而求之者乃当其求之则如不我得及其得之羁縻甚固而终不用也是人事无可望矣
　　心之忧矣如或结之今兹之正胡然厉矣燎之方扬宁或灭之赫赫宗周褒似灭之
　　赋也正政厉虐也言天不可知人无可望故忧心如结不能解也夫以事势如此而小人犹然暴虐者将无谓东周新造如燎方扬必无遽灭之理不知赫赫宗周褒似尚能灭之况奄奄之东周而羣小用事其为灭也不难矣何为不忧之也
　　终其永怀又窘阴雨其车既载乃弃尔辅载输尔载将伯助予
　　比也永怀长想也阴雨泥泞也辅所以防车也输堕将请也伯或者之字也此总承上文言人谋不定厉政为虐西归之防徒付之长想东都之民又防于泥泞王拥虚位佐理无人此如大车既载乃弃尔辅其输尔载必也既输而后求他人之助则嗟何及矣
　　无弃尔辅员于尔辐屡顾尔仆不输尔载终逾絶险曾是不意
　　比也员益也言车载将输事不可为矣然天下无不可为之事茍能无弃尔辅必有益于尔辐再能屡顾尔仆必不至于输载虽有险阻终可逾越以喻朝廷之上果能用贤以图治则灭犬戎而复宗社反覆手之间耳今虽东迁终当西归而王曾不以是为意可伤也
　　鱼在于沼亦匪克乐潜虽伏矣亦孔之炤忧心惨惨念国之为虐
　　比也沼池也炤明而易见也言王无意于西归者以东周为可乐也试观大鱼舎江湖而在池沼其水浅狭何乐之有虽潜伏而沼然可见终受制于人耳以比东都湫隘无河山之固情见势屈必受侮于诸侯故忧心惨惨念国之将为人虐也
　　彼有防酒又有嘉殽洽比其隣昏姻孔云念我独兮忧心慇慇
　　赋也洽比和合也云周旋也慇慇痛也言国将为虐故忧心惨痛然独我忧之而已彼小人者方有防酒嘉殽以和合其邻里而周旋其姻娅如燕雀之处堂曾不知祸之将及也故未号斯言之前念我独兮既号斯言之后又念我独兮伤始终无同志之人也
　　佌佌彼有屋蔌蔌方有谷民今之无禄天夭是椓哿矣富人哀此惸独
　　赋也佌佌小貌蔌蔌陋貌夭祸椓害哿可也言佌佌然小者既有屋可居矣蔌蔌然陋者又有谷可食矣惟此蚩蚩之民在西者并为臣仆在东者困于厉政生既无禄天又降祸而椓害之是可哀也总而计之小人以求富而生乱既乱而仍富是以无所往而不可惟惸独之民丧乱既受其苦安定不蒙其休此则可为痛哭流涕者也
　　正月十三章八章章八句五章章六句
　　正月忧平王也幽王嬖褒姒而废申后太子宜臼奔申犬戎入宼弑幽王晋卫来援秦襄力战乃败犬戎于是诸侯即申侯而立故太子宜臼由是言之幽王被弑西周无主平王在申诸侯归心设能痛君父之仇耻哀斯民之臣仆奋然西归封秦襄为列侯使灭犬戎留晋侯衞侯夹辅王室则庶几哉与宣王争烈矣乃当时谋国之臣訿訿惮于用兵而即安于东遂使宗周沦没王室卑微此正月之诗人所由长号永痛而不嫌其辞之繁也吕祖谦曰平王初立大仇未报王略未复正君臣坐薪尝胆之时乃茍安于东恬然自以为安其不能中兴可知也得诗人之意矣
　　十月之交朔日辛卯日有食之亦孔之丑彼月而微此日而微今此下民亦孔之哀
　　赋也交日月之交道也月与日合为朔合于所交则日为月掩故食也亥月纯阴辛卯之日干支皆阴而日有食之是阴极而阳伤乃变之大者故曰亦孔之丑也前此月既食矣今兹日又食焉日月迭微则国家危乱而民受其殃矣上悲天而下悯人所以不敢自逸也
　　日月告凶不用其行四国无政不用其良彼月而食则维其常此日而食于何不臧
　　赋也言变不虚生縁政而起阳者君子之象也隂者小人之象也今日月告凶不用其道而阳为阴伤则是四国无政不用其良而小人陵君子也故日月之食皆为天变然彼月而食阳盛阴衰乃理之常此日而食阴盛阳衰则事之变此必有致之者矣于何不臧问之也诗人之意以为王当思其所用之人则知所以不臧之故也
　　震电不宁不令百川沸腾山冡崒崩高岸为谷深谷为陵哀今之人胡憯莫惩
　　赋也宁息令时沸腾波涌也山顶曰冢岸崩故为谷谷塞故为陵憯曾也言不臧致变不止日食而已时当十月而雷电不息变见于上也淫雨水溢以致山崩陵谷反覆灾降于下也此皆小人道长女宠过盛之所致凡今之人各宜恐惧修改而曾莫之惩则末如之何矣
　　皇父卿士番维司徒家伯冡宰仲允膳夫棸子内史蹶维趣马楀维师氏艳妻煽方处
