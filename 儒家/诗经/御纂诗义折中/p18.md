<!-- { "loadSidebar": true } -->
　　秦国名在禹贡雍州之域初伯益佐禹赐姓嬴氏其后中潏居西戎其七世孙非子事周孝王养马于汧渭之间封为附庸而邑之秦其曾孙秦仲为大夫犬戎作难平王东迁秦仲孙以兵送之王封为侯是为襄公曰能逐犬戎即有岐丰之地故秦居西都其后遂代周而有天下
　　有车邻邻有马白顚未见君子寺人之令
　　赋也邻邻众车之声白顚额有白毛也寺人内官令命也朱子曰是时秦君始有车马及此寺人之官将见者必先使寺人通之故国人创见而夸美之也
　　阪有漆隰有栗旣见君子并坐鼓瑟今者不乐逝者其耊
　　赋也阪漆隰栗所种之树也定中之诗曰树之榛栗椅桐梓漆是也鼓瑟初有琴瑟也八十曰耊言寺人令尊卑之分甚严并坐鼓瑟上下之情甚洽未见如彼旣见如此当此时而不乐则日月如流而老将至矣盖立国之初人情懽忻鼓舞之甚也
　　阪有桑隰有杨旣见君子并坐鼓簧今者不乐逝者其亡
　　赋也簧笙中金叶吹笙则簧动故曰鼓也逝而不留曰亡逝者其耊言迟暮之景转盻即至来日苦少也逝者其亡言少壮之年往而不返去日苦多也车邻三章一章四句二章章六句
　　诗序曰车邻美秦仲也始有车马侍御礼乐也国之将兴必有嘉祥所谓祥者非符瑞之谓也物产茂育人心和乐则为祥莫大焉观此诗之所咏车众马多武备足也漆栗桑杨种植盛也力耕勇战之业兆矣其君能通下之情而忘分以尽欢其臣能感君之恩而及时以自献其慷慨沉雄诸国不逮也招八州而朝同列有以也夫然邦家新造首重寺人识者忧之故开国之规模不可不慎也
　　驷驖孔阜六辔在手公之媚子从公于狩
　　赋也驖骊马也驷驖四马皆骊也孔甚阜大也四马八辔言六辔者两骖内辔纳之于觖故在手者止六辔也媚子所亲爱之人也从公于狩习武事也
　　奉时辰牡辰牡孔硕公曰左之舍拔则获
　　赋也时是辰时也辰牡者冬狼夏麋春秋鹿豕之类奉之者虞人翼以待射也公曰左之逐禽左也抜矢括也舍拔则获矢不虚发言御之良而射之善也
　　游于北园四马旣闲輶车鸾镳载猃歇骄
　　赋也闲调习也輶轻也鸾铃也镳马衔置铃于衔之两旁故曰鸾镳猃歇骄皆犬名以车载犬休息之也徐常吉曰田事旣毕人游而马闲车轻而犬休见从容整暇之意也
　　驷驖三章章四句
　　诗序曰驷驖美襄公也襄公始命为侯而有岐丰之地遵周之遗制用周之遗民故其射御田猎之事犹不异于古所云观其奉时辰牡非所谓一发五豝乎公曰左之舍拔则获与不失其驰舍矢如破同矣游于北园马闲犬息所称萧萧马鸣徒御不惊者其庶几焉故曰此之谓夏声大之至也其周之旧乎
　　小戎俴收五楘梁辀游环胁驱阴靷鋈续文茵畅毂驾我骐馵言念君子温其如玉在其板屋乱我心曲赋也此襄公命将使伐西戎将士之妻思而赋之也小戎兵车也俴浅同收轸也大车轸深八尺兵车之轸四尺四寸故曰俴收也楘文貌梁辀軏也所以钩衡以皮革五处束之其文歴录然也游环靷环也贯骖马之靷于其中前却无定所以制骖马使不得外出也胁驱以皮为之前系于衡后系于轸所以驱骖马使不得内入也隂揜軓之横板也靷引车之韦帯也鋈续阴板之上有续靷之孔销白金以沃灌之也文茵以虎皮为车褥也畅长也毂所以贯轮兵车之毂长于大车故曰畅毂马色青黒曰骐左足白曰馵板屋者西戎之俗以板为屋也温其如玉美其德也戎事虽尚威究以德为本故曰德威惟畏也乱我心曲则其思念之情不能自己也
　　四牡孔阜六辔在手骐駵是中騧骊是骖龙盾之合鋈以觼軜言念君子温其在邑方何为期胡然我念之赋也赤马黒鬛曰駵中服马也黄马黒喙曰騧盾干也画龙于盾合而载之以为车卫也觼环之有舌者軜骖内辔也以觼系軜亦销白金以为饰也邑城也前在板屋野处也今在邑则筑城也患西戎之侵盗故筑城以自卫且以镇抚之也方将也言旣筑城邑则必久居将不知以何时为归期我胡然而念之盖以义止情勉君子使久居其地也
　　俴驷孔羣厹矛鋈錞蒙伐有苑虎韔镂膺交韔二弓竹闭绲縢言念君子载寝载兴厌厌良人秩秩德音赋也俴驷以浅薄之甲被四马欲其轻便也羣和也厹矛三隅矛也錞矛之下端蒙杂伐干也画杂羽于干上也虎韔以虎皮为弓室也镂膺镂金以饰马胸之带也交韔交二弓于韔中顚倒安置之也闭弓檠也绲绳縢约也以竹为闭而以绳约之檠弓体使正也载寝载兴起居不宁也厌厌安重也秩秩有序也言旣在邑而久镇抚之当老成持重勿邀近功宣布德音使秩秩有序自近及远则威惠所及彼将自服如赵充国屯田以制羗实伐戎之要道也
　　小戎三章章十句
　　诗序曰小戎美襄公也易曰师贞丈人吉贞师出以正也丈人老成之将也夫西戎杀秦仲是襄公不共戴天之仇也又弑幽王是王法必诛不赦之贼也今襄公奉天子之命以讨贼兵以义动可谓贞矣故妇人女子皆知敌忾而无怨心也所用之将又能严以自卫温以和人老成持重而宣布德音非所谓丈人乎宜其克复仇耻而基伯王之业也夫其攻守异势而仁义不施乃始皇之过若襄公之经营缔造则曷可少哉读驷驖小戎庶几哉有车攻采芑之遗风矣
　　蒹葭苍苍白露为霜所谓伊人在水一方遡洄从之道阻且长遡游从之宛在水中央
　　比也蒹葭芦苇也苍苍色老也遡流而上曰遡洄顺流而涉曰遡游言时至深秋葭苍露白将结为霜肃杀之气也秦政严急有此象焉故君子感时事而归隐在水一方不可招而致也然君子非不欲仕也但恶不由其道逆其道而求之将终不可得见顺其道而求之未尝不宛在也而惜乎秦人终不能遡游从之也
　　蒹葭凄凄白露未晞所谓伊人在水之湄遡洄从之道阻且跻遡游从之宛在水中坻
　　比也凄凄萧瑟也晞干也湄水草之交也跻升也言难至也坻渚也
　　蒹葭采采白露未已所谓伊人在水之涘遡洄从之道阻且右遡游从之宛在水中沚
　　比也采采摧折也已止也白露不止则必为霜矣右不相値而出其右也长与跻犹可至也不値而出其右则终不至矣小渚曰沚
　　蒹葭三章章八句
　　蒹葭刺遗贤也秦襄始封作西畤而祀上帝位在藩臣而胪于郊祀君子惧焉文公嗣立初定三族之刑僭礼变法之端兆矣此与三代圣王之治如春温秋肃之相反故周之献民有抱道不仕而隐于山巅水湄者焉设使秦人改其严急之政以礼求之行其道而仁其民不追踪西方之美人乎无如霜露之势日盛则是道阻且右而所谓伊人终不可得用矣诗人反覆于遡洄遡游之际盖其以道维世之心流连而不能已也
　　终南何有有条有梅君子至止锦衣狐裘顔如渥丹其君也哉
　　兴也终南山名条山楸也君子指其君也至止至于终南之下也锦衣狐裘诸侯之服也渥渍也渥丹赤而泽也其君也哉言容貌衣服称其为君也朱子曰此秦人美其君之词亦车邻驷驖之意也
　　终南何有有纪有堂君子至此黻衣绣裳佩玉将将寿考不忘
　　兴也纪山之亷角也堂山之寛平处也黑与青谓之黻五色备谓之绣将将佩玉声也寿考不忘颂戒之词服其服居其位则宜有其德故祝其君之寿考又欲其不忘修德以称此位也
　　终南二章章六句
　　终南秦人美其君也襄公之时岐丰之地尚为犬戎所据文公始逐戎而走之东猎于汧渭之防至德公徙居雍则在终南之下也德公之子三人宣公成公递让国以及穆公而秦遂伯自文公至穆公累世皆有令德观其锦衣佩玉声明文物之盛不减于上国而秦人之颂祝亦与天保有台相侣矣民罔常懐懐于有仁彼其所以抚绥之者亦必有道焉使其后世不改德宣成穆之业天伦雍睦民情爱戴即不变法岂不足以得天下无端而严刑峻令速其兴适以速其亡也人谓周之得天下也以德秦之得天下也以刑不知秦之得之也亦以德其失之也则以刑观于秦风可见矣
　　交交黄鸟止于谁从穆公子车奄息维此奄息百夫之特临其穴惴惴其栗彼苍者天歼我良人如可赎兮人百其身
　　兴也交交飞而往来之貌从穆公从死也子车氏奄息名特杰出之称穴圹也惴惴惧貌栗悼歼尽良善赎贸也苏辙曰臣之托君犹鸟之止木黄鸟交交而和鸣三子乃不得其死曾黄鸟之不若也孔頴逹曰秦人哀伤三子临视其穴惴然悼栗乃愬之于天也朱子曰三子皆国之良若可贸以他人则人皆愿百其身以易之矣
　　交交黄鸟止于桑谁从穆公子车仲行维此仲行百夫之防临其穴惴惴其栗彼苍者天歼我良人如可赎兮人百其身
　　兴也防当也言一人可以当百夫也
　　交交黄鸟止于楚谁从穆公子车鍼虎维此鍼虎百夫之御临其穴惴惴其栗彼苍者天歼我良人如可赎兮人百其身
　　兴也御止其侮也
　　黄鸟三章章十二句
　　诗序曰黄鸟哀三良也春秋文公六年秦伯任好卒以子车氏之三子为殉皆秦之良也国人哀之为之赋黄鸟君子曰秦穆之不为盟主也宜哉死而弃民先王违世犹诒之法而况夺之善人乎诗曰人之云亡邦国殄瘁无善人之谓也今纵无法以遗后嗣而又收其良以死难以在上矣君子是以知秦之不复东征也
　　鴥彼晨风郁彼北林未见君子忧心钦钦如何如何忘我实多
　　比也鴥疾飞貌晨风鹯也郁盛密貌君子谓贤人钦钦忧而不已也晨风疾飞而入林比君子高蹈而远引也君子隐处心常思之思而未见故忧而不已不知君子因何故而忘我实甚盖欲知其所以去之之故而得其所以来之之术也
　　山有苞栎隰有六驳未见君子忧心靡乐如何如何忘我实多
　　兴也栎柞栎苞丛也驳梓榆也山宜有栎隰宜有驳以兴国宜有君子也未见君子则无以为国故不乐也
　　山有苞棣隰有树檖未见君子忧心如醉如何如何忘我实多
　　兴也棣唐棣檖赤罗也如醉则忧更甚矣
　　晨风三章章六句
　　诗序曰晨风刺康公也穆公好士西取由余于戎东得百里奚于宛求防豹公孙支于晋询兹黄髪昧昧思贤故士多归之康公意怠贤人去焉观不承权舆之诗可见矣其上弃之其下思之并责其不可果于相忘此亦忠君忧国者之用心惜康公旣弃君子并思君子者而亦弃之也国无小用贤则强亦无大弃贤则弱君子是以知康公之无能为也
　　岂曰无衣与子同袍王于兴师修我戈矛与子同仇赋也袍襺也戈矛皆枪属王于兴师奉天子之命以兴师也言岂为无衣而与子同袍乎因王于兴师将修戈矛以同敌王之所忾故先同袍以相亲也朱善曰与子同袍恩爱相结于无事之时也与子同仇患难相恤于有事之日也许谦曰先王之制比闾族党相保相受八家同井相友相助平居交得其懽心一旦同在战阵则其恩谊足以相救此王者之兵所以无敌也秦地周旧也故无衣之诗犹有先王之遗风焉
　　岂曰无衣与子同泽王于兴师修我矛防与子偕作赋也泽里衣也朱子曰以其亲肤近于垢泽故谓之泽防车防也长六尺周官建车之五兵戈殳防酋矛夷矛
　　岂曰无衣与子同裳王于兴师修我甲兵与子偕行赋也行往也偕作始发也偕行则在道矣
　　无衣三章章五句
