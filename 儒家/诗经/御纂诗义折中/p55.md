<!-- { "loadSidebar": true } -->
　　赋也濬深哲明长逺也芒芒无涯之貌敷布方四方也外大国四夷也幅边陨当作员围也有娀国名契之母家也将大子女也言深明祭祀之道者惟商也知有天下之祥发源甚长故禘其所自出之祖焉当洪水芒芒之时禹敷土于四方外之大国亦皆疆理如禹贡所载莱夷作牧西戎即叙之类是也禹甸之幅陨既长有娀之国于此时而方大是以帝立其女生契而封于商也
　　王桓拨受小国是达受大国是达率履不越遂视既发相土烈烈海外有截
　　赋也深逺也王追称之也桓勇拨开达通率循履礼越过发应也相土契之孙也烈烈光盛貌截齐也言契之徳甚深逺勇于开导人而教之是以小国大国皆受教而通于道且不止以言教也凡其所为必循礼而不过是以起视其民莫不应而从之知行并进人已兼成素王之学已开于此矣而其孙相土又有盛大之功化行海外使之截然不侵不叛是以能长发其祥也
　　帝命不违至于汤齐汤降不迟圣敬日跻昭假迟迟上帝是祗帝命式于九围
　　赋也齐防也范处义曰天之眷命未尝有违于商而由汤之先未有可以配天者至汤而徳与命防是也降下也不迟疾也郑康成曰汤之下士尊贤甚疾是也圣知之眀也以义制事也敬守之固也以礼制心也敬义夹持则徳曰进故曰圣敬日跻也昭明也假与格同感通也以其昭眀感通于人眀徳以新民也迟迟不廹也徐而教之久道化成也郑康成曰急于已而缓于人是也只敬式法也上帝鉴汤之徳爱而敬之故命为天子使为法于九州也
　　受小球大球为下国缀旒何天之休不竞不絿不刚不柔敷政优优百禄是遒
　　赋也球玉也小球大球小国大国所贽之玉也所谓玉帛之防也旒冕斿缀结之也受玉以结诸侯之心是下国为旒而我缀之系属之也人心归服则天休至矣竞急絿缓也优优寛裕之意遒聚也不失之急不失之缓不过于刚不过于柔事皆得中而寛裕布之则人心愈和而百禄皆聚矣盖汤自祝网之后天下归心故修其文徳如此也
　　受小共大共为下国骏厖何天之龙敷奏其勇不震不动不戁不竦百禄是总
　　赋也共供给也师行而小大之国皆供给之所谓兵车之防也厖駹通马也骏马之良者受共以用诸侯之力是下国为马而我骏之调习之也龙宠也师之胜负皆由于天今荷天宠眷士卒各奏其勇则蔑不胜矣震惊也戁与赧同愧也竦与悚同惧也不震所谓无畏寜尔也不动所谓归市者不止耕者不变也不戁不辱之也不竦不慴之也如是则天与人归而百禄皆合矣盖汤自征葛之后民徯来苏故布昭圣武如此也
　　武王载斾有防秉如火烈烈则莫我敢曷苞有三蘖莫遂莫达九有有截韦顾既伐昆吾夏桀
　　赋也武王汤也防敬也曷遏通苞本也蘖旁枝也本则夏桀三蘖则韦顾昆吾也遂生达长也言汤徳已至桀恶不悛于是载斾秉恭行天罚仁义之师天下无敌如火烈焰不可止也韦顾昆吾三国党恶如苞生蘖然九州皆已归商与彼三蘖截然不通则莫遂莫达矣是以次第灭之并夏桀亦放之也圣敬日跻天徳也敷政优优王道也天徳日崇王道四达而后恭行天罚则汤之所以有天下者可观矣
　　昔在中叶有震且业允也天子降于卿士实维阿衡实左右商王
　　赋也叶世震惧业危也卿士阿衡伊尹之官号也降礼下之也中叶震业殷中衰也相土烈烈而汤以七十里起其中衰可知也成汤以圣武之天子而降于卿士其于伊尹学焉而后臣之能下贤可知也伊尹乐尧舜之道而与汤咸有一徳因佐商以有天下此一代之元勲故于庙配享之也
　　长发七章一章八句四章章七句一章九句一章六句
　　诗序曰长发大禘也祭其始祖之所自出而以羣庙之主及功臣配享之盖商制也史称有娀氏女简狄为帝喾妃吞燕卵而生契今此诗言禹平水土之时有娀方大通于中国则立子生商当在帝舜之时鲁语展禽曰殷人禘舜而祖契郊防而宗汤以舜为契所自出与诗言脗合则史记不足信矣自契之后独言相土者宗有功也竹书帝相十五年商侯相土作乘马遂迁于商丘乘马者田赋也汉志曰四井为邑四邑为丘有戎马一匹牛三头四丘为甸有戎马四匹牛十二头甲士三人歩卒七十二人是谓乘马之法乘马之法行故海外有截也契有文徳相土有武功实基兴王之业故商人祖契而祀相土为不迁之宗也盘庚曰今予大享于先王尔祖其从与享之则商之功臣其配享者多矣而独言阿衡者意此诗作于沃丁之时也太甲之子曰沃丁沃丁之时伊尹乃卒葬于亳既葬而祔于庙以祭之也上及于始祖之所自出而下及于有功之臣商之制礼可谓忠厚而周宻矣故曰濬哲维商也
　　挞彼殷武奋伐荆楚罙入其阻裒荆之旅有截其所汤孙之绪
　　赋也挞疾貌殷武殷王之武也罙深裒聚也汤孙谓髙宗也自盘庚之后殷复衰楚人叛之髙宗既得説挞然用武奋伐其国深入其险阻使荆人裒聚之众截然不敢复动此皆髙宗之神武独断故曰汤孙之绪也
　　维女荆楚居国南乡昔有成汤自彼氐羌莫敢不来享莫敢不来王曰商是常
　　赋也氐羌狄国在秦陇之西贡献曰享世见曰王此荆楚聴命而谕告之也苏轼曰言尔国虽逺亦居吾国之南耳昔成汤之世虽氐羌之逺犹莫敢不来朝贡曰此商之常礼也况汝荆楚曷敢不至哉郝敬曰三代以前王都多在西北楚据东南地半天下王者南面出治失楚则如面墙故曰维汝荆楚居国南乡言近而且要也
　　天命多辟设都于禹之绩嵗事来辟勿予祸适稼穑匪解
　　赋也多辟诸侯也来辟来朝也适讁通解懈也此荆楚既平而告谕诸侯也言上天命尔多辟建都邑于大禹所治之地当以嵗时朝觐恪供乃职勿干予之谴责但勤于民事稼穑匪懈则可以免咎矣孟子曰入其疆土地辟田野治则有庆土地荒芜则有让是勿予祸适以稼穑匪懈为本也
　　天命降监下民有严不僭不滥不敢怠遑命于下国封建厥福
　　赋也监视严威也僭赏之差也滥刑之过也遑暇也言天命多辟又日降而监之甚可畏也下民虽卑上天以为视聴其可畏更有甚也诸侯恪恭职守我则赏罚诸侯赏不敢僭罚不敢滥夙夜不敢怠遑惟以敬天勤民之道命于下国则凡设都于禹之绩者皆无祸适矣封建厥国不啻封建厥福也书曰其惟不言言乃雍不敢荒寜嘉靖殷邦此之谓也
　　商邑翼翼四方之极赫赫厥声濯濯厥灵夀考且寜以保我后生
　　赋也商邑王都也翼翼整饬也极表也赫赫显盛濯濯光明也夀考谓髙宗也书曰肆髙宗之享国五十有九年是也言髙宗之命于下国如此则宅中御宇而四方为则矣奋伐荆楚如彼则安内攘外而声灵赫濯矣又承天眷命至于夀考且天下安寜以保我后世之人其功徳之髙逺如此岂可不立庙以宗祀之哉
　　陟彼景山松柏丸丸是断是迁方斲是防松桷有梴旅楹有闲寝成孔安
　　赋也景山在商都春秋曰汤有景亳之命是也丸丸圆而直也断截于所生之地也迁徙于所用之防也方绳墨正之也斲斧斤削之也防敬其事也桷椽也梴长也椽以长为善也旅众楹柱也闲合度而不过其则也寝庙中之寝也髙宗修徳行政天下咸懽皆欲立庙以祀之今庙成则髙宗之神安而天下所以报髙宗之心亦安矣
　　殷武六章三章章六句二章章七句一章五句诗序曰殷武祀髙宗也天子七庙三昭三穆与太祖之庙而七其有功徳而当祧者别立庙而称宗不在七庙之数也殷人祖契而宗汤自汤以后又有三宗太甲为太宗太戊为中宗武丁为髙宗皆不迁者也荆楚为患久矣深山大箐绵亘无极羣夷裒聚于其中留军屯守猝不可下撃之则遁师还则复出故平之为难也髙宗奋然直捣长驱入其险阻而扼其要害使裒聚之旅截然止于其所不能逃遁而亦不敢相援故不战而自服也荆楚既平不勤逺畧诰谕列辟以敬天勤民保邦致治之道虽谟训何以加兹盖其旧学于甘盘而交修于傅説所得有深焉者矣故能武功文徳一时并懋庙祀百世名垂千古不亦宜乎
　　商颂五篇十六章一百五十四句














　　御纂诗义折中卷二十
