<!-- { "loadSidebar": true } -->
　　赋也懠怒也夸夸也毗比也夸于外而比于内小人之状也夸毗则威仪卒迷而善人不为用故载尸也殿屎説文作念防呻吟也葵揆也资犹赀也言民苦于虐呻吟而已莫敢与我为衡然民者上之资也今皆丧乱则无资矣财聚民散则财亦散而犹不惠我师乎
　　天之牖民如壎如篪如璋如圭如取如携携无曰益牖民孔易民之多辟无自立辟
　　赋也牖窓也壎篪相和也圭璋相合也以法止邪曰辟自此以下言逺猷也逺猷非小子所能为欲其告王也民方殿屎则莫先于惠民民性本善皆原于天天赋性于形犹开牖于室使其明也命分而为性故天倡则人和如壎如篪也性聚而为命故天行则人合如璋如圭也其性之所固有如取诸懐也迪以才之所能为如携其手也因其性而教之勿益其所本无则牖民甚易耳所谓明明德以新民也若不脩德而立法则民残矣人心有欲民之罹于辟者原自多端不牖其性而立法以禁欲则比戸可诛矣故戒其无自我而立辟也任德而不任刑此惠民之逺猷也
　　价人维藩大师维垣大邦维屏大宗维翰懐德维寜宗子维城无俾城坏无独斯畏
　　赋也善人载尸故惠民之外莫要于用人价人大人也王朝之公卿也大师京师之大众也大邦成国之诸侯也大宗大夫之强宗也宗子王之适子也藩篱垣墙屏树翰羽也何楷曰善人在朝则天下消其逆萌而莫敢逾越故曰藩后非众防与守邦故曰垣王者以天下为家侯甸采卫列于门庭故曰屏勲阀之旧枝叶之蕃足以羽翼王室故曰翰是也用人之道先系其心人防常懐懐于有德王修德而使其懐之则藩垣屏翰乃心内向而王室宁矣不然则虚设而不为我用所谓载尸也至于宗子上嗣王而下为臣民之望乃王之城所以自卫也一有失德嫌疑内生则城壊而藩垣屏翰莫不离心王乃独处于上矣至于独则可畏矣至于独而斯畏则已晚矣故愿畏之于早也修德而畏独此用人之逺猷也
　　敬天之怒无敢戏豫敬天之渝无敢驰驱昊天曰明及尔出王昊天曰旦及尔游衍
　　赋也豫怠也渝变也驰驱纵恣也王与往通衍舒徐也言惠民在于修德用人亦在于脩德徳何以脩敬而已矣敬者即目前之境而存其心也方虐方懠天之怒也敬之则不敢戏豫而谑谑夸毗之状除矣方难方蹶天之渝也敬之则不敢驰驱而宪宪泄泄之态敛矣且天之当敬亦不待其怒与渝也虽平居作息天亦无不在焉昊天明矣尔必有出往之事天亦及尔出往无所之而不随也昊天旦矣尔必有游衍之时天亦及尔游衍无所处而不在也敬之之诗曰陟降厥士日鉴在兹此之谓也知上帝之临汝则戒谨恐惧不敢于隠微此修德之逺猷乃惠民用人之本也
　　板八章章八句
　　板诲逺猷也当天怒人怨之时乃徐商牖民怀德敬天之事近于迂阔而寡效无怪小子之蹻蹻也然而我言维服实之于当前之事势则知之矣国家之要莫大于得人心人心未离虽危而可存人心已去虽安而易亡欲得人心非美言小数所可邀也必牖其固有之良使仁不遗亲义不后君之念油然而不容已则民心不摇而藩垣屏翰皆环列而不敢动再加之以敬天则懐德维寜而宗子之城永不壊矣此实救时之切务非迂濶也且夫天性民所固有取之携之至便也价人大师大邦大宗宗子具在也以德懐之至顺也天随处而皆临敬存心而即是乃知所谓逺猷者其事至近而且易也圣谟洋洋嘉言孔彰而世卒莫之听亦独何哉
　　生民之什十篇六十章四百三十三句

　　御纂诗义折中卷十七
<经部,诗类,御纂诗义折中>
　　钦定四库全书
　　御纂诗义折中卷十八
　　荡之什三之三
　　荡荡上帝下民之辟疾威上帝其命多辟天生烝民其命匪谌靡不有初鲜克有终
　　赋也荡荡广大貌辟君也疾威犹暴虐也多辟之辟法也烝众谌信也言荡荡上帝下民之君也今乃暴虐下民多罹于刑法有如帝命之者岂天生烝民其命果难信哉天命之性本无不善故人之生也靡不有初而气拘物蔽鲜克以善道终者是以天命亦防克终如疾威而多僻也
　　文王曰咨咨女殷商曽是彊御曾是掊克曾是在位曾是在服天降慆徳女兴是力
　　比而赋也此设为文王之词叹纣之不克终也彊御暴虐也掊克聚敛也服事慆慢兴起也力用力也言文王当日曾咨嗟而谓纣曰彊御掊克人之所恶汝乃使之居官任事是天所降之慆徳而汝用力以兴之违天命而拂人性也
　　文王曰咨咨女殷商而秉义类彊御多怼流言以对寇攘式内侯作侯祝靡届靡究
　　比而赋也而尔也怼怒攘夺也作读为诅祝读为咒诅咒怨谤也言汝兴彊御有故也天命之性仁柔义刚尔禀义类不能全其天徳之刚而流于血气之勇是以亦彊御而善怒人畏其怒而流转其言以对汝所谓诡随也人诡随以谩汝汝乃用之于内故能盗汝之权而夺民之财所谓宼虐也寇虐肆行则怨谤纷起莫知底止而亦不可究诘矣
　　文王曰咨咨女殷商女炰烋于中国敛怨以为徳不明尔徳时无背无侧尔徳不眀以无陪无卿
　　比而赋也炰烋武健貌背反侧倾也陪贰也王之贰则三公也卿六卿也言汝兴掊克有故也汝彊御而寇攘式内故汝之臣皆虐民而为汝敛财敛财是敛怨也汝乃以为才而用之是敛怨以为徳也夫是非之心人皆有之所谓明徳也尔以贪暴之习昏其本性是以小人敛怨虽反侧已露而且谓无有君子布徳虽堪为陪卿而终于不用也顔师古曰言不别善恶有逆背倾侧者有堪为卿贰者皆不知之也
　　文王曰咨咨女殷商天不湎尔以酒不义从式既愆尔止靡明靡晦式号式呼俾昼作夜
　　比而赋也湎沉也式用也言尔徳不明多由于酒然非天湎尔以酒也因尔于不义之人从其言而用之故沉溺于此容止皆愆号呼无度而昼夜不分其鲜克有终者皆由于人非天为之也
　　文王曰咨咨女殷商如蜩如螗如沸如羮小大近丧人尚乎由行内奰于中国覃及鬼方
　　比而赋也蜩螗蝉属沸水涌也如蜩如螗言之乱也谋夫孔多发言盈廷也如沸如羮政之乱也号令纷起如水之沸错互无章如羮之杂也先王之法无小无大近皆丧失而举国之人惟以率由遵行为尚莫敢违亦莫敢谏也奰本作□多其目以视之也国语曰王得卫巫使监谤者道路以目是也鬼方蛮方也史称厉王暴虐熊渠畏之去其王号是也
　　文王曰咨咨女殷商匪上帝不时殷不用旧虽无老成人尚有典刑曽是莫听大命以倾
　　比而赋也老成人旧人也典刑旧法也言蜩螗沸羮时不善矣然非上帝为此不善之时也昔殷之盛时人与法俱善今皆不用乃政变非时变也然旧人虽无旧政尚在但人有以典型告者汝皆不听是以大命将倾耳设一听而用之未尝不可转乱为治也
　　文王曰咨咨女殷商人亦有言顚沛之掲枝叶未有害本实先拨殷鉴不逺在夏后之世
　　比而赋也颠沛仆也掲蹶起之貌拨絶也言大木将仆枝叶未害而本根先拨是以掲然而仆耳四方犹枝叶也民心则本根也夏商之末诸侯未叛桀纣暴虐以失民心自絶于天今周徳若二代之季矣故言殷鉴不逺在于夏世则周鉴不逺在于殷世可知也无一语及于时事而能令闻之者惕然知戒亦可谓善于立言矣
　　荡八章章八句
　　荡召穆公谏厉王也厉王之行有似于纣故设为文王咨纣之词非徒指危亡以示儆其反覆于天人之际望王之改过易乱者一篇之中三致意焉今夫国何以亡其本仆也本何以仆失其民也民何以失用贪暴以敛怨也何以用贪暴其徳不明也徳何以不眀由湎于酒也然而天不湎尔以酒也靡不有初尔之明徳自具也犹有典型匪上帝不时也但使戒尔沉湎以明尔徳则掊克之敛怨彊御之寇攘皆能知之斥逺小人蠲除苛政得民心而培国本反覆手之间耳本实既固听老成而用典型可次第举也此召公所以惓惓望王之克终而非徒借成言以讥时政也
　　抑抑威仪维徳之隅人亦有言靡哲不愚庶人之愚亦职维疾哲人之愚亦维斯戾
　　赋也抑抑谦下威仪礼文也隅防角也徳丽于威仪则矩矱方正如有防角也但愚人不能知智者知之又以为不足谨则靡哲不愚矣夫众人之愚气质昏昧是其疾也哲人之愚则自暴而反其常矣
　　无竞维人四方其训之有觉徳行四国顺之訏谟定命逺犹辰告敬慎威仪维民之则
　　赋也竞强觉明訏大谟犹皆谋也命号令也辰时则法也言所贵乎威仪者何也朝廷之上莫强于人有人而后四方训之焉人之所以训四方者以其徳行着于威仪昭明有觉故四国顺之也训四方者以人诰四方者以言以天下之计长乆之规为定命而辰告之其言善矣然空言无实民弗从也必敬慎威仪使所言者皆着于躬行斯民皆则而效之矣
　　其在于今兴迷乱于政颠覆厥徳荒湛于酒女虽湛乐从弗念厥绍罔敷求先王克共明刑
　　赋也兴尚也女武公使人命已之词也后凡言女言尔言小子者放此绍绪刑法也共敬守之也言古人之贵威仪如此至于今日迷于威仪而乱于政隳徳之隅而荒湛于酒以此为尚所谓靡哲不愚也汝虽湛于酒而乐从所尚独不念所承之统绪乎先王之成法甚明岂可不广求而敬守之哉
　　肆皇天弗尚如彼泉流无沦胥以亡夙兴夜寐洒扫廷内维民之章修尔车马弓矢戎兵用戒戎作用逷蛮方赋也章表率也作事逷逺也言人虽尚酒皇天弗尚汝无蹈其余波如泉流之沦胥以亡也试思天壤之间内自庭除之近外及蛮方之逺细而寝兴洒埽之常大而车马戎兵之变皆宜敬慎威仪以为民则何处可容汝之荒湛哉
　　质尔人民谨尔侯度用戒不虞慎尔出话敬尔威仪无不柔嘉白圭之玷尚可磨也斯言之玷不可为也赋也质成也侯度诸侯所守之法度也玷缺也言既不敢荒湛则必质尔之民人则必谨尔之侯度所以戒不虞也其质之谨之之道不外出话与威仪必敬慎威仪使无不柔嘉至于出话尤宜慎密白圭之缺尚可磨鑢言语一失则不可救矣论语曰南容三复白圭盖谓此也
　　无易由言无曰苟矣莫扪朕舌言不可逝矣无言不讐无徳不报惠于朋友庶民小子子孙绳绳万民靡不承赋也易轻扪持逝去讐答承奉也无易由言戒其心之轻视也无曰苟矣戒其口之轻也虽莫扪其舌而亦不可逝则所以谨言者至矣既能慎尔出话更宜敬尔威仪盖天下之理无有言而不讐无有徳而不报故必无不柔嘉以顺于朋友并及于庶民小子则侯度愈谨而子孙绳绳不坠厥绍亦人民愈和皆奉以为则而承之矣
　　视尔友君子辑柔尔顔不遐有愆相在尔室尚不愧于屋漏无曰不显莫予云觏神之格思不可度思矧可射思
　　赋也辑和遐何愆过也屋漏室中明处也觏见格至度测矧况射斁通厌也言人之修徳显微一致皆不可愆于威仪当其见人之时固宜和柔尔顔勿令有愆即在暗室之中亦不可愧于屋漏无曰隠防人不见也鬼神之徳充满天地焉知屋漏之中鬼神不至不显亦临犹惧有失况可厌斁而不敬乎刘瑾曰不遐有愆者省察之功慎独之事也不愧屋漏者存飬之功戒惧之事也
　　辟尔为徳俾臧俾嘉淑慎尔止不愆于仪不僭不贼鲜不为则投我以桃报之以李彼童而角实虹小子赋而比也辟正也止容止也僭差贼害则法也无角曰童虹与讧同幻惑也言将正尔之徳使尽善而尽美则必动静之间淑慎容止不愆于威仪慎而不僭淑而不贼斯为民之则矣投桃报李无徳不报也若谓无威仪而民则之则是以童为角惑小子耳无此理也
