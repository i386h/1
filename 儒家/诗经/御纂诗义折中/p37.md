<!-- { "loadSidebar": true } -->
　　泛泛杨舟绋纚维之乐只君子天子葵之乐只君子福禄膍之优哉游哉亦是戾矣
　　兴也绋大索也纚维皆系也葵与揆通膍厚戾止也言杨舟泛流以绋维之使不行也以兴诸侯将去天子处以端揆之任使不去也书曰使宅百揆是也留相王室则功业愈崇而福禄愈厚故望其优游而止于是也何楷曰诸侯朝事已毕行当辞归而天子致其挽留之意也
　　采菽五章章八句
　　采菽天子赐诸侯也诸侯来朝天子赐之礼之常也圣王之意则有余于所赐之外者焉未至而储备之将至而迎望之既至而喜乐之觉车马衣服犹未足以将其意也而又锡之以爵命申之以福禄既欲其去而复来又欲其留而不去绸缪缱绻则蔑以加矣孔子曰君使臣以礼臣事君以忠观采菽之所咏君之于臣可谓有礼矣抑臣之忠君亦有之焉彼交匪纾忠之文也殿天子之邦忠之实也平平左右亦是率从忠之功也所谓上下交而志同者乎世运之防虽曰天时岂非人事哉
　　骍骍角弓翩共反矣兄弟昏姻无胥逺矣
　　兴也骍骍调和也角弓以角饰弓也翩反貌弓之为物张之则内向弛之则外反也胥相也此言人于兄弟当如昏姻终身和好不可相逺如角弓之翩反也
　　尔之逺矣民胥然矣尔之教矣民胥效矣
　　赋也言兄弟和睦人皆宜然而在位者尤甚盖上之所为下之所法也尔逺则民亦胥逺矣尔不逺而以身教则民胥效之矣
　　此令兄弟绰绰有裕不令兄弟交相为瘉
　　赋也令善绰绰寛也裕饶瘉病也言兄弟不逺则善逺则不善善则让不善则争两让则俱有余两争则俱不足故令者常绰有余裕而不令者必至于交病也
　　民之无良相怨一方受爵不让至于已斯亡
　　赋也爵官爵已罢亡去也言尔交瘉则民亦瘉之盖在上之兄弟皆有爵者也胥逺而各居一方则民之无良者依附而分党在兄一方者怨弟在弟一方者怨兄盖构之使争爵也争而不让两败俱伤至于兄弟之爵皆已而相怨者亦去矣势尽而交踈小人之态也
　　老马反为驹不顾其后如食宜饇如酌孔取
　　比也马之年以齿为验老马齿平反类驹也饇饱孔甚也言小人谗间骨肉诳而不实如指老马以为驹不顾其后之不验也又如食者但知宜饱而不顾非礼酌者但知孔取而不顾其量之不能受也无信而贪得小人之常也
　　毋教猱升木如涂涂附君子有徽猷小人与属
　　比也猱猴也涂泥也徽善猷谋属联也言小人本善谗间而君子不令又授之隙则是教猱升木而以涂附涂也然小人不足责也设君子悔其不令而有善谋则小人亦不相怨而且与之联属矣故善恶祸福在我而已于人无与也
　　雨雪瀌瀌见晛曰消莫肯下遗式居娄骄
　　比也瀌瀌雪盛貌晛日气也遗与居积娄屡也言雨雪虽盛太阳一出则消矣以比谗言虽多天性一动则息矣而无如不能也此非性之过有害之者也负气而莫肯相下吝财而莫肯相遗不遗而且私积之不下而又长傲焉则争财争气而相亲之本性亡矣千古兄弟之不令皆由于此也
　　雨雪浮浮见晛曰流如蛮如髦我是用忧
　　比也南夷曰蛮西夷曰髦言无良相怨患自外来固雨雪也式居屡骄私从后起亦雨雪也若相亲之天性不失则财气亦可以无争而无如其不能也一如蛮而一如髦相逺而不相亲则莫肯下遗而交相为瘉矣我用是忧之而亦末如之何也
　　角弓八章章四句
　　角弓刺不睦也兄弟不睦小人分党相怨互争必至两伤古今来以此辱身丧家者岂少哉诗人推其相怨之故以为始于莫肯下遗又推其莫肯之故以为由于如蛮如髦探其本也书曰百姓不亲五品不逊谓不逊之故由于不亲也设能笃其天性之爱不相逺而相亲则小人谗间如雪聿消上之交瘉顿息而民之无良亦改风移俗易邦家永无事矣令者如此不令者如彼有兄弟者宜何从哉
　　有菀者栁不尚息焉上帝甚蹈无自昵焉俾予靖之后予极焉
　　比也菀茂也上帝谓王也蹈动也昵近靖谋极穷也此幽王徴诸侯以伐申而诸侯不至也史称幽王五年废申后立褒姒为后伯服为太子故太子宜臼奔于申十年王求宜臼于申申侯不与故王欲伐之也诸侯之意以为菀栁多隂人尚思息况天子乎然而幽王不可近也上帝甚动天歩难测此时使我谋申后将使我穷极太子之事也
　　有菀者栁不尚愒焉上帝甚蹈无自瘵焉俾予靖之后予迈焉
　　比也愒久息也瘵病也迈徃也言虽欲久息不可自取瘵病此时使我谋申后将使我徃害太子之身也
　　有鸟髙飞亦傅于天彼人之心于何其臻曷予靖之居以凶矜
　　比也傅臻皆至也彼人谓褒姒也居犹徒然也凶恶矜怜也言有鸟髙飞上至于天亦可以止矣以比有女入宫至于为后亦可以止矣而彼人之心不止也观褒姒爲后之后尚欲伐申以杀宜臼举以戏诸侯亦不至于亡周不止也然则予何以谋之哉褒姒不可附亦不能去也宜臼不可害亦不能救也徒然视褒姒之逞凶悯宜臼之可矜而已所谓虽有善者亦无如之何也
　　菀栁三章章六句
　　菀栁伤时也史伯谓郑伯友曰王欲杀太子以成伯服必求之申申人不与必伐之若伐申而缯与西戎防以伐周周不守矣是周之将亡人皆知之乃避之而不与其谋者深知其谋之不可与也君安褒姒不可去也太子国本不可摇也逆君则亡身从君则亡国故忠臣义士皆束手而莫敢谁何居以凶矜亦不独诗人为然也圣人録菀栁使知废后杀子国家之祸无有惨于此者然则房帷第之际宜何如戒惧哉
　　桑扈之什十篇四十三章二百八十二句
　　都人士之什二之八
　　彼都人士狐裘黄黄其容不改出言有章行归于周万民所望
　　赋也都西都也周忠信也郑康成曰所行要归于忠信是也诗人见东迁之后风俗凋敝故思西周之人士也衣狐裘家富也容不改有常也言有章成文也行归于周徳之实也其服容言行如此故万民皆望之以为法也
　　彼都人士台笠缁撮彼君子女绸直如髪我不见兮我心不説
　　赋也台夫湏草也缁撮缁布冠也草笠布冠言俭素也君子女贵家之女也绸密也直正也言其鬓浓密而髻端正如其髪之多寡不加髢墨也妇人首饰亦能俭素俗美之至也
　　彼都人士充耳琇实彼君子女谓之尹吉我不见兮我心苑结
　　赋也琇美石也实瑱也充耳琇实男子之礼服也尹氏吉氏周旧臣也女之有仪范者人咸谓之尹吉誉其知礼也苑郁也言西都士女皆有故家遗风谨守礼法而今不能见故我心郁结而不舒也
　　彼都人士垂带而厉彼君子女巻髪如虿我不见兮言从之迈
　　赋也厉严整之貌卷髪鬓旁短髪不可敛故上巻也虿蝎也其尾上曲巻髪似之也狐裘冬服台笠夏服充耳礼服垂带卷髪则无冬无夏行礼燕居皆如此也垂而厉正而不摇也卷如虿健而不乱也迈行也虽不见而思从之行所谓与子如一也
　　匪伊垂之带则有余匪伊卷之髪则有旟我不见兮云何盱矣
　　赋也旟也朱子曰士之带非故垂之也带自有余耳女之髪非故卷之也髪自有旟耳言其自然闲美不假修饰是也盱望也下之风俗由上转移言从之迈自勉于下也云何盱矣有望于上也
　　都人士五章章六句
　　都人士思旧俗也风俗之美恶皆始于奢俭务本则俭务外则奢俭则尚质奢则尚文俭而尚质则常有余奢而尚文则常不足有余则忠信生不足则诈伪起故奢俭质文者持世之大端也诗人盖及见西都人物之盛并能知其化行俗美之由故言之亲切而思之诚笃如此也云何盱矣非空言也实有望于爲政者之转移之其意逺矣
　　终朝采绿不盈一匊予髪曲局薄言归沐
　　比也自旦及食时为终朝緑王刍也两手曰匊局巻也言终朝采緑而不盈一匊者志有在而不暇采也因髪曲而归沐以比人之藏修不倦也离骚曰与汝沐兮咸池晞汝髪兮阳之阿是也
　　终朝采蓝不盈一襜五日为期六日不詹
　　比也蓝染草也前襟曰襜詹与瞻同言采蓝而不盈襜者心有所思而不复采也期以五日而六日不至以比人之相约中变也离骚曰初既与予成言兮后悔遁而有他是也
　　之子于狩言韔其弓之子于钓言纶之绳
　　比也韔弢之也纶纫之也言彼之约而中变者以我为不适于用也不知子之如狩我能为之韔弓娴于弓矢言能武也之子如钓我能为之纶绳善理丝纶言能文也
　　其钓维何维鲂及鱮维鲂及鱮薄言观者
　　比也言我之才能一用即见民不可试请试其文但一钓之鲂与鱮皆可得也此所得之鲂鱮可即徃而观之固非托之空言并不需之迟久也
　　采绿四章章四句
　　采绿懐才不用也士之挟持者大近于迂踈而寡效故有初欲用之又疑而不果者矣而不必疑也夫政之得民犹钓之得鱼也饵香则鱼至政善则民来孟子曰三代之得天下也得其民也得其民者得其心也苟能本之以恕而实行其仁则先得其心之同然而身将焉徃孔子曰苟有用我者期月而已可也三年有成此亦言效可立覩如观鲂鱮而卒无有用之者盖与诗人有同悲矣
　　芃芃黍苗隂雨膏之悠悠南行召伯劳之
　　兴也芃芃盛貌膏润也悠悠逺意劳抚慰之也宣王封申伯于谢命召伯徃营城邑而行役者作此诗也言芃芃之黍苖有隂雨以膏之以兴悠悠之行人有召伯以劳之也怜其艰难恤其饥渇能使人忘其困苦而中心和悦如时雨之润也
　　我任我辇我车我牛我行既集盖云归哉
　　赋也任负抱之也辇人挽者也车牛驾者也集成也言任辇车牛来受役者皆互相劝勉以为我役既成而后可言归盖感召伯之劳而乐为之役也
　　我徒我御我师我旅我行既集盖云归处
　　赋也徒歩行者御乗车者五百人为旅五旅为师君行师从卿行旅从召伯天子之卿视诸侯故言师旅也言从行之军士亦皆趋事赴功必役成而后言归也
　　肃肃谢功召伯营之烈烈征师召伯成之
　　赋也肃肃严正之貌谢邑名王命城之以封申伯也烈烈威武貌征行师众也成和辑也崧髙之诗曰王命召伯定申伯之宅又曰有俶其城寝庙既成则是城郭宫庙皆新作之故曰肃肃谢功召伯营之也又曰王命傅御迁其私人则是申国旧人新迁于谢皆宜安辑故曰烈烈征师召伯成之也
　　原隰既平泉流既清召伯有成王心则宁
　　赋也土治曰平水治曰清言召伯营谢又相其原隰之宜而通其水泉之利也崧髙之诗曰王命召伯彻申伯土田是也经营其城邑和辑其民人平治其水土凡王之所命者召伯皆有成焉于是乎申伯安而王心亦安也
　　黍苗五章章四句
　　黍苗营谢也此诗与崧髙本为一事彼作于王朝之卿士而意在申伯此作于行役之军人而专美召伯也谢在邓宛之间南方之要地宣王封申伯于此盖将使南邦是式而非徒尊宠元舅召伯知之故徃尽心焉然或大臣能知天子之意而百姓不知朝廷之谋则苦其役而愁怨亦人情也乃召伯又能宣天子之徳意以劳之于是行役之人趋事劝功以安召伯之心并使召伯得因以安天子之心此则召伯之劳之真有如隂雨之膏故至此也易曰説以先民民忘其劳其是之谓乎
　　隰桑有阿其叶有难既见君子其乐如何
　　比也隰下湿之地也阿与娿通条长而垂也难与傩通叶鲜而嫩也隰桑有阿以比贤人在下位也其叶有傩以比君子虽处穷约而徳容羙好也如是之君子而既得见之其乐当何如哉
　　隰桑有阿其叶有沃既见君子云何不乐
