<!-- { "loadSidebar": true } -->
　　毛氏曰亹亹勉也　郑氏曰令善也闻声闻也陈敷也【莆田郑氏曰陈徧也】　杜氏左传注曰锡赐也　李氏曰哉者语辞也　毛氏曰侯维也本本宗也支支子也朱氏曰所谓亹亹文王文王非有所勉也葢其纯亦不已而人见其亹亹也其德不已则令闻亦不已【李氏曰惟文王亹亹故其令闻亦不已葢有实者必有名也孟子曰源泉混混不舍昼夜盈科而后进有本者如是苟为无本七八月之间雨集沟浍皆盈其涸可立而待又安能不已乎】德盛如是故上帝敷锡于周维以文王孙子观之则可见矣葢其本宗则百世为天子支庶则百世为诸侯【郑氏曰其子孙适为天子庶为诸侯皆百世】皆天命也不惟如此而已而又及其臣子使凡周之士亦世世脩德而与周匹休焉不显亦世犹曰岂不显乎其亦世也葢言其传世永久而以不显二字叹之以足其辞也【王氏曰凡周之士亦皆世显则秉文之德故也李氏曰非特文王之子孙也凡周之士亦皆世世而显也天之所以锡文王亦可谓至矣　莆田郑氏】
　　【曰此所以为徧赐也】　董氏曰亹亹文王集注作娓娓文王按説文娓娓勉也然则字当作娓【宋氏国语补音曰説文无亹字徐以为字当从女从尾改之惊俗】左氏羊舌职陈桓子国语芮良夫引诗作陈锡载周
　　世之不显厥犹翼翼思皇多士生此王国王国克生维周之桢【音贞】济济【子礼反】多士文王以宁
　　郑氏曰犹谋也　毛氏曰翼翼恭敬也思辞也　顔氏汉书注曰皇美也　毛氏曰桢干也济济多威仪也【顔氏汉书注曰济济盛貌】　郑氏曰周之臣既世世光明其为君谋事忠敬翼翼然【王氏曰世之显则以厥犹翼翼也济济多士秉文之德则厥犹翼翼可知矣】　顔氏汉书注曰美哉多士生此周王之国也　王氏曰桢国所恃以立也周获天人之助矣故能生周之桢也　朱氏曰文王之国能生此众多之士则可以为国之干而文王亦赖以为安矣【前汉书王褒曰济济多士文王以宁葢信乎其以宁也　长乐刘氏曰济济多士本由文王教化陶范而后生也而文王之天下邦国又待多士济济以为安宁焉犹人勤于菑田反以自养乐于植材反以自庇】
　　穆穆文王于缉【七入反】熙【许其反】敬止假【古雅反】哉天命有商孙子商之孙子其丽【力许反】不亿上帝既命侯于周服王氏曰穆穆敬也美也【朱氏曰穆穆深逺之意】　孔氏曰于叹美之辞　王氏曰缉续也　苏氏曰熙光也【尔雅曰缉熙光也】　朱氏曰继续光明亦不已之意　孔氏曰止为语辞　苏氏曰假大也　毛氏曰丽数也　孔氏曰不亿其数至多不徒止于一亿而已　郑氏曰周服周之九服也　朱氏曰穆穆然文王之德不已其敬如此是以大命集焉以有商孙子观之则可见矣欧阳氏曰大哉天命商之子孙数甚众多而上帝乃命之为周诸侯孔氏曰此作在成王之时从后见其归周本而美之辞　孟子曰诗云商之孙子其丽不亿上帝既命侯于周服侯服于周天命靡常殷士肤敏裸将于京孔子曰仁不可为众也夫国君好仁天下无敌
　　侯服于周天命靡常殷士肤敏祼【古乱反】将于京厥作祼将常服黼【音甫】冔【况甫反】王之荩臣无念尔祖
　　毛氏曰殷士殷侯也【朱氏曰商孙子之臣属也】肤美也敏疾也祼灌鬯也周人尚臭将行也【周礼曰祼谓以圭瓉酌鬱鬯始献尸也　孔氏曰小宰云凡祭祀賛祼将之事以送为送言裸时送爵行之也宗庙之祭以裸为主于礼王正祼而后亚祼则裸将主人之事士殷士来周助祭行灌鬯者以小宰賛祼将观之则祼将之事有臣助之矣】　朱氏曰京周之京师也　毛氏曰黼白与黒也【董氏曰黼绣于裳虽章数不同皆以黼为裳也　孔氏曰缋人云白与黒谓之黼周冕无缋绣之饰则殷冔亦不以黼为饰黼自衣服之所有也祭服不止于黼举一章以表之耳】冔殷冠也夏后氏曰收周曰冕　郑氏曰王指成王　毛氏曰荩进也无念念也【朱氏曰无念犹岂得无念也犹不显之义】　孔氏曰尔祖文王也王氏曰商之孙子侯服于周则以天命靡常故也天常命商使有九有之师矣今侯服于周所谓靡常也唯其靡常故商之子孙其为士而肤美敏疾者乃反裸将于周京以助周祭也　董氏曰常服则不变其服矣不变其服存商制也　朱氏曰先代之后统承先王脩其礼物作宾于王家时王不敢变而亦所以为戒也于是呼王之荩臣而告之曰得无念尔祖文王之德乎葢以戒王而不敢斥言犹所谓敢告仆夫云尔　前汉刘向上疏曰孔子论诗至于殷士肤敏裸将于京喟然叹曰大哉天命善不可不传于后嗣是以富贵无常葢伤微子之事周而痛殷之亡也东莱曰荩者忠爱之笃进退无已也故谓之忠荩
　　无念尔祖聿【于必反】脩厥德永言配命自求多福殷之未丧【息浪反】师克配上帝宜鉴于殷骏【音峻】命不易【以防反】毛氏曰聿述也【朱氏曰聿发语辞也】永长也　郑氏曰师众也毛氏曰骏大也　释文曰不易言其难也　李氏
　　曰无念尔祖言成王欲念尔祖则在乎聿脩厥德而已能脩德则可以长配天命而福禄自来矣孟子曰祸福无不自已求之者商自求祸周自求福天何容心于其间哉【王氏曰足乎已无待于外之谓德以德求多福则非有待于外也】　毛氏曰殷之未丧师帝乙已上也【孔氏曰殷自纣父帝乙以前其间虽行有善恶不丧众心故能配天以王】　朱氏曰殷未失天下之时葢常配上帝矣今其子孙乃如此宜以为监而自省焉则知天命之难保矣【王氏曰天命艰难不可保恃如此则后王宜以殷为监也】　大学曰诗云殷之未丧师克配上帝宜监于殷峻命不易道得众则得国失众则失国　东莱曰王者代天理物操典礼命讨之柄以临天下故曰配命又曰配上帝
　　命之不易无遏【于葛反】尔躬宣昭义问有虞殷自天上天之载无声无臭仪刑文王万邦作孚
　　毛氏曰遏止也【朱氏曰遏絶也】　孔氏曰宣昭布明也　毛氏曰义善也　郑氏曰有又也　毛氏曰虞度也载事也　朱氏曰仪象也　毛氏曰刑法也孚信也欧阳氏曰知天命之不易无使天命至尔躬而止【朱氏曰言天命之不易保故告之使无自絶其身武王数纣之恶曰自絶于天】　朱氏曰当布明善问而度殷之所以废兴由于天命者如此吕氏曰凡欲配天命者当法天然天无声臭可求苟仪刑文王则天德全矣此万邦所以作孚【张氏曰上天之载无声臭可象正惟仪刑文王当冥契天德而万邦信恱】　朱氏曰子思子曰惟天之命于穆不已葢曰天之所以为天也于乎不显文王之德之纯葢曰文王之所以为文也纯亦不已夫知天之所以为天文王之所以为文则夫与天同德者可得而言矣是诗首言文王在上于昭于天文王陟降在帝左右而终之以此其防深矣　缁衣大雅曰仪刑文王万邦作孚　东莱曰宣昭义问所谓辟四门明四目达四聪葢天命之大非小知偏学所能与也又虞度商之兴亡自天者自敬其怠了然可识愈敬惧而不敢怠矣
　　文王七章章八句
　　大明文王有明德故天复【扶又反】命武王也　明明在下赫赫【呼伯反】在上天难忱【市林反】斯不易【以防反】维王天位殷适【音的】使不挟【子爕反】四方
　　毛氏曰忱信也　李氏曰易乃难易之易　毛氏曰纣居天位为殷之正适也　朱氏曰挟谓挟而有之言在下者有明明之德则在上者有赫赫之命矣【王氏曰明明在下王徳之明也赫赫在上天命之赫也】达于上下去就无常此天之所以难忱而为君之所以不易也　王氏曰今纣所居之尊则天位也所传之正则殷适也使不挟四方其不可保恃如此　东莱曰天位殷适使不挟四方则下章所陈眷顾周家有加无已者非天私我有周也栽者培之倾者覆之因其材而笃焉耳
　　摰【音至】仲氏任【音壬】自彼殷商来嫁于周曰嫔【□申反】于京乃及王季维德之行大【音防】任有身生此文王
　　毛氏曰摰国任姓仲中女也　朱氏曰殷商殷商之诸侯也自周而言则诸侯皆商也　毛氏曰嫔妇也【孔氏曰曲礼曰生曰妻死曰嫔此生而言嫔者书曰嫔于虞亦是生称之也】　朱氏曰京周京也　郑氏曰及与也　毛氏曰大任仲任也【王氏曰摰仲氏任系其夫而言故也曰大任系其子而言故也】身重也【郑氏曰重谓怀孕也】　郑氏曰摰国中女曰大任从殷商嫁为妇于周之京配王季而与之共行德同志意也【朱氏曰嫔于京叠言以释上句之意犹曰厘降二女于妫汭嫔于虞也】　苏氏曰言文王之圣其所从来者逺自其父母而已然矣【长乐刘氏曰干徤而不息坤顺以相承物理自然形影相附不可以无实而取之也王季天锡大任以配其德故克生文王焉文王天作之合以大其庆故克生武王焉】
　　维此文王小心翼翼昭事上帝聿怀多福厥德不回以受方国
　　郑氏曰翼翼恭顺貎昭明也　杜氏左传注曰聿惟也　苏氏曰怀来也　毛氏曰回违也【左传晏子曰诗曰厥德不回以受方国君无违德方国将至】　郑氏曰方国四方来附者　李氏曰文王小心恭慎明事上帝遂能怀来百福葢其德不回故能朝诸侯受此四方来归之国也
　　天监在下有命既集文王初载天作之合在洽【户夹反】之阳在渭【于贵反】之涘【音士】文王嘉止大邦有子
　　郑氏曰监视也　毛氏曰集説也　朱氏曰载年也毛氏曰合配也洽水也【地理志左冯翊郃阳注应劭曰在洽水之阳也顔师】
　　【古曰音合即大雅大明之诗所谓在洽之阳】谷梁传曰水北为阳渭解见谷风　毛氏曰涘涯也　朱氏曰嘉昏礼也天之监照实在于下其命既集于周矣故于文王之初年而黙定其配【王氏曰商失其道民既散矣天监在下有命既集则唯文王为能一天下朝诸侯故于文王之初载则天为作合】　郑氏曰天于文王生则为之生配于气势之处【孔氏曰名山大川皆有灵气嵩高曰维岳降神生甫及申诗人述其所居是羙其气势】　王氏曰洽阳渭涘当文王将昏之期而大邦有子葢曰非人之所能为矣
　　大邦有子伣【牵遍反】天之妹文定厥祥亲迎【鱼敬反】于渭造【七报反】舟为梁不显其光
　　王氏曰伣磬也【孔氏曰此伣字韩诗文作磬则伣磬义同也説文云伣譬喻也葢如今俗语譬喻物云磬作然也】　朱氏曰文礼也祥吉也　郑氏曰卜而得吉则以礼定其吉祥谓使之纳币也　孔氏曰尔雅云天子造舟孙炎云造舟比舟为梁也然则造舟者比船于水加版于上即今之浮桥故杜预云造舟为梁则河桥之谓也文王敬重昏事始作而用之后世以文王所用故制为天子法耳【方言曰造舟浮梁也　郑氏曰天子造舟周制也殷时未有等制】　王氏曰譬天之妹言其德可以继天也上天之载无声无臭仪刑文王万邦作孚然则非德可以继天孰能为之配大姒能为之配故备其礼文徃请昏焉以定其祥既定矣则文王亲迎于渭也【程氏曰先儒以亲迎于渭谓天子须亲迎文王亲迎时乃为公子未为君也况周国自在渭旁不是出疆】　毛氏曰言贤圣之配王基始于是造舟然后可以显其光辉【郑氏曰迎大姒而更为梁者欲其昭著示后世敬昏礼也】
　　有命自天命此文王于周于京纉【子管反】女维莘【所巾反】长【张丈反】子维行笃生武王保右【音祐】命尔燮伐大商
