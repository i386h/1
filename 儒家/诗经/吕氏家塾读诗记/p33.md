<!-- { "loadSidebar": true } -->
　　毛氏曰隋銎【曲容反】曰斧【説文曰隋銎形狭而长也】　説文曰斨方銎斧也　朱氏曰四国四方之国从管蔡之乱者毛氏曰皇匡也将大也　朱氏曰言东征之役既破我斧而缺我斨其劳甚矣然周公之意盖将使四方莫敢不一于正而后已其哀我人也岂不大哉然则虽破斧而缺斨义有所不得辞矣夫管蔡流言以谤周公而公征之不知者以为公之为是以救其身而已故为此诗者为之发明其心如此学者于此玩味而有得焉则正大而天地之情可见矣【苏氏曰使周公嫌于救其身洁身而退以避二叔之难则其乱将及于四方如是而周公亦清矣然亦未兔于小人也】　董氏曰齐诗作四国是匡贾公彦引以为据
　　既破我斧又缺我锜【巨宜反】周公东征四国是吪【五戈反】哀我人斯亦孔之嘉
　　毛氏曰凿属曰锜【释文曰韩诗云锜木属】吪化也
　　既破我斧又缺我銶【音求】周公东征四国是遒【在羞反】哀我人斯亦孔之休
　　毛氏曰木属曰銶【释文曰韩诗云銶凿属】遒固也【郑氏曰敛也朱氏曰敛而固之也】　范氏曰亦孔之休言四国平而天下和也董氏曰遒集本作揫
　　破斧三章章四句
　　伐柯美周公也周大夫刺朝【直遥反】廷之不知也【董氏曰朝廷者人主所与大臣论是非可否之地诗人不斥言成王而曰朝廷所以兼刺也】
　　程氏曰伐柯乃既得罪人之后周公迟留未归士大夫刺朝廷不知所以还周公之道
　　观金縢所载二公之知周公至矣今曰朝廷则二公亦与焉盖大臣与国同体者也王未悟而事未囘国人所当责而二公所当受也
　　伐柯如何匪斧不克取【七喻反】妻如何匪媒不得
　　毛氏曰柯斧柄也　朱氏曰克能也　孔氏曰媒通二姓之言者也　程氏曰伐柯匪斧则不能取妻匪媒则不成言各有其道今欲周公之归亦必有其道也
　　伐柯伐柯其则不逺我觏【古豆反】之子笾豆有践【贱浅反】郑氏曰则法也觏见也之子指周公也　尔雅曰竹豆谓之笾木豆谓之豆【考工记瓬人为豆实三而成殽崇大　郑氏曰笾豆其容实皆四升　尔雅曰瓦豆谓之豋疏】【曰瓬人为瓦器而云豆中县郑云县防正豆之柄是瓦亦名豆也】　毛氏曰践行列貌　程氏曰此章言其道　朱氏曰执柯以伐柯即此手中之柯而得其法以比王欲迎周公亦不过反之于吾心则知所以迎之之道则我得见公而陈其笾豆之列将有日矣
　　伐柯二章章四句
　　九罭【于逼反】美周公也周大夫刺朝廷之不知也
　　程氏曰周公居东未反士大夫始刺朝廷不知反周公之道【伐柯是也】既又思之切刺之深责在朝廷之人不速还公也
　　九罭之鱼鳟【扌损反】鲂【音房】我觏之子衮【古本反】衣绣裳毛氏曰兴也　尔雅曰緵【子防反】罟谓之九罭九罭鱼网也【孙炎曰谓鱼之所入有九囊也郭璞曰緵即今之百囊网也】　陆氏草木疏曰鳟似鯶【呼本反】鱼而鳞细于鯶赤眼　鲂解见敝笱释文曰衮衣六冕之第二者也画为九章天子画
　　升龙于衣上公但画降龙【司服郑氏注曰九章一曰龙二曰山三曰华虫四曰火五曰宗彜皆缋于衣六曰藻七曰粉米八曰黼九曰黻皆綉于裳】　程氏曰鳟鲂鱼之美者施九罭之网则得鳟鲂之鱼用隆厚之礼则得圣贤我欲觏之子当用上公礼服往逆之
　　鸿飞遵渚公归无所于女信处
　　鸿解见鸿雁　毛氏曰遵循也　渚解见江有泛程氏曰此章言公之不得其所也鸿飞戾天者也今乃遵渚言不得其所公既征而归则未得其所盖朝廷未以师保重礼往逆也使公不得其所于女信安处矣则深责在朝廷之人也【陈氏曰今公未归其所于女朝廷之臣信能自安处乎】
　　鸿飞遵陆公归不复于女信宿
　　尔雅曰高平曰陆　程氏曰不复谓未还旧职宿安息也【陈氏曰宿犹处也】
　　是以有衮衣兮无以我公归兮无使我心悲兮
　　程氏曰此章祈反周公诚切之意是以犹所以也朝廷所以有衮衣之章用尊礼圣贤无以以也无以是服逆我公来归无使士民之心悲思望公也
　　成王既发金縢悔悟而迎周公其言曰唯朕小子其逆我国家礼亦宜之此正国人之所望于朝廷者也首章曰我觏之子衮衣绣裳卒章曰是以有衮衣兮无以我公归兮所谓礼亦宜之者也乃此篇之大指也説诗者徒见信宿两字偶相属遂以为过宿曰信之信故其释二章三章或以为西人语东人或以为东人自相语而不见国人深望乎上诚恳切至之意求一字之通而失一篇之防学者苟能玩味程氏之説则诗人之心可见矣凡诗之体初言者本意也再言者恊韵也于女信处本意也于女信宿恊韵也【诗亦有初浅后深初缓后急者然大率后章多是恊韵】九罭四章一章四句三章章三句
　　狼防【蒲末反】美周公也周公摄政逺则四国流言近则王不知周大夫美其不失其圣也
　　狼防其胡载疐【丁四反】其尾公孙【音逊】硕肤赤舄【音昔】几几狼解见还　毛氏曰防躐【力辄反】也【孔氏曰防前行曰躐】　孔氏曰狼之老者颔下垂胡【朱氏曰颔下悬肉也】　毛氏曰疐跲【其劫反】也【説文曰跲躐也】进则躐其胡退则跲其尾进退有难郑氏曰公周公也　程氏曰逊者避而弗居也【刘氏曰公孙豳公之孙谓周公也】　毛氏曰硕大肤美也　郑氏屦人注曰王舄有三等赤舄为上冕服之舄诗云王锡韩侯衮赤舄则诸侯与王同复下曰舄襌下曰屦　王氏曰几人所凴以为安故几几安也【毛氏曰几絇貌絇音劬　　孔氏曰谓舄头餙之貌士冠礼注云絇之言拘以为行戒状如刀衣鼻在屦头繶缝中紃也　朱氏曰安重貌繶于力反缝扶用反】　程氏曰周公摄政居危疑之地虽成王不知四国流言终不能损其圣徳者以其忠诚在于王家无贪欲之私心也狼兽之贪者猛于求欲故陷于机穽罗絷前防后防进退困险诗人取之以言夫狼之所以致祸难危困如是者以其有贪欲故也若周公者至公不私进退以道无利欲之蔽以谦逊自处不有其尊不矜其徳故虽在危疑之地安歩舒泰赤舄几几然也【范氏曰其徳偹者其容亦盛赤舄几几则其余可见矣夫神龙或潜或飞能大能小其变化不测然得而蓄之若犬羊然有欲故也唯其可以蓄之者是以亦得醢而食之几有欲之类莫不可制焉唯圣人无欲故天地万物不能易也富贵贫贱死生如寒暑昼夜相代乎前吾岂有心乎哉亦顺受之而已矣舜受尧天下不以为泰孔子阨于陈蔡而不以为戚周公逺则四国流言近则王不知而赤舄几几徳音不瑕其致一也】　董氏曰几几崔灵恩集注作掔説文一作已已一作掔掔
　　狼疐其尾载防其胡公孙硕肤徳音不瑕
　　郑氏曰不瑕不可疵【扌斯反】瑕也【孔氏曰瑕者王之病疵亦王病】　程氏曰大舜谓汝惟不矜天下莫与汝争能汝惟不伐天下莫与汝争功使周公有贪欲崇高徳名之心其能得天下之与如是乎惟其处已也夔夔然存恭畏之心存诚也荡荡然无顾虑之意所以不失其圣徳音所以不瑕也先儒以狼防疐不失其猛兴周公不失其圣奚若虎豹胡独取狼也古之诗人比兴以类也是以香草譬君子恶鸟譬小人岂有以豺狼兴圣人乎且以上二句言防言疐安有几几不瑕之义但此诗体与他诗不类故不通耳【左传晏子曰心平徳和故诗曰徳音不瑕注心平则徳音无瑕尔】
　　狼防二章章四句
　　豳国七篇二十七章二百三句






　　吕氏家塾读诗记卷十六
　　钦定四库全书
　　吕氏家塾读诗记卷十七
　　宋　吕祖谦　撰
　　正小雅【正大雅说附】
　　郑氏诗谱曰小雅大雅者周室居西都丰镐之时诗也【孔氏曰二雅正有文武成变有厉宣幽六王皆居镐丰之地文王居丰武王居镐太史公曰成王比居洛邑定九鼎焉而周复都丰镐鱼藻叙云王居镐京是幽王以上皆居镐也世本云懿王徙于犬邱地理志云京兆槐里县周曰犬邱懿王都之京兆郡故长安县也皇甫懿云镐在长安南二十里然则犬邱与镐相近有离宫在焉懿王暂居之非迁都也】小雅自鹿鸣至于鱼丽皆文武时诗自南有嘉鱼下及菁菁者莪周公成王之时诗【孔氏曰六月序广陈小雅之废自华黍以上皆言缺由庚以下不言缺明其诗异主也由庚在嘉鱼前不云自由庚者据见在而言之华黍由庚本相连毛氏分序置其篇端使华黍就上由庚退下则毛意亦以由庚以下为成王之诗也不然亡诗六篇自可聚在一处何须分之也南有嘉鱼云太平蓼萧云泽及四海案武王伐纣未防而崩不得有天下太平泽及四海之事语其时事为成王明矣】大雅自文王至文王有声皆文武时诗自生民下及卷阿皆周公成王之时诗小雅十六篇大雅十八篇为正经【释文曰从鹿鸣至菁菁者莪凡二十二篇皆正小雅六篇亡今唯十六篇　孔氏曰凡书非正经者谓之传未知此传在何书也】　程氏曰自鹿鸣以下二十二篇各赋其事而用之其周公之为乎与二南同也【朱氏曰其说自鹿鸣至鱼丽文武之世燕劳乐歌之辞周公所删定也南陔至菁菁者莪周公相成王所制之乐歌也盖国之常政每事为诗以写其至诚和乐而被之音声举是事则奏是诗焉　孔氏曰变者虽亦播于乐或无筭之节所用或随事类而歌又在制礼之后乐不常用】
　　按楚辞屈原离骚谓之经自宋玉九辩以下皆谓之传以此例攷之鹿鸣以下小雅之经也六月以下小雅之传也文王以下大雅之经也民劳以下大雅之传也孔氏谓凡书非正经者谓之传善矣又谓未知此传在何书则非也
　　鹿鸣之什
　　孔氏曰五人谓之伍十人谓之什故左传曰以什共车必克然则什伍部别聚居之名风及商鲁颂以当国为别诗少可以同卷而雅颂篇数既多故分其篇毎十为卷【又曰乐师注云彻者歌雍雍在周颂臣工之什言雍篇在臣工之竹中是卷首之篇为什长以统余篇之目也】
　　鹿鸣燕羣臣嘉賔也既饮【于鸩反】食【音嗣】之又实币帛筐篚【音匪】以将其厚意然后忠臣嘉賔得尽其心矣【孔氏曰燕礼于客之内立一人为賔使宰夫为主与之对行礼其实君设酒殽羣臣皆在君为之主羣臣总为賔也饮有酬賔送酒之币食有侑賔劝饱之币公食大夫礼賔三饭之后云公受宰夫束帛以侑聘礼云致飨以酬币明亲飨有酬币矣　朱氏曰于朝曰君臣焉于燕曰賔主焉先王以礼使臣之序也盖亦有诸侯之使焉矣　程氏曰羣臣在位者也嘉賔聘而未受禄者也　苏氏曰言賔者若朝廷无賔犹当于燕饮立賔汉光武能友严光古必有之礼云仕而未有禄君有馈焉曰献使焉曰寡君此亦不纯臣之道也不直曰君而曰寡君賔客之辞也】学记大学始教皮弁祭菜示敬道也宵雅肄三官其始也【郑氏曰宵之言小也肄习也习小雅之三谓鹿鸣四牡皇皇者华也此皆君臣宴乐相劳苦之诗　董氏曰古者宵小同故谓小人为宵人】
　　呦【音幽】呦鹿鸣食野之苹【音平】我有嘉賔鼓瑟吹笙吹笙鼓簧【音黄】承筐是将人之好【呼报反】我示我周行
　　毛氏曰兴也　程氏曰呦呦和声也　郑氏曰苹藾萧【孔氏曰郭璞云今藾蒿也初生亦可食陆玑云叶青白色茎似箸而轻肥始生香可生食又可烝食】董氏曰鼓瑟吹笙盖燕乐也【燕礼工四人二瑟小臣坐授瑟乃降左】
