<!-- { "loadSidebar": true } -->
　　毛氏曰彤弓朱弓也以讲徳习射【孔氏曰彤赤故言朱弓为弓者皆漆之以御霜露彤弓漆之色赤玈弓漆之色黒也赐弓赤一而黒十以赤为重耳周礼无彤弓之名传言讲徳习射则彤弓其周礼之唐弓大弓乎夏官司弓矢唐弓大弓以授学射者使者劳者注往体寡来体多曰王弓弧弓皆逺射强弓也往体多来体寡曰夹弓庾弓皆近射弱弓也往体来体若一曰唐弓大弓学射者弓用中后习强弱则易也劳者勤劳王事若晋文侯文公受王弓矢之赐也讲徳谓射礼也】弨弛【式氏反】貌【孔氏曰说文云弨弓反谓弛之而体反也】　李氏曰言者语辞也　王氏曰受言藏之者工成而献王王受而藏之以待赐也　毛氏曰贶赐也　郑氏曰朝早朝也【孔氏曰燕或至夜飨则如其献数礼成而罢左传曰郑飨赵孟礼终乃燕是飨不终日也】大饮宾曰飨【孔氏曰飨者烹太牢以饮宾殽牲俎豆盛于食燕周语曰王飨有体荐燕有折俎公当飨卿当燕是礼盛也　长乐刘氏曰行庆赏必与神人共之故行飨礼于庙】　苏氏曰其赐之也行之以飨礼　吕氏曰天子锡有功诸侯必曰中心贶之喜之好之者言是也非以为仪也出于吾情而非勉也飨之右之酬之者言功之大者情必厚情之厚者赐必多赐之多者仪必盛所谓本末情文无所不称者也【范氏曰钟皷大乐也飨盛礼也】　朱氏曰彤弓弨兮受言藏之言其重也受弓人所献藏之王府以待有功不敢轻予人如说命惟衣裳在笥之意也我有嘉宾中心贶之言其诚也中心实欲贶之非由外也钟皷既设一朝飨之言其速也以王府寳藏之弓一朝举以畀之未尝有迟留顾惜之意也后世视府藏为己私分至有以武库兵赐弄臣者则与受言藏之者异矣赏赐非出于利诱则迫于事势至有朝赐铁券而暮屠戮者则与中心贶之者异矣屯膏吝赏功臣解体至有印刓而不忍予者则与一朝飨之者异矣
　　彤弓弨兮受言载之我有嘉宾中心喜之钟皷既设一朝右【音又】之
　　王氏曰其藏弓也载以抗之櫜以韬之则以言其藏之无敢不敬也　毛氏曰右劝也【孔氏曰谓设飨礼劝其功也　王氏曰尊而右之】
　　彤弓弨兮受言櫜【古刀反】之我有嘉宾中心好【呼报反】之钟鼔既设一朝醻【市由反】之
　　毛氏曰櫜韬【吐刀反】也【释文曰弓衣也】醻报也　王氏曰醻之者既献矣又醻之也主既献宾既酢则报施足矣于是有醻焉则所以为厚也【郑氏曰饮酒之礼主人献宾宾酢主人主人既饮又酌宾谓之醻】
　　彤弓三章章六句
　　菁菁【子丁反】者莪【五何反】乐【音洛】育材也君子能长【张文反】育人材则天下喜乐之矣【郑氏曰乐育材者歌乐人君敎学国人秀士选人俊士造士进士飬之以渐至于官之　朱氏曰先王盛时家有塾党有庠术有序国有学其制见于周官孟子与夫礼记汉儒之説者皆不同也盖其详不可得而攷矣至以为教之以孝弟忠信诗书礼乐飬其良知良能之善以俟其成徳而赖其用焉则其意未尝不同也故孟子曰学则三代共之皆所以明人伦也此所谓长育人材者能如是则天下喜乐之矣】
　　吕氏曰长育人材之道固多术矣而莫先于礼仪礼仪者内外兼飬非心过行无所从入此人材所以成也故曰菁菁者莪废则无礼仪矣　陈氏曰小雅二十二诗皆因其事而歌之也菁菁者莪之诗则冝何歌其天子行礼于学校燕饮而歌之与
　　菁菁者莪在彼中阿既见君子乐且有仪
　　毛氏曰兴也菁菁盛貌莪萝蒿也【陆玑草木防曰莪蒿也一名萝蒿生泽田渐洳之处叶似邪蒿而细斜生二月中茎可生食又可蒸】中阿阿中也大陵曰阿君子能长育人材如阿之长莪菁菁然【昌黎韩氏曰君子之长育人材若太陵之长育防草能使之菁菁然盛也】　昌黎韩氏曰既见君子乐且有仪者天下美之之辞也　欧阳氏曰谓此君子乐且而有威仪耳【郑氏曰以礼仪见接　范氏曰飬天下之贤材莫如致敬以有礼则贤者出而风俗厚矣礼所以飬天下之材乐且有仪所以为先也】
　　菁菁者莪在彼中沚【音止】既见君子我心则喜
　　毛氏曰中沚沚中也
　　菁菁者莪在彼中陵既见君子锡我百朋
　　毛氏曰中陵陵中也　郑氏曰锡赐也古者货贝五贝为朋【孔氏曰前汉食货志王莽置贝货五品大贝四寸八分以上二枚为一朋直钱二百一十牡贝三寸六分以上二枚为一朋直钱五十么贝二寸四分以上二枚为一朋直钱二十小贝一寸二分以上二枚为一朋直钱三十小贝一寸二分以上二枚为一朋直钱一十不成贝寸二分漏度不得为朋率枚直钱三文王莽多举古事而行五贝故知古者货贝焉】锡我百朋得禄多也【王氏曰彼厚之以禄则士之才成矣乐其成吾才而又能用我也岂特为厚禄乎哉　范氏曰锡我百朋言获益于王之多也】
　　泛泛【芳剑反】杨舟载沈载浮既见君子我心则休
　　毛氏曰杨木为舟　孔氏曰载则也　郑氏曰休者休休然　朱氏曰载沈载浮犹言载清载浊载驰载驱之类以比未见君子而心不定也既见君子心休休然安定也
　　菁菁者莪四章章四句
　　变小雅【变大雅说附】
　　郑氏曰诗谱曰小雅六月大雅民劳之后皆谓之变雅美恶各以其时正之次也　释文曰从六月至无羊十四篇是宣王之变小雅【皇甫谧曰宣王三十年王伐鲁诸侯从此而不睦盖周衰自此而渐也大局宣王之美诗多是三十年前事箴规之篇当在三十年以后王徳渐衰亦容美刺并行不可以限断也】从节南山至何草不黄四十四篇昔儒申公毛公皆以为幽王之变小雅【孔氏曰郑氏诗谱谓十月之交雨无正小旻小宛皆刺厉王诗毛氏移之于此若如郑言毛诗为毛公所移四篇容可在此今韩诗亦在此王肃王甫谧以为四篇正刺幽王孙毓曰毛公明于诂训篇义诚自刺厉王无縁横移其第改为幽王　苏氏曰小雅无厉王之诗郑氏以为十月之交雨无正小旻小宛皆厉王之诗也毛公作故训传而迁其第因改之耳其言此诗所以非幽王者曰师尹皇甫不得并政褒姒豓妻不得偕宠畨与郑桓不得同位此其所挟以为厉王者也使幽王之世师尹皇甫畨与郑桓先后在事褒姒以色居位谓之艳妻其谁曰不可且汉之诸儒异师相攻甚于仇雠苟毛公诚改诗第则他师将不肯信而韩诗之次与毛诗合此足以明其非厉王也】从民劳至桑柔五篇是厉王之变大雅从云汉至常武六篇是宣王之变大雅瞻卬及召旻二篇是幽王之变大雅
　　六月宣王北伐也鹿鸣废则和乐缺矣四牡废则君臣缺矣皇皇者华废则忠信缺矣【长乐刘氏曰四海广逺耳目之所不能及非有忠信司其见闻其可哉】常棣废则兄弟缺矣伐木废则朋友缺矣天保废则福禄缺矣采薇废则征伐缺矣【王氏曰采薇之师不得已而后起序其情而闵其劳所谓説以使民犯难者也征伐之义如斯而已】出车废则功力缺矣杕杜废则师众缺矣【王氏曰征伐之功力在将帅而已而将帅之所恃者师众也】鱼丽废则法度缺矣南陔废则孝友缺矣白华废则亷耻缺矣华黍废则蓄积缺矣由庚废则隂阳失其道理矣南有嘉鱼废则贤者不安下不得其所矣崇丘废则万物不遂矣南山有台废则为国之基队【直类反】矣由仪废则万物失其道理矣蓼萧废则恩泽乖矣湛露废则万国离矣彤弓废则诸夏【戸雅反】衰矣菁菁者莪废则无礼仪矣小雅尽废则边塞交侵中国防矣【孔氏曰宣王所以北伐者由厉王小雅尽废致四塞交侵　张氏曰小雅尽废未必皆厉王之罪固亦有渐　朱氏曰成康既没文武之政侵寻弛壊至于夷厉而小雅尽废矣盖其人亡其政息虽钟鼔管之声未废然其实不举则无所施之所谓废也宣王中兴内修政事外攘夷狄北伐南征以复文武之境土故序诗者详记其所由废兴者如此以发其端而小雅之见于经者于是变矣】六月栖栖【音西】戎车既饬【音敕】四牡骙骙【求反】载是常服玁狁孔炽【尺志反】我是用急王于出征以匡王国
　　长乐刘氏曰六月建巳之月也　苏氏曰栖栖不安也【李氏曰与论语栖栖同注栖栖犹皇皇言其不安也　毛氏曰栖栖简阅貌】　郑氏曰戎车其等有五【周礼车仆掌戎路之萃广车之萃阙车之萃苹车之萃轻车之萃注萃犹副也此五者皆兵车所谓五戎戎路王在军所乘也广车横乘之车也阙车所用补阙之车苹犹屏也所用对敌自蔽隠之车也轻车所用驰敌致师之车也五者之制及萃数未尽闻也】　孔氏曰饬齐正也【长乐刘氏曰戎车既饬者谓甸出乘车必简阅其车甲牛马士卒干戈以为精强也】王氏曰骙骙者马之强而有节也　郑氏曰戎车
　　之常服韦弁服也【孔氏曰所乘四马皆强壮乃载是常伐戎韦弁之服以出征也司服云凡兵事韦弁服注云韦弁以韎韦为弁又以为衣春秋晋郤至衣韎韦之跗注是也周礼云韦弁皮弁服皆素裳白舄以浅赤韦为弁又以为衣白素裳白舄也】　朱氏曰孔甚也　毛氏曰炽盛也　郑氏曰于曰也【董氏曰尔雅以于为曰则王于者谓王曰也如下章王于出征以佐天子岂王自征而又佐天子乎　李氏曰按左传栾武子曰楚自克庸以来其君无日不讨国人而训之于民生之不易杜元凯以于为曰与此正同】匡正也记六月者当夏出兵明其急也【李氏曰司马法云冬夏不兴师宣王六月出师以玁狁侵伐不得已也】王曰今女出征玁狁以正王国封畿【孔氏曰言王国以率土之滨莫非王臣要服之内是王国之封畿也】
　　比【毗志反】物四骊闲之维则维此六月既成我服我服既成于三十里王于出征以佐天子
　　释文曰比齐同也　毛氏曰物毛物也【孔氏曰夏官校人云凡大事祭祀朝觐防同毛马而颁之凡军事物马而颁之注云毛马齐其色物马齐其力传以直言物则难解故连言毛物以晓人也然则比物者比同力之物】　苏氏曰既比其物而又四骊言马有余也【孔氏曰戎车齐比尚强不敢同色而言四骊者虽以齐力为主亦不厌其同色也故曰驷騵彭彭又曰乗其四骐田猎齐足而曰四黄既驾是皆同色也无同色者乃取异毛耳骐駵是中騧骊是骖是也】长乐刘氏曰闲习之乆则进退驰驱不失其则言其教阅有素也　郑氏曰服戎服也毛氏曰师行三十里【汉文帝诏曰吉行五十里师行二十里　前汉律厯志武王伐纣师初发以殷十月戊子日在析木箕七度故传曰日在析木是夕也月在房五度房为天驷故传曰月在天驷戊午渡于孟津孟津去周九百里师行三十里故三十一日而度】　郑氏曰王曰今女出征伐以佐助我天子之事　王氏曰比物四骊闲之维则者既言驷牡骙骙矣又追本其比物而闲之之事以美之也维此六月既成我服者既言载是常服矣又追本其成服之时以美之也　朱氏曰是月之中即成我服既成我服即日遂行不徐不疾尽舍而止又见其应变之速从事之敏而不失其常度也　长乐刘氏曰所以出征者以佐天子镇抚四塞安中国非小事也
　　四牡脩广其大有颙【玉容反】薄伐玁狁以奏肤公有严有翼共【音恭】武之服共武之服以定王国
　　毛氏曰脩长广大也颙大貌奏荐肤大公功也严威严也翼敬也　苏氏曰有严有翼言将帅之徳也朱氏曰共与供同　郑氏曰服事也　吕氏曰上三章皆言自治之备　范氏曰凡兵事莫尚于严莫先于敬共武之服者如此则足以定王国矣
