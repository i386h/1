<!-- { "loadSidebar": true } -->
　　毛氏曰母之昆弟曰舅　郑氏曰秦是时都雍至渭阳者盖东行送舅氏于咸阳之地【孔氏曰汉地理志云古扶风渭城县故咸阳也其地在渭水之北】　毛氏曰赠送也　董氏曰巾车金路以封同姓象路以封异姓革路以封四卫木路以封蕃国皆诸侯也故人君之车曰路车　毛氏曰乗黄四马也【朱氏曰乗黄四马皆黄也】　王氏曰至渭阳者送之逺也悠悠我思者思之长也路车乗黄琼瑰玉佩者赠之厚也
　　我送舅氏悠悠我思何以赠之琼瑰【古回反】玉佩
　　毛氏曰琼瑰石次玉
　　渭阳二章章四句
　　权舆刺康公也忘先君之旧臣与贤者有始而无终也于我乎夏屋渠渠今也每食无余于嗟乎不承权舆毛氏曰夏大也　孔氏曰夏屋王肃云大屋崔骃七依说宫室之美云夏屋渠渠　蘓氏曰渠渠深广毛氏曰承继也权舆始也【释诂文】　朱氏曰言康公其初有渠渠之夏屋以待贤者而其后待贤之意寖衰供亿寖薄贤者毎食而无余于是叹之言不能继其始也汉楚元王敬礼申公白公穆生穆生不嗜酒元王毎置酒尝为穆生设醴及王戊即位常设后忘设焉穆生退曰可以逝矣醴酒不设王之意怠不去楚人将钳我于市称疾申公白公强起之曰独不念先王之徳欤今王一旦失小礼何足至此穆生曰先王之所以礼吾三人者为道之存故也今而忽之是忘道也忘道之人胡可久处岂为区区之礼哉遂谢病去此诗其当之矣
　　于我乎每食四簋今也每食不饱于嗟乎不承权舆孔氏曰簋是瓦器容斗二升方曰簠圆曰簋簠稻器也簋黍稷器也　朱氏曰四簋礼食之盛也
　　权舆二章章五句
　　秦国十篇二十七章百八十一句

　　吕氏家塾读诗记卷十二
　　钦定四库全书
　　吕氏家塾读诗记卷十三
　　宋　吕祖谦　撰
　　陈
　　郑氏诗谱曰陈者大皥虙牺氏之墟帝舜之胄有虞阏父者为周武王陶正武王赖其利器用与其神明之后封其子嬀满于陈【孔氏曰左传史赵云胡公不淫故周赐之姓使祀虞帝则胡公姓嬀武王所赐】都于宛丘之侧是曰陈胡公以备三恪【孔氏曰郑驳异义云三恪尊于诸侯卑于二王之后乐记云武王未及下车封黄帝之后于蓟封帝尧之后于祝封帝舜之后于陈下车乃封夏后氏之后于祀投殷之后于宋则明陈与蓟祝共为三恪】妻以元女大姬其封域在禹贡豫州之东其地广平无名山大泽西望外方东不及明猪【孔氏曰明猪尚书作盟猪即尔雅宋有孟诸是也】大姬无子好巫觋祷所鬼神歌舞之乐民俗化而为之五世至幽公当厉王时政衰大夫淫荒所为无度国人伤而刺之陈之变风作矣　蘓氏曰陈之变风其原出于大姬盖列国之风皆有所自起方周之盛时王泽充塞其善者笃于善不善者以礼自将亦不至于恶其后周徳既衰诸侯各因其旧俗而増之善者因善以入于恶而不善者日以益甚故晋以尧之遗风为俭不中礼陈以大姬之余俗为游荡无度亦理势然也
　　宛丘刺幽公也淫荒昏乱游荡无度焉【孔氏曰幽公宁慎公子当厉王时】
　　子之汤【他郎反】兮宛丘之上兮洵【音荀】有情兮而无望兮李氏曰子称幽公也　毛氏曰汤汤也四方髙中央下曰宛丘【孔氏曰李巡孙炎注尔雅皆云中央下惟郭璞曰宛丘谓中央隆峻状】　朱氏曰言此人游荡于宛丘之上信有情思而可乐矣然无威仪可瞻望也
　　汤虽训荡与径斥为淫荡者辞气缓急犹不同洵有情兮而无望兮从容不迫而讽切之者深矣
　　坎【苦感反】其击鼓宛丘之下无冬无夏值【直置反】其鹭羽毛氏曰坎坎鼓声　朱氏曰值遇也　尔雅曰鹭舂鉏【陆玑云齐鲁谓之舂鉏辽东乐浪谓之白鹭青脚头上有长毛十数枚】　毛氏曰鹭鸟之羽可以为翳【郑氏曰翳舞者所持以指麾孔氏曰持鹭羽翳身而舞】　朱氏曰言无时不遇其出游而舞于是也【范氏曰冬夏祁寒大暑之时也人之好乐于是时必少息焉今也无冬无夏则其他时可知矣】
　　坎其击缶【方有反】宛丘之道无冬无夏值其鹭翿【音导】毛氏曰盎【乌浪反】谓之缶【孔氏曰离九三鼓缶而歌是乐器坎六四樽酒簋贰用缶注云大臣以王命出防诸侯主国尊于簋副设酒以缶则又是酒器左传襄公九年宋灾具绠缶则又是汲水之器然则缶可以节乐若今击瓯又可以盛水盛酒即今之瓦盆也】翿翳也　尔雅翿作纛
　　宛丘三章章四句
　　东门之枌【符云反】疾乱也幽公淫荒风化之所行男女弃其旧业亟【欺兾反】会于道路歌舞于市井尔【孔氏曰应劭云古者二十亩为一井因为市交易汉书食货志一井八家家有私田百亩公田十亩余二十亩以为井灶庐舍据其交易之处在庐舍故言二十亩尔】
　　东门之枌宛丘之栩【况浦反】子仲之子婆娑【素何反】其下毛氏曰枌白榆也栩杼也【解见山有枢鸨羽】东门宛丘国之交防男女之所聚子仲陈大夫氏　张氏曰婆娑不必是舞但徘徊翺翔之义士大夫之子不得过市今也遨游于市井中【毛氏曰婆娑舞也】
　　谷旦于差【初住反】南方之原不绩其麻市也婆娑
　　毛氏曰谷善也　郑氏曰差择也绩麻者妇人之事也　范氏曰市所以易货聚民而妇人废其纺绩于此乎婆娑　欧阳氏曰子仲之子常婆娑于国中树下以相诱说因道其相诱之语曰当以善旦期于国南之原野下章又述其相约以往【范氏曰先王恶夫饱食而逸居是故君子勤礼小人尽力所以爱日也今也民于善日则择髙明之地而荒乐焉】　释文曰差韩诗作嗟　董氏曰说文引诗作市也媻婆媻古文作婆字
　　谷旦于逝越以鬷【子公反】迈视尔如荍【祁饶反】贻我握椒毛氏曰逝往也　郑氏曰越于鬷摠也　毛氏曰迈行也荍芘【音毗】芣【音浮】也【陆玑云芘芣一名荆葵似芜菁华紫绿色可食微苦】　孔氏曰男女摠集而行往所防之处　郑氏曰男女交防而相说曰我视女之颜色美如芘芣之华然女乃遗我一握之椒交情好也【孔氏曰椒之实芬香故以相遗】
　　东门之枌三章章四句
　　衡门诱【音酉】僖公也愿【音愿】而无立志故作是诗以诱掖其君也【孔氏曰僖公孝幽公子　欧阳氏曰诗人以陈僖公其性不恣放可以勉进于善而惜其懦而无自立之志故作是诗以诱进之　董氏曰掖石经作亦】
　　衡门之下可以栖【音西】迟泌【悲位反】之洋洋可以乐【音洛】饥毛氏曰衡门横木为门言浅陋也【孔氏曰衡古文横字故知衡门横木为门门之深者有阿塾堂宇此唯横木为之言其浅也】栖迟游息也泌泉水也朱氏曰洋洋水安流广长之貌　欧阳氏曰衡门
　　虽浅陋亦可以游息于其下泌水洋洋然阅之而乐则亦可以忘饥言陈国虽小苟有意于立事则亦可以有为　释文曰乐旧作乐晚诗本有作乐
　　岂其食鱼必河之鲂【音房】岂其取【音娶】妻必齐之姜
　　山隂陆氏曰里语曰洛鲤河鲂贵于牛羊则鲂鲤乃鱼之美者　郑氏曰齐姜姓　欧阳氏曰其首章既言虽小国亦有可为其二章三章则又言何必大国然后可为譬如食鱼者凡鱼皆可食若必待鲂鲤则不食鱼矣譬如取妻诸姓之女皆可取若待齐宋之族则不取矣是首章之意言小国皆可为而二章三章言大国不可待而得【蘓氏曰食鱼必鲂鲤取妻必姜子则终身有不获者矣故从其所有而为之及其至也虽天下之美无加焉不然虽有天下之至美而常挟不足之心以待之则终亦不为而已】
　　岂其食鱼必河之鲤岂其取妻必宋之子
　　郑氏曰宋子姓
　　衡门三章章四句
　　东门之池刺时也疾其君之淫昏而思贤女以配君子也
　　永嘉郑氏曰观齐鸡鸣之诗其相警戒之言则闺门之奥笑歌晤言固足以浸渍其君之心而革其恶此东门之诗所以思贤女也【李氏曰自古人君修身谨行而无流连荒亡之祸者非特有忠臣义士亦由贤妃正女夙夜警戒以成其徳周宣王之姜后齐桓公之卫姬楚庄王之樊妃是也不独人君为然呉许升少为愽徒妻吕荣躬勤家业以奉养其姑数劝升修学升每为不义辄流涕进规荣父疾升乃呼荣欲改嫁之荣叹曰命之所遭义无离贰终不肯归升感激自厉乃寻师逺学遂以成名贤女之助如此】
　　东门之池可以沤【鸟豆反】麻彼美淑姬可与晤【五故反】歌毛氏曰池城池也沤柔也【郑氏曰于池中柔麻使可以缉绩　孔氏曰谓渐渍使之柔忍也】　董氏曰周姬姓陈因元女以封故诗人犹言淑姬孔氏以姬姜为妇人美称于书无所攷　郑氏曰晤犹对也言淑姬宜与对歌相切化也【孔氏曰古以晤为遇释言云遇偶也亦为对偶之义】　蘓氏曰陈君荒淫无度不可告语故其君子思得淑女以化之于内妇人之于君子日夜处而无间庶可以渐革其暴如池之沤麻渐渍而不自知也
　　东门之池可以沤纻【直吕反】彼美淑姬可与晤语
　　陆玑艸木疏曰纻亦麻也宿根在地中至春自生不歳种【范氏曰纻以当暑】
　　东门之池可以沤菅【古顔反】彼美淑姬可与晤言
　　孔氏曰菅茅属柔忍宜为索沤乃尤善菅者已沤之名未沤则但名为茅也【范氏曰菅以为屦】
　　东门之池三章章四句
　　东门之杨刺时也昏姻失时男女多违亲迎【鱼敬反】女犹有不至者也
　　东门之杨其叶牂牂【子桑反】昏以为期明星煌煌【音皇】毛氏曰兴也牂牂然盛貌　郑氏曰亲迎之礼以昏时　朱氏曰明星启明也煌煌大明貌东门盖此人亲迎之所以其所见起兴曰东门之杨则其叶牂牂矣昏以为期而明星煌煌矣　毛氏曰昏以为期明星煌煌期而不至也
　　东门之杨其叶肺肺【普贝反】昏以为期明星晢晢【之世反】毛氏曰肺肺犹牂牂也晢晢犹煌煌也
　　东门之杨二章章四句
　　墓门刺陈佗也陈佗无良师傅以至于不义恶加于万民焉【朱氏曰陈佗文公子桓公鲍之弟也桓公疾病佗杀其太子免而代之桓公卒而佗立明年为蔡人所杀此诗刺佗而追咎先君不能为佗置良师傅以至于此也】
　　陈氏曰此诗虽以刺佗乃是耆旧之贤者备见始末追咎先君不能为佗置良师傅致有弑逆之事也
　　墓门有棘斧以斯之夫也不良国人知之知而不已谁昔然矣
　　毛氏曰兴也墓门墓道之门斯析也幽闲【音闲】希行生此棘薪维斧可以开析之　蘓氏曰夫陈佗也　程氏曰人情不修治则邪恶生犹道路不修治则荆棘生故以兴焉墓门有荆棘则当以斧斤开析之佗才不善宜得贤师良傅以道义辅正之今夫也不良众皆知之而不去自昔谁如是乎此追咎自佗幼小不择师傅致成其恶谁昔然矣犹云从来谁如是乎【蘓氏曰知而不之去昔谁为此乎盖归咎桓公也　尔雅曰谁昔昔也】
　　墓门有梅有鸮【户骄反】萃【徂醉反】止夫也不良歌以讯之讯予不顾颠倒思予
　　毛氏曰鸮恶声之鸟也【孔氏曰鸮一名枭一名鸱瞻卬云为枭为鸱俗説以为鸮即土鸮非也　陆玑疏云鸮大如班鸠緑色入人家凶贾谊所赋鵩鸟是也】萃集也讯告也【释文云韩诗云讯谏也】　程氏曰前章言有棘言佗之不善后章言有梅深咎辅导之使然梅美木虽美木生墓门荆棘荒芜之处则恶鸟萃矣虽有良心善性与不善人处则恶归矣　朱氏曰夫也不良则有歌其恶以讯之者矣讯之而不予顾至于颠倒然后思予则岂有所及哉亦追咎之辞也
