<!-- { "loadSidebar": true } -->
　　毛氏曰氓民也　朱氏曰蚩蚩无知之貌　毛氏曰布币也【郑氏曰币者所以贸买物也】　郑氏曰季春始蚕孟夏卖丝匪非即就也子者男子之通称　毛氏曰丘一成为顿丘　郑氏曰良善也将请也此民非来买丝但来就我欲与我谋为室家也言民诱己巳乃送之涉淇水至此顿丘定室家之谋非我心欲过子之期子无善媒来告期时民欲为近期故语之曰请子无怒秋以与子为期【朱氏曰初言氓者始见其来莫知其为谁何也既与之谋则尔汝之矣此言之次第】
　　氓假贸丝而来即我谋本谋挈是女而归也及氓之归是女乃迟迟未行送之于野谓之曰匪我愆期也子无良媒以往来道逹故我行计未成耳
　　乘彼垝【俱毁反】垣【音袁】以望复闗不见复闗泣涕涟涟【音连】既见复闗载笑载言尔卜尔筮体无咎言以尔车来以我贿【呼罪反】迁
　　毛氏曰垝毁也　苏氏曰复闗氓之所在也　李氏曰不见复闗泣涕涟涟言其未见也其忧如此既见复闗载笑载言言其既见也其喜如此　毛氏曰曰卜蓍曰筮体兆卦之体【孔氏曰谓兆筮卦也二者皆有繇辞左传曰其繇曰一薰一莸十年尚犹有臭是之繇易曰困于石据于蒺藜是卦之繇也】贿财迁徙也欧阳氏曰子初来即我谋我既许子而尔乃决以
　　卜筮于是我从子而往尔
　　桑之未落其叶沃若于嗟鸠兮无食桑葚【音甚】于嗟女兮无与士耽【都南反】士之耽兮犹可说也女之耽兮不可说也
　　朱氏曰沃若润泽貌　欧阳氏曰桑之沃若谕男情意盛时可爱至黄而殒又谕男意易得衰落【朱氏曰桑之沃若以比始者容色美盛情好欢洽之时也桑之黄落以比色衰而爱弛也】　毛氏曰鸠鹘【音骨】鸠也食桑葚过则醉而伤其性耽乐也　郑氏曰说解也士有百行可以功过相除至于妇人无外事帷以贞信为节　朱氏曰士之耽犹可说而女之耽不可说者妇人深自媿悔之辞主言妇人惟以贞信为节一失其正则余无可观尔非真以士之耽为可说而恕之也
　　桑之落矣其黄而陨自我徂尔三嵗食贫淇水汤汤【音伤】渐【子亷反】车帷裳女也不爽士贰其行【下孟反】士也防极二三其徳
　　毛氏曰陨堕也　孔氏曰自我往尔男子之家三嵗之后贫于衣食　毛氏曰汤汤水盛貌帷裳妇人之车也【郑氏曰帷裳童容也　孔氏曰童容以帷障车之旁如裳以为容饰】爽差也　朱氏曰淇水渐其车之帷裳言见弃而归也女未尝爽其所守而士者自贰其行葢由其心无所至极而二三其徳故也
　　三嵗为妇靡室劳矣夙兴夜寐靡有朝矣言既遂矣至于暴矣兄弟不知咥【许意反】其笑矣静言思之躬自悼矣朱氏曰靡不也夙早也兴起也咥笑貌言我三嵗为妇尽心竭力不以室家之劳为劳早起夜卧无有一朝不然者与尔始相与谋约之言既已遂矣而尔遽以暴戾加已　郑氏曰兄弟在家不知我之见酷暴若其知之则咥咥然笑我　朱氏曰然亦何所归咎哉但静而思之躬自痛悼而已葢淫奔从人不为兄弟所齿故也
　　及尔偕老老使我怨淇则有岸隰则有泮【音畔】总角之宴言笑晏晏信誓旦旦不思其反反是不思亦已焉哉朱氏曰及与也　毛氏曰泮坡也【郑氏曰泮读为畔畔崖也】总角结髪也【孔氏曰妇人未笄直结其髪聚之为两角】晏晏和柔也　孔氏曰旦旦犹怛怛【郑氏曰言其恳恻欵诚】　苏氏曰始也将与女偕老今老而反使我怨淇犹有岸隰犹有畔何女心之不可知也　朱氏曰我总角之时与时宴乐言笑成此信誓曾不思其反复以至于此也既不思其反复而至此矣则亦如之何哉亦已而已矣左传曰思其终也思其复也思其反之谓也　说文旦旦作
　　氓六章章十句
　　竹竿卫女思归也适异国而不见答思而能以礼者也【范氏曰夫妇之际犹君臣之交或遇或不遇命也进不见答退不得归则如之何以礼自止而已卫之贤女唯安于义命是以虽忧而不困也】
　　籊籊【他厯反】竹竿以钓于淇岂不尔思逺莫致之
　　毛氏曰籊籊长而杀也　欧阳氏曰卫女之思归者述其国俗之乐云有籊籊然执竿以钓于淇者我在家时常出而见之　朱氏曰我岂不思卫乎逺而不可至尔
　　泉源在左淇水在右女子有行逺【于万反】兄弟父母泉源解见泉水　李氏曰言旧时游泳二水之间其乐如此今也嫁于异国而不得见也故曰女子有行逺父母兄弟
　　淇水在右泉源在左巧笑之瑳【七可反】佩玉之傩【乃可反】毛氏曰瑳巧笑貌傩行有节度　欧阳氏曰思卫女之在其国者巧笑佩玉威仪闲暇乐然于二水之上念已有所不如也
　　淇水滺滺【音由】桧楫松舟驾言出游以写我忧
　　毛氏曰滺滺流貌桧栢叶松身楫所以櫂【直敎反】舟【释文曰方言云楫谓之桡或谓之櫂桡音饶　释名云楫捷也拨水行舟疾也】　欧阳氏曰淇水滺滺然有乘舟而游者亦可乐也　朱氏曰驾言出游以写我忧与泉水之卒章同意　释文滺滺作浟浟曰本亦作滺
　　竹竿四章章四句
　　芄【音丸】兰刺惠公也骄而无礼大夫刺之【杜预云惠公即位时年十五六】芄兰之支童子佩觽【许规反】虽则佩觽能不我知容兮遂兮垂带悸【其季反】兮
　　毛氏曰兴也　郑氏曰芄兰柔弱【孔氏曰芄兰蔓生断之有白汁可啖一名萝摩幽州人谓之雀瓢此草攴叶柔弱】　朱氏曰攴枝同【沈括云攴荚也芄兰生荚攴出于叶间垂之如觽状】　毛氏曰觽所以解结成人之佩也【孔氏曰觽貌如锥以象骨为之可以解结】人君治成人之事虽童子犹佩朱氏曰虽则佩觿然无成人之徳但能傲然不我
　　知而已言骄而无礼余无所能也容兮遂兮舒缓放肆之貌悸带下垂之貌【郑氏曰容容刀也　孔氏曰大东云鞙鞙佩璲璲佩玉也毛氏曰垂其绅带悸悸然有节度】　董氏曰攴石经作枝说文同
　　芄兰之叶童子佩韘【失涉反】虽则佩韘能不我甲容兮遂兮垂带悸兮
　　朱氏曰沈括云芄兰之叶如佩韘之状　毛氏曰韘玦也能射御则佩韘【孔氏曰玦决也挟矢时着右手巨指以钩用象骨为之】甲狎也　广汉张氏曰独再言容兮遂兮垂带悸兮而其骄慢无所知之气象葢莫掩矣　释文曰甲韩诗作狎
　　能不我甲言但能不我亲狎妄自尊大而已芄兰二章章六句
　　河广宋襄公母归于卫思而不止故作是诗也【郑氏曰宋桓公夫人卫文公之妹生襄公而出】
　　孔氏曰夫人为先君所出其子承父之重与祖为一体母出与庙絶不可以私反故义不得也　范氏曰夫人之不往义也天下岂有无母之人欤有千乘之国而不得养其母则人之不幸也为襄公者将若之何生则致其孝没则尽其礼而已卫有妇人之诗自庄姜至于襄公之母六人焉皆止于礼义而不敢过也夫以卫之政敎淫僻风俗伤败然而女子犹知有礼而畏义如此者葢以先王之化所及也
　　说苑曰宋襄公为太子请于桓公曰请使目夷立公曰何故对曰臣之舅在卫爱臣若终立则不可以往味此诗而推其母子之心葢不相逺所载似可信也不曰欲见母而曰欲见舅者恐伤其父之意也母之慈子之孝皆止于义而不敢过焉不幸处母子之变者可以观矣
　　谁谓河广一苇【韦鬼反】杭【戸郎反】之谁谓宋逺跂【丘豉反】予望之
　　毛氏曰杭度也　郑氏曰谁谓河水广与【音余】一苇加之则可以渡之喻狭也今我之不渡直自不往耳非为其广予我也谁谓宋国逺与我跂足则可以望见之亦喻近也今我之不往直以义不往耳非为其逺【孔氏曰文公之时卫已在河南自卫适宋不渡河此假有渡者之辞宋今睢阳去卫甚逺言宋近犹喻河狭】
　　谁谓河广曾不容刀谁谓宋逺曾不崇朝
　　郑氏曰不容刀亦喻狭小船曰刀【孔氏曰释名云三百斛曰刀江南所谓短而广安而不倾者也】崇终也行不终朝亦喻近
　　河广二章章四句
　　伯兮刺时也言君子行役为【乎伪反】王前驱过时而不反焉【郑氏曰卫宣公之时蔡人卫人陈人从王伐郑朱氏曰先儒以此诗疑此时作然无明文可攷】范氏曰居而相离则思期而不至则忧此人之情也文王之遣戍役周公之东征其诗皆叙其室家之情男女之思以闵之故其民悦而忘死圣人能通天下之志是以能成天下之务兵者毒民于死地者也孤人之子寡人之妻伤天地之和致水旱之灾故圣王重之如不得已而行则告以归期念其勤劳哀伤惨怛不啻如在已是以诗美之则言其君上之闵恤刺之则录其室家之怨思以为人情不出乎此也为王前驱特诗中之一语非大义也
　　伯兮朅【丘反】兮邦之桀兮伯也执殳【市朱反】为【乎伪反】王前驱
　　郑氏曰伯君子字也　毛氏曰朅武貌　郑氏曰桀英桀　毛氏曰殳长丈二而无刄　朱氏曰妇人自言其君子之才之美如是今乃执殳而为王前驱也
　　自伯之东首如飞蓬岂无膏沐谁适【都厯反】为容
　　朱氏曰蓬草也首如飞蓬髪乱也　毛氏曰妇人夫不在无容饰适主也【朱氏曰传云女为说己容】
　　膏所以膏首面沐葢潘也左氏传遗之潘沐杜预注云潘米汁可以沐头鲁遣展喜以膏沐劳齐师则膏非专妇人用也
　　其雨其雨杲杲【古老反】出日愿言思伯甘心首疾
　　朱氏曰其者冀其将然之辞　郑氏曰人言其雨其雨而杲杲然日复出犹我言伯且来伯且来复不来愿念也甘心如人心嗜欲所贪口味不能絶也　朱氏曰望其君子之归而不归也是以不堪忧思之苦而甘心于首疾也
　　焉【于防反】得谖【况袁反】草言树之背【音佩】愿言思伯使我心痗【音毎又音悔】
　　毛氏曰谖草令人忘忧【孔氏曰谖训忘非草名】背北堂也【孔氏曰士昏礼云妇洗在北堂有司彻云主妇北堂房室所居之地摠谓之堂房半以北为北堂房半以南为南堂】痗病也　孔氏曰何处得一忘忧之草我树之于北堂之上冀观之以忘忧　朱氏曰思得草之美者玩以忘忧然世岂有是哉则亦思之不已而心痗焉尔心痗则其病益深非特首疾而已也　释文曰谖本又作萱【说文作藼云令人忘忧也董氏曰韩诗作焉得萱艸】
　　伯兮四章章四句
　　有狐刺时也卫之男女失时丧其妃【音配】耦焉古者国有凶荒则杀【所戒反】礼而多昏防男女之无夫家者所以育人民也【孔氏曰大司徒曰以荒政十有二聚万民十曰多昏注云不备礼而娶婚者多也　长乐刘氏曰夫妇之礼虽不可不谨于其始然民有细微贫弱者或困于凶荒必待礼而后昏则男女之失时者多无室家之养圣人伤之宁邦典之或违而不忍失其昏嫁之时也故有荒政多昏之礼所以使之相依以为生而又以育人民也诗不云乎恺悌君子民之父母苟无子育兆庶之心其能迨此哉】
　　有狐绥绥在彼淇梁心之忧矣之子无裳
　　毛氏曰兴也　朱氏曰绥绥独行求匹之貌　毛氏曰石絶水曰梁　范氏曰狐独行于水之梁失其所也　郑氏曰之子是子也时妇人丧其妃耦寡而忧是子无裳无为作裳者欲与为室家
　　有狐绥绥在彼淇厉心之忧矣之子无带
　　毛氏曰厉深可厉之旁【王氏曰岸近危曰厉】带所以申束衣
　　有狐绥绥在彼淇侧心之忧矣之子无服
　　李氏曰无服言其衣服之不备也
　　有狐三章章四句
