<!-- { "loadSidebar": true } -->
　　毛氏曰猗叹辞那多也　王氏曰美商之乐叹而多之也　朱氏曰置读如置器之置　郑氏曰鞉与鼓也【孔氏曰鞉如鼓而小持其柄摇之傍耳还自击】　欧阳氏曰书曰下管鞉鼓葢自虞夏以来旧物常用者　毛氏曰鞉鼓乐之所成也【孔氏曰王制曰天子赐伯子男乐则以鞉将之注云鞉所以节乐是乐成由鞉也学记曰鼓无当于五声五声不得不和是乐之所成在于鼓】　郑氏曰简简和大也毛氏曰衎乐也　郑氏曰烈祖汤也　欧阳氏曰汤孙斥主祀之时王尔自太甲以下至纣皆可为汤孙不知所斥者何王尔　朱氏曰奏假奏乐以感格于祖考也　郑氏曰绥安也安我以所思而我之谓神明来格也礼记曰齐之日思其居处思其笑语思其志意思其所乐思其所嗜齐三日乃见其所为齐者祭之日入室僾然必有见乎其位周旋出户肃然必有闻乎其容声出户而聴忾然必有闻乎其叹息之声此之谓思成【苏氏曰以是安我所思之人见其所为齐者非有也而生于其思故谓之思成　朱氏曰思成未详或曰思辞也安我以成也或曰安我所思无不成也按此句与下篇绥我眉夀之语相似莫知何者为是】　王氏曰渊渊深也深以言其闻之逺嘒嘒细也　郑氏曰磬玉磬也堂下诸县与诸管声皆和平不相夺伦又与玉磬之声相依亦谓和平也【孔氏曰礼设乐悬之位皆钟鼓在庭故知堂下乐也知是玉磬者以钟鼓磬管同为乐器磬非乐之主而云依我磬声明此异于常磬非石磬也益稷曰戛击鸣球谓玉磬也　王氏曰依我磬声者言与堂上之乐谐也】　横渠张氏曰玉磬声之最和平者养心　郑氏曰穆穆美也于盛矣汤孙此乐之美其声【孔氏曰穆穆然而美者其乐之音声】　欧阳氏曰其述乐而问称汤孙至于再三者葢诗无定体作者之意或然也　毛氏曰大钟曰庸斁斁然盛也【朱氏曰庸镛通】　郑氏曰万舞千舞　王氏曰有奕万舞之缀兆众大也　郑氏曰嘉客谓二王后来助祭者亦不夷怿乎言皆悦怿也　毛氏曰恪敬也　孔氏曰王制祭统言四时祭名皆曰秋尝冬烝　苏氏曰商人尚声臭味未成涤荡其声乐三阕然后出迎牲故其祀成汤也奏乐以乐其烈祖成汤于是鞉鼓管籥作于堂下其声依堂上之玉磬无相夺伦者至于九献之后钟鼓交作万舞陈于庭而祀事毕矣于是王者之后皆来助祭无不和悦者毛氏曰恪敬也　朱氏曰自古在昔先民有作温恭朝夕执事有恪言恭敬之道古人所行不可忘也闵冯文曰先圣王之传恭犹不敢専称曰自古古曰在昔昔曰先民　苏氏曰将奉也言汤其尚顾予烝尝哉此汤孙之所奉者庶几其顾之也
　　那一章二十二句
　　烈祖祀中宗也【郑氏曰中宗商王太戊汤之孙也有桑谷之异惧而修徳商道复兴故表显之号为中宗　孔氏曰祀中宗之乐歌也礼王者祖有功而宗有徳不毁其庙匡衡以为殷中宗周成宣王皆以时毁古文尚书説经称中宗明其庙宗而不毁贡禹説王者宗有徳庙不毁宗而复毁非尊徳之义】嗟嗟烈祖有秩斯祜申锡无疆及尔斯所既载清酤【音户】赉我思成亦有和羮既戒既平鬷假无言时靡有争绥我眉寿黄耉无疆约軧【初支反】错【如字又采故反】衡八鸾鸧鸧【七羊反】以假以享我受命溥将自天降康丰年穰穰来假【音格】来飨降福无疆顾予烝尝汤孙之将
　　欧阳氏曰序言烈祖祀中宗则嗟嗟烈祖者中宗也如丙以甲为祖戊亦可以丙为祖矣汤之后世以汤为祖中宗之后世以中宗为祖此常事也　毛氏曰申重也　苏氏曰嗟我烈祖成汤有秩秩无穷之福可以申锡于无疆以及尔之所【郑氏曰其福乃及女之此所】　欧阳氏曰尔时主祀之主也　毛氏曰酤酒赉赐也孔氏曰既载清酒于樽以酌献故神明赐之我所思而得成【苏氏曰以畀我所思成之人犹言烝畀祖妣古语质也　欧阳氏曰神赉成使成祀事也】郑氏曰和羮者五味调腥熟得节　朱氏曰戒夙
　　戒也平平和也　欧阳氏曰上言既载清酤下言亦有和羮乃是直陈祭时酒与羮尔　毛氏曰鬷总假大也总大无言无争也　欧阳氏曰执事之臣总无喧哗又不交侵其职位以见在庙之人皆肃恭而举动得礼所以神明锡以眉寿黄耉之福也　郑氏曰约軧毂饰也【孔氏曰軧者长毂之名以皮纒约而朱漆之也】鸾在鏕四马则八鸾诸侯来助祭者乘篆毂错衡之车驾四马其鸾鸧鸧然声和【孔氏曰考工记云容容必直陈篆必正注云篆毂约也彼言篆世即此约軧】欧阳氏曰约軧错衡八鸾鸧鸧者此始谓助祭之
　　诸侯也以假以享者谓诸侯既至而助祭也　苏氏曰溥将溥且大　欧阳氏曰我时王受天命溥将天降丰穰使我备物而祭　朱氏曰言我受命广大而天降以丰年黍稷之多【孔氏曰从天下平安之福故获得丰年穰穰然】　欧阳氏曰上云以享者谓诸侯皆来助致享于神也下云来飨者谓神来至而歆飨也　苏氏曰人既助之天又应之然后庶几祖宗来格而享其祭报之以福曰其尚顾予烝尝哉此汤孙之所奉也　王氏曰祀中宗而曰汤孙者有天下以汤故也　东莱曰及尔斯所言流庆无穷今方于尔之所其后葢未艾也所谓申锡无疆也亦有和羮既戒既平仪礼载祭祀燕享每始言羮定葢以羮熟为节然后行礼定即戒平之谓也此所谓既载清酤亦有和羮皆言祭之始也丰年穰穰言时和岁丰祭礼得成所谓可以备物者得其一説也
　　烈祖一章二十二句
　　鸟祀髙宗也【郑氏曰髙宗殷王武丁中宗孙之孙也有雊雉之异又惧而修徳殷道复兴故亦表显之号为髙宗云孔氏曰祀髙宗之乐歌也】
　　王氏曰鸟祀髙宗之诗而上颂其祖下称其孙子而已葢上有以绍其祖下有以贻其孙子是乃髙宗之功矣
　　天命鸟降而生商宅殷土芒芒古帝命武汤正域彼四方方命厥后奄有九有商之先后受命不殆在武丁孙子武丁孙子武王靡不胜龙旂十乘大糦【尺志反】是承邦畿千里维民所止肇域彼四海四海来假来假祈祈景员维河殷受命咸宜百禄是何
　　毛氏曰鸟鳦也春分鸟降汤之先祖有娀氏女简狄配髙辛氏帝帝率与之祈于郊禖而生契故本其为天所命以鸟至而生焉【孔氏曰释鸟云燕燕鳦也色故人名鸟月令仲春鸟至日以太牢祀于髙禖鸟春分而至气候之常记其祈福之时故言天命鸟】芒芒大貌　郑氏曰契为尧司徒有功封商　李氏曰生契而谓之商者契封于商也　郑氏曰自契至于汤八迁始居亳之殷地而受命国日以广大芒芒然王氏曰古帝命武汤言古者上帝命武汤也　郑
　　氏曰武汤有威武之徳者成汤　李氏曰正域彼四方正其四方之疆域　郑氏曰方命其君谓徧告诸侯也【鲜于氏曰随其所在之方而命羣后也】　毛氏曰九有九州也郑氏曰覆有九州为之王也　孔氏曰乃有诸侯建龙旂者十乘来助祭于祭之时有大黍稷之食此诸侯于奉承而进之【释文曰大糦诗云大祭也】　朱氏曰商世诸侯多矣而止十乘者疑诸侯当朝者岁以服数为节又使分助四方之祭故与　苏氏曰汤始受命以正域四方之诸侯四方之君罔不受命遂奄九州而有之其后世世受天命无有危殆以至武丁之子孙　曽氏曰所谓武王者皆成汤耳再言武丁孙子当念其祖也武王靡不胜言汤无敌于天下也郑氏谓髙宗之孙子有武功有王徳于天下者此非所以称继体守文之君况肇域彼四海殷受命咸宜岂所以称武丁孙子哉　毛氏曰畿疆也　郑氏曰止犹居也曽氏曰邦畿千里维民所止人于其所归赴则止焉商之盛时邦畿千里民所归赴也　郑氏曰假至也祈祈众多也皆来朝觐贡献其至也祈祈然　毛氏曰景大员均何任也　释文曰维河王肃以为河水苏氏曰其至者祈祈而多其大而均如众水之赴
　　河【王氏曰景与既景乃冈同意员与聊乐我员同义河葢武丁孙子所都也　朱氏曰景员维河之义未详】　朱氏曰咸宜无不宜也　郑氏曰百禄是何谓担负天之多福【朱氏曰何荷通】　东莱曰武丁孙子指作颂之商王也武王靡不胜而下皆称先代之盛以勉时王也
　　鸟一章二十二句
　　长发大禘也【孔氏曰大禘之乐歌也王肃以大禘为殷祭谓禘祭宗庙　王氏曰长发序以为大禘之诗曰雝序以为禘太祖周无四时之禘故也今曰大禘则商有四时之禘故也四时之禘为小则禘其祖之所自出为大矣　孔氏曰王制及祭统言春礿夏禘秋尝冬烝则夏祭宗庙亦名禘也　横渠张氏曰长发大禘禘其祖之所自出则帝喾】濬哲维商长发其祥洪水芒芒禹敷下土方外大国是疆幅陨【音圎】既长有娀方将帝立子生商毛氏曰濬深也　郑氏曰长犹久也深知乎维商家之徳也【孔氏曰总叹商家深智不指斥一人也】久发见其祯祥矣　毛氏曰洪大也诸夏为外幅广也陨均也【孔氏曰幅如布帛之幅故为广也王肃云外诸夏大国也郑氏曰陨当作圆圆谓周也】有娀契母也将大也契生商也　孔氏曰帝尧之末有大水芒芒然禹敷广下土以正四方京师之外大国于是画其疆境令使中国广大均平既已长逺矣于是时契已佐禹是其祥久见也又説商兴之由有娀方将帝立子生商谓上天祜契使贤而生有商国也　王氏曰有娀氏国方大之时帝立子生商也【朱氏曰有娀氏始大故帝立其女之子而造商室也】
　　王桓拨【本末反】受小国是达受大国是达率履不越遂视既发相【息亮反】土烈烈海外有截【才结反】
　　毛氏曰王契也　欧阳氏曰书称格王宁王葢古人徃徃以美称加王尔者深微之谓也老氏言之又是矣不必为黑也【孔氏曰国语云昔我先王后稷又曰我先王不窋韦昭注云商颂亦以契为王是其为王之祖故可为王非号为王也　朱氏曰或曰以鸟降而生故曰王】　苏氏曰桓武也　毛氏曰拨治也　苏氏曰契之为人武而能治　王氏曰受小国是达受大国是达者随所受大小能达其道也达与在邦必达同意【朱氏曰达通达也受小国大国无所不达言其无所不宜也】　王氏曰率履不越者循行无所逾也　苏氏曰履蹈也　朱氏曰言契能率履不越遂视其民则既发以应之矣　毛氏曰相土契孙也【孔氏曰殷本纪云契子昭明昭明子相土】　郑氏曰截整齐也相土居夏后之世承契之业入为王官之伯出长诸侯其威武之盛烈烈然四海之外率服截尔整齐【朱氏曰其后汤以七十里起岂相土之后尝中衰与】
　　帝命不违至于汤齐汤降不迟圣敬日跻【子兮反】昭假【古雅反】迟迟上帝是祗【诸时反】帝命式于九围
　　苏氏曰商之先祖既有明徳天命未尝去之至于汤而王业成与天命防焉　朱氏曰降流生也　毛氏曰不迟言疾也跻升也　王氏曰昭假昭假上帝也鲜于氏曰假言感假　郑氏曰祗敬也　李氏曰
　　式法也　毛氏曰九围九州也【孔氏曰谓九州九围者葢以九分天下各为九处若规围然故谓之九围也】　朱氏曰汤生也应期而防适当其时其圣敬又日跻升以至昭假于天迟迟久也言其纯亦不已也　王氏曰以能祗上帝故帝命式于九围也式与成王之孚下土之式同意【李氏曰帝命之为法于天下也】
　　受小球【音求】大球为下国缀【张卫反】旒何天之休不竞不絿不刚不柔敷政优优百禄是遒【子由反】
