<!-- { "loadSidebar": true } -->
　　郑氏曰莞小蒲之席也【孔氏曰西方人呼蒲为莞蒲言小蒲者以莞蒲一草之名而司几筵有莞筵蒲筵则为两种席也莞细而用小蒲　释文曰莞草丛生水中茎圆江南以为席形似小蒲而实非也】竹苇曰簟【董氏曰下莞上簟郑氏谓与羣臣安燕非也按几筵莞筵蒲筵则有之而苇竹无施于席则知所以为寝也　孔氏曰士丧礼云下莞上簟衽如初则平常寝卧之席皆莞簟也衽寝卧之蓆也】兴夙兴也　尔雅曰罴如熊黄白文【舍人曰黄白色郭璞云似熊而长头髙脚猛憨多力能防树木】蝮虺三寸首大如擘【孙炎曰江淮以南谓虺爲蝮广三寸头如拇指有牙最毒郭璞曰此自一种蛇人自名为蝮虺今虺细颈大头色如艾绶文文间有毛似猪鬣鼻上有针大者长七八尺】　苏氏曰寝既成设莞簟而寝于其中起而又占其梦　欧阳氏曰六章以下至于卒章盛陈占梦生子之事者谓安此寝而生男女男则世为君王女子宜人之家室亦祷颂之辞也
　　大人占之维熊维罴男子之祥维虺维蛇女子之祥王氏曰大人者当时在位之大人【孔氏曰左传文公之梦子犯占之不必占梦之官乃得占也　董氏曰大人占之与故老占梦何异诗以美为王不害于辞故重其事虽谓大人占之可也】　郑氏曰熊罴在山阳之祥也故为生男虺蛇穴处隂之祥也故为生女【王氏曰熊罴彊力壮毅故为男子之祥虺蛇柔弱隠伏故为女子之祥】　范氏曰身安志平诚意感通而吉梦可占故生男则室家君王生女则无父母诒罹人道尽于此矣【王氏曰人之精神与天地隂阳流通故梦各以其类至先王置宫观天地之防辩隂阳之气以日月星辰占云梦之吉凶献吉梦赠恶梦知此则可以言性命之理矣　朱氏曰先王建官设属其于天人相与之际察之详而敬之至矣故曰王前巫而后史宗祝瞽侑皆在左右王中心无为也以守至正】
　　乃生男子载寝之牀载衣【于既反】之裳载弄之璋【音章】其泣喤喤【华旁反】朱芾【音弗】斯皇室家君王
　　毛氏曰半圭曰璋【孔氏曰典瑞云四圭有邸以祀天两圭有邸以祀地圭璧以祀日月璋邸射以祀山川从上而下递减其半故知半珪曰璋】　孔氏曰喤喤者声大也　郑氏曰芾者天子纯朱诸侯黄朱【白虎通曰茀者蔽也行以蔽前天子朱芾诸侯赤茀以韦为之上广一尺下广二尺】皇犹煌煌也　孔氏曰君诸侯也王天子也【郑氏曰宣王所生之子或且为天子或且为诸侯】　郑氏曰男子生而卧于牀尊之也　毛氏曰裳下之饰也璋臣之职也【孔氏曰裳明习为卑璋见效奉臣职王肃云言无生而贵也明欲为君父当先知为臣子也璋而得为臣职者羣臣之从三行礼者奉璋棫朴曰奉璋峨峨髦士攸宜是也女子不可常寝于地竟无裳男子亦不容无褓暂时示男女之别耳　郑氏曰以璋者明成之有渐　王氏曰男子不衣之衣而衣之裳者裳下服也不弄之圭而弄之璋者璋半珪也成人有渐故也女子其服自防以至长其事自易以至难亦有渐也先王之教人可谓至矣】　王氏曰其泣之美亦所以为吉祥故羊食我之生也闻其声者知其灭羊舌氏也　朱氏曰子之生于是室者皆将服朱芾煌煌然有室有家为君为王矣　陈氏曰作室而生子则本支甥舅自此始矣
　　乃生女子载寝之地载衣之裼【他计反】载弄之瓦无非无仪唯酒食是议无父母诒【以之反】罹
　　毛氏曰裼褓也【孔氏曰褓儿被也】瓦纺【芳罔反】塼【音专】也【孔氏曰妇人所用瓦维纺塼而已】　郑氏曰仪善也【出释诂】　毛氏曰罹忧也郑氏曰卧于地卑之也　苏氏曰衣之褓即用其
　　所衣而无加也　郑氏曰弄之纺塼习其所有事也妇无所专于家事有非非妇人也有善亦非妇人也妇人之事惟议酒食尔无遗父母之忧【王氏曰女子以顺为正无非足矣有善则非其吉祥可愿之事也　朱氏曰在易家人之六二曰无攸遂在中馈贞吉象曰六二之吉顺以巽也而孟子之母亦曰妇人之礼精五饮羃酒浆养舅姑缝衣裳而已故有闺门之脩而无境外之志此之谓也　毛氏曰无仪妇人质无威仪也毛氏曰谓无如丈夫折旋揖让棣棣之多　丘氏曰妇人尚静黙不当有所是非尚质慤不当为威仪】　说文曰褓也诗曰载衣之【他计切　释文曰韩诗作音同】　东莱曰一章总述其宫室之面势而愿其亲睦二章三章述其作室之意与营筑之状至于风雨攸除鸟鼠攸去则宫室成矣故四章言望其外则雄壮轩翥如此五章言观其内则髙明深广如此望其外则未入也故曰君子攸跻言其方升也观其内则已入也故曰君子攸宁言其既处也六章已下皆祷颂之辞
　　斯干九章四章章七句五章章五句
　　无羊宣王考牧也【郑氏曰厉王之时牧人之职废王始兴而复之至此而成】
　　孔氏曰周礼牧人掌牧六甤而阜蕃其物六甤谓牛马羊豕犬鸡此诗唯言牛羊者马祭之所用者少豖犬鸡则比牛羊为卑故特举牛羊以为美也
　　谁谓尔无羊三百为羣谁谓尔无牛九十其犉【而纯反】尔羊来思其角濈濈【庄立反】尔牛来思其耳湿湿【始立反】毛氏曰黄牛黒唇曰犉　李氏曰思辞也　毛氏曰聚其角而息濈濈然【王氏曰濈濈和也羊以苦触为患故言其和谓聚而不相触也董氏曰说文濈为和则濈而比者也】呞【丑之反】而动其耳湿湿然【释文曰呞】
　　【食已复出嚼之也　王氏曰牛以耳泽为善　山隂陆氏曰牛之为物病则耳燥安则温润而泽故古之视牛者以耳祭义所谓大夫袒而毛牛尚耳　董氏曰牛卧则耳下垂湿者其垂也】　欧阳氏曰呼牧人而告之曰谁谓尔无牛羊乎其数若此之多也　孔氏曰羊一羣有三百不知其羣之有多少也牛犉者有九十亦不知其不犉者之数也【董氏曰三百维羣以羣计也九十其犉以犉计也黒唇为犉则黒眦为牰黒耳为犚亦各以其数也　眦才细反牰音袖犚音尉】　郑氏曰言动息濈濈湿湿者美畜产得其所
　　或降于阿或饮于池或寝或譌【五戈反】尔牧来思何【河可反】蓑【素戈反】何笠【音立】或负其糇【音侯】三十维物尔牲则具毛氏曰譌动也何掲也蓑所以备雨笠所以御暑【孔氏曰蓑唯备雨之物笠则元以御暑兼可御雨既夕礼蓑笠注俱以为御雨】　苏氏曰物类也　毛氏曰三十维物异毛色者三十也【孔氏曰谓青赤黄白黒毛色别异者各三十也】　郑氏曰降阿饮池或寝或譌言此者美其无所惊畏也【李氏曰动息各遂其性　王氏曰牧之地以有阿有池为善】长乐刘氏曰牧之者日持雨具赍糇粮从牛之所宜适以顺其性而蕃其息故牲有余备矣【郑氏曰祭祀索则有之】
　　尔牧来思以薪以蒸【之丞反】以雌以雄尔羊来思矜矜兢兢【其冰反】不骞【起防反】不崩麾【毁皮反】之以肱【古反】毕来既升郑氏曰麄曰薪细曰蒸　毛氏曰矜矜兢兢言坚彊也骞亏也崩羣疾也肱臂也　朱氏曰既尽也　毛氏曰升升入牢也　郑氏曰牧人有余力则取薪蒸以来归也　王氏曰及其将归而又辩其雌雄者视其多寡之数也尔羊来思者与夫君子于役之诗曰牛羊下来者类也矜矜兢兢者岂非山川草木之所宜而牧之者不失其性而至于坚彊欤不骞不崩言羊得其性而无耗败也言羊而不言牛者羊善耗败故也言羊不耗败则牛可知矣【山隂陆氏云齐民要术曰羊有疾辄相污长乐刘氏曰不骞不崩谓羣队脩广望之不断也】　郑氏曰麾之以肱毕来
　　既升言驯扰从人意【长乐刘氏曰麾之以肱谓驯扰不假笞棰也　苏氏曰使来则毕来使升则既升言其扰也】　陈氏曰毕来既升者牧事毕也
　　牧人乃梦众维鱼矣旐【音兆】维旟【音余】矣大人占之众维鱼矣实维丰年旐维旟矣室家溱溱【侧巾反】
　　欧阳氏曰众维鱼矣但言鱼之多也周官司常县鄙建旐州里建旟【详见出车】　毛氏曰溱溱众也　朱氏曰占梦之说未详岂古者卜筮之家有是说与【毛氏曰隂阳和则鱼众多矣旐旟所以聚众也　张氏曰众维鱼矣实维丰年丰年则民间乐故以田以鱼梦鱼斯丰年之祥也旐者旟者皆田官之所建也旐统人少旟统人多今建旐之处乃建旟则民庶众矣】　王氏曰此牧成而考之之诗也故以吉祥之事终焉【陈氏曰宫室成而考之故以人君之梦而书其祥牧成而考之故以牧人之梦而书其祥】　孔氏曰歳熟民滋国之休庆也　东莱曰以斯干无羊之卒章观之所愿乎上者子孙昌盛所愿乎下者歳熟民滋皆不愿乎其外也彼秦汉好大喜功之主肯以是为可愿哉
　　无羊四章章八句
　　节【在切反】南山家父【音甫】刺幽王也【郑氏曰家父字周大夫孔氏曰桓十五年天王使家父来求车上距幽王之卒七十五歳古人字或累世同之云汉序曰仍叔桓五年仍叔之子来聘仍氏或亦世叔字如赵氏世称孟智氏世称伯也】
　　东莱曰按左传韩宣子来聘季武子赋节之卒章杜氏谓取式譌尔心以畜万邦之义然则此诗在古止名节也
　　节彼南山维石岩岩赫赫【许百反】师尹民具尔瞻忧心如惔【徒蓝反】不敢戏谈国既卒【子律反】斩何用不监【古衔反】毛氏曰兴也节髙峻貌岩岩积石貌赫赫显盛貌师太师周之三公也尹尹氏为太师【李氏曰洪范曰师尹惟曰此师尹不可指其人如此诗曰尹氏太师是尹氏为太师明矣春秋书曰尹氏卒讥世卿也其后又书尹氏立王子朝则尹氏之为世卿其来甚久】具俱瞻视惔燔也【李氏曰云汉曰如惔如焚惔焚之类也　王氏曰如惔者内热之谓也】　朱氏曰卒终也　苏氏曰斩絶也　郑氏曰监察也　陈氏曰南山国之望太师民之瞻民之瞻太师也见其所为如此忧心如火之燔灼第畏其威不敢言尔国既至此终斩絶矣汝何不察也　释文曰惔韩诗作炎字书作焱
　　节彼南山有实其猗【于宜反】赫赫师尹不平谓何天方荐【徂殿反】瘥【才何反】丧乱多民言无嘉防【七感反】莫惩嗟苏氏曰山之实草木是也　毛氏曰猗长也【李氏曰猗如緑竹猗猗是也】荐重也【孔氏曰荐与荐文异义同】瘥病也大也防曽也苏氏曰山之生物其气平均如一凡生于其上者
　　无不猗猗其长也　郑氏曰责三公之不均平不如山之为也谓何犹云何也【王氏曰不平谓何者发问之辞也】　王氏曰荐瘥者乖气之所生曰方荐瘥则以言其荐瘥之未艾　李氏曰丧乱多言丧乱之大而多也民言无嘉盖为民无善言但怨讟耳　苏氏曰尹氏秉国之均而不平其心则人之荣瘁劳佚有大相絶者矣是以神怒而重之以丧乱人怨而谤讟其上然尹氏曽不惩创咨嗟求所以自改也【李氏曰防莫惩嗟以见尹氏为恶常自若】董氏曰天方荐瘥说文作天方荐嗟嗟残田也
　　尹氏大【音泰】师维周之氐【丁礼反】秉国之均四方是维天子是毗【婢尸反】俾民不迷不吊昊天不宜空我师
