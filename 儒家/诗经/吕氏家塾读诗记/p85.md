<!-- { "loadSidebar": true } -->
　　泮水颂僖公能修泮宫也【孔氏曰定本云僖公修泮宫无能字　苏氏曰此诗言作泮宫克淮夷閟宫言作新庙春秋皆有载世疑之泮宫閟宫僖公因旧而修是以不见于春秋至于淮夷之功予亦疑焉然此诗有之式固尔犹淮夷卒获有所未获而欲终之则其所获尚小也今此诗之言甚美而大则君臣之辞欤或曰以君臣而为此辞可也而孔子録之可乎曰维可之是以録之録其所可而去其所不可此孔子之所以为诗也子贡曰纣之不善不如是之甚也是以君子恶居下流天下之恶皆归焉孟子曰吾于武成取二三策而已以至仁伐不仁何其血之流杵夫二子之言信矣然孔子未尝以废周书葢好恶之言必有过者要不以恶为善则已矣此逺者之所自谕也】思乐泮水薄采其芹【其巾反】鲁侯戾止言观其旂其旂笩筏【蒲害反】鸾声哕哕【呼会反】无小无大从公于迈
　　毛氏曰泮水泮宫之水也天子辟廱诸侯泮宫【郑氏曰辟廱者筑土廱水之外圆如璧四方来观者均也泮之言半也半水者葢东西门以南通水北无也　朱氏曰説文谓泮者诸侯乡射之宫也西南为水东北为墙康成以为东西门説文以为东西墙其説不同】王氏曰思发语辞也　郑氏曰芹水菜也乐僖公
　　修泮宫之水而徃观之采其芹也　毛氏曰戾止至也【孔氏曰止者至而止住故云至非训止为至也】　王氏曰观其旂其旂笩笩而有容聴其鸾其声哕哕而有节【李氏曰笩笩飞扬也】　李氏曰无小无大从公于迈国人无长幼皆从公而徃以见国人从僖公之乐也　孔氏曰鲁人作诗而自称其君为鲁侯者因其请王而作
　　思乐泮水薄采其藻鲁侯戾止其马蹻蹻【居表反】其马蹻蹻其音昭昭载色载笑匪怒伊敎
　　孔氏采苹疏曰藻水草也　毛氏曰其马蹻蹻言强盛也　郑氏曰其音昭昭僖公之徳音　毛氏曰载色色温润也　苏氏曰僖公之至于泮宫好其颜色和其笑语未尝有所怒也敎之而已　王氏曰载色载笑则洪范所谓而康而色者也夫然后能敎也
　　思乐泮水薄采其茆鲁侯戾止在泮饮酒既饮防酒永锡难老顺彼长道屈此羣丑
　　毛氏曰茆鳬葵也【释文曰郑小同云江南人谓之莼菜生陂泽中】　郑氏曰在泮饮酒者与先生君子饮酒也　毛氏曰丑众也苏氏曰僖公与其羣臣饮酒于泮宫咸愿神锡之
　　以难老使之顺从长道以屈羣众【王氏曰顺彼先生君子之长道而屈服此鲁国之羣众也】　李氏曰一章言僖公之至泮水二章言僖公之教人三章则又言至泮水与贤者饮酒也朱氏曰此章以下皆颂祷之辞也
　　穆穆鲁侯敬明其徳敬慎威仪维民之则允文允武昭假烈祖靡有不孝自求伊祜【音户】
　　郑氏曰则法也允文允武信文信武也　毛氏曰假至也【朱氏曰假感格也】　朱氏曰祖周公鲁公也靡有不孝信僖公之孝也无所不至也　李氏曰自求伊祜鲁侯之福禄乃自求之也
　　明明鲁侯克明其徳既作泮宫淮夷攸服矫矫【居表反】虎臣在泮献馘【古获反】淑问如臯陶在泮献囚
　　郑氏曰克能攸所也言僖公能明其徳修泮宫而徳化行于是伐淮夷所以能服也矫矫武貌馘所格者之左耳【孔氏曰谓临阵格杀之而取其耳】淑善也囚所虏获者僖公既伐淮夷而反在泮宫使武臣献馘又使善聴狱之吏如臯陶者献囚言伐有功所任得其人　孔氏曰王制曰天子将出征受成于学出征执有罪反释奠于学以讯馘吿故僖公既伐淮夷而反在泮宫也朱氏曰或谓僖公未尝有淮夷之功而疑此诗之妄葢未尝深考此诗乃颂祷之辞冀其有是功耳下章仿此
　　济济多士克广徳心桓桓于征狄彼东南烝烝皇皇不吴【音话】不扬不告于讻【音凶】在泮献功
　　孔氏曰济济然多士皆能广其徳心谓心徳寛洪并无褊躁　毛氏曰桓桓威武貌　孔氏曰狄彼东南逺服彼东南【释文曰狄逺也　王氏曰狄攘而逖之也　苏氏曰古狄逖通】　郑氏曰东南斥淮夷【孔氏曰淮夷在鲁之东南】烝烝犹进进也　毛氏曰皇美也　郑氏曰吴哗也　王氏曰不扬戢也朱氏曰烝烝皇皇成也不吴不扬肃也　郑氏曰讻讼也无以争讼之事告于治讼之官者　王氏曰不告于讻和也　李氏曰人心可谓广矣惟为血气所使一有毫发之利则忿而争其心于是乎隘矣惟其心广故其征伐有逖逺淮夷之功烝烝皇皇不吴不扬未尝争颂惟在泮献功而已
　　角弓其觩束矢其搜【色留反】戎车孔博徒御无斁【音亦】既克淮夷孔淑不逆式固尔犹淮夷卒获
　　苏氏曰觩弓健貌【郑氏曰言持急也】　毛氏曰五十矢为束【孔氏曰荀卿云魏氏武卒负矢五十个荀则毛氏之师故从其言郑注大司冦束矢云古者一弓百矢】郑氏曰束矢搜然言劲疾也【孔氏曰其发则搜然而劲　苏氏曰搜矢】
　　【疾声】　朱氏曰博广大也　郑氏曰徒行者御车者皆无厌倦也淑善也式用也　苏氏曰僖公兵戎精缮士卒竞劝故能克淮夷甚善而不逆君子于是告之使益固其道庶几淮夷可以尽得也
　　翩彼飞鸮【于娇反】集于泮林食我桑黮怀我好音憬【九永反】彼淮夷来献其琛【勑金反】元龟象齿大赂南金
　　毛氏曰翩飞貌鸮恶声之鸟也黮桑实也　郑氏曰怀归也言鸮常恶鸣今来止于泮水之木上食其桑黮为此之故故改其鸣归就我以善音　李氏曰喻淮夷慕泮宫之化也憬説文曰觉悟也　王氏曰寳琛也元龟尺二寸【孔氏曰汉食货志云龟不盈尺不得为寳】　郑氏曰大犹广也　毛氏曰赂遗也南谓荆扬也　郑氏曰荆扬贡金三品　孔氏曰淮夷来鲁国献其琛寳其所献之物是大龟象齿又广赂我以南方之金
　　泮水八章章八句
　　閟【笔位反】宫颂僖公能复周公之宇也【苏氏曰此诗所谓居常与许复周公之宇者人之所以愿之而其实则未能也】閟宫有侐【况域反】实实枚枚赫赫姜嫄【音元】其徳不回上帝是依无灾无害弥月不迟是生后稷降之百福黍稷重【直容反】穋【音六】稙【微刀反】稺菽麦奄有下国俾民稼穑有稷有黍有稻有秬【音巨】奄有下土缵禹之绪
　　孔氏曰作者将美僖公追述逺祖上陈姜嫄后稷至于太王文武爰及成王封建之辞鲁公受赐之命言其所以有鲁之由　吕氏曰閟宫鲁庙非姜嫄庙也言赫赫姜嫄者推本周家所由兴　朱氏曰閟宫者鲁之羣庙也【毛氏曰先妣姜嫄之庙在周孟仲子曰是禖宫也　孔氏曰大司乐云舞大濩以享先妣以此知姜嫄之庙在周言其在周则鲁无其庙姜嫄祀郊禖而生后稷故名姜嫄之庙为禖宫】閟深闭也【毛氏曰閟闭也】　毛氏曰侐清净也　苏氏曰实巩固也　毛氏曰枚枚砻密也【王氏曰枚枚辨也】　郑氏曰弥终也赫赫乎显著姜嫄也其徳贞正不回邪天用是冯依其任之又无灾害不坼不副终十月而生子不迟晚　毛氏曰先种曰植后种曰穉【孔氏曰重穋稙穉生熟早晚之异称耳非谷名也七月传曰后熟曰重先熟曰穉内宰郑司农注云先种后熟谓之穜后种先熟谓之穉】　李氏曰菽大豆　郑氏曰奄犹覆也　朱氏曰后稷生而享有百福播种五谷犹天所降也奄有下国尧封之邰也　郑氏曰秬黑黍也　毛氏曰绪业也　郑氏曰尧时洪水为灾民不粒食禹平水土后稷乃敎播种故曰缵禹之绪美之故申説以明之
　　后稷之孙实维太王居岐之阳实始翦【子践反】商至于文武缵大王之绪致天之届【音戒】于牧之野无贰无虞上帝临女敦【都回反】商之旅克咸厥功
　　郑氏曰翦断也大王自豳徙居岐阳四方之民咸归徃之于时而着王迹故云是始断商　曾氏曰大王去邠居岐葢诸侯之能兴邦者本不必云肇王迹也武王既有天下推其寖盛之由故云大王肇王迹所谓实始翦商者殆因肇王迹之语言之过耳圣人于武成犹有所不取者其于鲁颂岂以一言之过而删之乎　王氏曰届至也天命不妄所废兴皆其至也致其至者武王也　孔氏曰至于文王武王继大王之业于时商家暴虐天欲诛之武王乃致天之诛于牧野之地　郑氏曰虞度也　朱氏曰无贰无虞上帝临女犹大明云上帝临女无贰尔心也　郑氏曰敦治旅众咸同也　朱氏曰敦治而胜之也咸厥功辅佐之臣咸有功而周公亦与焉故下章言封伯禽之事
　　王曰叔父建尔元子俾侯于鲁大启尔宇为周室辅乃命鲁公俾侯于东锡之山川土田附庸周公之孙庄公之子龙旂承祀六辔耳耳春秋匪解享祀不忒皇皇后帝皇祖后稷享以骍牺是飨是宜降福既多周公皇祖亦其福女秋而载尝夏而楅衡白牡骍刚牺【素河反】尊将将【七羊反】毛炰【蒲包反】胾【侧吏反】羮笾豆大房万舞洋洋孝孙有庆俾尔炽而昌俾尔夀而臧保彼东方鲁邦是常不亏不崩不震不腾三夀作朋如冈如陵
