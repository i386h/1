<!-- { "loadSidebar": true } -->
　　宋氏曰兴也【孔氏曰毛传于三章曰兴也传文略举中以明上下足知鱼鵻皆兴也】毛氏曰江汉之间鱼所产也【孔氏曰南方鱼之善者莫善于江汉之间山隂陆氏曰嘉鱼鲤质鳟鳞脍肉美食乳泉出于丙穴先儒谓丙穴在汉中沔南县北穴口向丙故曰丙也】释文曰烝王肃云众也【朱氏曰烝然发语声也】　毛氏曰罩籗【助角反】也【孔氏曰释器云籗谓之罩李巡曰籗编细竹以为罩捕鱼也】　范氏曰罩罩取之不已也　丘氏曰君子成王也嘉宾新进之贤也　郑氏曰式用也燕饮也　释文曰得贤置酒欢情怡畅故乐　王氏曰君子有酒而嘉宾式宴以乐此所谓乐与贤者共之也　董氏曰别本作烝然说文亦作蒸字
　　嘉鱼羣然入于网罩之又罩耴之不竭兴得贤之多也贤才多寡系君上之好恶乐与贤则众多不乐与贤则亦从而衰少矣君子有酒嘉宾式燕以乐道其乐与贤之心也
　　南有嘉鱼烝然汕汕【所谏反】君子有酒嘉宾式燕以衎【苦且反】
　　毛氏曰汕樔【侧交反】也【郑氏曰樔者今之樔罟也　孔氏曰释器樔谓之汕　李巡云汕以薄耴鱼也】衎乐也　山隂陆氏曰君子求贤上笼之如罩下撩之如汕淮南子曰罩者抑之罾者举之为之难易得鱼一也【李氏曰以见求贤无方也】
　　南有樛【防虬反】木甘瓠【音防】累【力追反】之君子有酒嘉宾式燕绥之
　　樛木解见周南　毛氏曰累蔓也【陈氏曰瓠蔓生董氏曰瓠以得所附而累之】　郑氏曰绥安也
　　瓠有甘有苦瓠则可食者也樛木下垂以兴君瓠之甘者以兴贤南有樛木甘瓠累之言相与固结而不可解也
　　翩翩者鵻【音佳】烝然来思君子有酒嘉宾式燕又思鵻解见四牡　李氏曰贤者羣然如骓之来集也孔氏曰思皆为辞嘉宾既来用此酒与之燕又燕也频与之燕言亲之甚也【朱氏曰来思之思语辞也又思既燕而又思之以见其至诚有加而无己也凡思字为语助者上字恊韵为思虑之思本字恊韵此章则来字与末句思字恊韵也】
　　南有嘉鱼四章章四句
　　崇丘万物得极其髙大也
　　毛氏曰有其义而亡其辞
　　南山有台乐得贤也得贤则能为邦家立太平之基矣南山有台北山有莱乐【音洛】只君子邦家之基乐只君子万寿无期
　　毛氏曰兴也台夫须也【陆玑草木疏曰夫须莎草可为簑笠都人士云防笠】莱草也【陆玑草木疏曰莱草名其叶可食今兖州人烝以为茹谓之莱烝】　丘氏曰只辞也　孔氏曰无期无期竟也　欧阳氏曰髙山多草木如周大国多贤才【李氏曰诗人之意只言山之有草木以喻国之有贤者君必一一为说则拘矣】　范氏曰君用贤则天下颂之其用不贤则天下诅之贤人必为国行善政不贤人必为国行恶政故用贤则荣不用贤则辱用贤则有福不用贤则有祸用贤则夀不用贤则天此天下之通道也【陈氏曰夀夭天也得贤何益于夀曰君子有四时朝夕昼夜节宣其气勿羸其体苟不近贤者则非鬼非食惑以丧志虽欲夀得乎】
　　贤才之盛多如此乐哉王者诚可为邦家之基矣诚可以万夀无期矣五章反覆咏叹之乐之至也
　　南山有桑北山有杨乐只君子邦家之光乐只君子万夀无疆【防良反】
　　南山有杞北山有李乐只君子民之父母乐只君子徳音不已
　　陆氏草木疏曰杞其树如樗一名狗骨　郑氏曰己止也不止者言数见称颂也
　　南山有栲【音考】北山有杻【女乆反】乐只君子遐不眉夀乐只君子徳音是茂
　　毛氏曰栲山樗杻忆也　郑氏曰遐逺也【朱氏曰遐何通】毛氏曰眉夀秀眉也　郑氏曰茂盛也　程氏曰遐不眉夀犹云不遐逺眉夀乎
　　南山有枸【俱甫反】北山有楰【音庚】乐只君子遐不黄耉【音苟】乐只君子保艾【五盖反】尔后
　　毛氏曰枸枳枸【孔氏曰宋玉赋云枳枸来巢则枸木多枝而曲所以来巢也陆玑疏云枸树髙大似白杨有子着枝端大如指长数寸噉之甘美如饴八月熟今官园种之谓之木宻】楰鼠梓【孔氏曰郭璞云楸属也陆玑疏曰其树叶木理如楸山楸之异者今人谓之苦楸是也】　黄黄髪也【孔氏曰老人髪白复黄也】耉老也【孔氏曰　炎云耉面冻梨色如浮垢】艾养保安也
　　南山台五章章六句
　　由仪万物之生各得其宜也
　　毛氏曰有其义而亡其辞
　　蓼【音六】萧泽及四海也【郑氏曰九夷八狄七戎六蛮谓之四海虞书曰州十有二师外薄四海咸建五长　李氏曰泽及四海言泽及天下之诸侯不必以为四夷之长也】
　　蓼彼萧斯零露湑【息叙反】兮既见君子我心冩兮燕笑语兮是以有誉防兮
　　毛氏曰兴也蓼长大貌萧蒿也【孔氏曰萧郭璞云即蒿也生民曰耴萧祭脂萧香物也】湑湑然萧上露貌　郑氏曰既见君子者言朝见于天子也　毛氏曰冩者输冩其心也【郑氏曰写者舒其情意无留恨也　长乐刘氏曰冩者倾其瞻仰之心也】　苏氏曰诸侯来朝王者推恩以接之无所不及如零露之于萧故其既见天子也其心无不倾尽天子又申之以燕礼于其燕也极其笑语而无间　张氏曰有誉防兮谓君接之以温厚则下情得伸谗毁不入而美名可保也
　　蓼彼萧斯零露瀼瀼【如羊反】既见君子为龙为光其徳不爽夀考不忘
　　毛氏曰瀼瀼露蕃貌龙宠也爽差也　郑氏曰为龙为光言天子之恩泽光耀被及己也　邱氏曰见天子之徳无有差爽故皆愿其夀考而永不忘于心也四海诸侯逺近大小亲疎亦不齐矣而王者徳施之普各称其分莫不满足所谓其徳不爽也苟有心于其间岂能无偏党差忒哉
　　蓼彼萧斯零露泥泥【乃礼反】既见君子孔燕岂【开在反】弟【音悌】冝兄冝弟令徳夀岂
　　毛氏曰泥霑濡也　郑氏曰孔甚也　孔氏曰燕燕诸侯也　毛氏曰岂乐弟易也　苏氏曰兄弟同姓诸侯也　李氏曰天子既如是冝其有令善之徳夀而且乐也
　　天子之待诸侯甚燕乐而岂弟也兄弟自同姓诸侯亲者言之四海诸侯莫不在其中矣诸侯既被天子之燕乐于是祝颂之曰庻几天子冝兄冝弟无不亲睦有令善之徳夀而且乐乎亦为同姓诸侯善颂之辞以见其疎也
　　蓼彼萧斯零露浓浓【奴全反】既见君子鞗【徒雕反】革冲冲【勑弓反】和鸾雝雝万福攸同
　　毛氏曰浓浓厚貌鞗辔也革辔首也【孔氏曰郭璞云辔靶也马辔所靶之外有余而垂者谓之革鞗皮为之故曰鞗革】冲冲垂饰貌　后汉志注曰于寳周礼注和鸾皆以金为铃鸾者在衡和者在轼【鲁训曰和设轼者也鸾设衡者也　董氏曰韩诗曰在轼曰和在轭曰鸾】马动则鸾鸣鸾鸣则和应舒则不鸣疾则失音故诗云和鸾雍雍言得其和也【毛氏曰在鏕曰鸾　孔氏曰四驖笺云置鸾于鏕异于乘车是郑以乘车之鸾不当在鏕矣】　郑氏曰攸所也　王氏曰乘马路车天子所以好诸侯也有车马则有鞗革和鸾矣上下相遇以徳而成以礼则万福所同也
　　韩奕之二章曰王锡韩侯鞗革金厄三章曰其赠维何乘马路车即其事也
　　蓼萧四章章六句
　　湛【直减反】露天子燕诸侯也【左传武子曰昔诸侯朝正于王王宴乐之于是乎赋湛露　郑氏曰燕谓与之燕饮酒也诸侯朝觐防同天子与之燕所以示慈惠】
　　湛湛露斯匪阳不晞【音希】厌厌【于盐反】夜饮不醉无归毛氏曰兴也湛湛露茂盛貌阳日也晞干也厌厌安也【孔氏曰安闲也苏氏曰乆也】夜饮私燕也宗子将有事则族人皆侍不醉而出是不亲也醉而不出是渫宗也【郑氏曰天子燕诸侯之礼亡此假宗子与族人燕为説耳　孔氏曰伏生书传曰既侍其宗然后得燕燕私者何而与族人饮饮而不醉是不亲醉而不出是不敬与此传同诸侯燕礼曰宵则庻子执烛于阼阶上甸人执大烛于庭阍人为烛于门外宾醉北面坐耴其荐脯以降奏陔夏耴所执脯以赐钟人于门外霤遂出】欧阳氏曰露以夜降者也因其夜饮故近取以为
　　比云湛湛之露润霑于物非至曙则不干厌厌之饮恩被于诸侯非至醉则不止举其燕私殷勤之意以见天子恩礼诸侯之厚　说文曰厌安也诗曰厌厌夜饮
　　湛湛露斯在彼丰草厌厌夜饮在宗载考
　　毛氏曰丰茂也夜饮必于宗室【邱氏曰言在所尊者之室　朱氏曰宗室盖路寝之属】　郑氏曰考成也　欧阳氏曰言在彼丰草杞棘者以露之被草木如王恩被诸侯尔　范氏曰王者天下之宗诸侯之所主也在宗载考礼成而恩洽也
　　湛湛露斯在彼杞棘显允君子莫不令徳
　　孔氏曰显允明信也　朱氏曰君子指诸侯为宾者也　郑氏曰令善也　欧阳氏曰令徳令仪者言此与燕之臣皆有令徳令仪尔【程氏曰忠顺之心温克之容皆令徳也】曽氏曰前两章言厌厌夜饮后两章言令徳令仪然则虽过三爵亦可谓不继以淫矣
　　其桐其椅【于冝反】其实离离岂弟君子莫不令仪
　　椅解见定之方中　毛氏曰离离垂也【程氏曰离离犹累累】欧阳氏曰其桐其椅木之美者其实离离然亦喻诸侯在燕有威仪尔【孔氏曰言其蕴借自持威仪不至醉乱】诗人比事多于卒章别引他物
　　湛露四章章四句
　　南陔之什篇其六篇亡其四篇十七章八十六句


　　吕氏家塾读诗记卷十八
　　钦定四库全书
　　吕氏家塾读诗记卷十九
　　宋　吕祖谦　撰
　　彤弓之什
　　彤【徒冬反】弓天子锡有功诸侯也【左传武子曰诸侯敌王所忾而献其功于是乎赐之彤弓一彤矢百玈弓矢千以觉报宴注云忾恨怒也觉明也谓诸侯有四夷之功王赐之弓矢又为歌彤弓以明报功宴乐　郑氏曰凡诸侯赐弓矢然后专征伐】
　　范氏曰先王知天下诸侯之不可无长故为之方伯连帅以维之其有功则赐之弓矢使专征伐以正诸夏此王室之所以尊也不然则强陵弱大并小而莫之制天子之政令有所不行故曰彤弓废则诸夏衰矣　李氏曰周室东迁之后赏罚无章然彤弓之赐惟及晋文侯文公二人则先王盛时可知矣　东莱曰所谓专征者如冦盗入边臣子簒弑不容待报者其他则九伐之法乃大司马所职非诸侯所专也与后世强臣拜表辄行者异矣
　　彤弓弨【尺昭反】兮受言藏之我有嘉宾中心贶之钟鼔既设一朝飨之
