<!-- { "loadSidebar": true } -->
　　毛氏曰亶诚也　长乐刘氏曰尸主也　毛氏曰熟食曰饔　王氏曰劳役无有休息不得奉养而母反尸劬劳之事也　东莱曰读是诗见宣王变古制者二焉前两章既刺其以宿卫之士从征役矣末章复曰祈父亶不聦胡转予于恤有母之尸饔有亲老而无它兄弟其当免役征在古必有成法故责其不聦其意谓此法人皆闻之彼司马独不闻乎乃驱吾从戎使吾亲不免薪水之劳也责司马者不敢斥宣王也越句践伐吴大徇于军曰有父母耆老而无昆弟者以告句践亲命之曰我有大事子事父母耆老而子为我死子之父母将转于沟壑子为礼已重矣子归没而父母之世后若有事吾与子图之句践尚能辩此况周之盛时乎其有定制必矣太子晋谏灵王之辞曰厉始革典十四王矣又曰自我先王厉宣幽平而贪天祸至于今未弭宣王中兴之主也至与幽厉竝数之其辞虽过观是诗所刺则子晋之言岂无所自欤
　　祈父三章章四句
　　白驹大夫刺宣王也　皎皎【古了切】白驹食我场【直良反】苗絷【陟立反】之维之以永今朝所谓伊人于焉逍遥
　　释文曰皎皎洁白也马五尺以上为驹　孔氏曰苗宜云圃而云场者以场圃同地对则异名散则通毛氏曰絷绊维系也【孔氏曰在后曰绊谓绊其足维谓系靷也】　郑氏曰永久也　朱氏曰伊人指贤者也　郑氏曰逍遥游息也　毛氏曰宣王之末不能用贤贤者有乗白驹而去者　郑氏曰使食我场中之苗我则绊之系之以乆今朝爱之欲留之【张氏曰白驹乘白驹之贤也不欲斥言车上之人故言车马言白者又以素洁白之意诗人欲得贤者来止其家故言白驹食其苗藿庶几絷之维之】　吕氏曰贤者将去而不畱我犹愿絷维之以永今朝今夕而已逍遥者徘徊少畱之貌
　　皎皎白驹食我场藿【火郭反】絷之维之以永今夕所谓伊人于焉嘉客
　　毛氏曰藿犹苗也夕犹朝也　吕氏曰嘉客者暂客于斯亦将去也
　　皎皎白驹贲【彼义反】然来思尔公尔侯逸豫无期慎尔优游勉尔遁【徒逊反】思
　　程氏曰贲然光彩　孔氏曰二思皆助语　吕氏曰诗人好贤之至故贤者贲然来思而在位者悠悠而不切也虽斯人也亦不能留贤故勉之使遁去也言尔公尔侯者不敢斥君也【陈氏曰于是责在位之人曰尔公尔侯但逸豫宴安无期度】　释文遁作遯曰字又作
　　皎皎白驹在彼空谷生刍【楚俱反】一束其人如玉毋【音无】金玉尔音而有遐心
　　程氏曰此章言其逺遯而思之之意贤者远遯空谷处困穷而享淡薄虽所享生刍一束而已然其人之美则如玉也贤者既逺遯矣国之好贤者犹望其相闻而不见絶也曰毋自贵重其音声【孔氏曰毋得自爱音声贵如金玉不以遗问我】而有逺弃我之心【朱氏曰叹其乗白驹入空谷生刍以秣之而其人之徳美如玉盖邈乎其不可亲矣然犹冀其相闻而无絶也　王氏曰前章云勉尔遁思此章曰母金玉尔音而有心虽勉其遁而又庶几其来反也】　东莱曰所谓伊人于焉逍遥于焉嘉客斯人也何人也盖廊庙之人也所谓伊人乃于此而逍遥乎乃于此而为嘉客乎既幸其来以为荣复深叹其所处非其地也其言虽含蓄而未发其辞气则惨然而不乐矣至三章明言之矣贤者贲然来我之舍去朝适野时事盖可知矣尔公尔侯犹逸豫无期而不知惧乎于是乎与贤者决别慎尔优游言善自保防无以优游自逸而失卫主之节也勉尔遁思者言勉哉行矣自重也皆决别之辞也仰而慨然责公卿俯而眷然别贤者其情意至今可识也四章疑其遂忘世也故勉之曰毋金玉尔音而有心此深祝其音问无絶亦以君臣之义微讽之
　　白驹四章章六句
　　黄鸟刺宣王也　黄鸟黄鸟无集于谷无啄【陟角反】我粟此邦之人不我肯谷言旋言归复我邦族
　　孔氏曰无集于谷无集于我之谷木也　毛氏曰不我肯谷谷善也　孔氏曰旋回也　郑氏曰复返也朱氏曰民适异国不得其所故呼黄鸟而告之曰
　　尔无集于谷而啄我之粟此邦之人不以善道相与我亦不久于此而将归矣无以侵迫为也　范氏曰民之去其土离其亲者不得已也人不相恤是以怀其邦族而复之也　东莱曰宣王之末民有失所者意他国之可居也及其至彼则又不若故乡焉故思而欲归使民如此亦异于还定安集之时矣
　　黄鸟黄鸟无集于桑无啄我粱此邦之人不可与明言旋言归复我诸兄
　　粱解见鸨羽　东莱曰人之所以相依者以其明足以知其缓急休戚故也不可与明则不可与处矣
　　黄鸟黄鸟无集于栩【况甫反】无啄我黍此邦之人不可与处言旋言归复我诸父
　　栩解见鸨羽
　　黄鸟三章章七句
　　我行其野刺宣王也
　　王氏曰此民不安其居而适异邦从其昏婣而不见收恤之诗也先王之诗曰既有肥牡以速诸舅寜适不来微我有咎又曰笾豆有践兄弟无逺其躬行仁义道民厚矣犹以为未也又建官置师以孝友睦婣任恤六行教民为其有父母也故教以孝为其有兄弟也故教以友为其有同姓也故教以睦为其有异姓也故教以婣为邻里乡党相保相爱也故教以任相赒相救也故教以恤以为徒教之或不率也故使官师以时书其徳行而劝之以为徒劝之或不率也于是乎有不孝不睦不婣不弟不任不恤之刑焉方是时也安有如此诗所刺之民乎
　　我行其野蔽【必制反】芾【方味反】其樗【敕书反】昏因之故言就尔居尔不我畜复我邦家
　　蔽芾解见甘棠　毛氏曰樗恶木也【李氏曰樗者不才之木也庄子曰吾有大树人谓之樗其大枝拥肿不中绳墨其小枝卷曲不中规矩】　尔雅曰妇之父母壻之父母相谓为昏因【又曰妇之党为昏壻之党为因】　毛氏曰畜养也　王氏曰樗恶木尚可庇而息今以昏因之故言就尔居而尔不我畜则樗之不如也　孔氏曰尔既不我畜养今当复反我之邦家矣与之自诀之辞
　　我行其野言采其蓫【勅六反】昏因之故言就尔宿尔不我畜言归思复
　　郑氏曰蓫牛蘈【徒雷反】也【陆玑艸木疏云今人谓之牛蹄】　王氏曰蓫恶卉也尚可采以治疾今以昏因之故言就尔宿而尔不我畜则蓫之不如也言就尔宿则托宿而已非就之居也言归斯复则以不见畜而去也
　　我行其野言采其葍【音福】不思旧因求尔新特成不以富亦只【音支】以异
　　毛氏曰葍恶菜也【郑氏曰葍防也　陆玑艸木疏曰葍一名防幽州人谓之防防其根正白可着熟灰中温噉之饥荒之歳可蒸以御饥防音葍】　苏氏曰特匹也成依论语当作诚　王氏曰葍野菜之恶者也然尚可采以御饥昏因之相与固为其穷则相收困则相恤也今不思旧姻而求尔新特则又葍之不如也　朱氏曰尔之不思旧因而求新匹也虽实不以彼之富而厌我之贫亦只以其新而异故尔此见诗人责人忠厚之意
　　我行其野三章章六句
　　斯干宣王考室也【郑氏曰考成也　孔氏曰路寝成则考之而不衅注曰设盛食以落之】欧阳氏曰古人成室而落之必有称颂祷祝之言如歌于斯哭于斯聚国族于斯谓之善颂善祷者是矣若知斯干为考室之辞则一篇之义简易而通明矣东莱曰斯干无羊皆宣王初年之诗乃次于刺诗
　　之后何也盖宣王晚歳虽怠于政然中兴周室之大徳岂可以是而掩之乎故复取此二篇以终之也宣王之大雅有美无刺大雅言大体者也论其大体则宣固一世之贤君也
　　秩秩【直乙反】斯干幽幽南山如竹苞矣如松茂矣兄及弟矣式相好【呼报反】矣无相犹矣
　　毛氏曰秩秩流行也　孔氏曰斯此也渐卦郑注云干谓大水之傍　毛氏曰幽幽深远矣　长乐刘氏曰南山镐京之阳终南之山也　孔氏曰如竹之丛生根本之众【董氏曰苞丛生而固也】　郑氏曰式用也　欧阳氏曰犹图也谋也　董氏曰宣王作室后临水前对山其盘基之厚如竹之苞其缔防之广如松之茂【朱氏曰其下之固如竹之苞其上之宻如松之茂】兄及弟矣式相好矣无相犹矣所谓聚国族于斯也　李氏曰兄弟之居此室各相和好辑睦无有相图　朱氏曰盖颂祷之辞【吕氏曰保吾兄弟于斯继吾祖妣于斯安吾身于斯传吾子孙于斯故曰兄及弟矣式相好矣无相犹矣又曰似续妣祖又曰君子攸芋攸跻攸宁又曰乃占我梦男子之祥女子之祥也】
　　似续妣【必履反】祖筑室百堵西南其户爰居爰处爰笑爰语
　　毛氏曰似嗣也　郑氏曰妣先妣姜嫄也　曽氏曰似续妣祖以生民閟宫之诗攷之岂谓姜嫄后稷与【孔氏曰大司乐舞大濩以享先妣舞大武以享先祖姜嫄生椶以配天为周之王业特立庙用乐别祭】百堵解见鸿雁　毛氏曰西南其户西乡户南乡户也【孔氏曰天子之宫其室非一在北者南户在东者西户耳孙毓云犹南东其亩】　郑氏曰爰于也　苏氏曰厉王之乱而宫室败坏宣王谋所以续其先妣先祖者故筑其宫室【王氏曰筑室百堵者言广且多也】于是居处于是笑语焉
　　约之阁阁【音各】椓【陟角反】之橐橐【音托】风雨攸除【直虑反】鸟鼠攸去君子攸芋【香于反】
　　毛氏曰约束也阁阁犹厯厯也【孔氏曰以绳约缩之绳在版上厯厯然约谓绳约版直则墙端正也苏氏曰阁阁上下相乘也】　孔氏曰椓如椓杙之椓谓以杵筑之也　苏氏曰橐橐杵声也【孔氏曰既投土于版以杵筑之橐橐然】　朱氏曰除亦去也　毛氏曰芋大也　孔氏曰作羣寝之时缩版杵筑至羣寝既成其墙屋杀则风雨之所除其筑作坚致则鸟鼠之所去【王氏曰言上下四旁皆牢密也】　苏氏曰君子于是居焉所以为尊且大也　董氏曰崔灵恩集注作约之格格周礼冬官先儒引诗为据亦作格格
　　如跂【音企】斯翼如矢斯棘【居力反】如鸟斯革如翚【音辉】斯飞君子攸跻【于西反】
　　孔氏曰如跂如人跂足直立　欧阳氏曰翼敬也棘急也矢行缓则枉急则直谓廉隅绳直如矢行也革变也　郑氏曰伊雒而南雉素质五色皆备成章曰翚　毛氏曰跻升也　欧阳氏曰宫寝之制度其严正如人跂而翼也其四隅如矢行而直也其竦起如鸟惊变而悚顾也其轩翔如翚之飞也【孔氏曰斯革斯飞言檐阿之势似鸟飞也　吕氏曰如翚斯飞覆以瓦而加丹艧有文采而势骞举也】谓宫室之美如此宜君子升而居之也【王氏曰君子攸跻则又言其髙也】　释文曰棘韩诗作朷【朷隅也旅即反】革韩诗作□云趐也
　　殖殖【市力反】其庭有觉其楹哙哙【音快】其正【音政】哕哕【呼防反】其冥【莫形反】君子攸宁
　　毛氏曰殖殖平正也【王氏曰殖殖其庭言庭地之实也】　孔氏曰庭宫寝之前庭也　朱氏曰觉髙大而直也【毛氏曰觉言髙大也郑氏曰觉直也】　孔氏曰楹柱也　郑氏曰哙哙犹快快
　　也　吕氏曰正谓正寝　苏氏曰哕哕深广之貌吕氏曰冥谓室之奥窔【乌呌反】也【王氏曰哙哙其正则知哕哕其冥偏也哕哕其冥则知哙哙其正是明也】　欧阳氏曰宜君子居之而安宁也【董氏曰哙哙其正所谓阳室者也哕哕其防所谓隂室者也古者于隂阳以为宫室故其正为阳冥为隂夫负隂抱阳以安其神所以宁也】
　　下莞【音官】上簟乃安斯寝乃寝乃兴乃占我梦吉梦维何维熊【于宫反】维罴【彼宜反】维虺【许鬼反】维蛇【市奢反】
