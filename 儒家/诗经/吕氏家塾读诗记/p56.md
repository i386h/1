<!-- { "loadSidebar": true } -->
　　朱氏曰齐与粢同曲礼曰稷曰明粢此言齐明便文以恊韵尔【毛氏曰器实曰齐在器曰盛　孔氏曰肆师祭之日表齐盛告洁注云粢六谷也器实曰齐指谷体也在器曰盛据已盛于器也】　孔氏曰羊言牺谓纯色【又曰郊特牲曰社稷太牢则四方之神亦太牢此独言羊以防句】　毛氏曰社后土也【孔氏曰中庸云郊社相对郊是天则社是地后土者地之大名也郑駮异义以为社者五土之神能生万物者以古之有大功者配之祭法曰共工氏之霸九州也其子曰后土能平九州故祀以为社句龙职主土地故谓其官为后土死以配神社而祭之　左传蔡墨曰共工氏有子曰句龙为后土后土为社稷田正也有烈山氏之子曰柱为稷自夏以上祀之周弃亦为稷自商以来祀之　前汉郊祀志云帝王建立社稷百王不易社者土也稷者百谷之主所以奉宗庙共粢盛人所食以生活也王者莫不尊重亲祭自为之主礼如宗庙诗曰乃立土又曰以御田祖以祈甘雨注大也土土神谓大社也田祖稷神也】方迎四方气于郊也【孔氏曰曲礼云天子祭四方歳徧注云祭四方谓祭五官之神于四郊也句芒在东祝融后土在南蓐收在西冥在北是也此祀在秋而并言四方葢秋成报功则总祭社为隂祀其牺用纯黑色其方祀则自必各以其方之色也　朱氏曰四时迎五行气于郊以五帝五官配焉木之帝曰大皥官曰句芒火之帝曰炎帝官曰祝融土之帝曰黄帝官曰后土金之帝曰少皥官曰蓐收水之帝曰颛顼官曰防】　郑氏曰臧善也御迓也　毛氏曰田祖先啬也【孔氏曰郊特牲注云先啬若神农春官籥章注云田祖始耕田者谓神农始教造田谓之田祖先为稼穑谓之先啬神其农业谓之神农名殊而实冋也　周礼籥章曰几国祈年于田祖吹豳雅击土鼓以乐田畯　王氏曰田祖者生而为田畯死而为田祖若乐工之死而为乐祖也】孔氏曰甘雨者以长物则为甘害物则为苦　毛
　　氏曰谷善也　郑氏曰以絜齐丰盛与我纯色之羊秋祭社与四方为五谷成熟报其功也　丘氏曰所以祭社与方者由我田尽善农夫喜庆之故也　孔氏曰至前孟春又以琴瑟及击其土鼓以迎田祖之神而祭之以求甘防之雨王肃云大得我稷黍以善我男女言仓廪实而知礼节也【王氏曰作乐以御田祖祈甘雨农事终则有始也祈甘雨所以介稷黍介稷黍所以谷士女乐嵗则士女多赖故也】　释文齐本又作齍
　　曽孙来止以其妇子馌【于辙反】彼南亩田畯【子峻反】至喜攘【如羊反】其左右尝其防否禾易【以防反】长亩终善且有曽孙不怒农夫克敏
　　郑氏曰馌馈也　王氏曰亩大抵以南为正故每曰南亩　郑氏曰田畯司啬今之啬夫也【汉百官表郷有啬夫职听讼收赋税】　苏氏曰攘取也　毛氏曰易治也【王氏曰禾易禾生乐易也】长亩竟亩也　朱氏曰有犹多也　毛氏曰敏疾也　孔氏曰王肃云曽孙来止亲循畎亩劝稼穑也农夫务事使其妇子并馌馈也　苏氏曰于是田畯至而喜之取其左右之馈而尝之以知其防否　朱氏曰言其上下相亲之甚也　苏氏曰民尽力于禾其生竟亩如一庶几终善且有于是王无所谴者曰农夫敏矣　东莱曰此章言省耕之时王者在上耕者在下田畯徃来其间劝劳而抚摩之熙然其若一家也攘其左右尝其旨否曰攘者喜之甚而取之疾以言其相亲无间也见其禾之易治竟亩如一预知其收获终当善而且多矣曽孙不怒农夫克敏者言农夫能敏于田事如此王者无由谴怒也不曰喜而曰不怒者若不敏于农则怒矣葢其喜怒欣戚専在于农也洛人称张全义曰张公他无所好见嘉谷大茧则喜尔正此意也
　　曽孙之稼如茨【徐私反】如梁曽孙之庾【羊主反】如坻【直基反】如京乃求千斯仓乃求万斯箱黍稷稻梁农夫之庆报以介福万夀无疆
　　郑氏曰稼禾也谓有藁者也茨屋葢也【孔氏曰墨子称茅茨不翦谓以茅覆屋故笺以茨为屋葢言其积聚高大如屋茨耳　王氏曰茨者如束茅而积之者也】　毛氏曰梁车梁也【孔氏曰孟子十二月舆梁成梁谓水上横桥桥有广狭得容车渡则高广者也故以比禾积】　郑氏曰庾露积谷也坻水中之高地也【孔氏曰释水云水沚曰坁是水中之高地也】　毛氏曰京高丘也【尔雅云絶高为之京】　朱氏曰箱车箱也如茨言其密比也如梁言其穹窿也　董氏曰如坻则鳞比而出也如京则絶高者亦非一矣　郑氏曰见禾谷委积之多于是求千仓以处之万箱以载之　苏氏曰言黍稷稻梁无所不有也　东莱曰溥天之下莫非王土王土所生莫非曽孙之稼也郑氏以税言之陋矣执讯获丑战士之庆也黍稷稻梁农夫之庆也葢农夫视黍稷稻粱之丰以为天下之美尽在此矣不知其他也此诗后二章皆述前二章之意三章所言述首章今适南亩劳农之事也故曰曽孙来止田畯至喜四章所言述二章以御田祖祈福之事也故曰报以介福万夀无疆自曽孙之稼以下所谓大福也
　　甫田四章章十句
　　大田刺幽王也言矜寡不能自存焉【孔氏曰序不言思古者楚茨至此文指相类承上篇而略之也】
　　大田多稼既种【章勇反】既戒既备乃事以我覃【以冉反】耜俶载南亩播厥百谷既庭且硕曽孙是若
　　孔氏曰种择其种也　朱氏曰戒饬其具也　毛氏曰覃利也系辞曰神农氏作斵木为耜揉木为耒【释文曰京云耜耒下耓也广五寸耒耜上勾木也　说文曰耜耒端木也耒手耕曲木也耓勅丁反】　孔氏曰王肃以俶为始载为事　毛氏曰庭直也　郑氏曰硕大也若顺也将稼者必先相地之宜而择其种季冬命民出五种计耦耕事【孔氏曰耕必二耜相对共发一尺之地故计而耦之也】修耒耜具田器【孔氏曰镃基之属】此之谓戒是既备矣至孟春土长冒橛陈根可拔而事之【孔氏曰此出于农书以冬土定故椓橛于地与地平至孟春土气升长而冒覆于橛则旧陈之根可拔】　苏氏曰取其利耜而始有事于南亩既耕而播之其耕之也勤而种之也时故其生者皆直而大以顺王之所欲【李氏曰凡民之所以勤于农功如是者则以曽孙是若故也言民皆顺曽孙之意】　东莱曰大田多稼总言之也既种既戒以下至于卒章自始及末以次陈之也稼虽有如嫁女有所生之训不必训稼为种也
　　既方既皁【才老反】既坚既好不稂【音郎】不莠【余乆反】去【起居反】其螟【莫庭反】螣【徒得反】及其蟊【莫侯反】贼无害我田穉【音稚】田祖有神秉畀炎【于沾反】火
　　郑氏曰方房也谓孚甲始生而未合时也【孔氏曰穗上已有孚甲也孚者米外之粟皮故秠者一孚二米言一皮之内有两米也甲者以在米外若铠甲之在人表其种于地则开甲始生】　毛氏曰实未坚熟曰皁稂童粱也【释文曰童稂草也说文作莭云稂本字也禾粟之秀生而不成者谓之童节也】莠似苗也【孔氏曰仲虺之诰曰若苗之有莠若粟之有秕秕似粟莠似苗也董氏曰莠秕草也　国语注云莠似稷而无实】食心曰螟食叶曰螣食根曰蟊食节曰贼【孔氏曰皆释虫文陆玑疏云螟似子方而头不赤螣蝗也贼似桃李中蠧虫赤头身长而细耳或説云蟊蝼蛅也食苗根为人患旧説螟螣蟊贼一种虫也如言冦贼奸宄内外言之耳故犍为文学曰此四种虫皆蝗也】　説文曰穉幼禾也　释文曰秉执持也畀与也　郑氏曰尽生房矣尽成实矣尽坚熟矣尽齐好矣【长乐刘氏曰谷粒之生先冇房甲而后充实既实矣而未充满曰皁既皁矣而未黄绽曰坚既坚矣而咸可翦刈曰好】而无稂莠【孔氏曰稂莠苗既似禾实亦类粟若择种去其细粒锄禾除其非类则无复稂莠矣】择种之善民力之専时气之和所致之　孔氏曰虫灾禾穉者徧甚【王氏曰田穉再生之稻也去其害苗稼之物而可以养再生之稻】　孔氏曰田祖有神乎则为我持此四虫而付之炎火之中使消亡也此祷辞也姚崇遣使捕蝗引此为证夜中设火火边掘坑且焚且瘗【张氏曰三代盛时必无虫患天下之田尽垦何处不种纵或有之亦人未觉察必豫早能去其害虽有山林陂泽亦人以时出入潴停水陂不得生也且不论盛时故灾害不作直人谋足以胜之蝝螟之类其去易于蝗又况古人除田害亦易得人只于禾芑便三千乘要以百井之民除一井之民患计之为不难】　释文秉韩诗作卜卜报也
　　有渰【于检反】萋萋【七西反】兴雨祈祈【巨移反】雨【于付反】我公田遂及我私彼有不获【户郭反】穉此有不敛【力检反】穧【才计反】彼有遗秉此有滞穗【音遂】伊寡妇之利
　　毛氏曰渰云兴貌【长乐刘氏曰天将降雨则地气上腾蒸为湿润渰浸万物】萋萋云行貌祈祈徐也　孟子曰方里而井井九百亩其中为公田八家皆私百亩同养公田诗曰雨我公田遂及我私惟助为有公田　孔氏曰穧者禾之铺而未束者秉刈禾之把也【又曰聘礼云四秉筥注云此秉谓刈禾盈手之秉筥穧名也若今莱埸之间刈稻聚把有名为筥者掌客注云米禾之秉筥字同数异禾之秉手把耳筥谓一穧然则禾之秉一把耳米之秉十六斛禾之筥四把耳米之筥则五升　董氏曰崔灵思集注不敛筥亦音穧】滞穗滞漏之禾穗也　郑氏曰古者阴阳和风雨时其来祈祈然而不暴疾【王氏曰云欲盛盛则雨雨欲徐徐则入土】其民之心先公后私今天正雨于公田因及私田尔此言民怙君徳蒙其余惠【孔氏曰民见云行雨降归之于君曰此雨本主为雨我公田耳因遂及我之私田】百谷齐熟收刈促遽力皆不足而有不获不敛遗秉滞穂故聴鳏寡取之以为利【长乐刘氏曰穉谓穂之低小刈获之所不及者穧谓刈而遗忘束之所不及者秉谓束而辇载之所不尽者滞谓刈而析乱秉获之所不逮者皆縁丰稔农夫之力所不能尽取而使矜寡享其遗利　朱氏曰此见其丰盛有余而不尽取又与鳏寡共之葢既足为不费之惠而亦不弃于地也不然则粒米狼戾不殆于轻视天物而慢弃之乎】董氏曰韩诗作有弇凄凄吕氏春秋作有晻凄凄释文渰汉书作黤　孔氏曰定本集注穧作积
　　曽孙来止以其妇子馌彼南亩田畯至喜来方禋【音因】祀以其骍黑与其黍稷以享以祀以介景福
　　国语内史过曰精意以享禋也　郑氏曰骍用骍牲也黑用黑牲也【孔氏曰周礼牧人云阳祀用骍牲隂祀用黒牲阳祀南郊及宗庙隂祀北郊及社稷是分骍黑为二牲郑以骍黑为二色故引牧人骍黑以明骍黑为别方之色所谓祭在阳祀阴祀之中也】　长乐刘氏曰王以其西成乃出郊省民之敛也　孔氏曰时耕者皆以其妇之与子同馌彼农人于南亩之中田畯之官至喜乐其勤故得成获【王氏曰喜其趍获事也】　苏氏曰王所来之方致其禋祀以为报【董氏曰郑康成以来方为四方不知来方禋祀则以其所至之方而禋祀也】　孔氏曰其牲或赤或黑与其黍稷之粢盛以献以祀神飨之而报以大福【长乐刘氏曰王者所出山川原隰之有神防民之稼穑者靡不祭之示爱其民而为之祈福也　朱氏曰以介景福农夫欲曽孙之受福也】　东莱曰来南方则用骍牲来北方则用黑牲独举骍黑者孔氏所谓略举二方以为韵句是也
　　大田四章二章章八句二章章九句
　　瞻彼洛矣刺幽王也思古明王能爵命诸侯赏善罚恶焉
　　瞻彼洛矣维水泱泱【于良反】君子至止福禄如茨韎【音昧】韐【音阁】有奭【许力反】以作六师
