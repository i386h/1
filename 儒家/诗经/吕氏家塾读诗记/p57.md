<!-- { "loadSidebar": true } -->
　　毛氏曰兴也　王氏曰洛水东都之所在也　朱氏曰泱泱深广貌　孔氏曰君子诸侯也　郑氏曰茨屋葢也如屋葢喻多也　毛氏曰韎韐者茅搜染草也一曰韎韐所以代韠也【郑氏曰韎韐者茅搜染也茅搜韎韐声也　孔氏曰韎韐是蔽膝之衣合韦为之駮异义云韎草名齐鲁之间言韎韐声如茅搜陈留人谓之旧】天子六军　孔氏曰奭赤貌　王氏曰瞻彼洛水而思古之明王见其地而不见其人也先王防诸侯于东都于是爵命诸侯君子至此福禄如茨者言能爵命之厚也韎韐有奭以作六师者使服韎韦之韐而作六师也周官凡有兵事韦弁服先儒以为左传所谓韎韦之跗注是也【朱氏曰言诸侯至此洛水之上受宠锡之厚而又帅天子之六师以讨冇罪也　陈氏曰诸侯来朝天子适有征代之事故宠之以卿佐之任】　东莱曰职方氏河西曰雍州其浸渭洛故毛传以洛为宗周之浸水洛水虽出于京兆上洛西山然其流尚微此诗所谓洛葢指东都也
　　瞻彼洛矣维水泱泱君子至止鞞【补顶反】琫【必孔反】有珌【宾一反】君子万年保其家室
　　毛氏曰鞞容刀鞞也琫上饰珌下饰也【孔氏曰鞞刀鞘也容者容饰珌琫即容饰也】天子玉琫而珧【音遥】珌诸侯璗【徙党反】琫而璆【音虬】珌大夫镣【音辽】琫而镠【力幽反】珌士珕【力计反】琫而珕珌【孔氏曰珧似琫説文曰珧蜃甲也尔雅曰黄金谓之璗其美者谓之镠镠即紫磨金也白金美者谓之镣珕蜃属而不及于蜃用其甲以饰物　董氏曰此本出于三朝礼故许慎以此证书】　王氏曰鞞琫有珌者言既爵命又其赐予备物如此　长乐刘氏曰天子尊贤乐善非徒爵命之于一时又将延年迨其子孙俾克安于封土焉
　　瞻彼洛矣维水泱泱君子至止福禄既同君子万年保其家邦
　　朱氏曰同犹聚也【邱氏曰同俱也谓俱聚于诸侯之身】　丘氏曰家邦犹家室也
　　瞻彼洛矣三章章六句
　　裳裳者华刺幽王也古之仕者世禄小人在位则谗谄并进弃贤者之类絶功臣之世焉【孔氏曰古者有世臣复有世禄世禄者直食其先人之禄而不居其位子若复贤则居父位矣朱氏曰此诗四章皆美贤者之类功臣之世徳誉文章威仪之盛似其先人以见不可废絶之意葢周之先王于国之子弟尽其教养之方故其成就若此虽更幽厉之衰而不忘也　陈氏曰小人在位欲以引进其私人故不使贤者之后复居其位而弃絶之】
　　裳裳者华其叶湑【思叙反】兮我觏之子我心写兮我心写兮是以有誉处兮
　　毛氏曰兴也裳裳犹堂堂也湑盛也　郑氏曰觏见也　长乐刘氏曰之子谓贤者功臣之子孙也　丘氏曰写喜而舒写也　誉处见蓼萧　陈氏曰华叶上下相承而俱茂以兴贤者前后相继而荣显也朱氏曰夫能使见者悦慕如此则其有誉处宜矣董氏曰裳古文作常今为裳者或篆体也
　　裳裳者华芸其黄矣我觏之子维其有章矣维其有章矣是以有庆矣
　　毛氏曰芸黄盛也　苏氏曰黄色之上也有章有文也其文粲然如华之盛也　朱氏曰有文章斯有福庆矣
　　裳裳者华或黄或白我觏之子乘其四骆【音洛】乘其四骆六辔沃若
　　丘氏曰言白者取韵便也　骆解见四牡　朱氏曰言其车马威仪之盛
　　左之左之君子宜之右之右之君子有之维其有之是以似之
　　郑氏曰君子斥其先人也　朱氏曰言其先世之君子才全徳备以左之则无所不宜以右之则无所不有是以其子孙肖似之而如此也
　　裳裳者华四章章六句
　　北山之什十篇四十六章三百三十八句

　　吕氏家塾读诗记卷二十二
　　钦定四库全书
　　吕氏家塾读诗记卷二十三
　　宋　吕祖谦　撰
　　桑扈之什
　　桑扈【音户】刺幽王也君臣上下动无礼文焉【长乐刘氏曰君臣以言其朝廷也上下以言其风俗也朝廷风俗之礼而谓之文者尊卑异位也亲疎异情也长幼异序也内外异宜也徃来异守也动而相交合而相纪莫不成文而中于义理序其品则曰人伦也序其义则曰礼文也朝廷所以纲天下之风俗不可以一日无之也】
　　吕氏曰桑扈之诗作则君臣肆其心易其事矣
　　交交桑扈有莺其羽君子乐胥受天之祜【音户】
　　毛氏曰兴也　郑氏曰交交徃来貌桑扈窃脂也【李氏曰桑扈有二种尔雅曰桑扈窃脂鸠鹩剖苇此一种也桑扈窃脂棘扈窃丹此一种也对剖苇言之则窃脂者窃其肉也对窃丹言之则窃脂者窃其色也尔雅有窃毛皆谓浅色浅色浅白也交交桑扈有莺其羽者正以其色之窃脂者言之此则陆农师之说也】　毛氏曰莺然有文章苏氏曰胥辞也【毛氏曰胥皆也】　郑氏曰祜福也窃脂飞而徃来有文章之观视而爱之喻君臣以礼法威仪升降于朝廷则天下示观视而仰乐之　苏氏曰幽王直情而恣行无复礼文法度思古之君子乐循礼义以受天福
　　交交桑扈有莺其领君子乐胥万邦之屏【毕郢反】
　　毛氏曰领颈也【长乐刘氏曰领所以首出于身者欲有作为未动其羽而先奋其颂文防四张莺然可爱也】屏蔽也【王氏曰屏之为物御外以蔽内也】　苏氏曰乐循礼义则足以屏万邦矣
　　之屏之翰百辟【音壁】为宪不戢【庄立反】不难受福不那毛氏曰翰干也【孔氏曰释诂云桢翰干也舍人曰桢正也筑墙所立两木也干所以当墙两边障土者也】宪法也　郑氏曰辟君也戢敛也　毛氏曰不戢戢也不难难也那多也不多多也　苏氏曰王者屏翰四方而为诸侯法苟不以礼自戢难而求肆情焉则亦不足以受多福矣【王氏曰戢则不肆难则不易肆则放逸易则傲慢动不以礼非所以受福故戢而难然后受福多也】
　　兕【徐履反】觥【古横反】其觩【音虬】防酒思柔彼交匪敖【五报反】万福来求
　　郑氏曰兕觥罚爵也　朱氏曰觥角上曲貌颂作捄春秋谷梁传作斛与此字同【谷梁注曰斛球球然角貌　董氏曰字书作兕觥其斛说曰兕角可以为饮者也后世作觥误也许慎说文作兕觵其觓觓角貌】防美也思语辞也　苏氏曰防酒之和柔而兕觥之设所以常自戢难也　朱氏曰交际之间无所傲慢则无事于求福而福反求之矣　前汉五行志诗曰兕觥其觩防酒思柔匪徼匪傲万福来求注谓饮酒者不徼幸不傲慢则福禄就而求之也　东莱曰兕觥如卷耳罍觥并陈则不必指为罚爵如此诗则指为罚爵也彼者指古之人也
　　桑扈四章章四句
　　鸳【放袁反】鸯【放良反】刺幽王也思古明王交于万物有道自奉养养有节焉【孔氏曰幽王残害万物而奉养过度是以思古明王也】
　　吕氏曰楚茨至鸳鸯八篇皆陈古以刺今也
　　鸳鸯于飞毕之罗之君子万年福禄宜之
　　毛氏曰兴也【郑氏曰此交万物之实也而言兴者广其义也獭祭鱼而后渔豺祭兽而后田此亦皆其将纵散时也　孔氏曰举一物以兴其余也】鸳鸯匹鸟【郑氏曰匹鸟言其止则相耦飞则为双性驯耦也】　孔氏曰月令云罗罔毕翳注云罔小而柄长谓之毕释器云鸟罟谓之罗毕罗异器　郑氏曰君子谓明王也　毛氏曰太平之时交于万物有道取之以时于其飞乃毕掩而罗之【孔氏曰小者未能飞待其能飞而后取之罗则张以待鸟毕则执以掩物故言毕掩　王氏曰于其飞然后毕之罗之则不取其卵弋不射宿故也】　郑氏曰交于万物其徳如是则宜夀考受福禄也【长乐刘氏曰先王之制禽虫之微如鸳鸯者凡民取之亦有禁令不可常取也必遂其生生育种类煦养既就然后于飞于飞之时乃可手毕以网之张罗以待之也苟非礼乐刑政之洽于其民而中和浃于风俗则仁民息物之道其能及于是耶是以舟车所至人力所通天之所覆地之所载日月所照霜露所坠凡有血气者莫不尊亲故曰配天以言万物之戴于其徳与天无二也君子万年福禄宜之者谓贵为天子富有四海人以为宜也】
　　鸳鸯在梁戢【庄立反】其左翼君子万年宜其遐福
　　郑氏曰梁石絶水之梁戢敛也遐逺也逺犹久也鸳鸯休息于梁明王之时人不惊骇敛其左翼以右翼掩之自若无恐惧【孔氏曰敛其左翼以右翼掩之举其雄者而言耳　张氏曰禽鸟并栖一颠一倒各以左翼敛在内以右翼防外患　长乐刘氏曰戢翼在梁人无害禽之心禽亦不疑于人也】　苏氏曰惟俟其飞而后取故其在梁者戢翼而安　东莱曰此诗独以鸳鸯为兴者诗人偶见人之掩捕适有所感耳梁桥梁鱼梁皆是不必専以为石絶水之梁也
　　乘【防证反】马在廏【音救】摧【采卧反】之秣【音末】之君子万年福禄艾【鱼葢反】之
　　毛氏曰摧莝也【郑氏曰摧今莝字也释文曰摧刍也】秣粟也【释文曰林谷鸟也】艾养也　郑氏曰古者明王所乘之马系于廏无事则委之以莝有事乃予之谷【苏氏曰将用其力则加之以秣】爱国用也【长乐刘氏曰王所乗之马犹或节俭如此其他服用从而可推矣】奉养之节如此故宜久为福禄所养也【苏氏曰艾老也言以福禄终其身也】
　　乘马在廏秣之摧之君子万年福禄绥之
　　郑氏曰绥安也
　　鸳鸯四章章四句
　　頍【缺婢反】弁诸公刺幽王也暴戾无亲不能宴乐同姓亲睦九族孤危将亡故作是诗也【孔氏曰诸公同姓之公也】
　　有頍者弁实维伊何尔酒既旨尔殽既嘉岂伊异人兄弟匪他茑【音鸟同】与女萝【力多反】施【以防反】于松柏未见君子忧心奕奕【亦字】既见君子庶几说【音悦】怿【音亦】
　　毛氏曰兴也頍弁貌【说文曰頍举头貌　董氏曰頍者围项而结之也礼缁布冠頍弃无筓者着頍围髪际结项中隅四缀则有笄者亦以固頍】弁皮弁也【孔氏曰弁者冠之大名称弁者多矣但爵弁则士之祭服韦弁则服以即戎冠弁则服以从禽非常服也唯皮弁上下通服之故知皮弁也】　郑氏曰实犹是也旨嘉皆美也　毛氏曰茑寄生也【陆机疏云茑一名寄生叶似当芦子如覆盆子赤黒甜美】女萝兔丝松萝也【孔氏曰释草云唐蒙女萝女萝菟丝毛意以菟丝为松萝故言松萝也陆机疏云今菟丝蔓连草上黄赤如金今合药菟丝子是也非松萝自蔓松上生枝正青与菟丝殊异　释文曰在草曰菟丝在木曰松萝】　郑氏曰君子斥幽王也　毛氏曰奕奕然无所薄也【孔氏曰忧则心游不定】　郑氏曰言幽王服是皮弁之冠是维何为乎言其宜以宴而弗为也礼天子诸侯朝服以宴天子皮弁以日视朝【孔氏曰燕礼者诸侯燕臣子之礼其经云燕朝服诸侯用朝服燕则知天子亦自以朝服燕也】女酒已美矣女殽已美矣何以不用与族人宴也【王氏曰无以为礼君子弗非也有以为礼而弗用是乃君子所非也】言王当所与宴者岂有异人疏逺者乎皆兄弟至亲　朱氏曰非他人也　孔氏曰茑与女萝依于松柏松柏存而茂松柏殒而亡是存亡在松柏　苏氏曰兄弟之王譬如茑与女萝之在松柏耳不见则忧见则庶几王乐之王奈何独不顾哉
　　有頍者弁实维何期尔酒既旨尔殽既时岂伊异人兄弟具来茑与女萝施于松上未见君子忧心怲怲【丘命反】既见君子庶几有臧
　　郑氏曰何期犹伊何也期辞也　杨氏曰尔殽既时君子之食惟其时物如春则食麦与羊之类是也郑氏曰具犹皆也　毛氏曰怲怲忧盛满也臧善也
