<!-- { "loadSidebar": true } -->
　　毛氏曰苌楚铫【音遥】弋也【孔氏曰郭璞云今羊桃也或曰鬼桃陆玑疏云叶长而狭华紫赤色其枝茎弱过一尺引蔓于艸上】　孔氏曰猗傩然枝条柔弱毛氏曰夭少也　吕氏曰苌楚始生犹能自立然枝干柔弱至于长则引蔓于艸上则既长不如初生之自立故引以为喻
　　隰有苌楚猗傩其华夭之沃沃乐子之无家
　　郑氏曰无家谓无夫妇室家
　　隰有苌楚猗傩其实夭之沃沃乐子之无室
　　朱氏曰无室犹无家也
　　夭如厥艸惟夭之夭谓苌楚始生之时也隰有苌楚猗傩其枝柔弱牵蔓盖如人之多欲者矣反思始茁其牙未有牵蔓之时生意沃沃然盖甚可爱也此所谓赤子之心也此桧君未有知识未有室家之时也曰无知无家无室者盖疾其君之多欲故其辞过而激
　　隰有苌楚三章章四句
　　匪风思周道也国小政乱忧及祸难【乃旦反】而思周道焉匪风下泉思周道之诗独作于曹桧何也曰政出天子则强不陵弱各得其所政出诸侯则征发之烦共亿之困侵伐之暴唯小国偏受其害所以睠怀宗周为独切也战国时房喜谓韩王曰大国恶有天子而小国利之以此二诗验之其理益明贾谊欲众建诸侯而少其力虽其言略而不精亦可谓少知治体矣
　　匪风发兮匪车偈【起竭反】兮顾瞻周道中心怛【都达反】兮毛氏曰发发飘风非有道之风偈偈疾驱非有道之车【前汉王吉治韩诗上昌邑王疏曰诗云匪风发兮匪车偈兮说曰是非古之风也发发者是非古之车也偈偈者盖伤之也　程氏曰匪风不和之风匪车无法之车】　郑氏曰回首曰顾　朱氏曰周道适周之路也　毛氏曰怛伤也范氏曰匪风发兮匪车偈兮犹恶政之及民也【张氏曰人之不安常如在风中车上】　程氏曰顾瞻盻恋思而伤怛也【朱氏曰顾瞻周道而思王室】　前汉王吉引诗偈作揭怛作
　　匪风飘【符遥反】兮匪车嘌【匹遥反】兮顾瞻周道中心吊兮毛氏曰回风曰飘【孔氏曰回风旋风也】嘌嘌无节度也吊伤也
　　谁能亨【普夷反】鱼溉【古爱反】之釡【符甫反】鬵【音寻】谁将西归怀之好音
　　毛氏曰溉涤【徒厯反】也鬵釡属【孔氏曰释器云防谓之鬵孙炎曰关东谓甑为鬵然则鬵是甑亨鱼用釡不用甑双举者以其俱是食器故通言之耳　防即陵反甑同音】　郑氏曰桧在周之东故言西归【孔氏曰于时桧在荥阳周都丰镐周在于西】程氏曰鱼美好之物人所欲兴善政人所思　朱
　　氏曰谁能亨鱼乎有则我愿为之溉其釡鬵谁将西归乎有则我愿慰劳之以好音而勉之言有能兴周道者则已将归之也【毛氏曰亨鱼烦则碎治民烦则散知亨鱼则知治民矣　张氏曰溉之釡鬵欲治民不烦也溉沃之使水多也水寛则鱼不壤政亦务寛】
　　匪风三章章四句
　　桧国四篇十二章四十五句













　　吕氏家塾读诗记卷十四
　　钦定四库全书
　　吕氏家塾读诗记卷十五
　　宋　吕祖谦　撰
　　曹
　　郑氏诗谱曰曹者禹贡兖州陶丘之北地名周武王既定天下封弟叔振铎于曹今曰济隂定陶是也其封域在雷夏荷泽之野昔尧尝游成阳死而葬焉舜渔于雷泽民俗始化其遗风重厚多君子务稼穑薄衣食以致蓄积夹于鲁卫之间又寡于患难末时富而无教乃更骄侈十一世当周惠王时政衰昭公好奢而任小人曹之变风始作
　　蜉【音浮】蝣【音由】刺奢也昭公国小而迫无灋以自守好奢而任小人将无所依焉【孔氏曰昭公班以鲁闵公元年即位僖七年卒　陈氏曰有法则俭无法则奢俭则寡欲寡欲则小人无所投奢则多欲多欲则小人得以中其欲而自售小人得志则其国家必有危亡之祸而彼致祸之人亦且立而观之耳因而挺之耳孰与图其难而共其忧哉　释文无昭字曰一本作昭公国小而迫案郑谱云昭公好奢而任小人曹之变风始作又云蜉蝣至下泉四篇共公时作未详其正今诸本此叙多无昭公字】
　　蜉蝣之羽衣裳楚楚心之忧矣于我归处
　　毛氏曰兴也蜉蝣渠略也朝生夕死【孔氏曰蜉蝣郭璞曰似蛣蜣有角黄黒色陆玑云甲下有趐能飞夏日隂雨时地中出　蛣起吉反蜣音羗】楚楚鲜明貌郑氏曰喻昭公之朝徒整饰其衣裳不知君臣死
　　亡无日如渠略然【朱氏曰蜉蝣之羽翼犹人衣裳之楚楚然也然朝生暮死盖以比人之玩细娯而无逺虑者耳】　说文楚楚作□□
　　蜉蝣之翼采采衣服心之忧矣于我归息
　　程氏曰采采华饰
　　蜉蝣掘【求物反】阅【音悦】麻衣如雪心之忧矣于我归说【音税】孔氏曰此虫土里化生掘阅者言其掘地而出形容鲜阋也阅者悦怿之意　郑氏曰麻衣深衣也【孔氏曰玉藻说诸侯之礼云夕深衣】　毛氏曰如雪言鲜洁　郑氏曰说犹舍息也　说文掘作堀
　　曹之贤者见其君危亡将至犹骄浮自喜而莫可告语也曰吾忧吾君危亡近在旦夕傥无所依其于我归处乎盖欲如楚芉尹申亥舍灵王于家之为也彼曹君方洁其衣服志气扬扬而贤者已悯之如亡国丧家之人可哀也哉表记曰君子不以口誉人则民作忠故君子问人之寒则衣之问人之饥则食之称人之美则爵之国风曰心之忧矣于我归说虽别有所指然文义正如此也
　　蜉蝣三章章四句
　　候人刺近小人也共【音恭】公逺【于万反】君子而好近小人焉【孔氏曰共公襄昭公子】
　　彼候人兮何【何可反】戈与祋【都外反】彼其【音记】之子三百赤芾【音弗】
　　毛氏曰候人道路送迎宾客者【孔氏曰夏官候人上士六人下士十有二人徒百有二十人身荷戈祋谓候人之属非候人之官长也】何揭也【孔氏曰担揭也】　孔氏曲礼疏曰戈钩矛防也如防而横安刄但头不向上为钩也直刄长八寸横刄长六寸刄下接柄处长四寸并广二寸【周礼冬官戈柲六尺有六寸注云柲犹柄也　柲音秘】　毛氏曰祋殳也【孔氏曰考工记殳长寻有四戈殳俱是短兵祋字从殳故知祋为殳也】贤者之官不过候人彼曹朝也　郑氏曰之子是子也毛氏曰芾韠也【孔氏曰芾是配冕之服形制同于韠祭服谓之芾他服谓之韠】一命緼【乌本反】芾黝【于纠反】珩【音衡】再命赤芾黝珩三命赤芾葱珩大夫以上赤芾乗轩【左传曰晋文公入曹数之以其不用僖负羁而乗轩者三百人也且曰献状】　孔氏曰贤者不过候人是逺君子也曹朝三百人皆服赤芾是其近小人也诸侯之制大夫五人今有三百赤芾爱小人过度也　董氏曰崔灵恩集注作何戈与缀郑康成于乐记引诗亦曰何戈与缀缀表也　说文曰髙悬羊皮以惊牛马曰祋则以祋为表矣
　　维鹈【徒低反】在梁不濡其翼彼其之子不称【尺正反】其服毛氏曰鹈洿泽也【孔氏曰鹈水鸟形如鸮而极大喙长尺余颔下胡大如数升囊郭璞曰今之鹈鹕也好羣飞入水食鱼故名洿泽】梁水中之梁　欧阳氏曰此鹈当居泥水中以自求鱼而食今乃邈然高处鱼梁之上窃人之鱼以食而得不濡其翼咮如彼小人窃禄于髙位而不称其服也
　　维鹈在梁不濡其咮【陟救反】彼其之子不遂其媾【古豆反】毛氏曰咮喙也媾厚也　张氏曰不遂其媾不称其宠待也今人谓遂意亦曰称意
　　荟【乌防反】兮蔚【于贵反】兮南山朝隮【子兮反】婉【于阮反】兮娈【力转反】兮季女斯饥
　　程氏曰荟蔚艸木之盛郁茂之状　张氏诗曰林木南山荟蔚时工斤樵斧竞朝隮举知趋利青冥上不念幽居季女饥【陈氏曰壮者趋利于山则弱女饥穷于室小人肆志于上则君子困穷于下】　董氏曰荟集作嬒娈作□説文同
　　候人四章章四句
　　鸤【音尸】鸠刺不壹也在位无君子用心之不壹也
　　鸤鸠在桑其子七兮淑人君子其仪一兮其仪一兮心如结兮
　　毛氏曰兴也鸤鸠秸【于入反】鞠也【李氏曰鸤鸠尔雅以为秸鞠方言以为戴胜今乃防鹆也】鸤鸠之养其子朝从上下暮从下上平均如一　郑氏曰淑善也　广汉张氏曰结云者实而不它也【孔氏曰谓坚牢不散如物之裹结】　陈氏曰君子动容貌斯逺暴慢正顔色斯近信出辞气斯逺鄙倍其见于容貌顔色辞气之间有常度矣岂固为是拘拘者哉盖和顺积中而英华发外是以由其威仪一于外则其心如结于内者从可知也　董氏曰崔灵恩集注作其义一兮
　　鸤鸠在桑其子在梅淑人君子其带伊丝其带伊丝其弁伊骐【音其】
　　毛氏曰飞在梅也　郑氏曰其带伊丝谓大带也大带用素丝有杂色饰焉【孔氏曰玉藻云杂带君朱緑大夫华是有杂色饰】毛氏曰弁皮弁也骐骐文也【孔氏曰马之青黒色谓之骐此字从马则谓弁色如骐马之文也顾命云四人骐弁执戈注云青黒曰骐弁类多矣知此是皮弁者以其韦弁以即戎冠弁以从禽弁绖乂是吊凶之事且不得与丝带相配唯皮弁是视朝之常服】　孔氏曰鸤鸠常言在桑其子每章异木言子自飞去母常不移也【蘓氏曰从其在梅则失其在棘从其在棘则失其在榛是以居一以俟之而无不及者　李氏曰若母无常处则其子不知所在】　朱氏曰其带伊丝其弁伊骐言有常度不差忒也　周礼弁师注大郑引诗作其弁伊綦
　　鸤鸠在桑其子在棘淑人君子其仪不忒【他得反】其仪不忒正是四国
　　朱氏曰忒差忒也有常度而其心一故仪不忒仪不忒则足以正四国矣大学传曰其为父子兄弟足法而后民法之也
　　鸤鸠在桑其子在榛【侧巾反】淑人君子正是国人正是国人胡不万年
　　榛解见定之方中　郑氏曰胡不万年人欲其寿考李氏曰四方之逺犹且观而象之况国人安得不
　　祝而颂之乎
　　鸤鸠四章章四句
　　下泉思治也曹人疾共公侵刻下民不得其所忧而思明王贤伯也
　　程氏易剥上九传曰诸阳消剥已尽独有上九一爻尚存如硕大之果不见食将有复生之理上九亦变则纯隂矣然阳无可尽之理变于上则生于下无间可容息也隂道极盛之时其乱可知乱极则自当思治故众心愿戴于君子君子得舆也诗匪风下泉所以居变风之终也【陈氏曰乱极而不治变极而不正则天理灭矣人道絶矣圣人于变风之极则系之以思治之诗以示循环之理以言乱之可治变之可正也】
　　匪风下泉虽皆思周道之诗然匪风作于东迁之前此一时也下泉作于齐桓之后此又一时也
　　洌【音列】彼下泉浸彼苞稂【音郎】忾【苦爱反】我寤叹念彼周京毛氏曰兴也洌寒也下泉泉下流也　王氏曰苞丛生也　毛氏曰稂童梁【孔氏曰稂一名童梁是禾之秀而不实者】　郑氏曰忾叹息之意寤觉也　孔氏曰周京与京周京师一也因异章而变文耳　程氏曰泉之润物犹政令膏泽之及人泉寒洌则不能润物在下则不能及物浸渍则害物苞丛生之茂者乃反害之是皆不得其所也慨然既寤而叹念周道之衰也所谓思明王之时也　释文浸作寖曰本又作浸
　　洌彼下泉浸彼苞萧忾我寤叹念彼京周
　　毛氏曰萧蒿也【山隂陆氏曰即白蒿叶白茎粗斜生多者如数十茎有香气故祭祀以脂爇之】
　　洌彼下泉浸彼苞蓍【音尸】忾我寤叹念彼京师
　　朱氏曰蓍筮艸也【陆玑虫鱼疏曰似藾萧靑色斜生】　京师解见公刘
　　芃芃【薄工反】黍苗隂雨膏【古报反】之四国有王郇【音荀】伯劳【力报反】之
