<!-- { "loadSidebar": true } -->
　　旱既太甚散无友纪鞫【居六反】哉庶正疚【音救】哉冡宰趣【七口反】马师氏膳夫左右靡人不周无不能止瞻仰昊天云如何里
　　苏氏曰旱既甚国用空竭无以纪纲羣臣朋友【郑氏曰人君以羣臣为友　王氏曰人道相交则吉凶庆吊有纪以合之旱大甚财不足以为礼则无友纪　横渠张氏曰友宜作有】　郑氏曰鞫穷也庶正众官之长也疚病也穷哉病哉者念此诸臣勤于事而困于食以此言劳倦也　毛氏曰嵗凶年谷不登则趣马不秣【孔氏曰趣马之官不以粟秣养其马】师氏弛其兵【孔氏曰师氏掌使其属率四夷之隶各以其兵服守王门外且以世掌近王之兵故令弛其兵也】驰道不除【孔氏曰不使人除治之】祭事不县【孔氏曰不县其乐】膳夫彻膳左右布而不修【孔氏曰布列于位不令有所修造】大夫不食粱士饮酒不乐　横渠张氏曰靡人不周无不能止自庶正而下皆使周急于民若供御之物则凡皆禁止去　郑氏曰里忧也王愁闷于不雨但自念曰当如我之忧何【朱氏曰里与汉书季布传无俚之俚同当为无聊赖之义　苏氏曰祸乱之后宣王遭旱始欲以身当之而不得中欲以身救之而不能故于其终仰而诉之于天曰我今日如何居哉】　释文曰里本作防尔雅作悝【尔雅释诂曰悝忧也】
　　瞻仰昊天有嘒【呼惠反】其星大夫君子昭假【音格】无赢【音盈】大命近止无弃尔成何求为我以戾庶正瞻仰昊天曷惠其宁
　　毛氏曰嘒众星貌假至也　孔氏曰宣王以旱之故遂瞻望仰视于昊天惟见其嘒然光明之众星未有雨徴　吕氏曰昭明也赢余也所以事神者无余矣朱氏曰大夫君子所以竭其精诚而助王昭假于
　　天者已无余矣虽今死亡将近然不可以弃其前功当益求其所以昭假于上者而修之若此者非求为我之一身尔乃所以定众正也瞻仰昊天果何时而惠我以安宁乎　苏氏曰我亦何求为哉将以定尔庶正而已未有民不宁而庶官定者也　郑氏曰瞻仰昊天曷惠其宁渴雨之至也
　　云汉八章章十句
　　崧髙尹吉甫美宣王也天下复【音服】平能建国亲诸侯褎【保自反】赏申伯焉【郑氏曰尹吉甫申伯皆周之卿士也尹官氏申国名】崧髙维岳骏【音峻】极于天维岳降神生甫及申维申及甫维周之翰四国于蕃四方于宣
　　毛氏曰崧髙貌山大而髙曰崧岳四岳也东岳岱南岳衡西岳华北岳恒尧之时姜氏为四伯掌四岳之祀述诸侯之职于周则有甫有申有齐有许也骏大极至也岳降神灵和气以至申甫【李氏曰山大而髙曰崧郭璞注曰今中岳嵩髙葢依此名是凡大而髙者皆可名之曰崧非专指中岳也郭璞注可见】　孔氏曰其山髙大上至于天　王氏曰甫也申也其先实主岳事故天祚其子孙则维岳降神生甫及申也　毛氏曰翰干也【王氏曰翰垣屋所恃以立】　王氏曰蕃言扞蔽宣言敷播　李氏曰是二人者皆为周室之屏翰　苏氏曰蔽其患难而宣其徳泽于天下　东莱曰甫申意者皆宣王时贤诸侯同有功于王室者甫虽不见于经以文意考之葢当如此郑氏乃逺取训夏赎刑之甫侯殆非也
　　亹亹申伯王缵【祖管反】之事于邑于谢南国是式王命召伯定申伯之宅登是南邦世执其功
　　郑氏曰亹亹勉也缵继于于法式也申伯亹亹然勉于徳以贤入为王之卿士佐王有功王又欲使继其故诸侯之事改大其邑使为侯伯南方之国皆统理【孔氏曰杜预云申国在南阳宛县在洛邑之南也作邑于谢葢申伯本国近谢】　孔氏曰申伯之贤当使南国法之　王氏曰为申伯建国而曰邑者国之所都亦曰邑作邑于丰商邑翼翼是也苏氏曰谢周之南土也召伯召虎也　孔氏曰王乃命召伯先营谢邑以定申伯之居　毛氏曰登成也陈氏曰世执其功者以南邦传嗣也
　　王命申伯式是南邦因是谢人以作尔庸王命召伯彻申伯土田王命傅御迁其私人
　　郑氏曰庸功也召公既定申伯之居王乃亲命之使为法于南邦因是故谢邑之人而为国以起女之功【毛氏曰庸城也】彻者定其井牧正其赋税【孔氏曰九夫为井隰臯之地九夫为牧二牧而当一井　李氏曰彻仆一之法也】　毛氏曰御治事之官也【苏氏曰传王治事之臣也】私人家臣也【孔氏曰私人者对王朝之臣为公人家人为私属也有司彻云主人降献私人】　王氏曰迁其私人使就国也
　　申伯之功召伯是营有俶【尺叔反】其城寝庙既成既成藐藐王锡申伯四牡蹻蹻【渠畧反】钩膺濯濯【直角反】
　　李氏曰申伯之功言城谢之事乃召伯所营诗曰肃肃谢功召伯营之　毛氏曰俶作也　王氏曰俶始也　郑氏曰作城郭及寝庙定其人神所处　毛氏曰藐藐美貌蹻蹻壮貌钩膺樊缨也【孔氏曰钩者马娄颔之金钩膺者谓膺上有饰谓膺有樊缨也案巾车金路钩樊缨九就同姓以封申伯异姓而得此赐者以其命为侯伯故得车如上公】濯濯光明也　郑氏曰已成告王王乃赐申伯为将遣之
　　王遣申伯路车乘马我图尔居莫如南土锡尔介圭以作尔寳徃近王舅南土是保
　　孔氏曰王于是发遣申伯令使之国故赠送之以大路之车　毛氏曰乘马四马也　郑氏曰王以正礼遣申伯之国故复有车马之赐因告之曰我谋女之所处无如南土之最善　毛氏曰寳瑞也【郑氏曰圭长尺二寸谓之介非诸侯之圭故以为寳诸侯之瑞圭自九寸而下　王氏曰介圭非诸侯所宜有也寳玉非所以分异姓也赐尔介圭以作尔寳则加赐焉非常礼也】　毛氏曰近已也【郑氏曰近辞也如彼记之子之记　孔氏曰近得为已其声相近故笺申之云如彼已之已】申伯宣王之舅　郑氏曰保守也安也　孔氏曰皆命遣之辞东莱曰介圭在周官虽天子所服韩奕曰以其介圭入觐于王则当是诸侯之瑞圭葢介之为言大也诗人持美大其圭而称之非周官之介圭也
　　申伯信迈王饯【贱浅反】于郿【忘悲反】申伯还南谢于诚归王命召伯彻申伯土疆以峙【直纪反】其粻【音张】式遄【布专反】其行郑氏曰迈行也饯送行饮酒也时王葢省岐周故于都还南者北就王命于岐周而还反也谢于诚归诚归于谢【孔氏曰郿于汉属右扶风在镐京之西申在镐京之东南自镐适申涂不经郿时宣王葢眉视岐周故饯之于郿申伯既受命王饯还归于镐而后适申故言北就还南也言谢于诚归古人之语多倒　朱氏曰郿在镐京之西岐周之东】　王氏曰王既饯之则申伯于是实归其国也言信迈诚归葢以见王之数留疑于行之不果故也　郑氏曰粻粮式用遄速也王使召公治申伯土界之所至峙其粮者令庐市有止宿之委积用是速申伯之行【孔氏曰申伯未发之时王豫命召伯令治申伯之国疆境又以峙具其粮食在道无阙乏故得疾至】　王氏曰首曰彻申伯土田者乃始疆之也今曰彻申伯土疆则其疆定矣　东莱曰是诗载封申伯如迁其私人以峙其粻莫不曲尽宣王之待元舅其恩意周浃综理微密葢如此也
　　申伯番番【音波】既入于谢徒御啴啴【吐丹反】周邦咸喜戎有良翰不显申伯王之元舅文武是宪
　　毛氏曰番番勇武貌徒御徒行者御车也　朱氏曰啴啴者众盛也　郑氏曰申伯之貌有威武番番然戎犹女也　毛氏曰不显申伯显矣申伯也文武是宪言有文有武也　苏氏曰申伯既入于谢周人皆曰汝有良翰蔽矣文武是宪言其文武皆足法也
　　申伯之徳柔惠且直揉【汝又反】此万邦闻于四国吉甫作诵其诗孔硕其风肆好以赠申伯
　　曽氏曰前章所谓文武后章所谓柔惠且直辞虽异而实则同皆美其全徳耳非谓既文武又柔直也孔氏曰以此顺直之徳揉服万邦不顺之国使之皆顺其声誉闻达于四方　毛氏曰作是工师之诵【孔氏曰诗者工师乐人诵之以为乐曲】　郑氏曰硕大也　苏氏曰肆极也　王氏曰此雅也而谓之风则以辞不迫切而能感动人之善心故谓之风也　郑氏曰以此赠申伯者送之令以为乐　孔氏曰以赠申伯则此诗之作主美申伯而已申伯有徳王能建之美申伯亦所以美宣王故为宣王诗也　东莱曰其风肆好葢诗有六义是篇虽雅其间固有风之体也
　　崧髙八章章八句
　　烝民尹吉甫美宣王也任贤使能周室中【张仲反】兴焉陈氏曰崧髙烝民二诗皆尹吉甫赠行之诗而序诗者皆以为美宣王何也葢人君委任得人而僚友之间赋诗以相娱乐则人君之美莫大焉
　　天生烝民有物有则民之秉【音夷】好【呼报反】是懿徳天监有周昭假于下保兹天子生仲山甫
　　毛氏曰烝众则法常懿美也仲山甫樊侯也【孔氏曰爵为侯而字仲山甫也周语称樊仲山甫諌宣王是山甫为樊国之君也韦昭云食采于樊僖二十五年左传説晋文公纳定襄王王赐之樊邑则樊在东都之畿内也】　郑氏曰监视假至也　孟子曰孔子曰为此诗者其知道乎故有物必有则民之秉也故好是懿徳【杨氏曰孟子释诗于其本文加四字而已而语自明矣今之説诗者殊不知此】　杨氏曰近取诸身百体五藏达之于君臣父子夫妇长幼朋友皆物也而各有则视聴言动必由礼焉此一身之则也为君而止于仁为臣而止于忠为父而止于慈为子而止于孝此君臣父子之则也夫妇有别长幼有序朋友有信此夫妇朋友长幼之则也皆天理之常故曰民之秉也故好是懿徳　李氏曰天视有周之徳昭明乎下用保兹天子而生仲山甫董仲舒曰上天佑之为生贤佐葢谓此也　朱氏曰昭格于下言周能以明徳感格于天而在下也　东莱曰惟皇上帝降衷于下民固莫不秉好徳也葢有钟气之粹者焉故曰天监有周昭假于下保兹天子生仲山甫
　　仲山甫之徳柔嘉维则令仪令色小心翼翼古训是式威仪是力天子是若明命使赋
　　郑氏曰嘉美令善也仪威仪色顔色容貌翼翼恭敬古训先王之遗典也式法也　苏氏曰力勉也　毛氏曰若顺赋布也　王氏曰天子有明命则使仲山甫赋之　东莱曰柔嘉维则不过其则也过其则斯为弱不得谓之柔嘉矣令仪令色小心翼翼言其表里柔嘉也古训是式威仪是力言其学问进修也天子是若明命使赋言其发而措之事业也此章葢备举仲山甫之徳
　　王命仲山甫式是百辟【音璧】缵戎祖考王躬是保出纳王命王之喉舌赋政于外四方爰发
　　郑氏曰百辟百君戎犹女也　李氏曰王命仲山甫曰我以汝为百辟之长而继女之祖考而保我王躬观此则知山甫之祖考尝为是官矣为山甫乃世其家也　朱氏曰出承而布之也纳行而复之也喉舌所以出言也　郑氏曰布政于畿外天下莫不发应东莱曰仲山甫之职外则总领诸侯内则辅养君
　　徳入则典司政本出则经营四方式云者衣率仪法之谓也保云者保其身体之徳义之谓也此章葢备举仲山甫之职
　　肃肃王命仲山甫将之邦国若否【音鄙】仲山甫明之既明且哲以保其身夙夜匪解以事一人
