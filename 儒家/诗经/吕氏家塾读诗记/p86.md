<!-- { "loadSidebar": true } -->
　　毛氏曰王成王也元首宇居也　郑氏曰叔父谓周公也东鲁国也成王告周公曰叔父我立女首子使为君于鲁国欲封伯禽也封鲁公以为周公后故云大开女居以为我周家之辅既吿周公以封伯禽之意乃策命伯禽使为君于东导江　鲜于氏曰锡之山川谓境内之山川也孟子曰天子之制地方千里公侯皆方百里伯七十里子男五十里凡四等不能五十里不达于天子附于诸侯曰附庸【王制同】　王氏曰孟子曰周公之封于鲁为方百里也地非不足也而俭于百里而周官以为诸侯之地方四百里葢特言其国也则俭于百里并附庸言之则为方四百里也【李氏曰郑氏据明堂位谓封以七百里欲其强于众国其説不然诗人言大启尔宇不过谓公侯方百里伯七十里子男五十里三等虽不同惟公侯皆方百里居上等焉】　毛氏曰周公之孙庄公之子谓僖公也　郑氏曰交龙为旂四马故六辔　毛氏曰耳耳然至盛也　郑氏曰春秋犹言四时也【孔氏曰错举春秋以明冬夏】　孔氏曰其车建交龙之旂承奉宗庙祭祀所乘四马其六辔耳耳然　李氏曰享祀无有差忒　郑氏曰皇皇后帝谓天也成王以周公功大命鲁郊祭天亦配之以君祖后稷其牲用赤牛纯色天亦飨之宜其多与之福　毛氏曰骍赤牺纯也【孔氏曰牧人云阳祀用骍牲毛之注云阳祀祭天于南郊是天子祭天南郊用赤牛纯色】　李氏曰皇皇大之至也明堂位曰成王以周公有勲劳于天下是以命鲁公孟春祀帝于郊配以后稷礼运曰鲁之郊禘非礼也周公其衰矣孔氏以帝谓感生帝此则泥六天之説　郑氏曰周公自祖此皇祖谓伯禽也载始也秋将尝祭于夏则养牲楅衡其角为其触觝人也【孔氏曰封人注云楅设于角衡设于鼻】秋尝而言始者秋物新成尚之也　毛氏曰白牡周公牲也骍刚鲁公牲也【孔氏曰公羊传云鲁祭周公何以为牲周公用白牡鲁公用骍刚羣公不毛何休云白牡殷牲也周公死有王礼谦不敢与文武同也鲁公诸侯不嫌也故从周制説文曰刚特也白牡谓白特骍刚赤特也】　孔氏曰将将盛美也大和中鲁郡于地中得齐大夫子尾送女器有牺尊以牺牛为尊然则象尊为象形也阮谌礼图云牺尊饰以牛象尊饰以象腹之上画为牛象之形【毛氏曰牺尊有沙饰也孔氏曰郑司农云献而为牺牺尊饰以翡翠象尊以象鳯凰此传言牺尊者沙羽饰与司农饰以翡翠意同则皆读为娑传言沙即娑之字也】　毛氏曰毛炰豚也【孔氏曰封人祭祀有毛炰之豚注云烂去其毛而炰之也】　孔氏曰胾谓切肉　毛氏曰羮大羮铏羮也【孔氏曰大羮者煮肉汁不和铏羹肉味之有菜和者也大羹谓大古之羹铏羮谓盛之铏器其大羹则盛之于登】大房半体之俎也【孔氏曰大房明堂位口周以房俎房谓足下跗也上下两间有似于堂房然知是半体者周语云禘郊之事则有全烝王公立饫则有房烝亲戚燕飨则有殽烝如彼文次全烝谓全载牲体殽烝谓体解节折则房烝是半体可知】　郑氏曰万舞千舞也　毛氏曰洋洋众多也　李氏曰孝孙有庆孝孙得享其福　郑氏曰俾使臧善保安常守也亏崩皆谓毁坏也　毛氏曰震动也腾乘也【朱氏曰震腾惊动也】　郑氏曰三夀三卿也冈陵取坚固也【王氏曰夀考之三卿为公朋也　朱氏曰三夀未详或曰愿公夀与冈陵等为三也】　朱氏曰此言僖公致敬郊庙而神降之福国人称愿之如是也
　　公车千乘【绳证反】朱英绿縢【徒登反】二矛重【直龙反】弓公徒三万贝胄【直奏反】朱綅【息防反】烝【之升反】徒増増【如字】戎狄是膺荆舒是惩则莫我敢承俾尔昌而炽【尺志反】俾尔夀而富黄发台背夀胥与试俾尔昌而大俾尔耆而艾【五葢反】万有千岁眉夀无有害
　　毛氏曰大国之赋千乘【孔氏曰司马法成方十里出革车一乘兵车一乘甲士三人步卒七十二人计千乘有七万五千人与下公徒三万数不合者此自谓计地出兵非彼三军之车也郑氏曰大国之赋适满千乘苟尽用之是举国而行也故其用之也大国三军次国二军而已　李氏】
　　【曰成出革车一乘千乘之地方三百十六里有竒包氏注论语以谓古者井田方里为井一井为乘百里之国通有千乘也】　朱氏曰英矛饰也縢绳也【孔氏曰朱英丝纒而朱染之以为矛之英饰弓束以緑绳縢谓约之以绳非训縢为绳】　郑氏曰二矛重弓备折坏也【孔氏曰重弓谓内弓于鬯鬯中有二弓】兵车之法左人持弓右人持矛中人御大国三军合三万七千五百人言三万者举成数也　毛氏曰贝胄饰朱綅缀之【孔氏曰贝者水虫甲有文章也胄谓兠鍪贝非为胄之物故知以贝为饰説文曰綅线也然则朱綅直谓赤线以连缀甲也】　孔氏曰烝徒增增进行之时增增然众多毛氏曰膺当也　郑氏曰惩艾也　苏氏曰可以当戎狄惩荆舒而莫之御也言其强也【郑氏曰僖公与齐桓举义兵北当戎与狄南艾荆及羣舒天下无敢御也　孔氏曰僖四年经书公防齐侯等伐楚楚名荆羣舒又是楚之与国故连言荆舒其伐戎狄则无文】　孔氏曰设辞庆之使汝昌大而炽盛汝长夀而富足发有黄色之发背有台文之背　苏氏曰夀胥与试者愿其寿而相与试其才以为之用也　苏氏曰眉夀秀眉亦夀徴　孔氏曰无有害无有患害　苏氏曰此章言僖公治其军旅缮其车甲器械故其民无不欲其昌大夀考而托之以为安也
　　泰山岩岩鲁邦所詹奄有龟蒙遂荒大东至于海邦淮夷来同莫不率从鲁侯之功
　　孔氏曰泰山之髙岩岩然泰山在齐鲁之界二国皆以为望也　朱氏曰詹与瞻同　毛氏曰龟山也防山也【孔氏曰春秋定十年齐人来归郓讙龟隂之田谓龟山之北田也论语説颛防云昔者先王以为东蒙主谓颛防主蒙山也鲁之境内有此二山故言奄有】　郑氏曰荒奄也大东极东也海邦近海之国也　朱氏曰愿其有功如此
　　保有鳬绎【音亦】遂荒徐宅至于海邦淮夷蛮貊【武伯反】及彼南夷莫不率从莫敢不诺鲁侯是若
　　毛氏曰鳬山也绎山也【孔氏曰禹贡徐州绎阳孤桐谓绎山之阳有此桐木也】刘氏曰宅居也　朱氏曰徐宅谓徐国也　郑氏
　　曰诺应辞也若顺也　孔氏曰莫敢不诺有命则莫敢不应　李氏曰惟鲁侯是顺也　苏氏曰龟蒙鳬绎鲁之四山其余则东南势相聫属可以服从之国也
　　天锡公纯嘏【古雅反】眉寿保鲁居常与许复周公之宇鲁侯燕喜令妻夀母宜大夫庶士邦国是有既多受祉黄髪儿齿
　　郑氏曰纯大也受福曰嘏　毛氏曰常许鲁南鄙西鄙【郑氏曰许田也鲁朝宿之邑也常或作尝在薛之旁　孔氏曰桓元年郑伯以璧假许田桓公以许与郑】　　氏曰燕燕饮也令善也　　氏曰令妻令善之妻也寿母寿考之母也僖公娶于齐曰声姜母曰成风　孔氏曰宜其大夫之与众士祝庆使与之相宜也邦国是有鲁之邦国僖公常保有之　郑氏曰儿齿亦寿徴　释文曰儿齿落更生细者也　苏氏曰常许鲁之故地而未复者也愿其寿考以复鲁之侵地宜其室家臣庶以保有其国也
　　徂来之松新甫之栢是断【音短】是度【待洛反】是寻是尺松桷【音角】有舄【音昔】路寝孔硕新庙奕奕【音亦】奚斯所作孔曼【音万】且硕万民是若
　　毛氏曰徂来山新甫山也　孔氏曰僖公修造寝庙取徂来之松新甫之栢于是斩断之量度之　毛氏曰八尺曰寻桷榱也【孔氏曰桷之旁榱是椽之别名】舄大貌路寝正寝也　朱氏曰新庙僖公所修之庙　孔氏曰奕奕然广大　郑氏曰奚斯所作者敎防属功课章程也【孔氏曰奚斯公子鱼也为之主帅教令工匠监防其事属付工役课其章程】　郑氏曰曼修也广也　孔氏曰言庙甚长广而且大　朱氏曰万民是若顺万民之望也
　　閟宫八章二章章十七句一章十二句一章二十八句二章章八句二章章十句
　　駉四篇二十三章三百四十三句

　　吕氏家塾读诗记卷三十一
　　钦定四库全书
　　吕氏家塾读诗记卷三十二
　　宋　吕祖谦　撰
　　商颂
　　那祀成汤也微子至于戴公其间礼乐废坏有正考父者得商颂十二篇于周之大师以那为首【孔氏曰祀成汤之乐歌也成王杀武庚封微子啓于宋代武庚为商后自微子至戴公凡十君戴公当宣王时世本云宋緍公生弗甫何弗甫何生宋父宋父生正考父正考父是孔子七世之祖鲁语云正考父校商之名颂十二篇于周大师以那为首韦昭云名颂颂之美者　郑氏曰自正考父至孔子时又无七篇周用六代之乐故周大师有商颂】猗【于宜反】与【音余】那与置我鞉【音桃】鼓奏鼓简简衎我烈祖汤孙奏假【古雅反】绥我思成鞉鼓渊渊嘒嘒管声既和且平依我磬声于赫汤孙穆穆厥声庸鼓有斁【音亦】万舞有奕我有嘉客亦不夷怿自古在昔先民有作温恭朝夕执事有恪顾予烝尝汤孙之将
