<!-- { "loadSidebar": true } -->
　　谋也将大也　蘓氏曰时有是人也　朱氏曰居河之麋则非髙明爽垲【音恺】之地也　孔氏曰既无拳力又无劲勇亦易诛除耳而敢主为此乱之阶梯也此人既脚骭有微之疾而足跗【音敷】有尰之疾尔假有勇伊何能为汝作为谗佞之谋大多汝所与聚居之徒众几何许人而能为此　说文曰瘇胫气【音气】足肿诗曰既微且瘇　东莱曰诗人指谗人言曰彼何人也其居至陋其力至怯乃主为乱阶况加以微尰之病则其所谓勇者亦何所至哉为谋虽曰大且多尔所居之徒几何则为之谋者亦不众也此非特贱谗人之辞盖言其本易驱除特王不悟耳
　　巧言六章章八句
　　何人斯苏公刺暴公也暴公为卿士而谮蘓公焉故蘓公作是诗而絶之【郑氏曰暴也蘓也皆畿内国名　孔氏曰左传曰昔周克商使诸侯抚封蘓忿生以温为司冦则蘓国在温春秋时蘓称子此云公者子盖子爵而为三公也】
　　王氏曰暴公为卿士而谮蘓公不忠于其君不义于其友所谓大故也故蘓公作是诗絶之其絶之也不斥暴公也言其从行而已不着其谮也示以所疑而已盖交际之道其絶也当如此而已既絶矣又告之以及尔如贯谅不我知欲出三物要之以诅而作为好歌以极反侧不殆于弃言乎哉盖君子之遇人也仁而不忮暴公之谮我则丧其本心谅不我知故也使其由此悔悟更以善意从我固我所愿也虽其不能如此我固不为已甚我岂若小丈夫哉一与人絶则丑诋固拒惟恐其复合也
　　彼何人斯其心孔艰胡逝我梁不入我门伊谁云从维暴之云
　　郑氏曰孔甚逝之也梁鱼梁也在蘓国之门外【蘓氏曰梁桥也】　朱氏曰彼何人斯不欲斥其人而言也　孔氏曰其心孔艰其持心甚难知也　朱氏曰逝我梁则必过我门然而不入者其必有故矣既而诘其所从者则暴公也夫以从暴而不入我门则暴公之谮已也明矣【吕氏曰托过门不入之喻以道其反侧之情情之不直谗我必矣】
　　二人从行谁为此祸胡逝我梁不入唁【音彦】我始者不如今云不我可
　　郑氏曰二人者谓暴公与其侣也女相随而行见王谁作我是祸乎时蘓公已得谴让也女即不为何故近之我梁而不入吊唁我乎　丘氏曰始者与我情意厚今乃不入我门是始者不如今也其云不我可乎疑之矣【苏氏曰始谓我可而今谓我不可也】
　　彼何人斯胡逝我陈我闻其声不见其身不愧于人不畏于天
　　毛氏曰陈堂涂也【孔氏曰释宫云堂涂谓之陈孙炎曰堂下至门之径】　郑氏曰女即不为何故近之我庭使我得闻女之声音不得覩女之身乎女今不入唁我何所愧畏乎皆疑之未察之辞
　　彼何人斯其为飘【避遥反】风胡不自北胡不自南胡逝我梁只【音支】搅【交卯反】我心
　　毛氏曰飘风暴起之风也　郑氏曰只适也　毛氏曰搅乱也　朱氏曰言往来之疾若飘风然　郑氏曰不欲入见我何不乃从我国之南不则乃从我国之北何近之我梁适乱我之心使我疑女【朱氏曰自北自南则与我不相值也今乃逝我之梁则适所以搅乱我心而已】
　　尔之安行亦不遑舍尔之亟【纪力反】行遑脂【音支】尔车壹者之来云何其盱【况于反】
　　郑氏曰遑暇亟疾盱病也　孔氏曰极其情以疑之我止欲言汝安舒而行乎亦不见汝闲暇而舍息止欲言汝之急疾而行乎汝又何暇而脂汝之车　郑氏曰极其情求其意终不得壹者之来见我于汝亦何病也【蘓氏曰壹来见我于汝何病哉　朱氏曰盱望也字林云盱张目也易云盱豫悔三都赋云盱衡而语是也何不一来见我如何而使我望汝之切乎】　东莱曰谓汝行之缓乎何为不少舍息而见我也谓汝行之急乎何为复有暇而脂车也
　　尔还而入我心易【夷防反】也还而不入否【方九反】难知也壹者之来俾我知也
　　郑氏曰还行反也只安也　朱氏曰尔之往也既不入我门矣　丘氏曰傥尔还而入则我心平易无疑【王氏曰入则我心平易而不之怨也】今还而不入谓不谮我则难知【董氏曰过我门矣而不入虽曰不为譛害其可得而知乎】　朱氏曰其或一来见我而使我心安乎　董氏曰是诗至此辞益缓若不知其为谮矣　释文曰易韩诗作施施善也
　　伯氏吹壎【况袁反】仲氏吹篪【音池】及尔如贯【古乱反】谅不我知岀此三物以诅【侧助反】尔斯
　　郑氏曰伯仲喻兄弟也　毛氏曰土曰壎竹曰篪【孔氏曰壎周礼小师职作埙古今字异耳注云壎六孔烧土为之尔雅释乐云大埙谓之器郭璞云大如鹅子鋭上平底形似称锤小者如鸡子释乐又云大篪谓之沂郭璞云箎以竹为之长尺四寸围三寸八孔一孔上出径三分横吹之小者尺二寸小师注篪七孔盖不数其上出者故七也世本云暴辛公作埙蘓成公作　谯周古史考云古有埙篪尚矣周幽王时暴辛公善埙蘓成公善篪器居吊反称尺证反锤直危反　李氏曰世本古史考见此诗言伯氏吹埙仲氏吹篪遂为此说皆求诗之过也】如贯如物之在绳索之贯也【董氏曰如贯弁贯珠皆以绳结之】　朱氏曰谅诚也　毛氏曰三物豕犬鸡也民不相信则盟诅之【王氏曰出此三物盖若郑庄公令出鸡天豭以诅毛遂取鸡狗马之血以盟也盖古盟诅如此也　孔氏曰诅小于盟左传襄十一年季武子将作三军盟诸僖防诅诸五父之衢定六年既逐阳虎盟国人于亳社诅诸五父之衢】　孔氏曰与女义如兄弟和如壎篪势相次比如物之在贯【郑氏曰俱为王臣其相比次如物之在贯也】女岂诚不我知也则出犬豕鸡三物以诅之可也【孔氏曰若实不譛者则当共出犬豕鸡之三物以诅盟使谗否有决令我不疑】
　　为鬼为蜮【音域】则不可得有腼【土典反】面目视人罔极作此好歌以极反侧
　　毛氏曰蜮短狐也【孔氏曰洪范五行传蜮如鼈三足生于南越陆玑疏曰一名射影江淮水皆有之人在岸上影见水中投人影则杀之或曰含沙射人皮肌其疮如疥是也】腼姡【戸刮反】也【孔氏曰说文云腼面见人姡面腼也然则腼与姡皆面见人之貌】　郑氏曰好善也　孔氏曰反侧者翻覆不正直之义　欧阳氏曰汝隠匿形迹能使我不见不觉如鬼蜮之肆害于人乎我则不得而知汝今汝乃人尔日以面目与我相视无穷极不可秘藏我安得不知汝之譛我乎郑氏曰作八章之歌求女之情反侧极于是也【孔氏曰作此八章之善歌穷极尔反侧之情　王氏曰作是诗将以絶之也而曰好歌者唯其好也是以极求其反侧极其反侧非恶之也有欲其悔悟之心焉尔】
　　何人斯八章章六句
　　巷伯刺幽王也寺人伤于谗故作是诗也【孔氏曰后宫称永巷是宫内道名也伯长也主宫内道官之长　陈氏曰巷伯寺人之长者也诗名巷伯以寺人解之明巷伯即寺人也吕氏曰寺人近习也近习日见于君然犹伤于谗则幽王之不明可知　董氏曰当幽王之世大臣伤于谗】
　　【如蘓公小臣伤于谗如寺人孟子则上下其得以免乎兼列于此着其所以乱也】萋【七西反】兮斐【孚匪反】兮成是贝锦彼谮人者亦已大【音泰】甚
　　毛氏曰萋斐文章相错也贝锦锦文也【郑氏曰锦文者文如余泉余蚔之贝文也蚔直基反　孔氏曰锦而连贝故知为贝之文释鱼说贝文状云余蚔黄白文余众白黄文李巡曰余蚔贝甲黄为质白为文彩余泉贝甲以白为质黄为文彩陆玑疏云贝水介虫也其文彩之异小大之殊甚众古者货贝是也今九真交趾以为杯盘寚物】　郑氏曰喻谗人集作已过以成于罪犹女工之集采色以成锦文　李氏曰喻谗人织其罪也　朱氏曰彼为是者亦已太甚矣　说文曰緀白文貌诗曰緀兮斐兮成是贝锦
　　哆【昌者反】兮侈【尺是反】兮成是南箕彼谮人者谁适与谋蘓氏曰哆侈皆张也【毛氏曰哆大貌　説文曰侈张口也　孔氏曰侈者因物而大之名礼于衣袂半而益一谓之侈袂】　毛氏曰南箕箕星也【郑氏曰箕星哆然踵狭而舌广　孔氏曰箕四星二为踵二为舌】　郑氏曰适往也　陈氏曰南箕之星本非箕张大其口以成其名尔贝锦南箕皆曰成是者言我本无是实因萋斐张大以成之尔郑氏曰谁往就汝谋乎恠其言多且巧　董氏曰
　　崔灵恩集注侈兮哆兮说文作鉹兮哆兮鉹曲也一曰鬵鼎
　　缉缉【七立反】翩翩【音篇】谋欲谮人慎尔言也谓尔不信毛氏曰缉缉口舌声翩翩往来貌【长乐刘氏曰缉缉言能缕析萋斐以成经纬也翩翩言念念为譛如髙飞之禽翩翩不能自己也】　孔氏曰口舌缉缉然往来翩翩然谋欲为谗譛以害人　李氏曰此言谗人之意惟欲譛人尔无它营为也　陈氏曰谮人者自谓得意更宜保慎尔言　王氏曰不慎尔言则听者有时而悟谓尔不信矣
　　捷捷幡幡【芳烦反】谋欲譛言岂不尔受既其女迁
　　毛氏曰捷捷犹缉缉也幡幡犹翩翩也【陈氏曰捷捷儇利貌幡幡反覆貌】　王氏曰岂不尔受既其女迁者上好譛则固将受汝然好譛不己则遇譛之祸既迁而及汝矣【董氏曰即人者人亦即之使王好谗故得譛人以自逞然人谁不欲逞乎则其移于女也不久矣】　曾氏曰谓尔不信既其女迁皆君子忠告之辞　说文作咠咠幡幡咠聂语也
　　骄人好好劳人艸艸苍天苍天视彼骄人矜此劳人毛氏曰好好喜也　蘓氏曰艸艸忧也　王氏曰骄人好好劳人艸艸者骄人譛行而得意劳人遇譛而失度其状如此也　李氏曰呼天而告之曰察此骄人之有罪乎悯此劳人之无辜乎
　　彼譛人者谁适与谋取彼譛人投畀【必二反】豺【士皆反】虎豺虎不食投畀有北有北不受投畀有昊
　　毛氏曰投弃也　说文曰豺狼属狗声　毛氏曰北方寒凉而不毛【孔氏曰掷于有北寒乡使冻杀之】昊昊天也　朱氏曰再言彼谮人者谁适与谋者甚嫉之故重言之也不食不受言谗谮之人物所共恶也　郑氏曰有北不受投畀有昊付与昊天制其罪也　孔氏曰缁衣曰恶恶如巷伯言欲其死亡之甚【子曰好贤如缁衣恶恶如巷伯则爵不渎而民作愿刑不试而民咸服】
　　【阙】

<经部,诗类,吕氏家塾读诗记,卷二十一>
　　蓼蓼者莪匪莪伊蔚【音尉】哀哀父母生我劳瘁【似醉反】毛氏曰蔚牡菣【去刃反】也【陆玑艸木疏云牡蒿也三月始生七月华华似胡麻华而紫赤八月为角角似小豆角锐而长一名马新蒿】　郑氏曰瘁病也
　　缾【蒲丁反】之罄【苦定反】矣维罍【音雷】之耻鲜【息浅反】民之生不如死之久矣无父何怙【音户】无母何恃出则衔恤入则靡至毛氏曰缾小而罍大【孔氏曰罍形似壶大者受一斛】罄尽也鲜寡也郑氏曰恤忧靡无也　王氏曰缾譬则民也罍譬
　　则君也缾之罄则罍之耻民之穷则君之羞　吕氏曰鲜犹穷独之义言穷独而从役其生不如死也孔氏曰所以然者以无父何所依怙无母何所倚恃长乐刘氏曰出则衔无穷之恤　曽氏曰入则靡
　　至无所归投也【孔氏曰己无父母出门则中心衔忧旋来入门则堂宇空旷不复覩见是其所以悲恨也】　说文曰罄空也诗曰缻之罄矣去径切
　　父兮生我母兮鞠我拊【音抚】我畜【喜郁反】我长我育我顾我复我出入腹我欲报之徳昊天防极
　　毛氏曰鞠养也　孔氏曰拊拊循也【长乐刘氏曰防其惊也则拊之】朱氏曰畜亦养也　郑氏曰育覆育也【孔氏曰谓其寒暑或】
