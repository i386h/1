<!-- { "loadSidebar": true } -->
　　采薇【音防】遣戍役也文王之时西有昆【古门反】夷之患北有猃【音险】狁【音允】之难以天子之命命将【子亮反】率【所类反】遣戍役以守卫中国故歌采薇以遣之出车以劳【力报反】还枤【大讣反】杜以勤归也【郑氏曰文王为西伯服事殷之时也昆夷西戎也天子殷王也　孔氏曰此与出车五言猃狁惟一云西戎猃狁大于西戎出师主伐猃狁故戒敕戍役以猃狁为主而略于西戎也劳与勤还与归但变文耳出车序云劳还率杖柱序云劳还役俱言还并云劳明还归义同勤劳不异也　苏氏曰采薇出车枤杜此三诗皆言文王为西伯以纣之命而伐玁狁　程氏曰文王遣戍役以守卫歌此诗以遣之叙其勤劳悲伤之情且风以义当时之事也后世因用之以遣戍役　朱氏曰文王既受命为西伯得专征伐而其征伐也亦必称天子之命以行之此足以见服事殷之实矣而或者谓文王受命而称王则是二天子也而可乎】
　　采薇采薇薇亦作止曰归曰归岁亦莫【音暮】止靡室靡家玁狁之故不遑啓居玁狁之故
　　薇解见草虫　郑氏曰作生也【长乐刘氏曰作谓芽初出土】　朱氏曰莫晚也靡无也　王氏曰男本有室而女有家今男靡得以室为室女不得以家为家　毛氏曰玁狁北狄也【郑氏曰北狄今匈奴也】　朱氏曰遑暇啓跪也　朱氏曰此设为戍役者之言也　程氏曰采薇采薇　薇为遣戍之候也曰归曰归深念归时在嵗莫也【王氏曰戍者自计归期则嵗暮矣】舍其室家而不暇起居以玁狁之故也毒民不由上则人有敌忾之心矣【朱氏曰凡此所以使我舍其室家而不暇啓居者非上之人故为是以苦我也直以玁狁之故有所不得已而然耳】
　　采薇采薇薇亦柔止曰归曰归心亦忧止忧心烈烈载饥载渇我戍未定靡使归聘
　　程氏曰薇始长而柔　郑氏曰烈烈忧貌载则也定止也　毛氏曰聘问也　李氏曰始遣戍役之时薇始生其后薇始长而柔又其后薇始壮而刚以见天时之变尔　范氏曰自作以至于柔未久也已念归而忧　苏氏曰内忧归期之逺而外为饥渇之所困亦甚病矣　朱氏曰虽忧之深然戍事未已将谁使归问其室家之安否乎
　　采薇采薇薇亦刚止曰归曰归嵗亦阳止王事靡盬不遑啓处忧心孔疚【久又反】我行不来
　　程氏曰薇壮而刚　郑氏曰十月为阳时坤用事嫌于无阳故名此月为阳【孔氏曰尔雅释文云十月为阳时纯坤用事而嫌于无阳故名此月为阳君子爱阳而恶隂其实隂阳恒有四月秀葽靡草死岂无隂乎明隂阳常兼有也】盬不坚固也处犹居也　毛氏曰疚病也　郑氏曰来犹反也据家曰来　王氏曰阳止者亦如柔止感时物之变也　程氏曰归期须嵗之阳王事不可盬也故启处不遑忧心虽甚病我行不可归也【长乐刘氏曰何以忧而至于病哉以我此行或死于战阵而不复来也言文王之将率与其役者勇于报国视死而不敢顾其亲也】
　　彼尔维何维常之华彼路斯何君子之车戎车既驾四牡业业岂敢定居一月三捷
　　毛氏曰尔华盛貌常常棣也　王氏曰路戎路也郑氏曰斯此也君子谓将率【孔氏曰乘路车而称君子故知谓将帅得称路者左传郑子侨叔孙豹王赐之火路是卿车得称路也】　毛氏曰业业然壮也捷胜也　孔氏曰彼尔然而盛者何木之华乎维常棣之华也彼路车者斯何人之车乎维君子之车也以常棣之华色美喻君子车饰之盛也　朱氏曰戎车既驾而四牡盛矣则何敢以定居乎庶乎一月之间三战而三捷尔【程氏曰君子揔强盛之车甲岂敢安居当期成功之速一月而三捷言速也　王氏曰岂敢定居一月三捷此言忧勤之至而兾其功之速成也】　董氏曰尔雅注说文皆作薾薾华盛也
　　驾彼四牡四牡骙骙【求反】君子所依小人所腓【符非反】四牡翼翼象弭【弥氏反】鱼服岂不日戒玁狁孔棘
　　毛氏曰骙骙彊也【说文曰骙马行威仪也】　程氏曰依依止所处也腓从动之义人之腓身行则从动【腓足肚也】言君子所处小人从而动也【长乐刘氏曰君子则依之以为御偹也小人则腓之以为进退也　董氏曰按字书腓腔腨也易之咸艮皆取象以着其随物以动也】　毛氏曰翼翼闲也【孔氏曰闲闲习也　程氏曰行列整治之状】象弭弓反末也所以解紒【音计】也【郑氏曰弓反末者以象骨为之以助御者解辔紒宜滑也　孔氏曰释器云弓有縁者谓之弓孙炎曰縁谓繋束而漆之又云无縁者谓之弭孙炎曰不以繋束骨饰两头者也然则弭者弓弰之名弛之则反曲故云象弭为弓反末也紒与结义同绳索有结用以解之故曰所以解紒也兵车三人同载左人持弓中人御车御人自当佩觿不専待射者解结弭之用骨自是弓之所宜亦不为解辔而设但巧者作器因物取用以弓必须骨故用滑象若辔或有紒可以助解之耳】鱼服鱼皮也【郑氏曰服矢服也　陆氏草木疏曰鱼兽似猪东海有之其皮背上班文腹下下纯青其皮虽干燥为弓鞬矢服遇海潮及天将雨其毛皆起】　郑氏曰日戒日相警戒也孔甚棘急也　陈氏曰帅乘辑睦又能备戒以防患君子所依小人所腓则帅乘之相依也可知矣　朱氏曰言将士岂不日相警戒乎玁狁之难甚急诚不可以忘备也【程氏曰整链其车甲修严其器械日为戒备玁狁之事甚急故也器械弭服是也】
　　昔我往矣杨栁依依今我来思雨【子付反】雪霏霏【方菲反】行道迟迟载渇载饥我心伤悲莫知我哀
　　毛氏曰杨栁蒲栁也霏霏甚也迟迟长逺也　朱氏曰此章设为役人预自道其归时之事言勤劳之甚也　董氏曰杨柳依依春之中也雨雪霏霏冬之末也　程氏曰春而往冬而旋行逺而时久言行道迟
　　则见归思之切　范氏曰人情之所患者莫切于饥渇莫知我哀言民之不得其所而无告也予于采薇见先王以人道使人至于后世之使人则牛羊而已矣　毛氏曰君子能尽人之情故人忘其死【刘氏曰一章述事之由次章三章极道劳苦忧伤之情上能察其情则虽劳而不怨虽忧而能励四章五章则劝以义卒章言其归以悯其劳古者戍役再朞而还今年春暮行明年夏代者至复留备秋至过十一月而归又明年中春至春暮遣次戍者毎秋与冬初两畨戍者皆在疆围乃今之防秋也】
　　采薇六章章八句
　　出车劳【力报反】还【音旋】率【所类反】也【郑氏曰遣将帅及戍役同歌同时欲其同心也而劳之异歌异日殊尊卑也礼记曰赐君子小人不同日此其义也　王氏曰遣戍役同诗者出时用兵则均服同食一众心也劳还役异诗者入而振旅则分尊卑辨贵贱定众志也】
　　程氏曰此诗所赋自受命至还归其事有叙大要在归功将帅
　　我出我车于彼牧【音目】矣自天子所谓我来矣召彼仆夫谓之载矣王事多难【乃旦反】维其棘矣
　　尔雅曰郊外曰牧【毛氏曰出车就马于牧也　王氏曰古者兵隠于民而马则牧于野兵车之出则以车而就牧地也　李氏曰荀子曰天子召诸侯诸侯辇与就马礼也遂举此诗云我出我车于彼牧矣毛氏盖本荀子之说然未必得诗人之意牧即郊也】　郑氏曰自从也王氏曰天子纣也【董氏曰文王为西伯则既得专征矣诸侯虽得専征必以王命】
　　【行之以王既命之专征也】　程氏曰谓我命我也　毛氏曰仆夫御夫也　郑氏曰载装载也棘急也　欧阳氏曰南仲为将始驾戎车出至于郊则称天子之命使我来将此众遂戒其仆夫以趋王事之急难【程氏曰王命之征赴事之急不敢寜也】　孔氏曰序其忠敬以慰劳之
　　我出我车于彼郊矣设此旐【音兆】矣建彼旄【音毛】矣彼旟【音余】旐斯胡不斾斾【蒲其反】忧心悄悄【七小反】仆夫况瘁【似醉反】丘氏曰将言建旐设旄之事又本出车言之也李氏曰言郊与牧同义但其字异尔　毛氏曰蛇曰旐旄干旄鸟隼曰旟【孔氏曰周礼司常曰诸侯载旂单吏载旗郊野载旐百官载旟此诗旐旟旂杂互陈之则君之诸帅有建之者矣文王时采制周礼则南仲以下或建旂或载旐或载旟也杨氏曰曲礼行前朱雀而后武左青龙而右白虎招摇在上急缮其怒进退有度左右有局各司其局此师行之法也四方之星随其方所为左右前后所进退有度各司其局则士无失位离次矣　朱氏曰此章所谓旐者武也旟者朱雀也下章所谓旂者青龙也】　孔氏曰胡不何不也　毛氏曰斾斾旒垂貌【程氏曰斾斾垂委之状王氏曰未有事故不斾也董氏曰礼曰徳车结旌武车绥旌绥谓垂舒之也昔晋治兵建而不斾壬申复斾之诸侯畏之则知垂】
　　【旌所以为战也】　郑氏曰况兹也　程氏曰此章既受命而行有旗章之盛见付与之重忧劳其事也其忧念之深仆夫左右之人亦为之意瘁【郑氏曰将率既受命行而忧临事而惧也御夫则兹益憔悴】
　　王命南仲往城于方出车彭彭旂旐央央【于良反】天子命我城彼朔方赫赫南仲玁狁于襄
　　毛氏曰王殷王也南仲文王之属【朱氏曰南仲文王之臣此时大将也】方朔方近玁狁之国也【朱氏曰今灵夏州西夏所防之地　长乐刘氏曰往城于方者军行而为畚筑之具也】　范氏曰徃城于方所守卫中国也非取玁狁之地而城之　苏氏曰彭彭壮盛也　毛氏曰交龙为旂央央鲜明也【王氏曰彭彭然张其车乗央央然斾其旂旄】朱氏曰天子命我城彼朔方者文王以商王之命
　　命南仲而南仲语其军士以天子之命也　毛氏曰赫赫盛貌【程氏曰赫赫徳名显盛】襄除也　程氏曰此章指元帅之名以显其功主言城而胜玁狁御戎之道守备为本不以攻系为先
　　一章言车徒始集于郊牧殷勤告语之以天子之命【南仲受文王之命文王受天子之命故南仲语其众曰我所以来此统众者其命盖自天子而下也】使之装载勉其体悉王事以赴其急二章言方欲治兵之时众车并列于郊此车设旐彼车建旄各事整饬戎容既备肃然无哗为将者指其旟旄而言曰彼旟旐斯胡不斾斾而飞扬也虽治兵之时建而不斾然以将士忧惧之心观之亦若旌旂随人意而不舒也古者出师以丧礼处之命下之曰士皆涕泣夫子之言行三军亦曰临事而惧皆此意也三章言既已治兵大将传天子之命以令军众于是彭彭然张其车乗央央然斾其旂旐威灵气焰赫然动人兵事以哀敬为本而所尚则威二章之戒惧三章之奋扬并行而不相悖也【军礼虽无所攷以左传聘礼攷之则治兵之时建而不斾受命则张而斾之在道之时则敛而不斾将战之时则张而斾之左传平丘之防晋治兵于邾南革东四千乗建而不斾壬申复斾之诸侯畏之杜预曰军将战则斾故曵斾以恐之此治兵不斾将战张斾之验也聘礼使者载旜帅上介众介以受命于朝还行敛旜及所聘之境张旜而誓使之旜犹军之旂旐也使聴命于朝犹军聴命于野也使载旜而受命犹军张斾而聴命也使既行而敛旜犹军在道而敛斾也使及所聘之境而张旜犹军将战而张斾也】
　　昔我往矣黍稷方华今我来思雨【于付反】雪载涂王事多难不遑啓居岂不懐归畏此简书
