<!-- { "loadSidebar": true } -->
　　有頍者弁实维在首尔酒既防尔殽既阜岂伊异人兄弟甥舅如彼雨雪先集维霰【苏荐反】死丧无日无几【居岂反】相见乐酒今夕君子维宴
　　郑氏曰阜犹多也　长乐刘氏曰甥舅谓母姑姊妹也妻族也　郑氏曰将大雨雪始必微温雪自上下遇温气而谓之霰久而寒胜则大雪矣【孔氏曰大戴礼曽子云阳之専气为霰隂之専气为雹盛阳之气在雨小则温暖为阴气薄而胁之不相入则为雹也盛阴之气在雨水则凝滞而为雪阳气而胁之不相入则消散而下因水而为霰是霰由阳气所薄而为之矣】　王氏曰有頍者弁实维在首则言弁在首而不知用礼以称之则刺之甚矣　陈氏曰霰雨雪之兆王疎兄弟甥舅亡之兆也　苏氏曰君子以是知死之无日相见之无几无所复赖而相告曰苟今夕有酒也君子维以相宴而已不其他矣【王氏曰言今夕则不谋来夕之存否】
　　頍弁三章章十二句
　　车牵【胡瞎反】大夫刺幽王也褒姒嫉【音疾】妬【丁故反】无道并进谗巧败【必迈反】国徳泽不加于民周人思得贤女以配君子故作是诗也【董氏曰昭子始聘于宋宋公享昭子赋新宫昭子赋车辖攷其时将为季孙迎宋公女】
　　间闗车之牵兮思娈【力兖反】季女逝兮匪饥匪渴徳音来括【音活】虽无好【呼报反】友式燕且喜
　　毛氏曰兴也间闗设舝也【孔氏曰舝无事则脱行乃设之　朱氏曰间关设舝声也　董氏曰按说文舝□也故谓之闗又曰舝车声也车□而行则有声故古人以间关为声又为驱驰其设奉此】　释文曰舝车轴头鐡也　毛氏曰娈美貌郑氏曰逝徃也　毛氏曰括防也　郑氏曰式用也燕饮也　邱氏曰昬居之心维妇人是从故思得盛徳美色之女徃迎之以配幽王也　朱氏曰匪饥也匪渴也望其徳音来防而心如饥渴耳　孔氏曰凡人之燕饮喜乐须贤友共之嫉褒姒之甚思贤女之切若迎得此女虽无朋友亦将独喜也
　　依彼平林有集维鷮【音骄】辰彼硕女令徳来教式燕且誉好【呼报反】尔无射【音亦】
　　毛氏曰依茂木貌平林林木之在平地者也鷮雉也【孔氏曰说文云鷮长雉陆机疏云鷮微小于翟也走而且鸣曰鷮鷮其尾长肉甚美故语曰四足之美有麃两足之美有鷮】辰时也　孔氏曰硕大也　邱氏曰尔硕女也　郑氏曰射厌也　邱氏曰茂盛之林集者维雉兴王宫之贵宜有硕女居之　朱氏曰以令徳来配君子而教诲之是以式燕且誉而悦慕之无厌也
　　虽无旨酒式饮庶几虽无嘉殽式食庶几虽无徳与女式歌且舞
　　朱氏曰防嘉皆美也言得贤女以配君子则其嘉如此虽无旨酒嘉殽美徳以及宾客然饮食歌舞有所不能自已【孔氏曰人燕乐欲与贤徳者同之若非贤徳则燕不乐矣上云虽无好友以已为主故云已无贤友此言无徳与汝以彼为主故云己身无徳】　王氏曰乐贤如此则厌恶褒姒甚矣
　　陟彼高冈析【星厯反】其柞【子洛反】薪析其柞薪其叶湑【思叙反】兮鲜【息浅反】我觏尔我心写兮
　　郑氏曰陟登也　孔氏曰析伐其柞木以为薪其叶湑湑然茂盛【邱氏曰柞叶最盛】　郑氏曰鲜善觏见也　陈氏曰析薪者以兴昬婣善乎我得见尔贤女则心输写而无所忧矣
　　高山仰止景行【释文下孟反当不音】行止四牡【茂口反】騑騑【孚非反】六辔如琴觏尔新昬以慰我心
　　毛氏曰景大也　朱氏曰景行大道也【表记曰小雅曰高山仰止景行行止子曰诗之好仁如此乡道而行中道而废忘身之老也不知年数之不足也俛焉日有孳孽毙而后已】　孔氏曰四牡之马騑騑行而不息六辔缓急调和如琴瑟之相应　欧阳氏曰高山仰止景行行止者勉其不已之辞也以谓贤虽难得求之不已将有得也故其下则云四牡騑騑六辔如琴者谓调和车马徃迎之如首章车舝也使我见王得此贤女为新昬则慰我心矣　说文曰卬欲有所庶及也诗曰高山仰止　史记孔子世家曰诗有之高山仰止景行行之【表记注云景行行止诗作行之】
　　车舝五章章六句
　　青蝇【余仍反】大夫刺幽王也
　　营营青蝇止于樊【音烦】岂【开在反】弟君子无信谗言
　　毛氏曰营营徃来貌【欧阳氏曰营营然徃来之飞声】樊藩也【孔氏曰孙炎云樊圃之藩】　郑氏曰岂弟乐易也　孔氏曰君子谓王者也　郑氏曰蝇之为虫汚白使黒汚黑使白喻侫人变乱善恶也【前汉昌邑王传云王梦青蝇之矢积西阶东可五六石以问郎中令遂遂曰陛下于诗不云乎营营青蝇止于藩恺悌君子无信谗言陛下左侧谗人众多如是青蝇恶矣注恶即失也长乐刘氏曰蛆虫所变而成者青蝇也其飞之声则营营然乱人之聴其止于物则秽败之又从而生】
　　【蛆复变为蝇其秽败于物无有纪极也　陈氏曰青蝇汚秽不洁之物驱之使去而复还以比小人态状可恶而又难远】　程氏曰谗人之情常欲汚白以为黑而其言不可以直达故必营营徃来　孔氏曰谗人为害如此乐易君子无得信受之【陈氏曰谗言多由持心倾险而后入故君子当持心乐易不聴谗言也】　董氏曰营营説文作营营小声也樊作棥葢古字也　东莱曰营营青蝇止于樊行且至于几席盘杅之间矣葢忧之也
　　营营青蝇止于棘谗人罔极交乱四国
　　邱氏曰棘谓植棘为藩也【孔氏曰棘榛即为藩之物】　郑氏曰极犹已也　李氏曰四国四方也　前汉注曰乐易之君子不当信谗人若谗言无极则四国亦以交乱宜深察也
　　营营青蝇止于榛【士巾反】谗人罔极构【古豆反】我二人毛氏曰榛所以为藩也　郑氏曰构合也合犹交乱也　朱氏曰已与聴者为二人【孔氏曰谓见谗之人与人君也】　李氏曰当是时小人得志凡贤者无不被谗矣而独曰构我二人者葢主见谗者而言也
　　青蝇三章章四句
　　宾之初筵衞武公刺时也幽王荒废媟【息列反】近小人饮酒无度天下化之君臣上下沈【直林反】湎【莫衍反】淫液【音亦】武公既入而作是诗也【孔氏曰酒诰注云齐色曰湎沈湎者饮酒过乆若沈没然使湎然俱醉顔色齐同也　郑氏曰淫液者饮酒时情态也武公入者入为王卿士　孔氏曰乐记说乐之迟云咏叹之淫液之则淫液迟乆之意也　后汉孔融传韩诗曰宾之初筵卫武公饮酒悔过也】
　　欧阳氏曰诗人之作常陈古以刺今此诗五章其前二章陈古如彼其后三章刺时如此
　　宾之初筵左右秩秩【直乙反】笾豆有楚殽【户交反】核【户革反】维旅酒既和防饮酒孔偕【音皆】钟鼓既设举醻【市由反】逸逸大侯既抗【苦浪反】弓矢斯张射夫既同献尔发功发彼有的以祈【音其】尔爵
　　郑氏曰筵席也初即席也【孔氏曰司几筵注云铺陈曰筵籍之曰席】　邱氏曰左右谓据筵上左右之人　毛氏曰秩秩然肃敬也【蒋氏曰秩秩有序也】楚列貌殽豆实也【郑氏曰豆实葅醢也　孔氏曰殽总名此文殽核与笾豆相对故分之耳其实核亦为殽魏风曰园有桃其实之殽是在笾之物亦为殽也】郑氏曰核笾实桃梅之属【孔氏曰桃梅有核之物笾人云馈食之笾其实】
　　【栗桃干橑橑干梅也内则有桃诸梅诸谓干者也】　毛氏曰旅陈也　郑氏曰和防犹调美也孔甚也偕齐一也钟鼓于是言既设者将射改县也【孔氏曰天子宫悬阶间妨射位故改悬以避射也乡射礼将射乃云乐正命弟子賛工迁乐于下琴瑟之乐尚迁之明钟鼓之悬改之矣大射不言改悬者诸侯与臣行礼畧三面而已不具轩悬东西悬在两阶之外两阶之间有二建鼓耳东近东阶西近西阶又无钟磬不足以妨射不须改也】　朱氏曰举酬举所奠之酬爵也【又曰按仪礼主人酌宾曰献宾既酌主人主人自饮而酌宾曰醻宾受之奠于席前而不举至旅而遂举所奠之爵交错以徧也】　毛氏曰逸逸徃来次序也大侯君侯也【郑氏曰天子诸侯之射皆张三侯故君侯谓之大侯　孔氏曰射人云王大射张三侯司裘王大射供虎侯熊侯豹侯设鹄天子之射张三侯也大射所云张三侯是谓诸侯之射张三侯也】抗举也【孔氏曰按大射前期三日司马命量人巾车张三侯射人云若王大射则以貍歩张三侯则天子亦前射三日其侯射人张之矣此举酬之下始言大侯既抗者乡射之初虽言张侯而以事未至经云不系左下网中掩束之至于将射以司政为司马乃云司马命张侯弟子脱束遂系左下网是将射始张之】　郑氏曰大侯张而弓矢亦张节也　朱氏曰射夫既同比其耦也【孔氏曰大司马职云若大射则合诸侯之六耦射人説宾射之礼云王以六耦则天子大射宾射皆六耦也　乡射礼司射比三耦于堂西命上射曰某御于子命下射曰子与某御射注云比选次其才相近者也】　郑氏曰献犹奏也各奏其发矢中的之功毛氏曰的质也【孔氏曰大射之侯其中制皮为鹄宾射之侯其中采画为正正大如鹄皆居侯中三分之一其燕射则侯中画为兽其中射处皆二尺射义云循声而发发而不失正鹄者其为贤者乎诗云发彼有的以祈尔爵则以的为正鹄也司裘注说皮侯之状云以虎熊豹麋之皮饰其侧又方制之以为质调之鹄是郑意以侯中所射之处为质也】祈求也　朱氏曰爵射不中者饮丰上之觯也射者与其耦拾发发矢之时各心竞云我以此求爵女也　苏氏曰先王将祭必大射以择士将射必先行燕礼【郑氏曰将祭而射谓之大射下章言烝衎烈祖其非祭与】既安宾然后改县以避射【孔氏曰行燕至安宾之后而行大射】既旅然后张侯及弓【孔氏曰既旅之后止饮而行射事君之所射大侯既举而张之其众射之弓矢于斯亦张】比其射夫而耦之既耦然后拾发【孔氏曰大射礼上射既发挟矢而后下射射拾发以将乘矢拾更也将行也四矢谓之乘言射者更代发以行此四矢】求胜以爵其不胜　礼记射义诗云发彼有的以祈尔爵祈求也求中以辞爵也酒者所以养病也求中以辞养也　东莱曰按大射仪虽前期三日张大侯然不系左下纲与乡射同虽不言将射命张侯遂系左下纲亦可互见也郑氏偶忘互相备之例遂以为举鹄而栖之于侯殊不知举二尺之鹄安得谓之大侯既抗乎
　　籥【余若反】舞笙鼓乐既和奏烝衎【苦旦反】烈祖以洽【户浃反】百礼百礼既至有壬有林锡尔纯嘏【古雅反】子孙其湛【都南反】其湛曰乐各奏尔能宾载手仇【音求】室人入又酌彼康爵以奏尔时
