<!-- { "loadSidebar": true } -->
　　毛氏曰俴驷四介马也【孔氏曰俴训为浅驷是四马是用浅薄之金以为驷马之甲　陈氏曰今为马甲之札欲其轻而易于马之旋习】　郑氏曰孔羣者言甚调和也　毛氏曰厹三隅矛也錞鐏【徂寸反】也【孔氏曰厹矛三隅矛刄有三角鋈以白金为其錞曲礼曰进戈者前其鐏进矛防者前其錞是矛之下端者当有镦也锐底曰鐏平底曰镦毛氏言錞鐏者取类相明非训为鐏也　朱氏曰鋈錞亦以白金鋈之也】蒙讨羽也伐中干也苑文貌【郑氏曰蒙厖也讨杂也画杂羽之文于伐故曰厖伐　孔氏曰画杂鸟之羽以为盾饰其文章苑然而美司兵掌五盾各辨其等注云干橹之属言辨其等则盾有大小左传狄虒弥建大车之轮而蒙之以甲以为橹橹是大盾故以伐为中干干伐皆盾之别名也】虎虎皮也韔弓室也　郑氏曰镂刻金饰也　毛氏曰膺马带也【孔氏曰其弓则虎皮之韬其马则有金镂之膺膺胷也镂膺谓膺上有镂是以金饰带若金之娄胷也】交韔交二弓于韔中也【孔氏曰交二弓于韔中谓颠倒安置之　王氏曰韔必二弓知有副马以备壊也】闭绁【息列反】绲绳縢约也【孔氏曰既夕礼说明器之弓云有柲注云柲弓檠也弛则之于弓里备损伤也以竹为之引诗云竹闭绲縢然则竹闭一名柲也绁系也置弓柲里以绳系之因名柲为绁所绁之事即绲縢是也谓以绳约弓然后纳之韔中也　朱氏曰檠弓体使正也】　朱氏曰载寝载兴言思之深既寝而又兴也　毛氏曰厌厌安静也　蘓氏曰秩秩有叙也　李氏曰妇人谓夫乃安静善人其徳音又秩秩然有叙今乃从征役我是以思念也　释文厹作叴
　　小戎三章章十句
　　蒹【古恬反】葭【音加】刺襄公也未能用周礼将无以固其国焉【蘓氏曰蒹葭之方盛也苍苍其强劲而不适于用至于白露凝戾为霜然后坚成可施用于人秦起于西垂与戎狄杂居本以强兵富国为先襄公以耕战自力而不知以礼义终成之岂不苍然盛哉然君子以为未成故其后世狃于利而不知义至商君厉之以法卒以此胜天下既胜之后二世而亡其数有以取之矣】蒹葭苍苍白露为霜所谓伊人在水一方遡【蘓路反】洄【音回】从之道阻且长遡游从之宛在水中央
　　毛氏曰兴也蒹薕葭芦也【孔氏曰蒹似萑而细髙数尺牛食之肥彊芦苇也】苍苍盛也白露凝为霜　朱氏曰伊人犹言彼人也一方彼一方也　毛氏曰逆流而上曰遡洄顺流而涉曰遡游　郑氏曰宛坐见貌　欧阳氏曰蒹葭必待霜然后坚实秦必用周礼以变其夷狄之俗　程氏曰顺而求之则易且近逆而求之则艰且逺
　　蒹葭凄凄白露未晞【音希】所谓伊人在水之湄遡洄从之道阻且跻遡游从之宛在水中坻【直尸反】
　　程氏曰凄凄青苍之间也　毛氏曰晞干也【孔氏曰谓未干为霜】跻升也　尔雅曰水艸交为湄　毛氏曰坻小渚也　释文凄凄作萋萋曰本亦作凄
　　蒹葭采采白露未已所谓伊人在水之涘遡洄从之道阻且右遡游从之宛在水中沚
　　朱氏曰采采言其盛而可采也　毛氏曰未已犹未止也涘涯也　孔氏曰若正与相当行则易到今乃出其右是难至也　毛氏曰小渚曰沚
　　此诗全篇皆比犹鹤鸣之类所谓伊人犹曰所谓此理也盖指周礼也襄公所以未能用周礼者疑其迂尔若孝公所云安能邑邑待数十百年以成帝王也故诗人讽之以礼甚易且近特人求之非其道尔
　　蒹葭三章章八句
　　终南戒襄公也能取周地始为诸侯受显服大夫美之故作是诗以戒劝之【欧阳氏曰按史记平王封襄公为诸侯赐之以岐西之地襄公十二年伐戎至岐而卒子文公立十六年以兵伐戎戎败走遂收周余民而有之地至岐盖自戎侵夺岐丰周遂东迁虽以岐丰赐秦使自攻取而终襄公之世不能取之但当一以兵至岐至文公始逐戎而取岐丰之地　朱氏曰襄公虽未能遽有周地然既有天子之命矣谷梁子曰王者无外命之则成矣】
　　终南何有有条有梅君子至止锦衣狐裘颜如渥【于角反】丹其君也哉
　　毛氏曰兴也终南周之名山终南也条槄梅柟【如盐反】也【孔氏曰槄郭璞曰今之山楸也陆玑曰皮叶白色亦白宜为车板梅郭璞曰似杏实酢】　朱氏曰君子指其君也　郑氏曰至止者受命服于天子而来也诸侯狐裘以裼【星厯反】之【杨氏曰玉藻曰锦衣狐裘诸侯之服也】渥厚渍【疾智反】也顔色如厚渍之丹言赤而泽也程氏曰终南崇髙厚大以兴君位之尊山之髙大必生美材人君尊崇必有令徳故宜称显服又美其容貌称人君之位【范氏曰有其服与容而无徳以称之君子耻之此所以戒也】其君也哉犹书所谓孺子王矣戒之之辞也
　　终南何有有纪有堂君子至止黻【音弗】衣绣裳佩玉将将【七半反】夀考不忘
　　孔氏曰纪棱角堂寛平【朱氏曰纪山之廉角也堂山之寛平处也　毛氏曰纪基也堂毕道平如堂也　孔氏曰基谓山基也毕终南之道名道之侧其崖如堂之墙也】　毛氏曰黒与青谓之黻【朱氏曰黻之状两已相戾也】五色备谓之绣【朱氏曰绣刺绣】　朱氏曰将将佩玉声也寿考不忘者欲其居此位服此服长久而安宁也亦戒劝之辞
　　终南二章章六句
　　黄鸟哀三良也国人刺穆公以人从死而作是诗也【孔氏曰左传文六年秦伯任好卒以子车氏之三子奄息仲行鍼虎为殉皆秦之良也国人哀之为之赋黄鸟杀人以葬环其左右曰殉不刺康公而刺穆公是穆公命从已死此人自杀从之　董氏曰陈干昔魏颗从其治命不以为殉君子美之然康公得无罪乎诗人特以伤贤者之不得死然方责穆公死而弃民故举其重者　朱氏曰三人者不食其言以死从君而诗人不以为美者死不为义不足美也　东坡蘓氏和陶渊明三良诗曰此生太山童忽作鸿毛违三子死一言所死良已微贤哉晏平仲事君不以私我岂犬马哉从君求盖惟杀身固有道大节要不亏君为社稷死我则同其归顾命有治乱臣子得从违魏颗真孝爱三良安足希仕宦岂不荣有时纒忧悲所以靖节翁服此黔娄衣】
　　交交黄鸟止于棘谁从穆公子车奄息维此奄息百夫之特临其穴惴惴其栗彼苍者天殱【子廉反】我良人如可赎兮人百其身
　　毛氏曰兴也【朱氏曰以所见起兴也　陶渊明诗曰荆棘笼髙坟黄鸟声正悲】　李氏曰交交飞而往来之貌　孔氏曰黄鸟止于棘得其所　毛氏曰子车氏奄息名　王氏曰百夫之特则特出于百夫　郑氏曰穴圹也　毛氏曰惴惴惧也　郑氏曰栗悼栗也彼苍者天愬之　毛氏曰殱尽良善也【孔氏曰尽杀我善人】　朱氏曰此奄息之死若可以他人赎之则人虽有百身亦皆愿赎之矣爱之甚也
　　交交黄鸟止于桑谁从穆公子车仲行【户郎反】维此仲行百夫之防临其穴惴惴其栗彼苍者天殱我良人如可赎兮人百其身
　　郑氏曰防犹当也言此一人当百夫
　　训防为当者盖如隄防之防水
　　交交黄鸟止于楚谁从穆公子车鍼虎维此鍼虎百夫之御临其穴惴惴其栗彼苍者天殱我良人如可赎兮人百其身
　　王氏曰百夫之御则能御百夫者也
　　黄鸟三章章十二句
　　晨风刺康公也忘穆公之业始弃其贤臣焉【孔氏曰康公防穆公子】鴥【尹橘反】彼晨风郁彼北林未见君子忧心钦钦如何如何忘我实多
　　毛氏曰兴也鴥疾飞貌晨风鹯【之然反】也【孔氏曰陆玑疏云鹯似鹞青黄色燕颔句喙向风摇翅乃因风急疾击鸠鸽燕雀食之　鹞羊召反喙许秽反】　郁积也北林林名也忧心钦钦思望之心中钦钦然【程氏曰钦钦不解之意】忘我实多今则忘之矣　程氏曰以晨风兴君子者取其去来之疾人君好贤待士有道则贤者归之礼貌不至则浩然去矣林木茂盛则飞鸟所集兴朝廷有道则贤者所就也如何如何叹其如是也此诗主贤者见弃之意而言故云忘我　说文鴥作鴪此诗亦如权舆刺康公与贤者有始而无终未见君子忧心钦钦言康公初立想望贤者如是之切也如何如何忘我实多责其不能终也
　　山有苞栎【卢狄反】隰有六駮【邦角反】未见君子忧心靡乐【音洛】如何如何忘我实多
　　李氏曰苞丛生也　毛氏曰栎木也【陆氏艸木疏云秦人谓柞栎为栎河内人谓木蓼为栎此秦诗也宜从其方土之言柞栎是也】　孔氏曰王肃云言六据所见而言也　陆氏艸木疏曰駮駮马駮马梓榆也梓榆其树皮青白駮荦遥视似駮马故谓之駮马【毛氏曰駮如马锯牙食虎貌　艸木疏曰下章云山有苞棣隰有树檖皆山隰之木相配不宜云兽】朱氏曰靡乐忧之甚也　蘓氏曰山则有栎隰则
　　有駮可以大国而独无其人乎
　　山有苞棣【音悌】隰有树檖【音遂】未见君子忧心如醉如何如何忘我实多
　　毛氏曰棣唐棣也【解见何彼秾矣】檖赤罗也【释文曰赤罗今杨檖也实似梨而小酢可食】　朱氏曰如醉忧又甚矣
　　秦之寡恩于晨风权舆二诗见之
　　无衣刺用兵也秦人刺其君好【呼报反】攻战亟【欺异反】用兵而不与民同欲焉【孔氏曰康公以文十年立十八年卒案春秋文七年晋人秦人战于令狐十年秦伯伐晋十二年晋人秦人战于河曲十六年楚人秦人灭庸见于经传者已如是是其好攻战也】朱氏曰襄公以王命攘戎狄报君父之讐故征伐不休而诗人美之康公令狐河曲之战修私怨逞小忿故好攻战亟用兵而诗人刺之诗可以观于此见矣
　　岂曰无衣与子同袍【抱毛反】王于兴师修我戈矛与子同仇
　　毛氏曰袍襺【古典反】也【孔氏曰玉藻云纩为襺緼为袍纯着新绵名为襺杂用旧絮名为袍】戈长六尺六寸矛长二丈　陈氏曰仇怨也　蘓氏曰古者君与民同其甘苦非谓其无衣也然有是袍也愿与之同之故于王之兴师也民皆自修其戈矛而与之同仇矣伤今无恩于民而用其死也秦本周地故其民犹思周之盛时而称先王焉【毛氏曰上与百姓同欲则百姓乐致其死　范氏曰岂曰无衣与子同袍者上与下之辞也王于兴师修我甲兵与子同仇下与其上之辞也】
　　岂曰无衣与子同泽王于兴师修我矛防与子偕作郑氏曰泽防【仙列反】衣近污垢【朱氏曰泽里也以其亲肤近于垢泽故谓之泽污音乌垢古口反】防车防常也【孔氏曰常长丈六】　毛氏曰作起也
　　岂曰无衣与子同裳王于兴师修我甲兵与子偕行毛氏曰行往也
　　无衣三章章六句
　　渭阳康公念母也康公之母晋献公之女文公遭骊【力驰反】姬之难【乃旦反】未反而秦姬卒穆公纳文公康公时为太子赠送文公于渭之阳念母之不见也我见舅氏如母存焉及其即位而作是诗也【朱氏曰我见舅氏如母存焉盖为康公之语】范氏曰见舅而思其母此人之情也人能充是心则孝亦无不至矣若康公者未能充之也然其以是心而作是诗亦足以为孝矣【广汉张氏曰康公为太子送舅氏而念母之不见是固良心也及其即位循是心而赋诗是以夫子有取焉而卒不能自充于令狐之役怨欲害乎良心也使康公知循是心养其端而克之则怨欲可消矣】
　　我送舅氏曰至渭阳何以赠之路车乗【成证反】黄
