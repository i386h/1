<!-- { "loadSidebar": true } -->
　　张氏曰求诗者贵平易不要崎岖求合诗人之情温厚平易老成今以崎岖求之其心先狭隘无由可见诗人之情本乐易只为时事拂其乐易之性故以诗道其志【又曰求诗贵平易不要崎岖求合又患泥文如烝然来思湛湛露斯思斯何必泥字遐不作人徳音不瑕之类不可以辞害君子至止乐只君子只止何必拘　又曰诗全是人之情性须先得诗人之心然后观玩易入凡书皆然大抵圣人语言尽由徳性中出故须先得其心则咏其言易以入也　又曰诗人之志至平易故无艰险之言以平易求之则思逺以广愈艰险则愈浅近矣大率所言皆目前事而义理存乎其中矣】　后千余年乐府皆浅近只是流连光景闺门夫妇之意无有及民忧思大体者
　　谢氏曰诗须讽味以得之古诗即今之歌曲今之歌曲往往能使人感动至学诗却无感动兴起处只为泥章句故也明道先生善言诗未尝章解句释但优游玩味吟哦上下使人有得处瞻彼日月悠悠我思道之云逺曷云能来思之切矣百尔君子不知徳行不忮【之豉反】不求何用不臧归乎正也【又曰明道尝谈诗并不曾下一字训诂只转却一两字点掇地念过便教人省悟点平声】
　　诗乐
　　尚书诗言志歌永言声依永律和声【吕大钧和叔曰古人因诗而歌使叶声律歌有高下清浊合于宫商则为声声叶律吕则为律】　予欲闻六律五声八音在治忽以出纳五言汝听　工以纳言时而飏之【注云工乐官掌诵诗以纳谏】
　　周礼大司乐掌成均之灋以治建国之学政而合国之子弟焉以乐徳教国子中和祗庸孝友以乐语教国子兴道讽诵言语以乐舞教国子舞云门大卷【音权】大咸大防【上昭反】大夏大濩大武　乐师凡射王以驺虞为节诸侯以貍首为节大夫以采苹为节士以采蘩为节　及彻帅学士而歌彻【注云彻者在周颂臣工之什】　大师教六诗曰风曰赋曰比曰兴曰雅曰颂以六徳为之本以六律为之音　瞽蒙掌九徳六诗之教以役大师【前汉礼乐志周礼既备而其器用张陈周官具焉典者自卿大夫师瞽以下皆选有道徳之人朝夕习业以教国子国子者卿大夫之子弟也皆学歌九徳诵六诗习六舞五声八音之和然自雅颂之兴而所承衰乱之音犹在是谓淫过凶嫚之声为设禁焉】
　　仪礼乡饮酒礼工歌鹿鸣四牡皇皇者华笙南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪乃合乐周南关雎葛覃卷耳召南鹊巢采蘩采苹【孔氏曰召南三篇越草虫而取采苹盖采苹旧在草虫之前孔氏以后简札始倒】工告于乐正曰正歌备　乡射礼乃合乐周南关雎葛覃卷耳召南鹊巢采蘩采苹告于乐正曰正歌备　燕礼工歌鹿鸣四牡皇皇者华笙奏南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪遂歌乡乐周南关雎葛覃卷耳召南鹊巢采蘩采苹大师告于乐正曰正歌备　大射礼乃歌鹿鸣三终乃管新宫三终【其篇亡】奏貍首以射【射义天子以驺虞为节诸侯以貍首为节卿大夫以采苹为节士以采蘩为节诗云曽孙侯氏四正具举大夫君子凡以庶士小大莫处御于君所以燕以射则燕则誉注云驺虞采苹采蘩今诗篇名貍首逸曽孙侯氏是也　国语叔孙穆子聘于晋晋悼公享之乐及鹿鸣之三而后拜乐三晋侯使行人问焉封曰夫先乐金奏肆夏繁遏渠天子所以飨元侯也夫歌文王大明緜则两君相见之乐也皆非使臣之所敢闻也今伶箫咏歌鹿鸣之三君之所以况使臣也敢不拜况夫鹿鸣君之所以嘉先君之好也敢不拜嘉四牡君之所以章使臣之勤也敢不拜章皇皇者华君教使臣曰每懐靡及诹谋度询必谘于周敢不拜教】
　　论语子与人歌而善必使反之而后和之【注云乐其善使重歌而自和之　程氏曰歌必全章也】　师挚之始关雎之乱洋洋乎盈耳哉【注云师挚鲁太师之名始首也师挚首识关雎之声以理其乱者】
　　礼记天子五年一巡狩命太师陈诗以观民风　清庙之瑟朱而疏越壹倡而三叹有遗音者矣　子赣见师乙而问焉曰赐闻声歌各有宜也如赐者宜何歌也师乙曰乙贱工也何足以问所宜请诵其所闻而吾子自执焉寛而静柔而正者宜歌颂广大而静疏达而信者宜歌大雅恭俭而好礼者宜歌小雅正直而静廉而谦者宜歌风肆直而慈爱者宜歌商温良而能断者宜歌齐夫歌者直已而陈徳也动已而天地应焉四时和焉星辰理焉万物育焉故商者五帝之遗声也商人识之故谓之商齐者三代之遗声也齐人识之故谓之齐明乎商之音者临事而屡断明乎齐之音者见利而让临事而屡断勇也见利而让义也有勇有义非歌孰能保此故歌者上【时掌反】如抗下如队【音坠】曲如折止如槀木倨中矩句中钩【古侯反】累累【力追反】乎端如贯珠故歌之为言也长言之也说之故言之言之不足故长言之长言之不足故嗟叹之嗟叹之不足故不知手之舞之足之蹈之也
　　左传呉公子札来聘请观于周乐使工为之歌周南召南曰美哉始基之矣犹未也然勤而不怨矣为之歌邶【蒲对反】鄘衞曰美哉渊乎忧而不困者也吾闻衞康叔武公之徳如是是其衞风乎【聴声以为别故有疑言】为之歌王曰美哉思而不惧其周之东乎为之歌郑曰美哉其细已甚民弗堪也是其先亡乎为之歌齐曰美哉泱泱【于良反】乎大风也哉【泱泱大之声】表东海者其大公乎国未可量也为之歌豳曰美哉荡乎乐而不淫其周公之东乎为之歌秦曰此之谓夏声【秦本在西戎汧陇之西秦仲始有车马礼乐去西戎之音而有诸夏之声故谓之夏声】夫能夏则大大之至也其周之旧乎为之歌魏曰美哉沨沨【扶弓反】乎【沨沨中庸之声】大而婉险而易行以徳辅此则明主也为之歌唐曰思深哉其有陶唐氏之遗民乎不然何忧之逺也非令徳之后谁能若是为之歌陈曰国无主其能久乎【淫声放荡无所畏忌故曰国无主】自郐【古外反】以下无讥焉为之歌小雅曰美哉思而不贰怨而不言其周徳之衰乎犹有先王之遗民焉为之歌大雅曰广哉熙熙乎【熙熙和乐之声】曲而有直体【论其声】其文王之徳乎为之歌颂曰至矣哉直而不倨曲而不屈迩而不偪逺而不携迁而不淫复而不厌【于艶反】哀而不愁乐而不荒用而不匮广而不宣施【矢反】　而不费取而不贪处而不底行而不流五声和八风平节有度守有序盛徳之所同也【颂有殷鲁故曰盛徳之所同】
　　荀子诗者中声之所止也
　　史记三百五篇孔子皆歌之以求合韶武雅颂之音毛氏曰古者教以诗乐诵之歌之之舞之
　　张氏曰古之乐章只数句诗不能成曲调此所以有弄有引善歌者知如何为弄如何为引　善歌者使人继其声言使其声常从容有余【吕和叔寄刘凡伯夀书某近与乡人讲习乡饮乡射之礼惟恐乡乐音节不明虽传得胡安定所定雅音谱有周南召南小雅十数篇而犹阙由庚由仪崇丘南陔白华华黍驺虞七篇】
　　删次
　　论语吾自衞反鲁然后乐正雅颂各得其所【前汉礼乐志王官失业雅颂相错孔子论而定之故曰吾自卫反鲁然后乐正雅颂各得其所】
　　孟子王者之迹熄而诗亡诗亡然后春秋作【苏氏曰诗止于陈灵非天下无诗也有而不可以训焉耳仲尼有所不取也】
　　孔氏曰史记孔子世家云古者诗本三千余篇去其重取其可施于礼义者三百五篇案书传所引之诗见在多亡逸者少则孔子所录不容十分去九马迁言古诗三千余篇未可信也据存者及亡诗六篇凡三百一十一篇而史记汉书云三百五篇阙其亡者以见在为数也【欧阳修曰司马迁谓古诗三千余篇孔子删之存者三百郑学之徒皆以迁之谬言古诗虽多不容十分去九以予考之迁说然也何以知之今书传所载逸诗何可数也以郑康成诗谱图推之有更十君而取其一篇者又有二十余君而取其一篇者由是言之何啻乎三千】周召风之正经固当为首自衞而下十有余国编比先后旧无明说
　　欧阳氏曰周南召南邶鄘衞王郑齐豳秦魏唐陈曹此孔子未删之前周太师乐歌之次第也【季札观乐于鲁次序如此】周召邶鄘衞王郑齐魏唐秦陈桧曹豳此今诗次第也周召邶鄘衞桧郑齐魏唐秦陈曹豳王此郑氏诗谱次第也【孔氏曰郑谱以郑因虢鄫之地而国之先谱郐事然后谱郑王在豳后者退就雅颂并言王世故耳】
　　张氏曰诗固有次序然不可一例惟二南之后次衞衞后王此有意若非以衞分之则王无异于正风也其他不必次一国之诗其首尾固有先后其中未必然当删定之时只取得者置于其间
