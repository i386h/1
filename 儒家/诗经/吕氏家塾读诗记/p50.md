<!-- { "loadSidebar": true } -->
　　踧踧【徒厯反】周道鞠【九六反】为茂艸我心忧伤惄【乃厯反】焉如捣【丁老反】假寐永叹维忧用老心之忧矣疢【勅觐反】如疾首毛氏曰踧踧平易也周道周室之通道鞠穷也惄思也　孔氏曰捣如有物之捣心也　郑氏曰不脱冠衣而寐曰假寐疢犹病也　孔氏曰疾首头痛也李氏曰以周道之平易而尽鞫为茂艸见其国之将亡也犹汉伍被谓淮南王曰臣将见宫中荆棘露沾衣也皆预言之耳【长乐刘氏曰昔者周邦道路有四时之朝宗觐过车辙马蹄蹂践如掌踧踧然坦平也今之诸侯无复来者故尽生茂艸矣】　王氏曰惄焉如言忧伤中其心如此　朱氏曰精神愦眊至于假寐之中不忘永叹忧之之深未老而老也【长乐刘氏曰因忧而骤老也】疢如疾首则又忧之甚矣　释文曰韩诗作疛除又反
　　维桑与梓【音子】必恭敬止靡瞻匪父靡依匪母不属【音烛】于毛不离于里【音里】天之生我我辰安在
　　朱氏曰桑梓以遗子孙给蚕食具器用者也　王氏曰尊父故言瞻亲母故言依也　孔氏曰属连属也朱氏曰毛体肤之余气末属也　王氏曰离丽也朱氏曰里心腹也　郑氏曰辰谓六物之吉凶【孔氏】
　　【曰言我初生之辰有所值故知谓六物也左传晋侯谓伯瑕曰何谓六物对曰歳时日月星辰服防以为歳歳星也十二歳而一周时四时也日十日也月十二月也星二十八宿也辰十二辰也】　蘓氏曰见父母之有所植犹不敢不敬况于父母之无不瞻依也哉然父母之不我爱岂我独无所离属乎【毛氏曰父之所树已尚不敢不恭敬　朱氏曰然父母之不我爱岂我不属于父母之毛乎岂我不离于父母之里乎　孔氏曰大子为父所放尔非母放之而并言母者以人皆得父母之恩故连言之】　朱氏曰无所归咎则推之于天曰岂我生之辰不善哉何不祥至是也
　　菀【音郁】彼栁斯鸣蜩【音条】嘒嘒【呼惠反】有漼【于罪反】者渊萑【音丸】苇【韦鬼反】淠淠【孚计反】譬彼舟流不知所届【音戒】心之忧矣不遑假寐
　　朱氏曰菀茂盛貌　毛氏曰蜩蝉也嘒嘒声也漼深貌淠淠众也　郑氏曰届至也遑暇也栁木茂盛则多蝉渊深而旁生萑苇言大者之旁无所不容【蘓氏曰物之大者无所不容而王独不容其子】今太子不为王所容而见放逐状如舟之流行无制之者不知终所至者也【王氏曰舟流者荡漾而无所止也孟子所谓若穷人无所归也】　长乐刘氏曰初犹假寐此则不遑其祸亟矣　董氏曰萑苇韩诗作萑苇
　　鹿斯之奔维足伎伎【其宜反】雉之朝雊【占豆反】尚求其雌譬彼坏【胡罪反】木疾用无防心之忧矣宁莫之知
　　孔氏曰斯辞也　毛氏曰伎伎舒貌　郑氏曰雊雉鸣也尚犹也　毛氏曰坏瘣也谓伤病也【孔氏曰尔雅云瘣木符蒌某氏曰诗云譬彼瘣木疾用无枝符蒌尫伛内疾瘣磊郭璞曰谓木病尫伛瘿踵无枝条者瘣胡罪反蒌力侯反尫乌皇反伛纡禹反瘿于并反】　郑氏曰宁犹曾也鹿之奔走其势宜疾而足伎伎然舒留其羣也雉之鸣犹知求其雌　蘓氏曰鹿走而留其羣雉鸣而求其雌物无不有恩于其亲者亲之不可去非独以其爱亦以其助也今王独弃后而逐太子兀然如坏木之无枝而曽莫之顾何也　王氏曰其忧如此王晏然莫知也
　　相【息亮反】彼投兎【他故反】尚或先【蘓荐反】之行有死人尚或墐【音觐】之君子秉心维其忍之心之忧矣涕既陨【音蕴】之郑氏曰相视也行道也　孔氏曰墐埋藏之名【毛氏曰墐路冢也　孔氏曰埋于路傍故曰路左传曰道墐相望是也】　郑氏曰君子斥幽王也秉执也　毛氏曰陨坠也　王氏曰兎见追逐而投人人宜利而取之也乃或先之使得辟逃【刘氏曰兎为人所驱急投人人哀其穷则及驱者未至而先存之今俗犹言飞鸟入怀勿杀杀之不祥此投兎之比】行路之死人人宜恶而违之乃或墐之使免暴露者恻隐之心人所宜有故也【郑氏曰言此所不知其心不忍　孔氏曰谓不与走兽死人有相知其心不忍耳】　朱氏曰幽王信谗弃逐其子曾视投兎死人之不如则其秉心亦忍矣是以心忧而涕陨也
　　君子信谗如或醻【市由反】之君子不惠不舒究之伐木掎【寄彼反】矣析薪扡【敕氏反】矣舍【音舍】彼有罪予之佗【吐贺反】矣郑氏曰醻旅醻也【孔氏曰酬酢皆作酬此作醻者古字得通用醻有二等既酢而酬宾者賔奠之不举谓之奠酬至三爵之后乃举向者所奠之爵以行之于后交错相酬名曰旅酬此喻得谗即受而行之故知是旅酬非奠酬也】惠爱也　朱氏曰舒缓也究察也孔氏曰掎者倚也畏木倒以物倚其巅也　郑氏
　　曰扡谓观其理也【孔氏曰扡者施也言观其裂而渐相施及】　毛氏曰佗加也【孔氏曰舍有罪而以罪与他人是从此而往加也】　孔氏曰幽王信襃姒之谗曾不思审得即用之如有人以酒相醻得即饮之幽王心不爱太子之故闻谗即逐不肯安舒朱氏曰苟舒缓而究察之则谗者之情得矣　毛氏曰伐木者掎其巅析薪者随其理【郑氏曰掎其巅者不欲妄踣之析薪必随其理者不欲妄挫折之以言今王之遇太子不如伐木析薪】　王氏曰伐木析薪非爱之也然亦不可以无理言王以谗故遇已无理又伐木析薪之不如也舍彼有罪予之佗矣者言以不舒究之故舍彼有罪之谗人而加已以非其罪此所谓无理也
　　莫髙匪山莫浚【苏俊反】匪泉君子无易【夷防反】由言耳属【音烛】于垣【音袁】无逝我梁无发我笱【音苟】我躬不阅遑恤我后毛氏曰浚深也　陈氏曰由言言之所由发也　朱氏曰山极髙矣而或陟其巅泉极深矣而或入其底故君子不可易于其言恐耳属于垣者有所观望左右而生谗谮也【陈氏曰王无轻发言小人之为谗者尚属耳于垣壁间以窥伺之谗贼之生也亦伺君子之向背如何耳】王于是卒以襃姒为后伯服为太子故告之曰毋逝我梁毋发我笱我躬不阅遑恤我后王氏曰毋逝我梁毋发我笱者太子放逐而其忧
　　终不忘国也【蘓氏曰恐襃姒伯服之害其成业故告之以无败梁笱犹谷风之义也】毛氏曰念父孝也左传大叔文子曰诗所谓我躬不阅遑恤我后　东莱曰唐徳宗将废太子李泌諌之且曰愿陛下还宫勿露此意左右闻之将树功于舒王太子危矣君子无易由言耳属于垣之谓也小弁之作太子既废矣而犹云尔者盖推本乱之所由生言语以为阶也
　　小弁八章章八句
　　巧言刺幽王也大夫伤于谗故作是诗也　悠悠昊天曰父母且【七余反】无罪无辜乱如此幠【火呉反】昊天已威予慎无罪昊天泰怃予慎无辜
　　李氏曰悠悠言天逺大之意　欧阳氏曰且语助毛氏曰幠大也　郑氏曰已泰皆言甚也　欧阳氏曰慎谨慎也大夫伤遭乱世被谗毁乃呼天而诉曰悠悠昊天为我父母我无罪辜而使我遭此大乱之世　李氏曰上天降丧乱亦甚威甚大矣然我其实畏谨无罪也　朱氏曰此自诉之辞欲其察已也
　　乱之初生谮【侧防反】始既涵【音含】乱之又生君子信谗君子如怒乱庶遄【市专反】沮【辞吕反】君子如祉【音耻】乱庶遄已朱氏曰谮始不信之端也【郑氏曰潜不信也】　毛氏曰涵容也　丘氏曰君子幽王也　毛氏曰遄疾也沮止也祉福也【朱氏曰祉犹喜也】　蘓氏曰小人为谗于其君必以渐入之其始也进而尝之君容之而不拒知言之无忌于是复进既而君信之然后乱成【陈氏曰小人以不根之言摇动君子人君不为之别白遂致并蓄于胷次而涵之于疑信之间日月既乆心志惑疑猜忌之心不能不生猜忌既久则心所疑惑者往往以为有验】　朱氏曰君子见谗人之言若怒而责之则乱庶几遄沮矣见贤者之言若喜而纳之【郑氏曰福者福贤者谓爵禄之也】则乱庶几遄已矣今涵容不断谗信不分是以谗者益胜而君子益病也
　　君子屡【力住反】盟乱是用长【丁丈反】君子信盗乱是用暴盗言孔甘乱是用餤【音谈】匪其止共【音恭】维王之卭【其恭反】郑氏曰屡数也　毛氏曰凡国有疑会同则用盟而相要也【朱氏白盟邦国有疑则杀牲防血告神以相要束也】　郑氏曰盗谓小人也【孔氏曰谗者小人因以盗名之】　毛氏曰餤进也　郑氏曰卭病也　王氏曰不能如怒如祉以明是非好恶而诬罔诞谩众至则任贤安能勿贰去邪安能勿疑既贰且疑岂免屡盟屡盟而不知反本此乱之所以长也【李氏曰考之春秋如伯有之乱郑伯与其臣下盟盖盟者生于君臣相疑而致之君臣相疑不能察其实而但为盟誓适所以长乱也】穿窬之类伺隙抵巇以罔善人而君子信谗此乱之所以暴也　孔氏曰食之甘者使人嗜之而不厌险盗之人其言甚甘使人信之而不已其乱用是之故而日益进也　朱氏曰然此谗人不能供其职事徒以为王之病而已　董氏曰止共韩诗作止恭
　　奕奕【音亦】寝庙君子作之秩秩【音帙】大猷圣人莫之他人有心予忖【七损反】度【待落反】之跃跃【他厯反】毚【士咸反】兎遇犬获之朱氏曰兴也　毛氏曰奕奕大貌　孔氏曰周礼注云前曰庙后曰寝则寝庙一物先寝后庙便文耳朱氏曰秩秩序也　郑氏曰猷道也　王氏曰莫定也　孔氏曰跃跃然跳疾　毛氏曰毚兎狡兎也【孔氏曰苍颉解诂云毚大兎也大兎必狡猾又谓之狡兎战国防曰东郭逡者海内之狡兎】　孔氏曰遇犬者言兎逢犬则被获耳王肃云言其虽胜跃逃隐其迹或适与犬遇而见获　郑氏曰此四事者言各有所能也因已能忖度谗人之心故列道之尔朱氏曰此章言谗人之心我既皆得之无所隠情
　　而前后六句皆反覆兴此耳史记春申君书曰诗云趯趯毚兎遇犬获之他人有心余忖度之【注韩婴章句曰趯趯往来貌】
　　荏【而甚反】染柔木君子树之往来行言心焉【欧阳氏于防反】数【所主反】之蛇蛇【以支反】硕言出自口矣巧言如簧【音黄】顔之厚矣毛氏曰荏染柔意也柔木椅桐梓漆也　朱氏曰行言行道之言也　欧阳氏曰蛇蛇乃舒迟安闲之貌郑氏曰硕大也　欧阳氏曰柔木比柔善之人王
　　宜爱防使得树立勿纵谗邪伤害之也往来行言心焉数之云者谓往来行路之言焉足听纳于心也蘓氏曰小人蛇蛇然徐为大言　欧阳氏曰徐缓敢为大言出口而无忌惮　王氏曰谗人言巧其听之可乐如笙簧然顽不知耻其顔厚矣孟子曰为机变之巧者无所用耻焉此之谓也　东莱曰善人易摇而难立护之当如护柔木谗言易入而难忘听之当如听行路之言人之听往来行路之言者或歌或詈如风过耳心焉尝数之乎蛇蛇硕言出自口矣巧言如簧顔之厚矣既不为其所惑坐见其情态也
　　彼何人斯居河之麋【音睂】无拳【音权】无勇职为乱阶既微且尰【市勇反】尔勇伊何为犹将多尔居徒几何
　　郑氏曰何人者斥谗人也贱而恶之故曰何人　毛氏曰水艸交谓之麋拳力也　郑氏曰职主也　毛氏曰骭【户谏反】痬【音羊】为微肿足为尰【郑氏曰居下湿之地故生微尰之疾孔氏曰郭璞云骭脚胫也疡疮也膝胫之下有疮肿是涉水所为胫户定反】　郑氏曰猷
