<!-- { "loadSidebar": true } -->
　　【瑟一人拜授爵笙入立于县中众笙不拜受爵降坐祭立卒爵】　毛氏曰簧笙也吹笙而鼓簧矣【孔氏曰吹笙之时鼓其笙中之簧以乐之】筐篚属所以行币帛也【书武成曰篚厥黄】　程氏曰承以借之筐以贮之　朱氏曰将行也　毛氏曰行道也【朱氏曰周行大道也　董氏曰古者行与乡同声】程氏曰鹿食则相呼故以兴燕乐和声相呼共食
　　野之苹物情相乐也君臣賔主相乐如此【毛氏曰鹿得苹呦呦然鸣而相呼恳诚发乎中　孔氏曰礼有飨燕之道公法不得不设忠诚嘉乐实为至少故取恳诚以为喻】　苏氏曰王肃曰羣臣嘉賔饮食以享之琴瑟以乐之币帛以将之则庶乎好爱我而示我以道矣【孔氏曰燕礼注云鹿鸣者君与臣工及四方之賔燕讲道脩徳之乐歌也乡射记曰古者于旅也语注云礼成乐备乃可以言语先王礼乐之道疾今人言语无节】　缁衣子曰私恵不归徳君子不自留焉诗云人之好我示我周行【郑氏曰私恵不以公礼相庆贺时以小物相问遗也言其物不可以为徳则君子不以身留此人也相恵以□渎邪辟之物是为不归于徳行道也言示我以忠信之道　朱氏曰盖所求于羣臣嘉賔者如此夫如是是以君臣上下诚意交孚而莫不一出于正所以和乐而不流也】
　　呦呦鹿鸣食野之蒿【呼毛反】我有嘉賔徳音孔昭视【音示】民不恌【他雕反】君子是则是效【胡教反】我有防酒嘉賔式燕以敖
　　毛氏曰蒿菣【去刃反】也【孔氏孙炎云荆楚湘之间谓蒿为菣郭璞曰今人呼为青蒿】郑氏曰孔甚昭明也视古示字也【孔氏曰古之字以目视物以物】
　　【示人同作视字后世作字目视物为示傍见示人物作单示字由是经传之中视与示字多相杂乱】毛氏曰恌愉也【孔氏曰愉音防说文训为薄也示民不愉薄也　朱氏曰恌愉薄也】是则是效言可法效也敖游也　程氏曰此章又言所燕礼嘉賔问望昭明示民以厚之之意使仪法之【朱氏曰言嘉賔之徳足以示民使不愉薄而君子所当则效也　长乐刘氏曰燕礼有亲疎之义有尊卑之别有长少之序有内外之分有賔主之位人伦之道莫有不偹而我有嘉賔践其礼安其乐城信感于人心故闻者见者靡不孚而化之不曰徳音孔昭视民不恌乎观其礼而知则且效者不亦君子乎】范氏曰式燕以敖言其礼之从容也夫庄而不至于矜和而不至于流此其徳之纯也
　　呦呦鹿鸣食野之芩【其今反】我有嘉賔鼓瑟鼓琴鼓瑟鼓琴和乐【音洛】且湛【都南反】我有防酒以燕乐嘉賔之心毛氏曰芩草也【陆玑草木疏曰茎如钗股叶如竹蔓生泽中下地咸处牛马喜食之】湛乐之久也燕安也　范氏曰非止养其体娯其外而已所以乐其心也　程氏曰此章言其乐之长久无斁　毛氏曰夫不能致其乐则不能得其志不能得其志则嘉賔不能竭其力【范氏曰食之以礼乐之以乐将之以賔求之以诚此则所以得其心也贤者岂以饮食币帛为恱哉夫昏姻不偹则贞女不行也礼乐不备则贤者不处也贤者不处则岂得乐而尽其心乎】
　　鹿鸣三章章八句
　　四牡【茂后反】劳【力报反】使【所吏反】臣之来也有功而见知则说【音恱】矣【程氏曰四牡之义闵行人之勤劳故云有功而见知则恱矣上不知下之劳则下不自尽其力故四牡之义废则君臣缺矣】
　　四牡騑騑【芳非反】周道倭【于危反】迟岂不懐归王事靡盬【音古】我心伤悲
　　郑氏曰騑騑行不止之貌【少仪曰车马之容騑騑翼翼】周道岐周之道也倭迟厯逺之貌【孔氏曰厯此长逺之路程氏曰倭迟囘逺也】盬不坚固也【董氏曰说文煮海为盐煮池为盬故安邑之出为盬盬苦而易败故传以不坚训之】朱氏曰驾此四牡而出使于外其道路之囘逺如此当是时岂不思归乎特以王事不可以不坚固不敢徇私而废公是以内顾而伤悲也　毛氏曰思归者私恩也靡盬者公义也伤悲者情思也无私恩非孝子也无公义非忠臣也君子不以私害公不以家事辞王事【孔氏曰伤悲出自其情故曰情思情思即私恩正谓念忆父母集注及定本皆无笺云两字而今官本无私恩上有笺云字】　范氏曰臣之事上也必先公而后私君之劳臣也必先恩而后义　释文曰倭迟韩诗作倭夷【前汉地理志右扶风郁夷注诗周道郁夷】
　　周道或以为通途防以为大路盖疑文王遣使所之者非一国不止于周之境内故为是说抑不知使臣初发盖自周道以往故以周道言之况止小雅实兼文武之治由武王之时论之则溥天之下莫非周道矣
　　四牡騑騑啴【他丹反】啴骆【音洛】马岂不懐归王事靡盬不遑啓处
　　毛氏曰啴啴喘息之貌马劳则喘息白马黒鬛曰骆【山隂陆氏曰今之骆马最耐劳苦　李氏曰大以耐劳苦之马今则喘息则其劳可知矣】遑暇启跪也【小雅注云小跽】处居也　范氏曰言其马劳则人可知矣　李氏曰不遑啓处之意为不暇居处之义
　　翩翩【音篇】者鵻【音佳】载飞载下集于苞栩【况甫反】王事靡盬不遑将父
　　朱氏曰兴也翩翩飞貌　毛氏曰鵻夫不也【孔氏曰李巡云夫不一名鵻春秋传云祝鸠氏司徙祝鸠鵻也郭璞云今鹑鸠也　朱氏曰或曰鵻俗字也当作佳凡鸟之短尾皆佳属】　苞栩解见□羽　毛氏曰将养也　程氏曰鵻翩翩或飞或下集于所安之处以兴使臣之勤劳乃不暇遂其私至不得将其父【朱氏曰今使臣勤劳于外乃不遑养其父则鵻之不如也】　范氏曰忠臣孝子之行役未甞不念其亲君之使臣岂待其劳苦而自伤哉亦忧其忧如己而已矣此圣人所以感人心也
　　翩翩者鵻载飞载止集于苞杞【音起】王事靡盬不遑将母毛氏曰杞檵【音计】也
　　驾彼四骆载骤【助救反】骎骎【楚金反】岂不懐归是用作歌将母来谂【音审】
　　毛氏曰骎骎骤貌【说文曰骤马疾步也骎马行疾也】　郑氏曰谂告也君劳使臣述叙其情女曰我岂不思归乎诚思归也故作此诗之歌以养父母之志来告于君也　孔氏曰臣有劳苦患上不知今君劳使臣言汝曰岂不思归作歌来告是探情以劳之【朱氏曰非使臣作是歌也设言其情以劳之尔夫使臣将命以赋政于四方乃其职分之所当然而先王之意殷勤恻怛惟恐劳之不至乃为之探其情意之所不能已而未敢言者于其燕劳而咏歌之孔子曰体羣臣则士之报礼重于此其见之矣】郑氏曰独言将母承四章之文也【孔氏曰母以尊少则恩意偏多】
　　【故再言之母王氏曰母恃子以养甚于父　范氏曰父至尊也　至亲也知母之亲则知父之尊防知父之尊则知君之重矣卒章及母而不及父本其恩所起以教爱也爱母则敬父矣敬父则尊君矣未有爱亲而不爱其君者也】
　　四牡五章章五句
　　皇皇者华君遣使【所吏反】臣也送之以礼乐言逺而有光华也【朱氏曰送之以礼乐歌是诗以遣之也　孔氏曰臣之出使当光显其君常不辱命于彼　程氏曰天子遣使四方以观省风俗采察善恶访问疾苦宣道化于天下下国蒙被声教是以光华　陈氏曰人君出使臣于千里之外苟无以发其欢忻之诚心则臣下意气衰落】
　　孔氏之说作诗之意也程氏之说用诗之意也作是诗以遣使臣在文王时至于周公制礼作乐之后凡遣使臣无不用是诗以遣之也二家之说虽有广狭其义一也
　　皇皇者华于彼原隰駪【所巾反】駪征夫每懐靡及
　　朱氏曰兴也　毛氏曰皇皇犹煌煌也　孔氏曰华草木之华也　毛氏曰髙平曰原下湿曰隰駪駪众多之貌征夫行人也【郑氏曰众行夫　孔氏曰使与上介众介　程氏曰征夫使人駪駪俊健之状也】　朱氏曰懐思也　程氏曰皇华之光明于野犹王泽之流布光华天下也故以为兴【欧阳氏曰首章称美其贤材能将君命为国光华于外尔】　欧阳氏曰于原隰者其道所经也　程氏曰惟虑不能宣达是每懐靡及也【朱氏曰惟恐不能宣上之徳而达下情也　欧阳氏曰于事每思唯恐不及也】朱氏曰此诗若以戒夫使臣者而托于其自道之辞以发之诗之忠厚如此
　　我马维驹【音俱】六辔如濡【如朱反】载驰载驱周爰咨诹【子须反】长乐刘氏曰驹马之嫩而壮者驹骐骆骃皆驷之良选所以贲使臣之行也　六辔解见驷驖　郑氏曰如濡言鲜泽也　毛氏曰忠信为周【鲁语曰忠信为周注云言当谘之于忠信之人】　郑氏曰爰于也　毛氏曰访问于善为咨【出左传】　程氏曰诹谋度询前载虽各有义要之询访耳采察求访使臣之大务【欧阳氏曰周详访问以愽采广闻不徒将一事而出也　李氏曰周者周徧其所而询问之　朱氏曰使臣自以每懐靡及故广询访以补其不及而尽其职也　范氏曰王者遣使于四方教之以咨诹善道将以广聦明也夫臣欲助其君之徳必求贤以自助故臣能从善则可以善君矣臣能聴谏则可以谏君矣未有不自治而能正君者也】　国语曰叔孙穆子聘于晋晋悼公飨之乐及鹿鸣之三而后拜乐三晋侯使行人问焉对白今伶箫咏歌及鹿鸣之三【韦昭曰伶人乐官也箫乐器编管为之言乐人以萧作此三篇之声与歌者相应也】君之所以贶使臣臣敢不拜贶夫鹿鸣君之所以嘉先君之好也敢不拜嘉四牡君之所以章使臣之勤也敢不拜章皇皇者华君教使臣曰毎懐靡及诹谋度询必咨于周敢不拜教【陈氏曰穆叔言咨事为诹咨难为谋咨礼为度咨亲为询彼盖敷衍文词经防不在是也】
　　诹谋度询必咨于周而诗文乃云周爰咨诹者古语多倒也欧阳氏诸说诗中亦兼有此意然毛传乃经之本防也
　　我马维骐【音其】六辔如丝载驰载驱周爰咨谋
　　骐解见小戎　毛氏曰如丝言调忍也
　　我马维骆六辔沃【鸟毒反】若载驰载驱周爰咨度【待洛反】骆解见四牡　朱氏曰沃若犹如濡也
　　我马维骃【音因】六辔既均载驰载驱周爰咨询【音荀】
　　毛氏曰隂白杂毛曰骃【详解见驷】均调也　欧阳氏曰诹谋度询但变文以叶韵尔诗家若此之类甚多
　　皇皇者华五章章四句
　　常棣【大计反】燕兄弟也闵管蔡之失道故作常棣焉【郑氏曰周公吊二叔之不咸而使兄弟之恩疏召穆公为作此诗而歌之以亲人　孔氏曰左传云王将以狄伐郑富辰谏曰昔周公吊二叔之不咸故封建亲戚以藩屏周召穆公思周徳之不类故纠合宗族于成周而作诗曰常棣之华鄂不韡韡凡今之人莫如兄弟周之有懿徳如是犹曰莫如兄弟故封建之其懐柔天下也犹惧有外侮捍御侮者莫如亲亲故以亲屏周召穆公亦云是周公吊二叔之不咸召穆公作诗之事也外传云周文公之诗曰兄弟阋于墙外御其侮则此诗自是周公所作也但召穆公虎见厉王之时兄弟恩疏重歌此周公所作之诗以亲之耳故郑氏答赵商云凡赋诗者或造篇或诵古　董氏曰韩诗叙夫移燕兄弟也闵管蔡之失道也益与毛氏合】
