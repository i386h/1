<!-- { "loadSidebar": true } -->
　　求是铺言用命也　郑氏曰车戎车也鸟隼曰旟朱氏曰铺陈也陈师以伐之也　勃海胡氏曰杜预云禹贡汉水至大别南入江在江夏界疏谓大别在庐江安丰县按汉水入江乃今汉阳县之大别山山之北汉口是也汉口亦曰沔口亦曰夏口江东即鄂州江夏郡也至安丰一千五百里岂江汉相合古今不同哉　东莱曰胡氏辨江汉合流既得之矣但去淮夷絶逺于经文颇不合或者防江汉诸侯之师以伐之欤
　　江汉汤汤　【羊反】武夫洸洸【音光】经营四方告成于王四方既平王国庶定时靡有争王心载宁
　　孔氏曰汤汤然流盛　毛氏曰洸洸武貌　郑氏曰召公既受命伐淮夷服之复经营四方告功于王【苏氏曰遂经营其旁国功告于王】庶幸时是也载之言则也　孔氏曰无有叛戾乖争者
　　江汉之浒【音虎】王命召虎式辟四方彻我疆土匪疚【音救】匪棘王国来极于疆于理至于南海
　　朱氏曰此下四章皆述王册命召穆公与公复王命之辞首尾大抵类今人所藏古器物铭识乃古人文字之常体也再言江汉之浒者系上文所言事也陈氏曰王命召虎自彼江汉之浒以伐之非谓宣王临江汉之地而命召虎也　郑氏曰浒水涯也疚病棘急极中也　苏氏曰王命召公辟四方之侵地而治其疆界非以病之非以急之也使来于王国取中焉耳召公于是疆理其地至南海而止　李氏曰于疆于理至于南海此以见复文武之境土也　东莱曰淮夷在南故极其逺而言之曰至于南海
　　王命召虎来旬来宣文武受命召公维翰无曰予小子召公是似肇敏戎公用锡尔祉
　　毛氏曰旬徧也　苏氏曰宣布也　朱氏曰自江汉至浒言之故曰来言王命召虎来此江汉之浒徧治其事以布王命　郑氏曰召康公名奭召虎之始祖也昔文王武王受命召康公为之桢榦之臣故述其祖之功以劝之　陈氏曰汝不必言事我小子之故自当继似汝先祖康公【李氏曰汝今无以我为小子不足与有为当继召穆公之功也】　毛氏曰敏疾公事也　苏氏曰汝敏于戎事我是用锡汝以福　东莱曰肇始也自召康公之后其风烈寂寥无闻矣至穆公始复敏于从事以继其烈
　　厘【力之反】尔圭瓒【才旱反】秬【音巨】鬯【初亮反】一卣【音酉】告于文人锡山土田于周受命自召祖命虎拜稽首天子万年毛氏曰厘赐也九命赐圭瓒秬鬯【孔氏曰赐汝以圭柄之玉瓒】文人文徳之人也　郑氏曰秬鬯黑黍酒也谓之鬯者芬香条鬯也王锡召虎以鬯酒一尊使以祭其宗庙告其先祖　孔氏曰释器云卣中尊案郁人掌和郁鬯以实而陈之则鬯当在而此及尚书左传皆云秬鬯一卣者当祭之时乃在赐时未祭故卣盛之　郑氏曰周岐周也自用也宣王欲尊显召虎故如岐周使受山川土田之赐命用其祖召康公受封之礼岐周周之所起为其先祖之灵故就之【孔氏曰时实周世而特言于周受命明非京师以虎祖康公在岐周事文武有功而受采地今虎嗣其业功与之等故徃岐周命之祭统云赐爵禄必于太庙以岐是周之所起有别庙在焉】拜稽首者受王命策书也臣受恩无可以报谢者称言使君夀考而已
　　虎拜稽首对扬王休作召公考天子万夀明明天子令闻【音问】不已矢其文徳洽此四国
　　郑氏曰扬称扬对荅休美作为也　毛氏曰考成也陈氏曰王休王之休命也召虎受此休命以对扬
　　于王下以告成于召公【朱氏曰作召公考当阙之以俟知者】　毛氏曰矢施也洽和洽也　朱氏曰明明天子令闻不已矢其文徳洽此四国此召虎所以称愿其君之辞言武功之不可恃亦所以戒之也
　　江汉六章章八句
　　常武召穆公美宣王也有常徳以立武事因以为戒然毛氏曰诗中无常武字召穆公特名其篇
　　赫赫明明王命卿士南仲大【音泰下同】祖大师皇父整我六师以脩我戎既敬既戒惠此南国
　　孔氏曰赫赫明明者宣王命将之显也　王氏曰所命之卿士言其世则以南仲为太祖言其官则大师言其字则皇父也　郑氏曰南仲文王时武臣也以修我戎是治其甲兵之事命将以本其祖者因有世功于是尤显　苏氏曰宣王命其卿士皇父南征徐方皇父以卿士而兼太师　孔氏曰当恭敬而临之戒惧而处之　董氏曰伐其暴乱所以惠之也
　　王谓尹氏命程伯休父左右陈行【户刚反】戒我师旅率彼淮浦省此徐土不留不处三事就绪
　　毛氏曰尹氏掌命卿士【苏氏曰尹氏尹吉甫也】程伯休父始命为大司马【李氏曰楚语曰重黎氏其在周程伯休父其后也当宣王时失其官守为司马氏是程伯休父尝为司马】浦涯也　孔氏曰上命元帅此命司马王谓其内史大夫尹氏汝当为防书命此程国之伯字休父者为大司马　郑氏曰军礼司马掌其誓戒【孔氏曰司马职云大师掌其戒令】　苏氏曰使之左右陈其行列而戒令之曰徃循淮之上而视徐土无久留处其地以患苦其民　郑氏曰三农之事皆就其业【孔氏曰太宰九职一曰三农生九谷注云三农原隰及平地朱氏曰三农上中下农夫也】　朱氏曰徐土徐州之土淮北之夷也下章所谓徐方徐国亦即此尔上章既命皇父而此章又命程伯休父者葢王亲命太师以三公出将而谓内史命司马以六卿副之耳
　　赫赫业业有严天子王舒保作匪绍匪游徐方绎【音亦】骚震惊徐方如雷如霆徐方震惊
　　王氏曰赫赫显也业业大也　毛氏曰舒徐也保安也　郑氏曰作行也　苏氏曰绍急也【説文曰绍纠也】毛氏曰游遨游也　朱氏曰绎连络也　毛氏曰骚动也　苏氏曰王之南征也人望其赫赫业业之威而畏之曰有严哉天子也然王则徐而安行不急不缓而徐之人莫不震动如雷霆作于其上不遑安矣
　　王奋厥武如震如怒进厥虎臣阚【呼槛反】如虓【火交反】虎铺【普吴反】敦淮濆【符云反】仍执丑虏截彼淮浦王师之所孔氏曰既到淮浦临阵将战王乃奋扬其威武如雷之大震其声如人之勃怒其色言严威之可惧也即进而与其虎臣之将阚然如虓怒之虎令布陈敦厚之阵于淮水濆涯之上就执其众虏　毛氏曰虎之自怒虓然　朱氏曰进鼓而进之也　王氏曰铺敦厚集其阵　朱氏曰仍就也老子曰攘臂而仍之截彼淮浦王师之所截然不可犯之貌
　　王旅啴啴【吐丹反】如飞如翰如江如汉如山之苞如川之流緜緜翼翼不测不克濯征徐国
　　孔氏曰王旅王之师旅　毛氏曰啴啴然盛也疾如飞挚如翰【郑氏曰如乌之飞翰其中豪俊也　孔氏曰乌飞已疾翰又疾于飞若鹰鹯之类挚击众鸟者也】　郑氏曰江汉以喻盛大也【孔氏曰军旅之众其广长似之也】　毛氏曰苞本也【孔氏曰山之桑本　陈氏曰如山之苞止】　孔氏曰兵法有动有静静则不可惊动故以山喻动则不可御止故以水喻　李氏曰緜緜不可得而絶翼翼不可得而乱　朱氏曰不测不可知也不克不可胜也毛氏曰濯大也
　　王犹允塞徐方既来徐方既同天子之功四方既平徐方来庭徐方不回王曰还归
　　苏氏曰犹道也　郑氏曰允信也　朱氏曰塞充塞也　郑氏曰既来已来告服　孔氏曰既同与他国同服于王　郑氏曰来庭来王庭也回犹违也还归振旅也　朱氏曰于是王命班师矣言王道甚大而逺方怀之非独兵威然也所谓有常徳以立武事因以为戒者此也　刘氏曰武成则戒黩故曰还归者止于义也
　　常武六章章八句
　　瞻卬【音仰】凡伯刺幽王大坏也瞻卬昊天则不我惠孔塡【音尘】不宁降此大厉邦靡有定士民其瘵【侧界反】蟊【音牟】贼蟊疾靡有夷届罪罟不收靡有夷瘳【勅留反】
　　毛氏曰塡久厉恶瘵病也【朱氏曰厉乱也】　欧阳氏曰述民呼天而仰诉之辞也言天不惠养我使久不安而降此大恶谓命此幽王为君故使邦靡有定而士民病也　王氏曰夷平也　郑氏曰届极也如蟊贼之害禾稼无有止息时施刑罪以罗网天下而不收敛亦无止息时　毛氏曰大田传曰食根曰蟊食节曰贼孔氏曰蟊贼是害禾稼之虫疾是害禾稼之状
　　苏氏曰国有所定则民受其福无所定则受其病于是有小人为之蟊贼刑罚为之罔罟凡此皆民之所以病也
　　人有土田女反有之人有民人女覆夺之此宜无罪女反收之彼宜有罪女覆説【音税】之
　　郑氏曰人有土田女反有之人有民人女覆夺之此言王削黜诸侯及卿大夫无罪者覆犹反也收拘也説赦也
　　哲夫成城哲妇倾城懿厥哲妇为枭【古尧反】为鸱【处之反】妇有长舌维厉之阶乱匪降自天生自妇人匪敎匪诲时维妇寺
　　王氏曰幽王如上所刺则荒昏故也其荒昏则妇言是用故也　毛氏曰哲知也　朱氏曰倾覆也　郑氏曰城犹国也　欧阳氏曰士多才智者则能兴人之国　王氏曰妇人以无非无仪为善无所事哲哲则适以倾城而已　陈氏曰懿美也　郑氏曰厥其也枭鸱恶声之鸟喻长舌妇　朱氏长舌能多言者也阶梯也　古注云言幽王以哲妇为美　郑氏曰长舌喻多言　李氏曰妇人之多言乃为祸乱之阶　欧阳氏曰妇寺者谓妇人与寺人言妇寺者举类而言尔　苏氏曰言王不用敎诲之言维妇寺是聴也
　　鞫人忮【之防反】忒谮始竟背【音佩】岂曰不极伊胡为慝如贾【音古】三倍【蒲罪反】君子是识妇无公事休其蚕织
　　郑氏曰鞫穷也　毛氏曰忮害忒变也　郑氏曰妇人之长舌者好穷屈人忮害转化其言无常　李氏曰其始也谮是人其终也又从而背之葢其好恶予夺惟其口之出而已　苏氏曰胡何慝恶也　陈氏曰极至也如是而穷人岂曰不至矣乎何尚为恶而未已也　郑氏曰识知也贾物而有三倍之利者小人所宜知也君子反知之非其宜也今妇人休其蚕桑织纴之职而与朝廷之事其为非宜犹是也【孔氏曰妇人之不宜与朝廷公事而休止蚕织惟干预男子之政】
　　天何以刺何神不富舍尔介狄维予胥忌不吊【如字又的】不祥威仪不类人之云亡邦国殄瘁【似醉反】
　　毛氏曰刺责也类善殄尽瘁病也　苏氏曰介大也吊闵也天何用责王神何用不富王哉凡以王信用妇人之故王曾不悟将有夷狄之大患舍之不忌而忌君子之正王者【王氏曰王乃舍狄弗以顾与予胥忌而已凡百大臣之忠贤者而与顾命之大臣胥忌则孰与王为善者乎】夫天之降不祥庶几王惧而自脩今王遇灾而不吊不慎其威仪　朱氏曰今王遇灾而不吊不慎其威仪又无善人以辅之则国之殄瘁宜矣
　　天之降罔维其优矣人之云亡心之忧矣天之降罔维其几矣人之云亡心之悲矣
　　郑氏曰降罔下罗罔　苏氏曰天降祸以执有罪如罔之执禽兽也忧多于前也　毛氏曰几危也【郑氏曰几近也】　东莱曰前章曰不吊不祥威仪不类故此譬之曰维其忧矣维其几矣前章曰人之云亡邦国殄瘁故此伤之曰心之忧矣心之悲矣
　　觱【音必】沸【音弗】槛泉维其深矣心之忧矣宁自今矣不自我先不自我后藐藐【亡角反】昊天无不克巩无忝皇祖式救尔后
