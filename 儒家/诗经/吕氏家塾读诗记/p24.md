<!-- { "loadSidebar": true } -->
　　绸缪束薪三星在天今夕何夕见此良人子兮子兮如此良人何
　　毛氏曰兴也绸缪犹纒绵也【孔氏曰绸缪是束薪之状故云犹纒绵也】郑氏曰三星谓心是也为二月之合宿【孔氏曰二月日体在戌而斗柄建卯初昏之时心星在于卯上二月之昏合于本位故称合宿】故嫁娶者以为焉昏而不见嫁娶之时也今乃见其在天则不得其时【毛氏曰三星参也始见可以嫁娶　孔氏曰毛以秋冬为昏时王肃云谓十月也】　张氏曰今夕何夕见此良人言此时可以见也　王氏曰见此良人言女子之失时者也　孔氏曰子兮子兮自嗟叹也　曾氏曰子兮子兮如此良人何终不遂之辞也
　　绸缪束刍三星在隅今夕何夕见此邂【户懈反】逅【胡豆反】子兮子兮如此邂逅何
　　王氏曰今夕何夕见此邂逅以失时也故思不期而防焉【广汉张氏曰若谓为昏姻则不得称邂逅尧之遗风只是俭而用礼一事亦不必事事称有遗风也】　释文逅作觏曰本又作逅韩诗云逅觏不固之貌
　　绸缪束楚三星在户今夕何夕见此粲【采旦反】者子兮子兮如此粲者何
　　王氏曰见此粲者言男子之失时也　李氏曰国语虽曰三女为粲而又曰粲美物也是言美女也三星见则非昏姻之时在天在隅在户随所见而互言之不必以为时之先后方束薪而见三星慨然有感于男女失时而其不期而见又似于男女适然相遇也故叹息而言曰是夕也男女傥相见其乐当如何曰良人曰粲者盖互为男女之辞以极其思望之情耳
　　绸缪三章章六句
　　杕【徒细反】杜刺时也君不能亲其宗族骨肉离散独居而无兄弟将为沃所并【必政反】尔
　　有杕之杜其叶湑湑【私叙反】独行踽踽【俱禹反】岂无他人不如我同父嗟行之人胡不比【毗志反】焉人无兄弟胡不佽【七刺反】焉
　　毛氏曰兴也杕特生貌杜赤棠也【孔氏曰陆玑云赤棠与白棠同耳但子有赤白美恶子白色为白棠甘棠也少酢滑美赤棠子澁而酢无味】　王氏曰湑湑润泽也　毛氏曰踽踽无所亲也　范氏曰比亲也毛氏曰佽助也
　　有杕之杜其叶菁菁【子零反】独行睘睘【求营反】岂无他人不如我同姓嗟行之人胡不比焉人无兄弟胡不佽焉毛氏曰菁菁叶盛也睘睘无所依也　董氏曰崔灵恩集注佽作次
　　杜虽特生然此诗方云其叶湑湑其叶菁菁即非以比晋君不亲宗族也盖言晋公室枝叶雕落曾杕杜之不如也独行踽踽言孤立无亲岂无他人不如我同父言他人之不足恃嗟行之人胡不比焉人无兄弟胡不佽焉言苟以他人为可恃则嗟彼行道之人胡不自相亲比也凡人无兄弟者胡不外求佽助也盖深晓晋君以行道之人必不相亲比苟非兄弟必不相佽助信乎岂无他人不如我同父也
　　枤杜二章章九句
　　羔裘刺时也晋人刺其在位不恤其民也
　　羔裘豹袪【起居反】自我人居居岂无他人维子之故陈氏曰羔裘上下通服君纯羔大夫间之以羔为裘以豹饰袪【玉藻曰羔裘豹饰缁衣以裼之　郑氏曰羔裘豹袪在位卿大夫之服也】　郑氏曰袪袂也【孔氏曰袂是袖之大名袪是袖头之小称】自用也居居怀恶不相亲比之貌【孔氏曰尔雅云居居究究恶也李巡曰居居不狎习之恶】　朱氏曰在位者不恤其民故在下者谓之曰彼服是羔裘豹袪之人　孔氏曰用使我之众人居居然有悖恶之色不与民相亲不忧我之困苦我岂无他人可归往乎维子之故旧恩好不忍去耳
　　羔裘豹褎【徐救反】自我人究究岂无他人维子之好【呼报反】毛氏曰褎犹袪也究究犹居居也【孔氏曰孙炎云究究穷极人之恶】郑氏曰我不去而归往他人者乃念子而爱好之
　　也民之厚如此亦唐之遗风【孔氏曰北风刺虐则云携手同行硕鼠则云适彼乐国皆无顾恋之心此则念其恩好不忍归他人之国其情笃厚如此亦是唐之遗风】　释文褎作褏曰本又作褎
　　羔裘二章章四句
　　鸨【音保】羽刺时也昭公之后大乱五世君子下从征役不得养【羊亮反】其父母而作是诗也【朱氏曰昭公七年潘父弑昭公而纳桓叔不克晋人立昭公之子平为孝侯孝侯八年曲沃桓叔卒子鱓立是为庄伯伐翼杀孝侯晋人立其弟鄂侯六年庄伯伐翼鄂侯奔随王命虢公伐曲沃而立鄂侯之子光是为哀侯元年翼人复逆鄂侯而纳诸鄂二年庄伯卒子称立是为武公九年武公伐翼逐翼侯于汾隰夜获之晋人立哀侯之子是为小子侯小子侯四年武公又杀之明年遂灭翼王命虢仲更立哀侯之弟缗二十八年武公又杀之自孝侯至是大乱五世矣】肃肃鸨羽集于苞栩【况禹反】王事靡盬【音古】不能蓺【鱼世反】稷黍父母何怙【音戸】悠悠苍天曷其有所
　　毛氏曰兴也肃肃鸨羽声也鸨之性不树止【王氏曰肃肃疾孔氏曰鸨羽连蹄树立则为危苦　释文曰鸨似雁而大无后趾】集止也　孔氏曰
　　孙炎曰物丛生曰苞【尔雅曰苞稹　郑氏曰稹者根相迫迮梱致也稹之忍反迮侧百反梱口本反致直置反】　毛氏曰栩杼【食汝反】也【孔氏曰栩杼今柞栎也其子为皂或为皂汁可以染皂柞子各反栎力的反】盬不攻致也【孔氏曰盬与蛊字异义同左传于文皿蛊为蛊谷之飞亦为蛊然则蛊害器败谷者皆谓之蛊是盬为不攻牢不坚致之意也】　郑氏曰蓺树也　毛氏曰怙恃也　郑氏曰曷何也君子从征伐其为危苦如鸨之树止我迫王事不能播种五谷我父母将何怙乎　孔氏曰悠悠乎苍天何时使我得其所乎人穷则反本困则告天也
　　肃肃鸨翼集于苞棘王事靡盬不能蓺黍稷父母何食悠悠苍天曷其有极
　　蘓氏曰极止也　范氏曰曷其有极者言劳役之无已也
　　肃肃鸨行【户郎反】集于苞桑王事靡盬不能蓺稻粱父母何尝悠悠苍天曷其有常
　　蘓氏曰行列也　尔雅曰虋【亡昆反】赤苗芑【羗纪反】白苗郭璞曰赤苗今之赤粱粟白苗今之白粱粟也　朱氏曰尝食也　范氏曰思得休息以反其常厌乱之甚也
　　鸨羽三章章七句
　　无衣美晋武公也武公始并【卑政反】晋国其大夫为【于伪反】之请命乎天子之使【所吏反】而作是诗也【孔氏曰左传桓八年王使立缗于晋至庄十六年乃云王使虢公命曲沃伯为晋侯不言灭晋之事晋世家云晋侯緍立二十八年曲沃武公伐晋灭之尽以其实器赂周僖王僖王命曲沃武公为晋君计緍以桓八年立至庄十六年乃得二十八年然则虢公命晋侯之年始并晋也虢公未命晋之前有使适晋晋大夫就之请命】
　　程氏曰武公始有晋国而能请命天子故诗人美之美其所可美也【刘氏曰晋武父兼其宗国则君子曷为美之曰否此之谓变风变风者变于正也变之中有美美之中有刺取其一节不兼其义无衣之诗其力足以兼国然而不自安也待天子之命然后安是之取尔】
　　岂曰无衣七兮不如子之衣安且吉兮
　　毛氏曰侯伯之服七命冕服七章【周礼注鷩冕七章衣三章一曰华虫画以雉即鷩也二曰火三曰宗彛皆画为绘裳四章一曰藻二曰粉米三曰黼四曰黻皆絺以为綉　絺趾知反】诸侯不命于天子则不成为君　孔氏曰就天子之使请衣故云子之衣　蘓氏曰以晋之力岂不足以为是七章之衣兮然不如子赐我安且吉也
　　岂曰无衣六兮不如子之衣安且燠兮
　　郑氏曰变七言六者谦也不敢必当侯伯得受六命之服列于天子之卿犹愈乎不【孔氏曰六者子男之服也子男之服以五为节而曰六者天子之卿六命与子男同服故也毛氏曰天子之卿六命车旗衣服以六为节】程氏曰燠暖亦谓安耳【吕氏曰义理有所未安虽食不饱虽衣不暖】乔琳为朱泚吏部尚书选人白前所注某官不便琳答曰足下谓此选竟便乎朱泚虽有吏部选而不可谓之便晋国虽有冕服苟无天子之命亦不可谓之安且吉安且燠也琳之为泚臣王师复振旦夕诛灭宜其发此言若武公之簒当东周之衰虽以枝代宗岂即有祸是诗之作乃其中心诚有所大不安也玩其辞气与刘仁恭求长安本色之语异矣仲尼録之所以见秉彛之不可殄灭而王纲之犹可举也以史记王传攷之平王二十六年晋昭侯封季弟成师于曲沃专封而王不问一失也平王三十二年潘父弑昭侯欲纳成师而王又不问二失也平王四十七年曲沃庄公弑晋孝侯而王又不问三失也桓王二年曲沃庄伯攻晋王非特不能讨曲沃反使尹氏武氏助之及曲沃叛王王尚能命虢伐曲沃立晋哀侯使其初师出以正岂止于此乎四失也桓王十三年曲沃武公弑晋小子侯王虽不能即讨明年犹能命虢仲立晋哀侯之弟緍于晋又明年犹能命虢仲芮伯梁伯荀侯贾伯伐曲沃至是武公簒晋僖王反受赂命之为诸侯五失也以此五失观之则礼乐征伐移于诸侯降于大夫窃于陪臣其所由来者渐矣无衣二章章三句
　　有杕之杜刺晋武公也武公寡特兼其宗族而不求贤以自辅焉【孔氏曰武公初兼宗国而不求贤故刺之】
　　有杕之杜生于道左彼君子兮噬肯适我中心好【呼报反】之曷饮【于鸩反】食【音嗣】之
　　毛氏曰兴也　郑氏曰杕【音弟】杜特生隂寡道左道东也　苏氏曰噬逝通【朱氏曰噬发语辞也】　范氏曰杕杜隂至寡也然以生于道左而人得休息焉武公兼其宗族又不求贤以自辅孤特如此则是杜之不若也　朱氏曰寡特不足恃赖则彼君子亦不肯适我矣　陈氏曰使武公诚实有好贤之心唯恐无以饮食贤者则贤者自来矣　释文曰韩诗噬作逝
　　有杕之杜生于道周彼君子兮噬肯来游中心好之曷饮食之
　　毛氏曰周曲也　释文曰周韩诗作右
　　有杕之杜二章章六句
　　葛生刺晋献公也好攻战则国人多丧【息浪反】矣【孔氏曰献公诡诸武公子按左传庄二十八年传称晋伐骊戎闵元年传曰晋侯作二军以灭耿灭魏二年传曰晋侯使太子申生伐东山臯落氏僖二年晋师灭下阳五年传曰八月晋侯围上阳冬灭虢又执虞公八年传称晋里克败狄于采桑见于传者已如此是其好攻战也国人或死行阵或见囚虏是以多防　陈氏曰逃亡曰丧】程氏曰此诗思存者非悼亡者
　　葛生蒙楚蔹【音廉】蔓于野予美亡此谁与独处
　　毛氏曰兴也葛生延而蒙楚蔹生蔓于野喻妇人外成于它家【孔氏曰葛生延蔓而蒙于楚木蘝亦生蔓而蒙于野中陆玑疏云蘝似栝楼叶盛而细　程氏曰葛之生托于物蘝之生依于地兴妇人依君子】　郑氏曰我所美之人谓其君子也　朱氏曰予之所美者独不在是程氏曰谁与乎独处而已
　　葛生蒙棘蔹蔓于域予美亡此谁与独息
　　毛氏曰域茔域也
　　角枕粲兮锦衾烂兮予美亡此谁与独旦
　　毛氏曰粲烂华美鲜明之貌【范氏曰角枕之粲锦衾之烂则其嫁未久也】程氏曰独旦独处至旦也【朱氏曰自夜至旦也】
　　夏之日冬之夜百歳之后归于其居
　　朱氏曰夏之日日永之时也冬之夜夜永之时也郑氏曰思者于昼夜之长时尤甚故极言之以尽情居坟墓也言此妇人专壹义之至情之尽【广汉张氏曰葛生之诗虽妇人思存者而作然以献公之攻战不休知其死亡之无日也则断之以百歳之后庶几得同归于丘而已其亦伤之至也　蘓氏曰思之深而无异心此唐风之厚也】
　　冬之夜夏之日百歳之后归于其室
　　郑氏曰室犹居也
　　葛生五章章四句
