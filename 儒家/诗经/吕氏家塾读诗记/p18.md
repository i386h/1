<!-- { "loadSidebar": true } -->
　　叔适野巷无服马岂无服马不如叔也洵美且武郑氏曰适之也郊外曰野服马犹乘马也　欧阳氏曰叔出则巷无能服马之人矣
　　叔于田三章章五句
　　大叔于田刺庄公也叔多才而好勇不义而得众也苏氏曰二诗皆曰叔于田故此加大以别之非谓段为大叔也然不知者又加大于首章失之矣　范氏曰庄公之于段稔其恶而欲毙之也故春秋书克段于鄢以罪郑伯诗人言叔多才好勇而得众心以深咎庄公夫段之恶易知而庄公之罪难见故春秋书郑伯而诗人刺其君皆本其所起以罪之所以为世戒也【永嘉郑氏曰段以国君介弟之亲京城大叔之贵而所好者驰骋弋猎也所矜者袒裼暴虎也所贤者射御足力也出而人思之者饮酒服马之俦也气习至此而又恃其君母之爱玩于庄公之惟其所欲而不谁何也欲不为叛得乎是则置段于必乱之地者庄公也】
　　大叔于田乘乘【下绳证反】马执辔如组【音祖】两骖如舞叔在薮【素口反】火烈具举襢【音】裼【素歴反】暴虎献于公所将【七芊反】叔无□【女九反】戒其伤女
　　孔氏曰织组者总纰于此成文于彼御者执辔于手马骋于道如织组之为　毛氏曰叔之从公田也骖之与服谐和中节【董氏曰五御之法有舞交衢者葢诗所谓如舞者也两服如骖与服谐和中节然马在车中为服在车外为骖服制于衡不得如舞其言舞者骖也】薮泽禽之府也　朱氏曰烈炽盛貌　毛氏曰具俱也襢裼肉袒也【孔氏曰李巡曰襢裼脱衣见体曰肉袒】暴虎空手以搏之狃习也陈氏曰火烈具举疏以为宵田不知周礼中春搜田用火弊献禽以祭社尔雅火田曰狩田未尝不用火也　朱氏曰国人谓之曰请叔无习此事恐其或伤女也言其得众如此　释文叔于田作大叔于田者误无作母曰本亦作无
　　叔于田乘乘黄两服上襄两骖雁行【戸即反】叔在薮火烈具扬叔善射忌【音记】又良御忌抑磬【苦定反】控【口贡反】忌抑纵送忌
　　毛氏曰乘黄四马皆黄　郑氏曰两服中央夹辕者【孔氏曰小戎云骐駵是中騧骊是骖骖与中对文则骖在外外者为骖则知内者为服故言两服】襄驾也上驾者言为众马之最良也【朱氏曰犹史所谓上驷也】雁行者言与中服相次叙【孔氏曰雁行者两骖与服马其首差退】良亦善也毛氏曰扬光也忌辞也　朱氏曰抑发语之辞
　　毛氏曰骋马曰磬止马曰控发矢曰纵从禽曰送
　　叔于田乘乘鸨【音保】两服齐首两骖如手叔在薮火烈具阜叔马慢忌叔发罕忌抑释掤【音冰】忌抑鬯【敕亮反】弓忌毛氏曰骊白杂毛曰鸨【郭璞曰今所谓乌骢马】齐首马首齐也郑氏曰如手如人左右手之相佐助也【朱氏曰两服并首在】
　　【前而两骖在旁稍出其后如人之左右手也】　毛氏曰阜盛也慢迟罕希也掤所以覆矢【孔氏曰掤左传作冰箭筩葢也】鬯弓弢【吐刀反】弓【孔氏曰鬯者盛弓之器鬯谓弛弓而纳之弢　朱氏曰鬯弓囊也】　郑氏曰田事且毕则其马行迟发矢希射者葢矢弢弓言田事毕【朱氏曰言其田事将毕而从容整暇如此】　释文慢作嫚曰本又作慢
　　鸷鸟将击必匿其形二诗所载段之轻浅如此宜其为庄公之所易也诗人乃若忧其不能制者岂其未得庄公之情也哉忧之云者兄弟之心也欲止其恶者也涕泣而道之者也易之云者仇敌之心也欲养其恶者也谈笑而道之者也诗人直以兄弟之心为庄公忧耳岂知其他哉
　　大叔于田三章章十句
　　清人刺文公也髙克好【呼报反】利而不顾其君文公恶【乌路反】而欲逺【于万反】之不能使髙克将【子匠反】兵而御【鱼吕反】狄于竟陈其师旅翺【玉美反】翔河上久而不召众散而归髙克奔陈公子素恶髙克进之不以礼文公退之不以道危国亾师之本故作是诗也【孔氏曰文公捷厉公子春秋闵公二年冬十二月狄入卫郑弃其师卫在河北郑在河南恐其渡河侵郑故使髙克将兵于河上御之公子素作诗以刺之　郑氏曰好利不顾其君注心于利也】
　　胡氏曰人君擅一国之名宠杀生予夺惟我所制尔使克不臣之罪已着按而诛之可也情状未明黜而逺之可也爱惜其才以礼驭之可也乌有假以兵权委诸境上坐视其失伍离散而莫之恤乎
　　清人在彭驷介旁旁【补彭反】二矛【莫侯反】重【直龙反】英河上乎翺翔
　　郑氏曰清者髙克所帅众之邑　毛氏曰彭卫之河上郑之郊也　郑氏曰驷四马也　毛氏曰介甲也孔氏曰四马被甲驰驱旁旁然不息　郑氏曰二
　　矛酋矛夷矛也【孔氏曰酋矛常有四尺夷矛三寻长短不同其饰相累又云一矛而有二备折坏】　毛氏曰重英有英饰也【孔氏曰鲁颂说矛之饰谓之朱英则以朱染为英饰葢丝纒而朱染之　王氏曰英之以毛羽】　朱氏曰翺翔无事之貌永嘉郑氏曰夫拥大众于外而无所事不为乱则
　　溃散尔
　　清人在消驷介麃麃【表骄反】二矛重乔河上乎逍遥毛氏曰消河上地也麃麃武貌重乔累荷也【释文云荷旧音何谓刻矛头受刄处为荷叶相重累也沈胡可反谓两矛之饰相负荷也】　韩文云韩诗乔作鷮
　　清人在轴【音逐】驷介陶陶【徒报反】左旋右抽【敕由反】中军作好【呼报反】
　　毛氏曰轴河上地也【孔氏曰彭消轴皆河上之地久不得归师有迁移三地亦应不甚相逺】　董氏曰陶陶乐而自适也　郑氏曰左谓御者右车右也中军谓将也髙克久不得归日使其御者习旋其车车右抽刄自居中央为军之容好而已兵车之灋将居鼓下故御者在左【孔氏曰此谓将之所乗车若士卒兵车则左人持弓右人持矛中人御】　说文曰诗曰左旋右搯【士刀反】搯者防兵刄以习击刺
　　师久不归无所聊頼姑游戏以自乐也投石超距胜之兆也左旋右抽溃之兆也不言已溃而言将溃其辞深其情危矣
　　清人三章章四句
　　羔裘刺朝【直遥反】也言古之君子以风【福鳯氏】其朝焉羔裘如濡【音儒】洵【音荀】直且侯彼其【音记】之子舎【音赦】命不渝【以朱反】
　　毛氏羔羊传曰大夫羔裘　毛氏曰如濡润泽也欧阳氏曰洵信也　释文曰韩诗曰侯美也　朱氏曰其语助也　郑氏曰之子是子也舎犹处也　毛氏曰渝变也　郑氏曰是子处命不变谓守死善道见危授命之等　董氏曰韩诗彼其作彼已
　　羔裘豹饰孔武有力彼其之子邦之司直
　　毛氏曰豹饰縁【悦绢反】以豹皮也【孔氏曰唐风云羔裘豹袪羔裘豹袖礼君用纯物臣下之故袖饰异皮】孔甚也司主也
　　羔裘晏【于諌反】兮三英粲【采旦反】兮彼其之子邦之彦兮毛氏曰晏鲜盛貌　程氏曰三英者若素丝五紽之类葢衣服制度之节然亦未详其制也【朱氏曰英裘饰也　范氏曰羔羊曰素丝五紽五緎五总皆所以英裘是之谓三英】　朱氏曰粲光明貌毛氏曰彦士之美称
　　羔裘三章章四句
　　遵大路思君子也庄公失道君子去之国人思望之遵大路兮掺【所览反】执子之袪兮无我恶【乌路反】兮不寁【市坎反】故也
　　毛氏曰遵循路道掺擥袪【起居反】袂【靣世反】也【孔氏曰丧服云袂属幅祛尺二寸则袂是袪之本袪为袂之末俱是衣袖】　朱氏曰君子去其国国人思而望之于其循大路而去也揽持其袪以留之曰子无恶我而不留故旧不可以遽絶也
　　遵大路兮掺执子之手兮无我魗【市由反】兮不寁好【呼报反】也
　　毛氏曰魗弃也【孔氏曰魗与丑古今字丑恶可弃之物】　苏氏曰好旧好也
　　武公之朝葢多君子矣至于庄公尚权谋专武力气象一变左右前后无非祭仲髙渠弥祝之徒也君子安得不去之乎不寁故也不寁好也诗人岂徒勉君子迟迟其行也感于事变而怀其旧者亦深矣
　　遵大路二章章四句
　　女曰鸡鸣刺不说【音恱】徳也陈古义以刺今不说徳而好【呼报反】色也
　　女曰鸡鸣士曰昧旦子兴视夜明星有烂【力旦反】将翺将翔弋【羊职反】鳬【音符】与雁
　　毛氏曰明星启明也【解见大东】　郑氏曰弋缴【音灼】射也【孔氏曰司弓矢矰矢茀矢用诸弋射注云结缴于矢谓之矰茀矢象焉然则缴射谓以绳系矢而射也说文云缴谓生丝为绳也矰音増茀扶弗反】夫妇相警觉以夙兴　朱氏曰女曰鸡鸣以警其夫而士曰昧旦言不止于鸡鸣矣妇又语其夫曰若是则子可以起而视之意者明星已烂然矣如是则可以翺翔而往弋取鳬雁而归也欧阳氏曰古贤夫妇相警励以勤生之语
　　昧晦也旦明也昧旦天欲且晦明未辨之时也列子曰将旦昧爽之交日夕昏明之际
　　弋言加之与子宜之宜言饮酒与子偕老琴瑟在御莫不静好
　　苏氏曰加中也史记曰以弱弓微缴加诸鳬雁之上毛氏曰宜肴也【朱氏曰宜和其所宜也内则曰牛宜稌羊宜黍豕宜稷犬宜梁雁宜】
　　【麦鱼宜苽】　朱氏曰射者男子之事而中馈者妇人之职也妇人谓其夫既得其鳬雁以归则我当与子和其滋味之所宜以之饮酒相乐期于偕老而其琴瑟之在御者亦莫不安静而和好言其和乐而不淫也【孔氏曰琴瑟之乐在于侍御】
　　知子之来之杂佩以赠之知子之顺之杂佩以问之知子之好【呼报反】之杂佩以报之
　　苏氏曰苟子有所招来而与之友者吾将为子杂佩以赠之　毛氏曰杂佩者珩璜琚瑀冲牙之类【朱氏曰珩佩之上横者也下垂三道贯以蠙珠璜如半璧系于两旁之下端琚如圭而两端正方在珩璜之中瑀如大珠在中央之中别以珠贯下系于璜而交贯于瑀复上系于珩之两端冲牙如牙两端皆鋭横系于瑀下与璜齐行则冲璜出声也　吕氏曰杂佩非特玉也鑴燧箴筦帉帨凡可佩之物也　蠙卑民反防宣为反燧徐醉反筦缓反帉敷文反恱所类反】问遗【尹季反】也【孔氏曰曲礼云凡以苞苴箪笥问人者左传卫侯使人以弓问子贡皆遗人物谓之问】　郑氏曰顺谓与已和顺　张氏曰言妇人之好徳甚于男子
　　女曰鸡鸣三章章六句
　　有女同车【尺奢反】刺忽也郑人刺忽之不昏于齐大子忽尝有功于齐齐侯请妻【七计反】之齐女贤而不取【促句反】卒以无大国之助至于见逐故国人刺之【郑氏曰忽郑庄公世子祭仲逐之而立突　孔氏曰左传云公之未昏于齐也齐侯欲以文姜妻郑太子忽及其败戎师也齐侯又请妻之如左传文齐侯前欲以文姜妻忽后复欲以他女妻忽此言齐女贤而不娶谓复请妻者】
　　广汉张氏曰忽之不昏于齐未为失也而诗人追恨其失大国之助者葢见忽之弱为甚追念其资于大国或有以自立此国人之情也葢忽者先君之世子其立也正故其始也国人见其逐而怜其无助至于其再入也不能惩创而用贤于是至有目之为狡童者而犹忧之而不能餐不能息也又闵其无忠臣良士而至此极也夫忽葢不足道而人之情犹不欲遽絶之者以其立之正故耳
　　有女同车顔如舜华【如字】将翺将翔佩玉琼琚彼美孟姜洵【恤旬反】美且都
