<!-- { "loadSidebar": true } -->
　　硕鼠刺重敛【吕验反】也国人刺其君重敛蚕食于民不修其政贪而畏人若大鼠也【孔氏曰蚕食者蚕之食桑渐渐以食使桑尽也犹君重敛渐渐以税使民困也】
　　硕鼠硕鼠无食我黍三歳贯【古乱反】女莫我肯顾逝将去女适彼乐【音洛】土乐土乐土爰得我所
　　郑氏曰硕大也大鼠【孔氏曰陆玑云今河东有大鼠能人立交前两足于颐上跳舞善鸣食人禾苗人逐则走入树空中魏国今河东郡河北县是也言其方物宜有此鼠】　毛氏曰贯事也　郑氏曰逝往也　朱氏曰爰语辞也郑氏曰我事女三歳矣曽无恩徳来顾眷我往矣将去女与之诀别之辞　朱氏曰今将去女以适彼乐土而得我之所也
　　三歳贯女盖言魏君掊克民当去之久矣姑事之至于三歳而莫我肯顾也犹书所谓天惟五年须暇之之意也
　　硕鼠硕鼠无食我麦三歳贯女莫我肯徳逝将去女适彼乐国乐国乐国爰得我直
　　范氏曰莫我肯徳者不以我为徳也民出力以事上不以为徳而反蚕食之此所以去也爰得我直者欲适彼有道之国而赴遡之得其直亦乐矣
　　硕鼠硕鼠无食我苗三歳贯女莫我肯劳逝将去女适彼乐郊乐郊乐郊谁之永号【户毛反】
　　毛氏曰苗嘉谷也　范氏曰莫我肯劳者不以我为劳也　郑氏曰郭外曰郊之往也　毛氏曰号呼也广汉张氏曰硕鼠之诗圣人所为取者以君失道
　　如此国人疾之甚而欲去之犹有所未忍絶也故着其情于诗乃其所未忍絶者也末章谁之永号谓我将去尔而适乐郊当谁复永号于尔之土者乎此则无可见其情也　释文永作咏曰本亦作永【郑氏曰永歌也】
　　硕鼠三章章八句
　　魏国七篇十八章百二十八句

　　吕氏家塾读诗记卷十
　　钦定四库全书
　　吕氏家塾读诗记卷十一
　　宋　吕祖谦　撰
　　唐
　　郑氏诗谱曰唐者帝尧旧都之地今曰太原晋阳是尧始居此后乃迁河东平阳成王封母弟叔虞于尧之故墟曰唐侯南有晋水至子燮改为晋侯其封域在禹贡冀州大行恒山之西太原太岳之野至曾孙成侯南徙居曲沃近平阳焉昔尧之末洪水九年下民其咨万国不粒于时杀礼以救艰厄其流乃被于今当周公召公共和之时成侯曾孙僖侯甚啬爱物俭不中礼国人闵之唐之变风始作其孙穆侯又徙于绛云【孔氏曰昭公之时分曲沃以封桓叔则昭公以前已徙绛矣穆侯以后晋桓都绛昭侯以下又徙于冀在平阳绛邑县东及武公又都绛邑】　前汉地理志云河东本唐尧所居诗风唐国也其民有先王遗教君子深思小人俭啬故唐诗蟋蟀山有枢葛生之篇曰今我不乐日月其迈宛其死矣他人是愉百歳之后归于其居皆思奢俭之中念死生之虑
　　蟋【音悉】蟀【所律反】刺晋僖公也【孔氏曰僖侯司徒靖侯子当共和时】俭不中【丁仲反】礼故作是诗以闵之欲其及时以礼自虞乐【音洛】也此晋也而谓之唐本其风俗忧深思【息嗣反】逺俭而用礼乃有尧之遗风焉【张氏曰晋以土地薄民贫故其俗本来俭俭而用礼乃有尧之遗风指诗人而言也唯晋诗此意为多可以意求　范氏曰人之忧乐如昼之有夜隂之有阳君子以礼节之不过乎中而已所以顺天地而理情性也僖公有国而不能自乐惨戚以穷年此犹有夜而无昼有隂而无阳也故君子闵之】杨氏曰晋之为晋久矣风俗之成非一日之积蟋蟀之诗盖风之变也国人闵其君欲其及时以礼自虞乐也而卒告之以好乐无荒可谓有礼矣昭公政荒民散四邻谋取其国家而不知则作诗以刺之可谓忧思深逺矣当是时风虽变尧之遗风未亡也及沃盛强国人将叛而归焉则不复有礼矣盖风俗之成坏皆非一日之积所谓系一人之本者其有见于斯欤
　　蟋蟀在堂歳聿【允橘反】其莫【音暮】今我不乐【音洛】日月其除【直虑反】无已太康职思其居【音据】好【呼报反】乐无荒良士瞿瞿【俱具反】
　　毛氏曰蟋蟀蛬【俱勇反】也【孔氏曰郭璞云今趋织也陆玑曰似蝗而小黒如漆有角翅】九月在堂聿遂也【孔氏曰当九月则歳未暮过此月则歳将莫是歳实未暮而云聿暮故知聿为遂遂者从始向末之言也】除去已甚也　朱氏曰太康过于乐也　毛氏曰职主也　广汉张氏曰居谓其位也【郑氏曰当主思于所居之事谓国中政令】　郑氏曰荒废乱也良善也当如善士瞿瞿然　陈氏曰瞿瞿鸟前而啄却而顾之貌也　广汉张氏曰僖公徒从事于俭啬而不知为国专务于小而不虑于大是以诗人闵之人之情惟其急迫狭隘拘于一曲则其思虑不能以及逺故诗人先欲开廓其心胷谓歳且晚矣不可以不念所以自乐者然乐不可过甚也于是而思吾之所当思者夫有以自乐则庶几舒泰和豫而无拘迫之患乐而无荒则斯能周旋四顾而所忧者必得则夫政之所当务与夫患之所当防者斯可以次而理矣
　　蟋蟀在堂歳聿其逝今我不乐日月其迈无已太康职思其外好乐无荒良士蹶蹶【俱卫反】
　　朱氏曰逝迈皆去也　欧阳氏曰职思其外者谓国君行乐有时使不废其职事而更思其外耳谓广周虑也【陈氏曰事变有出于非常思虑之所不及者皆当有备】　毛氏曰蹶蹶动而敏于事
　　蟋蟀在堂役车其休今我不乐日月其慆【吐刀反】无已太康职思其忧好乐无荒良士休休
　　郑氏曰庶人乗役车【孔氏曰春官巾车云役车方箱可载任器以供役收纳禾稼亦用此车】役车休农功毕无事也　毛氏曰慆过也　朱氏曰休休安闲之貌乐而有节不至于淫所以安也是诗欲僖公之自虞乐而曰无已太康好乐无荒无乃太早计乎凡人之情解其拘者或失于纵广其俭者或流于奢故疾未已而新疾复生者多矣信矣唐风之忧深思逺也
　　蟋蟀三章章八句
　　山有枢【乌侯反】刺晋昭公也【孔氏曰昭伯文侯子】不能修道以正其国有财不能用有钟鼓不能以自乐有朝廷不能洒【所懈反】扫【蘓报反】政荒民散将以危亡四邻谋取其国家而不知国人作诗以刺之也【吕氏曰有钟鼓不能以自乐非其节也有财不能用非其爱也有朝廷不能以洒扫非不好洁也大抵无政不能令其下瞢然无所知将为他人有也　广汉张氏曰山有枢之诗盖伤之深也谓他人谋子之国后嗣且不可保矣子有衣裳车马何不曳娄不驰驱子有廷内何不洒扫子有钟鼓何不鼓攷子有饮食何不鼓瑟以喜乐以引日一旦宛然而死则为他人之所有是伤之深也虽然昭公唯其頽堕不立百事废弛以至此极使其于物能用之以其节而举之以其时则又能自强于政凡所施为各有条理不至若是其危殆矣故不曰闵而曰刺焉】
　　山有枢隰有榆【以朱反】子有衣裳弗曳弗娄【力俱反】子有车马弗驰弗驱宛【于阮反】其死矣他人是愉【以朱反】
　　毛氏曰兴也枢荎【田节反】也【孔氏曰郭璞云今之刺榆也　陆玑疏云其针刺如柘其叶如榆为茹美滑于白榆也榆之类有十种叶皆相似皮及理异耳】　尔雅曰榆白枌【尔雅疏曰榆之皮色白者名枌郭璞云枌榆先生叶却着荚皮色白】　孔氏曰曳者衣裳在身行必曳之　毛氏曰娄亦曳也　孔氏曰走马谓之驰防马谓之驱　毛氏曰宛死貌【朱氏曰坐见死貌】愉乐也　朱氏曰山则有枢矣隰则有榆矣子有衣裳车马而不服不乗若一旦宛然以死则它人取之以为己乐矣
　　山有栲【音考】隰有杻【女久反】子有廷内弗洒弗扫子有钟鼓弗鼓弗考宛其死矣他人是保
　　毛氏曰栲山樗【孔氏曰栲似樗色少白亦类漆树俗语曰櫄樗栲漆相似如一】杻檍也【孔氏曰杻叶似杏而尖材可为弓弩干　樗救书反檍于力反】洒洒【色蟹反】也【孔氏曰洒谓以水湿地而扫之故转为洒洒是散水之名】考击也　郑氏曰保居有也【孔氏曰居而有之】
　　山有漆【音七】隰有栗子有酒食何不日鼓瑟且以喜乐且以永日宛其死矣他人入室
　　毛氏曰君子无故琴瑟不离【力智反】于侧永引也　朱氏曰人多忧则觉日短饮食作乐可以引长此日也诗人岂真欲昭公驰驱饮乐者哉盖曰是物也行且为他人所有曾不若及今为乐之为愈其激发感切之者深矣非劝其为乐也吕禄弃军其姑吕嬃悉出珠玉寳器散堂下曰毋为他人守也乃此诗之意也末章尤可见
　　山有枢三章章八句
　　扬之水刺晋昭公也昭公分国以封沃【乌毒反】沃盛彊昭公微弱国人将叛而归沃焉【朱氏曰按左传史记晋穆侯之太子曰仇其弟曰成师穆侯薨仇立是为文侯文侯薨昭侯立封成师于曲沃师服谏曰吾闻国家之立也本大而末小是以能固故天子建国诸侯立家今晋甸侯也而建国本既弱矣其能久乎成师卒諡曰桓叔】
　　扬之水白石凿凿【子洛反】素衣朱襮【音愽】从子于沃既见君子云何不乐【音洛】
　　毛氏曰兴也　扬之水解见王风　毛氏曰凿凿然鲜明貌【陈氏曰凿凿然巉岩】襮领也诸侯绣黼丹朱中衣【孔氏曰释器黼领谓之襮孙氏注云绣刺绣文以褗领郊特牲云绣黼丹朱巾衣大夫之僭礼也大夫服之则为僭知诸侯当服之也中衣者朝服祭服之里衣也其制如深衣以素为衣丹朱为縁绣黼为领】　郑氏曰国人欲进此服去从桓叔　毛氏曰沃曲沃【孔氏曰曲沃在河东闻喜县】　郑氏曰君子谓桓叔　欧阳氏曰扬之水其力弱不能流移白石兴昭公微弱不能制曲沃而桓叔之强于晋国如白石凿凿然见于水中尔其民从而乐之则诗文自见
　　扬之水白石皓皓【古老反】素衣朱绣从子于鹄既见君子云何其忧
　　毛氏曰皓皓洁白也绣黼也【孔氏曰谓于缯之上绣刺以为黼非训绣为黼也】鹄曲沃邑云何其忧言无忧也　董氏曰崔灵恩集注本作素衣朱绡【郑氏曰绣当为绡　孔氏曰绡缯名　郊特牲疏曰鲁诗云素衣朱绡】
　　扬之水白石粼粼我闻有命不敢以告人
　　毛氏曰粼粼清澈也【说文曰水生涯石间曰粼粼】　蘓氏曰命桓叔之政命也闻而不敢以告人为之隠也桓叔将以倾晋而民为之隠欲其成矣【李氏曰古者不轨之臣欲行其志必先施小惠以收众情然后民翕然从之田氏之于齐亦犹桓叔之于晋田氏以家量贷民而以公量收之国人爱之如父母其后召公子阳生于鲁而立之阳生夜至于齐国人知之而皆不言所谓我闻有命不敢以告人也】
　　扬之水三章二章章六句一章四句
　　椒聊刺晋昭公也君子见沃之盛彊能修其政知其蕃【音烦】衍【延善反】盛大子孙将有晋国焉
　　椒聊之实蕃衍盈升彼其之子硕大无朋椒聊且【子余反】逺条且
　　毛氏曰兴也椒聊椒也【陆玑疏云聊语助也】　董氏曰崔灵恩集注谓古者为升上径一寸下径六分其深八分【本艸同】今以两手为掬则掬大于升矣　郑氏曰之子是子也谓桓叔也　毛氏曰朋比也【释文云谓无比例】　陈氏曰是椒也其条逺矣言子孙大也【范氏曰椒聊且者本其始也逺条且者言其枝别将逺而无穷也】
　　椒聊之实蕃衍盈匊【九六反】彼其之子硕大且笃椒聊且逺条且
　　毛氏曰两手为匊【范氏曰盈匊者不复以升较言益多也　吕氏曰古量二升曰匊匊大于升】笃厚也
　　椒聊二章章六句
　　绸【直留反】缪【亡侯反】刺晋乱也国乱则昏姻不得其时焉【范氏曰昏姻者人之情而天地之理也不得其时则人情失而天地之理违矣】
