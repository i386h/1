<!-- { "loadSidebar": true } -->
　　许人既不以我归卫则我亦不能旋反于卫矣为许人者葢亦视尔父子兄弟之间有灾患不臧其心如之何则我之思不逺矣不閟谓晓然易见初不閟也
　　既不我嘉不能旋济视尔不臧我思不閟【悲位反】
　　朱氏曰济渡也自许归卫必有所渡之水也　毛氏曰閟闭也
　　陟彼阿丘言采其蝱【音盲】女子善怀亦各有行许人尤之众稺【直吏反】且狂
　　毛氏曰偏髙曰阿丘蝱贝母也【陆玑疏曰蝱今药草贝母也其叶如括楼而缁其子在根下如芋】升至偏髙之丘采其蝱者将以疗疾【王氏曰采蝱所以疗郁结之疾】　曾氏曰善怀犹善思也郑笺善犹多也意已如此【朱氏曰汉书岸善崩】女子之于懐思甚于男子毛氏曰行道也　朱氏曰将欲升髙望逺以舒忧想之情言采其蝱以疗郁结之疾
　　女子善懐亦各有行言女子虽多怀思然今之所以迫切者亦各有道他人不知则以为女子情性之常而尤之也众稺且狂非真指许人以为稺狂葢言我忧患如此之迫切彼方且尤我之归意者众人其防稺乎其狂惑乎不然何其不相体悉不识缓急一至于是也
　　我行其野芃芃【蒲红反】其麦控【苦贡反】于大邦谁因谁极大夫君子无我有尤百尔所思不如我所之
　　毛氏曰愿行卫之野麦芃芃然方盛长　朱氏曰控持而告之也因如因魏庄子之因　毛氏曰极至也朱氏曰言我将行其野涉芃芃之麦而控告于大
　　邦然未知其将何所因而何所至乎虽大夫君子为我思所以处此者百方然不如使我得自尽其心之为愈也【王氏曰百尔所思不如我所之者终欲归唁之辞】
　　载驰五章一章六句二章章四句一章六句一章八句【苏氏曰载驰五章或言四章一章三章章六句二章四章章八句以春秋传叔孙豹赋载驰之四章取控于大邦非今日四章故也】
　　鄘国十篇三十章百七十六句

　　吕氏家塾读诗记卷五
　　钦定四库全书
　　吕氏家塾读诗记卷六
　　宋　吕祖谦　撰
　　卫
　　说已见邶
　　淇奥【于六反】美武公之徳也有文章又能聴其规谏以礼自防故能入相于周美而作是诗也【孔氏曰武公和厘侯子　朱氏曰武公年九十有五犹箴儆于国曰自卿以下至于师长士苟在朝者无谓我老耄而舎我必恪恭于朝以交戒我又作宾之初筵抑戒之诗以自警其能聴规谏以礼自防可知矣】
　　瞻彼淇奥绿竹猗猗【于宜反】有匪君子如切如瑳【七河反】如琢如磨瑟兮僴【遐板反】兮赫兮咺【况晚反】兮有匪君子终不可谖【况云反】兮
　　毛氏曰兴也奥隈也【长乐刘氏曰奥谓水涯弯曲之地】　长乐刘氏曰淇水之旁至今多美竹他所弗迨也【晋左思三都赋叙云见绿竹猗猗则知卫地淇奥之产　朱氏曰汉书所谓淇园之竹是也】　毛氏曰猗猗美盛貌【程氏曰猗猗言竹之态】匪文章貌【王氏曰攷功记曰且其匪色必似鸣矣匪者有文章之谓也】治骨曰切象曰瑳玉曰琢石曰磨瑟矜庄貌僴寛大也赫有明徳赫赫然咺威仪容止宣着也谖忘也　大学曰如切如瑳者道学也如琢如磨者自修也瑟兮僴兮者恂栗也赫兮咺兮者威仪也有斐君子终不可諠兮者道盛徳至善民之不能忘也程氏曰赫兮咺兮盛徳辉着于外也首章言其徳美文章由善学自治而然　释文曰韩诗竹作【徒沃反】云篇茿也石经同【毛氏曰緑王刍也竹萹竹也】咺韩诗作宣
　　瞻彼淇奥绿竹青青【子丁反】有匪君子充耳琇莹【音营】防【古外反】弁【皮变反】如星瑟兮僴兮赫兮咺兮有匪君子终不可谖兮
　　毛氏曰青青茂盛貌【程氏曰青青言其色】充耳谓之瑱琇莹美石也天子玉瑱诸侯以石弁皮弁【孔氏曰弁师云王之皮弁防五采玉璂诸侯及孤卿大夫之皮弁各以其等为之注云防缝中也皮弁之缝中每贯结五采王十二以为饰谓之綦诗云防弁如星是也武公诸侯则王用三采而璂饰七】　郑氏曰防谓弁之缝中饰之以玉皪皪而处状似星也　程氏曰二章言其威仪之美服饰之盛
　　瞻彼淇奥绿竹如箦【音责】有匪君子如金如锡如圭如璧寛兮绰兮猗【于绮反】重【直恭反】较【古岳反】兮善戏谑兮不为虐兮
　　程氏曰如箦言其盛密比如箦　毛氏曰金锡链而精圭璧性有质【程氏曰言其成质之美如金锡圭璧然】　尔雅曰寛绰也【郭璞云谓寛裕也　程氏曰寛裕也绰开豁也】　毛氏曰重较卿士之车【孔氏曰周礼舆人注云较两輢上出式者则较谓车两傍今谓之平较但周礼无重较单较之文吕和叔曰古者车箱长四尺四寸三分前一后二横一木下去车床三尺三寸谓之式又于式上二尺二寸横一木谓之较去车床凡五尺五寸古人立乗若平常则凭较若应为敬则落手凭下式而头得俯】程氏曰善戏谑言其乐易而以礼自防节不至于
　　过是不为虐也【毛氏曰寛缓大则虽戏谑不为虐矣　郑氏曰君子之徳有张有弛故不常矜庄而时戏谑】
　　淇奥三章章九句
　　考槃刺庄公也不能继先公之业使贤者退而穷处【孔氏曰庄公杨武公子】
　　孔丛子孔子曰于考槃见遯世之士而无闷于世程氏曰考槃观其名已可见君子之心处之已安知天下决然不可复为虽然如此退处至于其心寤寐间不忘君【张氏曰此诗意怨而言乐者是终山涧不出之意】
　　考槃在涧硕人之寛独寐寤言永矢弗谖【泛元反】
　　毛氏曰考成槃乐也山夹水曰涧　郑氏曰硕大也寤觉永长谖忘也在涧独寐觉而独言　程氏曰贤者之退穷处涧谷间虽徳体寛裕而心在朝廷寤寐不能忘懐深念其不得以善道告君故陈其由也【杨氏曰矢如皋陶矢厥谟之矢自陈不能忘其君】　释文曰涧韩诗作干云墝埆之处也
　　考槃在阿硕人之薖【苦禾反】独寐寤歌永矢弗过【古禾反】毛氏曰曲陵曰阿薖寛大貌　杨氏曰自陈不得过君朝　董氏曰阿韩诗作干章句曰地下而黄曰干
　　考槃在陆硕人之轴独寐寤宿永矢弗告
　　尔雅曰髙平曰陆　苏氏曰轴盘桓不行从容自广之谓也　杨氏曰自陈不得告君以善
　　考槃在涧硕人之寛非所谓山泽之儒形容甚癯者也轴之义未详以上两章观之苏氏说差近但未见训诂所出耳
　　考槃三章章四句
　　硕人闵庄姜也庄公惑于嬖妾使骄上僭庄姜贤而不答终以无子国人闵而忧之
　　孔氏曰此诗皆陈庄姜宜答而君不亲
　　硕人其颀【其机反】衣【于既反】锦褧【苦逈反】衣齐侯之子卫侯之妻东宫之妹邢侯之姨谭公维私
　　毛氏曰颀长貌　郑氏曰褧襌也衣锦尚之以襌衣为其文之太着【说文曰褧檾也檾枲属　朱氏曰褧仪礼作景礼记作防】　毛氏曰东宫齐太子也【孔氏曰左氏曰娶于东宫得臣之妹东宫太子所居也系太子言之明与同母见夫人所生之贵】女子后生曰妹妻之姊妹曰姨姊妹之夫曰私　苏氏曰邢周公之后也谭近齐　白虎通曰伯子男臣子于其国中褒其君为公诗云谭公维私谭子也　王氏曰言族类之贵
　　手如柔荑【徒奚反】肤如凝脂领如蝤【似修反】蛴【音齐】齿如瓠【戸故反】犀螓【音秦】首蛾【我波反】睂巧笑倩【七荐反】兮美目盼【匹苋反】兮毛氏曰如荑之新生如脂之凝【朱氏曰茅之始生曰荑脂之凝者曰膏】领颈也蝤蛴蝎虫也【孔氏曰蝤蛴在木中白而长故以比颈】瓠犀瓠瓣【朱氏曰瓠犀瓠中之子也言其方正洁白而北次整齐也】螓首广颡而方【郑氏曰螓谓蜻蜻也　孔氏曰蜻蜻如蝉而小有文此虫额广而且方】　朱氏曰蛾蚕蛾也其睂细而长　毛氏曰倩好口辅【孔氏曰服防云辅上颔车也是牙外之皮肤颊下之别名也】盼白黒分【朱氏曰白黒分明】　王氏曰言容色之美　论语子夏问曰巧笑倩兮美目盼兮素以为绚兮注上二句在卫风硕人之二章下一句逸
　　硕人敖敖【五刀反】说【始锐反】于农郊四牡有骄【起桥反】朱幩【符云反】镳镳【表骄反】翟茀【音弗】以朝【直遥反】大夫夙退无使君劳毛氏曰敖敖长貌　孔氏曰说舎也　毛氏曰农郊近郊　朱氏曰四牡车之四马　毛氏曰骄壮貌幩饰也人君以朱纒镳扇汗且以为饰【释文曰镳马衔外铁也一名扇汗又曰排沬　孔氏曰此镳自解饰之所施非经中之镳也】镳镳盛貌【孔氏曰四牡之马镳镳而盛清人云驷介麃麃】翟车也夫人以翟羽饰车茀蔽也【孔氏曰妇人乘车不露见车之前后设障以自隐蔽谓之茀因以翟羽为之饰葢厌翟也次其羽使相厌也】　朱氏曰言庄姜自齐来嫁舎止近郊乘是车马之盛以入君之朝国人乐得以为庄公之配故谓诸大夫朝于君者宜早退无使君劳于政事而不得与夫人相亲也【郑氏曰以君夫人新为妃耦宜亲亲之故也玉藻曰君日出而视朝退适路寝聴政使人视大夫大夫退然后适小寝释服】　释文曰说本或作税
　　河水洋洋北流活活【古濶反】施罛【音孤】濊濊【呼活反】鳣【陟连反】鲔【于轨反】发发【补末反】葭【音加】菼【他览反】揭揭【居谒反】庶姜孽孽【鱼竭反】庶士有朅【欺反】
　　孔氏曰河在齐西北流【董氏曰齐地西至于河卫居河之西则自齐适卫河界其中故曰北流活活】　毛氏曰洋洋盛大也活活流也罛鱼罟濊濊施之水中【説文曰濊凝流也　朱氏曰濊濊罟入水声也】鳣鲤也鲔鮥【音洛】也【孔氏曰郭璞云鲤今赤鲤也鳣大鱼似鱏而短鼻口在颔下体有邪行甲无鳞大者长二三丈今江东呼为黄鱼陆玑云鲔鱼形似鳣而青黒头小而尖似铁兠鍪大者不过七八尺一名鮥以今验之则鲤鲔鳣鮥皆异鱼】发发盛貌【释文曰鱼着网尾发发然】葭芦菼薍【五患反】也【孔氏曰郭璞云芦苇也薍似苇而小陆玑云薍或谓之荻至秋坚成则谓之以今验之芦薍别草也】揭揭长也　郑氏曰庶姜谓侄娣　毛氏曰孽孽盛饰　董氏曰庶士其媵臣也　郑氏曰此章言齐地广饶士女佼好礼义之备而君何为不答夫人　释文曰发韩诗作□孽韩诗作防朅韩诗作桀
　　硕人四章章七句
　　氓刺时也宣公之时礼义消亾淫风大行男女无别遂相奔诱华【戸花反】落色衰复相弃背或乃困而自悔丧其妃【音配】耦故叙其事以风【福鳯反】焉美反正刺淫泆也【长乐刘氏曰夫妇者五品之本匹配虽自于人谋义理实根于天地顺其道者足以安于其位逆其理者无以保于其生葢肇有人伦以来未闻违理犯义终其身而弗悔者宣公不道自班于禽犊不足纪也风化流于其民防之于不义而颠沉其生亦可伤哉故氓之诗不罪于其民而曰刺时者知风之自于其君也】
　　陈氏曰诗人葢有所指而云备一人之始末以为戒也
　　美反正刺淫泆此两语烦赘见弃而悔乃人情之常何美之有
　　氓之蚩蚩【夭之反】抱布贸【莫豆反】丝匪来贸丝来即我谋送子涉淇至于顿丘匪我愆期子无良媒将【七芉反】子无怒秋以为期
