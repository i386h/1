<!-- { "loadSidebar": true } -->
　　毛氏曰亲迎【鱼敬反】同车也【郑氏曰女始乘车壻御轮三周御者代壻】舜木槿【音谨】也【孔氏曰其华朝生暮落】佩有琼琚所以纳间【孔氏曰纳众玉与珩上下之间】孟姜齐女　郑氏曰洵信也　毛氏曰都闲也【孔氏曰都者美好闲习之言司马相如上林赋云妖冶闲都】　王氏曰古之人于玉比徳焉于琼琚言徳之容于将将言徳之音言所宜各以其类也
　　有女同车顔如舜英将翺将翔佩玉将将【七羊反】彼美孟姜徳音不忘
　　毛氏曰英犹华也　朱氏曰将将佩玉声也　李氏曰言其徳音之不可忘也【长乐刘氏曰谓齐侯请妻之音郑人懐之不能忘也】不借助于大国而自求多福忽非奋然诚有是志也葢其为人浅狭而多所拘挛暗滞而动皆疑畏浮易而不知审量孑孑然以文义自喜而国势人情与其身之安危皆懵然莫之察也适足以取亾而已矣使忽诚有是志而深求其实则质之弱固可强而所以持国者固无待于外助也惟其为善有名而无情所以卒见嗤于祭仲而为诗人所闵此功利之说所以多胜而信道者所以益寡有女同车二章章六句
　　山有扶苏刺忽也所美非美然【朱氏曰所美非美所谓贤者佞智者愚也】山有扶苏隰有荷华不见子都乃见狂且【子余反】
　　毛氏曰兴也扶苏扶胥小木也荷华扶渠也其华菡萏【释文曰未开曰菡萏已发曰芙蓉】子都世之美好者也狂狂人也且辞也
　　山宜有扶苏者也隰宜有荷华者也朝宜有贤俊者也今观昭公之朝者不见子都乃见狂且焉则昭公所美非美可知矣
　　山有桥松隰有游龙不见子充乃见狡童
　　苏氏曰上竦无枝曰桥【释文曰桥本亦作乔】　郑氏曰游犹放纵也　毛氏曰龙红草也【孔氏曰龙草生于下隰而枝叶放纵陆玑云一名马蓼叶大而赤白色生水泽中髙丈余　张氏曰游龙是荭草也其枝榦樛屈着土处便生根如龙也】董氏曰子充不见于书疑亦以美者也　孔氏曰狡童非有所指斥定名也下篇刺昭公之身此篇刺昭公之所美　范氏曰山不唯有小木而又有大材隰不唯有华而又有草然则一国之大贤材无不有人君所美宜得其美者也
　　山有扶苏二章章四句
　　萚【他洛反】兮刺忽也君弱臣强不倡【昌亮反】而和【胡卧反】也萚兮萚兮风其吹女叔兮伯兮倡予和女
　　毛氏曰萚槁【苦老反】也【郑氏曰槁谓木叶也　孔氏曰七月云十月陨萚传云萚落也则落叶谓之萚】　苏氏曰木槁则其萚惧风风至而陨矣陈氏曰风其吹女者吹萚槁也　郑氏曰叔伯羣臣相谓也羣臣自以强弱相服女倡矣则我将和之
　　萚兮萚兮风其漂【匹遥反】女叔兮伯兮倡予要【于遥反】女毛氏曰漂犹吹也
　　昭公微弱孤危其羣臣相谓国势如槁叶之待冲风难将及矣叔乎伯乎葢各自谋尔倡我则我其和汝要汝矣要谓要结也葢君不能倡故其下自相倡和也
　　萚兮二章章四句
　　狡童刺忽也不能与贤人图事权臣擅【善战反】命也【郑氏曰权臣祭仲也】
　　程氏曰春秋书忽止曰郑忽葢不以忽为君故也不以为君故诗人目之为狡童问硕鼠如何曰魏之重敛至使人欲适彼乐国则人心之离亦可见矣人心合而从之则为君离则为独夫
　　彼狡童兮不与我言兮维子之故使我不能餐【七丹反】兮范氏曰昭公有狂狡之志而无成人之实孤危将亾君子忧之至于不能餐息爱君之至也夫不与我言不与我食则弃贤可知也然贤人岂以君之不知而浩然以忘之哉亦尽其忠爱以忧之而已
　　彼狡童兮不与我食兮维子之故使我不能息兮朱氏曰不与我食犹不与我言也　毛氏曰忧不能息也
　　贤者于忽恳恳如此而忽不之察焉上下可谓不交矣疎其可亲亲其可疎斯其所以亾也
　　狡童二章章四句
　　褰【起连反】裳思见正也狂童恣【资利反】行【下孟反】国人思大国之正已也【郑氏曰狂童恣行谓突与忽争国更出更入而无大国正之】
　　子惠思我褰裳涉溱【侧巾反】子不我思岂无他人狂童之狂也且【子余反】
　　毛氏曰惠爱也　说文溱作潧云潧水出郑　欧阳氏曰彼大国有惠然思念我郑国之乱欲求为我讨正之者非道逺而难至但褰其裳涉溱水而来则至矣子不我思岂无他人者但言诸侯众矣尔不我思则当有他国思我者尔　朱氏曰所以然者狂童之狂已甚而不可缓也且助语辞也
　　子惠思我褰裳涉洧【于轨反】子不我思岂无他士狂童之狂也且
　　前汉地理志曰颍川阳城山洧水所出东南至长平入颍　郑氏曰他士犹他人也
　　褰裳二章章五句
　　丰【芳凶反】刺乱也昏姻之道缺阳倡而隂不和【胡卧反】男行而女不随
　　子之丰兮俟我乎巷兮悔予不送兮
　　毛氏曰丰丰满也巷门外也　郑氏曰子谓亲迎者有亲迎我者面貌丰丰然丰满出门而待我于巷中悔乎我不送是子而去也　孔氏曰男亲迎而女不从后乃追悔此陈其辞也
　　子之昌兮俟我乎堂兮悔予不将兮
　　毛氏曰昌盛壮貌　孔氏曰王肃云升于堂以俟士昏礼主人揖宾入于庙宾升堂北面奠雁再拜稽首降出妇从是则士礼受女于庙堂庶人虽无庙亦当受女于寝堂　程氏曰将迎也言男俟我于堂非不有礼女不将迎也
　　衣【于既反】锦褧【苦逈反】衣裳锦褧裳叔兮伯兮驾予与行郑氏曰褧襌【音丹】也葢以襌縠【戸木反】为之中衣裳用锦而上加襌縠焉为其文之大着也庶人之妻嫁服也士妻防【侧□反】衣纁【许云反】袡【如盐反】叔兮伯兮驾予与行言此者以前之悔今则叔也伯也来迎己者从之志又易也【朱氏曰妇人既悔其始之不送而失此人也则曰叔兮伯兮岂无有驾车而迎我以行者乎】
　　裳锦褧裳衣锦褧衣叔兮伯兮驾予与归
　　孔氏曰妇人之服不殊裳而经衣裳异文者以诗须韵句故别言之耳其实妇人之服衣裳连俱用锦皆有褧故互言之
　　丰四章二章章三句二章章四句
　　东门之墠【音善】刺乱也男女有不待礼而相奔者也东门之墠茹【音如】藘【力于反】在阪【音反】其室则迩其人甚逺毛氏曰东门城东门也墠除地町町【吐鼎反】者茹藘茅搜【所留反】也【孔氏曰除地去草故云町町茅搜一名茜可以染绛】　尔雅曰陂【彼宜反】者曰阪【孔氏曰陂陀不平而可种者名陂】　朱氏曰门之旁有墠墠之外有阪阪之上有草志其所欲奔之处也其室则迩其人甚逺者思之切欲奔而未得间之辞　释文墠作坛曰依字当作墠
　　东门之栗有践家室岂不尔思子不我即
　　毛氏曰栗行道上栗【孔氏曰行谓道也左传云赵武魏绛斩行栗杜预云行栗表道树】践行列貌【伐柯传】即就也　朱氏曰门之旁有栗栗之下有成行列之室家亦志其处也岂不尔思子不我即俟其就已而俱往耳
　　东门之墠二章章四句
　　风雨思君子也乱世则思君子不改其度焉
　　风雨凄凄【七西反】鸡鸣喈喈【音皆】既见君子云胡不夷毛氏曰兴也　陈氏曰凄凄寒凉之气　毛氏曰风且雨凄凄然鸡犹守时而鸣喈喈然　朱氏曰我得见此人则我心之所思岂不坦然而平哉
　　风雨潇潇鸡鸣胶胶【音交】既见君子云胡不瘳【敕留反】朱氏曰潇潇风雨声　毛氏曰胶胶犹喈喈也瘳愈也言积思自此而愈也【李氏曰言如病之愈也】
　　风雨如晦鸡鸣不已既见君子云胡不喜
　　毛氏曰晦昏也　郑氏曰已止也　范氏曰如晦又甚于潇潇而鸡鸣不已此所以为不改其度
　　风雨三章章四句
　　子衿【音金】刺学校废也乱世则学校不修焉
　　程氏曰治世则庠序之致行有灋以率之不率教者有至于移屏不齿又礼义防让之风所渐陶父兄朋友之义所劝督故人莫不强于进学及夫乱世上不复主其敎则无以率之风俗杂乱浮偷父兄所敎者趋利朋友所习者从时故人莫不肆情废惰为自弃之人虽有贤者欲强之于学亦岂能哉故悲伤之而已【王氏曰世之乱生于上之人不学莫知反本以救之顾颠沛于末流以纾目前之患而以学为不切于世务此学校所以废也　范氏曰无忠臣良士大乱五世学废之由也】
　　青青子衿悠悠我心纵我不往子宁不嗣音
　　毛氏曰青衿青领也学子之所服【郑氏曰礼父母在衣纯以青　纯诸允反】　郑氏曰嗣续也　程氏曰世乱学校不脩学者弃业贤者念之而悲伤故曰悠悠我心纵我不可以反求于汝谓往敎强聒也子宁不思其所学而继其音问遽尔弃絶于善道乎　董氏曰石经作子防说文曰交衽也尔雅曰衣眦谓之襟孙炎曰襟交领也
　　青青子佩悠悠我思纵我不往子宁不来
　　毛氏曰佩佩玉也士佩瓀【如兖反】珉【亾巾反】而青组绶【孔氏曰玉藻士佩瓀珉而緼组绶此云青组绶者葢毛读礼记作青字其本与郑异也】不来者言其不一来也
　　挑【他羔反】兮达【他末反】兮在城阙兮一日不见如三月兮毛氏曰挑达往来相见貌【程氏曰挑轻跃逺放恣】　郑氏曰人废学业但好登城阙以侯望为乐【孔氏曰释宫云观谓之阙孙炎曰宫门双阙此言在城阙兮谓城之上别有高阙非宫阙也】　程氏曰贤者念之一日不见如三月之久也葢士之于学不可一日忘废一日忘之则其志荒矣放僻邪侈之心胜之矣　董氏曰崔灵恩集注达作□石经挑作防许慎说文兼用此二字
　　子衿二章章四句
　　扬之水闵无臣也君子闵忽之无忠臣良士终以死亾而作是诗也
　　扬之水不流束楚终鲜【息浅反】兄弟维予与女无信人之言人实廷【居望反】女
　　扬之水解见王风　郑氏曰作此诗者同姓臣也鲜寡也　孔氏曰兄弟争国亲戚相疑唯我与汝二人而已　毛氏曰廷诳也　范氏曰扬之水不流束楚弱也终鲜兄弟唯予与女无亲也无信人之言人实廷女小人众也
　　扬之水不流束薪终鲜兄弟维予二人无信人之言人实不信
　　朱氏曰兄弟既不相容所与亲者二人而已然亦不能自保于谗间此忽之所以亾也
　　无信人之言非敎之以不信人言也忽既微弱强公子复多其臣大抵怀二心而外市仅有一二人实心向之者乃暗于情伪不知所倚故提耳而告之也
　　扬之水二章章六句
　　出其东门闵乱也公子五争兵革不息男女相弃民人思保其室家焉【孔氏曰鲁桓十一年祭仲立突而忽奔卫是一争也十五年突使祭仲壻雍纠杀祭仲仲知之杀雍纠突出奔蔡忽复归于郑是二争也十七年髙渠弥弑忽而立公子亹是三争也十八年齐人杀子亹髙渠弥祭仲逆子仪于陈而立之是四争也鲁庄公十四年传瑕杀子仪而纳突是五争也　朱氏曰五争首尾二十年　曾氏曰氓以华落色衰而相弃背谷风以淫于新昏而弃旧室出其东门则不然夫妇之情未甞衰薄特以兵革不息室家不保视其去而不能留此所以为闵乱】
　　出其东门有女如云虽则如云匪我思存缟【古老反】衣綦【巨基反】巾聊乐【音洛】我贠【音云】
　　毛氏曰如云众多也缟衣白色【孔氏曰缟细缯也】綦巾苍艾色　孔氏曰云贠古今字助语辞也　范氏曰今女之委弃者虽多视之而不得救者非我思虑之所能及也缟衣綦巾聊乐我贠思保其室家以相乐也【孔氏曰彼众女之中有着缟素之衣綦色之巾者是我之妻今亦絶去且得少留以喜乐我云】　释文曰贠韩诗作魂
