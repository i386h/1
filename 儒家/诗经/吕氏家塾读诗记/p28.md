<!-- { "loadSidebar": true } -->
　　墓门幽深之地兴其恶也墟墓之间荆棘最难去非用斧不足以除之佗之恶大矣非严师傅痛棓击之亦莫能去其恶也墓门有梅有鸮萃止言佗之性质本非恶为师傅所累也左传载佗劝陈侯许郑平亲仁善邻之言中于事理盖非昏愚者陈侯不许卒见侵伐既而徐思佗言复与郑和遣佗往郑涖盟佗与郑伯盟防如忘泄伯料其必不免攷其歳月才数年尔而蛊惑变坏如是此诗人之所伤也
　　墓门二章章六句
　　防有鹊巢忧谗贼也宣公多信谗君子忧惧焉【孔氏曰宣公杵臼庄公弟】
　　防有鹊巢卭【其恭反】有旨苕【徒雕反】谁侜【陟留反】予美心焉忉忉【都劳反】
　　毛氏曰兴也防邑也卭丘也【后汉地理志陈县注愽物记曰卭地在县北防亭在焉】　孔氏曰鹊畏人而近人非邑有树木则鹊不巢　郑氏曰旨美也【长乐刘氏曰防者地荒则艸美茂也】　毛氏曰苕艸也【孔氏曰苕之华传云苕陵苕此直云苕艸彼陵苕好生下湿此则生于丘与彼异也陆玑疏云苕苕饶也蔓生茎如劳豆而细叶似蒺藜而青其茎叶可生食如小豆藿也】侜张诳也【朱氏曰侜张欺诳也】　朱氏曰忉忉忧劳之貌　欧阳氏曰谗言惑人非一言一日之致必由积累而成如防之有鹊巢渐积搆成之尔又如苕饶蔓引牵连将及我也【程氏曰相茂林之蔽翳则鹊巢之兴人心有蔽昏则谗诬者至丘言平广之地则有美艸兴人心髙明平夷则来善言】　程氏曰侜谓诪张迂回诬防人者必迂曲以致其恶予美心所贤者忧谗诬贤善也
　　中唐有甓【蒲厯反】卭有旨鹝【五厯反】谁侜予美心焉惕惕【吐厯反】
　　毛氏曰中中庭也唐堂涂也【孔氏曰堂下至门之径也】甓令【誉零反】适【都厯反】也【尔雅曰瓴甋谓之甓郭璞曰防甎也瓴音令甋音适防力斛反甎艸防反】　鹝绶艸也【陆玑疏曰鹝五色作绶文故曰绶艸】　程氏曰惕惕惧也　欧阳氏曰中唐有甓非一甓也亦以积累而成绶艸杂众色以成文犹多言交织以成惑义与贝锦同　董氏曰鹝旧作□　说文引诗亦为□
　　防有鹊巢二章章四句
　　月出刺好【呼报反】色也在位不好徳而说【音悦】美色焉【王氏曰诗所言者说美色而已然叙知其不好徳者子夏曰贤贤易色盖说色如此丧其志矣未有能好徳者也】月出皎兮使【古卯反】人僚【音了】兮舒窈【乌了反】纠【其赵反】兮劳心悄【七小反】兮
　　毛氏曰兴也皎月光也　孔氏曰佼好之人　朱氏曰窈幽逺也纠愁结也　毛氏曰悄忧也【王氏曰悄言不说而静黙】　朱氏曰当月出之时而思佼人之好欲一见之以舒窈纠之情而不可得是以为之劳心悄然也【毛氏曰舒迟也窈纠舒之姿】　释文皎作皦曰本又作皎
　　月出皓【胡老反】兮佼人懰【力久反】兮舒懮【于久反】受兮劳心慅【七老反】兮
　　董氏曰皓月光　蘓氏曰懰好也　朱氏曰懮受忧思也【蘓氏曰懮受舒之姿也】　王氏曰慅言不安而骚动　释文懰作刘曰本又作懰
　　月出照兮佼人燎【力召反】兮舒夭【于表反】绍兮劳心惨【七感反】兮
　　董氏曰照月光之被物　蘓氏曰燎明也【董氏曰燎则其光与月并】　朱氏曰夭绍纠之意　王氏曰惨言不舒而幽愁
　　此诗用字聱牙意者其方言欤
　　月出三章章四句
　　株【陟朱反】林刺灵公也淫乎夏【戸雅反】姬驱驰而往朝夕不休息焉【郑氏曰夏姬陈大夫妻夏征舒之母郑女也征舒字子南夫字御叔　孔氏曰灵公平国其公子楚语云昔陈御叔娶于郑穆公女生子南子南之母乱陈而亡之宣九年陈夏征舒杀共君平国传曰陈灵公与孔宁仪行父饮酒于夏氏公谓行父曰征舒似汝对曰亦似君征舒病之公出自廐射而杀之】胡为乎株林从夏南匪适株林从夏南
　　毛氏曰株林夏氏邑也夏南夏征舒也【孔氏曰征舒以氏配字谓之夏南楚杀征舒左传谓之戮夏南实从夏南之母言从夏南者妇人夫死从子夏南为其家主故以夏南言之】
　　驾我乗【绳证反】马说【音税】于株野乗我乗驹朝食于株郑氏曰说舍也马六尺以下为驹　释文驹作骄旧音驹沈云或作驹字是后人改之皇皇者华篇内同首章郑氏文义皆善但不当以为灵公觝拒之辞彼相戏于朝犹不知耻亦何觝拒之有盖国人问灵公胡为乎株林而从夏南乎诗人则为之隠曰灵公非适株林从夏南乃他有所往尔然而驾我乗马则舍于株野矣乗我乗驹则又食于株矣虽欲为之隠亦不可得也
　　株林二章章四句
　　泽陂【彼皮反】刺时也言灵公君臣淫于其国男女相说忧思【息嗣反】感伤焉
　　王氏曰东门之枌宛丘之应也泽陂株林之应也
　　彼泽之陂有蒲与荷【音何】有美一人伤如之何寤寐无为涕【他弟反】泗【音四】滂【普光反】沱【徒何反】
　　毛氏曰兴也　董氏曰传曰泽水之钟也　毛氏曰陂泽障也【孔氏曰泽障谓障水之岸】　说文曰蒲者似莞【音桓】而褊有脊滑柔而温【尔雅曰莞符蓠尔雅疏曰本艸云白蒲一名符蓠楚谓之莞蒲】　毛氏曰荷芙【音符】蕖【其居反】也【尔雅曰荷芙蕖其茎茄其叶蕸其本蔤其华菡萏其实莲其根藕郭璞曰荷别名芙蓉江东呼荷蔤茎下白蒻在泥中者莲谓房也　茄古牙反蕸音遐蔤亡笔反蒻音若藕五口反】　郑氏曰寤觉【音教】也　毛氏曰自目曰涕自鼻曰泗　孔氏曰目涕鼻泗俱下滂沱然　蘓氏曰妇人之色如蒲荷之美思而不见故忧伤涕泗也孔氏曰樊光注尔雅引诗有蒲与茄
　　彼泽之陂有蒲与蕳【古顔反】有美一人硕大且卷【其员反】寤寐无为中心悁悁【乌反】
　　毛氏曰蕳兰也　蘓氏曰卷好也　毛氏曰悁悁犹悒悒也
　　彼泽之陂有蒲菡【户感反】萏【大感反】有美一人硕大且俨【鱼检反】寤寐无为辗【张辇反】转伏枕
　　毛氏曰菡蓞荷华也　李氏曰俨者容貌俨然也【毛氏曰俨矜庄貌】　朱氏曰辗转伏枕卧而不寐思之深且久也
　　变风始于鸡鸣终于泽陂凡一百二十八篇而男女夫妇之诗四十有九抑何多耶曰有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错男女者三纲之本万事之先也正风之所以为正者举其正者以劝之也变风之所以为变者举其不正者以戒之也道之升降时之治乱俗之污隆民之死生于是乎在録之烦悉篇之复重亦何疑哉
　　泽陂三章章六句
　　陈国十篇二十六章百二十四句













　　吕氏家塾读诗记卷十三
　　钦定四库全书
　　吕氏家塾读诗记卷十四
　　宋　吕祖谦　撰
　　桧
　　郑氏诗谱曰桧者古髙辛氏火正祝融之墟【孔氏曰左传梓慎云郑祝融之墟也郑灭桧而处之故知桧是祝融之境】国在禹贡豫州外方之北荥波之南居溱洧之间祝融氏名黎其后八姓惟妘姓桧者处其地焉【孔氏曰祝融重黎也重黎之弟呉回生陆终陆终生子六人四曰防人案世本防人即桧之祖也　释文曰王肃云周武王封祝融之后于济洛河颍之间为桧子】周夷王厉王之时桧公不务政事而好洁衣服大夫去之于是桧之变风始作【孔氏曰案郑语史伯于幽王之世为桓公尝谋灭虢桧云桧仲恃险羔裘之作在桧仲之前不知其几世也】其国北邻于虢
　　桧至平王之初武公灭之其风之变固在于东迁之前然未必知其为夷厉之世也
　　羔裘大夫以道去其君也国小而迫君不用道好絜其衣服逍遥逰燕而不能自强于政治故作是诗也【范氏曰君有过则谏谏而不听则去为臣之道也　郑氏曰以遒去其君者三谏不从待放于郊得玦乃去　孔氏曰公羊传曰古者大夫已去三年待放范甯曰君赐之环则还赐之玦则往荀卿云召人以环絶人以玦玦古穴反广汉张氏曰羔裘之诗言其所事惟在于衣服之间则其不能自强于政治可知矣】
　　羔裘逍遥狐裘以朝【直遥反】岂不尔思劳心忉忉【音刀】毛氏曰羔裘以游燕狐裘以适朝【郑氏曰诸侯之朝服缁衣羔裘　蘓氏曰锦衣狐裘所以朝关子之服也】　范氏曰急于游燕而怠于政治此贤人所以去也夫忠臣之事君言不用而去之不得已也其心岂舍君哉故曰岂不尔思劳心忉忉【朱氏曰孟子去齐其心盖如此云】
　　羔裘翺翔狐裘在堂岂不尔思我心忧伤
　　郑氏曰翶翔犹逍遥也　毛氏曰堂公堂也
　　羔裘如膏【古报反】日出有曜【羊照反】岂不尔思中心是悼朱氏曰羔裘之色润泽如脂膏所渍日出照之则有光曜【毛氏曰日出照曜然后见其如膏】
　　羔裘三章章四句
　　素冠刺不能三年也【朱氏曰丧礼为父为君斩衰三年为母齐衰三年　毛氏曰子夏三年之丧毕见于夫子援琴而衎衎而乐作而曰先王制礼不敢不及夫子曰君子也闵子骞三年之丧毕见于夫子援琴而切切而哀作而曰先王制礼不敢过也夫子曰君子也子路曰敢问何谓也夫子曰子夏哀已尽能引而致之于礼故曰君子也闵子骞哀未尽能自割以礼故曰君子也夫三年之丧贤者之所轻不肖者之所勉】
　　庶见素冠兮棘人栾栾【力端反】兮劳心慱慱【徒端反】兮毛氏曰庶幸也素冠练冠也【孔氏曰素白也此冠练布使熟其色益白丧礼至朞而练至祥乃降练后常服此冠也为练冠也】棘急也【朱氏曰丧事欲其摠摠耳哀遽之状也】栾栾瘠貌慱慱忧劳也　张氏曰不能三年不期而除则未始用练冠【曾氏曰不能三年虽不知为服岁月然宰我谓鑚燧改火期可已矣齐宣王曰为期之丧犹愈于已乎古之不能三年者意皆如此诗人思见练冠盖当时止为一岁服欤　范氏曰桧当夷厉之时已如此则孔子孟子之世可知也】　董氏曰棘人崔灵恩集注作悈人　说文栾作脔
　　庶见素衣兮我心伤悲兮聊与子同归兮
　　毛氏曰素冠故素衣也　朱氏曰与子同归言其爱慕之辞也
　　庶见素韠【音毕】兮我心蕴【于粉反】结兮聊与子如一兮朱氏曰韠蔽膝也以韦为之冕服谓之□其余曰韠韠从裳色素衣素裳则素韠也蕴结者思之不解也与子如一甚于同归矣
　　郑康成王肃皆以素冠为大祥之冠盖引丧服小记除成丧者其祭也朝服缟冠之文其说误矣唯其不能三年是以嗟伤不见既练之冠若除丧之缟冠虽使短丧其除之也盖亦服是冠矣至于二章之素衣郑说犹不通朝服缁衣素裳初无素衣之制遂转衣为裳其牵合益甚矣三章之素韠于既练之服虽无所攷观诗者当亦得其大意不必委曲琐细拘于礼文况为郑说者既曰衣者衣裳之大名则为毛说者亦曰韠从裳色衣裳既素则必有素韠岂不可乎孔氏又谓经传未有以布为素者殊不知经传以色白为素如绘事后素之类多矣不必专以帛为素也
　　素冠三章章三句
　　隰有苌【文羊反】楚疾恣【姿利反】也国人疾其君之淫恣而思无情欲者也
　　隰有苌楚猗【于可反】傩【乃可反】其枝夭【于骄反】之沃沃【乌毒反】乐【音洛】子之无知
