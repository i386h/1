<!-- { "loadSidebar": true } -->
　　毛氏曰祁大也趋则儦儦行则俟俟兽三曰羣二曰友　苏氏曰燕乐也　孔氏曰视彼中原之野其诸禽兽大而甚有趋者有行者或三三为羣或二三为友　朱氏曰从王者视彼禽兽之多于是率其同事左右之人各共其事以乐天子也　说文引诗曰伾伾俟俟【董氏曰韩诗作駓駓骏骏】
　　既张我弓既挟【子洽反】我矢发彼小豝【音巴】殪【于计反】此大兕【子姊反】以御宾客且以酌醴
　　豝解见驺虞　毛氏曰殪一发而死　朱氏曰兕野牛也青色重千斤御进也　毛氏曰飨醴天子之饮酒也【孔氏曰醴不可专饮天子之于羣臣不徒设醴左传天子飨诸侯每曰飨醴命之宥举醴言之也周官五齐二曰醴齍注醴成而汁滓相将如今甜酒矣】　李氏曰既逐兽矣于是张弓挟矢而射之　毛氏曰发彼小豝殪此大兕言能中防而制大也【孔氏曰小豝云发言发则中之大兕言殪言射着即死】郑氏曰以所获为俎实酌而饮羣臣也　程氏曰以御宾客且以酌醴道宣王接下之诚意也　东莱曰车攻吉日皆以搜狩为言何也盖搜狩之礼所以见王赋之复焉所以见军实之盛焉所以见师律之严焉所以见上下之情焉所以见综理之周焉欲明文武之功业者观诸此足矣
　　吉日四章章六句
　　鸿雁美宣王也万民离散不安其居而能劳【力报反】来【力代反】还定安集之至于鳏寡无不得其所焉【王氏曰宣王之民劳者劳之来者来之往者还之扰者定之危者安之散者集之】鸿雁于飞肃肃【所六反】其羽之子于征劬【其俱反】劳于野爰及矜【棘氷反】人哀此鳏寡毛氏曰兴也大曰鸿小曰雁【孔氏曰鸿雁俱是水鸟其形鸿大而雁小春则避阳暑而北秋则避隂寒而南】肃肃羽声也　欧阳氏曰之子使臣也　朱氏曰征行也　毛氏曰劬劳病苦也矜怜也苏氏曰矜人人之可怜者也　毛氏曰老而无妻
　　曰鳏偏丧曰寡皆可怜者　苏氏曰厉王之后人民离散譬如鸿之飞四方无所不往徒闻其羽声肃肃未知所止也　长乐刘氏曰宣王忧勤于上则使者劬劳于野不敢遑宁焉爰及可矜之人鳏寡孤独皆得其养以天子哀困穷为急务也　东莱曰还定安集之政必不遗穷民然后为至故曰爰及矜人哀此鳏寡爰及者不遗之辞也孔氏谓既安集万民然后及之则误矣文王发政施仁必先斯四者
　　鸿雁于飞集于中泽之子于垣【音袁】百堵【丁古反】皆作虽则劬劳其究【九又反】安宅
　　毛氏曰中泽泽中也　孔氏曰垣墙也　毛氏曰一丈为板五板为堵【郑氏曰春秋传曰五板为堵五堵为雉雉长三丈则板六尺】朱氏曰究终也　郑氏曰鸿雁之性安居泽中今飞又集于泽中犹民去其居而离散今见还定安集苏氏曰使者所至招来流民使反其都邑筑其墙垣而安防之【郑氏曰徴民起屋舍筑墙壁百堵同时而起】　郑氏曰虽则劬劳其究安宅此劝万民之辞女今虽病劳终有安居【孔氏曰欲使不惮劳也】
　　鸿雁于飞哀鸣嗸嗸【五刀反】维此哲人谓我劬劳维彼愚人谓我宣骄
　　毛氏曰宣示也　范氏曰忧民之未得安集故曰哀鸣嗸嗸我所以勤而劳来之也　王氏曰维此哲人谓我劬劳者以我于征于垣为劬劳也维彼愚人谓我宣骄者以我矜怜抚奄为宣骄也【又曰民皆离散而不安其居必矜之甚深哀之甚切不尔财无告之民不足以自存矣哲者所懐有同于我是以知吾之劬劳愚者谓我宣骄而姑息于民而已　苏氏曰兴废补败不能自靖不知者以为宣骄耳】　东莱曰此非以不知为愠盖深叹此心知之者鲜也当时君臣其于民恻怛深厚如此斯其所以中兴与
　　鸿雁三章章六句
　　庭燎【力召反】美宣王也因以箴【之金反】之【董氏曰传曰百官官箴王阙此诗其同烜之属所为乎】
　　程氏曰天下之事贵乎得中而可常是之谓冝苟以意之所欲而已靡不勤于始而怠于终故其进鋭者其退速宣王之于始不守法以治尽其力以勤于事固可知其不能于终也此所以方美其勤而遂以箴之也【陈氏曰君子有四时朝以聴政昼以访问夕以脩令夜以安身于是乎节宣其气勿使有壅闭湫底以露其体然后能有常而不变】　孔氏曰此言美而箴之以下规诲为衰失之渐置斯干无羊于末见终善以隠之
　　夜如何其【音基】夜未央庭燎之光君子至止鸾声将将【七羊反】
　　孔氏曰其语辞　勃海胡氏曰説文云央中央也广雅云央极中也秦风云宛在水中央央亦中也二章云未艾三章云乡晨是从未央而至未尽从未尽而至乡明也【孔氏曰毛传言央旦者旦是夜屈之限言未央者谓夜未至旦非谓训央为旦故王肃曰央旦未旦夜半是也】　毛氏曰庭燎大烛也【孔氏曰庭燎者树之于庭燎之为明司烜云邦之大事供蕡烛庭燎树于门外曰大烛门内曰庭燎郊特牲曰庭燎之百由齐桓公始也注云僣天子也庭燎之差公盖五十侯伯子男皆三十是天子庭燎用百古制未得而闻要以物百枚并而纒束之今则用松苇竹灌以脂膏也　释文曰在地曰燎执之曰烛】　王氏曰设庭燎者谓将朝也光者燎盛也晣晣则其衰也煇则其光散矣　毛氏曰君子谓诸侯也将将鸾鏕声也苏氏曰宣王将视朝不安于寝而问夜之早晚曰
　　夜如何矣则对曰夜未央庭燎光朝者至而闻其鸾声矣
　　夜如何其夜未艾【音刈】庭燎晣晣【之世反】君子至止鸾声哕哕【呼防反】
　　王氏曰未艾者未及尽也【李氏曰左传秦后子曰一世无道国未艾也注曰尽也则艾为尽意】　朱氏曰晣晣小明也　毛氏曰哕哕徐行有节也【朱氏曰哕哕近而闻其徐行有节之声也】　说文曰钺车銮声也从金戊声诗曰銮声【徐曰今俗作哕以作斧戊之戊非是呼防切】
　　夜如何其夜乡【许亮反】晨庭燎有煇【音晖】君子至止言观其旂【音祈】
　　朱氏曰乡晨近晓也有煇天明而光散也　郑氏曰上二章闻鸾声尔今夜乡明见其旂是朝之时也朝礼别色始入　东莱曰宣王将朝而屡问其志虽勤然未能安定凝止跃然有喜事之心焉斯其所以不能常也
　　庭燎三章章五句
　　沔【緜善反】水规宣王也【郑氏曰规者正圆之器也春秋传曰近臣尽规　孔氏曰物有不圆匝者规之使成圆人行有不周者规之使周备是匡谏之名】沔彼流水朝【直遥反】宗于海鴥【惟必反】彼飞隼【息尹反】载飞载止嗟我兄弟邦人诸友莫肻念乱谁无父母
　　毛氏曰兴也　孔氏曰沔然而满者彼流水也　郑氏曰诸侯春见天子曰朝夏见曰宗隼解见采芑郑氏曰载则也兄弟邦人诸友同姓异姓之诸侯孔氏曰水之趋海犹诸侯之朝天子　欧阳氏曰鴥彼飞隼载飞载止者言诸侯之来者如隼之或飞或止其或来或不来不可常　东莱曰诸侯之于天子如沔水之朝宗其常理也所以如飞隼载飞载止去来不常者其必有所以矣嗟我兄弟邦人诸友固皆愿安宁莫肻念乱况谁无父母岂不顾惜乎然则其未服者盖必有甚不得已也此深规宣王使之自反也
　　沔彼流水其流汤汤【失羊反】鴥彼飞隼载飞载扬念彼不迹【井亦】【反】载起载行心之忧矣不可弥【弭民反】忘【音亡】
　　郑氏曰汤汤波流盛貌　毛氏曰不迹不循道也弭止也其流汤汤言放纵无所入也载飞载扬言无所定止也　孔氏曰念彼不循道之诸侯　李氏曰载起载行言其起居之不忘也不可弭忘言心之忧而不可忘也此皆作诗者忧之
　　鴥彼飞隼率彼中陵民之讹言宁莫之惩我友敬矣谗言其兴
　　郑氏曰率循也讹伪也　毛氏曰惩止也　郑氏曰隼飞循陵阜者是其常也喻诸侯顺法度者　李氏曰当时诸侯有朝有不朝者如第二章言念彼不迹则是不朝也如此言鴥彼飞隼率彼中陵则是朝王也　范氏曰凡为此诗者以谗言其兴也　东莱曰前章言诸侯之不服者可忧如是则其服从者保持之尤不可不力也当诸侯向背未定之际有恪守侯度如中陵之隼者夫岂易得民之讹言乃欲诬汚之宁可不深惩痛治以保持之乎若不惩之则诸侯皆不自坚各相语曰我友其敬戒矣谗言其将兴矣虽为诸侯相语之辞实则规宣王当屏絶谗慝使忠顺者安意肆志而无所惧也谗人在朝乃诸侯疑畏之本故于卒章明言之
　　沔水三章二章章八句一章六句
　　鹤鸣诲宣王也【董氏曰此诗某师传所作与】鹤鸣于九臯声闻【音问】于野鱼潜在渊或在于渚乐【音洛】彼之园爰有树檀【音坛】其下维萚【音托】他山之石可以为错【匕洛反】
　　陆氏草木疏曰鹤其鸣髙亮闻八九里　郑氏曰臯泽中水溢出所为坎自外数至九喻深逺也　范氏曰檀木之坚者也是美木也　吕氏曰落桑秽杂【毛氏曰落萚也】　释文曰错厉石也【説文错作厝引诗曰他山之石可以为错】　李氏曰鹤鸣二章殊无一句序已意其诗最为难晓【毛氏曰鹤鸣于九臯声闻于野言身隠而名著也良鱼在渊小鱼在渚何乐于彼园之观乎尚有树檀而下其萚他山之石可以为错石可以琢玉举贤用滞则可以治国】　东莱曰此诗既不见所指诸家虽互有所长然未必得诗人之意也今存其训故以待知者毛氏最在众说之先恐其传有自亦附注焉
　　鹤鸣于九臯声闻于天鱼在于渚或潜在渊乐彼之园爰有树檀其下维谷他山之石可以攻玉
　　毛氏曰谷恶木也【陆玑疏云荆杨人谓之谷中州人谓之楮今江南人绩其皮以为布又以为纸】攻错也　释文曰谷说文云从木谷声非从禾也
　　鹤鸣二章章九句
　　彤弓之什十篇四十章二百五十五句

　　吕氏家塾读诗记卷十九
<经部,诗类,吕氏家塾读诗记>
　　钦定四库全书
　　吕氏家塾读诗记卷二十
　　宋　吕祖谦　撰
　　祈父之什
　　祈【勤衣切】父【音甫】刺宣王也
　　范氏曰读诗至于庭燎未尝不叹古之君子爱其君之至也知其将失也则就其美而箴之箴之而不可则规之规之不可故鹤鸣诲之诲之不可然后祈父刺之然则刺其君者岂诗人之心哉盖不得已也夫有宣王之功而不至于文武此诗人之所惜也故其先后浅深之序如此
　　祈父予王之爪牙胡转予于恤靡所止居
　　毛氏曰祈父司马也职掌封祈之兵甲【郑氏曰书曰若畴圻父谓司马　孔氏曰司马掌封畿兵甲占者祈圻畿同字得通用故此作祈尚书作圻】　郑氏曰予我也　孔氏曰鸟用爪兽用牙以防卫此人自谓王之爪牙以鸟兽为喻也　郑氏曰转移也　毛氏曰恤忧也宣王之末司马职废羌戎为败【孔氏曰常父美宣王命程伯休父为大司马此诗所刺者盖休父卒后他人代之周语云宣王三十九年战于千畆王师败绩于姜氏之戎】　郑氏曰此责司马之辞也我乃王之爪牙之士当为王闲守之卫女何移我于忧使我无所止居乎谓见使从军也六军之士出自六乡法不取于王之爪牙之士【董氏曰按司马之属有司右虎贲旅贲皆奉事王之左右者也故司右曰凡国之勇力之士能用五兵者属焉虎贲曰掌先后王而趋以卒伍旅贲曰掌执戈盾夹王车此所谓爪牙者也　张氏曰禁卫天子之爪牙而使之逺戍是诗所谓转予于恤也古人容易出一句便不可及诗人造理深其辞尽难学】
　　祈父予王之爪士胡转予于恤靡所底【之履反】止
　　李氏曰爪士爪牙之士也　毛氏曰底至也
　　祈父亶不聦胡转予于恤有母之尸饔
