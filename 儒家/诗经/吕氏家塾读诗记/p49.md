<!-- { "loadSidebar": true } -->
　　王氏曰鼠思忧思也【范氏曰凡物之多畏惟鼠为甚】　毛氏曰无声曰泣血　蘓氏曰仕之多患也故君子有去者有居者不忍王之无臣与已之无徒也则告之使复迁于王都去者不听而以无家辞之居者于是忧思泣血患其出言而举皆疾之无与和之者故诘之曰昔尔之去也谁为尔作室者而今以是辞我哉【范氏曰君子闵周之将亡故招其在下之贤者使迁于王都以系天下之心　孔氏曰以其拒已又责之曰我所以忧思泣血欲汝还者以孤特在朝无所出言而为小人所见憎疾故思汝尔何为拒我云无室家乎昔尔从王都出居于郊外之时谁复从汝作汝室也本汝自作之耳汝今若还王都亦可自作室家何当以无室为辞也】雨无正七章二章章十句二章章八句三章章六句
　　祈父之什十篇六十四章四百二十八句

　　吕氏家塾读诗记卷二十
　　钦定四库全书
　　吕氏家塾读诗记卷二十一
　　宋　吕祖谦　撰
　　小旻之什
　　小旻【密巾反】大夫刺幽王也
　　吕氏曰小旻小宛小弁小明言小者篇在小雅恐与大雅相乱以别之今大雅止有大明余篇疑亡【苏氏曰小旻小宛小弁小明四诗皆以小名篇所以别其为小雅也其在小雅者谓之小故其在大雅者谓之召旻大明独宛弁阙焉意者孔子删之矣虽去其大而其小者犹谓之小盖即用其旧也】　朱氏曰此诗刺王惑于邪谋不能断以从善将致乱也
　　旻天疾威敷于下土谋犹回遹【音聿】何日斯沮【在吕反】谋臧不从不臧覆用我视谋犹亦孔之卭【其凶反】
　　尔雅曰秋曰旻天　毛氏曰敷布也　朱氏曰犹谋也　毛氏曰回邪也遹辟也　郑氏曰沮止也臧善也　毛氏曰卭病也　郑氏曰言天祸迅烈遍于下矣而王之邪谋终莫之改也【李氏曰幽王不畏天祸偃然自若信用邪谋则天之祸何时而止也】　郑氏曰谋之善者不从其不善者反用也　朱氏曰谋臧不从不臧覆用故我视其谋犹亦甚病也　董氏曰集注作谟猷回遹
　　潝潝【许急反】訿訿【音紫】亦孔之哀谋之其臧则具是违谋之不臧则具是依我视谋犹伊于胡底【之履反】
　　蘓氏曰潝潝言相和也訿訿言相诋也【尔雅曰潝潝訿訿莫供职也　前汉刘向上疏曰众小在位而从邪议歙歙相是而背君子故其诗曰歙歙訿訿亦孔之哀谋之其臧则具是违谋之不臧则具是依】　朱氏曰具犹俱也　郑氏曰谋之善者俱背违之其不善者依就之　王氏曰谋犹如此则亦何所至乎至于乱而已
　　我既厌【于艶反】不我告犹谋夫孔多是用不集发言盈庭谁敢执其咎如匪行迈谋是用不得于道
　　郑氏曰犹图也　毛氏曰集就也　郑氏曰匪非也卜筮数而渎厌之不复告其所图之吉凶谋事者众是非相夺莫适可从故所为不成讻讻满庭而无敢决当是非事若不成谁云已当其咎责者言小人争知而让过【毛氏曰谋人之国国危则死之古之道也　范氏曰当其发言盈庭莫不自以为能也使之执咎则莫适在患也】君臣之谋事如此与不行而坐图逺近是于道路无进于跬步何以异乎【孔氏曰谋而不行则于道不进言而无决则于事不成】　董氏曰是用不集韩诗作是用不就集注亦作就
　　哀哉为犹匪先民是程匪大犹是经维迩言是听维迩言是争如彼筑室于道谋是用不溃于成
　　朱氏曰先民古之圣贤也　毛氏曰程法也　郑氏曰大犹大道也　毛氏曰经常也溃遂也　朱氏曰哀哉今之为谋不以先民为法不以大道为常其所听而争者皆浅末之言以是相持如将筑室而与行道之人谋之人人得为异论其能有成哉古语曰作舍道旁三年不成盖出于此
　　国虽靡止或圣或否【方九反】民虽靡膴【火呉反】或哲或谋或肃或艾【音刈】如彼泉流无沦胥以败
　　蘓氏曰止定也【范氏曰国虽靡止无所定也】膴大也【孔氏曰膴王肃读为幠幠大也无大有大言少也幠喜呉反】　丘氏曰艾治也【朱氏曰艾与乂同治也本郑氏说】　朱氏曰沦陷也　郑氏曰胥相也　蘓氏曰虽世乱民辟犹有贤者在焉苟能用之愚者可赖以皆济也苟废而不用而使愚者壅之于止则相与皆败无能为矣譬如泉水苟疏而流之则淤腐者从之而行苟不疏其源而潴蓄之虽其流者亦相与陷溺腐败而已【吕氏曰今国与民皆有善有恶谋而择其善可矣乃无所分别则善者亦混而同于恶如泉流之清沦而为蜀也】　释文靡膴韩诗作靡腜犹无几何也
　　不敢暴虎不敢冯【符冰反】河人知其一莫知其他战战兢兢【已冰反】如临深渊如履薄冰
　　毛氏曰徒曰暴虎徒涉曰冯河冯陵也他不敬小人之危殆也战战恐也兢兢戒也如临深渊恐坠也如履薄冰恐陷也　范氏曰人皆知虎不可暴而河不可冯而不知小人之不可不畏也如临深渊如履薄冰者惧之甚也【左传昭元年晋乐王鲋曰小旻之卒章善矣吾从之注义取非唯暴虎冯河之可畏也不敬小人亦危殆王鲋从斯义故不敢讥议公子围　荀子人不肖而不敬则是狎虎也狎虎则危灾及其身诗曰不敢暴虎不敢冯河人知其一莫知其他战战兢兢如临深渊如履薄冰此之谓也】
　　小旻六章三章章八句三章章七句
　　小宛大夫刺幽王也　宛【于阮反】彼鸣鸠翰【胡旦反】飞戾天我心忧伤念昔先人明发不寐有怀二人
　　毛氏曰兴也宛小貌　陆氏艸木疏曰鸣鸠班鸠也蘓氏曰翰羽也　毛氏曰戾至也　孔氏曰夜地
　　而闇至旦而明明地开发故谓之明发也【董氏以为王墓说】蘓氏曰二人文武也　欧阳氏曰此鸠虽小鸟亦
　　有髙飞及天之志而王不自勉强奋起曽飞鸠之不如以坠其先王之业　蘓氏曰君子忧伤念其先王有怀文武哀其业之将坠也【孔氏曰文武创业垂统有此天下今将亡灭故忧念之也我从夕至明闇发不能寝寐所思者唯此文武二人将丧其业故思念之甚】　释文宛作菀　东莱曰念昔先人悯周室之将亡念其开创之人也其人孰谓即文王武王二人也
　　人之齐圣饮酒温克彼昏不知壹醉日富各敬尔仪天命不又
　　毛氏曰齐正也　孔氏曰圣通也　毛氏曰克胜也蘓氏曰彼昏斥幽王也　陈氏曰富益也【毛氏曰醉日而】
　　【富矣】　毛氏曰又复也　朱氏曰言齐圣之人虽醉犹温恭自持以胜所谓不为酒困也【郑氏曰中正通知之人饮酒虽醉犹能温借自持以胜　孔氏曰蕴借定本笺作温字舒瑗云苞里曰蕴谓蕴借自持作温者盖古字通用】长乐刘氏曰彼昏而不醒壹志于酒日増其甚故
　　曰壹醉日富　王氏曰壹醉日富则用燕丧威仪而臣下化之天命将改大福不再矣故戒以各敬尔仪天命不又言各则并戒其君臣也
　　中原有菽【音叔】庶民采之螟【亡丁反】蛉【音零】有子蜾【音果】蠃【力果反】负之教诲尔子式谷似之
　　毛氏曰中原原中也菽藿也【孔氏曰菽者大豆故礼记称啜菽饮水菽叶谓之藿公食礼云铏羮半用藿是也】螟蛉桑虫也蜾蠃蒲卢也【陆玑艸木疏曰螟蛉桑上青虫似步屈其色青而细小蜾蠃似蜂而小腰取桑虫负之于木空中七日而化为其子】负持也　孔氏曰教诲万民而言子者王肃云王者作民父母故以民为子　郑氏曰式用谷善也　李氏曰上章既言天命不又故此申述天命无常之意郑氏曰藿生原中非有主也以喻王位无常家也毛氏曰力采者则得之　郑氏曰蒲卢取桑虫之子负持而去煦妪养之以成其子喻有万民不能治则能治者将得之【蘓氏曰菽生中原民无有不获采者螟蛉之子蜾蠃负之以为己子无难也今王岂以天下之众为王有也】今有教诲女之万民用善道者亦似蒲卢将得而子也
　　题【大计反】彼脊令【音零】载飞载鸣我日斯迈而月斯征夙兴夜寐无忝尔所生
　　毛氏曰题视也脊令解见常棣　郑氏曰载之言则也则飞则鸣翼也口也不有止息迈征皆行也　毛氏曰忝辱也　欧阳氏曰告其速自改悔云譬如脊令且飞且鸣自勤其身不少休息【前汉东方朔云士所以日夜孽孽敏行而不敢怠也辟若防领飞且鸣矣】今日月之行甚速不可失时【陈氏曰日兹往矣月兹行矣日月不可易得　王氏曰日迈月征所谓日月逝矣歳不我与】王亦宜夙夜汲汲勉厉庶无忝辱于先王云所生者谓宣王也释文无作母
　　交交桑扈【音戸】率场【大良反】啄【陟角反】粟哀我塡【徒典反】寡宜岸宜狱握【于角反】粟出卜自何能谷
　　欧阳氏曰交交者叅杂相乱之谓也　毛氏曰桑扈窃脂也　郑氏曰窃脂肉食今无肉而循场啄粟失其天性【孔氏曰郭璞云俗呼青雀觜曲食肉喜盗脂膏食之因以名云　淮南子曰马不食脂桑扈不食粟】　毛氏曰填尽也【郑氏曰穷尽也】　蘓氏曰岸亦狱也长乐刘氏曰谷善也　欧阳氏曰此下二章则言
　　君子小人所苦以见举国之人皆失所也【吕氏曰五章言下民无告六章言善人不安也】彼桑扈食肉之鸟今无肉以食则相与羣飞杂乱循场而争粟有如国人失其常业而至于穷寡乃相与争讼而入于岸狱云宜者谓其势不得不然也【丘氏曰桑扈肉食者今循人之谷场而啄粟喻肉食之贪也】　郑氏曰我穷寡之人有狱讼之事无可以自救但持粟行卜求其胜负【孔氏曰衰乱之世政以贿成史记曰百金之子不死于市是贫者无财自救但持粟以求卜者问其胜负】　朱氏曰言握粟以见其贫窭之甚卜之曰何自而能善乎【王氏曰方是时也填寡不能自直必矣则虽出卜自何能谷乎】　释文曰填韩诗作疹疹苦也岸韩诗作犴音同云乡亭之系曰犴朝廷曰狱【说文作宜犴宜狱】　东莱曰狱事以轻为善以重为不善
　　温温恭人如集于木惴惴【之瑞反】小心如临于谷战战兢兢如履薄冰
　　毛氏曰温温和柔貌如集于木恐坠也【董氏曰庄子以民木处则惴栗恂惧】如临于谷恐陨也　郑氏曰衰乱之世贤人君子虽无罪犹恐惧
　　小宛六章章六句
　　小弁【步干反】刺幽王也大【音泰】子之傅【音付】作焉【赵氏孟子注曰小弁小雅之篇伯奇之诗也】弁彼鸒【音豫】斯归飞提提【是移反】民莫不谷我独于罹【力知反】何辜于天我罪伊何心之忧矣云如之何毛氏曰兴也弁乐也鸒卑居卑居雅鸟也【孔氏曰卑居又名雅鸟性好羣聚郭璞曰雅鸟小而多羣腹下白江东呼为鸭鸟】　孔氏曰此鸟名鸒而云斯者语辞犹蓼彼萧斯菀彼栁斯以刘孝标之博学而类苑鸟部立鸒斯之目是不精也【董氏曰师旷禽经有鸒斯非以为辞也尔雅亦曰鸒斯鹎鶋也李氏曰扬子曰频频之党甚于鸒斯】　毛氏曰提提羣貌　郑氏曰谷养也罹忧也　毛氏曰幽王取申女生大子宜臼又说襃姒生子伯服立以为后而放宜臼将杀之　郑氏曰乐乎彼雅鸟出食在野其饱羣飞而归提提然喻凡人之父子兄弟出入宫庭相与饮食亦提提然乐伤今大子独不　李氏曰凡民莫不得以相养而我独见弃于父母曾鸒斯之不如也　毛氏曰何辜于天我罪伊何舜之怨慕日号泣于旻天于父母【赵氏孟子注曰亲亲而悲怨之辞也　吕氏曰反于已而无罪父母之不我爱何哉求其说而不得则不能无怨故所以怨者乃所以慕也】　朱氏曰心之忧矣云如之何则知其无可奈何而安之之辞也
