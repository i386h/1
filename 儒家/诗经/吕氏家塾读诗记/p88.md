<!-- { "loadSidebar": true } -->
　　毛氏曰球玉也　王氏曰小球大球小国大国所贽之瑞也　郑氏曰缀犹结也旒旗之垂者也【孔氏曰大行人及考工记説旌旗之事皆云九旒七旒是旌旗垂者名为旒也】　孔氏曰诸侯心系天子如旌旗之旒缀着于縿　李氏曰诸侯皆服属于我此所以负荷其天之福也　郑氏曰不竞不争也　毛氏曰絿急也优优和也遒聚也　孔氏曰又述汤不争竞不急躁不太刚猛不太柔弱敷陈政敎则优优而和故百禄聚而归之
　　受小共【音恭】大共为下国骏【音峻】厐【莫邦反】何天之龙敷奏其勇不震不动不戁【奴版反】不竦【小勇反】百禄是总【子孔反】王氏曰小共大共小国大国所共之贡也　毛氏曰骏大厐厚也【郑氏曰骏之言俊也　孔氏曰郑以为汤为下国作英俊厚徳之君　朱氏曰骏厐之义未详　董氏曰齐诗作骏防谓马也】　毛氏蓼萧传云龙宠也孔氏曰荷天之荣宠　毛氏曰戁恐竦惧也　李氏曰又陈进其勇不可震不可动不戁恐不竦惧毅然以天下自任无有恐惧之心百福所以总而归之也
　　武王载斾【蒲具反】有防秉【音越】如火烈烈则莫我敢曷苞有三蘖【五葛反】莫遂莫达九有有截韦顾既伐昆吾夏桀毛氏曰武王汤也斾旗也　王氏曰曷者谁何之谓也　郑氏曰建斾持钺兴师诛有罪其威势如猛火谁敢御我　毛氏曰苞本也　朱氏曰蘖旁生萌蘖也言一本生三蘖也本则夏桀蘖则韦也顾也昆吾也皆桀之党也汤既受命征不义桀与三蘖皆不能遂其恶而天下截然归商矣韦顾既伐而昆吾夏桀次之此纪当时用师之序也　郑氏曰韦豕韦彭姓也顾昆吾己姓也三国党于桀恶汤先伐韦顾克之昆吾夏桀则同时诛也【孔氏曰郑语云祝融其后八姓己姓昆吾顾昆彭姓豕韦则商灭之矣昭十八年左传云二月乙卯周毛得杀毛伯过长曰是昆吾稔之日也檀弓注曰桀以乙卯亡】　东莱曰防敬也有防秉钺敬天讨也
　　昔在中叶有震且业允也天子降于卿士实维阿衡实左【音佐】右【音佑】商王
　　毛氏曰叶世也业危也　孔氏曰震惧也　郑氏曰阿倚衡平也伊尹汤所依倚而取平故以为官名孔氏曰昔在中间之世汤未兴之前国弱而危惧也朱氏曰承上文而言昔在则前此矣岂谓汤之前
　　世中衰时与允也天子则汤也降犹维岳降神之降言天赐之也卿士则伊尹也言至于汤得伊尹而有天下也　刘氏曰禘于太祖则功臣与祭故言伊尹也
　　长发七章一章八句四章章七句一章九句一章六句
　　殷武祀髙宗也【孔氏曰祀髙宗之乐歌也】挞【他达反】彼殷武奋伐荆楚冞【靣规反】入其阻【在吕反】裒【蒲侯反】荆之旅有截其所汤孙之绪
　　毛氏曰挞疾意也荆楚荆州之楚国也【孔氏曰周有天下始封熊绎为楚子于武丁之世不知楚君何人也】　苏氏曰自盘庚没而殷道衰楚人叛之髙宗挞然用武以伐其国　郑氏曰所犹处也髙宗所伐之处国邑皆服其罪截然齐一　朱氏曰汤孙之绪业皆髙宗之功　东莱曰冞入其阻裒荆之旅谓入巢穴其众无所遁逃穷而保聚如勾践栖于防稽之类也
　　维女荆楚居国南乡昔有成汤自彼氐【都啼反】羌莫敢不来享莫敢不来王曰商是常
　　孔氏曰首章言伐楚之功二章言责楚之义　郑氏曰氐羌夷狄国在西方者享献也世见曰王【孔氏曰氐羌逺夷一世一见于王】　王氏曰荆楚居国南乡比之氐羌则近国尔成汤之时自彼氐羌莫敢不来享莫敢不来王谓四夷事中国乃常道也　苏氏曰既克之则告之曰尔虽逺居吾国之南耳昔成汤之世虽氐羌莫敢不来朝曰此商之常礼也况于女荆楚则曷敢不至哉
　　天命多辟【音璧】设都于禹之绩岁事来辟勿予祸适【直革反】稼穑匪解【音懈】
　　毛氏曰辟君适过也　郑氏曰多众也众君诸侯也来辟犹来王也　苏氏曰荆楚既服天命诸夏之君凡建国于禹绩者咸以岁事来见于王以祈王之不谴曰予稼穑匪懈庶可以免咎矣　李氏曰言夷狄率服则天下无事所先者农事耳
　　天命降监下民有严不僭不滥不敢怠遑命于下国封建厥福
　　毛氏曰不僭不滥赏不僭刑不滥也　郑氏曰遑暇也　朱氏曰天视自我民视天聴自我民聴天命之降监皆在下民则下民有严矣惟不僭不滥不敢怠遑则天命之以下国而封建厥福【苏氏曰封建其所当福】此髙宗所以受命中兴也
　　商邑翼翼四方之极赫赫厥声濯濯厥灵寿考且宁以保我后生
　　毛氏曰商邑京师也　郑氏曰极中也商邑之礼俗翼翼然可则仿乃四方之中正也【孔氏曰翼翼然礼让恭敬】　孔氏曰赫赫显盛也声美声也濯濯光明也灵神灵也朱氏曰赫赫厥声濯濯厥灵言髙宗中兴之盛如
　　此寿考且宁云者葢髙宗之享国五十有九年我后生谓后嗣子孙也
　　陟彼景山松栢丸丸是断【音短】是迁方斵【陟角反】是防松桷【音角】有梴【刄连反】旅楹有闲寝成孔安
　　孔氏曰景山大山也【朱氏曰春秋传云商汤有景亳之命而此言陟彼景山葢商所都之山名卫诗亦言景山乃商旧都也】　毛氏曰丸丸易直也迁徙也梴长貌　郑氏曰旅楹众楹也　朱氏曰寝庙中之寝也　郑氏曰升景山抡材木取松栢易直者断而迁之【孔氏曰谓徙之来归也】　孔氏曰又方正而斵之　朱氏曰防亦断截　孔氏曰以松为屋之榱桷有梴然而长桷者椽也椽以长为善陈列其楹有闲然而大朱氏曰安所以安髙宗之神也此葢庙成始祔而祭之之诗也
　　殷武六章三章章六句二章章七句一章五句
　　那五篇十六章百五十四句

　　吕氏家塾读诗记卷三十二
