<!-- { "loadSidebar": true } -->
　　皇父卿士番维司徒家伯冡宰仲允膳夫棸【侧畱反】子内史蹶【俱卫反】维趣【七走反】马楀【音矩】维师氏艳【余瞻反】妻煽【音扇】方处
　　郑氏曰皇父家伯仲允皆字番棸蹶楀皆氏【孔氏曰父及伯仲是字之义番棸蹶楀单言又棸子以子配之若曽子闵子然故知皆氏】　朱氏曰卿士六卿之外更为都官以总六官之事也　郑氏曰司徒之职掌天下土地之图人民之数冡宰掌建邦之六典皆卿也【孔氏曰王肃以此宰为小郑司农宰夫注云诗曰家伯维宰谓此宰夫也小宰宰夫经传之中未有单称宰以此知家伯是冢宰也此大率以官髙为先而有不次者便文以取韵也】膳夫上士也掌王之饮食膳羞内史中大夫也掌爵禄废置杀生予夺之灋趣马中士也掌王马之政【孔氏曰序官趣马下士一人此言中士者误也】师氏亦中大夫也掌司朝得失之事　毛氏曰艳妻襃姒美色曰艳【前汉谷永云昔襃姒用国宗周以丧艳妻骄□日以不臧注鲁诗小雅十月之交篇曰此日而食于何不臧又曰阎妻煽方处言厉王无道内宠炽盛　班倢伃赋云悲晨妇之作戒兮哀襃阎之为邮】煽炽也　王氏曰求变异所以用七子七子所以见宠用事则以艳妻煽方处故也艳妻言其配王以色而已非以徳也煽言其势盛若火之煽然方处言方处势未变徙也【郑氏曰王淫于色七子皆用嬖宠方炽之时竝处位言女谒行之甚也虽官有尊卑权宠相连朋党于朝是以疾焉李氏曰羣小人用事又有艳妾交结于内则其势蟠结不可解也】　释文蹶作蹷
　　抑此皇父岂曰不时胡为我作不即我谋彻我墙屋田卒污【音乌】莱【音来】曰予不戕【在良反】礼则然矣
　　朱氏曰抑发语辞　毛氏曰时是也　朱氏曰作动也即就也卒尽也　毛氏曰下则污髙则莱【孔氏曰污者池停水之名礼记曰污其宫而猪焉是也莱者草秽之名楚茨云田莱多荒是也】　郑氏曰戕残也　范氏曰前章备举其朝之小人而皇父实尸之其余则以类相聚而已　王氏曰言皇父所为自以为是【郑氏曰言其不自知恶也】故作我以徙而不即我谋乃彻我墙屋使我田不获治卑者卒污髙者卒莱【长乐刘氏曰何为于我民居有大兴作而不先即我民以谋之　朱氏曰或曰废其田宅以为池为囿也】乃曰予不戕女下供上役礼则然矣然则皇父岂肯自以所为为不时乎【郑氏曰言皇父既不自知不是反云我不残败女田业礼下供上役其道当然言文过也】
　　皇父孔圣作都于向【式亮反】择三有事亶侯多藏【才浪反】不憖【鱼觐反】遗一老俾守我王择有车马以居徂向
　　毛氏曰向邑也【孔氏曰左传说桓王与郑十二邑向在其中杜预云河内轵县西有地名向上则向在东都之畿内也】三有事国之三卿亶信也侯维也尔雅曰憖强也且也【郑氏曰憖者心不欲自强之辞也】　朱氏曰徂往也　王氏曰皇父甚愚而自谓甚圣故诗人因其自圣而讥之曰孔圣也【郑氏曰皇父专权足以自比圣】作都于向徙民而作其邑也　孔氏曰皇父封于畿内当二卿今立三有事是増一卿以比列国也【郑氏曰礼畿内诸侯二卿】毛氏曰皇父择其国之三卿信维贪淫多藏之人【郑氏曰三卿皆取聚敛之臣　王氏曰择三有事亶侯多藏则其用人维货其吉也】　郑氏曰尽将旧在位之人与之皆去　王氏曰不憖遗一老俾守我王者不自强畱一老人以畱卫王则又不忠敬之甚也【孔氏曰皇父矜形势尽将王官列职往向至向亦当反但去时尽将之耳　陈氏曰择多藏之人以为三公惧故老在位尽出之不遗一人以保我王汉灵帝时西园有三公之钱在幽王时此钱归之向矣】　郑氏曰又择民之富有车马者以往居向董氏曰以实其邑也
　　黾【民允反】勉从事不敢告劳无罪无辜谗口嚣嚣【五刀反】下民之孽【鱼列反】匪降自天噂【子损反】沓【徒合反】背【蒲妹反】憎职竞由人
　　郑氏曰嚣嚣众多貌　孔氏曰孽灾害也　蘓氏曰噂聚也沓重复也【毛氏曰噂犹噂噂沓犹沓沓】　毛氏曰职主也郑氏曰诗人贤者见时如是自勉以从王事虽劳
　　不敢自谓劳　蘓氏曰无罪犹且见谗而况敢告劳乎下民之孽非天之所为也噂噂沓沓多言以相说而背相憎专力为此者人也而岂天哉【陈氏曰噂聚谈也沓猥并也小人相见之状如此背则憎疾也用如此小人在位所以兴孽未可归于天也】　长乐刘氏上疏曰诗曰密勿从事不敢告劳无罪无辜谗口嗸嗸【释文嚣嚣作謷謷韩诗作謷謷】　说文曰僔聚也从人尊声诗曰僔沓背憎　释文沓作
　　悠悠我里亦孔之痗【莫背反】四方有羡【余箭反】我独居忧民莫不逸我独不敢休天命不彻我不敢效我友自逸毛氏曰悠悠忧也痗病也羡余也　王氏曰彻通也幽王之时天下病矣而我所居里则又甚病矣【又曰此所谓讥小已之得失而其流及上者也】　孔氏曰四方之民尽有饶余我独居此忧民莫不得优游自逸我独不敢休息【王氏曰凡民之不如也　李氏曰幽王之时岂四方之民尽皆饶羡优游大夫方言已之勤劳故为此辞学诗者当以意逆之】　王氏曰不通则以言其竆也其穷命也勉之而已故不敢效亲属之臣心不能已【陈氏曰不然则不应不去也】董氏曰里顾野王作防　尔雅以防为病集注同
　　之今毛以里为病盖当毛作传时字为防也
　　十月之交八章章八句
　　雨无正【音政】大夫刺幽王也雨自上下者也众多如雨而非所以为政也
　　欧阳氏曰古之人于诗多不命题而篇名往往无义例其或有命名者则必述诗之意如巷伯常武之类是也今雨无正之名据序曰雨自上下者也言众多如雨而非政也今考诗七章都无此义与序絶异当缺其所疑【刘谏议曰尝读韩诗有雨无极篇序云雨无极正大夫刺幽王也比毛诗篇首多雨无其极伤我稼穑八字　董氏曰韩诗作雨无政正大夫刺幽王也章句曰无众也书曰庶艸蘩芜说文曰芜丰也则雨众多者其为政令不得一也故为正大夫之刺】
　　浩浩【古老反】昊【胡老反】天不骏【音峻】其徳降丧饥馑【其靳反】斩伐四国旻【密巾反】天疾威弗虑弗图舍【音赦】彼有罪既伏其辜若此无罪沦【音伦】胥【息鱼反】以铺【普鸟反】
　　王氏曰浩浩广大流通之意　毛氏曰騣长也谷不熟曰饥蔬不熟曰馑　孔氏曰旻天上有昊天明此亦昊天【又曰定本作昊天俗本作旻天误也释文曰旻本有作昊天者非也】　郑氏曰虑图皆谋也　蘓氏曰舍置也沦陷也　郑氏曰铺徧也　蘓氏曰幽王之乱民之无罪而被祸灾者无所归咎曰天实为之天之生物浩然其若无穷者奈何不长其徳既又生之而又降丧乱饥馑以斩伐之哉岂天怒之迅烈曽弗之虑而弗之图乎彼有罪者则既伏其辜矣置而勿疑可也若此无罪而使之相与陷溺无不徧焉何也　董氏曰韩诗作薰胥以痡章句曰薫帅也胥相也痡病也【前汉序传云鸣呼史迁薰胥以刑注晋灼曰齐韩鲁诗作薰师古曰诗小雅雨无正之篇曰若此无罪沦胥以铺韩诗沦字作薰薰者谓相薰蒸亦渐及之义耳】
　　周宗既灭靡所止戾正大夫离居莫知我勚【夷世反】三事大夫莫肯夙夜邦君诸侯莫肯朝夕庶曰式臧覆【芳服反】出为恶
　　毛氏曰戾定也　郑氏曰正长也【王氏曰周官八职一曰正六官之长是也】　毛氏曰勚劳也　孔氏曰三事大夫王肃以三事为三公大夫谓其属【李氏曰徐安道以谓周官曰三事暨大夫举三公及大夫也】　朱氏曰臧善也　毛氏曰覆反也　范氏曰周宗者周为天下之宗也　王氏曰方是时周未灭而曰既灭者其灭之形成故也【朱氏曰周宗姬姓之宗也既灭言将有易姓之祸其兆既见矣】　范氏曰靡所止戾未知天之所命民之所定矣正大夫离居去位也其下大夫劳于从事故曰莫知我勚三事大夫莫肯夙夜无在公之节也邦君诸侯莫肯朝夕无尊王之礼也幽王屏弃故老侮慢诸侯其大臣不使其诸侯不王故大夫忧之庶王之儆惧而用善反出于为恶莫之惩焉【孔氏曰君臣解体国将灭亡我庶几曰王令国危如此当改用善而反出为恶　董氏曰至此则宜反善矣庶几其日望之而覆出为恶】
　　如何昊天辟言不信如彼行迈则靡所臻凡百君子各敬尔身胡不相畏不畏于天
　　毛氏曰辟法也　朱氏曰臻至也　郑氏曰凡百君子谓众在位者　蘓氏曰幽王日益不悛君子呼天而告之曰奈何哉灋度之言王终莫肯信者【郑氏曰如何乎昊天痡而愬之也为陈法度之言不信之也　范氏曰辟言不言法语不从也】如人恣行而忘反我不知其所至矣既已忧之则又告其羣臣使皆敬其身　王氏曰世虽昏乱君子不可以为恶自敬故也畏人故也畏天故也【朱氏曰凡百君子不可以王恶而自恣也亦各敬尔身而已不敬尔身不相畏也不相畏不畏天也左传季文子曰诗曰胡不相畏不畏于天君子之不虐幼贱畏于天也】
　　戎成不退饥成不遂曾【在登反】我【思列反】御憯憯【子感反】日瘁【徂醉反】凡百君子莫肯用讯听言则答谮言则退毛氏曰戎兵也遂安也【蘓氏曰遂进也易曰不能退不能遂】　郑氏曰曾但也　毛氏曰御侍御也【国语曰居寝有御之箴　说文曰狎习相慢】瘁病也　郑氏曰讯告也　孔氏曰兵冦已成而不能御而退之饥困已成而不能恤而安之　郑氏曰曾但侍御左右小臣憯憯忧之大臣无念之者【王氏曰患难如此则凡百君子宜任其忧责然惨惨然日瘁则我御而已盖王所亲厚听用御而已则患难之忧非其御谁肯任之】　朱氏曰凡百君子莫肯以是告王者虽王有问而听其言则亦答之而已不敢尽言也一有谮言及已则皆退而离居莫肯夙夜朝夕于王矣其意若曰王虽不善而君臣之义岂可以若是恝乎　释文憯憯作惨惨　东莱曰御如扬雄为郎于哀平之世是也
　　哀哉不能言匪舌是出【尺遂反】维躬是瘁【徂醉反】哿矣能言巧言如流俾躬处休
　　郑氏曰瘁病也　毛氏曰哿可也哀贤人不得言郑氏曰不能言言之拙也　李氏曰非出于舌之难出于舌则躬受其瘁矣【孔氏曰哀哉不能言之贤者意虽欲言言则忤物若出是舌小人恶直将共害之】　毛氏曰可矣世所谓能言也巧言从俗如水转流　朱氏曰使其身处于安乐之地　王氏曰言小人佞而获福也【又曰忠实之人辞不能自达而病其躬巧言之人以能曲折应变无所疑止而俾躬处休矣　蘓氏曰言之忠者世之所谓不能言也常可人意者佞人之言也此世所谓能言也　朱氏曰言此所以深叹之】
　　维曰于仕孔棘且殆云不可使得罪于天子亦云可使怨及朋友
　　毛氏曰于往也　郑氏曰棘急也　蘓氏曰人皆往仕耳曾不知仕之急且危也何者幽王之世直道者王之所谓不可使而枉道者王之所谓可使也直道者得罪于君而枉道者见怨于友此仕之所以难【孔氏曰朋友之道相切以善今从君为恶故朋友怨之】
　　谓尔迁于王都曰予未有室家鼠思【息嗣反】泣血无言不疾昔尔出居谁从作尔室
