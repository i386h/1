<!-- { "loadSidebar": true } -->
　　毛氏曰徒行者御车者【郑氏曰士卒有歩行者有御兵车者】师者旅者【郑氏曰五百人为旅五旅为师春秋传曰诸侯之制君行师从卿行旅从　孔氏曰旅属于师徒行御车乃是师旅之人别而言之厯数以类上章也】　王氏曰召伯之遇征夫如此
　　肃肃谢功召伯营之烈烈征师召伯成之
　　郑氏曰肃肃严正之貌　毛氏曰谢邑也【后汉志南阳郡宛县本申伯国棘阳县东北百里有谢城】　朱氏曰谢功谢邑之事也　郑氏曰营治也烈烈威武貌征行也　王氏曰召伯营谢功之肃成征师之威定申伯之宅平淮夷故也
　　原隰既平泉流既清召伯有成王心载宁
　　原隰解见皇皇者华　毛氏曰土治曰平水治曰清郑氏曰召伯营谢邑相其原隰之宜通其泉水之
　　利此功既成宣王之心则安也【王氏曰原隰既平则疆其土田之故也泉流既清则理其沟洫故也】　东莱曰天子子万姓者也大臣虑四方者也方伯分一面者也申伯之体势不重则无以镇定南服召穆公身为卿士岂得辞其忧责哉宣王虽深居九重宵旰之虑固未尝一日忘之也必待召公告厥成功而王心始宁焉此真知职分者也彼幽王近不能察犬戎之祸以复宗周何暇经略江淮之间乎此诗人所以思古也
　　黍苗五章章四句
　　隰桑刺幽王也小人在位君子在野思见君子尽心以事之
　　隰桑有阿其叶有难【乃多反】既见君子其乐【音洛】如何毛氏曰兴也　孔氏曰下湿曰隰桑宜在湿润之所隰之近畔宜桑以今验之实然也　毛氏曰阿然美貌难然盛貌　郑氏曰隰中之桑枝条阿阿然长美其叶又茂盛【孔氏曰阿那是枝叶条垂之状】　朱氏曰隰桑有阿则其叶有难矣既见君子则其乐如何哉
　　隰桑有阿其叶有沃【乌酷反】既见君子云何不乐
　　长乐刘氏曰沃谓长茂光润如膏之饫也【毛氏曰沃柔也】
　　隰桑有阿其叶有幽【于纠反】既见君子徳音孔胶【音交】毛氏曰幽黑色也【孔氏曰难为叶之茂沃言叶之柔幽是叶之色言柔叶茂盛而柔輭则其色纯黑故三章各言其一也长乐刘氏曰谓老大则渐幽黑也】　胶固也　毛氏曰徳音孔胶者其徳音之所及人附离之甚固也东莱曰是诗三以隰桑为兴皆形容乐见贤者之精神情意也
　　心乎爱矣遐不谓矣中心藏之何日忘之
　　郑氏曰遐逺也【朱氏曰遐与何同表记作瑕郑氏注曰遐之言胡也】　朱氏曰谓犹告也【表记引遐不谓矣注谓犹告也】　邱氏曰诗人自道其爱贤之意　李氏曰我心诚爱君子虽逺在野岂不能逺告之哉【左传郑伯享赵孟子产赋隰桑赵孟曰武请受其卒章注云赵武欲子产之见规诲】　董氏曰中心藏之结于心也　李氏曰何日忘之思贤者之心无日而已也【王氏曰尔雅所云盛徳至善民之不能忘也】东莱曰先知觉后知先觉觉后觉贤者宜有以告众人众人固无以告贤者也是诗方思贤者而遽欲谓之何其犯分躐等欤葢慕用之极与贤者为一体思竭吾忠爱以裨补之其中其否有所不知也
　　隰桑四章章四句
　　白华【音花】周人刺幽后也幽王取申女以为后又得褒姒而黜申后故下国化之以妾为妻以孽代宗而王弗能治周人为【于伪反】之作是诗也【郑氏曰申姜姓之国也褒姒褒人所入之女姒其字也是谓幽后孽支庶也宗适子也王不能治已不正故也　孔氏曰褒国姒姓言姒其字者妇人因姓为字也孽者蘖也树木斩而复生谓之蘖以适子比根辁庶子比支蘖孟子曰无易树子玉藻云公子曰臣孽注云孽当为□是适子比树本庶子比支孽也适子当为庶子之所宗故称宗子】
　　程氏曰诗以刺王序误作后字自下国化之以下言当时事如此诗中所不及也诗大意刺王専宠失上下之分
　　白华菅【音奸】兮白茅束兮之子之逺俾我独兮
　　毛氏曰兴也白华野菅也已沤为菅【孔氏曰释草云舍人曰白华一名野菅沤之柔　异其名谓之为菅因谓在野未沤者为野菅耳】　孔氏曰刈白华已沤以为菅又取白茅纒束之　郑氏曰之子斥幽王也俾使也　陈氏曰我申后也　程氏曰白华则沤以为菅白茅则用之裹束物之美恶其用各有其所兴尊卑上下各有其分【王氏曰菅譬则后也茅譬则妾也】今王乱贵贱之分而弃逺我俾我穷独失所也
　　英英白云露彼菅茅天步艰难之子不犹
　　毛氏曰英英白云貌露亦有云言天地之气无微不着无不覆养【孔氏曰以今观之有云则无露无云乃有露言露亦冇云者露云气防不隔日月不得如雨之云耳非无云也若露浓雾合则清旦为昬亦是露之云也　陈氏曰云为质而露为泽】程氏曰天步时运也【毛氏曰步行也】犹如也【张氏曰犹似也　犹氏曰】
　　【犹图也】天之道云蒸露降则菅茅皆被其润王如以道则嫡妾当均被其宠今天运艰难而之子不犹是道也【张氏曰英英白云且均露及菅茅何天步艰难而之子不若是乎】
　　滮【符彪反】池北流浸【于鸩反】彼稻田啸歌伤怀念彼硕人毛氏曰滮流貌　孔氏曰言其北流是目所覩【郑氏曰丰镐之间水北流】　邱氏曰硕人谓幽王也　程氏曰小水微流尚能浸溉稻田王之崇高尊大而反不能通流其宠泽念此所以啸歌而伤怀也　说文曰滮水流貌诗曰滮沱北流【徐銧曰沱沱沼之沱通用此字今别作池非是徒何切】
　　樵【徂焦反】彼桑薪卬【五网反】烘【火东反】于煁【市林反】维彼硕人实劳我心
　　孔氏曰樵者薪之一名樵彼桑薪犹薪是获薪也【少仪云抱樵注云未燃曰樵】　毛氏曰桑薪宜以养人者也卬我也烘燎也煁烓灶也【孔氏曰烓者无釜之灶其上然火谓之烘本为此灶止以燃火照物若今之火炉也　郭璞曰今之二隅灶也烓音恚】　欧阳氏曰樵彼桑薪卬烘于煁者物失其所也桑薪宜爨烹餁而为燎烛弃妻自伤失职也【郑氏曰人之樵取彼桑薪宜以炊饔饎之爨以养食人桑薪薪之善者也今反以燎于烓灶用照事物而已　苏氏曰譬如申后之贤不获偶王而弃之于外也】　程氏曰兴王之舍嫡后之尊而専宠于嬖人也维彼王之崇大而所为如是所以劳伤我心言之子者直谓是人也言硕人者言其居尊大之位而所为如是也
　　鼓钟于宫声闻【音问】于外念子懆懆【七感反】视我迈迈说文曰懆愁不申也亦作惨惨【朱氏曰懆懆忧貌】　王氏曰迈迈然逺我而不顾也【欧阳氏曰迈往也　毛氏曰迈迈不説也】　毛氏曰有诸宫中必形见于外　邱氏曰如幽王心宠褒姒而声容必见于外不可掩也念幽王宠褒姒而逺我则尝懆然而忧思幽王视我则愈迈迈然而疎逺也【程氏曰此章自伤其诚意之不能动王也惨惨然忧戚而曽不能感动视我迈迈而去　朱氏曰鼓钟于宫则声闻于外矣念子懆懆而反视我迈迈何哉】　释文曰迈韩诗及説文并作防孚吠反【韩诗云意不説好许云狠怒也】
　　有鹙【音秋】在梁有鹤【呼各反】在林维彼硕人实劳我心毛氏曰鹙秃鹙也【郑氏曰鹙之性贪】　孔氏曰梁鱼梁也郑氏曰鹙鹤皆以鱼为食然鹤之于鹙清浊则有间矣今鹙在梁而鹤在林鹙则饱而鹤则饥矣幽王进褒姒而黜申后譬之如养鹙而弃鹤也【欧阳氏曰言二物皆非其所处如妾不宜居正位而妻不宜被逺弃也】　程氏曰今王使我不得其所是以伤心
　　鸳鸯在梁戢其左翼之子无良二三其徳
　　郑氏曰戢敛也敛左翼者谓右掩左也鸟之防雄不可别者以翼右掩左雄左掩右防　王氏曰鸳鸯能好其匹于止得其所止雄防相从不失其性也之子无良二三其徳者幽王无良不一其徳鸳鸯之不如也
　　有扁【边显反】斯石履之卑兮之子之逺俾我疷【都礼反】兮毛氏曰扁乗石貌王乗车履石【孔氏曰隶仆云王行则洗乗石郑司农云乗石所登上车之石也　郑氏曰扁卑貌】疷病也　苏氏曰石之施于履者乗石也石之扁然下者可施于履之卑而不可施于贵譬如人之贱者可以为妾而不可以为后言物各有所施之不可改也【陈氏曰扁然之石可履以乗车其受任不过于此今王以卑人而加之上位而逺弃申女何也】　欧阳氏曰弃妻指此石常在人下如妾止当在下尔今之子逺我而近彼使我病也【李氏曰此诗大扺与绿衣相类绿衣之诗専以绿衣取譬此诗则多取譬喻体虽不同而发明嫡妾之分则也】
　　白华八章章四句
　　緜【面延反】蛮微臣刺乱也大臣不用仁心遗忘微贱不肯饮【于鸩反】食【音嗣】敎载之故作是诗也【郑氏曰幽王之时国乱礼废恩薄大不念小尊不恤贱故本其乱而刺之】
　　程氏曰诗序必是同时所作然亦有后人増者如緜蛮序不肯饮食教载之但见诗中云饮之食之教之诲之命彼后车谓之载之即云教载絶不成语也
　　緜蛮黄鸟止于丘阿道之云逺我劳如何饮之食之教之诲之命彼后车谓之载之
　　毛氏曰兴也緜蛮小鸟貌【长乐刘氏曰緜蛮声也】丘阿曲阿也【孔氏曰释丘云非人为之丘李巡曰谓非人力所为自然生为丘也卷阿云有卷者阿知丘阿是丘之曲中也】　朱氏曰后车副车也【郑氏曰后车倅车也　孔氏曰夏官戎仆掌倅车之政道仆掌贰车之政田仆掌佐车之政是朝祀之副曰贰兵戎之副曰倅田猎之副曰佐】　郑氏曰小鸟知止于丘之曲阿静安之处而托息焉喻小臣择卿大夫有仁厚之徳者而依属焉　王氏曰道之云逺我劳如何刺大臣我微贱者也我者内之也【孔氏曰古者卿大夫出行士为末介聘礼及聘义皆言士为绍摈】　陈氏曰饮食以慰藉之而日受其教诲【孔氏曰教诲虽于人无费而无仁心亦不肯也故论语曰爱之能勿劳乎忠焉能勿诲乎是不爱则不诲也】又命后车以载之【郑氏曰车败则命后车以载之　孔氏曰从行逺道不应初即无车故言车败则载之】此大臣之所当施于从行小臣之事也【苏氏曰黄鸟之止于丘飞行饮食无不托焉而亦未尝有厌微臣附于公卿出使于外柰何曽不饮食教载之哉】
　　緜蛮黄鸟止于丘隅岂敢惮【徒曰反】行畏不能趋饮之食之教之诲之命彼后车谓之载之
　　郑氏曰丘隅丘角也惮难也　王氏曰趋疾行也李氏曰非敢惮行也但恐其疲劳不能疾趋耳　大学诗云緜蛮黄鸟止于丘隅子曰于止知其所止可以人而不如鸟乎
　　緜蛮黄鸟止于丘侧岂敢惮行畏不能极饮之食之教之诲之命彼后车谓之载之
　　郑氏曰丘侧丘傍也极至也　李氏曰国语云齐朝驾则夕极于鲁国极之为言至也非敢惮行但恐不能至其所也
　　緜蛮三章章八句
　　瓠【戸故反】叶大夫刺幽王也上弃礼而不能行虽有牲牢【老刀反】饔【于恭反】饩【许气反】不肯用也故思古之人不以微薄废礼焉【郑氏曰牛羊豕为牲系养者曰牢熟曰饔腥曰饩生曰牵　孔氏曰父刘云执豕于牢地官充人掌系祭祀之牲牷祀五帝则繋于牢刍之三月牢者牲所居之处故系养者为牢也亨人掌外内饔之爨烹煮肉之名故熟曰饔也左氏曰饩牵竭矣饩与牵相对牲可牵行饩是以杀　李氏曰幽王之为人也必其所爱者小所废者大頍弁之诗曰有頍者弁寔为伊何尔酒既防尔殽既馨言有酒之防有殽之馨何为不用之以宴同姓同姓之亲而酒殽之美犹不肯用则于宾客虽有牲牢饔饩而不肯用乃其宜也】
　　幡幡【孚烦反】瓠叶采之亨之君子有酒酌言尝之
