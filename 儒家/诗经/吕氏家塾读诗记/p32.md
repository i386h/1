<!-- { "loadSidebar": true } -->
　　尔雅曰鸱鸮鸋鴂【郭璞曰鸱类　山隂陆氏曰先儒以鸱鸮为巧妇以尔雅观之宜如璞义盖尔雅言鸱鸮鸋鴂继言狂茅鸱怪鸱枭鸱则鸋鴂亦枭之类也　吕氏曰鸱鸮恶声之鸷鸟也诗有鸮萃止又翩彼飞鸮又为枭为鸱盖枭之类鸋音寕鴂音决怪古拜反枭古尧反】　欧阳氏曰鸟之爱其巢者呼鸱鸮而告之【程氏曰不知呼鸱鸮者主何物】郑氏曰室犹巢也言已取我子幸无毁我巢我巢积日累功作之甚苦故爱惜之也【欧阳氏曰今鸱多攫鸟子而食】　毛氏曰恩爱也　程氏曰鬻育也　朱氏曰鬻养此子诚可悯怜今既取之其毒甚矣况又毁我室耶【本程氏说】程氏曰鸱鸮谓为恶者子喻管蔡室喻王室【朱氏曰周】
　　【公托为鸟言以自比】　吕氏曰殷民欲叛冯附二叔之亲欺惑其人使之流言云周公将不利于孺子欲王取信兄弟之言中伤周公谋危王室也故周公曰管蔡亲也尔既以恶污染使防于罪是汝殷民入我国害我兄弟矣又欲危王室则不可也【范氏曰成王幼弱未足以反天基命定命周公苟不摄政则祸乱将作而毁周室矣故曰无毁我室与王室同安危故也】　东莱曰尔雅鸋鴂鸱鸮之别名郭景纯陆农师所解皆得之方言云自关而东谓桑飞曰鸋鴂此乃陆玑疏所谓巧妇似黄雀而小其名偶与鸱鸮之别名同与尔雅之所载实两物也毛郑误指以解诗欧阳氏虽知其失乃并与尔雅非之盖未考郭景纯之注耳恩斯勤斯鬻子之悯斯言我恩爱勤苦育养此子诚可悯恻也周公谓管蔡为子者为周家语殷民之辞也
　　迨天之未隂雨彻彼桑土【音杜】绸【直留反】缪【莫侯反】牖户今女下民或敢侮予
　　毛氏曰迨及也彻剥也【朱氏曰彻取也】桑土桑根也　郑氏曰绸缪犹纒绵也　朱氏曰牖者巢之通气处户其出入处也　郑氏曰下民巢下之民也　程氏曰迨天之未隂雨而下言自为安固防闲之道深至如此而尚或侮之【朱氏曰亦为鸟言及天之未隂雨之时而往取桑根以纒绵其巢之隙穴使之坚固以备隂雨之患　孔氏曰以勤劳之故惜此室巢今巢下之民或敢侮慢我欲毁我巢室】　孔氏曰王肃云周公言先王致此大功至艰难而其下民敢侵侮我周道不可不遏絶以全周室　释文曰桑土韩诗作杜方言云东齐谓根为杜【董氏曰石经作桑杜方言云荄杜根也】
　　予手拮【音吉】据【音居】予所捋【力活反】荼【音徒】予所蓄租【子胡反】予口卒瘏【音徒】曰予未有室家
　　毛氏曰拮据撠【京剧反】拘【俱局反】也【孔氏曰説文曰撠持也撠拘谓以手爪拘持草也】　朱氏曰捋取也　毛氏曰荼萑苕【音条】也【孔氏曰薍为萑萑苕谓薍之秀穗也朱氏曰荼苕华可借巢者】　　程氏曰蓄积租取也【王氏曰与租赋之租同】　王氏曰卒尽也　毛氏曰瘏病也手病口病【孔氏曰口病明手亦病也　释文曰韩诗云口足为事曰拮据】　郑氏曰我作之至苦如是者曰我未有室家之故【朱氏曰亦为鸟言所以拮据捋荼蓄租劳苦而至于病者以巢之未成也以比已之所以勤劳如此者以王室新造而未集故也】
　　予羽谯谯【在消反】予尾翛翛【素雕反】予室翘翘【祁消反】风雨所漂【匹遥反】摇予维音哓哓【呼尧反】
　　毛氏曰谯谯杀【色界也】也翛翛敝也【孔氏曰鸟之羽尾疲劳之状】翘翘危也哓哓惧也　郑氏曰音哓哓然恐惧告愬之意　苏氏曰为室之劳至于羽杀尾敝室成而风雨漂摇之则其音得无急乎【朱氏曰翘翘成而未定也风雨又从而漂摇之以比已既劳瘁王室未安而多难乗之则其作诗以喻王亦不得而不汲汲也】　程氏曰此周公之诗所以辞哀而意切也　释文脩脩作翛翛【孔氏载经文及毛传皆作消消云定本消消作脩脩】
　　鸱鸮四章章五句
　　东山周公东征也周公东征三年而归劳【力报反】归士大夫美之故作是诗也一章言其完也二章言其思也三章言其室家之望女【音汝】也四章乐【音洛】男女之得及时也君子之于人叙其情而闵其劳所以说【音悦】也説以使民民忘其死其唯东山乎【李氏曰周在丰镐管蔡挟三监叛其地在王室之东周公自东而征之则是自西而东故谓之东征二年而罪人斯得至归周则三年矣　孔氏曰完谓不与敌战归士完全程氏曰思谓念其勤劳思其庐室荒废也　孔氏曰室家之望汝谓归士未反室家思望民有劳苦唯恐君】
　　【上不知今叙其情闵其勤劳则民皆喜悦忘其劳苦朱氏曰皆其心之所愿而不敢言者上之人乃先其未发而歌咏以劳苦之则其欢欣感激之情为何如哉夫古之人上下之际情志交孚虽家人父子之相语无以过此其所以维持巩固数十百年而无一旦土崩之势也欤】
　　我徂东山慆慆【徒刀反】不归我来自东零雨其蒙【莫红反】我东曰归我心西悲制彼裳衣勿士行【户刚反】枚【莫杯反】蜎蜎【乌反】者蠋【音蜀】烝在桑野敦【都迥反】彼独宿亦在车下程氏曰东山所征之地　毛氏曰慆慆言久也【陈氏曰慆漫也有流而不止之意】　孔氏曰零雨零落之也　毛氏曰蒙雨貌【説文曰蒙防雨也】　王氏曰止使人毋为谓之勿　毛氏曰士事也　郑氏曰行陈也　毛氏曰枚防也【孔氏曰防者其物防细也大司马大阅云遂鼔衘枚而进注云枚如箸衘之有繣结顶中军法止语为相疑惑箸直虑反繣户卦反】蜎蜎蠋貌桑虫也【孔氏曰释虫云蚅螐蠋樊光引此诗　郭】
　　【璞曰大虫如指似蚕韩非云蚕似蠋　蚅乌木反螐音乌】　程氏曰烝犹云升也蠋在叶中故云烝在桑野【朱氏曰烝发语声】朱氏曰敦独处不移之貌　郑氏曰独宿于车下【王氏曰古之所以用车战者谓其车战则将卒有所蔽倚止则为营卫与堑栅无以异兵械衣服之属皆可以载其中】　郑氏曰叙归士之情也我往之东山既久劳矣归又道遇雨蒙蒙然是尤苦也【董氏曰我徂东山记其地也滔滔不归记其久也我来自东记其还也零雨其蒙记其时也　范氏曰人之情惮往而乐归于其归犹闵其遇雨则其往可知也　程氏曰蒙蒙之时羁旅愁惨】　苏氏曰东征之士皆西人也方其在东未尝不曰归耳而未可以归故其心念西而悲【毛氏曰我心西悲公族有辟公亲素服不举乐为之变如其伦之丧】　范氏曰征役久则衣敝制彼裳衣归士之情也　朱氏曰其在涂也覩物起兴而自叹曰彼蜎蜎者蠋则在桑野矣此敦然而独宿者则亦在车下也【程氏曰蠋卷在桑叶中居如士卒之独防敦然独处于车下也】　説文蠋作蜀
　　勿士行枚亦归士之情也自幸全身而归聚勿从事于行陈也所谓叙其情而闵其劳　毛氏曰我心西悲虽不合经防然可谓知周公之心矣
　　我徂东山慆慆不归我来自东零雨其蒙果臝【力果反】之实亦施【羊防反】于宇伊威在室蟏【音萧】蛸【所交反】在户町【他顶反】畽【他短反】鹿熠【以执反】燿【以照反】宵行不可畏也伊可懐也毛氏曰果臝栝楼也【孔氏曰释草云果臝之实栝楼叶如叶形两两相值齐人谓之天】　陈氏曰施延也果臝蔓生延施于宇下　长乐刘氏曰伊威者壁落间小虫也无人扫则出行于室蟏蛸者小蜘蛛也无人行则结网当户【毛氏曰伊威委黍也蟏蛸长踦也　委于为反踦起宜反　孔氏曰伊威名委黍别名防妇在壁根下瓮底土中生似白鱼者是也长踦小蜘蛛长脚者俗呼为喜子此虫来着人衣当有亲客至】　程氏曰町畽庐傍畦垅为麋鹿之也【王氏曰町畽鹿场者町畦村畽之中无人焉故鹿以为也　董氏曰区种法曰伊尹作为区田一亩之中地长十八丈分十八丈作十五町町间分十四道通人行畽为田里所聚】　孔氏曰本草熠燿一名萤火陈思王萤火论曰秋隂沈数雨萤火夜飞之时也故云宵行【朱氏曰萤火夜飞其光熠熠也　董氏曰熠燿自是一种盖虫也夜行地上如蚕而喉下明如萤故曰宵行】程氏曰我徂东山慆慆不归我来自东零雨其蒙
　　其在外之久往来而劳毎章重言见其感念之深丁夫于役田事废室庐遂荒果臝以下是也在彼思念其如此也　郑氏曰室中久无人故有此五物是不足可畏乃可为忧思耳【李氏曰此五物非可畏但起人懐思之情也】　朱氏曰此则述其归未至而思家之情也
　　我徂东山慆慆不归我来自东零雨其蒙鹳【古玩反】鸣于垤【田节反】妇叹于室洒扫穹窒我征聿至有敦【徒端反】苦蒸在栗薪自我不见于今三年
　　郑氏曰鹳水鸟也【陆玑草木疏云鹳雀也似鹤而大长颈赤喙白身黒尾翅】将隂雨则鸣　毛氏曰垤螘【鱼绮反】冢也将隂雨则穴处先知之鹳好水长鸣而喜也【孔氏曰螘辇土为冢以避湿将欲隂雨水泉上润故螘避湿而上塜鹳是好水之鸟知天将雨故长鸣而喜也　王氏曰垤是丘垤也】　郑氏曰洒扫埽拚【甫问反】也【类篇曰埽除也】穹窒穷塞防穴也【程氏曰穹窒谓防穴也穹窒者窒所壅王也】　程氏曰有敦圆成之状苦之苦者延蔓栗薪之上　朱氏曰栗周土之所宜木程氏曰有隂雨之候则妇思念其劳而悲叹【郑氏曰行者于隂雨尤苦妇念之则叹于室也】又计其行之久念其将至我征聿至谓我之行者其遂至也【王氏曰聿随也】念其将至而洒扫复恨其留系之久见其思望之情切也之苦者人所不取常在其所以比君子久留滞不还也自我不见今三年矣　释文曰栗韩诗作□力菊反众薪也妇人扫洒以待夫之至顾见苦系于栗薪因感其夫久匏系于外叹曰自我不见今三年矣
　　我徂东山慆慆不归我来自东零雨其蒙仓庚于飞熠燿其羽之子于归皇驳【邦角反】其马亲结其缡九十其仪其新孔嘉其旧如之何
　　郑氏曰仓庚仲春而鸣嫁娶之候也燿燿其羽羽鲜明也归嫁也　毛氏曰黄白曰皇【孔氏曰谓马色有黄处有白处】駵白曰驳【孔氏曰谓马色有駵处有白处駵赤色也】缡妇人之袆【许韦反】也母戒女施衿【其鸩反】结帨【孔氏曰昏礼言结帨此言结褵则褵当是帨　尔雅曰妇人之袆谓之缡缡緌也注緌系也　又曰衿谓之袸注衣小带　帨始鋭反袸辞见反】九十其仪言多仪者【朱氏曰九其仪十其仪言其仪之多也】　程氏曰四章言归而及时成昏姻之礼人情之所乐也仓庚之羽鲜明昏之时也嫁女之归其马皇驳有文彩也亲结其缡女之亲结之九十其仪仪之多也其归而成亲昏且甚嘉其旧昏相见之欢当如何也【朱氏曰此言东征之归士其未有室家者及时而昏姻既甚善矣其旧有室家者相见而喜当如何耶】
　　东山四章章十二句
　　破斧美周公也周大夫以恶四国焉【郑氏曰恶四国者恶其流言毁周公也】
　　程氏曰豳诗七月陈王业鸱鸮遗王东山言东征破斧伐柯九罭皆刺朝廷不知周公于刺也复有浅深之异观诗可见狼防美不失其圣
　　既破我斧又缺我斨【七羊反】周公东征四国是皇哀我人斯亦孔之将
