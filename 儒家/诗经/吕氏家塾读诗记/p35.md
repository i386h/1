<!-- { "loadSidebar": true } -->
　　朱氏曰旧说以鹿鸣以下至鱼丽为文武燕劳之乐歌而此诗之叙又以为闵管蔡之失道而作者何也曰文武之际固有燕兄弟之诗矣周公以管蔡之为乱也故制作之际更为是诗委曲致意以申兄弟之好盖燕兄弟者文武之政而闵管蔡者周公之心也夫燕兄弟之诗当极其和乐以笃兄弟之好而此诗专言死丧急难之事其志切其词哀盖处兄弟之变孟子所谓其兄闗弓而射之则已垂涕泣而道之之义也文武燕兄弟之诗虽不可见然意其词意和平必异于此故叙者以闵管蔡之失道发之　程氏曰此诗句少而章多章多所以极其郑重句少则各陈一义故也
　　常棣之华鄂【五各反】不韡韡【韦鬼反】凡今之人莫如兄弟毛氏曰兴也常棣棣也鄂犹鄂鄂然言外发也　孔氏曰王肃云不韡韡言韡韡也　毛氏曰韡韡光明也【孔氏曰郭璞云今闗西有棣树子如樱桃可食是也此与唐棣异木故尔雅别释毛传以为常棣之木众华俱发实韡韡而光明以兴兄弟众多而相和睦岂不强盛而有光辉乎　郑氏曰承华者鄂不当作拊拊鄂足也鄂足得华之光明则韡韡然盛兴者喻弟以敬事兄兄以荣覆弟恩义之显亦韡韡　孔氏曰郑氏以为常棣华以覆鄂鄂以承华华鄂相覆而光明犹兄弟相顺而荣显　欧阳氏曰不韡韡者韡韡也古诗之语如此者多何烦改字为拊盖己言鄂则足见相承之意矣　程氏曰常棣今所谓王李花鄂相承甚力故以兴兄弟　王氏曰华鄂之相恃不可须防离者以天属故也兄弟天属也其相承覆相恃而不可离如此　范氏曰常棣华众多而相附同枝而有上下之序故以兴兄弟】　程氏曰鄂不韡韡韡鲜华壮盛之貌不作拊亦可如字亦可以花萼相依生相亲力相承兴人之莫如兄弟也范氏曰凡今之人言举世之人也莫如兄弟亲之
　　至也【毛氏曰闻常棣之言为今也　郑氏曰闻常棣之言始闻常棣华鄂之说也如此则人之恩亲无如兄弟之最厚】　说文鄂作萼【董氏曰谢灵运亦作萼】
　　常棣之华鄂不韡韡诸家文义虽小不同然诗中皆包此意学者所当徧察熟味也
　　死丧之威兄弟孔懐原隰裒【薄侯反】矣兄弟求矣
　　毛氏曰威畏也懐思也裒聚也求矣言求兄弟也郑氏曰死丧可畏怖之事维兄弟之亲甚相思念程氏曰此章叙兄弟相赖之事人当死生患难之可畏则思兄弟之助方困穷离散羣聚于郊野之时则求所亲以相依恃【王氏曰不得保其常居而裒于原隰之中此与人同患难之时也当是时人各顾其亲则非兄弟孰肯以相求也】
　　疎其所亲而亲其所疎此失其本心者也故此诗反覆言朋友之不如兄弟盖示之以亲疎之分使之反循其本也本心既得则由亲及疎秩然有叙兄弟之亲既笃而朋友之义亦敦矣初非薄于朋友也苟杂施而不孙虽曰厚于朋友如无源之水朝满夕除胡可保哉或曰人之在难朋友亦可以坐视欤曰每有良朋况也永叹则非不忧悯但视兄弟急难为有差等耳诗人之辞容有抑扬然常棣周公作也圣人之言小大髙下皆宜而前后左右不相悖
　　脊【井益反】令【音零】在原兄弟急难每有良朋况也永叹【吐丹反】毛氏曰脊令雝渠也飞则鸣行则摇不能自舍耳【孔氏曰陆玑草木疏曰脊令大如鷃省长脚长尾尖喙背上青灰色腹下白颈下黒如连钱飞则鸣行则摇动其身不能自舍】急难言兄弟之相救于急难　郑氏曰每有虽也良善也　毛氏曰况兹也【苏氏曰甚也】永长也　程氏曰此章言兄弟相须之急犹脊令首尾相应急难之际其相应如是也【丘氏曰脊令飞则鸣行则摇不少自止犹兄弟有在急难中其心亦不少自止】　郑氏曰当急难之时虽有善友来兹对之长叹而已【朱氏曰当此之时虽有良朋不过为之长叹息而已力或不能相及也　苏氏曰人之急难相救不舍斯须如脊令者唯兄弟也虽有良朋其甚者不过为之长叹息而已小人好以亲为怨而乐从其疎故此诗毎以告之　范氏曰兄弟无不相死之义故朋友之于患难义有不得相救也则况也永叹而已　王氏曰古者朋友之丧则视兄弟视兄弟则急难冦雠何为而不豫曰莫不有君而为之臣莫不有父而为之子莫不有师而为之弟子莫不有兄弟而为之兄弟则吾急难冦雠之所当致力也博矣又推而致之朋友则吾有所不暇而无礼以节之则吾之忧无穷而人之责无己盖右之道如此而后世之士犹有以恩望朋友而至于离絶者矣然则世之致力于朋友者非欤曰势足以振之力足以周之而无伤于义则邻里乡党不可以不勉也而况于朋友乎】　董氏曰集注作鹡鸰尔雅作防鸰左氏与尔雅同
　　兄弟防【许厯反】于墙【左良反】外御【鱼吕反】其务【如字】每有良朋烝【之承反】也无戎
　　毛氏曰防狠也【尔雅曰防恨也】　郑氏曰御禁务侮也兄弟虽内防而外御也　朱氏曰烝发语声【毛氏曰烝填也　郑氏曰久也古声填寘尘同　释文曰尔雅填依字音田与寘同又依古声音尘尘久也】　毛氏曰戎相也【朱氏曰戎助也】　范氏曰兄弟内防而犹外御不败亲也外御则他人不与故虽朋友犹无相也【孔氏曰它人侵侮之时虽有善友终无相助之事唯兄弟相助耳左传富辰云诗曰兄弟防于墙外御其侮如是则兄弟虽有小忿不废懿亲　国语富辰谏襄王曰古人有言曰兄弟谗防侮人百里注云防狠也兄弟虽以谗言相违狠犹禁御他人侵侮己者百里谓逺也】　毛氏曰狠于内非令兄弟也然及其御侮则虽每有良朋曾不如不令兄弟之为可恃也　朱氏曰此章正为管蔡启商之事而发以明兄弟恩情之笃也吕与叔解防为窥伺谓冦至而兄弟同力以相死也此意亦甚美矣然以文义及一篇之全相观之则未安也盖此诗首章略言至亲莫如兄弟之意次章乃以意外不测之事言之以明兄弟之情其切如此三章但言急难则浅于死丧矣至于此章则又以其情义之甚薄而犹有所不能已者言之其叙若曰死丧不能相救急难犹相助又不幸而至于或有小忿犹当共御外侮其所以责之者可谓益轻以约而所以着夫兄弟之义者益深且切矣至于又不能然乃或无事而相忘则兄弟真为路人矣故下章始深责之然其词气和平怨而不怒读者犹或以是为当然而未之悟也其后两章乃始极道兄弟至亲虽有笾豆室家之乐然非兄弟则无与同之以备见兄弟之恩异形同气死生苦乐无适而不相须之意卒章又申告之使之反覆穷极验其信然可谓委曲渐次说尽人情矣然其词意髙深初若简质阔疏而不切于事者故说者有所不察又以小忿为嫌而曲其说以避之于是一篇之意无复统纪而失圣人之意逺矣
　　丧乱既平既安且宁虽有兄弟不如友生
　　陈氏曰兄弟之急难相求如此及其既安宁也乃谓兄弟不如友生可乎　欧阳氏曰此乃责之之辞程氏曰言平时则皆可遂其私意急难则莫如兄弟也【苏氏曰人居平安之世不知兄弟之可恃而以至亲相责望则兄弟常多过失易以生怨故有以朋友为贤于兄弟者　王氏曰友生约我以礼义者也虽有兄弟不如友生有礼义然后无失其爱兄弟之常心友生约其外妻子调其内则兄弟加亲矣故曰妻子好合如鼓瑟琴兄弟既翕和乐且湛】王氏之说虽非经防亦学者所当知也
　　傧【賔反】尔笾豆饮酒之饫【于虑反】兄弟既具和乐【音洛】且孺【如具反】
　　毛氏曰傧陈也　苏氏曰饫餍也　王氏曰兄弟无故则既具矣　程氏曰孺亲慕之义小儿亲慕父母谓之孺子【尔雅曰孺属也李巡曰孺骨肉相亲属也】此章劝其相燕乐养恩义陈尔笾豆饮乐饫足兄弟既皆来当和乐而相亲慕也
　　妻子好【呼报反】合如鼓瑟琴兄弟既翕【许急反】和乐且湛【答南反】
　　郑氏曰如鼓瑟琴之声相应和也【董氏曰鼓官宫动鼓角角应琴瑟尚宫其合也无间矣】　毛氏曰翕合也　程氏曰此章言兄弟相乐则其妻子好合其和如琴瑟兄弟既志意翕合故以其和乐久而不厌【朱氏曰言妻子好合如琴瑟之和而兄弟有不合焉则无以久其乐矣　李氏曰兄弟既翕必先于妻子者顔之推常曰方其切也父母左提右挈前襟后裾食则同按衣则同服学则连业游则共方虽有悖乱之人不能不相爱也及其壮也各妻其妻各子其子虽有笃厚之人不能不少□也盖其兄弟之所以乖争者未必不本于此既不能敦兄弟之爱则虽家室妻帑必不能乐之故必妻子好合然后可以和乐于兄弟也】
　　宜尔室家乐尔妻帑【依字吐荡反经典通为妻帑字今读音奴】是究是图亶【都但反】其然乎
　　毛氏曰帑子也【董氏曰训释无以帑训子者特假为帑者贾公彦于司厉引诗曰乐女妻奴奴即子盖唐人犹作奴字】　范氏曰究穷也　毛氏曰图谋也亶信也　程氏曰言能如是亲睦其亲族则能宜其室家乐其妻帑穷究是理图念是事信其然乎言信然【孔氏曰宗族同心人无侵侮然后宜汝之室家保乐汝之妻子矣族人不和忿防自起外见侵侮内不相救则不能保其大小室家危焉汝于是深思之于是善谋之信其然者否乎　苏氏曰小人思虑不能乆逺常以为兄弟之于我无所损益不知兄弟之相亲亦所以宜其室家而乐其妻帑者患其浅陋而不信故使之深思而逺图之以信其然】
　　告人以兄弟之当亲未有不以为然者也然非是究是图实从事于此则亦未有诚知其然者也不诚知其然则所知者特其名而已矣凡学盖莫不然
　　常棣八章章四句
　　伐木燕朋友故旧也自天子至于庶人未有不须友以成者亲亲以睦友贤不弃不遗故旧则民徳归厚矣【孔氏曰朋是同门之称友是同志之名故旧即昔日之朋友也朋友新故通名故旧唯施友造旧则不可更择新交则非贤不友故变朋友曰友贤也亲亲以睦指上常棣燕兄弟也友贤不弃不遗故旧即此篇是也】伐木丁丁【陟耕反】鸟鸣嘤嘤【于耕反】出自幽谷迁于乔【其骄反】木嘤其鸣矣求其友声相【息亮反】彼鸟矣犹求友声矧伊人矣不求友生神之聴之终和且平
　　毛氏曰兴也丁丁伐木声也【刘氏曰声相应也】　朱氏曰嘤嘤鸟声之和也【郭璞曰嘤嘤两鸟鸣】　郑氏曰幽谷深谷也迁徙也　毛氏曰乔髙也　郑氏曰相视也　毛氏曰矧况也　张氏曰神之聴之终和且平此为求友生程氏曰和谓相好平谓不变　什方张氏曰诗人
