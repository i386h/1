<!-- { "loadSidebar": true } -->
　　毛氏曰氐本也均平也　长乐刘氏曰维持也　郑氏曰毗辅也　朱氏曰吊愍也　毛氏曰空穷也郑氏曰师众也　孔氏曰尹氏为大师之官是周根本之臣【王氏曰京室以大族为氐朝廷以尊官为氐氐者安危存亡所出也尹氏大族也太师尊官也故曰尹氏太师维周之氐】秉国之平居权衡之任　朱氏曰言尹氏大师维周之氐而秉国之均则宜有以维持四方毗辅天子而使民不迷乃其职也　李氏曰尹氏不能如此则其乱必矣故呼天而告之曰昊天不吊【欧阳氏曰昊天不吊哀此下民】不宜如是之空我师　东莱曰空我师如空其国空其地之类盖曰人之类将灭矣甚言之也
　　弗躬弗亲庶民弗信弗问弗仕勿罔君子式夷式已无小人殆琐琐【素火反】姻亚则无膴【音武】仕
　　张氏曰仕犹事也　苏氏曰罔欺也　朱氏曰君子指王也　毛氏曰夷平也　王氏曰已废退也孟子所谓士师不能治事则已之与此已同义　毛氏曰殆危也琐琐小貌两壻相谓曰亚【孔氏曰刘熙释名云两壻相谓曰亚者言每一人取姊一人取妹相亚次也】膴厚也　朱氏曰言尹氏委政于小人而以其未尝问未尝事者罔幽王而欺之故戒之曰汝之弗躬弗亲庶民已不信矣其所弗问弗事则不可以罔君子也当平其心视所任之人有不当者则已之无以小人之故而至于危殆其国也郑氏曰琐琐昏姻之小人无厚任用之置之大位也东莱曰式夷式已无小人殆谓尹氏所与图事者
　　也琐琐姻亚则无膴仕谓尹以亲昵而置之髙位者也
　　昊天不佣【敕龙反】降此鞠【九六反】讻【音凶】昊天不惠降此大戾【音丽】君子如届【音戒】俾民心阕【若穴反】君子如夷恶怒是违毛氏曰佣均也　朱氏曰鞠穷也讻乱也　郑氏曰惠顺也戾乖也届至也　毛氏曰阕息也　郑氏曰夷平易也　苏氏曰违逺也　朱氏曰昊天不均而降此穷极之乱昊天不顺而降此乖戾之变盖无所归咎而归之于天也虽然所以靖之者亦在夫人而已君子用其至则民之乱心息矣君子平其心则民之恶怒逺矣【又曰夫为政不平以召祸乱者人也而诗人以为天实为之者盖无所归咎而归之于天也抑有以见君臣隠讳之义焉有以见天人合一之理焉后皆放此】　释文曰佣韩诗作庸庸易也　东莱曰鞠讻大戾匪降自天皆尹氏为之也民罹其害无可奈何而归之于天也在民视之则难在幽王为之则易进贤而退奸盖为国之至理而二者之情状惟平其心者则见之也幽王如幡然用其至则尹氏必不居位而民之怨息矣幽王如坦然平其心则尹氏自不能逃其罪而民之恶怒逺矣夫何难哉
　　不吊昊天乱靡有定式月斯生俾民不宁忧心如酲【音呈】谁秉国成不自为政卒劳百姓
　　郑氏曰式用也言月月益甚也　毛氏曰病酒曰酲成平也【董氏曰国之有成其纪纲法令之所存此人主之所操也】　郑氏曰卒终也　陈氏曰不愍吊昊天乱何时定方且与歳月俱生而使民不宁　郑氏曰我今忧之如病酒之酲矣王氏曰秉国成者王之事也　欧阳氏曰责幽王
　　不自为政而使此尹氏在位致百姓于忧劳也【孔氏曰王肃云言政不由王出也】　东莱曰前章既言去尹氏之易此章复言王终不能去反使之长恶不已或者其天意乎故曰不吊昊天乱靡有定式月斯生俾民不宁忧心如酲言乱之甚忧之极也秉国成者其谁乎何为不自为政卒使尹氏之劳我百姓也盖深尤幽王之专任尹氏也谁云者不敢斥王之乱也
　　驾彼四牡四牡项领我瞻四方蹙蹙【子六反】靡所骋【敕领反】毛氏曰项大也　郑氏曰蹙蹙缩小之貌骋驰骋也欧阳氏曰我驾此大领之四牡四顾天下王室昏
　　乱诸侯交争而四方皆无可往之所　东莱曰此章言幽王既不悟贤者有去而已于是驾彼四牡而将行四牡项领则马之肥壮固可惟意所适也然我瞻四方则蹙蹙靡所骋盖本根病则枝叶皆瘁是以无可往之地也
　　方茂尔恶相尔矛矣既夷既怿【音亦】如相醻【市由反】矣朱氏曰茂盛也　郑氏曰相视也视女矛矣言欲战鬭相杀伤也【矛解见秦无衣】醻如賔主饮酒相醻酢　朱氏曰言方盛其恶以相加则视其矛防如欲战鬭及既夷平悦怿则相与欢然如賔主而相醻酢不以为怪也【孔氏曰言相恶既深和解又疾皆是无常小人　董氏曰此小人之常态也】　苏氏曰小人喜怒之不可期如此是以君子不忍立于其侧也
　　昊天不平我王不宁不惩其心覆【芳服反】怨其正
　　朱氏曰尹氏之不平若天使之故曰昊天不平若是则我王亦不得宁矣　苏氏曰然尹氏犹不自惩艾乃反怨人之正己者言其为恶无有己也【郑氏曰女不惩止女之邪心而反憎其正也】　东莱曰此章篇将终矣故复叹曰昊天其使尹氏不平乎我王其不得安宁乎今尹氏不惩创其恶覆怨正人之攻己者方且报复而未己吾是以忧吾君之不得宁也此忧岂为身哉
　　家父作诵以究王讻式譌【五戈反】尔心以畜【许六反】万邦郑氏曰究穷也譌化也畜养也　孔氏曰诗人之情不一或微加讽谕或指斥愆咎或隠匿姓名或自显官字家父尽忠竭诚不惮诛罚故自载字焉寺人孟子亦此类也【陈氏曰尹氏厉威使人不得戯谈而家父作诗乃复表其诗出于己以身当尹氏之怒而不辞者盖家父周之世臣义与国俱存亡故也】　朱氏曰作为此诵以穷究王致昏乱之所由冀其改心易虑以畜养万邦也　范氏曰攻其恶者正其心而已此所以为幽王变雅之首【李氏曰孟子曰人不足与适也政不足与间也惟大人为能格君心之非盖用人之失政事之过虽皆君之非然不必先论也惟格君心之非则政事无不善矣用人皆得其当矣】　东莱曰此章篇终矣故竆其乱本而归之王心焉致乱者虽尹氏而用尹氏者则王心之蔽也
　　节南山十章六章章八句四章章四句
　　正【音政】月大夫刺幽王也　正月繁【扶袁反】霜我心忧伤民之譌言亦孔之将念我独兮忧心亰亰哀我小心癙【音鼠】忧以痒【音羊】
　　毛氏曰正月夏之四月【孔氏曰昭十七年六月日食太史谓之正月周六月是夏四月谓之正月者以干用事正纯阳之月】繁多也　郑氏曰譌僞也孔将甚大也　毛氏曰亰亰忧不去也【王氏曰京京大也】　吕氏曰癙忧幽忧也与下防思泣血文虽小异义亦同也毛氏曰痒病也　范氏曰正月长养之月也繁霜
　　肃杀之气也　孔氏曰覩天灾为之忧伤　欧阳氏曰降霜非时天灾可忧而民之譌言以害于国又甚于繁霜之害物也　董氏曰霜降非时灾降于上也譌言非常祸起于下也上下相应如此则国亡无日矣【李氏曰夏商之季至于汉唐之末天灾谪见非不明甚民言谤讟非不深切而君臣未有觉悟者盖不如是则国不亡也】　欧阳氏曰念我独兮忧心亰亰大夫言已独为王忧耳以见幽王之朝多小人而君臣不知忧惧也　长乐刘氏曰哀哉我之夙夜忧国顾无助我者鼠病而忧在于穴内人所不知也我有癙忧至于痒病人所不知也　董氏曰譌言石经作伪言东莱曰凡诪张为幻以罔上惑众者皆谓之譌言
　　父母生我胡俾我瘉【音庾】不自我先不自我后好言自口莠【余久反】言自口忧心愈愈是以有侮
　　毛氏曰瘉病也　郑氏曰自从也　王氏曰莠恶也盖谷谓之善则莠恶可知也【苏氏曰莠不实也】　毛氏曰愈愈忧惧也【王氏曰愈愈忧甚之谓也】　王氏曰疾痛故呼父母而伤已适丁是时也　郑氏曰此何不出我之前居我之后穷苦之情苟欲免身譌言之人善言从女口出恶言亦从女口出女口一耳善也恶也同出其中谓其可贱忧心愈愈我心忧如是与譌言者殊涂故见侵侮也【苏氏曰小人倾诈反覆无愧使我忧心愈愈日以益甚而反以侮我曰何至是】
　　忧心惸惸【其营反】念我无禄民之无辜并【必政反】其臣仆哀我人斯于何从禄瞻乌爰止于谁之屋
　　毛氏曰惸惸忧意也【王氏曰惸惸独也】　陈氏曰禄福也无禄犹言不幸也　郑氏曰辜罪也　朱氏曰并俱也古者以罪人为臣仆亡国所虏亦以为臣仆故箕子曰商其沦丧我罔为臣仆言不幸遭国之将亡与此无罪之民将随以沦陷而并为臣仆未知将复从何人而受禄如乌飞不知其将止于谁之屋也【王氏曰民有欲无主乃乱天生聪明时乂王不能乂而民无所得禄则释王而从禄于他乌之为物唯能食已则止其屋民之从禄将如此哀者哀其如此瞻者瞻其将然也】
　　瞻彼中林侯薪侯蒸【之烝反】民今方殆视天梦梦【莫红反】既克有定靡人弗胜【音升】有皇上帝伊谁云憎
　　毛氏曰中林林中也　郑氏曰侯维也林中大木之处而维有薪蒸耳　尔雅曰梦梦乱也　朱氏曰皇大也上帝天之神也以其形体谓之天以其主宰谓之帝　蘓氏曰中林之木莫不摧毁而维薪蒸在焉其残之也甚矣幽王播其虐于天下大家世族散为皂亦犹是也【王氏曰君之剥削于民而至于尽犹人之侵伐林木以致薪蒸者也】民方在危殆之中视天之梦梦若无能为者不知此天理之未定故也【欧阳氏曰民今方危殆而仰瞻天则梦梦然而无所告】方其未定何所不至及其既定人未有不为天所胜者申包胥曰人众则胜天天定亦能胜人不然天岂有所憎而祸之耶适当其未定故尔
　　谓山盖卑为冈为陵民之譌言宁莫之惩召彼故老讯【音信】之占梦具曰予圣谁知乌之雌雄
　　毛氏曰故老元老讯问也具曰予圣君臣俱自谓圣也　欧阳氏曰凡禽鸟之雌雄多以其首尾毛色不同而别之乌之首尾毛色雌雄不异人所难别故引以为言　李氏曰谓山为卑则有为山脊者有为大阿者而皆以为卑民之譌言变白为黒如此乃不惩艾之何也　孔氏曰王既任小人不止譌言而爱好鄙碎共信征祥召彼元老宿旧有徳者但问之占梦之事言其侮慢长老也【朱氏曰方且召彼故老而问之以不急之事　前汉艺文志曰惑者不稽诸躬而忌妖之见是以诗刺召彼故老讯之占梦伤其舍本而忧未不能胜防咎也　吕氏曰召彼故老讯之占梦执我仇仇亦不我力其车既载乃弃尔辅皆不信仁贤之实也】　毛氏曰乱甚矣不知与故老图此乃召而讯之占梦则其迷亦甚矣唯其迷甚故君臣皆自谓圣而上下同徳如乌雌雄无以相别也【孔丛子子思言于卫侯曰君之国事将日非失公何故对曰有由然君出言自以为是而卿大夫莫敢矫其非君臣既自贤矣而羣下同声贤之贤之则顺而有福矫之则逆而有祸如此则善安从生诗曰具曰予圣谁知乌之雌雄抑亦似君之君臣乎】
