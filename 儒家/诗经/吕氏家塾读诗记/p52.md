<!-- { "loadSidebar": true } -->
　　【身体妪之覆近而爱育焉】顾旋视也【孔氏曰谓去之而反顾也】复反覆也【丘氏曰顾旋视复反覆不能暂舍也】腹怀抱也【孔氏曰谓置之于怀抱】　毛氏曰腹厚也父兮生我者本其气也　李氏曰拊我畜我而下皆重复言生育之恩也　朱氏曰父母之恩如此欲报之以徳而父母之恩如天之无穷不知所以为报也
　　南山烈烈飘【避遥反】风发发民莫不谷我独何害
　　王氏曰南山之气烈烈　丘氏曰烈烈气之寒　毛氏曰发发疾貌　郑氏曰谷养也　蘓氏曰虐政之病人如大寒之视南山而闻飘风　欧阳氏曰南山烈烈望之可畏也飘风发发暴急而中人也【郑氏曰民人自苦见役视南山则烈烈然飘风发发然寒且疾也】　王氏曰民莫不谷我独何害伤己独不得终养也【朱氏曰我独何为遭此害也】　孔氏曰它得孝养已独寒苦此怨者之常辞
　　南山律律飘风弗弗民莫不谷我独不卒
　　王氏曰南山之势律律盖崒【子恤反】嵂【音律】之谓也　毛氏曰律律犹烈烈也弗弗犹发发也【陈氏曰弗弗动貌】　郑氏卒终也我独不得终养父母重自哀伤也
　　蓼莪六章四章章四句二章章八句
　　大东刺乱也东国困于役而伤于财谭【徒南反】大夫作是诗以告病焉【孔氏曰谭国在京师之东　杜氏左传注谭国在济南平陵县西南】有饛【音蒙】簋【音轨】飱【音孙】有捄【音蚪】棘七【必履反】周道如砥【之履反】其直如矢君子所履小人所视睠【音卷】言顾之潸【所奸反】焉出涕【音体】毛氏曰兴也饛满簋貌飱熟食谓黍稷也【孔氏曰礼之通例皆簠盛稻簋盛黍稷】捄长貌所以载鼎实棘赤心也【孔氏曰杂记云匕用桑长三尺谓丧祭也吉礼用棘鼎实煮肉也煮肉必实之于鼎必载之者以古之祭祀享食必体解其肉之胖既大故须以载之谓出之鼎升之于俎也棘木赤心】　孔氏曰砥谓砺石言其平也禹贡曰砺砥砮【音奴】丹矢则言其直君子小人在位与民庶也　毛氏曰睠反顾也涕下貌蘓氏曰思先王之世诸侯富足其簋之飱饛然其
　　鼎之捄然【孔氏曰言有饛然满者簋中黍稷之飱也有捄然长者棘木载肉之匕也】欧阳氏曰周道平直而赋役均　李氏曰在位之君子则履而行之在下之小人则瞻而视之　郑氏曰此事在乎前世过而去矣从今顾视之为之出涕伤今不如古也【蘓氏曰当是时也周之所以取于诸侯者平均正直凡今之君子犹及行之小人犹及见之至于幽王遂不然是以顾之而出涕也】
　　小东大东杼【直吕反】柚【音逐】其空纠纠【居黝反】葛屦【九具反】可以履霜佻佻【徒雕反】公子行彼周行【户郎反】既往既来使我心疚【音救】
　　蘓氏曰自周视诸侯皆东也　孔氏曰杼防纬者也【说文曰盛纬器】　董氏曰柚卷织者【朱氏曰柚受经者也】　毛氏曰空尽也　董氏曰纠纠疏貌　郑氏曰葛屦夏屦也【孔氏曰夏日之葛履】　朱氏曰佻轻薄不耐劳苦之貌【吕氏曰佻佻轻儇骄傲之貌】　毛氏曰公子谭公子也【陈氏曰公子不必诸侯之子贵者之称也】吕氏曰行即道也周行周之道路【朱氏曰周行大路也】　郑
　　氏曰疚病也赋敛小亦于东大亦于东　蘓氏曰小大皆取于东东人之杼柚空矣【董氏曰谭为东方小国土地之出麻丝其重也】　欧阳氏曰至于穷乏以葛屦而履霜　王氏曰公子不宜服役今公子行彼周之道路则余人可知矣　朱氏曰奔走往来不胜其劳使我心忧而病也
　　有洌【音列】汍【音轨】泉无浸【子鸩反】获【户郭反】薪契契【苦计反】寤叹哀我惮【丁佐反】人薪是获薪尚可载也哀我惮人亦可息也毛氏曰洌寒意也侧出曰汍泉获艾也契契忧苦也惮劳也　郑氏曰尚庶几也　朱氏曰载载以归也欧阳氏曰此告病之辞也　孔氏曰洌然寒气之
　　汍泉无得浸溃我所获之樵薪以浸之则湿腐不中用也谭大夫契契忧苦而寤寐之中嗟哀怜我谭国劳苦之民极敛之则困病也　蘓氏曰薪已艾矣而复浸之则腐民已劳矣而复事之则病故已艾则庶其载而畜之已劳则庶其息而安之　释文浸作寖
　　东人之子职劳不来【音赉】西人之子粲粲衣服舟人之子熊罴是裘私人之子百僚【力雕反】是试
　　朱氏曰东人诸侯之人也　郑氏曰职主也【朱氏曰职专主也】　毛氏曰来勤也【孔氏曰朱勤释诂文以不被劳来为不见勤故采薇序曰枤杜以勤归即是劳来也】西人京师人也粲粲鲜盛也舟人舟檝之人　孔氏曰私人皂之属玉藻云大夫私事使私人摈以臣　毛氏曰试用也　郑氏曰东人劳苦而不见谓勤【孔氏曰东国之子主为劳苦尽财以供玉赋而曾不见谓以为勤以谭人空竭为常不愧之也】　欧阳氏曰周人方事侈富洁其衣服以相夸至于操舟之贱亦衣熊罴之裘而私家之人皆备百官而禄食【王氏曰私人之子试于百僚则絶功臣之世弃贤者之类窭贱者用事而贵也】朱氏曰此言赋役不均羣小得志也
　　或以其酒不以其浆鞙鞙【胡犬反】佩璲【音遂】不以其长维天有汉监【古蹔反】亦有光跂【丘防反】彼织女终日七襄
　　毛氏曰鞙鞙长貌璲瑞也【郑氏曰佩璲者以瑞玉为佩　后汉与服志曰古者君臣佩玉五伯迭兴战兵不息解去绂佩留其系璲以为章表故诗曰鞙鞙佩璲此之谓也绂佩既废泰乃以采组连结于璲转相结受故谓之绶汉承秦制而弗改故加之以双印佩刀之饰至孝明皇帝乃为大佩冲牙双瑀璜皆以白玉】汉天河也有光而无所明【孔氏曰杨泉物理伦云汉水之精也气发而升精华浮上宛转随流名曰天河一曰云汉】　郑氏曰监视也毛氏曰跂隅貌　朱氏曰织女星名在汉旁【孔氏曰孙】
　　【毓云织女三星跂然如隅然则三星鼎足而成三角望之跂然】　郑氏曰襄驾也驾谓更其肆也从旦至暮七辰辰一移因谓之七襄【孔氏曰肆谓止舍处天有十二次日月星辰所止舍也在天为次在地为辰星之行昼夜虽各六辰数者举其终始故七即自卯至酉也】　朱氏曰东人或馈之以酒西人曽不以为浆东人或与之以鞙然之佩而西人曽不以为长维天之有汉则庶乎其有以监我【欧阳氏曰谭人仰诉于天言我民困矣天之云汉有光亦能下监我民乎其不言日月之明而言云汉之光者谓不能下监也】而织女之七襄则庶乎其能成文章以报我矣无所赴愬而言惟天庶乎其恤我尔　董氏曰古尔雅曰臯臯琄琄刺素餐也释曰琄琄佩璲则古字作琄今尔雅文作鞙　说文跂顷也头顷也【顷头不正也】诗曰跂彼织女去智切
　　虽则七襄不成报章睆【华板反】彼牵牛不以服箱东有启明西有长庚有捄天毕载施之行【户郎反】
　　毛氏曰报章反报成章也睆明星貌【孔氏曰睆然而明】河鼓谓之牵牛【孔氏曰尔雅以河鼓牵牛为一星李巡孙炎以为二星不知其同异】　丘氏曰服箱犹言驾车也【朱氏曰易曰服牛乗马】　毛氏曰箱大车之箱也【孔氏曰两较之内谓之箱甫田曰乃求万斯箱书传曰长几充箱是车内容物之处】日旦出谓明星为启明日既入谓明星为长庚庚续也【长乐刘氏曰金星朝在东所以启日之明夕在西所以续日之长　李氏曰郑樵云启明金星长庚水星金在日西故日将出则东见水在日东故日将没则西见】捄毕貌毕所以掩兎也【孔氏曰鸳鸯曰毕之罗之月令禁罗网毕翳无出国门是田器也】天毕毕星也　郑氏曰行行列也　欧阳氏曰天虽有织女不能为我织而成章【郑氏曰织女有织名尔驾则有西无东不如人织相反报成文章　孔氏曰织之用纬一来一去是报反成章】虽有牵牛不能为我驾车而输物虽有启明长庚不能助日为昼俾我营作【郑氏曰启明长庚皆有助日之名而无实光也】虽有天毕不能为我掩捕鸟兽【孔氏曰在天之毕徒施于二十八宿之行列而已何曽见其掩兎乎】　朱氏曰至是则知天亦无若我何矣
　　维南有箕不可以簸【波我反】扬维北有斗不可以挹【音揖】酒浆维南有箕载翕【计急反】其舌维北有斗西柄【彼病反】之揭【居竭反】
　　朱氏曰箕星夏秋之间见于南方斗北斗也　毛氏曰挹防【矩于反广雅云酌也】也　郑氏曰翕犹引也　董氏曰箕其踵似箕且有舌斗其方如斗且有柄箕四星二为踵二为舌踵狭而舌广故曰翕斗四星为斗三星为柄垂而下掲故曰揭　朱氏曰斗西柄亦秋时也欧阳氏曰虽有箕不能为我簸扬糠粃虽有斗不
　　能为我挹酌酒浆箕斗非徒不可用而已箕引其舌反若有所噬斗西其柄反若有所挹取于东也　朱氏曰是天非徒无若我何乃亦若助西人而见困甚怨之辞也
　　大东七章章八句
　　四月大夫刺幽王也在位贪残下国构【古又反】祸怨乱竝兴焉【董氏曰韩诗作四月叹征役也】四月维夏六月徂暑先祖匪人胡宁忍予
　　朱氏曰兴也　李氏曰乃夏之四月六月也　毛氏曰徂往也六月火星中暑盛而往矣【孔氏曰月令季夏六月昏大火中】　朱氏曰四月维夏则六月徂暑矣先祖岂非人乎而何宁忍使我遭此祸也无所归咎之辞也【王氏曰先祖匪人乎亦人尔则不宜忍其后使之遇乱世】
　　秋日凄凄【七西反】百卉【许贵反】具腓【芳非反】乱离瘼【音莫】矣爰其适归
　　毛氏曰凄凄凉风卉艸也　郑氏曰具犹皆也　毛氏曰腓病也　丘氏曰离离散也【家语曰诗曰乱离瘼矣此伤离散以为乱者也】　毛氏曰瘼病也　杜氏左传注曰爰于也毛氏曰适之也　郑氏曰凉风用事则众艸皆病杜氏左传注曰祸乱于何所归乎叹之家语作奚其适归　东莱曰秋日冬日犹云秋时冬时也
　　冬日烈烈飘风发发民莫不谷我独何害
　　郑氏曰烈烈犹栗烈也发发疾貌　朱氏曰谷善也李氏曰幽王虐政愈甚如冬日烈烈然而虐飘风
　　发发然而疾也　朱氏曰民莫不善而我独何以遭此害乎【李氏曰幽王之时天下莫不被其祸乃云民莫不谷者此据作诗者之言也】夏则暑秋则腓冬则烈祸乱日进无时而息也
　　山有嘉卉侯栗侯梅废为残赋莫知其尤
　　郑氏曰嘉善也侯维也尤过也　李氏曰言山有嘉卉是栗是梅也考工记言天下之大兽五脂者膏者臝者羽者鳞者与此诗之文相类梅栗嘉美之卉今君忍而残虐之曾莫知其所以得罪之由也【蘓氏曰废为残贼言幽王暴而剥下下无完民也】
　　相【息亮反】彼泉水载清载浊我日构祸曷【何曷反】云能谷郑氏曰相视也　朱氏曰载则也　郑氏曰构犹合集也曷之言何也　丘氏曰我视彼泉水则有清时则有浊时不一于浊也幽王之时皆浊无有或清之时　朱氏曰相彼泉水犹有时而清有时而浊而我乃日日构害则曷云能善乎
　　滔滔【吐刀反】江汉南国之纪尽瘁【以醉反】以仕宁莫我有毛氏曰滔滔大水貌　郑氏曰江汉南国之大水朱氏曰纪纲纪也谓经带包络之也　郑氏曰瘁病也　朱氏曰有识有也　蘓氏曰王者如江汉之纪众水使天下有所宗而人有所赖　朱氏曰今也尽瘁以仕而王何其不我有哉
　　匪鹑【徒凡反】匪鸢【以专反】翰飞戾天匪鳣【张连反】匪鲔【于轨反】濳逃于渊
