<!-- { "loadSidebar": true } -->
　　毛氏曰幡幡瓠叶貌　郑氏曰亨熟也熟瓠叶者以为饮酒之葅也【李氏曰瓠叶新生可以为葅也】　王氏曰尝其防否然后行献酬之礼　杜氏左传注曰古人不以微薄废礼虽瓠叶兎首犹与宾客亨之　苏氏曰伤今幽王虽有牲牢饔饩而不肯用也
　　有兔【他故反】斯首炮【自交反】之燔【音烦】之君子有酒酌言献之孔氏曰斯此也　苏氏曰有兔斯首言一兔也【李氏曰兔以首言犹鱼以尾言也】　毛氏曰炮加火曰燔　郑氏曰炮之燔之者将以为饮酒之羞也　苏氏曰献主人酌宾也
　　有兔斯首燔之炙【音只】之君子有酒酌言酢【才洛反】之毛氏曰炕火曰炙【孔氏曰炕举也谓以物贯之而举于火上以炙之　郑氏曰凡治兔之宜鲜者毛炮之柔者炙之干者燔之】酢报也【郑氏曰报者宾既卒爵洗而酌主人也】
　　有兔斯首燔之炮之君子有酒酌言醻【市周反】之
　　毛氏曰醻道饮也【孔氏曰醻者欲以酬宾而先自饮以道之此举酬之初其宾饮讫进酒于宾乃谓之酬也】
　　瓠叶四章章四句
　　渐渐【士衔反】之石下国刺幽王也戎狄叛之荆舒不至乃命将率【所类反】东征役乆病于外故作是诗也【郑氏曰荆谓楚也舒舒　舒　舒庸又有舒龙谓之羣舒】
　　渐渐之石维其高矣山川悠逺维其劳矣武人东征不皇朝【直遥反】矣
　　毛氏曰渐渐山石高峻【释文曰渐渐亦作嶃嶃】　郑氏曰武人谓将帅也　朱氏曰皇暇也　孔氏曰王肃云言逺征戎狄戍役不息乃更渐渐之高石长逺之山川维其劳苦也【长乐刘氏曰渐渐之石维其高矣者谓所厯之路石皆亷利伤人之足割马之蹄不可以践履也不独渐渐而已其高峻峭拔非攀缘则不可以登今五谿之路莫不如此也山川悠逺维其劳矣者其山穷者川断之也其川尽者山间之也重重相间逺不可拯不曰悠逺乎　孔氏曰郑氏笺以劳为劳劳广阔字当从辽逺之辽而作劳字者以古之字少多相假借诗又是口之咏歌不专以竹帛相授音既相近故遂用之此字义自得通故不言当作辽也】　欧阳氏曰武人东征不皇朝矣者谓乆处于外不得朝见天子也【长乐刘氏曰困以陟降之劳疹以山岚之气既病且死莫保生还故不皇言于朝觐也】　东莱曰解经不必改字郑氏以劳为辽非也然孔氏之说读诗者所当知
　　渐渐之石维其卒【在律反】矣山川悠逺曷其没矣武人东征不皇出矣
　　郑氏曰卒者崔嵬也谓山巅之末也曷何也　毛氏曰没尽也　孔氏曰言所登厯何时可尽徧也　欧阳氏曰不皇出矣者谓深入险阻之地将不得出也
　　有豕白蹢【音的】烝【之丞反】涉波矣月离于毕俾滂【普郎反】沱【徒河反】矣武人东征不皇他矣
　　毛氏曰豕猪也蹢蹄也【孔氏曰释豕云四蹢皆白骇者躁疾之言白蹢名之为骇是躁疾于余豕　尔雅曰骇与字异义同　长乐刘氏曰中国有豕纯黒为常南蛮有豕无非白蹢也谓四足连趾皆白】将乆雨则豕进涉水波【张氏曰豕之负涂曵泥其常性也令其足皆白涉波而去水患之多可知矣】　孔氏曰离厯也　　氏曰毕星名　毛氏曰月离阴星则雨【孔氏曰毕为月所离而雨是隂雨之星故谓之阴星洪范曰星冇好风星冇好雨好风者箕也好雨者毕也郑氏曰洪范注曰风土也为木妃雨木也为金妃故星好焉推此而徃南宫好阳北宫好燠中宫四季好寒也是由已所克而得其妃从其妃之所好故也箕东宫宿也毕西宫宿也】　欧阳氏曰豕涉波而月离毕将雨之验也谓征役者在险阻之中惟雨是忧不皇及他也履险遇雨征行所尤苦故以为言【长乐刘氏曰记征夫逺行之所见也深入蛮夷之域为山川之所困雨水之所淫战敌未捷病役相仍救其生命之不暇何皇及于他事也】　东莱曰长乐刘氏之说其辞切而哀若作于熙宁安南败事之前则既其文而未既其实深可惧也若作于熙宁安南败事之后则三折肱知为良医深可信也虽未知其为何时要皆有益于学者故特录之
　　渐渐之石三章章六句
　　苕【音条】之华【音花】大夫闵时也幽王之时西戎东夷交侵中国师旅并起因之以饥馑君子闵周室之将亡伤已逢之故作是诗也
　　陈氏曰此诗其辞简其情哀周室将亡不可救矣诗人伤之而已
　　苕之华芸【音云】其黄矣心之忧矣维其伤矣
　　毛氏曰兴也苕陵苕也将落则黄【孔氏曰释木云苕陵苕黄华蔈白华茇舍人曰黄华名蔈白华名茇陆机疏云一名鼠尾生下湿水中七八月中华紫似今紫草叶可染皁煮以沐髪即黒如释草之文则苕华本自有黄有白而笺云陵苕之华紫赤而繁葢就紫色之中有黄紫白紫耳及其将落则全变而黄】　苏氏曰言周室之衰如是华也
　　苕之华其叶青青【子零反】知我如此不如无生
　　毛氏曰华落叶青青然【苏氏曰言华已尽矣徒见其叶耳】　邱氏曰诗人言知我所遇之世如此不如不生之愈也
　　牂【子桑反】羊坟【扶云反】首三星在罶【音柳】人可以食鲜【息浅反】可以饱
　　毛氏曰牂羊牝羊也【孔氏曰释畜云羊牡防牝牂故知牂羊牝羊也】　郑氏曰三星心星也　朱氏曰罶曲梁也寡妇之笱也莆田郑氏曰牝羊首小今也羸瘰反首大而身小【王氏曰牡羊则首大牂羊则首小】牂羊而坟首心星而照罶皆不乆也【毛氏曰三星在罶言不可乆也　郑氏曰如心星之光耀见于鱼笱之中其去须臾也　董氏曰心出在明堂者正也至于将没而望于鱼笱之中其可乆乎】此以兴死亡将至也　陈氏曰人可以食鲜可以饱言苟且一食无望其余也【朱氏曰罶中无鱼而水静但见三星之光而已言饥馑之余百物雕耗如此苟且得食足矣岂可以望其饱哉】
　　苕之华三章章四句
　　何草不黄下国刺幽王也四夷交侵中国背【音佩】叛用兵不息视民如禽兽君子忧之故作是诗也
　　李氏曰文王之于民以不忍人之心行不忍人之政其民无不得其所矣而犹视之如伤此周之所以兴也幽王之时兵革不息征伐不休民之愁苦甚矣而幽王曽不之恤视民如禽兽此周之所以亡也兴亡之鉴岂逺乎哉
　　何草不黄何日不行何人不将经营四方
　　邱氏曰将亦行也　郑氏曰用兵不息军旅自嵗始草生而出至嵗晚矣何草而不黄乎言草皆黄也【孔氏曰气则时经寒热物则华变死生日月长乆征行不息是其所以怨也　王氏曰无草而不黄则嵗暮矣人可以休息之时也】于是之间将率何日不行乎言常行劳苦之甚　毛氏曰何人不将言万民无不从役【孔氏曰言万民何人而不为将率所将之以经营四方乎】
　　何草不何人不矜【古顽反】哀我征夫独为匪民
　　郑氏曰赤黑色始春之时草芽孽者将生必【长乐刘氏曰草之黄者则又黑腐且将再生】无妻曰矜【孔氏曰矜与鳏古今字】従役者皆过时不得归故谓之矜古者师出不逾时所以厚民之性也今则草至于黄此岂非民乎【王氏曰草既黄而死矣嵗暮之时死而复生其色既则乂改嵗矣　朱氏曰言从役过时而不得归失其室家之乐也哀我征夫岂独为非民哉】　董氏曰韩诗作何人不鳏
　　匪兕【徐履反】匪虎率彼旷野哀我征夫朝夕不暇
　　毛氏曰兕虎野兽也　孔氏曰率循也　毛氏曰旷空也　朱氏曰言征夫非兕非虎何为使之循旷野而朝夕不得闲暇也【孔氏曰役夫若是野兽可常在外今非是兕非是虎何为常循彼空野之中与兕虎禽兽无异乎】
　　有芃【薄红反】者狐率彼幽草有栈【士板反】之车行彼周道邱氏曰芃毛尾长貌　毛氏曰栈车役车也【孔氏曰巾车有士乗栈车庶人乗役车此有栈是车之状非士所乗之栈名也】　孔氏曰狐本是草中之兽人非禽兽何为行彼周道之上常在外野与狐在幽草乎
　　何草不黄四章章四句
　　都人士之什十篇四十三章二百句


　　吕氏家塾读诗记卷二十四
<经部,诗类,吕氏家塾读诗记>
　　钦定四库全书
　　吕氏家塾读诗记卷二十五
　　宋　吕祖谦　撰
　　正大雅【説已见正小雅】
　　文王之什
　　文王文王受命作周也【欧阳氏曰周自上世以来积功累仁至于文王威德竝着周国自此盛大至武王因之遂伐纣灭商而有天下然以盛德为天所相而兴周者自文王始也其义如此而已故序但言受命作周不言受命称王也　游氏曰君臣之分犹天地尊卑纣在上而文王称王是二天子也服事商之道固如是耶书所谓九年大统未集者后世以虞芮质成为文王受命之始故也观武王于泰誓三篇称文王为文考至武成而柴望然后称文考为文王则可知矣孰谓至德如文王一言一动顺帝之则乃盗虚名而拂天理乎】
　　张氏曰文王之于天下都无所与惟正已而已后世多疑文王行善以倾纣之天下正犹曹丕语禅让之事曰舜禹之事吾知之矣观文王一篇便知文王之德性文王之德业固美更得诗人能道之【朱氏曰文王之德业固美矣诗人所以称述之者又极形容之妙是以其辞尤粹学者于此而尽心焉则凡其德性之蕴皆可见矣】　东莱曰按吕氏春秋周公旦乃作诗曰文王在上于昭于天周虽旧邦其命维新以绳文王之德熟味此诗信非周公莫能作也
　　文王在上于【音乌】昭于天周虽旧邦其命维新有周不显帝命不时文王陟降在帝左右
　　毛氏曰于叹辞昭见也【郑氏曰着见也】不显显也不时时也陟升也　朱氏曰文王在上尊仰之辞也于昭于天叹其德之昭明上彻于天也言文王与天同德也王氏曰周受封自后稷则其为邦旧矣【董氏曰按后稷封邰至太王始自豳来徙至于岐山是为周邦】至文王而天命之肇造区夏则其命维新矣不显则所以甚言其显也不时则所以甚言其时也唯其德之显是以为帝命之时也【朱氏曰犹言岂不显岂不时也葢古语声急而然　邱氏曰帝命不及时而至乎及时而至也】朱氏曰夫文王在上而于昭于天则有周之德岂不显乎周虽旧邦其命维新则上帝之命岂不时乎德显命时间不容息葢以文王德合乎天一陟一降常若在上帝之左右与之同运而无违也【欧阳氏曰谓其俯仰之间常如在帝左右　程氏曰文王陟降在帝左右不识不知顺帝之则不作聪明顺天理也　苏氏曰文王陟降在帝左右葢圣人先天而天弗违后天而奉天时与天如一故也诗于天人之际多以陟降言之】
　　亹亹【音尾】文王令闻【音问】不已陈锡哉周侯文王孙子文王孙子本支百世凡周之士不显亦世
