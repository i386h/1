<!-- { "loadSidebar": true } -->
　　毛氏曰丝衣祭服也紑洁鲜貌【孔氏曰爵弁之服衣纁裳皆以丝为之故云丝衣也】　郑氏曰载犹戴也弁爵弁而祭于王士服也绎礼轻使士【孔氏曰杂记云士弁而祭于公礼有冠弁韦弁皮弁皆不以丝为衣士冠礼有爵弁服纯衣与此丝衣相当爵色之麻弁士冠礼注云爵弁其色赤而微黑如爵头然纯衣丝衣也】毛氏曰俅俅恭顺貌基门塾之基【孔氏曰释宫云门侧之堂谓之】
　　【塾孙炎曰夹门堂也绎礼在门不在庙郊特牲曰绎之于库门内枋之于东方失之矣绎于门内为火明其当在门外】　毛氏曰自羊徂牛言先小后大也大鼎谓之鼐小鼎谓之鼒【郑氏曰鼎圜弇上谓之鼒　孔氏曰孙炎曰鼎敛上而小口者】吕氏曰自堂徂基乃所谓于彼乎于此乎　王氏曰自堂徂基自堂上降而徂基也自羊徂牛先小后大也鼐鼎及鼒先大后小也或先小后大或先大后小反复展视所以致勤敬也　孔氏曰觩然设兕觥貌朱氏曰思语辞柔和也　毛氏曰吴哗也　郑氏
　　曰不吴不敖不讙哗不敖慢恭敬获福斯夀考之休也　释文兕觥作光觵曰字又作兕觥　横渠张氏曰天子既以臣为尸不可祭罢便使出门而就臣位故其退尸也皆有渐言丝衣已是不着冕服言弁已是不冠冕也
　　丝衣一章九句
　　酌吿成大武也【朱氏曰内则曰十三舞勺即此诗也然此诗与赉般皆不用诗中字名篇疑皆乐章之名尔　横渠张氏曰酌周公没嗣王以武功之成由周公吿其成于宗庙之歌也】于铄【舒灼反】王师遵养时晦时纯熙矣是用大介我龙受之蹻蹻【居表反】王之造【七报反】载用有嗣实维尔公允师
　　孔氏曰于叹美　朱氏曰铄盛也　孔氏曰王师王肃云武王之众也　欧阳氏曰遵养循养也　郑氏曰纯大介助也　苏氏曰熙光也　郑氏曰龙宠也毛氏曰蹻蹻武貌造为也　郑氏曰载则允信也朱氏曰言武王之初有于铄之师而不用　苏氏
　　曰退自循养与时皆晦晦而益明其后既纯光矣则天下无不助之者　欧阳氏曰我龙受之者谓武王之功兴此王业成王宠受而承之也蹻蹻王之造言蹻蹻然武功武王之所为也载用有嗣者谓后世能承其业为有嗣矣实维尔公允师者武王用师实天下之至公信可谓王师矣
　　酌一章八句
　　桓谓武类祃【马嫁反】也桓武志也【释文云本或以桓武志也为注　郑氏曰类也祃也皆师祭也　孔氏曰讲武类祃之乐歌也　朱氏曰案左氏传楚庄王曰武王克商作颂曰载戢干戈载櫜弓矢我求懿徳肆于时夏允王保之又作武之卒章曰耆定尔功其三曰敷时绎思我徂维求定其六曰绥万邦屡丰年然则桓赉两篇皆大武乐中一章也与此序不同】
　　晁氏曰桓之序曰桓武志也或以为注或以为序失其传多如此
　　绥万邦屡【力注反】丰年天命匪解【音懈】桓桓武王保有厥士于以四方克定厥家于【音乌】昭于天皇以间之
　　郑氏曰绥安也　孔氏曰屡丰年数有丰年桓桓然有威武王肃曰于乎周道乃昭见于天　李氏曰士与熊罴之士虎贲之士同　毛氏曰间代也　郑氏曰皇君也　王氏曰师之所处荆棘生焉大军之后必有凶年桓武志也而曰绥万邦屡丰年则其为武志也异乎人之武志矣【李氏曰武王用兵葢为天下除害故能召和气】天命匪解者武王匪解故天命亦匪解也　苏氏曰武王克商以安天下屡获丰年之祥矣然天命之于周久而不厌也故武王桓桓保有其众用之四方之不服以定其家其徳上昭于天遂以代商有天下言武之不可废也
　　桓一章九句
　　赉【来代反】大封于庙也赉予也言所以锡予善人也【郑氏曰武王伐纣特封诸臣有功者　孔氏曰大封于庙之乐歌也】文王既勤止我应受之敷时绎【音亦】思我徂维求定时周之命于【音乌】绎思
　　毛氏曰勤劳应当也　朱氏曰敷布也时是也绎寻绎也　苏氏曰思辞也　郑氏曰今我徃以此求定苏氏曰文王勤劳天下至矣其子孙应受而有之
　　然而不敢専也　朱氏曰布此以赉有功皆文王之功徳在人而可寻绎者所以求天下之安定而已王氏曰大赉善人封建以为诸侯与共天下则所以求天下之定也　朱氏曰此周之命也又叹使诸臣受封赏者绎思文王之徳以戒之也
　　赉一章六句
　　般【薄寒反】巡守【手又反】而祀四岳河海也【郑氏曰般乐也孔氏曰巡守而祀四岳河海之乐歌也　朱氏反郑氏曰般乐也苏氏曰游般也今考诗中无此意当缺之孔氏以般乐也为序文曰定本般乐为郑注未知孰是　释文曰崔灵恩集注本用此注为序文】于【音乌】皇时周陟其髙山堕【吐果反】山乔岳允犹翕【许反反】河敷天之下裒【蒲侯反】时之对时周之命
　　郑氏曰皇君乔髙也于乎美哉君是周邦而巡守王氏曰峦山谓之堕堕狭而长也陟其髙山堕山乔岳则巡守之所陟无所不至　苏氏曰犹道也翕河大河受众水者也【郑氏曰河言翕者河自大陆之北敷为九祭者合为一】陟其山岳而道于大河思其有功于民是以至于敷天之下无不总荅其功者此周之命也　王氏曰裒时之对者裒其神而对之以祭祀也时周之命者能怀柔百神则受命长矣
　　般一章七句
　　闵予小子之什十一篇一百三十六句

　　吕氏家塾读诗记卷三十
　　钦定四库全书
　　吕氏家塾读诗记卷三十一
　　宋　吕祖谦　撰
　　鲁颂
　　孔氏曰此虽名为颂而体实国风非告神之歌【朱氏曰其辞特以賛美当时之事其体犹列国之风非若商周天子之颂用于祭祀以歌咏先祖之功烈也】
　　駉【古营反】颂僖公也僖公能遵伯禽之法俭以足用寛以爱民务农重谷牧于坰野鲁人尊之于是季孙行父请命于周而史克作是颂【郑氏曰季孙行父季文子也史克鲁史也　孔氏曰伯禽鲁之始封贤君其法可传于后僖公名申庄公子闵公卒季友立之当惠王襄王时舒瑗云鲁不合作颂故每篇言颂名生于不足也　曽氏曰季孙请命史克作颂恐是两事如晋武公之大夫请命于天子之使而作无衣请命作诗不相干也】駉駉牡马在坰之野薄言駉者有驈【户橘反】有皇有骊【力知反】有黄以车彭彭思无疆【居良反】思马斯臧毛氏曰駉駉良马腹干肥张也【孔氏曰腹谓马肚干谓马胁】坰逺野也邑外曰郊郊外曰野野外曰林林外曰坰　曾氏曰坰野乃鲁人牧马之常地耳【郑氏曰必牧于坰野者辟民居与良田也　李氏曰坰之野其水草甚美既不害于农又使马得其所养】　毛氏芣苢传曰薄辞也　毛氏曰牧之坰野则駉駉然骊马白跨曰驈【孔氏曰孙炎曰骊黑色郭璞曰跨髀间也然则跨者所跨据之处】黄白曰皇【孔氏曰黄白色杂名皇】纯黑曰骊【孔氏曰月令孟冬驾铁骊象时之色檀弓云夏后氏尚黑戎事乘骊故知纯黒曰骊】黄骍曰黄【孔氏曰骍者赤色谓黄而杂赤者也】诸侯六闲马四种有良马戎马田马驽马【孔氏曰闲谓马之所在有限卫之处校人之注以为二百十六匹为一廐每廐为一闲诸侯有四种其三士别为一闲驽一种而分为三闲士朝祀所乘为良马征伐所乘为戎马田路驾田马驽马给官中之役】彭彭有力有容也　郑氏曰坰之牧地水草既美牧人又良饮食得其时则自肥健耳　王氏曰彭彭张也　郑氏曰臧善也　孔氏曰薄言駉者有何马也乃有驈有皇有骊有黄此等用之以驾车则彭彭然　朱氏曰思无疆言其思之深广无穷也【郑氏曰僖公之思遵伯禽之法反覆思之无有竟已乃至思马斯善多其所及广博】
　　駉駉牡马在坰之野薄言駉者有骓【音隹】有駓【符悲反】有骍有骐【音其】以车伾伾【敷悲反】思无期思马斯才
　　毛氏曰苍白杂毛曰骓【孔氏曰杂毛是体有二种之色相间杂上云黄白曰皇黄骍曰黄止一毛色之中自有浅深与此二色者异故不云杂毛也】黄白杂毛曰駓【孔氏曰郭璞曰今之桃华马也】赤黄曰骍【孔氏曰周人尚赤而牲用骍是骍为纯赤言赤黄者谓其赤而黄其色鲜明者上云黄骍曰黄谓黄而微赤此云赤黄曰骍谓赤而微黄】苍骐曰骐【孔氏曰谓青而微黒今之骢马也顾命曰四人骐弁注云青黑曰骐骐者黑色之名】伾伾有力也才多材也　王氏曰思无期思之久也
　　駉駉牡马在坰之野薄言駉者有驒【徒河反】有骆有駵有雒以车绎绎【音亦】思无斁思马斯作
　　毛氏曰青骊驎曰驒【孔氏曰郭璞曰色有浅深班驳隠驎今之连钱骢也】白马黑鬛曰骆【孔氏曰鬛马之騣也】赤身黑鬛曰駵【孔氏曰駵是色名説者以駵为赤色若身鬛俱赤则騣马故赤身黑鬛曰駵】黑身白鬛曰雒　王氏曰绎绎属也【朱氏曰绎绎不絶貌毛氏曰善走也】　郑氏曰斁厌也无厌倦也　苏氏曰作奋起也
　　駉駉牡马在坰之野薄言駉者有骃【音因】有騢有驔【音簟】有鱼以车袪袪【起居反】思无邪思马斯徂
　　毛氏曰隂白杂毛曰骃【孔氏曰郭璞曰隂浅黒今之泥骢】彤白杂毛曰騢【孔氏曰郭璞曰彤赤也即今赭白马是也】豪骭曰驔【孔氏曰説文云骭骹也郭璞曰骭脚胫然则骭者膝下之名葢谓豪毛在骭而白长名为驔也】二目白曰鱼【孔氏曰尔雅曰一目白瞷二目白鱼郭璞曰似鱼目也】袪袪强健也　王氏曰思无邪一出于正　郑氏曰徂犹行也　苏氏曰孔子曰诗三百一言以蔽之曰思无邪昔之为诗者则未必知此也孔子曰读诗至此而有会于其心是以取之葢断章云耳　吕氏曰僖公修牧马之政以诚心行之故言思无疆思无期思无斁思无邪马之所以臧才作徂者其效也与衞风秉心塞渊騋牝三千之意同古之贤君诚心以行善政其效皆若此然非独牧马而已
　　駉四章章八句
　　有駜【备笔反】颂僖公君臣之有道也　有駜有駜駜彼乘【绳证反】黄夙夜在公在公明明振振鹭鹭于下鼓咽咽【乌反】醉言舞于胥乐兮
　　朱氏曰兴也　毛氏曰駜马肥强貌【王氏曰养之使駜也　郑氏曰僖公之用臣必致其禄食禄食足而臣莫不尽其忠】　孔氏曰四马曰乘　郑氏曰早起夜寐在于公之所　欧阳氏曰明明修明其职也　毛氏曰振振羣飞貌鹭白鸟也以兴洁白之士　欧阳氏曰振鹭取其修洁翔集有威仪也【朱氏曰鹭鹭羽之翿舞者所持也下如飞而下也】　毛氏曰咽咽鼓节也　郑氏曰于于胥皆也　苏氏曰在公明明言未始不在公也僖公于是燕之以礼乐士之来者如鹭之集其醉者或起舞以相乐和之至也　郑氏曰僖公之时君臣无事燕乐以遂其欢君臣于是皆喜乐也　东莱曰有駜有駜兴僖公有臣之壮盛也所谓君致其养臣尽其忠者葢莫不在其中矣
　　有駜有駜駜彼乘牡夙夜在公在公饮酒振振鹭鹭于飞鼓咽咽醉言归于胥乐兮
　　王氏曰牡刚强之材也　毛氏曰夙夜在公在公饮酒言臣有余敬君有余惠　郑氏曰飞谕羣臣醉欲退也
　　有駜有駜駜彼乘駽【呼县反】夙夜在公在公载燕自今以始岁其有君子有谷诒孙子于胥乐兮
　　毛氏曰青骊曰駽【孔氏曰孙炎曰色青黑之间郭璞曰今之铁骢也】　郑氏曰载之言则也　李氏曰载燕亦饮酒也　孔氏曰岁其有丰年也　郑氏曰谷善诒遗【苏氏曰谷禄也臣愿其君富且有后也】　朱氏曰颂祷之辞也
　　有駜三章章九句
