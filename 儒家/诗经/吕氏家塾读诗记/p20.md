<!-- { "loadSidebar": true } -->
　　出其闉【音因】阇【音都】有女如荼【音徒】虽则如荼匪我思且【子徐反】缟衣茹藘聊可与娱
　　毛氏曰闉曲城也阇城台也【陈氏曰门之外有副城回曲以障门者谓之闉】荼英荼也【郑氏曰荼茅秀物之轻者飞行无常　孔氏曰释艸有荼苦菜又有荼委叶邶风谁谓荼苦即苦菜也周颂以薅荼蓼即委叶也郑于地官掌荼注及既夕注与此笺皆云荼茅秀然则此言如荼乃是茅草秀出之穗非彼二种荼草也言荼英荼者英是白貌吴王夫差黄池之防言白常白旗素甲白羽之矰望之如荼韦昭云茅荼秀亦以白色为如荼】茹藘茅搜之染女服也【郑氏曰茅搜染巾也　朱氏曰茅搜可以染绛也】
　　出其东门二章章六句
　　野有蔓【音万】草思遇时也君之泽不下流民穷于兵革男女失时思不期而防焉
　　君之泽不下流葢讲师见零露之语从而附益之
　　野有蔓草零露漙【赴端反】兮有美一人清扬婉【于阮反】兮邂【戸懈反】逅【胡豆反】相遇适我愿兮
　　毛氏曰兴也野四郊之外蔓延漙漙然盛多也清扬眉目之间婉然美也邂逅不期而防　朱氏曰野有蔓草则零露漙矣有美一人则清扬婉矣邂逅相遇则得以适我愿矣【欧阳氏曰男女昏娶失时邂逅相遇于艸野之间】
　　野有蔓草零露瀼瀼【如羊反】有美一人婉如清扬邂逅相遇与子偕臧
　　毛氏曰瀼瀼盛貌臧善也　朱氏曰与子偕臧犹言各得其所欲也
　　野有蔓草二章章六句
　　溱【侧巾反】洧【于轨反】刺乱也兵革不息男女相弃淫风大行莫之能救焉【王氏曰羞恶之心莫不有之而其为至于如此者岂其人性之固然哉兵革不息男女相弃而无所从归也是以至于如此然则民之失性也为可哀君之失道也为可刺】
　　范氏曰乐之淫者曰郑卫如有王者必放郑声然则乱闗雎者莫如郑卫故郑诗终于乱之极者焉【前汉地理志云郑地右雒左济食溱洧焉上陿而险山居谷汲男女亟聚防故其俗淫】
　　溱与洧方涣涣兮士与女方秉蕳【古顔反】兮女曰观乎士曰既且【子余反】且往观乎洧之外洵【息旬反】訏【况于反】且乐【音洛】维士与女伊其相谑赠之以勺【时灼反】药
　　毛氏曰溱洧郑两水名涣涣春水盛也【郑氏曰仲春之时冰已释水则涣涣然　李氏曰说文云涣流散也葢春冰解释而流散也韩诗注曰郑国之俗三月上巳之辰往溱洧两水之上招魂续魄秉兰草以祓除不祥】蕳兰也【陆玑疏曰其茎叶似药草泽兰广而长节节中赤高四五尺汉诸池苑及许昌宫中皆种之可着粉中藏衣著书中辟白鱼】　郑氏曰既已也洵信也　毛氏曰訏大也勺药香草【陆玑疏曰今药草勺药无香气未审今何草　释文曰勺药韩诗云离草也言相离别赠此草也　董氏曰古今注谓勺药可离唐本草可离江离然则勺药江离也　陈氏曰勺药者溱洧之地富有之诗人赋物有所因也】男女相弃各无匹偶感春气并出托采芬芳之草而为淫泆之行　郑氏曰女曰观乎欲与士观于寛闲之处士曰已观矣未从之也女情急故使男往观于洧之外言其土地信寛大又乐也于是男则往也朱氏曰士与女既相与戏谑又以芍药为赠所以结恩情之厚也　释文曰洵訏韩诗作恂盱乐貌也兰即今之兰勺药即今之勺药陆玑必指为他物葢泥毛公香草之言必欲求香于柯叶置其花而不论尔
　　溱与洧浏【音留】其清矣士与女殷其盈矣女曰观乎士曰既且且往观乎洧之外洵訏且乐维士与女伊其将谑赠之以勺药
　　毛氏曰浏深貌殷众也　郑氏曰将大也
　　溱洧二章章十二句
　　郑国二十一篇五十三章二百八十三句









　　吕氏家塾读诗记卷八
<经部,诗类,吕氏家塾读诗记>
　　钦定四库全书
　　吕氏家塾读诗记卷九
　　宋　吕祖谦　撰
　　齐
　　郑氏诗谱曰齐者古少皥之世爽鸠氏之墟周武王伐纣封太师吕望于齐是谓齐太公都营丘【孔氏曰汉书地理志云齐郡临淄县师尚父所封也臣瓉案临淄即营丘也今齐之城内有丘即营丘也淄水过其南及东以丘临水谓之临淄】其封域东至于海西至于河南至于穆陵北至于无棣在禹贡青州岱山之隂潍【音帷】淄【侧其反】之野后五世哀公政衰荒淫怠慢纪侯谮之于周懿王使烹焉齐之变风始作　苏氏曰太公姜姓本四岳之后既封于齐通工商之业便鱼盐之利民多归之故齐为大国
　　鸡鸣思贤妃也哀公荒淫怠慢故陈贤妃贞女夙夜警戒相成之道焉【孔氏曰哀公不仁癸公子当懿王时】
　　鸡既鸣矣朝【直遥反】既盈矣匪鸡则鸣苍蝇之声
　　孔氏曰陈贤妃贞女以警戒其夫之辞曰鸡既鸣矣朝上既已盈满矣欲令君起也【毛氏曰鸡鸣而夫人作朝盈而君作　朱氏曰防朝之臣既已盈矣】又言非鸡实鸣乃是苍蝇之声夫人之在君所心常恐晚故以蝇声为鸡鸣【范氏曰贤妃贞女心存乎敬故闻见其疑似者而作焉】
　　东方明矣朝既昌矣匪东方则明月出之光
　　毛氏曰昌盛也见月出之光以为东方明【又曰东方明则夫人纚笄而朝朝已昌盛则君聴朝　纚色蟹反】
　　虫飞薨薨【呼反】甘与子同夣防且归矣无庶予子憎尔雅曰薨薨众也　郑氏曰虫飞薨薨东方且明之时我犹乐与子卧而同夣　苏氏曰予岂不欲与子同夣欤然羣臣之防于朝者亦欲退朝而归治其家事是以为之早作　曾氏曰无庶予子憎庶无憎予与子也　毛氏曰古之夫人配其君子亦不忘其敬【毛氏曰虫飞薨薨甘与子同夣情也防且归矣无庶予子憎义也　范氏曰圣人顺天地隂阳之理覩万物之情明而动晦而休故以鸡鸣为夙兴之节至于虫飞薨薨则不独以怠于政事亦非尚寐之时也君子之修身不以有事而蚤无事则晏其兴居皆顺天地之理所以为常也】
　　鸡鸣三章章四句
　　还【音旋】刺荒也哀公好田猎从禽兽而无厌国人化之遂成风俗习于田猎谓之贤嫺于驰逐谓之好焉
　　范氏曰表记曰上之所好恶不可不慎也是民之表也哀公禽荒而国人以习于田猎为贤嫺于驰逐为好安于所习而不自知其非道民之道可不慎哉
　　子之还兮遭我乎峱【乃刀反】之间兮并驱从两肩兮揖我谓我儇【许全反】兮
　　毛氏曰还便捷之貌峱山名从逐也兽三嵗曰肩儇利也　郑氏曰俱出田猎而相遭也谓我儇誉之也誉之者以报前言还也　王氏曰并驱则遭我又非一人而已前汉地理志引诗云子之营兮遭我乎嶩之间兮顔师古注云毛诗作还齐诗作营嶩山名也字或作峱亦作巙音皆乃高反【释文曰峱崔灵恩集注本作嶩　董氏曰攷于地记嶩峱巙皆山名在齐之郊故诸书或异】　释文曰儇韩诗作婘
　　子之茂兮遭我乎峱之道兮并驱从两牡兮揖我谓我好兮
　　毛氏曰茂美也
　　子之昌兮遭我乎峱之阳兮并驱从两狼兮揖我谓我臧兮
　　毛氏曰昌盛也臧善也　朱氏曰山南曰阳　尔雅曰狼牡貛【乎丸反】牝狼【舎人曰狼牡名貛牝名狼　陆玑疏云其鸣能小能大善为小儿啼声以诱人去数十步其猛健者虽善用兵者不能免也】　董氏曰还茂昌崔灵恩集注以三者皆地名也
　　当是时齐以游畋成俗诗人载其驰驱而相遇也意气飞动郁郁见于眉睫之间染其神者深矣夫岂一朝一夕所能反哉周迁商民既厯三纪之后毕命犹不敢忘其忧良有以也
　　还三章章四句
　　着【直据反】刺时也时不亲迎【鱼敬反】也
　　俟我于着乎而充耳以素乎而尚之以琼华乎而毛氏曰俟待也　郑氏曰我嫁者自谓也　毛氏曰门屏之间曰着【孔氏曰尔雅云门屏之间谓之宁着与宁音义同】　郑氏曰素为充耳所以县【音】瑱【吐遍反】者或名为紞【孔氏曰紞即今之绦绳用杂防线织之素色分明目所先见故先言之　紞都览反】　毛氏曰琼华美石郑氏曰尚犹饰也饰之以琼华者谓县紞之末所
　　谓瑱也【孔氏曰尚谓尊尚此物而加饰也　张氏曰充耳非一物先以纩塞后以玉加之】张氏曰俟我言夫之俟我也着夫家之着也如是则不亲迎也于庭于着于堂者必不是亲迎只俟于堂于庭于着而已　孔氏曰于着于庭于堂止是有先后不宜分为异人
　　前汉地理志载齐之风俗曰俟我于着乎而此亦其舒缓之体也虽非此篇意之所主然广谷大川异制民生其间异俗刚柔轻重迟速异齐五味异和器械异制衣服异宜皆学者所当观也诗可以观其此类欤
　　俟我于庭乎而充耳以青乎而尚之以琼莹【音荣】乎而郑氏曰青紞之青　毛氏曰琼莹石似玉
　　俟我于堂乎而充耳以黄乎而尚之以琼英乎而郑氏曰黄紞之黄琼英犹琼华也
　　昏礼壻往妇家亲迎既奠雁御轮壻乃先往俟于门外妇至壻揖妇以入及寝门揖入升自西阶齐人既不亲迎故但行妇至壻家之礼俟我于着乎而此昏礼所谓壻俟于门外妇至壻揖妇以入之时也俟我于庭乎而庭在大门之内寝门之外此昏礼所谓及寝门揖入之时也俟我于堂乎而升阶而后至堂此昏礼所谓升自西阶之时也壻道妇入故于着于庭于堂毎节皆俟之也
　　着三章章三句
　　东方之日刺衰也君臣失道男女淫奔不能以礼化也【释文曰本或作刺襄公非也南山已下始是刺襄公诗】
　　东方之日兮彼姝【赤朱反】者子在我室兮在我室兮履我即兮
　　毛氏曰兴也日出东方人君明盛无不照察也　朱氏曰履随也　郑氏曰即就也　朱氏曰言随我而相就也　程氏曰日月明照则物无隐蔽奸匿莫容如朝廷明于上也今君不明故有淫奔之行诗人以东方之日刺其当明而昏也　欧阳氏曰在我室兮履我即兮相邀以奔之辞也
　　东方之月兮彼姝者子在我闼【他达反】兮在我闼兮履我发兮
　　毛氏曰月盛于东方君明于上若日也臣察于下若月也闼门内也【释文曰韩诗曰门屏之间曰闼】　朱氏曰发行去也谓随我而行去也
　　东方之曰二章章五句
　　东方未明刺无节也朝【直遥反】廷兴居无节号令不时挈【苦结反】壶氏不能掌其职焉【郑氏曰挈壶氏掌漏刻者孔氏曰夏官挈壶氏下士六人壶盛水器也挈者县击之名置箭壶内以为节而浮之于水上令水漏而刻下　程氏曰言其不能正时矣非特刺是官也】
　　李氏曰观人之政者见其一失则逆料其余也号令不时此一语赘葢见诗中有自公令之之文而妄附益之尔
　　东方未明颠倒【都老反】衣裳颠之倒之自公召之
　　毛氏曰上曰衣下曰裳　郑氏曰自从也挈壶氏失漏刻之节东方未明而以为明故羣臣促遽颠倒衣裳羣臣之朝别色始入羣臣颠倒衣裳而朝人又从君所来而召之漏刻失节君又早兴
　　东方未晞【音希】颠倒裳衣倒之颠之自公令【力证反】之毛氏曰晞明之始升　朱氏曰令号令也犹召之也
　　折栁樊圃狂夫瞿瞿【俱具反】不能辰夜不夙则莫【音暮】毛氏曰栁柔脆之木樊藩也圃菜园也折栁以为藩园　朱氏曰瞿瞿惊顾之貌　毛氏曰古者有挈壶氏以水火分日夜以告时于朝　程氏曰折栁以樊圃狂夫见之且惊躩知其为限也栁柔脆易折之物折之以为藩篱非坚固也狂夫亦知其有限见之则躩然而惊昼夜之限非不明也乃不能知而不早则晏言无节之甚【李氏曰言不能时节其夜之早晚不失之早则失之晚也】
