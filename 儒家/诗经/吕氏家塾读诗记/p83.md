<!-- { "loadSidebar": true } -->
　　苏氏曰于乎大矣武王无竞之功文王开之也　郑氏曰信有文徳哉文王也能开其子孙之基绪遏止也　毛氏曰刘杀耆致也　郑氏曰嗣武嗣子武王朱氏曰文王既开之矣武王嗣而受之胜殷止杀
　　以致定其大功也　李氏曰武诗止于此
　　武一章七句
　　臣工之什十篇十章一百六句



　　吕氏家塾读诗记卷二十九
　　钦定四库全书
　　吕氏家塾读诗记卷三十
　　宋　吕祖谦　撰
　　闵予小子之什
　　闵予小子嗣王朝【直遥反】于庙也【郑氏曰嗣王朝王也除武王之丧始朝于庙也孔氏曰嗣王朝于庙之乐歌也】
　　朱氏曰成王免武王之丧而朝于庙玩其辞知其哀未忘也
　　闵予小子遭家不造嬛嬛【其倾反】在疚【音救】于乎皇考永世克孝念兹皇祖陟降庭止维予小子夙夜敬止于乎皇王继序思不忘
　　郑氏曰闵悼伤之言也造犹成也　毛氏曰疚病也庭直也匡衡曰茕茕在疚言成王丧毕思慕意气未能平也葢所以就文武之业崇大化之本也　郑氏曰皇考武王皇祖文王　毛氏曰序绪也　郑氏曰可悼伤乎我小子耳遭武王崩家造未成嬛嬛然孤特在忧病之中　孔氏曰成王始见于宗庙自伤嬛嬛无所依怙曰于乎我皇考武王终身能孝维念我皇祖文王以其直心陟降【朱氏曰言文王一陟一降直而无私也】　朱氏曰今我夙夜敬止者思继此序而不忘耳　郑氏曰于乎皇王叹文王武王也我继其绪思其所行不忘也
　　闵予小子一章十一句
　　访落嗣王谋于庙也【孔氏曰嗣王谋于庙之乐歌也】
　　苏氏曰闵予小子成王朝庙言将继其祖考之诗也访落谋所以继之之诗也
　　访予落止率时昭考于乎悠哉朕未有艾【五葢反】将予就之继犹判涣【音奂】维予小子未堪家多难【乃旦反】绍庭上下陟降厥家休矣皇考以保明其身
　　毛氏曰访谋落始率循时是悠逺也　孔氏曰释诂云艾厯也　毛氏曰犹道判分涣散也　王氏曰绍庭绍皇祖之直　朱氏曰家犹言国也　郑氏曰美矣哉我君考武王　王氏曰保其身无危亡之忧明其身无昏塞之患　苏氏曰予将谋之于始以循我昭考武王之徳　王氏曰于乎悠哉朕未有艾者叹昭考之道悠而自以为幼稚未有所厯也　李氏曰将勉强从就之以继其道而恐泮涣不合也自访予落止以至继犹泮涣皆是仰先王之盛徳叹眇躬之凉薄苦前哲之髙逺也　王氏曰维予小子未堪家多难者自以为幼稚未堪王室多难也　李氏曰绍文王直道于上下俯仰于家未尝少离　曾氏曰成王自言未堪家多难因叹美武王能绍文王之道以陟降厥家其曰休矣皇考以保明其身葢言以文王之直道保明其身也此诗与念兹皇祖陟降庭止同意虽不言继序思不忘然叹美皇考则此意在其中矣
　　访落一章十二句
　　敬之羣臣进戒嗣王也【孔氏曰羣臣进戒嗣王之乐歌也　释文曰敬之一本无之字】敬之敬之天维显思命不易【以防反】哉无曰髙髙在上陟降厥士日监在兹维予小子不聪敬止日就月将学有缉熙于光明佛【符弗反】时仔【音兹】肩【古贤反】示我显徳行【下孟反】朱氏曰思语辞也　李氏曰郑氏以为变易之易不如杜元凯以为难易之易左传引命不易哉杜元凯注奉承其命甚难　毛氏曰士事也　郑氏曰监视也　朱氏曰将进也　郑氏曰佛辅也时是也仔肩任也　朱氏曰羣臣敬戒于王曰敬之哉敬之哉天道甚明其命不易保也无谓其髙而不我察王之一陟一降于其事天无日不临监于此者王不可不敬也　孔氏曰王既承其戒荅之以谦曰维我小子朱氏曰我不聪而未能敬然愿学焉庶几日有所就月有所进　欧阳氏曰但当以日月勉强积学而增缉广大而至于其道光明然更赖羣臣辅助我所负荷之任而告示我以显然可修之徳行也【郑氏曰缉熙光明也】
　　敬之一章十二句
　　小毖【音秘】嗣王求助也【孔氏曰嗣王求助之乐歌也周公还政之后成王因祭在庙而求羣臣助已诗人述其事而作此歌】
　　郑氏曰天下之事当慎其小小时不慎后为祸大
　　予其惩【直升反】而毖后患莫予荓【普经反】蜂【孚逢反】自求辛螫【音释】肇允彼桃虫拚【芳烦反】飞维鸟未堪家多难予又集于蓼【音了】
　　毛氏曰毖慎也　郑氏曰惩艾也螫毒肇始允信也王氏曰荓使也蜂之为物善辛螫【毛氏曰荓蜂制曳也　孔氏云】
　　【释训作甹夆古今字耳孙炎曰谓相制曳入于恶也】　毛氏曰桃虫鹪也鸟之小终大者【孔氏曰陆玑云今鹪鹩是也微小于黄雀其雏化而为雕故俗云鹪鹩生雕言始小终大】　郑氏曰拚飞翻飞也　毛氏曰堪任也蓼言辛苦也【朱氏曰蓼辛苦之物也】　郑氏曰始者管叔及其羣弟流言于国成王信之而疑周公至后三监叛而作乱周公以王命举兵诛之厯年乃已故今周公归政成王受之而求贤臣以自辅助也曰我其创艾于徃时矣长慎后复有祸难　朱氏曰既而悟其奸故曰予其惩于此而慎后患蜂不可使而使之则是自求辛螫矣　王氏曰肇允彼桃虫拚飞维鸟者成王于是始信小物之能成大不敢不毖也【郑氏曰管蔡如鹪鸟之小后叛而作乱犹鹪之翻飞为大鸟也　横渠张氏曰犹言初为鼠后为虎不必谓桃虫化为鸟也】　苏氏曰予方未堪家难而又集于辛苦之地其奈何舍我而弗助哉　东莱曰莫予荓蜂言莫如予前之使蜂自求辛螫谓信管蔡之时也
　　小毖一章八句
　　载芟【所衔反】春籍田而祈社稷也【郑氏曰籍田甸师氏所掌王载耒耜之田天子千亩诸侯百亩籍之言借也借民力治之故谓之籍田孔氏曰月令孟春天子躬耕帝籍仲春择元日命民社与耕籍异月俱在春时故以春总之祭法云王为羣姓立社曰泰社王自为立社曰王社此为百姓祈祭当主于泰社其稷与社共祭亦当谓泰社社稷　苏氏曰王社在籍田中籍田所祈也】载芟载柞【侧伯反】其耕泽泽【音释】千耦【五口反】其耘【音云】徂隰徂畛侯主侯伯侯亚侯旅侯彊侯以有嗿【勃感反】其馌【于辄反】思媚其妇有依其士有略其耜俶载南亩播厥百谷实函【户南反】斯活驿驿【音亦】其达有厌【于艳反】其杰厌厌其苗緜緜其麃【表娇反】载获济济有实其积【子赐反】万亿及秭【音姊】为酒为醴烝畀祖妣以洽百礼有飶【蒲即反】其香邦家之光有椒【子消反】其馨胡考之宁匪且有且匪今斯今振古如兹
　　郑氏曰载始也　毛氏曰除草曰芟除木曰柞【孔氏曰左传云如农夫之务去草焉芟夷蕴崇之是除草曰芟也秋官柞氏掌攻草木及林麓是除木曰柞】郑氏曰隰新发田也畛谓旧田有径路也【朱氏曰或曰畛田畔也畛之外则隰也】　毛氏曰主家长也伯长子也亚仲叔也旅子弟也【李氏曰亚伯之次也旅者众子弟也】　郑氏曰彊有余力者周礼曰以彊予任民【孔氏曰谓其人强壮治一夫之田有余力能佐助他事者也】以谓闲民今时佣赁也春秋之义能东西之曰以【朱氏曰佣力之人随主人所左右】　李氏曰嗿者众人饮食之声也【毛氏曰嗿众貌】　郑氏曰馌馈饟也依之言爱也　郑氏曰成王之时万民乐治田业将耕先始芟柞其草木土气烝达而和耕之则泽泽然解散于是耘除其根株軰作者千耦言趋时也或徃之隰或徃之畛父子余夫俱行强有余力者相助又取佣赁务疾毕已当种也李氏曰妇人能馌为夫者则爱其妇为妇者亦依
　　其夫言相慰劳苦也　毛氏曰略利也　孔氏大田疏曰王肃以俶为始载为事　郑氏曰播犹种也实种子也函合也活生也　苏氏曰驿驿苗生貌也【释文云尔雅作绎云生也】　郑氏曰达出地也　毛氏曰有厌其杰苗厌然特美也【王氏曰杰然之苗受气泽厌足也】　苏氏曰緜緜详密也　毛氏曰麃耘也　苏氏曰济济人众貌　郑氏曰有实实成也　朱氏曰积露积也　孔氏曰农夫既去草木根株以此利耜始耕于南亩以种其百谷也　李氏曰其种皆函生气而生长而其苗则驿驿然达地而生　孔氏曰有厌然而特茂者其杰立之苗也厌厌然而长大者其齐等之苗也　王氏曰前曰千耦其耘则既耕而耘今曰緜緜其麃则既苗而耘既苖而耘则以緜緜为善恐伤苗也　孔氏曰至于大熟则获刈济济然　毛氏曰飶芬香也椒犹飶也【孔氏曰椒木之气香作者以椒言香】　李氏曰胡考者耉老也士冠礼祝曰永享胡耉【孔氏曰諡法保民耆艾曰胡】　毛氏曰且此也　王氏曰振古则举古也　李氏曰其实之多万亿及秭故可为醴而进与祖妣以和百礼　王氏曰以洽百礼既烝畀祖妣而达之祭祀賔客无所不洽也　朱氏曰以燕飨賔客则邦家之所以光也以共养耆老则胡考之所以安也　李氏曰非特此日方有此也非特今日方有丰年其所由来逺矣　陈氏曰振古以来皆如上之所谓也
　　载芟一章三十一句
　　良耜秋报社稷也【孔氏曰秋报社稷之乐歌也】畟畟【楚侧反】良耜俶载南亩播厥百谷实函斯活或来瞻女载筐【丘方反】及筥其饟伊黍其笠【音立】伊纠【居黝反】其镈【音博】斯赵【徒了反又徒少反】以薅【呼毛反】荼【音徒】蓼【音了】荼蓼朽止黍稷茂止获之挃挃【珍栗反】积【子赐反】之栗栗其崇如墉其比【毗志反】如栉【侧瑟反】以开百室百室盈止妇子宁止杀时犉【如纯反】牡有捄【音蚪】其角以似以续续古之人
　　毛氏曰畟畟犹测测也【孔氏曰是刄利之状舍人曰畟畟耜入地之貌郭璞曰严利也】　郑氏曰良善也利善之耜瞻视也筐筥所以盛黍也　毛氏曰笠所以御暑雨也赵刺也　苏氏曰纠然笠之轻举也　释文曰説文云薅拔田草也毛氏曰蓼水草也【孔氏曰蓼是秽草荼亦秽草非苦菜也王肃云荼陆秽蓼水秽然则田有原有隰故并举水陆秽草　朱氏曰先儒説荼但云苦菜莫详其为何物案此诗则蓼属也但水陆之别耳味苦气辛能杀物今人用以药溪取鱼故又曰荼毒今南方人犹谓之辣荼亦一验也】　毛氏曰挃挃获声也　王氏曰栗栗致也　毛氏曰墉城也黄牛黑唇曰犉社稷之牛角尺　郑氏曰捄角貌有来视汝谓妇子来馌者也　李氏曰载筐及筥其饟伊黍此则言妇子行馌之器与所盛之物也郑氏曰馌者见戴纠然之笠以田器刺地薅去荼蓼之事言闵其勤苦草秽既除而禾稼茂禾稼茂而谷成熟　孔氏曰及其成熟乃获刈之既获讫乃积聚之如城雉之峻壮其比迫如栉齿之相次　李氏曰于是开百室而纳之百室既盈矣而妇子寕止葢终岁勤勤不得安宁今农事已毕故各享其乐　郑氏曰于是杀牲报祭社稷　毛氏曰以嗣以续兴来岁继徃岁也续古之人庶几不替其先也　释文犉作□曰本亦作犉
　　良耜一章二十三句
　　丝衣绎賔尸也【郑氏曰绎又祭也天子诸侯曰绎以祭之明日卿大夫曰賔尸与祭同日周曰绎商谓之彤　孔氏曰绎賔尸之乐歌也】丝衣其紑【孚浮反】载弁俅俅【音求】自堂徂基自羊徂牛鼐【乃代反】鼎及鼒【音兹】兕觥其觩防酒思柔不吴不敖【五告反】胡考之休
