<!-- { "loadSidebar": true } -->
　　王氏曰噫嘻叹辞　郑氏曰昭著假至也时是播种也　朱氏曰言我之臣其王业既昭假于尔上帝矣我今率是农夫播其百谷曰尔其大发尔之私田终三十里而民亦皆服其耕事万人毕出而并耕也二人并耕为耦　毛氏曰私民田也言上欲富其民而让于下欲民之大发其私田尔　郑氏曰周礼曰凡治野曰夫间有遂十夫有沟百夫有洫千夫有浍万夫有川此万夫之地方三十三里少半里也言三十里者举其成数于是民大事其田万耦同时举也一川之间万夫故有万耦【孔氏曰一夫百亩方百步积万夫方之是广长各百夫以百乘是百万也夫有百步三夫为一里则百夫为三十三里余百步】　郑氏曰言人事尽矣所不足雨耳是以告之天也私民田也上之告民则先其私民之奉上则先其公曰雨我公田遂及我私交相爱也
　　噫嘻一章八句
　　振鹭【音路】二王之后来助祭也【郑氏曰二王夏殷也其后杞也宋也　孔氏曰二王之后来助祭之乐歌也】振鹭于飞于彼西雝我客戾止亦有斯容在彼无恶在此无斁【音亦】庶几夙夜以永终誉
　　毛氏曰兴也振振羣飞貌鹭白鸟雝泽也【孔氏曰泽名为雝在西有此泽无取于西之义也　王氏曰西雝葢辟廱也辟廱有水鹭所依也　朱氏曰先儒多谓辟廱在西郊故曰西廱】　郑氏曰杞宋之君有洁白之徳来助祭于周庙其至止亦有此容言威仪之善如鹭然在彼谓居其国无怨恶之者在此谓其来朝人皆爱之无厌之者　苏氏曰然犹庶几其能夙夜以永终誉此爱之至也【李氏曰成王告微子曰与国咸休永世无穷亦是意也】　陈氏曰在彼无恶者必若夏商之季然后可以在彼无恶在此无斁者崇徳象贤修礼以作賔何斁之有【朱氏曰在彼知天命无常惟徳是与其心服也在我不以彼坠其命而有厌于彼崇徳象贤统承先王厚之至也】
　　振鹭一章八句
　　丰年秋冬报也【孔氏曰秋冬报之乐歌也　陈氏曰噫嘻祈之于春夏丰年报之于秋冬是一体之诗祈曰上帝而报不曰上帝者省文耳　郑氏曰烝尝为秋冬报烝尝者宗庙事也祈之上帝而报之宗庙于人情物理不类然则报者亦云上帝可也以祈为郊则季秋大享明堂安知不并歌丰年之诗以为报欤郑氏以秋冬为烝尝挟祖妣以为説耳且载芟社稷之诗其辞与此同郑氏胡不改之为烝尝也　苏氏曰】
　　【报谓秋祭四方冬祭八蜡】丰年多黍多稌【音杜】亦有髙廪【力锦反】万亿及秭【咨履反】为酒为醴【音礼】烝畀【必寐反】祖妣【必履反】以洽百礼降福孔皆
　　毛氏曰稌稻也【孔氏曰郭璞曰今沛国呼稻为稌】　朱氏曰亦助语辞也　孔氏曰毛氏言廪所以藏穗则廪惟藏粟也而地官廪人注云藏米曰廪明堂位米廪则廪之所容兼米兼粟也　毛氏曰数万至万曰亿数亿至亿曰秭　郑氏曰烝进畀予也　毛氏曰皆徧也　王氏曰丰年者天之功也利髙燥而寒者黍利下湿而暑者稌多黍多稌无所不利也【李氏曰职方氏雍冀之地髙燥其谷宜黍荆之地下湿其谷宜稻是黍利髙燥稌利下湿也丰年之时或髙或下无所不熟】　王氏曰为酒为醴烝畀祖妣以洽百礼者天地之功也　李氏曰我所以为此酒醴者与进祖妣以和洽百礼降福无所不徧者上帝之力也【朱氏曰洽犹备也】
　　丰年一章七句
　　有瞽始作乐而合乎祖也【郑氏曰王者治定制礼功成作乐合者大合诸乐而奏之孔氏曰始作乐而合于祖之乐歌也　释文曰合乎祖本或作合乎大祖　朱氏曰通言先祖也】有瞽
　　有瞽在周之庭设业设虡【音巨】崇牙树羽应田悬鼓鞉【音桃】磬柷【尺叔反】圉【鱼古反】既备乃奏箫管备举喤喤【音横】厥声肃雝和鸣先祖是聴我客戾止永观厥成
　　毛氏曰瞽乐官也【郑氏曰瞽朦也以为乐官者目无所见于音声审也周礼上瞽四十人中瞽百人下瞽百六十人】业大板也所以饰栒为县也捷业如锯齿或曰画之植者为虡衡者为栒崇牙上饰卷然可以县也树羽置羽也【孔氏曰崇牙刻画之为重牙即业之上齿也以其形卷然得挂绳于上故可以为悬也置羽者置之于栒之上角也】　毛氏曰应小鞞也田大鼓也县鼓周鼓也【孔氏曰释乐云大鼓谓之田小者谓之应是应为小鼓也大射礼应鞞在建鼓东是为一器故知应小鞞也应既是小田宜为大明堂位云周人县鼓是周法古始作悬　郑氏曰旧当作防防小鼓在大鼓旁应鞞之属也　孔氏曰以经传皆无田鼓之名而太师职云令奏鼓防注云为大鼓先引故知田当为防】鞉鞉鼓也【孔氏曰鞉如鼓而小持其柄摇之旁耳还自击】　朱氏曰磬石磬也　毛氏曰柷木控也圉揭也【孔氏曰乐记有控揭之文言木控者明用木为之柷用木则圉亦用木也柷状如漆筩中有椎投椎于其中而撞之敔状如伏虎背上有二十七龃龉刻以木长尺栎之　朱氏曰柷所以起乐也圉所以止乐也】　郑氏曰箫编竹管如今卖锡者所吹也【孔氏曰释乐云大箫谓之言小者谓之筊　郭璞曰箫大者编二十三管长尺四寸小者十六管长尺二寸风俗通云箫参差象凤翼】管如篴并而吹之【释文曰篴字又作笛　孔氏曰谓并吹两管也小师注云管如笛形小并两而吹之】　王氏曰喤喤厥声美也　郑氏曰我客二王之后也　孔氏曰瞽人作乐者皆在周之庙庭业虡鼓磬柷圉皆设之于庭宇既备具乃使瞽人击而奏之　王氏曰箫也管也亦其器之小者言其小所以为备也　孔氏曰作之喤喤然和集诸声皆肃敬和谐而鸣不相夺伦先祖之神于是降而聴之我客二王之后适来至此与闻此乐助祭之人多独言我客者以二王之后尊故特言之【朱氏曰夔述舜乐亦曰虞賔在位葢以此为盛耳】　朱氏曰观视也成成功也【李氏曰成如箫韶九成之成犹终也徧更而奏焉故谓之成】
　　有瞽一章十三句
　　潜【在防反】季冬荐鱼春献鲔【于轨反】也【郑氏曰冬鱼之性定春鲔新来献于宗庙孔氏曰季冬荐鱼春献鲔之乐歌也冬言季冬春亦季春也月令季春荐鲔于寝庙季冬天子尝鱼先荐寝】
　　【庙冬月既寒鱼不行乃性定而肥充】猗【于宜反】与【音余】漆【音七】沮【七余反】潜有多鱼有鳣【张连反】有鲔鲦【音条】鲿【音常】鰋【音偃】鲤【音里】以享以祀以介景福
　　郑氏曰猗与叹美之言也　毛氏曰漆沮岐周之二水也　王氏曰潜有多鱼言取之深也【毛氏曰潜糁也　孔氏曰孙炎曰积柴养鱼曰糁】　郑氏曰鰋大鲤也鲔鮥也鲦白鲦也鰋鮎也
　　潜一章六句
　　雝禘大【音泰】祖也【孔氏曰禘大祖之乐歌也　刘氏曰大祖即后稷　朱氏曰祭法周人禘喾又曰天子七庙三昭三穆与太祖之庙而七周之大祖即后稷也禘喾于其庙以后稷配所谓禘其祖之自出以其祖配之是也】有来雝雝至止肃肃相【息亮反】维辟【音璧】公天子穆穆于【音乌】荐广牡相予肆祀假哉皇考绥予小子宣哲维人文武维后燕及皇天克昌厥后绥我眉夀介以繁祉既右【音佑】烈考亦右文母
　　郑氏曰雝雝和也肃肃敬也　毛氏曰相助也　王氏曰穆穆敬和也　朱氏曰于叹辞也　毛氏曰广大也　王氏曰广牡硕大肥腯之谓也　朱氏曰其来也和其至也敬其助祭者公侯其主祭者天子也言诸侯助祭荐大牡以相予之祀也　王氏曰皇考武主也　郑氏曰绥安也　陈氏曰小子自谓也苏氏曰大哉皇考之安我也其臣明哲其君文武故能安人以及于天　郑氏曰右助也　王氏曰烈考谓文王也　毛氏曰文母大姒也　东莱曰礼不王不禘周所以王天下得行禘礼于大祖者皆文王武王之功也故成王于禘之时推其得禘之由播之乐歌以吿大祖曰大哉我皇考武王绥予小子以已成之业其君臣贤圣再造区夏所安者上及于皇天用能昌大于后居王位而行禘礼而膺夀祉之多是皆武王之力而文王大姒之所右助也岂予小子所能致哉文武虽同建王业而武王实得天下故归功之言详于武王而卒章本之于文王大姒焉闵予小子之颂曰遭家不造嬛嬛在疚于乎皇考永世克孝故皇考者武王之称也烈祖与文母相配而言故烈考者文王之称也
　　雝一章十六句
　　载见【贤遍反】诸侯始见乎武王庙也【孔氏曰诸侯始见武王庙之乐歌也　苏氏曰烈文言成王即政诸侯助祭载见言诸侯始见乎武王庙则载见之作也成王未即政欤】载见辟【音璧】王曰求厥章龙旂阳阳和铃【音零】央央鞗【音条】革有鸧【七羊反】休有烈光率见昭考以孝以享以介眉夀永言保之思皇多祜【音户】烈文辟公绥以多福俾缉【七入反】熙于纯嘏【古雅反】
　　毛氏曰载始也【朱氏曰载发语辞也】　郑氏曰诸侯始见君王谓见成王也　王氏曰诸侯来见则曰求法度文章以归治其国家也　郑氏曰交龙为旂　毛氏曰阳阳言文章和在轼前铃在上【孔氏曰和亦铃也尔雅云有铃曰旂郭璞曰悬铃于竿画交龙于旂】　孔氏曰央央然而有音声　郑氏曰鞗革辔首也鸧金饰貌【孔氏曰即韩奕所云鞗革金厄是也　朱氏曰按商颂鸧鸧郑云声和也】　朱氏曰烈大也　毛氏曰昭考武王也　朱氏曰庙制大祖居中左昭右穆周庙文王当穆武王当昭故康诰称穆考文王而此诗及访落皆谓武王为昭考也　毛氏曰享献也　郑氏曰率之见于武王庙使助祭也以致孝子之事以献祭祀之礼　李氏曰思皇与思皇多士同思语辞也皇美也美哉多福之如此也是天子之享其福也此又言光大文章之诸侯绥以多福俾继续广大其纯嘏以见君臣皆受其福也　郑氏曰纯大也　朱氏曰诸侯始来见王禀受法度其车服之盛如此而率之以祭武王之庙受此眉夀之福以多福绥诸侯使之缉熙于纯嘏葢均福于诸侯之辞
　　载见一章十四句
　　有客微子来见祖庙也【郑氏曰成王既黜殷命杀武庚命微子代殷后既受命来朝而见　孔氏曰微子来见祖庙之乐歌也】有客有客亦白其马有萋有且【七序反】敦【都回反】琢【陟角反】其旅有客宿宿有客信信言授之絷【陟立反】以絷其马薄言追之左右绥之既有淫威降福孔夷
　　毛氏曰殷尚白　苏氏曰亦仍也言仍殷之旧也毛氏曰萋且敬慎貌　郑氏曰微子乘殷之马而来威仪萋萋且且又选择众臣卿大夫之贤者与之朝王言敦琢者以贤美之故王言之　毛氏曰一宿曰宿再宿曰信　谯郡张氏曰宿宿者凡一宿者再也信信者凡再宿者再也　郑氏曰絷绊也周之君臣皆爱微子其所馆宿可以去矣而言绊其马意各殷勤　朱氏曰追之恐其已去也　苏氏曰左右绥之言所以安之无方也　毛氏曰淫大夷易也　王氏曰统承先王用天子礼乐所谓淫威也有淫威则所享宜盛大故降福孔易也【什方张氏曰自管蔡以武庚禄父叛以周公之圣临之葢二年而后克其用力艰矣故于微子之来见也则告之曰昔者既有淫威矣而今也降福孔夷葢大顺之理如此凡吾之威福非苟而已也】
　　有客一章十二句
　　武奏大武也【郑氏曰大武周公作乐所为舞也　孔氏曰奏大武文乐之歌也周公象武王伐纣之事作大武之乐　张氏曰大武武王没嗣王象武王之功之舞歌武以奏之冠者舞之】于【音乌】皇武王无竞维烈允文文王克开厥后嗣武受之胜殷遏【放葛反】刘耆【音指】定尔功
