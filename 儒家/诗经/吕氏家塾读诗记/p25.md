<!-- { "loadSidebar": true } -->
　　采苓【力丁反】刺晋献公也献公好听谗焉【朱氏曰献公好聴谗观骊姬谮杀太子及逐羣公子之事可见也】
　　采苓采苓首阳之巅人之为言苟亦无信舍旃舍旃苟亦无然人之爲言胡得焉
　　毛氏曰兴也　朱氏曰采有听取之义故以采苓起兴　毛氏曰苓大苦也【释文曰即甘艸叶似地黄】首阳山名也【孔氏曰首阳在河东蒲坂县南】　郑氏曰巅山之上苟且也旃之言焉也　欧阳氏曰戒献公闻人之言且勿听信置之且勿以为然【程氏曰又重诫曰置之置之且无以为然】更攷其言何所得谓徐察其虚实也【毛氏曰采苓细事也首阳幽辟也细事喻小行也幽辟喻无徴也　孔氏曰小行谓小小之事无征谓幽隐辟侧无征验也谗言之起由君数闻小事于小人】　孔氏曰人之为言王肃诸本皆作为言定本作伪言
　　采苦采苦首阳之下人之为言苟亦无与舍旃舍旃苟亦无然人之为言胡得焉
　　毛氏曰苦苦菜也【孔氏曰所谓堇茶也】　朱氏曰与许与也
　　采葑采葑首阳之东人之为言苟亦无从舍旃舍旃苟亦无然人之为言胡得焉
　　毛氏曰葑菜名也
　　采苓采苦采葑不曰郊野而曰首阳者兴采听之当逺也孔子曰浸润之谮肤受之愬不行焉可谓逺也已矣不轻听易动而徐观其是非惟逺者能之毛氏以采苓为细事首阳为幽辟孔氏引而伸之谓谗言之起由君数问小事于小人虽求之太过然实天下之名言也故附见焉
　　采苓三章章八句
　　唐国十二篇三十三章二百三句
　　吕氏家塾读诗记卷十一
<经部,诗类,吕氏家塾读诗记>
　　钦定四库全书
　　吕氏家塾读诗记卷十二
　　宋　吕祖谦　撰
　　秦
　　郑氏诗谱曰秦者陇西国名于禹贡近雍州鸟鼠山【朱氏曰今秦州是也】尧时有伯翳者实臯陶之子佐禹治水赐姓曰嬴【孔氏曰郑语云嬴伯翳之后地理志云嬴伯益之后则伯益伯翳声转字异犹一人也秦本纪云秦之先帝颛顼之苗裔孙曰女脩女脩生大业大业生太费是为伯翳列女传云臯子生五歳而佐禹曹大家注云臯子臯陶之子伯益也】周孝王使其末孙非子养马于汧渭之间封为附庸邑之于秦谷至曾孙秦仲宣王又命作大夫始有车马礼乐侍御之好国人美之秦之变风始作秦仲之孙襄公平王之初兴兵讨西戎以救周平王东迁王城乃以岐丰之地赐之始列为诸侯遂有周西都宗周畿内八百里之地其封域在荆岐终南惇物之野至孙徳公又徙于雍云　前汉地理志天水陇西山多林木民以板为室屋及安定北地上郡西河皆迫近戎狄修习战备髙上气力以射猎为先故秦诗曰在其板屋又曰王于兴师修我甲兵与子偕行及车邻四驖之诗小戎之篇皆言车马田狩之事　朱氏曰岐丰之地文王用之以兴二南之化如彼其忠且厚也秦人用之未几而一变其俗见于诗者大抵尚气概先勇力已悍然有招八州而朝同列之气矣盖雍州土厚水深其民敦重质直不为浮靡以善导之则易以兴起以猛驱之则其强毅果敢之资亦足以强兵力农而成富强之业也论之于此以见厚重强直者之可与有为而又以见上之导民不可不谨其所之也
　　车邻【力人反】美秦仲也秦仲始大有车马礼乐侍御之好焉【孔氏曰秦仲以字配国者附庸未得爵命无諡可称】
　　有车邻邻有马白颠【都田反】未见君子寺人之令【力呈反】毛氏曰邻邻众车声也白颠的【丁厯反】颡【桑党反】也【孔氏曰的白也颡额也额有白毛　王氏曰白颠盖仲之名马骅骝盗骊赤兎的卢之称】寺人内小臣也【孔氏曰言寺人是在内细小之臣非谓寺人即是内小臣之官也燕礼诸侯之礼也云献左右正与内小臣是诸侯有内小臣也左传齐有寺人貂晋有寺人披是诸侯有寺人也】　郑氏曰欲见国君者必先令寺人使传告之时秦仲又始有此臣【蘓氏曰凡此皆人君之常礼而秦之先君昔所未有也　范氏曰寺人所以传内外之命君臣相信故其下得以使之也】
　　阪【音反】有漆隰有栗既见君子并坐鼓瑟今者不乐【音洛】逝者其耋【田节反】
　　毛氏曰兴也陂者曰阪下湿曰隰　郑氏曰既见既见秦仲也　毛氏曰耊老也八十曰耊　朱氏曰阪则有漆矣隰则有栗矣既见君子则并坐鼓瑟矣郑氏曰并坐鼓瑟君臣以闲暇燕饮相安乐也　范氏曰今者不乐恐失时也　李氏曰逝者与日月逝矣之逝同皆言其歳月之往
　　既见君子并坐鼓瑟简易相亲之俗也今者不乐逝者其耊悲壮感叹之气也秦之强以此而止于为秦者亦以此
　　阪有桑隰有杨既见君子并坐鼓簧【音黄】今者不乐逝者其亡
　　毛氏曰簧笙也
　　车邻三章一章四句二章章六句
　　驷驖【田结反】美襄公也始命有田狩之事园囿之乐【音洛】焉【孔氏曰秦非子至于庄公常为附庸庄公生襄公平王封襄公为诸侯赐之岐西之地】
　　驷驖孔阜六辔在手公之媚【睂冀反】子从公于狩
　　王氏曰驷驖言纯驷也　毛氏曰驖骊【孔氏曰骊黒色】阜大也　孔氏曰每马有二辔四马当八辔矣诸文皆言六辔者以骖马内辔纳之于觖故在手者惟六辔耳朱氏曰媚子所亲爱之人也　毛氏曰冬猎曰狩孔氏曰襄公乗驖色之马既肥大而又良善御人
　　执其六辔在手而已不须控制之也　吕氏曰公之媚子不必如媚于天子媚于国人者也此诗称其始为诸侯未必能用贤但人君之奉稍备云耳
　　奉时辰牡辰牡孔硕公曰左之舎【音舍】拔【蒲末反】则获毛氏曰时是辰时也冬献狼夏献麋【亡悲反】春秋献鹿豕羣兽【孔氏曰皆天官兽人文兽之供食各有时节故谓之时牡】　朱氏曰牡兽之牡者也　董氏曰五御三曰逐禽左自左膘而射之达于右腢为上杀【孔氏曰逐禽由左礼之常法】　毛氏曰拔矢末也【孔氏曰以镞为首以拔为末】　孔氏曰虞人奉是时节之牡兽驱以待公射之是时节之牡兽甚肥大矣公戒御者曰从左而逐之公乃亲自射之舍放矢括则获其兽言公之善射
　　游于北园四马既闲輶【音由】车鸾【卢丹反】镳【彼骄反】载猃【力念反】歇【许谒反】骄【许乔反】
　　毛氏曰闲习也輶轻也【郑氏曰轻车驱逆之车　孔氏曰田仆掌设驱逆之车驱禽使前趋获逆御还之使不出围】　朱氏曰鸾铃也效鸾鸟之声镳马衔也　郑氏曰置鸾于镳异于乗车也【孔氏曰乗车鸾在衡和在轼】　毛氏曰猃歇骄田犬也长喙【况废反】曰猃短喙曰歇骄　朱氏曰田事已毕故游于北园以车载犬盖以休其足力也韩愈画记有骑拥田犬者亦此类
　　驷驖三章章四句
　　小戎美襄公也备其兵甲以讨西戎西戎方强而征伐不休国人则矜其车甲妇人能闵其君子焉【李氏曰史记秦仲诛西戎西戎杀之宣王召其子庄公与兵七千人使伐西戎破之至杀幽王骊山下襄公将兵救周有功平王封襄公为诸侯十二年伐戎至岐而卒】
　　小戎俴【钱浅反】收五楘【音木】梁辀【陟畱反】游环胁驱隂靷【音】鋈【音沃】续文茵【音因】畅【敕亮反】毂【音各】驾我骐【音其】馵【之树反】言念君子温其如玉在其板屋乱我心曲
　　毛氏曰小戎兵车也俴浅收轸【之忍反】也【董氏曰六月言元戎十乗此天子之车也故夏钩车殷寅车周元戎然则诸侯之戎车谓之小戎宜也　孔氏曰俴浅也收轸也轸者车之前后两端之横木也所以收敛所载故名收焉兵车言浅轸者对大车平地载任之车为浅也兵车当舆之内从前轸至后轸惟深四尺四寸大车前轸至后轸其深八尺兵车之轸比之为浅】五五束也楘厯录【音禄】也梁辀上句【古侯反】衡也一辀五束束有厯録也【孔氏曰楘厯录也辀者辕也梁辀辀上曲句衡衡者轭也辕从轸以前稍曲而上至衡则居衡之上而向下句之衡则横居辕下如屋之梁然故谓之梁辀也一辀之上以皮革五处束之每束皆有文章厯录故谓之五楘也　陈氏曰辀车辕也其前驾于服马之衡之上其后则乗前轸直逼后轸梁辀则穷其上以便服马之进退车之进退以辕为主惧辀之不坚也故一辕则五分其穷每分以皮束之使坚是谓五楘】游环靷环也游在背上所以御出也胁驱慎驾具所以止入也【郑氏曰游环在背上无常处贯骖之外辔以禁其出胁驱者着服马之外胁以止骖之入　孔氏曰游环者以环贯靷游在服马背上骖马之外辔贯之游移无定处也骖马欲出此环牵之所以御出也胁驱者以一条皮上系于衡后系于轸当服马之胁爱慎乗驾之具也骖马欲入则此皮约之所以止入也】隂揜【于检反】轨也靷所以引也鋈白金也续续靷也【郑氏曰揜轨在轼前垂辀上鋈续白金饰续靷之环　孔氏曰揜轨谓与下三面材仄版木横侧车前所以隂映此轨也辀在轨前横木抉轨故郑氏云轨在轼前垂辀上谓隂板垂辀上也此车衡之长唯六尺六寸止容二服而已骖马颈不当衡别以皮为二靷系于隂板之上令骖马引之左传云两靷将絶是横轨之前别有骖马二靷也鋈沃也非白金之名谓销白金以沃灌靷环靷言鋈续则是作环相接　朱氏曰揜轨在轼前轸上靷者以皮二条前系骖马之颈后系隂板之上鋈续隂板之上有续靷之处销白金沃其环以为饰也】文茵虎皮也畅毂长毂也【孔氏曰茵者车上之褥刘熙释名云文茵车中所坐也用虎皮有文采也畅训为长言长于大车之毂也兵车之毂长三尺二寸大车之毂长尺半兵车之毂比之为长　朱氏曰毂所以贯车轮者】骐骐文也左足白曰馵【孔氏曰色之青黑者名为綦马名为骐知其色作綦文马后足白为馵】　孔氏曰妇人闵其君子云言念君子温然其如玉今乃逺在西戎板屋之中思而不得见乱我心曲也【朱氏曰心曲心中委曲之处也】地理志云天水陇西民以板为屋然则秦之西垂民亦板屋也毛氏言西戎板屋者此言伐戎故也
　　四牡孔阜六辔在手骐駵【音留】是中騧【古花反】骊是骖龙盾【顺允反】之合鋈以觼【古穴反】軜【音纳】言念君子温其在邑方何为期胡然我念之
　　孔氏曰孔阜甚肥大也六辔在手见前章　郑氏曰赤身黒鬛【力辄反】曰駵【孔氏曰今人犹谓此为駵马】　孔氏曰黄马黒喙曰騧　骊解见駉　郑氏曰中中服也骖两騑【芳菲反】也【孔氏曰车驾四马在内两马谓之服在外两马谓之騑】　毛氏曰龙盾画龙为盾也合合而载之【孔氏曰盾以木为之而谓之龙盾是画龙于盾也王肃云合而载之以为车蔽也　朱氏曰盾干也载之以为车上之卫也】　郑氏曰鋈以觼軜軜之觼以白金为饰也軜系于轼前　朱氏曰觼环之有舌者　毛氏曰軜骖内辔也【孔氏曰觼軜谓白金饰皮为觼以纳物也四马八辔而经传皆六辔明有二辔当系之马之有辔者所以制马之左右令之随逐人意骖马欲入则偪而胁驱内辔不须牵挽故知軜者纳骖内辔系于轼前其系之处以白金为觼也　蘓氏曰骖之外辔则御者轨之】　朱氏曰邑西鄙之邑也方将也将以何时为归期乎何为使我念之极也
　　俴驷孔羣厹【音求】矛鋈錞【徒对反】蒙伐有苑虎韔【敕亮反】镂【鲁豆】反膺交韔二弓竹闭绲【古本反】縢【直登反】言念君子载寝载兴厌厌【于盐反】良人秩秩徳音
