<!-- { "loadSidebar": true } -->
　　有饛簋飧有捄棘匕兴也饛满簋貌飧熟食谓黍稷也捄长貌匕所以载鼎实棘赤心也笺云飧者客始至主人所致之礼也凡飧饔饩以其爵等为之牢礼之数陈兴者喻古者天子施予之恩于天下厚周道如砥其直如矢如砥贡赋平均也如矢赏罚不偏也君子所履小人所视笺云此言古者天子之恩厚也君子皆法效而履行之其如砥矢之平小人又皆视之共之无怨睠言顾之潸焉出涕睠反顾也潸涕下貌笺云言我也此二事者在乎前世过而去矣我从今顾视之为之出涕伤今不如古音义【饛音蒙簋音轨飧音孙捄音虬又其牛反下章同匕必履反饔于恭反施始豉反砥之履反共音恭本又作恭睠音卷本又作眷潸所奸反说文作云涕流貌山晏反出如字徐尺遂反涕音体为于伪反】疏【正义曰言有饛然满者簋中黍稷之飧也有捄然长者棘木载肉之匕也客始至主人以簋盛飧以匕载肉而待之是主人供承之恵于賔客厚也以兴古者天子施予之恩于天下厚也非直与恩厚又法制齐均周之贡赋之道其均如砥石然周之赏罚之制其直如箭矢然是所行之政皆平而不曲也以天子崇其施予之厚故其时君子皆共法效所以履而行之以周道布其砥矢之平其时小人皆共承奉所以视而供之既君子覆其厚小人视其平是上下相和举世安乐今此二者于前世已过而去睠然廻反我从今世徒反顾而视之终不可值由此潸焉为之出涕伤今不如古所以见偏役也正义曰簋以盛飧饛为其状故知饛满簋貌也主人供賔客有禾有米此以盛于簋故知熟食也又礼之通例皆簠盛稻粱簋盛黍稷故知谓黍稷也捄为匕之状故知长貌杂记云匕用桑长三尺是也鼎实煮肉也煮肉必实之于鼎必载之者以古之祭祀享食必体觧其肉之胖既大故湏以匕载之载谓出之于鼎升之于爼也杂记注亦言匕所以载牲体牲体即鼎实也言棘赤心者以棘木赤心言于祭祀賔客皆赤心尽诚也吉礼用棘杂记言用桑者谓丧祭也待賔客之匕礼当用棘言赤心觧本用棘之意未必取赤心为喻笺正义曰笺飧之所用故言客始至主人所致之礼也知者聘礼賔初至大夫帅至于馆宰夫朝服设飧是也必先设之者以其初至权致小礼彼注云食不偹礼曰飧对饔饩之大为不偹司仪注云小礼曰飧大礼曰饔饩是也言凡飧饩以其爵等为之牢礼之数陈者掌客文也案大行人及掌客云上公飧五牢饔饩九牢侯伯飧四牢饔饩七牢子男飧三牢饔饩五牢诸侯之朝必以臣从彼为凡介行人宰史设文故注云凡介行人宰史众臣从賔者也行人主礼宰主具史主书皆有饔饩尊其君以及其臣以其爵等为之牢礼之数陈者爵卿也则飧二牢饔饩五牢爵大夫也则飧大牢饔饩三牢爵士也则飧少牢饔饩大牢此降小礼丰大礼也以命数则参差难等畧于臣用爵而已是爵等为之牢礼之数陈也陈者依此数陈列以与之言此证飧之所用是供客之礼也知喻古者天子施予之恩于天下厚者以下云周道如砥言周平安之世睠言顾之伤其不见徃古故知此以主人待客之隆喻古者施予之厚也以东国困役而刺王则与天下同怨故知喻天下古之天子正谓周之圣王下言周道明所思不出于周也正义曰砥谓砺之石禹贡曰砺砥砮丹以砥石能磨物使平故比贡赋均也矢则干必苴故比赏罚不偏也砥言周道则其直亦周道也如矢言其直则如砥言其平互相通也知砥比贡赋矢比赏罚者以王道所行惟此事耳此为贡赋之偏以发言故先以砥比贡赋取均平之义贡赋之外惟赏罚耳故以矢比之因有二文而分之耳其实贡赋赏罚皆平皆直理亦兼通故下笺云砥矢之道独为贡赋而砥矢并言是得兼通故也此篇怨政偏敛重无言赏罚之事言之者以言周道为事广所可平直者即贡赋赏罚耳故因而尽言以畅之且粲粲衣服鞙鞙佩遂是滥赏所及亦是赏罚不平也笺正义曰此言君子小人在位与民庶相对君子则行其道小人则贡其役此上四句有二事明君子履其恩厚而法效之小人视其平直而供承之以履视不同先上二事故笺分以当之也言君子所履者明已今赋敛之偏亦由时在位贪乱不履先王之道不能佐君以致于偏故五章以下刺其空官废职与此相首尾】
　　小东大东杼柚其空空尽也笺云小也大也谓赋敛之多少也小亦于东大亦于东言其政偏失砥矢之道也谭无他货维丝麻尔今尽杼柚不作也纠纠葛屦可以履霜佻佻公子行彼周行佻佻独行貌公子谭公子也笺云葛屦夏屦也周行周之列位也言时财货尽虽公子衣屦不能顺时乃夏之葛屦今以履霜送转餫因见使行周之列位者而发币焉言虽困乏犹不得止旣徃旣来使我心疚笺云旣尽疚病也言谭人自虚竭餫送而徃周人则空尽受之曾无反币复礼之恵是使我心伤病也音义【杼直吕反说文云盛纬噐柚音逐本又作轴敛力艶反后同纠居黝反屦九具反佻徒雕反徐又徒了反沈又徒髙反韩诗作嬥嬥徃来貌并音挑本或作窕非也周行之行戸郎反注周行下载施之行并注同餫音运疚音救】疏【正义曰谭大夫既思古无及乃言今幽王政偏重敛于己小亦于东大亦于东则所赋敛者惟出杼柚今既输送杼柚从其土之物皆已尽焉由此财尽衣屦不偹纠纠然夏日之葛屦公子以贫乏故谓其可以履冬日之霜寒也佻佻然独行者我谭国之公子也因送转餫又见使行于彼周之列位而发币焉虽则困乏犹不止也公子之困如此又我谭人自尽空竭送餫而徃周人则空尽受之虚空而来曽无反币复礼之恵由是所以使我心伤病焉笺正义曰知谭无他货惟有丝麻者以杼柚之有维丝麻耳说文云杼持纬者也上言杼柚其空是谭国财尽履霜之下即云公子是公子服此葛屦而履霜也下云既徃既来仍是转输之事故知公子独行为送转餫至京师又因见使之行周列位而发币焉谓适有司而纳其转餫之币列位则是有司也隐七年左曰初戎朝于周发币于公卿杜预云朝而发币于公卿如今计献诣公府卿寺彼因朝而有贡献之物发币于公卿与此公子发币同但此转餫不因行聘也以葛屦为履霜仍彼行役言困乏犹不得止也聘礼云无行则重贿反币谓以币反报来者故此以反币言之知责王无反币者以怨其尽受明当有报也中庸曰厚徃而薄来所以懐诸侯也是有报矣天子报诸侯之礼虽亡春秋之世诸侯之事霸主与天子同也齐桓公知诸侯之归已也故使轻其币而重其礼诸侯之使垂槖而入稇载而归言其空而来重而归也则天子亦当有报故此其所以怨之也】
　　有冽氿泉无浸获薪契契寤叹哀我惮人冽寒意也侧出曰氿泉获艾也契契忧苦也惮劳也笺云获落木名也既伐而折之以为薪不欲使氿泉浸之浸之则将湿腐不中用也今谭大夫契契忧苦而寤叹哀其民人之劳苦者亦不欲使周之赋敛小东大东极尽之极尽之则将因病亦犹是也薪是获薪尚可载也哀我惮人亦可息也载载乎意也笺云薪是获薪者析是获薪也尚庶几也庶几析是获薪可载而归蓄之以为家用哀我劳人亦可休息养之以待国事音义【冽音列氿音轨字又作晷寖子鸩反渍也字又作浸获戸郭反毛刈也郑落木名也字则宜作木傍契芳计反徐苦结反惮丁佐反徐又音旦下同字亦作瘅腐音辅朽也蓄勑六反】疏【正义曰毛以为有冽然寒气之氿泉无得浸渍我所获之樵薪也以兴暴虐者周室之幽王无得税敛我谭国之民人也刈薪者惜其樵薪不欲使氿泉妄浸之以妄浸之则湿腐不中用故也以兴今谭大夫契契忧苦而寤寐之中嗟哀怜我谭国劳苦之民人不欲使周人极敛之极敛之则困病不堪其事也又言薪畜是获刈之薪者尚以为可存载于意当餫而掌之以为家用故不欲氿泉之所浸也况谭大夫哀于我劳苦之人寜不亦可念之在情当休息而飬之以待国事故不欲周王之所敛也此以氿泉比周王刈薪之人惜已薪犹谭大夫之爱谭人意虽相对而文有详畧言氿泉之浸获薪不言周王之敛谭人谭大夫有忧民之容刈薪者无惜薪之状皆互见也郑惟获为木名尚为庶几又尚可载以对亦可息是薪可载归犹人可休息直文比事于义为通故不从毛余同正义曰七月云二之日栗冽是冽为寒气也说文冽寒貌故字从氷释水云氿泉宂出宂出侧出也李廵曰水泉从傍出名曰氿氿侧出是侧出曰氿泉也获读如获稲之获故为刈也薪当析之即云刈者盖木之细者以荆楚之类故曰言刈其楚是小者刈之也以有哀叹故知契契忧苦也惮劳释诂文笺正义曰获落释木文文在释木故为木名某氏曰可作柸圈皮韧绕物不觧郭璞曰获音获可为柸噐素也陆玑疏云今栁榆也其叶如榆其皮坚韧剥之长数尺可为絚索又可为甑带其材可为柸噐是也易者以诸言薪者皆谓木也而言刈于理不安故易之】
