<!-- { "loadSidebar": true } -->
　　裳裳者华或黄或白云华或有黄者或有白者兴明王之徳时有驳而不纯我觏之子乘其四骆乘其四骆六辔沃若传言世禄也笺云我得见明王徳之驳者虽无庆誉犹能免于谗谄之害守我先人之禄位乘其四骆之马六辔沃若然音义【驳邦角反骆音洛沃如字徐于防反】疏【笺正义曰喻取其象既以黄色兴明王徳纯故以异色喻其不纯或有黄者或有白者华自有杂色与纯者二章各举以喻非此华本黄而变白又非白即衰也华一时而黄白杂色以兴明王亦一时而善恶不纯非先盛而后衰为不纯也故言时有驳而不纯者言时有善多而恶少非善恶半也若恶与善等则是闇君不得为明王矣】左之左之君子宜之右之右之君子有之传左阳道朝祀之事右隂道丧戎之事笺云君子斥其先人也多才多艺有礼于朝有功于国维其有之是以似之传似嗣也笺云维我先人有是二徳故先王使之世禄子孙嗣之今遇谗谄竝进而见絶也音义【朝直遥反下及下篇同】疏【正义曰诗人既思明王又陈已所以宜嗣之意也言左之左之左阳道朝祀之事我先人君子则宜而行之右之右之右隂道丧戎之事我先人居子则能有而晓之此二徳者我先人惟其竝能有之是以先王使其子孙嗣之今遇谗见絶故思古明王也左阳道嘉庆之事故言宜之右隂道为忧凶之事不得言宜故变言有之二者皆君子之所能故下经总言有之明二者皆有也传正义曰以天下之事多矣大总不吉凶故举左右以日之左阳道谓嘉庆之事朝者人所乐祀者吉之大故为阳也右隂道谓忧凶之事丧者人所哀戎者有所杀故为隂也以能事多故皆重言以见众也】
　　裳裳者华四章章六句
　　序桑扈刺幽王也君臣上下动无礼文焉笺动无礼文举事而不用先王礼法威仪也音义【扈音戸桑扈窃脂鸟也説文扈作雇】疏【正义曰以其时君臣上下升降举动皆无先王礼法威仪之文焉故陈当有礼文以刺之即上二章上二句是也三章言其君为百辟所法而受福卒章言臣能燕饮得礼而不傲慢皆是君臣礼文之事故总之此与賔之初筵序皆言君臣上下以君臣即有上下之礼故并言以见义】
　　交交桑扈有莺其羽传兴也莺然有文章笺云交交犹佼佼飞往来貎桑扈窃脂也兴者窃脂飞而往来有文章人观视而爱之喻君臣以礼法威仪升降于朝廷则天下亦观视而仰乐之君子乐胥受天之祜传胥皆也笺云胥有才知之名也祜福也王者乐臣下有才知文章则贤人在位庶官不旷政和而民安天予之以福禄音义【莺于耕反佼交卯反胥毛如字郑徐思叙反祜音戸知音智下同】疏【正义曰毛以为佼佼然飞而往来者桑扈之鸟也冇莺然其羽之文章故人皆观视而念爱之以兴动而升降者防与羣臣也当有威仪礼法则天下亦观视而乐仰之君子既有礼文为下所爱尽得其所故能乐与天下所共是与天下皆乐而得受天之祜福也郑唯乐胥为异具在笺说笺正义曰黄鸟小宛传曰交交小貎此云犹佼佼飞而往来者作者各有所取佼佼实飞而往来之貎也此喻升降举动故取往来为义传正义曰胥皆释诂文孙毓曰与天下皆乐乐之大者天子四海之内无违命则天子乐矣诸侯四封之内无违命外内无故则诸侯乐矣大夫官府之内无违命者谘谋行于上则大夫乐矣士进以礼退以义则士乐矣庶人耕稼树艺以养父母刑罚不加于身则庶人乐矣是述毛之义也笺正义曰周礼毎官之下皆有胥徒胥一人则徒十人是胥以才智之故而为十徒之长又有大胥小胥之官故知胥冇才智之名易归妹以湏注亦云湏有才智之称天文有须女屈原之妹名女湏郑志答冷刚云须才智之称故屈原之妹以为名是胥为才智之士胥须古今字耳】
　　交交桑扈有莺其领领颈也君子乐胥万邦之屏屏蔽也笺云王者之徳乐贤知在位则能为天下蔽捍四表患难矣蔽捍之者谓蛮夷率服不侵畔音义【屏卑郢反为于伪反捍音汗难乃旦反下患难同】疏【正义曰毛以为言君子王者既有礼文又能乐与天下皆共之能与天下皆乐则为万邦之蔽捍天下皆得其乐无复侵伐之忧是为之蔽捍矣郑义具笺笺正义曰万邦是中国之辞与中国为屏蔽明捍四夷可知也故云蛮夷率服不敢内侵外畔是蔽捍也】
　　之屏之翰百辟为宪翰干宪法也笺云辟君也王者之徳外能捍蔽四表之患难内能立功立事为之桢干则百辟卿士莫不修职而法象之不戢不难受福不那戢聚也不戢戢也不难难也那多也不多多也笺云王者位至尊天所子也然而不自敛以先王之法不自难以亡国之戒则其受福禄亦不多也音义【翰戸旦反辟音璧桢音贞戢庄立反】疏【正义曰毛以为言王者之徳外能蔽捍四表之患难内能立功立事为之桢干则百辟卿士莫不修职而法象之王能如此则天下之民不戢聚而归之乎言戢聚而归之也不畏难而顺之乎言畏难而顺之也民皆顺之则为天所祐其受福岂不多乎言受福多也今王不能然故刺之郑以上二句与毛同下二句具在笺传正义曰释诂云桢干也舎人曰桢正也筑墙所立两木也干所以当墙两邉障土者也然则言桢干者皆以筑墙为喻干是墙之主善政亦民之主也宪法释诂文笺正义曰辟君释诂文之屏因上文而转故亦为蔽捍四表之患难人君之所施为唯功事而已故知立功立事为之桢干也百辟知卿士者以烈文百辟其刑之对四方其训之故知为卿士尊比诸侯故曰君也言王位至尊天所子爱觧其当自敛难之意敛者收摄之名故言敛以先王之法难者戒惧之辞故知难以亡国之戒不自敛以先王之法即动无礼文也故序笺云动无礼文者举事而不用先王礼法威仪是先王之法为礼文也不自难以亡国之戒者即不用贤也故首章笺云王者乐臣下有才智文章则贤人在位而庶官不旷政和而民安言用贤则民安是弃贤则亡国矣又彼文连言受天之祜彼由乐有贤智则受天之祜此不难以亡国之戒则受福不多是相配成也易传者以顺文理切不假反言故也】
　　兕觥其觩防酒思柔笺云兕觥罚爵也古之王者与羣臣燕饮上下无失礼者其罚爵徒觩然陈设而已其饮羙酒思得柔顺中和与共其乐言不怃敖自淫恣也彼交匪敖万福来求笺云彼彼贤者也贤者居处恭执事敬与人交必以礼则万福之禄就而求之谓登用爵命加以庆赐音义【兕徐履反兽名觥古横反以兕角为之觩音蚪本或作防乐音洛怃火呉反敖五报反下文同】疏【笺正义曰承上经而云彼是指思柔之人故云彼贤者也言交非敖则常恭敬故引论语居处恭执事敬为不敖慢矣故明王招聘用之故云登用爵命加以庆赐也】
　　桑扈四章章四句
　　序鸳鸯刺幽王也思古明王交于万物有道自奉养有节焉笺交于万物有道谓顺其性取之以时不暴夭也音义【鸳于袁反沈又音温鸯于冈反又于良反】疏【正义曰作鸳鸯诗者刺幽王也以幽王残害万物奉养过度是以思古明王交接于天下之万物鸟兽虫鱼皆有道不暴夭也其自奉养有节度不奢侈也今不能然故刺之交于万物有道即上二章上二句是也自奉养有节即下二章上二句是也见明王急于万物而缓于己故先言交万物而后言自奉养也笺正义曰天子以天下为家万物皆天子立制节其生杀与之交接故言交于万物也有道者谓顺其生长之性使之得相长飬取之以时不残暴夭絶其孩幼者是有道也不暴夭王制文】
　　鸳鸯于飞毕之罗之传兴也鸳鸯匹鸟太平之时交于万物有道取之以时于其飞乃毕掩而罗之笺云匹鸟言其止则相耦飞则为双性驯耦也此交万物之实也而言兴者广其义也獭祭鱼而后渔豺祭兽而后田此亦皆其将纵散时也君子万年福禄宜之笺云君子谓明王也交于万物其徳如是则宜夀考受福禄也【大音泰揜于检反驯音廵又音唇獭勑辖反】疏【正义曰古太平之时交于万物有道欲取鸳鸯之鸟必待其长大于其能飞乃毕掩之而罗取之不于幼小而暴夭也非但于鸟独然以兴于万物皆耳至獭祭鱼然后取鱼豺祭兽然后捕兽皆待其成而取之也君子明王交于万物之徳如是则万年之夀及福禄并皆宜归之也今王不能然故举以刺之传正义曰以交于万物则非止一鸟故云兴也言举一物以兴其余也又觧正举鸳鸯者以鸳鸯匹鸟也相匹耦而扰驯则易得也易得尚以时取明万物皆然故言太平之时交于万物有道取之以时也又言于其飞乃毕掩而罗之此即取之以时之事也谓小者未能飞待其能飞而后取之释器云鸟罟谓之罗月令云罗纲毕翳注云防小而柄长谓之毕以毕罗异器故各言之大东传曰毕所以掩兔彼虽以兔为文其实亦可取鸟故此鸳鸯言毕之也罗则张以待鸟毕则执以掩物故言毕掩笺正义曰申说匹鸟之意止则耦飞则双性驯善而相耦则取之易得故诗特举之鸳鸯即是万物之一而传以为兴故又觧之此交于万物之实而言兴者欲广其义故也笺又止言鱼兽二事者以天之生物飞走而已经已言鸟又举鱼兽则可以兼诸水陆矣且因王制诗之成文也此豺獭祭时鱼兽成就皆是鱼兽放纵分散之时故于是可取之】
　　鸳鸯在梁戢其左翼言休息也笺云梁石絶水之梁戢敛也鸳鸯休息于梁明王之时人不惊骇敛其左翼以右翼掩之自若无恐惧君子万年宜其遐福笺云遐逺也逺犹久也音义【戢侧立反韩诗云防也防其噣于左也恐丘勇反】疏【笺正义曰言敛其左翼以右翼掩之举雄者而言耳此举鸟不恐惧亦广兴其义礼运曰龙以为畜故鱼鲔不淰凤以为畜故鸟不獝麟以为畜故兽不狘是水陆飞走皆可扰驯也白华文与此同但彼言申后见黜故以隂阳相下为义此兴取自安故与此异也】
　　乘马在厩摧之秣之摧莝也秣粟也笺云摧今莝字也古者明王所乘之马系于厩无事则委之以莝有事乃予之谷言爱国用也以兴于其身亦犹然齐而后三举设盛馔恒日则减焉此之谓有节也君子万年福禄艾之艾养也笺云明王爱国用自奉养之节如此故宜久为福禄所养也音义【乘王徐防证反四马也郑如字下同廏音救摧采卧反刍也秣音未谷马也刍楚俱反莝采卧反韩诗云委也委纡伪反犹食也与音豫齐侧皆反本亦作斋馔士恋反减古揽反艾鱼盖反徐又音刈】疏【笺正义曰云摧莝转古为今而其言不明故辩之云此摧乃今之莝字也言古者明王所乘之马繋之于廏者以王马多矣而此言在廏明是王所乗马天子之马而不常与粟言爱国用也序言自奉养非王身上章为兴知此亦兴故言以兴于其身亦犹然也斋而后三举设盛馔三举节是设盛馔也恒日则减焉唯一举也斋为有事故三举恒日无事而一此之谓有节天官膳夫云王日一举注云杀牲盛馔曰举又曰王斋则三举是恒日则减焉囙奉养先盛而倒言耳此不言朔月而玉藻云天子之食日少牢朔月太牢明朔必加于恒日不知为同斋三太牢为降二太牢也玉藻云少牢与周礼日一举不同者郑志答赵商云礼记后人所定或以诸侯同天子或以天天与诸侯等所施不同故难据也王制之法与周异者多当以经为正然则为记有参差故不同也】
　　乘马在廏秣之摧之君子万年福禄绥之笺云绥安也音义【绥土果反又如字】
　　鸳鸯四章章四句
