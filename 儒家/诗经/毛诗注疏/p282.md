<!-- { "loadSidebar": true } -->
　　天锡公纯嘏眉夀保鲁居常与许复周公之宇传常许鲁南鄙西鄙笺云纯大也受福曰嘏许许田也鲁朝宿之邑也常或作尝在薛之旁春秋鲁庄公三十一年筑台于薛是与周公有常邑许许田未闻也六国时齐有孟尝君食邑于薛鲁侯燕喜令妻夀母宜大夫庶士邦国是有既多受祉黄发儿齿笺云燕燕饮也令善也僖公燕饮于内寝则善其妻寿其母谓为之祝庆也与羣臣燕则欲与之相宜亦祝庆也是有犹常有也儿齿亦夀征音义【嘏古雅反朝直遥反□字又作薛息列反与音余儿五兮反齿落更生细者也字书作齯音同一音如字为于伪反祝之又反下同】疏【正义曰毛以为既言僖公威徳被及广逺又言天与之福复其故居天乃与公大大之福使有秀眉之夀而保其鲁国又能居其常邑与许邑复周公之故居也鲁侯僖公燕饮而皆喜燕于内寝则善其妻夀其母谓为之祝庆使妻善而母夀也其燕于外寝则宜其大夫与众士亦谓为之祝庆使与之相宜也其鲁之邦国七百里之封僖公于是常保有之既多受其福又有黄发児齿由僖公每事得所故庆之使享其永年郑唯以嘏为福为异余同传正义曰春秋言伐我东鄙西鄙者皆谓伐其边邑故月令注云鄙界上之邑此羙其复故之宇当举边邑言之故知常许皆是鄙邑也言常许鲁东鄙西鄙则常为南鄙许为西鄙或当有所依据不知出何书也笺正义曰纯大释诂文礼特牲少牢尸致福于主人皆谓之嘏是受福曰嘏传以常许为鲁之鄙邑书传无文故笺易之许许田也鲁朝宿之邑也诸侯有大徳受采邑于京师为将朝而宿焉谓之朝宿之邑鲁以周公之故成王赐之许田春秋之时鲁不朝周邑无所用而许田近于郑国郑有祊田地势之便而与郑易之桓元年郑伯以璧假许田公羊传曰许田者何鲁朝宿之邑也此鲁朝宿之邑曷为谓之许田讳取周田系之许近许也如此则鲁之有许见于经传明此常与许即是彼之许邑彼以近许系许则非鲁之鄙邑故笺言此以易传也桓公以许与郑僖公又得居之故羙其能复周公之宇也春秋于僖公之世不书得许田盖经传阙漏故无其事也既以许为朝宿而常邑无文故推本其事言常字诗本或有作尝字者常邑在薛之旁春秋鲁荘公三十一年筑台于薛是与筑台于薛春秋经文是与者其是此尝邑与尝在薛傍鲁有薛邑故言是与为疑之辞周公之有许邑事见春秋尝则无文故云周公有尝邑许田未闻也郑云尝邑在薛之傍亦无明文故又自言其证六国时齐有孟尝君食邑于薛以其居薛邑而号孟尝君则尝在薛傍共为一地也六国者韩魏燕赵齐楚在春秋之后俱僣称王号为六国孟尝君者姓田名文父曰静郭君田婴婴者齐威王少子而齐宣王庶弟也宣王卒婴相齐湣王湣王三年封田婴婴卒文代立于薛是为孟尝君史记有其传】
　　徂来之松新甫之栢是断是度是寻是尺传徂徕山也新甫山也八尺曰寻松桷有舄路寝孔硕新庙奕奕奚斯所作传桷榱也舄大貎路寝正寝也新庙闵公庙也有大夫公子奚斯者作是庙也笺云孔甚硕大也奕奕姣羙也修旧曰新新者姜嫄庙也僖公承衰乱之政修周公伯禽之教故治正寝上新姜嫄之庙姜嫄之庙庙之先也奚斯作者教防属功课章程也至文公之时大室屋壊孔曼且硕万民是若传曼长也笺云曼修也广也且然也国人谓之顺也音义【断音短度待洛反桷音角方曰桷舄音昔徐又音托奕音亦榱色追反姣古卯反属音烛曼音万】疏【正义曰毛以为僖公威徳逺及国内咸宜乃命彼贤臣修造寝庙取彼徂徕山上之松新甫山上之栢于是斩断之于是量度之其度之也于是用八尺之寻于是用十寸之尺既量其材乃用松为桷有舄然而大作为君之正寝其寛大又新作闵公之庙奕奕然广大作寝则人安作庙则神悦人神安悦君徳备矣此庙是谁为之乃是奚斯所作羙其作之得所故举名言之奚斯监防而已其作用民之力故又羙民之劝事言庙甚长广而且大用功虽多万民于是谓之顺民既以之为顺明其不惮劬劳故言之以颂僖公也郑唯以新庙为姜嫄之庙为异余同传正义曰桷之与榱是椽之别名庄二十四年刻桓宫桷谓刻其椽也舄是桷状故为大貌王肃云言无刻饰文章徒见松桷彊大至牢固义或当然路寝正寝公羊谷梁传并云然定本集注云路正也释诂云路大也以君之正寝故以大言之言新庙是作此庙僖公继闵公为君故以新庙为闵公庙王肃云僖公以庶兄后闵公为之立庙奕奕盛大羙其作之中礼能自俭而崇大宗庙是申说毛义称作是庙羙僖公之意也奚斯与新庙连文故云公子奚斯作是庙欲见作者主为新庙而言奚斯其意不兼路寝也闵二年庆父出奔莒左传曰以赂求共仲于莒莒人归之及密使公子鱼请不许哭而往共仲曰奚斯之声也乃缢是奚斯为公子也如传文盖名鱼而字奚斯笺正义曰孔甚释言文硕大释诂文孔硕言其寝羙也定本集注云孔硕甚姣羙也与俗本异春秋有新作南门新作雉门说者皆以修旧曰新改旧曰作故郑依用之以闵公后死礼当迁入祖庙止可改涂易檐不应别更作之而此诗首章言閟宫卒章言新庙明是修彼閟宫使之新故易传以为所新者姜嫄之庙也作寝庙所以为羙者以僖公承衰乱之后寝庙废壊能修周公伯禽之敎故治其正寝上新姜嫄之庙由其修治废壊故可羙也又言姜嫄之庙庙之先者欲见姜嫄之庙既新之则余庙毁壊亦修之然则举其治正寝则余寝亦治之矣又解奚斯所作之意正谓为之主帅主帅教令工匠监护其事属付功役课其章程而已非亲执斧斤而为之也中握河纪说帝尧受河图之礼云稷辩防注云辩防供时用相礼仪是监典谓之防也昭三十二年左传说城成周之事云属役赋文谓付属作者以功役也汉书称高祖使张仓定章程谓定百工用材多少之量及制度之程品是属课章程之事也引文十三年太室屋壊者与谱同以壊者讥其不恭则修者事为可善反明诗人称新作寝庙以羙僖公之意也定本集注笺曼修也广也且然也国人谓之顺与俗本不同】
　　閟宫八章二章章十七句一章十二句一章三十八句二章章八句二章章十句
　　駉四篇二十三章二百四十三句

　　毛诗注疏卷二十九
　　毛诗注疏卷二十九考证
　　鲁颂駉章有驈有皇○皇说文作騜
　　泮水章薄采其芹○芹白虎通作荇
　　閟宫章遂荒大东○尔雅注作遂幠大东
　　新庙奕奕○新蔡邕独断作寝奕奕周礼注作绎绎

　　毛诗注疏卷二十九考证
<经部,诗类,毛诗注疏>
　　钦定四库全书
　　毛诗注疏卷三十
　　汉郑氏笺　唐陆徳明音义　孔颖达疏
　　商颂　【那之什】
　　序那祀成汤也微子至于戴公其间礼乐废坏有正考甫者得商颂十二篇于周之大师以那为首笺云礼乐废坏者君怠慢于为政不修祭祀朝聘养贤待宾之事有司忘其礼之仪制乐师失其声之曲折由是散亡也自正考甫至孔子之时又无七篇矣正考甫孔子之先也其祖弗甫何以有宋而授厉公音义【那乃河反微子名啓纣庶兄周武王封之于宋为殷后正考父音甫本亦作甫宋湣公之曽孙孔子七世祖大音泰后大甲大古大戊大祖皆放此朝直遥反折之设反】疏【正义曰那之诗者祀成汤之乐歌也成汤创业垂统制礼作乐及其崩也后世以时祀之诗人述其功业而作此歌也又总序商颂废兴所由言微子至于戴公之时其间十有余世其有君闇政衰致使礼乐废坏令商颂散亡至戴公之时其大夫有名曰正考父者得商颂十二篇于周之太师此十二篇以那为首是故孔子录诗之时得其五篇列之以备三颂也殷本纪云主癸生天乙是为成汤案中侯雒子命云天乙在亳注云天乙汤名是郑以汤之名为天乙也则成汤非复名也周书諡法者周公所为礼记檀弓云死諡周道也则自殷以上未有諡法盖生为其号死因为諡耳諡法安民立政曰成除残去虐曰汤盖以天乙有此行故号曰成汤也长发称武王载斾又呼汤为武王者以其伐桀革命成就武功故以武名之非其号諡也国语云校商之名颂十二篇此云得商颂十二篇谓于周之太师校定眞伪是从太师而得之也言得之大师以那为首则太师先以那为首矣且殷之创基成汤为首那序云祀成汤明知无先那者故知太师以那为首也经之所陈皆是祀汤之事毛以终篇皆论汤之生存所行之事郑以奏鼓以下言汤孙太甲祭汤之时有此美事亦是祀汤而有此事故序总云祀成汤也笺正义曰礼乐废坏者正谓礼不行乐不用故令之废坏废坏者若墙屋之不修也但礼事非一笺畧举礼之大者以言焉由君不复行礼有司不复修习故忘其礼之仪制由君不复用乐乐师不复修习故失其声之曲折由是礼乐崩坏故商诗散亡也知孔子之时七篇已亡者以其考甫校之太师归以祀其先王则非烦重芜秽不是可弃者也而子夏作序已无七篇明是孔子之前已亡灭也世本云宋昬公生弗甫何弗甫何生宋父宋父生正考甫正考甫生孔父嘉为宋司马华督杀之而絶其世其子木金父降为士木金父生祁父祁父生防叔为华氏所偪奔鲁为防大夫故曰防叔防叔生伯夏伯夏生叔梁纥叔梁纥生仲尼则正考甫是孔子七世之祖故云孔子之先也其祖弗父何以有宋而授厉公昭七年左传文也服虔云弗父何宋湣公世子厉公之兄以有宋言湣公之适嗣当有宋国而让与弟厉公也宋世家称厉公杀炀公而自立传言弗父何授之者何是湣公世子父卒当立而炀公簒之盖厉公既杀炀公将立弗父何而何让与厉公也】
