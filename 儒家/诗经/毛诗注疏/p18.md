<!-- { "loadSidebar": true } -->
　　商者契所封之地有娀氏之女名简狄者吞鳦卵而生契尧之末年舜举为司徒有五敎之功乃赐姓而封之疏【正义曰殷本纪云契母曰简狄有娀氏之女也为帝喾次妃三人行浴见鸟堕其卵简狄取吞之因孕生契契长而佐禹治水有功帝舜乃封于商又中亦有其事文十八年左传云高辛氏有才子八人天下之民谓之八元舜臣尧举八元使布五教于四方父义母慈兄友弟恭子孝内平外成又尚书尧典云帝曰契汝作司徒敬敷五教五教在寛由此言之敷五教者是契之所为举八元使布五教者正谓举契使布之也故云尧之末年舜举为司徒有五教之功也乃赐姓曰子而封之于商也中握河纪云尧曰嗟朕无德钦奉丕图赐示二三子斯封稷臯陶赐姓号注云斯此封二臣赐姓号者契为子稷为姬臯陶未闻又契握汤説契云赐姓子氏以题朕躬注云题名也躬身也引孝经援神契曰尧知天命赐契子氏知有汤是尧赐之姓而封之商也本纪称帝舜封契于商者长发笺云尧封之于商为小国舜之末年益其土地为大国是舜亦封之故归之舜也商者成汤一代之大号而此云商者契所封之地则郑以汤取契之所封以为代号也服防王肃则不然襄九年左传曰阏伯居商丘相土因之服防云商丘地名相土契之孙因之者代阏伯之后居商丘汤以为号又书序王肃注云契孙相土居商丘故汤因以为国号而郑以为由契封商者契之封商见于书传史记中其文甚明经典之言商者皆单谓之商未有称为商丘者又相土居商丘以后不恒厥邑相土之于殷室虽是先公俊者譬之于周则公刘之俦耳既非汤功所起又非王迹所因何当取其所居以为代号也商之有契犹周之有稷成汤以商为代号文王不以邰为代号者自契至汤虽则八迁而国号不改商名未昜成汤以商受命故当以商为号周即处邰处豳国名变昜大王来周居地其国始名曰周文王以周受命当以周为号不得远取邰也若然汤在亳地受命不以亳为代号而礼记郊特牲云亳社北牗襄三十年左传云鸟鸣于亳社皆谓殷亡国之社也谓之亳社者礼存亡国之社以为戒亳实汤所居地故指地而言以殷纣无道防灭汤之所居欲使诸侯观之思自保固故不举代号而指亳社也亳是汤之所居耳及纣灭之时则在朝歌非复亳地也成汤之初以商为号及盘庚迁于殷以后或呼为殷故书序云盘庚五迁将治亳殷注云商家改号曰殷鸟云殷受命咸宜殷武云挞彼殷武是其兼称殷也虽或称殷不是全改商号故大明云殷商之旅荡云咨汝殷商皆取前后二号而防言之是其不全改也】世有官守十四世至汤则受命伐夏桀定天下疏【正义曰尧以契为司徒又封之商国子孙则当世为诸侯或入列王官故云世有官守国语云王勤商十四世而兴殷本纪云契卒子昭明立卒子相土立卒子昌若立卒子曹圉立卒子冥立卒子振立卒子微立卒子报丁立卒子报乙立卒子报丙立卒子主壬立卒子主癸立卒子天乙立是为成汤是从契至汤为十四世也中维予命云天乙在亳东观于洛黄鱼双跃出济于坛黒鸟以雒随鱼亦上化为黑玉赤勒曰精天乙受神福命之予伐桀命克予商灭夏天下服是受命伐桀定天下也】后世有中宗者严恭寅畏天命自度治民祗惧不敢荒宁后有高宗者旧劳于外爰洎小人作其即位乃或谅闇三年不言言乃雍不敢荒宁嘉静殷邦至于大小无时或怨疏【正义曰此尚书无逸文也彼注云中宗谓太戊也高宗谓武丁也旧犹久也爰于洎与也武丁为太子时殷道衰为其父小乙将师役于外与小人之故言知其忧乐也作起也谅闇转作梁闇楣谓之梁闇庐也小乙崩武丁立忧防三年之礼居凶庐柱楣不言政事】此三王有受命中兴之功时有作诗颂之者疏【正义曰受命谓成汤也中兴谓中宗高宗也商颂五篇唯有此三王之诗故郑歴言其功德也殷本纪云太戊立亳有祥桑谷共生于朝一暮大拱太戊惧问伊陟伊陟曰臣闻妖不胜德帝之政其有阙与帝其修德太戊从之而祥桑谷枯死殷复兴诸侯归之故称中宗礼记防服四制曰书云高宗谅闇三年不言善之也王者莫不行此礼何以独善高宗高宗者武丁武丁者殷之贤王继世即位而慈良于防当此之时殷衰而复兴礼废而复起故善之善之故载之书中高而宗之故谓之高宗是中宗高宗中兴也由此三王皆有功德时人有作诗颂之者那序云祀成汤是颂成汤也烈祖序云祀中宗是颂中宗也鸟殷武序皆云高宗长发居中从可知是鸟三篇颂高宗也此颂之者皆在崩后颂之那祀成汤经称汤孙笺以汤孙为太甲则那之作当太甲时也烈祖祀中宗笺称此祭中宗诸侯来助明是其崩之后或子孙之时未知当谁世也鸟祀高宗笺以祀当为祫高宗崩而始祫祭于契之庙歌是诗焉是崩后可知也殷武云祀高宗则亦在其崩后鸟殷武既是崩后则知长发之作亦在崩后矣长发述其生存之日禘祭先王殷武述其征伐荆楚修治寝室皆是崩后追述之也】商徳之壊武王伐纣乃以陶唐氏火正阏伯之墟封纣兄微子启为宋公代武庚为商后疏【正义曰商德之壊谓纣时也乐记説武王伐纣既下车而投殷之后于宋是伐纣即封微子昭元年左传曰昔高辛氏有二子伯曰阏伯季曰实沈居于旷林不相能也日寻干戈相征讨后帝不灭迁阏伯于商丘主辰商人是因故辰为商星襄九年左传曰陶唐氏之火正阏伯居商丘祀大火而火纪时焉相土因之故商主大火以此言之是宋居阏伯故地故汉书地理志云周封微子于宋今之睢阳是也本陶唐氏火正阏伯之墟郑取其言以为説也书传云武王杀纣继公子禄父史记卫世家云武王已克殷纣复以殷余民封纣子武庚禄父以奉其先祀是武王初杀纣以武庚为商后也至周公摄政武庚叛而诛之乃命微子代武庚为商后书序云成王既黜殷命杀武庚命微子是命微子在成王时也今因伐纣之下即连言封微子于宋伐武庚为商后者以封之于宋竟为商后以宋是武王所封也故终言之】其封域在禹贡徐州泗滨西及豫州盟猪之野疏【正义曰禹贡徐州云泗濵浮磬豫州云导河泽被孟猪地理志云孟猪泽在梁国睢阳东北是孟猪在豫州地理志云宋地今之梁国沛楚山阳济隂东平及东都之湏昌寿张皆宋分也据时验之是宋之封域东至泗濵西至孟猪也】自从政衰散亡商之礼乐七世至戴公时当宣王大夫正考父者校商之名颂十二篇于周太师以那为首归以祀其先王疏【正义曰微子为商之后得行殷之礼乐明是商颂皆在宋矣于后不具明是政衰而失之那序云微子至于戴公其间礼乐废壊是散亡商之礼乐也史记宋世家云微子啓卒弟仲衍立卒子宋公稽立卒子丁公申立卒子涽公共立卒弟焬公熙立涽公子鲋祀杀焬公而自立是为厉公卒子厘公举立卒子惠公覸立卒子哀公立卒子戴公立自微子至戴公凡十君除二及余八君是微子之后七世至戴公也世家又云惠公四年周宣王即位戴公二十九年周幽王为犬戎所杀考校其年宣王以戴公十八年崩是戴公当宣王时也正考父考校商之名颂十二篇于周之太师以那为首鲁语文也韦昭云名颂颂之美者然则言校者宋之礼乐虽则亡散犹有此诗之本考父恐其舛缪故就太师校之也此颂皆为祀先王而作故知校之既正归以祀其先王也】孔子録诗之时则得五篇而已乃列之以备三颂着为后王之义监三代之成功法莫大于是矣疏【正义曰今诗是孔子所定商颂止有五篇明是孔子录诗之时已亡其七篇唯得此五篇而已王者存二王之后所以通大三统夏之篇章既以泯弃唯有商颂而已孔子既录鲁颂同之二王之后乃复取商颂列之以备三颂着为后王之义使后人监视三代之成法其法莫大于是言圣人之有深意也】问者曰列国政衰则变风作宋何独无乎曰有焉乃不録之王者之后时王所客也廵守述职不陈其诗亦示无贬黜客之义也疏【正义曰廵守之陈诗者以观民之好恶示有刺责则贬黜之今不陈其诗示无贬黜客之义亦既示无贬黜不陈恶诗虽有其美者亦不得复采故所以无宋诗也示无贬黜者示法而已其有大罪亦当如鲁谱所云侯伯监之行人书之不得全无贬黜故春秋之时杞为伯爵是其为时王所黜也】又问曰周太师何由得商颂曰周用六代之乐故有之疏【正义曰以周用六代之乐乐章固当有之故得有商颂也然则自夏以上周人亦存其乐而无得其诗者或本自不作或有而灭亡故也此商颂五篇自是商世之书由宋而后得有故郑为谱因商而又序宋也】












　　毛诗谱
　　毛诗谱考证
　　周南召南谱文王受命疏以泰誓之篇伐纣时事已言周公曰○尚书泰誓文无周公曰三字
　　其得圣人之化者谓之周南得贤人之化者谓之召南○【臣防汾】按杨龟山谓仪礼大合乐歌周南召南仪礼之作正在周公之世则分二南在周公之时周公岂以圣人自居而贤人待召公乎此论甚当
　　鄘卫谱以殷余民封康叔于卫疏书序曰成王既伐管叔蔡叔以殷余民封康叔○【臣宗万】按五峰胡氏正书序之误以为武王封康叔朱子从之康诰曰朕弟寡兄明是武王之言也
　　七世至顷侯疏子孝伯立○史记作考伯
　　又疏子建伯立○史记作伯音防又世本作挚伯又疏子贞伯立○世本作箕伯
　　从其国本而异之为鄘卫之诗焉○【臣人龙】按朱子以鄘卫为音之异后以为不可晓葢阙疑之意顾炎武曰鄘卫总名也不当分某篇为某篇为鄘某篇为卫分为三者汉儒之误非夫子之旧也考左氏季札观乐为之歌鄘卫曰是其卫风乎北宫文子引卫诗曰威仪棣棣不可选也此诗今为之首篇不曰而曰卫是知累言之则曰鄘卫専言之则曰卫犹之言殷商言荆楚云尔其论甚当
　　王城谱其诗不能复雅故贬之○李光地曰平王初年周太师犹举旧职欲存风雅二体节南山以下作自卿大夫者曰雅黍离以下畿内民俗曰风其称风而与西周别者以此至晚嵗乃并此而亡之先儒惑于诗亡之义乃以雅为西以风为东而有黍离降为国风之説夫王号犹在谁则降之耶
　　郑谱鄢蔽补丹依畴歴华○畴郑语作防华郑语作莘武公又作卿士疏郑人立公子仪○史记作公子婴齐谱爽鸠氏之墟○【臣光型】按汉书地理志曰周成王时薄姑氏与四国作乱成王灭之以封师尚父顔师古注武王封太公于齐初未得爽鸠之地成王以益之也
　　后五世哀公政衰疏子成公説立○史记作脱
　　又疏子荘公购立○世本作赎
　　魏谱在禹贡冀州雷首之北○【臣光型】按通典云雷首凡有八名歴山首阳山薄山防山甘枣山中条山渠潴山独头山寰宇记云中条山在芮城县北十五里水经注云魏国故城西南并距河二十余里北距首山十余里是魏国在雷首之南郑以为在雷首之北恐悮
　　晋献公竟灭之○【臣宗万】按苏辙疑魏入晋已久诗皆为晋而作故列于唐风之前犹鄘之于卫朱子亦云篇中公行公路公族皆晋官疑实晋诗然观诗序所言皆非晋事故朱子又云恐魏亦有此官未敢定为晋诗也
　　唐谱其孙穆侯疏僖侯生献侯籍籍生穆侯费王是也○籍世本作苏费王史记作防王一本作弗生又疏子鄂侯郤立○郤史记作郄
　　又疏□羽不为小子侯诗者以昭公肇为乱阶○范处义曰□羽系之昭公非也据诗序言昭公之后大乱五世自昭公至小子侯始及五世当作小子侯诗
