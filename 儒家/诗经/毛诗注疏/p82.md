<!-- { "loadSidebar": true } -->
　　好人提提宛然左辟佩其象揥提提安谛也宛辟貌妇至门夫揖而入不敢当尊宛然而左辟象揥所以为饰笺云妇新至愼于威仪如是使之非礼维是褊心是以为刺笺云魏俗所以然者是君心褊急无徳教使之耳我是以刺之音义【提徒兮反宛于阮反辟音避注同一音婢亦反揥勅帝反谛音帝】疏【正义曰言好人初至容貎安详审谛提提然至门之时其夫揖之不敢当夫之揖宛然而左辟之又佩其象骨之揥以为饰敬愼威仪如是何敢使之缝裳魏俗所以然者维是魏君褊心无徳教使然我是以为此刺也传正义曰释训云提提安也孙炎曰提提行歩之安也言安谛谓行歩安舒而审谛也士昏礼云妇至主人揖妇以入及寝门揖入是妇至门夫揖而入也此好人不敢当夫之尊故宛然而左还辟之不敢当主故就客位笺正义曰如此笺则魏俗之趋利由君也序云魏地陿隘其民机巧趋利则似魏俗先然与此反者魏俗趋利实由地陿使然人君当知其不可而以政反之今君乃俭啬且褊急而无徳教至使民俗益复趋利故刺之】
　　葛屦二章一章六句一章五句
　　序汾沮洳刺俭也其君俭以能勤刺不得礼也音义【汾音扶云反沮音子预反洳音如预反】疏【正义曰作汾沮洳诗者刺俭也其君好俭而能勤躬自采菜刺其不得礼也】
　　彼汾沮洳言采其莫汾水也沮洳其渐洳者莫菜也笺云言我也于彼汾水渐洳之中我采其莫以为采是俭以能勤彼其之子美无度笺云之子是子也是子之徳羙无有度言不可尺寸羙无度殊异乎公路路车也笺云是子之徳羙信无度矣虽然其采莫之事则非公路之礼也公路主君之軞车庶子为之晋赵盾为軞车之族是也音义【莫音暮渐如字又椄亷反軞本作旄音毛盾徒本反】疏【正义曰由魏君俭以能勤于彼汾水渐洳之中我魏君亲往采其莫以为菜是俭而能勤也彼其采莫之子能勤俭如是其羙信无限度矣非尺寸可量也羙虽无度其采莫之事殊异于公路贱官尚不为之君何故亲采莫乎刺其不得礼也正义曰汾是水名沮洳润泽之处故为渐洳莫菜者陆玑疏云莫茎大如着赤节节一叶似柳叶厚而长有毛刺今人缫以取茧绪其味酢而滑始生可以为羹又可生食五方通谓之酸迷冀州人谓之干绛河汾之间谓之莫案王肃孙毓皆以为大夫采菜其集注序云君子俭以能勤案今定本及诸本序直云其君义亦得通笺正义曰之子是子释训文宛丘云游荡无度賔之初筵云饮酒无度皆谓无节度也此不得为羙无节度故为无复度限言不可以尺寸量也公路与公行一也以其主君路车谓之公路主兵车之行列者则谓之公行正是一官也宣二年左云晋成公立乃宦卿之适以为公族又宦其余子亦为余子其庶子为公行赵盾请以括为公族公许之冬赵盾为軞车之族是其事也赵盾自以为庶子让公族而为公行言为軞车之族明公行掌軞车服防云軞车戎车之倅杜预云公行之官是也其公族则适子为之掌君宗族成十八年左曰晋荀防栾黡韩无忌为公族大夫使训卿之子弟恭俭孝悌是公族主君之同姓故下笺云公族主君同姓昭穆是也有公族余子公行此有公路公行公族知公路非余子者余子自掌余子之政不掌公车不得谓之公路明公路即公行变文以韵句耳此公族公行诸侯之官故魏晋有之天子则巾车掌王之五路车仆掌戎车之倅周礼六官皆无公族公行之官是天子诸侯异礼也】
　　彼汾一方言采其桑笺云采桑亲蚕事也彼其之子美如英万人为英美如英殊异乎公行公行从公之行也笺云从公之行者主君兵车之行列音义【行戸郎反注同】疏【正义曰礼运注云英俊选之尤者则英是贤才絶异之称此及尹文子皆万人为英大戴礼辨名记云千人为英异人之说殊也】
　　彼汾一曲言采其藚藚水舄也彼其之子美如玉美如玉殊异乎公族公族公属笺云公族主君同姓昭穆也音义【藚音续一名牛唇说文音似足反舄音昔昭绍遥反说文作佋】疏【正义曰释草云藚牛唇李巡曰别二名郭璞引毛诗曰水蕮也如续断寸寸有节拔之可复陆玑疏云今泽蕮也其叶如车前草大其味亦相似徐州广陵人食之】
　　汾沮洳三章章六句
　　序园有桃刺时也大夫忧其君国小而迫而俭以啬不能用其民而无徳教日以侵削故作是诗也疏【正义曰俭啬不用其民章首二句是也大夫忧之下十句是也由无徳教数被攻伐故连言国小而迫日以侵削于经无所当也】
　　园有桃其实之殽兴也园有桃其实之殽国有民得其力笺云魏君薄公税省国用不取于民食园桃而已不施徳教民无以战其侵削之由由是也心之忧矣我歌且谣曲合乐曰歌徒歌曰谣笺云我心忧君之行如此故歌谣以写我忧矣不知我者谓我士也骄笺云士事也不知我所为歌谣之意者反谓我于君事骄逸故彼人是哉子曰何其夫人谓我欲何为乎笺云彼人谓君也曰于也不知我所为忧者既非责我又曰君俭而啬所行是其道哉子于此忧之何乎心之忧矣其谁知之笺云知是则众臣无知我忧所为也其谁知之盖亦勿思笺云无知我忧所为者则宜无复思念之以自止也众不信我或时谓我谤君使我得罪也音义【殽本又作肴音爻省色领反谣音遥行下孟反下文行国同为于伪反下所为皆同何其音基下章同夫音符何为如字复符又反谤博浪反毁也】疏【正义曰毛以为园有桃得其实为之殽以兴国有民得其力为君用今魏君不用民力又不施徳敎使国日以侵削故大夫忧之言已心之忧矣我遂歌而且谣以写中心之忧不知我者见我无故歌谣谓我于君事也骄逸然故彼人又言云君之行是哉子之歌谣欲何其为乎彼人既不知我而责我矣而我心之忧矣其谁能知之既无知我者或谤我使我得罪其有谁能知之我盖欲亦自止勿复思念之彼人正谓不知我者曰其并为辞郑以为园有桃魏君取其实为之殽不兴为异又以彼人为君曰为于言不知我者谓我于君事骄逸又言从君之行俭而啬是其道哉子于此忧之何余同笺正义曰魏君薄于公税乃是人君美事而刺之者公家税民有常不得过度故孟子曰欲轻之于尧舜大貉小貉欲重之于尧舜大桀小桀十一而税下富上尊是税之不得薄也郑志答张逸亦云税法有常不得薄今魏君不取于民唯食园桃而已非徒薄于十一故刺之中庸云时使薄敛左称晋悼公薄赋敛所以复霸皆薄为美以当时莫不厚税故美其薄赋敛耳鲁哀公曰二吾犹不足是当时皆重敛也易者以云其实之殽明食桃为殽即是俭啬之事正义曰释乐云徒歌谓之谣孙炎曰声消摇也此文歌谣相对谣既徒歌则歌不徒矣故曰曲合乐曰歌乐即琴瑟行苇曰歌者合于琴瑟也歌谣对文如此散则歌为总名论语云子与人歌檀弓称孔子歌曰泰山其頽乎之类未必合乐也夫人谓我欲何为乎者定本云彼人不云夫人义亦通也何为即经之何其也彼人谓我何为者言彼不知我者之人谓我歌谣无所谓也笺以上已云不知我者此无为更斥彼人故以为彼人斥君也曰于释诂文】
　　园有棘其实之食棘枣也心之忧矣聊以行国笺云聊且略之辞也聊出行于国中观民事以写忧不知我者谓我士也罔极传极中也笺云见我聊出行于国中谓我于君事无中正彼人是哉子曰何其心之忧矣其谁知之其谁知之盖亦勿思音义【棘纪力反从两朿俗作防同】
　　园有桃二章章十二句
　　序陟岵孝子行役思念父母也国迫而数侵削役乎大国父母兄弟离散而作是诗也笺役乎大国者为大国所徴音义【岵音戸此及解屺共尔雅不同王肃依尔雅数音朔侵削本或作国小而迫数见侵削者误】疏【正义曰首章望父二章望母卒章望兄叙言其思念之由经陈思念之事经无弟而序言之者经以父母与兄已所尊敬故思其戒其实弟亦离散故序言之以恊句今定本云国迫而数侵削义亦通也笺正义曰笺以文承数见侵削嫌为从役以拒大国故辨之云为大国所徴也知者以言役乎大国则为大国所役犹司寇亡役诸司空则为司空所役明是大国徴发之】
　　陟彼岵兮瞻望父兮山无草木曰岵笺云孝子行役思其父之戒乃登彼岵山以遥瞻望其父所在之处父曰嗟予子行役夙夜无已笺云予我夙早夜莫也无已无解倦上愼旃哉犹来无止传旃之犹可也父尚义笺云上者谓在军事作部列时音义【处昌虑反莫音暮解音介旃之然反】疏【正义曰孝子在役之时以亲戚离散而思念之言已登彼岵山之上兮瞻望我父所在之处兮我本欲行之时而父教戒我曰嗟汝我子也汝从军行役在道之时当早起夜寝无得已止又言若至军中在部列之上当愼之哉可来乃来无止军事而来若止军事当有刑诛故深戒之正义曰释山云多草木岵无草木屺言无草木曰岵下云有草木曰屺与尔雅正反当是写误也云旃之者此旃与采苓舍旃旃皆为足句故训为之犹可释言文父尚义者解孝子所以称父戒已之意由父之于子尚义故戒之二章曰母尚恩卒章曰兄尚亲皆于章末言之俱明见戒之意以其恩义亲故也文十八年左曰舜举八元使布五教于四方父义母慈兄友弟恭子孝恩即慈也亲则友也笺正义曰上言行役是在道之辞也此变言上又云可来乃来明在军上为部分行列时也曲礼曰左右有局各司其局注云局部分也谓军中各有所部为行列之分与此一也】陟彼屺兮瞻望母兮山有草木曰屺笺云此又思母之戒而登屺山而望之也母曰嗟予季行役夙夜无寐季少子也无寐无耆寐也上愼旃哉犹来无弃母尚恩也音义【屺音起少诗照反耆常志反】
　　陟彼冈兮瞻望兄兮兄曰嗟予弟行役夙夜必偕偕俱也上愼旃哉犹来无死兄尚亲也
　　陟岵三章章六句
　　序十亩之间刺时也言其国削小民无所居焉音义【亩莫后反古作畮俗作皆同】疏【正义曰经二章皆言十亩一夫之分不能百亩是为削小无所居谓土田陿隘不足耕垦以居生非谓无居宅也】
　　十亩之间兮桑者闲闲兮闲闲然男女无别徃来之貌笺云古者一夫百亩今十亩之间徃来者闲闲然削小之甚行与子还兮或行来者或来还者音义【别彼列反还本亦作旋】疏【正义曰魏地陿隘一夫不能百亩今才在十亩之间采桑者闲闲然或男或女共在其间徃来无别也又叙其徃者之辞乃相谓曰行与子俱回还兮虽则异家得徃来俱行是其削小之甚也正义曰此言之间则一家之人共采桑于其间地陿隘无所相避故言男女无别闲闲然为徃来之貌此章既言之间故下章言之外地傍径路行非一家故言泄泄为多人之貌笺正义曰王制云制农田百亩地官遂人云夫一防田百亩司马法曰亩百为夫是一夫百亩也此言其正法耳周礼上地家百亩中地家二百亩下地家三百亩又云遂上地有菜五十亩其废易相通皆二百亩也孟子曰五亩之宅树之以桑则野田不树桑汉书食货志云田中不得有树用妨五谷此十亩之中言有桑者孟子及汉志言其大法耳民之所便虽田亦树桑故上云彼汾一方言采其桑古者侵其地而虏其民此得地陿民稠者以民有畏寇而内入故地陿也一夫百亩今此十亩相率十倍魏虽削小未必即然举十亩以喻其陿隘耳正义曰云还兮相呼而共归下云逝兮相呼而共徃探下章之意故云或行来者或来还者见徃来相须故总解之】
