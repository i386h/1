<!-- { "loadSidebar": true } -->
　　序东山周公东征也周公东征三年而归劳归士大夫美之故作是诗也一章言其完也二章言其思也三章言其室家之望女也四章乐男女之得及时也君子之于人序其情而闵其劳所以説也説以使民民忘其死其唯东山乎笺成王既得金縢之书亲迎周公周公归摄政三监及淮夷叛周公乃东伐之三年而后归耳分别章意者周公于是志伸美而详之音义【归劳力报反思息嗣反女音汝乐音洛説音悦下同縢徒登反别彼列反伸音身】疏【正义曰作东山诗者言周公东征也周公摄政元年东征三监淮夷之等于三年而归劳此征归之士莫不喜悦大夫美之而作是东山之诗经四章虽皆是劳辞而每章分别意异又歴序之一章言其完也谓归士不与敌战身体完全经云勿士行枚言无战陈之事是其完也二章言其思也谓归士在外妻思之也经説果羸等物令人忧思是其思也三章言其室家之望汝也谓归士未反室家思望经説洒扫穹窒以待征人是室家之望也四章乐男女得以及时也谓归士将行新合昏礼经言仓庚于飞説其成昏之事是得其及时也周公之劳归士所以殷勤如此者君子之于人谓役使人民序其民之情意而闵其劳苦之役所以喜悦此民也民有劳苦唯恐君上不知今序其情闵其勤劳则民皆喜悦忘其劳苦古人所谓悦以使民民忘其死者其唯此东山之诗乎言唯此东山之诗可以当忘其死之言也三年而归虽出于经此三年之文而总序四章非独序彼一句也序所歴言不序章首四句以章首四句皆同不得于一章説之序其情而闵其劳其意足以兼之矣归士者从军士卒周公亲征与将率同苦以士卒微贱劳意尤深故意主美劳归士不言劳将率也悦以使民民忘其死是周易兑卦彖辞文古之旧语此东山堪当之故云其唯东山乎笺正义曰金縢云天大雷电以风王与大夫尽弁以啓金縢之书王执书以泣曰今天动威以彰周公之徳惟朕小子其新迎注云新迎改先时之心更自新以迎周公于东征之归尊任之言自新而迎明是成王亲迎之书序云武王崩三监及淮夷叛周公相成王将黜殷命作大诰注云三监管叔蔡叔霍叔三人为武庚监于殷国者也前流言于国公将不利于成王周公还摄政惧诛因遂其恶开导淮夷与之俱叛此以居摄二年之时系之武王崩者其恶之初自崩始也是三监淮夷叛周公东伐之事也摄政元年即东征至三年而归耳书序注云其摄二年时者谓叛时在二年非三年始东征也时实周公独行言相成王者彼注云诛之者周公意也而言相成王者自迎周公而来蔽已解矣意以成王蔽解故言相成王耳非与成王俱来也破斧云周公东征四国是皇传曰四国管蔡商奄也此不言商奄者据书序之成文耳此序独分别章意者周公于是志意伸本劳归士之情丁宁委曲子夏美之而详其事故分别章意而序之也】
　　我徂东山慆慆不归我来自东零雨其蒙传慆慆言乆也蒙雨貌笺云此四句者序归士之情也我徃之东山既乆劳矣归又道遇雨蒙蒙然是尤苦也我东曰归我心西悲传公族有辟公亲素服不举乐为之变如其伦之丧笺云我在东山常曰归也我心则念西而悲制彼裳衣勿士行枚传士事枚微也笺云勿犹无也女制彼裳衣而来谓兵服也亦初无行陈衔枚之事言前定也春秋传曰善用兵者不陈蜎蜎者蠋烝在桑野传蜎蜎蠋貌桑虫也烝窴也笺云蠋蜎蜎然特行乆处桑野有似劳苦者古者声窴塡尘同也敦彼独宿亦在车下笺云敦敦然独宿于车下此诚有劳苦之心音义【慆徒刀反又吐刀反蒙莫红反为于伪反士行毛音衡郑音衔王户刚反枚莫杯反郑注周礼云枚如箸横衔之于口为繣结于项中无行戸刚反陈直震反下同蜎鸟反蠋音蜀烝之承反窴音田又音珍一音陈字书云塞也大干反从穴下真窴填尘依字皆是田音又音珍亦音尘郑云古声同案陈完奔齐以国为氏而史记谓之田氏是古田陈声同敦都回反注同】疏【正义曰毛以为周公言我徃之东山征伐四国慆慆然乆不得归既同归矣我来自东方之时道上乃遇零落之雨其蒙蒙然汝在军之士乆不得归归又遇雨是劳苦之甚周公既序归士之情又复自言己意我在东方言曰归之时我心则念西而悲何则管蔡有罪不得不诛诛杀兄弟慙见父母之庙故心念西而益悲伤又言归士乆劳在外幸得完全汝虽制彼兵服裳衣而来得无事而归乆劳在军无事于行陈衔枚言敌皆前定未尝衔枚与战也又言虽无战陈实甚劳苦蜎蜎然者桑中之蠋虫常乆在桑野之中似有劳苦以兴敦敦然彼独宿之军士亦常在车下而宿甚为劳苦述其勤劳闵念之定本云勿士行枚无衔字笺云初无行陈衔枚之事定本是也郑唯我东曰归二句言我军士在东乆不得归常言曰归而不得归我心则念西而悲言归士思家而悲余同笺正义曰此篇皆言序归士之情而独云此四句者以此四句意皆同故特言之卒章之笺又云凡先着此四句皆为序归士之情者以序分别章意嫌此四句意亦不同故言凡先着此四句明四章意皆同也传正义曰辟法也谓以法得死罪文王世子云公族有死罪则磬于甸人公素服不举乐为之变如其伦之丧无服亲哭之注云不于市朝者隐之也甸人掌田野之官县而缢杀之曰磬素服于凶事为吉于吉事为凶非丧服也伦谓亲疏之比也不徃吊为位哭之而已是其事也传言此者解周公西悲之意以公族虽有死罪犹是骨肉之亲非徒已心自悲先神亦将悲之是将欲言归则念西而悲也笺正义曰笺以此为劳归士之辞不宜言己意故易传以为此二句亦序归士之情我军士在东山常曰归言三年之内常思归也军士家室在西故知念西而悲孙毓云杀管叔在二年临刑之时素服不举至于归时逾年已久无缘西行而后始悲笺説为长传正义曰枚微者其物微细也大司马陈大阅之礼敎战法云遂鼓衔枚而进注云枚如箸衔之有繣结项中军法止语为相疑惑是枚为细物也笺正义曰此言东征之事故知制彼裳衣谓兵服也初无犹本无言虽是征伐本无行陈衔枚之事言豫前自定不假战鬬而服之也若前敌自定当应速耳而三年始归者以其叛国既多须围守以服之故引春秋传者荘八年谷梁传曰善为国者不师善师者不陈善陈者不战善战者不死此笺言善用兵者不陈常武笺云善战者不陈皆与彼异盖郑以义言之传正义曰释虫云蚅乌蠋樊光引此诗郭璞曰大虫如指似蚕韩子云虫似蠋言在桑野知是桑虫烝窴释言文彼作尘笺正义曰蠋在桑野是其常处实非劳苦故云似有劳苦军士独宿车下则实有劳苦故下笺云诚有劳苦以不实喻实者取其在桑野在车下其事相类故也传训烝窴也故转窴为久而释诂云尘乆也乃作尘字故笺辨之古者窴塡尘三字音同可假借而用之故也】
　　我徂东山慆慆不归我来自东零雨其蒙果羸之实亦施于宇伊威在室蟏蛸在户町畽鹿熠燿宵行传果羸栝楼也伊威委黍也蟏蛸长踦也町畽鹿迹也熠燿燐也燐萤火也笺云此五物者家无人恻然令人感思不可畏也伊可懐也笺云伊当作繄繄犹是也懐思也室中久无人故有此五物是不足可畏乃可为忧思音义【羸力果反施羊豉反伊威并如字或傍加虫者后人增耳室本或作堂误也蟏音萧説文作蟰音夙蛸所交反郭音萧町他兴反或他顶反字又作圢音同畽本又作疃他短反字又作墥熠以执反燿以照反栝古活反委沈音于为反委黍鼠妇也本或并作虫邉踦起宜反今诗义长踦长脚蜘蛛又巨绮反又其宜反居绮反燐洛刃反字又作防萤惠丁反令力呈反思息嗣反繄于兮反又作翳】疏【传正义曰释草云果羸之实栝楼李廵曰栝楼子名也孙炎曰齐人谓之天瓜本草云栝楼叶如瓜叶形两两相値蔓延青黒色六月华七月实如瓜瓣是也伊威委黍蟏蛸长踦释虫文舍人曰伊威名委黍蟏蛸名长踦郭璞曰旧説伊威鼠之别名长踦小蜘蛛长脚者俗呼为喜子説文云委黍鼠也陆玑疏云伊威一名委黍一名鼠在壁根下瓮底土中生似白鱼者是也蟏蛸长踦一名长脚荆州河内人谓之喜母此虫来着人衣当有亲客至有喜也幽州人谓之亲客亦如蜘蛛为罗网居之是也鹿场者场是践地之处故知町畽是鹿之迹也熠燿者萤火之虫飞而有光之貌故云熠燿燐也又解燐体云燐萤火也释虫云萤火即炤舍人云萤火即炤夜飞有火虫也本草萤火一名夜光一名熠燿案诸文皆不言萤火为燐淮南子云乆血为燐许愼云谓兵死之血为鬼火然则燐者鬼火之名非萤火也陈思王萤火论曰诗云熠燿宵行章句以为鬼火或谓之燐未有得也天隂沈数雨在于秋日萤火夜飞之时也故云宵行然腐草木得湿而光亦有明验众説并为萤火近得实矣然则毛以萤火为燐非也】
　　我徂东山慆慆不归我来自东零雨其蒙鹳鸣于垤妇叹于室洒埽穹窒我征聿至传垤嵦塜也将隂雨则穴处先知之矣鹳好水长鸣而喜也笺云鹳水鸟也将隂雨则鸣行者于隂雨尤苦妇念之则叹于室也穹穷窒塞洒洒埽拚也穹窒鼠穴也而我君子行役述其日月今且至矣言妇望也有敦瓜苦烝在栗薪传敦犹专专也烝众也言我心苦事又苦也笺云此又言妇人思其君子之居处专专如瓜之系缀焉瓜之瓣有苦者以喻其心苦也烝尘栗析也言君子又乆见使析薪于事尤苦也古者声栗裂同也自我不见于今三年音义【鹳本又作雚古玩反垤田节反洒所懈反沈所寄反埽素报反螘本亦作蛾又作蚁鱼绮反好呼报反拚甫问反敦徒端反注同栗毛如字郑音列韩诗作蓼力菊反聚薪也专徒端反下同缀张衞反瓣庐遍反又白苋反説文云瓜中实也沈薄闲反】疏【正义曰毛以为上四句説归士之情次四句説其妻思望之也思而不至闵其劳苦言有专专然系缀于蔓者瓜也而其瓣甚苦既系苦于蔓似如劳苦而其瓣又苦以喻君子系属于军是事苦也又忧军事是心又苦也其苦如何众军士皆在析薪之役是其苦也君子既有此苦已乆不得见之自我不见君子以来于今三年矣所以思之甚也郑以烝为乆言君子乆在析薪之役余同传正义曰释虫云蚍蜉大螘小者螘舍人曰蚍蜉即大螘也小者即名螘也然则螘是小蚍蜉也此虫穴处辇土为塜以避湿鹳鸟鸣于其上故知垤是螘塜也将欲隂雨水泉上润故穴处者先知之是螘避湿而上塜鹳是好水之鸟知天将雨故长鸣而喜也陆玑疏云鹳鹳雀也似鸿而大长颈赤喙白身黒尾翅树上作巢大如车轮卵如三升杯望见人案其子令伏径舍去一名负釜一名黒尻一名背灶一名皁裙又尼其巢一傍为池含水满之取鱼置池中稍稍以食其雏若杀其子则一村致旱灾敦是瓜之系蔓之貌故转为专言瓜系于蔓专专然也烝众释诂文以瓜之苦喻君子心内苦系于蔓又似苦以喻君子系于军是事苦故言心苦事又苦即析薪是也笺正义曰瓜之瓣有苦者此申传心苦事又苦之意也以军之苦在乆不在众故易传以烝为尘训之为乆析薪是分裂之义不应作栗故辨之云古者声栗裂同故得借栗为裂不是字误故不云误也】
