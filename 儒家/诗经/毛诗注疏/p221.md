<!-- { "loadSidebar": true } -->
　　序公刘召康公戒成王也成王将涖政戒以民事美公刘之厚于民而献是诗也笺云公刘者后稷之曾孙也夏之始衰见迫逐迁于豳而有居民之道成王始幼少周公居摄政反归之成王将涖政召公与周公相成王为左右召公惧成王尚幼稚不留意于治民之事故作诗美公刘以深戒之也音义【公刘王云公号刘名也尚书传云公爵刘名也王基云公刘字也召本亦作邵上照反后皆同涖音利又音类力洎反夏户雅反下夏人同少时照反相息亮反】疏【正义曰作公刘诗者召康公所作以戒成王武王既崩成王幼弱周公摄政七年而反归之今成王将欲莅临其政召公以王年尚幼恐其不能留意于民故戒之以治民之事美往昔公刘之爱厚于民欲王亦如公刘而献是公刘之诗以戒成王此与泂酌卷阿俱是召公所作而为此次者厚民之事人君之急务故先作公刘非有道徳则不能爱民故又作泂酌言皇天亲有徳飨有道欲王之脩徳行道也君虽有徳不能独治又作卷阿戒王使求贤用士也案卷阿末句云矢诗不多维以遂歌自言作意是总结之辞则三篇次第元是召公作之先后编者知其意而次之叙亦以其一时之事故于此详之言成王将莅政而献是诗明下两篇亦是将莅政之时俱献之也献者卑奏于尊之辞召公臣也故言献国语曰使公卿至于列士献诗是也鸱鸮序云以贻王者周公自达己意欲使遗传至王非已情所献见故文与此异也公刘之厚于民经六章皆是也言成王将莅政戒以民事序其作者之意于经无所当笺正义曰周本纪云后稷生不窋不窋生鞠陶鞠陶生公刘是后稷之曾孙也后稷本封于邰非有所迫不应去国适豳公刘有道之君天子不应见逐故知以夏之衰始见迫逐而迁于豳也谱云公刘以夏后太康时失其官守窜于此地则夏之始衰谓太康时也去中国而适戎其则是不为天子所助下笺以为夏人迫逐盖是王朝之人以时衰政乱疾恶有道故逐之也案谱以公刘当太康之时韦昭之注国语以不窋当太康之时不窋乃公刘之祖不应共当一世夏氏之衰太康为始太康禹之孙公刘不窋之子计不窋宜当太康公刘应在其后豳谱欲言迁豳之由逺本失官之世不窋以太康之时失稷官至公刘而窜豳其迁豳之时不必当太康也又外传称后稷勤周十五世而兴周本纪亦以稷至文王为十五世计虞及夏殷周有千三百歳每世在位皆八十许年乃可充其数耳命之短长古今一也而使十五世君在位皆八十许载子必将老始生不近人情之甚以理而推实难据信若使此言必非虚诞则不窋之与公刘弥是不共世太康之后有羿浞之乱比至少康之立几将百年盖太康始衰之时不窋失官少康未立之前而公刘见逐也而有居民之道经之所陈皆是也成王始幼少周公居摄政者郑以金縢之注差约之以为武王之崩成王年十嵗除丧年十三是其幼少也摄政元年成王年十五及归之成王年二十一成王将莅政其年二十有二召公与周公相成王为左右谓作上公为二伯分陜而治周公古书序云周公为师召公为保召公不悦作君奭与此同时也郑不辨公刘是名是字王肃云公号也刘名也王基云周人以讳事神王者祫百世召公大贤出自姬姓称扬先祖盛徳之君而举其名不亦逺于礼乎其意以为公刘必是字也计虞夏之时世代尚质名字之别难得而知世本史记不应皆没其名而尽书其字以之为名未必非矣郑以姜嫄为名诗人亦得称之何独公刘不可言其名也周人自以讳事神于时未有讳法祫祭之及羣君未能重于先妣何当许姜嫄而怪公刘王基虽述郑未必然也王肃以公为号犹可焉何则后稷至于大王十有余世唯三人称公何故三君特以公号岂余君不为公也若为名单而以公配则古公祖绀者复二名而加公矣】
　　笃公刘匪居匪康乃埸乃疆乃积乃仓乃裹糇粮于橐于囊思辑用光传笃厚也公刘居于邰而遭夏人乱迫逐公刘公刘乃辟中国之难遂平西戎而迁其民邑于豳焉乃埸乃疆言脩其疆埸也乃积乃仓言民事时和国有积仓也小曰橐大曰囊思辑用光言民相与和睦以显于时也笺云厚乎公刘之为君也不以所居为居不以所安为安邰国乃有疆埸也乃有积委及仓也安安而能迁积而能散为夏人迫逐己之故不忍鬭其民乃裹粮食于囊橐之中弃其余而去思在和其民人用光大其道为今子孙之基弓矢斯张干戈戚扬爰方啓行传戚斧也扬钺也张其弓矢秉其干戈威扬以方开道路去之豳盖诸侯之从者十有八国焉笺云干盾也戈句矛防也爰日也公刘之去邰整其师旅设其兵器告其士卒日为女方开道而行明已之迁非为迫逐之故乃欲全民也音义【埸音亦裹音果糇音侯食也字或作糇粮本亦作粮音良糇也橐他洛反囊乃郎反说文云无底曰囊有底曰槖辑音集又七立反难乃旦反积子智反委于伪反为夏之为于伪反又如字戚七歴反钺音越从才用反又如字盾字又作楯顺允反又音允句音钩卒尊忽反下余卒士卒皆同为于伪反下非为为公刘皆为同】疏【正义曰毛以为厚于民事乎此公刘也乃能匪以所居为居匪以所安为安言不顾已之安居唯以利民为意又言其不顾安居之事公刘之在邰国乃有畛埸乃有疆界言其有田畴之业乃有委积乃有囷仓言其有谷食之资有田有食深可安居乃以不忍鬭其民人之故遂弃此疆埸积仓乃裹此粮食于此囊橐之中委其余而去是其不以安居为安居也公刘所以必为此事者思使民人相与辑睦不欲战鬭以杀伤之用此以光显已徳于其时故为民而不爱物也其发邰国之时弓矢于此张之又秉其干戈戚扬之兵器整其师旅而出乃告其士卒曰我为汝方开道路而行其民以此之故而徙之至豳是其爱厚于民也王今当念此公刘厚民之事而留意治之郑唯以用光为光大其道为子孙之基大意亦与毛同传正义曰笃厚释诂文后稷封于邰至公刘而始迁故云公刘居于邰也夏人乱迫逐公刘当太康之后少康之前未能定其年世也以其时当夏世而被逐去国明因王政之乱而有人逐之不知逐者是何人也言公刘乃避中国之难遂平西戎而迁其民邑之于豳者言其迁之所由也豳地虽亦与狄邻而近戎为多故云遂平西戎平之者谓与之交好得自安居耳公刘不忍鬭民而去不与戎战争而平之也豳于汉属右扶风为栒邑县则是中国之地言西戎者雍之西境与戎接连为夏为戎随时变易公刘未居之前则为戎大王既来之后复为狄良由地居疆埸故一彼一此也乃埸乃疆谓民各有地言脩其疆埸谓民脩之乃积乃仓谓官之积仓也此仓积所有出于疆埸而来故云言民事时和国有积仓谓税民而得之也地必民所耕故举民之疆埸欲见公刘不恡故举官之积仓官仓出于民田故先言疆埸也橐囊俱用裹粮而异其文明有大小之别故云小曰橐大曰囊宣二年左传称赵盾见灵輙饿食之又为之箪食与肉寘诸橐以与之囊唯盛食而已是其小也哀六年公羊传称陈乞欲立公子阳生盛之巨囊而内可以容人是其大也释诂云辑和也是思和其民不鬭其民即是相与和睦民能和睦则时久显知君徳故云于时也笺正义曰此篇言笃犹生民之言诞以公刘君厚爱其民叹其能厚故每章言笃以冠公刘之上笺云厚乎公刘之为君总释诸章皆云笃公刘之意也居之与安所以为异者居谓田宅是人之所处止即疆埸是也安谓资财是人所利用积仓是也正言邰国乃有委积及仓者美其已聚之物而能散之故其言不及疆埸也安安而能迁积而能散曲礼文也言安此之安以爱民故而能迁往他所以自有积聚散而弃之以其意与彼同故引以为说又申説迁散之意公为夏人迫逐已之故不忍鬭其民爱重民命故弃其安居也既有积仓裹粮食故知弃其余而去也以召公追而美之以戒成王不述他姓之人唯陈已之父祖以此知思辑用光之言意在感今追昔故易传以为光大其道为今子孙之基传正义曰广雅云钺戚斧也则戚皆斧钺之别名传以戚为斧以扬为钺钺大而斧小太公六韬云大阿斧重八斤一名天钺是钺大于斧也牧誓云武王左杖黄钺孔安国云黄钺以黄金饰斧也以其特言黄钺故云以金饰然则不言黄者未必皆金饰也以弓矢言张是人张之故知干戈戚为人秉之也夏人迫逐则是有兵围绕为之阻难故云方开道路而去之豳也盖诸侯之从者十有八国当是亦为夏人政乱为邻国所侵以公刘贤君为可师长故与之俱迁也毛自言盖为疑辞不知出何文也笺正义曰爰曰释诂文言为汝开道而行示其无所畏难明已之迁非为迫逐之故力不能拒乃欲保全其民无令损害故也告之以此使民知迁意也】
　　笃公刘于胥斯原既庶既繁既顺乃宣而无永叹传胥相宣徧也民无长叹犹文王之无悔也笺云于于也广平曰原厚乎公刘之于相此原地以居民民既众矣既多矣既顺其事矣又乃使之时耕民皆安今之居而无长叹思其旧时也陟则在巘复降在原何以舟之维玉及瑶鞞琫容刀传巘小山别于大山也舟带也瑶言有美徳也下曰鞞上曰琫言徳有度数也容刀言有武事也笺云陟升降下也公刘之相此原地也由原而升巘复下在原言反复之重居民也民亦爱公刘之如是故进玉瑶容刀之佩音义【叹他安反字或作叹徧音遍相息亮反下相此皆同巘本又作甗鱼辇反又音言又音鱼偃反又音彦毛云小山别于大山也与尔雅异复降之复音服又扶又反注复下同瑶音遥鞞必顶反琫必孔反别彼列反反复之复本亦作覆同方福反】疏【正义曰公刘既至豳国先相地居民厚乎公刘之为君也于是相此原地以居其民既众矣既多矣既顺其事矣又乃使之徧而时耕其田于是民皆乐业安今之居而无悔恨长叹思其旧时者也又覆说相原之事公刘升则在巘山之上观其形势复下而在原察其处所用心反覆重民若是以此之故亦为民爱其时之民皆云我今有何物而可与公刘带之维有美玉及瑶并有鞞琫容饰之刀可以为之佩耳言居民相土其情若此故能保全家国泽及子孙王岂得不念之而留意治民乎传正义曰胥相释诂文宣徧释言文乃宣之文在既顺之下顺谓顺事则宣谓徧耕意亦与郑同王肃云徧谓庐井毛意未必然也民无长叹是喜其来迁不恨公刘故云犹文王之无悔言文王之徳不为人恨与此同以此传知彼不与郑同笺正义曰于于释诂文广平曰原释地文李巡曰广平谓土地寛博而平正也众多一也丁宁言之耳顺其事矣谓顺为生之事筑室之类皆是也乃宣之文与緜乃宣乃亩同故亦以为时耕也传正义曰小山别于大山者释山云重甗隒郭璞曰谓山形如累两甗甗甑山状似之上大下小因以为名西京赋曰陵重甗是也与皇矣小山曰鲜义别彼谓大山之傍别有小山也言何以舟之即说玉瑶容刀乃玉是所佩之物故知舟是带也传解下之所以进上多矣惟言玉瑶容刀者君子所以比徳今进之瑶言公刘有美徳也瑶是玉之别名与瑶可以兼玉故不言玉也鞞者刀鞘之名琫者鞘之上饰下不言其饰指鞞之体故云下曰鞞上则有饰可名故云上曰琫桓二年左传曰衮冕黻珽带裳幅舄昭其度也藻率鞞琫鞶厉游缨昭其数也夫徳俭而有度登降有数此鞞琫在昭数之中以表人之有数故云言有度数意取左传故并度言之刀所以割断故云言有武事】
