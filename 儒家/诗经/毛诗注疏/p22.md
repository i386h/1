<!-- { "loadSidebar": true } -->
　　序关雎后妃之徳也音义【关雎旧解云三百一十一篇诗并是作者自为名妃芳非反尔雅云妃嫓也对也左传云嘉耦曰妃礼记云天子之妃曰后旧说云起此至用之邦国焉名关雎序谓之小序自风风也讫末名为大序沈重云案郑诗谱意大序是子夏作小序是子夏毛公合作卜商意有不尽毛更足成之或云小序是东海衞敬仲所作今谓此序止是关雎之序总论诗之纲领无大小之异解见诗义序并是郑注所以无笺云者以无所疑乱故也】疏【正义曰诸序皆一篇之义但诗理深广此为篇端故以诗之大纲并举于此今分为十五节当节自解次第于此不复烦文作关雎诗者言后妃之徳也曲礼曰天子之妃曰后注云后之言后也执理内事在夫之后也释诂云妃嫓也言嫓匹于夫也天子之妻唯称后耳妃则上下通名故以妃配后而言之徳者得也自得于身人行之总名此篇言后妃性行和谐贞専化下寤寐求贤供奉职事是后妃之徳也二南之风实文王之化而美后妃之徳者以夫妇之性人伦之重故夫妇正则父子亲父子亲则君臣敬是以诗者歌其性情隂阳为重所以诗之为体多序男女之事不言美后妃者此诗之作直是感其徳泽歌其性行欲以发圣化示语未知非是襃赏后妃能为此行也正经例不言美皆此意也其变诗则政教已失为恶者多苟能为善则赏其善事征伐玁狁始见忧国之心瞻仰吴天方知求雨之切意与正经有异故序每篇言美也】风之始也所以风天下而正夫妇也故用之乡人焉用之邦国焉音义【风之始也此风谓十五国风风是诸侯政教也下云所以风天下论语云君子之徳风并是此义所以风如字徐福鳯反今不用】疏【正义曰序以后妃乐得淑女不淫其色家人之细事耳而编于诗首用为歌乐故于后妃徳下即申明此意言后妃之有美徳文王风化之始也言文王行化始于其妻故用此为风教之始所以风化天下之民而使之皆正夫妇焉周公制礼作乐用之乡人焉令乡大夫以之教其民也又用之邦国焉令天下诸侯以之教其臣也欲使天子至于庶民悉知此诗皆正夫妇也故郑谱云天子诸侯燕其羣臣皆歌鹿鸣合乡乐是也定本所以风天下俗夲风下有化字误也仪礼乡饮酒礼者乡大夫三年宾贤能之礼其经云乃合乐周南关雎是用之乡人也燕礼者诸侯饮燕其臣子及宾客之礼其经云遂歌乡乐周南关雎是用之邦国也施化之法自上而下当天子教诸侯诸侯教大夫大夫教其民今此先言风天下而正夫妇焉既言化及于民遂从民而广之故先乡人而后邦国也老子云修之家其徳乃余修之邦其徳乃丰修之天下其徳乃普亦自狭至广与此同意也】风风也教也风以动之教以化之音义【风风也并如字徐上如字下福鳯反崔灵恩集注夲下即作讽字刘氏云动物曰风托音曰讽崔云用风感物则谓之讽沈云上风是国风即诗之六义也下风即是风伯鼓动之风君上风教能鼓动万物如风之偃草也今从沈说风以动之如字沈福鳯反云谓自下刺上感动之名变风也今不用】疏【正义曰上言风之始谓教天下之始也序又解名教为风之意风训讽也教也讽谓微加晓告教谓殷勤诲示讽之与教始末之异名耳言王者施化先依违讽谕以动之民渐开悟乃后明教命以化之风之所吹无物不扇化之所被无往不霑故取名焉】诗者志之所之也在心为志发言为诗疏【正义曰上言用诗以教此又解作诗所由诗者人志意之所之适也虽有所适犹未发口蕴蔵在心谓之为志发见于言乃名为诗言作诗者所以舒心志愤懑而卒成于歌咏故虞书谓之诗言志也包管万虑其名曰心感物而动乃呼为志志之所适外物感焉言悦豫之志则和乐兴而颂声作忧愁之志则哀伤起而怨刺生艺文志云哀乐之情感歌咏之声发此之谓也正经与变同名曰诗以其俱是志之所之故也】情动于中而形于言言之不足故嗟叹之嗟叹之不足故永歌之永歌之不足不知手之舞之足之蹈之也音义【嗟迹斜反咨嗟也叹本亦作叹伤赞反叹息也蹈徒到反动足履地也】疏【正义曰上云发言为诗辨诗志之异而直言者非诗故更序诗必长歌之意情谓哀乐之情中谓中心言哀乐之情动于心志之中出口而形见于言初言之时直平言之耳既言之而意不足嫌其言未申志故咨嗟叹息以和续之嗟叹之犹嫌不足故长引声而歌之长歌之犹嫌不足忽然不知手之舞之足之蹈之言身为心使不自觉知举手而舞身动足而蹈地如是而后得舒心腹之愤故为诗必长歌也圣王以人情之如是故用诗于乐使人歌咏其声象其吟咏之辞也舞动其容象其舞蹈之形也具象哀乐之形然后得尽其心术焉情动于中还是在心为志而形于言还是发言为诗上辨诗从志出此言为诗必歌故重其文也定本言之不足故嗟叹之俗本言之下有者字误也定本永歌之不足下无故字有故字者亦误也乐记云歌之为言也长言之也说之故言之言之不足故长言之长言之不足故嗟叹之嗟叹之不足故不知手之舞之足之蹈之其文与此经畧同说之故言之谓说前事言出于口与此情动形言一也虞书曰歌永言注云歌所以长言诗之意是永歌长言为一事也乐记注云嗟叹和续之也谓发言之后咨嗟叹息为声以和其言而继续之也乐记先言长言之乃云嗟叹之此先云嗟叹之乃云永歌之直言既已嗟叹长歌又复嗟叹彼此各言其一故不同也艺文志云诵其言谓之诗咏其声谓之歌然则在心为志出口为言诵言为诗咏声为歌播于八音谓之为乐皆始末之异名耳】情发于声声成文谓之音笺发犹见也声谓官商角徴羽也声成文者宫商上下相应音义【见贤遍反征陟里反上时掌反应应对之应下注同】疏【正义曰情发于声谓人哀乐之情发见于言语之声于时虽言哀乐之事未有宫商之调唯是声耳至于作诗之时则次序清浊节奏髙下使五声为曲似五色成文一人之心则能如此据其成文之响即是为音此音被诸弦管乃名为乐虽在人在器皆得为音下文治世之音谓乐音则此声成文谓之音亦谓乐之音也原夫作乐之始乐写人音人音有大小髙下之殊乐器有宫征商羽之异依人音而制乐托乐器以写人是乐本效人非人效乐但乐曲既定规矩先成后人作诗模准旧法此声成文谓之音若据乐初之时则人能成文始入于乐若据制乐之后则人之作诗先须成乐之文乃成为音声能写情情皆可见聴音而知治乱观乐而晓盛衰故神瞽有以知其趣也设有言而非志谓之矫情情见于声矫亦可识若夫取彼素丝织为绮縠或色美而材薄或文恶而质良惟善贾者别之取彼歌謡播为音乐或辞是而意非或言邪而志正唯达乐者晓之乐记曰其哀心感者其声噍以杀其乐心感者其声发以散是情之所感入于乐也季札见歌唐曰思深哉其有陶唐氏之遗民乎是乐之声音得其情也若徒取辞赋不达音声则身为桀纣之行口出尧舜之辞不可得而知也是以楚茨大田之徒并陈成王之善行露汝坟之篇皆述纣时之恶以汝坟为王者之风楚茨为刺过之雅大师晓其作意知其本情故也笺正义曰春官太师职云文之以五声宫商角征羽是声必有五故引五声之名以解之五声之配五方也于月令角东商西徴南羽北宫在中央立名还以其方为义汉书律暦志云商之为言章也物成熟可章度也角触也物触地而出戴芒角也宫中也居中央畅四方唱始施生为四声之纲也徴祉也物盛大而蕃祉也羽宇也物聚蔵宇覆之也又云宫为君君是阳阳数极于九故宫数八十一三分去一以生征征数五十四三分益一以生商商数七十二三分去一以生羽羽数四十八三分益一以生角角数六十四乐记云声相应故生变变成方谓之音注云方犹文章也乐之器弹其宫则众宫应然不足乐是以变之使杂也引昭二十年左曰若以水济水谁能食之若琴瑟之専壹谁能聴之是解声必须杂之意也此言声成文谓之音则声与音别乐记注杂比曰音单出曰声记又云审声以知音审音以知乐则声音乐三者不同矣以声变乃成音音和乃成乐故别为二名对文则别散则可以通季札见歌秦曰此之谓夏声公羊云十一而税颂声作声即音也下云治世之音音即乐也是声与音乐各得相通也乐记子夏对魏文侯云君之所问者乐也所好者音也夫乐者与音相近而不同又以音乐为异者以文侯并问古乐新乐二者同呼为乐谓其乐音同也子夏以古乐顺于民而当于神与天下同乐故定为乐名新乐淫于色而害于徳直申说其音而已故变言溺音以晓文侯耳音乐非为异也乐记云淫乐慝礼子夏亦云古乐之发新乐之发是郑衞之音亦为乐也】治世之音安以乐其政和乱世之音怨以怒其政乖亡国之音哀以思其民困音义【治直吏反之音絶句乐音洛絶句其政和一读安字上属以乐其政和为一句下放此思息吏反】疏【正义曰序既云情见于声又言声随世变治世之音既安又以懽乐者由其政教和睦故也乱世之音既怨又以恚怒者由其政教乖戾故也亡国之音既哀又以愁思者由其民之困苦故也乐记云其哀心感者其声噍以杀其乐心感者其声啴以缓彼说乐音之中兼有二事此安以乐怨以怒亦与彼同治世之政教和顺民心民安其化所以喜乐述其安乐之心而作歌故治世之音亦安以乐也良耜云百室盈止妇子宁止安之极也湛露云厌厌夜饮不醉无归乐之至也天保云民之质矣日用饮食是其政和也乱世之政教与民心乖戾民怨其政教所以忿怒述其怨怒之心而作歌故乱世之音亦怨以怒也蓼莪云民莫不谷我独何害怨之至也巷伯云取彼谮人投畀豺虎怒之甚也十月云彻我墙屋田卒污莱是其政乖也国将灭亡民遭困厄哀伤己身思慕明世述其哀思之心而作歌故亡国之音亦哀以思也苕之华云知我如此不如无生哀之甚也大东云腃言顾之澘焉出涕思之笃也正月云民今之无禄天夭是椓是其民困也诗述民志乐歌民诗故时政善恶见于音也治世谓天下和平乱世谓兵革不息亡国谓国之将亡也乱世谓世乱而国存故以世言之亡国则国亡而世絶故不言世也乱世言政亡国不言政者民困必政暴举其民困为甚辞故不言政也亡国者国实未亡观其歌咏知其必亡故谓之亡国耳非已亡也若其已亡则无复作诗不得有亡国之音此云乱世亡国者谓贤人君子聴其乐音知其亡乱故谓之乱世之音亡国之音乐记所云郑衞之音乱世之音桑间濮上之音亡国之音与此异也淫恣之人肆于民上满志纵欲甘酒嗜音作为新声以自娱乐其音皆乐而为之无哀怨也乐记云乐者乐也君子乐得其道小人乐得其欲彼乐得其欲所以谓之淫乐为此乐者必乱必亡故亦谓之乱世之音亡国之音耳与此不得同也若然此二者言哀乐出于民情乐音从民而变乃是人能变乐非乐能变人案乐记称人心感于物而后动先王慎所以感之者故作乐以和其声乐之感人深其移风易俗又云志微噍杀之音作而民刚毅廉直庄诚之音作而民肃敬寛裕顺成之音作而民慈爱流僻邪散之音作而民淫乱如彼文又是乐能变人乐由王者所制民逐乐音而变此言民能变乐彼言乐能变人者但兆民既众贤愚不等以贤歌謡采诗定乐以贤者所乐教愚者为乐取智者之心变不智者之心制礼之事亦犹是也礼者称人之情而为之节文贤者俯而就之不肖者企而及之是下民之所行非圣人之所行也圣王亦取贤行以教不贤举得中以裁不中礼记问丧称礼者非从天降非从地出人情而已矣是礼之本意出于民也乐记又曰凡音之起由人心生也乐者乐其所自生是乐之本意出于民也乐记又曰夫物之感人无穷而人之好恶无节则是物至而人化物也人化物也者灭天理而穷人欲者也于是有悖逆诈伪之心有淫泆作乱之事故先王制礼作乐为之节是王者采民情制礼乐之意礼乐本出于民还以教民与夫云出于山复雨其山火生于木反焚其木复何异哉】故正得失动天地感鬼神莫近于诗音义【正得失周云正齐人之得失也本又作政谓政教也两通近如字沈音附近之近】疏【正义曰上言播诗于音音从政变政之善恶皆在于诗故又言诗之功徳也由诗为乐章之故正人得失之行变动天地之灵感致鬼神之意无有近于诗者言诗最近之余事莫之先也公羊说春秋功徳云拨乱世反诸正莫近诸春秋何休云莫近犹莫过之也诗之道所以能有此三事者诗者志之所歌歌者人之精诚精诚之志以类相感诗人陈得失之事以为劝戒令人行善不行恶使失者皆得是诗能正得失也普正人之得失非独正人君也下云上以风化下下以风刺上是上下俱正之也人君诚能用诗人之美道聴嘉乐之正音使赏善伐恶之道举无不当则可使天地效灵鬼神降福也故乐记云奸声感人而逆气应之逆气成象而淫乐兴焉正声感人而顺气应之顺气成象而和乐兴焉又曰歌者直已而陈徳也动已而天地应焉四时和焉星辰理焉万物育焉此说声能感物能致顺气逆气者也天地云动鬼神云感互言耳周礼之例天曰神地曰只人曰鬼鬼神与天地相对唯谓人之鬼神耳从人正而后能感动故先言正得失也此正得失与雅者正也正始之道本或作政皆误耳今定本皆作正字】先王以是经夫妇成孝敬厚人伦美教化移风俗音义【厚音后本或作序非】疏【正义曰上言诗有功徳此言用诗之事经夫妇者经常也夫妇之道有常男正位乎外女正位乎内徳音莫违是夫妇之常室家离散夫妻反目是不常也教民使常此夫妇犹商书云常厥徳也成孝敬者孝以事亲可移于君敬以事长可移于贵若得罪于君亲失意于长贵则是孝敬不成故教民使成此孝敬也厚人伦者伦理也君臣父子之义朋友之交男女之别皆是人之常理父子不亲君臣不敬朋友道絶男女多违是人理薄也故教民使厚此人伦也美教化者美谓使人服之而无厌也若设言而民未尽从是教化未美故教民使美此教化也移风俗者地理志云民有刚柔缓急音声不同系水土之风气故谓之风好恶取舍动静随君上之情欲故谓之俗则风为夲俗为末皆谓民情好恶也缓急系水土之气急则失于躁缓则失于慢王者为政当移之使缓急调和刚柔得中也随君上之情则君有善恶民竝从之有风俗伤败者王者为政当易之使善故地理志又云孔子曰移风易俗莫善于乐言圣王在上统理人伦必移其本而易其末然后王教成是其事也此皆用诗为之故云先王以是以用也言先王用诗之道为此五事也案王制云广谷大川异制民生其间者异俗修其教不易其俗此云易俗彼言不易者彼谓五方之民戎夷殊俗言语不通器械异制王者就而抚之不复易其器械同其言音故言不易其俗与此异也此序言诗能易俗孝经言乐能移风俗者诗是乐之心乐为诗之声故诗乐同其功也然则诗乐相将无诗则无乐周存六代之乐岂有黄帝之时有乐而无诗何能移风易俗斯不然矣原夫乐之初也始于人心出于口歌圣人作八音之器以文之然后谓之为音谓之为乐乐虽逐诗为曲仿诗为音曲有清浊次第之序音有宫商相应之节其法既成其音可久是以昔日之诗虽絶昔日之乐常存乐本由诗而生所以乐能移俗歌其声谓之乐诵其言谓之诗声言不同故异时别教王制称春教乐夏教诗经解称温柔敦厚诗教也广博易良乐教也由其事异故异教也此之谓诗乐据五帝以还诗乐相将故有诗则有乐若上皇之世人性醇厚徒有嬉戯之乐未有歌咏之诗】故诗有六义焉一曰风二曰赋三曰比四曰兴五曰雅六曰颂音义【比必履反兴虚应反沈许甑反颂音讼】疏【正义曰上言诗功既大明非一义能周故又言诗有六义大师上文未有诗字不得径云六义故言六诗各自为文其实一也彼注云风言圣贤治道之遗化赋之言铺直铺陈今之政教善恶比见今之失不敢斥言取比类以言之兴见今之美嫌于媚防取善事以喻劝之雅正也言今之正者以为后世法颂之言诵也容也诵今之徳广以美之是解六义之名也彼虽各解其名以诗有正变故互见其意风云圣贤之遗化谓变风也雅云言今之正以为后世法谓正雅也其实正风亦言当时之风化变雅亦是贤圣之遗法也颂训为容止云诵今之徳广以美之不解容之义谓天子美有形容下云美盛徳之形容是其事也赋云铺陈今之政教善恶其言通正变兼美刺也比云见今之失取比类以言之谓刺诗之比也兴云见今之美取善事以劝之谓美诗之兴也其实美刺俱有比兴者也郑必以风言贤圣之遗化举变风者以唐有尧之遗风故于风言贤圣之遗化赋之直陈其事无所避讳故得失俱言比者比托于物不敢正言似有所畏惧故云见今之失取比类以言之兴者兴起志意赞之辞故云见今之美以喻劝之雅既以齐正为名故云以为后世法郑之所注其意如此诗皆用之于乐言之者无罪赋则直陈其事于比兴云不敢斥言嫌于媚防者据其辞不指斥若有嫌惧之意其实作文之体理自当然非有所嫌惧也六义次第如此者以诗之四始以风为先故曰风风之所用以赋比兴为之辞故于风之下即次赋比兴然后次以雅颂雅颂亦以赋比兴为之既见赋比兴于风之下明雅颂亦同之郑以赋之言铺也铺陈善恶则诗文直陈其事不譬喻者皆赋辞也郑司农云比者比方于物诸言如者皆比辞也司农又云兴者托事于物则兴者起也取譬引类起发己心诗文诸举草木鸟兽以见意者皆兴辞也赋比兴如此次者言事之道直陈为正故诗经多赋在比兴之先比之与兴虽同是附托外物比显而兴隠当先显后隐故比居兴先也毛特言兴也为其理隠故也风雅颂者皆是施政之名也上云风风也教也风以动之教以化之是风为政名也下云雅者正也政有小大故有小雅焉有大雅焉是雅为政名也周颂谱云颂之言容天子之徳光被四表格于上下此之谓容是颂为政名也人君以政化下臣下感政作诗故还取政教之名以为作诗之目风雅颂同为政称而事有积渐教化之道必先讽动之物情既悟然后教化使之齐正言其风动之初则名之曰风指其齐正之后则名之曰雅风俗既齐然后徳能容物故功成乃谓之颂先风后雅颂为此次故也一国之事为风天下之事为雅者以诸侯列土封疆风俗各异故唐有尧之遗风魏有俭约之化由随风设教故名之为风天子则威加四海齐正万方政教所施皆能齐正故名之为雅风雅之诗縁政而作政既不同诗亦异体故七月之篇备有风雅颂駉颂序云史克作是颂明作者本意自定为风体非采得之后始定体也诗体既异其声亦殊公羊曰十一而税颂声作史记称微子过殷墟而作雅声谱云师挚之始关雎之乱早失风声矣乐记云人不能无乱先王耻其乱故制雅颂之声以道之是其各自别声也诗各有体体各有声大师聴声得情知其本意周南为王者之风召南为诸侯之风是聴声而知之也然则风雅颂者诗篇之异体赋比兴者诗文之异辞耳大小不同而得并为六义者赋比兴是诗之所用风雅颂是诗之成形用彼三事成此三事是故同称为义非别有篇卷也郑志张逸问何诗近于比赋兴答曰比赋兴吴札观诗已不歌也孔子录诗已合风雅颂中难复摘别篇中义多兴逸见风雅颂有分段以为比赋兴亦有分段谓有全篇为比全篇为兴欲郑指摘言之郑以比赋兴者直是文辞之异非篇卷之别故逺言从本来不别之意言吴札观诗已不歌明其先无别体不可歌也孔子录诗已合风雅颂中明其先无别体不可分也元来合而不分今日难复摘别也言篇中义多兴者以毛于诸篇之中每言兴也以兴在篇中明比赋亦在篇中故以兴显比赋也若然比赋兴元来不分唯有风雅颂三诗而已六艺论云至周分为六诗者据周礼六诗之文而言之耳非谓篇卷也或以为郑云孔子已合于风雅颂中则孔子以前未合之时比赋兴别为篇卷若然则离其章句析其文辞乐不可歌文不可诵且风雅颂以比赋兴为体若比赋兴别为篇卷则无风雅颂矣是比赋兴之义有诗则有之唐虞之世治政升平周于太平之世无诸侯之风则唐虞之世必无风也雅虽王者之政乃是太平前事以尧舜之圣黎民时雍亦似无雅于六义之中唯应有颂耳夏在制礼之后不复面称目諌或当有雅夏氏之衰昆吾作霸诸侯彊盛或当有风但篇章泯灭无以言之六艺论云唐虞始造其初至周分为六诗据周礼成文而言之诗之六义非起于周也】上以风化下下以风刺上主文而谲谏言之者无罪闻之者足以戒故曰风笺风化风刺皆谓譬喻不斥言也主文主与乐之宫商相应也谲谏咏歌依违不直谏音义【下以风福凤反注风刺同刺本又作刾七赐反谲古穴反诈也故曰风福凤反又如字】疏【正义曰臣下作诗所以谏君君又用之教化故又言上下皆用此上六义之意在上人君用此六义风动教化在下人臣用此六义以风喻箴刺君上其作诗也本心主意使合于宫商相应之文播之于乐而依违谲谏不直言君之过失故言之者无罪人君不怒其非主而罪戮之闻之者足以自戒人君自知其过而悔之感而不切微动若风言出而过改犹风行而草偃故曰风上言风风也教也向下以申风义此云故曰风向上而结彼文使首尾相应解尽风义此六义之下而解名风之意则六义皆名为风以风是政教之初六义风居其首故六义总名为风六义随事生称耳若此辞总上六义则有正变而云主文谲谏唯说刺诗者以诗之作皆为正邪防失虽论功诵徳莫不匡正人君故主说作诗之意耳诗皆人臣作之以谏君然后人君用之以化下此先云上以风化下者以其教从君来上下俱用故先尊后卑襄十六年左称齐人伐鲁求救于晋晋人不许穆叔见中行献子赋圻父献子曰偃知罪矣穆叔赋诗而晋人不得怨之是言之者无罪也献子服罪是闻之者足以戒也俗本戒上有自字者误定本直云足以戒也笺正义曰风者若风之动物故谓之譬喻不斥言也人君教民自得指斥但用诗教民播之于乐故亦不斥言也上言声成文此言主文知作诗者主意令诗文与乐之宫商相应也如上所说先为诗歌乐逐诗为曲则是宫商之辞学诗文而为之此言作诗之文主应于宫商者初作乐者凖诗而为声声既成形须依声而作诗故后之作诗者皆主应于乐文也谲者权诈之名托之乐歌依违而谏亦权诈之义故谓之谲谏】至于王道衰礼义废政教失国异政家殊俗而变风变雅作矣疏【正义曰诗之风雅有正有变故又言变之意至于王道衰礼义废而不行政教施之失所遂使诸侯国国异政下民家家殊俗诗人见善则美见恶则刺之而变风变雅作矣至于者从盛而至于衰相承首尾之言也礼义言废者典法仍存但废而不行耳政教言失者非无政教但施之失理耳由施之失理故使国国异政家家殊俗皆是道衰之事故云道衰以冠之礼义者政教之本故先礼义而后政教定本礼义废俗本有作仪字者非也此家谓天下民家孝经云非家至而日见之也亦谓天下民家非大夫称家也民随君上之欲故称俗若大夫之家不得谓之俗也变风变雅必王道衰乃作者夫天下有道则庶人不议治平累世则美刺不兴何则未识不善则不知善为善未见不恶则不知恶为恶太平则无所更美道絶则无所复讥人情之常理也故初变恶俗则民歌之风雅正经是也始得太平则民颂之周颂诸篇是也若其王纲絶纽礼义消亡民皆逃死政尽纷乱易称天地闭贤人隠于此时也虽有智者无复讥刺成王太平之后其美不异于前故颂声止也陈灵公淫乱之后其恶不复可言故变风息也班固云成康没而颂声寝王泽竭而诗不作此之谓也然则变风变雅之作皆王道始衰政教初失尚可匡而革之追而复之故执彼旧章绳此新失觊望自悔其心更遵正道所以变诗作也以其变改正法故谓之变焉季札见歌小雅曰美哉思而不贰怨而不言其周徳之衰乎犹有先王之遗民是由王泽未竭民尚知礼以礼救世作此变诗故变诗王道衰乃作也谱云夷身失礼懿始受谮则周道之衰自夷懿始矣变雅始于厉王无夷懿之雅者盖孔子录而不得或有而不足录也昭十二年左传称祭公谋父作祈招之诗以谏穆王卫顷齐哀之时而有变风明时作变雅但不录之耳王道衰诸侯有变风王道盛诸侯无正风者王道明盛政出一人太平非诸侯之力不得有正风王道既衰政出诸侯善恶在于已身不由天子之命恶则民怨善则民喜故各从其国有美刺之变风也】国史明乎得失之迹伤人伦之废哀刑政之苛吟咏情性以风其上音义【苛本亦作荷音同苛虐也吟疑今反动声曰吟风福凤反】疏【正义曰上既言变诗之作此又说作变之由言国之史官皆博闻强识之士明晓于人君得失善恶之迹礼义废则人伦乱政教失则法令酷国史伤此人伦之废弃哀此刑政之苛虐哀伤之志鬰积于内乃吟咏己之情性以风刺其上觊其改恶为善所以作变诗也国史者周官大史小史外史御史之等皆是也此承变风变雅之下则兼据天子诸侯之史矣得失之迹者人君既往之所行也明晓得失之迹哀伤而咏情性者诗人也非史官也民劳常武公卿之作也黄鸟硕人国人之风然则凡是臣民皆得风刺不必要其国史所为此文特言国史者郑答张逸云国史采众诗时明其好恶令瞽蒙歌之其无作主皆国史主之令可歌如此言是由国史掌书故托文史也茍能制作文章亦可谓之为史不必要作史官駉云史克作是颂史官自有作诗者矣不尽是史官为之也言明其好恶令瞽蒙歌之是国史选取善者始付乐官也言其无作主国史主之嫌其作者无名国史不主之耳其有作主亦国史主之耳人伦之废即上礼义废也刑政之苛即上政教失也动声曰吟长言曰咏作诗必歌故言吟咏情性也】达于事变而懐其旧俗者也故变风发乎情止乎礼义发乎情民之性也止乎礼义先王之泽也疏【正义曰此又言王道既衰所以能作变诗之意作诗者皆晓达于世事之变易而私懐其旧时之风俗见时世政事变易旧章即作诗以旧法诫之欲使之合于礼义故变风之诗皆发于民情止于礼义言各出民之情性而皆合于礼义也又重说发情止礼之意发乎情者民之性言其民性不同故各言其志也止乎礼义者先王之泽言俱被先王遗泽故得皆止礼义也展转申明作诗之意达于事变者若唐有帝尧杀礼救危之化后世习之失之于俭不中礼陈有太姬好巫歌舞之风后世习之失之于逰荡无度是其风俗改变诗人晓达之也懐其旧俗者若齐有太公之风衞有康叔之化其遗法仍在诗人懐救之也诗人既见时世之事变改旧时之俗故依凖旧法而作诗戒之虽俱准旧法而诗体不同或陈古政治或指世淫荒虽复属意不同俱懐匡救之意故各发性情而皆止礼义也此亦兼论变雅独言变风者上已变风变雅双举其文此从省而略之也先王之泽谓先王有徳泽而流及于后世诗人得其余化故能懐其旧俗也郑答张逸云旧俗者若晋有尧之遗风先王之泽衞有康叔余烈如此言则康叔当云先公而云先王者以变雅有先王之泽变风有先公之泽故季札见歌齐曰表东海者其太公乎见歌小雅曰犹有先王之遗民是其风禀先公雅禀先王也上举变风下言先王风雅互相见也上言国史作诗此言民之性明作诗皆出民意非独国史能为亦是互见也作诗止于礼义则应言皆合礼而变风所陈多説奸淫之状者男淫女奔伤化败俗诗人所陈者皆乱状淫形时政之疾病也所言者皆忠规切諌救世之针药也尚书之三风十愆疾病也诗人之四始六义救药也若夫疾病尚轻有可生之道则医之治也用心鋭扁鹊之疗太子知其必可生也疾病已重有将死之势则医之治也用心缓秦和之视平公知其不可为也诗人救世亦犹是矣典刑未亡觊可追改则箴规之意切鹤鸣水殷勤而责王也淫风大行莫之能救则匡谏之志微溱洧桑中所以咨嗟叹息而闵世陈郑之俗亡形已成诗人度已箴规必不变改且复赋已之志哀叹而已不敢望其存是谓匡谏之志微故季札见歌陈曰国无主其能久乎见歌郑曰美哉其细已甚民弗堪也是其先亡乎美者美诗人之情言不有先王之训孰能若此先亡者见其匡谏意微知其国将亡灭也】是以一国之事系一人之本谓之风言天下之事形四方之风谓之雅疏【正义曰序説正变之道以风雅与颂区域不同故又辩三者体异之意是以者承上生下之辞言诗人作诗其用心如此一国之政事善恶皆系属于一人之本意如此而作诗者谓之风言道天下之政事发见四方之风俗如是而作诗者谓之雅言风雅之别其大意如此也一人者作诗之人其作诗者道己一人之心耳要所言一人之心乃是一国之心诗人覧一国之意以为己心故一国之事系此一人使言之也但所言者直是诸侯之政行风化于一国故谓之风以其狭故也言天下之事亦谓一人言之诗人縂天下之心四方风俗以为己意而咏歌王政故作诗道説天下之事发见四方之风所言者乃是天子之政施齐正于天下故谓之雅以其广故也风之与雅各是一人所为风言一国之事系一人雅亦天下之事系一人雅言天下之事谓一人言天下之事风亦一人言一国之事序者逆顺立文互言之耳故志张逸问尝闻一人作诗何谓答曰作诗者一人而已其取义者一国之事变雅则讥王政得失闵风俗之哀所忧者广发于一人之本身如此言风雅之作皆是一人之言耳一人美则一国皆美之一人刺则天下皆刺之谷风黄鸟妻怨其夫未必一国之妻皆怨夫也北门北山下怨其上未必一朝之臣皆怨上也但举其夫妇离絶则知风俗败矣言己独劳从事则知政教偏矣莫不取众之意以为己辞一人言之一国皆悦假使圣哲之君功齐区宇设有一人独言其恶如弁随务光之羞见殷汤伯夷叔齐之耻事周武海内之心不同之也无道之主恶加万民设有一人独称其善如张竦之美王莽蔡邕之惜董卓天下之意不与之也必是言当举世之心动合一国之意然后得为风雅载在乐章不然则国史不録其文也此言谓之风雅理兼正变天下无道政出诸侯而变雅亦称雅者当作变雅之时王政仍被邦国大学曰尧舜率天下以仁而民从之桀纣率天下以暴而民从之是善政恶政皆能正人所以幽厉之诗亦名为雅及平王东迁政遂微弱其政才行境内是以变为风焉】雅者正也言王政之所由废兴也政有小大故有小雅焉有大雅焉疏【正义曰上已解风名故又解雅名雅者训为正也由天子以政教齐正天下故民述天子之政还以齐正为名王之齐正天下得有道则述其美雅之正经及宣王之美诗是也若王之齐正天下失其理则刺其恶幽厉小雅是也诗之所陈皆是正天下大法文武用诗之道则兴幽厉不用诗道则废此雅诗者言説王政所用废兴以其废兴故有美刺也又觧有二雅之意王者政教有小大诗人述之亦有小大故有小雅焉有大雅焉小雅所陈有饮食宾客赏劳羣臣燕赐以懐诸侯征伐以强中国乐得贤者养育人材于天子之政皆小事也大雅所陈受命作周伐殷继代荷先王之福禄尊祖考以配天醉酒饱徳能官用士泽被昆虫仁及草木于天子之政皆大事也诗人歌其大事制为大体述其小事制为小体体有大小故分为二焉风见优劣之差故周南先于召南雅见积渐之义故小雅先于大雅此其所以异也诗体既异乐音亦殊国风之音各从水土之气述其当国之歌而作之雅颂之音则王者徧覧天下之志合四方之风而制之乐记所谓先王制雅颂之声以道之是其事也诗礼既定乐音既成则后之作者各从旧俗变风之诗各是其国之音季札观之而各知其国由其音异故也小雅音体亦然正经述大政为大雅述小政为小雅有小雅大雅之声王政既衰变雅兼作取大雅之音歌其政事之变者谓之变大雅取其小雅之音歌其政事之变者谓之变小雅故变雅之美刺皆由音体有小大不复由政事之大小也风述诸侯之政非无小大但化止一国不足分别颂则功成乃作归美报神皆是大事无复别体故不分为二风二颂也定本王政所由废兴俗本王政下有之字误也】颂者美盛徳之形容以其成功告于神明者也音义【告古毒反】疏【正义曰上觧风雅之名风雅之体故此又觧颂名颂体上文因变风变雅作矣即説风雅之体故言谓之风谓之雅以结上文此上未有颂作之言文无所结故云颂者美盛徳之形容明训颂为容觧颂名也以其成功告于神明觧颂体也上言雅者正也此亦当云颂者容也以雅已备文此亦从可知故畧之也易称圣人拟诸形容象其物宜则形容者谓形状容貎也作颂者美盛徳之形容则天子政教有形容也可美之形容正谓道教周备也故颂谱云天子之徳光被四表格于上下无不覆焘无不持载此之谓容其意出于此也成功者营造之功毕也天之所营在于命圣圣之所营在于任贤贤之所营在于养民民安而财丰众和而事节如是则司牧之功毕矣干戈既戢夷狄来賔嘉瑞悉臻逺迩咸服羣生尽遂其性万物各得其所即是成功之騐也万物本于天人本于祖天之所命者牧民也祖之所命者成业也民安业就须告神使知虽社稷山川四岳河海皆以民为主欲民安乐故作诗歌其功徧告神明所以报神恩也王者政有兴废未尝不祭羣神但政未太平则神无恩力故太平徳洽始报神功颂诗直述祭祀之状不言得神之力但美其祭祀是报徳可知此觧颂者唯周颂耳其商鲁之颂则异于是矣商颂虽是祭祀之歌祭其先王之庙述其生时之功正是死后颂徳非以成功告神其体异于周颂也鲁颂主咏僖公功徳谗如变风之美者耳又与商颂异也颂者美诗之名王者不陈鲁诗鲁人不得作风以其得用天子之礼故借天子美诗之名改称为颂非周颂之流也孔子以其同有颂名故取备三颂耳置之商颂前者以鲁是周宗亲同姓故使之先前代也】是谓四始诗之至也笺始者王道兴衰之所由疏【正义曰四始者郑答张逸云风也小雅也大雅也颂也此四者人君行之则为兴废之则为衰又笺云始者王道兴衰之所由然则此四者是人君兴废之始故谓之四始也诗之至者诗理至极尽于此也序説诗理既尽故言此以终之案诗纬泛歴枢云大明在亥水始也四牡在寅木始也嘉鱼在已火始也鸿鴈在申金始也与此不同者纬文因金木水火有四始之义以诗文托之又郑作六艺论引春秋纬演孔图云诗含五际六情者郑以泛歴枢云午亥之际为革命夘酉之际为改正辰在天门出入聼夘天保也酉祈父也午采芑也亥大明也然则亥为革命一际也亥又为天门出入候聴二际也卯为隂阳交际三际也午为阳谢隂兴四际也酉为隂盛阳微五际也其六情者则春秋云喜怒哀乐好恶是也诗既含此五际六情故郑于六艺论言之】然则关雎麟趾之化王者之风故系之周公南言化自北而南也鹊巢驺虞之徳诸侯之风也先王之所以教故系之召公笺自从也从北而南谓其化从岐周被江汉之域也先王斥大王王季音义【麟吕辛反趾音止驺本亦作□侧留反召本亦作邵同上照反后召南召公皆同岐其宜反山名或作祗被皮寄反大音泰】疏【正义曰序因关雎是风化之始遂因而申之广论诗义诗理既尽然后乃説周南召南然者然上语则者则下事因前起后之势也然则关雎麟趾之化是王者之风文王之所以教民也王者必圣周公圣人故系之周公不直名为周而连言南者言此文王之化自北土而行于南方故也鹊巢驺虞之徳是诸侯之风先王大王王季所以教化民也诸侯必贤召公贤人故系之召公不复言南意与周南同也周南言化召南言徳者变文耳上亦云关雎后妃之徳是其通也诸侯之风言先王之所以教王者之风不言文王之所以教者二南皆文王之化不嫌非文王也但文王所行兼行先王之道感文王之化为周南感先王之化为召南不言先王之教无以知其然故特着之也此实文王之诗而系之二公者志张逸问王者之风王者当在雅在风何答曰文王以诸侯而有王者之化述其本宜为风逸以文王称王则诗当在雅故问之郑以此诗所述述文王为诸侯时事以有王者之化故称王者之风于时实是诸侯诗人不为作雅文王三分有二之化故称王者之风是其风者王业基本此述服事殷时王业基本之事故云述其本宜为风也化霑一国谓之为风道被四方乃名为雅文王才得六州未能天下统一虽则大于诸侯正是诸侯之大者耳此二南之人犹以诸侯待之为作风诗不作雅体体实是风不得谓之为雅文王末年身实称王又不可以国风之诗系之王身名无所系诗不可弃因二公为王行化是故系之二公天子嫁女于诸侯使诸侯为之主亦此义也其鹿鸣文王诗人本以天子待之作雅非基本之事故不为风也若然作王者之风必感圣人之化已知文王之圣应知终必为王不为作雅而作风者诗者志也各言其志文王于时未称王号或为作雅或为作风人志不同故也笺正义曰释诂云从自也反覆相训是自得为从也文王之国在于岐周东北近于纣都西北廹于戎狄故其风化南行也汉广序云美化行乎江汉之域是从岐州被江汉之域也大王始有王迹周之追諡上至大王而已故知先王斥大王王季】周南召南正始之道王化之基疏【正义曰既言系之周召又总举二南要义周南召南二十五篇之诗皆是正其初始之大道王业风化之基本也髙以下为基逺以近为始文王正其家而后及其国是正其始也化南土以成王业是王化之基也季札见歌周南召南曰始基之矣犹未也服防云未有雅颂之成功亦谓二南为王化基始序意出于彼文也】是以关雎乐得淑女以配君子忧在进贤不滛其色哀窈窕思贤才而无伤善之心焉是关雎之义也笺哀盖字之误也当为衷衷谓中心恕之无伤善之心谓好逑也音义【淑常六反善也哀前儒竝如字论语云哀而不伤是也郑氏改作衷竹隆反窈乌了反窕徒了反毛云窈窕幽闲也王肃云善心曰窈善容曰窕恕音庶本又作念好呼报反逑音求】疏【正义曰上既总言二南又説关雎篇义覆述上后妃之徳由言二南皆是正始之道先美家内之化是以关雎之篇説后妃心之所乐乐得此贤善之女以配已之君子心之所忧忧在进举贤女不自滛恣其色又哀伤处窈窕幽闲之女未得升进思得贤才之人与之共事君子劳神苦思而无伤害善道之心此是关雎诗篇之义也毛意当然定本是关雎之义俗本是下有以者误也郑以哀为衷言后妃衷心念恕在窈窕幽闲之善女思使此女有贤才之行欲令宫内和协而无伤害善人之心余与毛同妇人谓夫为君子上下之通名乐得淑女以配君子言求美徳善女使为夫嫔御与之共事文王五章皆是也女有美色男子悦之故经之文通谓女人为色滛者过也过其度量谓之为淫男过爱女谓淫女色女过求宠是自淫其色此言不淫其色者谓后妃不淫恣已身之色其者其后妃也妇徳无厌志不可满凡有情欲莫不妬忌唯后妃之心忧在进贤贤人不进以为己忧不纵恣已色以求専宠此生民之难事而后妃之性能然所以歌美之也毛以为哀窈窕之人与后妃同徳者也后妃以已则能配君子彼独幽处未升故哀念之也既哀窈窕之未升又思贤才之良质欲进举之也哀窈窕还是乐得淑女也思贤才还是忧在进贤也殷勤而説之也指斥诗文则忧在进贤下三章是也不淫其色首章上二句是也此诗之作主美后妃进贤所以能进贤者由不淫其色故先言不淫其色序论作者之意主在进贤故先云进贤所以经序倒也郑觧哀字为异其经亦与毛同笺正义曰以后妃之求贤女直思念之耳无哀伤之事在其间也经云钟鼓乐之琴瑟友之哀乐不同不得有悲哀也故云盖字之误笺所易字多矣皆注云当为某字此在诗初故云盖为疑辞以下皆仿此衷与忠字异而义同于丈中心为忠如心为恕故云恕之谓念恕此窈窕之女思使之有贤才言不忌胜已而害贤也无伤害之心谓不用伤害善人经称众妾有逑怨欲令窈窕之女和谐不用使之相伤害故云谓好逑也论语云关雎乐而不淫哀而不伤即此序之义也论语注云哀世夫妇不得此人不为减伤其爱此以哀为衷彼仍以哀为义者郑答刘琰云论语注人间行乆义或宜然故不复定以遗后説是郑以为疑故两觧之也必知毛异于郑者以此诗出于毛氏字与三家异者动以百数此序是毛置篇端若毛知其误自当改之何须仍作哀字也毛无破字之理故知从哀之义毛既以哀为义则以下义势皆异于郑思贤才谓思贤才之善女也无伤善之心言其能使善道全也庸人好贤则志有懈倦中道而废则善心伤后妃能寤寐而思之反侧而忧之不得不己未尝懈倦是其善道必至无伤缺之心然则毛意无伤善之心当谓三章是也王肃云哀窈窕之不得思贤才之良质无伤善之心焉若茍慕其色则善心伤也】
