<!-- { "loadSidebar": true } -->
　　简兮简兮方将万舞传简大也方四方也将行也以干羽为万舞用之宗庙山川故言于四方笺云简择将且也择兮择兮者为且祭祀当万舞也万舞干舞也日之方中在前上处传教国子弟以日中为期笺云在前上处者在前列上头也周礼大胥掌学士之版以待致诸子春入学舍采合舞硕人俣俣公庭万舞传硕人大徳也俣俣容貌大也万舞非但在四方亲在宗庙公庭音义【为于伪反胥思徐反版音板舍音释下篇舎軷同采音菜俣疑矩反韩诗作扈扈云美貌】疏【正义曰毛以为言卫不用贤有大徳之人兮大徳之人兮祭山川之时乃使之于四方行在万舞之位又至于日之方中教国子弟习乐之时又使之在舞位之前行而处上头亲为舞事以教之此贤者既有大徳复容貌美大俣俣然而君又使之在宗庙公庭亲为万舞是大失其所也郑以为卫君择人兮择人兮为有方且祭祀之时使之当为万舞又日之方中仲春之时使之在前列上头而教国子弟习乐为此贱事不当用贤而使大徳之人容貌俣俣然者于祭祀之时亲在宗庙公庭而万舞言择大徳之人使为乐吏是不用贤也传正义曰万舞名也谓之万者何休云象武王以万人定天下民乐之故名之耳商颂曰万舞有奕殷亦以武定天下盖象汤之伐桀也何休指解周舞故以武王言之万舞之名未必始自武王也以万者舞之摠名干戚与羽籥皆是故云以干羽为万舞以祭山川宗庙宜干羽并有故云用之宗庙山川由山川在外故云于四方解所以言四方之意也周礼舞师教羽舞帅而舞四方之祭祀敎兵舞帅而舞山川之祭祀则山川与四方别此言山川而云四方者以周礼言天子法四方为四望故注云四方之祭祀谓四望也大司乐注云四望谓五岳四镇四渎然则除此以外乃是山川也故山川与四方别舞诸侯之祭山川其在封内则祭之非其地则不祭无岳渎之异唯祭山川而已故以山川对宗庙在内为四方也此干羽为万舞宗庙山川同用之而乐师注云宗庙以人山川以干皆非羽舞宗庙山川又不同此得同者天子之礼大故可为之节文别祀别舞诸侯唯有时王之乐礼数少其舞可以同也笺正义曰以下云公言锡爵当祭末则公庭万舞是祭时此方论择人为万舞故为且祭祀也传亦以此推之故用之宗庙山川为祭也知万舞为干舞不兼羽籥者以春秋云万入去籥别文公羊曰籥者何籥舞万者何干舞言干则有戚矣礼记云朱干玉戚冕而舞大武言籥则有羽矣籥师曰教国子舞羽吹籥羽籥相配之物则羽为籥舞不得为万也以干戚武事故以万言之羽籥文事故指体言籥耳是以文王世子云春夏学干戈秋冬学羽籥注云干戈万舞象武也羽籥籥舞象文也是干羽之异也且此万舞并兼羽籥则硕人故能籥舞也下二章论硕人之才艺无为复言左手执籥右手秉翟也明此言干戚舞下説羽籥舞也以此知万舞唯干无羽也孙毓亦云万舞干戚也羽舞翟之舞也以干羽为万舞失之矣传正义曰知教国子弟者以言在前上处在前列上头唯教者为然祭祀之礼旦明而行事非至日之方中始在前上处也此既为乐官明其所教者国子也国子谓诸侯大夫士之适子言弟者诸侯之庶子于适子为弟故王制云王太子王子羣后之太子卿大夫元士之适子彼虽天子之法推此诸侯亦有庶子在国学故言国子弟也言日中为期则乐谓一日之中非春秋日夜中也若春秋言不当为期也故王肃云教国子弟以日中为期欲其徧至是也笺正义曰公羊曰诸侯四佾则舞者为四列使此硕人居前列上头所以教国子诸子学舞者令法于己也周礼者皆春官大胥职文也彼注云学士谓卿大夫诸子学舞者版籍也大胥主此版籍以待当召聚学舞者卿大夫之诸子则案此籍以召之又云春入学者注云春始以学士入学宫而学之合舞等其进退使应节奏月令仲春之月命乐正习舞入学者必释菜以礼先师谓苹藻之属也此贤者非为大胥也引此者以证此日之方中即彼春入学是矣谓二月日夜中也尚书云日中星鸟左曰马日中而出皆与此同也传正义曰硕者美大之称故诸言硕人者皆以为大徳唯白华硕人不训此及考槃传意类之当亦为大徳也故王肃云硕人谓中后此刺不用贤则笺意亦以硕人为大徳其余则随义而释不与此同故白华硕人为妖大之人谓褒姒也硕既为大徳故俣俣为容貌大也上亦教国子此直云非但在四方不并言教国子者以在前上处文无万舞故据万舞言也】
　　有力如虎执辔如组传组织组也武力比于虎可以御乱御众有文章言能治众动于近成于逺也笺云硕人有御乱御众之徳可任为王臣左手执籥右手秉翟传籥六孔翟翟羽也笺云硕人多才多艺又能籥舞言文武道备赫如渥赭公言锡爵传赫赤貌渥厚渍也祭有畀煇胞翟阍寺者恵下之道见恵不过一散笺云硕人容色赫然如厚傅丹君徒赐其一爵而已不知其贤而进用之散受五升音义【辔悲位反组音祖任音壬籥余若反以竹为之长三尺执之以舞郑注礼云三孔郭璞同云形似笛而小广雅云七孔翟亭歴反赫虚格反渥于角反赭音者丹也畀如寐反与也煇字亦作韗暄愿反刘昌宗音运甲吏之贱者胞歩交反肉吏之贱者翟乐吏之贱者阍音昏守门之贱者散素但反酒爵也傅音付】疏【正义曰言硕人既有武力比于虎可以能御乱矣又有文徳能治民如御马之执辔使之有文章如织组矣以御者执辔于此使马骋于彼织组者总纰于此而成文于彼皆动于近成于远以兴硕人能治众施化于己而有文章在民亦动于近成于远矣硕人既有御众御乱之徳又有多才多艺之伎能左手执管籥右手秉翟羽而舞复能为文舞矣且其顔色赫然而赤如厚渍之丹赭徳能容貌若是而君不用至于祭祀之未公唯言赐一爵而已是不用贤人也传正义曰以义取动近成远故知为织组非直如组也武力比于虎故可以御乱也御治也谓有侵伐之乱武力可以治之定本作御字又言御众有文章者御众似执辔有文章似织组又云言能治众动于近成于远者又总解御众有文章之事也以执辔及于如组与治众三者皆动于近成于远也此治民似执辔执辔又似织组转相如故经直云执辔如组以喻御众有文章也大叔于田云执辔如组谓叚之能御车以御车似织组知此不然者以彼説叚之田猎之伎故知为实御此硕人堪为王臣言有力如虎是武也故知执辔如组比其文徳不宜但为御矣释乐云大籥谓之产郭璞曰籥如笛三孔而短小广雅云七孔郑于周礼笙师及少仪明堂位注皆云籥如三孔此云六孔与郑不同盖以无正文故不复改翟翟羽谓雉之羽也故异义公羊説乐万舞以鸿羽取其劲轻一举千里诗毛説万以翟羽韩诗説以夷狄大鸟羽谨案诗云右手秉翟尔雅説翟鸟名雉属也知翟羽舞也笺正义曰籥虽吹器舞时与羽并执故得舞名是以宾之初筵云籥舞笙鼓公羊曰籥者何籥舞是也首章云公庭万舞是能武舞今又説其籥舞是又能为文舞也硕人有多才多艺又能为此籥舞言文武备也言其能而已非谓硕人实为之也何者此章主美其文徳不论其在职之事传正义曰渥者浸润之名故信南山曰益之以霡霂既优既渥是也故此及终南皆云渥厚渍也言渍之乆厚则有光泽故以兴顔色之润是以终南笺云如厚渍之丹言赤而泽是也定本渥厚也无渍字祭有畀煇胞翟阍寺者恵下之道皆祭统文彼又云畀之为言与也能以其余畀于下也煇者甲吏之贱者胞者肉吏之贱者翟者乐吏之贱者阍者守门之贱者注云煇周礼作韗盖谓磔皮革之官周礼韗人为鼓胞人为甲礼记是诸侯兼官故韗为甲吏也胞即周礼庖人故注云庖之言苞也里肉曰苞苴其职供王之膳羞是肉吏是也其官次于韗人周礼韗人亡庖人中士四人下士八人阍人王宫每门四人寺人王之正内五人以庖人类之则皆非府史不在献又非士庖人于天子为士于诸侯故亦非士引之证此硕人亦乐吏故于祭末乃见赐也知此亦是乐吏者以经云锡爵若士则尸饮九而献之不得既祭乃赐之故知在恵下之中经云爵言散者礼器云礼有以小为贵者贵者献以爵贱者献以散祭统云尸饮九以散爵献士士犹以散献爵贱无过散故知不过一散散谓之爵爵总名也】
　　山有榛隰有苓传榛木名下湿曰隰苓大苦笺云榛也苓也生各得其所以言硕人处非其位云谁之思西方美人笺云我谁思乎思周室之贤者以其宜荐硕人与在王位彼美人兮西方之人兮传乃宜在王室笺云彼美人谓硕人也音义【榛本亦作蓁同侧巾反子可食苓音零本草云甘草与音预或如字】疏【正义曰山之有榛木隰之有苓草各得其所以兴卫之有硕人而在贱职可谓处非其位乃榛苓之不如硕人既不宠用故令我云谁之思乎思西方周室之美人若得彼美人当荐此硕人使在王朝也彼美好之硕人兮乃宜在王朝为西方之人兮但无人荐之耳传正义曰陆玑云榛栗属其子小似杼子表皮黑味如栗是也榛字或作蓁盖一木也释草云蘦大苦孙炎曰本草云蘦今甘草是也蔓延生叶似荷青黄其茎赤有节节有枝相当或云蘦似地黄笺正义曰上言西方之美人谓周室之贤人以荐此硕人故知彼美人谓硕人西方之人谓宜为西方之人故传曰乃宜在王位言宜在王朝之位为王臣也】
　　简兮三章章六句
　　序泉水卫女思归也嫁于诸侯父母终思归宁而不得故作是诗以自见也笺以自见者见己志也国君夫人父母在则归宁没则使大夫宁于兄弟卫女之思归虽非礼思之至也音义【见贤遍反注同思之至一本思作恩】疏【正义曰此时宣公之世宣父庄兄桓此言父母已终未知何君之女也言嫁于诸侯必为夫人亦不知所适何国盖时简札不记故序不斥言也四章皆思归宁之事笺正义曰以此卫女思归虽非礼而思之至极也君子善其思故录之也定本作恩字】
　　毖彼泉水亦流于淇传兴也泉水始出毖然流也淇水名也笺云泉水流而入淇犹妇人出嫁于异国有怀于卫靡日不思笺云懐至靡无也以言我有所至念于卫我无日不思也所至念者谓诸姬诸姑伯姊娈彼诸姬聊与之谋传娈好貌诸姬同姓之女聊愿也笺云聊且略之辞诸姬者未嫁之女我且欲略与之谋妇人之礼观其志意亲亲之恩也音义【毖悲位反韩诗作秘説文作防云直视也淇音其娈力转反下篇同】疏【正义曰毛以为毖彼然而流者是泉水亦流入于淇水以兴行嫁者是我妇人我妇人亦嫁于异国然我有所至念于卫无一日而不思念之也我所思念者念娈然彼诸姬未嫁之女愿欲与之谋妇人之礼郑唯以聊为且欲略与之谋为异余同传正义曰以此连云泉水知为始出毖然流也是以衡门传亦云泌泉水也言亦流于淇者以本叙卫女之情故言亦亦已也笺正义曰以下云靡日不思此懐不宜复为思故以为至念于卫以下文言之知至念者诸姬伯姊言且者意不尽故言略之辞以言诸姬是未嫁之辞又向卫所见宜据未嫁者言同姓之女亦谓未嫁也言诸姬容兄弟之女及五服之亲故言同姓以广之所以先言诸姬后姑姊者便文互见以诸姬总辞又卑欲与谋妇人之礼也姑姊尊故云问明亦与谋妇人之礼此卫女思归但当思见诸姬而已思与谋妇礼观其志意是亲亲之恩也】
