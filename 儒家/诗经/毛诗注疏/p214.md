<!-- { "loadSidebar": true } -->
　　诞我祀如何或舂或揄或簸或蹂释之叟叟烝之浮浮传揄抒臼也或簸穅者或蹂黍者释淅米也叟叟声也浮浮气也笺云蹂之言润也大矣我后稷之祀天如何乎美而将说其事也舂而抒出之簸之又润湿之将复舂之趣于凿也释之烝之以为酒及簠簋之实载谋载惟取萧祭脂取羝以軷载燔载烈传尝之日涖卜来嵗之芟狝之日涖卜来岁之戒社之日涖卜来嵗之稼所以兴来而继往也谷熟而谋陈祭而卜矣取萧合黍稷臭达墙屋先奠而后爇萧合馨香也羝羊牡羊也軷道祭也傅火曰燔贯之加于火曰烈笺云惟思也烈之言烂也后稷既为郊祀之酒及其米则诹谋其日思念其礼至其时取萧草与祭牲之脂爇之于行神之位馨香既闻取羝羊之体以祭神又燔烈其肉为尸羞焉自此而往郊以兴嗣岁传兴来嵗继往岁也笺云嗣嵗今新岁也以先嵗之物齐敬祀軷而祀天者将求新嵗之丰年也孟春之月令曰乃择元日祈谷于上帝音义【舂伤容反揄音由又以朱反説文作舀弋绍反簸波我反蹂音柔叟所畱反字又作溲涛米声也尔雅作溞音同郭音骚烝之丞反浮如字尔雅说文并作烰云烝也抒食汝反苍颉篇云取出也穅音康字亦作康俗米旁作康非淅星厯反説文云汰也汰音大复扶又反凿子洛反精米也字林作毇云粝米一斛舂为八斗也子沃反簠音甫簋音轨羝都礼反字亦作抵軷蒲未反説文云出必告道神为坛而祭为軷字林同父末反燔音烦后皆同涖音利又音类芟所衔反狝息浅反奠徒练反爇如悦反馨呼丁反傅音附贯古乱反诹足须反】疏【正义曰毛以为上言得谷祭天此言将祭之事可美大矣我后稷之祀天其礼如何先以所得秬秠穈芑之粟或使人在碓而舂之或使人就臼而抒之或使人簸扬其穅或使人蹂践其黍言其各有司存并皆敏疾也既蹂舂得米乃浸之于盆淅而释之其声溲溲然言趍疾又炊之于甑爨而烝之其气浮浮然言升盛也既烝熟乃以为酒食又于先谷熟之时则已谋度所谓谷熟而谋则已思惟其所祭之礼谓陈祭而卜以秋物之盛頼郊祀之福故谷熟则谋更郊所以豫备酒食也至祭之日乃取萧之香蒿与祭牲之脂膏而爇烧之于行神之位使其馨香逺闻又取羝羊之礼以为祀軷之祭其祭軷也取所祭之肉则傅火而燔之则加火而烈之以为口之羞既祭神道乃自此而往于郊以祭天也所以用先岁之物齐敬祀軷而祀天者欲以兴起来嵗使之继嗣往岁而恒得丰年故也郑以舂揄簸蹂为事之次蹂之言润既簸去穅或复以水润湿之将更舂以趍于凿载谋载惟谓将祭诹谋其日思念其礼非谷熟已谋以此为思又以兴嗣嵗为兴起新嵗余同传正义曰以揄文在舂下簸上既舂而未簸故知揄为抒臼谓抒米以出臼也出臼则簸之故或有簸穅者或蹂黍者谓蹂践其黍然后舂之然则文当在舂揄之上今在下者以蹂亦为舂而为之喻簸俱是舂进令与舂相近且退蹂以为韵也上有穈芑是稷而独云蹂黍者以祭用黍以为主故举黍以言传每言或者明各有其人俱趍于事不相兼也释之既在簸之下烝之上故知为淅米也説文云淅汰米也孟子曰孔子去齐接淅而行谓洮米未炊漉之而去言其疾也释训云溞溞淅也烰烰气也樊光引此诗孙炎曰溞溞淅米声烰烰炊之气溞烰与此不同古今字耳传以洮米则有声故言溲溲声烝饭则有气故言烰烰气取尔雅之意为说也笺正义曰以蹂文在或簸之下不应方言蹂黍以水润米必当蹂之使湿故云蹂之言润如何乎者问人之辞故云美而将説其事意欲说之故说辞自问上生民如何亦如此也于此乃注彼从可如舂揄之下始云或蹂故知是既舂而抒出之又润湿之将复舂以趍于凿也召旻笺云米之率粝十粺九凿八侍御七九章算术粟一石为粝米六斛舂粝一斗为粺九升又去为凿则八升又舂为侍御则七升言趍于凿者此承四谷之后一舂一簸始为粝米又一湿一舂犹未至于凿故言趍于为渐到之意也米之细者乃穷于御止言趍于凿者以经传说祭祀之馔无言用御米者桓二年左传云粢食不凿昭其俭也则不俭者有用凿之处郊天尊于宗庙其祭或当用之故上言于凿也桓十四年谷梁传说宗庙之事夫人亲舂楚语云天子禘郊之事王后必自舂其粢诸侯宗庙之事夫人必自舂其盛韦昭云粢盛互文也言舂不过如天子躬耕三推而已故传言或不斥后夫人也楚语又云天子亲舂禘之盛韦昭云率后舂之亦天子亲舂也酒与食用此米为之故云释之烝之以为酒及簠簋之实孙毓云诗之叙事率以其次既簸穅矣而传以蹂为蹂黍当先蹂乃得舂不得先舂而后蹂也既蹂即释之烝之是其次笺义为长集注等皆为蹂黍定本为蹂米者误也传正义曰传自尝之日至来岁之稼皆春官肆师职文也言于秋尝祭宗庙之日则肆师临卜问其来嵗之芟除草木以种田宜之以否于秋狝当猎之日肆师临卜问其来岁之所戒备得无兵宼以否于祭社之日则肆师临卜问其来嵗之所稼种宜之以否以尝者尝新谷古之始耕田者芟草以种谷令得新谷芟草之功故于尝曰问芟狝主习兵以戒不虞故狝日问戒社者祭土主稼穑故于社日问稼郑于彼注其意为然芟稼俱是田事而异日异问者以尝新谷而本谷初初莫先于芟草故问芟稼种善否土地之事故祭土之日而问稼也社文在尝狝之下谓秋狝祭社也尝在孟秋狝社俱在仲秋取禽而后祭社故先狝后社也尝社是祭神之事耳因而问卜狝乃秋猎不接神明亦言卜来嵗者卜者自问吉凶于龟不由尝社所祭之神但因用其日而问之耳狝为习兵故因兵事所以引此三文者欲见今秋谷熟之时即谋来年郊祭之事以今秋祭社之日豫卜来岁之稼若然必以今秋豫卜来歳者欲令来歳还似今秋是兴来继往之义不云卜郊而言陈祭而卜者以来年郊祭本为祈谷今社日卜来岁之稼即是卜郊之义也陈祭而卜谓陈列尝社祭之日豫卜来年善否若然此载谋载惟于谷熟已谋则其事在于酒食之前当与上四谷相连不可以他事间之谋惟是思念祭事故下之令与祭事相比也又云萧合黍稷臭达墙屋既奠而后爇萧合馨香皆郊特牲文彼唯馨作羶注云羶当作馨字之误也盖毛时未误故读彼从此彼言臭阳达于墙屋此无阳于二字引之略耳彼言宗庙之祭此是将郊为軷道之祭事不同而引之者证此用萧之意萧香蒿也爇烧也言宗庙之祭以香蒿合黍稷欲使臭气通达于墙屋故记酌于尸已奠之而后烧此香蒿以合其馨香之气彼神歆飨之故此亦用萧取其馨香也此言祭脂彼不言脂彼言黍稷此不言黍稷皆文不具耳羝羊牡羊者以祭不用牝故知是牡也释畜云羊牡防牝防郭璞曰防谓吴羊白羝者也是亦以牡为羝也軷道祭谓祭道神之祭傅火曰燔谓加火烧之商颂曰如火烈烈则烈是火猛之意不可近烧故云贯之加于火上曰烈即今之炙肉也笺正义曰惟思释诂文又申明逺火为烈之意说文云烈火猛也烂火熟也俱是火熟之意故云烈之言烂也以酒则豫酿而成食则临祭乃作故云后稷既为郊祀之酒及其米于此仍言其米则上为烝之释之正为酒耳而笺兼言簠簋之实者以彼文有舂簸之事其为米者非独为酒而已故兼言簠簋之实簠簋之实以就郊兆作之故此言其米也礼大夫以上将祭必诹谋其日日定乃卜之特牲礼云不取日明大夫以上诹之矣故云诹谋其日彼注云诹谋也载谋是谋其日则载惟是思其礼故云思念其礼正以特牲有诹之文故易传不以谋为谷熟而谋取萧草与祭祀之脂还是羝之脂也以牲为軷祭而设羝宜与軷同文脂则配萧而用故先言之爇之于行神之位正谓祭軷之位以軷之所祭即是七祀行神故言行神之位馨香既闻取羝羊之体以祭神者谓取牲体以祭伏于軷上秋官犬人云凡祭祀供犬牲伏瘗亦如之郑司农云伏谓伏犬以王车轹之明此用羝亦伏体軷上故言体也犬人伏用犬牲此用羝者盖天子诸侯异礼彼天子用犬此诸侯用羊礼相变也又燔烈其肉为尸羞言又者亦用此羝之肉为之也以七祀之祭皆有尸明軷祭亦有尸其燔炙者事尸之羞故云为尸羞也此后稷为诸侯得有尸则天子軷祭亦有尸依聘礼卿大夫軷祭用酒脯则无尸矣郊之其位在国外故云自此而往郊也传正义曰以兴嗣岁者此一句非祭所用故分而注之以兴者是有所起发之意嗣者继续之言故知为此祭者欲以迫起来嵗以继续往嵗使之岁谷恒熟常获丰年也来嵗者据今祭时以未至为来已过为往耳非要别年也何则尧命后稷郊天未至定用何月要在嵗首为之所言来嵗正谓此年之秋耳笺正义曰笺意定以正月为郊何则正朔三而改自夏而上推之髙辛氏当以建寅之月为正故尧典云三帛注云髙辛氏之后用黑缯是也王者之后自行其祖正朔后稷高辛氏之胄郊必正月既以正月为郊则嗣嵗郊之岁也故云嗣岁今新岁而谓之嗣者使之继嗣往年犹嗣子之继父其意微与毛异大理亦同也孟春以下皆月令文也定本云孟春之令曰无月字元日谓善日上辛也祈谷即郊天也引此以证郊祭而云嗣岁之意因郊天主为祈谷故也礼器曰祭祀不祈言祈谷者不可私为已祈而谷者所以养民故言祈也】
　　卬盛于豆于豆于豋其香始升上帝居歆胡臭亶时传卬我也木曰豆瓦曰登豆荐葅醢也豋大羹也笺云胡之言何也亶诚也我后稷盛葅醢之属当于豆者于豋者其馨香始上行上帝则安而歆飨之何芳臭之诚得其时乎美之也祀天用瓦豆陶器质也后稷肇祀庶无罪悔以迄于今传迄至也笺云庶众也后稷肇祀上帝于郊而天下众民咸得其所无有罪过也子孙蒙其福以至于今故推以配天焉音义【卬五郎反盛音成注同香一本作馨亶都但反葅庄居反醢音海上时掌反迄许乞反】疏【正义曰毛以为上言将往祭天此言正祭之事我后稷葅醢大羹之属盛之于豆又盛之于豋以此而往荐祭此豆登所盛之物其馨香之气始上行上帝则安居而歆飨之既为上帝所歆故反言以美之何有芳臭之诚得其时若此者乎言无有若此之最善也帝既飨其祭祀降其福禄又述而美之言后稷受尧之命始为郊祀其福乃流于天下之众民令皆得其所无有罪过而令人悔恨者子孙蒙其余福以至于今而頼之今文王得由之而起今既致太平故推之以配天焉郑唯以肇祀为郊兆之祀为异余同传正义曰卬我释诂文释器云木豆谓之豆瓦豆谓之豋是木曰豆瓦曰豋对文则瓦木异名散则皆名豆故云瓦豆谓之豋冬官旊人掌为瓦器而云豆中悬郑云悬绳正豆之柄瓦亦名豆也再言于豆者叠之以足句耳经唯言盛于豆传辩其所盛之物天官醢人掌四豆之实皆有葅醢是豆为荐羞葅醢也公食大夫礼云大羹湇不和实于豋是登为大羹湇者肉汁太古之羹也不调以盐采以质故以瓦器盛之笺正义曰亶诚释诂文言盛葅醢之属者以略不言羹故言之属以包之祀天而用瓦豆者以陶器质故也郊特牲曰埽地而祭于其质也器用陶匏是也定本集注皆云其馨香始上行俗本作上闻者误也传正义曰迄至释诂文上传羣为始此亦当然笺正义曰庶众释诂文抑云庶无罪悔笺以庶为幸以彼是警戒之辞故为冀幸之义此既为上帝所歆不是始冀无罪故以庶为众后稷为二王之后一国言耳纵使祭天得所不过福及一国而言天下众民咸得其所无罪者以祭天而得丰年可以广及天下且以后稷之教田农天下皆得其利故天下言之】
　　生民八章四章章十句四章章八句
