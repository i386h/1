<!-- { "loadSidebar": true } -->
　　中谷有蓷暵其湿矣鵻遇水则湿笺云鵻之伤于水始则湿中而脩久而干有似君子于己之恩徒用凶年深浅为厚薄有女仳离啜其泣矣啜泣貎啜其泣矣何嗟及矣笺云及与也泣者伤其君子弃已嗟乎将复何与为室家乎此其有余厚于君子也音义【徒如字徒空也沈云当作从啜张劣反复扶又反】疏【笺正义曰以水之浸草当先湿后干今诗立文先干后湿故知喻君子于己有薄厚从其甚而夲之也但君子于己自薄因遭凶年益甚故云徒用凶年深浅为薄厚徒空也言其意自薄已空假凶年为辞也及与释诂文嗟乎复何与为室家乎其意言舍此君子则无所与此其有余厚于君子定夲作余俗夲作殊非也】
　　中谷有蓷三章章六句
　　序爰闵周也桓王失信诸侯背叛构怨连祸王师伤败君子不乐其生焉笺不乐其生者寐不欲觉之谓也音义【背音佩乐沈音岳又音洛注同觉古孝反又如字下同】疏【正义曰作爰诗者闵周也桓王失信于诸侯诸侯背叛之王与诸侯交构怨恶连结殃祸乃兴师出伐诸侯诸侯御之与之交战于是王师伤败国危役赋不息使君子之人皆不乐其生焉故作此诗以闵伤之也隠三年左曰郑武公荘公为平王卿士王贰于虢郑伯怨王王曰无之故周郑交质王子狐为质于郑郑公子忽为质于周及平王崩周人将畀虢公政四月郑祭足帅师取温之麦秋又取成周之禾周郑交恶君子曰信不由中质无益也是桓王失信之事也桓五年左曰王夺郑伯政郑伯不朝是诸侯背叛也又曰秋王以诸侯伐郑王为中军虢公林父将右军蔡人衞人属焉周公黒肩将左军陈人属焉郑伯御之曼伯为右拒祭仲足为左拒原繁高渠弥以中军奉公为鱼丽之陈战于繻葛祭衞陈皆奔王卒乱郑师合以攻之王卒大败祝聃射王中肩是王师伤败之事也称射王中肩自是矢伤王身此言师败正谓军败耳据邶谷风序云国俗伤败止言俗败则知此云伤败亦止言师败非谓王身伤也序云君子不乐其生之由三章下五句皆言不乐其生之事章首二句言王政有缓冇急君子亦为此而不乐序不言略之也】
　　有爰爰雉离于罗兴也爰爰缓意鸟绸为罗言为政有缓有急用心之不均笺云有缓者有所听纵也有防者有所躁蹙也我生之初尚无为传尚无成人为也笺云尚庶几也言我幼稚之时庶几于无所为谓军役之事也我生之后逢此百罹尚寐无吪罹忧吪动也笺云我长大之后乃遇此军役之多忧今但庶几于寐不欲见动无所乐生之甚音义【蹙子六反夲亦作戚七歴反罹夲又作离力知反吪夲亦作讹五戈反长张丈反大音代贺反】疏【正义曰言有无所拘制爰爰然而缓有雉离于罗网之中而急此二者缓急之不均以喻王之为政有所听纵者则缓有所躁蹙者则急此言王为政用心之不均也故君子夲而伤之言我生初幼稚之时庶几无此成人之所为言其冀无征役之事也今我生之后年已长大乃逢此军役之百忧既不能杀身庶几服寐而无动耳言不乐其生也正义曰释训云爰爰缓也释器云乌罟谓之罗李巡曰鸟飞张网以罗之此经言缓则雉为急矣雉言在罗则无拘制矣举一缓一急之物故知喻政有缓急用心之不均也笺有所躁蹙者定夲作操义并得通笺正义曰释言云庶几尚也是尚得为庶几也易云庶幸也几觊也是庶几者幸觊之意也以言尚无成人者为成人之所为正谓军役之事申述意正义曰罹忧吪动皆释诂文】
　　有爰爰雉离于罦罦覆车也我生之初尚无造造伪也我生之后逢此百忧尚寐无觉音义【罦音俘郭云今之翻车大罔也覆芳服反车赤奢反】疏【正义曰罦覆车下罿罬与此一也释器云繴谓之罿罿罬也罬谓之罦罦覆车也孙炎曰覆车网可以掩者也一物五名方言异也郭璞曰今之翻车也有两辕中施罥以捕鸟展转相解广异语也】
　　有爰爰雉离于罿罿罬也我生之初尚无庸庸用也笺云庸劳也我生之后逢此百凶尚寐无聪聪闻也笺云百凶者王构怨连祸之凶音义【罿昌钟反韩诗云施罗于车上曰罿字林上凶反罬张劣反郭徐姜雪姜宂二反尔雅云罬谓之罦罦覆车也】
　　爰三章章七句
　　序葛藟王族刺平王也周室道衰弃其九族焉笺九族者据已上至高祖下及孙之亲音义【藟力轨友藟似葛广雅云藟藤也】疏【正义曰弃其九族者不复以族食族燕之礼叙而亲睦之故王之族人作此诗以刺王也此叙其刺王之由经皆陈族人怨王之辞定夲云刺桓王义虽通不合郑谱笺正义曰此古尚书説郑取用之异义九族今戴礼尚书欧阳説云九族乃异姓有亲属者父族四五属之内为一族父女昆弟适人者与其子为一族已女昆弟适人者与其子为一族已之子适人者与其子为一族母族三母之父姓为一族母之母姓为一族母女昆弟适人者为一族妻族二妻之父姓为一族妻之母姓为一族古尚书説九族者上从高祖下至孙凡九皆为同姓谨案礼缌麻三月以上恩之所及礼为妻父母有服明在九族不得但施于同姓之闻也妇人归宗女子虽适人字犹系姓明不与父兄为异族其子则然婚礼请期辞曰惟是三族之不虞欲及今三族未有不亿度之事而迎妇也如此所云则三族当有异姓异姓其服皆缌麻缌麻之服不禁嫁女娶妻是无异姓不在族中明矣周礼小宗伯掌三族之别丧服小记説族之义曰亲亲以三为五以五为九以此言之知高祖至孙昭然察矣是郑以古説长宜从之事也古尚书説直云高祖至孙凡九不言之亲此言之亲欲见同出高祖者当皆亲之此言弃其九族正谓弃其同出高祖者非弃高祖之身】
　　緜緜葛藟在河之浒兴也緜緜长不絶之貌水厓曰浒笺云葛也藟也生于河之厓得其润泽以长大而不絶兴者喻王之同姓得王之恩施以生长其子孙终远兄弟谓他人父兄弟之道已相远矣笺云兄弟犹言族亲也王寡于恩施今已远叶族亲矣是我谓他人为己父族人尚亲亲之辞谓他人父亦莫我顾笺云谓他人为己父无恩于我亦无顾眷我之意音义【浒呼五反长张丈反下同厓鱼佳反施始豉反下同远于万反又如字注下皆同】疏【正义曰緜緜然枝叶长而不絶者乃是葛藟之草所以得然者由其在河之浒得河之润故也以兴子孙长而昌盛者乃是王族之人所以得然者由其与王同姓得王之恩故也王族宜得王之恩施犹葛藟宜得河之润泽王何故弃遗我宗族之人乎王终是远于兄弟无复施恩于我是我谓他人为己父也谓他人为己父则无恩于我亦无肯于我有顾恋之意言王无恩于己与他人为父同责王无父之恩也正义曰释水云浒水厓李巡曰浒水边地名厓也】
　　緜緜葛藟在河之涘涘厓也终远兄弟谓他人母笺王又无母恩谓他人母亦莫我有笺云有识有也音义【涘音俟】疏【正义曰释丘云涘为厓李巡曰涘一名厓郭璞曰谓水边也笺正义曰又者亚前之辞上言谓他人父责王无父恩也此言谓他人母责王又无母恩也然则下章谓他人昆责王无兄恩也定夲及诸夲又作后义亦通】
　　緜緜葛藟在河之漘漘水隒也终远兄弟谓他人昆昆兄也谓他人昆亦莫我闻笺云不与我相闻命也音义【漘顺春反尔雅云夷上洒下不漘旁从水郭云涯上平坦而下水深为漘不声也隒鱼检反何音检尔雅云重甗隒郭云形似累两重甑上大下小李巡云隒阪也诗夲又作水旁兼者字书音吕恬理染二反广雅云溓清也与此义乖】疏【正义曰释丘云夷上洒下不漘李巡曰夷上平上洒下陗下故名漘孙炎曰平上陗下故名曰漘不者盖衍字郭璞曰厓上平坦而下水深者为漘不声也此在河之漘即彼漘也释山云重甗隒孙炎曰山基冇重岸也隒是山岸漘是水岸故云水隒昆兄释亲文】
　　葛藟三章章六句
　　序采葛惧谗也笺桓王之时政事不明臣无大小使出者则为谗人所毁故惧之音义【使所吏反下并同】疏【正义曰三章如此次者既以葛萧艾为喻因以月秋岁为韵积日成月积月成时积时成岁欲先少而后多故以月秋岁为次也臣之惧谗于小事大事其忧等耳未必小事之忧则如月急事之忧则如岁设文各从其韵不由事大忧深也年有四时时皆三月三秋谓九月也设言三春三夏其义亦同作者取其韵耳】
　　彼采葛兮一日不见如三月兮兴也葛所以为絺绤也事虽小一日不见于君忧惧于谗矣笺云兴者以采葛喻臣以小事使出疏【正义曰彼采葛草以为絺绤兮以兴臣有使出而为小事兮其事虽小忧惧于谗一日不得见君如三月不见君兮日久情疎为惧益甚故以多时况少时也正义曰言所以为絺绤者以其所采疑作当暑之服比于祭祀疗疾乃缓而且小故以喻小事使出也大事容或多过小事当无愆咎但桓王信谗之故其事虽小一日不见于君已忧惧于谗矣】
　　彼采萧兮一日不见如三秋兮萧所以共祭祀笺云彼采萧者喻臣以大事使出音义【共音恭】疏【正义曰释草云萧荻李巡曰荻一名萧陆玑云今人所谓荻蒿者是也或云牛尾蒿似白蒿白叶茎麤科生多者数十茎可作烛冇香气故祭祀以脂爇之为香许慎以为艾蒿非也郊特牲云既奠然后爇萧合馨香王氏云取萧祭脂是萧所以供祭祀也成十三年左传曰国之大事在祀与戎故以祭祀所须者喻大事使出】
　　彼采艾兮一日不见如三岁兮艾所以疗疾笺云彼采艾者喻臣以急事使出音义【艾五盖反】
　　采葛三章章三句
　　序大车刺周大夫也礼义陵迟男女淫奔故陈古以刺今大夫不能听男女之讼焉疏【正义曰经三章皆陈古者大夫善于听讼之事也陵迟犹陂阤言礼义废壤之意也男女淫奔谓男淫而女奔之也檀弓曰合非古也自周公以来未之有改然则周法始合也经称死则同穴则所陈古者陈周公以来贤大夫】
