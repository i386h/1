<!-- { "loadSidebar": true } -->
　　笃公刘逝彼百泉瞻彼溥原乃陟南冈乃觏于京传大觏见也笺云逝往瞻视溥广也山脊曰冈絶髙为之京厚乎公刘之相此原地也往之彼百泉之间视其广原可居之处乃升其南山之脊乃见其可居者于京谓可营立都邑之处京师之野于时处处于时庐旅于时言言于时语语传是京乃大众所宜居之野庐寄也直言曰言论难曰语笺云于于时是也京地乃众民所宜居之野也于是处其所当处者庐舎其宾旅言其所当言语其所当语谓安民馆客施教令也音义【音普觏古豆反处昌虑反庐力居反论鲁困反难乃旦反馆客一本作馆舍】疏【正义曰上既相地居民此又説相立都邑言厚乎公刘之为君也乃往之彼百泉之间就下地而仰望彼广大之原观见可居之处也乃又升彼南山冈脊之上乃见其可居而为都邑者于京之地也此京地乃是大众所宜居之野故于是处其所当处者于是又为馆舎以寄其宾旅既立都邑乃宣布号令公刘于是言其所当言语其所当语谓施政敎于民也公刘厚民如此王亦当留意治民也传正义曰溥大觏见皆释诂文王肃云往之彼百泉之地乃视彼太原乃见是京而居之可以避水御乱也笺正义曰逝往瞻视皆释诂文以原是广平之地故以溥为广其义亦与传大同也山脊曰冈释山文絶髙为之京释丘文彼下即云非人为之丘京与丘相对且言为之丘则是人为之矣孙炎郭璞皆云人力所作而此诗说公刘依京筑宫王肃言可以御乱则京是大丘非人为矣李巡曰丘之高大者曰京是京有二等若战胜取尸筑为京观者则人为之此言京者则是丘之髙大非人为也相原地而往之百泉之间者上已升巘观之是登髙以临下此徃百泉之间自下而望髙且虑下湿故往之泉处前既升巘今复陟冈反覆审观之下言于京斯依故知京是可营立都邑之处传正义曰春秋言京师者谓天子所居公刘非天子不得谓所居为京师此文连上乃观于京则此京还是上京也师者众也故云是京乃大众所宜居之野以众必大故言大众非是京之训也地官遗人治国野之道以待宾客云十里有庐庐有饮食则庐是居舍之名宾客寄舍其中故云庐寄也衞戴公庐于曹亦谓寄在曹地也直言曰言谓一人自言答难曰语谓二人相对对文故别耳散则言语通也定本集注皆云论难曰语】
　　笃公刘于京斯依跄跄济济俾筵俾几笺云跄跄济济士大夫之威仪也俾使也厚乎公刘之居于此京依而筑宫室其既成也与羣臣士大夫饮酒以落之羣臣则相使为公刘设几筵使之升坐既登乃依乃造其曹执豕于牢酌之用匏传宾已登席坐矣乃依几矣曹羣也执豕于牢新国则杀礼也酌之用匏俭以质也笺云公刘既登堂负扆而立羣臣适其牧羣搏豕于牢中以为饮酒之殽酌酒以匏为爵言忠敬也食之饮之君之宗之传为之君为之大宗也笺云宗尊也公刘虽去邰国来迁羣臣从而君之尊之犹在邰也音义【跄七羊反依毛如字郑于岂反笺云或扆字造七报反匏步交反杀所戒反搏音博沈又音付食音嗣饮于鸠反】疏【正义曰毛以为上既言处止于京此又言宫室既就飨燕羣臣焉厚乎公刘之为君也既为邑于京地于此依之而筑宫室宫室既成则飨燕羣臣其威仪跄跄之士及济济之大夫将来君所公刘则使人为之设筵使人为之设几宾来就燕既登席矣乃依几矣公刘乃使人造适其羣牧执其豕于牢中以为饮酒之殽其饮此酒酌之用匏匏以酌之言其新为邦国俭而合礼也又说公刘其于羣臣设馔以食之设酒以饮之已身与之为君与之为大宗也言公刘之厚于羣臣如此欲成王之法效之郑上二句与毛同言公刘筑室既成与羣臣饮食以落之其为如此跄跄济济之威仪者谓公刘之朝士大夫者则相使为公刘设筵相使为公刘设几欲使公刘升扆而坐也公刘既登堂矣乃负扆而立其羣臣乃造其羣牧执豕于牢以为饮酒之殽得殽乃饮遂酌之用匏以进于公刘于此之时羣臣之于公刘也献酒以饮之进食以食之从而君敬之从而尊重之言虽去旧国见尊如本国由爱厚其民故下不失敬欲成王之厚于民以见敬笺正义曰曲礼下云凡行容大夫济济士跄跄是跄跄济济大夫士之威仪也俾使释诂文上京师之野于时处处谓众民处处此言于京斯依则是公家之事故云公刘之居此京依而筑宫室以宫室新成则有落之之礼下执豕用匏是饮酒之事故知既成与羣臣士大夫饮酒以落之也落室之礼则是公家所为筵几酒豕当是公家之物而云羣臣相使为公刘设几筵使之升坐者为礼之物实出于公但使掌供办羣臣之职若使心不爱君则苟从而已虽有所掌不必促遽今言羣臣相使见其爱君之意耳传正义曰以上言筵几此言登依则是登筵依几故云宾已登席矣乃依几矣以传此言则知上筵几者毛意以公刘为羣臣设之飨燕之礼立一人为宾对主以行礼总而言之则非主者皆曰宾此宾即上跄跄济济之人宜为总矣左传之说飨礼云设几而不倚此言依几者此章总言于臣之礼不辨飨燕之异下云饮之食之或亦兼食燕矣故得依几也行苇说燕宗族之礼笺云老者加之以几则羣臣之中当有无几者据有者言之耳周语曰民所曹好汉书每云吾曹曹者辈类之言故为羣也飨礼当烹太牢以饮宾此唯用豕者秋官掌客曰凡礼宾客国新杀礼公刘新至豳地杀礼也匏是自然之物故云俭且质也定本云俭以质也燕礼羹定乃纳宾此宾升乃执豕者其实执豕在登席之前欲使宾事与殽酒各自相近故也笺正义曰释宫云牖戸之间谓之扆明堂位云天子负斧衣南向而立此云既登乃依事与彼同故知是公刘既登堂负扆而立也明堂位注云负之言背也斧依为斧文屏风于戸牖之间然则斧者是屏风之名扆则戸牖之间地耳郭璞云扆牕东戸西也礼有斧扆形如屏风画为斧文置于扆地因召为斧扆是也言天子负斧扆则诸侯之扆有斧以否无明文也此公刘负扆而立谓在朝之时其饮则坐于席故上笺云使之升坐谓设几筵疑饮时非负扆时也适其羣牧谓牧豕之羣处也晋语曰大任溲于豕牢即牢是养豕之处故云搏豕于牢中言忠敬者总解执豕用匏之事备其殽酒酌以进君道公刘之臣忠而且敬也传正义曰传以君之宗之其意为一也板传云王者天下之大宗然则此以诸侯为一国之所尊故云为之大宗也笺正义曰夷险易情人之恒事国君不能得其社稷乃逃窜逺夷于此之时臣多解体而能见尊如此所以可尚易传者孙毓云此篇主称公刘之厚于民列其始迁于豳此章言羣臣之爱敬上下之有礼无飨燕尊卑之事且飨之礼设几而不倚何有宾已登席依几之义又国君不统宗故有大宗小宗安得为之君复为之大宗乎笺说为长】
