<!-- { "loadSidebar": true } -->
　　东人之子职劳不来西人之子粲粲衣服东人谭人也来勤也西人京师人也粲粲鲜盛貌笺云职主也东人劳苦而不见谓勤京师人衣服鲜洁而逸豫言王政偏甚也自此章以下言周道衰其不言政偏则言众官废职如是而已舟人之子熊罴是裘舟人舟檝之人熊罴是裘言富也笺云舟当作周裘当作求声相近故也周人之子谓周世臣之子孙退在贱官使搏熊罴在冥氏宂氏之职私人之子百僚是试私人私家人也是试用于百官也笺云此言周衰羣小得志音义【来音赉注同罴彼皮反檝音接字又作楫近附近之近下同搏音博冥莫歴反僚力雕反字又作寮同】疏【正义曰毛以为言王政之偏东国谭人之子主为劳苦尽财以供王赋而曽不见谓以为勤言王意以谭人空竭为常不愧之也其西人京师之子则有粲粲然鲜盛之衣服言王意纵西人使令骄溢不赋之也王既政偏如是又上下无制致舟檝之人之子以熊罴之皮是为衣裘言贱人逾制而奢富也其私家之人之子则百僚之官于是登用之小人得志骄贵也此周道之衰已所以偏苦郑以舟人之子二句为异具在笺正义曰东以对西则西人是京师之人京师是王畿之大号决其不赋税非在朝之人也来勤释诂文以不被劳来为不见勤故采薇序曰杕杜以勤归即是劳来也笺正义曰东人言主劳苦则知西人为逸豫西人言其衣服鲜明则东人衣服弊恶互相见也上章言公子衣屦不能顺时况国人乎此诗谭大夫所以告已国之病首章至此言谭人之困而従此以下非复谭事故觧之自此章以下言周道衰也所言道衰惟有二事其所不言王政偏则言众官废职惟如是而已此章以下并此章亦是从此尽不以其浆言政偏鞙鞙佩璲以下言众官废职也其文虽多意惟此二事故縂觧之笺以此章八句辞皆相反举鲜盛而对职劳以是裘而对是试则周人私人犹东人西人也既东西劳逸不同则周私所主为异又是试为上之所用则是裘非身之所衣皆是王使之也以此知舟当作周裘当作求周世臣之子孙者谓在周有功徳世为臣其子孙贤者也裳裳者华序曰弃贤者之类絶功臣之世是有退在贱官者也以熊罴是裘明遣贱人求捕熊罴故知在冥氏宂氏之职秋官防氏下士二人宂氏下士一人冥氏掌设弧张为阱擭以攻猛兽以灵鼓欧之宂氏掌攻蛰兽各以其物火之注云蛰兽熊罴之属冬藏者也而熊罴即亦猛兽故知在此二职也若然上云西人之子粲粲衣服西人即周人也上句刺其鲜盛下句复伤其退求熊罴者以无道之世莫不嬖爱羣小斥逐贤哲故谗佞之徒多有逸乐功成之軰退在贱官虽同是周人贤愚不等作者刺彼骄奢哀此贬黜辞各有为不相害也正义曰此云私人则贱者谓本无官职卑贱之属私居家之小人也崧髙云迁其私人以申伯为王卿士称其家臣为私人故曰私人家臣也有司彻云献私人玉藻云大夫私事使私人摈以臣仕于私家谓之私人非此类也】
　　或以其酒不以其浆或醉于酒或不得浆鞙鞙佩璲不以其长鞙鞙玉貌璲瑞也笺云佩璲者以瑞玉为佩佩之鞙鞙然居其官职非其才之所长也徒羙其佩而无其徳刺其素飧维天有汉监亦有光汉天河也有光而无所明笺云监视也喻王闿置官司而无督察之实跂彼织女终曰七襄跂隅貌襄反也笺云襄驾也驾谓更其肆也从旦至莫七辰一移因谓之七襄音义【鞙胡犬反字或作琄璲音遂监古蹔反闿音开字亦作开跂说文作岐丘豉反徐又丘婢反更音庚歴也】疏【正义曰毛以为言王政之偏或用之为官令其醉酒者或不见任用不得其浆者言王政既偏其所用之人皆鞙鞙然佩其璲玉居其官职不以其才之所长徒羙其佩而无其徳也维天之有汉仰监视之亦有精气之光是徒有光而无明今佩璲之人亦徒有名而无实也跂然三隅之形者彼织女也终一日歴七辰至夜而回反徒见其如是何曽有织乎言王之官司徒见列于朝耳何曽有用乎郑惟言佩璲云是玉也故鞙鞙为玉貌璲瑞释噐文郭璞曰玉瑞也礼以玉为瑞信其官谓之典瑞此瑞正谓所佩之玉故笺云佩璲者以瑞玉为佩玉藻云古之君子必佩玉是也释训云臯臯琄琄刺素餐也某氏云琄琄无徳而佩故刺素餐也正义曰河图括地象云河精上为天汉泉物理论云星者元气之英也汉水之精也气发而着精华浮上宛转随流名曰天河一曰云汉大雅云倬彼云汉是也此天河虽则有光不能照物故有光而无所明也自下诸星皆取有名无用以为义天汉此知不以无水用为义者以言监亦有光是嫌其光之小也故知取无明为喻其牛女箕斗各自言其无所用知其不取无明也星皆在天独汉言维天者以其初言天象故言维天以縂之使下诸星皆蒙维天之文也天毕又言天者以其余皆二字为星名箕斗又有南北相配维毕单名故言天以配之也此诸星者牛女言其貌箕斗言其用七襄述其辞长庚一无所说参差不同者皆作者选言置辞使成文理润色而已无义例也说文云跂顷也字从匕孙毓云织女三星跂然如隅然则三星鼎足而成三角望之跂然故云隅貌襄反者谓从旦至暮七辰而复反于夜也笺正义曰襄驾释言文言更其肆者周礼有市鄽之肆谓止舎防也而天有十二次日月所止舎也舎即肆矣在天为次在地为辰毎辰为肆是歴其肆舎有七也星之行天无有舎息亦不驾车以人事言之耳昼夜虽各六辰数者举其终始故七即自夘至酉也言终日是昼也昼不见而言七移者防其理当然矣】
　　虽则七襄不成报章不能反报成章也笺云织女有织名尔驾则有西无东不如人织相反报成文章睆彼牵牛不以服箱睆明星貌何鼔谓之牵牛服牝服也箱大车之箱也笺云以用也牵牛不可用于牝服之箱东有啓明西有长庚日旦出谓明星为啓明日既入谓明星为长庚庚续也笺云啓明长庚皆有助日之名而无实光也有捄天毕载施之行捄毕貌毕所以掩也何尝见其可用乎笺云祭噐有毕者所以助载鼎实今天毕则施于行列而已音义【睆华板反箱息羊反何胡可反又音河何鼓星名牝频忍反】疏【正义曰言虽则终日歴七辰有西而无东不成织法报反之文章也言织之用纬一来一去是报反成章今织女之星驾则有西而无东不见倒反是有名无成也又睆然而明者彼牵牛之星虽则有牵牛之名而不曽见其牵牛以用于牝服大车之箱也又东方有啓导日明之星西方有増长续日之星此亦何曽能有啓续乎又有捄然而长者在天之毕也徒则施之于二十八宿之行列而已亦何曽见其掩载肉之用乎是皆有名无实亦兴王之官司虚列而无所成也正义曰何鼓谓之牵牛释天文也李廵曰何鼔牵牛皆二十八宿名也孙炎曰何鼓之旗十二星在牵牛之北也或名为何鼔亦名为牵牛如尔雅之文则牵牛何鼓一星也如李廵孙炎之意则二星今不知其同异也知服牝服者以连箱言之为牛所用故牝服也车人言大车牝服二柯又三分柯之二注云大车平地载任之车牝服长八尺谓较也今俗呼为平较两较之内谓之箱甫田曰乃求万斯箱书曰长几充箱是谓车内容物之防为箱言大车者以经有牵牛之文故知大车箱也言旦出者旦犹明也明出谓向晨时也啓开也言开导日之明故谓明星为启明庚续释诂文日既入之后有明星言其长能续日之明故谓明星为长庚也释天云明星谓之启明孙炎曰明星太白也出东方髙三舎今曰明星昏出西方髙三舎今曰太白然则启明是太白矣长庚不知是何星也或一星出在东西而异名或二者别星未能审也上言捄长貌此云毕貌亦言毕之长也鸳鸯曰毕之罗之月令禁罗网毕翳无出国门是田噐有毕也此毕象毕星为之而施网焉故言所以掩也笺正义曰特牲馈食礼曰宗人执毕是祭噐有毕也彼注云毕状如义盖为其似毕星取名焉主人亲举宗人则执毕导之是所以助载鼎实也掩祭噐之毕俱象毕星为之必易者孙毓云祭噐之毕状如毕星名象所出也毕弋之毕又取象焉而因施网于其上虽可两通笺义为长】
　　维南有箕不可以簸扬维北有斗不可以挹酒浆挹防也维南有箕载翕其舌维北有斗西柄之揭翕合也笺云翕犹引也引舌者谓上星相近音义【簸波我反徐又府佐反斗都口反沈音主挹音揖防矩于反广雅云酌也本又作防翕许急反柄彼病反掲居竭反徐起谒反】疏【正义曰言维此天上其南则有箕星不可以簸米粟维此天上其北则有斗星不可以挹防其酒浆所以不可以簸挹者维南有箕则徒翕置其舌而已维北有斗亦徒西其柄之掲然耳何尝而有可用乎亦犹王之官司虚列而无所用也此挹下言酒浆则下宜言米粟作者取文便而不言之耳又西柄之掲与载翕其舌文不类者以箕斗之形成于柄舌又簸之湏舌犹挹之湏柄各随其义故不同也言南箕北斗者案二十八宿连四方为名者唯箕斗井璧四星而已璧者室之外院箕在南则璧在室东故称东璧郑称参傍有玉井则井星在参东故称东井推此则箕斗并在南方之时箕在南而斗在北故言南箕北斗也以箕斗是人之用噐故令相对为名其名既定虽单亦通故巷伯谓箕为南箕为此也正义曰言合者以天星众也此独为箕者由此星合聚相接其舌也笺正义曰郑以为箕星踵狭而舌广而言合于天文不便故言翕犹引也引其舌者谓上星近也言箕之上星相去近故为踵因引之使相逺而为舌也】
　　大东七章章八句
