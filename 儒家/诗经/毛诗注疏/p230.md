<!-- { "loadSidebar": true } -->
　　文王曰咨咨汝殷商曾是彊御曾是掊克曾是在位曾是在服传咨嗟也彊御彊梁御善也掊克自伐而好胜人也服服政事也笺云厉王弭谤穆公朝廷之臣不敢斥言王之恶故上陈文王咨嗟殷纣以切刺之女曾任用是恶人使之处位执职事也天降滔徳女兴是力传天君滔慢也笺云厉王施倨慢之化女羣臣又相与而力为之言竞于恶音义【御鱼吕反掊蒲侯反聚敛也徐又甫垢反好呼报反朝直遥反下朝廷同滔他刀反漫也漫亡谏反本亦作慢又作嫚下同一音亡半反倨居庶反】疏【正义曰穆公伤王之恶又不敢斥言昔文王以纣政乱数嗟叹之故穆公假为之辞以责厉王言文王恨纣始言曰咨咨嗟乎汝殷商之君汝为人君当任用贤者何曾以是彊梁御善之人何曾以是矜掊好胜之人曾任用二者恶人使之在位执职事乎既责其君任非其人又责此臣助君为恶言比天之王者此倨慢之徳化已自恶矣汝等何为起是气力而佐助之以其同恶相成故至于大壊所以伤之也传正义曰咨是叹辞故言嗟以类之非训为嗟也彊梁者任威使气之貌御善者见善事而抗御之是心不向善不从教化之人也自伐解掊好胜解克定本掊作倍倍即掊也倍者不自量度谓己兼倍于人而自矜伐论语云愿无伐善是也克者胜也己实不能耻于受屈意在陵物必胜而已如此者谓之克也释诂云服事也且在服与在位对文故知服政事谓非徒备官又委任之也笺正义曰民劳亦穆公所作皆斥王恶此篇独畏弭谤不斥言者民劳之诗泛论王恶欲王惠中国以绥四方其恶非深不须假托荡则陈王凶暴将至灭亡号呼沈湎俾昼作夜其言既切故假文王至如家父作诵自着已名凡伯芮伯直言不讳者其人既异所作有殊二章笺独言厉王者以假托文王咨嗟殷纣不得不言厉王六章以下言殷纣者以小大近丧颠覆灭亡之事故指言殷纣又经之设文须有是句四言曾是其义为一故笺并言之汝曾任用是恶人使之处位执职事也言曾者谓何曾如此今人之语犹然传正义曰天君释诂文以言汝兴是力责臣明是人君非上天也虐君所下明是慢人之徳故以滔为慢也笺正义曰此笺言厉王自下单言王省文也在身为徳施行为化内外之异耳相与而力为之定本作相兴而力为之】文王曰咨咨女殷商而秉义类彊御多怼流言以对宼攘式内传对遂也笺云义之言宜也类善式用也女执事之臣宜用善人反任彊御众怼为恶者皆流言谤毁贤者王若问之则又以对宼盗攘窃为奸宄者而王信之使用事于内侯作侯祝靡届靡究传作祝诅也届极究穷也笺云侯维也王与羣臣乖争而相疑日祝诅求其凶咎无极己音义【怼直类反攘如羊反宄音轨作侧虑反注同本或作诅祝周救反注同本或作呪非届音界究音救】疏【正义曰毛以为文王曰咨咨嗟汝殷商汝秉执政事之臣宜用善人何为不用善人反更信任彊御众怼为恶之人为流言以遂成其恶事者又宼盗攘窃为奸宄之人王信任之使用事于内小人用事数相谤毁遂令君臣乖争以致相疑维为是诅维为是祝求告鬼神令加凶咎无有终极穷已之时置小人于朝以祝诅求信是网纪废灭可伤之甚郑唯流言以对为异言此彊御众怼为恶之人作为流为谤毁贤者若王问贤人则以此谤毁而怼使王不得用之余同传正义曰对遂释言文笺正义曰凡言义者允于事宜故云义之言宜以义为宜则而为汝矣类善释诂文式用释言文众怼为恶者怼谓狼戾戾非一人故言众也此彊御众怼之人不但狼戾而已又皆流言语以谤毁贤者王若问之则又以对谓就此众怼之人问贤人之行则又以谤毁之言对王令王不用之使贤者黜退也既退贤者乃进其党类故宼盗攘窃为奸宄者进在王朝而信之使用事于内也上言执事下言用事于内则执事者亦在内矣但执事者旧在王朝用事者后来之人以小人后至而自外入内故云式内以充之言宼攘者费誓注云宼劫取也因其亡失曰攘盗窃则总名故笺以盗窃配之传正义曰作即古诅字诅与祝别故各自言侯传辨作为诅故言作祝诅也届极究穷皆释言文笺正义曰释诂云维侯也故侯得为维上言用恶人在官此言诅祝明是王与羣臣乖争相疑而祝诅也靡届靡究言其无穷己之时故知日日为之也诅者盟之细事用豕犬鸡三物告神而要之祝无明牲之文盖口告而祝诅之也皆是情不相信聼以明神若有犯约使加之凶祸故云求其凶咎无极己】文王曰咨咨女殷商女炰烋于中国敛怨以为徳传炰烋犹彭亨也笺云炰烋自矜气健之貎敛聚羣不逞作怨之人谓之有徳而任用之不明尔徳时无背无侧传背无臣侧无人也笺云无臣无人谓贤者不用尔徳不明以无陪无卿传无陪贰也无卿士也音义【炰白交反烋火交反亨许庚反逞勑领反背布内反又蒲妹反后也陪本又作培蒲囘反】疏【正义曰言文王曰咨咨汝殷商汝既官不得人徒彭亨然自矜荘以为气健在于中国敛聚此志意不逞好作怨之人以为有徳而任用之由其任用恶人以为徳故不光明汝王之徳也正由背后无良臣傍侧无贤人也故又言汝王之徳所以不光明者以其无陪贰大徳之公无干事明哲之卿故也王何故聚此小人使之用事笺正义曰炰烋是人之形状故言自矜荘气健之貎与传彭亨一也上章言用恶人在官下章言傍无贤人故知敛怨以为徳谓聚羣不逞作怨之人谓之为有徳而任用之羣不逞襄十年左传文逞快也谓志意不快好作怨祸者也传正义曰陪贰谓副贰王者则三公也卿士谓六卿也昭二十一年左传曰物有陪贰天生季氏以贰鲁侯诸侯以上卿为贰则知天子陪贰唯三公也冢宰虽亦贰王治事当从卿士之列也】
　　文王曰咨咨女殷商天不湎尔以酒不义从式传义宜也笺云式法也天不同女顔色以酒有沈湎于酒者是乃过也不宜从而法行之既愆尔止靡明靡晦式号式呼俾昼作夜传使昼为夜也笺云愆过也女既过沈湎矣又不为明晦无有止息也醉则号呼相效用昼日作夜不视政事音义【湎面善反徐莫显反饮酒齐色曰湎韩诗云饮酒闭门不出客曰湎愆本又作諐起连反号户刀反注同呼火胡反又火故反注同崔本作謼或一本作或号或呼俾必尔反使也本亦作卑后皆同沈本或作湛都南反不为之为于伪反】疏【正义曰上言任非其人此言其共从行非度文王曰咨咨嗟汝殷商汝君臣何为耽荒如是天不湎然同汝顔色以酒汝乃自耽此酒使色同耳此乃过误之事不宜从而法行之汝沈湎如是既已愆过于汝之容止又无明无晦而饮酒不息及其醉也用是呌号用是讙呼使昼日作夜不尝视事此所以大壊笺正义曰酒诰注云饮酒齐色曰湎然则湎者顔色湎然齐一之辞故云天不同汝顔色亦谓湎为同色也湎者人之所为非天生之物圣人用酒所以祭祀养贤周公作戒使徳将无醉是湎然而醉者人自为之非天为之也】
　　文王曰咨咨女殷商如蜩如螗如沸如羮传蜩蝉也螗蝘也笺云饮酒号呼之声如蜩螗之鸣其笑语沓沓又如汤之沸羹之方熟小大近丧人尚乎由行笺言居人上欲用行是道也笺云殷纣之时君臣失道如此且丧亡矣时人化之甚尚欲从而行之不知其非内奰于中国覃及鬼方传奰怒也不醉而怒曰奰鬼方逺方也笺云此言时人于恶虽不有醉犹好怒也音义【蜩音条螗音唐沸方味反蝉市延反字林云蟪蛄蝘音偃蝉属也草木疏云一名虭蟟青徐谓之螇螰楚人名之蟪蛄秦燕谓之蛥蚗或名之蜒蚞郭云俗呼为胡蝉江南谓之螗沓徒答反近附近之近又如字注同奰皮器反旧音偹覃徒南反市制反又时设反说文云习也好呼报反】疏【正义曰毛以为文王曰咨咨嗟汝殷商汝君臣饮酒其号呼如蜩之声如螗之鸣言其讙哗之无次也其笑语如汤之沸如羹之熟言其噂沓无节也王者所行无小无大莫不皆近丧亡以此行居人之上于是犹欲下民用行此道也由君欲民行故天下化之恶及四逺王初奰然不醉而怒在于中国但人皆效之此奰然恶行乃延及中国之外至于鬼方之逺郷言其恶化之广也郑唯小大近丧谓君臣失道近于丧亡时人化之其犹尚于是欲从而行之言举世皆不知其恶也传正义曰释虫云蜩蜋蜩螗舎人曰皆蝉也方语不同三辅以西为蜩梁宋以东谓蜩为蝘楚地谓之蟪蛄楚辞云蟪蛄鸣兮啾啾是也陆玑疏云螗一名蝘虭字林虭或作蟟也青徐人谓之螇螰然则螗蝘亦蝉之别名耳笺正义曰文承号呼之下蜩螗多声之虫故知号呼之声如蜩螗也沸无食名故知唯是沸汤羹熟则停故知其欲熟以羹汤非蝉之类故以比笑语礼有燕笑语兮但不得沓沓无节耳传正义曰言居人上者如传此言则以尚为上由为用言居人上欲用行此道谓欲使天下民从己之行笺正义曰殷纣之时者以言近丧纣实丧亡鬼方殷之诸侯则其言施于纣世故云殷纣之时以覃及鬼方是化流于逺故易传以为时人化之甚尚欲从而行之不知其非由人效其非欲从而行之不知其非故恶及逺地为文之次也传正义曰西京赋云巨灵奰屭以流河曲则奰者怒而自作气之貌故为怒也怒不由醉而云不醉而怒者以其承上醉事嫌是醉时之恕故辨之焉此虽怒时不醉乃是醉醒而怒亦由酒醉所致故既言饮酒无节既又责其奰怒也中国是九州覃及是及逺故知鬼方逺方未知何方也易既济九三髙宗伐鬼方三年乃克象曰惫也言疲惫而后克之以髙宗之贤用师三年惫而乃克明鬼方是逺国也】
　　文王曰咨咨女殷商匪上帝不时殷不用旧笺云此言纣之乱非其生不得其时乃不用先王之故法之所致虽无老成人尚有典刑笺云老成人谓若伊尹伊陟臣扈之属虽无此臣犹有常事故法可案用也曾是莫听大命以倾笺云莫无也朝廷君臣皆任喜怒曾无用典刑治事者以至诛灭音义【扈音户】疏【正义曰文王曰咨咨嗟汝殷商汝所以将至灭亡者非为上帝生之使不得其时乃由汝殷纣自不用先王旧故之法所致耳又言其不用旧故之事今时虽无年老成徳之人若伊陟之类犹尚有先王常事故法可案而用之汝今君臣皆任喜怒以自专恣曾于是常事故法莫肯聼受用之由此汝之大命以致倾覆而诛灭今王何不以纣为戒自改悔乎笺正义曰以殷不用旧章即以殷臣言之故云老成人谓若伊尹伊陟臣扈之属于厉王则周召毛毕之伦也君奭曰在昔成汤既受命时则有若伊尹在太甲时则有若保衡在太戊时则有若伊陟臣扈巫咸在祖乙时则有若巫贤在武丁时则有若甘盘注云伊尹名挚汤以为阿衡以尹天下故曰伊尹至太甲改曰保衡则伊尹保衡一人也伊陟伊尹之子据君奭之文从上言之尽臣扈三人以下犹有巫咸巫贤甘盘故言之属以包之莫无也者以莫为总辞故知朝廷君臣也不用典刑则是自制威福故云皆任喜怒云汉云大命近止谓民之性命此言大命以倾亦谓君臣性命故云以至诛灭】
