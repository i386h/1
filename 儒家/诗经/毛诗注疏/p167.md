<!-- { "loadSidebar": true } -->
　　既方既皁既坚既好不稂不莠实未坚者曰皁稂童粱也莠似苖也笺云方房也谓孚甲始生而未合时也尽生房矣尽成实矣尽坚熟矣尽齐好矣而无稂莠择种之善民力之専时气之和所致之去其螟螣及其蟊贼无害我田稺食心曰螟食叶曰螣食根曰蟊食节曰贼笺云此四虫者恒害我田中之稺禾故明君以正已而去之田祖有神秉畀炎火炎火盛阳也笺云螟螣之属盛阳气嬴则生之今明君为政田祖之神不受此害持之付与炎火使自消亡音义【皁才老反稂音郎又音粱童粱革也说文作莭云桹或字也禾粟之莠生而不成者谓之童莭也莠余乆反去起吕反注同螟莫庭反螣字亦作□徒得反说文作□蟊本又作蛑莫侯反尔雅云随所食为名郭云皆蝗类也稺音雅下同秉如字执持也韩诗作卜卜报也畀必二反与也炎于淡反沈于凡反嬴音盈】疏【正义曰上言谷生茂大此言秀实之好云众谷既秀穂上已有孚甲尽生房矣稍复结粒尽成实矣粒又稍成尽坚熟矣并无死伤尽齐好矣不有童梁之稂不有似苗之莠是其五谷大成也所以得然者由其明王能自正己去其食心叶之螟螣及食根节之蟊贼无害我田中之稺禾者由此而皆得大成也明所以能去四虫者以其明君为政徳当灵祗故云田祖有神不受此等之害持于炎火使自消亡今王不能然故刺之正义曰以此章承上苖长之后皆论秀实之事皁音为造训为成也文在坚上是成而未坚故云实未坚曰皁也稂童粱释草云舎人曰稂一名童粱郭璞曰似莠是也仲虺之诰曰若苖之有莠若粟之有粃粃似粟莠似苗也笺正义曰皁是未坚方文又在皁上秀始欲结实之时故云方房也谓孚甲始生而未合时也谓米外之房者言其孚甲米生于中若人之房舎然也孚者米外之粟皮故秠者一孚二米言一皮之内有两米也甲者以在米外若铠甲之在人表其种于地则开甲始生故月令孟春云其日甲乙注云物之孚甲始生谓开此孚甲生出也禾既有穂即生孚甲故云尽生房矣房生既成则有未实故云尽成实矣既已有实稍向熟成故云尽坚熟矣众穂皆熟故云尽齐好矣稂莠苗既似禾实亦类粟若择种去其细粒锄禾除其非类则无复稂莠亦由时气之和使然正义曰食心曰螟食叶曰螣食根曰蟊食节曰贼皆释虫文李廵云食禾心为螟言其奸防防难知也食禾叶者言假贷无厌故曰螣也食禾节言贪狼故曰贼也食禾根者言其税取万民财货故云虫也孙炎曰皆政贪所致因以为名也郭璞曰分别虫啖禾所在之名耳□与螣蟊与虫古今字耳郭璞直以虫食所在为名而李廵孙炎并因托恶政则灾由政起虽食所在为名而所在之名縁政所致理为兼通也陆玑疏云螟似子方而头不赤螣蝗也贼似桃李中蠹虫赤头长身而细耳或説云蟊蝼蛅也食苗根为人患许慎云吏犯法则生螟乞贷则生螣旧说螟螣蟊贼一穂虫也如言冦贼奸宄内外言之耳故犍为文学曰此四种虫皆蝗也实不同故分别释之笺正义曰以特言田稺故云恒害我田中之稺禾虫灾之盛稙者亦食以稺者偏甚故举以言之以其由政而然故云明君正已而去之正义日以言炎火恐其是火之实故云盛阳也阳而称火者以南方为火炎为甚之故云盛阳也知非实火者以四者所谓昆虫得隂而藏得阳而生故笺云盛阳气嬴则生之义无取于火之实故为盛阳也笺正义曰觧本言炎火之意以螟螣之属四者盛阳气嬴则生之以得阳而生故阳盛而为害月令仲夏行春令百螣时起是阳行而生阳盛则虫起消之则付于所生之本今明君为政田祖之神不受此害故持之付于炎火使自消亡也田祖所以受者以害由政起今明君为政害无由作故云田祖不受四虫之害若政能消之则本无可受而云田祖不受者以田祖主田之神托而言耳】
　　有渰萋萋兴雨祈祈雨我公田遂及我私渰云兴貎萋萋云行貎祈祈徐也笺云古者隂阳和风雨时其来祈祈然而不疾其民之心先公后私今天主雨于公田因及私田尔此言民怙君徳防其余恵彼有不获稺此有不敛穧彼有遗秉此有滞穂伊寡妇之利秉把也笺云成王之时百谷既多种同齐熟収刈促遽力皆不足而有不获不敛遗秉滞穂故听矜寡取之以为利音义【渰本又作弇于检反汉书作黤萋七西反雨如字本或作兴云非也祈巨移反雨我之雨于付反注内主雨同一本主作注雨如字获戸郭反敛力检反穧才计反又子计反获也穂音遂把巴马反矜音鳏】疏【正义曰言太平之时有渰然既起萋萋然行者雨之云也此云既行乃起其雨泽祈祈然安除而落不暴疾也民见云行雨降归之于君云此雨本主为雨我公田耳因遂及我之私田虽作者广见太平之时民心先公之义要雨无不偏天泽以时故得五谷大成由此民所收刈力皆不足而令彼处有不获刈之稺禾此处有不收敛之穧束乂彼处有遗余之秉把此处有滞漏之禾穂此皆主不暇取维是寡妇之所利言捃拾取之以自利也今王不能然使矜寡无所资故刺之定本集注穧作积正义曰既言有渰即云兴雨雨出于云故知渰云兴貎云既兴而后行萋萋在渰之下故知云行貎云行然后雨落故萋萋之下言兴雨也祈祈徐貎谓徐缓而降故笺云不疾也经兴雨或作兴云误也定本作兴雨笺正义曰穧者禾之铺而未束者秉刈禾之把也聘礼曰四秉曰筥注云此秉谓刈禾盈手之秉筥穧名也若今莱易之间刈稻聚把冇名为筥者即引此诗云彼有遗秉此有不敛穧是也彼注言此秉者以对米秉为异故掌客注云米禾之秉筥字同数异禾之秉手把耳筥谓一穧然则禾之秉一把耳米之秉十六斛禾之筥四把耳米之筥则五斗是有对故言此以别之王制及书皆云矜寡孤独天民之穷而无告者皆有常饩地官遗人门关之委积以养老孤则官自冇饩而湏捃拾者以丰年矜寡捃拾足能自活王者恐其不济或力不堪事乃饩之】
　　曾孙来止以其妇子馌彼南亩田畯至喜笺云喜读为饎饎酒食也成王出观农事馈食耕者以劝之也司啬至则又加之以酒食劳倦之尔来方禋祀以其骍黑与其黍稷以享以祀以介景福骍牛也黑羊豕也笺云成王之来则又禋祀四方之神祈报焉阳祀用骍牲隂祀用黝牲音义【馈食之食音嗣劳力报反禋音因享许两反徐又许亮反黝伊紏反黑也】疏【正义曰毛以为曾孙成王之身自来止亲循畎亩以观稼穑也时耕者皆以其妇之与子同馌彼农人于南亩之中田畯之官至喜乐其事以劝慕能勤故得成获故成王之来乃于四方之人则禋敬而絜祀焉其祀之也以其骍赤之牛黑之羊豕与其黍稷之粢盛用此以献以祀四方之神为神歆飨而报以大大之福所以常得年丰今王不能然故刺之郑以为曾孙来止则以其妇之与子出共观之又设食馌彼南畆之农人以劝之其田畯又加之以酒食劳之故上下乐业谷得以成也曾孙之来则又于四方之神而往禋祀焉所祀者以其牲或赤或黒与其黍稷之粢盛以献以祀四方之神神飨之而报以祐助与大福传正义曰毛以诸言骍者皆牛故云骍赤牛也定本集注骍下无赤字是也上篇云以社以方而方社连文则方与社稷同用太牢故以黒为羊豕通牛为三牲也且上章言牺羊是方有羊明不特牛故为太牢牢中色而色不同者毛意盖以此四方既非望祀又非五方之帝故用是牲所以无方色之别笺正义曰此以田事为主成王出观民事因即祭祀故云成王之来则又禋祀四方之神祈报焉对出观为文也此出观之祭则祭当在秋祈报竝言者言其报以成而祈后年也阳祀用骍性隂祀用黝牲地官牧人文也彼注云阳祀南郊及宗庙隂祀北郊及社稷非四方之神而引以解此者以毛分骍黒为三牲郑以骍黑为二色故引牧人骍黝以明骍黑为别方之牲耳非谓四方之祭在阳祀隂祀之中也知方祀各以其方色牲者大宗伯云青圭礼东方赤璋礼南方白琥礼西方璜礼北方皆有牲币各放其器之色注云以为礼五天帝人帝而句芒等食焉是五官之神其牲各从其方色则宜五色独言骍黑者畧举二方以韵句耳故易大宗伯职祀天乃称禋五祀在血祭之中而言禋者此五官之神有配天之时配天则禋祀此祭虽不配天以其尝为禋祀故亦以禋言之五祀在血祭之中则用太牢矣故上篇云与我牺羊以社以方是方祭有羊孙毓以为方用特牲非礼意也】
　　大田四章二章章八句二章章九句
　　序瞻彼洛矣刺幽王也思古明王能爵命诸侯赏善罚恶焉音义【洛水名】疏【正义曰作瞻彼洛矣诗者刺幽王也以幽王不能爵命赏罚故思古之明王能爵命诸侯赏善罚恶焉以刺今之不能也爵命即赏善之事但爵命之外犹别有赏赐故叙分之经三章皆言爵命赏善之事既能有赏必当有罚故连言罚恶耳于经无所当也此及裳裳者华桑扈鸳鸯亦是思古以刺今但与上四篇文势不类故叙于起发不同耳上篇毎言曾孙则所思为成王此等不言曾孙不知思何时也故宜云古明王不指斥之】
