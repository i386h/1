<!-- { "loadSidebar": true } -->
　　韩侯出祖出宿于屠显父饯之清酒百壶传屠地名也显父有显徳者也笺云祖将去而祀軷也既觐而反国必祖者尊其所往去则如始行焉祖于国外毕及出宿示行不留于是也显父周之公卿也饯送之故有酒其殽维何炰鼈鲜鱼其蓛维何维笋及蒲其赠维何乗马路车传蓛菜殽也笋竹也蒲蒲蒻也笺云炰鼈以火熟之也鲜鱼中脍者也笋竹萌也蒲深蒲也赠送也王既使显父饯之又使送以车马所以赠厚意也人君之车曰路车所驾之马曰乗马笾豆有且侯氏燕胥笺云且多貌胥皆也诸侯在京师未去者于显父饯之时皆来相与燕其笾豆且然荣其多也音义【屠音徒父音甫本亦作甫注同殽戸交反本亦作肴同炰郑薄交反徐甫九反鼈卑灭反蓛音速笋字或作笋恤尹反乗绳证反注同下百乗亦同蒻音弱脍古外反且子余反又七救反胥思徐反又思吕反】疏【正义曰此言韩侯既受赐而将归在道饯送之事也言韩侯出京师之门为祖道之祭为祖若讫将欲出宿于屠地于祖之时王使卿士之显父以酒饯送之其清美之酒乃多至于百壶言爱韩侯而送酒多也于此饯饮之时其殽馔之物维有何乎乃有以炰之鼈与可脍鲜鱼也其蓛菜之物维有何乎维有竹萌之笋及在水深蒲也不但以酒送之王又以物赠之其赠之物维有何乎乃有所乗之四马与所驾之路车言王以厚意送之也其时所盛脯醢之笾豆有且然而多其在京师未去之诸侯于是饮燕而皆在言其爱乐韩侯俱来饯送之也传正义曰以屠可止宿故知地名又解于时饯者当众而独言显父者以显父有显徳者故特言之父者丈夫之称以有显徳故称显父广言有美徳者非止一人也笺正义曰始行而为祖祭者为尊其往也反则自归其国非复所尊而亦作祖祭故解之云尊其所往故去则如始行焉言其来为尊王归亦谨愼故反国亦为祖祭也祖与所宿不是一处故云祖于国外毕乃出宿饯讫然后出宿今出宿之文在饯之上者示行不留于是也故于祖之下即言出宿也诸侯反国为王臣所送送者唯卿士耳故知显父周之卿士也送行饮酒曰饯故云饯送之故有酒解其酒多之意也传正义曰蓛者菜茹之总名释器云菜谓之蓛故云蓛菜殽对肉殽故云菜殽谓为菹也若平常蓛亦兼肉故周易鼎卦云鼎折足覆公蓛郑注以蓛为八珍所用是也天官醢人加豆之实有深蒲笋菹是菹有笋有蒲也言笋竹蒲蒻亦谓竹萌深蒲但传文略耳笺正义曰案字书炰毛烧肉也缹烝也服防通俗文曰煑曰缹然则炰与缹别而此及六月云炰鼈者音皆作缹然则炰与缹以火熟之谓烝煑之也新杀谓之鲜鱼馁则不任为脍故云鲜鱼中脍者六月云脍鲤此云鲜鱼欲取鱼字为韵因言鲜以见新杀也笋竹萌释草文孙炎曰竹初萌生谓之笋蒲深蒲谓蒲蒻入水深醢人注云深蒲蒲始生水中是也陆玑疏云笋竹萌也皆四月生唯巴竹笱八月九月生始出地长数寸鬻以苦酒豉汁浸之可以就酒及食蒲始生取其心中入地蒻大如匕柄正白生噉之甘脃鬻而以苦酒浸之如食笋法是说笋蒲菹之法也赠者以物送人之名故云赠送也于酒殽之下始言其赠维何则是王使人至饯饮之处赠之故曰既使显父饯之又使送以车马所以赠厚意也采菽及此言乗马路车皆以赐诸侯故知人君之车曰路车所驾之马曰乗马又巾车五路止云以封诸侯不以赐人臣其卿大夫以下则谓之服车是人君谓之路车也箴膏盲引采薇彼路斯何君子之车言大夫亦得为路车者以路名本施人君因其散文卿大夫亦得称路耳于卿大夫亦未有乗马路车并言之者故知唯于人君言此者以赠在饯之下文与其殽其蓛相类嫌是显父所赠卿大夫无乗马路车之名则非显父赠之言此以明车马是王赠之意且多貌者以配百壶故知且为多貌胥皆释诂文言侯而不言韩侯且韩侯一人不足称皆故知侯氏燕胥诸侯在京师未去者于是之时皆来相与燕也其笾豆且然荣其多言行者以多为荣故言有且也】韩侯取妻汾王之甥蹶父之子传汾大也蹶父卿士也笺云汾王厉王也厉王流于彘彘在汾水之上故时人因以号之犹言莒郊公黎比公也姊妹之子为甥王之甥卿士之子言尊贵也韩侯迎止于蹶之里百两彭彭八鸾锵锵不显其光传里邑也笺云于蹶之里蹶父之里百两百乗不显显也光犹荣也气有荣光也诸娣从之祁祁如云韩侯顾之烂其盈门传祁祁徐靓也如云言众多也诸侯一取九女二国媵之诸娣众妾也顾之曲顾道义也笺云媵者必娣侄从之独言娣者举其贵者烂烂粲然鲜明且众多之貌音义【取七喻反本亦作娶下注同汾符云反蹶居衞反彘直例反梨音离又力兮反又作黎比音毗黎比莒君号也将七羊反本亦作锵娣大计反妻之女弟为娣从才用反注同又如字祁豆移反靓音静又才性反媵音孕又绳证反曲顾一本作囘顾道如字又音导】疏【正义曰毛以为既言韩侯能受王之赐命因言韩侯有可美之事言韩侯之娶妻也乃娶得尊大天王之外甥是卿士蹶父之子女韩侯亲自迎之于彼蹶父之邑里其迎之时则有百两之车彭彭然而行每车皆有八鸾之声锵锵然而鸣也车马之盛礼备如此可谓不显其礼之有光荣乎言显其有光荣也其妻出于蹶父之门诸娣随而从之其行徐靓祁祁然如云之众多也韩侯于是回顾而视之见其鲜明粲烂然而其盈满于蹶父之门也此韩侯娶妻未必受命之后始取但作者先言受命乃次及之耳郑唯以汾王为居汾水之王为异余同传正义曰释诂云坟大也传音以坟汾音同故亦为大也王肃云大王王之尊称也知蹶父卿士者以韩侯娶妻必于贵家蹶氏父字不书国爵则非诸侯下言靡国不到则是为王聘使之人故知卿士也笺正义曰笺以汾作汾水之汾不得训之为大且作者当举其实不宜漫言大王故以为厉王在汾因号厉王为汾王也左传称王流于彘于汉则河东永安县也永安西临汾水故云在汾水之上以其久在汾地时人因以号之犹言莒郊公黎比公亦以所居之地而号之也左传于昭公之世有莒郊公襄公之世有黎比公笺先言郊公者以其文单令与莒相配使黎比蒙莒文也莒在东夷不为君諡每世皆以地号公此外犹有兹丕公着丘公之等以二者足以明义不复徧引之也姊妹之子为甥释亲文王肃虽申毛传以汾王为大王其意亦为厉王之甥此无其文正以经称汾王是指他王也若是宣王之甥当如上篇言王之元舅不宜别言王号故知非宣王之甥宣王之前唯厉王耳故笺传之意皆以为厉王传正义曰既言从之则祁祁如云是行动之貌故以为徐靓也荘十九年公羊传曰媵者何诸侯娶一国则二国往媵之以侄娣从侄者何兄之子娣者何女弟也诸侯一娶九女是一娶九女二国媵之之事也众妾之名有侄有娣有媵媵又自有侄娣其名不尽为娣而言诸娣众妾者笺云独言娣者举其贵以众妾之中娣为最贵故举娣以言众妾明诸言可以兼侄娣也以君子不妄顾视而言韩侯顾之则于礼当顾故云曲顾道义谓既受女揖以出门及升车授绥之时当曲顾以道引其妻之礼义于是之时则有曲顾也本或曲为囘者误也定本集注皆为曲字】
　　蹶父孔武靡国不到为韩姞相攸莫如韩乐传姞蹶父姓也笺云相视攸所也蹶父甚武健为王使于天下国国皆至为其女韩侯夫人姞氏视其所居韩国最乐孔乐韩土川泽訏訏鲂鱮甫甫麀鹿噳噳有熊有罴有猫有虎传訏訏大也甫甫然大也噳噳然众也猫似虎浅毛者也笺云甚乐矣韩之国土也川泽寛大众鱼禽兽备有言饶富也庆既令居韩姞燕誉笺云庆善也蹶父既善韩之国土使韩姞嫁焉而居之韩姞则安之尽其妇道有显誉音义【为韩之为于伪反注同姞其一反又其乙反又音佶相息亮反注同乐音洛注及下文注同使所吏反訏况角反鲂音房鱮音序麀音忧噳愚甫反本亦作麌同熊音雄罴彼皮反猫如字又武交反本又作苖音同尔雅云虎窃毛曰虥猫虥音仕版反令力呈反使也又力政反命也王力政反善也燕于遍反又于显反安也誉协句音余】疏【传正义曰以妇人称姓今以姓配夫之国谓之韩姞故知姞是蹶父之姓也笺正义曰相视释诂文攸所释言文蹶父为王卿士人臣不得外交故知无国不到是为王使也昏礼男先求女而蹶父为女择夫者礼阳倡阴和固当男行女随但男女长幼贤愚当最敌取匹女家意相许可然后遣媒故女家亦择男也天下之国多矣非一人所能尽到不必韩国之乐实能特胜他邦作者为与夺之势见深美之言耳】
