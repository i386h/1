<!-- { "loadSidebar": true } -->
　　曾孙之稼如茨如梁曾孙之庾如坻如京茨积也梁车梁也京高丘也笺云稼禾也谓有藁者也茨屋盖也上古之税法近者纳总逺者纳粟米庾露积谷也坁水中之高地也乃求千斯仓乃求万斯箱笺云成王见禾谷之税委积之多于是求千仓以处之万车以载之是言年丰收入逾前也黍稷稻梁农夫之庆报以介福万寿无疆笺云庆赐也年丰则劳赐农夫益厚既有黍稷加以稻粱报者为之求福助于八蜡之神万夀无疆竟也音义【茨徐私反庾羊主反坻直基反积如字又子赐反下皆同藁古老反总作孔反委如字又于伪反收手又反又如字疆居良反竟如字】疏【正义曰毛以为上言曾孙之亲循畎亩此言税获之多曾孙成王所税得禾谷之稼其积聚髙大如屋茨如车粱也曾孙成王所税得米粟之庾其堆高大如渚坻如丘京也成王既见禾稼之积粱庾之多于是乃求千仓以处其庾也乃求万箱以载其稼也以其收入逾前故求仓廪车箱以载置之喜其收获之广愍念农夫之勤故以黍稷稻粱为农夫之庆谓党正饮酒加其馔食以稻粱也非直劳而息之又为之求福于八蜡之神而报我农夫以大大之福使之得万年之夀无有疆境今幽王不能然故刺之也二斯皆为语助郑惟以介为助余同正义日墨子称茅茨不剪谓以茅覆屋故笺以茨为屋盖言茨积非训茨为积也言其积聚高大如屋茨耳其意与笺同也孟子十二月车梁成梁谓水上横桥横有广狭得容车渡则高广者也故以比禾积释丘云絶高为之京是京高丘也笺正义曰庾是平地委粟而与稼相对则知稼有藁草矣故云稼禾稼谓有藁者也此言曾孙所有则是税而得之而有庾稼二种明是税有两法故言古之税法近者纳谓并禾稼纳之逺者纳栗米谓路逺者惟纳粟又逺者惟纳米以运输为难故轻之也此文稼庾相对而下言千仓万箱是箱以载稼仓以纳庾故知庾露地积谷也释水云水中可居者曰洲小洲曰渚小渚曰沚小沚曰坻是水中之高地也此言禾庾当在畿丙若畿外则采取羙物以当邦赋不入谷矣畿内虽用贡法应校其歳以为率依税法近郊十一逺郊二十而三甸稍县都无过十二以禾及米贡入于王掌客有刍薪倍禾之言是明周法有禾稼之税矣禹贡有纳秷纳秸周之有无无以言也依禹贡云五百里甸服百里赋纳总二百里纳秷三百里秸服四百里粟五百里米注云甸服者尧制赋其田使入谷禹弼其外百里者赋入总谓入刈禾也二百里秷秷断去藁也三百里秸秸又云颖也四百里入粟五百里入米者逺弥轻也甸服之制本自纳总禹为之差使百里者从之耳以此言之有轻逺之法故为近者纳縂逺者纳米既无秷秸之文不知逺近以何为差也若然后世之役宜繁于上代周止千里纳谷唐虞则弼其外五百里为方二千里是方千里者四纳谷多于周者唐虞万国诸侯歳朝其用或费于后代故纳谷多也乂郑志答赵商云畿内四百国则周郊内亦封诸侯矣于周法十国而入其一于天子然则虽千里者四其税犹少于周故使方二千里入粟米世代不同故异法也特牲少牢之祭皆无稻粱此特言黍稷稻粱故知劳赐农夫加以稻粱也报者自神之辞明求神而得报为农夫之求神惟蜡祭耳故云为之求助于八蜡之神以祭有尸祝故云万夀无疆竟为得福之辞与三章互相成也蜡在息农夫前而后言之者以祭者虽在前而福忧是将来之事故后言之以结篇也定本疆境字作竟】
　　甫田四章章十句
　　序大田刺幽王也言矜寡不能自存焉笺幽王之时政烦赋重而不务农事虫灾害谷风雨不时万民饥馑矜寡无所取活故时臣思古以刺之音义【矜古顽反注皆同字或作鳏】疏【正义曰四章皆陈古善反以刺王之辞经惟言寡妇序并言矜者以无妻为矜无夫为寡皆天民之穷故连言之由此而言孤独老病亦矜寡之称其文可以兼之矣疏正义曰笺亦以序省略反取经意以明之经从首章尽二章上三句言成王敎民治田百谷茂盛止役顺时秀实成好反明幽王之时政烦赋重而不务农事也二章下五句言时无虫灾反明幽王之时虫灾害谷也三章上四句言云雨安舒反明幽王之时风雨不时也三章下五句言收刈有余寡妇获利是下民丰盈矜寡得济反明幽王之时万民饥馑矜寡无所取活也诗皆公卿国史所作故云时臣思古以刺之序不言思古者楚茨至此文指相类承上篇而畧之也】
　　大田多稼既种既戒既备乃事笺云大田谓地肥羙可垦耕多为稼可以授民者也将稼者必先相地之宜而择其种季冬命民出五种计耦耕事脩耒耜具田器此之谓戒是既备矣至孟春土长冒橛陈根可拔而事之以我覃耜俶载南亩覃利也笺云俶读为炽载读为菑栗之菑时至民以其利耜炽菑发所受之地趋农急也田一歳曰菑播厥百谷既庭且硕曾孙是若庭直也笺云硕大若顺也民既炽菑则种其众谷众谷生尽条直茂大成王于是则止力役以顺民事不夺其时音义【种章勇反此注及下注择种并同垦苦很反相息亮反长张丈反冒莫报反橛其月反覃以冉反徐又以亷反俶载众家并如字俶音尺叔反始也载事也郑读为炽菑炽音尺志反菑音缁栗音列郑注周礼云读如裂繻之裂】疏【正义曰毛以为古者成王之时有大肥羙之田可垦耕矣又多为稼而以授民也民已受地相地求种既已择其种矣时王者又号令下民豫具田器既已戒勑之矣此受地择种戒勑具器既已周备矣至孟春之月乃耕而事之矣用我覃然之利耜始设事于南亩而耕之以种其百种之众谷其谷之生尽条直且又长而茂大民既勤力已専其务曾孙成王于是止力役以顺民不夺其时令民得尽力于田今王不能然故刺之郑唯用利耜炽菑耕发其南亩所受之田为异余同笺正义曰知大田非天下田者以文连多稼又云既种既戒皆谓田中之事不得为天下之田故以为肥羙之大田可垦耕者也举肥羙以与民则自然为天下田矣地自山陵林麓川泽沟渎城郭宫室涂巷其外皆可垦耕作者举其年丰明田多故云大田地之肥羙者谓可垦耕者皆肥羙也言多为稼可授民者以此方陈择种豫戒是本之于初所授受之辞其实此地先在民矣言多为稼者地官司稼注云种谷曰稼如嫁女有所生草人掌土化之法稻人掌稼下地秋官薙氏掌杀草月令云烧薙行水皆是为稼也为稼谓多为此等之稼以粪羙其地故云多稼若其不然郑则不宜言为也此当在授民之后民自稼之言多为稼乃授民者疾今之田莱多荒而本之初授不废授民而稼之或公家令民稼之而后授故薙氏掌之也又云将稼者谓将稼种之与多为稼者别也以别起此文明多为稼者故非稼种矣以下经始说耕事则此未得下种故知既种为相地之宜而择其种也月令云善相丘陵土地所宜五谷所殖司稼云掌廵邦野之稼而辨其种稑之种与其所宜注云知种所宜之地草人云物地相其宜而为之种即分地之耕是也以既知地所宜种故引月令并云出五谷为之种也计耦事者以耕必二耜相对共发一尺之地故计而耦之也耒耜之具别言田器则耘耨所用故彼注云镃箕之属命民即是戒之故云此之谓戒也既备者辞縂上事故云是故备矣此在往年至春始用云乃者缓辞也孟春土长冐橛陈根可拔月令注引此言农书曰则此出于农书也汉书艺文志农书有七家不知出谁书也以冬土定故稼橛于地与地平孟春土气升长而冐覆于橛则旧陈之根可拔于是乃耕故云而事之传正义曰良耜云畟畟载芟云有畧与此覃皆连耜言之明为耜之利意故云覃利也不觧俶载之文以毛不破字必不与郑同王肃以俶为始载为事言用我之利耜始发事于南畆笺正义曰此及载芟良耜皆于耜之下言俶载南畆是俶载者用耜于地之事故知当为炽菑谓耜之炽而入地以菑杀其草故方言入地曰炽反草曰菑也连言菑栗之菑者弓人云凡锯干之道菑栗不迆则弓不发注云谓栗读如裂繻之裂彼锯弓干以锯菑而裂之犹耕者以耜菑而发之义理既同故读从其文以见之也上云乃事是豫以待时之言故云时至以为相连文次也田一歳曰菑释地文郭璞曰今江东呼初耕地反草为菑则是入地杀草之名故引为证也论语云长沮桀溺耦而耕即云耰而不辍注云耰覆种也是古者未解牛耕人耕即下种故云民既炽菑则种其众谷此既庭及下章既方之等皆论天下之田宜为普徧之辞故皆以既为尽言谷生尽条直茂大也月令云毋聚大众毋作大事以妨农事是止力役以顺民事不夺其时】
