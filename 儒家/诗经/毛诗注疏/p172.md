<!-- { "loadSidebar": true } -->
　　宾之初筵左右秩秩秩秩然肃敬也笺云筵席也左右谓折旋揖让也秩秩知也先王将祭必射以择士大射之礼宾初入门登堂即席其趋翔威仪甚审知言不失礼也射礼有三有大射有宾射有燕射笾豆有楚殽核维旅楚列貎殽豆实也核加笾也旅陈也笺云豆实菹醢也笾实有桃梅之属凡非谷而食之曰殽酒既和旨饮酒孔偕笺云和旨酒调羙也孔甚也王之酒已调羙众宾之饮酒人威仪齐一言主人敬其事而众宾肃愼钟鼓既设举醻逸逸逸逸往来次序也笺云钟鼓于是言既设者将射改县也大侯既抗弓矢斯张大侯君侯也抗举也冇燕射之礼笺云举者举鹄而栖之于侯也周礼梓人张皮侯而栖鹄天子诸侯之射皆张三侯故君侯谓之大侯大侯张而弓矢亦张节也将祭而射谓之大射下章言烝衎列祖其非祭与射夫既同献尔发功笺云射夫众射者也献犹奏也既比众耦乃诱射射者乃登射各奏其发矢中的之功发彼有的以祈尔爵的质也祈求也笺云发发矢也射者与其耦拾发发矢之时各心竞云我以此求爵女爵射爵也射之礼胜者饮不胜所以养病也故论语曰下而饮其争也君子音义【秩直乙反折之舌反知音智下同殽戸交反核戸革反菹侧俱反偕音皆醻市由反县音抗苦浪反张如字鹄戸沃反鹄鸽也説文云即鹊也小而难中又云鹄者觉也直也射者直已志栖音西着也梓音子衎苦旦反与音余本作乎又作也并非发如字徐音废比毗志反中丁仲反祈音其拾其劫反更也饮于鸩反争争鬬之争】疏【正义曰毛以为古之将行燕射先为燕礼燕礼之时其宾之初入门以至于升筵其折旋揖让随其左右趋翔威仪甚肃敬而秩秩然而不失礼也其升筵之时则王之笾豆有楚然而陈列之矣又葅醢之殽与有核桃梅维旅而陈之于笾豆之上矣其王之酒既又和调旨羙时众宾之饮酒者威仪甚偕言其齐一而顺礼也及其将射钟鼓旣已改设举相酬之爵逸逸然往来而有次序也既旅之后止饮而行射事君之所射大侯既举而张之其众射之弓矢于斯举侯之时又亦张之矣弓矢既张众射之夫既同登于堂而在射位遂各呈奏尔之射者发矢中的之功此射者发矢射彼冇的与其耦拾发之时则各心竞云我发必使中以求不饮汝养病之爵今不能然故举以刺之郑唯行燕至安賔之后而行大射为异文义则同传正义曰笺依释训云秩秩智也传言肃敬者以序刺媟慢由有智而能肃敬理亦通也笺正义曰春官司几筵注云筵亦席也铺陈曰筵借之曰席然其言之筵席通也左右谓折旋揖让者以賔与主人为礼随其左右之宜其行或方折或廻旋相揖而辞让也今大射礼诸侯与其臣行礼使宰夫为主人案其经摈者纳賔及庭公降一等揖之公外席賔列自西阶主人从之賔右北靣拜宾答拜主人降洗宾降主人辞降主人取洗宾辞洗主人卒洗宾揖升筵前献宾宾拜受爵于筵前然后賔升筵是賔初入门至即筵以来毎折旋揖让之事也折旋揖让则或左或右故知左右谓折旋揖让也射义曰古者诸侯之射也必先行燕礼故此言升筵荐酒行燕礼也射义又曰天子将祭必先习射于泽宫泽者所以择士也己射于泽宫然后于射宫射中者得与于祭不中者不得与于祭是先王将祭必射以择士也先于泽宫后于射宫是将祭再为射礼泽宫言习射则未是正射射于射宫乃行大射云公入骜注云此公出而言入者大射于郊乡射记曰于郊则闾中注云于郊谓大射于学则射宫者西郊之学也泽宫之所在则无明文言宾之初筵左右秩秩则从为宾以至于即筵皆秩秩也以其言广故云大射之礼宾初入门登堂即席其趋翔威仪甚审智言其不失礼也审智言其安审而有智与毛肃敬同也毛以此篇为燕射郑则为大射因辨礼射之数言已不同之意也故云射礼有三有大射有宾射有燕射大射者将祭择士于射宫宾射者谓诸侯来朝与之射于朝燕射者因燕賔客即与射于寝此三者其处不同其侯亦别冬官梓人云张皮侯而栖鹄则春以功张五采之侯则逺国属张兽侯则王以息燕三者别文皮侯即大射也五采之侯宾射也兽侯燕射也不言乡射者乡射是州长与其民射于州序之礼天子诸侯无之故不言也传正义曰此言笾豆之设故知楚为陈列貎也此经二句自相充配殽核即笾豆所盛殽则实之于豆核则加之于笾故言殽豆实核加笾也先殽后核不依笾豆次者便其文耳祭礼有加豆笾传言加笾豆知非加豆笾者以此非祭无取加豆之义而又天官笾人加笾之实蓤茨栗脯非核物且以殽豆实类之知加之于笾非为笾加之也旅陈释诂文楚是陈列之貎旅又为陈者谓陈殽核于笾豆之上也笺正义曰天官醢人掌四豆之实韭葅醯醢之等皆实之于豆实谓葅醢笾人云馈食之笾其实枣栗桃干注云干梅也内则有桃诸梅诸是其干者也桃梅有核之物申传説加笾之义故云笾实有桃梅之属故称核也言之属者以燕之物多非止桃梅故称属也既以豆实为葅醢恐殽名唯施于此故云凡非谷实而食之曰殽明殽是縂名以此文殽核与笾豆相对故分之耳其实核亦为殽魏风曰园有桃其实之殽是在笾之物亦为殽也醢人云羞豆之实酏食糁食酏糁皆以稻米为之则豆实之殽亦有谷实矣言非谷实者谷实谓为饭食者也今变为杂用不同谷实之限偕者俱也言其俱相类故言众賔之饮酒又威仪齐一也言主人敬其事而众宾肃慎明賔主皆得其宜所以为美也传正义曰燕礼旅酬之后乃云若射此将射而言举酬行旅也旅者以长幼次序之言故知逸逸往来有次序也燕礼初则云乐人宿悬注云悬钟磬也国君无故不彻悬言悬者为燕新之然则于此言钟鼓既设者亦为将射改悬也以天子宫悬阶间妨射位故改悬以避射也乡射礼将射乃云乐正命弟子赞工迁乐于下注云当避射位彼琴瑟之乐尚迁之明钟鼓之悬改之矣笺正义曰大射诸侯之礼云乐人宿悬厥明乃射明天子亦然今至于举酬始言钟鼓既设故知将射改悬也大射不言改悬者国君与臣行礼略三靣而已不具轩悬东西悬在两阶之外两阶之间有二建鼓耳东近东阶西近西阶又无钟鼓不足以妨射不须改也大射注云国君于其羣臣备三靣耳无钟磬有鼓而已其为诸侯则轩悬是由阶间无悬故不改也郑言诸侯为诸侯则轩悬明天子于其臣备宫悬将射而改之故于此言既设也传正义曰传唯言大侯君侯不言侯之所用梓人云张兽侯则主以息燕是燕射射兽侯则毛意亦当然矣燕射之礼自天子至士皆一侯上下共射之无三侯二侯故乡射记云天子熊侯白质诸侯麋侯赤质大夫布侯画以虎豹士布侯画以鹿豕注云此所谓兽侯也燕射则张之乡射及宾射当张采侯二正而记此者天子诸侯之燕射各以其乡射之礼而张此侯是以云焉白质赤质者皆谓采其地不采者白布也熊麋虎豹鹿豕皆正靣画其头象于正鹄之处君画一臣画二阳竒隂耦之数也燕射射熊虎豹不忘上下相犯射麋鹿豕志在君臣相养也其画之者皆毛物也又曰凡画者丹质注云宾射之侯燕射之侯皆画云气于侧以为饰必先以丹采其地丹浅于赤又曰乡侯中十尺侯道五十弓弓二寸以为侯中如此则天子燕射唯射一侯耳侯身一丈其中三分居一以白地画熊于外则丹地画以云气唯此一侯君臣共射而云大侯君侯者以君所射故谓之大传觧言大之意故以君侯释之非谓与君臣别侯也大射礼云大侯九十弓彼张三侯其九十弓者最高大故云名大侯亦以君之所射故也言冇燕射之礼者以上文谓燕此下说射故言礼有燕射之礼故此诗得言之若然燕礼言若射如乡射之礼案乡射初则张侯此举酬之下始言大侯既抗者乡射之初虽言张侯而以事未至经云不系左下纲中掩束之至于将射以司正为司马乃云司马命张侯弟子脱束遂繋左下纲是将射始张之故于此言既抗也笺正义曰案大射前射三日司马命量人巾车张三侯夏官射人云若王大射则以貍歩张三侯则天子亦前射三日其侯射人张之矣此将射而言大侯既抗明非始张侯体言举鹄而栖之于侯中也知者郑既云周礼梓人张皮侯而栖鹄是鹄在侯复别栖之栖即举也彼注云皮侯以皮所饰之侯也其上文云梓人为侯广与崇方三分其广而鹄居一焉注云高广等谓侯中天子射礼以九为节侯道九十弓弓二寸以为侯中高广等则天子侯中一丈八尺诸侯于其国亦然鹄所射也以皮为之各如其侯也居侯中三分之一则此鹄方六尺唯大射以皮饰侯故言张皮侯而栖鹄也天官司裘注亦云以虎熊豹麋之皮饰其侧又方制之为质谓之鹄着于侯中所谓皮侯也又觧名曰大侯之意天子诸侯之射皆张三侯故云君侯谓之大侯郑以此为大射故云张三侯若燕射则张一侯而已无三侯也射人云王大射张三侯司裘王大射供虎侯熊侯豹侯设鹄天子之射张三侯也大射巾车张三侯是诸侯之射张三侯也司裘又曰诸侯供熊侯豹侯不三侯者注云诸侯谓三公及王子弟封于畿内者是畿内诸侯屈于天子故二侯也谓之侯与鹄者司裘注云谓之侯者天子中之则能服诸侯以下中之则得谓诸侯谓之鹄者取名鳱鹄也鳱鹄小鸟而难中是以中之为俊也亦取名鹄之言较较者直也射所以直已志也大射注云或曰鹄鸟名也淮南子曰鳱鹄知来然则所云正者正也亦鸟名也齐鲁之间名题肩为正正鹄皆鸟之防防者也此因大射之鹄而又觧宾射之止故言然也射人注云正之言正也射者内志正则能中焉是取鸟为名又取正为义亦犹鹄也既已栖鹄便即射之故云侯张而弓矢亦张节也觧抗侯之下言张弓之意弓可言张而并言矢者矢配弓之物连言之耳既言大射之礼而毛以此为燕射故破之云将祭而射谓之大射下章言烝衎烈祖其非祭乎既烝衎烈祖是为祭事则此时祭为大射明矣故难之也郑异于毛多矣唯采苹及此难之者出于当时之意耳王肃述毛云幽王饮酒无度故言燕礼之义其奏云言燕乐之义得则能进乐其先祖犹孝经説大夫士之行曰然后能守其宗庙而保其祭祀非唯祭之日然后能保而行之以此故言烝衎非实祭也孙毓以为燕礼轻祭事重幽王无度无不慢也举重可以明轻轻不足以明重又锡尔纯嘏子孙其湛非燕饮之文所得及也一篇之旨笺义为长凡大射所以择士当助祭者莫不在焉既同非一之辞故知射夫众射者也献奏皆奉上之言以发矢能中是呈奏已功故以献为奏也大射礼选羣臣为三耦若大夫不足以士充之三耦之外其余众士与射者各自取匹谓之众藕射人説宾射之礼云王以六耦则天子大射亦六耦也故周礼夏官大司马职云若大射则合诸侯之六耦此其义也射人云诸侯四耦大射唯三耦者宾对射邻国之君尊故四耦大射与己之臣子卑故降之天子尊无与敌其与射者皆是诸侯来朝及在朝公卿无所差降明矣大射宾射但六耦之外亦当有众耦矣言既比众耦乃诱射者众耦正谓王之六耦之外众耦也何者大射于司射誓射之下云遂比三耦司射命三耦取弓于次司射升堂诱射既诱射然后三耦登堂而射三耦既射乃云遂比众耦是比众耦在诱射之后今此笺云既比众耦乃诱射射者乃登堂而射各奏其发矢中的之功言比众耦文在诱射之上诱射之下始云登堂而射故知众耦非如大射之众耦也必知然者射以正耦为主故礼定其尊卑之数其余众耦谗厠末而已郑何当舎其正耦而言及众乎正以六耦非一故称众也言诱射者大射注云诱教也夫子循循然善诱人传正义曰毛氏于射侯之事正鹄不明唯猗嗟传云二尺曰正亦不言正之所施周礼郑众马融注皆云十尺曰侯四尺曰鹄二尺曰正四寸日质则以为侯皆一丈鹄及正质于一侯之中为此等级则亦以此质为四寸也王肃亦云二尺曰正四寸曰质又引尔雅云射张皮谓之侯侯中者谓之鹄鹄中者谓之正正方二尺也正中谓之槷方六寸也槷则质也旧云方四寸今云方六寸尔雅説之明宜从之此肃意唯改质为六寸其余同郑马也贾逹周礼注云四尺曰正正五重鹄居其内而方二尺以为正正大于鹄鹄在正内虽内外不同亦共在一侯郑于周礼上下检之以为大射之侯其中制皮为鹄宾射之侯其中采画为正正大如鹄皆居侯中三分之一其燕射则射兽侯侯中画为兽形即乡射记所谓熊侯白质之类矣三射之侯皆不同也射人注説画正之法云其外之广居侯中三分之一中言二尺与毛传二尺曰正同也射义云孔子曰循声而发发而不失正鹄者其唯贤者乎诗云发彼有的以祈尔爵既言正鹄即引此的则诗人之意以的为正鹄之谓也司裘注説皮侯之状云以虎熊豹麋之皮饰其侧又方制之以为质谓之鹄是郑意以侯中所射之处为质也此传唯言的质也不言质之大小不必同于诸儒四寸六寸也且的者明白之言若广才四寸不足以为明矣盖亦为所射处与郑同也毛以此为燕射则的者谓熊侯白质者也疏正义曰言射事故知发为发矢大射礼曰上射既发挟矢而后下射射拾发以将乘矢是射者与其耦拾发也彼注云拾更也将行也然则四矢谓之乗言射者更代发以行此四矢使四矢徧射也上言献尔发功谓其行射时此又本其发时之心故云发矢之时各心竞云我以此求汝爵谓求不饮也射义引此诗即云祈求也求中以辞爵也酒者所以养老所以养病求中以辞养也注云欲求中之者以求不饮汝爵是矣故此云射之礼胜者饮不胜者所以养病是辞养也大射礼曰司射命设丰司宫士奉丰由西阶升坐设于西楹西胜者之弟子洗觯升酌散南面坐奠于丰上司射命三耦及众射者胜者皆决遂执张弓不胜者皆袭説决拾却左手右加弛弓于其上遂执弣胜者先升堂不胜者进北靣坐取丰上之觯兴少退立卒觯坐奠于丰下三耦卒饮众皆继饮射爵如三耦是饮射爵之礼故论语曰下而饮其争也君子引此者明祈尔爵为心中之争也此饮于西阶上言下而饮者谓饮射爵时揖让而升下意取而饮与争故引彼文不尽耳射义又曰射者仁之道也射者求正诸己己正而后发发而不中则不怨胜己者反求诸己而已矣是各心争之事也】
