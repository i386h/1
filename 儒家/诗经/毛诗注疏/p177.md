<!-- { "loadSidebar": true } -->
　　尔之远矣民胥然矣尔之敎矣民胥效矣笺云尔女女幽王也胥皆也言王女不亲骨肉则天下之人皆知之见女之敎令无善无恶所尚者天下之人皆学之言上之化下不可不慎音义【效戸敎反】疏【笺正义曰以言人效之故知汝幽王也上章胥为相此章胥为皆者胥相皆竝释诂文也上以王于族亲故为相于之辞此言天下之人非一故为皆观文之势而为训也】
　　此令兄弟绰绰有裕不令兄弟交相爲瘉传绰绰寛也裕饶瘉病也笺云令善也音义【绰处若反寛大也裕羊树反瘉羊朱反】疏【正义曰上言人随上化此又申言湏化之由以人性有善恶其不善者湏化之故言天下若此令善之人于兄弟防义相与绰绰然有饶裕也其不善之人于兄弟则无防义唯交更相诟病而已是天下善人少恶人多恶人相病须上化之故欲令王敎之】
　　民之无良相怨一方笺云良善也民之意不获当反责之于身思彼所以然者而恕之无善心之人则徒居一处怨恚之受爵不让至于已斯亡传爵禄不以相让故怨祸及之比周而党愈少鄙争而名愈辱求安而身愈危笺云斯此也音义【处昌虑反恚一瑞反比毗志反鄙争争鬭之争】疏【正义曰上既言恶人兄弟相病此又申而戒之言天下之人无善心也不但于兄弟相病又不能反之于已以情相恕然相怨于一方彼非可怨而怨之是小人之愚惑也此言无良之人不但遥则相怨又对靣则受其官爵不以相让由此为彼所怨至于已身以此而致灭亡是不敎之大祸也王何不亲宗族以化之乎章首先言人之无良乃云相怨一方并受爵不让皆是无良之行未言至于已斯亡以此二事而至亡也以人初不善兄弟又于外遥则相怨爵则不让由此以亡笺正义曰欲觧无良之意先言良事以反之言人之善者其意有所不得于彼心则当反而求之于已身思彼所以于我而然者而以情怨之不即相怨也其无善心之人有不获于彼则徒居一方而相怨恚徒空也彼不可怨而怨之是空也传正义曰由爵不让彼而为彼所怨是以福及于已王制云使以徳爵以功则已有功徳当自受之而必湏让者以凡禀血气皆有争心在上者可量功校能受之者当先人后已故礼设辞让之法礼记曰爵禄可辞又曰爵位相先文王之朝士让为大夫大夫让为卿舜命羣官禹让稷契之类皆先圣典谟有相让之法也论语注云士辞位不辞禄言爵禄可辞者以辞爵则禄亦辞之可知故并言之传又因述不可让之意为阿党比周而望党援者而其党愈益少也以人与正不与枉故曲比者党少也为鄙耻之争而望荣名者而其名愈益辱也以鄙争可耻故名辱也苟望求安于已而危他人者而其身愈益危也人各求安则彼以危已故身危也然则求党求名在于不争求安在于不安是犹求爵在于让爵故言此以类之】
　　老马反爲驹不顾其后传已老矣而孩童慢之笺云此喻幽王见老人反侮慢之遇之如幼稚不自顾念后至年老人之遇已亦将然如食宜饇如酌孔取传饇饱也笺云王如食老者则宜令之饱如饮老者则当孔取孔取谓度其所胜多少凡器之孔其量大小不同老者气力弱故取义焉王有族食族燕之礼音义【驹音拘孩本作咳戸才反许慎云小儿笑也稚音穉食音嗣注同宜如字本作仪注同韩诗云仪我也饇于据反徐又于具反取如字沈又音娶令力呈反饮于鸩反度待洛反胜音升量音亮】疏【正义曰此又言王之不恕言老马反为驹而用之犹王于老人反为童而遇之王慢老如是则为不复自顾其老已至年老人之遇已亦将然是犹王之不恕故天下效之皆无良相怨也因敎王尊老之宜言王如食老者之食则宜令之饱而已如酌老者之酒则当如孔之有取孔者器中之所受也器之所受有大小满则止犹老者所胜有多少亦足则停是王于老者当节敬如是今王何以不然而反慢之传正义曰此经举马以喻人故言已老矣而孩童慢之説文云咳小儿笑也内则云子生三月父咳而名之谓指其颐下令之笑而为之名此言咳童慢之亦当然也此诗刺王不亲九族所以偏言老者以老是王者所宜贵故祭义曰虞夏殷周天下之盛王也未有遗其年者况其宗族之老人乎故九族不宜慢之笺正义曰王如食老者食则令之饱谓冇嘉味劝助之也经言酌当酌酒以与人是饮之酒也食则苦其不饱酒则唯恐过度故食言宜饇酒言孔取孔取谓器中空虗受物之处老子所谓埏埴以为器当其无有器之用也以比于老人所胜气力多少是如孔之取也言王有族食族燕之礼者解经所以有食酌之事食则族食酌即族燕矣以食礼无饮燕法无食故如二事也王于宗族大事亦有飨但经所不言食燕可以兼之也大宗伯以饮食之礼亲宗族兄弟文王世子曰若公与族人燕则以异姓为賔膳宰为主人族食世降一等大传云缀之以食而弗殊是王有族食族燕之礼也郑知孔非物所由出言凡器之孔者以物所由出之孔于人饮酒容受之喻不宜又若一礼不可以喻多少故爲凡器之孔老子云孔徳之容唯道是从亦谓器之受实为孔也】
　　毋敎猱升木如涂涂附传猱猨属涂泥附着也笺云毋禁辞猱之性善登木若教使其为之必也附木桴也涂之性善着若以涂附其着亦必也以喻人之心皆有仁义敎之则进君子有徽猷小人与属传徽羙也笺云猷道也君子有美道以得声誉则小人亦乐与之而自连属焉今无良之人相怨王不敎之音义【猱乃刀反沈乃遘反附如字猿音袁字或作猿着直畧反下同桴音孚徽音晖】疏【正义曰毛以为上言小人效上之化无良相怨此又言可反之使善王宜敎之言王之不敎小人如人之禁彼云无得敎猱之升木若教之升木则如以涂泥涂物必附着也何者猱之性善登木今教之使登必能登木矣又喻涂之性善附着以之涂物必着矣以兴王自不教小人以仁义者若教小人以仁义则必从矣何者以人性皆有仁义因其性而道之故教之必从也又言小人所以易敎者以君子之人有美道以得声誉小人则慕乐之美其荣名欲得与之而自连属也是天下之人皆乐善而弃恶但无人启教耳王何不敎之乎郑唯以附为木桴言以涂泥涂木桴则易着余同传正义曰猱则猿之辈属非猨也陆玑疏云猱猕猴也楚人谓之沐猴老者为玃长臂者为猨猨之白腰者为獑胡獑胡猨骏防于猕猴然则猱猨其类大同故乐记注云猨猕猴也是其类故也传言附着也是训附为着故王肃云教猱升木必也如以涂之必着笺正义曰説文云毋止之也从女象有好之者言止其好而称毋故毋为禁辞以猱升木类之则附为有形之物不得为着故易传以涂之易着必是物之歰者故为木桴桴为木表之麤皮也以猱之性善登木泥之性善着物因其所善而教用之故言必也以顾下小人与属故知喻人心皆有仁义敎之则进此章先言人心易教王不教之下章乃言其乐善故言毋为禁止之意言小人之易教故反辞以体之非禁王不听教小人孙毓难郑云若喻人心皆有仁义敎之则进何为禁之而云毋乎是未得立言之意耳】雨雪瀌瀌见晛曰消传晛日气也笺云雨雪之盛瀌瀌然至日将出其气始见人则皆称曰雪今消释矣喻小人虽多王若欲兴善政则天下闻之莫不曰小人今诛灭矣其所以然者人心皆乐善王不啓敎之莫肯下遗式居娄骄笺云莫无也遗读曰随式用也娄敛也今王不以善政啓小人之心则无贵谦虚以礼相卑下先人而后已用此自居处敛其骄慢之过者音义【雨于付反注及下同瀌符娇反徐符彪反又方苗反雪盛貎见如字下文同韩诗作曣音于见反云曣见日出也晛乃见反曰音越下同韩诗作聿刘向同始见之见贤遍反又如字下遐嫁反注卑下同又如字遗王申毛如字郑读曰随娄王力住反数也徐云郑音楼敛也尔雅云裒鸠楼聚也沈力俱反】疏【正义曰毛以为上言人心易进此言易化之事言天之雨下此雪虽瀌瀌然而盛至于见天晛然之日气人皆称之曰此雪今消释矣以兴小人虽皆行此恶之甚至于见王之善政人皆言之曰小人今诛灭矣人恶小人而欲灭之是其心皆好善矣王何不敎之乎必湏教之者以此小人皆为恶行莫肯自卑下而遗去其恶心者用此之故其与人居处数为骄慢之行故湏化之郑唯以下二句为异言小人不为王所啓教故莫肯自谦虚以礼相卑下随从于人者又无用此卑下随从行自居处娄敛其骄慢之过者由玉不教使然欲王敎之也此莫肯之人并统下句为义传正义曰説文云晛日见也此诗之意言雪见之而消消雪者日也字又从日故知晛是日气也笺正义曰以日者人言之辞若日出则雪消不复湏言矣明言者于日未出而言之故知至日将出其气始见人则皆称之曰雪今消释矣以瀌瀌雪之盛貎故知喻小人之多也以日将出以比王政则王未有政故言王若兴善政则天下闻之莫不皆曰小人今诛灭矣以雪比小人日能消雪故喻王诛小人也论语曰子为政焉用杀而言诛小人者以王兴政则天下有赏有罚天下喜王为善而言小人诛灭见疾恶之情深有乐善之意耳非即尽诛灭之也此上戒猱升木之事欲王之敎人故言人心皆乐善王何不启敎之乎笺以遗弃之义不与谦下相类故读曰随随从于人先人后已以相卑下之义也释诂云娄敛聚也俱训为聚则义得通故云娄敛也言用此者用此下随之行自居防收敛其骄慢之过为敬顺谦恭也此二句毛不为传但毛无改字之理又娄之为敛乃常训也故别为毛説焉】
　　雨雪浮浮见睍曰流传浮浮犹瀌瀌也流流而去也如蛮如髦我是用忧传蛮南蛮也髦夷髦也笺云今小人之行如夷狄而王不能变化之我用是为大忧也髦西夷别名武王伐纣其等有八国从焉音义【髦旧音毛寻毛郑之意当与尚书同音莫侯反行下孟反】疏【正义曰言由王不以善政启小人之心令如南国之荆蛮如西方之夷髦行如夷狄王不能变我是用为大忧之欲令王兴善政而不能由此以刺之也传正义曰尔雅八蛮在南故为南蛮髦对而言之不在中国故为夷髦髦虽在西夷总名也笺正义曰言如以比之是小人之行比如夷狄也传言夷髦不辨其方之所在故云西夷之别名知者正以武王伐纣其等有八国从之其中有髳故知在西方也牧誓曰及庸蜀髳微卢彭濮人又曰逖矣西土之人是西方也彼髳此髦音义同也】
　　角弓八章章四句
　　序菀柳刺幽王也暴虐无亲而刑罚不中诸侯皆不欲朝言王者之不可朝事也音义【菀音徐于阮反中丁仲反下注不中同朝直逢反篇内同】疏【正义曰经三章毛郑虽有小异皆以上二章次二句为暴虐下二句及卒章下二句为刑罚不中其上二章上二句及卒章上四句言王无美徳心无所至言王者不可朝事之意总三章之义也】
