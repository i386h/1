<!-- { "loadSidebar": true } -->
　　文王曰咨咨女殷商人亦有言顚沛之揭枝叶未有害本实先拨传颠仆沛按也揭见根貌笺云揭蹶貌拨犹絶也言大本揭然将蹶枝叶未有折伤其根本实先絶乃相随俱颠拔喻纣之官职虽俱存纣诛亦皆死殷鉴不远在夏后之世笺云此言殷之明镜不逺也近在夏后之世谓汤诛桀也后武王诛纣今之王者何以不用为戒音义【颠都田反沛音贝揭纪竭反拨蒲末反仆蒲北反又音赴拔皮八反又半末反见贤遍反谓树根露见王如字言可见蹶其厥反沈居衞反一音厥夏户雅反注同】疏【正义曰文王曰咨咨嗟汝殷商古之贤哲之人亦有遗言云树木欲将颠仆倾拔之时其根揭然而见此时枝叶未有折伤之害而根本实先断絶但根本既絶枝叶亦从而絶以喻王位将欲倾覆丧亡之时而其势微弱而危此时羣臣未有死亡之害而王身实先诛灭王身既灭羣臣亦随之而灭汝若不信则殷之所鉴镜者非逺耳止近在往前夏后之世言桀为成汤所诛纣恶亦当为周人所杀汝何以君臣同恶不用典刑也此意欲令厉王以纣为鉴改修徳教故也传正义曰颠是倒顿之名仆是偃僵之义故以颠为仆谓树倒也沛者忽遽离本之言此论木事故知为拔谓树抜也揭者蹶倒之意故以为见根貌此颠沛之揭正谓树将倒拔而已见其根但未絶耳笺正义曰传言见根不辨根之所见故以揭为蹶貌蹶谓倒也树倒故根见与传同拨者拨去之去其余根故云犹絶也揭实已倒故云蹶貌但倒不至地根犹未尽故枝叶未有折伤本实先絶枝叶乃与根相随俱拔喻纣未灭之前官职虽俱存纣诛则与之皆死也称人亦有言者牧誓文亦如此注云以古贤之言为验是苦其不信故引古以为证也】
　　荡八章章八句
　　序抑衞武公刺厉王亦以自警也笺云自警者如彼泉流无沦胥以亡音义【抑于力反密也警居领反】疏【正义曰抑诗者衞武公所作以刺厉王也虽志在刺王亦所以自警戒己身以王之为恶将致灭亡羣臣随之己亦沦防故笺指而言之笺正义曰言无如泉水相率俱亡是则已亦恐亡自警之意故以此句当之楚语云昔衞武公年九十有五矣犹箴儆于国曰自卿以下至于师长苟在朝者无谓我耄而舍我于是乎作懿以自儆韦昭云昭谓懿诗大雅抑之篇也抑读曰懿毛诗序曰抑卫武公刺厉王亦以自警如昭之言武公年耄始作抑诗案史记衞世家武公者僖侯之子共伯之弟以宣王三十六年即位则厉王之世武公时为诸侯之庶子耳未为国君未有职事善恶无豫于物不应作诗刺王必是后世乃作追刺之耳正经美诗有后王时作以追美前王者则刺诗何独不可后王时作而追刺前王也诗之作者欲以规谏前代之恶其人已往虽欲尽忠无所裨益后世追刺欲何为哉诗者人之咏歌情之发愤见善欲论其功覩恶思言其失献之可以讽谏咏之可以写情本愿申己之心非是必施于谏往者之失诚不可追将来之君庶或能改虽刺前世之恶兾为未然之鉴不必虐君见在始得出辞其人已逝即当杜口雨无正之篇郑为流彘后事既出居政不由己虽欲箴规亦无所及此篇彼意于义亦同以此知韦氏之言为得其实若然自警者羣臣为恶恐祸及已若前人已死则非祸所及而笺所以责厉王之臣为武公自警者以人之得失在于朋侪武公虽非厉王之臣亦是朝廷之士沦胥以败无世不然兾望逺彼恶人免其患祸虽文刺前朝实意在当代故诵习此言以自肃警侯包亦云卫武公刺王室亦以自戒行年九十有五犹使臣日诵是诗而不离于其侧其意亦取楚语为说与韦昭小异】
　　抑抑威仪维徳之隅人亦有言靡哲不愚传抑抑密也隅防也靡哲不愚国有道则知国无道则愚笺云人密审于威仪抑抑然是其徳必严正也古之贤者道行心平可外占而知内如宫室之制内有绳直则外有防隅今王政暴虐贤者皆佯愚不为容貌如不肖然庶人之愚亦职维疾哲人之愚亦维斯戾传职主戾罪也笺云庶众也众人性无知以愚为主言是其常也贤者而为愚畏惧于罪也音义【哲本又作喆亦作悊陟列反智也下同则知之知音智】疏【正义曰此时厉王弭谤贤者佯愚言人有此抑抑然宻审之威仪维为徳之防隅矣言内有其徳则外有威仪与徳之为防隅也若外无威仪则内无徳行是为愚人矣古之贤人有言曰无道之世无有一哲人而不为愚者言当时贤哲皆故毁威仪而佯为愚人也若众庶凡人之为此愚亦主由维有疾病故耳今哲人之为此愚亦维乃畏惧于时之罪戾非性然也由王酷虐滥刑无罪故贤哲之人皆佯为愚病言王虐之甚也传正义曰抑抑密释训文舎人曰威仪静密也隅者角也防者棱也角必有棱故云防隅集注定本防下皆无隅字其义是也哲者智也愚者痴也上智下愚不移之定分而云靡哲不愚故解之云国有道则智国无道则愚论语说甯武子之行为然也笺正义曰此以屋之外角喻人之外貌由内方而外正故观外而知内故人能密审于威仪抑抑然是其徳必严正也緜曰其绳则直是内有绳直也斯干曰如矢斯棘毛以棘为棱廉是外有防隅也宫室可入内而观之人则不可忖度而知之故言古之贤者可以外占而知内传正义曰职主戾罪皆释诂文】无竞维人四方其训之有觉徳行四国顺之传无竞竞也训教觉直也笺云竞彊也人君为政无彊于得贤人得贤人则天下教化于其俗有大徳行则天下顺从其政言在上所以倡道訏谟定命远犹辰告传訏大谟谋犹道辰时也笺云犹图也大谋定命谓正月始和布政于邦国都鄙也为天下远图庶事而以嵗时告施之敬愼威仪维民之则笺云则法也音义【行下孟反注同倡昌亮反道徒报反本亦作导下教道同訏况于反谟莫蒲反沈云本亦作漠音莫为于伪反篇末今我为王同】疏【正义曰毛以为上言贤人不用毁仪佯愚此言宜用贤者使之慎仪言人君为国无彊乎维在得其贤人若得贤人则国家彊矣所以得贤则彊者以此贤人有徳四方之俗有不善者其可使此贤人教训之此贤人可以教训者此贤者有正直大徳行四方之民得其教化其皆慕仰而顺从之四方皆顺是为彊也又言施教之法当豫大计谋定其教命为长远之道而以时节告民施之王之朝廷又当敬慎其举动威仪维与下民之为法则也言王当如此不得弃贤不用使民无所法也郑唯以犹为图为异余同传正义曰无竞竞也者以得贤则彊而云无竞故知反其言也训教诲之别名故为教也释诂云梏较直也与觉字异音同笺正义曰竞彊释言文传正义曰訏大谟谋犹道皆释诂文唯彼犹作繇耳释训云不辰不时也是辰为时笺正义曰犹图也者以命既是道故以犹为图既云谋定而别云时告则谋定时未告也太宰职曰正月之吉始和布治于邦国都鄙乃悬治象之法于象魏使万民观治象挟日而敛之小宰职曰正嵗帅治官之属而观治象之法周礼言正嵗者皆谓夏之正月太宰言正月悬之小宰言正嵗观之则是再悬之也故彼注云正月周之正月也吉谓朔日也太宰以正月朔日布王治之事于天下至正嵗又书而悬于象魏使万民观焉周礼六官其存者五惟春官无此事其余皆有之唯所主异耳然春官主礼周公所制永为定法更不改张故不须再悬王之教命不过六典和之告之二时不同与谋定时告相合故以大谋定命谓正月始布政教于邦国都鄙是也为天下逺图庶事而以嵗时告施之即正嵗悬之象魏是也邦国谓畿外诸侯都鄙谓畿内采邑】
　　其在于今兴迷乱于政顚覆厥徳荒湛于酒笺云于今谓今厉王也兴犹尊尚也王尊尚小人迷乱于政事者以倾败其功徳荒废其政事又湛乐于酒言爱小人之甚女虽湛乐从弗念厥绍罔敷求先王克共明刑传绍继共执刑法也笺云罔无也女君臣虽好乐嗜酒而相从不当念继女之后人将效女所为无广索先王之道与能执法度之人乎切责之也音义【覆芳服反下覆谓覆用并注同湛都南反注及下同乐音洛下文及注同共九勇反注同好呼报反嗜市志反效户教反索所白反】疏【正义曰上言用贤可使四方顺从此言今之不能也其在于今之厉王不能用贤之故而尊尚其小人使迷乱于政教以倾败其功徳荒废其政事又耽乐于酒是爱小人之甚也汝虽好耽乐嗜酒而相从纵令不暂于今时何故弗念其继汝之人不虑子孙将效之也汝何故无心欲广索先王之道及能执守明白法度之贤人而用之乎责其不用贤者而与小人荒耽笺正义曰兴谓举而用之故为尊尚以覆为倾败故云倾败其功徳传正义曰绍继共执刑法皆释诂文唯彼共作拱耳】
