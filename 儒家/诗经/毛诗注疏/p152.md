<!-- { "loadSidebar": true } -->
　　习习谷风维风及頽传頽风之焚轮者也风薄相扶而上喻朋友相须而成将恐将惧寘予于懐笺云寘置也置我于懐言至亲已也将安将乐弃予如遗笺云如遗者如人行道遗忘物忽然不省存也音义【頽徒雷反上时掌反寘之防反】疏【正义曰言习习然和调者生长之谷风也维生长之谷风能及于焚轮谓之頽使之旋转而升是风薄相扶而上也以兴良朋能佐于善友使之道徳益进是朋友相率而成也徳既由友而成则穷达不可相弃故言何为汝夲且恐且惧苦厄之时则置我于懐至相亲爱矣今汝得且安且乐志达之后反更弃我如人遗忘于物忽然不省无心念我也传正义曰释天云焚轮谓頽扶摇谓之焱李廵曰焚轮暴风从上来降谓之頽頽下也扶摇暴风从下升上故曰焱焱上也孙炎曰廻风从土下曰頽廻风从下上曰焱然则頽者风从上而下之名回风从上而下力薄不能更升谷风与相遇二风并力乃相扶而上以喻朋友二人同心乃相率而成也彼回风从上下谷风未与相扶谓之为頽若谷风既与相扶而上则于尔雅为焱不复为頽也诗言頽防其未与相扶之名耳】
　　习习谷风维山崔嵬无草不死无木不萎传崔嵬山巅也虽盛夏万物茂壮草木无有不死叶萎枝者笺云此言东风生长之风也山巅之上草木犹及之然而盛夏飬万物之时草木枝叶犹有萎槁者以喻朋友虽以恩相飬亦安能不时有小讼乎忘我大德思我小怨笺云大德切磋以道相成之谓也音义【崔徂回反嵬五回反又作峞萎于危反长张丈反下同槁苦老反磋七何反】疏【正义曰言习习然和调者生长之谷风也谷风由善能生长之故维山崔嵬之上草木皆能生长之以兴良朋由善能切磋之故其友身之道徳亦能成就之道徳相由而成穷达不宜相弃然草木之生长虽至于盛夏之月万物茂壮无能使草不有死者无能使木不有萎者以时不齐实小有萎死者也以兴道徳之进益虽至于成就之功百事通晓无能使色不有忿者无能使辞不有讼者以大义不亏实小而有忿讼也然小萎无亏于夏长小怨无损于交好汝何为忘我切磋之大徳反思我言讼之小怨而弃我乎传正义曰以四时春生夏长物之盛莫过夏时故云虽盛夏万物茂壮也以其天时不齐不能无死者故月令仲夏靡草死故曰死生分是草木无能不有枝叶萎槁者定本及集注本云草木无有不死叶萎枝者笺正义曰维山崔嵬之文上承谷风之下而下与草木相连明是风吹山巅之上使生草木也平地沃衍之土宜生草木山巅之上则非草木所宜风尚吹之使生故云犹及之也以难长而风及喻朋友相飬之深也然而盛夏飬万物之时草木枝叶犹萎槁者以为平地之草木非止山巅也飬则言其难者故云山巅犹及之萎死则言其茂者故言盛夏以畅之云犹有萎槁者为不宜萎槁是不防山巅明矣若然东风为谷风实取生长之义要风以四方为名非以四时并称则夏之东风犹为谷风也春则草木初生未及畅茂其有萎死则惟其常诗人不应举以为喻故知言草木萎槁谓夏时也木大或一枝枯故言萎也草小或连根死故言死也】
　　谷风三章章六句
　　序蓼莪刺幽王也民人劳苦孝子不得终养尔笺不得终飬者二亲病亡之时时在役所不得见也音义【蓼音六莪五河反飬余亮反注除鞠飬也谷飬也二字余并同】疏【正义曰民人劳苦致令孝子不得于父母终亡之时而侍飬之民人劳苦五章卒章上二句是也不得终飬卒章卒句是也其余皆是孝子怨不得终飬之辞笺正义曰经言衔恤靡至是亲没之辞序言不得终飬继于劳苦之下是劳苦不见父母也故言不得终飬者二亲病亡之时时在役所不得见之也终是亡之称而连言病者以亡必由病言终可以兼之亲病将亡不得扶侍左右孝子之恨最在此时故连言之】
　　蓼蓼者莪匪莪伊蒿传兴也蓼蓼长大貌笺云莪已蓼蓼长大我视之以为非莪反谓之蒿兴者喻忧思虽在役中心不精识其事哀哀父母生我劬劳笺云哀哀者恨不得终飬父母报其生长已之苦音义【蒿呼毛反长张丈反下皆同思息嗣反】疏【正义曰言蓼蓼然长大者正是莪也而不精审视之以为非莪反谓之维蒿以兴有形噐方可识者正是此物也而我不精识视之以为非此物反谓之是彼物也以已二亲今且病亡身在役中不得侍飬精神昏乱故视物不察也既不得终飬又追而为恨言可哀之又可哀我父母也其生长我也其病劳矣今不见其亡所以深恨笺正义曰视莪以为非莪亦是作者身视故云我视之是作者自我也但作者忧思之深每事皆不精识故举视莪为蒿以喻众事皆然故喻忧思虽在役中心不精识其事谓众事不精识非独莪也】
　　蓼蓼者莪匪莪伊蔚传蔚牡菣也哀哀父母生我劳瘁笺云瘁病也音义【蔚音尉菣去刃反瘁似醉反】疏【传正义曰蔚牡菣释草文舎人曰蔚一名牡菣某氏曰江河间曰菣陆玑疏云牡蒿也三月始生七月华华似胡麻华而紫赤八月为角角似小豆角锐而长一名马薪蒿】
　　缾之罄矣维罍之耻传缾小而罍大罄尽也笺云缾小而尽罍大而盈言为罍耻者刺王不使富分贫众恤寡鲜民之生不如死之久矣传鲜寡也笺云此言供飬日寡矣而我尚不得终飬恨之言也无父何怙无母何恃出则衔恤入则靡至笺云恤忧靡无也孝子之心怙恃父母依依然以为不可斯须无也出门则思之而忧旋入门又不见如入无所至音义【缾蒲丁反罄苦定反罍音雷鲜息浅反供九用反怙音户韩诗云怙頼也恃负也】疏【正义曰罍噐大缾噐小酌酒者当多酌罍少酌缾不使小缾先竭今缾之既尽矣而罍尚盈满是为酌罍者之耻也以兴民有富而多丁贫而寡弱治民者当多役富少役贫不使贫者先困今贫者既困矣而富者尚饶裕是王之耻也今王不以为耻偏困贫民我不得供飬故因此以恨言寡矣民之一生也言生而得飬其日尚寡况我尚不得终飬是可恨之甚如此我不如死之乆矣言已虽生不如死之已乆也所以然者以无父何所依怙无母何所倚恃已无父母出门则以中心衔忧旋来入门则堂宇空旷不复覩见如行田野无所有至是其所以悲恨也笺正义曰释噐云小罍谓之坎孙炎曰酒樽也郭璞曰罍形似壶大者受一斛是罍大如缾也言缾尽矣对罍盈言为罍耻者是为主罍者之耻即酌者也以罍大似富众缾小似贫寡然罍缾并列俱以酌之则当多酌罍而少酌缾以至于俱尽是均也犹上之赋役亦富贫并对俱以役之则当多役富而少役贫以至于俱堪亦为均也今缾尽而罍盈盈者满也是全不酌之辞犹偏役贫寡而富众不行故言耻者刺王不使富分贫众恤寡也谓不使富者分贫者之役众者忧寡者之劳而共之也言缾罄则罍盈矣罍既无情之物终不以自盈为耻故知是为罍者耻以喻王耻也作诗之日已反于家故言出入之事入门无见又似非殡是已卒哭之后也入门上堂不见慨焉廓焉时实为甚三年之外孝子之情亦然但此以三年内耳】
　　父兮生我母兮鞠我拊我畜我长我育我顾我复我出入腹我鞠飬腹厚也笺云父兮生我者本其气也畜起也育覆育也顾旋视也复反覆也腹懐抱也欲报之德昊天罔极笺云之犹是也我欲报父母是德昊天乎我心无极音义【拊音抚畜喜郁反顾音故覆芳福反】疏【正义曰毛以为此言父母生飬之恩已思报之言父兮本流气以生我母兮又懐妊以飬我又拊循我起止我长遂我覆育我顾视我反覆我其出入门戸之时常爱厚我是生我劬劳也我今欲报父母是劳苦之徳昊天乎心无已也常所忆念无有已时故言已痛切之情以告于天郑以腹为懐抱为异正义曰腹厚释诂文笺正义曰上章总言父母此分父母而说之故云父兮生我者本其气也以鞠已为飬畜我承拊我之后明起止而畜爱之故为起也言覆育者谓其寒暑或身体妪之覆近而爱育焉旋视谓去之而反顾也复反也故为反覆谓小者就所飬之防回转反覆之也腹我谓置之于腹故为懐抱以父母厚已非独出入之时故易传也】
　　南山烈烈飘风发发烈烈然至难也发发疾貌笺云民人自苦见役视南山则烈烈然飘风发发然寒且疾也民莫不谷我独何害笺云谷飬也言民皆得飬其父母我独何故覩此寒苦之害音义【飘避遥反后篇同本又作票】疏【正义曰孝子言已在役之苦我本从役苦于南山值时寒甚视南山则烈烈然怆其至役之劳苦而情以为至难也又遇飘风发发然寒而且暴疾也于时天下之民岂不皆得飬其父母者我独何故覩此寒苦之甚害而不得飬父母乎此何害与下不卒互也笺正义曰自哀者皆以已刺彼故言他得孝飬已独寒苦此则怨者之常辞且虐君者役赋不平非无闲豫之人故作者言已偏苦得称民莫不谷也】
　　南山律律飘风弗弗律律犹烈烈也弗弗犹发发也民莫不谷我独不卒笺云卒终也我独不得终飬父母重自哀伤也音义【卒子恤反重直用反】
　　蓼莪六章四章章四句二章章八句
　　序大东刺乱也东国困于役而伤于财谭大夫作是诗以告病焉笺谭国在东故其大夫尤苦征役之事也鲁庄公十年齐师灭谭音义【谭徒南反国名】疏【正义曰作大东之诗者刺乱也时东方之国偏于赋役而损伤于民财此谭之大夫作是大东之诗告于王言已国之病困焉困民财役以至于病是为乱也言乱者政役失理之谓縂七章之言皆是也言困于役者对则货财谓之赋功力谓之役案此经文及笺皆刺赋敛重薄无怨力役之事故哀我惮人笺云哀其民人之劳苦亦不欲使周之赋敛则亦可息也是欲息其赋敛非力役也但王数征赋湏转餫餫输之劳即是役也四章云职劳不来下笺云东人劳苦而不见谓勤言送转输而不蒙劳来是困于役之事也经则主怨财尽故惟言赋重序则兼言民劳故云困役由送财以致役故先言之从首章以尽三章皆是困役财之事四章以下言周衰政偏众官废职由此已国所以赋重故言之以刺周乱也言病者虽七章皆是若指事而言则哀我惮人亦可息也是所苦之辞也言东国者谭大夫以谭国在东而见偏役故经云小东大东叙亦顺之而言东国焉不指谭而言东者谭大夫虽自为已怨而王政大率偏东非谭独然故言东以广之谭大夫者以别于王朝也普天之下莫非王臣必别之者以此主陈谭国之偏苦劳役西之人优逸是有彼此之辞故湏辨之明为谭而作故也若泛论世事则不湏分别小明大夫悔仕于乱彼牧伯大夫不言其国是也笺正义曰觧谭大夫而序言东国之意也庄十年齐师灭谭是春秋经也曰齐侯之出也过谭谭不礼焉及其入也诸侯皆贺谭又不至是以齐师灭之引此者证其在京师之东也】
