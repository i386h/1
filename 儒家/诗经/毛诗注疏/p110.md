<!-- { "loadSidebar": true } -->
　　伐柯如何匪斧不克传柯斧柄也礼义者亦治国之柄笺云克能也伐柯之道唯斧乃能之此以类求其类也以喻成王欲迎周公当使贤者先徃娶妻如何匪媒不得传媒所以用礼也治国不能用礼则不安笺云媒者能通二姓之言定人室家之道以喻王欲迎周公当先使晓王与周公之意者又先徃音义【柄彼病反取七喻反本亦作娶】疏【正义曰毛以为柯者为家之器用礼者治国之所用言欲伐柯以为家用当如何乎非斧则不能以兴欲取礼以治国者当如之何乎非周公则不能言斧能伐柯得柯以为家用喻周公能行礼得礼以治国能执治国之礼者其唯周公耳又言娶妻如之何非媒则不得以兴治国如之何非礼则不安以媒氏能用礼故使媒则得妻以喻周公能用礼故任周公则国治刺王不知周公而不任之也郑以为伐柯之道非斧则不能唯斧乃能之言以类求其类喻王欲迎周公非贤不可徃当使贤者先徃亦以类求其类取妻如之何非媒不得以媒能通二姓之言定人室家之道故使媒则得之以喻王欲迎周公当使晓王与周公之意者先徃以其能通二人之意故宜先使之言王当迎周公以刺朝廷之不知也传正义曰考工记车人云柯长三尺博三寸厚一寸有半五分其长以其一为之首注云首六寸谓关头斧也柯其柄也是斧柄大小之度斧喻周公柄喻礼义斧能伐得柯喻周公能得礼柯所以供家用犹礼可以供国用故云礼义者治国之柄是以柯喻礼则知斧喻周公虽以斧喻周公斧不能自伐得柯必人执之是人与斧共喻周公也人执斧能伐柯既伐得柯人又执柯以营家用喻周公能得礼既能得礼周公又能执礼以治国以此美周公也王肃云能执治国家之斧柄其唯周公乎是喻周公能执礼也笺正义曰克能释言文笺以下云我觏之子谓得见周公则二章皆劝迎周公之事故易传言以类求其类喻使贤者先徃也传正义曰传以下文笾豆有践笾豆礼器则此亦礼事故传以上经与此皆喻礼也正以媒为兴者媒所以用礼喻周公能用礼娶妻不以媒则不能得妻喻治国不用礼则不能安国言周公能用礼以安国而王不知故刺之笺正义曰笺以媒者通传二姓之言劝迎周公而以媒为喻故易传言当使晓王与周公之意者先徃孙毓云周公之思归患成王之未悟耳王出郊而天雨反风禾则尽起精诚感天而况于人乎何须贤者之先徃也周公至圣见能未形非如雠敌尚相阻疑何须问人重相晓喻乎郑为此説者以为此诗之作在雷风之后王实未迎周公致使朝臣尚惑假言迎意刺彼未知言王以周公之圣欲其速反尚使贤者先行令人传通其意説周公宜还见疑者可刺耳非谓周公有疑须相晓谕也】伐柯伐柯其则不逺传以其所愿乎上交乎下以其所愿乎下事乎上不逺求也笺云则法也伐柯者必用柯其大小长短近取法于柯所谓不逺求也王欲迎周公使还其道亦不逺人心足以知之我觏之子笾豆有践传践行列貌笺云觏见也之子是子也斥周公也王欲迎周公当以飨燕之馔行至则欢乐以説之音义【觏古豆反践贱浅反行戸郎反馔士恋反乐音洛説音悦】疏【正义曰毛以为伐柯之法其则不逺喻治国之法其道亦不逺何者执柯以伐柯比而视之旧柯短则如其短旧柯长则如其长其法不在逺也以喻交接之法愿于上交于下愿于下事其上其道亦不逺也言有礼君子恕以治国近取诸已不须逺求能如是者唯周公耳我若得见是子周公观其以礼治国则复笾豆礼器有践然行列而次序矣礼事多不可徧举言其笾豆有列见礼法大行也郑以为伐柯伐柯者其法则不逺旧柯足以法之以喻王欲迎周公使还其道亦不逺人心足以知之言众人之心皆言公须还也我王欲见是子周公当以飨燕之馔笾豆有践然行列以待之言王宜厚待周公刺彼不知者也传正义曰此伐柯之不逺求还近取法于柯以喻交人之道不逺求还近取法于已故解不逺求之义以其所愿于上接己则以所愿之事交于在己下者以其所愿于下之事己则以所愿之事事于己之上者此皆近取诸己所谓不逺求诗意言此者以有礼君子能以身恕物言周公能为此也王肃云言有礼君子恕施而行所以治人则不逺笺正义曰笺以为劝迎周公之辞故易传言不逺者人心足以知之中庸引此二句乃云执柯以伐柯睨而视之犹以为逺诗言其则不逺彼言犹以为逺者以作者言其不逺明有嫌逺之意故言犹以为逺传正义曰以笾豆之器必行列陈之故以践为行列貌毛以为此诗刺王不知周公皆不言王迎之事必不得如郑以笾豆之馔迎周公也上句説恕以行礼则此当为任用有礼之人则得礼事陈説笾豆是行礼之器言笾豆有践谓见其行礼也故王肃云我所见之子能以礼治国践行列之貌笾豆行礼之物也意或然笺正义曰觏见释诂文饮食之事圣人以之为礼今劝迎周公而言陈列笾豆是令王以此笾豆与周公飨燕】
　　伐柯二章章四句
　　序九罭美周公也周大夫刺朝廷之不知也音义【罭本亦作罭于逼反】疏【正义曰作九罭诗者美周公也周大夫以刺朝延之不知也此序与伐柯尽同则毛亦以为刺成王也周公既摄政而东征至三年罪人尽得但成王惑于流言不悦周公所为周公且止东方以待成王之召成王未悟不欲迎之故周大夫作此诗以刺王经四章皆言周公不宜在东是刺王之事郑以为周公避居东都三年成王既得雷雨大风之变欲迎周公而朝臣羣臣犹有惑于管蔡之言不知周公之志者及啓金縢之书成王亲迎周公反而居摄政周大夫乃作此诗美周公追刺徃前朝廷羣臣之不知也此诗当作在归摄政之后首章言周公不宜居东王当以衮衣礼迎之所陈是未迎时事也二章三章陈徃迎周公之时告晓东人之辞卒章陈东都之人欲留周公是公反后之事既反之后朝廷无容不知序云美周公者则四章皆是也其言刺朝廷之不知者唯首章耳】
　　九罭之鱼鳟鲂传兴也九罭緵罟小鱼之网也鳟鲂大鱼也笺云设九罭之罟乃后得鳟鲂之鱼言取物各有器也兴者喻王欲迎周公之来当有其礼我觏之子衮衣绣裳传所以见周公也衮衣卷龙也笺云王迎周公当以上公之服徃见之音义【鳟才损反沈又音撰鲂音房緵子防反又子公反字又作总罟音古今江南呼緵罟为百囊网也衮古本反六冕之第二者也画为九章天子画升龙于衣上公但画降龙字或作卷音同卷卷冕反】疏【正义曰毛以为九罭之中鱼乃是鳟也鲂也鳟鲂是大鱼处九罭之小网非其宜以兴周公是圣人处东方之小邑亦非其宜王何以不早迎之乎我成王若见是子周公当以衮衣绣裳徃见之刺王不知欲使王重礼见之郑以为设九罭之网得鳟鲂之鱼言取物各有其器以喻用尊重之大礼迎周公之大人是拟人各有其伦尊重之礼正谓上公之服王若见是子周公当以衮衣绣裳徃迎之传正义曰释器云緵罟谓之九罭九罭鱼网也孙炎曰九罭谓鱼之所入有九囊也郭璞曰緵今之百囊网也释鱼有鳟鲂樊光引此诗郭璞曰鳟似鯶子赤眼者江东人呼鲂鱼为鳊陆玑注云鳟似鯶而鳞细于鯶赤眼然则百囊之网非小网而言得小鱼之罟者以其緵促网目能得小鱼不谓网身小也验今鳟鲂非是大鱼言大鱼者以其虽非九罭宻网此鱼亦将不漏故言大耳非大于余鱼也传以为大者欲取大小为喻王肃云以兴下土小国不宜久畱圣人传意或然笺正义曰笺解网之与鱼大小不异于传但不取大小为喻耳以下句衮衣绣裳是礼之上服知此句当喻以礼徃迎故易传以取物各有其器喻迎周公当有礼传正义曰传解诗言衮衣绣裳者是所以见公之服也画龙于衣谓之衮故云衮衣卷龙】
　　鸿飞遵渚传鸿不宜循渚也笺云鸿大鸟也不宜与凫鹥之属飞而循渚以喻周公今与凡人处东都之邑失其所也公归无所于女信处传周公未得礼也再宿曰信笺云信诚也时东都之人欲周公畱不去故晓之云公西归而无所居则可就女诚处是东都也今公当归复其位不得畱也音义【凫音符鹥乌兮反又作翳】疏【正义曰毛以鸿者大鸟飞而循渚非其宜以喻周公圣人乆留东方亦非其宜王何以不迎之乎又告东方之人云我周公未得王迎之礼归则无其住所故于汝东方信宿而处耳终不乆留于此告东方之人云公不乆留刺王不早迎郑以为鸿者大鸟不宜与凫鹥之属飞而循渚以喻周公圣人不宜与凡人之軰共处东都及成王既悟亲迎周公而东都之人欲周公即留于此故晓之曰公西归若无所居则可于汝之所诚处耳今公归则复位汝不得留之美周公所在见爱知东人愿留之传正义曰言不宜循渚者喻周公不宜处东毛无避居之义则是东征四国之后留住于东方不知其住所也王肃云以其周公大圣有定命之功不宜乆处下土而不见礼迎笺为喻亦同但以为避居处东故云与凡人耳周公未得礼者言周公未得王迎之礼也再宿曰信荘三年左传文公未有所归之时故于汝信处处汝下国周公居东歴年而曰信者言圣人不宜失其所也再宿于外犹以为乆故以近辞言之也笺正义曰释诂云诚信也是信得为诚也以卒章言无以公西归是东人留之辞故知此是告晓之辞既是告晓东人公既西归不得遥信故易传以信为诚言公西归而无所居则诚处是东都也此章已陈告晓东人之辞卒章始陈东人留公之辞此诗美周公不宜处东既言不宜处东因论告晓东人之事既言告晓东人须见东人之意故卒章乃陈东人之辞】
　　鸿飞遵陆传陆非鸿所宜止公归不复于女信宿传宿犹处也疏【正义曰笺以为避居则不复当谓不得复位毛以此章东征则周公摄位乆矣不得以不复位为言也当训复为反王肃云未得所以反之道传意或然】
　　是以有衮衣兮无以我公归兮传无与公归之道也笺云是是东都也东都之人欲周公留之为君故云是以有衮衣谓成王所赍来衮衣愿其封周公于此以衮衣命留之无以公西归无使我心悲兮笺云周公西归而东都之人心悲恩徳之爱至深也音义【赍子西反本或作賷同】疏【正义曰毛以为首章言王见周公当以衮衣见之此章言王有衮衣而不迎周公故大夫刺之言王是以有此衮衣兮但无以我公归之道兮王意不悟故云无以归道又言王当早迎周公无使我羣臣念周公而心悲兮郑以为此是东都之人欲留周公之意言王是以有此衮衣兮王令赍来愿即封周公于此无以我公西归兮若以公归我则思之王无使我思公而心悲兮传正义曰周公在东都必待王迎乃归成王未肯迎之故无与我公归之道谓成王不与归也笺正义曰笺以为王欲迎周公而羣臣或有不知周公之志者故刺之虽臣不知而王必迎公不得言无与公归之道故易传以为东都之人欲留周公之辞首章云迎周公当以上公之服徃见之于时成王实以上公服徃故东都之人即愿以此衣封周公也东都之人言已将悲故知是心悲念公也传以为刺王不知则心悲谓羣臣悲故王肃云公乆不归则我心悲是大夫作者言己悲也此经直言心悲本或心下有西衍字与东山相渉而误耳定本无西字】
　　九罭四章一章四句三章章三句
