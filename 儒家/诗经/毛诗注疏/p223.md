<!-- { "loadSidebar": true } -->
　　笃公刘既溥既长既景乃冈相其阴阳观其流泉传既景乃冈考于日景参之髙冈笺云厚乎公刘之居豳也既广其地之东西又长其南北既以日景定其经界于山之脊观相其阴阳寒暖所宜流泉浸润所及皆为利民富国其军三单度其隰原彻田为粮传三单相袭也彻治也笺云邰后稷上公之封大国之制三军以其余卒为羡今公刘迁于豳民始从之丁夫适满三军之数单者无羡卒也度其隰与原田之多少彻之使出税以为国用什一而税谓之彻鲁哀公曰二吾犹不足如之何其彻也度其夕阳豳居允荒传山西曰夕阳荒大也笺云允信也夕阳者豳之所处也度其广轮豳之所处信寛大也音义【相息亮反注同暖况袁反又乃管反浸子鸩反单音丹度待洛反注及下同羡音贱又音衍下同广古旷反】疏【笺正义曰毛以为厚乎公刘之为君初至于豳既广其土地之东西既长其境界之南北既以日影定其经界乃复登彼山脊之冈而视其阴阳寒暖所宜又观其流泉浸润所及知天气宜其禾黍地利足以生物乃居处其民焉又其从邰往豳未得安定之时其为军也分老弱妇女为三等之陈而单营之初来未有宅舎且居其隰原之地治其豳国之田以为久住之粮然后始得营室安居乃居得山西夕阳之地此豳国之居信寛大矣美其居民得所辟境广大欲王法效之也郑唯下五句为异言公刘初至于豳丁夫寡少其军有三唯单而已无羡卒也量度其隰与原田之多少彻税其田之所收以为国之粮度其豳之所处夕阳之地观其广轮则豳之所居信寛大矣传正义曰既景乃冈者以此句同事别故特解之考其日影即上既溥既长以日影考之也参之髙冈即下相其观其是登冈视之先影后冈故称及也定本影皆为是字笺正义曰既广既长谓正定疆界故以土地言之公刘自邰往迁豳之时尺土皆非己物故美公刘能广长之也夏殷之世大国百里虽云广长亦不是过也日影定其经界者民居田亩或南或东皆须正其方面故以日影定之居山之脊观其阴阳则观其山之南北也大名则山南为阳山北为阴但广谷大川有寒有暖寒暖不同所宜则异故相之也流泉所以溉灌故知观其浸润所及相寒暖视浸润欲民择所宜而种之遂浸润而耕之皆所以利民富国故公刘殷勤审之也传正义曰重衣谓之袭三单相袭者谓三行皆单而相重为军也北谓发邰在道及初至之时以未得安居虑有宼钞故三重为军使强壮在外所以备御之也嵩髙及此传皆云彻治则训彻为治非税法之通名也言治田为粮谓既至豳地以为久住之粮非在道之粮也何则发邰之日尚委弃积仓不暇言治田为道路之粮矣王肃云三单相袭止居则妇女在内老弱次之强壮在外言自有备也彻治也居其民众于隰与原治其田畴以为粮是也笺正义曰知后稷上公之封者公羊传曰王者之后称公后稷本是三王之后以有大功而改封于邰明为大国公爵公刘是其曾孙耳故知仍为大国当作三军地官小司徒云凡起徒役无过家一人以其余为羡羡谓家之副丁也今言其军三单则是单而无副故知公刘迁豳民始从之其众未多丁夫适满三单之数无复羡卒故称单也以周礼言之三军三万七千五百人然则从公刘之迁其家不满此数故通取羡卒始满三军也言度其隰原是度量土地使民耕之也下即云彻田为粮明是彻取此隰原所收之粟以为军国之粮也且彻与孟子百亩而彻文同故知彻之使出税以为国用孟子说三代税法其实皆什一故云什一而税谓之彻引论语曰明彻是税法其证为什一也如孟子之言夏曰贡周曰彻彻乃周之税法公刘夏时诸侯而言彻者召公以周之世上论公刘遂以周法言之以其俱是什一其名可以相通故也大国三军亦是周制而谓公刘之时已作三军者以三代损益事多相因甘誓云大战于甘乃召六卿王曰嗟六事之人是夏时天子六军之将方命卿其法与周同也于时大国亦立三卿则知亦作三军而周制因之耳夏殷大国百里周则大国五百里大小悬絶而军数得同者周之军赋皆出于乡家出一人故乡为一军诸侯三军出其三乡而已其余公邑采地不以为军若夏殷之世则通计一国之人以为军数故此言丁夫适满三军是通一国之人总计之大国百里为方一里者万为田九万夫田有不易一易再易通率二而当一半之得四万五千家以三万七千五百家为三军尚余七千五百举大数故得为三军也次国七十里为方一里者四千九百为田四万四千一百夫半之得二万二千五十家二军当用二万五百人少二千九百五十人以羡卒充之举大数亦得为二军也以小国五十里为方一里者二千五百为田二万二千五百夫半之得一万一千二百五十家以万二千五百人为军少一千二百五十人不满一军举大数亦得为一军也如此计之夏殷国地虽狭亦得为三军矣易传者此诗主美公刘之迁首章言去邰二章以言至豳无宜此文方说在道去夏入戎则戎地无宼至豳之日无所用兵三军相袭复何御哉且上言弃其积仓裹粮而行至豳无粮必须税敛彻是税名粮从田出彻田为粮税事明矣故知三单是三军之无副彻田是彻民而取粮所以不从传也传正义曰山西曰夕阳释山文孙炎曰夕乃见日然则阳即日也夕始得阳故名夕阳释言云荒奄也孙炎曰荒大之奄也则荒奄俱是大义故为大也皇矣传以度为居此章二度传意皆应为居王肃云居其夕阳之地豳国之居信广大也笺正义曰夕阳者总言豳人一国之所处也其界在山之西不知是何山也谱云豳在岐山之北书传説太王去豳逾梁山注云梁山在岐山东北然则豳国之东有大山者其唯梁山乎大司徒注云轮从也马融云东西为广南北为轮量度其东西南北之所处信寛大矣豳谱所云原隰之野谓此】
　　笃公刘于豳斯馆涉渭为乱取厉取鍜传馆舎也正絶流曰乱鍜石也笺云鍜石所以为鍜质也厚乎公刘于豳地作此宫室乃使人渡渭水为舟絶流而南取鍜厉斧斤之石可以利器用伐取材木给筑事也止基乃理爰众爰有夹其皇涧遡其过涧传皇涧名也遡郷也过涧名也笺云爰日也止基作宫室之功止而后疆理其田野校其夫家人数日益多矣器物有足矣皆布居涧水之旁止旅乃密芮鞫之即传密安也芮水厓也鞫究也笺云芮之言内也水之内曰隩水之外曰鞫公刘居豳既安军旅之役止士卒乃安亦就涧水之内外而居脩田事也音义【厉本又作砺鍜本又作碬丁乱反说文云碬厉石字林大唤反材木一本作材末夹古洽反又古协反涧古晏反遡音素过古禾反注同乡本又作向许亮反文与卷阿篇注同校音教芮本又作汭如鋭反鞫居六反涯五佳反亦作厓澳于六反又于报反字或作奥】疏【正义曰上言量度国境此言安置民居厚乎公刘之为君也于此豳地令民作此馆舍将作之时先使人涉渡于渭乘舟絶中为乱而过取其砺石取其鍜具所以鍜砺斧斤利其国用伐取材木乃为宫室言其劝导有法豫事省功也宫室既备民得居处公刘止此宫室之基乃疆里民之田亩言其先营民居次理民田又校数夫家人数见其人物众多公刘乃言曰人民众多矣器物有足矣又徧观民宅见其有夹其皇涧而处者谓在涧两边也见其遡其过涧而处者谓开门向涧也公刘见其布在水旁各服田亩又止其军旅之役乃安息其士卒令此士卒于彼芮鞫之就也芮水内也鞫水外也谓止其在官之役使就水营田也言公刘之爱民如是王岂得不法效之乎传正义曰礼有公馆私馆馆者宫室之名为馆所以止舍其中故云舍也正絶流曰乱释水文孙炎曰直横渡也然则水以流为顺横渡则絶其流故为乱俱是渡谓取砺砺既是石则知鍜亦石也笺正义曰鍜者治铁之名非石也传言鍜石嫌鍜是石名故明之云鍜石所以为鍜质者质椹也言鍜金之时须山石为椹质故取之也砺者磨刀劎之名亦非石名也言取砺者亦取其为砺之石耳公刘之君民豳地作宫室谓作民宫室非公宫也公宫则上云于京斯依者是也鍜砺所用施于斧斤故知取鍜砺斧斤之石所以利器用也材木由器而取筑作所用故云取材木给筑事也传正义曰以皇过与涧共文故知皆涧名也夹者在其两旁故知遡者向也谓开门向之大率民以南门为正此盖皇涧纵在两旁而夹之过涧横故往北而向之王肃云或夹或向所以利民也笺正义曰爰日者公刘之言也公刘疆理田畴巡行庐井见民多器足而发此言故云日也作公室之功止谓民之宫也上云既顺乃宣谓初至先及时耕田既耕乃营宫室也上既言耕则民已得地于此复疆之者前来急于趍时未善部分且有后来之众皆须得田故止宫室之功乃疆理之亦既疆理其田自然须校人数周礼称夫家者谓男女也校比其国内男女之数而授之田公刘叹其众故曰益多矣有之为言与多不类上言砺鍜是民之器物故知有者器用有足矣经陈二涧故云皆布于涧水之旁传正义曰释诂云密康静也康安也转以相训是密得为安芮是水厓之内故云水厓也释言云鞫究穷也俱训为穷故转鞫为究此鞫是水厓之名言其曲水穷尽之处也故转解其名鞫之意笺正义曰芮鞫皆是水厓之名鞫是其外则芮是其内故云芮之言内谓厓内隩隈之处故即引尔雅以释之释丘云隩隈也厓内为隩外为鞫李巡曰厓内近水为隩其外为鞫孙炎曰内曲里也外曲表也是水之内曰隩水之外曰鞫也经言芮不言隩则经为互也内则芮以明鞫为外外有鞫名则内亦有内名以此见其芮为隩也公刘初至之时居处未安须有防衞今言止旅则是宫室已安可以自固乃止之故云公刘居豳既安军旅之役止士卒乃安上言夹涧向此芮鞫为水之内外故知就涧水之内外在居民居主于治田故云脩田事也此以水内为芮则是厓名非水名也夏官职方氏雍州其川泾汭注云汭在豳地诗大雅公刘什芮鞫之即以此芮为水名者盖注礼之时未详诗义故也】
　　公刘六章章十句
　　序泂酌召康公戒成王也言皇天亲有徳飨有道也音义【泂音逈】疏【正义曰尊者莫过上天犹以道徳降灵亲飨是王不可以无徳故戒王使脩行之天言皇天者以尊称名之重其事也道徳相对则在身为徳施行为道故中候云皇道帝徳为内外优劣散则通也亲飨者谓亲爱其人飨其祭祀亦为相接成也经三章皆上三句言薄物可以荐神是亲飨之也下三句言与民为父母是有道徳也】
