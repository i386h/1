<!-- { "loadSidebar": true } -->
　　祭以清酒从以骍牡享于祖考周尚赤也笺云清谓酒也酒郁鬯五齐三酒也祭之礼先以郁鬯降神然后迎牲享于祖考纳亨时执其鸾刀以啓其毛取其血膋鸾刀刀有鸾者言割中节也笺云毛以告纯也膋脂膏也血以告杀膋以升臭合之黍稷实之于萧合馨香也音义【骍息营反字林许营反享许两反徐许亮反注及下同郁雍勿反齐才细反亨普庚反膋音聊中丁仲反臭昌救反】疏【正义曰此章陈正祭之事古者成王为祭之时祭神以清与酒清为酒也酒谓郁鬯与五齐三酒也先以鬰鬯祼而降神乃随从于后以骍牡之牲迎而入于庙门以献于祖考之神既纳以告神乃令卿大夫执持其鸾铃之刀以此刀开其牲之皮毛取牲血与脂膏之膟膋而退毛以告纯血以告杀膋以升臭合馨香以荐神名有其人皆肃其事今王不能然故刺之正义曰地官牧人云阳祀用骍牲毛之注以阳祀为宗庙以由阳祀故用骍此云尚赤者牧人以周尚赤故郊庙用骍为阳以相对其实由所尚故曰白牲周公牲三代祭其庙各用其所尚之毛色也笺正义曰礼运说祭之礼云酒在室是祭祀有酒也春官鬰人掌祼器凡祭祀之祼事和鬰鬯以实彝而陈之司尊彞四时之祭皆祼用彞是祀祼用郁鬯也天官酒正云辨五齐之名一曰泛齐二曰醴齐三日盎齐四曰缇齐五曰沈齐辨三酒之物一曰事酒二曰昔酒三日清酒酒人掌为五齐三酒祭祀则供奉之是祭祀有五齐三酒也酒正郑注云泛者成而滓浮泛泛然如今宜成醪矣醴犹体也成而汁滓相将如今恬酒矣盎犹翁也成而翁翁然葱白色如今鄼白矣缇者成而红赤如今下酒矣沈者成而滓沈如今造清酒矣齐者每有祭祀以度量节作之也又云事酒酌有事者之酒其酒则今时醳酒也昔酒今之酋乆白酒所谓旧醳者也清酒今之中山冬酿接夏而成者是也郑觧五齐三酒之事也此言祭以清酒广言祭用酒事则文当縂摄诸酒故笺分而属之清谓酒也酒谓鬰与五齐三酒也酒水也故以当清五齐三酒则酿而为之故以当酒然郁人注云郁金香草也则郁非酒矣亦以为酒者祭之用郁煑之以和鬯郊特牲所谓臭郁合鬯是也鬯人注鬯酿秬为酒芬香条畅于上下者也然则祼之有欝和秬鬯而用之故郁亦为酒也此言清酒笺既辨之旱麓云清酒既载骍牡既备笺直言祭祀先为清酒其次择牲不复曲辨清酒之名者此下有鸾刀谓杀牲祭时则骍牡在其上防迎牲时清酒又在其上明防灌时今经直云清酒恐不兼鬰鬯故笺偹觧之彼旱麓泛说未是祭时故注与此不同烈祖云既载清酤笺云既载清酒于尊中酌以祼献以周礼言之祼献所用则郁鬯与醴齐也清酤之言亦縂诸酒与此同也案三酒之名三曰清酒何知清酒非三酒之清酒者以言祭以清酒则以清酒祭神也三酒卑于五齐非祼献所用故司尊彝凡六尊之酌郁齐献酌醴齐缩酌盎齐涗酌凡酒脩酌郑注差次之云凡祭酒三酒也四者祼用郁齐朝用醴齐馈用盎齐诸臣自酢用凡酒然则三酒乃是诸臣之所酢不用之以献神故知诗之清酒非三酒之清酒也司尊彝又注云惟大事于太庙偹五齐三酒此不必大事言五齐三酒者以献馈必醴盎在五齐之中诸臣所酢必当用酒故因言五齐耳不必此祭偹三五也笺又以经先言祭以清酒乃云从以骍牡言从是相亚之辞郊特牲曰既灌然后迎牲是先用酒后用牲故云祭之礼先以郁鬯降神然后迎牲郊特牲又曰灌用鬯臭郁合鬯臭隂逹于渊泉是以郁鬯降神也又曰享于祖考谓纳享时者太宰云及纳享賛王牲事注云纳牲将告杀谓向祭之晨既杀以授亨人然则纳亨者谓牵牲入庙将杀授亨人故谓之纳亨也享于祖考知是纳亨时者祭义云君牵牲入庙门丽于碑卿大夫袒而毛牛尚耳鸾刀以刲之此下文乃言执其鸾刀故知是纳亨时也纳亨而谓之献于祖考者地官充人云硕牲则賛注云賛助也助君牵牲入告肥是献之也正义曰鸾即铃也谓刀环有铃其声中节故郊特牲曰割刀之用而鸾刀之贵贵其义也声和而后断是中节也祭义曰卿大夫鸾刀以刲之取膟膋则此亦卿大夫也笺正义曰经言以啓其毛取其血膋防文言之直开毛取血不似取毛笺言毛以告纯者以祭礼用毛不言啓皮而云啓毛明是取毛用之郊特牲曰毛血告幽全之物贵纯之道也楚语观射父云毛以示物韦昭曰物色是毛以告纯膋者肠间脂也脂释者曰膏故云膋脂膏也血以告杀亦楚语文也若不杀则无血故以血告杀也韦昭日明不因故是也膋以升臭谓烧其脂膏升其臭气使神闻之又申明升臭之事以此脂膏合之黍稷置之萧乃以火烧之合其馨香之气是升臭也知者郊特牲曰取膟膋燔燎升首报阳也又曰萧合黍稷臭阳达于墙屋故既奠然后爇萧合馨香注云萧香蒿染以脂合黍稷烧之是合馨香之事也定夲及集注皆以此注为毛无笺云两字】
　　是烝是享苾苾芬芬祀事孔明烝进也笺云既有牲物而进献之苾苾芬芬然香祀礼于是则甚明也先祖是皇报以介福万夀无疆笺云皇之言暀也先祖之灵归暀是孝孙而报之以福音义【疆居良反】疏【正义曰皇介二字别毛以先祖之精魂于是羙大之报以大大之福郑以先祖之神灵于是归往之报之所以助受大福禄余同笺正义曰上章骍牡是牲也酒及血膋是物也以承上文而言是烝是享故云既有牲物而进献之也】
　　信南山六章章六句
　　谷风之什十篇五十四章三百五十六句








　　毛诗注疏卷二十
　　毛诗注疏卷二十考证
　　蓼莪章蓼蓼者莪○释汉碑作蓼蓼者仪司鲁防碑又作蓼防
　　大东章佻佻公子行彼周行○楚辞章句作苕苕公子行彼周道
　　西有长庚疏长庚不知是何星○【臣光型】按史记索隠引韩诗云太白晨出东方为启明昏见西方为长庚广雅云太白谓之长庚然则启明长庚太白一星也独郑樵乃谓启明金星长庚水星与旧说不同
　　四月章爰其适归○爰朱子依家语作奚
　　无将大车章祗自疷兮○李光地曰疷当作□唐人避太宗讳致误
　　鼓钟序刺幽王也○欧阳修曰旁考诗书史记皆无幽王东廵之事书曰淮夷徐戎并兴盖自成王时徐及淮夷已皆不为周臣宣王时尝遣将征之亦不自征初无幽王东至淮徐之事诗缉谓古事亦有不见于史而因经以见者诗即史也二说不同故朱以为未详
　　楚茨章○茨礼记注作荠楚辞章句作薋
　　为爼孔硕或燔或炙笺皆从献之爼也○诗记云为爼孔硕谓荐熟也或燔或炙谓从献也郑氏合而言之误矣
　　笑语卒获○李光地曰笑语者祖考之笑语记云祭之日思其居防思其笑语笑语得则神之来可知矣
　　信南山章维禹甸之○甸韩诗作敶【臣宗楷】按笺训邱甸之甸音乗周礼稍人注云四邱为甸甸读与维禹敶之敶同疏云敶是军阵故训为乗笺训邱甸之甸者从韩义也
　　畇畇原隰○畇畇周礼疏作防防
　　取其血膋○膋说文作膫

　　毛诗注疏卷二十考证
<经部,诗类,毛诗注疏>
　　钦定四库全书
　　毛诗注疏卷二十一
　　汉郑氏笺　唐陆徳明音义　孔頴达疏
　　小雅　【甫田之什】
　　序甫田刺幽王也君子伤今而思古焉笺刺者刺其仓廪空虚政烦赋重农人失职疏【笺正义曰经言成王庾稼千仓万箱是仓廪实反明幽王之时仓廪虚也言适彼南畆耘耔黍稷是农人得职反明幽王之时农人失职也政烦赋重楚茨序文次四篇文势大同此及下篇笺皆引之言由政烦赋重故农人失其常职也若然赋重则仓应实仓虚则赋应轻而同刺之者以王贪而无艺故赋重用而无节故仓虚由仓虚而赋更重以赋重而民逃散农人失职由政烦赋重所致其仓虚则别有费散不由赋重故笺先言仓廪虚乃言政烦赋重也】
