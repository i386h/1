<!-- { "loadSidebar": true } -->
　　江汉汤汤武夫洸洸经营四方告成于王传洸洸武貌笺云召公既受命伐淮夷服之复经营四方之叛国从而伐之克胜则使传遽告功于王四方既平王国庶定时靡有争王心载宁笺云庶幸时是也载之言则也召公忠臣顺于王命此述其志也音义【汤书羊反洸音光又音汪复扶又反传张恋反以车曰传遽其据反以马曰遽郑注玉藻云以车马给使争争鬭之争】疏【正义曰上章既言临战此又本其命已而言战胜之事言王初于江汉之水汤汤然流盛之处令此勇武将帅之夫洸洸然武壮者使之征伐今既伐淮夷而克之又以战胜之威经营于四方之国有不服者则从而伐之每有所克则使传遽之驿告其成功于宣王也召公既遣人告又自言其事今四方既已平服王国之内幸应安定时既无有叛戾乖争者我王之心于是则安宁矣言王以四方不服故遣己出伐今王国既定冀王心永安是召公尽忠之言述其志也笺正义曰上言来至战地此言经营四方明是既战而胜乃经营四方之叛国也下云王命召虎式辟四方是王本命之使既克淮夷更讨不服也言告成于王是有成而告故知伐之克胜使传遽告王也玉藻云士曰传遽之臣注云传遽以车马给使者也谓若今时乘驿递传而遽疾故谓之传遽也知非召公亲告王者以下章方云于疆于理则是召公未还且王国庶定是未见王之辞也故知使人告也】
　　江汉之浒王命召虎式辟四方彻我疆土匪疚匪棘王国来极传召虎召穆公也笺云浒水涯也式法疚病棘急极中也王于江汉之水上命召公使以王法征伐开辟四方治我疆界于天下非可以兵病害之也非可以兵急躁切之也使来于王国受政教之中正而已齐桓公经陈郑之间及伐北戎则违此言者于疆于理至于南海笺云于往也于于也召公于有叛戾之国则往正其境界修其分理周行四方至于南海而功大成事终也音义【浒音虎沈又音许疆居良反注及下同疚音救王命行伐一本作王法征伐兵操七刀反一本无兵字又一本兵操作急躁躁音早报反分符问反】疏【正义曰既言淮夷平定此又本其命辞言王在江汉之水厓王亲命召虎云汝当以王法开辟四方之国言有叛戾者皆征之使服又当治我疆界之土令之修理土田使徧逹四境其为之也当优寛以礼所经之处非可以兵病害之所与战者非可以兵急躁切之但以正道伐之使于我王国来复从受其政教之中正而已召公既受此命已定淮夷复平叛戾之国往正其疆界往修其分理周行四方至于南海言其功成事终称王之命也笺正义曰浒水涯释水文疚病释诂文棘急释言文彼棘作械音义同以王法行征伐谓以王者之正法不妄杀以为功不谲诈以求胜也治我疆界于天下谓画其土境正定其疆界也上言式辟四方则所为者广匪疚匪棘其事非一故以为二事非可以兵病害之谓所过之处不得厚敛资财使民困病也非可以兵急躁之谓所与对战不得多所杀伤残害民命也以病害急躁其言不同明此为二事矣故引齐桓二事以反之经陈郑之间取左氏之说是病害之也及伐北戎取公羊之说是急躁之也宣王使行王法齐桓则用霸道霸道劣于王法故违此言僖四年左传称桓公率诸侯伐楚楚既与齐盟齐将还师陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以告齐侯许之后知其诈而执之其意以齐侯所经之处多有徴发陈郑二国当其军道去既过之来又过之则民将困病故欲诈之使出于东方是齐桓之兵病害人也荘三十年齐人伐山戎公羊传曰齐侯也其称人何贬曷为贬子司马子曰盖以躁之为己蹙矣何休云躁廹也已甚也蹙痛也盖战廹之而甚痛其意言齐桓杀伤过多甚可痛蹙是齐桓之兵急躁之也郑言急躁意出于彼本或作惨蹙之者误也定本云非可急躁切之公羊为躁字则惨非也如彼年世之次先伐山戎后经陈郑此倒其事者依此疚棘为次耳于徃也者以召公承王命而往治之故以于为往凡言至于明有从往之辞上言经营四方故知周行四方乃至于南海九州之外谓之四海至于南海则尽天子之境是其功大成由此成功故下章而赐之本或往下有于于二字衍也定本集注皆有于于二字有者是非衍也】
　　王命召虎来旬来宣文武受命召公维翰传旬徧也召公召康公也笺云来勤也旬当作营宣徧也召康公名奭召虎之始祖也王命召虎女勤劳于经营四方勤劳于徧疆理众国昔文王武王受命召康公为之桢榦之臣以正天下为虎之勤劳故述其祖之功以劝之无曰予小子召公是似肇敏戎公用锡尔祉传似嗣肇谋敏疾戎大公事也笺云戎犹女也女无自减损曰我小子耳女之所为乃嗣女先祖召康公之功今谋女之事乃有敏徳我用是故将赐女福庆也王为虎之志大谦故进之云尔音义【来毛如字郑音赉下同旬毛音廵又音荀郑作营翰户旦反又音寒徧音遍下同奭音释为于伪反下为虎为其同肇音兆韩诗云长也祉音耻福也大谦之大音泰】疏【正义曰毛以为王以召公功成将欲赏之此陈其命之之言王乃命召虎曰汝勤劳于徧服四方勤劳于宣扬王命言其功实大已悉知之因又劝之云昔我先王文王武王受命之时汝之先君召康公维为桢榦之臣以匡正于天下汝亦当继康公之业不可惮劳也而召虎谦退不敢自同先君王又进之云汝无得言曰我小子耳汝之所为者乃召公之功是嗣言其堪继康公也今我谋汝敏徳大事足继先君我用是之故当赐汝之福庆也郑唯以旬为营宣为徧戎为女为异余同传正义曰旬徧释言文彼旬作狥音义同毛既以旬为徧则宣不复为徧当谓宣布王命也召公召康公嫌是召虎故辨之笺正义曰来勤释诂文宣徧释言文上章云经营四方告成于王又言于疆于理至于南海则召虎大功在此二事而已今王命召虎称其功劳则来旬来宣当指此二事且宣训为徧旬不宜亦训为徧旬之与营字相类故知当为营来旬谓勤劳于经营四方来宣谓勤劳于徧理众国以统上二文也传正义曰肇谋戎大公事皆释诂文孔安国论语注云敏行之疾也地官师氏三徳有敏徳是敏为识解之疾也】
　　厘尔圭瓒秬鬯一卣告于文人传厘赐也秬黑黍也鬯香草也筑煑合而郁之曰鬯卣器也九命锡圭瓒秬鬯文人文徳之人也笺云秬鬯黑黍酒也谓之鬯者芬香条鬯也王赐召虎以鬯酒一罇使以祭其宗庙告其先祖诸有徳美见记者锡山土田于周受命自召祖命传诸侯有大功徳赐之名山土田附庸笺云周岐周也自用也宣王欲尊显召虎故如岐周使虎受山川土田之赐命用其祖召康公受封之礼岐周周之所起为其先祖之灵故就之虎拜稽首天子万年笺云拜稽首者受王命防书也臣受恩无可以报谢者称言使君寿考而已音义【厘力之反沈又音赉瓒才旱反秬音巨鬯勑亮反卣音酉又音由中尊也本或作攸锡山土田本或作锡之山川土田附庸者是因鲁颂之文妄加也】疏【正义曰上言用锡尔祉此言赐之之事言王命召虎云今赐汝以圭柄之玉瓒又副以秬米之酒芬香条畅者一卣尊汝当受之以告祭于汝先祖有文徳之人王命辞如此于此之时又赐之以山川使得专为其有又加益以土田令之大于故时也召公于时往于岐周之地受王此命王乃用召虎之祖康公受命之礼以命之也虎既受命既拜而稽首称言使天子得万年之寿臣蒙君恩无以报答故愿君长寿而已传正义曰厘赐释诂文秬黑黍释草文礼有郁鬯者筑郁金之草而煑之以和秬黍之酒使之芬香条鬯故为之郁鬯鬯非草名而此传言鬯草者盖亦谓郁为鬯草何者礼纬有秬鬯之草中候有鬯草生郊皆谓郁金之草也以其可和秬鬯故谓之鬯草毛言鬯草盖亦然也言筑煑合而郁之谓筑此郁草又煑之乃与秬鬯之酒合和而郁积之使气味相入乃名曰鬯言合而郁积之非草名如毛此意言秬鬯者必和郁乃名鬯未和不为鬯与郑异也释器云卣中尊故曰卣器也案春官郁人掌和郁鬯以实彝而陈之则鬯当在彝而此及尚书左传皆云秬鬯一卣者当祭之时乃在彝未祭则在卣赐时未祭故卣盛之王制云三公一命衮若有加则赐三公八命复加一命乃始得赐是圭瓒之赐九命乃有故云九命然后赐圭瓒秬鬯也文人谓先祖有文徳者故云文徳之人笺正义曰以毛解秬鬯其言不明似必和郁乃名为鬯故辨之明黒黍之酒自名为鬯不待和郁也春官鬯人注云秬鬯不和郁者是黑黍之酒即名鬯也和者以鬯人掌秬鬯郁人掌和郁鬯明鬯人所掌未和郁也故孙毓云郁是草名今之郁金煑以和酒者也鬯是酒名以黑黍和一秠二未作之芬香条鬯故名曰鬯鬯非草名古今书传香草无称鬯者笺说为长赐之鬯酒今之祭祀是使徧祭宗庙特云告于文人故知告诸有徳美见记者传正义曰礼名山大川不以封诸侯有大功徳乃得赐之故云诸侯有大功徳则赐之名山土田附庸案召本岐山之阳采地之名且为畿内之国书传无召穆出封之文则益之土田大于故耳未成为大国也此经无附庸传云附庸者以土田即是附庸定本集注毛传皆有附庸二字笺正义曰时实周世而特言于周受命明非京师以召祖之故地在岐周故知周为岐周也又解其命不在京师而向岐周之意由宣王欲尊显召虎故如岐周如往也以虎祖康公在岐周事文武有功而受采地今虎嗣其业功与之等故往岐用命之明其复祖之业所以尊显之也还用其祖召康公受封之礼明虎之功与康公同也祭统云赐爵禄必于太庙以岐是周之所起为其有先王之灵谓有别庙在焉故就之也礼宗子去国则以庙从此周既徙都仍得有庙存者宗子去国则所居之处非复已有故以庙从文武虽则去岐岐仍天子之地故因留其庙为别庙焉】
　　虎拜稽首对扬王休作召公考天子万寿明明天子令闻不已矢其文徳洽此四国传对遂考成矢施也笺云对答休美作为也虎既拜而答王防命之时称扬王之徳美君王之言宜相成也王命召虎用召祖命故虎对王亦为召康公受王命之时对成王命之辞谓如其所言也如其所言者天子万寿以下是也音义【休许蚪反闻音问施如字尔雅作弛式氏反】疏【正义曰毛以为上既受赐今复谢之言虎拜而稽首遂称扬王之徳美乃作其先祖召康公对王命成事之辞曰使天子得万年之寿又令此明明显盛之天子其善声闻长见称诵不复有已止之时又施布其经纬天地之文徳以和洽此天下四方之国使皆蒙徳本召公之答天子其辞如此今宣王以康公受命之法命召虎故虎亦以康公答王之辞答宣王也郑唯对为答为异余同传正义曰传以对为遂者以为因事之辞言君既命之臣遂称之矢施也谓施陈文徳定本为弛字非也笺正义曰笺以君臣共语宜为应答故以对为答休美释诂文作为释言文以王命召虎用召祖命故虎亦为召康公受命之时对成王命之辞谓对王命旧事成辞因而思之谓如其召康公所言天子万寿以下是也定本集注皆云对成王命之辞】
　　江汉六章章八句
