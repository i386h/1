<!-- { "loadSidebar": true } -->
　　周召者禹贡雍州岐山之阳地名疏【正义曰禹贡雍州云荆岐既旅是岐属雍州也緜之篇説大王迁于周原閟宫言大王居岐之阳是周地在岐山之阳也孟子云文王以百里而王则周召之地共方百里而皆名曰周其召是周内之别名也大王始居其地至文王乃徙于丰周书称王季宅程皇矣説文王既伐密湏度其鲜原居岐之阳不出百里则王季居程亦在岐南程是周地之小别也】今属右扶风羙阳县地形险阻而原田肥羙疏【正义曰汉书地理志右扶风郡有羙阳县禹贡岐山在西北周文王所居也皇甫谧云今羙阳西北有岐城旧趾是也本或作杜阳案志扶风自别有杜阳县而岐山在美阳不在杜阳郑于禹贡注云岐山在扶风美阳西北则作杜者误也皇矣称居岐之阳在渭之将是其处险阻也緜云周原膴膴堇荼如饴是地肥羙也】周之先公曰大王者避狄难自豳始焉而脩徳建王业商王帝乙之初命其子王季为西伯至纣又命文王典治南国江汉汝旁之诸侯疏【正义曰以帝乙纣之父凖其年世与王季同时旱麓説大王王季之事云瑟彼玉瓒黄流在中言王季受玉瓒之赐也尚书谓文王为西伯当是继父之业故知王季亦为西伯殷之州长曰伯谓为雍州伯也周礼八命作牧殷之州伯盖亦八命也如旱麓传云九命然后锡以秬鬯圭瓒孔丛云羊容问于子思曰古之帝王中分天下而二公治之谓之二伯周自后稷封为王者之后大王王季皆为诸侯奚得为西伯乎子思曰吾闻诸子夏云殷王帝乙之时王季以九命作伯于西受圭瓒秬鬯之赐故文王因之得専征伐此诸侯为伯犹周召分陜皇甫谧亦云王季于帝乙殷王之时赐九命为西长始受圭瓒秬鬯皆以为王季受九命作东西大伯郑不见孔丛之书旱麓之笺不言九命则以王季为周伯也文王亦为州伯故西伯戡黎注云文王为雍州之伯南兼梁荆在西故曰西伯文王之徳优于王季文王尚为州伯明王季亦为州伯也楚辞天问曰伯昌号衰秉鞭作牧王逸注云伯谓文王也鞭以喻政言纣号令既衰文王执鞭持政为雍州牧天问屈原所作去圣未逺谓文王为牧明非大伯也所以不从毛説言至纣又命文王者既已继父为州伯又命之使兼治南国江汉汝旁之诸侯也知者以汉广序云羙化行乎江汉之域汝坟序云汝坟之国妇人能闵其君子文王三分天下而有其二此诗犹羙江汉汝坟明是江汉之滨先被文王之教若非受纣之命其化无由及之明纣命之矣江汉之域即梁荆二州故尚书注云南兼梁荆其后化广民附三分有二不必皆纣命也】于时三分天下有其二以服事殷故雍梁荆豫徐之人咸被其徳而从之疏【正义曰既引论语三分有二故据禹贡州名指而言之雍梁荆豫徐归文王其余冀青兖属纣九州而有其六是为三分有其二也禹贡九州夏时之制于周则夏官职方氏辨九州之域有荆豫青兖雍幽冀并校之于禹贡无徐梁有幽并故地理志云周监二代而损益之改禹贡徐梁二州合之于雍青分冀州之地以为幽并是其事也尔雅释地九州之名有冀豫雍荆兖徐幽营孙炎曰此盖殷制禹贡有梁青无幽营周礼有幽并无徐营然则此説不同不言殷周九州而逺指禹世者孙炎以尔雅之文与禹贡不同于周礼又异故疑为殷制耳亦无明文言殷改夏也地理志云殷因于夏无所变改班固不以尔雅为世法又周礼冀幽并于禹贡唯一州耳相率三分无一故从岐而横分之据禹贡正经之文取六州以为三分之二凖禹贡之境论施化之处不言当时有此州名也序言化自北而南则于岐东西之南得有三分二者岐于土中近北故也】文王受命作邑于丰乃分岐邦周召之地为周公旦召公奭之采地施先公之教于已所职之国疏【正义曰文王受命作邑于丰文王有声之文也地理志云京兆鄠县丰水出其束南皇甫谧云丰在京兆鄠县东丰水之西文王自程徙此案皇矣篇云文王既伐密湏徙于鲜原从鲜原徙丰而谧云自程非也丰在岐山东南三百余里文王既于丰而岐地空故分赐二公以为采邑也言分采地当是中半不知孰为东西或以为东谓之周西谓之召事无所出未可明也知在居丰之后赐二公地者以泰誓之篇伐纣时事已言周公曰乐记説大武之乐象伐纣之事云五成而分陜周公左而召公右明知周召二公并在文王时已受采矣文王若未居丰则岐自为都邑不得分以赐人明知分赐二公在作丰之后且二南文王之诗而分系二公若文王不赐采邑不使行化安得以诗系之故知此时赐之采邑也既以此诗系二公明感二公之化故知使施先公之教于已所职之国也言先公者大王王季贤人文王承其业文王自有圣化不必要用先公但子当述父之事取其宜者行之以先公为辞耳犹自兼行圣化故有圣人之风此独言施先公之教明已化之可知以召南有先公之教故特言之耳文王使二公施化早矣非受采之后于此言之者明诗系二公之意也言已所职者指谓六州之人服从于已者】武王伐纣定天下廵守述职陈诵诸国之诗以观民风俗六州者得二公之徳教尤纯故独録之属之大师分而国之疏【正义曰宣十二年左传引时迈之诗云昔武王克商而作颂曰载戢干戈载橐弓矢时迈序云廵守则武王廵守矣王制説廵守之礼曰命大师陈诗以观民风俗故知武王廵守得二南之诗也谱云天子纳变雅诸侯纳变风其礼同则文王亦采诗而必知武王始得之者诸侯之纳变风直欲观民之情以知己政得失耳非能别贤圣之异风立一代之大典也文王犹为诸侯王业未定必不得分定二南故据武王言之耳武王徧陈诸国之诗非特六州而已而此二南之风独有二公之化故知六州者得二公之徳教风化尤最纯洁故独取其诗付属之于大师之官使分而国之为二国之风以大师掌六诗之歌达声乐之本故知属之使分系也】其得圣人之化者谓之周南得贤人之化者谓之召南言二公之徳教自岐而行于南国也疏【正义曰文王将建王业以诸侯而行王道大王王季是其祖父皆有仁贤之行已之圣化未可尽行乃取先公之教宜于今者与已圣化使二公杂而施之又六州之民志性不等或得圣人之化或得贤人之化由受教有精麤故歌咏有等级大师晓达声乐妙识本源分别所感以为二国其得圣人之化者谓之周南得贤人之化者谓之召南觧大师分作二南之意也知有此理者序云闗雎麟趾之化王者之风故系之周公鹊巢驺虞之徳诸侯之风故系之召公以圣人宜为天子贤人宜作诸侯言王者之风是得圣人之化也言诸侯之风是得贤人之化也以周公圣人故以圣人之风系之以召公贤人故以贤人之风系之以六州本得二公之教因有天子之风义一圣一贤事尤相故系之二公既分系二公以优劣为次先圣后贤故先周后召也不直称周召而连言南者欲见行化之地且作诗之处若不言南无以见斯义也且直言周召嫌主羙二公此实文王之诗而系之二公故周召二国并皆云南见所化之处明其与诸侯有异故也此诗既系二公即二公为其诗主若有羙二公则各从其国甘棠之在召南是其事也周南无羙周公或时不作或録不得也】乃弃其余谓此为风之正经疏【正义曰武王徧陈诸国之诗今唯二南在矣明是弃其余也】初古公亶父聿来胥宇爰及姜女其后大任思媚周姜大姒嗣徽音歴世有贤妃之助以致其治疏【正义曰此事皆在大雅也郑言此者以二国之诗以后妃夫人之徳为首召南夫人虽斥文王夫人而先王夫人亦有是徳故引诗文以歴言】文王刑于寡妻至于兄弟以御于家疏【正义曰此思齐文也言文王先化于妻卒治家国此明二国之诗先以后妃夫人为首之意】是故二国之诗以后妃夫人之徳为首终以麟趾驺虞言后妃夫人有斯徳兴助其君子皆可以成功至于嘉瑞疏【正义曰此论二国之诗次比之意是故者縁上事生下之称此后妃夫人皆太姒也一人而二名各随其事立称礼天子之妃曰后诸侯之妃曰夫人以周南王者之化故称后妃召南诸侯之化故云夫人直以化感为名非为先后之别有陈圣化虽受命前事犹称后妃有説贤化虽受命后事尚称夫人二国别称而文王不异文者召南夫人为首后妃变称夫人足知贤圣异化于文王不假复异其辞故鹊巢之序言国君以着义于后皆以常称言之圣王之驭世符瑞必臻故次麟趾驺虞于末欲见致嘉瑞也时实不致设以为法故言耳以诗人之作各言其志麟趾闗雎驺虞之与鹊巢未必一人作也麟趾言公子之信厚驺虞叹国君之仁心自取兽名别为兴喻非叹瑞应与前篇共相终始但君子之道作事可法垂宪后昆大师比之于末序者申明其意因言闗雎之应鹊巢之应耳其实作者本意不在于应而使诗有龙凤之文亦将以之为应非独麒麟白虎也郑答张逸云文王承先公之业积脩其徳以致风化述其羙以为之法得行其本则致末应既致其应设以为法是其不实致也此谱于此篇之大畧耳而二风大意皆自近及逺周南闗雎至螽斯皆后妃身事桃天兎芣苢后妃化之所及汉广汝坟变言文王之化见其化之又逺也召南鹊巢采蘩夫人身事草虫采苹朝廷之妻甘棠行露朝廷之臣大夫之妻与夫人同为隂故先于召伯皆是夫人化之所及也羔羊以下言召南之国江沱之间亦言文王之政是又化之差逺也篇之大率自以逺近为差周南上八篇言后妃汉广汝坟言文王召南上二篇言夫人羔羊摽有梅江冇汜驺虞四篇言文王所以论后妃夫人详于周南而略于召南者以召南夫人则周南后妃既于后妃事详所以召南于夫人遂略其文王之徳化多少不同者自由作者有别又采得多少不同周南桃夭言后妃之所致召南羔羊云鹊巢之功所致者周南桃天以上皆后妃身事文与后妃接连故言后妃所致召南羔羊以前非独夫人身事文与夫人不相连接故变言鹊巢之功所致也又桃夭致后三篇有后妃之化羔羊致后无夫人之化者亦是周南后妃既详于召南夫人遂略致者行化于己自已致人草虫以下非复夫人身事亦是夫人之致也羔羊召南之国化文王之政为鹊巢之功所致则汉广文王之道被于南国亦是闗雎之功所致序者以此二风皆是文王之化大姒所赞周南以桃夭至芣苢三篇为后妃所致汉广以下其事差逺为文王之致召南以草虫至行露四篇为夫人所致羔羊以下差逺为文王之致各举其事互相发明此二南之诗文王时作文王即位至受命之时已四十余年诸侯从之盖亦早矣郑答张逸云文王以诸侯而有王者之化卒以受命是受命之前已行王徳当此之时诗已作也何则化被于下则民述其志何湏待布王号然后作歌武王采得之时二公已有爵土命其行化遂分系之非由二公有土此诗始作也周召二十五篇唯甘棠与何彼秾矣二篇乃是武王时作武王伐纣乃封太公为齐侯令周召为二伯而何彼秾矣经云齐侯之子太公已封于齐甘棠经云召伯召公为伯之后故知二篇皆武王时作非徒作在武王之时其所羙之事亦武王时也行露虽述召伯事与甘棠异时赵商谓其同时疑而发问故志赵商问甘棠行露之诗羙召伯之功笺以为当文王与纣之时不审召公何得为伯答曰甘棠之诗召伯自明谁云文王与纣之时乎至行露篇笺义云衰乱之俗微贞信之教兴若当武王时被召南之化乆矣衰乱之俗已销安得云微云此文王时也序义云召伯听讼者从后録其意是以云然而郑此答明甘棠笺之所云羙其为伯之功谓武王时也此二篇武王时事得入召南风者以诗系于召召为诗主以其主羙召伯因即録于召南王姬以天子之女降尊适卑不失妇道召南多陈人伦事与相又王姬贤女召南贤化又作在武王之世不可入文王圣化之风故録之于召南也】风之始所以风化天下而正夫妇焉故周公作乐用之乡人焉用之邦国焉或谓之房中之乐者后妃夫人侍御于其君子女史歌之以节义序故耳疏【正义曰云言或者道异説也郑之前世有为此説者故因觧之二南之风言后妃乐得淑女无嫉妬之心夫人徳如鸣鸠可以承奉祭祀能使夫妇有义妻妾有序女史歌之风切后夫人以节此义序故用之耳王风云君子阳阳左执簧右招我由房谓路寝之房以人君有房中之乐则后夫人亦有房中之乐以后夫人房中之乐歌周南召南则人君房中之乐亦歌周南召南故谱下文云路寝之常乐风之正经也天子歌周南诸侯歌召南用此或説为义也后夫人用之亦当然也王肃云自闗雎至芣苢后妃房中之乐肃以此八篇皆述后妃身事故为后妃之乐然则夫人房中之乐当用鹊巢采蘩郑无所説义亦或然】射礼天子以驺虞诸侯以貍首大夫以采苹士以采蘩为节疏【正义曰在召南之篇亦是用之于乐故言之礼记射义有此又彼注亦以为驺虞取其一发五豝喻得贤者多貍首取小大莫处御于君所采苹取其循涧以采苹喻循法度以成君事采蘩取夙夜在公各取其篇之义以为戒也为节者谓射之进退当乐节相应彼毎篇一言为节此引之省文也】今无貍首周衰诸侯竝僭而去之孔子録诗不得也为礼乐之记者从后存之遂不得其次序疏【正义曰言此者以射用四篇而三篇皆在召南则貍首亦当在今无其篇故辨之云诸侯所以去之大射注云貍之言不来也其诗有射诸侯首不朝者之言因以名篇后世失之然则于时诸侯不肯朝事天子恶其被射之言故弃之为礼乐之记者正谓记作射义者以貍首乐歌之曲故并乐言之射义注云貍首逸诗下云曾孙侯氏是也其下文云故诗曰曾孙侯氏四正具举大夫君子凡以庶士小大莫处御于君所以燕以射则燕则誉谓此是貍首经文也彼虽引诗无貍首之字郑知是貍首者以彼之説诸侯射法而引此诗其下又云君臣相与尽志于射以习礼乐则安则誉也是以天子制之而诸侯务焉言诸侯用为射节知是貍首之辞无貍首字者略引其文不尽其辞故也】周公封鲁死諡曰文公召公封燕死諡曰康公元子世之疏【正义曰周公封鲁召公封燕史记皆有世家言之周语引常棣为周文公之诗是周公諡曰文也公刘序云召康公戒成王是召公諡曰康也閟宫云建尔元子乃命鲁公是元子世之也燕世家云自召公以下九世至恵公当厉王之时则是失其世次不得召公元子名諡传国于后是元子可知】其次子亦世守采地在王官春秋时周公召公是也疏【正义曰僖九年公防宰周公于葵丘文五年召伯来防葬是春秋时周公召公也经传皆言周公谓为三公不知何爵也召称伯则伯爵以左传多云召公故言公其旦与奭次子名諡书传无文平王以西都赐秦则春秋时周公召公别于东都受采存本周召之名也非复岐周之地晋书地道记云河束郡垣县有召亭周则未闻今为召州是也左方无君世者此因诗系二公故终言之其君世世家亡灭且非世所湏故也】问者曰周南召南之诗为风之正经则然矣自此之后南国诸侯政之兴衰何以无变风答曰陈诸国之诗者将以知其缺失省方设教为黜陟时徐及呉楚僭号称王不承天子之风今弃其诗夷狄之也疏【正义曰以列国政衰变风皆作南国诸侯其数多矣不得全不作诗今无其事故问而释之廵守陈诗者观其国之风俗故采取诗以为黜陟之渐亦既僭号称王不承天子威令则不可黜陟故不録其诗呉楚僭号称王春秋多有其事知徐亦僭者檀弓云邾娄考公之丧徐君使容居来吊其辞云昔我先君驹王是其僭称王也】其余江黄六蓼之属既驱陷于彼俗又亦小国犹邾滕纪莒之等夷其诗蔑而不得列于此疏【正义曰春秋文四年楚人灭江僖十二年灭黄文五年楚灭六并蓼终为楚人所灭是被其驱逼陷恶俗也既驱陷彼俗亦不可黜陟又且小国政教狭陋故夷其诗轻蔑之而不得列于国风也邾滕纪莒春秋时小国亦不録之非独南方之小国也其魏与桧曹当时犹大于邾莒故得録之春秋时燕蔡之属国大而无诗者薛综答韦昭云或时不作诗或有而不足録】
