<!-- { "loadSidebar": true } -->
　　有冯有翼有孝有徳以引以翼传有冯有翼道可冯依以为辅翼也引长翼敬也笺云冯冯几也翼助也有孝斥成王也有徳谓羣臣也王之祭祀择贤者以为尸尊之豫撰几择佐食庙中有孝子有羣臣尸之入也使祝赞道之扶翼之尸至设几佐食入助之尸者神象故事之如祖考岂弟君子四方为则笺云则法也王之臣有是乐易之君子则天下莫不放效以为法音义【冯符氷反注同本又作凭馔士恋反又士转反具也本亦作撰道徒报反本亦作导放方往反】疏【正义曰毛以为上章劝王求贤以自益此作指贤人之行以戒王言有善行可以为凭依者有艺能可以为辅翼者有至孝可以为感化者有大徳可以为轨训者正当以此长尊之以此恒敬之若王得此四等是乐易之君子若来在王位可与四方为法则矣以此故不可不求之郑以为王所得为百神之主受大嘏之福者由敬神所致故祭祀则宜择贤为尸而尊事之当有豫设所凭之几有豫择佐食之人而宿戒之也其在庙中当有孝子之主人有徳行之羣臣共行祭祀及尸之来至而以礼使祝导引之以礼使祝扶翼之既至神坐共尊而事之以致神福故不可不求贤也余同传正义曰传以此求贤不言祭故皆以为贤人之徳凭翼是施用之名孝徳是成行之称总而为名皆是道也以凭翼义隐故特释之言道可依凭以为辅翼则孝之与徳亦为道也凭者可以委杖翼者可以辅助凭重于翼故先凭后翼孝者徳之本故亦先孝后徳俱是贤人之行分之异名耳引长辅翼皆释诂文笺正义曰顾命云成王凭王几又曰皇后凭玉几道末命是凭施于几故以凭为凭几臯陶谟曰庶明励翼又曰予欲左右有民汝翼是翼谓佐助故以翼为助曲礼下曰内事曰孝王某主人称孝故知有孝斥成王有孝既是主人则有徳宜谓助祭故以有徳谓羣臣不解以引以翼从行苇而略之下言百神尔主纯嘏尔常皆言神福主人神福由祭祀而来此诗为求贤而作故知此章说王之祭祀择贤者以为尸以尊之故豫撰几择佐食撰几解有凭择佐食解有翼以下句乃言以引以翼谓来至导引之则有凭有翼未是尸之来至故为豫也撰谓供置之与择相类但几则取而置之故言撰佐食则众中简之故言择耳此本或云豫撰食者误耳孙毓载笺唯言撰几择佐食是也定本亦作馔字非也少牢尸未入之前云司宫筵于奥祝设几于筵上特牲尸未入之前云祝筵几于室中东面是豫撰几也少牢云佐食升牢佐食迁肵俎特牲云宗人遣佐食盥出皆其下始言迎尸是择佐食亦在尸未至之前故俱言豫也知翼为佐食者以翼者助也祭礼之有助名者唯佐食耳特牲注云佐食宾佐尸食者佐助也故知翼为佐食言庙中有孝子有羣臣谓祭时也然则凡与佐食亦在庙中用之别言庙中有孝子者凡与佐食祭时自在庙中其撰择之时则在庙外以孝子不迎尸故以庙中为主设孝徳之文于引翼之上见尸未入之前已有祭事故也言尸之入使祝赞导之扶翼之者行苇笺云在前曰引在旁曰翼此与彼同故以引为赞导也小牢云祝出迎尸于庙门之外主人降立于阼阶东西面祝先入门右尸入门左是祝在前导之也导谓在前则赞谓在后少牢又云祝延尸尸升自西阶入祝从注云由后诏相之曰延延进也特牲亦云至于阶祝延尸尸入升祝先主人从是在后赞之也故此兼言赞焉特牲少牢亦无在尸旁之时而言持翼之者已有在其前后亦当或在其旁特牲注引礼器诏侑无方是前后左右无常也又言尸至设几佐食助之明上豫设至此用之又解所以令王尊尸如此者尸神象故当事之如祖考】颙颙卬卬如圭如璋令闻令望传颙颙温貌卬卬盛貌笺云令善也王有贤臣与之以礼义相切磋体貌则颙颙然敬顺志气则卬卬然髙朗如玉之圭璋也人闻之则有善声誉人望之则有善威仪徳行相副岂弟君子四方为纲笺云纲者能张众目音义【颙鱼恭反卬五纲反闻音问本亦作问望如字叶韵音亡磋七何反或作瑳论鲁困反行下孟反】疏【正义曰上既劝王敬贤又言敬贤之尽意言王者若得贤人与之以礼义相切磋则能令王体貌颙颙然温和而敬顺其志气卬卬然充满而髙朗以玉之成器如圭然如璋然有善声誉为人所闻知有善威仪为人所观望非徒有益于王此乐易之君子能与天下四方为纲纪王何得不求之乎传正义曰传亦以颙颙为体貌故为温卬卬为志气故为盛其意与笺同笺正义曰令善释诂文以圭璋是玉之成器切磋是治玉之名故云王有贤臣与之以礼义相切磋也颙颙是覩其形状故以为体貌敬顺敬顺即温和也卬卬是见其遒逸故以为志气高朗髙朗即茂壮也既体貌敬顺志气髙朗则可以比玉故知玉之圭璋髙朗则行闻于逺故有善声誉敬顺则貌无隋容故有善威仪貌善名彰是徳行相副也释训云颙颙卬卬君之徳也孙炎曰颙颙体貌温顺也卬卬志气高逺也取此笺传为说】凤凰于飞翽翽其羽亦集爰止传凤凰灵鸟仁瑞也雄曰凤雌曰凰翽翽众多也笺云翽翽羽声也亦与众鸟也爰于也凤凰往飞翽翽然亦与众鸟集于所止众鸟慕凤凰而来喻贤者所在羣士皆慕而往仕也因时凤凰至因以喻焉蔼蔼王多吉士维君子使媚于天子传蔼蔼犹济济也笺云媚爱也主之朝多善士蔼蔼然君子在上位者率化之使之亲爱天子奉职尽力音义【翽呼会反说文云羽声也字林云飞声也口外反瑞垂伪反蔼于害反尔雅云臣尽力也说文作蔼蔼云臣尽力之美也朝直遥反】疏【正义曰毛以为成王之时有凤凰之瑞召公以为用贤所致故陈之以戒王言凤凰之往飞翽翽然者是其羽翼之声亦集止于其所宜止之处今所以致此瑞者以其蔼蔼然王朝之上多善士也此善士等维君子大贤之所命使率化之使媚爱于天子矣令皆奉职尽力郑以为凤凰往飞之时翽翽其羽为声亦与众鸟集于所止凤凰所在众鸟慕而从之故凤凰亦与之同止以兴贤者来仕之时亦与众羣士集于君朝贤者所在羣士慕而就之故贤者亦与之同朝得大贤而致羣士犹凤凰飞而来众鸟王安得不求之乎其余同毛传正义曰礼运云麟凤龟龙谓之四灵凰亦凤类故俱云灵鸟言此鸟有神灵也言仁瑞者五行传及左氏说皆云貌恭体仁则凤凰翔言行仁徳而致此瑞毛此意用臣之仁以致南方凤昭二十九年左传云水官废矣故龙不生彼言臣脩水职致东方龙则毛意与左丘氏说同以用臣所致者皆脩母致子应也释鸟云鶠凤其雌凰是雄曰凤雌曰凰也说文云凤神鸟也天老曰凤象麟前鹿后蛇颈鱼尾龙文龟背燕颔喙五色备举出于东方君子之国翺翔四海之外过昆仑饮砥柱濯羽弱水暮宿风穴见则天下大安宁字从鸟几声凤飞则羣鸟从以万数故凤古作朋字山海经曰川穴之山有鸟焉其状如鹤五采而文名曰凤首文曰徳翼文曰顺背文曰义膺文曰仁腹文曰信是鸟也饮食自歌自舞见则天下大安宁京房易传曰凤凰髙丈二汉时凤凰数至汉书云髙五六尺郭璞云小之形未详翽翽与其羽连文则是羽声也言众多者以凤鸟多故羽声大臯陶谟云凤凰来仪注云仪匹言其相乘匹中候握河纪云凤凰巢阿阁讙树言讙讙在树是凤必羣飞白虎通云黄帝之时凤凰蔽日而至是来必众多也毛意不言众鸟则唯是凤事而言亦者以凤事自相亦也故王肃云凤凰虽亦髙飞传天而亦集于所宜止故集止以亦傅天亦集止今能致灵鸟之瑞者以多士也欲其常以求贤用吉士为务也笺正义曰以传言众多解为声之意故又明之云翽翽羽声也以此兴求贤求贤当此凤而言亦集则意取于亦故云亦集众鸟也凤与众鸟俱集所止犹贤与羣士俱在王朝众鸟慕凤以羣士慕贤故以为喻明王之朝无人不贤而云慕者以贤有等级言小善之慕大善耳君奭云苟造徳不降我则鸣鸟不闻又太平必致四灵故知因时凤凰至故以喻焉传正义曰释训云蔼蔼济济止也俱为容止故犹之释训又云蔼蔼萋萋臣尽力也则此为美容又尽力矣笺正义曰以左传言维命者皆谓受其节度听其进止此经既云多言吉士即云维君子使则吉士受此君子之命使也媚于天子文承其下明是君子使此吉士爱天子矣故云君子在上位者率化之谓若公卿之率化大夫士也臣之爱君惟当尽心力奉职事故云奉职尽力意取尔雅为説也】
　　凤凰于飞翽翽其羽亦傅于天笺云傅犹戾也蔼蔼王多吉人维君子命媚于庶人笺云命犹使也善士亲爱庶人谓无扰之令不失职音义【傅音附令力呈反下欲令同】疏【笺正义曰无扰皆安乐之义耕垦原隰以种禾黍治其丝麻以为布帛皆民之职也爱庶人者清静为政不乱在下安养之使不失此职耳】
