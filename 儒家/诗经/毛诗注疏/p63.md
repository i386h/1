<!-- { "loadSidebar": true } -->
　　投我以木报之以琼琚传木楙木也可食之木琼玉之美者琚佩玉名匪报也永以为好也笺云匪非也我非敢以琼琚为报木之恵欲今齐长以为玩好结已国之恩也音义【琼求营反説文云赤玉也琚音居徐又音渠楙音茂字亦作茂尔雅云楙木也好呼报反篇内同】疏【正义曰以卫人得齐桓之大功思厚报之而不能乃假小事以言设使齐投我以木我则执之而不能乃假以琼琚我犹非敢以此琼琚报齐之木欲令齐长以为玩好结我以恩情而已况今国家败灭出处于漕齐桓救而封我如此大功知何以报之传正义曰释木云楙木以下木桃木李皆可食之木则此木亦美木可食故郭璞云实如小酢可食是也以言琼琚琚是玉名则琼非玉名故云琼玉之美者言琼是玉之美名非玉名也聘义注云瑜玉之美者亦谓玉中有美处谓之瑜瑜非玉名也有女同车云佩玉琼琚故知琚佩玉名此言琚佩玉名下云琼瑶美石琼玖玉名三者互也琚言佩玉名瑶玖亦佩玉名瑶言美石玖言玉名明此三者皆玉石杂也故丘中有麻云玖石次玉是玖非全玉也】投我以木桃报之以琼瑶琼瑶美石匪报也永以为好也音义【瑶音遥説文云美石】
　　投我以木李报之以琼玖传琼玖玉名匪报也永以为好也孔子曰吾于木见苞苴之礼行笺云以果实相遗者必苞苴之尚书曰厥苞橘柚音义【玖音乆字书云玉黑色苴子余反橘均栗反柚余救反】疏【正义曰孔丛云孔子读诗自二南至于小雅喟然叹曰吾于二南见周道之所成于柏舟见匹夫执志之不易于淇奥见学之可以为君子于考槃见遯世之士而无闷于世于木见苞苴之礼行于缁衣见好贤之至是也传于篇末乃言之者以孔丛所言总论一篇之事故篇终言之小弁之引孟子亦然笺正义曰笺解于木所以得见苞苴之礼者凡以果实相遗者必苞苴之此投人以木木李必苞苴而往故见苞苴之礼行知果实必苞之者尚书曰厥苞橘柚橘柚在苞明果实皆苞之曲礼注云苞苴裹鱼肉不言苞果实者注举重而略之此苞之所通曲礼注云或以苇或以茅故既夕礼云苇苞二野有死麕白茅苞之是或苇武茅也】
　　木三章章四句
　　卫国十篇三十四章二百三句














　　毛诗注疏卷五
　　毛诗注疏卷五考证
　　卫风淇奥章绿竹传绿王刍也竹篇竹也○【臣人龙】按緑齐鲁韩三家及説文皆作菉竹韩诗作菉字从艸是二物皆草也若緑竹则不宜以为草曰淇奥箘簵淮南子曰淇卫之箭史记汉武下淇奥之竹以为楗汉书防恂伐淇奥之竹以为矢緑竹之为竹箭明矣且诗以竹为兴者取其内虚外刚清劲不染若以为菉又何所取耶
　　硕人章谭公维私○【臣祖庚】按罗泌路史谭嬴姓国今齐之歴城武徳中曰谭州东南十里有故城一作□又白虎通作覃
　　氓章于嗟女兮无与士耽○于韩诗外传作吁耽尔雅作妉
　　河广序笺防公即位夫人思宋○【臣祖庚】按春秋传宋防公即位在鲁僖公九年卫戴公东渡河在鲁闵公二年是宋防公之立卫渡河已十年矣诗言河广是卫犹在河北也
　　伯兮章焉得谖草传疏谖训为忘非草名○【臣光型】按谖萱草也一名鹿葱一名宜男一名忘忧草萱谖字音同观释文本作萱説文作藼又作蘐则为草名无疑稽康养生论曰合欢蠲忿萱草忘忧孔疏以为非草名恐未然









　　毛诗注疏卷五考证
<经部,诗类,毛诗注疏>
　　钦定四库全书
　　毛诗注疏卷六
　　汉郑氏笺　唐陆徳明音义　孔颖达疏
　　国风
　　王
　　序黍离闵宗周也周大夫行役至于宗周过故宗庙宫室尽为禾黍闵周室之颠覆彷徨不忍去而作是诗也笺宗周镐京也谓之西周周王城也谓之东周幽王之乱而宗周灭平王东迁政遂微弱下列于诸侯其诗不能复雅而同于国风焉音义【离如字説文作防过古卧反又古禾反覆芳服反彷蒲皇反徨音皇镐胡老反复扶又反而同于国风焉崔集注夲此下更有犹尊之故称王也今诗夲皆无】疏【正义曰作黍离诗者言闵宗周也周之大夫行从征役至于宗周镐京过歴故时宗庙宫室其地民皆垦耕尽为禾黍以先王宫室忽为平田于是大夫闵伤周室之颠坠覆败彷徨省视不忍速去而作黍离之诗以闵之也言过故宗庙则是有所适因过旧墟非故诣宗周也周室颠覆正谓幽王之乱王室覆灭致使东迁洛邑丧其旧都虽作在平王之时而志恨幽王之败但主伤宫室生黍稷非是追刺幽王故为平王诗耳又宗周丧灭非平王之咎故不刺平王也彷徨不忍去叙其作诗之意未必即在宗周而作也言宗周宫室尽为禾黍章首上二句是也闵周颠覆彷徨不忍去三章下八句是也言周大夫行役至于宗周叙其所伤之由于经无所当也笺正义曰郑先为笺而复作谱故此笺与谱大同周语云幽王三年西周三川皆震是镐京谓之西周也即知王城谓之东周也论语孔子曰如有用我者吾其为东周乎注云据时东周则谓成周为东周者以敬王去王城而迁于成周自是以后谓王城为西周成周为东周故昭二十二年王子猛入于王城公羊曰王城者何西周也二十六年天王入于成周公羊曰成周者何东周也孔子设言之时在敬王居成周之后且意取周公之教顽民故知其为东周据时成周也此在敬王之前王城与镐京相对故言王城谓之东周也周夲纪云平王东徙洛邑避戎寇平王之时周室微弱诸侯以强并弱齐楚秦晋始大政由方伯是平王东迁政遂微弱论语注云平王东迁政始微弱者始者从下夲上之辞遂者从上向下之称彼言十世希不失矣据末而夲初故言始也此言天子当为雅从是作风据盛以及衰故言遂也下列于诸侯谓化之所及才行境内政教不加于诸侯与诸侯齐其列位故其诗不能复更作大雅小雅而与诸侯同为国风焉】
　　彼黍离离彼稷之苖传彼彼宗庙宫室笺云宗庙宫室毁坏而其地尽为禾黍我以黍离离时至稷则尚苖行迈靡靡中心摇摇迈行也靡靡犹迟迟也摇摇忧无所愬笺云行道也道行犹行道也知我者谓我心忧笺云知我者知我之情不知我者谓我何求笺云谓我何求怪我久畱不去悠悠苍天此何人哉悠悠远意苍天以体言之尊而君之则称皇天元气广大则称昊天仁覆闵下则称旻天自上降鉴则称上天据远视之苍苍然则称苍天笺云远乎苍天仰愬欲其察已言也此亡国之君何等人哉疾之甚音义【摇音遥愬苏路反苍夲亦作仓采郎反尔雅云春为苍天荘子云天之苍苍其正色邪昊胡老反夏为昊天字书从日夰声夰音工老反旻密巾反闵也秋为旻天】疏【正义曰镐京宫室毁壊其地尽为禾黍大夫行役见而伤之言彼宗庙宫室之地有黍离离而秀彼宗庙宫室之地又有稷之苖矣大夫见之在道而行不忍速去迟迟然而安舒中心忧思摇摇然而无所告诉大夫乃言人有知我之情者则谓我为心忧不知我之情者乃谓我之何求乎见我久畱不去谓我有何所求索知我者希无所告语乃诉之于天悠悠而逺者彼苍苍之上天此亡国之君是何等人哉而使宗庙丘墟至此也疾之太甚故云此何人哉正义曰序云宗庙宫室尽为禾黍故知彼黍彼稷是宗庙宫室之地黍与稷也作者言彼黍彼稷正谓黍稷为彼耳言彼宗庙宫室者言彼宗庙宫室之地有此黍稷也笺正义曰言毁坏者以文质略嫌宗庙尚存阶庭生禾黍故辨之湛露曰离离垂然则黍离离亦谓秀而垂也黍言离离稷言苖则是黍秀稷未秀故云我以黍离离时至稷则尚苖苗谓禾未秀出车云黍稷方华则二物大时相类但以稷比黍黍差为稙故黍秀而稷苖也诗人以黍秀时至稷则尚品六月时也未得还归遂至于稷之穂七月时也又至于稷之实八月时也是故三章歴道其所更见稷则穂实改易黍则常云离离欲记其初至】【故不变黍文大夫役当有期而反但事尚未周了故也正义曰迈行释言文靡靡行舒之意故言犹迟迟也】【释训云迟迟徐也战国防云楚威王谓苏秦曰寡人心摇摇然如悬旌而无所薄然则摇摇是心忧无所附着】【之意故为忧思无所愬也笺正义曰行道也道行犹行道今定夲文当如此训经之迈以为行笺又训经之】【行以为道嫌相渉故又释之云道行犹行道也正义曰释诂云悠远也故知悠悠远意释天云穹苍苍天李】【廵曰古时人质仰视天形穹隆而高其色苍苍故曰穹苍是苍天以体言之也皇君也故尊而君之则称皇天昊大貌故言其混元之气昊昊广大则称吴天旻闵也言其以仁慈之恩覆闵在下则称旻天从上而下视万物则称上天据人远而视之其色苍苍然则称苍天然以经言天其号不一故因苍天而总释之当冇成文不知出何书释天云春为苍天夏为吴天秋为旻天冬为上天李巡曰春万物始生其色苍苍故曰苍天夏万物盛壮其气吴大故曰昊天秋万物成熟皆有文章故曰旻天冬隂气在上万物伏藏故曰上天郭璞曰旻犹愍也愍万物凋落冬时无事在上临下而已如尔雅释天以四时异名此言天各用所宜为称郑君和合二説故异义同号今尚书欧阳説春曰吴天夏曰苍天秋曰旻天冬曰上天尔雅亦云古尚书説与毛同谨案尚书尧典羲和以吴天总勑以四时故知昊天不独春也左夏四月孔丘卒称曰旻天不吊非秋也之闻也尔雅者孔子门人所作以释六艺之言盖不误也春气传施故以广大言之夏气高明故以逺大言之秋气或生或杀故以闵下言之冬气闭藏而清察故以监下言之皇天者至尊之号也六艺之中诸称天者以情所求之耳非必于其时称之浩浩吴天求天之博施悠悠苍天求天之高明旻天不吊求天之生杀当得其宜上天同云求天之所为当顺其时也此之求天犹人之説事各从其主耳若察于是则尧命羲和钦若昊天孔丘卒称旻天不吊无可怪耳是郑君和合二説之事也尔雅春为苍天夏为昊天欧阳説春为昊天夏为苍天郑既言尔雅不误当从尔雅而乂从欧阳之説以春昊夏苍者郑尔雅与孙郭夲异故许慎既载今尚书説即言尔雅亦云明见尔雅与欧阳説同虽苍昊有春夏之殊则未知孰是要二説理相符合故郑和而释之笺正义曰正月云赫赫宗周褒姒灭之亡国之君者幽王也史记宋世家云箕子朝周过殷故墟城坏生黍箕子伤之乃作麦秀之诗以歌之其诗曰麦秀渐渐兮禾黍油油兮彼狡童兮不我好兮所谓狡童者纣也过殷墟而伤纣明此亦伤幽王但不是主刺幽王故不为雅耳何等人犹言何物人大夫非为不知而言何物人疾之甚也】彼黍离离彼稷之穗穗秀也诗人自黍离离见稷之穗故歴道其所更见行迈靡靡中心如醉醉于忧也知我者谓我心忧不知我者谓我何求悠悠苍天此何人哉音义【穂音遂更音庚】
　　彼黍离离彼稷之实传自黍离离见稷之实行迈靡靡中心如噎传噎忧不能息也知我者谓我心忧不知我者谓我何求悠悠苍天此何人哉音义【噎于结反】疏【正义曰噎者咽喉蔽塞之名而言中心如噎故知忧深不能喘息如噎之然】
　　黍离三章章十句
　　序君子于役刺平王也君子行役无期度大夫思其危难以风焉音义【难乃旦反下注同风福鳯反】疏【正义曰大夫思其危难谓在家之大夫思君子僚友在外之危难君子行役无期度二章上六句是也思其危难下二句是也】
