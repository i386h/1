<!-- { "loadSidebar": true } -->
　　猗嗟名兮美目清兮传目上爲名目下爲清仪既成兮终日射侯不出正兮展我甥兮传二尺曰正外孙曰甥笺云成犹备也正所以射于侯中者天子五正诸侯三正大夫二正士一正外皆居其侯中参分之一焉展诚也姊妹之子曰甥容貌技艺如此诚我齐之甥言诚者拒时人言齐侯之子音义【射食亦反注所射毎射同正音征注同画五采曰正参七南反又音三】疏【正义曰齐人伤鲁庄公猗嗟此庄公目上之名甚平博兮又有美目及目下之清亦美兮威仪容貌既备足兮又善于爲射终日射侯其矢不出正之内兮此又诚是我齐之外甥兮威仪技艺如此又实是齐之外甥不能使母不淫令人以爲齐侯之子是其可嗟伤也传正义曰释训云猗嗟名兮目上爲名孙炎云目上平博郭璞曰眉眼之间尔雅既释如此清又与目共文名既目上则清爲目下正者侯中所射之处经典虽多言正鹄其正之广狭则无文郑于周礼考之以爲大射则张皮侯而设鹄宾射则张布侯而画正正大如鹄三分侯广而正居一焉侯身长一丈八尺者正方六尺侯身一丈四尺者正方四尺六寸大半寸侯身一丈者正方三尺三寸少半寸正以防画爲之其外之广虽则不同其内皆方二尺毛于正鹄之事唯此言二尺曰正耳既无明说可以同之郑焉郑言正之内方二尺者亦更无明文盖应顾此耳姊妺之子名之曰甥传言外孙曰甥者王肃云据外祖以言也谓不指襄公之身总据齐国爲信外孙得称甥者案左传云以肥之得备弥甥孙毓云姊妺之子曰甥谓吾舅者吾谓之甥此尔雅之明义未学者之所及岂毛公之博物王氏之通识而当乱于此哉抑者以襄公虽舅而鸟兽其行犯亲乱类使时人皆以爲齐侯之子故絶其相名之伦更本于外祖以言也凡异族之亲皆称甥然此是毛传之言不应代诗人爲絶其相名之伦孙毓之言非也笺正义曰夏官射人以射法治射仪王以六耦射三侯乐以驺虞九节五正诸侯以四耦射二侯乐以貍首七节三正孤卿大夫以三耦射一侯乐以采苹五节二正士以三耦射豻侯乐以采蘩五节二正是天子以下所射之正数也彼文大夫士同射二正今定本云大夫二正士一正误耳外皆居其侯中三分之一者其外畔凖侯广狭各居其侯三分之一其内皆方二尺故彼注云九节七节五节者奏乐以爲射节之差三侯者五正三正二正之侯也二侯者三正二正之侯也一侯者二正而已画五正之侯者中朱次白次苍次黄居外三正者损黄二正者去白苍而画以朱绿其外之广皆居侯中三分之一郑言中二尺是中央之采方二尺以外准其采之多少正之广狭均而布之以至于外畔也言居侯三分之一侯之广狭则有三等不同五正之侯则方一丈八尺三正之侯方一丈四尺二正之侯则方一丈知者以大射之鹄宾射之正虽其侯正鹄不同侯道逺近一也仪礼大射礼者诸侯射礼经曰司马命量人量侯道以貍歩大侯九十槮七十豻五十乡射记记射之侯云侯道五十弓则大射所云九十七十五十皆谓弓也诸侯大射三侯之道既有九十七十五十则王射亦张三侯其道之数亦当然故射人注云量侯道者以弓爲度九节者九十弓七节者七十弓五节者五十弓弓之下制长六尺是侯道逺近有三等不同也乡射记又云弓二寸以爲侯中侯中谓侯身也乡射之侯既弓取二寸则余侯亦当然天官司裘注说大射之侯引乡射记曰弓二寸以爲侯中则九十弓者侯中广丈八尺七十弓者侯中广丈四尺五十弓者侯中广一丈大射既然则宾射亦尔考工记云梓人爲侯广与崇方三分其广而鹄居一焉司裘掌大射之礼云设其鹄射人治宾射之仪则云五正三正二正有正者无鹄有鹄者无正则正与鹄大小同矣故射人注云鹄乃用皮其大如正鹄居侯中三分之一则知正亦在侯三分之一各准其侯之广狭而画之耳谓之正者射人注云正之言正也射者内志正则能中大射注云正者正也亦鸟名齐鲁之间名题肩爲正正鸟之捷黠者射之难中以中爲俊故射取名焉大射射鹄宾射射正此言不出正兮据宾射爲文也展诚释诂文姊妺之子爲甥释亲文上说容貌技艺下言展我甥兮纵令无技艺亦是其甥但作者既美其身业技艺又言实是其甥伤不防闲其母而令人以爲齐侯之子故言诚我齐之外甥爲齐之甥信不虚矣而云诚实是者拒时人言是齐侯之子耳】
　　猗嗟娈兮传娈壮好貌清婉兮传婉好眉目也舞则选兮射则贯兮传选齐贯中也笺云选者谓于伦等最上贯习也四矢反兮以御乱兮传四矢乘矢笺云反复也礼射三而止毎射四矢皆得其故处此之谓复射必四矢者象其能御四方之乱也音义【选雪恋反贯毛古乱反郑古患反中张仲反反如字韩诗作变变易御鱼吕反乘绳证反处昌虑反】疏【正义曰毛以爲齐人伤鲁庄公猗嗟此庄公容貌娈然而好兮其清眉目之间婉然而美兮其舞则齐于乐节兮其射则中于正鹄兮非徒能中而已毎番重射四矢皆反复其故处兮善射如此足以捍御四方之乱兮威仪技艺如此而不能防闲其母故刺之郑唯舞则选兮二句爲异言舞则伦等之中上选兮其射即贯习爲之兮余同传正义曰传选之爲齐其训未闻当谓其善舞齐于乐节也贯谓穿侯故爲中也笺正义曰笺以美其善舞当谓舞能胜人故易传以爲伦等之中上选也贯习释诂文传正义曰乘车必驾四马因即谓四马爲乘大射乡射皆以四矢爲乘矢故传依用之笺正义曰大射皆三番射讫止而不复射是礼射三而止也必三而止者案仪礼大射初使三耦射之而未释获射讫取矢以复君与卿大夫等射释获饮不中者讫君与卿大夫等又射取中于乐节注云君子之于事也始取茍能中课有功终用成法教化之渐也然则初射惟三耦其后两番君始与卿大夫等射此言礼射三而止通三耦等爲言射法三而止而云终日射侯者美其久射而常中非礼射终一日也毎射四矢皆复故处言常中正鹄也文解射礼必用四矢者象其能御四方之乱故诗人以庄公四矢皆中即云以御乱兮美庄公善射言其堪御乱也内则云男子生以桑弧蓬矢六射天地四方注云天地四方男子所有事彼于初生之时以上下四方男子皆当有事故用六矢以示意射礼则象能御乱上下无乱不复须象之故也】
　　猗嗟三章章六句
　　齐国十一篇三十四章百四十三句












　　毛诗注疏卷八
　　毛诗注疏卷八考证
　　齐风鸡鸣章匪鸡则鸣苍蝇之声传苍蝇之声有似远鸡之鸣○李光地曰以物理騐之未有鸡未鸣而蝇先鸣者故一说非特鸡也且有苍蝇之声矣言侵晓也
　　月出之光○印古诗话曰月字乃日字之误
　　还章子之还兮○【臣宗万】按还韩诗作嫙注嫙好貌也齐诗作营汉书地理志临甾名营邱故齐诗曰子之营兮颜师古注曰之往也
　　遭我乎峱之间兮○峱齐诗作嶩汉书地理志注嶩山名字或作峱亦作巙
　　南山章析薪如之何○析薪礼记作伐柯
　　敝笱序齐人恶鲁桓公微弱○朱子曰桓当作庄【臣祖庚】按桓十八年左传桓公不听申繻之谏遂及文姜如齐则防齐侯乃桓公意也其后文姜防齐襄者五于禚于祝邱如齐师于防于谷皆庄公即位后事夫死从子而庄公不能制之朱子以爲刺庄公是也














　　毛诗注疏卷八考证
　　钦定四库全书
　　毛诗注疏卷九
　　汉郑氏笺　唐陆徳明音义　孔颖达疏
　　国风
　　魏
　　序葛屦刺褊也魏地陿隘其民机巧趋利其君俭啬褊急而无徳以将之笺俭啬而无徳是其所以见侵削音义【屦俱具反褊必浅反陿音洽本或作狭依字应作陜隘于懈反巧如字徐苦孝反趋七须反徐七喻反啬音色】疏【正义曰作葛屦诗者刺褊也所以刺之者魏之土地既以陿隘故其民机心巧伪以趋于利其君又俭啬且褊急而无徳敎以将抚之今魏俗弥趋于利故刺之也言魏地陿隘者若地广民稀则情不趋利地陿民稠耕稼无所衣食不给机巧易生人君不知其非反覆俭啬褊急徳教不加于民所以日见侵削故举其民俗君情以刺之机巧趋利者章上四句是也俭啬言爱物褊急言性躁二者大同故直云刺褊卒章下二句是也上章下二句下章上三句皆申説未三月之妇不可缝裳亦是趋利之事也笺正义曰以下园有桃及陟岵序皆云国小而迫日以侵削故笺采下章而言其刺之意】
　　紏紏葛屦可以履霜紏紏犹缭缭也夏葛屦冬皮屦葛屦非所以履霜笺云葛屦贱皮屦贵魏俗至冬犹谓葛履可以履霜利其贱也掺掺女手可以缝裳掺掺犹纎纎也妇人三月庙见然后执妇功笺云言女手者未三月未成为妇裳男子之下服贱又未可使缝魏俗使未三月妇缝裳者利其事也要之襋之好人服之要防也襋领也好人好女手之人笺云服整也防也领也在上好人尚可使整治之谓属着之音义【紏吉黝反沈居酉反缭音了沈音辽掺所衔反又所感反徐又息亷反说文作防山亷反云好手貌纎息亷反见贤遍反要于遥反襋纪力反属音烛着直略反】疏【正义曰魏俗趋利言紏紏然夏日所服之葛屦魏俗利其贱至冬日犹谓之可以履寒霜掺掺然未成妇之女手魏俗利其事新来嫁犹谓之可以缝衣裳又深讥魏俗言防之也领之也在上之衣尊好人可使整治之裳乃服之亵者亦使女手缝之是其趋利之甚正义曰紏紏为葛屦之状当为稀疏之貌故云犹缭缭也士冠礼云屦夏用葛冬皮屦可也士丧礼云夏葛屦冬白屦注云冬皮屦变言白者明夏时用葛亦白也是衣服之宜当夏葛屦冬皮屦也月令季秋霜始降则履霜自秋始言冬者以履霜为寒而言冬为寒甚故据仪礼而举冬以言之也凡屦冬皮夏葛则无用丝之时而少仪云国家靡敝君子不履丝屦者谓皮屦以丝为餙也天官屦人说屦舄之餙有絇繶纯是屦用丝为餙夏日之有葛屦犹絺绤所以当暑特为便于时耳非行礼之服若行礼之服虽夏犹当用皮郑于周礼注及志言朝祭屦舄各从其裳之色明其不用葛也掺掺为女手之状则为纎细之貌故云犹纎纎説文云纎好手古诗云纎纎出素手是也下云宛然左辟是已入夫家既入夫家仍云女手明是未成妇也曽子问云三月而庙见称来妇又云女未庙见而死归葬于女氏之党示未成妇也则知既庙见者为成妇矣既成为妇则当家事尽为此讥使之缝裳明是末可缝裳故云三月庙见然后执妇功三月庙见谓无舅姑者妇入三月乃见于舅姑之庙若有舅姑则士昏礼所云质明赞见妇于舅姑不待三月也虽于昏之明旦即见舅姑也亦三月乃助祭行故昜归妺注及郑箴膏肓皆引士昏礼云妇入三月而后祭行然则虽见舅姑犹未祭行亦未成妇也成妇虽待三月其昏则当夕成矣士昏礼云其夕祍席于奥良席在东皆有枕北趾主人入亲脱妇缨烛出注云婚礼毕将卧息又駮异义云昏礼之暮枕席相连是其当夕成昏也笺正义曰以妇人之服不殊裳故知所言裳者指男子之下服也曲礼曰诸母不漱裳唯举裳不漱则衣可漱明裳为贱正义曰士丧礼云禭者左执领右执要又曰禭者以褶必有裳执衣如初注云帛为褶无絮虽复与禅同有裳乃成称然则禭服有衣有裳而左右执之则左执衣领右执裳要此要谓裳要字宜从衣故云要防也要是裳防则襋为衣领说文亦云襋衣领也二者于衣于裳各在其上且又功少故好人可使整治属着之上云女手此云好人故云好人女手之人今定本云好人好女手之人者义亦通】
