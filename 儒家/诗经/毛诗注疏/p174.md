<!-- { "loadSidebar": true } -->
　　宾之初筵温温其恭笺云此复言初筵者既祭王与族人燕之筵也王与族人燕以异姓为宾温温柔和也其未醉止威仪反反曰既醉止威仪幡幡舎其坐迁屡舞僊僊传反反言重慎也幡幡失威仪也迁徙屡数也僊僊然笺云此言宾初即筵之时能自敕戒以礼至于旅酬而小人之态出言王既不得君子以为賔又不得有恒之人所以败乱天下率如此也其未醉止威仪抑抑曰既醉止威仪怭怭是曰既醉不知其秩传抑抑慎密也怭怭媟嫚也秩常也音义【反如字韩诗作昄昄音蒲板反善貎曰音越下是曰皆同下章放此幡孚袁反舎音舍坐如字徐才卧反屡力具反注及下同本作娄僊音仙数音朔态他代反率音类又所律反抑于力反怭毗必反又符笔反说文作怭平一反媟息列反嫚音慢】疏【正义曰毛以为幽王既不能如古之礼故陈其燕之失礼言幽王所与燕宾失礼之事其宾之初入门及登堂升筵矣于是尚温温然其貎和柔而恭敬也至饮酒旅前其未醉止之时威仪犹能反反然重慎也至于旅酬之后曰既醉止之时威仪幡幡然失其所矣又舎其本坐迁向他处数数起舞僊僊然失所也此賔为王所敬其失如此故武公疾之又重言之云此本旅前其未醉止尚守威仪抑抑然慎密至旅后曰已醉止乃威仪怭怭然而媟嫚至于旅末是曰既醉不自知其常礼言其昏乱礼无次也由此故民皆化之败乱天下可疾之甚郑唯王祭末与族人燕为异其文义则同笺正义曰此与上章虽古今不同而相承为首尾再言宾之初筵故解之云此复言初筵者既祭王与族人燕之筵也即楚茨所谓诸父兄弟备言燕私是也以文王世子云若公与族人燕则异姓为賔明王亦然彼注云同宗无相宾客之道以是宾必异姓传正义曰反反言重慎者此言自重而谨慎与下抑抑慎密一也谓慎礼而密静即为羙之义故假乐传曰抑抑羙也幡幡失威仪亦由媟慢故下传曰怭怭媟慢也僊僊舞貎也传直云僊僊者是貎状之辞下僛僛傞傞俱是貎状亦宜然矣笺正义曰郑以章句相接故因上经言初即筵之时能自勅戒以礼未醉之前谓献酢酬之时也既醉谓至于旅酬而小人态出故失威仪也下章无算爵时故音声号呶又甚于舎坐是为文次也论语云圣人吾不得而见之得见君子者斯可矣又曰善人吾不得而见之得见有恒者斯可矣故言王既不得君子以为賔又不得有恒之人卒章云凡此饮酒为天下所化是由此宾之失而然故言所以败乱天下率如此言率者非一之辞】
　　宾既醉止载号载呶乱我笾豆屡舞僛僛是曰既醉不知其邮侧弁之俄屡舞傞傞传号呶号呼讙呶也僛僛舞不能自正也傞傞不止也笺云邮过侧倾也俄倾貌此更言賔既醉而异章者着为无算爵以后也既醉而出竝受其福醉而不出是谓伐徳饮酒孔嘉维其令仪笺云出犹去也孔甚令善也宾醉则出与主人俱有羙誉醉至若此是诛伐其徳也饮酒而诚得嘉宾则于礼有善威仪武公见王之失礼故以此言箴之音义【号胡毛反注同呶女交反僛起其反注舞不能自正也正或作止按下傞傞是舞不止此宜为正说文云醉舞也邮音尤俄五何反广雅云哀也傞素多反一音仓柯反呼火故反讙呼端反箴之林反】疏【正义曰前章言燕初及旅酬之事此述无算爵之后言爵行无算宾既醉于酒止于是则号呼则讙呶而唱呌也错乱我笾豆之行列数起舞僛僛然不能自止也又疾而重言之是此言宾曰既已醉则不自知其过失倾侧其弁使之俄然数起舞傞傞然又不能止以此荒醉败乱天下故武公为言陈作宾之礼若既醉而出则宾与主人并受其得礼之福宾则身为知礼主则用得其人是并受其福也若至于醉而不出是谓诛伐其徳醉前无失为有徳既醉为愆以丧之是伐其徳也戒王若饮酒而诚能得嘉善人之宾与之燕则维其于礼有善仪也王何不择而宾之乎上言曰既醉止与此是曰既醉曰者断絶更生事之辞言醉而复益醉也上言僊僊是舞之形貎犹能自正僛僛则不能自正傞傞则非徒不正又不能止为差降也】
　　凡此饮酒或醉或否既立之监或佐之史彼醉不臧不醉反耻传立酒之监佐酒之史笺云凡此者凡此时天下之人也饮酒于有醉者有不醉者则立监使视之又助以史使督酒欲令皆醉也彼醉则已不善人所非恶反复取未醉者耻罚之言此者疾之也式勿从谓无俾大怠匪言勿言匪由勿语笺云式读曰慝勿犹无也俾使由从也武公见时人多説醉者之状或以取怨致雠故为设禁醉者有过恶女无就而谓之也当防防之无使顚仆至于怠慢也其所陈说非所当说无为人説之也亦无从而行之也亦无以语人也皆为其闻之将恚怒也由醉之言俾出童羖传羖羊不童也笺云女从行醉者之言使女出无角之羖羊胁以无然之物使戒深也羖羊之性牝牡有角三爵不识矧敢多又笺云矧况又复也当言我于此醉者饮三爵之不知况能知其多复饮乎三爵者献也酬也酢也音义【令力呈反恶乌路反式徐云毛如字又云用也郑读作慝他得反恶也大音泰徐勑佐反语鱼据反又如字为于伪反下同颠都田反本作傎仆何音赴一音蒲北反説文云顿也语鱼据反恚一瑞反怒也出如字徐尺遂反羖音古胁许业反矧失忍反】疏【正义曰毛以为言王燕失所故天下化之凡此天下之人聚共饮酒初时或有醉者或有不醉者复设法以逼之既立酒之监或复佐之为史令催不醉之人亦使醉也彼醉者则已不善为人所非恶不醉者此监与史反耻而罸之是使小大尽醉举坐皆犹狂也俗既然矣武公无如之何故禁戒时人无令相说言用此醉时勿得从而谓之以言其醉状又当防防醉者无使顚仆大至怠慢汝之所陈説者非所当言勿为人言而人当自善非得见彼皆然遂从而行之亦勿以彼恶行而语他人以人性讳短闻将恚怒故敎之言教之犹恐不从故又胁以重禁汝若从醉者之后言其过失我则使汝出童首无角之羖羊胁其无然之物欲使息也既禁其勿言恐人问之不已又教之云人若问汝彼醉之状汝当云我于此醉者三爵之时已自不识知况敢能知其多而复饮乎但以此答彼问自息将慎其已然而为之立大法也郑唯以式为恶谓见醉者之过恶无就而谓之余同传正义曰毛以经直云立监佐史不知是何监何史赞其不足故言酒也立监是众所推举佐史是彼自佐之故立文不同此刺其立酒之监燕礼郷射并立司正乡射注云觧倦失礼者立司正以监之察仪法也即引诗云既立之监或佐之史则礼法自当立监此刺者彼则监其失礼此乃督之使醉名同而实异以其俱是监察故郑于乡射引此耳笺正义曰式读曰慝者以上文未有醉恶之事而云勿从谓之故以式为慝训之为恶毛不为传但毛无改字之理必不与郑同王肃云用其醉时勿从而谓之传意当然也何知非己自饮之而云彼醉者饮三爵者以问彼之状宜以彼饮答之且言矧敢多又是不敢知他之辞故知三爵者亦他饮也礼有献酢与旅酬及无算爵旅与无算不止三爵而已故知三爵是献也酢也酬也若然礼主人献宾宾饮而又酢主人主人饮而又酌以酬宾宾则奠之而不举则宾主皆不饮三爵矣而指献酢酬为三爵者言于饮三爵礼之时非谓人饮三爵也】
　　宾之初筵五章章十四句
　　甫田之什十篇三十九章二百九十六句




　　毛诗注疏卷二十一
　　毛诗注疏卷二十一考证
　　倬彼甫田章传倬明貎○【臣敏中】按説文倬明也大也韩诗倬作箌尔雅箌大也此宜训大传训明似未尽其义
　　大田章以我覃耜○覃尔雅注作剡
　　及其蟊贼传食根曰蟊食节曰贼疏或说云蟊蝼蛄也○【臣宗楷】按蝼蛅亦为苗患毛诗义疏曰蟊长而细自是蝗类非蝼蛄也
　　有渰萋萋兴雨祈祈○吕氏春秋作有晻凄凄兴云祁祁
　　瞻彼洛矣章鞞琫有珌○【臣宗万】按鞞琫珌尔雅无文故此传云鞞容刀鞞也琫上饰珌下饰而公刘传则云下曰鞞上曰琫释名因之至杜预左传注则以鞞为上饰鞛为下饰
　　桑扈章彼交匪敖○汉书作匪徼匪傲左传作匪交匪敖
　　车牵章辰彼硕女○列女传引诗作展彼硕女
　　高山仰止○仰説文作卬按韵则卬字为是













　　毛诗注疏卷二十一考证
<经部,诗类,毛诗注疏>
　　钦定四库全书
　　毛诗注疏卷二十二
　　汉郑氏笺　唐陆徳明音义　孔頴达疏
　　小雅　【鱼藻之什】
　　序鱼藻刺幽王也言万物失其性王居镐京将不能以自乐故君子思古之武王焉笺万物失其性者王政教衰阴阳不和羣生不得其所也将不能以自乐言必自是有危亡之祸音义【藻音早镐胡老反乐音洛篇内唯注八音之乐一字音岳余竝同】疏【正义曰作鱼藻诗者刺幽王也言时王政既衰致令天下万物失其生育之性而不得其所由此王居镐京将有危亡之祸将不能以自燕乐故诗人君子覩微知著思古之武王焉以武王之时万物得所能以自乐今万物失性祸乱将起不以爲忧亦安而自乐故作此鱼藻之诗陈武王之乐反以刺之幽王之诗思古多矣昔不陈武王此独言之者此言将丧镐京其居镐京武王爲始刺王将防其业故特陈武王也既言思古故反经以序之万物失其性经三章上二句是也王居镐京将不能以自乐三章下二句是也笺正义曰言万物所以失其性者由王政既衰以致隂阳不和水旱虫灾死防疫病害加草木殃及飞走羣众生长之物悉皆不得其所是万物失其性也羣生不得其所易干凿度文将者未至之辞故云言必自是有危亡之祸谓从是得祸不复更能兴也】
　　鱼在在藻有颁其首传颁大首貌鱼以依蒲藻为得其性笺云藻水草也鱼之依水草犹人之依明王也明王之时鱼何所处乎处于藻既得其性则肥充其首颁然此时人物皆得其所止言鱼者以潜逃之类信其着见王在在镐岂乐饮酒笺云岂亦乐也天下平安万物得其性武王何所处乎处于镐京乐八音之乐与羣臣饮酒而已今幽王惑于褒姒万物失其性方有危亡之祸而亦岂乐饮酒于镐京而无悛心故以此刺焉音义【颁符云反説文同韩诗云众貎见贤遍反岂本亦作恺同苦在反下同悛七全反改也沈又七旬反】疏【正义曰言明王之时鱼何所在乎在于藻也然藻者是水中之草乃是鱼之常处既得其性故能肥充有颁然其大首也鱼之潜逃尚得其性则水陆之物莫不尽然是万物皆得其所矣既万物得所天下无事尔时武王何所在乎在于镐京乐此八音之乐与羣臣饮酒而已今幽王方有危亡之祸将以防灭镐京反亦恺乐饮酒故刺之传正义曰释诂云坟大也颁与坟字虽异音义同以序言万物失其性则在藻依蒲为得性也故探下章而縂之云鱼以依蒲藻为得其性笺正义曰物之潜隠莫过鱼显见者莫过人经举潜逃笺举着见则万物尽该之矣故以人类之鱼之依水草犹人之依明王变武王言明王者见人之所依取其明也又言人物者物即鱼也】鱼在在藻有莘其尾传莘长貎王在在镐饮酒乐岂音义【莘所巾反】
　　鱼在在藻依于其蒲王在在镐有那其居笺云那安貎天下平安王无西方之虞故其居处那然安也音义【那乃多反王云多也】疏【笺正义曰那然为安之状故那安貎也无四方之虞昭四年左传文】
　　鱼藻三章章四句
