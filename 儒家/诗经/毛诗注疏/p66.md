<!-- { "loadSidebar": true } -->
　　大车槛槛毳衣如菼大车大夫之车槛槛车行声也毳衣大夫之服菼鵻也芦之初生者也天子大夫四命其出封五命如子男之服乗其大车槛槛然服毳冕以决讼笺云菼薍也古者天子大夫服毳冕以巡行邦国而决男女之讼则是子男入为大夫者毳衣之属衣缋而裳绣皆有五色焉其青者如鵻岂不尔思畏子不敢畏子大夫之政终不敢笺云此二句者古之欲淫奔者之辞我岂不思与女以为无礼与畏子大夫来听讼将罪我故不敢也子者称所尊敬之辞音义【槛胡览反毳尺鋭反冕名菼吐敢反鵻夲亦作萑音隹芦力吴反薍五患反行下孟反缋胡妹反礼与之与音余】疏【正义曰言古者大夫乗大车而行其声槛槛然身服毳冕之衣其有青色者如菼草之色然乗大车服毳冕巡行邦国决男女之讼于时男女莫不畏之有女欲奔者谓男子云我岂不于汝思为无礼之交与畏子大夫之政必将罪我故不敢也古之大夫使民畏之若此今之大夫不能然故陈古以刺之也正义曰以序云陈古大夫故知大车是大夫之车春官巾车职云草路以封四衞四衞四方诸侯守衞者谓蛮服以内又云大夫乘墨车然则王朝大夫于礼当乗墨车以大夫出封如子男之服则车亦得乘诸侯之车此大车盖革路也槛槛声之状故为车行声陈古大夫而云毳衣故知毳衣大夫之服也菼鵻释言文郭璞曰菼草色如鵻在青白之间以经云如菼以衣冠比菼色故先解菼色又解草言菼是芦之初生释草云葭芦菼薍孙炎郭璞皆以芦薍为二草李巡舍人樊光以芦薍为一草此菼为芦之初生则意同李巡之辈以芦菼为一也春官司服曰子男之服自毳冕而下卿大夫之服自冕而下则大夫不服毳冕又解其得服之意天子大夫四命其出封五命如子男之服故得服毳冕也春官典命职曰王之三公八命其卿六命其大夫四命及其出封皆加一等郑解周礼出封谓出于畿内封为诸侯加一等褒有徳也谓大夫为子男卿为侯伯其命加于王朝一等耳非谓使出封畿外即加命也今言大夫四命出封五命则毛意以周礼出封谓出于封畿非封为诸侯也尊王命而重其使出于封畿即得加命反于朝廷还服其夲此陈古者大夫出封听讼故得如子男之衣服乗其大车槛槛然服毳冕以决讼也此时王政才行境内而已周人刺其大夫不能听墝内之讼无复出封之事但作者陈出封之事以刺之耳笺正义曰菼薍释草文以解菼色未辨草名故取尔雅以定之郑以周礼出封謴为诸侯乃加一等出封行使则不得然此诗陈古天子大夫服毳冕以决讼则是其人于礼自得服之缘此服之贵贱凖其官之尊卑解得服之所由故云则是子男入为大夫者也王朝之卿大夫出封于畿外褒有徳加一等使卿为侯伯大夫为子男其诸侯入于王朝为卿大夫者以其夲爵仍存直以入仕为荣耳不复更加其命数故侯伯入为卿子男入为大夫诸侯之数众王朝之官少或亦侯伯为大夫非唯子男耳隠十一年左曰滕侯曰我周之卜正顾命孔安国注云齐侯吕伋为天子虎贲氏是侯伯入为大夫者也以其夲爵先尊服其夲国之服故郑志答赵商云诸侯入为卿大夫与在朝仕者异各依夲国如其命数是由尊诸侯使之以其命此陈子男为大夫仍得服毳冕也又解毳衣之色所以得如菼者以毳衣之属衣则昼绘为之裳则刺繍为文由皆有五色其青色者则如鵻故得如菼也言毳衣之属者自毳以上当有衮冕鷩冕与毳冕之服其衣皆用缋也若絺冕则衣刺粉米惟用绣冕则衣无文不复用绣明毳衣之属正谓衮鷩耳知衣缋裳绣音考工记言昼缋之事则缋谓画之也臯陶谟曰予欲观古人之象口月星辰山龙华虫作会宗彝藻火粉米黼黻絺绣于华虫以上言作缋明画为缋文宗彞以下言絺绣明是絺为绣文但王者相变礼制不同周法火与宗彞亦画而为衣不复在裳故郑于司服引尚书以校之周礼考之而立説云古者天子冕服十二章至周而以日月星辰画于旌旗而冕服九章登龙于山登火于宗彞九章初一曰龙次二曰山次三曰华虫次四曰火次五曰宗彝皆昼以为缋次六曰藻次七曰粉米次八曰黼次九曰黻皆絺以为绣则衮之衣五章裳四章凡九也鷩昼以雉谓华虫也其衣三章裳四章凡七也毳画虎蜼谓宗彝也其衣三章裳二章凡五也絺刺粉米无画也其衣一章裳二章凡三也者衣无文裳刺黻而已是以谓之焉如郑此言是毳以上则衣用缋絺冕则衣亦绣也知绣皆有五色者考工记曰画缋之事杂五色又曰五色备谓之绣是缋绣皆五色其青者如鵻其赤者如赪故二章各举其一耳以菼为鵻笺以菼为薍似如易又言其青者如鵻复似从张逸疑而问之郑答云鵻鸟青非草名薍亦青故其青者如鵻】
　　大车啍啍毳衣如璊啍啍重迟之貌璊赪也岂不尔思畏子不奔音义【啍他敦反徐又徒孙反璊音门説文作云以毳为罽也解此璊云玉赪色也禾之赤苖谓之樠玉色如之赪勑贞反赤也】疏【正义曰啍啍行之貌故为重迟上言行之声此言行之貎互相见也释器云一染谓之縓再染谓之赪郭璞云浅赤也説文云璊玉赤色故以璊为赪】谷则异室死则同穴谓予不信有如皦日谷生皦白也生在于室则外内异死则神合同为一也笺云穴谓塜圹中也此章言古之大夫听讼之政非但不敢淫奔乃使夫妇之礼有别今之大夫不能然反谓我言不信我言之信如白日也刺其闇于古礼音义【皦夲又作皎古了反圹苦晃反别彼列反】疏【正义曰言古之大夫听政也非徒不敢淫奔又令室家有礼使夫之与妇生则异室而居死则同穴而男女之别如此汝今时大夫若谓我此言为不信乎我言之信有如皦然之白日言其明而可信也刺今大夫闇于古礼而不信此言也正义曰谷生释言文皦者明白之貌故为白也内则曰礼始于谨夫妇宫室辨外内男不入女不出是礼也生在于室则内外异死所以得同穴者死则神合同而为一故得冋穴也祭统曰铺筵设同几春官司几筵注云周礼虽合及同时在殡皆异几体实不同祭于庙中同几精气合也是既之后神合为一神合故可以同穴也】
　　大车三章章四句
　　序丘中有麻思贤也庄王不明贤人放逐国人思之而作是诗也笺思之者思其来已得见之疏【正义曰毛以为放逐者夲在位有功今去而思之郑以为去治贱事所在有功故思之意虽小异三章俱是思贤之事笺正义曰笺以为施施为见已之貎来食谓已得食之故以思之为思其来已得见之毛以来食为子国复来我乃得食则思其更来在朝非徒思见而已其意与郑小异子国是子嗟之父俱是贤人不应同时见逐若同时见逐当先思子国不应先思其子今首章先言子嗟二章乃言子国然则贤人放逐止谓子嗟耳但作者既思子嗟又美其奕世有徳遂言及子国耳故首章曰麻麦草木乃彼子嗟之所治是言麦亦子嗟所治非子国之功也二章笺言子国使丘中有麦着其世贤言着其世贤则是引父以显子其意非思子国也卒章言彼畱之子亦谓子嗟耳】
　　丘中有麻彼畱子嗟畱大夫氏子嗟字也丘中墝埆之处尽有麻麦草木乃彼子嗟之所治笺云子嗟放逐于朝去治卑贱之职而有功所在则治理所以为贤彼畱子嗟将其来施施施施难进之意笺云施施舒行伺闲独来见已之貌音义【墝夲亦作墽苦交反埆苦角反又音学夲或作远此从孙义而误耳将王申毛如字郑七良反下同施如字伺音司闲音闲又如字】疏【正义曰毛以为子嗟在朝有功今而放逐在外国人覩其业而思之言丘中墝埆之处所以得有麻者乃畱氏子嗟之所治也由子嗟敎民农业使得有之今放逐于外国人思之乃遥述其行彼畱氏之子嗟其将来之时施施然甚难进而易退其肯来乎言不肯复来所以思之特甚郑以为子嗟放逐于朝去治卑贱之职言丘中墝埆之处今日所以有麻者彼畱氏之子嗟徃治之耳故云所在则治理信是贤人国人之意愿得彼畱氏之子嗟其将欲来舒行施施然伺候闲暇独来见己闵其放逐爱其徳义冀来见己与之尽懽正义曰贤人放逐明为大夫而去下云彼畱之子与易称顔氏之子其文相类故知畱氏大夫氏也子者有徳之称古人以子为字与嗟连文故知字也释丘云非人力为之丘丘是地之高者在丘之中故云墝埆之处墝埆谓地之瘠薄者也探下章而解之故言麻麦草木也木即下章李也兼言草以足句乃彼子嗟之所治谓子嗟未去之日教民治之也定夲云丘中墝埆远尽有麻麦草木与俗夲不同也笺正义曰笺以有麻之下即云彼畱子嗟则是子嗟今日所居有麻麦也且丘中是隠遁之处故易以为去治卑贱之职而冇功孝经云居家理故治可移于官子嗟在朝则能助教行政隠遁则能使墝埆生物所在则治理是其所以为贤也正义曰亦以施施为舒行由贤者难进故来则舒行言其夲性为然恐将不复更来故思之也笺正义曰笺以思之欲使更来不宜言其难进且言其将者是冀其复来故易以为伺候闲暇独来见已之貎此章欲其独来见己下章冀得设食以待之亦事之次也】丘中有麦彼畱子国子国子嗟父笺云言子国使丘中有麦着其世贤彼畱子国将其来食传子国复来我乃得食笺云言其将来食庶其亲己巳得厚待之音义【食如字一云郑音嗣复扶又反】疏【正义曰子国子嗟父者毛时书籍犹多或有所据未详毛氏何以知之笺正义曰笺以丘中有麻是子嗟去徃治之而此章言子国亦能使丘中有麦是显著其世贤言其父亦是治理之人耳非子国实使丘中有麦也正义曰言以子国教民稼穑能使年岁丰穰及其放逐下民思之乏于饮食故言子国其将来我乃得有食耳笺正义曰凖上章思者欲令子国见己言其独来就我饮食庶其亲已来至己家已得厚礼以待之思贤之至欲饮食之也】
　　丘中有李彼畱之子笺云丘中而有李又畱氏之子所治彼畱之子贻我佩玖玖石次玉者言能遗我美寳笺云畱氏之子于思者则朋友之子庶其敬已而遗已也音义【贻音怡玖音久説文纪又反云石之次玉黒色者遗唯季反下同】疏【正义曰玖是佩玉之名故以美寳言之美寳犹美道言以为作者思而不能见乃陈其昔日之功言彼畱氏之子有能遗我以美道谓在朝所施之政教笺正义曰笺亦以佩玖喻美道所异者正谓今日冀望其来敬己而遗己耳非是昔日所遗上章欲其见己巳得食之言已之待畱氏此章畱氏之子遗我以美道欲畱氏之子教己是思者与畱氏情亲故云畱氏之子于思者则朋友之子正谓朋友之身也非与其父为朋友孔子谓子路贼夫人之子亦此类也】
　　丘中有麻三章章四句
　　王国十篇二十八章百六十二句

　　毛诗注疏卷六
　　毛诗注疏卷六考证
　　君子阳阳序君子遭乱相招为禄仕○【臣敏中】按此诗与简兮同意曰执簧曰执翿曰由房曰由敖明是隠于伶官应以序説为正解
　　之水章不与我戌申申姜姓之国○【臣光型】按郑语云当成周者南有申吕周语云齐许申吕由太姜同四岳伯夷之后也
　　不流束楚楚木也○【臣光型】按张揖云楚荆也牡荆蔓荆也陆佃云楚者楚地所出一名荆故春秋楚称荆而荆州亦以此木得名也
