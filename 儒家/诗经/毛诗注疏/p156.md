<!-- { "loadSidebar": true } -->
　　山有蕨薇隰有杞桋杞枸檵也桋赤梀也笺云此言草木尚各得其所人反不得其所伤之也君子作歌维以告哀笺云告哀言劳病而愬之音义【蕨居月反桋夲亦作荑音夷枸音苟檵音计梀所革反郭霜狄反】疏【正义曰言山之有蕨薇之菜隰之有杞桋之木是菜生于山木生于隰所生皆得其所以兴人生防于安乐以得其所今我天下之民遇此残乱惊扰失性草木之不如也由此君子作此八章之歌诗以吿诉于王及在位言天下之民可哀闵之也作者自言君子以非君子不能作诗故也正义曰桋赤梀释木文又曰白者梀舎人曰桋名赤梀也某氏曰白色为柿其色虽异为名同江河间梀可作鞍郭璞曰赤梀树叶细而岐锐也皮理错戾好丛生山中中为车辋白梀叶员而岐为木大也】
　　四月八章章四句
　　序北山大夫刺幽王也役使不均已劳于从事而不得养其父母焉音义【使如字已音纪下注喻已同飬余亮反】疏【正义曰经六章皆怨役使不均之辞若指文则大夫不均我从事独贤是役使不均也朝夕従事是已劳于従事也忧我父母是由不得飬其父母所以忧之也经序倒者作者恨劳而不得供飬故言忧我父母序以由不均而致此怨故先言役使不均也】
　　陟彼北山言采其杞笺云言我也登山而采杞非可食之物喻已行役不得其事偕偕士子朝夕从事偕偕强壮貌士子有王事者也笺云朝夕従事言不得休止王事靡盬忧我父母笺云靡无也盬不坚固也王事无不坚固故我当尽力勤劳于役乆不得归父母思已而忧音义【杞音起偕音皆徐音谐说文云强也盬音古】疏【正义曰言有人登彼北山之上者云我采其杞木之叶也此杞叶非可食之物而登山以采之非宜矣以兴大夫循彼长逺之路者云我从其劳苦之役也此劳役非贤者之职而循路以従之非其事矣所以行役不得其事者时王之意以已为偕偕然而强壮今为王事之子以朝継夕従于王役之事常不得休止王家之事无不坚固使已劳以坚固之今使忧及于我父母由乆不得归故父母思已而忧也】
　　溥天之下莫非王土率土之濵莫非王臣溥大率循濵涯也笺云此言王之土地广矣王之臣又众矣何求而不得何使而不行大夫不均我从事独贤贤劳也笺云王不均大夫之使而専以我有贤才之故独使我従事于役自苦之辞音义【溥音普濵音賔涯鱼佳反字又作崖】疏【正义曰溥大释诂文释水云浒水涯孙炎曰涯水邉说文云浦水濵广雅云浦涯然则浒濵涯浦皆水畔之地同物而异名也诗意言民之所居民居不尽近水而以濵为言者古先圣人谓中国为九州者以水中可居曰洲言民居之外皆有水也邹子曰中国名赤县赤县内自有九州禹之序九州是也其外有瀛海环之是地之四畔皆至水也濵是四畔近水之防言率土之濵举其四方所至之内见其广也作者言王道之衰伤境界之削则云蹙国百里蹙蹙靡所骋恨其有人众而不使即以广大言之所怨情异故设辞不同王不均大夫之使不过朝廷而普及天下者明其众也贤劳也者以此大夫怨己劳于事故以贤为劳笺以贤字自道故易言王専以我有贤才之故乎何故独使我也王肃难云王以已有贤才之故而自苦自怨非大臣之节斯不然矣此大夫怨王偏役于已非王实知其贤也王若实知其贤则当任以尊官不应劳以苦役此从事独贤犹下云嘉我未老鲜我方将恨而问王之辞非王实知其贤也】
　　四牡彭彭王事傍傍彭彭然不得息傍傍然不得已嘉我未老鲜我方将将壮也笺云嘉鲜皆善也王善我年未老乎善我方壮乎何独乆使我也旅力方刚经营四方旅众也笺云王谓此事众之气力方盛乎何乃劳苦使之经营四方音义【傍布彭反已音以鲜息浅反沈云郑音仙】或燕燕居息燕燕安息貌或尽瘁事国尽力劳病以从国事或息偃在牀或不已于行笺云不已犹不止也
　　或不知呌号或惨惨劬劳呌呼号召也或栖迟偃仰或王事鞅掌鞅掌失容也笺云鞅犹何也掌谓捧之也负何捧持以趋走言促遽也音义【呌夲又作嚣古吊反号戸报反协韵户刀反惨七感反字又作懆栖音西鞅于两反何戸可反又音河捧芳勇反】
　　或湛乐饮酒或惨惨畏咎笺云咎犹罪过也或出入风议或靡事不为笺云风犹放也音义【湛都南反乐音洛咎其九反风音讽议如字协句音宜】疏【正义曰三章势接湏通觧之皆具说在注或不知呌号者居家闲逸不知上有徴发呼召者或出入风议谓闲暇无事出入放恣议量时政者或勤苦无事不为者定夲集夲并作议俗夲作仪者误也郑惟鞅掌为异余同笺正义曰传以鞅掌为烦劳之状故云失容言事烦鞅掌然不暇为容仪也今俗语以职烦为鞅掌其言出于此也故郑以鞅掌为事烦之实故言鞅犹荷也鞅读如马鞅之鞅以负荷物则湏鞅持之故以鞅表负荷也以手而掌执物是捧持之负荷捧持以趋走也促遽亦是失容但夲意与异耳】
　　北山六章三章章六句三章章四句
　　序无将大车大夫悔将小人也笺周大夫悔将小人幽王之时小人众多贤者与之从事反见谮害自悔与小人并疏【正义曰作无将大车诗者谓时大夫将进小人使有职位不堪其任愆负及已故悔之也以将进小人后致病累可为鍳戒以示将来足明时政昬昧朝多小人亦所以刺王也若然此大夫作诗则贤者也自当择交既进而悔者知人则哲尧尚难之孔子以圣人之隽尚改观于宰我子文以诸侯之良犹未知于子玉况大夫非圣能无悔乎经三章皆悔辞也】
　　无将大车祗自尘兮大车小人之所将也笺云将犹扶进也祗适也鄙事者贱者之所为也君子为之不堪其劳以喻大夫而进举小人适自作忧累故悔之无思百忧祗自疷兮疷病也笺云百忧者众小事之忧也进举小人使得居位不任其职愆负及已故以众小事为忧适自病也音义【祗音支累劣伪反篇末同夲或作辱疷都礼反任音壬愆起连反】疏【正义曰言君子之人无得自将此大车若将此大车适自尘蔽于已以兴后之君子无得扶进此小人适自忧累于已小人居职百事不干已之所举必助忧之故又戒后人言无思百众小事之忧若思此忧适自病害于已正义曰冬官车人为车有大车郑云大车平地载任之车则此是也其车驾牛故酒诰曰肇牵车牛逺服贾用是小人之所将也笺正义曰言将犹扶进者以大车湏人傍而将之是为扶车而进导也大车比小人言无扶进此小人也】
　　无将大车维尘冥冥笺云冥冥者蔽人目明令无所见也犹进举小人蔽伤已之功徳也无思百忧不出子颎颎光也笺云思众小事以为忧使人蔽闇不得出于光明之道音义【冥莫庭反又莫迥反令力呈反颎古迥反沈又古顷反】
　　无将大车维尘雍兮笺云雍犹蔽也无思百忧祗自重兮笺云重犹累也音义【雍于勇反字亦作壅又于用反重直龙反又直用反】
　　无将大车三章章四句
　　序小明大夫悔仕于乱世也笺名篇曰小明者言幽王日小其明损其政事以至于乱疏【正义曰小明诗者牧伯大夫所作自悔仕于乱世谓大夫仕于乱世使于逺方令已劳苦故悔也首章笺云诗人牧伯之大夫使述其四方之事然则牧伯大夫使述其四方之事是常今而悔仕者以牧伯大夫虽行使是常而均其劳逸有期而反今幽王之乱役则偏苦行则过时也故我事孔庶笺云王政不均臣事不同是偏苦也嵗聿云莫笺云乃至嵗晚尚不得归是过时也偏当劳役歴日长乆故所以悔也经五章皆悔仕之辞虽縂为悔仕而发但所悔有意故首章言载离寒暑以日月长乆是悔仕笺因其篇初故言遭乱世劳苦而悔仕三章言其自诒伊戚是忧恨之语故笺云悔仕之辞其实皆悔乱也】
