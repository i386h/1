<!-- { "loadSidebar": true } -->
　　秦谱尧时有伯翳者○史记作栢翳汉书作栢益歴夏商兴衰疏实鸟谷氏○谷史记作俗
　　周孝王使其末孙非子疏恶来有子曰女妨○妨史记作防
　　又疏大几生大雒○雒史记作骆
　　至元孙徳公疏文公生靖公○靖史记作竫
　　疏其诗则车邻美秦仲为秦仲诗也○刘瑾曰秦仲但为宣王大夫未必得备寺人之官此诗宜作于平王命防公为侯之后许谦亦云秦仲固尝为附庸之君以西戎灭大骆之族宣王命为大夫日与戎战六年而死非可乐时诗语不类然则车邻实襄公诗尔又疏晨风渭阳权舆序皆云康公是康公诗也○许谦曰康公为太子时正穆世也当系于穆公
　　陈谱封其子妫满于陈○【臣防汾】按大戴礼禹受命乃邑姚姓于陈是胡公乃继封也
　　疏封黄帝之后于蓟封帝尧之后于祝○【臣浩】按史记作封黄帝之后于祝封帝尧之后于蓟与乐记文异
　　五世至幽公疏弟平公彘立○彘史记作爕
　　又疏月出亦从上明之亦为宣公诗也○范处义曰月出刺在位説美色正指孔宁仪行父之事宜系之灵公
　　桧谱桧国在禹贡豫州外方之地　【臣光型○】按外方先儒皆以为嵩山在今河南府登封县北十里徐广曰桧在宻县不得在外方北也
　　疏荥泽荥波一泽名也○许谦曰荥波孔氏以为一水周礼职方豫州其州荥雒其浸波溠则二水也禹贡济入河而南出溢为荥今郑州荥泽是其处尔雅水出自洛为波而山海经曰娄涿之山波水出其隂北流注于谷二説未知孰是【臣光型】按荥波为二水当从周礼职方为是波水当以洛南之波为是蔡氏书传亦从尔雅説若山海经之波水今本作陂郭璞云世谓之百答水非此波水也
　　祝融氏名黎疏已姓昆吾苏顾温莒也○莒周语作董曹谱曹之后世疏子桓公终生立○终生史记注一作终湦
　　又疏子荘公射姑立○射姑史记作夕姑
　　豳谱以比序己志○金履祥曰七月非周公所作乃豳之旧诗故豳七月附于十五国风之后犹商那附于三颂之末也周公食邑豳岐之间故凡周公之所作与为周公而作者皆附之【臣光型】按郑氏谓七月乃周公述公刘太王之事亦是其谓周公以比序己志恐未必然也朱子辨序谓七月是未居东时作谅哉
　　后成王迎之反之○迎之疑当作迎而观下疏作而字可见
　　小大雅谱自文王至于文王有声○朱子云郑谱以此为文武时诗文王首句即云文王在上则非文王时诗矣又曰无念尔祖则非武王时诗矣大明有声并言文武者非一安得为文武之时所作乎【臣宗万】按吕氏春秋云周公旦乃作诗曰文王在上于昭于天诸诗明是成王之时周公所作故文武皆称諡也疏则称王之后作也○【臣光型】按文王未尝生称王安得云称王后作耶吕祖谦曰汉儒谓文王受命称王灵台为天子之制悖理甚矣
　　小雅自鹿鸣至于鱼丽疏故以鹿鸣燕羣臣嘉宾之事为首也○【臣浩】按鹿鸣之序甚当而汉儒多有异説如司马迁云仁义陵迟鹿鸣刺焉蔡邕云鹿鸣周大臣之所作王道衰大臣知贤者幽隠故弹讽谏此亦如康王晚朝闗雎讽谏之説鹿鸣冠小雅之首安得以为刺诗
　　疏故次伐木燕朋友故旧也○【臣浩】按蔡邕正交论云周徳始衰颂声既寝伐木有鸟鸣之刺亦以为刺诗
　　何者天子飨元侯疏于次国于小国○此六字不可觧别本于次国下又有次国二字亦不可觧似是衍文
　　周颂谱疏又作武○范处义曰其诗云于皇武王岂武王之自言乎
　　又疏其三曰敷时绎思我徂惟求定其六曰绥万邦屡丰年○【臣光型】按此三六之数杜预以为楚乐歌之次第刘以为楚子引诗之次第或云此三六者犹云肆夏之三也武赉桓明是三篇安得合之为一当时未经夫子删定而荆楚文献不足犹为错乱不足信也
　　又疏明时迈与般武王时也○范处义曰二诗当系之成王【臣浩】按韩诗薛君章句云叠应也羙成王能奋舒文武之道而行之则天下无不动而应其政教是韩诗以时迈为成王之诗范氏之説是也
　　鲁颂谱自后政衰疏子考公酋立○酋世本作就又疏子幽公宰立○宰世本作圉
　　又疏是为魏公○魏公世本作微公
　　又疏子厉公擢立○擢世本作翟
　　又疏子真公□立○□世本作挚
　　又疏子弗湼立○弗湼史记作弗湟世本作弗皇
　　商颂谱世有官守疏子曹圉立○曹圉世本作粮圉又疏子振立○振世本作核

　　毛诗谱考证
　　毛诗注疏原目
　　毛诗国风音义【毛诗诗是此书之名毛者传诗人姓既有齐鲁韩三家故题姓以别之或云小毛公加毛诗二字又云河间献王所加故大题在下案马融卢植郑注三礼并大题在下班固汉书陈寿三国志题亦然国风国者总谓十五国风者诸侯之诗从闗雎至驺虞二十五篇谓之正风】疏【正义曰诗国风旧题也毛字汉世加之六艺论云河间献王好学其博士毛公善説诗献王号之曰毛诗是献王始加毛也汉书儒林传云毛公赵人也为河间献王博士不言其名范晔后汉书云赵人毛长传诗是为毛诗然则赵人毛公名为长也谱云鲁人大毛公为训诂传于其家河间献王得而献之以小毛公为博士然则大毛公为其传由小毛公而题毛也诗者一部之大名国风者十五国之总称不冠于周南之上而退在下者按郑注三礼周昜中侯尚书皆大名在下孔安国马季长卢植王肃之徒其所注者莫不尽然然则本题自然非注者移之定本亦然当以皆在第下足得总摄故也班固之作汉书陈寿之撰国志亦大名在下盖取法于经典也言国风者国是风化之界诗以当国为别故谓之国风其雅则天子之事政教刑于四海不湏言国也周召风之正经固当为首自卫以下十有余国编比先后旧无明説去圣久逺难得而知欲言先后为次则齐哀先于卫顷郑武后于桧国而卫在齐先桧处郑后是不由作之先后也欲以国地为序则郑小于齐魏狭于晋而齐后于郑魏先于唐是不由国之大小也欲以采得为次则鸡鸣之作逺在缁衣之前郑国之风必处桧诗之后何当后作先采先作后采乎是不由采得先后也二三拟议悉皆不可则诸国所次别有意焉盖迹其先封善否参其诗之美恶验其时政得失详其国之大小斟酌所宜以为其次鄘卫者商纣畿内千里之地柏舟之作夷王之时有康叔之遗烈武公之盛德资母弟之戚成入相之勲文公则灭而复兴徙而能富土地既广诗又早作故以为变风之首既以卫国为首鄘则卫之所灭风俗虽异美刺则同依其作之先后故以鄘先卫也周则平王东迁政遂微弱化之所被才及郊畿诗作后于卫顷国地狭于千里徒以天命未改王爵仍存不可过于后诸侯故使次之于卫也郑以史伯之谋列为大国桓为司徒甚得周众武公夹辅平王克成大业有厉宣之亲有缁衣之美其地虽狭既亲且勲故使之次王也齐则异姓诸侯世有衰德哀公有荒淫之风襄公有鸟兽之行辞皆怨刺篇无美者又以大师之后国土仍大故使之次郑也魏国虽小俭而能勤踵虞舜之旧风有夏禹之遗化故季札观乐美其诗音云大而婉俭而易行以德辅此则明主也故次于齐唐者叔虞之后虽为大国昭公则五世交争献后则防乱多故次于魏下秦以秦仲始大襄公始命穆公遂霸西戎卒为强国故使之次唐也陈以三格之尊食侯爵之地但以民多淫昏国无令主故使之次秦也桧则其君淫恣曹则小人多宠国小而君奢民劳而政僻季札之所不讥国风次之于末宜哉豳者周公之事欲尊周公使専一国故次于众国之后小雅之前欲兼其上下之美非诸国之例也郑谱王在豳后者退就雅颂并言王世故耳诸国之次当是大师所第孔子删定或亦改张襄二十九年左传鲁为季札徧歌周乐齐之下即歌豳歌秦然后歌魏杜预云于诗豳第十五秦第十一后仲尼删定故不同杜以为今所第皆孔子之制孔子之前则如左传之次郑意或亦然也乡饮酒云无算乐注云燕乐亦无算数或间或合尽欢而止春秋襄二十九年吴公子札来聘请观于周乐此国君之无算也以其徧歌谓之无数不以不次为无算也】郑氏笺音义【笺本亦作牋同荐年反字林云笺表也识也案郑六艺论云注诗宗毛为主毛义若隐畧则更表明如有不同即下已意使可识别也然此题非毛公马郑王肃等题相传云是雷次宗题承用既久未敢为异又案周续之与雷次宗同受慧远法师诗义而续之释题已如此又恐非雷之题也疑未敢明之】疏【正义曰郑氏名字康成北海高宻人当后汉桓灵之时注此书也不言名而言氏者汉承灭学之后典籍出于人间各専门命氏以显其家之学故诸为传训者皆云氏不言名由此而言毛氏为传亦应自载毛字但不必冠诗上耳不然献王得之何知毛为之也明其自言毛矣郑于诸经皆谓之注此言笺者吕忱字林云笺者表也识也郑以毛学审备遵畅厥防所以表明毛意记识其事故特称为笺余经无所遵奉故谓之注注者着也言为之觧説使其义着明也汉初为传训者皆与经别行三传之文不与经连故石经书公羊传皆无经文艺文志云毛诗经二十九卷毛诗故训传三十卷是毛为诂训亦与经别也及马融为周礼之注乃云欲省学者两读故具载本文然则后汉以来始就经为注未审此诗引经附传是谁为之其郑之笺当元在经传之下矣其毛诗经二十九卷不知并何卷也自周南至郑氏笺凡一十六字所题非一时也周南闗雎至第一诗国风元是大师所题也诂训传毛自题之毛一字献王加之郑氏笺郑自题之】
