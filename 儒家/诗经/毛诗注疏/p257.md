<!-- { "loadSidebar": true } -->
　　天作髙山大王荒之传作生荒大也天生万物于髙山大王行道能安天之所作也笺云髙山谓岐山也书曰道岍及岐至于荆山天生此髙山使兴云雨以利万物大王自豳迁焉则能尊大之广其德泽居之一年成邑二年成都三年五倍其初彼作矣文王康之彼徂矣岐有夷之行传夷易也笺云彼彼万民也徂往行道也彼万民居岐邦者皆筑作宫室以为常居文王则能安之后之往者又以岐邦之君有佼易之道故也易曰干以易知坤以简能易则易知简则易从易知则有亲易从则有功有亲则可久有功则可大可久则贤人之德可大则贤人之业以此订大王文王之道卓尔与天地合其德子孙保之音义【岐其宜反道音导岍口田反又口见反豳彼贫反行如字王徐并下孟反夷易羊豉反下徐易曰皆同佼古卯反干其连反巛苦魂反字亦作坤订待顶反沈又直丁反说文云评议也谱云叅订时验谓平比之也字詀云订平也】疏【正义曰毛以为天之生此万物在于髙山之上大王居岐修其道德使兴云雨长大此天所生者即隂阳和是其能长大之下四句又说文王之德被万民居岐邦筑作宫室者文王则能安之彼万民又后往者由此岐邦之君有佼易之德故也下一句云由父祖之德若此令子孙得保天位前往者文王安之后往者亦能安之后往者以岐邦之君有佼易之德前往者亦然为互文也郑上二句别具在笺余同传正义曰作者造立之言故为生也荒者寛广之义故为大也笺正义曰以文王未徙丰之前与大王皆在岐故知髙山谓岐山也以云天生髙山不言生万物故易毛也引书曰导岍及岐至于荆山禹贡文彼言禹所开导从岍山及岐山至于荆山皆举大山以言而岐山在其中引之以证岐山为髙山也祭法称山林川谷能出风雨僖三十一年公羊传云触石而出肤寸而合不崇朝而雨天下者其唯泰山乎是髙山能与云雨而利万物也大王能尊大之广其德泽者谓德及草木使之茂殖若旱麓云榛楛济济是广山之德泽也山之德泽既广则山之为神益尊是尊大之也韦昭云大王秩祀之而尊大焉指谓祭之为大未必然也大王能广山德泽明其爱民甚矣故民皆从之居之一年成邑二年成都三年五倍其初是由王之有德故致然也自一年成邑以下中候稷起之注亦与此同当有成文不知事何所出周礼四井为邑四邑为丘四丘为甸四甸为县四县为都左传曰邑有先君之宗庙曰都无曰邑各自相对为文耳此都邑不与彼同也邑是居处之名都是众聚之称都必大于邑故一年即成邑二年乃成都也书传说大王迁岐周民束修奔而从之者三千乘止而成三千户之邑谓初迁时也此云一年当谓年终之时其邑当不啻三千但不知其数耳郑注禹贡以为尧之时土广五千里禹弼成五服土广万里王肃难郑云禹之时土广三倍于尧计万里为方五千里者四而肃谓三倍则除本而三此云五倍盖亦除本而五并本为六也传正义曰夷易释诂文笺正义曰彼徂为民往则彼作为民作徂作皆是民事故知彼彼万民也徂往释诂文以道者人所行故行为道也徂谓新往者则作为前至者此作矣即緜诗所谓曰止曰时筑室于兹故云皆筑作宫室以为常居言常者见其心乐此居不复移转也后之往者以岐邦之君有佼易之道者谓此君其性佼健和易爱民之情深故归之也引易曰尽贤人之业皆系辞文也言干以佼易故为知坤以凝简故为能人能佼易则其情易知凝简则其行易从情易知则人亲之故易知则有亲行易从则功可就故易从则有功人以物不我亲不能以久故有亲则可久由举事无功不能以大故有功则可大为物所亲事可长久是为德有所成故可久则贤人之德举事有功道可广大是为业有所就故可大则贤人之业生人能事德业而已易简为之无往不究故彼又云易简而天下之理得是天地之德易简而已岐邦之君亦有易简之行是与天地同功订者比并之言卓然髙逺之称以此乾坤之义比并大王文王之道则此二王之德卓尔髙逺与天地合其德矣若然易简之义穷天下之精则圣人乃能而云贤人之德贤人之业者王弼云不曰圣人者圣人体无不可以人名而名故易简之主皆以贤人名之然则以贤是圣之次故寄贤以为名穷易简之理尽乾坤之奥必圣人乃能耳文王可以当之大王则未能而并云与天地合德者以大王是亚圣大贤可以比于文王褒美其事故连言之其实大王未能尽此妙也谱云叅订时验是订为比并之言也论语云如有所立卓尔是卓尔为髙逺之称】
　　天作一章七句
　　序昊天有成命郊祀天地也疏【正义曰昊天有成命诗者郊祀天地之乐歌也谓于南郊祀所感之天神于北郊祭神州之地祗也天地神祗佑助周室文武受其灵命王有天下诗人见其郊祀思此二王能受天之命勤行道德故述之而为此歌焉经之所陈皆言文武施行道德抚民不倦之事也所感天神者周人木德感苍帝灵威仰而生祭之于南郊神州之神则祭之于北郊此二者虽南北有异祭俱在郊故总言郊祀也案礼祭祀天地非止一事此言郊祀天地不言所祀之神但祭之于郊而天地相对唯有此二神耳何者春官大司乐职曰冬日至于地上之圜丘奏乐六变则天神皆降夏日至于泽中之方丘奏乐八变则地祗皆出注云天神则主北极地祗则主昆仑彼以二至之日祭之于丘不在于郊此言郊祀必非彼也大司乐又曰舞云门以祀天神舞咸池以祭地祗注云天神谓言五帝王者又各以夏正月祀其所受命之帝于南郊地祗所祭于北郊谓神州之神也地官牧人云阳祀用骍牲毛之隂祀用黝牲毛之注云阳祀祭天于南郊隂祀祭地于北郊此二祀文恒相对此郊祀天地俱言在郊而天地相对故知是所感之帝神州之神也其祀天南郊郑云夏之正月其祭神州之月则无文此序同言郊祀盖与郊天同亦夏正月也此经不言地序云地者作者因祭天地而为此歌王者之有天下乃是天地同助言天可以兼地故辞不及地序知其因此二祭而作故具言之】
　　昊天有成命二后受之成王不敢康夙夜基命宥密传二后文武也基始命信宥寛密宁也笺云昊天天大号也有成命者言周自后稷之生而已有王命也文王武王受其业施行道德成此王功不敢自安逸早夜始顺天命不敢解倦行寛仁安静之政以定天下寛仁所以止苛刻也安静所以息暴乱也于缉熙单厥心肆其靖之传缉明熙广单厚肆固靖和也笺云广当为光固当为故字之误也于美乎此成王之德也既光明矣又能厚其心矣为之不解倦故于其功终能和安之谓夙夜自勤至于天下太平音义【成王王如字徐于况反其音基本亦作基宥音又王功于况反解音懈下同苛音河刻音克单都但反注同】疏【正义曰此篇毛传皆依国语唯广固二字郑不为别训而破以同己则是不异于毛但意不必有感生之帝与郑小异今既无迹可据皆同之郑焉言昊天苍帝有此成就之命谓降生后稷为将王之兆而经歴多世至于文武二君乃应而受之二君既受此业施行道德以成此王功而不敢暂自安逸常早起夜卧始于信顺天命不敢懈倦行其寛仁安静之政以定天下二君既能如此于乎可叹美也此二君成王之德既光明矣又能笃厚其心而为之不倦故于其功业终能和而安之以此之故得至于太平是乃昊天之德故因其祭而歌之传正义曰二后文武也者此以太平之歌作在周公成王之世成王之前有成其王功者唯文武耳故知二后文王武王也以二王俱受天命共成周道故连言之自基始以下及下传皆周语文也周语称叔向聘于周单靖公与之语说昊天有成命叔向告单子之老曰昊天有成命颂之盛德也即全引此篇乃云是道成王之德也成王能明文昭定武烈者天道成命者而称昊天翼其上也二后受之让于德也成王不敢康敬百姓也夙夜恭也基始也命信也宥寛也密宁也缉明也熙广也亶厚也肆固也靖和也其始也翼上德让而敬百姓其中也恭俭信寛帅归于宁其终也广厚其心固和之始于德让中于信寛终于固和故曰成王是全释此篇之义也古人说诗者因其节文比义起象理颇溢于经意不必全与本同但检其大防不为乖异故传采而用焉此诗作在成王之初非是崩后不得称成之諡所言成王有涉成王之嫌韦昭云谓文武修己自勤成其王功非谓周成王身也郑贾唐说皆然是时人有疑是成王身者故辨之也笺正义曰昊天天大号也者以此郊天之歌言其所感苍帝苍帝非太帝而云昊天昊天与帝名同故解昊天是天之大号故苍帝亦得称之也后稷以大迹而生是天之精气中苗兴称尧受图书已有稷名在録言其苗裔当王是周自后稷之生已有王命言其有将王之兆也传训命为信既有所信必将顺之故言早夜始顺天命经中之命已训为信其言天命郑自解义之辞故非经之命也正以言信必所信有信上言天有成命故知所信顺者始信顺天命也言始者王肃云言其修德常如始易曰日新之谓盛德义当然也传以密为宁宁又训为安也故云行寛仁安靖之政以定天下又解二后行寛安之意寛者体度广性有仁恩已上行既如此则其下效之不复为苛虐急刻安者缓于御物为政清靖王上行既如此其下效之不复为残暴扰乱此寛仁所以止苛刻安静所以息暴乱故二后勤行之广当为光固当为故字之误也者笺以外传之训与尔雅皆同而释诂云熙光也肆故也则是声相涉而字因误故破之】
　　昊天有成命一章七句
