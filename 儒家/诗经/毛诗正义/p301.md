<!-- { "loadSidebar": true } -->
　　[疏]“倬彼”至“我听”。○正义曰：於时旱灾已甚，王忧念下民，夜仰视天，瞻望雨候，见倬然而明大者，彼天之云汉，其水气精光转运於天，未有雨徵。王乃言曰：於乎，可嗟叹，我何罪乎！我今时之人何罪而为天所罚？乃使上天下此丧乱之灾，使饥馑之害频频重至也。无罪，故以诉之。又言己为旱之故，祈祷明神，无有神不求而举祭之者。言其遍祭群神。又无爱於此三牲，言其不吝牲物。又礼神圭壁既已尽矣，言己牲玉不爱，精诚又甚。何为诸神曾无於我而见听聆、欲加祐助者，而使其旱灾若此也！○笺“云汉”至“候焉”。○正义曰：此云汉与《大东》天汉为一，故云天河也。“昭，光”，《释诂》文。《河图括地象》云：“河精上为天汉。”是天河河水光之精气也。望其候者，谓望天之星辰及风云之气，冀见雨之征候也。惟言望云汉者，以天河水气与雨为类，睹天之水气，伤地之无雨。宣王意在天河，故作者持言焉。○传“荐，重。臻，至”。○正义曰：《释言》云：“荐，再也。”僖十三年《左传》曰：“晋荐饥。”《释天》云：“仍饥为荐。”此荐与荐，字异义同，故为重也。“臻，至”，《释诂》文。○笺“辜罪”至“重至”。○正义曰：“辜，罪”，《释诂》文。天仍下旱灾乱亡之道，正谓旱是乱亡之道理也。定本、《集注》“仍”字皆作“乃”字。宣王遭旱，非止一年，故皇甫谧以为旱积五年。五年之言，未知信否。要言饥馑荐臻，必是连年不熟，故云“饥馑之害，复重至也”。○笺“言王”至“云雨”。○正义曰：求於群神，无所不祭，即下经所陈上天下地，从郊至宫之类也。《大司徒》“以荒政十有二，聚万民。其有一曰索鬼神”。注云：“荒，凶年也。郑司农云：‘索鬼神者，求废祀而修之。《云汉》之诗所谓靡神不举，靡爱斯牲，是也。’”下传亦云：“国有凶荒，则索鬼神而祭之。”是遭遇天灾，必当广祭群神。神皆用牲祭之，故言“靡爱斯牲”。遍祈群神，所祭者广。天地五帝，当用特牲。其馀诸神，或用太牢，或用少牢。三牲皆用，故言无所爱於三牲也。祭神又用玉器，《春官·大宗伯》“以玉作六器，以礼天地四方。以苍璧礼天，以黄琮礼地，以青圭礼东方，以赤璋礼南方，以白琥礼西方，以玄璜礼北方。”《典瑞》云：“四圭有邸以祀天，两圭有邸以祀地，祼圭有瓒以祀先王，圭璧以祀日月星辰，璋邸射以祀山川。”皆是祭神所用，故云“礼神之圭璧已尽矣”。礼神之圭器，自有多名，言圭璧为其总称。以三牲用不可尽，故言“无爱”。圭璧少而易竭，故言“既尽”。庄二十五年《左传》曰：“凡天灾有币无牲。”而此云“靡爱斯牲”者，设文之意，各有所主。彼因日食大水而发。此言天之见异，所以谴告人君，只欲令改过修善，非为求人饮食而降此灾异。於时鲁不罪己修政，谓天求饮食，而用牲祭之，望天不为咎，故传据正礼，诸侯当用币於社以告请，上公伐鼓於朝退以自责，不宜用牲於社与之饮食，故云“有币无牲”，谓救止天灾，告社之法不当用牲也。至於水旱荐至，祷祀群神，以祈福祥，遏止灾沴者，则不得不用牲也。何则？司徒荒政索鬼神，谓祭祀之也。若不以牲祭，索之何也？《祭法》曰：“堙少牢於泰昭，祭时也。禳祈於坎坛，祭寒暑也。王宫，祭日也。夜明，祭月也。幽禜，祭星也。雩禜，祭水旱也。”注云：“凡此以下，皆祭用少牢。寒暑不时，或禳之，或祈之。”是说祈祷之祭用牲也。又《春官·太祝》“掌六祈以同鬼神示，类、造、禬、禜、攻、说”。注云：“造、类、禬、禜皆有牲。攻、说用币而已。”是天灾祈祷有用牲也。岁或水旱，皆是上天之为，假祭群神，未必能已。圣王制此礼者，何哉？将以灾旱不熟，必至於死。人君为之父母，不可忍观穷厄，固当责躬罪己，求天祷神，罄忠诚之心，为百姓请命。圣人缘人之情，而作为此礼，非言祈祷必能止灾也。徒以民情可矜，不得不为之祷。祷而无雨，不得不诉於神耳。
　
　　旱既大甚，蕴隆虫虫。蕴蕴而暑，隆隆而雷，虫虫而热。笺云：隆隆而雷，非雨雷也，雷声尚殷殷然。○大音泰，徐他佐反。下“大甚”并同。蕴，纡粉反。本又作“煴”，纡文反。《韩诗》作“郁”，同。虫，直忠反，徐徒冬反，《尔雅》作“蛊”，云“熏也”。郭又徒冬反。《韩诗》作“烔”，音徒东反。殷，於谨反，或如字。然一本作“雨雷之声当殷殷然”。不殄禋祀，自郊徂宫。上下奠瘗，靡神不宗。上祭天，下祭地，奠其礼，瘗其物。宗，尊也。国有凶荒，则索鬼神而祭之。笺云：宫，宗庙也。为旱故絜祀不绝，从郊而至宗庙，奠瘗天地之神，无不齐肃而尊敬之。言徧至也。○奠，徒荐反。瘗，於例反，埋也。索，色白反。齐，侧皆反，本亦作“斋”。徧音遍。 
　　后稷不克，上帝不临。耗斁下土，宁丁我躬！丁，当也。笺云：克当作刻。刻，识也。斁，败也。奠瘗群臣而不得雨，是我先祖后稷不识知我之所困与？天不视我之精诚与？犹以旱耗败天下，为害曾使当我之身有此乎？先后稷，后上帝，亦从宫之郊。○耗，呼报反，《韩诗》云：“恶也。”斁，丁故反，《说文》、《字林》皆作“<歹睪>”。 
　　[疏]“旱既”至“我躬”。○毛以为，皆述宣王之辞。言天雨不降，旱势已太甚矣。其暑气蕴蕴然，雷声隆隆然，热气爞々然。酷热如此，无复雨意，故我勤於请祷，不绝其絜敬之祭。既祀天於郊，又从郊而往至宗庙之宫，以次而祭，未尝绝已。其祭之礼，则上祭天，下祭地，而天则奠其礼，地则瘗其物。从此以至於百灵，无神而不斋肃尊敬之者。言皆尊敬之。我精诚如此，雨泽不降，是先祖后稷不能福祐我也，皇天上帝不能临飨我也。若稷能祐我，天意临我，则应助我以福，何故以此旱灾，耗败天下土地之国，曾使正当我身有此旱乎？○郑唯不克、不临为异。馀同。○传“蕴蕴”至“而热”。○正义曰：蕴蕴，暑气附人之气，故云“而暑”。温字定本作“蕴”。隆隆是雷声不绝之状，故云“而雷”。爞々是热气蒸人之貌，故云“而热”。以蕴、隆貌状宜重言，故复言之也。暑热大同。蕴，平常之热，爞々又甚热，故暑热异其文。《释训》云：“爞々，薰也。”郭璞曰：“旱热薰炙人也。”○笺“隆隆”至“殷殷然”。○正义曰：以雷雨相将，嫌旱不得有雷，故辨之云“非雨雷”，取“殷其雷”以证之，明雷同而事别也。○传“上祭”至“祭之”。○正义曰：以郊为祭天，即此上也。上既为天，下与之对，故知是地也。奠谓置之於地，瘗谓堙之於土。礼与物皆谓为礼事神之物，酒食牲玉之属也。天言奠，其礼见燔其物。地言瘗，其物亦奠其礼也。天地各举其一，互以相通。国有凶荒，则索鬼神而祭之，即《司徒》荒政索鬼神是也。言此者，解“靡神不宗”之意。○笺“宫宗”至“徧至”。○正义曰：以言祭事而云宫，故知宫为宗庙也。祭郊、祭庙，不以同日为之，而云“自郊徂宫”，为相因之势者，明其不绝之意也。“靡神不宗”与“奠瘗”别句，则所宗者，天地之外，其馀百神。而笺连其文，云“奠瘗天地之神，无不齐肃而尊敬之”，以奠瘗即是尊敬之事，明其馀群臣亦奠瘗之。“无不”者，广及之辞，言其祭祀遍至也。○传“丁，当”。○正义曰：《释诂》文。毛无破字之理，必不与郑同。盖以克为能。王肃云：“后稷不能福祐我邪？上帝不能临飨我邪？天下耗败，当我身邪？”传意或然。则能与临异文者，以后稷是己之先祖，心必助之，但苦其不能耳。天则非己之亲，故云不临。○笺“克当”至“之郊”。○正义曰：以“上帝不临”者，上帝不视下。则“后稷不克”者，当谓后稷不知己，故转克为刻。刻削所以记识，故云“刻，识也”。《洪范》云：“彝伦攸斁。”斁是毁败之义，故为败也。不知困苦，不视精诚，其意亦同。正以困苦欲其知，精诚欲其见，故分属之耳。上云不绝禋祀，即云从郊往宫。此先言后稷，后言上帝，与上郊至宫文倒，明又见从宫至郊，为不绝之义也。
　
　　旱既太甚，则不可推。兢兢业业，如霆如雷。周馀黎民，靡有孑遗。推，去也。兢兢，恐也。业业，危也。孑然遗失也。笺云：黎，众也。旱既不可移去，天下困於饥馑，皆心动意惧，兢兢然，业业然，状如有雷霆近发於上，周之众民多有死亡者矣。今其馀无有孑遗者，言又饿病也。○推，吐雷反。注同。兢，本又作“矜”，居陵反。业如字，郭五答反。霆音庭，又音挺，一音徒佞反。孑，居热反。去，起吕反。下同。恐，丘勇反。下同。 
　　昊天上帝，则不我遗。胡不相畏？先祖于摧。摧，至也。笺云：摧当作“嗺”。嗺，嗟也。天将遂旱，饿杀我与？先祖何不助我恐惧，使天雨也？先祖之神于嗟乎！告困之辞。○相，毛如字，郑息亮反。摧，在雷反，又子雷反，郑作“嗺”，子雷反。 
