<!-- { "loadSidebar": true } -->
　　[疏]“《蓼莪》六章，上下各二章，章四句；中二章，章八句”至“终养尔”。○正义曰：民人劳苦，致令孝子不得於父母终亡之时而侍养之。民人劳苦，五章、卒章上二句是也。不得终养，卒章卒句是也。其馀皆是孝子怨不得终养之辞。○笺“不得”至“得见”。○正义曰：经言“衔恤”、“靡至”，是亲没之辞。序言“不得终养”，继於“劳苦”之下，是劳苦不见父母也。故言“不得终养者，二亲病亡之时，时在役所，不得见之也”。终是亡之称，亡连言病者，以亡必用病，言终可以兼之。亲病将亡，不得扶侍左右，孝子之恨，最在此时，故连言之。
　
　　蓼蓼者莪，匪莪伊蒿。兴也。蓼蓼，长大貌。笺云：莪已蓼蓼长大，貌视之以为非莪，反谓之蒿。兴者，喻忧思虽在役中，心不精识其事。○蒿，呼毛反。长，张丈反。下皆同。思，息嗣反。 
　　哀哀父母，生我劬劳。笺云：哀哀者，恨不得终养父母，报其生长己之苦。 
　　[疏]“蓼蓼”至“劬劳”。○正义曰：言蓼蓼然长大者，正是莪也，而不精审视之，以为非莪，反谓之维蒿。以兴有形器方可识者，正是此物也，而我不精识视之，以为非此物，反谓之是彼物也。以己二亲今且病亡，身在役中，不得侍养，精神昏乱，故视物不察也。既不得终养，又追而为恨，言可哀之又可哀我父母也，其生长我也，其病劳矣。今不见其亡，所以深恨。○笺“莪已”至“其事”。○正义曰：视莪以为非莪，亦是作者身视，故云“我视之”，是作者自我也。但作者忧思之深，每事皆不精识，故举视莪为蒿，以喻众事皆然，故喻忧思虽在役中，心不精识其事，谓众事不精识，非独莪也。
　
　　蓼蓼者莪，匪莪伊蔚。蔚，牡菣也。○蔚音尉。菣，去刃反。 
　　哀哀父母，生我劳瘁。笺云：瘁，病也。○瘁，似醉反。 
　　[疏]传“蔚，牡菣”。○正义曰：《释草》文。舍人曰：“蔚，一名牡菣。”某氏曰：“江河间曰菣。”陆机《疏》云：“牡蒿也，三月始生。七月华，华似胡麻华而紫赤。八月为角，角似小豆角，锐而长，一名马薪蒿。”
　
　　瓶之磬矣，维罍之耻。瓶小而罍大。磬，尽也。笺云：瓶小而尽，罍大而盈，言为罍耻者，刺王不使富分贫、众恤寡。○瓶，蒲丁反。磬，苦定反。罍音雷。鲜民之生，不如死之久矣！鲜，寡也。笺云：此言供养日寡矣，而我尚不得终养。恨之言也。○鲜，息浅反。供，九用反。 
　　无父何怙？无母何恃？出则衔恤，入则靡至！笺云：恤，忧。靡，无也。孝子之心，怙恃父母，依依然以为不可斯须无也。出门则思之而忧，旋入门又不见，如入无所至。○怙音户，《韩诗》云：“怙，赖也。”恃，恃负也。 
　　[疏]“瓶之”至“靡至”。○正义曰：罍器大，瓶器小。酌酒者，当多酌罍，少酌瓶，不使小瓶先竭。今瓶之既尽矣，而罍尚盈满，是为酌罍者之耻也。以兴民有富而多丁，贫而寡弱，治民者当多役富，少役贫，不使贫者先困。今贫者既困矣，而富者尚饶裕，是王之耻也。今王不以为耻，偏困贫民，我不得供养，故因此以恨言寡矣。民之一生也，言生而得养，其日尚寡，况我尚不得终养，是可恨之甚如此，我不如死之久矣。言己虽生，不如死之已久也。所以然者，以无父何所依怙？无母何所倚恃？己无父母，出门则以中心衔忧，旋来入门则堂宇空旷，不复睹见，如行田野，无所有至。是其所以悲恨也。○笺“瓶小”至“恤寡”。○正义曰：《释器》云：“小罍谓之坎。”孙炎曰：“酒樽也。”郭璞曰：“罍形似壶，大者受一斛。”是罍大如瓶也。言瓶尽矣，对罍盈言。为罍耻者，是为主罍者之耻，即酌者也。以罍大似富众，瓶小似贫寡，然罍瓶并列，俱以酌之，则当多酌罍，而少酌瓶，以至於俱尽，是均也。犹上之赋役，以富贫并对，俱以役之，则当多役富，而少役贫，以至於俱堪，亦为均也。今瓶尽而罍盈，盈者满也，是全不酌之辞，犹偏役贫寡，而富众不行，故言“耻者，刺王不使富分贫、众恤寡”也。谓不使富者分贫者之役、众者忧寡者之劳而共之也。言瓶磬，则罍盈矣。罍既无情之物，终不以自盈为耻；故知是为罍者耻，以喻王耻也。○笺“孝子”至“所至”。○正义曰：作诗之日，已反於家，故言出入之事。入门无见，又似非殡，是已卒哭之后也。入门上堂不见，慨焉廓焉，时实为甚。三年之外，孝子之情亦然，但此以三年内耳。
　
　　父兮生我，母兮鞠我。拊我畜我，长我育我。顾我复我，出入腹我。鞠，养。腹，厚也。笺云：父兮生我者，本其气也。畜，起也。育，覆育也。顾，旋视也。复，反覆也。腹，怀抱也。○拊音抚。畜，喜郁反。顾音故。覆，芳福反。 
　　欲报之德，昊天罔极！笺云：之，犹是也。欲报父母是德，昊天乎我心无极。 
　　[疏]“父兮”至“罔极”。○毛以为，此言父母生养之恩，己思报之。言父兮本流气以生我，母兮以怀任以养我，又拊循我，起止我，长遂我，覆育我，顾视我，反覆我。其出入门户之时，常爱厚我。是生我劬劳也。我今欲报父母是劳苦之德，昊天乎心无已也。常所忆念，无有已时，故言己痛切之情，以告於天。○郑以腹为怀抱为异。○传“腹，厚”。○正义曰：《释诂》文。○笺“父兮”至“怀抱”。○正义曰：上章总言父母，此分父母而说之，故云“父兮生我者，本其气也”。以鞠己为养，“畜我”承“拊我”之后，明起止而畜爱之，故为起也。言“覆育”者，谓其寒暑或身体妪之、覆近而爱育焉。旋视，谓去之而反顾也。复，反也，故为“反覆”，谓小者，就所养之处，回转反覆之也。“腹我”，谓置之於腹，故为怀抱。以父母厚己，非独出入之时，故易传也。
　
　　南山烈烈，飘风发发。烈烈然，至难也。发发，疾貌。笺云：民人自苦见役，视南山则烈烈然，飘风发发然，寒且疾也。○飘，避遥反。后篇同。本又作“票”。 
　　民莫不穀，我独何害！笺云：穀，养也。言民皆得养其父母，我独何故，睹此寒苦之害。 
　　[疏]“南山”至“何害”。○正义曰：孝子言己在役之苦，我本从役，苦於南山，值时寒甚，视南山则烈烈然，怆其至役之劳苦，而情以为至难也。又遇飘风发发然，寒而且暴疾也。於时天下之民岂不皆得养其父母者？我独何故睹此寒苦之甚害，而不得养父母乎？此“何害”与下“不卒”互也。○笺“言民”至“之害”。○正义曰：何害者，皆以己刺彼，故言他得孝养，己独寒苦。此则怨者之常辞。且虐君者役赋不平，非无闲豫之人，故作者言己偏苦，得称民莫不穀也。
　
　　南山律律，飘风弗弗。律律，犹烈烈也。弗弗，犹发发也。民莫不穀，我独不卒！笺云：卒，终也。我独不得终养父母，重自哀伤也。○卒，子恤反。重，直用反。 
　　《蓼莪》六章，四章章四句，二章章八句。 
　
　　《大东》，刺乱也。东国困於役而伤於财，谭大夫作是诗以告病焉。谭国在东，故其大夫尢苦征役之事也。鲁庄公十年，齐师灭谭。○谭，徒南反，国名。 
　　[疏]“《大东》七章，章八句”至“告病焉”。○正义曰：作《大东》之诗者，刺乱也。时东方之国，偏於赋役，而损伤於民财，此谭之大夫作是《大东》之诗告於王，言己国之病困焉。困民财役以至於病，是为乱也。言乱者，政役失理之谓，总七章之言皆是也。言困於役者，对则货财谓之赋，功力谓之役。案此经文及传、笺皆刺赋敛重薄，无怨力役之事，故“哀我惮人”，笺云“哀其民人之劳苦，亦不欲使周之赋敛”，则“亦可息也”，是欲息其赋敛，非力役也。但王数徵赋须转餫，餫输之劳即是役也。四章云“职劳不来”，下笺云“东人劳苦而不见谓勤”，言送转输而不蒙劳来，是困於役之事也。经则主怨财尽，故唯言赋重，敛则兼言民劳，故云“困役”，由送衰财以致役，故先言之。从首章以尽三章，皆是困役财之事。四章以下，言周衰政偏，众官废职，由此己国所以赋重，故言之以刺周乱也。言病者，虽七章皆是。若指事而言，则“哀我惮人，亦可息也”，是所苦之辞也。言东国者，谭大夫以谭国在东，而见偏役，故经云小东、大东，叙亦顺之而言东国焉。不指谭而言东者，谭大夫虽自为己怨，而王政大经偏东，非谭独然，故言东以广之。谭大夫者，以别於王朝也。普天之下，莫非王臣，必别之者，以此主陈谭国之偏苦劳役，西之人优逸，是有彼此之辞，故须辨之，明为谭而作故也。若汎论世事，则不须分别。《小明》“大夫悔仕於乱”，彼牧伯大夫，不言其国，是也。○笺“谭国”至“灭谭”。○正义曰：解谭大夫而序言东国之意也。庄十年，齐师灭谭，是《春秋经》也。传曰：“齐侯之出也，过谭，谭不礼焉。及其入也，诸侯皆贺，谭又不至。”是以齐师灭之。引此者，证其在京师之东也。
　
　　有饛簋飧，有捄棘匕。兴也。饛，满簋貌。飧，熟食，谓黍稷也。捄，长貌。匕所以载鼎实。棘，赤心也。笺云：飧者，客始至，主人所致之礼也。凡飧、饔饩以其爵等为之牢礼之数陈。兴者，喻古者天子施予之恩於天下厚。○饛音蒙。簋音轨。飧音孙。捄音蚪，又其牛反。下章同。匕，必履反。饔，於恭反。施，始豉反。周道如砥，其直如矢。如砥，贡赋平均也。如矢，赏罚不偏也。○砥，之履反。君子所履，小人所视。笺云：此言古者天子之恩厚也，君子皆法效而履行之；其如砥矢之平，小人又皆视之、共之无怨。○共音恭，本又作“恭”。 
　　睠言顾之，潸焉出涕。睠，反顾也。潸，涕下貌。笺云：言，我也。此二事者，在乎前世过而去矣，我从今顾视之，为之出涕，伤今不如古。○睠音卷，本又作“眷”。潸，所奸反，《说文》作“潸”，云：“涕流貌。”山晏反。出如字，徐尺遂反。涕音体。为，于伪反。 
