<!-- { "loadSidebar": true } -->
　　[疏]“我孔”至“时亿”。○毛以为，上三章既言孝子助祭之人皆得其礼，为神飨报，故此承而结之。言我孝子甚能恭敬矣，其於祭祀之法，与礼仪无过差者。孝子既能如此，工善之祝以此之故，於是致神之意以告主人，令之受嘏。既而因以所嘏之物，往与主人孝孙也。神本所以与孝孙嘏福者，能苾苾芬芬有馨香，乃汝以孝敬享祀，故鬼神忻说，乃歆嗜汝之饮食。今所以与汝百种之福，其来早晚，如有期节矣。其福多少，如有法度矣。我孝子既能整齐矣，既能极疾矣，既能诚正矣，既能慎固矣，於祀之礼无所失，是知神永赐汝中和之福，於是得万，於是得亿。言多无数。此即报以介福之事也。今王不能然，故以刺之。郑唯“既齐既稷，既筐既敕”二句为异。以徂赉孝孙，言以嘏之物往予主人也。次四句乃本所以嘏之意。“既齐”以下，陈为嘏之礼。祭有黍稷牢肉鱼，祝就中齐减取其物以擩于醢以受尸矣。孝子既就尸而受之矣。既得，乃使宰夫受之以筐矣。既得，尸令祝释嘏辞以敕之。“永锡尔极”，即嘏辞之略也。○传“敬”至“赉予”。○正义曰：“，敬”，《释诂》文。以工者巧於所能，《论语》曰“工欲善其事”，故云“善其事曰工”。“赉，予也”，《释诂》文。○笺“我我孝”至“主人”。○正义曰：以上章说臣事既然，此总结之，故知“我，我孝孙也”。《特牲》、《少牢》荐献礼终，尸皆命祝以嘏於主人，故知“工祝致告”是致神意告主人使受嘏也。告之下即云“徂赉孝孙”，故知以嘏之物往与主人。其嘏之物，即下笺云“黍稷牢肉”是也。此及下章再言“工祝致告”，笺以此章祝以神意告主人使受嘏，下章祝以主人之意告尸以利成。知者，此致告之下即云“徂赉孝孙”，以物予主人，明是告之使受嘏也。下章乃云“工祝致告”讫，即云“皇尸载起”，明致孝子之意以告尸也。又《特牲》、《少牢》皆受嘏在前，告利成在后，以此知之，二者皆祝传其辞，故并称工祝致告。○笺“苾苾”至“之意”。○正义曰：以其馨香，宜重言，故云“苾苾芬芬有馨香矣”。汝以孝敬祭祀，曰孝子能尽其诚信，致其孝敬，故馨香也。由饮食馨香，故神歆嗜之，而予之百福，其来如有期矣。言须而即来，不迟晚也。多少如有法矣，谓来必丰足，不乏少也。嘏辞予主人以福，此说得福之事，故云皆嘏辞之意。言嘏辞之意耳，此非嘏辞。○传“稷，疾。敕，固也”。○正义曰：王肃云：“执事已整齐，已极疾，已诚正，已固慎也。”传意或然。○笺“齐减取”至“敕之”。○正义曰：齐与资，古今字异。资训取，齐为减取，非训齐为减取也。以上言嘏之意，此言嘏之事，参之以《特牲》、《少牢》而事有似，故说为嘏之礼也。其不同者，天子与大夫尊卑既殊，故礼数有异耳。《少牢礼》曰：“二佐食各取黍于一敦。上佐食兼受抟之以授尸。尸执以命祝，率命祝。祝受以东北面于户西，以嘏于主人曰。”既称嘏辞，“主人坐奠爵，兴受黍，坐振祭齐之，诗怀之，实于左袂，挂于季指。执爵以兴，出。宰夫以笾受啬黍。主人尝之，纳诸内”。是大夫受嘏之礼也。《特牲礼》曰：“佐食抟黍授祝，祝授尸，尸受以菹豆，执以亲嘏主人。主人左执角，再拜稽首，受。复位，诗怀之，实于左袂，挂于季指，卒角拜。尸答拜。主人出写啬于房，祝以笾受。”是士受嘏之礼。二礼皆取黍而已。《特牲》注云：“独用黍者，食之主也。”又云：“变黍直言啬者，因事讬戒，欲其重稼啬。”此言遍取黍稷牢肉鱼者，以齐者是减取诸物，故知遍减取也。知祝取之者，嘏礼祝所主，又《特牲》言“佐食博黍授祝，祝授尸”，准此故为祝也。知擩于醢者，以醢亦宜在遍取之中，而《少牢礼》云“尸取韭菹辩擩于三豆”，有擩醢之事。此既遍取以嘏天子，天子当尝之，故知擩于醢以授尸也。既以授尸，故孝子前就凡受之。《特牲》“尸亲嘏”，《少牢》“命祝嘏”，此言既，即是孝子自就取，则亦尸亲嘏，不嫌与士同也。言天子使宰夫受之以筐者，以《少牢》宰夫受之，故知此亦宰夫。《特牲》、《少牢》皆受以笾，此经云“既筐”，故知受之以筐也。以《少牢》“主人受之出，以授宰夫”，此初即宰夫受之，不至於出，故言“天子使宰夫”，以为别异之文也。定本、《集注》“天子宰受之”，无“使夫”两字。“祝则释嘏辞以敕之”，《少牢》嘏辞云：“皇尸命工祝，承致多福无疆。于汝孝孙，来汝孝孙，使汝受禄于天，宜稼于田，眉寿万年，勿替以之。”是亦大夫之嘏辞也。天子嘏辞，无以言之。此“永锡尔极，时万时亿”，是其辞之略。以《少牢》嘏辞准之，知天子嘏辞必多於是。彼先设嘏辞，乃嘏以黍；此先以嘏予之，乃释辞者，亦天子之礼，大节文之数，与大夫异也。易传者，以“徂赉孝孙”是嘏之事也，“永锡尔极”是嘏之辞也，则此章唯说受嘏之礼耳，不得有执事於其间。若不指执事，则极疾固慎文无所主，故易之以为受嘏之礼。
　
　　礼仪既备，锺鼓既戒。孝孙徂位，工祝致告。致告，告利成也。笺云：锺鼓既戒，戒诸在庙中者，以祭礼毕，孝孙往位堂下西面位也，祝於是致孝孙之意，告尸以利成。○“祭礼毕”，“礼”或作“祀”。神具醉止，皇尸载起。鼓锺送尸，神保聿归。皇，大也。笺云：具，皆也。皇，君也。载之言则也。尸，节神者也。神醉而尸谡，送尸而神归。尸出入奏《肆夏》。尸称君，尊之也。神安归者，归於天也。○谡，所六反，起也。夏，户雅反。诸宰君妇，废彻不迟。笺云：废，去也。尸出而可彻，诸宰彻去诸馔，君妇笾豆而已。不迟，以疾为敬也。○废，方吠反。彻，直列反。去，起吕反。下同。 
　　诸父兄弟，备言燕私。燕而尽其私恩。笺云：祭祀毕，归宾客之俎，同姓则留与之。燕所以尊宾客，亲骨肉也。 
　　[疏]“礼仪”至“燕私”。○正义曰：此受嘏之后，言祭毕之事，故云祭祀之礼仪既毕备矣，锺鼓之音声既告戒矣。谓击锺鼓以告戒庙中之人，言祭毕也。主人孝孙於此之时，则往於堂下西面之位。工善之祝，则从西堂下，致孝孙之意，告尸言利养之成也，於时神皆醉饱矣。故皇尸则起而出也。尸以节神，尸毕而神醉，故神醉而尸起也。乃鸣锺鼓以送尸，谓奏《肆夏》也。神安而遂归於天也。尸已出矣，而诸宰及君妇肃敬於事，其彻去俎豆皆不迟矣。於是之时，宾客归之俎，其诸父兄弟留之，使皆备具，我当与之燕而尽其私恩也。今王不能然，故举以刺之。○笺“锺鼓”至“利成”。○正义曰：以礼仪既毕，而击锺鼓以戒知。戒诸在庙中者，告以祭礼毕也。祭礼毕，即礼仪既备是也。孝孙往位堂下西面位，知者，以言往而自此適彼之辞，而《特牲》告利成之位，云“主人出立于户外西面”，《少牢》告利成之位，云“主人出立于阼阶上西面”，是尊者出稍远也。此云“徂位”，明远於大夫，故知至堂下也。《特牲》、《少牢》皆西面，故知天子之位亦西面也。既言“徂位”，即云“致告”，故云於是致孝子之意，告尸以利成也。《少牢》“主人立於阼阶，祝立于西阶上，告利成。”此孝孙在堂下西面，则祝当以西阶下告利成也。若然，《特牲》告利成，即云“尸谡祝前，主人降”，《少牢》祝告利成，即云“祝入尸谡，主人降”，此二者皆祝告主人以利成，是致尸意也。此言致孝子之意告尸者，以孝子之事尸，有尊亲及宾客之义，命当由尊者出，让当从宾客来。礼毕，义由於尸，非主人所当先发，故知彼二礼皆言祝告主人以利成也，则天子弥尊，备仪尽饰，盖有节文。准彼二礼祝告主人，则此以祝先致尸意告主人，乃更致主人之意以告尸，故云“告尸以利成”也。此云“皇尸载起”，即彼“尸谡”也，但此举主人之报告，则得尸告而可知矣。必知然者，以彼大夫与士尊卑而俱告主人，明亦有告主人矣。其告主人则同，主人报告则有差。彼士礼告主人利成，尸即谡，大夫则祝入乃尸谡，明天子则祝人又报以利成，然后尸乃起。准彼为差，故知然也。言利成者，《少牢》注云：“利，犹养也。成，毕也。孝子之养礼毕。”○传“皇，大也”。○正义曰：笺依《释诂》，以皇为君称，君尊之。《少牢》亦云“皇尸命工祝”，传皇为大，言尊大之，尸亦君义。○笺“具皆”至“於天”。○正义曰：言皆醉者，所祭群庙非止一神故也。又解神尸相将之意，故云“尸，节神者也”。《郊特牲》云：“尸，神象也。”此诗所陈，言神醉而尸谡，送尸而神归，是尸与神为节度也。神无形，故尸象焉。《特牲》、《少牢》注皆依《释言》，云“谡，起也”。又解以鼓锺送尸，由尸出入奏《肆夏》故也。尸出入奏《肆夏》，《春官·大司乐职》文也。《祭义》云：“乐以迎来，哀以送往。”此鼓锺送尸者，以哀其享否不可知，自孝子之心耳，其送尸犹自作乐也。神者，魂魄之气。《郊特牲》云：“魂气归於天。”故言神安归於天也。○笺“尸出”至“为敬”。○正义曰：案《特牲》、《少牢礼》尸出之后乃飨，乃阳厌，寻亦彻之，故此系于尸起也。而诸宰彻去诸馔，君妇笾豆而已者，以《周礼·九嫔》云“凡祭祀，赞后荐彻豆笾”，知君妇笾豆而已，馀馔诸宰彻之也。《周礼·宰夫》无彻馔之文。《膳夫》云：“凡王祭祀，宾客则彻王之胙俎。”注云：“膳夫亲彻胙俎，胙俎最尊也。其馀则其属彻之。”然则彻馔者，膳夫也。言诸宰者，以膳夫是宰之属官，宰、膳皆食官之名，故系之宰。言诸者，《序官》“膳夫上士二人，中士四人，下士八人”，故言诸也。祭末嫌其惰慢，故言以疾为敬。○笺“祭祀”至“骨肉”。○正义曰：《祭统》曰：“贵者取贵骨，贱者取贱骨。”《论语》曰：“祭於公，不宿肉。”《特牲》、《少牢》皆曰“祝执其俎以出”。是祭祀毕，宾客归之俎也；其同姓则皆留之与燕，而尽其私恩也。《特牲》云：“祝命彻胙俎豆笾，设于东序下。”注云：“胙俎，主人之俎。设于东序下，亦将私燕也。”是祭末而燕私之事。归之俎，所以尊宾客。留之燕，所以亲骨肉也。《大宗伯》云：“以脤膰之礼，亲兄弟之国。”注云：“脤膰，社稷宗庙之肉，以赐同姓之国，同福禄也。”《春秋》定十四年：“天王使石尚来归脤。”同姓得肉者。彼谓不助祭者不得与燕，故归之也。
　
