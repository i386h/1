<!-- { "loadSidebar": true } -->
　　[疏]“氓之”至“为期”。○毛以为，此妇人言己本见诱之时，有一民之善蚩蚩然颜色敦厚，抱布而来，云当买丝。此民於时本心非为来买丝，但来就我，欲谋为室家之道，以买丝为辞，以来诱己。我时为男子所诱，即送此子涉淇水至於顿丘之地，与之定谋，且为会期。男子欲即於夏中以为期，己即谓之：非我欲得过子之期，但子无善媒来告其期时，近恐难可会，故原子无怒於我，与子秋以为期。○郑唯以“将为”、“请为”异。其以时对面与之言，宜为请。○传“氓，民”至“布，币”。○正义曰：氓、民之一名，对文则异，故《遂人》注云：“变民言甿，异内外也。甿，犹懵懵无知貌。”是其别也。其实通，故下笺云“言民诱己”，是也。《论语》及《灵台》注皆云：“民者，冥也。”此妇人见弃，乃追本男子诱己之时，己所未识，故以悠悠天子之民言之，不取於冥与无知。既求谋己与之相识，故以男子之通称言之，“送子涉淇”、“将子无怒”是也。既因有廉耻之心，以君子所近而讬号之，“以望复关”是也。以妇人号夫为君子，是其常称，故传曰：“复关，君子之所近。”又因男子告己云“尔卜尔筮”，己亦答之云“以尔车来”也。三章言士、女者，时贤者所言，非男女相谓也。士者，亦男子之大号，因贤者所言，故四章言“士贰其行”也。以蚩蚩言民之状，故云“敦厚貌”。谓颜色敦厚，己所以悦之。《外府》注云：“布，泉也。其藏曰泉，其行曰布。取名於水泉，其流行无不遍。”《檀弓》注云：“古者谓钱为泉布，所以通布货财。泉亦为布也。”知此布非泉，而言币者，以言抱之，则宜为币，泉则不宜抱之也。《载师》郑司农云：“里布者，布参印书，广二寸，长二尺，以为币贸易物。”引《诗》云“‘抱布贸丝’，抱此布也”。司农之言，事无所出，故郑易之云“罚以一里二十五家之泉”也。此布币谓丝麻布帛之布。币者，布帛之名，故《鹿鸣》云“实币帛筐篚”，是也。○笺“季春”至“卖丝”。○正义曰：《月令》季春云：“后妃齐戒以劝蚕事。”是季春始蚕。孟夏云：“蚕事既毕，分茧称丝。”是孟夏有丝卖之也。欲明此妇人见诱之时节，故言卖丝之早晚。以男子既欲为近期，女子请之至秋，明近期不过夏末，则卖丝是孟夏也。○传“丘一成为顿丘”。○正义曰：《释丘》云：“丘一成为敦丘，再成为陶丘，三成为昆仑丘。”孙炎曰：“形如覆敦。敦器似盂。”郭璞曰：“成犹重也。”《周礼》曰：“为坛三成。”又云：“如覆敦者敦丘。”孙炎曰：“丘一成之形象也。”郭璞曰：“敦，盂也，音顿。”与此字异音同。○笺“子者”至“会期”。○正义曰：子者，有德之名。此男子非能有德，直以子者男子之通称，故谓之为子也。上云“来即我谋”，男就女来与之谋也。今此送之，故知至此顿丘定室家之谋。又下云“匪我愆期”，则男子於此与之设期也，故知且为会期。言且者，兼二事也。
　
　　乘彼垝垣，以望复关。垝，毁也。复关，君子所近也。笺云：前既与民以秋为期，期至，故登毁垣，乡其所近而望之，犹有廉耻之心，故因复关以讬号民，云此时始秋也。○垝，俱毁反。垣音袁。所近，附近之近。乡，许亮反，本又作“向”。 
　　[疏]传“复关，君子所近”。○正义曰：复关者，非人之名号，而妇人望之，故知君子所近之地。笺又申之犹有廉耻之心，故因其近复关以讬号此民，故下云“不见复关”、“既见复关”，皆号此民为复关。又知此时始秋者，上云“秋以为期”。下四章“桑之落矣”为季秋，三章“桑之未落”为仲秋，故知此时始秋也。
　
　　不见复关，泣涕涟涟。言其有一心乎君子，故能自悔。笺云：用心专者怨必深。○涟音连，泣貌。既见复关，载笑载言。笺云：则笑则言，喜之甚。尔卜尔筮，体无咎言。龟曰卜。蓍曰筮。体，兆卦之体。笺云：尔，女也。复关既见此妇人，告之曰：我卜女筮，女宜为室家矣。兆卦之繇，无凶咨之辞，言其皆吉，又诱定之。○筮，市制反。体如字，卦兆之体也，《韩诗》作“履”。履，幸也。咎，其九反。蓍音尸。繇，直又反，卦兆之辞也。 
　　[疏]传“体，兆卦之体”。笺“兆卦”至“定之”。○正义曰：传以经卜、筮并言，故兼云“兆卦之体”谓龟兆、筮卦也。《左传》云：“其繇曰：‘一薰一莸，十年尚犹有臭。’”是龟之繇。《易》曰：“困于石，据于蒺藜。”是卦之繇也。二者皆有繇辞。此男子实不卜筮，而言皆吉无凶咎者，又诱以定之。前因贸丝以诱之，今复言卜筮以诱之，故言又也。
　
　　以尔车来，以我贿迁。贿，财。迁，徙也。笺云：女，女复关也。信其卜筮皆吉，故答之曰：径以女车来迎我，我以所有财迁徙就女也。○贿，呼罪反。径，经定反。 
　　桑之未落，其叶沃若。于嗟鸠兮，无食桑葚。于嗟女兮，无与士耽。桑，女功之所起。沃若，犹沃沃然。鸠，鹘鸠也。食桑葚过则醉而伤其性。耽，乐也。女与士耽则伤礼义。笺云：桑之未落，谓其时仲秋也。於是时，国之贤者刺此妇人见诱，故于嗟而戒之。鸠以非时食葚，犹女子嫁不以礼，耽非礼之乐。○沃，如字，徐於缚反。葚，本又作“椹”，音甚，桑实也。耽，都南反。鹘音骨。乐音洛，下同。士之耽兮，犹可说也。女之耽兮，不可说也。笺云：说，解也。士有百行，可以功过相除。至於妇人无外事，维以贞信为节。○行，下孟反。 
　　[疏]“桑之”至“不可说”。○毛以为，桑之未落之时，其叶则沃沃然盛，以兴己色未衰之时，其貌亦灼灼然美。君子则好乐於己，己与之耽乐。时贤者见己为夫所宠，非礼耽乐，故吁嗟而戒己，言“吁嗟鸠兮，无食桑椹”，犹“吁嗟女兮，无与士耽”。然鸠食桑椹过时则醉而伤其性，女与士耽过度则淫而伤礼义。然耽虽士、女所同，而女思於男，故言士之耽兮，尚可解说，女之耽兮，则不可解说。己时为夫所宠，不听其言，今见弃背，乃思而自悔。○郑以为，男子既秋来见己，己使之取车。男子既去，当桑之未落，其叶沃若，仲秋之时。国之贤者刺己见诱，故言：吁嗟鸠兮，无得非时食椹；吁嗟女兮，无得非礼与士耽。士之耽兮，尚可解说，女之耽兮，则不可解说。已时不用其言，至季秋乘车而从之，故今思而自悔。○传“桑女”至“礼义”。○正义曰：言桑者，女功之所起，故此女取桑落与未落，以兴己色之盛衰。毛氏之说，《诗》未有为记时者，明此以为兴也。言“鸠，鹘鸠”者，《释鸟》云：“鹘鸠，鹘鸼。”某氏曰：“《春秋》云‘鹘鸠氏司事’，春来冬去。”孙炎曰：“一名鸣鸠。”《月令》云：“鸣鸠拂其羽。”郭璞曰：“似山鹊而小，短尾，青黑色，多声。”“宛彼鸣鸠”，亦此鸠也。陆机云：“班鸠也。”《尔雅》鸠类非一，知此是鹘鸠者，以鹘鸠冬始去，今秋见之，以为喻，故知非馀鸠也。鸠食椹过时者，谓食之过多，故醉而伤其性。经直言“无食桑椹”，而云“过时”者，以“与士耽”相对。耽者过礼之乐，则如食桑椹过时矣。女与士耽以过礼，故为伤礼义，则时贤者戒女之过礼，谓己为君子所宠过度，不谓非礼之嫁为耽也。○笺“桑之”至“之乐”。○正义曰：以上章初秋云“以尔车来”，始令男子取车，下章季秋云“渐车帷裳”，谓始適夫家，则桑之未落为仲秋明矣。言“士”、“女”则非自相谓之辞，故知国之贤者刺其见诱而戒之。其时仲秋则无椹，贤者禁鸠食之，由当时无也。假有而食之，为非时。以非时之食椹，以兴非礼之行嫁，故云耽非礼之乐。《郑志》张逸问：“笺云‘耽非礼之乐’，《小雅》云‘和乐且耽’，何谓也？”答曰：“礼乐者，五声八音之谓也。《小雅》亦言过礼之盛。和乐，过礼之言也。燕乐嘉宾过厚，贤也。不以礼耽者，非礼之名，故此禁女为之。《小雅》论燕乐，言作乐过礼，以见厚意，故亦言耽，而文连和乐也。”○笺“士有”至“为节”。○正义曰：士有大功则掩小过，故云可以功过相除。齐桓、晋文皆杀亲戚篡国而立，终能建立高勋於周世，是以功除过也。
　
　　桑之落矣，其黄而陨。自我徂尔，三岁食贫。淇水汤汤，渐车帷裳。陨，惰也。汤汤，水盛貌。帷裳，妇人之车也。笺云：桑之落矣，谓其时季秋也。复关以此时车来迎已。徂，往也。我自是往之女家。女家乏穀食巳三岁，贫矣。言此者，明己之悔，不以女今贫故也。帏裳，童容也。我乃渡深水，至渐车童容，犹冒此难而往，又明己专心於女。○陨，韵谨反。汤音伤。渐，子廉反，注同，渍也，湿也。帷，位悲反。隋字又作“堕”，唐果反。冒音墨。难，乃旦反。女也不爽，士贰其行。爽，差也。笺云：我心於女，故无差贰，而复关之行有二意。○行，下孟反，注同。士也罔极，二三其德。极，中也。 
