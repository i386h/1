<!-- { "loadSidebar": true } -->
　　我瞻四方，蹙蹙靡所骋！骋，极也。笺云：蹙蹙，缩小之貌。我视四方土地，日见侵削於夷狄蹙蹙然，虽欲驰骋，无所之也。○蹙，子六反，王七历反。骋，敕领反。日，而乙反。缩，所六反。 
　　[疏]“驾彼”至“所骋”。○正义曰：言当所乘驾者，彼四牡也。今四牡但养大其领，不肯为用。以兴王所任使者，彼大臣也。今大臣专己自恣，不为王使也。臣既自恣，莫肯忧国，故夷狄侵削日更益甚。云：我视四方土地蹙蹙然至侠，令我无所驰骋之地。以臣不任职，致土地侵削，故责之也。○传“项，大”。笺“养大”至“能使”。○正义曰：以领已是项，文不宜重，故以项为大。笺以为养大其领，申传说也。马虽大项，由人驾驭。言不肯为用者，以马当用之，今养而不驾，是为自恣也。○传“骋，极”。笺“驰骋无所之”。○正义曰：笺言驰骋无所极至，是与传同，但传文略耳。
　
　　方茂尔恶，相尔矛矣。茂，勉也。笺云：相，视也。方争讼自勉於恶之时，则视女矛矣。言欲战斗相杀伤矣。○相，息亮反。注同。矛，亡侯反，戈矛也。 
　　既夷既怿，如相醻矣。怿，服也。笺云：夷，说也。言大臣之乖争，本无大雠，其已相和顺而说怿，则如宾主饮酒相醻酢也。○怿音亦。酬，市由反，又作“醻”。说音悦。下同。已音以。酢音昨。 
　　[疏]“方茂”至“醻矣”。○正义曰：此说大臣无常。言大臣方争讼勉力成汝相与为恶之时，则各自视汝之戈矛，欲用此矛矣，以相杀伤也。既已和悦，既以怿服，则如宾主之饮酒者相酬酢矣。言相恶既深，和解又疾，皆是无常小人，故使政教乱也。笺“本无大雠”，《集本》云“大辨”。辨是争，义亦得通也。
　
　　昊天不平，我王不宁。不惩其心，覆怨其正。正，长也。笺云：昊天乎！师尹为政不平，使我王不得安宁。女不惩止女之邪心，而反怨憎其正也。○覆，芳服反。长，张丈反。邪，似嗟反。 
　　[疏]“昊天”至“其正”。毛以为，尹氏为恶，诉之於天，言：昊天乎！师尹为政不平，致使我王不得安宁。汝师尹不惩止其心，乃反邪僻妄行。故下民皆怨其君长，由师尹行恶而致民怨也。○郑唯下句为异。馀同。○传“正，长”。○正义曰：《释诂》文。此传甚略，王肃述之曰：“覆犹背也。师尹不定其心，邪僻妄行，故下民皆怨其长。”今据为毛说。
　
　　家父作诵，以究王讻。家父，大夫也。笺云：究，穷也。大夫家父作此诗而为王诵也。以穷极王之政所以致多讼之本意。○为，于伪反。父音甫。 
　　式讹尔心，以畜万邦。笺云：讹，化。畜，养也。○讹，五戈反。畜，许六反。 
　　[疏]“家父”至“万邦”。○正义曰：作诗刺王，而自称字者，诗人之情，其道不一。或微加讽谕，或指斥愆咎，或隐匿姓名，或自显官字，期於申写下情，冀上改悟而已。此家父尽忠竭诚，不惮诛罚，故自载字焉。寺人孟子亦此类也。
　
　　《节南山》十章，六章章八句，四章章四句。 
　
　　《正月》，大夫刺幽王也。○正音政。 
　　正月繁霜，我心忧伤。正月，夏之四月。繁，多也。笺云：夏之四月，建巳之月，纯阳用事而霜多，急恒寒若之异，伤害万物，故心为之忧伤。○繁，扶袁反。夏，胡雅反。下同。巳音似。为，于伪反。民之讹言，亦孔之将。将，大也。笺云：讹，伪也。人以伪言相陷，人使王行酷暴之刑，致此灾异，故言亦甚大也。○酷，苦毒反。 
　　念我独兮，忧心京京。哀我小心，癙忧以痒。京京，忧不去也。癙、痒皆病也。笺云：念我独兮者，言我独忧此政也。○癙音鼠，《字林》癙音恕。痒音羊。 
　　[疏]《正月》十三章，上八章章八句，下五章章六句。○“正月”至“以痒”。○正义曰：时大夫贤者，睹天灾以伤政教，故言正阳之月而有繁多之霜，是由王急酷之异，以致伤害万物，故我心为之忧伤也。有霜由於王急，王急由於讹言，则此民之讹言为害亦甚大矣。害既如此，念我独忧此政兮。忧在於心，京京然不能去。哀怜我之小心所遇，痛忧此事，以至於身病也。忧之者，以王信讹言，百姓遭害，故所以忧也。○传“正月，夏之四月”。○正义曰：以大夫所忧，则非常霜之月。若建寅正月，则固有霜矣，不足忧也。昭十七年“夏六月甲戌朔，日有食之”。《左传》曰：“祝史请所用币。平子御之，曰：‘止也。唯正月朔，慝未作，日有食之，於是乎有伐鼓用币，其馀则否。’太史曰：‘在此月也。’”经书“六月”，传言“正月”，太史谓之“在此月”，是周之六月为正月也。周六月是夏之四月，故知正月夏之四月也。谓之正月者，以乾用事，正纯阳之月。传称“慝未作”，谓未有阴气，故此笺云“纯阳用事”也。若然，《易·稽览图》云：“正阳者，从二月至四月，阳气用事时也。”独以为四月者，彼以卦之六爻，至二月大壮用事，阳爻过半，故谓之正阳，与此异也。○笺“忧之”至“忧伤”。○正义曰：“急恒寒若”，《洪范》咎徵文也。彼注云：“急，促也。若，顺也。五事不得，则咎气而顺之。”言由君急促太酷，致常寒之气来顺之，故多霜也。反常谓之异。时不当有霜而有霜，是异也。四月之时，草木已大，故言伤害万物也。郑《駮异义》与《洪范五行传》皆云：“非常曰异。害物曰灾。”则此伤害万物宜为灾，而云异者，灾、异对则别，散则通。故庄二十五年《左传》曰：“凡天灾有币无牲。”彼为日食之异，而言灾也。此以非时而降谓之异，据其害物，又谓之灾。下笺云“致此灾异”，是义通，故言之异。○笺“人以”至“甚大”。○正义曰：此承繁霜之下，故知甚大，谓以讹言致霜为大也。小人以讹言相陷，王不能察其真伪，因发大怒而行此酷暴之刑，由此急酷，故天顺以寒气，而使盛夏多霜，是霜由讹言所致也。
　
　　父母生我，胡俾我瘉？不自我先，不自我后。父母，谓文、武也。我，我天下。瘉，病也。笺云：自，从也。天使父母生我，何故不长遂我，而使我遭此暴虐之政而病。此何不出我之前，居我之后？穷苦之情，苟欲免身。○瘉音庾。长，张丈反。下正长、伯长、长者皆同。好言自口，莠言自口。莠，丑也。笺云：自，从也。此疾讹言之人。善言从女口出，恶言亦从女口出。女口一耳，善也恶也同出其中，谓其可贱。○莠，馀九反。 
　　忧心愈愈，是以有侮。愈愈，忧惧也。笺云：我心忧政如是，是与讹言者殊涂，故用是见侵侮也。 
　　[疏]“父母”至“有侮”。○毛以为，文、武为民之父母，而令天生我天下之民，今何为不令天长育我，而使我遭此暴虐之政以致病也？又此病我之先，不从我之后，而今適当我身乎？诉之文、武也。此暴虐之政，由讹言所致，故疾此讹言之人云：有美好之言从汝口出，有丑恶之言亦从汝口出，汝口一耳，而善恶固出其口，甚可憎贱也。大夫既见王政酷暴，忧心愈愈然，与此讹言者殊涂，为讹言者所疾，是以有此见侵侮於己也。○郑唯以为诉天、使父母生我、我谓大夫作诗者为异。馀同。○传“父母”至“天下”。○正义曰：以文、武受命为明王，作万民父母，故《尚书》曰：“天将有立民父母。”谓天子作民父母，民穷则宜告之。又以父母为文、武也。文、武为天下父母，故“我，我天下”，作者举天下之心为之怨刺，不专为己，故谓天下为我也。○笺“天使”至“免身”。○正义曰：上言“念我独兮”，因此而告天，是先诉己身，未及论天下也。文、武虽受命之王，年世已。久遇今时之虐政，诉上世之哲王，非人情也，故知诉天，使父母生我也。上章言王急酷，故此遭暴虐之政而病也。以所原不宜，原免之而已，乃云“不自我先，不自我后”。忠恕者，己所不欲，勿施於人，况以虐政推於先后，非父祖则子孙，是穷苦之情，苟欲免身。
　
　　忧心惸惸，念我无禄。惸惸，忧意也。笺云：无禄者，言不得天禄，自伤值今生也。○惸，本又作“茕”，其营反。一云：“独也。”篇末同。民之无辜，并其臣仆。古者有罪，不入於刑则役之圜土，以为臣仆。笺云：辜，罪也。人之尊卑有十等，仆第九，台第十。言王既刑杀无罪，并及其家之贱者，不止於所罪而已。《书》曰：“越兹丽刑并制。”○并，必正反，注“并制”同。圜土，音圆。圜土，狱也。哀我人斯，于何从禄？笺云：斯，此。于，於也。哀乎！今我民人见遇如此，当於何从得天禄，免於是难。○难，乃旦反。下“之难”同。 
　　瞻乌爰止，于谁之屋？富人之屋，乌所集也。笺云：视乌集於富人之屋，以言今民亦当求明君而归之。 
