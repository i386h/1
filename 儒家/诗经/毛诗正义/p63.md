<!-- { "loadSidebar": true } -->
　　[疏]“桑之”至“其德”。○毛以为，桑之落矣之时，其叶黄而陨坠，以兴妇人年之老矣之时，其色衰而彫落。时君子则弃己，使无自以讬，故追说见薄之渐。言自我往尔男子之家，三岁之后，贫於衣食而见困苦，已不得其志。悔己本为所诱，涉汤汤之淇水，而渐车之帷裳而往，今乃见弃，所以自悔也。既追悔本之见诱，而又怨之，言我心於汝男子也不为差贰，而士何谓二三其行於已也？士也行无中正，故二三其德，及年老而弃已，所以怨也。○郑以为，妇人言已本桑之落矣，其黄而陨之时，当季秋之月，我往之尔家。自我往汝家时，已闻汝家三岁以来乏於穀食，已贫矣。我不以汝贫之故，犹涉此汤汤之淇水，渐车之帷裳，冒难而来。言已专心於汝如是。今而见弃，所以悔也。馀同。○传“帷裳，妇人之车”。○正义曰：传以大夫之车立乘，有盖无帏裳。此言帷裳者，妇人之车故也。传於上章以桑为女功所起为兴此，桑落黄陨亦兴也。其黄而陨既兴颜色之衰，则食贫在已衰之后。言自我徂尔，三岁食贫，谓至夫家三岁之后，始贫乏於衣食，渐不得志，乃追悔本冒渐车之难而来也。故王肃曰：“言其色黄而陨坠也。”妇人不慎其行，至於色衰无以自讬。我往之汝家，从华落色衰以来，三岁食贫矣。贫者乏食，饥而不充，喻不得志也。○笺“桑之”至“於女”。○正义曰：《月令》季秋草木黄落，故知桑之落矣，其黄而陨，其时季秋也。上使“以尔车来”，不见其迎之事，此言渐车涉水，是始往夫家，故知复关以此时车来迎已也。此始乡夫家。已言“自我徂尔，三岁食贫”，故以为自我往之汝家之时，汝家乏穀食已三岁，贫矣，我犹渡水而来。此妇人但当悔其来耳。而言穀食先贫者，於时君子家贫，恩意之情遇已渐薄，已遭困苦，所以悔。言已先知此贫而来，明已之悔不以汝今贫之故，直以二三其德，恩意疏薄故耳。帏裳一名童容，故《巾车》云：重翟、厌翟、安车皆有容盖。郑司农云：“容谓襜车，山东谓之裳帏，或曰童容。”以帏障车之傍，如裳以为容饰，故或谓之帏裳，或谓之童容。其上有盖，四傍垂而下，谓之襜，故《杂记》曰：“其輤有裧。”注云：“裧谓鳖甲边缘”，是也。然则童容与襜别。司农云：“谓襜车者，以有童容，上必有襜，故谓之为襜车也。”此唯妇人之车饰为然，故《士昏礼》云“妇车亦如之，有襜”，是也。帏裳在傍，渡水则湿，言已虽知汝贫，犹尚冒此深水渐车之难而来，明已专心於汝，故责复关有二意也。
　
　　三岁为妇，靡室劳矣。笺云：靡，无也。无居室之劳，言不以妇事见困苦。有舅姑曰妇。夙兴夜寐，靡有朝矣。笺云：无有朝者，常早起夜卧，非一朝然。言已亦不解惰。○解音懈。言既遂矣，至于暴矣。笺云：言，我也。遂犹久也。我既久矣，谓三岁之后，见遇浸薄，乃至见酷暴。○浸，子鸩反。兄弟不知，咥其笑矣。咥咥然笑。笺云：兄弟在家，不知我之见酷暴。若其知之，则咥咥然笑我。○咥，许意反，又音熙，笑也。又一音许四反，《说文》云：“大笑也”，虚记反，又大结反。静言思之，躬自悼矣。悼，伤也。笺云：静，安。躬，身也。我安思君子之遇已无终，则身自哀伤。 
　　[疏]“三岁”至“悼矣”。○正义曰：妇人追说已初至夫家，三岁为妇之时，颜色未衰，为夫所爱，无室家之劳，谓夫不以室家妇事以劳於己。时夫虽如此，己犹不恃宠自安，常自早起夜卧，无有一朝一夕而自解惰。我已三岁之后，在夫家久矣，渐见疏薄，乃至於酷暴矣。我兄弟不知我之见遇如此，若其知之，则咥咥然其笑我矣。我既本为夫所诱，遇己不终，安静而思之，身自哀伤矣。○笺“有舅姑曰妇”。○正义曰：《公羊传》曰：“称妇，有姑之辞。”传以国君无父，故云有姑。其实妇亦对舅，故《士昏礼》云“赞见妇於舅姑”，是也。
　
　　及尔偕老，老使我怨。笺云：及，与也。我欲与女俱至於老，老乎汝反薄我，使我怨也。淇则有岸，隰则有泮。泮，坡也。笺云：泮读为畔。畔，涯也。言淇与隰皆有厓岸，以自拱持。今君子放恣心意，曾无所拘制。○泮音判。坡本亦作“陂”，北皮反。《泽陂》诗传云：“障也。”吕忱北髲反，云：“陂，阪也，亦所以为隰之限域也。”本或作“破”字，未详。观王述意，似作“破拱”，俱勇反，本又作“共”，音同。总角之宴，言笑晏晏。信誓旦旦，总角，结发也。晏晏，和柔也。信誓旦旦然。笺云：我为童女未笄结发宴然之时，女与我言笑晏晏然而和柔，我其以信，相誓旦旦尔。言其恳恻款诚。○宴，如字。本或作“丱”者，非。旦，《说文》作“{且心}{且心}”。恳，起很反。恻，本亦作“{则心}”，楚力反。不思其反。笺云：反，复也。今老而使我怨，曾不念复其前言。反是不思，亦已焉哉！笺云：已焉哉，谓此不可奈何，死生自决之辞。 
　　[疏]“及尔”至“已焉哉”。○正义曰：言男子本谓已云：与汝为夫妇，俱至於老，不相弃背。何谓今我既老，反薄我，使我怨？何不念其前言也？然淇则有岸，隰则有泮，以自拱持。今君子反薄而弃己，放恣心意，曾无所拘制。言淇隰之不如。本我总角之宴然幼稚之时，君子与已言笑晏晏然和柔而相亲，与已为信誓，许偕至於老者，旦旦然恳恻款诚如是。及今老而使我怨，是曾不思念复其前言，而弃薄我。我反复是君子不思前言之事，则我亦已焉哉，无可奈何。○笺“我欲”至“我怨”。○正义曰：以下云“不思其反”，责其不念前言，则男子之初与妇人有期约矣，则此“及尔偕老”，男子之辞，故笺述之云：我欲与汝俱至於老，老乎汝反薄我，使我怨也。言反薄我，明“及尔偕老”，男子之言也。老者，以华落色衰为老，未必大老也。○传“泮，坡”。笺“泮读”至“拘制”。○正义曰：以隰者下湿，犹如泽，故以泮为陂。《泽陂》传云“陂，泽障”，是也。笺以泮不训为陂，故读为畔，以申传也。但毛氏於《诗》无易字者，故笺易之，其义犹不异於传也。畔者，水厓之名，以经云“有岸”、“有泮”，明君子之无也，故云今君子放恣心意，曾无所拘制，则非君子。○传“总角”至“旦旦然”。○正义曰：《甫田》云：“总角丱兮，未几见兮，突而弁兮”，是男子裛角未冠，则妇人裛角未笄也。故笺云“我为童女未笄”，《内则》亦云：“男女未冠笄者，总角，衿缨。”以无笄，直结其发，聚之为两角，故《内则》注云：“故发结之。”《甫田》传云：“总角，聚两髦也。”《释训》云：“晏晏，柔也。”故此云：“晏晏，和柔。”又曰：“晏晏，旦旦，悔爽忒也。”谓此妇人恨夫差贰其心，变本言信，故言此晏晏、旦旦而自悔。解言此之意，非训此字也。定本云“旦旦”犹“怛怛”。○笺“我为”至“款诚”。○正义曰：笺言结发宴然之时，解经“总角之宴”。经有作“丱”者，因《甫田》“总角丱兮”，而误也，定本作“宴”。传直云“信誓旦旦然”，不解旦旦之义，故笺申之言，旦旦者，言恳恻为信誓，以尽己款诚也。○笺“曾不复念其前言”。○正义曰：今定本云“曾不念复其前言”，俗本多误。“复其前言”者，谓前要誓之言，守而不忘，使可反复。今乃违弃，是不思念复其前言也。
　
　　《氓》六章，章十句。 
　
　　《竹竿》，卫女思归也。適异国而不见答，思而能以礼者也。 
　　籊々竹竿，以钓于淇。兴也。籊々，长而杀也。钓以得鱼，如妇人待礼以成为室家。○籊，他历反。钓音吊。杀，色界反。岂不尔思？远莫致之。笺云：我岂不思与君子为室家乎？君子疏远己，己无由致此道。○远如字，又于万反，注同。 
　　[疏]“籊々”至“致之”。○正义曰：籊々然长而杀之竹竿，以钓於淇，必得鱼，乃成为善钓，以兴妇人嫁於夫，必得礼，乃成为室家。今君子不以礼答己，己岂不思与尔君子为室家乎？但君子疏远於己，己无由致此室家之道耳
　
　　。 
　　泉源在左，淇水在右。泉源，小水之源。淇水，大水也。笺云：小水有流入大水之道，犹妇人有嫁於君子之礼。今水相与为左右而已，亦以喻已不见答。 
　　[疏]传“泉源”至“大水”。○正义曰：泉源者，泉水初出，故云小水之源。淇则卫地之川，故知大水。笺申说之，言小水有流入大水合为一之道，犹妇人於君子有相亲幸之礼。今淇水与泉源左右而已，不相入，犹君子与已异处，不相亲，故以喻己之不见答。
　
　　女子有行，远兄弟父母。笺云：行，道也。女子有道当嫁耳，不以不答而违妇礼。○远，于万反。 
　　淇水在右，泉源在左。巧笑之瑳，佩玉之傩。瑳，巧笑貌。傩，行有节度。笺云：己虽不见答，犹不恶君子，美其容貌与礼仪也。○瑳，七可反，沈又七何反。傩，乃可反，《说文》云：“行有节也。”恶，乌路反。 
　　淇水滺滺，桧楫松舟。滺滺，流貌。桧，柏叶松身。楫，所以棹舟也。舟楫相配，得水而行，男女相配，得礼而备。笺云：此伤己今不得夫妇之礼。○浟，本亦作“滺”，音由。桧，古活反，又古会反，木名。楫，本又作“檝”，子叶反，徐音集，《方言》云：“楫谓之桡，或谓之棹。”《释名》云：“楫，捷也，拨水舟行捷疾也。”桡音饶。棹，直教反。 
　　[疏]传“桧，柏叶”至“而备”。○正义曰：《释木》云“桧，柏叶松身”。《书》作“栝”字。《禹贡》云：“杶榦栝柏。”注云：“柏叶松身曰栝。”与此一也。言楫所以棹舟，以喻女所以配男。此不答之诗，以舟楫喻男女，故反而为兴，言舟楫相配，得水而行，男女相配，得礼而备。
　
　　驾言出游，以写我忧。出游，思乡卫之道。笺云：適异国而不见答，其除此忧，维有归耳。○乡，本又作“向”，同，许亮反。 
　　[疏]传“出游，思乡卫之道”。○正义曰：今定本“思”作“斯”，或误。
　
　　《竹竿》四章，章四句。 
　
　　《芄兰》，刺惠公也。骄而无礼，大夫刺之。惠公以幼童即位，自谓有才能而骄慢。於大臣但习威仪，不知为政以礼。○芄音丸，本亦作“丸”。芄兰，草名。 
