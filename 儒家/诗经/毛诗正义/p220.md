<!-- { "loadSidebar": true } -->
　　宾之初筵，左右秩秩。秩秩然肃敬也。笺云：筵，席也。左右，谓折旋揖让也。秩秩，知也。先王将祭，必射以择士。大射之礼，宾初入门，登堂即席，其趋翔威仪甚审知，言不失礼也。射礼有三：有大射，有宾射，有燕射。○秩，直乙反，郑“智也”。折，之舌反。知音智。下同。笾豆有楚，殽核维旅。楚，列貌。殽，豆实也。核，加笾也。旅，陈也。笺云：豆实，菹醢也。笾实，有桃梅之属。凡非穀而食之曰殽。○肴核，上户交反，下户革反。菹，侧俱反。酒既和旨，饮酒孔偕。笺云：和旨，酒调美也。孔，甚也。王之酒已调美，众宾之饮酒又威仪齐一，言主人敬其事，而众宾肃慎。○偕音皆。锺鼓既设，举醻逸逸。逸逸，往来次序也。笺云：锺鼓於是言既设者，将射故县也。○醻，市由反。县音玄。大侯既抗，弓矢斯张。大侯，君侯也。抗，举也。有燕射之礼。笺云：举者，举鹄而栖之於侯也。《周礼·梓人》“张皮侯而栖鹄”。天子诸侯之射皆张三侯，故君侯谓之大侯。大侯张，而弓矢亦张节也。将祭而射，谓之大射。下章言“烝衎烈祖”，其非祭与？○抗，若浪反。斯张，如字。鹄，户沃反，鹄鸽也，《说文》云“即鹊也”，小而难中。又云：“鹄者，觉也，直也，射者直己志。”栖音西，著也。梓音子。衎，苦旦反。祭与，音馀，本作“乎”，又作“也”，并非。射夫既同，献尔发功。笺云：射夫，众射者也。献，犹奏也。既比众耦，乃诱射，射者乃登射，各奏其发矢中的之功。○发如字，徐音废。比，毗志反。中，丁仲反。 
　　发彼有的，以祈尔爵。的，质也。祈，求也。笺云：发，发矢也。射者与其耦拾发。发矢之时，各心竞云：“我以此求爵女。”爵，射爵也。射之礼，胜者饮不胜，所以养病也，故《论语》曰：“下而饮，其争也君子。”○勺音的，本亦作“的”，同。祈音其。拾，其劫反，更也。饮，於鸩反。下同。争，争斗之争。 
