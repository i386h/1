<!-- { "loadSidebar": true } -->
　　乐具入奏，以绥后禄。尔殽既将，莫怨具庆。绥，安也。安然后受福禄也。将，行也。笺云：燕而祭时之乐复皆入奏，以安后日之福禄。骨肉欢而君之福禄安。女之殽羞已行，同姓之臣无有怨者，而皆庆君，是其欢也。○复，扶又反。既醉既饱，小大稽首。“神嗜饮食，使君寿考。笺云：小大，犹长幼也。同姓之臣，燕已醉饱，皆再拜稽首曰：神乃歆嗜君之饮食，使君寿旦考。此其庆辞。○长，张丈反。 
　　孔惠孔时，维其尽之。子子孙孙，勿替引之。”替，废。引，长也。笺云：惠，顺也。甚顺於礼，甚得其时，维君德能尽之，愿子孙勿废而长行之。○替，天帝反。 
　　[疏]“乐具”至“引之”。○正义曰：以上章云“备言燕私”，故此即陈燕私之事。以祭时在庙，燕当在寝，故言祭时之乐皆复来入於寝而奏之，以安其从今以后之福禄。言骨肉欢乐，然后君之福禄安也。其燕之时，非直以鼓锺乐之，又尔之殽羞既行之，长幼皆遍，故同姓之臣莫有嗟怨，而皆庆君，是其骨肉欢矣。於是之时，既醉於酒矣，既饱於食矣，其同姓小大长幼皆再拜稽首，而共庆君曰：由君明德馨香，神乃嗜君饮食，使君得寿考之福也。祭甚顺於礼，甚得其时，唯君德其能尽此顺时之美，愿君之子孙世世勿废而长行之。欲使长行此礼，常得福禄，此即所谓具庆也。今王不能然，故举以刺之。○笺“燕而”至“其欢”。○正义曰：案前文而言入奏，故知祭之乐复皆入也。燕、祭不得同乐，而云皆入者，歌咏虽异，乐器则同，故皆入也。后日，从今以后之日也。宗族不亲，则公室倾危，故骨肉欢而君之福禄安。同姓无怨而皆庆，是其欢矣。神嗜饮食以下，是庆辞也。○传“替，废。引，长”。○正义曰：“替，废”，《释言》文。“引，长”，《释诂》文。《释训》云：“子子孙孙，引无极也。”舍人曰：“子孙长行美道，引无极也。”郭璞曰：“世世昌盛，长无穷，是勿废长行之。”
　
　　《楚茨》六章，章十二句。 
　
　　《信南山》，刺幽王也。不能修成王之业，疆理天下，以奉禹功，故君子思古焉。 
　　[疏]“《信南山》六章，章六句”至“思古焉”。○正义曰：作《信南山》诗者，刺幽王也。刺其不能修成王之事业，疆界分理天下之田亩，使之勤稼，以奉行大禹之功，故其时君子思古成王焉，所以刺之。经六章，皆陈古而反以刺今。言成王能疆理天下，以奉禹功，而幽王不能修之。经先云禹功，乃言曾孙，见成王能远奉禹功。今幽王不能述修成王之业，非责幽王令奉禹功也，故笺云：“言成王乃远修禹之功，今王反不修其业乎？”是思古之内，直思成王耳，而成王又有所奉，故经言禹焉。首章言“我疆我理”，是疆理天下也。“维禹甸之”，是禹功也。以下言云雨生穀，乃税以祭祀，鬼神降福，皆由疆理使然，故序者略之也。
　
　　信彼南山，维禹甸之。畇畇原隰，曾孙田之。甸，治也。畇畇，垦辟貌。曾孙，成王也。笺云：信乎彼南山之野，禹治而丘甸之。今原隰垦辟，则又成王之所佃。言成王乃远修禹之功，今王反不脩其业乎？六十四井为甸，甸方八里，居一成之中，成方十里，出兵车一乘，以为赋法。○甸，毛田见反，郑绳证反。畇音匀，又作“<田旬>”，苏遵反，又音旬。垦辟，上苦很反，下婢亦反。佃音田，本亦作田。乘，绳证反。我疆我理，疆，画经界也。理，分地理也。 
　　南东其亩。或南或东。 
　　[疏]“信彼”至“其亩”。○毛以为，信乎彼南山之傍，田野得成平田可种殖者，维本禹所治之。又此地今畇畇然成其垦辟之原隰者，由曾孙成王所田之。又正我天下经界之疆，又分我天下土宜之理，而随事之便，使南东其亩。成王能疆理天下，奉禹之功，而幽王不能修之，故以刺焉。○郑唯甸之为丘甸之为异。馀同。○传“甸治”至“成王”。○正义曰：此及《韩奕》之传皆言“甸，治”，则训甸为治，不为丘甸之异於郑也。“垦辟貌”者，谓垦耕其地，辟除草莱，以成柔田也。《释训》云：“畇畇，田也。”注引此“畇畇原隰”，与匀音同也。知曾孙是成王者，序言成王奉禹之功，此言曾孙田禹之地，故知曾孙与序成王，一人也。成王而谓之曾孙者，以古者祖有德而宗有功，因为之号。文、武为受命伐纣，定天下之基，以为祖宗。《祭法》云：“祖文王而宗武王。”是也。成王继文、武之后，为太平之主，特异其号，故《诗经》通称成王为曾孙也。不继於文王，不直言孙者，盖周虽文王受命，而大王亦有王迹，所起见其王业之远，故继而称曾孙。不言玄孙者，玄孙对高祖为定名，世数更多，则不得称玄孙矣。曾者，重也，自曾祖以至无穷，皆得称曾孙，故《维天之命》笺云：“自孙之子而下，事先祖皆称曾孙。”是为远辞。明周德之隆久，故继大王而不称玄也。毛以此及《维天之命言》曾“孙笃之亦”，为成王。郑以礼非一人所行，唯彼不从之耳。○笺“信乎”至“赋法”。○正义曰：言信乎者，文通於下。言禹治南山，成王田之，皆信然矣。上云“南山”，下云“原隰”，皆南山之傍，见禹之所甸、成王所修为一处，互其文以相晓也。笺云“彼南山之野，禹治而丘甸之”，即云“今原隰垦辟，则又成王之所田。言成王乃远修禹之功。今王反不脩其业乎？”言修禹功而文相因，明南山、原隰二者为一处。成王之修禹功，实天下尽然，而独言南山者，作者指一处以表之，其意通及天下也。故序言“疆理天下”，下注言“上天同云”，是非独南山之傍修禹功也。独举原隰以为言者，郑《驳异义》引此诗以尽三章。此诗之意，以原隰生生百穀，原隰之功，於人尤大，故独言也。甸之为字，既训为治，音又为乘，以治其地使平成田则训为治，以方十里出兵车一乘故又音为乘也。《韩奕》笺云：“禹甸之者，决除其灾，使成平田，定贡赋於天子。”是亦以治为义也。《地官·小司徒》云：“四丘为甸。”注云：“甸之言乘也，读如中甸之甸。”《稍人》云：“掌令丘乘之政令。”注云：“丘乘，四丘为甸，甸读与‘维禹陈之’之陈同。其训曰乘，由是改云。”《郊特牲》云：“丘乘共粢盛。”注云：“甸或谓之乘，以其於车赋出马四匹，长毂一乘。”是以乘为义也。知六十四井为甸者，《小司徒》云：“四井为邑，四邑为丘，四丘为甸。”如数计之，丘十六井，甸六十四井也。知方八里者，以《孟子》云：“方里为井。”计之则邑方一里，丘方四里，甸方八里也。又解方八里名为甸之意，以其居一成之中，成方十里，出兵车一乘，以为赋法，故谓之甸。甸，乘也。“十里为成”，《冬官·匠人》文也。知甸居一成之中者，以《匠人》既云“十里为成”，即云“成间广八尺，深八尺，谓之洫”。是当甸在其中，傍一里以治洫。故彼注云：“方十里为成，成中容一甸，甸方八里出田税，缘边一里治洫。”是也。《论语注》引《司马法》云：“井十为通，通十为成，成出革车一乘。”是据成方十里，出车一乘也。成元年《左传》服注引《司马法》云：“四邑为丘，有戎马一匹，牛三头，是曰匹马丘牛。四丘为甸，甸六十四井，出长毂一乘，马四匹，牛十二头，甲士三人，步卒七十二人，戈楯具备，谓之乘马。”是据甸方八里，出车一乘也。二者事得相通，故各据一焉。若然，成出兵车一乘，为七十五人耳。而哀元年《左传》说夏少康“有田一成，有众一旅”，十里有五百人者，计成方十里，其地有九百夫之田也。授民田有不易、一易、再易，通率二而当一，有四百五十人矣。其中上地差多，则得容五百人也。其出兵夫，则众不尽行，故一车士卒唯七十五人。传说少康言有众一旅，尽举大众，故与出赋异也。笺以此“维禹甸之”为“丘甸”。孙毓云：“禹平治水土，以除洪水之灾。”当此之时，未及丘甸。其田也，且井、邑、丘、甸出於周法，虞夏之制未有闻焉。今以周之法为虞、夏之说，又谓禹治水土皆丘甸之，非其义也。然则郑为禹亦丘甸之者，《礼运》说“大道既隐”，而曰“以立田里”，是则三王之初而有井甸田里之法也。《论语》说“禹尽力乎沟洫”，与《匠人》“成间有洫”同也。《皋陶谟》“畎氵会距川”，与《匠人》“同间有氵会，专达於川”同也。是则丘甸之法，禹之所为。《左传》少康之在虞思，有田一成，有众一旅，於是则十里为成，非周之赋法也。禹之治水既平，乃任土作贡，有何不暇，而云未及丘甸之也？故郑以为禹治而丘甸之。○传“疆画”至“地理”。○正义曰：《孟子》曰：“夫仁政必自经界始。经界不正，井田不均。”赵岐注云：“经亦界也。”然则经界者，地畔之名也。疆谓正其封疆，故云画经界。襄四年《左传》曰：“茫茫禹迹，画为九州。”九州尚画其界，是田之经界须画之也。分地理者，分别地所宜之理，若《孝经》注云“高田宜黍稷，下田宜稻麦”，是也。○传“或南或东”。○正义曰：成二年《左传》曰：“先王疆理天下物土之宜。故《诗》曰：‘我疆我理，南东其亩。’”是於土之宜，须纵须横，故或南或东也。
　
　　上天同云，雨雪雰雰。雰雰，雪貌。丰年之冬，必有积雪。○雨，于傅反，崔如字。雰，芳云反。益之以霡霂，既优既渥，小雨曰霡霂。笺云：成王之时，阴阳和，风雨时，冬有积雪，春而益之以小雨，润泽则饶洽。○霡，亡革反。霂音木。优，《说文》作“瀀”，音忧。渥，乌学反。 
　　既霑既足，生我百穀。 
　　[疏]“上天”至“百穀”。○正义曰：言成王时，在上天同起其云，正於冬月雨下此雪雰雰然多而积也。至於春日，又益之以小雨而霡霂然，以接冬泽，既已优洽，既已饶渥，既已沾润，既已丰足，是以故得生我之众穀也。今王不能然，故举以刺之。言“上天同云”，明泽之遍也，以云在於天上，雨从上下，故云上天，非有义例。○传“丰年”至“积雪”。○正义曰：谓明年将丰，今冬积雪为宿泽也。然则积雪是年之前冬，而言丰年之冬，必有积雪者，以此章言穀之生，下章言其成熟，举一年之生成，以为首尾之次，非复言岁初岁末，限以同年。传达经意，故言丰年冬耳。○传“小雨霡霂”。○正义曰：《释天》文也。李巡曰：“水雪俱下。”案彼文上有暴雨，下云久雨，於间无雪事。而李巡云“俱下”，妄矣。此传有云小雪者，误。今定本云“小雨”。
　
