<!-- { "loadSidebar": true } -->
　　[疏]“维此”至“卒狂”。○毛以为，上责王不任贤，此言不能任意。维此至德顺民之君，为百姓民人之所瞻仰者，乃执正其心，遍谋於众，又稽考诚信，用其贤明之有美质者以为臣。维彼不施顺道於民之君，自独用己心，谓己所任使之臣皆为善人，不复详考善恶，更求贤人，自以己有肺肠，行心所欲，不谋於众人，任用恶人，乃使下民化之，尽皆迷惑如狂人，是不谋於众，无可瞻仰也。○郑唯考诚其辅相之行为异。馀同。○传“相，质”。○正义曰：传读“相”如金玉其相，故以为质，谓大贤之人有美质者。其考慎之义亦当与笺同。○笺“惠顺”至“之审”。○正义曰：“惠，顺。宣，徧”，《释言》文。“慎，诚”，《释诂》文。以相为相导之相，故为助也。秉训为执，犹训为谋。君之用臣，必谋之朝廷，故云“执正心举事必谋於众”。假使众虽同举，或言非诚信，又当考察诚信其辅相之行，知其实善，然后用之。言其择贤之审，谓顺民之君能如此也。○笺“臧善”至“宣犹”。○正义曰：“臧，善”，《释诂》文。此经之“顺”犹上“惠”也。上言惠君，知此不顺者，不施顺道之君也。独者，自以巳身独有才智，谓众人之所不及，故云“自多足独谓贤”。言此人自多其事，以己为足，无所假人，独自谓己贤，若皇父、孔圣是也。身实不贤，专己自任，则迷於是非，不知善恶。所使实非善人，信其谄谀之语，即言所任使之人皆为善人，不如惠君考慎也。肺肠，五脏之物，言之以表其心，故云“自有肺肠，行其心之所欲”。但所欲不得於道，以之行化，使之迷惑如狂，是又不如惠君宣犹之也。言“又”者，对不考慎为文也。上先宣犹，而后考慎，此反上文而倒者，以此二者经文大小不类。上云“民人所瞻”，此当有民人不瞻之意。此云“俾民卒狂”，上应有使民得理之意。文既不同，故互相先后。臣实不善而谓之为善，是不考慎。自行所欲，不谋於众，是不宣犹。故笺随文所反而引以譬之，故与上文倒也。
　
　　瞻彼中林，甡甡其鹿。朋友已谮，不胥以穀。甡甡，众多也。笺云：谮，不信也。胥，相也。以，犹与也。穀，善也。视彼林中，其鹿相辈耦行，甡甡然众多。今朝廷群臣皆相欺背，皆不相与以善道，言其鹿之不如。○甡，所巾反，《声类》云：“聚貌。”谮，子念反，本亦作“僣”。“相辈”，一本作“相配”。背音佩。卒章同。 
　　人亦有言：“进退维谷。”谷，穷也。笺云：前无明君，却迫罪役，故穷也。○罪役，一本作“罢役”。罢音皮。 
　　[疏]“瞻彼”至“维谷”。○正义曰：此责臣不相信，令百姓困穷。言视彼中林之处，乃见甡甡然众多者，是其群鹿。鹿乃走兽，犹以其类相善，辈偶而行，以喻朝廷群臣，亦当以善相与，共处官位。何为今汝群臣朋友，皆以此僣差，情不相信，不肯相告以善道者？是乃鹿之不如也。既政恶如此，上下有害。古之贤人亦有言曰：无道之世，其民前无明君，却迫罪役。其进与退，维皆困穷。此即今时是也。○传“甡甡，众多”。○正义曰：甡即诜字。诜诜，群聚之貌，故为众多也。○笺“谮不”至“不如”。○正义曰：谗僣是伪妄之言，故为不信也。“胥，相”，《释诂》文。“以，犹与”者，解“以穀”之义也。“穀，善”，亦《释诂》文。事有相对，势有相反。言朋友不信，不相与善道，则鹿之甡甡者为相亲善矣，故言鹿相辈类偶匹，为相亲善之意。群臣皆相欺背，不相与善，是则不能甡甡，故言鹿之不如。○传“谷，穷”。○正义曰：谷谓山谷，坠谷是穷困之义，故云谷，穷。○笺“前无”至“故穷”。○正义曰：人君是施政之本，民心所向，故以为前。罪役是既施之后，民心所畏，故以为却。以此，故进退有穷也。王肃云：“进不遇明君，退不遇良臣，维以穷。”笺不然者，以臣之佐君，共成其恶，不宜分之为二，故以施政本末为进退。
　
　　维此圣人，瞻言百里。维彼愚人，覆狂以喜。瞻言百里，远虑也。笺云：圣人所视而言者百里，言见事远而王不用。有愚闇之人，为王言其事，浅且近耳，王反迷惑信用之而喜。○覆，芳服反。下及注除“覆荫”字皆同。狂，王居况反，郑求方反。为，于伪反。 
　　匪言不能，胡斯畏忌？笺云：胡之言何也。贤者见此事之是非，非不能分别皂白言之於王也。然不言之，何也？此畏惧犯颜得罪罚。○别，彼列反。皂，在早反。 
　　[疏]“维此”至“畏忌”。○正义曰：此又言王亲愚远圣，而贤者不敢言之。维此圣而通知之人，其所观视而言者，乃远知於百里之事，而王不宠用之。维彼愚而蔽闇之人，其所观视而言者，乃远不过知於分寸之理，今王反迷惑以欢喜用之。贤者见王如是，实能辩其善恶，非是言之不能，其实能辩言之，而不肯言之者，何乎？此乃畏惧犯颜得罪，故不敢言之。刺王宠爱愚人，虐而拒谏。
　
　　维此良人，弗求弗迪。维彼忍心，是顾是复。迪，进也。笺云：良，善也。国有善人，王不求索，不进用之。有忍为恶之心者，王反顾念而重复之，言其忽贤者而爱小人。○迪，徐徒历反。索音色。 
　　[疏]传“迪，进”。○正义曰：《释诂》文。○笺“国有”至“小人”。○正义曰：王不求索者，谓不肯求访搜索而觅之，假得，又不肯进用之，故分为二也。顾念，谓初即见顾眷而念爱之，既用为官，又复重而升进之，故亦分为二。维顾小人，不求进贤者，言其忽贤者而爱小人。
　
　　民之贪乱，宁为荼毒。笺云：贪，犹欲也。天下之民，苦王之政，欲其乱亡，故安为苦毒之行，相侵暴愠恚使之然。○荼音徒。愠，纡运反。 
　　[疏]笺“贪犹”至“之然”。○正义曰：贪欲皆是意之所思，故云贪犹欲也。民性本好安宁，今所以贪欲乱亡者，以疾苦王者之政，欲使天下之乱，得丧灭此王也。荼，苦，叶毒者。螫虫、荼毒皆恶物，故比恶行。天下之民苦王之政，民欲其乱亡，故安然而为此恶行，以相侵暴，谓强陵弱，众暴寡也。此非民之本性，乃由愠恚王者使之然也。
　
　　大风有隧，有空大谷。隧，道也。笺云：西风谓之大风。大风之行，有所从而来，必从大空谷之中。喻贤愚之所行，各由其性。○大，毛如字，郑音泰。隧音遂。 
　　维此良人，作为式穀。维彼不顺，征以中垢。中垢，言闇冥也。笺云：作，起。式，用。征，行也。贤者在朝则用其善道，不顺之人则行闇冥，受性於天，不可变也。○垢，古口反。 
　　[疏]“大风”至“中垢”。○正义曰：上言王用恶人，此又云恶有本性，不可变改。言大风所从之来，自有其道，乃从彼有空大谷而来也。以喻贤愚所为之行，亦自有其本，乃由彼有禀天性而然。由善恶自有本性，所行各依其本。维此善德顺道之人，其所起为之事，皆用其善道，行昭明之德。维彼反道不顺之人，其所行作之事，皆不以其善，用闇冥之行。是各受天性，不可改移。刺王用此不移之恶，使行政乱民。○传“隧，道”。○正义曰：隧者，道之别名。襄二十五年《左传》曰：“当陈隧者，井堙木刊。”谓当陈道也。○笺“西风”至“其性”。○正义曰：“西风谓之大风”，《释天》文。彼大作泰。孙炎曰：“西风成物，物丰泰也。”以下文说良人与不顺之人性行，故知喻贤愚各由其性。○传“中垢，言暗冥”。○正义曰：垢者，土处地中而有垢，故以中垢言暗冥也。
　
　　大风有隧，贪人败类。听言则对，诵言如醉。类，善也。笺云：类，等夷也。对，答也。贪恶之人，见道听之言则应答之，见诵《诗》、《书》之言则冥卧如醉。居上位而行此，人或效之。○败，伯迈反。注同。应，应对之应。 
　　匪用其良，覆俾我悖。覆，反也。笺云：居上位而不用善，反使我为悖逆之行，是形其败类之验。○悖，蒲对反。 
　　[疏]“大风”至“我悖”。○毛以为，大风之来也有道，以喻贪人之所为也有性。贪人有此恶行，败於善道，又言其败善之事。见彼道听之言则应答之，见诵《诗》、《书》之言则眠卧如醉。居上而为此行，令使下民效之，非能听用其言，反使我下民效之为悖逆之行，是以恶行败善也。○郑唯类为等夷为异。馀同。○传“类，善也”。○正义曰：《释诂》文。○笺“类等”至“效之”。○正义曰：笺以贪者恶行，自然反善，不宜言败善也。类者比类，故为等夷，谓尊卑齐平朝廷之人。《礼记》注引四皓曰：“陛下之等夷。”亦谓尊卑等也。听言与诵言相对，诵言是诵习《诗》、《书》之言，则听言非典法之言，故以为道听之言，即《论语》所谓“道听涂说”者也。贪人之识，不能鉴远闻。浅近之言，合其志意，则应答之。见诵《诗》、《书》之言，非心所解，则眠卧如醉。《乐记》魏文侯自言端冕而听古乐，唯恐卧。《史记》称商鞅说秦孝公以帝道，孝公睡而弗应。皆是心所不悟，如醉然也。民之所为，皆效君上，故云“居上位而行此，人或效之”。言或者，容其不必尽然。○笺“居上”至“之验”。○正义曰：居上位而不用善，即上“诵言如醉”，是也。由其不能用善，并皆用恶，此恶行以教下民，令民效之，是使我为悖逆之行。诗人言此事者，是以形见其败类之验也。败类者，谓败其朝廷等类。此使民为恶行，则非其等类，而以此为败类验者，以善人与恶人为类，善人欲教人为善，今恶人教人为恶，是善者败也，故为败验。
　
　　嗟尔朋友，予岂不知而作。如彼飞虫，时亦弋获。笺云：嗟尔朋友者，亲而切瑳之也。而犹女也。我岂不知女所行者，恶与直知之。女所行如是，犹鸟飞行自恣东西南北时，亦为弋射者所得。言放纵久无所拘制，则将遇伺女之间者，得诛女也。○间如字，又音闲。 
　　既之阴女，反予来赫。赫，炙也。笺云：之，往也。口距人谓之赫。我恐女见弋获，既往覆阴女，谓启告之以患难也，女反赫我，出言悖怒，不受忠告。○阴，郑音荫，覆荫也。王如字，谓阴知之。赫，毛许白反，光也。与“王赫斯怒”同义。本亦作“嚇”，郑许稼反。《庄子》云：“以梁国嚇我。”是也。难，乃旦反。 
