<!-- { "loadSidebar": true } -->
　　滔滔江汉，南国之纪。滔滔，大水貌。其神足以纲纪一方。笺云：江也、汉也，南国之大水，纪理众川，使不雝滞。喻吴、楚之君，能长理旁侧小国，使得其所。○滔，吐刀反。长，张丈反。 
　　尽瘁以仕，宁莫我有。笺云：瘁，病。仕，事也。今王尽病其封畿之内，以兵役之事，使群臣有土地曾无自保有者，皆惧於危亡也。吴、楚旧名贪残，今周之政乃反不如。○瘁，本又作“萃”，似醉反。下篇同。 
　　[疏]传“滔滔”至“一方”。○正义曰：滔滔，大水貌。兴吴、楚强盛。言神者，以国主山川，所在之国当祀其神。《鲁语》曰：“禹会群神於会稽，以诸侯主祭其神。”故言神也。则此言“其神足以纲纪一方”，是明所事其神之国，将有纲纪。其意亦喻江、汉之傍国，故言一方也。○笺“江汉”至“其所”。○正义曰：纪理众川，使不壅滞者，谓众川有所注入，江、汉能统引之，不使其水壅遏滞塞，常时通流也。知喻吴、楚之君者，以举江、汉为喻，而彼南国之纪，则以喻江、汉所在之国能相纪理，故喻吴、楚矣。吴、楚之意，出於经之南国也。若然，上章言诸侯并恶，曾无一善，今称吴、楚能理小国。又幽王时，吴、楚微弱，未为盟主，所以能长理傍国，为之纲纪者，上言诸侯并恶，谓中国诸侯耳。《渐渐之石》序曰：“戎狄叛之，荆舒不至。”是幽王之时，荆已叛矣。亦既有背叛王命，固当自相君长，是大能字小，纪理傍国明矣。南方险远，世有强国。《商颂》云：“达彼殷武，奋伐荆楚。”是殷之中年，楚已尝叛。《郑语》史伯谓桓公曰：“姜嬴荆芊，实与诸姬相干也。南有荆蛮，不可以入。”是幽王之时，楚已强矣。於时未必有吴，以吴亦夷之强者，与楚相配言耳。《公羊传》曰：“吴、楚之君不书葬。”是吴、楚相近，故连言之。○笺“今王”至“不如”。○正义曰：封畿之内，谓中国所及之境，故《六月》笺云：“今汝出征，以正王国之封畿。”彼谓逐玁狁，正中国也。此疾王之恶，而言尽病，故为尽病封畿之内。以兵役之事，谓以兵甲之事劳役之，使不得安宁，故群臣诸侯有土地者，无敢自保有之，皆惧於危亡也。以《禹贡》唐、虞之时已云“江、汉朝宗于海”，言朝宗以示臣义，故注以为荆楚之域，国无道则先强，有道则后服也。殷王武丁已伐荆楚，是旧贪残也。
　
　　匪鹑匪鸢，翰飞戾天。匪鳣匪鲔，潜逃于渊。鹑，雕也。雕鸢，贪残之鸟也。大鱼能逃处渊。笺云：翰，高。戾，至。鳣，鲤也。言雕鸢之高飞，鲤鲔之处渊，性自然也。非雕鸢能高飞，非鲤鲔能处渊，皆惊骇辟害尔。喻民性安土重迁，今而逃走，亦畏乱政故。○鹑，徒丸反，字或作“{敦鸟}”。鸢，以专反，鸱也。鳣，张连反。鲔，于轨反。雕音彫。 
　　[疏]“匪鹑”至“于渊”。○毛以为，雕也、鸢也，贪残之鸟，乃高飞至天。今在位非雕非鸢也，何故贪残骄暴，如鸟之高飞至天也？鳣也、鲔也，长大之鱼，乃潜逃於渊。今贤者非鳣非鲔也，何为隐遁避乱，如鱼之潜逃於渊也？是贪残居位，不可得而治，大德潜遁，不可得而用，所以大乱而不振也。○郑以为，王政乱虐，下民逃散。言若鹑若鸢，可能高飞至天，非鳣鲔之小鱼，亦潜逃於渊，性非能然，为惊骇避害故也。以兴民不欲逃走，而逃者，性非能然。而然者，为惊扰畏乱政故也。○传“鹑雕”至“处渊”。○正义曰：《说文》云：“鹑，雕也。”从敦而为声，字异於鹑也。雕之大者又名鹗，孟康《汉书音义》曰：“鹗，大雕也。”《说文》又云：“鸢，鸷鸟也。”鹑鸟皆杀害小鸟，故云“贪残之鸟”，以喻在位贪残也。大鱼能逃於渊，喻贤者隐遁也。故王肃云：“以言在位非雕、鸢也，何则贪残骄暴，高飞至天？时贤非鳣、鲔也，何为潜逃以避乱？”孙毓云：“贪残之人，而居高位，不可得而治；贤人大德，而处潜遁，不可得而用，上下皆失其所，是以大乱而不振。”皆述毛说也。○笺“喻民”至“政故”。○正义曰：笺以上章王政之乱，病害下民，下章言民不得所，不如草木，则此亦宜言民之困病，故以为喻民逃走，畏乱政也。
　
　　山有蕨薇，隰有杞桋。杞，枸檵也。桋，赤栜也。笺云：此言草木尚各得其所，人反不得其所，伤之也。○蕨，居月反。桋本亦作“荑”，音夷。枸音苟。檵音计。栜，所革反，郭霜狄反。 
　　君子作歌，维以告哀。笺云：告哀，言劳病而愬之。 
　　[疏]“山有”至“告哀”。○正义曰：言山之有蕨薇之菜，隰之有杞桋之木，是菜生於山，木生於隰，所生皆得其所，以兴人生处於安乐以得其所。今我天下之民，遇此残乱惊扰失性，草木之不如也。由此君子作此八章之歌诗，以告诉於王及在位，言天下之民可哀悯之也。作者自言君子，以非君子不能作诗故也。○传“桋，赤栜”。○正义曰：《释木》文。又曰：“白者栋。”舍人曰：“桋名赤栜也。”某氏曰：“白色为栜，其色虽异，为名同。江河间栜可作鞍。”郭璞曰：“赤栜树叶细而岐说也，皮理错戾，好丛生山中，中为车辋。白栜叶员而岐，为木大也。”
　
　　《四月》八章，章四句。 
　
　　《北山》，大夫刺幽王也。役使不均，己劳於从事，而不得养其父母焉。○使如字。己音纪。下注“喻己”同。养，馀亮反。 
　　[疏]“《北山》六章，三章章六句，三章章四句”至“父母焉”。○正义曰：经六章，皆怨役使不均之辞。若指文则“大夫不均，我从事独贤”，是役使不均也。“朝夕从事”，是己劳於从事也。“忧我父母”，是由不得养其父母，所以忧之也。经、序倒者，作者恨劳而不得供养，故言“忧我父母”，序以由不均而致此怨，故先言役使不均也。
　
　　陟彼北山，言采其杞。笺云：言，我也。登山而采杞，非可食之物，喻己行役不得其事。○杞音起。偕偕士子，朝夕从事。偕偕，强壮貌。士子，有王事者也。笺云：朝夕从事，言不得休止。○偕音皆，徐音谐，《说文》云：“强也。” 
　　王事靡盬，忧我父母。笺云：靡，无也。盬，不坚固也。王事无不坚固，故我当尽力。勤劳於役，久不得归，父母思己而忧。○盬音古。 
　　[疏]“陟彼”至“父母”。○正义曰：言有人登彼北山之上者，云我采其杞菜之叶也。此杞叶非可食之物，而登山以采之，非宜矣。以兴大夫循彼长远之路者，云我从其劳苦之役也。此劳役非贤者之职，而循路以从之，非其事矣。所以行役不得其事者，时王之意，以己为偕偕然而强壮。今为王事之子，以朝继夕，从於王役之事，常不得休止。王家之事，无不坚固，使己劳以坚固之。今使忧及於我父母，由久不得归，故父母思己而忧也。
　
　　溥天之下，莫非王土。率土之滨，莫非王臣。溥，大。率，循。滨，涯也。笺云：此言王之土地广矣，王之臣又众矣，何求而不得，何使而不行！○溥音普。滨音宾。涯，鱼佳反，字又作“崖”。 
　　大夫不均，我从事独贤。贤，劳也。笺云：王不均大夫之使，而专以我有贤才之故，独使我从事於役。自苦之辞。 
　　[疏]传“溥人”至“滨涯”。○正义曰：“溥，大”，《释诂》文。《释水》云：“浒，水涯。”孙炎曰：“涯，水边。”《说文》云：“浦，水滨。”《广雅》云：“浦，涯。”然则浒、滨、涯、浦皆水畔之地，同物而异名也。诗意言民之所居民。居不尽近水，而以滨为言者，古先圣人谓中国为九州者，以水中可居曰洲，言民居之外皆有水也。邹子曰：“中国名赤县，赤县内自有九州，禹之序九州是也。其外有瀛海环之。”是地之四畔皆至水也。滨是四畔近水之处。言“率土之滨”，举其四方所至之内，见其广也。作者言王道之衰，伤境界之削，则云“蹙国百里”，“蹙蹙靡所聘”。恨其有人众而不使，即以广大言之。所怨情异，故设辞不同。王不均大夫之使，不过朝廷，而普及天下者，明其众也。○传“贤，劳”。○正义曰：以此大夫怨己劳於事，故以贤为劳。笺以贤字自道，故易传言王专以我有贤才之故乎？何故独使我也？王肃难云：“王以己有贤才之故，而自苦自怨，非大臣之节，斯不然矣。此大夫怨王偏役於己，非王实知其贤也。王若实知其贤，则当任以尊官，不应劳以苦役。此从事独贤，犹下云‘嘉我未老，鲜我方将’，恨而问王之辞，非王实知其贤也。”
　
　　四牡彭彭，王事傍傍。彭彭然不得息，傍傍然不得已。○傍，希彭反。得已，音以。嘉我未老，鲜我方将。将，壮也。笺云：嘉、鲜皆善也。王善我年未老乎？善我方壮乎？何独久使我也？○鲜，息浅反，沈云：“郑音仙。”旅力方刚，经营四方。旅，众也。笺云：王谓此事众之气力方盛乎？何乃劳苦使之经营四方？ 
　　或燕燕居息，燕燕，安息貌。或尽瘁事国。尽力劳病，以从国事。或息偃在床，或不已于行。笺云：不已，犹不止也。 
　　或不知叫号，或惨惨劬劳。叫，呼。号，召也。○叫，本又作“嘂”，古吊反。号，户报反，协韵户刀反。惨，七感反，字又作“懆”。或栖迟偃仰，或王事鞅掌。鞅掌，失容也。笺云：鞅，犹何也。掌，谓捧之也。负何捧持以趋走，言促遽也。○栖音西。卬音仰，本又作“仰”。鞅，於两反。何，户可反，又音河。捧，芳勇反。 
　　或湛乐饮酒，或惨惨畏咎。笺云：咎，犹罪过也。○湛，都南反。乐音洛。咎，其九反。 
　　或出入风议，或靡事不为。笺云：风，犹放也。○风音讽。议如字，协句音宜。 
　　[疏]“或燕燕”至“不为”。○正义曰：三章势接，须通解之，皆具说在注。或不知叫号者，居家用逸，不知上有徵发呼召者。或出入风议，谓间暇无事，出入放恣，议量时政者。或勤者，无事不为者。定本、《集注》并作“议”，俗本作“仪”者，误也。○郑唯鞅掌为异。馀同。○笺“鞅犹”至“促遽”。○正义曰：传以鞅掌为烦劳之状，故云“失容”。言事烦鞅掌然，不暇为容仪也。今俗语以职烦为鞅掌，其言出於此传也，故郑以鞅掌为事烦之实，故言“鞅，犹荷也”。鞅读如马鞅之鞅，以负荷物则须鞅持之，故以鞅表负荷也。以手而掌执物，是捧持之。负荷捧持以趋走也。促遽亦是失容，但本意与传异耳。
　
　　《北山》六章，三章章六句，三章章四句。 
　
　　《无将大车》，大夫悔将小人也。周大夫悔将小人。幽王之时，小人众多。 
