<!-- { "loadSidebar": true } -->
　　[疏]“嗟尔”至“来赫”。○正义曰：上既言贪人败善，故又责此贪人。嗟乎！汝朋友谓朝廷臣等，我岂不知汝之所行者为恶与？言已知其恶也。为恶不已，如彼翻飞之虫，恃其羽翮之力，自恣东西南北，有时亦为弋者所获。言贪人恃此诈伪之智，自恣侵害良善，有时亦将为所诛。恐汝见诛之，故既以善言往覆荫汝，谓告之患难，使之改行。汝何为反於我来嚇然而拒我也？言其不受忠告，必将诛灭。○笺“嗟尔”至“诛女”。○正义曰：此言朋友还是上之贪人，贪人非诗人所亲，而谓之朋友者，意欲亲而切瑳之，故以朋友言之。经言飞虫，笺言飞鸟者，为弋所获，明是飞鸟。虫是鸟之大名，故羽虫三百六十，凤皇为之长，是鸟之称虫者也。放纵久无所拘制，谓侵害善人，作恶不已，则将有人伺汝之閒暇诛汝。谓知其间隙，发扬其罪，告王使诛之也。○传“赫，炙”。○正义曰：来赫者，言其拒己之意，故转为嚇，与“王赫斯怒”义同，是张口瞋怒之貌，故笺以为口拒人谓之嚇。定本、《集注》毛传云：“赫，炙也。”王肃云：“我阴知汝行矣，乃反来嚇炙我，欲有以退止我言者也。传意或然。俗本误也。
　
　　民之罔极，职凉善背。凉，薄也。笺云：职，主。凉，信也。民之行失其中者，主由为政者信用小人，工相欺违。○凉，毛音良，郑音亮。下同。为民不利，如云不克。笺云：克，胜也。为政者害民，如恐不得其胜，言至酷也。○酷，口毒反。 
　　民之回遹，职竞用力。笺云：竞，逐也。言民之行维邪者，主由为政者逐用强力相尚故也。言民愁困，用生多端。○邪，似嗟反。 
　　[疏]“民之”至“用力”。○毛以为，上既为不善政，使民俗亦败。言下民之为此，无中和之行，主为偷薄之俗，唯善於相欺背之事，是由上行恶政，故使之然。在上行政，为民所不利者，如云恐畏不胜其人者然。言其尽力为酷，唯恐不胜也。上以虐政临下，下则奸巧避责。今下民之行皆邪僻矣，主为竞逐用力。言民皆以力相陵，由上化然也。○郑以为，民之无中正者，主由在上信用小人之工善於相欺背者。下二句言民之所以邪僻，主由为政竞逐用力，唯以强力相尚，务胜其民，故下民愁苦，皆为邪僻也。馀同。○传“凉，薄”。○正义曰：凉者，薄之别名。庄三十二年《左传》曰：“虢多凉德。”谓虢君薄德，是凉为薄也。王肃云：“民之无中和，主为薄俗，善相欺背。”传意当然。此传以凉为薄，职谓民所主为，则下云“职竞”、“职盗”，皆是民之所主，不得与郑同。○笺“职主”至“欺违”。○正义曰：“职，主。谅，信”，皆《释诂》文。笺以民之为恶，由政不善，则所言职者，皆主由君政，不宜为民意所主，故易传以谅为信。由为政者信用小人之工相欺违者，以此故下民皆无中正，学相欺违也。善其事曰工，故以工解善。○笺“竞逐”至“多端”。○正义曰：《释言》云：“竞、逐，强也。”俱训为强，故竞得为逐。逐用强力相尚者，谓有强力，能威服下民者，则尊尚之。以此相尚，则在位者皆竞为强，故下民愁困。用此之故，各生多端。多端即邪僻是也。毛以职竞用力为民所主为，则是民主相与竞用力为邪僻也，故王肃云“今民之为邪僻，乃主相与竞用力为之”，是也。
　
　　民之未戾，职盗为寇。戾，定也。笺云：为政者主作盗贼为寇害，令民心动摇不安定也。○令，力呈反。凉曰不可，覆背善詈。笺云：善，犹大也。我谏止之以信，言女所行者不可。反背我而大詈。言距已谏之甚。○詈，力智反。 
　　虽曰匪予，既作尔歌。笺云：予，我也。女虽牴距己言，此政非我所为。我已作女所行之歌，女当受之而改悔。○牴距，都礼反。距或作拒。 
　　[疏]“民之”至“尔歌”。○毛以为，由上非理化民，故下民之心未能安定矣。今民心皆主作盗贼，相为寇害，是未得安定矣。以民之不定，故我以信言谏王曰：汝所行者，於理不可。望王受而用之，反背我而大骂詈，拒己作此恶事，云非己所为。汝虽言曰：此恶政非我所为。我知汝实为之，已作汝所为之歌，歌汝之过。汝当受而改之。○郑唯上一句为异。馀同。○传“戾，定”。○正义曰：《释诂》云：“戾、定，止也。”俱训为止，是戾得为定。○毛以职盗为寇，为民所主行，则是民自作盗贼相寇害也。
　
　　《桑柔》十六章，八章章八句，八章章六句。 
　
　　《云汉》，仍叔美宣王也。宣王承厉王之烈，内有拨乱之志，遇灾而惧，侧身修行，欲销去之。天下喜於王化复行，百姓见忧，故作是诗也。仍叔，周大夫也。《春秋》鲁桓公五年，“夏，天王使仍叔之子来聘”。烈，馀也。○云汉，天河也。自此至《常武》六篇，宣王之《变大雅》。仍，而升反。拨，半末反。行，下孟反。销音消。去，起吕反。复，扶又反。下注“复重”并篇末注同。见忧，并如字。徐“忧，於救反”。 
　　[疏]“《云汉》八章，章十句”至“是诗”。○正义曰：《云汉》诗者，周大夫仍叔所作，以美宣王也。以宣王承其父厉王衰乱之馀政，内有治乱之志，遇此旱灾，而益忧惧，侧己身以修德行，欲以善政而销去之。天下之民见其如此，喜於王者之化复得施行。百姓见王所忧矜，故仍叔述民之情，作是《云汉》之诗以美之也。必本之於厉王之烈者，为拨乱张本，明宣王悼父之非，自力为善，己有拨乱之心志，遇灾而益忧惧，见其忧民之情深也。拨乱者，以前有衰乱，欲治理之。哀十四年《公羊传》曰：“拨乱世，反诸正，莫近於《春秋》。”何休云：“拨犹治也。其意言，《春秋》拨乱而作，欲治此乱世，使反诸正道。”是拨乱为治乱也。遇灾，谓旱灾，即经“旱既太甚”，是也。侧者，不正之言，谓反侧也。忧不自安，故处身反侧，欲行善政以消去此灾也。喜於王化复行者，厉王之乱，王化不行，宣王施布王化，故喜其复行。经称忧其旱灾，为之祈祷，即是王化行也。王之忧旱，正为百姓，是天下百姓见被忧矜，非百官也。宣王遭旱早晚及旱年多少，经传无文。皇甫谧以为，宣王元年，不藉千亩，虢文公谏而不听，天下大旱，二年不雨。至六年乃雨。以为二年始旱，旱积五年。谧之此言，无所凭据，不可依信。经八章皆言王之忧旱，百姓喜之之事。○笺“仍叔”至“烈馀”。○正义曰：仍氏，叔字。《春秋》之例，天子公卿称爵，大夫则称字。此言仍叔，故知大夫也。桓五年夏，“天王使仍叔之子来聘”，则《春秋》经也。引之者，证此仍叔是天子大夫也。以《史记》考之，桓之五年，上距宣王之崩七十六年，至其初则百馀年也，未审此诗何时而作。为别人可也。何则？《春秋》之世，晋之知氏世称伯，赵氏世称孟，仍氏或亦世称，字叔，为别人可也。“烈，馀”，《释诂》文。
　
　　倬彼云汉，昭回于天。回，转也。笺云：云汉，谓天河也。昭，光也。倬然天河水气也，精光转运於天。时旱渴雨，故宣王夜仰视天河，望其候焉。○倬，陟角反，王云：“著也。”《说文》云：“著，大也。”愒，苦盖反，贪也，本又作“渴”，苦葛反。篇末同。王曰於乎，何辜今之人！天降丧乱，饥馑荐臻。荐，重。臻，至也。笺云：辜，罪也。王忧旱而嗟叹云：何罪与，今时天下之人！天仍下旱灾，亡乱之道，饥馑之害，复重至也。○饥音饥，又音机。馑，其靳反。荐，在见反。臻，侧巾反。重，直用反。下同。与音馀。下“所困与”、“精诚与”、“杀我与”同。 
　　靡神不举，靡爱斯牲。圭璧既卒，宁莫我听！笺云：靡、莫，皆无也。言王为旱之故，求於群神，无不祭也。无所爱於三牲，礼神之圭璧又已尽矣，曾无听聆我之精诚而兴云雨。○听，依义吐定反，协句吐丁反。为，于伪反。下“为旱”同。聆音零。 
