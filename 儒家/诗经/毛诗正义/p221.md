<!-- { "loadSidebar": true } -->
　　[疏]“宾之”至“尔爵”。○毛以为，古之将行燕射，先为燕礼。燕礼之时，其宾之初入门，以至於升筵，其折旋揖让随其左右，趋翔威仪甚肃敬而秩秩然，而不失礼也。其升筵之时，则王之笾豆有楚然而陈列之矣，又菹醢之殽与有核桃梅维旅而陈之於笾豆之上矣，其王之酒既又和调旨美。时众宾之饮酒者，威仪甚偕，言其齐一而顺礼也。及其将射，锺鼓既巳改设，举相酬之爵，逸逸然往来而有次序也。既旅之后，止饮而行射事。君之所射大侯既举而张之，其众射之弓矢，於斯举侯之时，又亦张之矣。弓矢既张，众射之夫既同登於堂而在射位，遂各呈奏尔之射者发矢中的之功。此射者发矢射，彼有射。与其耦拾发之时，则各心竞云：“我发必使中，以求不饮汝养病之爵。”今不能然，故举以刺之。○郑唯行燕至安宾之后而行大射为异，其文义则同。○传“秩秩然肃敬”。○正义曰：笺依《释训》云：“秩秩，智也。”传言肃敬者，以序刺媟慢，由有智而能肃敬，理亦通也。○笺“筵席”至“燕射”。○正义曰：《春官·司几筵》注云：“筵亦席也。铺陈曰筵，藉之曰席。”然其言之筵、席通也。左右，谓折旋揖让者，以宾与主人为礼，随其左右之宜，其行或方折，或回旋，相揖而辞让也。今《大射礼》诸侯与其臣行礼，使宰夫为主人。案其经“摈者纳宾，及庭，公降一等揖之。公外席，宾列自西阶，主人从之。宾右北面，再拜，宾答拜。主人降洗。宾降，主人辞降。主人取觚洗，宾辞，洗。主人卒洗，宾揖升。筵前献宾，宾拜受爵於筵前。然后宾升筵”。是宾初入门至即筵以来，每折旋揖让之事也。折旋揖让，则或左或右，故知左右谓折旋揖让也。《射义》曰：“古者诸侯之射也，必先行燕礼。”故此言升筵荐酒，行燕礼也。《射义》又曰：“天子将祭，必先习射於泽宫。泽者，所以择士也。已射於泽宫，然后於射宫。射中者得与於祭，不中者不得与於祭。”是先王将祭，必射以择士也。先於泽宫，后於射宫，是将祭再为射礼。泽宫言习射，则未是正射。正射於射宫乃行。《大射》云：“公入骛。”注云：“此公出，而言入者，大射於郊。”《乡射记》曰：“於郊，则闾中。”注云：“於郊，谓大射於学。”则射宫者，西郊之学也。泽宫之所在则无明文。言宾之初筵，左右秩秩，则从为宾。以至於即筵，皆秩秩也。以其言广，故云：“大射之礼，宾初入门，登堂即席，其趍翔威仪甚审智，言其不失礼也。”审智，言其安审而有智，与毛肃敬同也。毛以此篇为燕射，郑则为大射，因辨礼射之数，言已不同之意也，故云“射礼有三：有大射，有宾射，有燕射”。大射者，将祭择士於射官。宾射者，谓诸侯来朝，与之射於朝。燕射者，因燕宾客，即与射於寝。此三者，其处不同，其侯亦别。《冬官·梓人》云：“张皮侯而栖鹄，则春以功。张五采之侯，则远国属。张兽侯，则王以息燕。”三者别文，皮侯即大射也；五采之侯，宾射也；兽侯，燕射也。不言乡射者，乡射是州长与其民射於州序之礼，天子诸侯无之，故不言也。○传“楚列”至“旅陈”。○正义曰：此言笾豆之设，故知楚为陈列貌也。此经二句自相充配，殽、核即笾豆所盛，殽则实之於豆，核则加之於笾，故言“殽，豆实。核，加笾也”。先殽后核，不依笾豆次者，便其文耳。祭礼有加豆笾，传言加笾，知非加豆笾者，以此非祭，无取加豆之义。而又《天官·笾人》“加笾之实，菱、茨、栗、脯”，非核物，且以“殽，豆实”类之，知加之於笾，非为笾加之也。“旅，陈”，《释诂》文。楚是陈列之貌，旅又为陈者，谓陈殽核於笾豆之上也。○笺“豆实”至“曰殽”。○正义曰：《天官·醢人》“掌四豆之实”，韭菹醓醢之等皆实之於豆，故云豆实谓菹醢。《笾人》云：“馈食之笾，其实枣、栗、桃、乾{艹疗}”。注云：“{艹疗}，乾梅也。”《内则》有桃诸、梅诸，是其乾者也。桃梅有核之物，申传说加笾之义，故云“笾实，有桃梅之属”，故称核也。言“之属”者，以燕之物多，非止桃梅，故称属也。既以豆实为菹醢，恐殽名唯施於此，故云“凡非穀实而食之曰殽”，明殽是总名。以此文殽核与笾豆相对，故分之耳。其实核亦为殽。《魏风》曰：“园有桃，其实之殽。”是在笾之物亦为殽也。《醢人》云：“羞豆之实，酏食、糁食。”酏、糁皆以稻米为之，则豆实之殽亦有穀实矣。言非穀实者，穀实谓为饭食者也。今变为杂用，不同穀实之限。○笺“主人”至“肃慎”。○正义曰：偕者，俱也。言其俱相类，故言众宾之饮酒，又威仪齐一也。言主人敬其事，而众宾肃慎，明宾主皆得其宜，所以为美也。○传“逸逸，往来次序”。○正义曰：《燕礼》旅酬之后乃云“若射”，此将射而言举酬行旅也，旅者，以长幼次序之言，故知“逸逸，往来有次序也”。《燕礼》初则云“乐人宿悬”，注云：“悬钟磬也。”国君无故不彻悬，言悬者，为燕新之，然则於此言“钟鼓既设”者，亦为将射改悬也。以天子宫悬阶间，妨射位，故改悬以避射也。《乡射礼》将射乃云：“乐正命弟子赞工迁乐于下。”注云：“当避射位。”彼琴瑟之乐尚迁之，明钟鼓之悬改之矣。○笺“钟鼓”至“改悬”。○正义曰：《大射》诸侯之礼云：“乐人宿悬，厥明乃射。”明天子亦然。今至於举酬，始言“钟鼓既设”，故知将射改悬也。大射不言改悬者，国君与臣行礼略三面而已，不具轩悬。东西悬在两阶之外，两阶之间有二建鼓耳。东近东阶，西近西阶，又无钟鼓，不足以妨射，不须改也。《大射》注云：“国君於其群臣，备三面耳，无钟磬，有鼓而已。其为诸侯则轩悬。”是由阶间无悬，故不改也。郑言诸侯为诸侯则轩悬，明天子於其臣备宫悬，将射而改之，故於此言“既设”也。○传“大侯”至“之礼”。○正义曰：传唯言“大侯，君侯”，不言侯之所用。《梓人》云：“张兽侯则王以息燕。”是燕射射兽侯，则毛意亦当然矣。燕射之礼，自天子至士皆一侯，上下共射之，无三侯、二侯，故《乡射记》云：“天子熊侯白质。诸侯麋侯赤质。大夫布侯，画以虎豹。士布侯，画以鹿豕。”注云：“此所谓兽侯也。燕射则张之，乡射及宾射当张采侯二正。而记此者，天子诸侯之燕射，各以其乡射之礼而张此侯，是以云焉。白质、赤质者，皆谓采其地。不采者，曰布也。熊麋虎豹鹿豕，皆正面画其头象於正鹄之处。君画一，臣画二，阳奇阴耦之数也。燕射射熊虎豹，不忘上下相犯。射麋鹿豕，志在君臣相养也。其画之者，皆毛物也。”又曰：“凡画者，丹质。”注云：“宾射之侯，燕射之侯，皆画云气于侧以为饰。必先以丹采其地，丹浅于赤。”又曰：“乡侯，中十尺，侯道五十弓，弓二寸以侯中。”如此则天子燕射唯射一侯耳。侯身一丈，其中三分居一以白地画熊於外，则丹地画以云气。唯此一侯，君臣共射。而云“大侯，君侯”者，以君所射，故谓之大。传解言大之意，故以“君侯”释之，非谓与君臣别侯也。《大射礼》云：“大侯九十弓。”彼张三侯，其九十弓者最高大，故云名大侯，亦以君之所射故也。言有燕射之礼者，以上文谓燕，此下说射，故言礼有燕射之礼，故此诗得言之。若然，燕礼言“若射”，如乡射之礼。案乡射初则张侯，此“举酬”之下始言“大侯既抗”者，乡射之初，虽言张侯，而以事未至，经云：“不系左下纲，中掩束之。”至於将射，以司正为司马，乃云：“司马命张侯，弟子脱束，遂系左下纲。”是将射始张之，故於此言“既抗”也。○笺“举者”至“祭与”。○正义曰：案《大射》“前射三日，司马命量人巾车张三侯”。《夏官·射人》云：“若王大射，则以貍步张三侯。”则天子亦前射三日，其侯，射人张之矣。此将射而言大侯，既抗明非始张侯体，言举鹄而栖之於侯中也。知者，郑既云“《周礼·梓人》：‘张皮侯而栖鹄’”，是鹄在侯，复别栖之，栖即举也。彼注云：“皮侯，以皮所饰之侯也。”其上文云“梓人为侯，广与崇方，三分其广，而鹄居一焉”。注云：“高广等谓侯中。天子射礼，以九为节。侯道九十弓。弓二寸，以为侯中，高广等。则天子侯中一丈八尺，诸侯於其国亦然。鹄，所射也，以皮为之，各如其侯也。居侯中三分之一，则此鹄方六尺。唯大射以皮饰侯。故言“张皮侯而栖鹄也”。《天官·司裘》注亦云：“以虎熊豹麋之皮饰其侧，又方制之为质，谓之鹄，著於侯中，所谓皮侯也。”又解名曰大侯之意，“天子诸侯之射皆张三侯，故云君侯谓之大侯”。郑以此为大射，故云“张三侯”。若燕射，则张一侯而已，无三侯也。《射人》云：“王大射，张三侯。”《司裘》：“王大射，供虎侯、熊侯、豹侯，设鹄。天子之射，张三侯也。”《大射》：“巾车张三侯。”是诸侯之射张三侯也。《司裘》又曰：“诸侯供熊侯、豹侯。”不三侯者，注云：“诸侯谓三公及王子弟封於畿内者。”是畿内诸侯屈於天子，故二侯也。谓之侯与鹄者，《司裘》注云：“谓之侯者，天子中之，则能服诸侯。诸侯以下中之，则得为诸侯。谓之鹄者，取名瑦鹄也。瑦鹄，小鸟而难中，是以中之为俊也。亦取名鹄之言较，较者，直也，射所以直己志也。”《大射》注云：“或曰鹄，鸟名也。《淮南子》曰：‘瑦鹄知来。’然则所云正者，正也亦鸟名也，齐、鲁之间名题肩为正。正、鹄皆鸟之捷点者也。”此因大射之鹄，而又解宾射之正，故言然也。《射人》注云：“正之言正也。射者内志正则能中焉。”是取鸟为名，又取正为义，亦犹鹄也。既已栖鹄，便即射之，故云“侯张，而弓矢亦张节也”。解抗侯之下言张弓之意。弓可言张，而并言矢者，矢配弓之物，连言之耳。既言大射之礼，而毛以此为燕射，故破之云：“将祭而射，谓之大射。下章言‘烝衎烈祖’，其非祭乎？”既“烝衎烈祖”，是为祭事，则此时祭为大射，明矣，故难之也。郑异於毛多矣。唯《采蘋》及此难之者，出於当时之意耳。王肃述毛云：“幽王饮酒无度，故言燕礼之义。其奏云：言燕乐之义得，则能进乐其先祖，犹《孝经》说大夫士之行曰：‘然后能守其宗庙而保其祭祀。’非唯祭之日然后能保而行之。以此，故言烝衎非实祭也。”孙毓以为，燕礼轻，祭事重。幽王无度，无不慢也。举重可以明轻，轻不足以明重。又“锡尔纯嘏，子孙其湛”，非燕饮之文所得及也。一篇之旨，笺义为长。○笺“射夫”至“之功”。○正义曰：大射所以择士，当助祭者莫不在焉。“既同”，非一之辞，故知“射夫”，众射者也。献奏皆奉上之言，以发矢能中，是呈奏己功，故以献为奏也。大射礼选群臣为三耦，若大夫不足，以士充之。三耦之外，其馀众士与射者，各自取匹，谓之众耦。《射人》说宾射之礼云：“王以六耦。”则天子大射亦六耦也，故《周礼·夏官·大司马职》云：“若大射，则合诸侯之六耦。”此其义也。《射人》云“诸侯四耦”，大射唯三耦者，宾射对邻国之君，尊，故四耦。大射与己之臣子，卑，故降之。天子尊无与敌，其与射者皆是诸侯来朝，及在朝公卿，无所差降，明矣。大射、宾射但六耦之外，亦当有众耦矣。言既比众耦，乃诱射者，众耦，正谓王之六耦，非谓六耦之外众耦也。何者？《大射》於司射誓射之下云：“遂比三耦。司射命三耦取弓於次，司射升堂诱射。既诱射，然后三耦登堂而射。三耦既射，乃云遂比众耦。”是比众耦在诱射之后。今此笺云“既比众耦，乃诱射，射者乃登堂而射，各奏其发矢中的之功”。言“比众耦”文在“诱射”之上，诱射之下始云登堂而射，故知众耦非如大射之众耦也。必知然者，射以正耦为主，故礼定其尊卑之数。其馀众耦才厕末而已，郑何当舍其正耦而言及众乎？正以六耦非一，故称众也。言诱射者，《大射》注云：“诱，教也。夫子循循然善诱人。”○传“的，质”。○正义曰：毛氏於射侯之事，正、鹄不明，唯《猗嗟》传云：“二尺曰正。”亦不言正之所施。《周礼》郑众、马融注皆云“十尺曰侯，四尺曰鹄，二尺曰正，四寸曰质”，则以为侯皆一丈，鹄及正、质於一侯之中为此等级，则亦以此质为四寸也。王肃亦云“二尺曰正，四寸曰质”，又引《尔雅》云：“‘射张皮谓之侯。侯中者谓之鹄。鹄中者谓之正。正方二尺也。正中谓之槷，方六寸也。槷则质也。’旧云方四寸，今云方六寸，《尔雅》说之明，宜从之。”此肃意唯改质为六寸，其馀同郑、马也。贾逵《周礼》注云：“四尺曰正。正五重，鹄居其内。而方二尺以为正，正大於鹄，鹄在正内，虽内外不同，亦共在一侯。”郑於《周礼》上下检之，以为大射之侯，其中制皮为鹄；宾射之侯，其中采画为正。正大如鹄，皆居侯中三分之一。其燕射则射兽侯，侯中画为兽形，即《乡射记》所谓熊侯白质之类矣。三射之侯皆不同也。《射人》注说画正之法云：“其外之广，居侯中三分之一，中言二尺。”与毛传“二尺曰正”同也。《射义》云：“孔子曰：‘循声而发，发而不失正鹄者，其唯贤者乎？’《诗》云：‘发彼有的，以祈尔爵。’”既言正、鹄，即引此的，则诗人之意以的为正、鹄之谓也。《司裘》注说皮侯之状云：“以虎熊豹麋之皮饰其侧，又方制之以为质，谓之鹄。”是郑意以侯中所射之处为质也。此传唯言“的，质也”，不言质之大小，不必同於诸儒四寸、六寸也。且的者，明白之言，若广才四寸，不足以为明矣。盖亦为所射处与郑同也。毛以此为燕射，则的者谓熊侯白质者也。○笺“发发矢”至“君子”。○正义曰：言射事，故知发为发矢。《大射礼》曰：“上射既发，挟矢而后下射射，拾发以将乘矢。”是射者与其耦拾发也。彼注云：“拾，更也。将，行也。”然则四矢谓之乘，言射者更代发以行此四矢，使四矢遍射也。上言“献尔发功”，谓其行射时，此又本其发时之心，故云：“发矢之时，各心竞云：‘我以此求汝爵。’”谓求不饮也。《射义》引此诗，即云：“祈，求也。求中以辞爵也。酒者，所以养老，所以养病，求中以辞养也。”注云：“欲求中之者，以求不饮汝爵是矣。”故此云“射之礼，胜者饮不胜者，所以养病”，是辞养也。《大射礼》曰：“司射命设丰，司宫士奉丰，由西阶升坐，设於西楹西。胜者之弟子，洗觯升酌散，南面坐奠于丰上。司射命三耦及众射者，胜者皆袒决遂，执张弓，不胜者皆袭，脱决拾，却左手，右加弛弓於其上，遂执弣。胜者先升堂。不胜者进北面坐，取丰上之觯，兴，少退，立卒觯，坐奠於丰下。三耦卒饮。众皆继饮射爵，如三耦。”是饮射爵之礼。故《论语》曰：“下而饮，其争也君子。”引此者，明“祈尔爵”为心中之争也。此饮於西阶上，言“下而饮”者，谓饮射爵时，揖让而升下，意取而饮与争，故引彼文不尽耳。《射义》又曰：“射者，仁之道也。射者，求正诸己，己正而后发。发而不中，则不怨胜己者，反求诸己而己矣。”是各心争之事也。
