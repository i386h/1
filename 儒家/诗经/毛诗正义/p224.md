<!-- { "loadSidebar": true } -->
　
　　宾之初筵，温温其恭。笺云：此复言初筵者，既祭，王与族人燕之筵也。王与族人燕，以异姓为宾。温温，柔和也。其未醉止，威仪反反。曰既醉止，威仪幡幡。舍其坐迁，屡舞仙仙。反反，言重慎也。幡幡，失威仪也。迁，徙。屡，数也。仙仙然。笺云：此言宾初即筵之时，能自敕戒以礼。至於旅酬，而小人之态出。言王既不得君子以为宾，又不得有恒之人，所以败乱天下率如此也。○反，如字，《韩诗》作“昄”。昄，音蒲板反，善貌。曰既，音越。下是“曰”皆同。下章放此。幡，孚袁反。舍音捨。坐，如字，徐才卧反。屡，力具反。注及下同。本作“娄”。仙，音仙。屡数，音朔。态，他代反。率音类，又所律反。 
　　其未醉止，威仪抑抑。曰既醉止，威仪怭怭。是曰既醉，不知其秩。抑抑，慎密也。怭怭，媟嫚也。秩，常也。○抑，於力反。怭，毗必反，又符笔反，《说文》作“佖”，媟嫚也。媟嫚，息列反，下音慢。 
　　[疏]“宾之”至“其秩”。○毛以为，幽王既不能如古之礼，故陈其燕之失礼。言幽王所与燕宾失礼之事。其宾之初入门及登堂升筵矣，於时尚温温然，其貌和柔而恭敬也。至饮酒旅前，其未醉止之时，威仪犹能反反然重慎也。至於旅酬之后，“曰既醉止”之时，威仪幡幡然失其所矣。又舍其本坐，迁乡他处，数数起舞，仙仙然失所也。此宾为王所敬，其失如此，故武公疾之，又重言之云：此本旅前，“其未醉止”，尚守威仪抑抑然慎密。至旅后，“曰已醉止”，乃威仪怭怭然而媟嫚。至於旅末，“是曰既醉”，不自知其常礼。言其昏乱，礼无次也。由此，故民皆化之，败乱天下，可疾之甚。○郑唯王祭末与族人燕为异，其文义则同。○笺“此复”至“和柔”。○正义曰：此与上章虽古今不同，而相承为首尾，再言宾之初筵，故解之云：“此复言初筵者，既祭，王与族人燕之筵也。”即《楚茨》所谓“诸父兄弟备言燕私”是也。以文王世子云，若公与族人燕，则异姓为宾，明王亦然，彼注云：“同宗无相宾客之道。”以是宾必异姓。○传“反反”至“仙仙然”。○正义曰：此言自重而谨慎，与下抑抑慎密一也。谓慎礼而密静，即为美之义，故《假乐》传曰：“抑抑，美也。”幡幡，失威仪，亦由媟慢，故下传曰：“怭怭，媟慢也。仙仙，舞貌也。”传直云“仙仙”者，是貌状之辞。下僛僛、傞傞，俱是貌状，亦宜然矣。○笺“此言”至“如此”。○正义曰：郑以章句相接，故因上经言初即筵之时，能自敕戒以礼。未醉之前，谓献酢酬之时也。既醉，谓至於旅酬而小人态出，故失威仪也。下章无筭爵时，故音声号呶，又甚於舍坐，是为文次也。《论语》云：“圣人，吾不得而见之。得见君子者，斯可矣。”又曰：“善人，吾不得而见之。得见有恒者，斯可矣。”故言王既不得君子以为宾，又不得有恒之人。卒章云：凡此饮酒为天下所化，是由此宾之失而然，故言所以败乱天下率如此。言率者，非一之辞。
　
　　宾既醉止，载号载呶。乱我笾豆，屡舞僛僛。是曰既醉，不知其邮。侧弁之俄，屡舞傞傞。号、呶，号呼，讙呶也。僛僛，舞不能自正也。傞傞，不止也。笺云：邮，过。侧，倾也。俄，倾貌。此更言宾既醉而异章者，著为无筭爵以后也。○号，胡毛反。注同。呶，女交反。僛，起其反。《集注》本“正”或作“止”。按下傞傞是舞不止，此宜为“正”。《说文》云：“醉舞也。”邮音尤。俄，五何反。《广雅》云：“哀傞，素多反。”一音仓柯反。呼，火故反。讙，呼端反。 
　　既醉而出，并受其福。醉而不出，是谓伐德。饮酒孔嘉，维其令仪。笺云：出，犹去也。孔，甚。令，善也。宾醉则出，与主人俱有美誉。醉至若此，是诛伐其德也。饮酒而诚得嘉宾，则於礼有善威仪。武公见王之失礼，故以此言箴之。○箴，之林反。 
　　[疏]“宾既”至“令仪”。○正义曰：前章言燕初及旅酬之事，此述无筭爵之后。言爵行无筭，宾既醉於酒止，於是则号呼，则讙呶而唱叫也。错乱我笾豆之行列，数起舞僛僛然不能自正也。又疾而重言之。是此言宾曰既已醉，则不自知其过失，倾倾其弁，使之俄然。数起舞傞傞然，又不能止。以此荒醉，败乱天下，故武公为言，陈作宾之礼。若既醉而出，则宾与主人并受其得礼之福。宾则身为知礼，主则用得其人，是并受其福也。若至於醉而不出，是谓诛伐其德。醉前无失为有德，既醉为愆以丧之，是伐其德也。戒王若饮酒，而诚能得嘉善人之宾与之燕，则维其於礼有善仪也。王何不择而宾之乎？上言曰“既醉止”，与此“是曰既醉”，曰者，断绝更生事之辞，言醉而复益醉也。上言仙仙，是舞之形貌，犹能自正；僛僛则不能自正；傞傞则非徒不正，又不能止为差降也。
　
　　凡此饮酒，或醉或否。既立之监，或佐之史。彼醉不臧，不醉反耻。立酒之监，佐酒之史。笺云：“凡此”者，凡此时天下之人也。饮酒於有醉者，有不醉者，则立监使视之，又助以史，使督酒，欲令皆醉也。彼醉则已不善，人所非恶，反复取未醉者，耻罚之。言此者，疾之也。○令，力呈反。恶，乌路反。式勿从谓，无俾大怠。匪言勿言，匪由勿语。笺云：式读曰慝。勿，犹无也。俾，使。由，从也。武公见时人多说醉者之状，或以取怨致雠，故为设禁。醉者有过恶，女无就而谓之也，当防护之，无使颠仆至於怠慢也。其所陈说，非所当说，无为人说之也，亦无从而行之也，亦无以语人也，皆为其闻之将恚怒也。○式，徐云：“毛如字。”又云：“用也。”郑读作慝，他得反，恶也。大音泰，徐敕佐反。语，鱼据反，又如字。故为，于伪反。下同。颠，都田反，本作“傎仆”，何音赴，一音蒲北反。《说文》云：“顿也。”语，鱼据反。恚，一瑞反，怒也。由醉之言，俾出童羖。羖，羊不童也。笺云：女从行醉者之言，使女出无角之羖羊，胁以无然之物，使戒深也。羖羊之性，牝牡有角。○出如字，徐尺遂反。羖音古。胁，许业反。 
　　三爵不识，矧敢多又。笺云：矧，况。又，复也。当言我於此醉者，饮三爵之不知，况能知其多复饮乎？三爵者，献也，酬也，酢也。○矧，失忍反。 
　　[疏]“凡此”至“多又”。○毛以为，言王燕失所，故天下化之。凡此天下之人，聚共饮酒，初时或有醉者，或有不醉者。复设法以逼之，既立酒之监，或复佐之为史，令催不醉之人亦使醉也。彼醉者则已不善，为人所非恶。不醉者，此监与史反耻而罚之。是使小大尽醉，举坐皆犹狂也。俗既然矣，武公无如之何，故禁戒时人，无令相说。言用此醉时，勿得从而谓之，以言其醉状，又当防护醉者，无使颠仆，大至怠慢。汝之所陈说者，非所当言，勿为人言，而又当自善。非得见彼皆然，遂从而行之。亦勿以彼恶行而语他人，以人姓讳短，闻将恚怒，故教之。言教之犹恐不从，故又胁以重禁。汝若从醉者之后，言其过失，我则使汝出童首无角之羖羊，胁其无然之物，欲使息也。既禁其勿言，恐人问之不已，又教之云：人若问汝彼醉之状，汝当云：“我於此醉者三爵之时，已自不识知，况敢能知其多而复饮乎？”但以此答，彼问自息，将慎其已然而为之立大法也。○郑唯以式为慝，谓见醉者之过恶，无就而谓之。馀同。○传“立酒之监，佐酒之史”。○正义曰：毛以经直云立监佐史，不知是何监何史，赞其不足，故言酒也。立监是众所推举，佐史是彼自佐之，故立文不同。此剌其立酒之监。《燕礼》、《乡射》并立司正。《乡射》注云：“解倦失礼者，立司正以监之，察仪法也。”即引《诗》云：“既立之监，或佐之史。”则礼法自当立监。此刺者，彼则监其失礼，此乃督之使醉，名同而实异。以其俱是监察，故郑於《乡射》引此耳。○笺“式读曰慝”。○正义曰：以上文未有醉恶之事，而云勿从谓之，故以式为慝，训之为恶。毛不为传，但毛无改字之理，必不与郑同。王肃云：“用其醉时勿从而谓之。”传意当然也。○笺“当言”至“酢酬”。○正义曰：何知非已自饮之，而云彼醉者饮三爵者，以问彼之状，宜以彼饮答之，且言“矧敢多又”，是不敢知他之辞，故知三爵者亦他饮也。礼有献酢与旅酬及无筭爵，旅与无筭，不止三爵而已，故知三爵是献也、酢也、酬也。若然，礼主人献宾，宾饮而又酢主人，主人饮而又酌以酬宾，宾则奠之而不举，则宾主皆不饮三爵矣。而指献、酢、酬为三爵者，言於饮三爵礼之时，非谓人饮三爵也。
　
　　《宾之初筵》五章，章十四句。 
　
　　《甫田之什》十篇，三十九章，二百九十六句。 

　

　 

卷十五 十五之一 

　卷十五 十五之一 　 

　　◎鱼藻之什诂训传第二十二
　
　　《鱼藻》，刺幽王也。言万物失其性，王居镐京，将不能以自乐，故君子思古之武王焉。万物失其性者，王政教衰，阴阳不和，群生不得其所也。将不能以自乐，言必自是有危亡之祸。○藻，音早。镐，胡老反。乐音洛。篇内唯注“八音之乐”一字音岳，馀并同。 
　　[疏]“《鱼藻》三章，章四句”至“武王焉”。○正义曰：作《鱼藻》诗者，刺幽王也。言时王政既衰，致令天下万物失其生育之性，而不得其所。由此王居镐京，将有危亡之祸，将不能以自燕乐，故诗人君子睹微知著，思古之武王焉。以武王之时，万物得所，能以自乐。今万物失性，祸乱将起，不以为忧，亦安而自乐，故作此《鱼藻》之诗，陈武王之乐，反以刺之。幽王之诗，思古多矣，皆不陈武王。此独言之者，此言将丧镐京。其居镐京，武王为始，刺王将丧其业，故特陈武王也。既言思古，故反经以序之。万物失其性，经三章上二句是也。王居镐京，将不能以自乐，三章下二句是也。○笺“万物”至“之祸”。○正义曰：言万物所以失其性者，由王政既衰，以致阴阳不和，水旱虫灾，死丧疫病，害加草木，殃及飞走，群众生长之物悉皆不得其所，是万物失其性也。“群生不得其所”，《易·乾凿度》文。将者，未至之辞，故云言必自是有危亡之祸，谓从是得祸，不复更能兴也。
　
　　鱼在在藻，有颁其首。颁，大首貌。鱼以依蒲藻为得其性。笺云：藻，水草也。鱼之依水草，犹人之依明王也。明王之时，鱼何所处乎？处於藻。既得其性则肥充，其首颁然。此时人物皆得其所，正言鱼者以潜逃之类，信其著见。○颁，符云反。《说文》同。《韩诗》云：“众貌。”见，贤遍反。 
