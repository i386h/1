<!-- { "loadSidebar": true } -->
　　[疏]“彼汾”至“公路”。○正义曰：由魏君俭以能勤，於彼汾水渐洳之中，我魏君亲往采其莫以为菜，是俭而能勤也。彼其采莫之子，能勤俭如是，其美信无限度矣，非尺寸可量也。美虽无度，其采莫之士殊异於公路，贱官尚不为之，君何故亲采莫乎？刺其不得礼也。○传“汾水”至“莫菜”。○正义曰：汾是水名。沮洳，润泽之处，故为渐洳。“莫，菜”者，陆机《疏》云：“莫，茎大如箸，赤节，节一叶，似柳，叶厚而长，有毛刺。今人缫以取茧绪。其味酢而滑，始生可以为羹，又可生食。五方通谓之酸迷，冀州人谓之乾绛，河、汾之间谓之莫。”案王肃、孙毓皆以为大夫采菜，其《集注序》云：“君子俭以能勤。”案今定本及诸本序直云“其君”，义亦得通。○笺“之子”至“尺寸”。○正义曰：“之子，是子”，《释训》文。《宛丘》云：“游荡无度。”《宾之初筵》云：“饮酒无度。”皆谓无节度也。此不得为美无节度，故为无复度限，言不可以尺寸量也。○笺“是子”至“是也”。○正义曰：公路与公行一也。以其主君路车谓之公路，主兵车之行列者则谓之公行，正是一官也。宣二年《左传》云：“晋成公立，乃宦卿之適，以为公族。又宦其馀子，亦为馀子，其庶子为公行。赵盾请以括为公族，公许之。冬，赵盾为軞车之族。”是其事也。赵盾自以为庶子，让公族而为公行，言为軞车之族，明公行掌軞车。服虔云：“軞车，戎车之倅。”杜预云“公行之官”，是也。其公族则適子为之，掌君宗族。成十八年《左传》曰：“晋荀会、栾黡、韩无忌为公族大夫，使训卿之子弟恭俭孝悌。”是公族主君之同姓，故下笺云“公族，主君同姓昭穆”，是也。传有公族、馀子、公行，此有公路、公行、公族，知公路非馀子者，馀子自掌馀子之政，不掌公车，不得谓之公路，明公路即公行，变文以韵句耳。此公族、公行，诸侯之官，故魏、晋有之。天子则巾车掌王之五路，车仆掌戎车之倅。《周礼》六官，皆无公族、公行之官，是天子诸侯异礼也。
　
　　彼汾一方，言采其桑。笺云：采桑，亲蚕事也。彼其之子，美如英。万人为英。美如英，殊异乎公行。公行，从公之行也。笺云：从公之行者，主君兵车之行列。○行，户郎反，注同。 
　　[疏]传“万人为英”。○正义曰：《礼运》注云：“英，俊选之尤者。”则英是贤才绝异之称。此传及《尹文子》皆“万人为英”。《大戴礼·辨名记》云：“千人为英。”异人之说殊也。
　
　　彼汾一曲，言采其藚。藚，水舄也。○藚音续，一名牛唇，《说文》音其或反。舄音昔。 
　　[疏]传“藚，水舄”。○正义曰：《释草》云：“藚，牛唇。”李巡曰：“别二名。”郭璞引《毛诗传》曰：“水蕮也。如续断寸寸有节，拔之可复。”陆机《疏》云：“今泽蕮也。其叶如车前草大，其味亦相似，徐州广陵人食之。”彼其之子，美如玉。美如玉，殊异乎公族。公族，公属。笺云：“公族，主君同姓昭穆也。”○昭，绍遥反，《说文》作“佋”。
　
　　《汾沮洳》三章，章六句。 
　
　　《园有桃》，刺时也。大夫忧其君国小而迫，而俭以啬，不能用其民，而无德教，日以侵削，故作是诗也。 
　　[疏]“《园有桃》二章，章十二句”至“是诗”。○正义曰：俭啬不用其民，章首二句是也。大夫忧之，下十句是也。由无德教，数被攻伐，故连言国小而迫，口以侵削，於经无所当也。
　
　　园有桃，其实之殽。兴也。园有桃，其实之食。国有民，得其力。○笺云：魏君薄公税，省国用，不取於民，食园桃而已。不施德教民，无以战，其侵削之由，由是也。○殽，本又作“肴”，音爻。省，色领反。心之忧矣，我歌且谣。曲合乐曰歌，徒歌曰谣。○笺云：我心忧君之行如此，故歌谣以写我忧矣。○谣音遥。行，下孟反，下文“行国”同。不我知者，谓我士也骄。笺云：士，事也。不知我所为歌谣之意者，反谓我於君事骄逸故。○所为，于伪反，下“所为”皆同。彼人是哉，子曰何其！夫人谓我欲何为乎？○笺云：彼人，谓君也。曰，於也。不知我所为忧者，既非责我，又曰：君俭而啬，所行是其道哉。子於此忧之，何乎？○何其，音基，下章同。夫人，音符。何为，如字。心之忧矣，其谁知之？笺云：如是则众臣无知我忧所为也。其谁知之，盖亦勿思！笺云：无知我忧所为者，则宜无复思念之以自止也。众不信我，或时谓我谤君，使我得罪也。○ 
　　[疏]“园有”至“勿思”。○毛以为，园有桃，得其实为之殽，以兴国有民，得其力为君用。今魏君不用民力，又不施德教，使国日以侵削，故大夫忧之，言己心之忧矣，我遂歌而且谣，以写中心之忧。不知我者，见我无故歌谣，谓我於君事也骄逸然，故彼人又言云：“君之行是哉！子之歌谣，欲何其为乎？”彼人既不知我而责我矣，而我心之忧矣，其谁能知之？既无知我者，或谤我使我得罪，其有谁能知之？我盖欲亦自止，勿复思念之。彼人正谓不知我者。曰、其并为辞。○郑以为，园有桃，魏君取其实为之殽。不兴为异。又以彼人为君，曰为於言不知我者，谓我於君事骄逸。又言彼君之行俭而啬，是其道哉！子於此忧之何？馀同。○笺“魏君”至“由是”。○正义曰：魏君薄於公税，乃是人君美事，而刺之者，公家税民有常，不得过度，故《孟子》曰：“欲轻之於尧、舜，大貉小貉；欲重之於尧、舜，大桀小桀。”十一而税，下富上尊，是税三不得薄也。《郑志》答张逸亦云：“税法有常，不得薄。”今魏君不取於民，唯食闽桃而已，非徒薄於一，故刺之。《中庸》云：“时使薄敛。”《左传》称晋悼公薄赋敛，所以复霸，皆薄为美。以当时莫不厚税，故美其薄赋敛耳。鲁哀公曰：“二，吾犹不足。”是当时皆重敛也。易传者以云其实之殽，明食桃为殽，即是俭啬之事。○传“曲合”至“曰谣”。○正义曰：《释乐》云：“徒歌谓之谣。”孙炎曰：“声消摇也。”此文歌谣相对，谣既徒歌，则歌不徒矣，故云“曲合乐曰歌”。乐即琴瑟。《行苇》传曰：“歌者，合於琴瑟也。”歌谣对文如此。散则歌为总名。《论语》云“子与人歌”，《檀弓》称“孔子歌曰：‘泰山其颓乎’”之类，未必合乐也。○传“夫人谓我欲何为乎”。○正义曰：夫人即经之彼人也。今定本云“彼人”，不云“夫人”，义亦通也。“何为”即经之“何其”也。彼人谓我何为者，言彼不知我者之人，谓我歌谣无所为也。笺以上已云“不知我者”，此无为更斥彼人，故以为彼人斥君也。“曰，於”，《释诂》文。
　
　　园有棘，其实之食。棘，枣也。○棘，纪力反，从两束，俗作“栜”同。心之忧矣，聊以行国。笺云：“聊，且，略之辞也。聊出行於国中，观民事以写忧。不我知者，谓我士也罔极。极，中也。笺云：见我聊出行於国中，谓我於君事无中正。彼人是哉，子曰何其！心之忧矣，其谁知之？其谁知之，盖亦勿思！ 
　　《园有桃》二章，章十二句。 
　
　　《陟岵》，孝子行役，思念父母也。国迫而数侵削，役乎大国，父母兄弟离散，而作是诗也。役乎大国者，为大国所征发。○岵，音户。此传及解“屺”共《尔雅》不同。王肃依《尔雅》。数音朔。“侵削”，本或作“国小而迫，数见侵削”者，误。 
　　[疏]“《陟岵》三章，章六句”至“是诗”。○正义曰：首章望父，二章望母，卒章望兄。叙言其思念之由，经陈思念之事。经无弟，而序言之者，经以父母与兄，己所尊敬，故思其戒。其实弟亦离散，故序言之以协句。今定本云“国迫而数侵削”，义亦通也。○笺云“役乎”至“徵发”。○正义曰：笺以文承数见侵削，嫌为从役以拒大国，故辨之云“为大国所征发”也。知者，以言“役乎大国”，则为大国所役，犹《司寇》云“役诸司空”，则为司空所役，明是大国征发之。
　
　　陟彼岵兮，瞻望父兮。山无草木曰岵。笺云：孝子行役，思其父之戒，乃登彼岵山，以遥瞻望其父所在之处。○处，昌虑反。父曰：“嗟，予子！行役夙夜无已。笺云：予，我。夙，早。夜，莫也。无已，无解倦。○莫音暮。解音介。上慎旃哉！犹来无止。旃，之。犹，可也。父尚义。笺云：上者，谓在军事作部列时。○旃，之然反。 
　　[疏]“陟彼”至“无止”。○正义曰：孝子在役之时，以亲戚离散而思念之。言己登彼岵山之上兮，瞻望我父所在之处兮。我本欲行之时，而父教戒我曰：“嗟汝我子也，汝从军行役在道之时，当早起夜寐，无得已止。”又言：“若至军中，在部列之上，当慎之哉，可来乃来，无止军事而来。若止军事，当有刑诛。”故深戒之。○传“山无草木曰岵”。○正义曰：《释山》云：“多草木岵，无草木屺。”传言“无草木曰岵”，下云“有草木曰屺”，与《尔雅》正反，当是转写误也。定本亦然。○传“旃之”至“尚义”。○正义曰：此旃与《采苓》“舍旃”，旃皆为足句，故训为“之”。“犹，可”，《释言》文。父尚义者，解孝子所以称父戒己之意，由父之於子尚义，故戒之。二章传曰“母尚恩”，卒章传曰“兄尚亲”，皆於章末言之，俱明见戒之意，以其恩义亲故也。文十八年《左传》曰：“舜举八元，使布五教於四方，父义母慈兄友弟恭子孝。”恩即慈也，亲则友也。○笺“上者”至“列时”。○正义曰：上言行役，是在道之辞也。此变言上，又云可来乃来，明在军上为部分行列时也。《曲礼》曰：“左右有局，各司其局。”注云：“局，部分也。”谓军中各有所部为行列之分，与此一也。
　
　　陟彼屺兮，瞻望母兮。山有草木曰屺。笺云：此又思母之戒，而登屺山而望之也。○屺音起。母曰：“嗟，予季！行役夙夜无寐。季，少子也。无寐，无耆寐也。○少，诗照反。耆，常志反。上慎旃哉！犹来无弃。”母，尚恩也。 
　　陟彼冈兮，瞻望兄兮。兄曰：“嗟，予弟！行役夙夜必偕。偕，俱也。上慎旃哉！犹来无死。”兄尚亲也。 
　　《陟岵》三章，章六句。 
　
　　《十亩之间》，刺时也。言其国削小，民无所居焉。○亩，莫后反，古作“晦”，俗作“亩”，皆同。 
　　[疏]“《十亩之间》二章，章三句”至“居焉”。○正义曰：经二章，皆言十亩一夫之分，不能百亩，是为削小。无所居，谓土田狭隘，不足耕垦以居生，非谓无居宅也。
　
