<!-- { "loadSidebar": true } -->
　　[疏]“有頍”至“说怿”。毛以为，有頍然者之皮弁，实维伊何乎？宜在於首，以为表饰也。以兴有尊贵者之天王，维如何乎？宜君於上，以正纲纪也。尔王之酒既旨美矣，尔王之殽既嘉善矣，足能具礼，何以不用与族人燕乎？王所当与燕者，岂伊更有异人疏远者乎？皆王宗族兄弟，非有他人，何不燕而亲之，令为辅助。我所以欲王之亲燕者，以茑与女萝施于松柏之上，非自有根，依於松柏之根，故松柏存而茂，松柏殒而亡，是存亡在松柏。以兴同姓与九族附於王者之侧，非自有尊，讬王之尊，故王政明而荣，王政衰而微，是兴衰由于王政，所以欲王之明也。下四句义具在笺。○郑以为，王服是有頍然者皮弁之冠，是维伊欲何为乎？宜当服之以燕，而王何以不为。馀同。○传“兴也”至“皮弁”。○正义曰：以頍文连弁，故为弁貌。弁者，冠之大名，称弁者多矣。但爵弁则士之祭服，韦弁则服以即戎，冠弁则服以从禽，非常服也。唯皮弁，上下通服之，故知皮弁也。传兴理不明。王肃云：“言无常也。兴有德者则戴頍然之弁矣。”下章肃又云：“言冕，其在人之无期也。”其意以伤王无德，将不戴弁。孙毓以皮弁非唯王者所服，虽陪臣卿大夫皆得服之，不足以为王者废兴之喻。以王说为非。案昭九年《左传》“王使詹桓伯辞於晋，曰：‘我在伯父，犹衣服之有冠冕。’”僖八年《穀梁传》曰：“弁冕虽旧，必加於首。周室虽衰，必先诸侯。”然则王者之在上位，犹皮弁之在人首，故以为喻也。○笺“实犹”至“视朝”。○正义曰：《释诂》云：“寔，是也。”实、寔义同，故实亦为是也。言是维伊何，问其所用之辞，则此皮为燕之服。“天子皮弁，以日视朝”，《玉藻》文。燕礼者，诸侯燕臣子之礼。经云：“燕朝服。”诸侯用朝服燕，则知天子亦自以朝服燕也。且此诗责王不燕而举皮弁，是天子燕用皮弁明矣。若然，《王制》云：“周人冕而祭，玄衣而养老。”注云：“凡养老之服，皆其时与群臣燕之服，周人循而兼用之。玄衣素裳，其冠委貌。诸侯以天子之燕服为朝服。”如彼注，则天子之燕用玄衣。此言皮弁者，盖天子燕服有二：燕群臣用玄冠，亲同姓用皮弁也。《宾之初筵》三章笺云：“此祭末，王与族人燕。”而经云“侧弁之俄”，是燕同姓用皮弁之事也。○传“茑寄”至“松萝”。○正义曰：“茑”，《释草》无文。寄生者，毛以时事言之耳。陆机《疏》云：“茑，一名寄生，叶似当卢子，如覆盆，子赤黑，恬美。”《释草》云：“唐蒙，女萝。女萝，菟丝。”毛意以菟丝为松萝，故言松萝也。陆机《疏》云：“今菟丝蔓连草上生，黄赤如金，今合药菟丝子是也，非松萝。松萝自蔓松上生，枝正青，与菟丝殊异事。”或当然。○传“弈弈然无所薄”。○正义曰：弈弈，忧之状。忧则心游不定，故为无所薄也。下章传曰：“怲怲，忧盛满。”言忧之多。○笺“君子”至“解怿”。○正义曰：以王不燕乐，而欲见之，故知君子为幽王也。此“悦怿”文与下章“有臧”相值，有臧冀王之善，则此亦冀王意悦怿，故云“庶几其变改”。意解怿言当开解而怿悦也。
　
　　有頍者弁，实维何期？笺云：何期，犹伊何也。期，辞也。○期，本亦作“其”，音基。王如字。尔酒既旨，尔殽既时。时，善也。岂伊异人？兄弟具来。笺云：具，犹来也。茑与女萝，施于松上。未见君子，忧心怲怲；既见君子，庶几有臧。怲怲，忧盛满也。臧，善也。○怲，兵命反。 
　　有頍者弁，实维在首。尔酒既旨，尔殽既阜。岂伊异人？兄弟甥舅。笺云：阜，犹多也。谓吾舅者，吾谓之甥。 
　　[疏]笺“谓吾舅者，吾谓之甥”。○正义曰：《释亲》文也。此诸公而及甥舅，以甥舅王之外亲，皆是缘王兴衰，故亦欲从王燕之也。
　
　　如彼雨雪，先集维霰。霰，暴雪也。笺云：将大雨雪，始必微温。雪自上下，遇温气而抟，谓之霰，久而寒胜，则大雪矣。喻幽王之不亲九族，亦有渐自微至甚，如先霰后大雪。○霰，苏荐反，消雪也，字亦作“{雨见}”。抟，徒端反。 
　　死丧无日，无几相见。乐酒今夕，君子维宴。笺云：王政既衰，我无所依怙，死亡无有日数，能复几何与王相见也？且今夕喜乐此酒，此乃王之宴礼也。刺幽王将丧亡，哀之也。○丧，息浪反。几，居岂反。注同。乐音洛。复，扶又反。 
　　[疏]“如彼”至“维宴”。○正义曰：言王政教暴虐，如彼天之雨下大雪，其雪必先集聚，而抟维为小霰，而后成为大雪。是雪有渐也。以兴幽王之为恶，亦初为小恶，而成为大恶，亦恶有渐也。王渐益恶，今则大甚。王若覆灭，则己亦丧亡。我等死与丧亡无有日数，复无几何与王相见，永不得王之燕礼矣。且自相与善乐此酒於今之夕，以王必不燕己，故自已酒，维当王之燕礼。○传“霰，暴雪”。○正义曰：以比幽王渐致暴虐。且初为霰者，久必暴雪，故言暴雪耳，非谓霰即暴雪也。○笺“将大”至“大雪”。○正义曰：先集者，谓雪集聚也。解雪当散下，而言集，意天将大雨雪，其始必微温暖。雪自上下，逢遇温气消释，集聚而抟，谓之霰。积久而雪之寒气胜此温气，则大雪散下。是雪有渐，故喻王恶自微至甚，如先霰后雪。《大戴礼》曾子云：“阳之专气为霰，阴之专气为雹。盛阳气之在雨水则温暖，为阴气薄而胁之，不相入则抟为雹也。盛阴之气在雨水，则凝滞而为雪，阳气薄而胁之，不相入则消散而下，因水而为霰。”是霰由阳气所薄而为之，故言遇温气而抟也。
　
　　《頍弁》三章，章十二句。 
　
　　《车舝》，大夫刺幽王也。褒姒嫉妒，无道并进，谗巧败国，德泽不加於民。周人思得贤女以配君子，故作是诗也。舝，胡瞎反，车轴头铁也。嫉音疾，又音自。妒，丁故反。败，必迈反，又如字。下注同。 
　　[疏]“《车舝》五章，章六句”至“是诗”。○正义曰：《车舝》诗者，周大夫所作，以刺幽王也。以当时褒姒在王后之位，情性嫉妒。由物类相感，而小人道长，故使无道之辈并进於朝，谗佞巧言倾败国家，令王之德泽不加於民，使致下民离散。周人见其如此，乃思得贤女以配君子幽王，欲令代去褒姒，教幽王改修德教，故作是《车舝》之诗以刺之。上言大夫，下言周人，见大夫所作，述众人之意故也。此经五章，皆以褒姒嫉妒，思得贤女代之。言“思变季女”，是褒姒嫉妒也。“德音来括”，是民已离散者也。“令德来教”，欲王之改修德教，是德泽不加於民也。故皆反经而序之，所以相发明也。
　
　　间关车之舝兮，思娈季女逝兮。兴也。间关，设舝也。娈，美貌。季女，谓有齐季女也。笺云：逝，往也。大夫嫉褒姒之为恶，故严车设其舝，思得娈然美好之少女有齐庄之德者，往迎之，以配幽王，代褒姒也。既幼而美，又齐庄，庶其当王意。○娈，力兖反。齐，侧皆反。下同。少，诗照反，本亦作“季女”。匪饥匪渴，德音来括。括，会也。笺云：时谗巧败国，下民离散，故大夫汲汲欲迎季女，行道虽饥不饥，虽渴不渴，觊得之而来，使我王更脩德教，合会离散之人。○括，本又作“佸”，音活，徐古阔反。觊音冀。 
　　虽无好友，式燕且喜。笺云：式，用也。我得德音而来，虽无同好之贤友，我犹用是燕饮，相庆且喜。○好，呼报反。注下并同。 
　　[疏]“间关”至“且喜”。○正义曰：周人恶褒姒嫉妒，谗佞在朝，欲得贤女以代之，故言已欲间关然以设车之舝兮，思得娈然美好斋庄之少女，往迎之兮。若有此女，可得往迎，其於行道虽饥非以为饥，虽渴非以为渴。所以然者，觊望此女以令德善音来发教谏於王，使施行德泽，会合离散之人。凡人之喜乐，须贤友共之。我若迎得此女，虽无同好之贤友，犹用是得贤女之故，燕饮酒相庆而且喜乐。疾褒姒之甚，思贤女之切，虽无朋友，亦将独喜也。○传“间关”至“有齐季女”。○正义曰：以连言舝兮，故知“间关，设舝貌”。舝无事则脱，行乃设之，故言设舝也。有斋季女者，《采蘋》经文也。以其当为王后，欲代嫉妒，明其非直幼少而已，是以笺述之云“既美好而少，又有齐庄之德，庶其当王意”也。
　
　　依彼平林，有集维鷮。辰彼硕女，令德来教。依，茂木貌。平林，林木之在平地者也。鷮，雉也。辰，时也。笺云：平林之木茂，则耿介之鸟往集焉。喻王若有茂美之德，则其时贤女来配之，与相训告，改修德教。○鷮音骄。 
　　式燕且誉，好尔无射。笺云：尔，女。女，王也。射，厌也。我於硕女来教，则用是燕饮酒，且称王之声誉。我爱好王无有厌也。○射音亦。下同。厌，於艳反。下同。 
　　[疏]“依彼”至“无射”。○正义曰：既思贤女，欲以配王，又欲王有美德，致此贤女。故言依然而茂盛者，彼平林之木，有往集之者，维为鷮雉也。此鷮雉乃耿介之鸟，由平林之木茂，故往集焉。唯有茂美之德者，君子之身。有来配之者，维为硕女也。此硕女有斋庄之德，由君子之身美则来配焉，是美德能致硕女也。如此，则王若有茂美之德，则其时彼有美大之贤女，以令善之德来配於王，与王相训，令王改脩德教。我用是之故，则燕而饮酒，且称王之声誉，又爱好汝王无有厌倦也。○传“依茂”至“辰时”。○正义曰：依为林之状，以茂而致雉，故知依为茂木貌也。《周礼》有山林、林麓，不在平地。此云平林，故为林木之在平地也。“鷮，雉”，《释鸟》文。以《说文》云：“鷮，长尾雉，走鸣。乘轝尾为防釳著马头上。”陆机《疏》云：“鷮，微小於翟也，走而且鸣，曰鷮鷮。其尾长，肉甚美，故林虑山下人语曰：‘四足之美有麃，两足之美有鷮。’麃者，似鹿而小，是也。”此鷮是雉中之别名，雉性耿介，故笺谓之耿介之鸟。《士相见》注云：贽用雉者，取其耿介，交有时，别有伦，雉必用死，为其不可生服，是耿介也。以雉有耿介之性，喻硕女有贞专之德。硕，大也，言美大之女。
　
　　虽无旨酒，式饮庶几。虽无嘉殽，式食庶几。虽无德与，女式歌且舞。笺云：诸大夫觊得贤女以配王，於是酒虽不美犹用之此燕饮，殽虽不美犹食之。人皆庶几於王之变改，得辅佐之，虽无其德，我与女用是歌舞，相乐喜之至也。○乐音洛。 
