<!-- { "loadSidebar": true } -->
　　[疏]“《芄兰》二章，章六句”至“刺之”。○正义曰：毛以为，君子当柔润温良，自谓无知。今而不然，是为骄慢，故二章章首一句及第四句是也。下二句言有威仪，是无礼也。次二句言佩觿、佩韘，明虽幼而行成人之事，不当骄慢。郑以为，幼而行成人之事，当任用大臣，不当骄慢，上四句是也。刺之，亦下二句是也。○笺“惠公”至“以礼”。○正义曰：经言童子，则惠公时仍幼童。童者，未成人之称，年十九以下皆是也。闵二年《左传》曰：“初，惠公之即位也少。”杜预云：“盖年十五六。”杜氏以传言“初，卫宣公烝於夷姜，生伋子，为之娶於齐而美，公娶之。生寿及朔。”言为之娶於齐，则宣公己即位也。宣公以隐四年冬立，假令五年即娶齐女，至桓十二年见经，凡十九年，而朔尚有兄寿，则宣公即位三四年始生惠公也，故疑为十五六也。且此自谓有才能，则非身幼也。经云“能不我知”，是自谓有才能。刺之而言容璲之美，故知但习威仪，不知为政以礼。
　
　　芄兰之支，兴也。芄兰，草也。君子之德当柔润温良。笺云：芄兰柔弱，恒蔓延於地，有所依缘则起。兴者，喻幼稚之君，任用大臣，乃能成其政。○恒蔓於地，蔓音万，本或作“蔓延於地”者，后人辄加耳。童子佩觿。觿，所以解结，成人之佩也。人君治成人之事，虽童子犹佩觿，早成其德。○佩，蒲对反，依字从人。或玉傍作者，非。觿，许规反，解结之器。虽则佩觿，能不我知。不自谓无知，以骄慢人也。笺云：此幼稚之君，虽佩觿与，其才能实不如我众臣之所知为也。惠公自谓有才能而骄慢，所以见刺。○与音馀，下“佩韘与”同。容兮遂兮，垂带悸兮。容仪可观，佩玉遂遂然垂其绅带，悸悸然有节度。笺云：容，容刀也。遂，瑞也。言惠公佩容刀与瑞及垂绅带三尺，则悸悸然行止有节度，然其德不称服。○悸，其季反，《韩诗》作“萃”，垂貌。绅音身。称，尺证反。 
　　[疏]“芄兰”至“悸兮”。○毛以为，言芄兰之支性柔弱阿傩，以兴君子之德当柔润温良。今君之德何以不温柔而为骄慢？以君今虽童子，而佩成人之觿，则当治成人之事，当须温柔。何为今虽则佩觿，而才能不自谓我无知以骄慢人也？君非直骄慢，又不知为政当以礼，而徒善其外饰，使容仪可观兮，佩玉璲々兮，垂其绅带悸悸兮，而内德不称，无礼以行之。○郑以为，言芄兰之支以柔弱恒延蔓於地，有所依缘则起，以兴幼稚之君，以幼时恒闇昧，於政有所任用，乃能成其德教。君今幼弱，何以不任用大臣？君虽童子，佩成人之觿，则当治成人之事。君虽则佩觿，欲治成人之事，其才能实不如我众臣之所知，何故不任大臣，而为骄慢矣！不知为政以礼，徒善其威仪，佩容刀与瑞玉及垂绅带，使行止有节度悸悸兮，而内无德以称之。○传“芄兰”至“温良”。○正义曰：《释草》云：“雚，芄兰。”郭璞曰：“蔓生，断之有白汁，可啖。”陆机《疏》云：“一名萝摩，幽州人谓之雀瓢。”以此草支叶柔弱，序刺君骄慢，故以喻君子之德当柔润温良。○笺“芄兰”至“其政”。○正义曰：以此大夫刺之，而下云“能不我知”，则刺其骄慢自专，故易传取其有所依缘，以兴幼稚当须任用大臣也。○传“觿所以”至“其德”。○正义曰：《内则》云：“子事父母，左佩小觿，右佩大觿。”下别云“男女未冠笄者”，故知成人之佩。《内则》注云“觿貌如锥，以象骨为之。”是可以解结也。又解童子而得佩成人之佩者，由人君治成人之事，故使得佩，以早成其德故也。《尚书》注云：“人君十二而冠佩为成人。”则似十二以上。要人君虽未十二，亦治成人之事，不必至冠也。此解觿以成人自当佩之，不必国君，为父母在乃服也。下章韘亦佩时有之，举以言焉，不必国君常佩。○传“不自谓无知”。○正义曰：传以此直责君骄慢，言君於才能不肯自谓我无知。○笺“此幼”至“见刺”。○正义曰：笺以此大夫刺之，云“能不我知”，则大夫自我也。以君才能不如我所知，因解其见刺之意，由自谓有才能而骄慢大臣，故刺之。○传“容仪”至“节度”。○正义曰：传以此三者皆言兮，故各为其状。《孝经》曰：“容止可观。”《大东》云：“鞙鞙佩璲。”璲本所佩之物，因为其貌，故言佩玉璲々然。带之垂者，唯有绅耳，故知垂其绅带也。“悸悸然有节度”，总三者之辞。○笺“容刀”至“不称服”。○正义曰：笺以容及璲与带相类，则皆指体言也，故为容刀与瑞。知绅带垂三尺者，《礼记·玉藻》云“绅长，制三尺”，是也。“行止有节度”，亦总三者之辞也。定本云“然其德不称服”。
　
　　芄兰之叶，笺云：叶犹支也。童子佩韘。韘，玦也。能射御则佩韘。笺云：韘之言沓，所以彄沓手指。○韘，夫涉反。玦，本又作“决”，音同。沓，徒答反。彄，苦侯反。 
　　[疏]传“韘，玦”。笺“韘之言沓”。○正义曰：传云玦者，以《礼》及《诗》言决拾。《车攻》传曰：“决，钩弦也。”《缮人》注云：“玦，挟矢时所以持弦饰也，著右手巨指。”引《士丧礼》曰：“玦用正，玉棘若择棘。”则天子用象骨为之，著右臂大指以钩弦闿体。《大射》、《士丧》注皆然。以士用棘，故推以上用骨。《大射》注“诸侯亦用象骨”，以大夫用骨，不必用象。彼注云“钩弦”，与《车攻》传同，则一也。拾，一名遂，以韦为之，著於左臂，所以遂弦，与玦别。郑以《礼》无以韘为玦者，故易之为沓。《士丧礼》曰：“纊极二。”注云：“极犹放弦也。以沓指放弦，令不挈也。生者以朱韦为之而三，死用纊又二，明不用也。”知生用朱韦而三者，《大射》云：“朱极三。”注云：“以朱韦为之，食指、将指、无名指。小指短，不用。”此是彄沓手指也。《车攻》云：“决拾既佽。”笺云：“手指相比次。”亦谓巨指既著玦，左臂加拾，右手指又著沓而相比次也。
　
　　虽则佩韘，能不我甲。甲，狎也。笺云：此君虽佩韘与，其才能实不如我众臣之所狎习。○甲如字，《尔雅》同，徐胡甲反，《韩诗》作“狎”。狎，户甲反。容兮遂兮，垂带悸兮。 
　　《芄兰》二章，章六句。 
　
　　《河广》，宋襄公母归于卫，思而不止，故作是诗也。宋桓公夫人，卫文公之妹，生襄公而出。襄公即位，夫人思宋，义不可往，故作诗以自止。 
　　[疏]“《河广》二章，章四句”至“是诗”。○正义曰：作《河广》诗者，宋襄公母，本为夫所出而归於卫。及襄公即位，思欲乡宋而不能止，以义不可往，故作《河广》之诗以自止也。序言所思之意，经二章皆言义不得往之事。○笺“宋桓”至“自止”。○正义曰：《左传》云“公子顽烝於宣姜，生文公及宋桓夫人”，故知文公之妹。襄公，桓公之子，故知襄公之母。今定本无“襄公之母”四字，然子无出母之道，故知当桓公之时，生襄公而出。今系之襄公。言母归者，明思而不止，当襄公时，故云“襄公即位，夫人思宋”也。所以义不得往者，以夫人为先君所出，其子承父之重，与祖为一体，母出与庙绝，不可以私反，故义不得也。《大戴礼》及《家语》皆云：“妇有七出：不顺父母出，为逆；无子出，为绝人世：淫佚出，为其乱族；疾妒出，为其乱家；有恶疾出，为其不可供粢盛；多口出，为其离亲；盗窃出，为其反义。有三不去：有所取，无所归，不去；更三年丧，不去；前贫贱，后富贵，不去。”於今令犯七出，虽在三不去之中，若不顺父母与淫、无子亦出。虽古亦应然，以其终不可绝嗣与勃德故也。诸侯之夫人，虽无子不出，以嫔妾既多，不为绝嗣。故《易·同人》注云“天子诸侯后夫人不出”，是也。知者，以《春秋》鲁夫人无子多矣，皆不出。若犯馀六出则去，故《杂记》有出夫人礼。又《春秋》杞伯姬来妇，及此宋桓夫人，皆是也。王后犯出，则废之而已，皆不出，非徒无子，故《易·鼎卦》注云：“嫁於天子，虽失礼，无出，道远之而已。”以天子天下为家，其后无所出故也。
　
　　谁谓河广？一苇杭之。杭，渡也。笺云：谁谓河水广与？一苇加之则可以渡之，喻狭也。今我之不渡，直自不往耳，非为其广。○苇，韦鬼反。杭，户郎反。与音馀，下“远与”同。狭音洽。为，于伪反。 
　　[疏]笺“一苇”至“喻狭”。○正义曰：言一苇者，谓一束也，可以浮之水上而渡，若桴筏然，非一根苇也。此假有渡者之辞，非喻夫人之乡宋渡河也。何者？此文公之时，卫已在河南，自卫適宋，不渡河。
　
　　谁谓宋远？跂予望之。笺云：予，我也。谁谓宋国远与？我跂足则可以望见之。亦喻近也。今我之不往，直以义不往耳，非为其远。○跂，丘豉反。 
　　[疏]笺“谁谓”至“亦喻近”。○正义曰：宋去卫甚远，故杜预云：“宋，今梁国睢阳县也。”言跂足可见，是喻近也。言“亦”者，以喻宋近，犹喻河狭，故俱言“亦”。定本无“亦”字，义亦通。
　
　　谁谓河广？曾不容刀。笺云：不容刀，亦喻狭小。船曰刀。○刀如字，《字书》作“舠”，《说文》作“<周舟>”，并音刀。 
　　[疏]笺“小船曰刀”。○正义曰：上言一苇桴筏之小，此刀宜为舟船之小，故云“小船曰刀。”《说文》作“<舟周>”。<舟周>，小船也，字异音同。刘熙《释名》云：“二百斛以上曰艇，三百斛曰刀。江南所谓短而广、安不倾危者也。”○
　
　　谁谓宋远？曾不崇朝。笺云：崇，终也。行不终朝，亦喻近。 
　　《河广》二章，章四句。 
　
　　《伯兮》，刺时也。言君子行役，为王前驱，过时而不反焉。卫宣公之时，蔡人、卫人、陈人从王伐郑。伯也为王前驱久，故家人思之。○为，于伪反，又如字。注下“为王”并同。“从王伐郑”，读者或连下“伯也”为句者，非。 
