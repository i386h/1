<!-- { "loadSidebar": true } -->
　　[疏]“有饛”至“出涕”。○正义曰：言有饛然满者，簋中黍稷之飧也。有捄然长者，棘木载肉之匕也。客始至，主人以簋盛飧、以匕载肉而待之，是主人供承之惠於宾客厚也。以兴古者天子施予之恩於天下厚也。非直兴恩厚，又法制齐均。周之贡赋之道，其均如砥石然。周之赏罚之制，其直如箭矢然。是所行之政皆平而不曲也。以天子崇其施予之厚，故其时君子皆共法效，所以履而行之。以周道布其砥矢之平直，时小人皆共承奉，所以视而供之。既君子履其厚，小人视其平，是上下相和，举世安乐。今此二者，於前世已过而去，睠然回反，我从今世徒反顾而视之，终不可值，由此潸焉为之出涕。伤今不如古，所以见偏役也。○传“饛满”至“赤心”。○正义曰：簋以盛飧，饛为其状，故知“饛，满簋貌”也。主人供宾客，有禾有米，此以盛於簋，故知熟食也。又礼之通例，皆簠盛稻粱，簋盛黍稷，故知谓黍稷也。捄为匕之状，故知长貌。《杂记》云：“匕用桑，长三尺。”是也。鼎实，煮肉也。煮肉必实之於鼎。必载之者，以古之祭祀享食，必体解其肉之胖，既大，故须以匕载之。载，谓出之於鼎，升之於俎也。《杂记》法亦言“匕所以载牲体”，牲体即鼎实也。言棘赤心者，以棘木赤心，言於祭祀，宾客皆赤心尽诚也。吉礼用棘，《杂记》言“用桑”者，谓丧祭也。待宾客之匕，礼当用棘。传言赤心，解本用棘之意，未必取赤心为喻。○笺“飧者”至“天下厚”。○正义曰：笺飧之所用，故言客始至，主人所致之礼也。知者，《聘礼》“宾初至，大夫帅至於馆，宰夫朝服设飧”，是也。必先设之者，以其初至，权致小礼。彼注云：“食不备礼曰飧。”对饔饩之大为不备。《司仪》注云：“小礼曰飧。大礼曰饔饩。”是也。言凡飧、饔饩以其爵等为之牢礼之数陈者，《掌客》文也。案《大行人》及《掌客》云：“上公飧五牢，饔饩九牢。侯伯飧四牢，饔饩七牢。子男飧三牢，饔饩五牢。”诸侯之朝，必以臣从。彼为“凡介、行人、宰史”设文，故注云：“凡介、行人、宰史，众臣从宾者也。”行人主礼，宰主具，史主书，皆有饔饩，尊其君以及其臣。以其爵等为之牢礼之数陈者，爵卿也，则飧二牢，饔饩五牢；爵大夫也，则飧大牢，饔饩三牢；爵士也，则飧少牢，饔饩大牢。此降小礼，丰大礼也。以命数则参差难等，略於臣用爵而已。是爵等为之牢礼之数陈也。陈者，依此数陈列以与之。言此证飧之所用，是供客之礼也。知喻古者天子施予之恩於天下厚者，以下云“周道如砥”，言周平安之世。“睠言顾之”，伤其不见往古。故知此以主人待客之隆，喻古者施予之厚也。以东国困役而刺王，则与天下同怨，故知喻天下古之天子，正谓周之圣王。下言周道，明所思不出於周也。○传“如砥”至“不偏”。○正义曰：砥，谓砺之石。《禹贡》曰：“砺砥砮丹。”以砥石能磨物使平，故比贡赋均也。矢则幹必直，故比赏罚不偏也。砥言周道，则其直亦周道也。如矢言其直，则如砥言其平，互相通也。知砥比贡赋，矢比赏罚者，以王道所行，唯此事耳。此为贡赋之偏以发言，故先以砥比贡赋，取均平之义。贡赋之外，唯赏罚耳，故以矢比之。传因有二文而分之耳，其实贡赋赏罚皆平皆直，理亦兼通，故下笺云：“砥矢之道，独为贡赋。”而砥矢并言，是得兼通故也。此篇怨政偏敛重，无言赏罚之事，传言之者，以言周道为事广，所可平直者，即贡赋、赏罚耳，故因而尽言以畅之。且“粲粲衣服”、“鞙鞙佩遂”，是滥赏所及，亦是赏罚不平也。○笺“此言”至“无怨”。○正义曰：此言君子小人在位，与民庶相对。君子则行其道，小人则供其役。此上四句有二事，明君子履其恩厚而法效之，小人视其平直而供承之。以履、视不同，先上二事，故笺分以当之也。言君子所履者，明已今赋敛之偏，亦由时在位贪乱，不履先王之道，不能佐君以致於偏。故五章以下，刺其空官、废职，与此相首尾。
　
　　小东大东，杼柚其空。空，尽也。笺云：小也、大也，谓赋敛之多少也。小亦於东，大亦於东，言其政偏，失砥矢之道也。谭无他货，维丝麻耳，今尽杼柚不作也。○杼，直吕反，《说文》云：“盛纬器。”柚音逐，本又作“轴”。敛，力艳反。后同。纠纠葛屦，可以履霜。佻佻公子，行彼周行。佻佻，独行貌。公子，谭公子也。笺云：葛屦，夏屦也。周行，周之列位也。言时财货尽，虽公子衣屦不能顺时，乃夏之葛屦，今以履霜。送转餫，因见使行。周之列位者而发币焉，言虽困乏，犹不得止。○纠，居黝反。屦，九具反。佻，徒彫反，徐又徒了反，沈又徒高反，《韩诗》作“嬥”。嬥，往来貌。并音挑。本或作“窕”，非也。周行，户郎反。注周行下、“载施之行”并注同。餫音运。 
　　既往既来，使我心疚。笺云：既，尽。疚，病也。言谭人自虚竭餫送而往，周人则空尽受之，曾无反币复礼之惠，是使我心伤病也。○疚音救。 
　　[疏]“小东”至“心疚”。○正义曰：谭大夫既思古无及，乃言今幽王政偏重敛於己，小亦於东，大亦於东。前所赋敛者，唯出杼柚，今既输送杼柚，从其上之物皆已尽焉。由此财尽，衣屦不备，纠纠然夏日之葛屦，公子以贫乏，故谓其可以履冬日之霜寒也。佻佻然独行者，我谭国之公子也。因送转餫，又见使行。而彼周之列位而发币焉，虽则困之，犹不止也。公子之困如此，又我谭人自尽空竭，送餫而往，周人则空尽受之，虚空而来，曾无反币复礼之惠。由是所以使我心伤病焉。○笺“小也”至“不作”。○正义曰：知谭无他货，唯有丝麻者，以杼柚之有，维丝麻耳。《说文》云：“杼，持纬者也。”○笺“虽公子”至“不得止”。○正义曰：上言“杼柚其空”，是谭国财尽，“履霜”之下，即云“公子”，是公子服此葛履而屦霜也。下云“既往既来”，仍是转输之事，故知公子独行，为送转餫至京师。又因见使之行，周列位而发币焉，谓適有司而纳其转餫之币，列位则是有司也。隐七年《左传》曰：“初，戎朝於周，发币於公卿。”杜预云：“朝而发币於公卿，如今计献诣公府卿寺。”彼因朝而有贡献之物，发币於公卿，与此公子发币同，但此转餫，不因行聘也。以葛履为履霜，仍彼行役，言困乏犹不得止也。○笺“曾无反币复礼之惠，是使我心伤悲焉”。○正义曰：《聘礼》云：“无行则重贿反币。”谓以币反报来者，故此以反币言之。知责王无反币者，以怨其尽受，明当有报也。《中庸》曰：“厚往而薄来，所以怀诸侯也。”是有报矣。天子报诸侯之礼虽亡，春秋之世，诸侯之事霸主与天子同也。齐桓公知诸侯之归己也，故使轻其币而重其礼。诸侯之使，垂橐而入，稛载而归，言其空而来，重而归也。则天子亦当有报，故此其所以怨之也。
　
　　有洌氿泉，无浸穫薪。契契寤叹，哀我惮人。洌，寒意也。侧出曰氿泉。获，艾也。契契，忧苦也。惮，劳也。笺云：获，落，木名也。既伐而折之以为薪，不欲使氿泉浸之。浸之则将湿腐，不中用也。今谭大夫契忧苦而寤叹，哀其民人之劳苦者，亦不欲使周之赋敛小东大东极尽之。极尽之，则将困病，亦犹是也。○洌音列。氿音轨，字又作“晷”。{穴浸}，子鸠反，渍也，字又作“浸”。获，户郭反，毛“刈也”，郑“落，木名也”，字则宜作“木”傍。契，苦计反，徐苦结反。惮，丁佐反，徐又音但。下同。字亦作“瘅”。腐音辅，朽也。 
　　薪是获薪，尚可载也。哀我惮人，亦可息也。载，载乎意也。笺云：“薪是获薪”者，析是获薪也。尚，庶几也。庶几析是获薪，可载而归，蓄之以为家用。哀我劳人，亦可休息，养之以待国事。○蓄，敕六反。 
　　[疏]“有洌”至“可息”。○毛以为，有洌然寒气之氿泉，无得浸渍我所获之樵薪也。以兴暴虐者周室之幽王，无得税敛我谭国之民人也。刈薪者惜其樵薪，不欲使氿泉妄浸之，以妄浸之则湿腐不中用故也。以兴今谭大夫契契忧苦，而寤寐之中嗟叹，哀怜我谭国劳苦之民人，不欲使周人极敛之，极敛之则困病不堪其事也。又言薪畜是获刈之薪者，尚以为可存载於意，当餫而掌之，以为家用，故不欲氿泉之所浸也。况谭大夫哀於我劳苦之人，宁不亦可念之在情，当休息而养之，以待国事，故不欲周王之所敛也。此以氿泉比周王。刈薪之人惜己薪，犹谭大夫之爱谭人，意虽相对，而文有详略。言氿泉之浸获薪，不言周王之敛谭人。谭大夫有忧民之容，刈薪者无惜薪之状，皆互见也。○郑唯获为木名，尚为庶几，又“尚可载”以对“亦可息”，是薪可载归，犹人可休息，直文比事，於义为通，故不从毛。馀同。○传“洌寒”至“惮劳”。○正义曰：《七月》云“二之日栗洌”，是洌为寒气也。《说文》“冽，寒貌”，故字从冰。《释水》云：“氿泉穴出。穴出，仄出也。”李巡曰：“水泉从傍出名曰氿。”氿侧出，是侧出曰氿泉也。获读如获稻之获，故为刈也。薪当析之，即云刈者，盖木之细者，似荆楚之类，故曰“言刈其楚”，是小者刈之也。以有哀叹，故知“契契，忧苦也”。“惮，劳”，《释诂》文。○笺“获落”至“为薪”。○正义曰：“檴，落”，《释木》文。文在《释木》，故为木名。某氏曰：“可作杯圈，皮韧，绕物不解。”郭璞曰：“檴音获，可为杯器素也。”陆机《疏》云：“今椰榆也。其叶如榆，其皮坚韧，剥之长数尺，可为縆索，又可为甑带。其材可为杯器是也。”易传者，以诸言薪者皆谓木也，而言刈，於理不安，故易之。
　
　　东人之子，职劳不来。西人之子，粲粲衣服。东人，谭人也。来，勤也。西人，京师人也。粲粲，鲜盛貌。笺云：职，主也。东人劳苦而不见谓勤。京师人衣服鲜絜而逸豫。言王政偏甚也。自此章以下，言周道衰。其不言政偏，则言众官废职如是而已。○来音赉。注同。舟人之子，熊罴是裘。舟人，舟楫之人。熊罴是裘，言富也。笺云：舟当作“周”，裘当作“求”，声相近故也。周人之子，谓周世臣之子孙，退在贱官，使搏熊罴，在冥氏、穴氏之职。○罴，彼皮反。檝音接，字又作“楫”。近，附近之近。下同。搏音博。冥，莫历反。 
　　私人之子，百僚是试。私人，私家人也。是试，用於百官也。笺云：此言周衰，群小得志。○僚，力彫反，字又作“寮”，同。 
