<!-- { "loadSidebar": true } -->
　　[疏]“《无将大车》三章，章四句”至“小人”。○正义曰：作《无将大车》诗者，谓时大夫将进小人，使有职位，不堪其任，愆负及己，故悔之也。以将进小人，后致病累，可为鉴戒，以示将来，足明时政昏昧，朝多小人，亦所以刺王也。若然，此大夫作诗，则贤者也，自当择交。既进而悔者，知人则哲，尧尚难之；孔子以圣人之隽，尚改观於宰我；子文以诸侯之良，犹未知於子玉，况大夫非圣，能无悔乎？经三章，皆悔辞也。
　
　　无将大车，祇自尘兮。大车，小人之所将也。笺云：将，犹扶进也。祇，適也。鄙事者，贱者之所为也。君子为之，不堪其劳。以喻大夫而进举小人，適自作忧累，故悔之。○祇音支。累，劣伪反。篇末同。本或作“辱”。 
　　无思百忧，祇自{疒氐}兮。{疒氐}，病也。笺云：百忧者，众小事之忧也。进举小人，使得居位，不任其职，愆负及己，故以众小事为忧，適自病也。○{疒氐}，都礼反。任音壬。愆，起连反。 
　　[疏]“无将”至“{疒氐}兮”。○正义曰：言君子之人，无得自将此大车。若将此大车，適自尘蔽於己。以兴后之君子，无得扶进此小人，適自忧累於己。小人居职，百事不幹，己之所举，必助忧之。故又戒后人言：无思百众小事之忧，若思此忧，適自病害於己。○传“大车，小人之所将也”。○正义曰：《冬官·车人》为车有大车。郑云：“大车，平地载任之车。”则此是也。其车驾牛，故《酒诰》曰：“肇牵车牛，远服贾用。”是小人之所将也。○笺“将，犹扶进”。○正义曰：言“将，犹扶进”者，以大车须人傍而将之，是为扶车而进导也。大车比小人，言无扶进比小人也。
　
　　无将大车，维尘冥冥。笺云：冥冥者，蔽人目明，令无所见也。犹进举小人，蔽伤己之功德也。○冥，莫庭反，又莫迥反。令，力呈反。无思百忧，不出于颎。颎，光也。笺云：思众小事以为忧，使人蔽闇不得出於光明之道。○颎，古迥反，沈又古顷反。 
　　无将大车，维尘雍兮。笺云：雍，犹蔽也。○雍，於勇反，字又作“壅”，又於用反。无思百忧，祇自重兮。笺云：重，犹累也。○重，直龙反，又直用反。 
　　《无将大车》三章，章四句。 
　
　　《小明》，大夫悔仕於乱世也。名篇曰《小明》者，言幽王日小其明，损其政事，以至於乱。 
　　[疏]“《小明》五章，上三章章十二句，下二章章六句”至“乱世”。○正义曰：《小明》诗者，牧伯大夫所作，自悔仕於乱世。谓大夫仕於乱世，使於远方，令己劳苦，故悔也。首章笺云：“诗人，牧伯之大夫，使述其四方之事。”然则牧伯大夫，使述其四方之事是常。今而悔仕者，以牧伯大夫虽行使是常，而均其劳逸，有期而反。今幽王之乱，役则偏苦，行则过时也。故“我事孔庶”，笺云“王政不均，臣事不同”，是偏苦也。“岁聿云莫”，笺云“乃至岁晚，尚不得归”，是过时也。偏当劳役，历日长久，故所以悔也。经五章，皆悔仕之辞。虽总为悔仕而发，但所悔有意，故首章言“载离寒暑”，以日月长久，是悔仕。笺因其篇初，故言“遭乱世劳苦而悔仕”。三章言其“自诒伊戚”，是忧恨之语，故笺云“悔仕之辞”。其实皆悔辞也。
　
　　明明上天，照临下土。笺云：明明上天，喻王者当光明。如日之中也。照临下土，喻王者当察理天下之事也。据时幽王不能然，故举以刺之。我征徂西，至于艽野。二月初吉，载离寒暑。艽野，远荒之地。初吉，朔日也。笺云：征，行。徂，往也。我行往之西方，至於远荒之地，乃以二月朔日始行，至今则更夏暑冬寒矣，尚未得归。诗人，牧伯之大夫，使述其方之事，遭乱世劳苦而悔仕。○艽音求。更音庚。心之忧矣，其毒大苦。笺云：忧之甚，心中如有药毒也。○大音泰。念彼共人，涕零如雨。笺云：共人，靖共尔位以待贤者之君。○共音恭。注下皆同。 
　　岂不怀归？畏此罪罟。罟，网也。笺云：怀，思也。我诚思归，畏此刑罪罗网，我故不敢归尔。○罟音古。 
　　[疏]“明明”至“罪罟”。○正义曰：言明明之上天，日中之时，能以其光照临下土之国，使无幽不烛，品物咸亨也。以喻王者处尊之极，当以其明察理於天下之事，然无屈不伸，劳逸得所也。今幽王不能然，闇於照察，劳逸不均，令己独远使。言我行往之西方，至于艽野远荒之地。其路之长远矣，以二月初朔之吉日始行，至于今则离历其冬寒夏暑矣，尚不得归。其淹久如此，故我心中之为忧愁矣。其忧之甚，则如毒药之大苦然。由仕於乱世，以致如此，故困苦而悔之。念彼明德供具贤者爵位之人君，欲往仕之而不见，涕泪零落如雨然。虽时无此人，恨本不隐处以待之也。又言己劳苦之状。我岂不思归乎？我诚思归，但畏此王以刑罪罗网我，我恐触其罗网而得罪，故不敢归耳。○笺“明明”至“以刺之”。○正义曰：言照临，故知有日，日之明察，唯中乃然，故云王者光明，当如日中之照也。昭五年《左传》曰：“日上其中。”《易·丰卦·彖》曰“王宜日中，以王明之光照临天下，如日中之时”，是也。必责王令明如天日者，以王者继天理物，当与日同，故《易》曰“大人与日月合其明”，是也。○传“艽野”至“朔日”。○正义曰：野是远称，艽盖地名。言其历日长久，明当至於远处，故言远荒之地。《尔雅》“四海之外远地谓之四荒”，言在四方荒昏之国也。此言荒者，因彼荒是远地，故言荒为远辞，非即彼之四荒也。何则？牧伯之大夫，行其所部而已，不得越四海而至四荒也。言荒者，若微子云“吾家耄逊于荒”，谓在外野而已。此言二月朔而始行，下章郑以四月而至，假令还以朔到，尚六十日也。以日行五十准之，则三千里矣。州之远境，容有三千，但述职之行，有所过历，不知定日几里也。以言初而又吉，故知朔日也。君子举事尚早，故以朔为吉。《周礼》正月之吉，亦朔日也。○笺“诗人，牧伯之大夫”。○正义曰：知者，以言“我征徂西，至于艽野”，是远行巡历之辞。又曰“我事孔庶”，是行而有事，非征役之言，是述事明矣。述事者，唯牧伯耳，故知是牧伯之下大夫也。若然，王之存省诸侯，亦使大夫行也。知此非天子存省诸侯使大夫者，以王使之存省，上承王命，適诸侯奉使有主，至则当还，不应云“我事孔庶”，岁莫不归，故不以为王之大夫也。牧伯部领一州，大率二百一十国，其事繁多，可以言“孔庶”也。前事未了，后又委之，可以言“政事愈蹙”也。如此，则为牧伯之大夫，於事为宜故也。且牧伯之大夫，不在王之朝廷，今而为王所苦，所以於悔切耳。然则牧伯大夫自仕於牧，非王所用，而言悔仕者，此之劳役，山王所为，故曰“幽王不能”。征是者王，而使己多劳，故怨王而悔仕也。言牧伯者，以牧一州之方伯谓之牧伯，然单言之直牧耳。此言述职之大夫，则容牧下二伯之大夫，不必专侯牧之伯一人而已。○笺“共人”至“之君”。○正义曰：下云“靖共尔位”，与此“共人”文同。此大夫悔仕，於乱世则思不乱，而明德者仕之，故为以待贤者之君也。若然，此大夫所恨，恨幽王之恶遍被天下。土无二王，不得更有天子，然则“靖共尔位”之君，当世之所无矣。而云念之者，此大夫自悔，本应坐待明君，不当事於朝廷。今仕而遇乱，追念昔时，言我本应待彼共人，无故冒此乱世而涕零耳。非谓当时有贤君可念也。下章“靖共尔位，正直是与”，劝友使听天任命，不汲汲求仕。於时亦无明君可令友往仕之，正劝待之耳。此所念者，亦念其当待之，非当时有可念也。
　
　　昔我往矣，日月方除。曷云其还？岁聿云莫。除，除陈生新也。笺云：四月为除。昔我往至於艽野，以四月，自谓其时将即归。何言其还，乃至岁晚，尚不得归。○除，直虑反，如字。若依《尔雅》，则宜馀、舒二音。莫音暮。注及下同。念我独兮，我事孔庶。心之忧矣，惮我不暇。惮，劳也。笺云：孔，甚。庶，众也。我事独甚众，劳我不暇，皆言王政不均，臣事不同也。○惮，丁佐反，徐又音但，亦作“瘅”，同。念彼共人，睠睠怀顾。笺云：睠睠，有往仕之志也。○睠音眷。 
　　岂不怀归？畏此谴怒。 
　　[疏]“昔我”至“谴怒”。○毛以为，大夫言：昔我初往向艽野之时矣，日月方欲除陈生新，二月之中也。於我初发，即云何时云其得旋归乎？望得早归也。今乃岁月遂云已暮矣，而尚不得归。其时朝廷大夫多得闲逸，念我独忧众事兮，我事甚繁众也。由此心之忧愁矣。以事多劳，我不得有闲暇之时。忧苦如此，悔仕於乱，故念彼靖共尔位之人，睠睠然情怀反顾，欲往仕之。恨不隐以待，而遭此劳也。既遭此苦，岂不思归乎？我诚思归，畏此谴怒而不敢归耳。○郑唯方除为异。言往至於艽野之时，四月中也。於时而望旋反。馀同。○传“除，除陈生新”。○正义曰：上云“二月初吉”，谓始行之时，故言除陈生新，二月也。下章云“日月方奥”，传曰“爰”，即春温，亦谓二月。○笺“四月”至“不得归”。○正义曰：“四月为除”，《释天》文。今《尔雅》“除”作“余”。李巡曰：“四月万物皆生枝叶，故曰余。余，舒也。”孙炎曰：“物之枝叶敷舒然。”则郑引《尔雅》，当同李巡等。除、余字虽异，音实同也。“方除”之下，即云“曷云其还”，是至即望归，故云“至于艽野，以四月，自谓其时将即归也”。言“岁聿云莫”，是未归之辞。若岁莫得归，不须发此言矣，故云“乃至岁晚，尚不归也”。凡言往矣，似是始行之辞。此得为往到艽野者，往者，从此適彼之辞，在此言之为始行，据彼言之为往到。自“岁聿云莫”以下，皆是在彼之辞，故谓初到彼地为往矣。易传者，以行之思归，当至所往之处乃可还，不应发始已望归也。又下章云“日月方奥”，文与此同。《洪范》庶征，“曰燠曰寒”，寒为冬，则燠为夏矣。若毛以方燠为二月之初，则接於正月之末，时尚有霜，不可云燠。且《尔雅》称四月为除，故据以易传也。
　
