<!-- { "loadSidebar": true } -->
　　[疏]“《鸳鸯》四章，章四句”至“有节焉”。○正义曰：作《鸳鸯》诗者，刺幽王也。以幽王残害万物，奉养过度，是以思古明王交接于天下之万物鸟兽虫鱼皆有道，不暴夭也。其自奉养有节度，不奢侈也。今不能然，故刺之。交于万物有道，即上二章上二句是也。自奉养有节，即下二章上二句是也。见明王急于万物而缓于己，故先言交万物，而后言自奉养也。○笺“交于”至“暴夭”。○正义曰：天子以天下为家，万物皆天子立制，节其生杀，与之交接，故言交于万物也。有道者，谓顺其生长之性，使之得相长养，取之以时，不残暴夭绝其孩幼者，是有道也。“不暴夭”，《王制》文。
　
　　鸳鸯于飞，毕之罗之。兴也。鸳鸯，匹鸟。太平之时，交於万物有道，取之以时，於其飞，乃毕掩而罗之。笺云：匹鸟，言其止则相耦，飞则为双，性驯耦也。此交万物之实也。而言兴者，广其义也。獭祭鱼而后渔，豺祭兽而后田，此亦皆其将纵散时也。○大音泰。揜，於检反。驯音巡，又音唇。獭，敕辖反，又他末反。 
　　君子万年，福禄宜之。笺云：君子，谓明王也。交於万物，其德如是，则宜寿考，受福禄也。 
　　[疏]“鸳鸯”至“宜之”。○正义曰：古太平之时，交於万物有道，欲取鸳鸯之鸟，必待其长大，於其能飞，乃毕掩之，而罗取之。不於幼小而暴夭也。非但於鸟独然，以兴於万物皆尔。至獭祭鱼然后取鱼，豺祭兽然后捕兽，皆待其成而取之也。君子明王交於万物之德如是，则万年之寿及福禄并皆宜归之也。今王不能然，故举以剌之。○传“兴也”至“罗之”。○正义曰：以交於万物，则非止一鸟，故云兴也。言举一物以兴其馀也。又解正举鸳鸯者，以鸳鸯匹鸟也，相匹耦而扰驯，则易得也。易得尚以时取，明万物皆然，故言太平之时，交於万物有道，取之以时也。又言於其飞乃毕掩而罗之，此即取之以时之事也。谓小者未能飞，待其能飞而后取之。《释器》云：“鸟罟谓之罗。”《月令》云：“罗网毕翳。”注云：“罔小而柄长谓之毕。”以毕、罗异器，故各言之。《大东》传曰：“毕所以掩兔。”彼虽以兔为文，其实亦可取鸟，故此鸳鸯言毕之也。罗则张以待鸟，毕则执以掩物，故言毕掩。○笺“匹鸟”至“散时”。○正义曰：申说匹鸟之意。止则耦，飞则双，性驯善而相耦，则取之易得，故诗特举之。鸳鸯即是万物之一，而传以为兴，故又解之。此交於万物之实，而言兴者，欲广其义故也。笺又止言鱼兽二事者，以天之生物，飞走而已。经已言鸟，又举鱼兽，则可以兼诸水陆矣。且因《王制》、《诗传》之成文也。此豺、獭祭时，鱼兽成就，皆是鱼兽放纵分散之时，故於是可取之。
　
　　鸳鸯在梁，戢其左翼。言休息也。笺云：梁，石绝水之梁。戢，敛也。鸳鸯休息於梁，明王之时，人不惊骇，敛其左翼，以右翼掩之，自若无恐惧。○戢，侧立反，《韩诗》云：“捷也。捷其噣於左也。”恐，丘勇反。君子万年，宜其遐福。笺云：遐，远也。远犹久也。 
　　乘马在厩，摧之秣之。摧，莝也。秣，粟也。笺云：挫，今莝字也。古者明王所乘之马系於厩，无事则委之以莝，有事乃予之穀，言爱国用也。以兴於其身亦犹然，齐而后三举设盛馔，恒日则减焉，此之谓有节也。○乘马，王、徐绳证反，四马也。郑如字。下同。厩音救。摧，采卧反，刍也。秣音末，穀马也。刍，楚俱反。莝，采卧反，《韩诗》云：“委也。”委，纡伪反，犹食也。与音豫。齐，侧皆反，本亦作“斋”。馔，仕恋反。减，古揽反。 
　　[疏]笺“鸳鸯”至“恐惧”。○正义曰：言敛其左翼，以右翼掩之，举雄者而言耳。此举鸟不恐惧，亦广兴其义。《礼运》曰：“龙以为畜，故鱼鲔不淰。凤以为畜，故鸟不獝。麟以为畜，故兽不狘。”是水陆飞走皆可扰驯也。《白华》文与此同。但彼言申后见黜，故以阴阳相下为义。此兴取自安，故与此异也。○笺“摧今”至“有节”。○正义曰：传云“摧，莝”，转古为今，而其言不明，故辩之云：此摧乃今之莝字也。言古者明王所乘之马系之於厩者，以王马多矣，而此言在厩，明是王所乘马。天子之马而不常与粟，言爱国用也。序言自奉养，谓王身。上章为兴，知此亦兴，故言“以兴於其身亦犹然”也。斋而后三举设盛馔，三举节是设盛馔也。恒日则减焉，唯一举也。斋为有事，故三举。恒日无事而一，此之谓有节。《天官·膳夫》云：“王日一举。”注云：“杀牲盛馔曰举。”又曰：“王斋则三举。”是恒日则减焉。因奉养先盛而倒言耳。此不言朔月，而《玉藻》云“天子之食，日少牢，朔月太牢”，明朔必加於恒日，不知为同斋三太牢为降二太牢也。《玉藻》“日少牢”，与《周礼》“日一举”不同者，《郑志》答赵商云：“《礼记》后人所定，或以诸侯同天子，或以天子与诸侯等，所施不同，故难据也。《王制》之法与周异者多，当以经为正。”然则为《记》有参差，故不同也。
　
　　君子万年，福禄艾之。艾，养也。笺云：明王爱国用，自奉养之节如此，故宜久为福禄所养也。○艾，鱼盖反，徐又音刈。 
　　乘马在厩，秣之摧之。君子万年，福禄绥之。笺云：绥，安也。○绥，士果反，又如字。 
　　《鸳鸯》四章，章四句。 
　
　　《頍弁》，诸公刺幽王也。暴戾无亲，不能宴乐同姓，亲睦九族，孤危将亡，故作是诗也。戾，虐也。暴虐，谓其政教如雨雪也。○頍弁，缺婢反，著弁貌。《说文》云：“举头貌。”燕乐，音洛。卒章同。燕又作“宴”。雨，于付反。卒章同。 
　　[疏]“《頍弁》三章，章十二句”至“是诗”。○正义曰：作《頍弁》诗者，时同姓之诸公刺幽王也。以王之政教酷暴而戾虐，又无所亲，不能燕乐其同姓，亲睦其九族，孤特倾危，将至丧亡，故同姓诸公作是《頍弁》之诗以刺之。为不能燕乐同姓，明诸公是同姓诸公也。作诗者一人而已，言诸公者，以作者在诸公之中，称诸公意以刺之也。九族亦同姓，见诸公非一，容九族之外，故言同姓以广之。不能燕乐，即亦不能亲睦。亲睦由於燕乐，以经责王不燕乐，令不亲睦，故分而言之耳。暴戾无亲，即“如彼雨雪，先集维霰”是也。不能燕乐同姓，亲睦九族，三章皆上六句是也。孤危将亡，卒章四句是也。其首章、二章上六句，惧王危亡，庶几谏正，亦是将亡之事也。经、序倒者，序述论其事，由暴虐无亲，故不能燕乐，为事之次，经则主为不能燕乐，故先言之。
 
　　有頍者弁，实维伊何？兴也。頍，弁貌。弁，皮弁也。笺云：实，犹是也。言幽王服是皮弁之冠，是维何为乎？言其宜以宴而弗为也。礼，天子诸侯朝服以宴天子之朝，皮弁以日视朝。○朝服，直遥反。下皆同。尔酒既旨，尔殽既嘉，笺云：旨、嘉皆美也。女酒已美矣，女殽已美矣，何以不用与族人宴也？言其知具其礼而弗为也。岂伊异人？兄弟匪他。笺云：此言王当所与宴者，岂有异人疏远者乎？皆兄弟与王。无他，言至亲。又刺其弗为也。茑与女萝，施于松柏。茑，寄生也。女萝，菟丝、松萝也。喻诸公非自有尊，讬王之尊。笺云：讬王之尊者，王明则荣，王衰则微。刺王不亲九族，孤特自恃，不知己之将危亡也。○茑音鸟，《说文》音吊，寄生草也。《尔雅》云“寓木，宛童”，是也。女萝，力多反，在草曰兔丝，在木曰松萝。又唐蒙。施，以豉反。下同。 
　　未见君子，忧心弈弈。既见君子，庶几说怿。弈弈然无所薄也。笺云：君子，斥幽王也。幽王久不与诸公宴，诸公未得见幽王之时，惧其将危亡，已无所依怙，故忧而心弈弈然。故言我若已得见幽王谏正之，则庶几其变改，意解怿也。○弈音亦。说音悦。怿音亦，本又作“绎”。怙音户。解音蟹。 
