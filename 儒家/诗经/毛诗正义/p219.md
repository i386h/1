<!-- { "loadSidebar": true } -->
　　[疏]笺“诸大”至“之至”。○正义曰：以言与之，是相於非一之辞，故言诸大夫也。人之饮食，必乐其旨嘉，今喜而用之，故不待旨嘉。经再言庶几，其意则同，故笺於“食”之下，总云“皆庶几於王之变改，已得辅佐之也”。说燕乐之事，而言无德者，以人燕乐欲与贤德者同之，若非贤德，则燕不乐矣。上云“虽无好友”，以己为主，引人从己，自他而言，故云“已无贤友”。此言“无德与汝”，以彼为主，持己就人，自己而言，故云“己身无德”，为谦辞耳。
　
　　陟彼高冈，析其柞薪。析其柞薪，其叶湑兮。笺云：陟，登也。登高岗者，必析其木以为薪。析其木以为薪者，为其叶茂盛，蔽冈之高也。此喻贤女得在王后之位，则必辟除嫉妒之女，亦为其蔽君之明。○析，星历反。柞，子洛反。湑，思叙反。茂盛也。为，于伪反。下“亦为”同。辟，婢亦反，又音壁。 
　　鲜我覯尔，我心写兮。笺云：鲜，善。覯，见也。善乎！我得见女如是，则我心中之忧除去也。○鲜，息浅反，徐音仙。覯，古候反。女音汝。行如是，下孟反。一本无“行”字。 
　　[疏]“陟彼”至“写兮”。○正义曰：言有人登彼高冈之上，当必析伐其柞木以为薪。析伐其柞木以为薪者，以此柞木其叶湑湑然茂盛兮，为其蔽冈之高，故我伐而去之。以兴有贤女居彼王后之位，则必辟除褒姒以为贱。辟除褒姒以为贱者，以此褒姒，其恶众多，为其蔽王之明，故除而去之。善乎！我得见汝之新昏贤女，辟除褒姒，如是则我心中之忧写除而去兮，喜之至也。○笺“登高”至“之明”。○正义曰：以析者，是除去之辞。又言湑兮为茂盛，故喻其蔽冈之高。以喻取一象欲见其体而不得见之，则为蔽也。言为薪，是废弃不用之辞，故辟除嫉妒，亦废弃之也。
　
　　高山仰止，景行行止。四牡騑騑，六辔如琴。景，大也。笺云：景，明也。诸大夫以为，贤女既进，则王亦庶几古人有高德者则慕仰之，有明行者则而行之。其御群臣，使之有礼，如御四马騑騑然。持其教令，使之调均，亦如六辔缓急有和也。○仰止，本或作“仰之”。景行，下孟反。注“有明行”同。牡，茂口反。騑，孚非反。调音条。和，胡卧反。 
　　覯尔新昏，以慰我心。慰，安也。笺云：我得是女之新昏如是，则以慰除我心之忧也。新昏，谓季女也。○慰，怨也，於原反。王申为怨恨之义。《韩诗》作“以愠我心”，愠，恚也。本或作“慰”，安也，是马融义。马昭、张融论之详矣。 
　　[疏]“高山”至“我心”。○毛以为，若得贤女在王后之位，则谏王使之为善，庶几於古人有高显之德如山者则慕而仰之，有远大之行者则法而行之。既慕德行善，则调御有法，如善御者，使四牡之马騑騑行而不息，进止有度，执其六辔，缓急调和，如琴瑟之相应也。喻王法仰高大，善御群臣，使有礼法，成其文章，如六辔之御四马也。得贤女则令王如是，我所以原见之也。我若得见尔之新昏，使王改修也如是，则以安慰我心，除其忧矣。○郑唯以景为明为异。馀同。○笺“景明”至“有和”。○正义曰：传云“景，大”，《释诂》文。笺必易之为明者，以行须行之，故以为明。见其明白可法，明亦大也。言高山者，以山之高比人德之高，故云古人有高德者则慕仰之也。且仰是心慕之辞，故为高德。德者在内，未见之言行者。已见施行之，语德则慕仰，多行则法行，故仰之、行之异其文也。六辔以御四马，故以喻王御群臣。六辔如琴，犹言执辔如组，转相比并，以发明其意也。《四牡》传曰：“騑騑，行不止。”此亦然也。○传“慰，安”。○正义曰：传以慰为安，笺言“慰除”，以忧除则心安，非是异於传也。孙毓载毛传云：“慰，怨也。”王肃云：“新昏谓褒姒也。大夫不遇贤女，而后徒见褒姒谗巧嫉妒，故其心怨恨。”遍检今本，皆为慰安。《凯风》为安，此当与之同矣。此诗五章皆思贤女，无缘末句独见褒姒为恨。肃之所言，非传旨矣。定本“慰，安也”。 

　
  



 
　 




卷十四 十四之三 

　卷十四 十四之三 　 


　　《青蝇》，大夫刺幽王也。蝇，馀仍反。 
　　营营青蝇，止于樊。兴也。营营，往来貌。樊，藩也。笺云：兴者，蝇之为虫，汙白使黑，汙黑使白，喻佞人变乱善恶也。言止于藩，欲外之，令远物也。○营，如字，《说文》作“营”，云：“小声也。”樊音烦。藩，方元反，一本甫烦反。汙，汙辱之汙，乌路反。令，力成反。远，于万反。 
　　岂弟君子，无信谗言。笺云：岂弟，乐易也。○恺，开在反。悌音弟。乐音洛。易，以豉反。 
　　[疏]“营营”至“谗言”。○正义曰：言彼营营然往来者，青蝇之虫也。此虫汙白使黑，汙黑使白，乃变乱白黑，不可近之，当去止於藩篱之上，无令在宫室之内也。以兴彼往来者，谗佞之人也。谗人喻善使恶，喻恶使善，以变乱善恶，不可亲之，当弃於荒野之外，无令在朝廷之上也。谗人为害如此，故乐易之君子，谓当今之王者，无得信受此谗人之言也。○传“樊，藩”。○正义曰：《释言》文也。孙炎曰：“樊圃之藩。”然则园圃藩篱是远人之物，欲令蝇止之，故笺云“外之，令远物”，令使远於近人之物。又藩以细木为之，下章棘、榛即是为藩之物，故下传曰：“榛，所以为藩。”明棘亦然也。此章言藩，下章言所用之木，互相足也。
　
　　营营青蝇，止于棘。谗人罔极，交乱四国。笺云：极，犹已也。 
　　营营青蝇，止于榛。榛，所为藩也。○榛，士中反，又侧巾反。谗人罔极，构我二人。笺云：构，合也。合，犹交乱也。 
　　[疏]笺“构，合。合，犹交乱”。○正义曰：构者，构合两端，令二人彼此相嫌，交更惑乱，与上章义同，故云“犹交乱也”。上言“四国”，此云“二人”者，二人谓人君与见谗之人也。谗者，每人谗之，常构二人，构之不已，至交乱四国。先多而后少，故先四国也。
　
　　《青蝇》三章，章四句。 
　
　　《宾之初筵》，卫武公刺时也。幽王荒废，媟近小人，饮酒无度。天下化之，君臣上下沈湎淫液。武公既入，而作是诗也。淫液者，饮酒时情态也。武公入者，入为王卿士。○筵音延。媟，息列反。近，附近之近。沈，如字，直林反。字或作“耽”，都南反。湎，莫衍反，饮酒齐其色曰湎，徐又莫显反。液音亦。态，他代反。 
　　[疏]“《宾之初筵》五章，章十四句”至“是诗”。○正义曰：《宾之初筵》诗者，卫武公所作，以刺时也。以幽王政教荒乱而惰废，乃媟慢亲近小人，与之饮酒，无有节度。令使天下化而效之，致天下诸侯君臣上下亦效而行之，沈酗於酒，湎齐颜色，淫液不止，遂成风俗。卫武公既入为王之卿士，见其如此，而作是诗以刺之也。定本、《集注》并云“饮酒无度”，俗本作“饮食”，误也。刺时者，即幽王之时也。以幽王之文见於下，故言刺时以目之。案《著》云：“刺时也，时不亲迎。”郑以为，直刺君身。则言时者，目其时之君，由可以兼见於当时矣。此“君臣上下”，文在“天下化之”之下，则是天下诸国之君臣也。“沈湎淫液”，即饮酒无度之事。举化者尚沈湎淫液，则王朝亦沈湎淫液可知矣。言武公既入者，言作诗之早晚耳。《雅》者，言天下之事，形於四方之风，谭大夫尚得作诗以刺王，则在国亦得作，不要待入王朝也。沈湎者，《尚书·微子》曰：“用沈酗于酒，乱败厥德于下。”《荡》曰：“天不湎尔以酒。”笺云：“天不同尔颜色以酒。”《酒诰》注云：“齐色曰湎。”然则沈湎者，饮酒过久，若沈没然，使湎然俱醉，颜色齐同也。此经五章，毛以上二章陈古燕射之礼，次二章言今王燕之失。郑以上二章陈古大射行祭之事，次二章言今王祭末之燕。俱以上二章陈古以驳今，次二章刺当时之荒废。卒章乃言天下化之。三章、四章言宾“屡舞”、“号、呶”，是媟近小人，饮酒无度也。卒章言“凡此饮酒”，为天下之辞，是天下化也。卒章无君臣淫泆之事者，此天下化之，效上所为。效者尚然，君臣可知，故经举天下之民，以明其君臣也。“不醉反耻”，是使齐醉也。其设戒童羖之言，出与不出之语，并为沈湎之事也。或以为，君臣上下沈湎淫泆倒本幽王之君臣，则天下化之，宜居於下，非文之势，理在不然。○笺“淫泆”至“情态”。○正义曰：《乐记》说乐之迟云：“咏叹之，淫泆之。”则淫液，迟久之意也。小人未醉，身有恶态，强自收掩。及其醉酒，则旧时情态皆出。《庄子》说察人之法曰：“醉之以酒，以观其态。”是久饮酒则情态出也。下笺云：“至於旅酬，小人之态出。”亦谓久饮态出，故舞不知止也。定本、《集注》“态”下皆无“出”字。毛於首章传曰：“有燕射之礼。”二章传曰：“主人请射於宾。”则毛以上二章皆陈古者先行燕礼，后为燕射，无祭祀之事也。《燕礼》於旅酬之后，云：“若射，则大射正为司射，如乡射之礼。”是燕射之法，先行燕礼，而后射也。首章“举酬逸逸”以上八句，皆说燕事。举酬即旅酬也。《燕礼》旅后乃射，故“举酬”之下说“大侯既抗”以下六句为射事也。燕必有乐，故二章又重说燕事。“籥舞笙鼓”，是燕时之乐。若燕乐之义，得先祖之神悦，故因论乐事，遂引而致之。言乐既和而奏之，可以进乐先祖。每事得礼，则神降之福。至“子孙其湛”以来六句，说燕乐得宜，可使明神降福之意。燕乐得所，则神明福之，是不可不以礼燕射，故下四句复说射事。言宾主相耦入，次取弓矢而又射也。此两章皆初论燕，后论射，而首章言笾豆，二章言笙鼓者，燕以饮食为主，作乐助其劝耳，故先言酒殽，而后言声乐。三章、四章言今王燕饮，初虽重慎，后则失仪，至於音声号呶，舞不休息。卒章言下民化之，亦荒於酒，皆刺当时沈湎之事。郑以将祭而射谓之大射。大射之初，先行燕礼。首章上八句言射初饮燕之事，下六句言大射之事。二章言作乐以祭，尽章皆说祭时之事。三章、四章，言今王祭末，与族人私燕，小人为宾，威仪昏乱。唯卒章与毛同耳。
　
