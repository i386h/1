<!-- { "loadSidebar": true } -->
　　赋也　郑笺屡数也　毛传凡国有疑会同则用盟而相要　郑笺盗谓小人也春秋传曰贱者穷诸盗毛传餤进也　郑笺卭病也
　　王氏曰不能如怒如祉以明是非好恶而诬罔诞谩众至则任贤安能勿贰去邪安能勿疑既贰且疑岂免屡盟屡盟而不知反本乱之所以长也穿窬之类伺隙抵巇以罔善人而君子信之乱之所以暴也苏氏曰谗人之言必有以恱人者人君而味于甘言小人所以获进也　钱氏曰言之甘者人嗜听之犹餤之也是餤乱也　孔疏此小人非特不能供职事维以为王之病而已　朱注良药苦口而利于病忠言逆耳而利于行维其言之甘而悦焉则国岂不殆哉　家语孔子曰匪其止共维王之卭此伤奸臣蔽主以为乱也
　　奕奕寝庙君子作之秩秩大猷圣人莫之他人有心予忖度之跃跃毚遇犬获之
　　兴也　毛传奕奕大貌　朱注秩秩序也　郑笺猷道也　王氏曰莫定也　钱氏曰忖黙度也　孔疏跃跃跳疾貌　毛传毚狡也
　　郑笺此四事者各有所能也因已能忖度谗人之心故列道之　朱注反覆比兴以见谗人之心我皆得之不能隐情也
　　荏染柔木君子树之往来行言心焉数之蛇蛇硕言出自口矣巧言如簧顔之厚矣【口音苦厚音户上去通韵】兴也　毛传荏染柔意也　朱注行言行道之言也数辨也蛇蛇舒徐也　郑笺硕大也
　　虞惇曰此承上章而言荏染之柔木则君子树之矣徃来行道之言则心辨之矣小人或肆为大言而不忌或巧为邪说以惑人二者之情态我皆得而知之不难辨也　郑笺大言者言不顾其行徒从口出非由心也顔之厚者出言虚伪而不知惭于人也
　　彼何人斯居河之麋无拳无勇职为乱阶既微且尰尔勇伊何为猷将多尔居徒几何【斯麋与阶韵勇与尰韵又韵之变格】
　　赋也　郑笺何人者斥谗人也贱而恶之故曰何人毛传水草交谓之麋拳力也　郑笺职主也　孔
　　疏阶梯也　毛传骭为微肿足为尰　郑笺猷谋将大也
　　朱氏曰居河之麋则非髙明爽垲之地也　吕氏曰彼何人斯其居至陋其力至怯乃主为乱阶况加以微尰之疾其勇亦何能为尔为谗佞之谋大且多尔所聚居之徒众防何而敢为此哉此非特贱而恶之之辞盖言其本易驱除特王不悟耳　吴氏曰前三章刺听谗者后三章刺谗人也
　　巧言六章章八句
　　虞惇按诗刺幽王信谗而郑于首章云刺王敖慢无法度二章云君子斥在位者皆于本义不相合往来行言云善言者往亦可行来亦可行是之谓行非也朱注以蛇蛇硕言为善言亦非是欧阳氏分奕奕寝庙六句为一章跃跃毚兔六句为一章今从旧荏染柔木一章畧以私见叅之
　　何人斯苏公刺暴公也暴公为卿士而谮苏公焉故苏公作是诗以絶之
　　毛传暴也苏也皆畿内国名　虞惇按春秋传昔周克商使诸侯抚封苏忿生以温为司寇此苏公盖忿生之后也桓王八年王以苏忿生之田与郑人则苏公被谗当在东迁之际矣　孔疏经无絶暴公之事八章皆言暴公之侣疑其谗已而未察故作诗以穷极其情欲与之絶则暴公之絶明矣故序云刺暴公而絶之也
　　彼何人斯其心孔艰胡逝我梁不入我门伊谁云从维暴之云
　　赋也　虞惇曰何人苏公之友也不欲斥其姓名故言何人　朱注艰险也　郑笺梁鱼梁也　朱注暴暴公也
　　苏氏曰暴公为卿士而谮苏公苏公之友有与偕谮之者从暴公以过苏公而不见入故并讥之此诗主言何人而曰刺暴公者谮出于暴公而何人与焉以暴公为不足刺而刺何人则亦所以刺暴公也　虞惇曰暴公谮已者也今从暴公而不入我门则其人可疑矣
　　二人从行谁为此祸胡逝我梁不入唁我始者不如今云不我可
　　赋也　郑笺二人暴公与何人也　朱注唁吊失位也　苏氏曰始者不如今始谓我可而今谓我不可也　虞惇曰于是始疑其谮已也
　　彼何人斯胡逝我陈我闻其声不见其身不愧于人不畏于天
　　赋也　毛传陈堂涂也
　　郑笺汝今不入唁我何所愧畏乎皆疑之未察之辞
　　彼何人斯其为飘风胡不自北胡不自南胡逝我梁祗搅我心【风方愔反】
　　赋也　毛传飘风暴起之风搅乱也
　　朱注其往来之疾如飘风然自北自南则与我不相值也今乃逝我之梁适所以乱我心而已　虞惇曰言不得不使我疑汝也
　　尔之安行亦不遑舍尔之亟行遑脂尔车壹者之来云何其盱【舍古音暑平上通韵】
　　赋也　郑笺舍息盱病也
　　吕氏曰谓汝行之缓乎何为不少舍息而见我也谓汝行之急乎何为复有暇而脂车也　郑笺极其情求其意终不得壹者之来见我于汝亦何病乎
　　尔还而入我心易也还而不入否难知也壹者之来俾我祗也【平去通韵】
　　赋也　郑笺还行反也　毛传易恱也　郑笺祗安也
　　朱注尔之往也既不入我门矣倘还而入则我心犹庶乎其恱也还而不入则尔之心我不可得而知矣何不一来见我而使我心安乎　董氏曰诗至此辞益缓若不知其为谮矣
　　伯氏吹壎仲氏吹篪及尔如贯谅不我知出此三物以诅尔斯
　　赋也　郑笺伯仲喻兄弟也　毛传乐器土曰壎竹曰篪　朱注如贯如绳之贯物也　郑笺谅信也毛传三物豕犬鸡也民不相信则盟诅之君以豕臣以犬民以鸡
　　郑笺我与女俱为王臣义如兄弟其相应和如壎篪相次比如物之在贯　孔疏何女之诚信不使我知而令我疑也若实不谮者当共出此三物以诅之使谗否有决令我不疑还当相亲不欲长怨也　郑笺为其情之难知又不欲长怨故设之以此言
　　为鬼为蜮则不可得有腼靣目视人罔极作此好歌以极反侧
　　赋也　毛传蜮短狐也　孔疏一名射工在水中含沙射人　毛传腼姡也　孔疏靣见人之貌
　　郑笺使女为鬼为蜮也则女诚不可得而见也女乃人也姡然有靣目与人相视无有极时终必与女相见　孔疏故我作此八章之善歌穷极汝反侧之情冀得其实也　王氏曰作是诗将以絶之也而曰好歌者唯其好也是以极其反侧极其反侧非恶之也有欲其悔悟之心焉尔　王氏曰暴公为卿士而谮苏公不忠于其君不义于其友所谓大故也故苏公作诗以絶之既絶矣又告之以及尔如贯谅不我知又欲出三物要之以诅而作好歌以极之不殆于弃言乎哉盖君子之遇人也仁而不忮彼之谮我是失其本心也使其由此悔悟更以善意从我固我所愿也虽彼不能如此在我固不为已甚我岂若小丈夫然哉一与人絶则丑诋固拒惟恐其复合也　郝氏曰与其人分义已絶而其言伤往望来有不忍遽絶之情何其厚也盖所谓诗人之言也人能以诗之言养性则性定以诗之义治心则心安以诗之气接人则人和以诗之性情处变则无往而不自得故曰不学诗无以言
　　何人斯八章章六句
　　虞惇按孔氏正义云世本暴辛公作埙苏成公作篪谯周古史考云古有埙篪尚矣周幽王时暴辛公善埙苏成公善篪记者因以为作谬矣世本之谬信如周言其云苏公暴公所善亦未知所出苏暴并公卿不当自言于乐之小器以相亲也孔氏之说足以正从前之谬毛传郑笺亦未有一言及壎篪之事者朱子诗序辨概而讥之殊不可解也又此诗苏公为见谮于暴公而作而所深责者苏公之友有与暴公同行谮者所谓何人也诗不责暴公而专责何人以何人与苏公素相亲故责之朱注云苏公不欲直斥暴公故但指其从行者而言诗既言唯暴之云矣则已明指暴公何云不欲直斥也又云以从暴公而不入我门则暴公之谮已也明矣竟若此诗之作专责暴公之谮已而借何人以为辞则于诗本义全失毛郑孔疏之外诸家惟苏氏为得今录之
　　巷伯刺幽王也寺人伤于谗故作是诗也
　　孔疏巷是宫内道名今后宫称永巷伯长也主宫内道官之长　陈氏曰巷伯寺人之长者也诗名巷伯序以寺人解之明巷伯即寺人也　朱注班固司马迁赞云迹其所以自伤悼小雅巷伯之伦意谓巷伯本以被谮而遭刑也　吕氏曰寺人近习也近习日见于君然犹伤于谗则疎逺者可知矣　董氏曰当幽王之世大臣伤于谗如苏公小臣伤于谗如寺人孟子则上下其得以免乎兼列于此着其所以乱也
　　萋兮斐兮成是贝锦彼谮人者亦已太甚【萋斐哆侈皆一句中両韵】
　　兴也　毛传萋斐文章相错也贝锦锦文如贝也郑笺谗人集已过以成罪犹女工集采色以成锦文也
　　哆兮侈兮成是南箕彼谮人者谁适与谋【哆侈古皆昌果反】
　　兴也　许氏曰哆张口也　孔疏侈大也　毛传南箕箕星也　孔疏箕四星二为踵二为舌踵狭而舌广　郑笺适徃也
　　苏氏曰南箕非箕也因其有是形而命之谗人之诬君子亦必因其近似而名之　毛传斯人自谓避嫌之不审也　郑笺谗人因寺人之近嫌而成言其罪犹因箕星之哆而侈大之谁往就女谋乎怪其言多且巧　陈氏曰贝锦南箕皆曰成是者言本无是实因萋斐张大以成之也
　　缉缉翩翩谋欲谮人慎尔言也谓尔不信【平去通韵】赋也　毛传缉缉口舌声翩翩徃来貌
　　李氏曰言谗人之意惟欲谮人尔无他营为也　朱注谮人者自谓得意矣然须慎尔之言不慎尔言则听者有时而悟且以尔为不信矣
　　防防幡幡谋欲谮言岂不尔受既其女迁
　　赋也　陈氏曰防防儇利貌幡幡反覆貌
　　王氏曰上好谮则固将受女然好谮不已则遇谮之祸既迁而及女矣　曽氏曰皆君子忠告之辞　虞惇曰谋欲谮人惟以谮人为谋也谋欲谮言惟谋工所以谮人之言也
　　骄人好好劳人草草苍天苍天视彼骄人矜此劳人赋也　毛传好好喜也　苏氏曰草草忧也
　　王氏曰骄人谮行而得意劳人遇谮而失度其状如此　李氏曰呼天而告之曰察此骄人之有罪乎悯此劳人之无辜乎
　　彼谮人者谁适与谋取彼谮人投畀豺虎豺虎不食投畀有北有北不受投畀有昊【谋字不入韵者与虎韵食与北韵受与昊韵】
　　赋也　毛传投弃也　许氏曰豺狼属　毛传北北方寒凉不毛之地也　毛传昊昊天也　郑笺付与昊天制其罪也
　　孔疏豺虎之食人寒郷之冻物非有所择言不食不受者恶之甚也故礼记缁衣曰恶恶如巷伯言欲其死亡之甚
　　杨园之道猗于畞丘寺人孟子作为此诗凡百君子敬而听之【防去其反】
　　兴也　毛传杨园园名猗加也畞丘丘名　孔疏孟子寺人字也
　　王氏曰杨园下地以况卑人畞丘髙地以况大臣欲陵畞丘则必道杨园　郑笺谗人欲谮大臣必从近小者始　刘氏曰谗人罔极不独谮已而已必将上及大臣骨肉但先自已始也故曰凡百君子敬而听之其后王后太子及大夫果多以谗废者
　　巷伯七章四章章四句一章五句一章八句一章六句
　　虞惇按诗以巷伯名篇巷伯即寺人也郑笺云谗人谮寺人寺人又伤其将及巷伯诗无此意矣哆兮侈兮一章朱子不取毛郑之说然毛郑义甚精不可废也所引鲁男子事则赘矣杨园之道郑云欲之杨园之道必先之畞丘据诗意当是从杨园而升于亩丘故今从王氏其取兴之意从郑不从朱又第六章章首二句疑衍文当为二章章六句
　　谷风刺幽王也天下俗薄朋友道絶焉
　　严氏曰伐木之化行则民徳归厚故以俗薄道絶刺其上也　吕氏曰急则相求缓则相弃恩厚不知怨小必録皆小人之交也天下俗薄朋友道絶则莫非小人之交矣
