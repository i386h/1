<!-- { "loadSidebar": true } -->
　　郑笺有娀氏女简狄为高辛次妃鳦遗卵简狄吞之而生契为尧司徒有功封商尧知其后将兴又锡其姓焉自契至汤八迁始居亳之殷地而受命国日以广大芒芒然汤之受命由契之功故本其天意　严氏曰契封于商后因以为一代之号生商谓生契也生契所以生商也　苏氏曰契十四世而至于汤始受天命以正四方之疆域四方之君罔不受命遂奄九州而有之其后世世受天命无有危殆以至武丁之为孙子以武徳王天下无所不胜是以诸侯建龙旂乗车奉黍稷以来助祭　郑笺王畿千里之内其民居安然后正天下之经界言其为政自内及外天下既防王之政令诸侯皆来朝觐贡献其至也祁祁然众多　苏氏曰其大而均如众水之赴河咸曰殷受天命天下莫不宜之宜其能荷天禄也　朱氏曰天命鸟降而生商推契之所以生本于天命也古帝命武汤原汤之所以兴亦本于天命也　钱氏曰自武丁孙子以下皆赞武丁中兴之功也　李氏曰诗祀高宗而称武丁者周人以讳事神自周而前固未尝讳也殷武之诗曰奋伐荆楚易曰高宗伐鬼方三年克之汤有武徳而高宗继之所谓武王靡不胜也惟其威武如此故诸侯莫不助祭于京师也高宗之为政自内而及外先王畿而后四海王肃曰殷道衰四夷来侵至高宗然后以四海为竟域故曰肇域彼四海也　虞惇按书序自契至成汤八迁孔氏云契居商昭明居砥石相土居商丘汤居亳见经传者四其四未闻梦麟顾氏云按相土生昌若昌若生曹圉曹圉生冥竹书夏少康十一年使商侯冥治河帝杼十三年商侯冥死于河中间计三十四年冥生振竹书作子亥盖振名子亥字也实始迁殷计三十七年为有易之君绵臣所杀振生微微字上甲杀绵臣而兴于殷微生报丁报丁生报乙报乙生报丙报丙生主壬主壬生主癸主癸生天乙是为汤竹书帝孔甲九年殷侯复归商邱上距微杀绵臣之岁凡一百三年不知所谓殷侯者何名也自归商邱之后又二十五年实成汤为商侯之元年于是复自商邱迁于亳书序所谓八迁者契始居商一也昭明居砥石二也相土居商邱三也冥离商邱往治河四也子亥迁殷五也孔甲时复归商邱六也及汤自商邱迁亳不过七迁耳然古今相传皆谓偃师谷熟皆汤所都而景亳则汤防诸侯之处是为三亳皇甫谧云谷熟为南亳汤所都也防为北亳亦曰景亳汤所受命也偃师为西亳盘庚所迁也果汤曾都二亳则信有八迁矣然二亳迁居之先后经传无文严氏谓汤自南亳迁西亳而顾氏从之愚以为不然按逸斋补传云书序曰汤始居亳从先王居汤实帝喾之后先王帝喾也帝喾都在今偃师则汤始居西亳从先王之旧也孟子曰汤居亳与葛为邻葛故国在今拱州之宁陵而北亳即拱州之考城是汤次居北亳故使亳众为之耕也其最后居南亳即今南京之谷熟也三亳皆汤所居谧论南北二亳是矣谓西亳为盘庚所迁考之未精也书言盘庚迁于殷殷以溵水得名古溵水县今陈州之商水县也亦近南京书序言盘庚五迁将治亳殷孔安国云殷者亳之别名则盘庚所迁亦南亳或北亳耳谓盘庚迁偃师者误也又盘庚篇先王不常厥邑于今五邦孔氏注汤迁亳仲丁迁嚣河亶甲居相祖乙居耿并盘庚迁都殷为五邦蔡氏曰以下文不承于古攷之盘庚之前当自有五邦史记言祖乙迁邢或祖乙两迁也顾氏据竹书云祖乙二年圯于耿自耿迁于庇歴祖辛开甲祖丁皆居庇及南庚二年迁于奄歴阳甲而盘庚自奄迁于北防曰殷所谓五邦者合嚣相耿庇奄而言也自相以下皆在河北至盘庚始迁河南书所谓惟涉河以民迁是也按史记惟言仲丁迁隞河亶甲居相祖乙居邢与竹书小异郑康成王肃皆云汤自商迁亳五邦者数商亳嚣相耿为五也愚谓此説得之自盘庚迁殷实上甲微旧迹因更号曰殷其后歴小乙至武丁又四世至庚丁皆都殷及庚丁之子武乙始去殷迁河北焉
　　鸟一章二十二句
　　虞惇按诗序鸟祀高宗也郑笺云祀当为祫祫合也古者君丧三年既毕禘于其庙而后祫祭于太祖明年春禘于羣庙自此之后五年而载殷祭一禘一祫孔疏云知祀当为祫者以经上述鸟生商及成汤受命若四时常祭不应逺颂上祖故知当为祫今按诗虽述契与成汤而大防仍归颂髙宗以髙宗能继汤中兴故推原其先祖之徳而后及于髙宗此立言之次也序不言祫而经又无祫祭之文郑氏説不可为据朱注但云祭祀宗庙之乐不主高宗今按武王靡不胜明是颂高宗之诗殷之他君非所宜称仍当以序为正天命鸟毛郑异説毛于生民亦不取姜嫄履迹之事説已见前今从郑
　　长发大禘也
　　孔疏祭法殷人禘喾而郊防此经陈洪水之时已有将王之兆王政教大行相土威服海外至于成汤受天明命诛除元恶王有天下又得贤臣为之辅佐此皆天之所祐故美之而歌此诗　朱注序以为此大禘之诗盖祭其祖之所自出而以其祖配也苏氏云大禘之祭所及者逺故其诗歴言商之先后又及其卿士伊尹盖与祭于禘者也商书曰兹予大享于先王尔祖其从与享之是礼也岂其起于商之世欤今按大禘不兼羣庙之主此宜为祫祭之诗　朱氏曰禘者祭始祖所自出之帝而以始祖配之故商人禘喾而郊冥祖契而宗汤此诗若为禘祭则当但言帝喾耳今乃不及喾而由契以至于汤其非禘祭可知盖祫者合羣庙已毁未毁之主而祭于太祖之庙也今由契至汤凡十四君此诗该首尾而言之其为祫祭之诗无疑矣
　　濬哲维商长发其祥洪水芒芒禹敷下上方外大国是疆幅既长有娀方将帝立子生商
　　赋也　毛传濬深也　郑笺哲智长乆也　毛传洪大也　郑笺方四方也　孔疏京师为内诸夏为外疆界也　毛传幅广也均也　朱注有娀契之母家也　毛传将大也　孔疏帝上帝也
　　郑笺深智乎维商家之世徳也乆发见其祯祥矣孔疏帝尧之末有大水芒芒然禹平治水土以正四方画九州之境界令中国广大均平既长逺矣于时有娀氏始大天为立其女之子而使之生商谓上天祐契使贤而造商国也
　　王桓拨受小国是达受大国是达率履不越遂视既发相土烈烈海外有截
　　赋也　毛传王契也　朱注鸟降而生故曰王王者追尊之号也　苏氏曰桓武也　毛传拨治也　朱注达通也　毛传履礼也　朱注发应也毛传相土契之孙也　郑笺截整齐也
　　苏氏曰契之为人武而能治授之以国政无不能达王氏曰谓随所受大小能达其道也　郑笺达其
　　教令使其民循礼不得逾越乃遂省视之教令则尽行也　朱氏曰契敷教于百姓不亲五品不逊之时故不得不以桓武拨治之　郑笺相土居夏后之世承契之业入为王官之伯出长诸侯其威武烈烈然四海之外率服截尔整齐矣　虞惇按契为司徒而五教行所谓率履不越遂视既发也竹书帝相十五年商侯相土作乗马遂迁于商邱
　　帝命不违至于汤齐汤降不迟圣敬日跻昭假迟迟上帝是祗帝命式于九围
　　赋也　朱注降犹生也　毛传不迟疾也跻升也朱注迟迟乆也　郑笺祗敬也　朱注式法也　毛传九围九州也　孔疏分天下为九若规围然苏氏曰商之先祖既有明徳天命未尝去之至于汤而王业成与天命防焉　朱注汤之生也应期而降适当其时其圣敬又日跻升以至昭假于天乆而不息惟上帝是敬故帝命之以为法于九州也　孔疏上陈王相土商兴之所由此下皆述成汤兴之事也
　　受小球大球为下国缀旒何天之休不竞不絿不刚不柔敷政优优百禄是遒
　　赋也　毛传球玉也　王氏曰小球大球小国大国所贽之瑞也　郑笺缀犹结也旒旗之垂者　孔疏何荷也　毛传絿急也优优和也遒聚也
　　苏氏曰汤既受命临朝防挈持下国如旌旗之缀旒焉　李氏曰诸侯皆心系于我所以能负荷天福也孔疏又述汤之性行不争竞不急躁不大刚猛不
　　大柔弱敷陈政教优优而和美故百禄聚而归之
　　受小共大共为下国骏厖何天之龙敷奏其勇不震不动不戁不竦百禄是总【厖古莫工反平上通韵】
　　赋也　王氏曰小共大共小国大国所共之贡也毛传骏大厖厚也　董氏曰齐诗作骏□谓马也郑笺龙宠也　毛传戁恐竦惧也
　　朱氏曰譬之于马马之任重必以力圣人任天下之重亦必以武徳能任天下之重则有以荷天之宠矣李氏曰陈进其勇不震惊不摇动不戁恐不竦惧
　　毅然以天下自任百禄所以总而归之　顾氏曰苟非大受之人骤而当天下之重任鲜不恐惧而失其守者此不动心之所以养勇也升陑伐夏创未有之事而不疑可谓天锡之勇矣　胡氏曰上章言政事此章言武功也
　　武王载斾有防秉钺如火烈烈则莫我敢曷苞有三蘖莫遂莫达九有有截韦顾既伐昆吾夏桀【去入通韵】赋也　毛传武王汤也斾旗也　朱注防敬也　王氏曰曷犹谁何也　毛传苞本也　朱注蘖旁生萌蘖也一本而生三蘖本则夏桀也蘖则韦也顾也昆吾也
　　孔疏上述汤之进勇此述其勇之事　郑笺武王建斾持钺兴师诛有罪其威势如猛火之炎炽谁敢御我　苏氏曰汤载斾秉钺以征不义桀与三蘖皆不能遂其恶而天下截然归商于是遂伐韦顾既克之则以伐昆吾夏桀焉　郑笺韦豕韦彭姓也顾昆吾皆己姓也三国皆党于桀　朱注初伐韦次伐顾次伐昆吾乃伐夏桀当时用师之序如此　孔疏郑语云祝融其后八姓己姓昆吾顾温则夏灭之矣彭姓豕韦则商灭之矣又云豕韦为商伯此已灭之又得为商伯者伐之不灭其国子孙得更兴为伯也左传昭十八年二月乙卯周毛得杀毛伯过苌宏曰毛得必亡是昆吾稔之日也昆吾与桀同日诛则桀亦以乙夘日亡也故檀弓注云桀以乙夘日亡
　　昔在中叶有震且业允也天子降予卿士实维阿衡实左右商王【衡户郎反降予今本作降于非是】
　　赋也　毛传叶世也业危也　郑笺阿倚衡平也伊尹汤所依倚而取平故以为官名
　　孔疏昔在中间之世成汤之前商国尝震动而危怖矣至于成汤乃有圣徳信也上天子而爱之下大贤之人予之使为卿士此卿士实维伊尹为阿衡之官佐助我成汤克桀而有天下也
　　长发七章一章八句四章章七句一章九句一章六句
　　虞惇按序云长发大禘也郑笺云大禘郊祭天也郊是祭天禘是祭宗庙混禘于郊此郑氏説经之误朱子以此为祫祭之诗当从之王桓拨郑云感黒帝而生子故谓契为王孔氏正义又引太微五帝之精以殷祖出于黑帝汁光纪皆谶纬之説不足慿也苞有三蘖郑云天丰大三正之后亦非是允也天子朱子以天子为成汤今从孔氏
　　殷武祀高宗也
　　申公説祀高宗之乐盖帝乙之世武丁亲尽当祧以其中兴功高存而不毁特新其庙称为高宗而祀之故作此歌
　　挞彼殷武奋伐荆楚冞入其阻裒荆之旅有截其所汤孙之绪
