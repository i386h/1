<!-- { "loadSidebar": true } -->
　　并坐鼓瑟君臣以闲暇燕饮相安乐也　范氏曰今者不乐恐失时也　吕氏曰既见君子并坐鼓瑟简易相亲之俗也今者不乐逝者其耋悲歌慷慨之气也秦之强以此而止于为秦者亦以此
　　阪有桑隰有杨既见君子并坐鼓簧今者不乐逝者其亡
　　兴也　毛传簧笙也
　　虞惇曰秦始立国而寺人首见于风诗秦之用寺人旧矣其后遂以寺人亡天下
　　车邻三章一章四句二章章六句
　　驷驖美襄公也始命有田兽之事园囿之乐焉郑笺始命命为诸侯也秦始附庸也
　　驷驖孔阜六辔在手公之媚子从公于狩【上去通韵】赋也　毛传驖骊阜大也　孔疏驷马当八辔言六辔者以骖马内辔纳之于觖故在手者唯六辔也马硕大而驯服御者以手执辔而已不假控制也　毛传媚子能以道媚于上下者冬猎曰狩　郑笺媚子从公往狩言襄公亲贤也
　　奉时辰牡辰牡孔硕公曰左之舎拔则获
　　赋也　毛传时是辰时也礼冬献狼夏献麋春秋献鹿豕羣兽　朱注奉之者虞人驱以待射也硕肥大也拔矢括也　董氏曰五御三曰逐禽左自左膘而射之逹于右腢为上杀　孔疏戒御者从左而逐之公亲射之舎矢则获言善射也
　　游于北园四马既闲輶车鸾镳载猃歇骄
　　赋也　朱注田事毕矣乃游于北园　毛传闲习也輶轻也　郑笺轻车驱逆之车　朱注鸾铃也效鸾鸟之声镳马衔也　郑笺置鸾于镳异于乗车也孔疏乗车鸾在衡和在轼　毛传猃歇骄田犬也长喙曰猃短喙曰歇骄　朱注以车载犬休其足力也韩愈画记有骑拥田犬者亦此类
　　朱氏曰一章言其往而狩二章言其狩而获三章言其获而息也
　　驷驖三章章四句
　　虞惇按公之媚子朱注云媚子所亲爱者也今从毛游于北园郑笺云公所以田则克获者乃平居游于北园时习之也载猃歇骄云载始也谓逹其噬始成之也今从朱
　　小戎美襄公也备其兵甲以讨西戎西戎方强而征伐不休国人则矜其车甲妇人能闵其君子焉虞惇按史记秦仲为西戎所杀庄公伐西戎破之及西戎弑幽王襄公讨西戎以救周襄公十二年伐戎至岐而卒　王氏曰后汉书西羌传秦襄公攻戎救周及平王之未戎逼诸夏自陇山以东及乎伊洛往往有戎于是渭首有狄防邽兾之戎泾北有义渠之戎洛川有大荔之戎渭南有骊戎伊洛有杨拒泉臯之戎颖首以西有蛮氏之戎　张氏曰车邻驷驖小戎诸篇武事备矣葢其地与戎错而秦仲以来武事最胜故能使秦霸有天下而其后亦以强兵黩武不二世而亡夫其严急之风与三代之温柔敦厚者相去逺矣
　　小戎俴收五楘梁辀游环胁驱隂靷鋈续文茵畅毂驾我骐馵言念君子温其如玉在其板屋乱我心曲【续徐邈辞屡反收辀一韵驱续馵平去入一韵玉屋曲一韵不必强叶集注八句通叶一韵非是】
　　赋也　毛传小戎兵车也俴浅收轸也　孔疏轸者车前后两端之横木所以收敛所载者也浅收者对大车平地任载之轸为浅也兵车当舆之内从前轸至后轸帷深四尺四寸大车前轸至后轸深八尺兵车比之为浅也　毛传五五束也楘歴録也梁辀辀上句衡也一辀五束束有歴録　孔疏辀从轸以前稍曲而上至衡则向下句之衡横于辀下而辀形穹隆如屋之梁又以皮革五道束之每束皆有文章歴録然也　毛传游环靷环也游在背上所以御出也胁驱慎驾具所以止入也　朱注以皮为环当服马之背上游移无定处引骖马之外辔贯之骖马欲出此环牵之所以御出也胁驱亦皮为之前系于衡后系于轸当服马之胁骖马欲入此皮约之所以止入也　毛传隂掩轨也　孔疏轨在轼前而以板横侧掩之所以隂映此轨也　孔疏靷所以引也　孔疏车轮长六尺六寸止容二服骖马颈不当衡别以皮为二靷系于隂板之上令骖马引之左传两靷将絶是也　孔疏鋈沃也　毛传续续靷也　朱注隂板之上有续靷之处销白金灌沃其环以为饰也　孔疏茵者车上之褥文茵用虎皮为之有文采也　毛传畅毂长毂也　孔疏毂所以贯轮者大车之毂长尺有半兵车之毂长三尺二寸比大车为长也　毛传骐骐文也左足白曰馵　朱注君子妇人目其夫也　孔疏板屋西戎之俗以板为屋也　郑笺心曲心之委曲也
　　朱注西戎者秦之臣子不共戴天之仇也襄公上承王命往而征之故从役之家人先夸车甲之盛而后及其私情葢以义兴师虽妇人亦知勇于赴敌而无所怨矣
　　四牡孔阜六辔在手骐駵是中騧骊是骖龙盾之合鋈以觼軜言念君子温其在邑方何为期胡然我念之【阜手一韵骖合軜邑平入通一韵期之一韵中字不入韵不必叶诗多不用韵之句疑者阙之可也】
　　赋也　郑笺赤马黒鬛曰駵　毛传黄马黒喙曰騧郑笺中中服也骖两騑也　朱注盾干也　孔疏
　　画龙于盾合而载之以蔽车也　朱注觼环之有舌者　毛传軜骖内辔也　朱注置觼于轼前以系軜故谓之觼軜亦销沃白金以为饰也邑西鄙之邑也方将也将以何时为还期乎何为使我念之极也
　　俴驷孔羣厹矛鋈錞蒙伐有苑虎韔镂膺交韔二弓竹闭绲縢言念君子载寝载兴厌厌良人秩秩徳音【錞释文音敦羣錞苑平上通一韵膺弓縢兴一韵末二句韵未详】
　　赋也　孔疏俴驷四马皆用浅薄之金为甲欲其轻而易旋习也　郑笺羣和调也　毛传厹三隅矛也孔疏矛鋭底曰鐏平底曰錞鋈錞鋈以白金为其
　　錞也　郑笺蒙厖也　孔疏伐中干也干大者曰橹中者曰伐　朱注苑文貎画杂鸟之羽于伐苑然有文也　毛传韔弓室也　孔疏虎韔虎皮为之　补传曰膺胷也谓弓室之胷以金镂饰之也　孔疏交韔交二弓于韔中谓颠倒安置之二弓备折壊也朱注闭弓檠也仪礼作防　毛传绲绳縢约也　孔疏以竹为闭置于弓隈以绳约之而后纳于韔　朱注檠弓体使正也厌厌安也秩秩有序也　郑笺闵其君子寝兴之劳又思其性与徳也
　　小戎三章章十句
　　虞惇按此诗车甲弓矛之制孔疏最详集注增损字句尤较明显今参用之虎韔镂膺从逸斋补传以上下文皆言弓不应镂膺二字独言马严氏诗缉亦主此义也
　　蒹葭刺襄公也未能用周礼将无以固其国焉
　　蒹葭苍苍白露为霜所谓伊人在水一方遡洄从之道阻且长遡游从之宛在水中央
　　吕氏曰比也　毛传蒹薕葭芦也苍苍盛也逆流而上曰遡洄顺流而渉曰遡游
　　毛传白露凝戾为霜然后嵗事成喻国家待礼然后兴　欧阳氏曰蒹葭必待霜然后坚实秦必用周礼以变其夷狄之俗　程氏曰顺而求之则易且近逆而求之则艰且逺　吕氏曰此诗全篇皆比也所谓伊人犹曰所谓此理也葢指周礼也襄公所以未能用周礼者疑其迂耳若孝公云安能邑邑待数十百年以成帝王也故诗人讽之以礼甚易且近特人求之非其道耳　严氏曰周弱而緜秦强而颠礼之存亡异也
　　蒹葭凄凄白露未晞所谓伊人在水之湄溯洄从之道阻且跻遡游从之宛在水中坻
　　比也　程氏曰凄凄青苍之间也　毛传晞干也陆氏曰水草交为湄　郑笺跻升也言难至也　毛传坻小渚也
　　蒹葭采采白露未已所谓伊人在水之涘遡洄从之道阻且右遡游从之宛在水中沚【右音以】
　　比也　朱注采采盛而可采也　毛传涘厓也右出其右也
　　苏氏曰蒹葭之方盛也苍然其强劲而不适于用至白露凝戾为霜然后坚成可施用于人秦起西垂与戎狄杂居本以强兵富国为先襄公耕战自力而不知以礼义终成之岂不苍然盛哉然君子以为未成也故其后世狃于利而不知义至商君厉之以法卒胜天下既胜之后二世而亡其数有以取之矣蒹葭三章章八句
　　虞惇按毛传于此诗简而未逹郑笺以蒹葭苍苍喻众民不服所谓伊人为知周礼之贤人不若读诗记之意味深长也故今从之朱子不主小序大约以为懐人之诗若在郑衞篇中恐亦不免于淫女望其所思而不来之説矣
　　终南戒襄公也能取周地始为诸侯受显服大夫美之故作是诗以戒劝之
　　子贡传襄公克戎始取周地秦人矜之赋终南欧阳氏曰按史记平王封襄公为诸侯赐之岐以西之地襄公十二年伐戎至岐而卒子文公立十六年伐戎戎败走遂收周余民而有之地至岐葢自戎侵夺岐丰周遂东迁虽以岐丰赐秦使自攻取而终襄公世不能取之但尝一以兵至岐至文公始逐戎而取岐丰之地
　　终南何有有条有梅君子至止锦衣狐裘顔如渥丹其君也哉【裘古渠之反后并同梅裘哉韵本通不必叶】兴也　毛传终南周之名山也条槄梅柟也　郑笺至止受命服于天子而来也诸侯狐裘锦衣以裼之渥厚渍也渥丹言赤而泽也
　　郑笺名山髙大宜有茂木喻人君有盛徳乃宜有显服　苏氏曰终南则有草木以自衣被而成其深君子则有章服以自严饰而成其尊　范氏曰有其服有其容必徳足以称之其君也哉戒之之辞也　孔疏君当务崇明徳无使不宜言其宜以戒不宜也
　　终南何有有纪有堂君子至止黻衣绣裳佩玉将将夀考不忘
　　兴也　毛传纪山基也堂毕道平如堂也黒与青谓之黻五色备谓之绣　朱注不忘者欲其居此位服此服长久而安寜也
　　终南二章章六句
　　黄鸟哀三良也国人刺穆公以人从死而作是诗也春秋传秦伯任好卒以子车氏之三子奄息仲行鍼虎为殉皆秦之良也国人哀之为之赋黄鸟君子曰秦穆之不为盟主也宜哉死而弃民先王违世犹贻之法而况夺之善人乎君子是以知秦之不复东征也　孔疏杀人以葬璇环其左右曰殉秦本纪穆公卒葬于雍从死者百七十人然则死者多矣独哀三良者伤善人也　朱注史记秦武公卒初以人从死死者六十六人至穆公遂用百七十七人而三良与焉葢其初特出于戎狄之俗无明王贤霸以讨其罪于是习以为常虽穆公之贤而不免论者徒闵三良之不幸而叹秦之衰至于王政不纲诸侯擅命杀人不忌则莫知其为非也呜呼俗之敝也久矣其后始皇之葬后宫皆令从死工匠生闭墓中尚何怪哉　苏氏曰三良之死穆公之命也康公从其言而不改其亦异于魏颗矣故黄鸟之诗交讥之也　朱氏曰三人者不食其言以死从君而诗人不以为美者死不为义不足美也
　　交交黄鸟止于棘谁从穆公子车奄息维此奄息百夫之特临其穴惴惴其栗彼苍者天殱我良人如可赎兮人百其身【棘息特与穴栗各为韵不必叶】
　　兴也　李氏曰交交飞而往来之貎　孔疏止于棘得其所也　毛传子车氏奄息名　朱注特杰出之称穴圹也惴惴惧貎　毛传栗悼殱尽良善也苏氏曰臣之托君犹黄鸟之止木交交而和鸣今三子不得其死曾鸟之不若也　孔疏秦人哀伤三子之死临视其穴惴然悼栗乃愬之于天　郑笺若可以他人赎之者人皆愿百其身谓一身百死犹为之惜善人之甚
　　交交黄鸟止于桑谁从穆公子车仲行维此仲行百夫之防临其穴惴惴其栗彼苍者天殱我良人如可赎兮人百其身
　　兴也　郑笺防犹当也一人当百夫也
　　交交黄鸟止于楚谁从穆公子车鍼虎维此鍼虎百夫之御临其穴惴惴其栗彼苍者天殱我良人如可赎兮人百其身
　　兴也　毛传御当也
　　黄鸟三章章十二句
