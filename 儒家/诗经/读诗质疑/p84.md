<!-- { "loadSidebar": true } -->
　　瞻卬凡伯刺幽王大壊也
　　郑笺凡伯天子大夫也春秋隐公七年天王使凡伯来聘　虞惇按此诗之凡伯或以为即厉王时之凡伯非也厉王之后共和摄政凡十四年又宣王在位十六年至幽王三年嬖褒姒八年立伯服九年王室始骚中间相距六七十年板之诗曰老夫灌灌是凡伯作诗时年已老矣岂能至幽王时尚存耶郑氏引春秋凡伯来聘葢以证周之世卿有凡伯非谓即春秋之凡伯也于家父仍叔亦然
　　瞻卬昊天则不我惠孔填不宁降此大厉邦靡有定士民其瘵蟊贼蟊疾靡有夷届罪罟不收靡有夷瘳赋也　毛传昊天斥王也　郑笺惠爱也　毛传填久厉恶瘵病也　孔疏蟊贼害苖之虫也　朱注疾害也夷平也　郑笺届极也　朱注罟网也　毛传瘳愈也
　　朱注此刺幽王嬖褒姒任奄人以致乱之诗　郑笺王不爱我下民甚矣天下不安王乃下此大恶以败乱之邦国骚扰士民劳病其为残酷如蟊贼之害禾稼然无有止息时施刑罪以罗网天下而不收敛亦无止息时　苏氏曰国有所定则民受其福无所定则民受其病于是有小人为之蟊贼刑罪为之网罟凡此皆民之所以病也
　　人有土田女反有之人有民人女覆夺之此宜无罪女反收之彼宜有罪女覆说之【上下以夺说分韵上田人韵下二罪字韵与生民卒章同有收不入韵】
　　赋也　郑笺覆犹反也　毛传收拘也　说赦也郑笺此言王削黜诸侯及卿大夫无罪者　钱氏曰罪罟之设葢以刑罚为防穽因而夺取所有所以成其为蟊贼也
　　哲夫成城哲妇倾城懿厥哲妇为枭为鸱妇有长舌维厉之阶乱匪降自天生自妇人匪教匪诲时维妇寺赋也　毛传哲知也　郑笺城犹国也　朱注倾覆懿羙也哲妇斥褒姒也　郑笺枭鸱恶声之鸟也长舌喻多言也　朱注阶梯也　欧阳氏曰寺奄人也欧阳氏曰士多才智为谋虑则能兴人之国妇有才智干外事则倾败人之国　王氏曰妇人以无非无仪为善无所事哲哲则足以倾城而已　李氏曰顔师古云懿厥哲妇幽王以哲妇为羙　郑笺今王之乱政非从天而下但从妇人出耳又非有人教王为恶诲王为乱者惟信爱妇寺用其言故也　辅氏曰此言其致乱之由也　朱注妇寺二者尝相倚为奸不可不并以为戒欧阳公言宦者之祸甚于女宠尤为深切　钱氏曰此诗次江汉常武之后有深意焉哲夫成城哲妇倾城所谓哲夫指召虎仲山甫皇父休父之属也以诸臣经营十数年而不足以褒姒一笑灭之而有余凡伯同姓世卿葢恫乎其言之矣
　　鞫人忮忒谮始竟背岂曰不极伊胡为慝如贾三倍君子是识妇无公事休其蚕织【上去入通韵】
　　赋也　郑笺鞫穷也　毛传忮害忒变也　郑笺谮不信也竟终也胡何慝恶也　朱注贾居货者也三倍获利多也公事朝廷之事蚕织妇人之业
　　郑笺妇人之长舌者好以智辨穷屈人忮害转变其言无常始于不信终于背违岂肯自谓不得中乎反云我言何用为恶　孔疏恶而不知其非故可痛伤也　郑笺贾物而有三倍之利者小人所宜知也君子反知之非其宜也今妇人休其蚕桑织絍之职而与朝廷之事其为非宜亦犹是也　毛传妇人无与外政虽王后犹以蚕织为事
　　天何以刺何神不富舍尔介狄维予胥忌不吊不祥威仪不类人之云亡邦国殄瘁【富方二反】
　　赋也　毛传刺责富福也　苏氏曰介大吊闵也毛传类善也
　　朱注天何用责王神何用不福王哉以王信用妇人之故也是必将有夷狄之大患今王舍之不忌而反以我之正言不讳为忌何哉夫天之降不祥庻几王惧而自修今王遇灾而不恤又不慎其威仪又无善人以辅之则国之殄瘁宜矣　辅氏曰夷狄隂类也自古宠任妇人者多致夷狄之祸　真氏曰危乱之君不忌其所当忌而惟忌忠臣义士之正己者千古一辙所以沦胥于亡也　谢氏曰国有贤人如一身之有元气元气亡则身丧贤人亡则国危　虞惇按左传椒举曰周幽为太室之盟戎狄叛之国语史伯曰申缯西戎方强王室方骚所谓介狄也
　　天之降罔维其优矣人之云亡心之忧矣天之降罔维其几矣人之云亡心之悲矣【隔句韵平上通韵】
　　赋也　朱注罔罟优多也　郑笺几近也
　　严氏曰天降祸以为罗网多于前矣　谢氏曰葢因民之防罔而益重人亡之痛也　钱氏曰所悲者不在身之将死而在人之云亡其人若存犹可以回天心而维国祚也
　　觱沸槛泉维其深矣心之忧矣宁自今矣不自我先不自我后藐藐昊天无不克巩无忝皇祖式救尔后【后音戸先与天韵后与祖韵巩字不入韵】
　　兴也　郑笺觱沸泉涌貎槛泉泉正出者　朱注藐藐髙逺貎　毛传巩固也
　　郑笺涌泉之源所由者深喻己之忧所从来久也不先己不后己怪何故正当之　李氏曰天虽髙逺然仁爱人君无不能巩固其命王茍侧身修行改过自新上焉有以继其祖宗则下焉可以救其子孙也严氏曰幽王大乱至此凡伯尚欲救之拳拳之忠不能自已也
　　曕卬七章三章章十句四章章八句
　　虞惇按时维妇寺毛郑俱训寺为近谓近爱妇人今从欧阳氏妇妇人也寺寺人也从来宦官宫妾未有不相比为乱者观召旻昏椓靡共则幽王之信任奄人葢可证也人之云亡郑云贤人皆言奔亡亦非是
　　召旻凡伯刺幽王大壊也旻闵也闵天下无如召公之臣也
　　苏氏曰因诗首章称旻天卒章称召公故谓之召旻以别小旻而已序云闵天下无如召公之臣葢亦衍説矣
　　昊天疾威天笃降丧瘨我饥馑民卒流亡我居圉卒荒赋也　郑笺天斥王也　苏氏曰笃厚也　郑笺瘨病卒尽也　苏氏曰居国中也圉边陲也　郑笺荒虚也
　　朱注此刺幽王任用小人以致饥馑侵削之诗也
　　天降罪罟蟊贼内讧昏椓靡共溃溃回遹实靖夷我邦赋也　毛传讧溃也　郑笺昏椓奄人也昏其官名也椓椓毁隂者也　朱注共供同　毛传溃溃乱也朱注回遹邪僻也　苏氏曰靖安也　郑笺夷灭
　　也
　　苏氏曰天降罔以执有罪使小人为蟊贼以溃其内昏奄椓毁之人亦莫肯供其职事皆溃溃然惟邪是行安然而夷灭其国　胡氏曰犬戎之害在外小人之害在内幽王之乱国者小人也故曰蟊贼内讧孔疏奄者防守门閤亲近人主凡人之君闇于善恶以其少小惯习朝夕给使顾访无猜惮之心恩狎有可悦之色且其人久处宫掖颇晓旧章常近牀笫探知主意或乃色和貎厚挟术懐奸或乃防对敏才饰巧乱实愚主谓其智足匡时忠能辅国信而使之亲而任之国之灭亡多由此作
　　臯臯訿訿曾不知其玷兢兢业业孔填不宁我位孔贬
　　赋也　毛传臯臯顽不知道也訿訿窳不供事也郑笺玷缺也　朱注填久也
　　朱注小人在位而王不知其缺君子戒慎恐惧久而不宁其位乃更见贬黜颠倒错乱如此
　　如彼嵗旱草不溃茂如彼栖苴我相此邦无不溃止【此章韵未详】
　　赋也　毛传溃遂也　孔疏栖苴草枯栖于木上者朱注相视也　郑笺溃乱也
　　郑笺王无恩惠于天下天下之人如旱水之草皆枯槁无润泽如树上之栖苴　苏氏曰君子以是相其国知其溃乱不久也
　　维昔之富不如时维今之疚不如兹彼疏斯粺胡不自替职兄斯引【富方二反疚音几平上去通韵引字不入韵】
　　赋也　朱注时是也　郑笺疏麤也谓粝米也米之率粝十粺九凿八侍御七　毛传替废也　郑笺职主也　毛传兄况同滋也引长也
　　苏氏曰先王之世天下富乐固不若是之穷也至于今世人民疲病亦未有若此之甚者葢指幽王大乱时也　郑笺彼贤者禄薄食麤而此昏椓之党反食精粺汝小人耳何不自废退使贤者得进乃复主长此为乱之事乎责之也　朱氏曰前刺王任用小人此刺小人知进而不知退也
　　池之竭矣不云自频泉之竭矣不云自中溥斯害矣职兄斯宏不烖我躬【中与躬韵竭与害去入通韵频不入韵】
　　比也　毛传频厓也　郑笺溥徧也
　　朱注池水之钟也泉水之发也池之竭由外之不入泉之竭由内之不出喻祸乱有所从起而今不云然也　郑笺池之溢由外灌焉今竭矣王犹池也政之乱由外无贤臣益之泉者中水生则益深今竭矣王犹泉也政之乱由内有小人害之　李氏曰今时徧有此内外之害矣小人犹复专益大之是岂不烖我躬乎　钱氏曰池竭自频外有贼之者也泉竭自中内有害之者也蟊贼蠡疾表里为奸故王泽日竭而王不知也
　　昔先王受命有如召公日辟国百里今也日蹙国百里于乎哀哉维今之人不尚有旧【旧音忌思哉旧平上去通韵】
　　赋也　郑笺先王文武也召公召康公也　毛传辟开蹙促也
　　苏氏曰文王之世周公治内召公治外故周人之诗谓之周南诸侯之诗谓之召南所谓日辟国百里者言文王之化自北而南至于江汉之间服从之国日益众及虞芮质成而其旁诸侯闻之相率归周者四十余国焉今幽王之时犬戎内侵诸侯外叛所谓日蹙国也　许氏曰既悲伤之又思有以救之惟今之人岂不尚有旧徳乎何为而不用也凡伯爱王之至故责望于王之深如此　刘氏曰此诗居变雅之终而慨然有懐于文武召公之盛以见乱极思治之理其犹下泉之终变风欤　王氏曰国风终于羙周公二雅终于思召公葢伤衰乱之极非周召不能救也召旻七章四章章五句三章章七句
　　虞惇按昏椓靡共自毛郑而下皆主幽王信用奄人惟集注不从今按瞻仰时维妇寺正与此篇昏椓相合集注于妇寺已主奄人立说何于此独反不然今从旧池之竭矣郑云王犹泉也政之乱由内无贤妃助之今按此章但指蟊贼内讧无刺褒姒之说所云蟊贼即昏椓也泉竭自中亦当指蟊贼今以臆见僣易之
　　荡之什十一篇九十二章七百六十九句

　　读诗质疑卷二十六下
<经部,诗类,读诗质疑>
　　钦定四库全书
　　读诗质疑卷二十七
　　太仆寺少卿严虞惇撰
　　周颂
　　郑谱曰周颂者周室成功致太平德洽之诗其作在周公摄政成王即位之初颂之言容天子之德光被四表格于上下无不覆焘无不持载此之谓容于是和乐兴焉颂声乃作　春秋传吴季札请观周乐为之歌颂曰至矣哉直而不倨曲而不屈迩而不偪远而不擕迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛德之所同也　苏氏曰周颂皆有所施于礼乐盖因礼而作颂非如风雅之诗有徒作而不用者也　虞惇按颂之言容美盛德之形容以其成功告于神明者也周颂三十一篇或有非告神之诗如烈文有客振鹭臣工武赉桓及敬之小毖闵予小子之类先儒尝疑之今按烈文臣工振鹭有客皆助祭之诗武奏大武赉封于庙皆庙中之诗桓类祃亦祭祀之诗闵予小子朝庙之诗惟敬之小毖不言庙而承谋庙之下当亦于庙进戒于庙求助则亦宗庙之诗也其他郊北明堂耤田祈谷山川岳渎无一而非祭祀之诗而或以颂为颂美功德非必告神明者误矣　孔疏商颂虽祭祀之歌祭先王之庙述其生时之功正是死后颂功非以成功告神其体异于周颂也若鲁颂咏僖公功德才如变风之美者耳又与商颂异也　黄氏曰録鲁颂所以尊周公存商颂所以仁先代成德曰风雅既有正变颂亦有正变清庙至般正颂也鲁殷之颂颂之变也
　　周颂清庙之什
