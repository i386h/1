<!-- { "loadSidebar": true } -->
　　尔牧来思以薪以蒸以雌以雄尔羊来思矜矜兢兢不骞不崩麾之以肱毕来既升【雄古于陵反后同】
　　赋也　郑笺麤曰薪细曰蒸　毛传矜矜兢兢坚彊也骞亏也崩羣疾也肱臂也升升入牢也
　　苏氏曰牧人有余力则取薪蒸合牝牡而牧事尽矣使来则毕来使升则既升驯扰从人意也　王氏曰言羊不言牛者羊善耗败故也
　　牧人乃梦众维鱼矣旐维旟矣大人占之众维鱼矣实维丰年旐维旟矣室家溱溱
　　赋也　毛传溱溱众也
　　毛传隂阳和则鱼众多矣旐旟所以聚众也　郑笺鱼者庶人之所以养也梦鱼是嵗熟之祥　张氏曰县鄙建旐统人少州里建旟统人多建旐之处乃建旟是民庶众也　孔疏嵗熟民滋国之休庆也　王氏曰此牧成而考之诗也故以吉祥之事终焉　吕氏曰以斯干无羊之卒章观之所愿乎上者子孙昌盛所愿乎下者嵗熟民滋皆不愿乎其外也彼秦汉好大喜功之主肯以是为可愿哉　钱氏曰畜牧蕃滋人众殷富朝歌太平臣献休瑞治于此盛而志亦于此荒矣此不籍千亩料民太原之所由肇也史称汉武初年国家无事财用富足因之甲兵土木神仙祷祠海内虚耗物盛极而衰亦其势也
　　无羊四章章八句
　　虞惇按此诗毛郑说俱得惟众维鱼矣郑云梦人众相与捕鱼不如毛传之自然若集注云梦人乃是鱼则意想不伦于六梦为噩梦非吉祥善事矣凡注有必不可从者此类是也
　　节南山家父刺幽王也
　　郑笺家父字周大夫　孔疏春秋桓十五年天王使家父来求车上距幽王之卒七十有五年盖古人以父氏为字或累世同之云汉序曰仍叔而桓五年仍叔之子来聘春秋时赵氏世称孟智氏世称伯仍氏或亦世字叔也　虞惇按春秋隐公三年尹氏卒公羊曰讥世卿也胡氏曰尹氏天子大夫世执朝权为周阶乱家父所刺秉国之均不平谓何者是也困学纪闻云尹氏不平此幽王所以亡春秋于平王之末书尹氏卒见权臣之继世也于景王之末书尹氏立王子朝见权臣之乱国也诗之所刺春秋之所讥以此坊民犹有五侯擅汉三马食曹之祸以三说推之则春秋之尹氏盖即家父所刺之后人矣　项氏曰幽王时为乱者皆宣王时故家也嵩髙之申伯率犬戎以攻周韩奕之蹶父为趣马以乱政而孔圣之卿士不平之太师盖即常武之皇父尹氏也四人虽未必皆其身而亦必无皆死之理以此知人才唯上所用之唐之裴矩乃隋之佞人魏之华歆即汉之名士也吕氏曰按左传韩宣子来聘季武子赋节之卒章杜氏谓取式譌尔心以畜万邦之义则此诗在古止名节也
　　节彼南山维石岩岩赫赫师尹民具尔瞻忧心如惔不敢戏谈国既卒斩何用不监【平上通韵】
　　兴也　毛传节髙峻貌岩岩积石貌赫赫显盛貌师太师三公也尹尹氏为太师也具俱惔燔也卒终斩絶监视也
　　陈氏曰南山国之望太师民之瞻　郑笺民视汝之所为忧心燔灼又畏汝之威不敢相戏言语疾其贪暴胁下以刑辟也　朱注国既终斩絶矣汝何用而不察哉　辅氏曰小人欲行不平之政未有不先厉威虐以箝人之口者也
　　节彼南山有实其猗赫赫师尹不平谓何天方荐瘥丧乱多民言无嘉憯莫惩嗟【猗于戈反】
　　兴也　毛传猗长也荐重瘥病大憯曽也
　　苏氏曰山之实草木是也山之生物其气平均如一凡生于其上者无不猗猗其长也师尹不平其心则下之荣悴劳佚有大相絶者矣是以天怒而重以丧乱人怨而谤讟其上而尹氏曽不惩创咨嗟求所以自改也　郑笺责三公不均平不如山之为也
　　尹氏太师维周之氐秉国之均四方是维天子是毗俾民不迷不吊昊天不宜空我师
　　赋也　毛传氐本均平也　郑笺毗辅也　朱注吊愍也　毛传空穷也　郑笺师众也
　　孔疏尹氏为太师之官是周根本之臣秉国政之平居权衡之任　郑笺当维制四方上辅天子下教化万民使不迷惑言任至重　李氏曰尹氏不能如此则其乱必矣故呼天而告之曰昊天不吊不宜使此人居髙位以困穷我众民也
　　弗躬弗亲庶民弗信弗问弗仕勿罔君子式夷式已无小人殆琐琐姻亚则无膴仕【亲信平去通韵】
　　赋也　严氏曰仕谓官使之也　毛传夷平也　王氏曰已废退也　毛传琐琐小貌壻之父曰姻两壻相谓曰亚膴厚也
　　严氏曰师尹之不平在于逺君子而任小人故戒以弗躬弗亲则庶民不信也不询问之不官使之岂可诬罔君子以为不可用哉不用君子而用小人则必致乱当平其心察其奸而已退之无使危殆其国也琐琐姻亚者小人也无以亲昵而厚任之置之大位也大臣官使人材当开布公道乃于君子则弗仕唯姻亚则膴仕所谓不平也　虞惇曰弗躬弗亲庶民弗信言不当委任小人也弗问弗仕勿罔君子言不当弃置君子也故下章遂言用君子以已乱之效焉
　　昊天不佣降此鞠讻昊天不惠降此大戾君子如届俾民心阕君子如夷恶怒是违【惠戾霁韵届卦韵阕屑韵夷支韵违微韵屑为支微之入声平去入通韵】
　　赋也　毛传佣均也　朱注鞠穷讻乱也　岩氏曰惠爱也　郑笺戾乖也届至也　毛传阕息也　郑笺夷平也　苏氏曰违逺也
　　严氏曰民罹师尹之害而归之于天曰昊天不均而降此穷极之乱昊天不顺而降此乖戾之变谓天生小人以祸天下也所以救此祸者唯在用君子而已幽王信用小人故君子去之君子若至则民心自息矣君子若平夷其心则民之恶怒逺矣所患君子不至耳至则无不平夷也　郑笺言民之失由于上可反复也　朱注为政不平以召祸乱者人也而诗人归之于天见君臣隐讳之义焉见天人合一之理焉朱氏曰国之危亡以为人事欤则日月剥蚀山崩
　　川竭未可尽责之人也以为天意欤则武丁因桑谷而复成汤之业宣王因云汉而继文武之功未可尽归之天也君子以人合天不诿于天以义制命不诿于命是以转祸为福转乱为治天也有人焉使王能平其心以任尹氏尹氏能平其心以用君子而不以小人间之则岂至于危亡而不可救哉
　　不吊昊天乱靡有定式月斯生俾民不宁忧心如酲谁秉国成不自为政卒劳百姓【平去通韵】
　　赋也　郑笺式用也式月斯生日月益甚也　毛传病酒曰酲成平也
　　严氏曰国之有成乃法度纪纲一成而不变者也人君之所操天下之所守今谁秉持之乎　虞惇曰王委政于尹氏尹氏委政于小人不自为政即所谓弗躬弗亲姻亚膴仕也
　　驾彼四牡四牡项领我瞻四方蹙蹙靡所骋
　　赋也　毛传项大也　郑笺蹙蹙缩小之貌
　　欧阳氏曰我驾此大领之四牡四顾天下王室昏乱诸侯交争四方无可徃之所　吕氏曰盖本根病则枝叶皆瘁故无地可往矣
　　方茂尔恶相尔矛矣既夷既怿如相醻矣
　　赋也　朱注茂盛也　郑笺相视也　朱注怿悦也郑笺醻酢也
　　苏氏曰方其盛于为恶也如将相贼者视其矛矣及其解也如相与醻酢者小人喜怒之不可期如此是以君子不忍立于其侧也　顾氏曰上言去之不可而此言留之不可也
　　昊天不平我王不宁不惩其心覆怨其正
　　赋也　严氏曰尹氏不平而归之于天谓天生小人也即所谓昊天不佣也天下不宁而归之于王谓王用尹氏也即所谓俾民不宁也王用尹氏由其心之蔽惑今王心不自惩创而反怨正救之者言不能从谏改过也
　　家父作诵以究王讻式讹尔心以畜万邦【邦古博工反平去通韵】
　　赋也　郑笺究穷讹化畜养也
　　朱注家父自言作为此诵以穷究王致昏乱之所由冀其改心易虑以畜养万邦也　吕氏曰篇终矣故穷其乱本而归之王心焉致乱者尹氏而用尹氏者则王心之蔽也　范氏曰攻其恶者正其心而已此所以为幽王变雅之首　陈氏曰尹氏厉威使人不得戏谈而家父作诗乃复自表其出于己以身当尹氏之怒而不辞者盖家父周之世臣义与国存亡故也　孔疏诗人之情其道不一或微加讽谕或指斥愆咎或隐匿姓名或自显官字期于申冩下情冀上改过而已家父尽忠竭诚不惮诛罚故自载字焉寺人孟子亦此类也　孔丛子孔子曰于节南山见忠臣之忧世也
　　节南山十章六章章八句四章章四句
　　虞惇按此诗前八章皆刺尹氏之不平至末二章乃归咎于王而毛郑遂以弗躬弗亲为王不躬亲政琐琐姻亚为王任用亲党六章不自为政乃云欲使昊天出图书有所授命皆曲说四章五章之君子或以为指王或以为斥时在位者九章不惩其心十章式讹尔心一以为指尹氏一以为指王弗问弗仕之仕与则无膴仕之仕一字而两训俱未安今俱从严氏又汉书董仲舒传周室之衰其卿大夫缓于谊而急于利亡推让之风而有争田之讼故诗人疾而刺之曰节彼南山维石岩岩今玩诗辞无争讼之意仲舒盖袭三家之说云尔
　　正月大夫刺幽王也
　　正月繁霜我心忧伤民之讹言亦孔之将念我独兮忧心京京哀我小心癙忧以痒
　　赋也　毛传正月夏之四月　孔疏谓之正月者纯阳用事为正阳之月也　毛传繁多也　郑笺讹伪也　毛传将大也京京忧不去也　吕氏曰癙忧幽忧也　毛传痒病也
　　范氏曰正月长养之月繁霜肃杀之气　郑笺纯阳用事而霜多急恒寒若之异伤害万物故心为之忧伤　董氏曰繁霜非时灾降于上也讹言非常祸起于下也　吕氏曰凡诪张为患以罔上惑众者皆谓之讹言　朱注众人莫以为忧我独忧之而至于病也　欧阳氏曰见幽王之朝多小人而君臣不知忧惧也
　　父母生我胡俾我瘉不自我先不自我后好言自口莠言自口忧心愈愈是以有侮【后音户口古音苦后同】赋也　毛传瘉病莠丑也　苏氏曰愈愈益甚也王氏曰疾痛故呼父母而伤己之适丁是时也　朱注讹言之人虚伪反覆言之好丑不出于心而但出于口　黄氏曰言不由则颠倒是非变乱黒白郑笺我心忧之甚是与讹言者殊涂用是见侵侮也
　　忧心惸惸念我无禄民之无辜并其臣仆哀我人斯于何从禄瞻乌爰止于谁之屋
　　赋也　毛传惸惸忧意也　陈氏曰禄福也无禄犹言不幸也
　　朱注古者以罪人为臣仆亡国所虏亦以为臣仆箕子所谓商其沦丧我罔为臣仆是也我不幸遭国之将亡将与无罪之民同为臣仆哀此民人复从何而得禄如乌之飞不知其将止于谁之屋也　谢氏曰忠臣不事二君义士不食周粟所可哀者一世之人不知当于何受禄耳
　　瞻彼中林侯薪侯蒸民今方殆视天梦梦既克有定靡人弗胜有皇上帝伊谁云憎【梦莫滕反】
　　兴也　郑笺侯维也　吕氏曰尔雅梦梦乱也　朱注皇大也上帝天也　程子曰以其形体谓之天以其主宰谓之帝
　　苏氏曰中林之木莫不摧毁而惟薪蒸在焉其残之也甚矣幽王播其虐于天下大家世族散为皂隶亦犹是也民方在危殆之中视天之梦梦若无能为者不知此天理之未定故也方其未定何所不至及其既定人未有不为天所胜者不然天岂有所憎而祸之耶福善祸淫一自然之理而已申包胥曰人众则胜天天定亦能胜人
　　谓山盖卑为冈为陵民之讹言宁莫之惩召彼故老讯之占梦具曰予圣谁知乌之雌雄【雄于陵反】
