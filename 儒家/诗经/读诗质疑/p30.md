<!-- { "loadSidebar": true } -->
　　赋也　毛传敖敖长貌　孔疏説舍也　毛传农郊近郊也　朱注四牡车之四马　毛传骄壮貌幩镳饰也人君以朱纒镳扇汗且以为饰　孔疏镳马衔外铁也尔雅镳谓之钀　毛传镳镳盛貌翟翟车也夫人以翟羽饰车茀蔽也　孔疏妇人之车前后设障因以翟羽为之饰葢厌翟也礼玉藻君日出而视朝退适路寝聴政使人视大夫大夫退然后适小寝释服
　　朱注言庄姜自齐来嫁舍止近郊乘是车马之盛以入君之朝国人乐得以为庄公之配故谓诸大夫宜早退无使君劳于政事不得与夫人相亲也
　　河水洋洋北流活活施罛濊濊鳣鲔发发葭菼掲掲庶姜孽孽庶士有朅【曷屑韵本通不必叶】
　　赋也　朱注河在齐西衞东北流入海　毛传洋洋盛大也活活流貌　朱注施设也　毛传罛鱼罟朱注濊濊罟入水声也　毛传鳣大鲤也鲔鮥也发发盛貌葭芦菼薍也掲掲长也　郑笺庶姜侄娣也毛传孽孽盛饰也庶士齐大夫送女者朅武壮貌
　　郑笺此言齐地广饶士女佼好礼仪盛备而君何为不答夫人也
　　硕人四章章七句
　　虞惇按郑笺説于农郊説当作襚衣服曰襚郑氏好改经文以就已説皆此类今从毛列女传谓庄姜始至操行衰惰傅母作诗不可为据也
　　氓刺时也宣公之时礼义消亡淫风大行男女无别遂相奔诱华落色衰复相弃背或乃困而自悔丧其妃耦故序其事以风焉美反正刺淫佚也
　　虞惇按失身于人见弃而悔不得为反正序语烦赘葢説经者附益之
　　氓之蚩蚩抱布贸丝匪来贸丝来即我谋送子渉淇至于顿丘匪我愆期子无良媒将子无怒秋以为期【谋音媒丠古去其反俱不从叶】
　　赋也　毛传氓民也　吕氏曰谓之氓者初见之不知其为谁何也　毛传蚩蚩敦厚之貌布币也　朱注贸买也贸丝葢初夏时也　郑笺即就也　苏氏曰假贸丝而就之谋为私奔也　毛传防一成为顿防愆过也　郑笺将请也　虞惇曰许之而不遂往托以无媒之故更与之为后期也
　　欧阳氏曰此妇人被弃怨悔而追序之辞
　　乘彼垝垣以望复闗不见复闗泣涕涟涟既见复关载笑载言尔卜尔筮体无咎言以尔车来以我贿迁赋也　毛传垝毁也　苏氏曰复关氓之所在也郑笺葢托以号其人　孔疏涟涟泣貌　郑笺用心専者怨必深　毛传龟曰卜蓍曰筮体兆卦之体也郑笺尔尔复关也信其卜筮皆吉故径从之　毛
　　传贿财迁徙也
　　孔疏上二章女初奔男之事下四章困而自悔也
　　桑之未落其叶沃若于嗟鸠兮无食桑葚于嗟女兮无与士耽士之耽兮犹可説也女之耽兮不可説也【葚耽平上通韵不必叶】
　　比也　朱氏曰沃若润泽貌喻容色美盛情好欢洽时也　毛传鸠鹘鸠也　孔疏葚桑实也鸠食葚过则醉　毛传耽乐也　郑笺説解也士有百行可以功过相除妇人无外事惟以贞信为节　孔疏此深自愧悔之辞
　　桑之落矣其黄而陨自我徂尔三嵗食贫淇水汤汤渐车帷裳女也不爽士贰其行士也罔极二三其徳【陨贫汤裳爽行皆平上通韵不必叶】
　　比也　毛传陨堕也　朱氏曰桑之黄落喻色衰而爱弛也　郑笺徂往也　孔疏食贫贫于衣食也毛传汤汤水盛貌　孔疏渐渍也　郑笺帷裳童容也　孔疏妇人之车饰　毛传爽差极中也
　　孔疏自我往尔之家三嵗之后贫于衣食而见困苦忆初为尔所诱涉深水至渐车童容而来今乃见弃非我有差忒乃士贰其行也　朱注言过不在已而在士
　　三嵗为妇靡室劳矣夙兴夜寐靡有朝矣言既遂矣至于暴矣兄弟不知咥其笑矣静言思之躬自悼矣【妇古房以反后并同与寐遂知之韵通章隔句韵亦平上去通韵】
　　赋也　毛传有舅姑曰妇　苏氏曰靡室劳者不以室家之劳为劳也　严氏曰靡有朝者无朝不然也苏氏曰言既遂矣至于暴矣者昏姻既成而遇之
　　以暴也　孔疏咥笑貌　朱注淫奔见弃不为兄弟所恤惟自痛悼而已
　　刘氏曰下章言总角之宴则此女未笄而已奔矣又言老使我怨则至老而后见弃也所谓三嵗为妇三嵗食贫者言其在夫家勤劳之嵗月也
　　及尔偕老老使我怨淇则有岸隰则有泮总角之宴言笑晏晏信誓旦旦不思其反反是不思亦已焉哉【平上通韵俱不必叶】
　　赋也　郑笺及与也泮坡也　孔疏总角女子未笄结髪为两角也宴安也　毛传晏晏和柔也　朱注旦旦明也　郑笺反复也
　　朱注始也将与汝偕老今老而反使我怨淇则有岸矣隰则有泮矣而我总角之时与汝宴乐言笑成此信誓曽不思其反复以至于此也传曰思其终也思其复也思其反之谓也妇人失身于人人所贱恶至于无往不困士君子立身一败而万事瓦裂者何以异此可不戒哉
　　氓六章章十句
　　虞惇按于嗟鸠兮郑笺云于时国之贤者刺此妇人见诱故于嗟而戒之上下文意全不相蒙此曲説也桑之沃若桑之落矣喻男女情好盛衰而笺以未落为仲秋既落为季秋谓复闗以季秋车来迎已亦曲説也其他文义传注皆得之淇水汤汤从传靡室劳矣从注注葢本之苏氏云
　　竹竿衞女思归也适异国而不见答思而能以礼者也
　　朱注衞女嫁于诸侯思归宁而不得故作此诗严氏曰妇人以夫为家者也衞女嫁异国而思衞国之乐其于异国必有不得其所者矣此虽不言其夫之不见答而思归之切如此则其情可知此风人之辞也　逸斋曰在异国而思衞作诗以寄宗国采诗者得之卫地故系之衞焉
　　籊籊竹竿以钓于淇岂不尔思逺莫致之
　　虞惇曰赋而兴也　毛传籊籊长而杀也　朱注竹衞之产淇衞水也
　　欧阳氏曰思国俗之乐而叹其逺莫能致也
　　泉源在左淇水在右女子有行逺父母兄弟【右古音以后并同不从叶】
　　赋而兴也　朱注泉源百泉之源也　王氏曰百泉在卫之西北而东南流入淇故曰左淇在衞之西南而东流与泉源合故曰右
　　朱注思二水之在衞而自叹其不如也　严氏曰女子出适于人虽父母兄弟之亲且疎逺矣安得复至少时游戏之所乎
　　淇水在右泉源在左巧笑之瑳佩玉之傩【平上通韵】赋而兴也　朱注瑳鲜白色也笑而见齿其色瑳然毛传傩行有节度也
　　李氏曰思游笑于二水之间者其乐如此也
　　淇水滺滺桧楫松舟驾言出游以写我忧
　　赋而兴也　毛传滺滺流貌桧栢叶松身楫所以櫂舟也
　　虞惇曰皆思而不得见之辞
　　竹竿四章章四句
　　虞惇按毛郑泥序不见答之语其取物比事皆失本旨葢求诗之过也今从注而参严氏之説诗四章皆赋而兼兴非直赋其事也注云赋亦非是
　　芄兰刺恵公也骄而无礼大夫刺之
　　孔疏春秋传初恵公之即位也少杜预云葢年十五六
　　芄兰之支童子佩觽虽则佩觽能不我知容兮遂兮垂带悸兮
　　兴也　孔疏芄兰草名蔓生枝叶柔弱　朱注支枝同　严氏曰喻幼弱不能自立也　毛传觽所以解结成人之佩也人君治成人之事虽童子犹佩　朱注知智也其才能不足智于我也容兮遂兮舒缓放肆之貌　毛传带绅也　朱注悸带下垂之貌郑笺言其徳不称服
　　芄兰之叶童子佩韘虽则佩韘能不我甲容兮遂兮垂带悸兮
　　兴也　毛传韘玦也能射御则带韘　孔疏玦决也挟矢时着右手巨指以钩用象骨为之　朱注甲长也其才能不足长于我也
　　张氏曰再言容兮遂兮垂带悸兮而其骄慢无所知之气象葢莫可掩矣
　　芄兰二章章六句
　　虞惇按集注此诗不知所谓不敢强解今从序序云刺恵公葢必有所本也其训释文义则从集注容兮遂兮不作容刀佩璲解嫌与佩觽佩韘相复非立文之体也
　　河广宋襄公母归于衞思而不止故作是诗也郑笺宋桓公夫人衞文公之妹生襄公而出襄公即位夫人思宋义不可往故止也　孔疏夫人为先君所出其子承父之重与祖为一体母出与庙絶不可以私反故义不得也　严氏曰衞都河北宋都河南自衞适宋必渡河鲁闵公二年狄入衞戴公始渡河而南诗云谁谓河广是作于衞未迁之时宋襄公犹为世子也
　　谁谓河广一苇杭之谁谓宋逺跂予望之
　　虞惇曰兴也　毛传杭渡也　严氏曰跂举踵也言其近
　　苏氏曰河广矣宋逺矣而言如此者所以缓其思宋之心也葢曰虽在衞犹在宋耳
　　谁谓河广曽不容刀谁谓宋逺曽不崇朝
　　兴也　郑笺小船曰刀不容刀喻狭也
　　范氏曰夫人之不往义也天下岂有无母之人欤有千乘之国而不得养其母则人之不幸也为襄公者宜奈何生则致其孝没则尽其礼而已衞有妇人之诗自庄姜至襄公之母六人焉皆止于礼义而不敢过也夫以衞之政教淫僻风俗伤败而女子犹知礼而畏义如此者则以先王之化犹有存焉故也　吕氏曰按説苑宋襄公为太子请于桓公曰请使目夷立公曰何故曰臣之舅在卫爱臣若终立则不可以往不曰母而曰舅者恐伤其父之意也母之慈子之孝皆止于义而不敢过焉不幸处母子之变者可以观矣
　　河广二章章四句
　　虞惇按孔疏文公时衞已在河南自衞适宋不渡河窃意诗既以河广起兴当为渡河而然故今录严氏之説河广亦从兴不从赋
　　伯兮刺时也言君子行役为王前驱过时而不反焉虞惇按郑笺衞宣公之时蔡人衞人陈人从王伐郑诗疑此时作然无明文可考
　　伯兮朅兮邦之桀兮伯也执殳为王前驱
　　赋也　郑笺伯君子字也　毛传朅武貌　郑笺桀英桀也　毛传殳长丈二而无刃
　　自伯之东首如飞蓬岂无膏沐谁适为容
　　赋也　朱注蓬草名飞蓬喻髪乱也膏所以泽髪吕氏曰沭潘也春秋传遗之潘沭　毛传适主也妇人夫不在无容饰　孔疏郑在衞之西南言东者时从王伐郑兵至京师乃东也
　　其雨其雨杲杲出日愿言思伯甘心首疾
　　比也　钱氏曰杲杲日色明也　郑笺人言其雨其雨而杲杲然日复出犹我言伯且来伯且来而复不来
　　朱氏曰思之不能已故虽首疾而不辞
　　焉得谖草言树之背愿言思伯使我心痗
　　赋也　孔疏谖忘也忘忧之草也　毛传谖草令人忘忧背北堂也痗病也　朱注心痗则病益深非特首疾而已
　　范氏曰居而相离则思期而不至则忧此人之情也文王之遣戍周公之劳归皆叙其室家之情男女之思以闵之故民悦而忘死圣人能通天下之志是以能成天下之务兵者毒民于死者也孤人之子寡人之妻伤天地之和召水旱之灾故圣王重之如不得已而行则告以归期念其勤劳哀伤惨怛不啻如在已是以治世之诗则言其君上之闵恤乱世之诗则录其室家之怨思以为人情不出乎此也
　　伯兮四章章四句
　　虞惇按伯兮朅兮传云伯州伯也今从笺
　　有狐刺时也衞之男女失时丧其妃耦焉古者国有凶荒则杀礼而多昏防男女之无夫家者所以育人民也
　　虞惇按古者国有凶荒以下序诗者陈古之辞非诗本义也
　　有狐绥绥在彼淇梁心之忧矣之子无裳
　　朱注比也绥绥独行求匹之貌　毛传石絶水曰梁郑笺之子是子也时妇人丧其妃耦寡而忧是子无裳无为作裳者欲与之为室家也
　　有狐绥绥在彼淇厉心之忧矣之子无带【厉霁韵带泰韵本通不必叶】
　　比也　王氏曰岸近危曰厉　毛传带所以申束衣也
　　有狐绥绥在彼淇侧心之忧矣之子无服【服蒲北反不从叶】
　　比也
　　有狐三章章四句
