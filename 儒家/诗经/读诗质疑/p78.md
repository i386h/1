<!-- { "loadSidebar": true } -->
　　赋也　毛传上帝斥王也板板反也　朱注卒尽也毛传瘅病也　郑笺犹谋也　毛传管管无所依
　　也亶诚也
　　朱注上帝反其常道而使下民尽病矣其出言皆不合理为谋又不久逺　孔疏惟耽乐于目前不知祸之将至又无圣人之法度管管然以心自恣不实之于诚信　李氏曰人苟知圣人之法度则必战战兢兢不敢苟作其心既无圣人矣则矫诬诈伪何所不至哉　郑笺王之谋不能图逺用是故我大谏王也孔疏自此以下皆大谏也
　　天之方难无然宪宪天之方蹶无然泄泄辞之辑矣民之洽矣辞之怿矣民之莫矣
　　赋也　毛传宪宪犹欣欣也蹶动也泄泄犹防防也辑和洽合怿悦莫定也
　　苏氏曰天方为艰难以震动周室无为是欣欣而不顾防防而不已　郑笺王者政教和悦顺于民则民心合定此戒语时之大臣　李氏曰从来危乱之际惟政教号令足以收拾人心所谓安危在出令也虞惇按上章出话不然正与辞辑辞怿相反也
　　我虽异事及尔同寮我即尔谋聴我嚣嚣我言维服勿以为笑先民有言询于刍荛【平去通韵】
　　赋也　毛传寮官也　郑笺即就也　毛传嚣嚣犹謷謷也　郑笺服事也　毛传刍荛采薪者
　　郑笺我虽与尔职事异乃与尔同官俱为卿士我就女而谋忠告以善道女反聼我謷謷然不肯受我所言乃今之急事女无笑之古之贤者常言有疑事当谋之刍荛匹夫匹妇或知及之况于我乎　吕氏曰不敢斥王托与执政公卿言而风之也
　　天之方虐无然谑谑老夫灌灌小子蹻蹻匪我言耄尔用忧谑多将熇熇不可救药
　　赋也　苏氏曰谑谑戯侮也　郑笺老夫凡伯自谓也　毛传灌灌犹欵欵也蹻蹻骄貎　朱注耄老而昏也　毛传熇熇炽盛也
　　苏氏曰言天方为虐安得以为戏而不信哉老者知其不可而尽其欵诚以告之少者不信而骄之故曰非我老耄而妄言乃汝以忧为戏耳夫忧未至而救之犹可为也茍俟其益多则如火之盛不可复救矣孔疏如人病甚不可救以药也
　　天之方懠无为夸毗威仪卒迷善人载尸民之方殿屎则莫我敢葵丧乱蔑资曾莫惠我师【平去通韵】
　　赋也　毛传懠怒也夸毗体柔也　王氏曰载尸不言不为饮食而已者也　毛传殿屎呻吟也　郑笺葵揆也　毛传蔑无资财也　郑笺师众也
　　郑笺天方行威怒女无夸毗以形体顺从之君臣之威仪尽迷乱贤人君子则如尸矣不复言语也时厉王虐而弭谤　朱注民方愁苦呻吟而莫敢揆度其所以然者是以至于丧乱困竭而卒无能惠我师者也　顾氏曰夏侯湛云居位者以善身为静以寡交为慎以弱断为重以怯言为信白居易云拱黙保位者为明智柔顺安身者为贤能直言危行者为狂愚中立守道者为凝滞故朝寡敢言之士庭鲜执咎之臣罗防云无所可否曰得体与世浮沉曰有量众皆黙已独言曰沽名众皆浊已独清曰立异此三言者可谓痛切而深至也从古惟体柔之人常足为人心世道之祸至于佞謟日炽刚克消亡朝多防防之流士保容容之福胥天下化为巧言令色孔壬而后已纲纪日壊家国随之然则丧乱之所从生岂不阶于夸毗之辈乎
　　天之牖民如壎如篪如璋如圭如取如擕擕无曰益牖民孔易民之多辟无自立辟【多辟之辟音僻立辟之辟音璧】
　　赋也　毛传牖道也壎篪言和也圭璋言合也　苏氏曰取擕言易也　郑笺辟邪也　毛传辟法也朱注壎倡而篪和璋判而圭合取求擕得而无所费郑笺王之道民以礼义则民和合而从之如此
　　苏氏曰圣人之导民如暗者之愿明而为之牖焉导其天也故其导之也擕之而已不求益于民故导之甚易　孔疏言上为善政民必从之是甚易也今民之所行多邪僻者乃汝君臣之过女无自谓所建立者为法当更改行以化民无得行此恶政也
　　价人维藩大师维垣大邦维屏大宗维翰懐徳维宁宗子维城无俾城壊无独斯畏【屏与宁城韵翰与藩垣韵】赋也　朱注价大也大徳之人也　苏氏曰大师大众也大邦大诸侯也大宗强族也宗子同姓也　朱注藩篱也　毛传垣墙也　王氏曰屏树也　毛传翰干也　吕氏曰前告以为治之本此告以为治之辅也　荀子曰君人者爱民而安好士而劳两者无一焉而亡诗曰价人维藩大师维垣此之谓也　春秋传曰君其修徳而固宗子何城如之
　　敬天之怒无敢戏豫敬天之渝无敢驰驱昊天曰明及尔出王昊天曰旦及尔游衍【平去上去通韵】
　　赋也　郑笺渝变也　毛传驰驱自恣也　郑笺及与也　毛传王徃也旦亦明也游行衍溢也
　　朱注天之聪明无所不及不可以不敬也板板也难也蹶也虐也懠也其怒而变也甚矣而王之君臣不之敬也亦知其有日监在兹者乎　郑笺昊天在上人仰之皆谓之明常与女出入徃来游溢相从视女所行善恶可不慎乎　张氏曰天体物而不遗犹仁体事而无不在也礼仪三百威仪三千无一事而非仁也昊天曰明及尔出王昊天曰旦及尔游衍无一物之不体也　朱氏曰天者理而已理无徃而不在故天无徃而不监知此则敬天之意常存而易乱为治无难矣此一诗之要防也　李氏曰末章所陈文王之在帝左右也而凡伯以此告厉王者葢古人责难于君无非尧舜禹汤之道也
　　板八章章八句
　　虞惇按朱子从申公説以此为责同列之诗其实托于同列以戒王与民劳同意上帝板板亦与菀栁上帝甚蹈正同假上帝之尊以斥王而朱子以上帝为天帝误矣出话不然云云即承上帝说下语意显然不烦廻防其他训释诸家畧同惟无自立辟从郑不从朱价人维藩从朱不从郑
　　生民之什十篇六十五章四百三十三句













　　读诗质疑卷二十五下
<经部,诗类,读诗质疑>
　　钦定四库全书
　　读诗质疑卷二十六上
　　太仆寺少卿严虞惇撰
　　荡之什
　　荡召穆公伤周室大坏也厉王无道天下荡荡无纲纪文章故作是诗也
　　苏氏曰荡之所以为荡由诗有荡荡上帝也序云天下荡荡无纲纪文章非诗意矣
　　荡荡上帝下民之辟疾威上帝其命多辟天生烝民其命匪谌靡不有初鲜克有终【上辟音璧下辟音僻豳风七月隂与冲韵此终与谌韵俱未详集注终诸深反】赋也　欧阳氏曰荡荡广大貎　孔疏曰上帝者不敢斥王也　毛传辟君也　朱注疾威犹暴虐也郑笺辟邪也烝众也　苏氏曰谌信也
　　朱注荡荡之上帝乃下民之君也今此疾威之上帝其命乃多邪辟何哉葢天生众民其命有不可信者降命之初本无不善而人鲜能以善道自终是以致此大乱使天命亦罔克终也刘康公曰民受天地之中以生所谓命也能者养之以福不能者败以取祸严氏曰言人自不为善非天赋予以恶也
　　文王曰咨咨女殷商曾是彊御曾是掊克曾是在位曾是在服天降滔徳女兴是力【滔今本作慆】
　　赋也　朱注此设为文王之言也　毛传咨嗟也彊御彊梁御善也　李氏曰掊克掊敛克深也　毛传服事也滔慢也　苏氏曰力任也
　　苏氏曰召公知厉王之将亡故为此诗托于文王所以咨嗟商纣者言朝廷在位服事皆彊御掊克之人所谓滔徳也天降是人以妖孽天下女又兴而任之何哉
　　欧阳氏曰此章以下乃条陈王者之过恶言此皆殷纣之所已行文王咨嗟以戒于初而厉王践而行之于后也　钱氏曰从来酷吏与聚敛之臣未有不相济为恶者诗所以刺彊御掊克之在位也
　　文王曰咨咨女殷商而秉义类彊御多怼流言以对宼攘式内侯作侯祝靡届靡究
　　赋也　朱注而汝也义善怼怨也　郑笺式用侯维也　朱注作诅同诅祝怨谤也　毛传届极究穷也孔疏女秉事之臣当用善类反任彊御众怼为恶
　　者作为流言谤毁贤者以之对上使上不得用之而宼盗攘窃为奸宄者王反信之使用事于内　朱注是以致怨谤之无极也
　　文王曰咨咨女殷商女炰烋于中国敛怨以为徳不明尔徳时无背无侧尔徳不明以无陪无卿【卿古音羗】赋也　郑笺炰烋自矜气健之貎　朱注背后也侧左右也　毛传陪贰也
　　朱注多为可怨之事而反自以为徳前后左右公卿之臣皆不称其官如无人也　许氏曰曰背曰侧小臣也曰陪曰卿大臣也　李氏曰乱世之君是非颠倒邪正错迕无人以辅弼之故也　顾氏曰由无人故不明是责在辅弼也亦由不明故无人是责在举错也　辅氏曰吕正献公言小人聚敛以佐人主之欲而不知其终为害也赏其纳忠而不知其大不忠赏其任怨而不知其怨归于上所谓敛怨为徳也
　　文王曰咨咨女殷商天不湎尔以酒不义从式既愆尔止靡明靡晦式号式呼俾昼作夜【式止晦上去入通韵夜音豫】
　　赋也　孔疏饮酒齐色曰湎　朱注式用也　苏氏曰止容止也
　　虞惇曰言天未尝以酒湎女乃女自为之惟不义之是从是式纵饮败度如此之极也　孔疏既愆女之容止又无明无晦饮酒不息呌号讙呼使昼日作夜不视政事此所以大壊　汉书班伯曰沈湎于酒防子所以告去也式号式呼大雅所以流连也诗书淫乱之戒其原皆在于酒
　　文王曰咨咨女殷商如蜩如螗如沸如羮小大近丧人尚乎由行内奰于中国覃及鬼方【顾氏曰各章商字不入韵独此章入韵诗人用韵因心自然不胶于一如此】赋也　毛传蜩蝉螗蝘也奰怒也不醉而怒曰奰孔疏覃延也　朱注鬼方逺夷也
　　郑笺饮酒号呼之声如蜩螗之鸣其笑语防防如汤之沸羮之方熟君臣失道如此无小无大莫不皆近丧亡矣时人化之尚欲从而行之不知其非　王氏曰昏乱如此故内自中国外及鬼方莫不怨怒也
　　文王曰咨咨女殷商匪上帝不时殷不用旧虽无老成人尚有典刑曽是莫聼大命以倾【旧古音忌时旧平去通韵】
　　赋也　朱注非上帝为此不善之时乃殷不用旧致此祸耳老成人旧臣也典刑旧法也　王氏曰虽无老成人与图先王旧政然典刑尚在可循守也而曾莫之聼大命所以倾也　郑笺老成人谓若伊尹伊陟臣扈之属
　　文王曰咨咨女殷商人亦有言颠沛之掲枝叶未有害本实先拨殷鉴不逺在夏后之世【去入通韵】
　　赋也　毛传颠仆沛防也　郑笺掲蹶貎拨犹絶也夏后谓桀也
　　郑笺大木掲然将蹶枝叶未有折伤其根本实先絶苏氏曰譬如商周之衰典刑未废诸侯未畔四夷
　　未起而其君不义以自絶于天莫可救止也言商之鉴在夏则周之鉴在商明矣　欧阳氏曰穆公作诗之时周未亡也然知其必亡者以王为无道本根先壊也非独周之鉴殷殷之初兴亦鉴夏之亡矣谓今既然则后之兴者当又鉴厉王也此伤之至痛也荡八章章八句
　　虞惇按诗二章以下皆托为文王咨纣之辞未尝斥厉王也天降滔徳郑笺云厉王施倨慢之化女羣臣相与而力为之误矣卒章本实先拨喻国家根本拨壊而郑云纣之官职虽俱存纣诛亦皆死亦误也今参诸説正之
　　抑衞武公刺厉王亦以自警也
