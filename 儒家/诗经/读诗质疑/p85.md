<!-- { "loadSidebar": true } -->
　　清庙祀文王也周公既成洛邑朝诸侯率以祀文王焉郑笺清庙者祭有清明之德者之宫也天德清明文王象焉故祭之而歌此诗庙之言貌也死者精神不可得而见但立宫室象貌之　张氏曰治人之道尚明故施政之堂曰明堂事神之道尚洁故文王之庙曰清庙　申公説清庙周公成洛也奉成王见诸侯作明堂宗祀文王以配昊天上帝率诸侯祀之而作此乐歌　钱氏曰清庙我将同为宗祀文王之诗以序及蔡邕独断之説考之我将是季秋大飨帝时所用清庙乃洛邑初成特奉文王配帝之乐歌即雒诰王肇称殷礼祀于新邑者是也　朱注书称王在新邑烝祭歳文王骍牛一武王骍牛一实周公摄政之七年而此其升歌之辞也书大传曰周公升歌清庙茍在庙中尝见文王者愀然如复见文王焉乐记曰清庙之瑟朱而疏越一倡而三叹有遗音者矣郑氏曰朱练朱练则声浊越瑟底孔也疏之使声迟也倡发歌句也三叹三人从叹之也孔氏曰乐歌文王之道不极音声故但以熟广孔少倡寡和此音有德传之无穷是有余音不已也汉因秦乐干豆上奏登歌独上歌不以筦乱人声欲在位者徧闻之犹古清庙之歌也　程氏曰朱声浊疏越声迟丝本取声而贵于迟浊者正与元酒大羮荐味而弃味者同意故曰有遗音有遗味也　孔疏礼记每云升歌清庙然则祭宗庙之盛歌文王之德莫重于清庙故为周颂之首　逸斋曰王褒四子讲德论曰昔周公咏文王之德而作清庙国语亦以时迈思文为周文公之颂则周颂盖周公作也
　　于穆清庙肃雝显相济济多士秉文之德对越在天骏奔走在庙不显不承无射于人斯【韵未详】
　　赋也　毛传于叹辞　朱注穆深远也　孔疏肃然清静谓之清庙　毛传肃敬雝和也　朱注显明相助也谓助祭之公卿诸侯也多士与祭执事者也毛传秉执也　郑笺对配越于也　朱注骏大而疾也承尊奉也　毛传射厌也　朱注斯辞也
　　苏氏曰于穆哉此清静之庙所以祀文王也有肃肃其敬雝雝其和者实显相其礼文王没矣其神在天其主在庙多士之助祭者亦皆不忘秉持其德以对其在天而奔走其在庙者　郑笺是不光显文王之德欤言光显之也是不承顺文王之志意欤言承顺之也此文王之德人无厌之　许氏曰文王之德不可名言言助祭之人敬且和与执行文王之德是即文王之德之所在也其心足以对在天之神明乃可以尽骏奔走之职事助祭之臣且如是则主祭之君可知　钱氏曰秉文之德者显相之诸侯济济之多士皆有一文王之德持于心而不散也对越在天即显也骏奔走在庙即承也
　　清庙一章八句
　　虞惇按周颂三十一篇毎篇止一章朱子集注自维天之命以下一章分为数节非诗之旧也今仍合为一章朱子云周颂多不叶韵疑自有和声相叶清庙之瑟朱而疏越一唱而三叹叹即和声也顾炎武氏云周颂之诗多若韵若不韵者意古人之歌必自有音节而今不可考矣阙之可也
　　维天之命太平告文王也
　　苏氏曰文王受命未终而没周公成王继之天下太平以为文王之德之致也故以告之
　　维天之命于穆不已于乎不显文王之德之纯假以溢我我其收之骏惠我文王曾孙笃之【韵未详】
　　赋也　郑笺天命即天道也　朱注纯不杂也　苏氏曰假大也　郑笺溢盈也　欧阳氏曰如水之溢而旁及也　朱注收受也　郑笺骏大惠顺也曾犹重也自孙之子而下事先祖皆称曾孙
　　郑笺天之道于乎美哉动而不止行而不已　程氏曰言天之自然者曰天道言天之赋与万物者曰天命天命不已文王纯于天道亦不已纯则无二无杂不已则无间断先后　郑笺美其与天同功也　苏氏曰文王亦既没矣而其德美不亡以大盈溢于我我既收之以成太平天命之不已也如此今将以大顺文王之心惟我子孙世益厚之　李氏曰后世当大顺文王而益厚之则可以保太平之业也　辅氏曰骏惠我文王自期之辞也曾孙笃之望后人之也
　　维天之命一章八句
　　虞惇按毛传孟仲子曰大哉天命之无极而美周之礼也郑笺我其收之以制法度谓为周礼六官之职也文王之德无所不包而毛郑以制礼立言所见亦偏矣朱注何之为假声之转也恤之为溢字之讹也盖据左传何以恤我之文今左传杜注以此为逸诗况就诗説诗不烦改经从传又诗序辨此诗无告太平之意然则清庙一章亦无成洛邑朝诸侯之意不知朱子何以取之维清之奏象舞烈文之即政助祭序必有所据而云然而朱子概不取今俱仍其旧
　　维清奏象舞也
　　苏氏曰象文王之乐所谓象箾者盖文舞也文王之舞谓之象武王之舞谓之武将舞象则先歌维清故其序曰奏象舞而其辞称文王将舞武则先歌武故其序曰奏大武而其辞称武王记曰十三舞勺勺大武也十五舞象象象箾也　严氏曰仲尼燕居升歌清庙示德也下而管象示事也古乐歌者在上以人歌者皆曰升歌匏竹在下以管奏者皆曰下管春官大师帅瞽登歌下管奏乐器虞书曰下管鼗鼓是也清庙以人歌之自宜升象以管奏之自宜下　贾氏曰舞象箾而歌维清盖以诗为乐章与舞人为节　申公説亦祭文王于明堂而奏象舞之诗
　　维清缉熙文王之典肇禋迄用有成维周之祯【典与禋韵成与祯韵平上通韵】
　　赋也　王氏曰缉续熙广也　毛传典法也肇始禋祀也　郑笺周礼以禋祀祀昊天上帝　毛传迄至祯祥也
　　王氏曰此清明而缉熙者文王之典也　黄氏曰清以言其清明也缉以言其周密也熙以言其广大也文王之德不可形容而文王之典着见于天下曰典则礼乐法度皆是也　李氏曰自文王始受命祭天其后王业有成至今以禋祀祀昊天上帝周之祯祥实本于此矣
　　维清一章五句
　　虞惇按郑笺以象舞为象用兵时刺伐之舞以文王之典为征伐之法皆非也象舞盖象文王功德之舞非象其征伐即左传所谓象箾南籥者乃文舞也诗但言文王之典絶无征伐之意武之章言胜殷遏刘耆定尔功乃是象武王伐纣之事故纪云升歌清庙下管象朱干玉戚以舞大武朱干玉戚所谓武舞也孔頴达以下管象之象为象武不指此诗愚意若下管象之象为武则下文何以又言舞大武若以清庙维清俱文王之乐不应一升一下则下管鼗鼓管自堂下之乐仲尼燕居示德示事之説甚明不必以明堂位郑注为拘也东莱吕氏又谓周公宗祀文王于明堂以配上帝是为肇禋愚意若以宗祀文王为肇禋则迄用有成文何所指若以文王三分服事不应祀天则皇矣之诗是类是祃注云类祭天也是文王固尝祀天矣集注则云此诗疑有阙文焉
　　烈文成王即政诸侯助祭也
　　孔疏周公居摄七年致政成王成王用朝享之礼祭祖考因而戒诸侯　苏氏曰古之儒者皆言武王崩成王幼不能践祚周公摄天子位以为政七年而后反余考于诗书无之古者君薨世子即位谅闇而听于冡宰三年盖免丧而复成王之终丧也以幼不能听政而听于周公七年而复故书称武王崩三监及淮夷畔周公相成王以黜商有大政令未尝不称王命也然则成王既已即位矣成王虽即位而不能治王事故未尝即政是以周公当国而治事非摄其位盖行其事也其后七年退而复辟则成王于是即政亦非复其位盖复其事也故此诗之序曰成王即政即政非即位也茍成王有即位有即政则周公之未尝摄位明矣　虞惇按服防左传注曰烈文成王初即洛邑诸侯助祭之乐歌也
　　烈文辟公锡兹祉福惠我无疆子孙保之无封靡于尔邦维王其崇之念兹戎功继序其皇之无竞维人四方其训之不显维德百辟其刑之于乎前王不忘【公邦崇功一韵疆皇忘一韵周颂韵多错综不可尽晓今就所知者稍别之】
　　赋也　毛传烈光也　孔疏辟公诸侯也　朱注封封殖也靡汰侈也　毛传戎大也　朱注皇大也欧阳氏曰成王朝享于庙呼助祭之诸侯而告之曰有光明文章之辟公锡我以此祉福矣　朱注言诸侯助祭使我获福是诸侯锡此祉福而惠我以无疆使我子孙永保之也　苏氏曰因戒之无封以专利无靡以伤财则王尊之矣念其先祖之功则继其序者益大矣勤于择人则四方顺之矣敏于修德则百辟宪之矣孔疏我前王文武勤行此道故人称颂之不忘汝
　　辟公宜效法前王也　朱注此戒饬而劝勉之也烈文一章十三句
　　虞惇按锡兹祉福郑笺云天锡之以祉福语意似泛不若朱子即指助祭之福但朱子以念兹戎功为助祭锡福之大功则非也无封靡于尔邦四句毛郑多衍説集注亦无发明今从苏氏诗序成王即政诸侯助祭是言此诗所由作诗序辨以为诗中无即政之意然则清庙又何尝有成雒邑之意乎先儒传授必有所本未可轻废也
　　天作祀先王先公也
　　郑笺先王谓太王已下先公诸至不窋　苏氏曰祀时祀也周之初时祀犹及先公　孔疏经但述先王而序并及先公者举王迹所自起也昊天有成命经无地而序言地般经无海而序言海亦此类也
　　天作髙山大王荒之彼作矣文王康之彼徂矣岐有夷之行子孙保之【行户郎反末句无韵】
　　赋也　郑笺髙山岐山也　胡氏曰荒奄也　郑笺彼彼万民也徂往也程氏曰夷平也　郑笺行道也郑笺天生此髙山太王自豳迁焉彼万民居岐
　　邦者皆筑作宫室以为常居文王则能安之　严氏曰彼民又皆徂往而归岐昔之险阻今为平夷之道矣大王文王之业子孙当世守而不坠也
　　天作一章七句
　　虞惇按彼徂矣岐后汉书西南夷传作彼岨者岐故朱子云岨险僻之意今就诗説诗不烦改字仍作徂韩诗薛君章句亦曰徂往也説苑尹文对齐宣王引诗岐有夷之行是彼徂矣句岐有夷之行句苏頴滨严华谷从之然据汉书则当彼岨矣岐四字为句今仍之有夷之行郑笺云岐邦之君有狡易之道引易系辞易知易从为説殊属赘义彼作矣彼徂矣郑笺作彼万民似于两彼字相关应较之朱注为长
　　昊天有成命郊祀天地也
