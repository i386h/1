<!-- { "loadSidebar": true } -->
　　虞惇按诗序闗雎后妃之徳也説者以闗雎挚而有别后妃之幽闲贞静似之故云后妃有闗雎之徳自毛传郑笺孔疏朱子集注皆然但朱子以闗雎兴淑女而淑女即指后妃太姒毛郑以闗雎兴后妃而淑女复指三夫人九嫔以下其説不同据集注文王之宫人于后妃始至见其有幽闲贞静之徳故作此诗二章云求而未得其忧思之深如此三章云幸而得之其喜乐尊奉又如此而所云其忧思其喜乐俱未指明为何人以为文王耶则文王初载天作之合嘉礼非迟无缘寤寐贤妃如此廹切未得而辗转反侧既得而琴瑟钟鼓亦似少年轻佻浮露之态非圣人和平雍肃气象也以为宫人耶则宫人之于后妃但宜有爱慕之诚不得有求思之事辗转反侧琴瑟钟鼓揆之情理似出无端朱子语类云此诗防来是妾媵做所以形容得寤寐反侧之事外人做不到此则是直以忧思喜乐属之文王窃恐未然未敢附和毛传云后妃説乐君子之徳无不和谐又不淫其色若闗雎之有别焉又云后妃有闗雎之徳是幽闲贞专之善女宜为君子之好匹郑笺云后妃之徳和谐则幽闲处深宫贞专之善女能为君子和好众妾之怨者皆化后妃之徳好逑之义虽异其以闗雎兴后妃则同既以闗雎兴后妃而窈窕淑女又为三夫人九嫔以下则闗雎之兴竟为虚设况郑既以好逑为和好众怨而寤寐求之又为后妃求此淑女于上下文义亦不相蒙琴瑟友之郑云共荇菜之时乐必作则又于后妃乐得淑女之义絶然无与矣欧阳修本义驳后妃乐得淑女之説而以寤寐求之为寤寐勤求其事夫职事固所当求而荇菜絶非难得求荇菜之不得而至于辗转反侧恐非事理宜然严粲诗辑以首章通指后妃左右流之左右乃指嫔妾所谓寤寐求之者窈窕之淑女寤寐求此左右也夫文章自有体裁字义必湏一贯流之之字指荇莱而言求之之字指淑女而言今以流之为流此荇菜而以求之为求此流荇莱之左右天下岂复有此文理乎原其失总由后妃有闗雎之徳一句误之也夫所谓后妃有闗雎之德者闗雎之诗言后妃乐得淑女以配君子忧在进贤不淫其色故曰闗雎后妃之德非谓后妃之德如闗雎也闗雎为淑女之兴此淑女可以配君子故后妃思求而得之求之不得有寤寐反侧之忧求而得之有琴瑟钟鼓之乐忧乐俱属后妃与文王宫人无渉三章之义大防如此如集注则喜乐不知何人如毛郑则闗雎兴无所取王櫄实夫讲义又云诗人乐得淑女故设为哀乐之辞觧属悬虚亦非正旨诸家惟苏辙诗传为得今畧从之凢诗赋比兴毛公但标比兴于首章余则否朱子则每章标赋比兴今每章赋比兴从朱子而于毛与朱异者标毛氏曰或朱子曰于首章以别之首章同而后章异者亦标于后章或有鄙见与毛朱异者更标虞惇曰以别之其同者则否　又按此诗以雎鸠兴淑女故毛公传曰兴而朱子从之其实兴之中有比雎鸠之挚而有别即比也兴中有比而兴之意多于比故仍以兴表之所谓兴可兼比比不可兼兴者也苏轼诗论以此为比而非兴失之矣
　　葛覃后妃之本也后妃在父母家则志于女功之事躬俭节用服澣濯之衣尊敬师傅则可以归安父母化天下以妇道也
　　吕氏曰闗雎后妃之徳也而所以成德者必有本也曷谓本葛覃所陈是也　虞惇按诗述既为后妃之事非言在父母家也序语烦赘盖説诗者附益之
　　葛之覃兮施于中谷维叶萋萋黄鸟于飞集于灌木其鸣喈喈【萋齐韵飞微韵喈佳韵本不必叶虞惇按此章当三句一韵谷木萋喈隔句韵也】
　　虞惇曰赋而兴也　朱注葛草名　毛传葛所以为絺绤女工之事烦辱者覃延施移也中谷谷中也萋萋茂盛貎黄鸟搏黍也灌木丛木也喈喈和声之逺闻也　欧阳氏曰葛生鸟鸣因时感事乐女功之将作也　朱注盖后妃既成絺绤而追叙之
　　葛之覃兮施于中谷维叶莫莫是刈是濩为絺为绤服之无斁【谷屋韵莫濩药韵绤斁陌韵宋郑庠分韵爲六部屋沃觉药陌锡职同部不必叶顾炎武诗本音谷莫濩绤斁皆鱼虞之入声】
　　赋也　毛传莫莫成就之貎　朱注刈斩也　毛传濩煮之也精曰絺麤曰绤斁厌也
　　朱注盛夏之时葛既成矣于是治以为絺绤而服之盖亲执其劳而知其成之不易所以心诚爱之虽极垢敝而不忍厌弃也　陈氏曰女功之勤非茍知之身亲尝之所以能俭　严氏曰妇人骄侈之情何极茍萌厌心虽穷极靡丽耳目日新犹以为不足也服之无斁见后妃之徳性　毛传古者王后织紞公侯夫人纮綎乡之内子大帯大夫命妇成祭服士妻朝服庶士以下各衣其夫
　　言告师氏言告言归薄污我私薄澣我衣害澣害否归寜父母【氏否纸韵归衣微韵私支韵母古满以反后并同古四声通用此以平上通韵也】
　　赋也　苏氏曰言辞也　郑笺告教也　毛传师女师也古者女师敎以妇徳妇言妇容妇功祖庙未毁教于公宫三月祖庙既毁敎于宗室妇人谓嫁曰归苏氏曰薄亦辞也　郑笺污烦撋之也　毛传私
　　燕服也妇人有副袆盛饰以朝事舅姑接见于宗庙进见于君子其余则私也　郑笺澣濯之也衣谓祎衣以下至褖衣　毛传害何也寜安也父母在则有时归寜耳
　　郑笺言告师氏者见教告于女师也言告言归者敎告以适人之道也　孔氏曰师氏告我以适人之道令我躬俭节用不务鲜华故今薄欲烦撋其私服澣濯其公衣　郑笺我之衣服何所当澣乎何所当否乎言常自洁清以事君子　孔氏曰公私皆悉澣之衣裳既澣身复洁清故当以时归寜父母耳　朱注后妃已贵而能勤已富而能俭已长而敬不弛于师传已嫁而孝不衰于父母是皆德之厚而人所难也葛覃三章章六句
　　虞惇按此诗毛传皆得郑笺于首章取兴不伦以葛覃喻女之形体浸长大叶萋萋然喻容色美盛鸟鸣喈喈喻女有才美之称达于逺方皆谬説也末章言告师氏不取朱子告将归寜之説盖此二句乃追叙未嫁时师氏敎告如此末句方説归寜若云告师氏以将归寜因而澣濯其衣服则语意浅陋似士庶家之事非国君夫人气象也薄澣我衣害澣害否毛郑小异而郑尤胜　又按首章毛云兴也朱云赋也窃意采葛治服义当属赋而葛生鸟鸣因时感事兴意为多是赋之中有兴故云赋而兴也下二章直赋其事则但云赋而已凢赋比兴之与传注异者特标虞惇曰以别之集注亦有赋而兴也兴而比也赋而兴又比也之例然其所云乃是一章之中既赋复兴既兴复比如小弁之君子信谗莫髙匪山巧言之奕奕寝庙及汉广三章椒聊三章頍弁三章之类非谓一句中赋而兼兴兴而兼比者也间有赋其事以起兴如彼黍离离溱与洧野有蔓草之类亦云赋而兴也此则朱子之变例通经唯三四见而已六义虽有赋比兴之分然亦难截然判隔往往赋之中有兴兴之中有比今所云赋也兴也比也亦止据章首二句为言其实一章之中或比或兴一句之中有兴有比不能尽拘必欲判何句属兴何句属比亦未免蹈固哉髙子之讥读者以意逆志引而伸之触类而长之得之矣
　　卷耳后妃之志也又当辅佐君子求贤审官知臣下之勤劳内有进贤之志而无险陂私谒之心朝夕思念至于忧勤也
　　欧阳氏曰妇人无外事求贤审官非后妃之职盖后妃讽其君子爱养臣下慰其劳苦而接以恩意其宫中相语者如是而已非私谒之言也　子贡传文王遣使求贤而闵行役之囏也劳之以卷耳
　　采采卷耳不盈顷筐嗟我懐人寘彼周行【筐行同韵不必叶】
　　毛传忧者之兴也采采事采之也卷耳枲耳也　张氏曰枲耳酿酒所须也　毛传顷筐畚属易盈之器也　虞惇曰我后妃自我也人贤人也　毛传懐思寘罝也　朱注周行大道也
　　郑笺噐之易盈而不盈者志在辅佐君子忧思深也朱注人臣以兵役之事行思其勤劳于道路也
　　吕氏曰酒醴妇人之职也臣下之勤劳君当有以劳之因采卷耳而有所感念及酒醴之用以劳臣贤者不当使之逺行从役也
　　陟彼崔嵬我马虺隤我姑酌彼金罍维以不永懐【嵬隤罍灰韵懐皆韵本通不必叶】
　　赋也　毛传陟升也崔嵬土山之戴石者　郑笺我我使臣也　毛传虺隤病也姑且也　孔氏曰罍酒罇也韩诗云天子以玉饰诸侯大夫皆以金士以梓毛传永长也
　　郑笺臣以兵役之事行身勤劳于山险而马又病君子宜知其然　朱注此则述其所忧见不得不汲汲于采卷耳以备酒浆也　虞惇曰此下三章皆设为使臣之辞言劳苦之甚思欲酌酒以自觧也
　　陟彼髙冈我马黄我姑酌彼兕觥维以不永伤【觥古音光不必叶后同】
　　赋也　毛传山脊曰冈马病则黄　朱注兕野牛也　孔氏曰觥爵也以兕角为之
　　郑笺此章为意不尽申殷勤也
　　陟彼砠矣我马瘏矣我仆痡矣云何吁矣
　　赋也　毛传石山戴土曰砠瘏痡皆病也　朱注吁叹也
　　严氏曰仆马皆病而今云何乎长叹而已　朱注极道劳苦之状讽君子当厚其恩意无竆已之辞也吕氏曰夫妇一体也位虽不同而志不可不同求师取友妇人固无与乎此而好善之志则不可不同也崇徳报功后妃固无与乎此而体羣臣之志则不可不同也知子之来之杂佩以赠之知子之好之杂佩以报之妇人之志如是其夫斯能好善矣我姑酌彼金罍维以不永懐我姑酌彼兕觥维以不永伤后妃之志如是王者斯能体羣臣矣室有轑釜之声则门无嘉客况后妃心志之所形见者乎
　　卷耳四章章四句
　　虞惇按集注云后妃因君子不在而思念之又云此诗后妃所自作或当文王朝防征伐之时羑里拘囚之日欤盖朱子见国风多男女懐思之诗如伯兮雄雉之类遂以为后妃亦尔而其实非也左传襄公五年引诗曰嗟我懐人寘彼周行能官人也虽赋诗断章亦可以为小序之证故今从旧説周行大道也大东佻佻公子行彼周行与此周行正同而毛郑直以周行为列位则又承左氏而误焉者也陟彼崔嵬以下皆设为使臣之辞而朱子诗序辨以首章之我独我后妃后章之我皆我使臣首尾不相承应遂断为后妃思念君子不知诗人立言本无定体如小雅出车天子命我我南仲也五章既见君子我心则降如朱子説则又为南仲之家人矣诗中如此类者甚多何必以后妃使臣为嫌但郑以我马虺隤之我为我使臣我姑酌彼之我又为我君则一章语意错杂不成条理矣酌彼金罍郑云出使功成而返君当设燕飨之礼以劳之又云旅醻有醉而失礼者以兕觥罚之亦所以为乐皆属衍説今采诸家及朱子旧説订之　又按此诗首章采采二句于六义属兴盖懿筐非后妃所宜执周行非后妃所宜遵采卷耳亦非后妃之事本属托兴之辞非实赋其事也故今从之　又按子贡诗传申公诗説皆后人僞撰以其流传既久其间亦有足与序相发明者朱子集注多采用申説故亦间录其一二非如刘歆所云与其过而废之寜通而立之之説也
　　樛木后妃逮下也言能逮下而无嫉妬之心焉郑氏曰妇人之徳莫大于不妬忌盖功容可勉而根于情者难自克也
　　南有樛木葛藟累之乐只君子福履绥之
