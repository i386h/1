<!-- { "loadSidebar": true } -->
　　朱注韩初封时召公为司空王命以其众为筑此城如召伯营谢山甫城齐春秋诸侯城邢城楚丘之类也　郑笺韩侯先祖受先王之命封为韩侯居韩城为侯伯其州界外接蛮服因见使时节百蛮贡献之徃来今宣王以韩侯贤故于入觐使复其先祖之旧职赐之蛮服追貊之戎狄令抚柔其所受王畿北面之国因以其先祖侯伯之事尽予之　孔疏韩侯于是令其州内所有灭絶之国筑治是城濬深是壑井牧是田亩收敛是赋税皆使复于故常又令百蛮追貊献其貔兽之皮及赤豹黄罴之皮韩侯依旧法总领之羙韩侯之贤而王命得人也　钱氏曰宣王命召伯营谢以经畧南方命山甫城齐以镇抚东国此命韩侯为北国伯所以备玁狁也中兴制御之大计如此
　　韩奕六章章十二句
　　虞惇按有倬其道毛以为宣王平大乱命诸侯有倬然之道郑以为羙韩侯有倬然着明之道皆不若苏氏为简直以其介圭郑云觐于宣王而奉享礼贡国所出之寳按禹贡黑水西河惟雍州贡璆琳琅玕未尝贡介圭今从毛燕师所完郑云乃古平安时众民所筑完今从朱按竹书成王十二年王命燕师城韩朱子葢本此为说也
　　江汉尹吉甫羙宣王也能兴衰拨乱命召公平淮夷虞惇按后汉书东夷传殷武乙衰东夷盛遂分迁淮岱渐居中土周公征之定东夷厉王时淮夷入宼王命虢仲征之不克宣王复命召公伐而平之孔疏召穆公伐淮夷当在淮水之南鲁僖公伐
　　淮夷当在淮水之北淮之南北皆有夷也　陈氏曰淮夷之地不一徐州有夷则在淮北者也扬州有夷则在淮南者也江汉常武同言淮夷以地理考之曰江汉之浒者是淮南之夷也若在淮北则江汉非所由入之路也曰率彼淮浦省此徐土者是淮北之夷也若在淮南则徐土非聫接之地也严氏曰周兴西北岐丰去江汉最逺故淮夷最
　　难服成王初年淮夷同三监以叛其后又同奄以叛伯禽就封又同徐戎以叛至厉王之时四夷交侵宣王一命吉甫北方旋定继命方叔伐蛮荆其后又命召公平淮南之夷命皇父平淮北之夷南方之役至再至三必东土平然后西京安此江汉常武所以为宣王之终事而系之大雅之末也
　　江汉浮浮武夫滔滔匪安匪游淮夷来求既出我车既设我旟匪安匪舒淮夷来铺
　　赋也　苏氏曰浮浮水盛貎滔滔顺流貎淮夷夷之在淮上者　朱注铺陈也陈师以伐之也
　　郑笺江汉之水合而东流浮浮然　苏氏曰宣王自周而南出于江汉之间命召公率兵循江而下以伐淮夷行者皆莫敢安徐曰吾之来也惟淮夷是求是铺言用命也　朱氏曰诗无执讯获丑之事来求来铺而淮夷遂平可谓有征无战矣　许氏曰此章叙伐淮夷出师之事　吕氏曰按江汉合流之处去淮夷絶逺或者防江汉之师以伐之欤　林氏曰古者畿兵不出所以重内调兵诸侯各从其方之便髙宗伐楚葢裒荆旅武王伐商实用西土至于征徐以鲁平淮夷以江汉
　　江汉汤汤武夫洸洸经营四方告成于王四方既平王国庶定时靡有争王心载宁【平去通韵】
　　赋也　毛传洸洸武貎
　　郑笺召公既受命伐淮夷而服之复经营四方之国告成功于王　孔疏时无有叛戾乖争者王之心于是安宁也　朱注此章言既伐而成功也
　　江汉之浒王命召虎式辟四方彻我疆土匪疚匪棘王国来极于疆于理至于南海
　　赋也　毛传召公召穆公也　朱注辟辟同彻井其田也　郑笺疚病棘急极中也
　　朱注江汉既平王又命召公辟四方之侵地而治其疆界　郑笺非可以兵病害之非可以兵急躁之也惟使来王国受政教之中正而已齐桓公经陈郑之间及伐山戎则违此言者　孔疏不以兵病害之谓所过之处不厚敛资财使民困敝也不以兵急躁之谓所与对战不多杀伤残害民命也　苏氏曰召公于是疆理其地至南海而止　许氏曰此章言经理旁国
　　王命召虎来旬来宣文武受命召公维翰无曰予小子召公是似肇敏戎公用锡尔祉
　　赋也　毛传旬徧也　苏氏曰宣布也　毛传召公召康公奭也　朱注予小子王自称也　毛传似嗣也　朱注肇开也　毛传敏疾也　朱注戎女公功也
　　孔疏王命召虎汝勤劳于徧服四方宣扬王命言其功大已悉知之　郑笺昔文王武王受命召康公为桢干之臣以正天下为虎之勤劳故述其祖之功以劝之　朱注今女无曰以予小子之故但自为嗣女召公之事开敏女功则我当锡女以祉福也　刘氏曰此述王命召公之辞终上章经营疆理之事而起下章之锡命也　朱氏曰此下皆述王册命召公与公复于王之辞也
　　厘尔圭瓒秬鬯一卣告于文人锡山土田于周受命自召祖命虎拜稽首天子万年【瓒人田命年平上去通韵】赋也　毛传厘赐也　郑笺秬鬯黒黍酒也谓之鬯者芬香条鬯也　毛传九命锡圭瓒秬鬯　孔疏卣中尊也　严氏曰孙炎云尊彝为上罍为下卣居中毛传文人文徳之人也　郑笺周岐周也
　　郑笺王赐召虎以鬯酒一尊使祭其宗庙告其先祖之有文徳者又欲尊显召虎故如岐周使虎受山川土田之赐命用其祖召康公受封之礼岐周周之所起为其先祖之灵故就之拜稽首者受王命策书也臣受恩无可报谢但言使君夀考而已　朱注古者爵人必于祖庙示不敢专也　孔疏上言用锡尔祉此言锡之之事
　　虎拜稽首对扬王休作召公考天子万夀明明天子令闻不已矢其文徳洽此四国【平上通韵】
　　赋也　郑笺对答扬称也　毛传考成也　朱注矢陈也
　　陈氏曰召虎受此休命以对扬于王下以告成于召公而祝天子以万夀也　朱氏曰明明天子以下召虎称愿其君之辞言武功之不可恃亦所以戒之也严氏曰宣王方以武功褒虎而虎乃以文徳勉王
　　葢不矜己之功而纳君于徳意度逺矣
　　江汉六章章八句
　　虞惇按四章无曰予小子郑笺云无自减损曰我小子耳与上文武受命意不相协卒章云王命召虎用召祖命故虎对王亦为召康公对成王命之辞天子万夀以下是也亦迂曲不可通告于文人朱注云文人文王也作召公考云作康公之庙器勒王防命之辞以考其成亦无所据俱不取
　　常武召穆公羙宣王也有常徳以立武事因以为戒然朱注诗中无常武字召穆公特名其篇葢有二义有常徳以立武则可以武为常则不可此所以有羙而有戒也　徐氏曰按竹书纪年宣王三年王命大夫仲伐西戎五年夏六月尹吉甫帅师伐玁狁至于太原秋八月方叔帅师伐荆蛮六年召穆公帅师伐淮夷王帅师伐徐戎皇父休父从王伐徐戎次于淮王归自伐徐锡召穆公命厥后伐太原之戎不克伐条戎奔戎则败伐姜戎至于千亩则又败羙业不终惜哉
　　赫赫明明王命卿士南仲大祖大师皇父整我六师以修我戎既敬既戒惠此南国【戎音汝士与师平上通韵祖父与戎韵戒与国去入通韵】
　　赋也　朱注卿士皇父之官也　郑笺南仲文王时武臣也大师皇父之兼官也　朱注戎兵器也郑笺显著乎昭察乎宣王之命卿士为大将也乃用其以南仲为大祖者今官大师字皇父者是也使之整齐六军之众治其兵甲之事命将必本其祖者因有世功于是尤显　孔疏师严器备当恭敬以临之戒惧以处之施仁惠于淮浦之旁国勿暴掠为民之害　董氏曰伐其暴乱所以惠之也
　　王谓尹氏命程伯休父左右陈行戒我师旅率彼淮浦省此徐土不留不处三事就绪
　　赋也　郑笺尹士周之世大夫也　朱注葢为内史掌策命卿士者也程伯休父周大夫也　孔疏行列也　毛传浦涯也　郑笺三事三农之事也绪业也孔疏上命元帅此乃命司马也王谓其内史大夫尹氏女当为策书命此程国之伯字休父者为大司马也楚语重黎氏世叙天地其在周程伯休父其后也当宣王时失其官守而为司马氏　朱注上既命皇父此又命休父者葢王亲命大师以三公治军事而使内史命司马以六卿副之也　郑笺于军行之时令士众左右陈列而勅戒之使循淮浦之旁省视徐国之土地叛逆者军礼司马掌警戒又使豫告徐土之民云不久留处于是女三农之事皆就其业为其惊怖先以言安之　严氏曰率彼淮浦谓征淮夷也省此徐土谓征徐方也徐戎淮夷自伯禽就封之初同恶相济今又相挻而起故王亲征之　曹氏曰师之所聚荆棘生焉不留不处然后三农得以就绪刘氏曰此上两章皆言命戒将士之事
　　赫赫业业有严天子王舒保作匪绍匪游徐方绎骚震惊徐方如雷如霆徐方震惊【首二句无韵游与骚韵霆与惊韵】
　　赋也　朱注赫赫显也业业大也　毛传严威也舒徐保安也　郑笺作行也　朱注绍纠也游遨游也绎连络也骚扰动也
　　苏氏曰王之南征也人望其赫赫业业之威而畏之曰有严哉天子也　孔疏王乃舒徐而安行谓依于军法日行三十里　苏氏曰王师之行不疾不徐而徐之人莫不警动　郑笺其震惊徐国如雷霆之恐怖人然徐国则震惊而将服罪　李氏曰宣王出师先征淮夷后征徐国此兵方及淮而徐夷已震恐也四章言征淮五章言征徐末章言徐方之服也　钱氏曰徐大而淮夷小淮夷即徐州之夷而服属于徐者故此与卒章独言徐方也宣王即位凡五出师他皆命将独此亲董六师者穆王时徐戎僭号率九夷以伐宗周又居中国之地不得而不亲征也
　　王奋厥武如震如怒进厥虎臣阚如虓虎铺敦淮濆仍执丑虏截彼淮浦王师之所
　　赋也　郑笺进前也　朱注阚奋怒之貎　毛传虎之自怒虓然　陆氏曰言将帅之勇发于忠毅非激而怒之也　朱注铺布敦厚也　毛传濆涯也仍就也　郑笺丑众也
　　郑笺王奋扬其威武而震雷其声而勃怒其色前其虎臣之将阚然如虎之怒屯兵淮水大防之土以临敌就执其众之降服者　孔疏既败其根本又穷其枝叶　苏氏曰王师之所在截然无侵掠者　孙氏曰截彼淮浦葢师据形胜截淮浦以立营一以絶淮徐之声援一以防徐戎之奔逸也
　　王旅啴啴如飞如翰如江如汉如山之苞如川之流緜緜翼翼不测不克濯征徐国【上三句平去通韵】
　　赋也　毛传啴啴盛貎　朱注翰羽也　毛传疾如飞鸷如翰苞本也濯大也
　　朱注如飞如翰疾也如江如汉众也如山不可动也如川不可御也緜緜不可絶也翼翼不可乱也不测不可知也不克不可胜也　孔疏此既服淮浦之后又进而伐徐也兵法有动有静静则不可惊扰故以山喻动则不可御止故以川喻　顾氏曰如山之苞营法也如川之流陈法也　曹氏曰先伐淮夷次征徐国先其小而易者后其大而难者
　　王犹允塞徐方既来徐方既同天子之功四方既平徐方来庭徐方不回王曰还归【塞来平入通韵】
　　赋也　朱注犹道也　郑笺允信也　塞实也　毛传来庭来王庭也　郑笺回违也　还归振旅也苏氏曰王将大征徐国兵未及之徒以王道允塞而徐人来服矣　郑笺所谓善战者不阵　朱注王道甚大而逺方懐之非独兵威然也序所谓因以为戒者此也　曹氏曰宣王北伐玁狁西征羗戎南威荆蛮独徐方未服今徐方来庭则四方平矣　刘氏曰武成则戒黩曰还归者止于义也
　　常武六章章八句
　　虞惇按南仲大祖大师皇父毛传云王命南仲于大祖皇父为大师孔氏申之以王命南仲为卿士皇父为大师皆于大祖之庙此曲説也元帅止一人不应二人并命况王命南仲见于小雅明是文王之臣薄伐玁狁者宣王之将南仲则传无闻焉当以郑説为正三事就绪毛云立三有事之臣今亦从郑
