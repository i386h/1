<!-- { "loadSidebar": true } -->
　　虞惇按欧阳本义云据序意幽王黜申后而立褒姒致下国化之亦多弃妻而立妾诗人作诗本为下国之人以妾为妻耳毛郑二家所解终篇不及下国之人妻妾事此其所以失也此説最为得之毛郑以之子斥幽王硕人指褒姒俱非是更以硕人为妖大之人尤曲説也欧阳氏但知之子之非幽王而不知硕人之非褒姒则亦失矣朱集注谓申后被黜而作此诗之子与硕人皆指幽王尤非是卫诗硕人其颀硕人指庄姜此诗硕人正指申后荘姜之失位与申后之见黜畧相似故诗人皆以硕人称之诗人既恶褒姒决不称之为硕人而一篇之中既斥王为之子又斥王为硕人于属文亦无是体也今畧采诸家之説而以己见附之又此诗八章集注皆云比也今按首章以菅茅之相须兴俾我独兮二章以云露之润物兴之子之不犹明是兴而非比七章八章亦然今悉订之
　　緜蛮微臣刺乱也大臣不用仁心遗忘微贱不肯饮食教载之故作是诗也
　　郑笺微臣士也古者卿大夫出行士为末介士之禄薄或困于资财则当赒赡之幽王之时国乱礼废恩薄大不念小尊不恤贱故本其乱而刺之程氏曰诗序有后人増入者緜蛮序饮食教载之絶不成语非国史之旧也
　　緜蛮黄鸟止于丘阿道之云逺我劳如何饮之食之教之诲之命彼后车谓之载之
　　毛传兴也緜蛮小鸟貌阿曲阿也　郑笺后车倅车也毛传鸟止于阿人止于仁　郑笺小鸟知止于丘之曲阿静安之处而托息焉小臣择卿大夫有仁厚之徳者而依属焉至于为末介从而行道路逺矣我罢劳则卿大夫之恩宜如何渴则予之饮饥则予之食事未至则豫教之临事则诲之车败则命后车载之　孔疏教诲虽于人无费而无仁心亦不肯也此大臣之于小臣其义当然
　　緜蛮黄鸟止于丘隅岂敢惮行畏不能趋饮之食之教之诲之命彼后车谓之载之
　　兴也　毛传隅角也
　　緜蛮黄鸟止于丘侧岂敢惮行畏不能极饮之食之教之诲之命彼后车谓之载之
　　兴也　郑笺极至也
　　緜蛮三章章八句
　　虞惇按朱注此微贱劳苦而思有所托者为鸟言以自比也玩诗文絶无为鸟言之意以教诲施之于鸟已不可以后车载之岂复有是理乎斯真可以解頥矣
　　瓠叶大夫刺幽王也上弃礼而不能行虽有牲牢饩不肯用也故思古之人不以微薄废礼焉
　　郑笺牛羊豕为牲系养者曰牢熟曰腥曰饩生曰牵　严氏曰观賔之初筵知幽王君臣沈湎淫泆崇饮无度故此诗极言简俭之意以刺之若曰诚苟在焉亨瓠燔兎可以为礼何必酒池肉林长夜之饮乎而序云有牲牢饩而不肯用失之矣
　　幡幡瓠叶采之亨之君子有酒酌言尝之
　　赋也　毛传幡幡瓠叶貌　郑笺亨熟也熟瓠叶者以为饮酒之菹也此君子庶人之有贤行者也　王氏曰尝其防否然后行献酬之礼
　　杜氏春秋传注曰古人不以微薄废礼虽瓠叶首犹与賔客享之
　　有斯首炮之燔之君子有酒酌言献之【隔句韵平去通韵】
　　赋也　孔疏斯此也　苏氏曰有斯首言一兔也毛传毛曰炮加火曰燔　郑笺炮之燔之者将以
　　为饮酒之羞也饮酒之礼既奏酒于賔乃荐羞　苏氏曰献者主人酌以献宾也
　　有兔斯首燔之炙之君子有酒酌言酢之【炙古张畧反】赋也　毛传炕火曰炙酢报也　郑笺报者賔既卒爵洗而酌主人也凡治之宜鲜者毛炮之柔者炙之干者燔之
　　有斯首燔之炮之君子有酒酌言醻之
　　赋也　毛传醻道饮也　郑笺主人既卒酢爵又酌自饮卒爵复酌以进賔谓之醻
　　谢氏曰瓠叶以为菹不必嘉蔬首以为殽不必异馔先王之燕賔客惟其诚而已丰以燕賔者鱼丽是也薄以燕賔者瓠叶是也在易鼎之象曰大亨以养圣贤损之彖曰二簋可用享皆贵诚不贵物也瓠叶四章章四句
　　虞惇按首章郑笺云庶人之贤者农功毕为酒以合朋友习礼讲道艺酒既成先与父兄室人亨瓠叶而饮之所以急和亲亲也意防殊妙而近于拘诗但取不以薄物废礼耳不必如此説也有斯首郑云斯白也今俗语斯白之字作鲜盖齐鲁之间方言耳録之以广异闻
　　渐渐之石下国刺幽王也戎狄叛之荆舒不至乃命将率东征役久病在外故作是也
　　毛传荆谓楚也舒舒鸠舒鄝舒庸之属
　　渐渐之石维其高矣山川悠逺维其劳矣武人东征不皇朝矣
　　赋也　毛传渐渐高峻貌　郑笺武人将率也　朱注皇暇也　欧阳氏曰不皇朝者乆处于外不得朝见天子也
　　王氏曰将率逺征戍役不息乃更渐渐之高石长逺之山川维其劳苦也　刘氏曰渐渐之石维其高矣者谓所歴之路石皆亷利伤人之足割马之蹄不可践履也其髙峻峭拔非攀援不可登也山川悠逺维其劳矣者其山竆者川断之也其川尽者山间之也山川重复逺不可极困以陟降之劳疹以烟岚之气既病且死莫保生还故不皇于朝觐也　苏氏曰逺人可以徳懐而不可以力胜武人征之连兵不解宜其不能服也
　　渐渐之石维其卒矣山川悠逺曷其没矣武人东征不皇出矣
　　赋也　郑笺卒崔嵬也谓山巅之末也　毛传没尽也　孔疏言所登歴何时可尽徧也　欧阳氏曰不皇出者深入险阻之地将不得出也
　　有豕白蹢烝渉波矣月离于毕俾滂沱矣武人东征不皇他矣
　　赋也　毛传蹢蹄也　郑笺烝众也　毛传将久雨则豕进渉水波　孔防离歴也　毛传毕星也月离阴星则雨
　　张氏曰豕之负涂曵泥其常性也今其足皆白羣渉波而去水患之多可知　严氏曰豕之渉波而见白蹢久雨停潦故也月离于毕则是又捋雨矣　欧阳氏曰豕渉波而月离毕雨之验也征没者在险阻之中唯雨是忧不皇及他也履险遇雨征行所尤苦故以为言　刘氏曰此记征夫逺行之所见也深入蛮夷之域为山川之所困雨水之所淫战敌未防病疫相仍救生命之不暇何暇及他事哉　孔疏洪范曰星有好风星有好雨好风者箕也好雨者毕也郑氏注风土也为木妃雨木也为金妃故星好焉推此而往南宫好旸北宫好燠中宫四季好寒是由已所克而得其妃从其妃之所好故也箕东宫宿也毕西宫宿也　郝氏曰淫雨则失天时险逺则失地利久役则失人和君不仁而好战亡可立待也渐渐之石以下三诗凄怆哀飒亡国之音也
　　渐渐之石三章章六句
　　虞惇按郑氏于此诗笺释全谬以渐渐之石喻戎狄不可伐以山川悠逺专指荆舒之国以不皇朝矣为不能正荆舒使朝于王以有豕白蹢喻荆舒之君躁疾难制以月离于毕喻荆舒之叛渐由王出皆曲説欧阳氏辨之详矣维其劳矣笺云劳劳广濶盖劳与辽同义不皇朝矣今本皆作遑依唐石经及国子监注疏本改正
　　苕之华大夫闵时也幽王之时西戎东夷交侵中国师旅并起因之以饥馑君子闵周室之将亡伤已逢之故作是诗也
　　陈氏曰此诗其辞简其情哀周室捋亡不可救矣诗人哀之而已
　　苕之华芸其黄矣心之忧矣维其伤矣
　　朱注比也　毛传苕陵苕也将落则黄　苏氏曰言周室之衰如是华矣
　　苕之华其弃青青知我如此不如无生
　　比也　毛传华落叶青青然
　　牂羊坟首三星在罶人可以食鲜可以饱
　　虞惇曰兴也　毛传牂羊牝羊也坟大也　朱注羊瘠则首大　郑笺三星心星也　毛传罶曲梁也寡妇之笱也　朱注罶中无鱼而水静但见三星之光而已　虞惇曰喻嵗饥民穷百物雕耗也人得苟且一食足矣无望其饱也
　　苕之华三章章四句
　　虞惇按郑以苕之干喻京师苕之华喻诸夏更援诸华为説穿凿殊甚卒章牂羊坟首特借以形嵗饥民穷之意非直赋此二物集注云赋也亦非是
　　何草不黄下国刺幽王也四夷交侵中国背叛用兵不息视民如禽兽君子忧之故作是诗也
　　何草不黄何日不行何人不将经营四方
　　兴也　朱注草衰则黄　邱氏曰将亦行也
　　孔防气则时经寒燠物则华变死生日月长久征行不息所以怨也
　　何草不何人不矜哀我征夫独为匪民【矜居银反今读鳏】
　　兴也　郑笺赤黒色　朱注草既黄而也无妻曰矜
　　郑笺古者师出不逾时所以厚民之性也从役过时不得归此岂独非民乎
　　匪兕匪虎率彼旷野哀我征夫朝夕不暇【野神与反暇音豫】
　　赋也　毛传兕虎野兽也　孔防率循也　毛传旷空也
　　朱注征夫非兕非虎何为使之循旷野而朝夕不得间暇也
　　有芄者狐率彼幽草有栈之车行彼周道【隔句韵】兴也　邱氏曰芄尾长貌　毛传栈车役车也苏氏曰车之行道如狐之循草无有止期也
　　何草不黄四章章四句
　　都人士之什十篇四十二章二百句

　　读诗质疑卷二十三
<经部,诗类,读诗质疑>
　　钦定四库全书
　　读诗质疑卷二十四上
　　太仆寺少卿严虞惇撰
　　大雅文王之什
　　文王文王受命作周也
　　欧阳氏曰周自后稷以来积功累仁至于文王威徳并着国自此大武王因之遂灭商有天下是以盛徳为天所相而兴周者自文王始也故序但言受命作周不言受命称王也　虞惇按周书无逸曰文王受命惟中身厥享国五十年武成曰我文考文王克成厥勲诞膺天命惟九年大统未集是文王受命之事也帝王世纪云文王即位四十二年歳在鹑火文王于是更为受命之元年始称王矣史记周本纪西伯盖即位五十年其囚羑里盖益易之八卦为六十四卦诗人道西伯盖受命之年称王而断虞芮之讼后十年而崩是文王称王改元之事也欧阳氏以文王未甞称王改元故著论以辨之而于诗本义亦极诋毛郑之妄然谓文王未甞称王是矣而谓文王未甞受命改元则非也书泰誓惟十有三年春说者曰此武王即位之十三年也今按大戴礼文王十五而生武王是武王少文王十四歳也文王世子文王九十七而终武王九十三而终是文王之终武王已八十三武王以八十四即位至九十三而终即位仅十年不得以十三年伐纣则所谓十三年者盖据文王受命改元之年数之武王未甞有十三年也文王受命改元故书有九年大统未集之语若谓文王未甞改元则文王即位共五十年何得云九年也郑氏赤雀丹书之说出于谶纬不足为据若受命改元以经史推校无可疑者司马温公稽古录云文王为诸侯四十二年更称元年又云武王即位四年克商克商七年而崩夀九十三皆与经传合称王之事六经无明文书西伯戡黎既称西伯其非称王可知先儒云文王未王而称王者史臣追尊之辞游氏云纣在上而文王称王是二天子也观泰誓三篇称文王为文考至武成柴望然后称文考为文王则可知矣斯言得之矣　国语文王大明緜两君相见之乐也　申公说周公追述文王之徳明周家所以受命而伐商者作诗歌奏于清庙受厘陈戒之时以训嗣王也　吕氏曰按吕氏春秋周公旦乃作诗曰文王在上于昭于天周虽旧邦其命维新以绳文王之徳熟味此诗信非周公不能作也
　　文王在上于昭于天周虽旧邦其命维新有周不显帝命不时文王陟降在帝左右【时右平上通韵】
　　赋也　毛传在上在民上也于叹辞昭见也显光也不显显也不时时也陟升也　郑笺在察也
