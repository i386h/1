<!-- { "loadSidebar": true } -->
　　赋也　毛传烝众则法也　郑笺秉执也　毛传彝常懿羙也　朱注昭明也　郑笺假至也　毛传仲山甫樊侯也
　　朱注天生众民有物必有则葢自百骸九窍五脏而达之君臣父子夫妇长防朋友无非物也而莫不有法焉如视之明聼之聪貎之恭言之顺君臣有义父子有亲之类是也是乃民所执之常性故其情无不好此羙徳者而况天监视有周能以昭明之徳感格于下故天保佑之为生贤佐曰仲山甫则所以钟秀气而全其羙徳者又非特如凡民而已也　真氏曰盈天地之间莫非物也人亦物也事亦物也有是物即具是理所谓则也则者凖则之谓一定而不可易也彝而言秉者浑然一理具于吾心不可移夺若秉执然为其有此故于羙徳无不知好之者仁义忠信所谓羙徳也人无贤愚莫不好之也　严氏曰民皆秉此常性故皆好此懿徳于均禀同赋中而贤者独钟气之粹焉是有闗于国家盛衰之数而非偶然也朱氏曰惟天子昭明之徳格于天而天有保佑之
　　命故贤佐钟粹羙之徳其天性之本善者虽贤愚之所同而气禀之独厚者乃贤哲之所以异于人也孔疏天生众民有性有情性谓仁义礼智信也情谓喜怒哀乐好恶也五性本于五行六情本于六气礼运曰人者天地之心五行之端是人性法五行也左传曰民有好恶喜怒哀乐生于六气是六情法六气也性者生之质命者人所禀受也情者隂之数精内附着生流通也性生于阳以理执情生于隂以系念是性阳而情隂也性本五行者木行则仁金行则义火行则礼水行则智土行则信是也情本六气者好生于阳恶生于隂喜生于风怒生于雨哀生于晦乐生于明是也人之情性俱禀于天天不差忒则人亦有常故民所执持有常道莫不好羙徳之人也　李氏曰董仲舒曰宣王明文武之功业周道灿然复兴诗人羙之而作上天佑之为生贤佐后世称颂至今不絶葢谓此诗也
　　仲山甫之徳柔嘉维则令仪令色小心翼翼古训是式威仪是力天子是若明命使赋【若赋去入通韵】赋也　郑笺令善也古训先王之遗典也力犹勤也毛传若顺赋布也
　　吕氏曰柔嘉维则不过其则也过其则斯为弱不得谓之柔嘉矣令仪令色小心翼翼表里柔嘉也古训是式威仪是力学问进修也天子是若明命使赋发而措之事业也此章葢备举仲山甫之徳　郑笺勤威仪者恪居官次不解于位也　严氏曰大臣以道事君而曰天子是顺何也顺者臣道也坤道也坤元承天顺也六二直方亦顺也事君尽礼顺也有犯无隐亦顺也将顺匡救皆出于忠爱无非顺也周语称樊仲山甫谏宣王然则天子是若非面从容悦之谓也
　　王命仲山甫式是百辟缵戎祖考王躬是保出纳王命王之喉舌赋政于外四方爰发【首二句无韵】
　　赋也　郑笺戎女也　朱注出承而布之也纳行而复之也喉舌所以出言也发发而应之也
　　吕氏曰仲山甫之职外则总领诸侯内则辅养君徳入则典司政本出则经营四方此章葢备举仲山甫之职　孔疏王有所言出而宣之下有所为纳而白之作王之喉舌布政教于畿外政教明羙四方诸侯莫不发应　朱注仲山甫葢以冡宰兼太保而太保抑其世官也欤
　　肃肃王命仲山甫将之邦国若否仲山甫明之既明且哲以保其身夙夜匪解以事一人
　　赋也　李氏曰肃肃严也　毛传将行也　郑笺若顺也顺否犹臧否也　朱注明明于理哲察于事解怠也
　　朱氏曰王命之严大臣固当奉而行之然明不足以知邦国之情则有便有不便必至于拂而不可行矣惟明足以察人情之从违而后奉行之际取舍曲当政令所以必行邦国所以维允也　朱注既明且哲者达于天下之事理顺而行之自然灾害不及其身可以保其禄位非趋利避害偷以全躯之谓也
　　人亦有言柔则茹之刚则吐之维仲山甫柔亦不茹刚亦不吐不侮矜寡不畏彊御
　　赋也　朱注茹纳也
　　孔疏人有常言人之恒性莫不柔濡者则茹食之坚刚者则吐出之喻见寡弱者则侵侮之强盛者则畏避之惟仲山甫不然不侮不畏即是不茹不吐既言其喻又言其实以充之　吕氏曰言仲山甫之徳刚柔不偏也　朱注观此则仲山甫之柔嘉非软羙之谓而保其身亦未尝枉己以狥人可知矣
　　人亦有言徳輶如毛民鲜克举之我仪图之维仲山甫举之爱莫助之衮职有阙维仲山甫补之【平上去通韵】赋也　郑笺輶轻仪匹也爱惜也　朱注衮职王职也天子龙衮不敢斥言王阙故曰衮职也
　　郑笺人之言云徳甚轻然而众人寡能举之我与仪匹图之而未能也惟仲山甫独能举此徳而行之惜乎莫能助之者多仲山甫之徳归功言耳　黄氏曰助生于有所不足仲山甫能举人不能举之徳则无所不足矣无所不足何助之有故虽爱之而莫能助之　毛传衮冕者君之上服也仲山甫补之善补过也　朱注惟大人格君心之非未有不自举其徳而能补君之阙者也　徐氏曰此二章言仲山甫之贤各以人言起之见常情如此而仲山甫不然盖其羙徳之全所由独异于凡民也
　　仲山甫出祖四牡业业征夫防防每懐靡及四牡彭彭八鸾锵锵王命仲山甫城彼东方
　　赋也　郑笺祖将行祀軷之祭也　朱注防防疾貎毛传东方齐也
　　苏氏曰王命仲山甫城齐祖祭而行其马业业而健其徒防防而敏犹常恐不及于事　郑笺以此车马命仲山甫乗之而行言其盛也　毛传古者诸侯之居逼隘则王者迁其邑而定其居葢去薄姑而迁于临淄也　虞惇按孔疏据史记太公封齐都营邱至五世胡公徙都薄姑子献公徙治临淄献公当夷王时与此传不合意者献公始迁至是而始备城郭之守欤
　　四牡骙骙八鸾喈喈仲山甫徂齐式遄其归吉甫作诵穆如清风仲山甫永懐以慰其心
　　赋也　郑笺穆和也　毛传清风清微之风化养万物者也
　　孔疏式遄其归周人爱仲山甫不欲使久在外也郑笺望之故欲其用是疾归也吉甫作此工歌之诵其调和人之性情如清风长养万物原以仲山甫述职多所思而劳故述其羙以慰安其心　曾氏曰赋政于外虽仲山甫之軄然保王躬补王阙尤所急也城彼东方其心永懐葢有所不安者吉甫深知之作诵而告以遄归所以安其心也
　　烝民八章章八句
　　虞惇按有物有则朱子之説至矣然郑笺所谓性法五行情法六气性生于阳以理执情生于隂以系念者周子太极图说所择取今并録之我仪图之从笺
　　韩奕尹吉甫羙宣王也能锡命诸侯
　　郑笺梁山于韩国之山最髙大为国之镇所望祀焉故羙大其貎奕奕然谓之韩奕韩姬姓之国也后为晋所灭大夫韩氏以为邑焉
　　奕奕梁山维禹甸之有倬其道韩侯受命王亲命之缵戎祖考无废朕命夙夜匪解防共尔位朕命不易干不庭方以佐戎辟【命弥吝反甸与命韵道与考韵觧与位韵易与辟韵下五句亦可去入通韵】
　　赋也　毛传奕奕大也甸治也禹治梁山除水灾孔疏倬明貎　朱注韩国名侯爵武王之后也受命葢即位除丧以士服入见天子而聼命也　郑笺戎汝也　朱注防敬也　郑笺共恭同易改也　朱注榦正也不庭方不来庭之国也　郑笺辟君也王自谓也
　　苏氏曰将言韩侯故先叙其国曰梁山之下有倬然之道此韩侯之所从朝周以受命者也　孔疏缵戎祖考以下王命辞之略也　朱氏曰朕命不易示之以信也干不庭方以佐戎辟欲其敌王之忾也
　　四牡奕奕孔修且张韩侯入觐以其介圭入觐于王王锡韩侯淑旂绥章簟茀错衡衮赤舄钩膺镂锡鞹鞃浅幭鞗革金厄【张王章衡锡一韵舄幭厄一韵】
　　赋也　毛传修长张大也　郑笺诸侯秋见天子曰觐　朱注介圭封圭执之为贽以合瑞也　毛传淑善也交龙为旂绥大绥也　孔疏染鸟羽或旄牛尾为之注于旂干之首为表章也　郑笺簟茀漆簟为车蔽也　毛传错衡文衡也　孔疏衮以为衣画衮龙也赤舄赤色之舄也　郑笺钩膺樊缨也镂刻金也马眉上曰锡刻金饰之今当卢也　毛传鞹革也鞃轼中也　孔疏以革施轼之中央持车使牢固也　毛传浅虎皮浅毛也幭覆式也　孔疏幭礼记作幦周礼作防以浅毛之皮为幭也　郑笺鞗革辔首也金厄以金为小环纒搤之也
　　郑笺韩侯以常职来觐于王王多锡以厚之此觐乃受命先言受命者显其羙也　王氏曰淑旂绥章于绋后建之簟茀在后衡在左右钩膺镂锡鞹鞃浅幭鞗革金厄则皆在前　孔疏羙韩侯朝觐得礼以有徳见命而受此厚赐也按巾车玉路锡樊缨金路钩樊缨注云金路无锡有钩玉路非赐臣之物此言钩膺则金路矣而得有镂锡者葢特赐之使得施于金路也
　　韩侯出祖出宿于屠显父饯之清酒百壶其殽维何炰鼈鲜鱼其防维何维笋及蒲其赠维何乗马路车笾豆有且侯氏燕胥【平上通韵】
　　赋也　郑笺祖将去而祀軷也　毛传屠地名　郑笺显父周之卿士也　毛传防菜殽也　郑笺笋竹萌也　毛传蒲蒲蒻也　郑笺且多貎　吕氏曰觐礼称来朝之诸侯曰侯氏　郑笺胥皆也
　　郑笺既觐而反国必祖者尊其所徃去则如始行焉祖于国外毕乃出宿示行不留也王既使显父饯之又使送以车马所以赠厚意也诸侯在京师未去者于显父饯之时皆来与燕其笾豆且然荣其多也
　　韩侯取妻汾王之甥蹶父之子韩侯迎止于蹶之里百两彭彭八鸾锵锵不显其光诸娣从之祁祁如云韩侯顾之烂其盈门
　　赋也　郑笺汾王厉王也厉王流于彘在汾水之上时人因以号之姊妹之子曰甥　毛传蹶父卿士也里邑也诸娣诸媵也诸侯一取九女二国媵之　郑笺媵必娣侄从之独言娣举其贵者　毛传祁祁徐靓也如云众多也　郑笺烂粲烂也
　　朱注此韩侯既觐而还遂以亲迎也
　　蹶父孔武靡国不到为韩姞相攸莫如韩乐孔乐韩土川泽訏訏鲂鱼甫甫麀鹿噳噳有熊有罴有猫有虎庆既令居韩姞燕誉【平上通韵】
　　赋也　毛传姞蹶父姓也　郑笺相视攸所也　毛传訏訏甫甫大也噳噳众也猫似虎浅毛者也　朱注庆喜令善燕安也
　　郑笺蹶父甚武健为王使于天下国国皆至为其女韩侯夫人姞氏视其所居韩国最乐甚乐矣韩之国土也川泽寛大众鱼禽兽备有言饶富也蹶父既善韩土使韩姞嫁焉而居之韩姞则安之尽其妇道有显誉也　王氏曰韩侯取妻何豫于王政而诗言此者葢汾王失道王室既丧为诸侯所卑侮则王甥亦安能相攸惟宣王任贤使能然后汾王之甥更为乐国贤君所愿取而威仪备具光显如此乃所谓邦之荣懐也　吕氏曰古者任遇方面之臣既尽其礼复恤其私使之内外光显体安志宁然后能展布自竭为王室之屏翰诗人述宣王锡命诸侯而因道其嫁娶之盛其意葢在于此而王室尊安人情暇乐莫不在其中矣
　　溥彼韩城燕师所完以先祖受命因时百蛮王锡韩侯其追其貊奄受北国因以其伯实墉实壑实亩实籍献其貔皮赤豹黄罴
　　赋也　郑笺溥大也　董氏曰燕召公之国也　毛传师众也韩侯之先祖武王之子也追貊戎狄国也奄抚也墉城壑池也　郑笺籍税也　毛传貔猛兽也
