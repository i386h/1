<!-- { "loadSidebar": true } -->
　　毛传栢木宜为舟泛泛其流不以济渡也　郑笺舟载渡物者今不用而与众物泛泛然俱流水中喻仁人不见用而与羣小人并列亦犹是也仁人既不遇忧在见侵害　朱注其隐忧之深如此非为无酒可以敖游而解之也　虞惇曰舟浮于水而不用以载犹国有贤人而不用以治也不用贤则小人进而国乱矣诗人所以忧之深非但以其不遇也卒章日居月诸胡迭而微意盖如此
　　我心匪鉴不可以茹亦有兄弟不可以据薄言往愬逢彼之怒
　　赋也　孔疏鉴镜也　欧阳氏曰茹纳也　范氏曰兄弟僚友也　毛传据依也　朱注愬告也　毛传彼彼兄弟
　　欧阳氏曰鉴纳影在内凡物不择妍丑皆纳其影我心不能兼容善恶　苏氏曰鉴之于人美恶无所不受仁人惟择其可而后受故虽兄弟而有不据也愬不仁必于仁人今愬之于不仁所以迎其怒也盖朝无善人矣
　　我心匪石不可转也我心匪席不可巻也威仪棣棣不可选也
　　赋也　毛传棣棣富而闲习也　苏氏曰选择也孔疏石虽坚尚可转我心坚不可转也席虽平尚可卷我心平不可卷也　吕氏曰威仪闲习自有常度不可选择以避祸也　郑笺言已徳备而不遇所以愠也　苏氏曰小人之恶君子曰何为斯踽踽凉凉然君子不以其故自改也所谓不可转不可巻也
　　忧心悄悄愠于羣小觏闵既多受侮不少静言思之寤辟有摽
　　赋也　毛传悄悄忧貌愠怒闵病也辟拊心也摽拊心貌
　　王氏曰国乱而君昏则小人众而君子独君子忧而小人乐君子之忧者忧其国而已忧其国自与小人异趣故为小人愠也小人得志则为谗诬以病君子君子既病矣又从而侮之曰既多曰不少着小人之众也
　　日居月诸胡迭而微心之忧矣如匪澣衣静言思之不能奋飞【顾炎武曰日居月诸一句中自为韵】
　　朱注比也　孔疏居诸语助也　朱注迭更也　毛传微亏伤也
　　欧阳氏曰胡迭而微者言国家日朘月削也　范氏曰如匪澣衣中垢而不濯也不能奋飞郁陶无所发也　郑笺臣不遇于君犹不忍去厚之至也　孔丛子孔子曰吾于栢舟见匹夫执志之不易
　　栢舟五章章六句
　　虞惇按栢舟之诗韩诗以为宣姜自誓作刘向列女传亦以为卫宣公夫人作向本学鲁诗盖三家説云尔集注云此妇人不得于其夫而作岂亦庄姜之诗欤今皆不取説已见前我心匪鉴日居月诸亦不取郑笺畧从欧阳氏苏氏又按章首二句借栢舟以喻仁人不遇下即接耿耿隐忧不复申言不遇是于六义属比毛概以为兴失之末章日居月诸亦然故俱从朱子曰比但朱子以日喻嫡月喻妾云众妾反胜正嫡又云日月更迭而亏既众妾反胜正嫡则月不当复亏何以又云更迭而亏耶即其説亦已不可通不若欧阳本义为长矣
　　緑衣卫庄姜伤己也妾上僭夫人失位而作是诗也郑笺庄姜庄公夫人齐女姓姜氏妾上僭者谓公子州吁之母母嬖而州吁骄
　　緑兮衣兮緑衣黄里心之忧矣曷维其已
　　朱注比也　毛传緑间色黄正色　朱注已止也孔疏间色之緑不当为衣犹妾不宜嬖宠今緑兮乃为衣緑为衣而正色之黄反为里犹夫人反见疎而微妾以贱而陵贵也　王氏曰夫人正嫡而幽微妾不正而尊显　毛传忧虽欲自止何时能止也
　　緑兮衣兮緑衣黄裳心之忧矣曷维其亡
　　比也　毛传上曰衣下曰裳　郑笺亡之言忘也孔疏间色之緑今为衣而在上正色之黄反为裳而处下　严氏曰緑衣黄里掩蔽而已緑衣黄裳则贵贱倒置矣　张氏曰緑衣之忧言嫡妾之乱弊将至于不可胜言者忧在宗国也岂特为一身之私哉
　　緑兮丝兮女所治兮我思古人俾无訧兮【女如字訧古羽其反】
　　比也　朱注治理而织之也　毛传俾使訧过也许氏曰緑之所以成緑而为衣者女以丝染治而盛也妾之所以上僭者以君子嬖之而然也　朱注然则我将如之何哉亦思古人有尝遭此而善处之者以自励使不至于有过而已
　　絺兮绤兮凄其以风我思古人实获我心【风古方防反后并同不从叶】
　　比也　毛传凄寒风也
　　郑笺絺绤所以当暑今以待寒喻失所也　许氏曰絺络夏服也风而凄其则固宜屏之不服矣事逐时变物随气迁理势之常无足怪者能逹乎此而在我者处之素定则古人之善处此者乃先得我心之所同然岂有一毫怨怼之意哉此庄姜所以为贤也緑衣四章章四句
　　虞惇按郑笺緑当作禒即周礼内司服之禒衣此曲説也郑氏好改经文以就已説皆此类三章女所治兮女读如字不从笺注作汝卒章郑笺是本意而许氏説更得辞文旨逺之妙今参録之
　　燕燕卫庄姜送归妾也
　　郑笺庄姜无子陈女戴妫生子完庄姜以为己子庄公薨完立而州吁杀之戴妫于是大归庄姜逺送之于野作诗见已志　陆氏曰戴諡也妫陈姓也　郑氏曰戴妫实生桓公既立为君矣叙诗者犹曰送归妾也彼为母以子贵之説者失圣人正名分辨嫡庶之意矣
　　燕燕于飞差池其羽之子于归逺送于野瞻望弗及泣涕如雨【野古神与反飞归羽野隔句韵】
　　兴也　毛传燕鳦也　李氏曰差池不齐之貌　曹氏曰燕燕两燕也差池相先后也　朱注之子戴妫也归大归也
　　郑笺妇人之礼送迎不出门送于野者舒已愤尽已情
　　燕燕于飞颉之颃之之子于归逺于将之瞻望弗及伫立以泣
　　兴也　毛传飞而上曰颉飞而下曰颃　郑笺将送也　毛传伫立乆立也
　　燕燕于飞下上其音之子于归逺送于南瞻望弗及实劳我心
　　兴也　毛传飞而上曰上音飞而下曰下音陈在卫南
　　仲氏任只其心塞渊终温且惠淑慎其身先君之思以朂寡人【渊先韵身人真韵本通不必叶】
　　赋也　毛传仲戴妫字也　郑笺任以恩相亲信也朱注只语辞　李氏曰塞实也　毛传渊深也
　　朱注温和也　毛传惠顺也　郑笺先君庄公也毛传朂勉也　郑笺寡人庄姜自谓也
　　杨氏曰州吁之暴完之死戴妫之去皆夫人不见答于先君所致也而戴妫犹以先君之思勉其夫人可谓终温且惠矣
　　燕燕四章章六句
　　虞惇按差池其羽笺云戴妫将归顾视其衣服下上其音云言语感激声有大小皆求诗之过也韩诗以此为定姜归其妇而作康成释坊记又以为卫献公无礼于定姜定姜作此诗陆徳明释之曰此鲁诗也此盖康成未定之论详味诗辞则序説为得矣
　　日月卫庄姜伤已也遭州吁之难伤已不见答于先君以至困穷之诗也
　　诗序辨诗是庄公在时所作篇次当在燕燕之前序云遭州吁之难误也
　　日居月诸照临下土乃如之人兮逝不古处胡能有定寜不我顾【上下通韵不必叶】
　　虞惇曰兴也　郑笺日月喻君与夫人也之人庄公也　朱注逝语辞古处古道相处也　毛传胡何定止也　郑笺寜犹曾也
　　严氏曰日月代明照临下土天之常也犹君与夫人相须而成古之道也　虞惇曰乃如之人而不以古道相处我失日月相成之义何其心志回惑无定曾不顾念我也　朱注见弃如此犹有望之之意焉诗之所以为厚也
　　日居月诸下土是冒乃如之人兮逝不相好胡能有定寜不我报
　　兴也　毛传冒覆也　朱注报答也　毛传尽妇道而不得报也
　　日居月诸出自东方乃如之人兮徳音无良胡能有定俾也可忘
　　兴也　毛传日始月盛皆出东方音声良善也　郑笺无善恩意之声语于我也　吕氏曰俾也可忘言公之待我诚使我可忘而我自不忍忘之也
　　日居月诸东方自出父兮母兮畜我不卒胡能有定报我不述
　　兴也　毛传畜养卒终也　王氏曰人之患疾痛极未有不呼父母者　吕氏曰不述不欲称述之也日月四章章六句
　　虞惇按先儒泥春秋传将立州吁乃定之矣句遂以胡能有定为庄公不能定桓殊属牵合盖郑笺误也日居月诸从毛郑父兮母兮郑笺误从朱
　　终风卫庄姜伤已也遭州吁之暴见侮慢而不能正也
　　虞惇按此诗与日月同意亦庄姜伤已不见答于庄公而作也序云遭州吁之暴非是朱子语类云二诗当在燕燕之前终风居先日月次之　子贡传庄姜见怒于公赋终风
　　终风且暴顾我则笑谑浪笑敖中心是悼【暴敖悼号韵笑啸韵本通不必叶】
　　朱注比也　毛传终日风为终风暴疾也笑侮之也朱注谑戏言也浪放荡也　孔疏敖慢也　郑笺
　　悼伤也
　　朱注庄公为人狂荡暴疾庄姜不忍斥言故以终风比之言虽狂暴如此亦有顾我则笑之时但皆出于戏谑之意而无爱敬之诚使我不敢言而心独伤之也
　　终风且霾惠然肯来莫往莫来悠悠我思
　　比也　毛传霾雨土也惠顺也
　　朱注庄公虽狂惑亦或惠然而肯来但又有莫往莫来之时则使我悠悠思之望之深厚之至也
　　终风且曀不日有曀寤言不寐愿言则嚏
　　比也　毛传阴而风曰曀　郑笺有又也愿思也朱注嚏鼽嚏也
　　吕氏曰阴风终日意其止矣不旋日又曀焉厌苦之辞也　郑笺我其忧悼而不能寐汝思我心如是我则嚏也今俗人嚏云人道我此古之遗语也
　　曀曀其阴虺虺其靁寤言不寐愿言则懐
　　比也　毛传如常阴曀曀然　朱注虺虺雷将发而未震之声懐思也
　　终风四章章四句
　　虞惇按州吁弑桓公自立庄姜大义灭亲其于州吁安得有悠悠我思之理毛郑泥序遭州吁之暴故其觧多谬今从朱语类云此诗有夫妇之情无母子之意得之矣
　　击鼓怨州吁也卫州吁用兵暴乱使公孙文仲将而平陈与宋国人怨其勇而无礼也
　　郑笺平成也将伐郑先告陈与宋以成其伐事春秋传曰宋殇公之即位也公子冯出奔郑郑人欲纳之及卫州吁立将修先君之怨于郑而求宠于诸侯以和其民使告于宋曰君若伐郑以除君害君为主敝邑以赋与陈蔡从则卫国之愿也宋人许之于是陈蔡方睦于卫故宋公陈侯蔡人卫人伐郑事在鲁隐四年　孔疏诗五章皆陈兵役之怨辞
　　击鼓其镗踊跃用兵土国城漕我独南行【兵古必良反后并同】
　　赋也　毛传镗然击鼓声　曾氏曰踊跃好兵喜鬭之状　郑笺用兵谓治兵时　朱注土土功也　毛传漕卫邑
　　曾氏曰兴师动众人所惮也而州吁所最乐国人怨之正以其踊跃也　郑笺言众民或役土功于国或修理漕城而我独从军南行是尤劳苦之甚　李氏曰土国城漕非不劳苦犹处境内今我在外死亡未可知矣
　　从孙子仲平陈与宋不我以归忧心有忡【平去通韵】赋也　朱注孙氏子仲字时军帅也　郑笺以犹与也
　　吕氏曰言所从者乃孙子仲也则轻其帅可知矣郑笺与我南行不与我归期兵凶事惧不得归豫忧之
　　爰居爰处爰丧其马于以求之于林之下
　　赋也　郑笺爰于也　毛传山木曰林
　　欧阳氏曰此与室家诀别之辞言我之是行未有归期亦未知于何所居处于何所丧其马若求我与马当于林之下求之盖预为必败之计也
　　死生契阔与子成説执子之手与子偕老【手有韵老皓韵本通】
　　赋也　毛传契阔勤苦也　吕氏曰成説犹约誓也毛传偕俱也
　　朱注言始为室家之时期以死生契阔不相忘弃又相与执手而期以偕老也
　　于嗟阔兮不我活兮于嗟洵兮不我信兮【信古伸字】赋也　朱注阔契阔也活生洵信也
