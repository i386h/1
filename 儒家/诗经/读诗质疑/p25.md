<!-- { "loadSidebar": true } -->
　　朱注契阔之约如此而今不得活偕老之信如此而今不得伸怨之至也　刘氏曰左传州吁伐郑围其东门五日而还出师不为乆而卫人怨之如此者身犯大逆众叛亲离莫肯为之用也
　　击鼓五章章四句
　　虞惇按死生契阔二章毛郑以为从军之士与其伍约相期免难后军士弃约离散故吁嗟叹之不若欧阳説为长欧阳盖本之王肃也
　　凯风美孝子也卫之淫风流行虽有七子之母犹不能安其室故美七子能尽其孝道以慰其母心而成其志尔
　　孔疏作是诗而成其孝子自责之志也
　　凯风自南吹彼棘心棘心夭夭母氏劬劳
　　毛传兴也南风谓之凯风乐夏之长养棘难长养者朱注棘小木　毛传劬劳病苦也
　　王氏曰棘心至于夭夭风之为力多矣此母氏劬劳之譬也　朱注本其始而言以起自责之端也
　　凯风自南吹彼棘薪母氏圣善我无令人【首章南心一韵夭劳一韵此章但以薪人为韵南字不入韵】
　　兴也　毛传棘薪其成就者圣叡也　郑笺令善也朱注棘可以为薪则成矣然非美材喻己之壮大而无善也　刘氏曰自言七子之中有一令善之人则母亦不舍之而去矣
　　爰有寒泉在浚之下有子七人母氏劳苦
　　兴也　毛传浚卫邑也在浚之下言有益于浚朱注寒泉犹能滋益于浚今有七子而反不能事母使母至于劳苦乎此乃微指其事而痛自刻责也
　　睍睆黄鸟载好其音有子七人莫慰母心
　　兴也　毛传睍睆好貌
　　朱注黄鸟犹能好其音以恱人而我七子独不能慰悦母心哉
　　凯风四章章四句
　　虞惇按朱子首章从比次章从兴安成刘氏曰首章言凯风棘心而下句无应故属比次章言风与棘而下文母与子应故属兴愚意凯风长养万物而下云母氏劬劳正与上文相应兴义甚明不从比也
　　雄雉刺卫宣公也淫乱不恤国事军旅数起大夫久役男女怨旷国人患之而作是诗
　　虞惇按此乃妇人怨旷之诗宣公淫乱不恤国事序诗者推本而言诗中无此意也
　　雄雉于飞泄泄其羽我之懐矣自诒伊阻
　　兴也　朱注雉野鸡也泄泄飞之缓也懐思也　毛传诒遗伊维也　朱注阻隔也
　　朱注雄雉之飞舒缓自得如此而我之所思者乃从役于外而自遗阻隔也
　　雄雉于飞下上其音展矣君子实劳我心
　　兴也　朱注下上其音飞鸣自得也　毛传展诚也
　　瞻彼日月悠悠我思道之云逺曷云能来【思支韵来灰韵本通不必叶】
　　赋也　毛传瞻视也　郑笺曷何也
　　郑笺日月之行迭往迭来今君子独乆行役而不来使我悠悠然思之女怨之辞何时能来望之也
　　百尔君子不知徳行不忮不求何用不臧【行臧俱阳韵不必叶】
　　赋也　毛传忮害也　朱注求贪也　毛传臧善也张氏曰思其君子之切而知其未得归也于是复自解曰凡尔君子岂不知徳行乎但能不忮害不贪求则何用而不善虽乆处军旅间固无害也　朱注忧其逺行之犯难冀其善处而得全也
　　雄雉四章章四句
　　虞惇按诗序淫乱不恤国事是推本之语郑氏泥此遂以泄泄其羽为宣公整其衣服奋讯其形貌下上其音为宣公小大其声怡悦妇人皆缪説也我之懐矣云我安其朝而不去亦衍説今从朱瞻彼日月笺义为精
　　匏有苦叶刺卫宣公也公与夫人并为淫乱
　　郑笺夫人谓夷姜　春秋传宣公烝于夷姜　欧阳氏曰夷姜宣公父妾也夷姜生子曰伋其后宣公为伋娶齐女而夺之是为宣姜皆与宣公为淫乱　孔氏曰知非宣姜者宣姜为公所要此云雉鸣求其牡明是夷姜
　　匏有苦叶济有深渉深则厉浅则揭
　　朱注比也　毛传匏谓之　朱注匏之苦者不可食特可佩以渡水而已今有叶尚未可用也济渡处也行渡水曰渉　毛传以衣渉水为厉揭褰衣也朱注匏未可用渡处方深行者当量度浅深而后渡喻男女之际当量度礼义而行也　毛传遭时制宜如遇水深则厉浅则掲矣男女之际安可以无礼义
　　有弥济盈有鷕雉鸣济盈不濡轨雉鸣求其牡【説文鷕从鸟唯以水反字林于水反今音以小反误也元戴侗曰上半句弥与鷕协下半句盈与鸣协亦一句两韵也轨古音九】
　　比也　毛传弥深水貌盈满也鷕雌雉声也濡渍也孔疏轨车辙也　毛传飞曰雌雄走曰牝牡
　　朱注济盈无不濡而曰不濡轨飞雌当求雄而反求走牡喻淫乱之人不度礼义非其配耦犯礼相从也陆氏曰以雌求雄者淫也非特以雌求雄而又求
　　牡者乱也　欧阳氏曰济盈不濡轨喻宣公贪于淫欲身蹈罪恶而不自知也雉鸣求其牡喻夫人不顾礼义而从宣公如禽鸟之相求无亲疎父子之别
　　雝雝鸣鴈旭日始旦士如归妻迨冰未泮
　　虞惇曰比也　毛传雝雝声之和也　郑笺鴈随阳而处似妇人从夫故昏礼用焉　毛传旭日始出郑笺自纳采至请期用昕亲迎用昏归妻使之来归于已谓请期也　毛传泮散也　郑笺冰未散正月中以前也二月可以昏矣
　　王氏曰古之于昏姻其求之不暴而节之以礼如此士庶亦然况人君乎
　　招招舟子人渉卬否人渉卬否卬须我友【否房以反友音以集注子否友俱从叶不可晓】
　　比也　毛传招招号召之貌舟子舟人主济渡者卬我也
　　毛传人皆渉我友未至我独待之而不渉言室家之道非得所适贞女不行非得礼义昏姻不成　吕氏曰此刺公之淫乱也一章二章四章皆托物为比而不正言其事三章虽陈昏礼特举士之归妻而不欲斥言之而以小喻大也所谓主文而谲谏也　虞惇曰此诗通篇皆比无一语直陈其事者盖男女之际因难以显言而君父之恶又非可以明讥而直刺也故微其词以讽之诗人之忠厚也
　　匏有苦叶四章章四句
　　虞惇按此诗首章郑笺殊谬以匏苦济深为八月纳采问名之时以深厉浅掲喻男女才性贤不肖长幼相当而孔疏又云时丰则礼隆时俭则礼杀皆曲説也二章以下诸家畧同迨冰未泮毛据荀子霜降逆女冰泮杀止故以归妻为娶妻郑据周礼媒氏仲春防男女则以归妻为请期朱子从郑説今仍之雝雝鸣鴈一章虽陈昏礼之正亦是借彼以形此故从比不从赋又按济盈不濡轨毛传云由辀以上为軓正义云説文轨车辙也从车九音龟美反轨车轼前也从车凡音犯毛传所云则犯音也严粲诗缉亦作軓但此章盈与鸣为韵轨与牡为韵軓与牡非韵也故今仍作轨云
　　谷风刺夫妇失道也卫人化其上淫于新昏而弃其旧室夫妇离絶国俗伤败焉
　　习习谷风以阴以雨黾勉同心不宜有怒采葑采菲无以下体徳音莫违及尔同死【风心雨怒隔句韵菲体违死平上通韵俱不必叶】
　　毛传兴也习习和舒貌东风谓之谷风　孔疏黾勉犹勉勉也　陆氏曰葑芜菁也　郑笺菲葍之类也毛传下体根也
　　毛传阴阳和而谷风至夫妇和则室家成　郑笺二菜皆上下可食而其根有美时有恶时采之者不可以根恶时并弃其叶喻夫妇以礼义合不可以顔色衰弃其相与之礼　程氏曰当期好音不违至于偕老也　虞惇曰此章言夫妇之道当如此也
　　行道迟迟中心有违不逺伊迩薄送我畿谁谓荼苦其甘如荠宴尔新婚如兄如弟【平上通韵】
　　赋也　毛传迟迟舒行貌　朱注违背也被弃而走足欲前而心不忍若相背然　毛传畿门内也　郑笺送我裁于门内无恩之甚　毛传荼苦菜　朱注荠甘菜　郑笺荼诚苦矣而君子于己之苦毒又甚于荼比之荼则甘如荠　朱注宴乐也　虞惇曰此及下章言被弃之事也
　　泾以渭浊湜湜其沚宴尔新昏不我屑以毋逝我梁毋发我笱我躬不阅遑恤我后【笱古音矩后古音户后并同】
　　虞惇曰兴也　孔疏泾浊水也渭清水也禹贡泾属渭汭　郑笺小渚曰沚湜湜持正貌　许氏曰湜湜水清见底也　毛传屑洁也　朱注以与也　毛传逝之也梁鱼梁　孔疏引韩诗云发乱也笱捕鱼器毛传阅容也　郑笺遑暇恤忧也
　　虞惇曰泾浊渭清二水相入而清浊混是泾以渭浊也然别出之渚自湜湜然泾新昏也渭旧室也　郑笺喻君子得新昏故谓己恶也己之持正守初如沚然不动摇　欧阳氏曰弃妻将去犹顾惜其家之物既而叹曰我身且不容何暇恤我后事乎　朱注知不能禁而絶意之辞也
　　就其深矣方之舟之就其浅矣泳之游之何有何亡黾勉求之凡民有丧匍匐救之【舟游求救平去通韵亡丧隔句韵后凡四声通用而易晓者不复注】
　　朱注兴也　郑笺方泭也　毛传舟船也　郑笺潜行曰泳　朱注浮水曰游　郑笺深浅喻君子家事无难易我皆为之　许氏曰匍手行匐伏地也程氏曰自陈治家之勤劳随事尽心力而为之深则方舟浅则泳游不许有亡而勉强以求之又周睦其邻里乡党莫不尽其道也　虞惇曰此章以下追言初时治家之勤及今见弃之苦以深致其怨之之意也
　　不我能慉反以我为雠既阻我徳贾用不售昔育恐育鞠及尔顚覆既生既育比予于毒【雠售平去通韵诗本音合通章为平去入一韵不必从】
　　赋也　毛传慉养也　朱注阻却也　孔疏贾市也毛传鞠穷也　郑笺及与也
　　朱注我于汝家勤劳如此而女既不我养反以我为仇雠　程氏曰惟其心既阻却我之善故虽勤劳而不见取如贾物之不见售也　张氏曰因念昔时相与为生惟恐生理穷尽俱至颠覆今既遂其生矣乃反比我于毒而弃之乎
　　我有防蓄亦以御冬宴尔新昏以我御竆有洸有溃既诒我肄不念昔者伊余来暨
　　朱注兴也　毛传旨美御御也洸武貌　朱注溃怒色也　郑笺诒遗也　毛传肄劳暨息也
　　郑笺畜聚美菜者以御冬月乏无时君子亦但以我御竆苦至于冨贵则弃我如防蓄洸洸然溃溃然无温润之色而尽遗我以劳苦之事欲竆困我　苏氏曰曽不念昔者由我而获此安息也　朱氏曰诗六章皆述逐妇之辞也宣姜有宠而夷姜缢是以其民化之而谷风之诗作所谓一国之事系一人之本者如此
　　谷风六章章八句
　　虞惇按此诗毛郑孔朱四家大略相同惟泾以渭浊毛云泾渭相入而清浊异郑云泾水以有渭故见泾浊朱子云二水既合而清浊益分似俱以泾为旧室渭为新昏惟程氏吕氏畧得之今更参以鄙説一章黾勉同心与以隂以雨相应三章宴尔新昏与泾以渭浊相应俱宜从兴不从比
　　式微黎侯寓于卫其臣劝以归也
　　郑笺寓寄也　孔疏若春秋出奔之君所在亦曰寄左传齐以郲寄卫侯是也　顾氏曰许无风而载驰之诗録于鄘黎无风而式微旄邱之诗録于圣人阐幽之防兴灭之心也　虞惇按诗序辨云诗中无黎侯字未详是否然则关雎诗中亦未尝有文王字何以定其为文王后妃之诗乎其説固矣
　　式微式微胡不归微君之故胡为乎中露
　　赋也　郑笺式发声也　朱注微犹衰也　郑笺式微式微者微乎微者也　朱注微犹非也　王氏曰中露露中也言有霑濡之辱而无所庇覆
　　式微式微胡不归微君之躬胡为乎泥中
　　赋也　李氏曰泥中犹泥涂也　王氏曰言有陷溺之难而不见拯救也
　　孔疏主忧臣劳主辱臣死固当不惮淹恤今言我若无君何为处此自言已劳以劝君归是极谏之辞式微二章章四句
　　虞惇按郑笺卫君处黎侯以二邑中露泥中邑名也先儒皆以为无所据故今从王氏列女传以此为黎庄公夫人及傅母二人作盖本之鲁诗也
