<!-- { "loadSidebar": true } -->
　　旄邱责卫伯也狄人廹逐黎侯黎侯寓于卫卫不能修方伯连率之职黎之臣子以责于卫也
　　郑笺卫爵称侯今曰伯者时为州伯也　董氏曰晋伯宗数赤狄之罪曰弃仲章而夺黎氏地则狄之侵黎其来旧矣　虞惇按春秋桓公三年齐侯卫侯胥命于蒲于是齐僖称小伯盖齐卫皆以州伯自相命也晋灭赤狄事在卫穆公之时子贡传云狄侵黎黎侯出奔卫卫穆公不礼焉黎人怨之赋旄邱朱子诗序辨亦引陈氏説以此为穆公之诗然今不可考矣
　　旄邱之葛兮何诞之节兮叔兮伯兮何多日也【葛曷韵节屑韵日质韵本通不必叶伯字不入韵】
　　兴也　毛传前高后下曰旄邱诞阔也　郑笺叔伯字也呼卫之诸臣
　　吕氏曰葛始生其节蹙而密既长其节阔而疎黎臣乆寓于卫感岁时之乆也　毛传诸侯以国相连属忧患相及如葛之蔓延相连及也　苏氏曰旄邱之葛其节甚阔也然而无以其阔节而谓患不相及茍断其一节而百节废矣譬之诸侯虽异国而相为蔽苟黎亡则卫及矣柰何乆而不救哉　朱注诗本责卫君而但斥其臣可谓优柔而不廹矣
　　何其处也必有与也何其久也必有以也
　　赋也　朱注处安处也与与国也以他故也
　　朱注何其处而不来意必有与国相俟而俱来耳何其久而不来意或有他故而不得来耳诗之曲尽人情如此
　　狐裘防戎匪车不东叔兮伯兮靡所与同
　　赋也　毛传大夫狐苍裘防戎言乱也　郑笺黎国在卫西
　　朱注客久而裘敝矣岂我之车不东告于汝乎特叔伯无与同患难者耳至是始微讽切之　苏氏曰是时卫犹在河北黎卫壌地相接故狄之为患黎卫共之
　　琐兮尾兮流离之子叔兮伯兮褎如充耳
　　虞惇曰比也　苏氏曰琐小尾末也　陆氏曰流离枭也关西谓之流离大则食其母　郑笺褎笑貌充耳塞耳也人之耳聋恒多笑而已
　　苏氏曰卫人以狄之微而不忌譬如流离之养其子不知其将为已患也然告之而不聼褎然如或充其耳其后卫人遂有狄难
　　旄邱四章章四句
　　虞惇按旄邱之葛吕氏説与朱子同乃取兴之本意毛公与苏氏乃兴之旁意亦足相参故皆録之郑笺则曲説矣何其处也二章从朱匪车不东郑云今寓在卫东亦无据琐兮尾兮从苏氏尔雅鸟少美长丑为鹠鷅郭注云鹠鷅犹留离诗所谓流离之子也陆玑疏本之毛郑亦本此而其説迂回不切朱子释流离为漂散似不若苏氏説为长
　　简兮刺不用贤也卫之贤者仕于伶官皆可以承事王者也
　　郑笺伶官乐官也伶氏世掌乐官而善焉故后世多号乐官为伶官
　　简兮简兮方将万舞日之方中在前上处硕人俣俣公庭万舞
　　赋也　郑笺简择将且也为且祭祀当万舞也　孔疏万者舞之总名武用干戚文用羽籥　郑笺在前上处者在前列上头也　朱注日中上处明显之处毛传硕人大徳也俣俣容貌大也
　　孔疏择大徳之人使为乐吏是不用贤也此贤者复容貌俣俣然而在公庭亲为万舞　黄氏曰日之方中明而易见之时在前上处近而易察之地于是焉而不能察况侧微之际乎
　　有力如虎执辔如组左手执籥右手秉翟赫如渥赭公言锡爵【籥爵药韵翟锡韵郑庠分韵同部本通不必叶赭字不入韵】
　　赋也　毛传组织组也　孔疏织组者总纰于此而成文于彼善御者执辔于此使马骋于彼犹织组也毛传籥六孔翟翟羽也赫赤貌渥厚渍也　朱注
　　赭赤色也锡爵即仪礼燕饮而献工之礼也　毛传祭有畀煇胞翟阍寺者惠下之道也惠不过一散孔疏硕人有武力比于虎可以御乱又有文徳能治民如御马之执辔使之有文章如织组动于近成于逺也　欧阳氏曰硕人武勇才艺无所不能乃使之执籥秉翟非所宜也　郑笺硕人多才多艺又能籥舞言文武道备其容色赫然如厚傅丹君徒赐其一爵而已不知其贤而进用之　陈氏曰籥所以为声翟所以为容声由阳来故执籥于左左阳也容自阴作故秉翟于右右阴也
　　山有榛隰有苓云谁之思西方美人彼美人兮西方之人兮【苓古力珍反后并同呉才老韵补以真文元通庚青蒸非也】
　　兴也　毛传榛木名下湿曰隰苓大苦也
　　郑笺榛也苓也生各得其所硕人处非其位我谁思乎思周室之贤者　吕氏曰西方美人西周之贤士大夫也周自东迁而衰每思其全盛之时文献之美也山则有棒矣隰则有苓矣惟西周然后有此人物也彼美人者硕人也叹其真西周之人而非今世之人也江左诸人喜言中朝名臣亦此意　李氏曰言美人宜为西方之人可在天朝而今乃失其所也简兮三章章六句
　　虞惇按简兮简兮朱子本横渠张氏之説以为简易不恭之意若自誉而实自嘲训简兮为简易不恭贤者玩世时有之若以简兮自表其玩世窃恐未必然硕人俣俣亦非自称之辞故今仍旧説毛云简大也郑云简择也今从郑方将万舞毛以为祭四方郑以为仲春敎国子皆衍説公言锡爵毛郑主祭祀故引祭统朱不主祭祀故引仪礼献工今参用之西方美人朱云思盛际之显王郑云周室之贤者宜荐硕人在王室似不若吕氏竟指硕人今从读诗记前两章朱子分三章章四句今玩在前上处文气未完公庭万舞之下赘以有力如虎义不相属以此分章殊未安故今亦仍旧
　　泉水卫女思归也嫁于诸侯父母终思归寜而不得故作是诗以自见也
　　郑笺国君夫人父母在则归寜没则使大夫寜于兄弟　苏氏曰凡诗皆系于所作之国故木瓜虽美齐桓而在卫猗嗟虽刺鲁庄而在齐泉水载驰竹竿皆异国之诗而在卫者岂以其声卫声欤记曰郑音好滥淫志宋音燕女溺志卫音促数烦志齐音傲僻骄志盖诸国之音未有同者卫女思卫而作诗其为卫音也固宜犹庄舄之病而越吟人情之所必然也
　　毖彼泉水亦流于淇有懐于卫靡日不思娈彼诸姬聊与之谋【谋古音媒后并同不从叶思淇同韵不必叶】兴也　毛传毖泉始出毖然流也　朱注泉百泉也毛传淇水名娈好貌　朱注诸姬侄姊也
　　严氏曰泉水亦流入于淇而已独不得归思之至切故即诸姬而与之谋归卫之计也
　　出宿于泲饮饯于祢女子有行逺父母兄弟问我诸姑遂及伯姊
　　赋也　毛传泲地名祖而舍軷饮酒于其侧曰饯重始有事于道也祢地名　郑笺行道也　毛传父之姊妹称姑先生曰姊
　　严氏曰泲也祢也皆自卫来所经之地追思其始嫁时宿饯于此也　苏氏曰卫女思归而不获遂自言其可以归之义曰妇人有出嫁之道逺于其宗故礼縁人情使得归寜因以问其姑姊今曷为不得哉逸斋曰舍兄弟而言姑姊逺嫌也　郑笺问姑姊亲其类也先姑后姊尊姑也　春秋传问我诸姑遂及伯姊君子曰礼谓其姊亲而先姑也
　　出宿于干饮饯于言载脂载舝还车言迈遄臻于卫不瑕有害【干寒韵言元韵本通不必叶舝字不入韵】赋也　朱注干言地名皆通卫所经之道也脂以脂膏涂舝使滑泽也舝车轴也车不驾则脱之行则设之也还回旋也旋其嫁时之车也　毛传遄疾臻至也　郑笺瑕犹过也
　　严氏曰向由姊弥宿饯而来嫁今岂不可由于言宿饯而归寕乎为我涂脂为我设舝回辕而行则疾至于卫矣未为瑕过而有害也　苏氏曰言至卫非有瑕害也而曷为不许哉
　　我思肥泉兹之永叹思须与澶我心悠悠驾言出游以写我忧【泉先韵叹寒韵本通漕豪韵悠游忧尤韵亦通俱不必叶】
　　赋也　毛传所出同所归异为肥泉　郑笺兹此也毛传须漕卫邑写除也
　　逸斋曰肥泉同出而异归犹我虽出于卫而不得归也故思之而长叹　郑笺肥泉自卫而来所渡水须漕自卫而来所经邑故思之既不得归寜且欲乘车出游以除我忧也　杨氏曰卫女思归发乎情也其卒也不归止乎礼义也圣人録之于经以示后世使知适异国者父母终无归寜之义则能自克者知所处矣　朱氏曰礼女子已嫁而反兄弟不同席而坐不同器而食所以厚别也圣人寜以义断恩而不以恩掩义故父母终不得归寜以此为防而犹有禽兽其行如齐襄鲁桓夫人之为者
　　泉水四章章六句
　　虞惇按集注于首章云诸姬娣侄也二章云姑姊即诸姬也礼诸侯嫁女同姓二国以娣侄媵未闻有以姑姊从媵者二章之説误也郑氏以首章诸姬为未嫁之女以聊与之谋为谋妇人之礼亦衍説二章出宿饮饯与三章语同而意异三章悬想归寜之事二章乃追思嫁时之事也郑氏二章之説亦误今从朱
　　北门刺仕不得志也言卫之忠臣不得其志尔申公説之仕者处危国事乱君因征役而出北门赋之以自叹　严氏曰不得志不得行其所志也
　　出自北门忧心殷殷终窭且贫莫知我艰已焉哉天实为之谓之何哉【门元韵殷文韵贫真韵艰删韵本通哉灰韵之支韵亦通俱不必叶后凡韵之相通而易防者不复注】
　　虞惇曰赋而比也　毛传北门背明向阴　孔疏殷殷忧也窭谓无财可以为礼贫谓无财可以自给严氏曰但言贫窭则不见知于君可知非专计利禄也　郑笺诗人事君无二志故自决归之于天
　　王事适我政事一埤益我我入自外室人交徧讁我已焉哉天实为之谓之何哉
　　赋也　郑笺王事国有王命役使之事　苏氏曰政事国事也　毛传适之也　朱注一犹皆也　毛传埤厚讁责也
　　郑笺言君政偏已兼其苦室人亦不知已志
　　王事敦我政事一埤遗我我入自外室人交徧摧我已焉哉天实为之谓之何哉【敦郑音都回反】
　　赋也　孔疏敦迫也　毛传遗加摧沮也　郑笺摧者刺讥之言
　　杨氏曰忠信重禄所以劝士也卫之忠臣至于窭贫而莫知其艰则无劝士之道矣先王视臣如手足岂有以事敦遗之而莫知其艰哉然不择事而安之无怼憾之辞知其无可柰何而归之于天所以为忠臣也
　　北门三章章七句
　　虞惇按北门背明向阴比也而出自北门则是因出北门而托讽非直以为比故云赋而比也毛概以为兴亦失之政事一埤益我郑説支离今不取
　　北风刺虐也卫国并为威虐百姓不亲莫不相携持而去焉
　　严氏曰程子以此诗为君子见几而作非谓百姓相携而去也
　　北风其凉雨雪其雱惠而好我携手同行其虚其邪既亟只且【邪音徐后并同虚邪一句中自为韵】
　　朱注比也　郑笺北风寒凉之风病害万物　陆氏曰自上而下曰雨　毛传雱盛貌惠爱也　朱注行去也　程氏曰虚寛貌　郑笺邪读如徐缓也　毛传亟急也　朱注只且语辞
　　苏氏曰北风而又雨雪其虐甚矣故欲与其同好去而避之　朱注是尚可寛徐乎祸乱已迫矣　程氏曰君子全身逺害惟恐去之不速故其辞迫切　严氏曰其虚其徐犹有眷恋故国之意既亟只且则暴虐已甚不可少留矣至此而后决去焉是欲留者本心决去者不得已也
　　北风其喈雨雪其霏惠而好我携手同归其虚其邪既亟只且
　　比也　毛传喈疾貌霏甚貌　朱注归者去而不反之辞
　　莫赤匪狐莫黒匪乌惠而好我携手同车其虚其邪既亟只且
　　比也　朱注狐兽名乌鵶也　郑笺赤则狐也黒则乌也犹君臣相承为恶如一也
　　北风三章章六句
　　虞惇按其虚其邪郑云在位寛仁虚徐者今皆为刻急之行衍説也莫赤匪狐朱云所见无非不祥之物不若郑氏为长
　　静女刺时也卫君无道夫人无徳
　　虞惇按诗无刺君夫人之意序诗者推本而言之
　　静女其姝俟我于城隅爱而不见搔首踟蹰
