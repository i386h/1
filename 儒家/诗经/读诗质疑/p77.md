<!-- { "loadSidebar": true } -->
　　泂酌召康公戒成王也言皇天亲有徳飨有道也春秋传风有采蘩采苹雅有行苇泂酌昭忠信也
　　泂酌彼行潦挹彼注兹可以餴饎岂弟君子民之父母【平上去通韵】
　　兴也　毛传泂逺也行潦流潦也餴馏也　孔疏餴一烝米也馏饭气流也烝米谓之饙饙必馏而熟之毛传饎酒食也
　　朱注逺酌行潦挹之于彼而注之于此尚可以餴饎岂弟君子岂不为民之父母乎　郑笺流潦水之薄者也酌而置之大器之中又挹之而注于此小器可以沃酒食之餴者以有忠信之徳齐洁之诚以荐之故也传曰人不易物惟徳繄物乐以强教之易以说安之民皆有父之尊有母之亲　朱氏曰民归之如父母则皇天亲之飨之矣
　　泂酌彼行潦挹彼注兹可以濯罍岂弟君子民之攸归【平上通韵】
　　兴也　毛传濯涤也罍祭器
　　泂酌彼行潦挹彼注兹可以濯溉岂弟君子民之攸塈【平上去通韵此诗合三章通一韵】
　　兴也　毛传溉清也　郑笺塈息也
　　泂酌三章章五句
　　卷阿召康公戒成王也言求贤用吉士也
　　逸斋曰召公陈三诗以戒成王公刘厚民也泂酌奉天也卷阿求贤也国家大政无出此三者
　　有卷者阿飘风自南岂弟君子来游来歌以矢其音【阿歌南音隔句韵】
　　虞惇曰比而兴也　毛传卷曲也　孔疏大陵曰阿毛传飘风廻风也　朱注君子成王也　毛传矢
　　陈也
　　郑笺有大陵卷然而曲廻风从长养之方来入之喻王当屈体以待贤者　王氏曰有卷者阿则虚中屈体之大陵飘风自南则化养万物之廻风不虚中则风无自而入不屈体则风无自而留其为陵也不大则其化养也不博王之求贤亦如此而已　朱氏曰召康公从成王游卷阿之上托兴于飘风以讽王之求贤此则总序以发端也
　　伴奂尔游矣优游尔休矣岂弟君子俾尔弥尔性似先公酋矣
　　赋也　朱注伴奂闲暇之意尔君子皆指王也　郑笺俾使也　董氏曰弥充也　毛传酋终也
　　吕氏曰自此以下皆召公陈其咏歌之辞也国家闲暇君臣游衍可谓伴奂而优游矣所愿乎王者惟充其性至于无亏阙之地似先公之克终而已召公周之尊老故其祝王逺本先公不忘旧也祝之所以戒之也
　　尔土宇昄章亦孔之厚矣岂弟君子俾尔弥尔性百神尔主矣【厚音戸】
　　赋也　毛传昄大也　苏氏曰章着也
　　李氏曰成王承文武之绪其土宇大而且着亦甚厚矣惟充其徳性然后可为宗庙社稷之主　吕氏曰天子者百神之主也苟以逸欲亏其性则天位难保将无以主百神矣
　　尔受命长矣茀禄尔康矣岂弟君子俾尔弥尔性纯嘏尔常矣
　　赋也　郑笺茀福纯大也予福曰嘏　苏氏曰常常享之也
　　吕氏曰此上三章皆叹羙祝戒之辞虽未及于求贤然成王之所以弥尔性而似先公主百神而常纯嘏者果何以致之乎其意葢有在矣　虞惇按首章以卷阿兴求贤而其意隐而未发也二章至四章极言夀考福禄之盛以广王心而歆动之而归重于弥尔性究其所以弥尔性者则非求贤以自辅不可也故下章遂言得贤之事
　　有冯有翼有孝有徳以引以翼岂弟君子四方为则赋也　毛传冯依翼辅也　朱注引导其前也翼相其左右也
　　孔疏王之臣有善行可为冯依者有艺能可为辅翼者有至孝可为感化者有大徳可为轨训者　朱注得贤以为引翼则徳日修而四方以为则矣自此章以下乃言所以致福禄之由也　吕氏曰此章始明言贤者之益焉贤者之行非一端必曰有孝有徳何也盖人主常与慈祥笃实之人处其所以兴起善端涵养徳性镇其躁而消其邪日改月化有不在言语之间者故宣王在内之臣唯曰张仲孝友而汉臣萧望之亦谓张敞材轻非师傅之器皆此意也
　　颙颙卬卬如圭如璋令闻令望岂弟君子四方为纲赋也　毛传颙颙温貎卬卬盛貎　苏氏曰如圭如璋纯洁也
　　郑笺王有贤臣与之以礼义相切磋体貎则颙颙然敬顺志气则卬卬然髙朗如玉之有圭璋也人闻之则有善声誉人望之则有善威仪　陈氏曰徳行如此故能为四方之纲纪　朱注此承上章言得冯翼孝徳之助则能如此而四方以为纲矣
　　鳯凰于飞翽翽其羽亦集爰止蔼蔼王多吉士维君子使媚于天子【平上通韵羽字不入韵】
　　兴也　毛传鳯凰灵鸟也雄曰鳯雌曰凰　郑笺翽翽羽声也　毛传蔼蔼犹济济也　朱注君子亦王也　郑笺媚顺爱也
　　吕氏曰自此以下广言人材之盛也　钱氏曰君乐于得贤贤亦乐于得君君能以贤自辅则贤者争趋于朝随所用而皆能尽职也　郑笺因时鳯凰至故以喻焉
　　鳯凰于飞翽翽其羽亦傅于天蔼蔼王多吉人维君子命媚于庶人【平去通韵】
　　兴也　郑笺傅犹戾也命犹使也
　　朱氏曰傅于天喻吉人在髙位也在髙位者蔼蔼而盛则能宣布王之命令而使膏泽下于民媚庶人所以媚天子也
　　鳯凰鸣矣于彼髙冈梧桐生矣于彼朝阳菶菶萋萋雝雝喈喈【鸣生冈阳隔句韵】
　　朱注比而兴也　毛朝山东曰朝阳　郑笺鳯凰之性非梧桐不栖非竹实不食　毛传菶菶萋萋梧桐盛也雝雝喈喈鳯凰鸣也
　　刘氏曰髙冈之鳯凰者髙世之贤才也朝阳之梧桐者治朝之贤君也惟其梧桐菶菶萋萋是以鳯凰雝雝喈喈由此观之则君臣感防之机可想矣　朱氏曰此戒王诚于用贤也
　　君子之车既庶且多君子之马既闲且驰矢诗不多维以遂歌【马音姥驰音陀车马多驰隔句平上通韵】赋也　郑笺庶众闲习也
　　朱注承上章之兴也菶菶萋萋则雝雝喈喈矣君子之车马则既庶而且闲矣其意若曰是亦足以待天下之贤者而不厌其多矣　李氏曰此言人君待贤之礼当如此其厚也贤者之道徳絶异于众人苟以众人待之则将拒而不至故其所以载之者车必庶而多马必闲而驰而后君子至焉观车马之富则其礼意之厚可知矣　郑笺我陈此诗不复多也欲今遂为乐歌使王日聼之则不损今之成功也　王氏曰此诗非不多也召公以为不多者爱君之心无已也
　　卷阿十章六章章五句四章章六句
　　虞惇按此诗以集注为善毛郑皆误也诗中岂弟君子皆指王无有称其臣者郑云乐易之君子来就王游而歌以陈其音一误也鳯凰于飞翽翽其羽以喩吉士之多而郑云众鸟慕鳯凰而来犹羣士慕贤者而徃仕二误也维君子使君子亦指王曰君子又曰天子正朱子所云犹曰王于出征以佐天子也而郑云王之朝多善士有君子在上位者率化之使亲爱天子其说迂曲而难通三误也有冯有翼有孝有徳皆指贤臣而郑以有孝为成王有徳为羣臣谓王之祭祀择贤者为之尸使祝赞道之扶翼之于上下文不相防四误也有此四误通篇之义俱失惟首章有卷者阿郑云喻王当屈体待贤者此为得之鳯凰一章郑云因时鳯凰至故以喩焉欧阳氏辨之云成王时未尝有鳯凰至今按竹书成王十八年鳯凰至而周书君奭篇亦曰耉造徳不降我则鸣鸟不闻鸣鸟鳯凰也则前此或尝有鳯凰至未可知今亦无可考诗义亦不重此姑畧之首章来游来歌谓召公从王来游遂歌以讽王而朱注云召公因王之歌作此以为戒未知何所据卷阿飘风义兼比兴朱注但云赋也亦非是
　　民劳召穆公刺厉王也
　　郑笺厉王成王七世孙也
　　穆公康公十六世孙名虎　申公说厉王之时公卿忧乱同列相戒而作此诗　虞惇按厉王无道使衞诬监谤道路以目召穆公故微其词托于戒同列实所以刺王也
　　民亦劳止汔可小康惠此中国以绥四方无纵诡随以谨无良式遏宼虐憯不畏明柔逺能迩以定我王赋也　郑笺汔几也惠爱也　毛传中国京师也四方诸夏也　苏氏曰诡随不顾是非妄随人者也郑笺式用遏止也　毛传憯曾也　朱注明天之明威也　毛传柔安也　朱注能顺习也
　　郑笺民之疲劳甚矣王几可以小安之乎爱京师之人以安天下京师者诸夏之根本　苏氏曰人未有无故而妄随人者惟无良之人将悦其君而窃其权以为宼虐则为之故无纵诡随则无良之人肃而宼虐无畏之人止然后柔逺能迩而王室定矣　虞惇按后汉陈忠疏曰轻者重之端小者大之源故隄溃蚁穴气泄鍼芒是以明者慎微智者察几诗云无纵诡随以谨无良葢所以崇本絶末钩深之虑　吕氏曰一言而丧邦曰惟予言而莫予违则诡随者诚覆邦家之人也无纵诡随乃所以谨无良而遏宼虐也此诗每章之始皆言民亦劳止恵此中国者欲王息民而固根本也中言无纵诡随式遏宼虐者欲王谨察小人无使害政也章未皆丁宁反覆劝王之辞使之去危即安去恶从善也　万时华曰大抵居髙位者喜软熟而恶刚直小人欲进其身亦必未命先唯未令先诺逢迎謟谀容悦取宠人主不察而信之于是逞其无良之志肆其惛怓之口穷其罔极之恶露其丑厉之状遂其缱绻之奸宼虐播于下民而国家因之大壊无纵者明以辨之断以絶之之谓也　春秋传诗曰惠此中国以绥四方施之以寛也无纵诡随以谨无良纠之以猛也柔逺能迩以定我王平之以和也
　　民亦劳止汔可小休惠此中国以为民逑无纵诡随以谨惛怓式遏宼虐无俾民忧无弃尔劳以为王休赋也　郑笺休息也逑聚也　毛传惛怓乱也　郑笺劳犹功也　毛传休羙也
　　郑笺无废女始时勤政事之功以为王之休羙述其始功者诱掖之也　虞惇曰无弃尔劳者托为语同列之辞实所以戒王也
　　民亦劳止汔可小息惠此京师以绥四国无纵诡随以谨罔极式遏宼虐无俾作慝敬慎威仪以近有徳赋也　郑笺罔无极中也
　　严氏曰诡随之人无所不至所谓罔极也　李氏曰敬慎威仪则能亲近有徳之人礼貌苟衰贤者去之矣　吕氏曰此戒王逺小人近君子也
　　民亦劳止汔可小愒惠此中国俾民忧泄无纵诡随以谨丑厉式遏宼虐无俾正败戎虽小子而式大赋也　毛传愒息泄去也丑众也　郑笺厉恶也朱注正败正道败壊也　郑笺戎犹汝也式用也郑笺汝虽小子自遇而汝用事于天下甚广大不可不慎也易曰君子出其言善则千里之外应之况其迩者乎出其言不善则千里之外违之况其迩者乎是以此戒之
　　民亦劳止汔可小安惠此中国国无有残无纵诡随以谨缱绻式遏宼虐无俾正反王欲玉汝是用大谏【平上去通韵】
　　赋也　毛传贼义曰残　苏氏曰缱绻小人之固结其君者也　朱注正反反于正也
　　王氏曰正败者败而已未尽反而为不正也正反则无正矣　郑笺玉者君子比徳焉王乎我欲令汝如玉然故作是诗用大谏正汝此穆公至忠之言　顾氏曰此本召穆公谏王之辞乃托为王意以戒公卿百执事之人故曰王欲玉汝是用大谏犹之转予于恤而呼祈父从事不均而怨大夫所谓言之者无罪闻之者足以戒也岂亦监谤之时疾威之日不敢指斥而为是言乎然而乱君之国无治臣至于我即尔谋聼我嚣嚣则又不独王之愎谏矣
　　民劳五章章十句
　　虞惇按此诗朱注从申公説以为同列相戒之辞今从序
　　板凡伯刺厉王也
　　郑笺凡伯周同姓周公之也入为王卿士　孔疏春秋隠七年天王使凡伯来聘世在王朝盖畿内之国　申公说厉王用事之臣多懐不忠以致祸败公卿赋此以责之　虞惇按此诗虽托于责同列其实以戒王犹上篇之意也
　　上帝板板下民卒瘅出话不然为犹不逺靡圣管管不实于亶犹之未逺是用大谏【平上去通韵】
