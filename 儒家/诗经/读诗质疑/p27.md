<!-- { "loadSidebar": true } -->
　　赋也　朱注静者闲雅之意　毛传姝美色也俟待也　朱注城隅幽僻之处踟蹰犹踯躅也
　　欧阳氏曰宣公淫乱国人化之礼义大壊此述其男女相慕悦赠答之辞以刺之也
　　静女其娈贻我彤管彤管有炜説怿女美【娈铣韵管旱韵本通不必叶】
　　赋也　孔疏彤赤也　李氏曰古者鍼笔皆有管乐器亦有管盖相赠以结殷勤也　毛传炜赤貌欧阳氏曰彼娈然之静女赠我以彤管此管之色炜然而光盛亦如女之美可説怿也
　　自牧归荑洵美且异匪女之为美美人之贻【女如字平上去通韵】
　　赋也　朱注牧外野也归亦贻也　毛传荑茅之始生者　郑笺洵信也
　　欧阳氏曰我自牧田而归取彼茅之秀者以赠女此荑洵美且异矣然未足以比女之美聊贻美人以为报耳　朱注此男之赠女也
　　静女三章章四句
　　虞惇按此诗序云刺时而毛郑以为陈静女之徳欲进之君以易夫人其説可谓迂矣城隅喻高不可逾彤管谓女史记过之法荑可以供祭祀皆求诗之过也匪女之为美朱注女音汝指荑而言称荑为汝犹称苌楚为子恐未安今从欧阳氏
　　新台刺卫宣公也纳伋之妻作新台于河上而要之国人恶之而作是诗也
　　郑笺伋宣公之世子
　　新台有泚河水弥弥燕婉之求籧篨不鲜【鲜古音犀平上通韵】
　　赋也　孔疏尔雅四方而高曰台　毛传泚鲜明貌弥弥盛貌燕安婉顺也籧篨不能俯者　苏氏曰籧篨戚施天下之恶疾也　王氏曰鲜少也
　　毛传水所以洁汚秽反于河上而为淫昏之行　郑笺齐女来嫁于卫其心本求燕婉之人谓伋也反得籧篨谓宣公也　谢氏曰籧篨戚施宣公非有此疾也国人恶其无礼义乱人伦故以恶疾比之既无人道亦非人形也
　　新台有洒河水浼浼燕婉之求籧篨不殄【洒古音铣浼古音免】
　　赋也　毛传洒高峻也浼浼平地也殄絶也
　　鱼网之设鸿则离之燕婉之求得此戚施【离古音罗施古式何反此章以离施韵不以之施韵顾氏引笃公刘何以舟之舟与瑶刀韵载见永言保之保与寿韵桓皇以间之间与天韵为证盖古人用韵变化不拘如此】兴也　朱注鸿雁之大者离丽也　毛传言所得非所求也戚施不能仰者
　　李氏曰卫宣公楚平王唐明皇三君者其恶一也其后宣公之子伋寿皆遇杀惠公奔齐懿公为狄所灭楚平王鞭尸唐明皇身窜南蜀几失天下淫乱之祸如此可不戒哉
　　新台三章章四句
　　虞惇按郑笺以籧篨为口柔戚施为面柔又改殄为腆皆曲説欧阳氏驳郑而其説更迂曲惟苏氏得之
　　二子乘舟思伋寿也卫宣公之二子争相为死国人伤而思之作是诗也
　　毛传宣公为伋娶于齐而美公夺之生寿及朔朔与其母愬伋于公公令伋之齐使贼先待于隘而杀之寿知之以告伋使去之伋曰君命也不可以逃寿窃其节而先往贼杀之伋至曰君命杀我寿何罪贼又杀之　申公説宣公欲立少子朔使伋寿如齐而沈之于河卫人伤之作是诗
　　二子乘舟泛泛其景愿言思子中心养养【景古于两反】赋也　毛传二子伋寿也　朱注乘舟渡河适齐也毛传愿每也养养然忧不知所定
　　苏氏曰国人伤二子往而不返泛泛然徒见其景欲救之不可得是以思之养养然
　　二子乘舟泛泛其逝愿言思子不瑕有害
　　赋也　毛传逝往也　郑笺瑕犹过也　金氏曰谓本无瑕疵而有祸害也
　　史记太史公曰余读世家言至于宣公之子以妇见诛弟寿争死以相让此与晋太子申生不敢明骊姬之过同俱恶伤父之志然卒死亡何其悲也或父子相杀兄弟相戮亦独何哉　许氏曰卫宣公淫于上下父子夷戮人道絶矣无足论也惜乎伋之死未得其所耳伋非得罪于父特朔母子之构也寿既告之逃以自免不陷父于恶斯可矣而以弃父命为辞必于就死是以从令为孝而择义未精者也　苏氏曰宣公将害伋伋不忍去而死尚可也而寿之死独何哉无救于兄而重父之过君子以为非义也　王氏曰二子死非其所不得为无瑕陷父于不义不得为无害虽然其心岂有他哉　严氏曰卫自宣公杀伋寿以朔为世子代立是为惠公左右公子怨朔之谗杀伋乃作乱立黔牟惠公奔齐其后诸侯纳惠公黔牟奔周惠公怨周之容黔牟与燕伐周立子頽虢郑杀子頽而惠公奔温惠公卒子懿公立百姓大臣犹以杀伋故皆不服狄乘其衅杀懿公而灭卫呜呼卫之乱极矣父子兄弟君臣之间相戕相贼不惟流毒子孙啓侮戎狄而余殃所渐且稔王室之祸盖纲常道尽而天地几于倾陷矣推原乱本皆始于夫妇之不正袵席之祸一至于此以是知诗首关雎圣人之意深逺矣
　　二子乘舟二章章四句
　　虞惇按不瑕有害朱注以为疑辞而毛郑皆云二子之不逺害愚意伋寿遭人伦之变兄弟争死虽非中道而志节皎然亦可悲矣故録太史公之説以为凖而苏氏许氏之説附载焉学者读其辞论其世择而取焉可也刘向新序以此诗为伋之傅母作盖本之齐诗云
　　国十九篇七十一章三百六十三句

　　读诗质疑巻三
<经部,诗类,读诗质疑>
　　钦定四库全书
　　读诗质疑卷四
　　太仆寺少卿严虞惇撰
　　鄘
　　柏舟共姜自誓也卫世子共伯蚤死其妻守义父母欲夺而嫁之誓而弗许故作是诗以絶之
　　郑笺共伯僖侯之世子
　　泛彼柏舟在彼中河髧彼两髦实维我仪之死矢靡他母也天只不谅人只【舟尤韵髦豪韵本通仪古音俄后并同舟髦河仪隔句韵下天与人韵俱不必叶】
　　兴也　毛传中河河中也　郑笺舟在河中犹妇人在夫家其常处也　毛传髧两髦之貌髦者髪至眉子事父母之饰　孔疏内则子事父母总拂髦　郑笺两髦之人谓共伯也　孔疏共伯已死不忍斥言故以两髦言之　毛传仪匹之至矢誓靡无也至己之死誓无他心也　朱注只语辞　毛传谅信也严氏曰父母者子之天夫者妇之天今父与夫俱不存惟母是我所天也何不信我而欲夺我志耶
　　泛彼柏舟在彼河侧髧彼两髦实维我特之死矢靡慝母也天只不谅人只
　　兴也　毛传特匹慝邪也
　　范氏曰衰乱之世淫风大行共姜得礼之正而能守义故以首鄘风也　吕氏曰史记载共伯厘侯世子厘侯已武公袭攻共伯共伯入厘侯羡自杀按武公在位五十五年国语称武公年九十有五犹箴儆于国计其初即位葢已年四十余矣使果弑共伯篡立则共伯见弑之时其齿加长于武公安得谓之早死乎髦者子事父母之饰诸侯既小敛则脱之史记谓厘侯而共伯自杀则是时共伯既脱髦矣诗安得犹谓之髧彼两髦乎是共伯未尝有见弑之事武公未尝有弑兄之恶后之传者妄也
　　柏舟二章章七句
　　墙有茨衞人刺其上也公子顽通乎君母国人疾之而不可道也
　　郑笺宣公卒恵公幼其庶兄顽烝于恵公之母生子五人齐子戴公文公宋桓夫人许穆夫人　严氏曰恵公朔即愬伋者恵公之母宣姜即宣公所纳伋妻也　虞惇按春秋传恵公之即位也少齐人使昭伯烝于宣姜
　　墙有茨不可埽也中冓之言不可道也所可道也言之丑也
　　兴也　毛传茨蒺藜也　吕氏曰中冓汉书应劭注材构在堂之中葢阃内隐奥处也中冓之言若曰闺门之言也
　　郑笺国君以礼防制一国今内有淫昏之行犹墙之生蒺藜　毛传欲埽去之反伤墙也
　　墙有茨不可襄也中冓之言不可详也所可详也言之长也
　　兴也　毛传襄除也
　　墙有茨不可束也中冓之言不可读也所可读也言之辱也
　　兴也　毛传束束而去之也　朱注读诵言也杨氏曰公子顽通乎君母闺中之言至不可读其污甚矣圣人何取焉而着之于经也葢自古淫乱之君自以为密于闺门之中世无得而知者故自肆而不反圣人着之于经使后世为恶者知虽闺中之言亦无隐而不彰也其为训戒深矣　黄氏曰宣公纳伋之妻而公子顽通乎君母传曰君以此始亦以此终可不戒哉
　　墙有茨三章章六句
　　君子偕老刺衞夫人也夫人淫乱失事君子之礼故陈人君之徳服饰之盛宜与君子偕老也
　　郑笺夫人宣公夫人恵公之母也人君小君也
　　君子偕老副笄六珈委委佗佗如山如河象服是宜子之不淑云如之何【宜古鱼何反后并同】
　　赋也　朱注君子夫也偕老偕生而偕死也妇人夫死称未亡人言待死也　毛传副者后夫人之首饰编髪为之　孔疏周礼追师掌王后之首服为副编次　毛传笄衡笄也　孔疏王后之衡笄以玉为之垂于副之两旁当耳其下以紞悬瑱珈之言加以玉加于笄为饰也副既笄而加饰如漠之歩摇上饰也六珈饰之有六也委佗行歩有仪也　朱注如山安重也如河广也　郑笺象服褕翟阙翟也　孔疏象翟羽而画之故曰象
　　毛传能与君子偕老乃宜居尊位服盛服也　郑笺服饰如是而为不善之行云如之何深疾之
　　玼兮玼兮其之翟也鬒髪如云不屑髢也玉之瑱也象之揥也扬且之晳也胡然而天也胡然而帝也【晳从析从白音锡朱子误作晢叶征例反非也陈风明星晢晢晢从折从曰音制与此不同此章疑玼髢揥帝一韵翟晳一韵诗多错综用韵不必强叶顾氏合通章为上去入一韵亦不可从】
　　赋也　毛传玼鲜盛貌翟褕翟阙翟羽饰衣也　郑笺王后六服袆衣褕翟阙翟鞠衣展衣褖衣侯伯夫人之服自褕翟而下如王后焉　毛传鬒黒髪也如云美长也屑洁也　郑笺髢髲也　许氏曰髲益髪也　毛传瑱塞耳也揥所以摘髪也　孔疏以象骨搔首因以为饰名之曰揥　毛传扬眉上广也　朱注且语辞　毛传晳白晳也　苏氏曰胡然而尊敬之如天帝乎非以其有徳耶嗟今无以受之
　　瑳兮瑳兮其之展也蒙彼绉絺是绁袢也子之清扬扬且之顔也展如之人兮邦之媛也
　　赋也　许氏曰瑳鲜白貌　郑笺后妃六服之次展衣宜白　毛传蒙覆也絺之靡者为绉是当暑袢延之服也　孔疏绁袢者去热之名袢延是热之气也郑笺展衣夏则里衣绉絺此以礼见于君及宾客
　　之盛服也　毛传清视清明也扬广扬而顔角丰满也　应氏曰顔頟颡也　毛传展诚也美女曰媛朱注见其徒有美色而无人君之徳也
　　吕氏曰一章曰如之何责之也二章曰胡然问之也三章曰展如之人惜之也辞益婉而意益深矣君子偕老三章一章七句一章九句一章八句虞惇按三章其之展也毛公云展衣以丹縠为衣郑氏云六服之次展衣宜白今按周礼内司服掌王后之六服袆衣揄狄阙狄鞠衣展衣褖衣郑司农注云展衣白鞠衣黄褖衣黒康成因之又云以下推次其色则阙狄赤揄狄青袆衣是王后六服之色也毛公惟云展用丹縠余五服无説孔氏云丹縠亦不知所出而瑳兮瑳兮瑳字诸家皆解作鲜白之义王肃亦云衣服洁白之貌则展衣当从郑氏为色白
　　桑中刺奔也衞之公室淫乱男女相奔至于世族在位相窃妻妾期于幽逺政散民流而不可止
　　乐记郑衞之音乱世之音也比于慢矣桑间濮上之音亡国之音也其政散其民流诬上行私而不可止也　汉书地理志衞地有桑间濮上之阻男女亦亟聚防声色生焉故俗称郑衞之音　水经注晋书地道记朝歌城本沬邑武丁始迁居之为殷都有新声靡乐　张氏曰郑衞滨大河其土地薄故其人气轻浮其地平下故其人质柔弱其地肥饶不费耕耨故其人心怠惰情性如此声音亦然故闻其乐使人懈慢而有邪僻之心也
