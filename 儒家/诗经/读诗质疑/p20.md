<!-- { "loadSidebar": true } -->
　　虞惇曰比也　毛传南南土也木下曲曰樛　孔氏曰藟葛类累绕也　朱注只语辞　毛传履禄绥安也　郑笺木枝以下垂之故故葛也藟也得累而蔓之喻后妃能以惠下逮众妾使次叙进御则众妾上附事之　苏氏曰室家既和故其君子无所忧患而安享其福禄茍其不和虽有福禄而不能安也　吕氏曰后妃如此乐哉君子可谓福履绥之矣汉之二赵隋之独孤唐之武氏其祸至于亡国则樛木之后妃诗人安得不深嘉而屡叹之乎
　　南有樛木葛藟荒之乐只君子福履将之
　　比也　毛传荒奄也　郑笺将犹扶助也
　　南有樛木葛藟萦之乐只君子福履成之
　　比也　毛传萦旋也成就也
　　樛木三章章四句
　　虞惇按毛郑于此诗大旨俱得唯郑笺云众妾上附事之而礼义俱盛又云能以礼乐乐其君子则属衍説朱注云君子自众妾指后妃犹言小君内子也窃意二南二十五篇无有称后妃夫人为君子者不如旧説之意味深逺也南有樛木二句比后妃之逮下非兴也朱注云言后妃逮下而无嫉妬之心则正以樛木比逮下而下文自説君子之福履不当以为兴今易之
　　螽斯后妃子孙众多也言若螽斯不妬忌则子孙众多也
　　诗序辨螽斯聚处和一而卵育蕃多故以为不妬忌而子孙众多之比非必知其不妬忌也　欧阳氏曰据本义宜言不妬忌则子孙众多若螽斯也苏氏曰螽斯一生八十一子　严氏曰螽斯次
　　樛木义相成也
　　螽斯羽诜诜兮宜尔子孙振振兮
　　虞惇曰比而兴也　毛传螽斯蚣蝑也诜诜众多也虞惇曰尔斥后妃也　朱注振振盛也
　　孔氏曰后妃不妬忌则嫔妾俱进所生亦后妃之子孙故得众多也螽斯羽虫举羽以言多也　陈氏曰宜尔者归其所自于后妃也
　　螽斯羽薨薨兮宜尔子孙绳绳兮
　　比而兴也　朱注薨薨羣飞声　苏氏曰绳绳不絶也
　　螽斯羽揖揖兮宜尔子孙蛰蛰兮
　　比而兴也　毛传揖揖防聚也蛰蛰和集也
　　螽斯三章章四句
　　虞惇按此诗以螽斯比后妃以螽斯子孙之众多兴后妃子孙之众多宜尔子孙后妃之子孙也朱子云尔指螽斯则是上二句比不妬忌下二句比子孙众多矣既以上二句比不妬忌何以诗序辨又极驳螽斯不妬忌之説朱子于草木鸟兽之属多以尔汝称之之子无裳之子指孤乐子之无家子指苌楚匪女之爲美女指荑此以尔指螽斯皆不可训振振绳绳但美盛多亦不取毛郑仁厚戒慎之説
　　桃夭后妃之所致也不妬忌则男女以正昏姻以时国无鳏民也
　　李氏曰礼义明则上下不乱故男女以正政事治则财用不乏故昏姻以时
　　桃之夭夭灼灼其华之子于归宜其室家【华古音敷家古音姑后并同】
　　兴也　朱注桃木名夭夭少好之貎　毛传灼灼华之盛也　朱注周礼仲春防男女桃之有华昏姻时也　孔氏曰桃少故华盛喻女少而色盛也　郑笺喻妇人皆以年盛时行也　毛传之子嫁子也　李氏曰妇人谓嫁曰归　朱注宜和顺之意叹女子之贤知其必有以宜其室家也
　　桃之夭夭有蕡其实之子于归宜其家室
　　兴也　毛传蕡实貎非但有华色又有妇徳
　　桃之夭夭其叶蓁蓁之子于归宜其家人
　　兴也　毛传蓁蓁至盛貎有徳有色形体至盛一家之人尽以为宜
　　王氏曰后妃处乎重闱深密之地而四方之广家人父子服化者正其本而已故察于治乱之形而不见其本者未可与论圣人之道也　张氏曰乖争之风始于闺门至使万物不得其所而况昏姻之能以时乎此意盖深逺矣
　　桃夭三章章四句
　　虞惇按广汉张氏云此诗兴也然兴之中有比焉惟比义轻于兴则谓之兴而已桃夭为仲春昏姻之时又以喻女子之容色又以喻女子盛年而嫁所谓一句而包数义者此也观比兴者当以此意类推之
　　罝后妃之化也闗雎之化行则莫不好德贤人众多也
　　虞惇按周南之诗皆言后妃之化其实皆文王修身齐家之所致以其自家及国故序诗者归美于后妃读者勿以辞害意可也
　　肃肃罝椓之丁丁赳赳武夫公侯干城【罝古音雎罝夫丁城隔句韵也诗多隔句用韵举此可以类推】虞惇曰赋而兴也　毛传肃肃敬也兔罝兔罟也丁丁椓杙声也　孔氏曰杙檿也丁丁连椓之　毛传赳赳武貎　朱注干盾也　郑笺干也城也皆以御难也　郑笺罝兔之人鄙贱之事犹能恭敬是则贤者众多也有武力公侯可任以国守扞城其民御难于未然　苏氏曰世未尝患无武夫独患其不知敬而不可近今武而知敬故可以为公侯干城也　朱氏曰闻椓杙之声而视其人甚勇可为干城者也田野之人皆有可用之才足以见贤人之众多矣
　　肃肃兔罝施于中逵赳赳武夫公侯好仇【广韵六脂收逵馗十八尤收馗巨鸠反又音逵则逵与馗通馗仇同音不必叶顾氏诗本音仇古渠之反】
　　赋而兴也　毛传逵九逹之道　朱注仇逑同匹也孔氏曰此武夫能匹耦于公侯之志　朱氏曰言
　　才徳相合也
　　肃肃罝施于中林赳赳武夫公侯腹心
　　赋而兴也　毛传中林林中也　孔氏曰有文有武可以为腹心之臣言公侯有腹心之谋事能制断其是非　苏氏曰丁丁人之所闻也中逵人之所见也中林闻见之所不及也闻见所不及而犹肃肃然则其敬也至矣　徐干中论曰肃肃罝施于中林处独之谓也
　　罝三章章四句
　　虞惇按诗三章集注皆云兴也此武夫实为椓杙之事诗人因其所事以起兴宜云赋而兴也公侯好仇与闗雎好逑同闗雎好逑本亦作仇郑笺云怨耦曰仇毛传云匹也今从毛又墨子云文王举闳天太颠于罝罔中授之政西土服故申公诗説云文王闻太颠闳天散宜生皆贤人而举之国史咏其事而美之此或附防之语亦足以广异闻附载于此
　　芣苢后妃之美也和平则妇人乐有子矣
　　虞惇按王肃云自闗雎至芣苢皆后妃房中之乐
　　采采芣苢薄言采之采采芣苢薄言有之【有古音以后并同采有本通不必叶】
　　赋也　毛传采采非一辞也芣苢马舄车前也宜懐妊焉　程子曰薄言发语辞　毛传有藏之也苏氏曰化行俗美家室和平妇人皆乐有子是以采之不厌也　杨氏曰后妃无嫉妬之心则和平矣惟其和平故天下化而和平妇人以有子为乐矣芣苢和平之诗也天下和平非文辞形容所能及故每章言采采而已无他辞也　黄氏曰治世之音安以乐其政和于此诗见之
　　采采芣苢薄言掇之采采芣苢薄言捋之
　　赋也　毛传掇拾也　朱注捋取其子也
　　采采芣苢薄言袺之采采芣苢薄言襭之
　　赋也　毛传袺执衽也扱衽曰襭
　　芣苢三章章四句
　　虞惇按芣苢之诗毛郑得之朱子但主家室和平而不取乐有子之説似为未尽文选注韩诗薛君章句云芣苢伤夫有恶疾而列女传又云蔡人之妻作盖当时毛传未甚行学者惟三家是宗故其説多异由今观之毛公之有功于经非浅鲜也
　　汉广徳广所及也文王之道被于南国美化行乎江汉之域无思犯礼求而不可得也
　　郑笺纣时淫风徧于天下维江汉之域先受文王之敎化　郑樵氏曰周爲河洛召为岐雍河洛之南濒江岐雍之南濒汉江汉之间二南之地诗之所起在于此　虞惇按文王之德化自近而及于逺故序云徳广所及徳广二字不必于汉之广矣取义诗序辨苛求之论也
　　南有乔木不可休息汉有游女不可求思汉之广矣不可泳思江之永矣不可方思【休与求韵休息韩诗广飬韵泳敬韵永梗韵方阳韵江阳庚青蒸郑痒分韵同部上去亦仿此又古四声通用此以平上去通韵不必叶顾氏诗本音泳古羊向反永古于两反】
　　兴也　毛传南方之木美乔上竦也思辞也　朱注汉水出嶓冢山至大别山入江江水出岷山东流与汉水合东北入海　毛传潜行为泳永长方泭也郑笺木以髙其枝叶之故人不得就而止息喻贤女虽出游汉水之上人无欲求犯礼者由贞洁使之然朱氏曰其幽闲贞静之度见者自无狎昵之心决
　　知其不可求也　孔氏曰游女尚不可求则在室无敢犯礼可知　欧阳氏曰末乃陈其不可得之辞如汉广而不可泳江永而不可方也
　　翘翘错薪言刈其楚之子于归言秣其马汉之广矣不可泳思江之永矣不可方思【马古莫补反后并同不从叶】
　　兴也　钱氏曰翘翘髙竦貌　毛传错杂也　孔氏曰楚木名荆属　朱注之子防女也秣饲也　毛传六尺以上曰马
　　郑笺楚杂薪之中尤翘翘者喻女之尤髙洁者也于是子之嫁我愿秣其马　欧阳氏曰秣其马此慕悦之辞犹古人言虽为执鞭犹欣慕焉者也又陈其情虽可悦而终不可求则见文王之化被人深也
　　翘翘错薪言刈其蒌之子于归言秣其驹汉之广矣不可泳思江之永矣不可方思
　　兴也　陆氏曰蒌蒌蒿也　毛传五尺以上曰驹汉广三章章八句
　　虞惇按诗三章集注皆云兴而比也盖以南有乔木二句为兴汉之广矣四句为比今据毛公诂训传所云兴也比也但就章首二句为言下文虽比兴错出不复更举故今从其例亦但云兴也而已其或章首二句义兼比兴如螽斯摽有梅之类则云兴而比也或比而兴也凡赋而兴赋而比比而兴俱放此言秣其马郑笺云致礼饩示有意焉衍説也　又首章不可休息韩诗作不可休思陆徳明云本或作休思孔氏正义云诗之大体韵在辞上疑休与求为韵二字俱作思也
　　汝坟道化行也文王之化行乎汝坟之国妇人能闵其君子犹勉之以正也
　　虞惇按孔氏引王肃云当纣之时大夫行役　申公説商人苦纣之虐归心文王作是诗
　　遵彼汝坟伐其条枚未见君子惄如调饥
　　虞惇曰赋而兴也　毛传遵循也汝水名坟大坊也枝曰条干曰枚惄饥意也调朝也　朱注汝水出天息山经蔡頴州入淮　郑笺如朝饥之思食也朱注妇人喜其君子行役而归因记其未归之时思望之情如此
　　遵彼汝坟伐其条肄既见君子不我遐弃
　　赋而兴也　毛传肄余也斩而复生曰肄遐逺也朱注伐其枚而又伐其肄则喻年矣　郑笺既见君子君子反也于已反得见之知其不逺弃我我于思则愈故下章勉之
　　鲂鱼赪尾王室如燬维则如燬父母孔迩
　　比也　陆氏曰鲂鱼名　毛传赪赤也鱼劳则尾赤燬火也　郑笺畏王室之酷烈是时纣存　王氏曰父母指文王也　毛传孔甚迩近也
　　张氏曰劳苦之极从而寛之曰王室虽如燬而文王在迩有以恤我也　陆氏曰周在西北汝坟极南云孔迩者文王之徳渐被曁讫人逺而泽近也　苏氏曰妇人而知文王之可归所谓道化行也　朱注文王率商之叛国以事纣故汝坟之人犹以文王之命供纣之役其家人劳苦之辞深相劝勉有尊君亲上之意而无情爱狎昵之私其徳泽之深风化之美皆可见矣
　　汝坟三章章四句
　　虞惇按郑笺云伐薪非妇人之事贤者而处勤劳之职亦非其事是以伐薪比行役衍説也父母孔迩笺云避此勤劳之处或时得罪父母甚近当自思念以免害先儒多有主此说者后汉书周磐传诵诗至汝坟之卒章慨然而叹注薛君章句云王室政敎如烈火矣犹触冐而仕者以父母甚廹近饥寒之忧为此禄仕也此韩诗之説意亦与郑小异今从朱
　　麟之趾闗雎之应也闗雎之化行则天下无犯非礼虽衰世之公子皆信厚如麟趾之时也
　　程氏曰自衰世公子以下叙之误也　申公説文王之子多仁贤美之
