<!-- { "loadSidebar": true } -->
　　朱传麻谷名子可食皮可绩为布者尔雅枲麻黂枲实莩麻母疏莩苴麻子之盛子者也周礼注枲是防麻苴是麻之有蕡实者风俗通蓬生麻中不扶自直淮南子汾水浊宜麻本草图经麻黂麻子田圃所莳绩其皮以为布者麻黂一名麻勃麻上花勃勃者七月七日采麻子九月采陶隐居以麻黂为牡麻牡麻则无实苏恭以为蕡即实非花也按本经朱子云麻黂味辛麻子味甘此又似二物疑本草与尔雅礼记称谓不同耳养生要集麻子味甘补中益气服之令人肥健雅翼麻之属总名麻别而言之则有实者名苴无实者名枲子夏丧服传曰苴绖者麻之有蕡者也牡麻者枲麻也蕡即实也牡即无实之名然亦通名麻枲麻实有文理故属金为西方之谷明堂月令秋食麻与犬古者朝事之笾熬麻麦以实之谓之麷蕡于植物中最多子又有檾者亦麻类有实又胡麻亦有实本生大宛一名油麻淳黑者名巨胜亦曰一叶两荚为巨胜抱朴子胡麻一名方茎服之不老耐风湿其叶名青蘘枲麻与麦互相为候麦黄种麻麻黄种麦种枲太早则坚刚厚皮多节晚则皮不坚宁失于早不失于晚麻谱云苎绩麻也有二种一种紫麻一种白苎春秋説题辞麻之为言防也隂精寝密女作纎防也麻生于夏夏衣物成礼仪故麻可以为衣阳成于三物以化故三变缕布也宋均曰麻枝叶成谓之衣三变生成形之变也沤取皮二变也绩成为缕三变也月令仲冬之月天子乃以犬尝麻先荐寝庙葢麻为西方之谷属金艮为狗亦属土取土金相生之义也周礼典枲掌布缌缕纻之麻草之物以待时颁功而授赍及献功受苦功以其贾揭而藏之以待时颁疏云苦功谓麻功谓盬麄之功吕览得时之麻必芸以长疎节而色阳小本而茎坚厚枲以均后熟多荣日夜死复生如此者不蝗管子五沃之土其阳则安树之五麻若高若下不择畴所其麻大者如箭如苇大长以美其细者如雚如蒸大者不类小者则治揣而藏之若众练丝地道记云北地高凉宜麻四时纂要种麻熟耕地从横七遍已上生则无叶四民月令二月三月可种苴荼凡种麻之地耕不厌熟田欲嵗易布叶而锄勃如灰即刈茦欲小□欲薄获欲净沤欲清水生熟合宜拾遗记紫沈麻其实不沈有云水麻实光宜为油泽有光通麻食之行不待烛则巨胜也食之延夀名物解麻谷之良也实曰苴七月之诗言九月菽苴采荼薪樗先王所以致食劳农之意也五谷之养人以浮虚为下沈实为上胡麻食之沈实者也故良通雅笔谈云古止有火麻油麻种得自张骞故曰胡麻按九谷八谷五谷皆有麻古人麷蕡熬葈实岂食火麻耶且火麻子甚不可食意其时早已有之而骞所得者乃六棱八棱之属耳尔雅翼曰巨胜胡麻之黑者宋嘉祐本草有黑白油麻二条沈存中亦曰八棱六棱者为胡麻是中国当本有白色四棱者耳古人言枲即麻又曰枲实曰食麻若据今纲目则枲为雄麻安可食耶杜寳曰隋大业四年改胡麻为交麻其曰檾麻防麻也一作莔但可为绳耳尔雅葋艼荧注未详疑是苎檾之讹
　　隰有荷华
　　朱传荷华芙渠也説文荷芙渠叶茄芙渠茎芙蓉华未发为菡萏已发为芙渠尔雅荷芙渠其茎茄其叶蕸其本蔤其华菡萏其实莲其中的的中薏李巡曰分别莲茎华叶实之名芙渠其总名也别名芙蓉广雅江东呼荷为芙蓉郭璞曰蔤茎下白蒻在泥中者莲谓房也管子五沃之土生莲陆疏莲靑皮里白子为的的中有青长三分如钩为薏语曰苦如薏也的五月中生生啖脆至秋表皮黑的成可食或磨以为饭轻身益气令人强健援神契王者德至于地则华苹感注云华苹并头莲也周书薮泽已渴即莲掘藕古今注荷华华之最秀异者一名水旦一名水芝一名泽芝一名水仙花有赤白红紫青黄红白二色差多大者至百叶王荆公云莲华有色有香得日光乃开虽生于水水不能没虽在污泥泥不能污即华时有实然华事始则实隐华事已则实见埤雅荷总名也其的中有青为薏皆倒生两牙一成芰荷一蕅荷也又生一牙为华蕅荷帖水生藕者也芰荷无蕅卷荷也与华偶生出水上亭亭如者亦或谓之距荷蕅荷一本其旁行为蕅节生一花一叶菡萏实若臽随昏晓阖辟焉凡物皆先华后实独此华果齐生拾遗记曰昆流素莲一房百子凌冬而茂言其受气之特异也莲之根曰藕偶生善耕泥引长故从偶俗云藕生应月月生一节閠辄益一今芋有十二子为衞相传为应月之数赤箭亦有十二根为衞有风不动无风自摇亦其类也赵辟公襍记藕能移鲤能飞龟能守其性使然也芙渠行藕如竹之行鞭节生一叶一华华叶相偶又华初着子首顾在下久之其房倒垂首更在上矣説文引杜林曰藕根曰蕫非是尔雅其本蔤蔤乃藕根非蕫也本草衍义粉红千叶白千叶者皆不实其根惟白莲为佳今禁中生碧莲亦一瑞也楚辞荷为衣兮蕙为带又缉芙蓉以为裳又芙蓉始发襍芰荷防又相如赋夫容外发又荷作茄古诗鹭何在在茄下反骚衿芰茄之緑衣破芙蓉之朱裳是也段成式曰莲子曰湖目问竒云芙蕖古作扶渠诗疏一作夫渠又莲华三出一层凡六层内典芬陀利华白莲花也优鉢罗花青莲花也波头摩花赤莲也
　　隰有游龙
　　朱传游枝叶放纵也龙红草也一名马蓼叶大而色白生水泽中高丈余尔雅红茏古其大者蘬陆疏一名马蓼叶大而赤白色生水泽中高丈余张子曰龙是荭草其枝榦樛屈着土处便有痕如龙也本草经荭草主消渴去热明目益气一名鸿鴶如马蓼而大生水旁五月采实陶隐居云马蓼生于湿地茎斑叶大有黑防最大者是荭草图经荭草即水红下湿地皆有之诗隰有游龙是也管子五位之土其山之浅有龙与卉埤雅山性宜木隰性宜草扶苏荷华桥松游龙皆山隰之所养以自美者桥高也游纵也以纵故谓之龙上耸曰桥山海经曰上多桥木郑读曰槁木误矣古本茏作龙红草叶如拓黄花白子皮青滑诗传龙头草也淮南子曰海闾生屈龙屈龙生容华龙鸿也屈龙即游龙又马蓼曰墨记草叶中有黑防者水蓼即虞蓼泽蓼青蓼人食之紫蓼赤蓼以色名香蓼以香名按郭注俗呼红草为茏鼓语转耳本草经言如马蓼而大郑注云红草似蓼而高大多毛故谓之马蓼据二説止言似蓼红虽有蓼名非即马蓼也又本草衍义云水蓼与水红相似其非蓼明甚陆疏及埤雅尔雅翼皆曰一作马蓼故朱传因之又尔雅茏天蘥郭注未详説文沿本文训天蘥未审何草故当阙疑也
　　茹芦在阪
　　朱传茹芦茅搜也一名茜可以染绛尔雅茹芦茅搜説文茹芦人血所生本草茜根可以染绛一名过山龙一名地血一名茹芦一名茅搜一名蒨郑康成曰齐人谓蒨为韎瓯人谓口束谓蔓有朿也蜀本图经染绯草叶似枣叶头尖下濶茎叶俱涩四五叶对生节间蔓延草木上根紫赤色今所在有八月采根陈藏器云周礼庻氏掌除蛊毒以嘉草攻之嘉草蘘荷与茜主蛊为最埤雅春秋曰皿虫为蛊篆髓曰皿器也虫诸虫也指事律曰造畜蛊毒谓集合诸虫置于一器之内久而相食诸虫皆尽若独蛇在则即为蛇之类陆疏齐人谓之茜徐州人谓之牛蔓今圃人或作畦种莳陶隐居云东方诸处乃有而少不如西多其文西草为茜以此周礼掌染草掌以春秋敛染草之物出其东门曰缟衣茹芦毛云茅搜之染女服也郑笺云染巾也货殖千畞栀茜其人与千戸侯等茜一作蒨束晳补亡诗蒨蒨士子湼而不渝注言孝子鲜明虽染不变也卉谱蒨根色红气温味微酸而带咸入营气行滞走血赤柳根与茜相似但酸涩误用患内障通雅徐广曰巵今鲜支茜一名红蓝即今之红花古亦称茜今又有乌红用苏木染成者西洋诸国以紫铆染成者曰胡胭脂俗呼紫梗紫铆真腊国所出树汁也
　　有女如荼
　　朱荼茅华轻白可爱者也郑笺荼茅秀物之轻者飞行无常疏云释草有荼苦菜又有荼委叶邶风谁谓荼苦即苦菜也周颂以薅荼蓼即委叶也郑于地官掌荼注及既夕注与此笺皆云荼茅秀然则此言如荼乃是草茅秀出之穗非彼二草也尔雅蔈荂荼猋藨防疏此辨防荼之异名也荼茅秀蔈也荂也其别名荼即苕也苕又名猋又名藨皆萑茅之属花秀名也埤雅予所捋荼传曰萑苕也今女匠亦以萑荼絮巢其色白按考工记凡为甲鞄人之事望而视之欲其荼注荼白茅茅华轻而白韦革之色似之周礼地官荼人掌以时聚荼以供丧事注礼茵着用荼言缝浅黑之布贮荼于中柩下圹以茵借之也国语呉王万人为方陈白常白旗素甲白羽之矰望之如荼韦昭云荼茅秀也
　　方秉蕳兮
