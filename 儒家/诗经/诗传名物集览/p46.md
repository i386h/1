<!-- { "loadSidebar": true } -->
　　朱传杻檍也叶似杏而尖白色皮正赤其理多曲少直材可为弓弩榦者也尔雅杻檍注似棣细叶叶新生可饲牛材中车辋闗西呼杻子一名土橿陆疏叶似杏而尖白色皮正赤为木多曲少直枝叶茂好二月中叶疏华如练而细蘂正白葢树今官园种之名曰万嵗枝既取名于亿万其叶又好故种之或谓之牛筋木或谓之檍材之坚韧者山海经崌崃之山其木多楢杻
　　椒聊之实
　　朱传椒树似茱萸有针刺其实味辛而香烈尔雅檓大椒郭云今椒树丛生实大者名为檓又云椒榝丑莍李巡曰榝茱萸也椒茱萸皆有房故曰梂梂实也孔疏郭璞曰茱萸子聚生成房是椒之房褁名梂也今椒实一褁之内唯有一实间有二实者甚少今言一梂满升假多为喻非实事也陆疏椒树似茱萸有针刺叶坚而滑泽蜀人作茶吴人作茗皆合煑其叶以为香今成臯诸山间有椒谓之竹叶椒其树亦如蜀椒少毒热不中合药用烝鸡豚最佳东海诸岛上亦有椒树枝叶皆相似子长而不圆味似橘皮岛上獐鹿食此椒叶其肉自然作椒橘香聊语助也王氏字説以为薄畧之辞似凿埤雅椒似茱萸而小赤色内含黑子如防今谓椒目尔雅言椒榝丑莍桃李丑核言桃李之属皆内核椒榝之属皆外莍也酉阳襍俎椒可以来水银茱萸气好上椒气好下葢椒气性不上达故诗以譬沃也庄子韦以裒椒虽逾絺绤然久则臭椒故天下之理有初虽若佳后更为害者不可不察也本草经秦椒生泰山川谷及秦岭上或琅琊八九月采实蜀椒一名蓎藙生武都川谷及巴郡八月采实蔓椒生云中川谷及丘冢间采茎根煑酿酒胡椒生西戎形如防李子调食用之味甚辛辢范子计然云蜀椒生武都赤色者善秦椒出天水陇西细者善孝经援神契椒姜御湿菖蒲益聪物各用其所长也蔬谱椒秉五行之气叶青皮红花黄膜白子黑气香最易蕃衍凡椒闭口者杀人畨椒亦名秦椒白花子如秃笔头红鲜可观味甚辢通志椒曰蓎藙曰陆拨曰南椒生汉中者曰汉椒蜀中者曰蜀椒巴中者曰巴椒广东者曰广椒又山海经鼔琴之山其木多椒又真腊风土记胡椒子生而青者尤辢又续汉书天竺出胡椒异域志入不国出胡椒叚柯古云胡椒蔓生两两相对毕澄茄其类也今畨舶来者有玉椒白色此诗作于晋人晋地近秦歌其土物当指秦椒山海经云景山多秦椒则秦椒之着久矣汉官仪皇后宫以椒涂殿称椒房取其生子蔓衍亦尚其暖也孙卿子云民之亲我欢若父母好我芬若椒兰又楚俗正月元日以椒盘进椒酒崔实月令过腊一日谓之小嵗拜贺君亲进椒酒从小起离骚申椒醑与菌桂又播芳椒兮成堂奠桂酒兮椒浆按尔雅椒榝丑莍莍者褁实之房椒与茱萸皆曰莍栗松枫之类亦曰莍旧注谓莍即椒复以椒实训莍误
　　有杕之杜
　　朱传杕特也杜赤棠也尔雅杜赤棠详见召南甘棠又方言杜涩也注杜棃子涩故名毛传杕特貌疏木独生也唐史李林甫不识杕杜字谓皇陟曰此言杖杜何也陟俯首不敢言
　　集于苞栩
　　朱传苞丛生也栩柞栎也其子为皁斗殻可以染皁者是也尔雅云栩杼郭注柞树又云栎其实梂孙炎曰物丛生曰苞齐人曰稹栎实橡也有梂彚自褁邢云栎似樗之木也陆疏栩今柞栎也徐州人谓栎为杼或谓之栩其子皁或言皁斗其殻为汁可以染皁今京洛及河内多言杼斗或橡斗谓栎为杼五方通语也秦风山有苞栎秦人谓柞栎为栎河内人谓木蓼为栎椒榝之属也其子房生为梂木蓼子亦房生故説者或曰柞栎或曰木蓼此秦诗宜从其方土之言柞栎是也东海及徐州谓之木莲其叶始生食之味辛其梂子八月中成抟以为烛明如胡麻烛研以为羮肥如胡麻羮庄子匠石之齐至曲园见栎树曰是不才故若是之寿本草槲栎皆有斗以栎为胜所在山谷中皆有图经云木高二三丈三四月开黄花八九月结实柞栎也杼也栩也皆橡栎之通名枕中记橡子非果非谷最益人服食无气而受气无味而受味消食止痢令人强健本草衍义栎叶如栗叶坚而不堪充材风土记吴越之间名柞为枥古今注杼实曰橡齐民要术柞砍去还生宜种于山阜之曲十年中椽二十年中屋薪樵不在此数雅翼管子五粟之土其柘其栎修直以长淮南时训十二月之木可以为车毂木不出火惟栎为然亦应阴气也郑渔仲云栩杼为柞木秦风苞栎更是一物即今之橡斗树也绵诗朱子解柞云枝长叶盛丛生有刺与橡斗树不同按尔雅郭注及邢陆诸疏皆以栩栎为一物故朱传于山有苞栎更无释文张尔公云橡様杼柔一也栎别为一种栎实亦有斗或谓之橡斗然橡实大于栎叶冬凋栎不冬凋实二物也
　　隰有杨
　　尔雅杨蒲柳注茎可为箭易枯杨生稊老夫得其女妻枯杨生华老夫得其士夫淮南子正月其木杨古今注白杨叶圆青杨叶长蒲杨叶长细栘杨叶圆蔕弱防风则大摇一名高飞一曰独摇埤雅杨有黄白青赤四种赤杨霜降则叶赤材理亦赤其孚甲早于众木又杨栌皮白空中子似枸杞子冬月熟赤色一名空疏李当之药録谓之溲疏非今人篱援之杨栌也黄杨木性坚致难长俗云嵗长一寸闰年倒长一寸谓之厄闰然考之尔雅桐茨菰皆有厄闰之名不独黄杨也世之重黄杨以其无火或曰必于阴晦夜一星不见伐之为枕不裂齐民要术白杨劲直堪为屋材宁折终不曲挠榆性懦软久无不曲比白杨不如逺矣国策杨树之生倒之生折而树之又生列子虚则梦杨实则梦溺之反也木谱杨有二种一种白杨芽时有白毛褁之及尽展似梨叶而稍厚大遇风则簌簌有声高者十余丈径三四尺一种青杨比白杨较小亦有二种其一青耸直高数丈径二三尺叶似杏而大一种矮身多岐枝不堪大用北方全用杨柳榆槐四木人皆种之杨柳亦是二物柳枝长脆叶狭长杨枝短硬叶圆濶逈不相侔诸家多混称之甚且以为一物葢南方无杨故耳柳性耐水杨性宜旱诸书所言水杨皆水柳之譌也惟垂柳作垂杨至于春月飞絮落水作萍亦与柳同但其穂颇粗大耳崔正熊云水杨叶似青杨青杨出峡中为牀卧之无蚤别一种非蒲柳也白杨株大叶圆如梨皮白多种墟墓间故古诗曰白杨多悲风萧萧愁杀人黄杨叶细难长人家庭中多植之以为玩又蒲柳一种有皮青皮红之别亦名杨柳本草柳华其叶狭长青緑枝条长软者然蒲柳亦曰蒲杨栘杨亦曰栘柳河柳亦曰小杨陈藏器云江东通名杨柳北人都不言杨杨树叶短柳树枝长朱传云柳杨之下垂者杨柳之起者説文云柳小杨也欲知杨与柳之别以三説参之
　　有条有梅
　　朱传条山楸也皮叶白色亦白材理好宜为车版尔雅槄山榎孙炎曰诗云有条有梅条槄也郭璞曰今之山楸陆疏槄今山楸也亦如下田楸耳白色堪作车版能湿又可为棺木宜阳其北山多有之本草楸与梓本同末异一种无刺者一种有刺者湿时脆燥则坚良木也榎亦楸属叶大而蚤脱故谓之榎叶小而蚤秀故谓之楸史记淮山常山荥南河济之间有千树楸与千户侯等别赋望青楸之离霜曹植诗走马长楸间
　　梅尔雅梅枏陆疏梅树皮叶似豫章豫章叶大如牛耳一头尖赤心华赤黄子青不可食枏叶大可三四叶一丛木理细致于豫章子赤者材坚子白者材脆荆州人曰梅终南及新城上庸蜀皆多樟枏终南山与上庸新城通故亦有枏也尔雅翼枏大木可为舟又可为棺故古称楩楠豫章以为良木之类本草枏近根年深向阳者结成草木山水形呼骰柏枏俗名鬭柏枏因声而讹魏王花木状言石枏野生二月开花曲阜顔囘墓有二株大三四十围顔子手植物任昉述异记黄金山有枏木一年东边荣西边枯一年西边荣东边枯张华云交让木宋子京云让木即枏木生南方故又作楠黔蜀诸山尤多其树童童然若幢葢直上柯叶不相妨蜀人号交让木庄子腾猿得杉楠山海经摇碧山朝歌山脆山多枏负霜停翠陆文裕曰成都庭院植成行列枝叶若相回避实似母丁香粤中分香楠青楠又有石楠凌冬不凋楠即枬今作枏六书故曰梅之为果书传所同惟终南之诗有条有梅毛氏以为枏葢本尔雅尔雅以梅为枏是以一字名两木也説文既以梅为酸果又谓梅枏为可餐是又合二字为一物也名物疏陆所释梅自是枏木似豫章者豫章大树所谓生七年而可知者陈文帝尝出枏材造战舰即此若今之所谓梅乃古和羮之梅笾实之干防郭璞云似杏实酢者若尔雅之梅枏乃陆云似豫章者景纯不当以似杏实酢解之草木同名异种者甚多如山榎名条柚亦名条岂可以上文之条为柚耶朱传于标有梅既具释此章不复云似合二梅为一矣广要曰条是槄梅是枏尔雅与陆疏合此乃秦人夸美其君故借巨材以起兴陆农师指条为柚梅为杏取渡淮变化之义甚无谓通雅云尔雅三释梅时英梅注以为雀梅正言梅花之梅与摽梅同葢古梅作某而枏则称梅故又曰梅枏其言朹檕梅则今之山查糖毬耳尔雅梅枏即陆玑所谓木似豫章者郭璞注误云似杏实酢陶淇景本草因之后人遂以枏木为梅果非也孙炎云荆州曰梅州曰枏世説谢安搆室有梅梁之名则枏亦可称梅非今之所谓梅也
　　隰有六驳
　　朱传驳梓榆也其皮青白如驳陆疏驳马梓榆也其树皮青白驳荦遥视似駮马故谓之駮马下章云山有苞棣隰有树檖皆山隰之木相配不宜云兽古今注六驳山中有木叶似豫章皮多癣驳毛传驳如马倨牙食虎豹尔雅疏駮亦野马名山海经中曲之山有兽焉其状如马而白身黑尾一角虎牙爪音如鼓音其名曰駮是食虎豹可以御兵故马之色相类者以駮名之雅翼周书王会正北方义渠以兹白兹白若白马即此物也古之名马有曰六駮者有曰驺虞者有曰腾黄者有曰飞者有曰麒麟者六驳者必其白身黑尾如兽之六駮耳駮音博
　　隰有树檖
　　朱传檖赤罗也实似梨而小酢可食释木檖罗陆疏檖一名赤罗一名山梨今人谓之杨檖实如梨但小耳一名鹿梨一名防梨今人亦种之极有肥美者亦如梨之美檖説文作□埤雅其文细密如罗故曰罗又有白者赤罗文棘白罗文缓虽皆文木赤罗为上秦诗初曰晨风卒曰树檖言用贤之道始能致之终能立之栜谓之绫杉谓之纱檖谓之罗罗亦有花者俗谓之罗锦犹言杉锦也罗锦明杉锦暗今有栜绫器其文如绮又下于杉锦
　　东门之枌
　　朱传枌白榆也先生叶郤着荚皮白色尔雅榆白枌孙炎曰榆白者名枌郭璞曰枌榆先生叶后着荚皮色白荚状似钱而小色白成串俗呼榆钱二月剥皮刮去粗皵中滑白荒嵗以为粉食之埤雅枌先敷叶后着荚其叶初生葢似目榆性扇地所扇各与木等故其阴下五种不植而古人就以息焉陈诗东门之枌婆娑其下是也男子道舞尚非所宜女子市舞尤非所宜矣管子曰桓公之时五衢之民桑麻不种茧缕不治衣多敝履多穿乃请沐途旁之枝使无尺寸之阴为是故也内则云堇荁枌榆薧以滑之新生者薧其干也博物志食枌榆则眠不欲觉木谱榆有赤白二种白者名枌赤者榆也树甚高大
　　猗彼女桑
　　朱传取叶存条曰猗女桑小桑也小桑不可条取故取其叶而存其条猗猗然耳毛传荑桑也孔疏女是人之弱者女桑柔桑也释木女桑桋桑注今俗谓桑树小而条长者为女桑树
　　六月食郁及薁
　　朱传郁棣属毛诗义问其树高五六尺实大如李正赤食之甛孔疏晋宫阙铭云华林园中有车下李三百一十四株薁李一株车下李即郁薁李即薁二者相类而各一物同时熟
