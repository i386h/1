<!-- { "loadSidebar": true } -->
　　朱传狼似犬鋭头白颊高前广后尔雅狼牡貛牝狼其子獥絶有力迅邢疏此辨狼之种类也舍人曰狼牡名貛牝名狼子名獥孙炎曰迅疾也陆疏其鸣能小能大善为小儿啼声以诱人去数十步其猛健者虽善用兵者不能免也其膏可煎和皮可为裘故礼记云小切狼臅膏与稻为酏注以狼胸臆肪和米作糜也又曰君之右虎裘厥左狼裘明以威武卫上也周礼兽人冬献狼注时之味也毛诗草虫经老狼项下有袋求食满腹向前行乃触之退后又自踏践上疐其尾进退有患故诗以况跋前疐后博雅防狼也酉阳襍俎狼大如狗苍色作声诸窍皆沸今训狐鸣亦后窍应之狼防筋大如鸭卵或言狼筋如织络骈胁肠直其粪直上烽火用之虽风吹之不斜主物论狼鸣凡器物皆应之内则食狼去肠瑞应图白狼王者仁德明哲则见一云王者进退动凖法度则见埤雅俚语狼卜食将逺逐食必先倒立以卜所向今猎师遇狼輙喜盖狼之所在兽之所在也故古之造式者木用槐瘿枣瘤而以狼牙为柱取其灵智也虎善拟前狼善顾后虽跋胡疐尾而能不失其猛此诗之所以譬周公也狼性贪暴争食以飬口体而常害其身故孟子以为狼疾人也雅翼狼贪猛之兽聚物不整故称狼籍又称粒米狼戾楚语云令尹问蓄聚实如饿豺狼然是也周礼王及五等诸侯之出皆有挟鞭趋避者号条狼氏条涤也谓涤除道上狼扈者狼好积聚也或言狼筋如织络小囊虫所作也盗不可辨者焚狼筋以示之则为盗者挛栗无所容或曰狼筋者茵类非此兽之筋也或作狼狈是两物狈前足絶短每行常驾于狼腿上失狼则不能动故世言事乖者称狼狈释文狼籍草而卧去则秽乱为狼籍淮南子鸱视而狼顾贾谊曰失时而雨民且狼顾鸟雄挚于雌兽牝猛于牡是以罴为熊之牝而罴猛于熊狼为貛之牝而狼名独着虎猛者称乳虎盖其类也左传狼子野心管子举龙章则水行举虎章则林行举鸟章则陂行举蛇章则泽行举鹊章则陆行举狼章则山行白泽图曰百岁狼化为美女诱人名曰知状乆则必食人以其名呼之即逃去
　　卢令令
　　朱传卢田犬也令令犬颔下环声毛传卢田犬孔疏犬有田犬守犬战国策韩国卢天下之骏犬也字林作獹
　　四骊济济
　　朱传骊马黒色也駉传纯黒曰骊月令孟冬驾铁骊檀弓夏后氏尚黒戎事乗骊説文骊马深黒色尔雅小领盗骊注领颈也穆王八骏有盗骊盗骊浅骊也谓窃青色尔雅疏窃即古浅字
　　有县貆兮
　　朱传貉类尔雅貈子貆疏貈似狐其子名貆説文貉类诗义问貉子曰貊貊形状与貉异名物解貆貉之小而善止者也故易获然必待狩猎而后得之故诗曰不狩不猎胡瞻尔庭有县貆兮
　　有县特兮
　　朱传兽三岁曰特先郑周礼注云三岁为特尔雅豕生三豵二师一特又一牲曰特书舜典归格艺祖用特毛传兽三岁曰特先郑云当有所出考尔雅有豕生一特之文名物疏此特应谓豕耳上下章貆鹑皆专指一物不应此章乃泛言兽窃谓宜从尔雅字通凡牡皆谓之特阳数竒故牡称特説文专指牛父泥六书故凡专独皆称特特独盖同声与犆通
　　硕鼠硕鼠
　　朱传硕大也尔雅鼫鼠孙炎云五伎鼠郭璞云形大如鼠头似兔尾有毛青黄色好在田中食粟豆关西呼为鼩鼠见广雅说文鼫五技鼠也能飞不能上屋能缘不能穷木能游不能度谷能穴不能掩身能走不能先人蔡邕以为此蝼蛄防音瞿今本作鼩误也荀子梧鼠五技而穷诗义疏硕鼠樊光谓即尔雅硕鼠也许愼云鼫鼠今之河东有大鼠能人立交前两脚于颈上跳舞善鸣食人禾苗人逐则走入树空中亦有五技或谓之雀鼠其形大故序云大鼠也魏国今河北县是也言其方物宜是此鼠非鼫鼠本草又谓蝼蛄为石鼠亦五技古今注土名蛊鸟物异名同非两也文子圣人师拱鼠制礼録异记拱鼠形大如常鼠行田野中见人即拱手而立人近欲捕之即跳跃走去秦川有之雅翼诗称相鼠即河东大鼠也埤雅鼫鼠害稼者一名雀鼠即河东大鼠韩退之所谓礼鼠拱而立者也尔雅翼释鼯鼠云鼯状如小狐翼大率如服翼翅尾项脇毛紫赤色背色苍艾腹下黄喙颔襍白脚短爪长尾三尺许好暗夜行飞且乳亦谓之飞生声如人呼食烟火能从髙赴下不能从下上髙东吴诸郡皆有之即梧鼠荀子所谓五技者一名由夷一名鸓又名飞鸓又名鸓鼠虽同有五投恐非鼫防之类古今注蝼蛄一名硕防亦有五技序云贪而畏人若大鼠故以之斥君解頥新语曰蚕之食桑无时而厌食尽而后已喻重敛者莫切于此鼠之食物且食且惊四顾不宁喻贪畏者莫切于此名物疏陆云硕鼠非鼫鼠而邢昺谓陆所説与尔雅注同今观两家之説未见其同也硕鼠能交前两足于颈故或以为拱鼠孙炎以相鼠有皮谓相州所出之硕鼠而録异记云拱鼠出秦陆玑疏硕鼠亦不名拱鼠古今注説蝼蛄一名硕鼠然蝼蛄不食黍麦食黍麦者自是鼠属耳朱传但以为大鼠郊特牲云迎猫为其食田鼠也大戴礼云田鼠者鼸鼠也然则硕鼠得非鼸鼠之大者乎通雅云鼯鼺为飞生鼫鼠为拱鼠飞生即蝙蝠之大者説文误以鼫鼠为五技诸家因之遂混为一物
　　有马白颠
　　朱传白顚额有白毛今谓之的颡尔雅的颡白顚舍人曰的白也颡额也额有白毛今之戴星马周易震为的颡疏白额为的颡取动而见埤雅觐礼奉束帛匹马卓上九马随之説者以为卓即的颡故以为上列而九马随其后庄子齐之以月题盖月题额上当颅如月者所以象顚之白然则马之贵的颡可知矣易震二隂在上故为的颡夫文入二为白白隂色也二隂数也马政论颡有曰毛谓之的卢又曰凖上有旋毛及白毛者谓之的吻凶俗云的颅非也王氏曰白顚盖名马骅骝盗骊赤兔的颅之类蜀志昭烈乗的卢渡檀溪相马经白额入口者榆鴈曰的卢凖上有旋毛曰的吻皆不宜乗
　　驷驖孔阜
　　朱传驷铁四马皆黒色如铁也王肃曰古者一辕驾三马则五辔夏后氏两驾谓之丽殷益一騑谓之骖周又益一谓之驷驷者一乘四马谓之驷也孔传驖骊説文驖马赤黑色也月令孟冬驾驖骊注色如鐡埤雅説文曰马深黑色骊马赤黑色驖先儒云取其马色如鐡非特有取于色葢亦取其坚壮如鐡故曰鐡也驷驖孔阜六辔在手以美襄公田猎之事葢马之族不一駻马则喜前驽马则喜后故古之御者驽马以鞭为主駻马以辔为主驖性坚駻疑于难御而有繁手之劳今其六辔在手则是无事于辔诗取以美之也
　　奉时辰牡
　　朱传牡兽之牡者辰牡者冬献狼夏献麋春秋献鹿豕之类奉之者虞人翼以待射也孔疏兽之供食各有时节故曰时牡周礼兽人掌罟田兽辨其名物冬献狼夏献麋春秋献兽物地官山虞云若大田猎则莱山田之野及田植虞旗于中以致禽盖田是虞人所掌兽人献时节之兽以供膳虞人亦应驱时节之兽以待射虞人无奉兽之文故引此以明之耳
　　四马既闲
　　郑笺四种之马周礼校人辨六马之属种马戎马齐马道马田马驽马天子十有二闲马六种邦国六闲马四种注诸侯有齐马道马田马其驽马则分为三以隆杀差之诸侯无戎马种马也此诗言猎事而及四种之马盖田猎所以教战故四种之马皆须调习也埤雅天子之马盛则驾六常则驾四诗曰四黄既驾两骖不猗此驾六之证也穆王命八骏之乗右服骅骝而左騄耳右骖赤骥而左白□次车之乗右服渠黄而左逾轮左骖盗骊而右山子此驾四之证也
　　载猃歇骄
　　朱传猃歇骄皆田犬名长喙曰猃短喙曰歇骄以车载犬盖以休其足力也西京赋属车之簉载猃歇骄韩愈画记有骑拥田犬者此类説文猃长喙犬一曰黒犬黄顄郑笺载始也谓其逹搏噬始成之也孔疏搏者杀兽之名左传国狗之齧无不噬也名物解犬以牙为威长喙则所制者众故谓之猃虽喙短亦足以扬故谓之歇骄一日黒犬黄顄曰猃唐李贺诗练香熏宋鹊注宋鹊田犬名犬而以香薫之豪奢之习亦车载之类也
　　驾我骐馵
　　朱传骐骐文也毛传青黒曰骐笺苍艾色駉传苍骐曰骐疏骐者黒色之名仓骐曰骐谓青而微黒今之骢马也説文马青骊文如博棋埤雅诗曰骐駵是中騧骊是骖盖骐駵中驷騧骊上驷故服以骐駵骖以騧骊淮南子曰骖欲驰服欲步宣王之诗北伐举四骊南征举四骐者言方是时马政愈脩其所以执驹纲马教□攻特减仆讲驭夫之法滋广故虽骐亦闲习任用不独四骊矣孙卿子骅駵骐骥纎离緑耳天下之良马也
　　馵朱传马左足白曰馵尔雅膝上皆白惟馵又云后右足白骧左白馵埤雅易曰震为馵足葢取其躁以躁故二绊其足作足言纵之而动也馵足言制之而动也诗曰驾我骐馵王肃谓驾两马者古者庶人驾一士驾二大夫驾三诸侯驾四天子驾六説文骈驾二马也尚书大传曰命于其君然后得乗骈马骖驾三马也驷驾四马也骖以言大夫驷以言诸侯马政论云后足偏白者凶若馵之类是也此士之所以驾与
　　骐駵是中
　　朱传赤马黒鬛曰駵中两服马也孔疏尔雅曰白驳駵马白腹曰騵则駵是色名説者皆以駵是赤色若身鬛俱赤则为骍马矣故传以为赤身黒鬛也车驾四马在内两马谓之服在外两马谓之騑左传郑有公子騑字子驷是有騑乃成驷也笺云赤身黒鬛曰駵雅翼古者駵非所贵故淮南子旁光不升俎駵驳不入牲字林駵赤马黒髦尾也明堂月令五时驾马而駵处其二春苍龙秋白骆冬铁骊夏赤駵中央黄駵中央寓于季夏故所用物同而以色之浅深为别也汉郊祀志牲用駵驹师古曰駵赤马黒鬛尾也
　　騧骊是骖
　　朱传黄马黒喙曰騧尔雅黒喙騧注今之浅黄色者为騧马説文騧黄马黒喙宋书明帝以騧字旁似祸改作□史称文帝騧马脊有肉鞍行则先作弄四足
　　俴驷孔羣
　　朱传俴驷四马皆以浅薄之金为甲欲其轻而易于马之旋习也孔疏金甲坚刚则苦其不和物不和则不得羣郑笺俴浅也谓以薄金为介之札韩诗驷马不着甲曰俴驷
　　一之日于貉
　　朱传貉狐狸也于貉犹言于耜谓往取狐狸也字林貈似狐善睡其子名貆又云貍类貁谓之郭璞云貉雌者名今江东呼貉为类山云貉似狸鋭头尖鼻斑色毛深温滑可为裘墨客挥犀云貉状似性嗜纸见则食之淮南子螘知为垤貛貉为曲穴虎豹有茂草隂以防雨景以蔽日此亦鸟兽之智也考工记貉逾汶而死此地气然也诗义问狐之类貉貒貍也南方异物志曰貉不逾汶鸜鹆不逾济狐不渡江而南橘不越江而北区宇之内咫尺不同况分以华夷限以山海魁诡俶恠可胜言哉故周官以土宜之法辨十有二土以蕃鸟兽毓草木也字説貉为居服贱者之裘曰于貉非必得之辞曰取则得之矣盖志在于取狐狸缓于贱而要于贵埤雅俗云貛貉同穴而异处貛之出入以貉为导诗曰一之日于貉取彼狐狸为公子裘言往祭表貉因取狐狸之皮为裘故传云于貉谓取狐狸皮也周官祭表貉是也雅翼貉善睡之兽畜而养之扣之即卧已而复寐亦善捕疏云礼无貉裘惟孔子狐貉以居明貉贱也
　　取彼狐貍
