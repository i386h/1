<!-- { "loadSidebar": true } -->
　　朱传谷一名楮恶木也广雅谷楮也陆疏幽州人谓之谷桑荆交广谓之谷中州人谓之楮今江南人绩其皮以为布又捣以为纸谓之谷皮纸洁白光泽其里甚好叶初生可以为茹管子五位之土其柞其谷酉阳襍俎构谷田废久必生构叶有瓣曰楮无曰构本草图经楮有二种一种皮有斑花文谓之斑谷今人用为冠一种皮无花但叶似卜萄作瓣而有子者为佳其实初夏生如弹丸青緑色至六七月渐深红色乃成熟八月九月采抱朴子楮实赤者饵之一年老者还少本草曰楮亦名谷陶氏以为今构木误矣先贤以为皮斑者是楮皮白者是谷有瓣者曰楮无瓣者曰构按此非一种物类相感志云其胶可以团丹砂语曰构胶为金石之桼是也列子宋人有为其君以玉为楮叶者三年而成乱之楮叶中不可别也遂以巧食宋国列子闻之曰使天地之生物三年而成一叶则物之有叶者寡矣尔雅翼书桑谷共生刘向以为桑丧也谷生也杀生之柄失而在下是以桑谷为二物也陆玑以为幽州人谓之谷桑或曰楮桑然则葢一物矣广州记蛮中取谷皮熟捶为揭里布铺以拟氊汉周党被徴不得已着短布单衣谷皮绡头待见尚书注以谷树皮为绡头也山海经招摇之山有木焉其状如谷而黑里其华四照名曰迷糓佩之不迷木谱斑谷叶无桠乂三月开花成长穗如柳花不结实白皮谷皮有桠乂碎花实如杨梅而无核八月九月采一名楮桃一名谷实埤雅乐彼之园爰有树檀其下维箨檀坚厚箨脆薄其别之易也又曰其下维谷谷恶木也而疑于美散木也而疑于才其别之难矣故以诲宣王分别善恶有隆于后也许东阳曰谷字从从木者木名也从从禾者百谷之总名亦善也此诗集于谷者木也我肻谷者善也二字当辨正字通构谷楮三物三名三字三音非读谷为构也李氏本草楚人呼乳为谷谷本是防字从子从説文甚明陆佃埤雅训谷为善如戬谷式谷之义误矣然其以谷为谷则传写之讹非佃之过也米襄阳云古法粘经以构汁和白芨飞面为糊接纸永不脱解
　　以薪以蒸
　　朱传麄曰薪细曰蒸説文蒸折麻中榦也一曰麻榦可以烧増韵炬也周礼甸师帅其徒以薪蒸役外内瓮之事左传薮之薪蒸虞衡守之又木槿齐鲁之间谓之王蒸
　　譬彼坏木
　　朱传坏伤病也坏説文作瘣云病也一曰肿旁出也尔雅瘣木符娄某氏曰诗云譬彼瘣木疾用无枝符娄尫伛内疾瘣磊故疾用无枝郭璞曰谓木病尫伛瘿肿无枝条
　　无浸获薪
　　朱传获艾也尔雅获落或曰可作桮圈皮韧绕物不解郭璞曰获音获可为杯器素也陆疏今椰榆也其叶如榆其皮坚韧剥之长数尺可为絙索又可为缯带其材可为杯器又礼不陨获于贫贱注陨如萚之陨而飘零获如禾之获而枯槁也
　　隰有杞桋
　　朱传杞枸檵也桋赤栜也树叶细而岐鋭皮理错戾好丛生山中中为车辆尔雅桋赤栜白者栜或曰白色为栜其色虽异为名同江淮间栜有可为鞍者陆疏栜叶如柞皮薄而白其木理赤者为舜栜一名桋白者为栜木皆坚韧今人以为车毂六书故説文亦云桋赤栜而无栜字诗蕨薇杞桋并言似皆可采食者又齐韵音题尔雅桋桑女桑郭注今俗呼小树长条者为女桑则桋亦小树长条之通名矣
　　如涂涂附
　　朱传涂泥附着如于泥涂之上加以泥涂附之也郑笺附木桴也孔疏木表之麄皮
　　柞棫拔矣
　　朱传柞栎也枝长叶盛丛生有刺尔雅翼柞生南方叶细而密今人为梳用之诗二雅道柞尤多石鼓文亦云柞棫其特周书方周之兴大姒梦商庭产棘小子发取周庭之梓植之阙间化为松栢柞棫齐民要术言柞斫去旋生科理还复葢良木之易成者又柞宜种山阜之曲十年中椽二十年中屋槱柴在外为利博矣严灿云柞栎也即唐风所谓栩也广要据陆疏柞棫苞栩苞栎一物严氏亦云然郑渔仲谓栩杼为柞谓栎为槲别是一种本草以槲栎稍有差别朱传解柞云枝长叶盛丛生有刺与栎叶如栗叶者不同况柞中椽中屋而朱传云小木相去甚逺可见棫是小木所谓无赤心实如耳珰者是也柞栩栎是大木所谓栗属大蔽牛者是也郑氏认棫是山柘恐未然诗缉解维柞之枝亦曰坚韧之木新叶将生故叶乃落附着甚固故曰蓬蓬然也周礼柞氏掌攻草木汉书有五柞宫风土记舜所耕地多柞树
　　朱传棫白桵也小木亦丛生有刺尔雅郭注云挼实如耳珰紫赤可啖郑云即山柘也陆疏三仓説即柞也其材理全白无赤心者为白桵直理易破可为椟车辐又可为矛防矜今人谓之白梂或曰白柘矜音芹柄也张尔公云尔雅棫白桵与柞殊类诗合举二木非棫即柞也陆疏棫即柞郑注即山柘郑樵通志柞木曰棫曰栩并非
　　芃芃棫朴
　　朱传芃芃木盛貌朴丛生也言根枝迫迮相附着也毛传朴抱木尔雅朴枹者郭云朴属丛生者为枹説文朴木素也徐曰土曰坯木曰朴六书故木之未器者又质也淮南子尧朴角不斲素题不枅孔疏冬官考工记凡察车之道欲其朴属而防至注朴属附着坚固貌也
　　薪之槱之
　　朱传槱积也孔疏伐木析之谓之薪既已薪之则当积聚郑笺祭皇天上帝及三辰聚积以燎之疏云月令注皇天为北辰耀魄寳上帝为五帝三辰即宗伯所云日月星辰也周礼大宗伯以禋祀祀昊天上帝以实柴祀日月星辰以槱燎祀司中司命风师雨师注云烟之言烟周人尚臭烟气之臭闻者也槱积也诗曰芃芃棫朴薪之槱之三祀皆积柴实牲醴焉或有玉帛燔燎而升烟所以报阳也礼记月令季冬乃命四监收秩薪柴以共郊庙及百祀之薪燎祭法燔柴于泰坛祭天也
　　榛楛济济
　　朱传榛似栗而小楛似荆而赤陆疏楛其形似荆而赤茎似蓍上党人织以为牛筥箱器又屈以为钗故上党人调曰问妇人欲买赭否曰灶下自有黄土问买钗否曰山中自有楛禹贡荆州贡楛注云中矢榦出云梦之泽尔雅楛堪为矢古者楛矢则石为之弩榛可为贽文事也楛可为矢武事也説文榛一曰蕞蕞亦矢之善者春秋传所谓致师者左射以蕞是也周语曰夫旱麓之榛楛殖故君子得以乐易干禄焉若夫山林匮竭林麓防亡薮泽肆竭民力凋尽田畴荒芜资用乏匮君子将险哀之不暇而何乐易之有顔师古曰楛木堪为箭笴今豳以北皆用之俗呼其木为楛子左传有隼集于陈庭而死楛矢贯之其长尺有咫以问仲尼对曰隼来逺矣此肃慎氏之矢也昔武王伐商封异姓以逺方之职贡使无忘服故以楛矢封陈求之故府果得之夏书荆州之贡砺砥砮丹惟箘簵楛则亦中州职贡之常岂其长者为肃慎之物欤荀子劝学篇问楛者勿告也告楛者勿问也説楛者勿听也凡器物坚好曰功滥恶曰楛故以为喻楛或作苦义同
　　其菑其翳
　　朱传菑木立死者也释木立死菑李巡曰以当死害生曰菑荀子周公之状身如断椔臯陶之状色如削瓜椔一作菑孔疏立死之木妨他木生长故曰菑也菑又音缁韩诗云反草也又车辐入毂处为菑
　　翳朱传自毙者也或曰小木蒙宻蔽翳者也尔雅木自毙柛蔽者为翳韩诗作殪云因也因高填下也释木毙者翳郭云翳树阴翳覆地者也孔疏生木自倒枝叶覆地为荫翳故曰翳也埤雅木卧死为翳
　　其灌其栵
　　朱传灌丛生也栵行生者也尔雅栵栭郭注树似槲而庳小子如细栗可食今江东亦呼为栭栗郑注茅栗也陆疏树如榆木理坚韧而赤可为车辕内则芝栭防椇郑云人君燕食所加庻羞也通志橡实之类极多有似栗而小者大小三四种注云子如细栗江淮亦呼栭栗俗谓之茅栗猴栗柯栗皆其类也栵一作□沈存中以庄子赋芧为茅栗韵书□茅栗也赵魏间栗小者为□
　　其柽其椐
　　朱传柽河柳也似杨赤色生河边尔雅柽河柳郭云今河旁赤茎小杨郑注殷柽也生水畔其叶经冬变红陆疏生水旁皮正赤如绛一名雨师枝叶如松汉书鄯善国多柽柳段成式云赤白柽出凉州大者为炭复入灰汁可以煑铜本草赤柽木皮赤色叶细其中木脂一名柽乳衍义人谓之三春柳以其一年三秀也花肉红色成细穗河西者戎人取滑枝为鞭南都赋注柽似柏而香雅翼柽叶细如丝婀娜可爱天将雨柽先起气以应之故一名雨师亦能负霜雪大寒不凋有异余柳通志大概松杉之类而意态似柳故谓之柽柳其材可卷为盘合又有一种名赤杨又名水杨与此相似而植之水边其叶经秋尽红人多植于门巷杜诗赪柽晓花希即此木谱汉苑中柳状如人形一日三眠三起柽柳也一名人柳一名三眠柳一名观音柳一名长寿仙人柳即俗所称三春柳也春前以枝揷之易生
　　椐朱樻也肿节似扶老可为杖者也尔雅据樻郭云肿节可以为杖郑注此木似藤节自相对以为杖甚竒陆疏节中肿似扶老即灵寿也为马鞭及杖农郡北山有之本草灵寿木生剑南山谷作杖令人延年益寿圆长皮紫汉书孔光傅赐灵寿杖师古曰木似竹有枝节长八九尺围三四寸自然有合杖制不须削治唐书李靖迁右仆射乞骸骨加赐灵寿杖山海经广都之野灵寿实华水经注来水合溱水湘水千秋水水出万嵗山山生灵寿木一説今天台灵寿杖自然肿节乃藤也与椐别一种王粲颂寄榦坚正不待矫柔字説春秋传曰弱足者居椐适可杖居者之所材也椐又樻也材适可杖木之贵也
　　其檿其柘
　　朱传檿山桑也与柘皆美材可为弓榦又可蚕也尔雅檿桑山桑注似桑材中作弓及车辕禹贡青州厥篚檿丝注檿桑蚕丝中琴瑟管子五粟之土其檿其桑师古山桑之有防文者花木考茧生山桑不浴不饲居民取之制为防久而不敝左传宣王之时有童谣曰檿箕服实亡周国注山桑曰檿弓也箕木名服矢房也史记引书厥贡酓丝古音猎要云酓与檿同按檿作酓譌也从檿为正
　　柘木谱喜丛生榦疎直叶圆有尖结实如椒名隹子隹音锥染黄赤色谓之柘黄孥柘有刺而小叶可饲蚕月令季春无伐桑柘投壶矢以柘若棘考工记弓人取材柘为上檍次之檿桑次之橘次之木爪次之荆次之竹为下周书季夏取桑柘之火淮南子八月其树柘四民月令柘染色黄赤人君所尊蚕书柘叶饲蚕其丝作琴瑟清鸣响亮逺胜凡丝埤雅云柘宜山石柞宜山阜楮宜涧谷柳宜下田竹宜高平之地本草衍义柘木理有纹亦可旋为器方书柘通肾气治耳聋耳鸣有柘根酒又楚辞有柘浆些汉志乐府歌泰尊柘浆析朝酲应劭曰取柘汁为饮解酒病也按柘蔗古字通用子虚赋诸柘巴苴注诸柘即甘蔗也旧注引为桑柘之柘误矣
　　梧桐生矣
　　朱传梧桐生之盛也释木云榇梧注今梧桐礼东方之以梧青史子梧东方之草春木也王逸云梧桐春荣阳木也埤雅梧一名榇即梧桐也今人以其皮青号曰青桐华净妍雅可爱故多近斋阁种之梧橐鄂皆五其子似乳缀其橐鄂生多五六少或一二飞鸟喜巢其中庄子所谓空阅来风桐乳致巢又师旷之枝策也惠子之据梧也言精大用则竭神大用则故二子疲或枝策而立昬或据梧而瞑也雅翼梧木易生鸟衔坠者辄随生殖其畦种者是嵗可高一丈遁甲书梧桐知月正闰立秋之日一叶先坠故曰梧桐叶一落天下尽知秋方书桐有四种一名梧桐礼有桐棺故误训榇尔雅所谓榇或本方言非谓梧定可为榇也庄子据梧指衺柱言非梧桐之梧旧注或以为几或以为琴非是通雅引史记项籍传莫枝梧注小柱为枝邪柱为梧则据梧者如倚柱之义耳李氏本草曰树似桐皮青不皴木直生无节叶光滑有尖角荚老裂开如箕谓之橐鄂子如胡椒皮皴春晚乃生望秋輙凋或曰世言金井梧桐以叶有黄圈文如井故曰金井非井栏也
