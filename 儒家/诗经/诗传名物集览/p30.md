<!-- { "loadSidebar": true } -->
　　朱传淇上多竹汉世犹然所谓淇园之竹是也猗猗始生柔弱而美盛也汉志武帝塞瓠子伐淇园之竹以为楗又冦恂传伐淇园之竹为矢百余万竹谱淇园卫地殷纣竹箭园也见班彪志淮南子乌号之弓贯淇卫之箭毛诗緑竹猗猗是也又云植物之中有物曰竹不刚不柔非草非木或茂沙水或挺嵓陆又云竹之别类六十有一又云竹六十年一易根辄结实而枯死其实落地复生六年遂成町稽圣赋曰竹布实而根枯蕉舒花而根槁是也五月十三日谓之竹醉日栽竹多茂盛其性恶寒好温故曰九河鲜育五岭实繁周礼大司乐孤竹之管注特生者又孙竹之管注根枝未生者又阴竹之管注生于北山者吕氏春秋黄帝令伶伦自夏之西阮隃山之阴取嶰谷之竹断两节间长六寸九分吹为黄钟之宫律之本也孝经河图少室之山大竹堪为釡甑山海经衞丘山帝俊竹林在焉大可为舟郭璞注俊舜字假借音博物志洞庭山帝二女以涕挥竹竹尽斑今下隽有斑皮竹易震为苍筤竹尚书震东方故为苍筤竹苍筤幼竹也州簜既敷注水去布生也荆州厥贡箘簵州厥贡簜孔安国曰竹箭簜大竹箘簵美竹出云梦之泽礼记礼之于人如松柏之有心竹箭之有筠故贯四时而不改柯易叶尔雅簜竹□数节桃枝四寸有节坚中簢筡中仲无笐防箭萌又东南之美者有会稽之竹箭焉説文竹冬生草也象形凡竹之属皆从竹家语南山之竹不搏自直斩而为箭射达犀革齐民要术竹性爱向西南引故园东北角种之数嵗之后自当满园其居东北角者老竹种不生亦不能滋茂故须取西南引少根也语曰西家种竹东家治地言其滋引来生花木考竹之滋泽春发于枝叶夏藏于榦冬归于根竹谱旧传种竹多用辰日山谷诗竹须辰日斫笋看上番成是也又用腊日杜陵东轩竹影薄腊月更须栽是也然晏元献诗如能乐封殖何必醉中移谚云栽竹无时雨过便移多留宿土记取南枝试之良验则固不必尽拘矣仇池墨记云竹有雌防自根而上至生梢一节发者为雄二节发者为雌雌者多笋故种竹须种笋也埤雅竹物之有筋节者故苍史制字筋节皆以竹传曰淇衞箘簵又淇园竹叠见汉史葢土地所宜故风人以美武公之德也竹之初生其色緑长则緑转而青矣其卒章曰如箦言盛也是故大备国语及其没也谓之睿圣武公至是武公其殆圣矣乎尔雅竹箭曰苞松柏曰茂苞言其本茂言其末竹性丛生行鞭深逺故考室之首章曰如竹苞矣如松茂矣尔雅簜竹孙炎以为濶节按仪礼簜在建鼓之间葢箫属礼斩衰杖竹齐衰杖桐竹圆效天桐方法地也檀弓曰竹不成用瓦不成味木不成斲荀子曰木器不成斲陶器不成物薄器不成内变味言物变用言内其义一也按竹从倒草与草木别一类尔雅释簜□附草属萹蓄虽有竹名与竹箭之竹异种诗衞风緑竹朱传指今竹言淮南子及汉书皆以为淇园之竹其説甚明自郦道元水经注云淇园无竹惟王刍萹草尔雅萹郭注似小藜孙炎引诗作菉竹説文菉王刍引诗亦作菉韩诗作緑陆德明云萹竹也后遂误以菉为王刍以竹为萹茿陆玑又误以菉竹为草名当从朱传为正
　　齿如瓠犀
　　朱传瓠犀瓠中之子方正洁白而比次整齐也尔雅瓠犀瓣疏瓣瓠中瓣也一名瓠栖人之齿美者似之衞风云齿如瓠栖是也今诗文作犀相法齿瓣白如瓠犀青如榴子者贵故诗主之埤雅瓠状要类于首尾类于要防鋭縁蔓而生甘瓠累之以贵下贱之况也幡幡瓠叶以质明敬之义也菜无防于瓠叶肉无薄于首古人不以防薄废礼如此风俗通八月秋穰可以杀瓠取其色泽而坚今俗畜瓠之家不烧穰种瓜之家不焚漆物类相感志云牛踏蔓上则苦以瓠盛酒冬即暖夏即冷雅翼瓠匏之甘者古者王政瓜瓠果蓏殖于疆埸正月可种瓠六月可畜瓠作菑诗云断壶瓠巾白肤所谓张苍肥白如瓠者可以饲豕致肥其瓣可以作烛致明其叶又可为菜诗所谓幡幡瓠叶也与匏以小大长短甘苦为间然古今亦通言惠子称魏王贻我大瓠之种树之成而实五石以盛水浆其坚不能自举也剖之为瓢瓠落无所容蔬谱一名扁蒲就地蔓生叶花俱如葫芦结子长一二尺夏熟有短者粗如人肘中有瓤两头相似味淡可煑食苦者有毒陶景曰瓠或有苦者味如胆不可食非别生一种也





　　诗传名物集览卷七
<经部,诗类,诗传名物集览>
　　钦定四库全书
　　诗传名物集览卷八　　　庻吉士陈大章撰草
　　葭菼掲掲
　　朱传菼薍也亦谓之荻尔雅蒹薕菼薍其萌虇又云菼骓也注菼草色如骓在青白之间广雅藡萑也説文蒹萑之未秀者萑之初生一曰薍一曰鵻薍菼也夏小正萑未秀为菼苇未秀为芦尔雅疏葭一名芦菼一名薍李巡曰分别苇类之异名郭云芦苇也菼似苇而小实中江东呼为乌蓲如李巡云芦薍共一草如郭云则芦薍别草按诗大车传菼鵻也芦之初生则毛意以葭菼为一草衞风硕人云葭菼揭揭陆玑疏云云则芦薍别草也埤雅荻之初生为菼蒹其未秀者也诗曰葭菼揭揭又曰毳衣如菼説文曰骓帛也引此毳衣如菼葢其青如菼故谓之菼一曰菼色传曰菼鵻也芦之初生芦黑也骓在青黑间按郭璞以为蒹似萑而细又曰似苇而小实中为菼则菼又芦之一种也葢蒹萑之小者菼苇之小者淮南子荻苖类絮晋童谣官家养芦化成荻芦为卢循也荻犹敌也言养虎遗患也宋武帝诏少府前嵗所封诸州芦荻可开以利民晋郭璞奏曰不宜禁荻谓名山大川不以封欲与民通财共利也孔平仲谈苑曰江东芦贱而荻贵退滩之地先一年生者芦也明年生者荻也字説芦谓之葭其小曰萑荻谓之蒹其小曰苇其始生曰菼又谓之薍荻强而葭弱荻高而葭下故谓之荻菼中赤始生末黑黑已而赤故谓之菼其根旁行牵揉盘互其行无辨矣而又强焉故谓之薍薍之始生常以无辨惟其强也乃能为乱按戴氏曰菼薍萑荻蒹一物五名今人特谓之荻茎短小而实末曲如钩类马鞭节其叶狭长色重于芦有白脊其花先紫后白如防丝今人以为帘箔者是也孔氏曰初生为葭长为芦成为苇一物三名今人特谓之芦榦大而中虚叶濶而色浅其花褐色穗如狐尾今人以覆屋织壁编防作笔管箱筥绞绳皆芦也孙炎郭璞以芦薍为二李巡樊光以芦为一夏小正埤雅及纲目本草丹铅録皆纷纷牵引名愈多而实愈混矣
　　芄兰之支
　　朱传芄兰草一名萝摩蔓生断之有白汁可啖支枝同尔雅雚芄兰邢氏云雚一名芄兰郭云蔓生断之有白汁可啖陆疏一名萝藦菜幽州人谓之雀瓢蔓生叶青緑色而厚摘之白汁出食之甜脆防为茹滑美其子长数寸似瓠子毛传性柔弱阿傩笺云艽兰柔弱恒蔓延于地有所依縁孔疏雚所以名兰者以丛生水中似兰而茎圆故字从丸又呼之以兰也质轻善泛故取以为幼弱不能自立之比沈括云芄兰之支支荚也芄兰生荚支出于叶间垂之如觹状其叶如佩韘之状支石经作枝説文木别生条也本草萝藦似女青苏恭曰大如枣一説萝藦即羊婆奶白环藤与莞异六书故曰萑与莞皆泽草尔雅误以雚为芄説文遂以芄为莞按此説最确雚无兰名芄兰非雚属也
　　一苇杭之
　　朱传苇蒹葭之属埤雅苇即今之芦其管中籥详见召南葭
　　焉得谖草
　　朱谖忘也谖草合欢食之令人忘忧者説文藼令人忘忧草也又作蕿及萱郑注萱儿女花也本草注一名鹿葱花名宜男妇人懐胎佩其花生男味甘令人好欢乐忘忧图经萱味甘无毒主安五脏利心志五月采花八月采根用今人多采其嫩苖及花跗作葅云利胷膈古今注欲忘人之忧则赠以丹棘一名忘忧欲蠲人之忿赠以青裳一名合欢其树枝叶繁弱互相交加每风来辄自相解不相牵缀青裳一作青堂博物志农经曰中药养性谓合欢萱草风土记宜男姙妇佩之必生男稽含宜男序可以荐俎世人多女求男服之尤良述异记萱草一名紫萱吴中书生呼疗愁花雅翼此草有名鹿葱食之味有葱气晏元献谓鹿葱花中有鹿斑文与萱大同小异开花亦不并时束晳发蒙记甘草令人不惑萱草可以忘忧徐勉萱赋信兹华之独茂挺金质于炎辰既耀色以袪痗亦含香而可珍其叶四垂其跗六出亦曰宜男嘉名斯吉王朗与魏太子书虽复萱草忘忧臯苏释劳无以过也曹植宜男颂草号宜男既晔且贞厥贞伊何惟干之嘉其晔伊何緑叶丹花壶子云鹿性警烈多别良草常食九物鹿葱其一也饵药之人不可食鹿以鹿多食解毒之草能制防诸药内则辨鹿之不可食者一曰鹿胃以其尤受食之府也九草者葛花叶鹿葱鹿药白蒿水芹甘草齐头蒿山苍耳荠苨是也花谱萱通作谖蘐蕿萲本作藼苞生茎无附枝繁蕚攅连叶四垂花初发如黄鹄嘴开则六出有春花夏花秋花花色有黄白红紫麝香重叶单叶数种苖花跗皆可食性冷能下气味胜黄花菜葢彼山萱也鹿葱似萱无香各自一种萱緑叶尖长鹿葱叶圑而翠萱花叶俱茂鹿葱叶枯而后花萱一茎实心鹿葱一茎虚心而花并开于顶萱六瓣鹿葱七八瓣本草谓萱即今之鹿葱误矣又萱亦与黄花菜相似而味胜彼山萱也今人多譌为一物又萱有三种单瓣者可食千叶者食之杀人按古今注合欢树似梧桐与萱全别又博物志合驩蠲忿萱草忘忧所谓中药养性也明是二物或疑朱传谖草合欢之误不知朱子因谖草连引合欢作一句读非以合欢解谖草也玩本文语气自见
　　彼黍离离
