<!-- { "loadSidebar": true } -->
　　尔雅貍子字林貍伏兽似防本草图经云貍类甚多似虎斑文者可用猫斑者不佳南方有一种香貍人以作鲙其气甚香邕州已南又有风貍似而短多栖息髙木衍义貍骨形似猫其文有二一如连钱一如虎文肉味与狐不相逺江南一种牛尾貍其尾如牛善缘树食百果人多糟食埤雅貍豸在里者里人所居也貍穴而薶焉故貍又通于薶字貍之伺物卑身而伏以侯敖者似防而小文彩异于貒貍大射以貍歩张三侯郑氏云貍善搏者也行则止而拟度其必获是以侯道取象焉狐善疑貉善拟不可以有为故古者以为燕居之裘又射义诸侯以貍首为节貍首者乐防时也节者歌诗以为矢之节一终为一节也左传定公九年齐大夫东郭书衣貍制是也貍狐貒貉性一也其迹皆而不速袁狎曰河氷上有狸迹便堪渡崔劼以为貍当作狐不知听氷非狐独然也内饔曰鸟皫色而沙鸣貍马黒脊而般臂蝼貍言其气臭如貍也内则作郁盖物宜露而反郁则臭矣蝼言其气臭如蝼也内则作漏盖物宜覆而反漏则臭矣今貍脊间有黒理一道如界或曰字以理省以此与鲤之制字同义雅翼狐口鋭而尾大貍口方而身文黄黒彬彬盖次于豹礼貍首之斑然又貍去正脊狐去首为其不利于人也太经辨人貍别其文萃也魏志管辂云虽有爪牙微而不强虽有文章蔚而不明其名曰狸淮南子貍头似鼠以类推也异物志灵狸一体自为夫妇故能媚人叚成式言香狸有四外肾文如豹即楚词文貍王逸注为神貍者子思曰谓狐为貍者非直不知貍也勿得狐复失貍者也徐广封禅书注狸一名不来本草貍骨肉疗诸蛀心腹痛走无常处及鼠瘘恶疮头骨尤良字书貍有数种大小如狐毛襍黄黒有斑如猫善窃物臭不可食斑如防虎方口鋭头者为虎貍食虫鼠果实又尾黒白钱文相间者为九节貍善变幻皮可为裘领宋史安州贡野猫花猫即此二种也广雅玉靣貍人捕畜之鼠帖服不敢出又登州一种貍头鱼尾者名海貍俗作狸山海经秬山有兽如豚有距音如狗吠名狸力见则其县有土功狸与貍同
　　皇驳其马
　　朱黄白曰皇尔雅黄白騜孔疏马有黄处有白处者曰騜字书诗借用皇本作騜
　　朱駵白曰驳尔雅云駵白驳注駵赤色也邢昺曰谓马有駵处有白处者曰驳易説卦干为驳马礼斗威仪君乗火而王南海输驳马埤雅徐曰疑象駮文晋侯乗驳乳虎见之而伏则象駮之文理或然也驳亦马之上色故古者国君乗之文王曰昔者寡人梦见良人黒色而乗驳马而偏朱蹄诸大夫蹵然曰此先君王也诗曰皇驳其马昏礼摄盛故也尔雅所谓驳如马倨牙食虎豹诗所谓隰有六驳者字从交作字説曰驳类马食虎而虎食马凡类已也而能除害己者在所交也则駮非此驳矣函史曰古名马有六驳身白黒尾如驳取兽中六驳武健之名耳驳与駮同
　　狼跋其胡载疐其尾
　　朱跋躐也胡颔下悬肉也载则疐跲也老狼有胡进而躐其胡退而跲其尾孔疏跋前行曰躐跲却顿曰疐説文胡牛顄垂也释名胡互也在咽下垂能敛互物许东阳曰跋疐皆顚倒之意诗缉狼猛兽虽善用兵者亦不能御之平时不至跋疐其老者虽项下垂胡若在平地亦决不至此所言跋胡疐尾者谓其落机穽之时进退求脱不能耳故以喻周公
　　啴啴骆马
　　朱传白马黒鬛曰骆尔雅白马黒鬛骆疏鬛也説文白马黒鬛尾礼记夏后氏骆马黒鬛疏夏尚黒故用黒鬛埤雅尔雅曰白马黒鬛骆广雅云白马朱鬛骆今呼黄马尾鬛一道通黒如界者为骆葢马无分于黄白若今衣脊络缝故曰骆也明堂位夏后氏骆马黒鬛此以别白马朱鬛之骆也月令孟秋驾白骆此以别黄马黒鬛之骆也俗云骆马喜奈劳苦诗曰啴啴骆马言骆性善劳而今取息不平如此则以甚劳故也古者天子之卿纯驷故曰驾彼四骆又曰乘其四骆若诸侯之卿则不能具纯驷矣转注骆又音驾同字秦纪非子为周大骆骆主车驾故字可互用亦犹甸之与乘也
　　我马维骃
　　朱传隂白襍毛曰骃尔雅隂白襍毛骃樊光曰骃者目下白也郭璞曰隂浅黒今之泥骢或云目下白或云白隂俱非也邢昺曰毛浅黒而白兼襍毛者名骃埤雅隂白襍毛今之泥骢也诗我马维驹维骐维骆维骃先后与駉之序合则骃不如骆骆不如骐
　　既有肥羜
　　朱传羜未成羊也尔雅未成羊羜郭云俗呼五月羊为羜陆农师云羜从宁宁伫也宁其美成而后足用诗先言肥羜而后言肥牡明其礼有加而无已罗氏云说文称五月生羔似谓仲夏所生按齐民要术五月六月七月生者两热相仍恶中之甚古称肥羜以速诸父不应用此当是生及五月者耳宁通羜穉羊也六畜穉者味防自始生形体虽防即已成羊未可谓未成羊也说文五月羔为近羊生五月为穉羔其别名也
　　兽于敖
　　説文兽守备者也飞曰禽走曰兽又在野曰兽在家曰畜国语兽三为羣尔雅四足而毛谓之兽王制豺祭兽然后田猎周礼庖人掌共六兽辨其名物郑司农云麋鹿熊麕野豕兔谓六兽当有狼而熊不属又兽人掌罟田兽冬献狼夏献麋春秋献兽物又凡祭祀丧纪賔客共其死兽生兽完兽入于腊人皮毛筋骨入于王府兽医掌疗兽病疗兽疡服不氏掌养猛兽而教扰之穴氏掌攻蛰兽各以其物火之囿人掌囿游之兽禁淮南子毛犊生应龙应龙生建马建马生麒麟麒麟生庶兽凡毛者生于庶兽
　　麀鹿麌麌
　　朱传鹿牝曰麀麌麌众多也曲礼惟禽兽无礼故父子聚麀唐李敬业讨武氏檄致我君之聚麀毛传麌麌众多也説文作噳麋鹿羣口相聚也释兽鹿牡麚牝麀郑笺麕牡曰麌复麌言多也尔雅麕牡麌牝麋孔疏音义曰麕或作麏或作麋是麋牡曰麌也或作麋牝者误孔传麌麌为众多与韩奕同郑以麌为兽名为异耳
　　其祁孔有
　　朱传祁大也毛传祈大也郑笺祁当作麎尔雅云麋牡麔牝麎其子防其迹纒絶有力狄疏云麋总名也诗吉日云其麎孔有孔疏上所言皆兽名今传但言其大甚有不言兽名不知大者何物且释兽注引诗云其麎孔有故易传而从尔雅也説文麋鹿属也冬至解角运斗枢瑶光星散为麋兽人云夏献麋醢人朝事之豆昌本麋臡菁菹麋臡左传庄十七年多麋注云麋多则害五稼又麋兴于前射防丽龟又迹人来告曰逄泽有介麋焉又楚潘党逐魏锜至荥泽见六麋锜射以献党乃不逐也月令仲夏鹿角解仲冬麋角解淮南子日至而麋鹿解熊氏云鹿是山兽夏至得隂气而解角麋是泽兽故冬至得阳气而解角贾公彦云麋为隂兽情淫而游泽冬至隂方退故解角从隂退之象鹿是阳兽情淫而游山夏至得隂而解角从阳退之象若节气早则麋角十一月解故夏小正云十一月麋角陨坠若节气晚则十二月麋角解故小正云十二月陨麋角又麋善迷害稼故礼大夫麋侯表以知帅人讨惑除害也周礼兽人冬献狼夏献麋注狼膏聚麋膏散聚则温散则凉以顺时也博物志南方麋千百为羣食泽草践处成泥名曰麋暖民随之种稲收百倍庄子麋与鹿交又曰麋鹿食荐淮南子孕妇见而子缺唇见麋而子四目麋有四目其二夜目也类从曰目下有窍夜即能视是也陶隐居云麋千百为羣多牝少牡人言一牡輙交十余牝交毕即死其脂堕土中经年人得之方好名曰遁脂埤雅白虎通曰熊为兽巧猛麋为兽迷惑故天子射熊诸侯射麋麋水兽也青黒色肉蹄一牡能乗十牝鹿肉食之燠以阳为体也麋肉食之寒以隂为体也以阳为体者以隂为末以隂为体者以阳为末角末也今人用麋鹿茸作一种又以血代茸此大误也凡含血之物肉易长角难长骨最难长惟麋角自生至坚无两月之乆大者乃重二十余觔其坚如石计一夜须生数两此骨血之至强者虽草木至易生者无能及之头者诸阳之防上钟于角岂与凡血比哉麋茸补阳鹿茸补隂凡茸无乐太嫩世谓之茄子茸但珍其难得耳其实少力坚者又太老惟长数寸破之肌如朽木茸端如玛瑙红玉者最佳又北方边地有麋鹿驼鹿极大角大而有文坚莹如玉其茸亦可用
　　殪此大兕
　　朱传兕野牛一角青色重千觔尔雅兕似牛犀似豕説文嶓冡之山其兽多兕兕如野牛青毛其皮坚厚可制铠传曰陆剸犀象水断蛟龙即此交州记兕出九德有角角长三尺余形如马鞭柄陈藏器云犀之雌者是兕而形不同山海经祷过山多兕图赞云兕惟壮兽似牛青黒力无不倾自焚以革皮充武备角助文德周礼函人为甲犀甲七属兕甲六属犀革差劣于兕故增一也李尤铠铭甲铠之施扞御锋矢尚其坚刚或用犀兕埤雅兕善抵触故先王制罚爵以为酒戒太云戾首东南射兕西北其矢吕氏春秋楚庄出猎射随兕获之申公子培刼而夺之王欲诛之三月子培死其弟请曰臣之兄有功于车下尝读故记曰杀随兕者不出三月故臣兄夺之病死王视故记果然乃厚赏之説苑有随兕科雉盖随母之兕始出科之雉也罗氏云兕即犀之牸者牯犀之角能辟恶邪宁心神散风热故良于药饵牸犀之角文理分明俗所谓斑犀故美于服饰尔雅兕似牛犀似豕郭氏称犀似水牛而豕首然则犀亦似牛与兕同但首如豕耳兕青而犀黒兕一角而犀两角以此为异郭又云犀亦有一角者但古多言兕今多言犀北人多言兕南人多言犀耳射以得为隽故周诗美宣王殪此大兕也国语康叔射兕于徒林殪以为大甲马融曰苍兕官名主舟楫论衡尚父伐纣至孟津杖钺而呼曰苍兕按苍兕水兽也九头能覆舟誓众欲人之急济故以惧之曹洪云若奔兕之触鲁缟国策楚王游云梦有奔兕王弯弓应发而殪汉平帝时黄支贡夜明犀开元遗事文趾贡辟寒犀如金六帖唐文宗有辟暑犀岭表异録有辟尘犀杜阳编有蠲忿犀又有分水见形通天骇鸡防名皆难得者波斯以象牙为白暗犀为黒暗故杜诗曰黒暗通蛮宝言犀斑者有正透倒透腰皷挿之辨东璧曰犀凡三种山犀水犀有鼻额二角兕犀止一角在顶鼻角即鼻骨也
　　维熊维罴
