<!-- { "loadSidebar": true } -->
　　大戴礼鳞虫三百六十而龙为之长卵生思抱易时乗六龙以御天初九潜龙勿用象曰阳在下也九二见龙在田利见大人象曰徳施普也九五飞龙在天大人造也又龙战于野其血黄左传秋龙见于綘郊魏献子问于蔡墨曰吾闻虫莫智于龙对曰人实不智非龙实智古者畜龙故国有豢龙氏有御龙氏又郑大水龙鬭洧渊国人请禜焉子产曰我鬭龙不我觌也龙鬭我何觌焉乃止孙卿子云积水成川蛟龙生焉帝王世纪太昊庖牺氏风姓有景龙之瑞故以龙纪官宋玉曰神龙朝发昆仑暮宿孟诸超腾云汉之表婉转四渎之里夫尺泽之防岂能量江海之大哉管子云蛟龙水中之神者乗水则立失水则废元命包龙之言萌也隂中之阳故言龙举而云兴广雅有鳞曰蛟龙有翼曰应龙有角曰龙无角曰□龙未升天曰蟠龙能髙能下能小能巨能幽能明能短能长渊深是潜敷和其光説文龙春分登天秋分潜渊管子龙被五色而逰故神欲小则化如蚕蠋欲大则极于天下欲上则凌于云气欲沉则入于深泉变化无日上下无时谓之神淮南子蛟龙生于水而剖卵于陵其雄鸣上风雌鸣下风而化者形精之至也人不见龙之飞举而能髙者风雨奉之也又羽嘉生飞龙毛犊生应龙介鳞生蛟龙介潭生先龙论衡言龙头上有骨博山形名尺木无尺木不能升天谓龙徔木中升天也河图曰黄金千嵗生黄龙青金千嵗生青龙赤白之金亦各生龙抱朴子曰有自然之龙有虵蠋化成之龙山中辰日称雨师者龙也阴阳自然变化论骊龙之眸见百里纎芥又龙能变水人能变火龙不见石人不见风鱼不见水鬼不见地雅翼王符称世俗画龙马首虵尾将雨则吟其声如戞铜盘旋能发众香其嘘气成云反因云蔽身故不可见龙火与人火相反得湿而熖遇水而燔以火逐之则燔息而熖灭述异记龙有耳而无听其听在角广博物志物之听以耳而龙听以角牛听以鼻物之走以足蛇无足而行巨虚借足而行物之鸣以口而蝉鸣以翼螽斯以股物之飞以翼而防飞以尾儡飞以鬛物固无全赋也埤雅龙八十一鳞具九九之数九阳也虫莫智于龙龙之徳不为妄者能与细细能与巨巨能与髙髙能与下下故干以龙御天坤以马行地龙天类也马地类也易曰震为龙以动故也干六爻皆动皆谓之龙干之姤曰潜龙勿用同人曰见龙在田大有曰飞龙在天夬曰亢龙有悔坤曰见羣龙无首葢干初九变而之姤九二变而之同人九五变而之大有上九变而之夬六者俱动变而之坤此知震所以为龙之义矣贾谊新书亢龙往而不能反故易曰有悔有悔者凶也潜龙入而不能出故易曰勿用勿用者不可也韩非説难龙颔下有逆鳞婴之杀人法言曰龙以不制为龙圣人以不手为圣诗宾载手仇手取也郦氏水经曰鱼以秋为夜葢龙秋分则蛰寝于渊也河津一名龙门每嵗江海羣鱼集门下不得上上即有风雨随之火自后烧其尾乃化为龙矣世传龙生九子不成龙各有所好一赑屭形似龟好负重今石碑趺是也二螭吻形似兽性好望今屋上兽头是也三蒲牢形似龙而小今钟纽是也四狴犴形似虎有威力故立于狱门五饕餮好饮食故立于鼎葢六好水故立于桥柱七睚眦性好杀故立于刀环八金猊形似狮好烟火故立于香炉九椒图形似螺蚌性好门故立于门铺首又有金吾形似美人首尾似鱼有两翼故用以廵警蛟亦龙类无角似蛇而四足细颈颈有白婴大者数围卵生眉交又能交尾束物故谓之蛟南部新书龙性麄猛畏蜡爱竹及空青而嗜烧燕食燕肉人不可渡海或曰其性畏铁及楝叶五色线庄子朱评漫学屠龙于支离益殚千金之产技成而无所用説原龙有三停九似之説谓自首至膊膊至腰腰至尾皆相停也角似鹿头似驼眼似兔项似虵腹似蜃鳞似鱼爪似鹰掌似虎耳似牛龙千年一蜕骨藏之深山故曰龙易骨蛇易皮糜鹿易角蟹易螯象退齿麝退脐皆藏覆自珍也楚词神龙失水而陆居为蝼蚁之所裁云仙録云天罚乖龙必割其耳旧説龙皮以水沃之能辟暑龙肉以醢渍之则文章生龙珠在颔蛟珠在皮蛇珠在口鼈珠在足鱼珠在眼蚌蛛在腹故颔下之鳞珠所在也考工记凡攫閷援簭之类必深其爪出其目作其鳞之而注作起也鳞之而颊之有鬐鬛处谓龙属也相书云人臣得龙一体当至公相周礼大祭毁事用龙考工记上公用龙郑注龙当为厐谓襍色非纯玉也诗为龙为光又何天之龙毛传宠也又古垄字借用龙皆借字不借义易震为龙于氏虞氏并作防易潜见惕跃飞龙徳备矣上九亢龙坤上六龙战皆龙之变也干龙坤马义不可移震龙亦然以防易龙曲説叛经谬甚
　　必河之鲤
　　尔雅注鲤今之赤鲤养鱼经所以养鲤者鲤不相食易长又贵陶隠居云鲤鱼最为鱼之主形既可爱又能神变风俗通曰伯鱼之生有馈孔子鱼者喜以为瑞故名鲤古今注鲤之大者曰鳣兖州人谓赤鲤为赤骥青为青马黒为黒驹白为白骐以其飞越江湖也淮南子詹公之钓千嵗之鲤弗能避也本草图经鲤脊中鳞一道毎鳞上皆有小黒防徔头数至尾无大小皆三十六鳞有赤白黄三种味甘温但不可合小豆霍食害人又发诸疮雅翼鲤孟春之月应阳而动上负氷埤雅鲤鱼赤今人以盘水养之虽困鳞不反白葢健鱼也潘岳西征赋贯鲤蜀尾掣三牵两亦言其健也尔雅释鱼以鲤冠篇俗説鱼跃龙门过而为龙唯鲤为然殆亦龙类是以仙人乗龙亦或骑鲤酉阳襍爼道书以鲤多为龙故不食非能反药也山海经曰龙鲤陵居此即穿山甲以其似鲤而生于陵故名一谓之鲮鲤又一种通红尾三两岐曰金鲤亦曰金凫唐律民间取鲤即放之卖者杖六十号赤鯶公以国讳同音也佩用鱼符亦取象鲤广舆志鲤石在巴山世传琴髙所乗化而为石古诗呼儿烹鲤鱼中有尺素书説者谓古人多以鱼腹寄书非也古者尺素结为鲤形即缄耳烹鱼得书亦譬况之言非真烹也六书故曰尔雅释鱼首鲤鳣毛诗释文误合为一大抵二家专祖尔雅尔雅固不可尽信此乂读尔雅之误也按鲤鳣鳢鲩鰋鮎尔雅六名并举读者误以鳣释鲤鲩释鳢鮎释鰋説文又并下文以鮀为鳣尤误矣按通雅云鲤最易辨鳣是今之鳇鱼判然两物鳣或借为鱓用杨震三鳣是也説文直指为鲤又引诗鳣鲔发发则并不知鲔何物也本草以鳣为鳇严氏释之曰今俗作鲟则是合鳇鲟为一鱼矣周官春献王鲔鲔即鲟一作□一名骆肉葢古谓之鳣鲔今谓之鲟鳇耳韵防亦注鲤曰鳣相沿不察久矣晋书武帝太康中有鲤二见武库屋上或言武库兵府鱼有鳞甲兵类象至阴以兵革之祸于大阳也十年间母后之难再兴后周大象元年六月阳武有鲤鱼乗空而鬭明年帝崩
　　鳟鲂
　　朱传鳟似鯶而鳞细眼赤鱼之美者也尔雅鮅鳟注鳟一名鮅鯶子赤眼陆疏鳟似鯶鱼而鳞细于鯶赤眼多细文埤雅鳟鱼圆鲂鱼方鳟好独行制字从尊以此雅翼鳟目中赤色一道横贯曈俗谓之赤眼鱼食螺蚌多独行亦有两三头同行者极难取见网輙遁张衡七辨曰巩洛之鳟割以为□分芒防缕细乱防足
　　象弭鱼服
　　朱传鱼兽名似猪东海有之其皮背上斑文腹下纯青可为弓鞬矢服也陆疏鱼服鱼兽之皮也似猪出东海背上斑文腹下纯青今以为弓鞬步叉者也其皮虽干燥以为弓鞬矢服经年海水潮及天将雨毛皆起水潮还及天晴毛复如故虽在数千里外可以知海水之潮自相感也孔疏左传归夫人鱼轩服防云鱼兽名则鱼皮又可饰车夏官司弓人职曰仲冬献矢服注服盛矢笼也以兽皮为之罗氏曰鱼服鲛鱼之皮所为尔雅翼鲛出南海状如鼈而无足圆广尺余尾长尺许皮有珠文坚劲可以饰物今总谓之沙鱼大而长喙如锯者名胡沙小而皮粗者曰白沙用为器物之饰徔古已然诗象弭鱼服衞夫人乗鱼轩楚人鲛革犀兕以为甲今人亦以饰毛靶之属左思吴都赋有鲛又有鱕防释者以背上有甲珠文坚强可以饰刀口为鑢者为鲛其有横骨在鼻前如斤者为鱕防是胡沙也要是一类或云随母行惊则入母腹中寻复出每鲛腹可容四子颊赤如金网不能制俗呼河伯健儿鲛既世所服用人多识者特其音与蛟同解者或有差互凡皮有珠可饰刀剑者是鲛防之鲛满二千觔为鱼之长是蛟龙之蛟埤雅龙珠在颔鲛珠在皮蛇珠在口鼈珠在足鱼珠在眼蚌蛛在腹天主物簿叙鱼珠曰鱼懐珠至五十年则无腹鼓腮脑上有污其鳞鬛口眼皆异鬐当紫色口当赤色眼当红色刘歆期交州记曰鲛鱼出合浦长三尺背上有甲山海经曰燕山漳水其中多鲛注鲛有珠文尾青有毒皮可饰刀剑口述异记南海有鲛人之室水居如鱼不废机织其眼泣则出珠郭璞赞鱼之别属厥号曰鲛珠皮毒尾匪鳞匪毛可以错角兼饰剑刀鲛今谓鯋鱼南人皆盐为脯左传昭十二年泽之苇舟鲛守之注官名也木华海赋鲛人注龙属人状通雅鲛海鯋之最大者后汉舆服志载之陈藏器云一名鳆按鳆音雹出山东大不数指与鲛无异李时珍言本作□譌鲛腹有两洞贮水养子叚成式曰海鱼千嵗为剑鱼一名琵琶鱼喜鸣即大鯋也
　　鲿鯋
　　朱传鲿也今黄颊鱼是也似燕头鱼身形厚而长大颊骨正黄鱼之大而有力解飞者陆疏鲿一名黄颊鱼徐州人谓之黄颊通语也释文江东呼黄鲿鱼尾防黄大者长七八寸许埤雅性浮而善飞跃故一曰掦也一名黄旧説鱼胆春夏近上秋冬近下诗长笺引诗改鲿鯋为鯋窜易经文又引説苑阳鱎作乔谓乔即阳鱎不知鲿训与鱎类逈别
　　鯋朱传鯋鮀也鱼狭而小尝张口吹沙故又名吹沙尔雅鯋鮀注今吹沙小鱼体圆而有防文鯋即鮀也异物志吹沙长三寸许背上有刺螫人海物异名记鯋似鲫而狭小广志吹沙鱼大如指沙中行埤雅鯋性善沈大如指狭圆而长有黒防文沙中行亦于沙中乳子故张衡云县渊沈之鯋鰡也鲿鲂鲤其性浮鯋鳢鰋其性沈字指云鰡鯋属雅翼鯋非特吹沙亦止食细沙味甚美大者不过二觔然不若小者之佳今人呼为重唇唇厚特甚有若鼃龟故名今江东小谿中每春甚多土人珍之夏则随水下是后罕矣春来复来大抵正月先至鱼之最先至者次则鲤至次则鳜至桃花水至而鳜肥则三月矣又海鯋青目赤颊背上有鬛腹下有翅味肥美与此殊类宁波志皮上有沙故名其类甚多鸟兽考鯋有二种鱼丽之鯋葢闽广江汉之常产海鯋虎头鯋体黒文鳖足巨者余二百觔常以春晦陟于海上之麓旬日化为虎惟四足难化经月乃成矣濮氏曰鯋鱼多种极大者皮如沙可为刀剑鞘吹沙小鱼耳説文鯋鱼出乐浪番国从魦省旧注分魦鯋为二石皷文作鯋通雅鯋黄皮黒斑正月先至前濶而扁后方而狭陆氏以为狭小非六书故海中所产其皮如沙哆口无鳞胎生其类尤多大者盈舟本草曰鲛与鯋一类而数种大者尾长数尺能伤人皮皆有沙如珍珠斑其背有珠文如鹿而坚强者曰鹿沙亦曰白沙能变鹿背有斑文如虎而坚强者曰虎沙亦曰胡沙虎鱼所化鼻前有骨如斧能击物壊舟者曰锯沙又曰挺额鱼曰鱕防谓鼻骨如鐇斧也然罗愿苏颂皆云大而长喙如锯者曰胡沙性善肉美小而皮粗者曰白沙肉强有小毒似锯沙即胡沙非别有锯沙之名矣时珍所言不知何据
　　鲂鳢
