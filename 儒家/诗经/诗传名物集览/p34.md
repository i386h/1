<!-- { "loadSidebar": true } -->
　　説文嘉谷也二月始生八月而熟得时之中故谓之禾禾木也木王而生金王而死小雅禾易长畆注易治长竟也禾者嘉谷之总名凡黍稷稲粱自始生至实皆曰禾尚书七月禾乃登又天大雷电以风禾尽偃王出郊天乃雨反风禾则尽起又唐叔得禾异畆同颖献诸天子王命归周公于东作归禾注禾各生一垅而共为一穗天下和同之象左传郑祭足帅师取成周之禾庄子卤莽而种之禾亦卤莽而报之灭裂而耰之禾亦灭裂而报之孔子见禾之三变始于粟粟生苖苖成穗所谓变而益上也淮南子后稷不能令禾冬生管子小问篇苖始其少也昫昫乎孺子也其壮也庄庄乎士也至其成也由由乎兹勉何其君子也天下得之则安不得则危故命之曰禾又古之封禅者北里之禾所以为盛亢仓子得时之禾长秱大穗圜粟而薄糠米粘而香舂之易而食之强禾即粇糯二稻也广雅粢稻其穗谓之禾春秋大无麦禾书灾也春秋説题辞禾者衔滋液注衔滋液以生故以禾谷为名也又曰嘉禾之滋茎长五尺五七三十五故连茎三十五穗以成盛德孝经援神契德之下地则嘉禾生瑞应图曰嘉禾五谷之长盛德之精也文者异本而同秀质者同本而异秀仁卉也王者德盛则生其大盈箱一稃二米周书凡禾麦居东方黍居南方稻居中央粟居西方菽居北方董仲舒云圣人于五谷最重麦与禾汜胜之书种禾无期因地为时三月榆荚之时高地强土可种禾七月疏苖生既秀谓之禾种殖诸谷名为稼禾稼者苗榦之名黍稷重穋其余稻秫苽粱之辈皆名为禾麻与菽麦则无禾称吕氏春秋禾之患不俱生而俱死先生者美米后生者为秕其耨也长其兄而去其弟注谓存其长大而去其弱小也周礼掌客车禾车三秅音茶禾四百秉也聘礼禾四秉曰筥十筥曰稯十稯曰秅秉禾盈握也小雅彼有遗秉稯一作总禹贡百里赋纳总或作又禾芒曰秒説文秋分而秒定或作蔈律数十二秒而当一分十分而一寸亦取如禾芒之细也禾成秀也秖禾始熟也租田中禾稭也防禾重生也名物解禾粟之苗榦粟禾之穟实春秋阴阳之中粟春生而秋熟方其以养生言之则谓之禾禾麻菽麦禾□穟穟是也方其以所用言之则谓之粟率啄粟握粟出卜是也师旷术占曰杏多实不虫来年秋禾善山海经昆仑之墟有玉山木禾玉山王母所居也又吕览饭之美者有山之禾
　　绸缪束刍
　　説文刍刈草也象包束草之形尔雅秆谓之刍祭统王执刍注藳也孔疏刍者饲马牛之草荛者供燃火之草俗作蒭又牛羊曰刍犬豕曰豢皆以所食得名又茭草名刍又石龙刍生山谷湿地可以为席即龙须草西京襍记曰夫人无幽显道在则为尊虽生刍之贱也不能脱落君子故赠君生刍一束诗人所谓生刍一束其人如玉也
　　不能蓺稻粱
　　朱传稻即南方所食稻米水生而色白者尔雅稌稻也説文稻稌也秔稻属沛国谓稻为稬周官职方氏掌天下之图辨邦国都鄙九谷之数州荆州其谷宜稻豫州并州宜五谷青州宜稻麦兖州宜四种雍州冀州宜黍稷幽州宜三种又地官稻人掌稼下地以猪蓄水以防止水以沟荡水以遂均水以列合水以浍泻水以涉其芟作田掌草泽之所生种之莣种注莣种稻麦属汉世亦有稻田使即稻人之职也广雅稻穗谓之禾本草秔米味甘苦主益气止烦泄稻米味苦主温中顔师古刋谬正俗本草稻米今之稬米养生要集秔稻属也稻亦秔之总名也道家方药有用稻米秔米此则是两物也曲礼祭宗庙之礼稻曰嘉蔬月令季秋天子乃以犬尝稻先荐寝庙左传鄅人借稻邾人袭鄅注借履稻而行也地在琅琊国语今吴稻蟹不遗其种春秋説题辞稻之为言籍也稻冬含水盛其德也故稻太阴精含水沮洳乃能化也孝经援神契汚泉宜稻吕氏春秋得时之稻大本而茎葆长秱疏穖穗如马尾大粒无芒米而薄糠舂之易而食之香如此者不益先时者大本而茎叶格对短秱短穗多秕厚糠薄米多芒后时者纎茎而不滋厚糠多秕辟米不待定热卬天而死汜胜之书种稻春解冻时耕反其土种稻区不欲大大则水深浅不遍冬至后百一十日可种稻地美者用种畆四斗四民月令三月可种秔稻美田欲稀薄田欲稠异物志交趾一嵗再种南海晋安有九熟之稻隋书婆登国有月熟之稻融臯有旬日之稻西域有四熟之稻风土记稴稻之青穟禾皆青白拾遗记东极有灵和之稻寒者食之则体温热者食之则体冷文选清流之稻又琅琊之稻古歌曰引漳水灌邺旁终古斥卤生稻粱蔡邕月令章句十月获稻九月熟者谓之半夏稻广志有虎掌稻紫芒稻赤穬稻白米稻南方有蝉鸣稻七月熟有葢下白正月种五月获茎根复生九月熟青芋稻六月熟累子稻白漠稻七月熟名物疏秔稬二色皆稻也别而言之则稻是稬秔乃稻属耳诗书所用各随文解之论语食夫稻则稻是稉月令秫稻必齐则稻是稬周礼牛宜稌则稌是秔丰年多黍多稌为酒为醴则稌是稬以陶隐居之博物而云江东无稻不知色类云何五谷岂易分哉稬米今人亦谓之秫广雅云秫稬也古今注云稻之黏者为秫然尔雅众秫别是一种礼记秫稻必齐又云菽麦蕡稻黍粱秫惟所欲急就篇云稻黍秫稷既言秫又言稻必非一物郑司农太宰注亦以秫稻为九谷之二种本草图经云黍米黏者为秫説文云秫稷之黏者则秫是黍稷之属非稻也顔师古云秫似黍米而粒小谷谱稻有稉有稬北方以为佳品南方以为常食有早中晚三熟水旱二类南方土下宜水稻北方地平惟泽土宜旱稻大要北稉凉南稉温赤稉热白稉凉新稉热陈稉凉耳稻性宜水亦有同类而陆种者谓之陆稻记曰煎醢加于陆稻上是也今谓之旱棱稻花午开暮合开合皆于日中有至七开七合者诗十月获稻今晚稻也六月收者曰早稻籼稻占稻七八月收者曰菊花籼稻细名甚多自江淮以南田多三收北地苦寒十月乃获七脩类稿云宋真宗闻占城稻早耐旱诏求种分给诸州故作占粱朱传粟类也有数色礼记祭宗庙之礼粱曰芗萁又嵗凶大夫不食粱注以粱为加也物理论粱者黍稷之总名本草青粱白粱味甘防寒黄粱最佳所谓竹根黄也广志有具粱解粱辽东赤粱盐钻粱粒如虮子魏文帝以为粥陶隐居云青粱出北方黄粱出冀州白粱处处皆有唐本注云青粱殻穗有毛粒青米亦防青而细于黄白粱殻粒似青稞而少麄夏月食之极清凉但以味短色恶不如黄白粱故人少种之此谷早熟而收少作饧清白胜余米白粱穗大多毛且长殻麄扁长不似粟圆米亦白而大食之香美为黄粱之亚黄粱出蜀汉南浙间亦种之穗大毛长殻米俱麄于白粱收子少不耐水旱食之香美逾于诸粱图经云粱皆粟类大抵人多种粟而少种粱以其损地力而収获少诸粱食之比他谷最益脾胃粟米亦相似耳粟米比粱乃细而圆种类亦多功用则无别矣通志汜胜之书云粱是秫粟今俗谓之粱古祭祀所用粢盛是也可作粢食及酿酒亦如稬米或云粱亦有稉米雅翼古不以粟为谷名但米有稃殻者皆称粟今人以谷之最细而圆者为粟则粱是类古天子之饭有白粱黄粱者明取二种耳周礼食毉会膳食之宜犬宜粱疏犬味酸而温粱米味甘而防寒气味相成也李时珍曰粱分赤白黄三色秫即粱米粟米之黏者其黄者北人呼黄稬一名黄米苏恭曰今人呼粟稬为秫北人以酿酒汁少于黍米凡黍稷粟秫稉之类皆有籼稬也左思魏都赋有雍丘之粱崔骃七依曰山之粱粱类数种五谷之一许重叔谓黍大暑而种故称黍粱性凉故称粱其説迂曲可笑此荆公字説所从来也
　　蔹蔓于野
　　陆疏蔹草名似栝楼叶盛而细其子正黑如燕奥不可食幽州人谓之乌服其茎叶煑以哺牛除热本草蔹有赤白黑三种白者根如白芷皮黑肉白敛疮方用之生取根捣傅效一种表里皆赤者名赤蔹功用与白同又黑者图经云蔓生茎端五叶花青白色俗呼为五叶苺叶有五桠子黑一名乌蔹二月生苗多在林中作蔓即陆玑所指也蜀本注或生人家篱墙间俗呼笼草通雅云古之藨今之苺覆盆子也曰寒苺曰大麦苺世呼揷田藨尔雅之茥缺盆也稍大者呼割田藨亦谓蓬藟此皆一枝五叶五月实熟乌赤者一枝三叶实如樱桃曰薅田藨即尔雅所谓藨麃陈藏器所谓茅苺也又一种树生者所谓树苺与此各别按本草藨有数种亦谓之苺覆盆藤蔓有刺白花小叶四五月实成子小于蓬藟而稀疎实甘酸红软大如指顶山中人及时采之少迟则就枝生蛆此尔雅所谓缺盆俗云揷田藨可入药者也蓬藟藤蔓有倒刺叶大如掌有毛六七月开小白花就蒂结实三四十颗成簇有黑毛形色如熟揕而扁冬不凋功用与覆盆畧同此俗所云割田藨者一种蔓小于蓬藟一枝三叶小白花四月实熟色如红樱桃俗名薅田藨即尔雅所谓藨者故郭注云藨即莓也子似覆盆而大赤色酢甜可食此不入药者也一种树生者叶似樱桃而狭长四月小白花实如覆盆但色红为异此尔雅所谓山苺陈藏器所云悬钩子者又一种就地蔓生长数寸黄花实如覆盆鲜红不可食即本草所谓虵苺也据此则覆盆蓬藟明是二物通雅混为一误矣

　　诗传名物集览巻八
<经部,诗类,诗传名物集览>
　　钦定四库全书
　　诗传名物集览卷九　　　庻吉士陈大章撰草
　　蒹葭苍苍
　　朱传蒹似萑而细高数尺又谓之薕葭芦也孔疏初生为葭长大为芦成则为苇又名离释草蒹薕郭璞曰似而细江东呼为薕藡陆疏水草也坚实牛食之肥强青徐人谓之薕兖州辽东通语也説文薕之未秀者诗缉蒹一名薕又名荻一物三名广要曰蒹葭二物相类而异种蒹小而中实曰曰藡曰菼曰鵻曰薍曰蒹曰荻曰乌蓲皆蒹也葭大而中空曰苇曰芦曰华曰防曰马尾皆葭也本草纲目芦苇花皆名防萌皆名虇如竹笋可食所谓蒹今作薕者是也所谓菼今作薪者是也埤雅薕高数尺今人以为帘箔因此为名葢其萌也同时其秀也同时其坚成也又同时且同产河洲江渚间故诗人往往并咏如葭菼揭揭八月苇及此篇是也陆疏云芦薍别草李巡认为一物朱子河广注云苇蒹葭之属毛公大车菼芦之始生偶尔相混后人遂不能分别矣字説云荻强而蒹弱荻高而蒹下虽无实据亦颇得其形似易説卦为苇庄子欲恶之孽为性苇蒹葭始萌以扶吾形寻擢吾性注苇之幼曰蒹葭长曰苇一物异名
　　视尔如荍
