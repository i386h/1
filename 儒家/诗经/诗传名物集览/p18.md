<!-- { "loadSidebar": true } -->
　　朱传蟋蟀虫名似蝗而小正黒有光泽如漆有角翅或谓之促织尔雅蟋蟀蛬李廵曰蜻蛚也郭璞云今趋织也古今注蟋蟀一名吟蛩一名蛩秋初生得寒则鸣一云济南呼为懒妇易通系卦蟋蟀之虫随阴迎阳居壁向外趣妇女织绩女工之象通卦验立秋蜻蛚鸣白露下蜻蛚上堂周书小暑之日温风至又五日蟋蟀居壁汉书蟋蟀俟秋吟后汉书秋风厉而蟋蟀吟葢气使之然也陆疏一名蜻蛚楚人谓之王孙幽州人谓之趋织里语云趋织鸣懒妇惊诗义问蟋蟀食蝇而化成春秋説题词趣织为言趣织也织兴事遽故趣织鸣女作兼潜潭巴云蟋蟀集天子无逺兵月令季夏蟋蟀居壁疏此物生在于土中至季夏羽翼稍成未能逺飞但居壁间至七月则能逺飞在野搜神记朽苇为蛬韩愈幽响泄潜蛬注蟋蟀也埤雅曹奢而苟唐俭而勤故诗一以蜉蝣一以蟋蟀刺之诗曰蟋蟀在堂嵗聿其莫九月之时也九月建戍于文禾千为年步戍为嵗葢年取禾之一熟而嵗骑两稔故步至戍月谓之嵗也京房占七月建申律为夷则蟋蟀鸣雅翼蟋蟀以夏生秋始鸣周书蟋蟀居壁淮南云居奥奥者西南隅也有生野中及人家者寒则渐近人好吟于土石塼甓之下尤好鬭胜輙矜鸣其声如急织故幽州谓之促织又其鸣正织之候也古称螣蛇游雾而殆于即且即且乃蜈蚣耳许叔重谓蟋蟀为即且上虵虵不敢动非也梓人以注鸣者精列属楚辞澹容与而独倚兮蟋蟀鸣此西堂贾秋壑蟋蟀论云有四病卬头卷须练牙踢腿也若两尾髙低垂妥并是老朽亡可立待吴人及北方珍畜佳者一枚至百金凡蟋蟀出于草中者少力出石隙竹根者坚老善鬭有立于蛇头者尤恶王安石字説云蟋蟀能率阴阳之悉者也杨龟山曰阴阳之气岂蟋蟀所能率哉其迂曲可笑多类此乐府有蜻蛚篇即蟋蟀一作□又曰趣织乐府作促织一作防织其名孙旺者又王孙之讹也通雅按朱传云斯螽莎鸡蟋蟀一物随时变化今所见同时齐鸣形状各别陈宜斋曰説文以蟋蟀为即且上蛇此髙诱注淮南所引今説文蟋下无此解葢诱所附耳又方言蜻蛚指蟋蟀诗类考云即蜻蜓误矣蜻蜓与螟蛉为一类非蜻蛚也又説文长笺蜻蛚即蜻蛉亦误
　　蜉蝣之羽
　　朱传蜉蝣渠畧也似蛣蜣身狭而长角黄黒色朝生暮死尔雅蜉蝣渠畧舍人曰方言南阳以东曰蜉蝣梁宋之间曰渠畧郭注似蛣蜣身狭而长有角黄黒色聚生粪土中朝生暮死猪好噉之樊光曰是粪中蝎虫随两而出陆疏似甲虫有角大如指长三四寸甲下有翅能飞夏月阴雨时地中出今人烧炙噉之美如蝉也陆佃云虫似天牛而小有甲角丛生鬱栖中朝生夕殒有浮游之义诗曰蜉蝣掘阅言掘土使解阅也管子掘阅得玉尔雅翼蜉蝣速死之物故以刺曹共公之好奢言虽衣服楚楚安能久也淮南子蚕食而不饮二十二日而化蝉饮而不食三十日而蜕蜉蝣不食不饮三日而死又曰鹤夀千嵗以极其游蜉蝣朝生暮死以尽其乐王褒圣主得贤臣颂蟋蟀俟秋吟蜉蝣出以隂言知时也许重叔鸿烈注朝囷者朝生暮死之虫也生水上状似蚕蛾一名孳母海南谓之虫邪则亦蜉蝣之类音义一本渠或作□畧或作□音并同俗作渠蝼者误也夏小正五月浮游有殷殷众也浮游殷之时也广志蜉蝣在水中翕然生覆水上寻死随流而去字説蜉蝣轻也生于夏月阴气之卑湿而浮游者故其为物不实而小曹君无笃实之徳而徔其小体若此刺其甚矣掘阅疏此虫土里化生言其掘地而出形容鲜阅也阅者説怿之意朱子不取诗缉更阅谓升腾变化也
　　蚕月条桑
　　朱传蚕月治蚕之月尔雅蟓桑茧雔由樗茧棘茧栾茧蚢萧茧疏云此皆蚕类作茧者因所食叶而异其名也食桑叶作茧者名蟓即今蚕也书桑土既蚕周礼内宰中春诏后帅内外命妇治蚕于北郊以为祭服马质禁原蚕者注原再也天文辰为马蚕书蚕为龙精月直大火则浴其种是蚕与马同气物莫能两大禁再蚕者为伤马与又典丝掌丝入丝入収而税之也又庶人不蚕者不帛不绩者不衰所以耻不勉礼记月令季春天子乃荐鞠衣于先帝命野虞母伐桑柘具曲植籧筐后妃斋戒亲东郷躬桑禁妇女毋观省妇使以劝蚕事蚕事既登分茧称丝效功以共郊庙之服孟夏蚕事毕后妃献茧乃収茧税以桑为均贵贱长防如一以给郊庙之服祭义古者天子诸侯必有公桑蚕室近川为之大昕之朝君皮弁素积卜三宫之夫人世妇之吉者使入蚕于蚕室奉种浴于川桑于公桑风戾而食之嵗既单矣世妇献茧于夫人夫人副祎而受之及良日夫人缫三盆手遂布于三宫夫人世妇之吉者使缫春秋文耀钩商絶蚕含丝考异邮蚕阳者火火恶水故食不饮桑者土之液木生火故蚕以三月叶类防精合相食荀子身女好而头马首屡化而不夀善壮而拙老有父母而无牝牡冬伏而夏游食桑而吐丝前乱而后治夏生而恶暑喜湿而恶雨蛹以为母蛾以为父三俯三起事乃大已夫是之谓蚕理淮南子黄帝元妃西陵氏始蚕仲长子云蚕寒而饿之则引日多温而饱之则用日少此寒温饿饱之为修短验于物者也博物志蚕三化先孕后交不交者亦产子子后者无眉目収采亦薄嵇叔夜云火蚕十八日寒蚕三十余日吴録南阳郡一嵗蚕八绩故吴都赋曰郷贡八蚕之绵林邑记九真郡蚕年八熟茧小轻薄丝弱绵细永嘉郡记永嘉有八軰蚕珍蚕三月绩柘蚕四月初绩蚕四月绩爱珍五月绩爱蚕六月末绩寒珍七月末绩四出蚕九月初绩寒蚕十月绩广志有原蚕有冬蚕有野蚕有柞叶可以作绵埤雅王亲耕三推而止王后亲蚕三洒而止旧云蚕之所吐为忽十忽为丝五丝为防十丝为升二十丝为緎四十丝为纪八十丝为緵其丝之数葢如此太曰红蚕縁于枯桑其茧不黄葢二十七日蚕已老则红红蚕以茧自衣亦或谓之室易林饥蚕作室是也雅翼蚕之状喙呥呥类马色斑斑似虎初拂谓之蚝以毛扫之蚕尚小不欲见露气桑叶着懐中令暖然后切之比至再眠常须三箔虚上下二箔以隔土障尘饲必卷窓开帏饲讫还下葢蚕昆虫之类见明则食其旋生驹皆与马同老食而不饮三十六日而化淮南曰二十二日而化亦有四眠者既老将绩其口含丝独成茧者谓之独茧自二以上谓之同功茧独茧丝细而有绪养蚕之室欲明而温古者后妃享先蚕先蚕天驷也蚕溺曰沙皮曰蜕瓮曰茧蛹曰螝一曰玉蛹蛾曰罗卵曰蚖初出曰防自僵色白景云盐度非也又蚕一名螝蛾荀子蚕赋螝蛾攭攭兮其状屡化汉旧仪今蚕神曰苑窳妇人寓氏公主凡二神后世有马头娘马明菩萨之称拾遗録东海圆峤有氷蚕长七寸有鳞角以雪霜覆之则为茧织为文锦入水不濡山海经跂踵国一女子据树欧丝郭注噉桑叶吐丝蚕类也或曰即蚕神又石蚕附生水中石上作丝又地蚕可茹名甘露子又南方畜金蚕取其矢置饮食中毒人多以金银置蚕其中投路隅谓之嫁金蚕金蚕畏猬所至畜两猬能擒出之或曰雷凡能杀之
　　五月鸣蜩
　　朱传蜩蝉也尔雅蜩蜋蜩螗蜩蚻蜻蜻防茅蜩蝒马蜩蜺寒蜩蜓蚞螇螰疏云此辨蝉之大小及五方不同之名曰蜩者目诸蜩也蜋蜩五采具者也螗蜩似蝉而小鸣声清亮夏小正螗蜩者蝘荡篇如蜩如螗是也又曰鸣蚻虎悬蚻即螓也防似蝉而小青色蝒蝉之最大者蜺又名寒螀似蝉而小青赤色闗东谓蟪蛄为蜓蚞或谓之螇螰也乂云翥丑罅疏虫类能飞翥者谓蝉属皆剖坼母背以为孔罅而生郭璞蜩蝉俗呼胡蝉江南谓之塘蛦是也舍人曰蜋蜩螗蜩皆蝉也方语不同三辅以西为蜩梁宋以东谓蜩为蝘楚地谓之蟪蛅楚词蟪蛅鸣兮啾啾者也説苑引孔子曰市有蟪蛅之声则朝有蜩螗之沸政之哗也甚矣方言蝉楚谓之蜩宋卫谓之蜩螗陈郑谓之蜋蜩秦晋谓之蝉海岱谓之防周礼以旁鸣者注蜩蜺属夏小正五月螗蜩鸣螗蜩匽也七月寒蝉鸣蝉蝭也本草蚱蝉生杨栁上五月采蒸干之陶隠居云蚱即是痖蝉雌蝉也不能鸣者蝉类甚多庄子蟪蛅不知春秋则是今四月五月小紫青色者而离骚云蟪蛅鸣兮啾啾嵗暮兮不自聊此寒螀耳九月十月中鸣甚凄急又二月鸣者名防母似寒螀而小七月八月鸣者名蛁蟟色青今此云生杨栁树上是诗云鸣蜩嘒嘒者形大而黒伛偻丈人掇此昔人噉之故礼范则冠蝉有緌亦谓此此蜩五月便鸣俗云五月不鸣婴儿多灾苏恭云蚱蝉即鸣蝉也易通卦验姤上九候蝉始鸣不鸣国多妖言援神契蝉无力故不食周书夏至又五日蜩始鸣不鸣贵臣放逸立秋之日寒蜩鸣不鸣人臣不力争淮南子蛇不足而行鱼无耳而聼蝉无口而鸣自然者也王褒九懐林不容兮寒蜩余尚留兮中州荀子曰耀蝉者务明其火振其木而已今南方人照蝉食之名曰耀火徐广车服襍注侍臣加貂蝉者取其清髙饮露而不食陆云寒蝉赋头上有緌则其文也含气饮露则其清也黍稷不享则其亷也处不巢居则其俭也应候守常则其信也加以冠冕取其容也段柯古云论衡言蝉未蜕时名复育开背而出相传蛣蜣所化韦翾尝冬中掘树根见复育附于朽处恠之村人言蝉固朽木所化也翾因剖视腹中犹实烂木埤雅寒蜩似蝉而小青赤一名蜺一名寒蝉蔡邕月令鸣则天凉故谓之寒蝉方言寒蜩瘖蜩也郭璞曰月令寒蝉鸣则寒蜩非瘖者葢寒蜩即今痖蝉哑蝉初瘖及得寒露冷风乃鸣故蒭荛论曰秋风至而寒蝉吟正谓此也今雌蝉则哑正陶隠居所谓不能鸣者然与初瘖之寒蝉则异矣风土记蟪蛄鸣于朝寒螀鸣于夕诸类总谓之蝉亦以其舍卑秽趋髙洁其蝉足道也按尔雅蜩为蝉之总名蝉通语也先鸣者曰蜋蜩曰螗蜩曰蝘曰胡蝉曰冠蝉曰螗蛦夏鸣者曰蝒曰马蝉曰马蜩曰螓曰蜻曰麦蚻曰防曰茅蜩七月鸣者曰蜺曰应曰寒蝉曰寒螀九十月鸣者曰蚱蝉曰瘖蝉曰哑蝉其同类异名者曰蟪蛄曰蜒蚞曰螇螰曰蛁蟟曰虭蟧曰蛥蚗曰蝭蟧古今注蝉一名王女董仲舒云齐王后怨王而死化为蝉诞不足信
　　五月斯螽动股
　　朱动股始跃而以股鸣也陆疏曰斯螽股似瑇五月中两股相切作声闻数十步范氏曰阴生动股振羽气使之然也説文股髀也释名股固也为强固也尔雅蜤螽邢疏周南作螽斯豳风作斯螽虽字异文倒其实一也此説甚明严氏诗缉则云螽斯蝗也蠜也即阜螽非七月所谓斯螽蜇螽蜙蝑别是一种乂谓毛氏误以螽斯为蜙蝑孔氏因之遂以斯螽螽斯为一物斯语助犹鹿斯鸒斯也按严氏既知斯为语助则安知螽斯之非即斯螽而断然以为二物乎徔毛传邢疏为正
　　六月莎鸡振羽
