<!-- { "loadSidebar": true } -->
　　朱传黍谷名苗似芦高丈余穗黑色实圆重説文禾属而黏者也大暑而种暑尽而获故谓之黍孔子曰黍可为酒禾入水也箕子曰麦秀渐渐兮禾黍油油亦与黍离之诗同意六书精蕴黍禾下从氽象细粒防垂之形尔雅众秫疏众一名秫谓黏粟也与谷相似北人用之酿酒其茎秆似禾而麄大又秬黑黍一稃二米所以酿鬯本草黍米味甘温无毒主益气补中陶隐居云其苖如芦而异于粟粒亦大于粟而多于秫今人呼秫粟为黍非也北人作黍饭方药酿黍米酒则皆用秫也唐本注黍有数种亦不似芦似粟而非粟图经云有二种米粘者为秫可以酿酒不粘者为黍可食如稲之有粳糯夏小正五月初昏大火中大火者心星也心中种黍菽穈时也周书凡禾黍居南方月令仲夏农乃登黍是月也天子乃以雏尝黍疏云仲夏黍新熟今蝉鸣黍是也又云孟秋农乃登谷注黍稷之属于是始熟曲礼云黍曰芗合内则云羊宜黍豕宜稷淮南子渭水多力宜黍管仲曰古之封禅鄗上之黍所以为盛广志有燕颔黍驴皮黍牛黍南尾黍成赤黍马草大黑黍□黍温毛黄黍白黍物理论粱者黍稷之总名有具粱解粱辽东赤粱白粱襄阳竹根者最佳黄粱出青冀又蜀黍一名高粱一名蜀秫一名芦穄一名木稷穗大如帚粒大如菽红黑色性坚实亦有粘糯二种古今注稲之粘者为秫禾之粘者为黍亦谓之穄亦曰黄黍春秋説题辞精移火转生黍黍者绪也故其立字禾入水为黍酒以防老家语哀公欲以黍雪桃孔子对曰夫黍者五谷之长祭先王以为上盛果有六桃为下丘闻之君子以贱雪贵不以贵雪贱王制庻人春荐韭夏荐麦秋荐黍冬荐稲以其所居贱顺时而已吕氏春秋饭之美者南海之秬又得时之黍芒茎而徼下穗芒以长搏米而薄糠舂之易而食之不噮而香如此者不饴先时者大本而华茎杀而不遂叶藳短穗后时者小茎而麻长短穗而厚糠小米钳而不香汜胜之书黍者暑也种必待暑先夏至二十日此时有雨强土可种黍黍欲疏于禾白虎通清明风至则黍稷滋阊阖风至则种宿麦黍左思魏都赋雍丘之粱崔骃七依山之粱谷谱黍属火南方之谷性温益气补中久食令人热雅翼黍之秀特舒散故説者以其象火为南方之谷大体似稷故古人并言黍稷有赤黍白黍其类有黏不黏黏者别名秫月令造酒命大酋秫稲必齐葢以此秫与稲之糯为酒北人谓秫为黄米亦谓之黄糯酿酒比糯稲差劣本草注黍有数种又有丹黑黑黍谓之秬丹黍皮赤米黄粱寅云或黏或不黏或高而实黑或低而实黄皆谓之黍名物解黍丹谷也仲夏乃登气浮而味甘馨香而滑故宜酿神阳物也非有馨香上达之气不足以降之故用为酒醴凡言黍稷者皆有冀祖考怀祭祀念父母之意齐民要术夏种黍稷与植谷同时非夏者大率以葚赤为候谚云葚离离种黍时下种以树介日为宜树介者凝霜封着木条也十月树介宜早黍十一月树介宜中黍十二月树介宜晚黍许东阳云黍似粱稷今之穄也二物相类但黍黄稷黑黍大稷小耳朱子解二物似差互葢古之粱即今之粟古之粟即今之谷谷粟实之总名今以传文两易之曰黍谷名似稷而小穗黄色稷亦谷名一名穄苖似芦高丈余穗黑色实圆或曰粟也恐得其实
　　彼稷之苗
　　朱传稷亦谷也一名穄似黍而小或曰粟也尔雅粢稷注今江东人呼粟为粢左传粢食不凿注黍稷曰粢月令孟春行冬令首种不入注稷嵗初先种孟夏先熟故云首种不入谓极寒种不入土也稷有黄白紫黑北人呼乌禾不甚珍惟祠事用之玉藻云子卯稷食而菜羮又云沐稷而靧粱祭法厉山氏之有天下其子曰农能殖百谷夏之衰也周弃继之故祀以为稷本草稷米味甘无毒主益气补不足图经稷贵为五谷之长尊属大社之神茎叶似粱而庳穗散如稲粒如粱而扁大稃外莹滑米正黄吕氏春秋饭之美者有阳山之穄高诱云闗西谓之冀州谓之防皆一物也广雅云如黍黑色考灵耀云日中星鸟可以种稷戴氏曰尔雅云粢稷説文云稷齐也齐稷也穄也穄也不知稷穄同声实一字説文本之尔雅尔雅本之礼记记曰稷曰明粢祭祀之米黍稷稲粱通谓粢盛而各为之嘉号故稷曰明粢粱曰芗萁谓稷为粢亦可谓粱为萁乎固哉尔雅之説也名物解稷祭也所以祭故谓之穄杜预言黍稷曰粢降食以为酒贵食次之故穄者粱也所以祭明尊矣故五谷之官而稷官名之季夏之月中央土天子食稷与牛葢五行土为尊故稷为长也名物疏稷有四名曰稷曰粢曰曰防尔雅注稷粟也郭璞云今江东人呼粟为粢二説非是本草粟米在中部味咸稷米在下部味甘其治疗亦全别谷谱稷苖似芦茎高三四尺有毛结子成枝而疎散外有薄殻粒如粟而光滑色红黄米似粟而稍大色黄鲜七月熟熟便刈少迟遇风即落益气安中解暑属土脾之谷也笔谈曰齐晋人呼积为祭葢其土音也本草又名穈子大雅秬秠穈芑皆黍属以色别之丹黍曰穈月令章句云稷秋种夏熟歴四时备阴阳非也葢嵗初先种孟夏先熟邓潜谷曰陶隐居生江南不识稷为何米谷稼尚不能辨况芝英乎稷本与粟通尸谡言肃也诗既齐既稷亦肃意葢秋气也谷秋成曰稷百谷皆秋成故粟又为总名
　　苖説文草生于田者从草从田管子神农播谷因苗以为教诗缉谷始生曰苖草之类始生亦曰苗公羊注苗者禾也生曰苗秀曰禾淮南子治国若耘田去其害苗者而已吕氏春秋苗其弱也欲孤长也欲相与居其熟也欲相与扶是故三以为族乃多粟诗疏云稷苗六月时也稷穗七月时也稷实八月时也六书故禾穉曰苗草在田中苗之义也按苗即今之禾秧其分种未吐华曰穉禾亦在田中岂可专指苗义乎尚书大传成王时有苗异茎同生为一穗周公曰三苗一穗天下其和为一乎又夏猎曰苗为苗除害也又周礼大司马仲夏教茇舍遂苗
　　彼稷之穗
　　朱传穗秀也稷穗下垂如心之醉故以起兴説文禾成秀也春秋説题辞嘉禾之滋连茎三十五穗以成盛德按説文音遂从爪从禾人所以収也或从惠作穗古两穗为瑞改禾从木非
　　中谷有蓷
　　朱传蓷鵻也叶似萑方茎白华华生节间即今益母草也尔雅萑蓷茺蔚疏李巡曰臭秽草也郭云今茺蔚也广雅名益母叶似荏方茎白华华生节间毛传蓷鵻也陆疏旧説及魏博士济阴周元明皆云庵防是也韩诗及三仓説悉云益母故曾子见益母而感本草云益母茺蔚也故刘歆曰蓷臭秽臭秽即茺蔚也埤雅茺蔚一名蔚臭一名蓷旱干曰暵蓷者能暵之草今曰暵其干矣则非一日之亢也本草经茺蔚子一名益母一名益明一名大札一名贞蔚生海滨池泽陶隐居云叶如荏方茎子形细长三棱图经云苗叶上节节生花实似鸡冠子黑色衍义云茺蔚子叶至初春亦可煑作菜食凌冬不凋悴陈藏器云此草一名负担子一名夏枯草三月采治产妇疾神妙故曰益母许东阳云鵻萑并音隹萑又名蓷毛氏以鵻代蓷故朱传从之云叶似萑考尔雅注及诗疏皆作叶似荏传中萑字误葢鵻即萑不可谓之似也荏者白苏紫苏之类与此迥别朱震亨曰臭郁草即茺蔚有臭味夏枯草不臭夏枯先枯而无子郁臭后枯而有子陈无功曰夏枯亦有细子四粒丹溪云无子误拾遗有錾菜方茎对节白花即益母草白花者尔雅曰蓷紫花者尔雅曰蒉名物疏毛传云蓷鵻其大车亦云菼鵻考本草诸书茺蔚子并无鵻名岂毛以蓷为菼乎毛又云陆草生谷中伤于水据本草茺蔚正生海滨池泽非陆草也魏博士等以为庵防本草庵防生雍州川谷及上党道边春生苗叶如艾蒿高三二尺七月开花八月结实亦无蓷名不知古人何以云尔广要蓷鵻庵防异种各名毛传之误尔雅萑字误之也朱引用毛公亦云鵻也又曰叶似萑则不惟传讹且两岐矣夏枯草一名郁臭因入夏即枯故名别是一种经中所不载陈藏器及外台秘要混以为蓷不知蓷草夏间始着花何云枯耶但花有白紫二种陈以白者为是孙思邈以紫花者是李时珍云二色皆是白者主气紫者主血如牡丹芍药之类耳萑字据説文从草从隹朱惟切草属即此尔雅萑蓷也从草上又加卄者即八月萑苇之萑也从从隹者胡官切鸱属也首既不同因有三音今从俗混作一字矣按茺蔚节节生穗四五月花蕚内有三棱子四粒即益母草也神农本经夏枯草一名夕句一名乃东别録名燕面一名铁色迥然二物也或言益母亦有夏枯之名于义无取其为傅会之説无疑
　　彼采萧兮
　　朱传萧荻也白叶茎麄科生有香气祭则焫以报气故采之尔雅萧荻陆疏今所谓荻蒿者是也或云牛尾蒿似白蒿白叶茎麄科生多者数十茎可作烛有香气故祭祀以脂爇之为香许慎以为艾蒿非也礼王度记曰士萧庻人艾萧艾不同明矣周礼甸师祭祀其萧茅注先郑以为萧或用莤但以缩茅解之杜子春始读为萧郊特牲既奠然后爇萧合羶芗以报气也加以郁鬯以报魄也雅翼萧生于春待秋三月乃成诗缉蒿者总名萧者蒿之香者也埤雅萧可以祭故其字从肃秋风过肃意象萧然故萧一名荻诗曰取萧祭脂凡祭灌鬯求诸阴焫萧求诸阳奏乐求诸阴阳之间礼曰声音之道所以诏告于天地之间也又曰见以萧光以报气也加以郁鬯以报魂也凡祭言鬯常先于萧今祭言鬯更在萧后则以言商礼故也葢周人先求诸阴故先灌鬯商人先求诸阳故先焫萧且周祭肺商祭肝故祭义言商礼先举肝所谓羞肝肺首心是也郊特牲言周礼先举肺所谓祭肺肝心是也诗曰冽彼下泉浸彼苞萧民者上之所恃以事宗庙社稷萧之象也又曰蓼彼萧斯萧防物也而其香能上达故诗以况四海之诸侯论语萧墙注肃也诸侯见羣臣于此加肃敬也礼明堂位疏屏天子之庙饰即萧墙也礼记疏一祭之中再度焫萧郊特牲云取膟膋燔燎升首报阳也祭义云建设朝事燔燎羶芗见以萧光以报气也此朝践焫萧也郊特牲又云萧合黍稷既奠然后焫萧合羶芗此馈熟焫萧也朝践即朝事谓荐血腥时也馈熟则荐黍稷时也
　　彼采艾兮
　　朱传艾蒿属干之可灸故采之尔雅艾氷台疏今艾蒿也本草经艾叶味苦防温无毒主灸百病一名氷台一名医草生田野图经云初春布地生苗茎类蒿而叶皆白以苗短者为佳治令细软谓之熟艾陈久方可用崔实四民月令三月可采艾师旷占嵗欲疫病草先生病草艾也广雅天子祭以鬯诸侯以薰卿大夫以兰士以萧庻人以艾埤雅説文云艾从乂草之可以乂病者曲礼曰五十曰艾服官政六十曰耆艾歴也耆至也谓其德十年一进至此可为大夫矣故曰服官政博物志曰削氷圆举以向火承其影则得火故曰氷台旧説燕蓐恶艾字説艾可乂疾久而弥善故尔雅云艾长也艾歴也医用艾灸一灼谓之一壮者以壮人为法其言若干谓壮人当依此数老幼羸弱量减之药谱艾旧以汤阴复道者为佳谓北艾四明者谓之海艾近世推蕲州为胜相传蕲州白家山产者置寸板上灸之气彻于背他山艾彻五余仅三分而已博物志积艾三年烧津液下流成铅锡容斋随笔碾艾着茯苓三五片即成细末又千年艾出武当太和山高尺许花如小菊叶不似艾而气味同揉之卽细通雅艾蒿类叶按之成绒者是其背有白毛者九牛草也陈嘉谟以九牛草为蕲艾或别有所见耶
　　丘中有麻
