<!-- { "loadSidebar": true } -->
　　国语闵马父曰正考父校商之名颂【有名之颂】十二篇以那为首其辑之乱曰【韦昭注诗者歌也所以节舞者也如今三节舞矣曲中乃更变章乱节故谓之乱】自古在昔先民有作温恭朝夕执事有恪先圣王之传恭犹不敢专称曰自古古者在昔昔曰先民即此诗也置鞉奏鼓此臭味未成【臭未成未用灌也味未成未用牲也】涤荡其声时也鼓管交作依堂上升歌之王磬此乐三阕迎牲而祭时也镛鼓万舞则九献之后祭将毕时也卒章归本于执事恪恭云此乃汤孙之所将以为奏格者也三称汤孙皆指主祭之时王【不知何王郑氏谓是太甲】自欧阳永叔疑于赫汤孙时王不应自夸戴岷隠遂以为商世之先王黄东发云乐以悦神故曰于赫汤孙穆穆厥声以侈言其乐之美犹饮食云苾苾芬芬以侈言饮食之美凡以悦神非自夸也武王祭山川自称有道曽孙岂亦自夸耶○乐记商人尚声尚声求诸阳也于此诗见之祭义禘有乐尝无乐此诗云顾予烝尝则秋冬非不用乐矣
　　那一章二十二句【毛牲曰那诗毛传作一章朱传分作五节仍曰一章二十二句按鲁语闵马父引自古在昔四语为辑之乱説诗者谓不宜合作一章但从来诗章判节与乐章判节不同诗本一章而作乐者必分解之如乐府东门行本一章而晋乐一章所奏判作四解魏文帝艶歌何常行本七章而晋乐所奏判前一章为艶后一章为趋此明着也那诗虽一章然闵马父以乐章例之则辑之为乱故朱子既为分之复为合之或是防耳但乐章分解自为节次不以韵义为起絶假如清庙诗每句一唱三叹而成四韵则一句自为一章武诗于皇武王本七句左传云其卒章曰耆定尔功则亦以一句为一章故清庙维清般武诸诗俱通体无韵然则分解节次原不必拘限韵防如朱子所分者且其云辑者成也以学之既成则辑之以为乱此犹绎如以成之成然亦可以解作趋如乐府前为艶后为趋趋促也言乐当急促也辑趋促字音之转耳顾予烝尝汤孙之将闵马父引那诗无此二语而次诗烈祖篇二语并同当是羡词或如信南山甫田末各有报以介福万寿无疆古乐府大篇后各有延年万嵗期陛下寿万年等语若然则此又在乱之外别是一体楚辞湘君湘夫人两歌其末章皆有捐予佩兮江中四语可验但古乐既亡不能确行其説耳】
　　嗟嗟烈祖有秩斯祜【音户】申锡无疆及尔斯所【吕记及尔斯所言流庆无穷兹方及尔之所其后正未艾也所谓申锡无疆也】既载清酤【音古○一宿酒也】赉【传赉赐也笺读如往来之来集传同毛】我思成【读如常○朱右曰方载清酒于樽而烈祖之神已与我以所思而成之人言应之疾也】亦有和羮【读如郎】既戒既平【读如旁○严缉亦有和羮其事既戒谨而不苟其味既和平而适宜】鬷【音宗传总也集传音奏云古奏族相近族声转平而为鬷今不从辨详考异】假【音格】无言【读如昂】时靡有争【读如章】绥【释文音妥】我眉寿黄耉无疆约軧【音祗】错衡【读如杭○详采芑】八鸾鸧鸧【音抢】以假【音格】以享我受命溥将【由我汤孙受天眷命故普天诸侯皆来奉祭事也】自天降康丰年穰穰来格来享【当作歆飨之飨】降福无疆顾予烝尝汤孙之将【严缉末二句辞与那同而意各有主那美汤此美中宗谓汤之子孙世世奉烝尝之祭者以中宗中兴之功也】
　　序烈祖祀中宗也【中宗太戊也王者祖有功宗有德不毁其庙】
　　辨説此诗未见为祀中宗末言汤孙则亦祀成汤之诗也序但不欲连篇重出又以中宗商贤君不欲遗之耳按中宗中兴本于成汤故颂始烈祖及尔斯所正言自汤及中宗也汤孙凡后王主祭者皆得称之朱子说亦通但古序不必易耳既载清酤亦有和羮皆言祭之始东莱引仪礼羮定可正郑笺曲説鬷格无言时靡有争永叔谓执事之臣总无諠哗又不交侵职位义本毛郑较朱传为优矣约軧错衡八鸾鸧鸧诸侯助祭而始至也以格以享诸侯来助祭致享于神也来格来享神来至而歆享也祀中宗而曰汤孙者有天下以汤故也
　　刘瑾曰颂诗皆自歌工道达主祭者之意自歌工指主祭者则曰尔自先祖指主祭者则曰汤孙自主祭者而言则曰我曰予立言虽殊所指之人则一如周颂雝诗既称天子又称孝子又称我称予亦然○前篇多言乐衎之以声也此篇多言味侑之以食也其义可互见
　　烈祖一章二十二句
　　天命鸟降而生商【传汤之先有娀氏女简狄配髙辛氏之帝帝率与之祈于郊禖而生契故本其为天所命以鸟至而生焉按契始封于商皇甫谧云今上洛商县是也括地志商州东八十里商洛县古商国】宅殷土【笺自契至成汤八迁汤始居亳之殷地而受命】芒芒【左传芒芒禹迹注逺貌】古帝【古时上帝】命武汤正域彼四方【正四方之封域】方命厥后【随其方以施命令于诸侯】奄有九有【读如以】商之先后受命不殆【读养里反音以】在武丁孙子【郝敬曰商先王受命既久经衰乱而不危殆者在武丁为之孙子继序重光耳】武丁孙子武王【按汤号武王后人追穪之耳本纪汤曰吾甚武遂自号武王此史迁谬説】靡不胜【平声】龙旂十乗【去声○十乘者郑以为二王后及八州之大国葢独举尊者言之】大糦【音炽】是承【诸侯无不奉黍稷以来助祭】邦畿千里维民所止肇域彼四海【读如喜○始复以四海为境域】四海来假【音格】来假祁祁景【传景大也集传引或説作山名左传成汤有景亳之命按寰宇记景山在废缑氏县西南八里缑氏今属河南府偃师县偃师即西亳】员【传员均也集传与下幅义同】维河【按景山在今偃师县南二十里正临大河景员维河纪武丁绍汤中兴之间】殷受命咸宜【读如俄】百禄是何【音荷陈第云古担荷之荷悉作何河与何为韵祁宜本叶似亦隔句韵也○武丁以令德宜民宜人故能担荷天之多福以申上文肇域彼四海之意】
　　序鸟祀髙宗也【髙宗武丁也笺祀当为祫】
　　此与殷武同为时祀但所述之事各有广狭郑氏以为若是时祀不应逺述上祖故改祀为祫按本纪盘庚以后殷业寝衰至髙宗乃复兴颂髙宗而推本祖德正以表中兴之功耳
　　鸟生商毛传为鸟至日祈于郊禖而生契此説有理郑引简狄吞卵出纬书中候及太史公不足信也方命厥后奄有九有以成汤创业而言也商之先后受命不殆在武丁孙子以武丁中兴而言也武丁孙子言武丁善为汤之孙子【此孔氏説华谷同】非谓武丁之孙子也【朱传指武丁之孙子本郑笺】武王靡不胜武王即成汤也与长发武王载斾同言武丁之善为孙子者以其于成汤之事无不胜任故诸侯服徒而皆来助祭如下文所云也是时殷道已衰而复兴故云肇域彼四海与汤之正域彼四方葢先后重光也朱子不主序説故泛言祭祀宗庙之乐而以武丁孙子为时王主祭者【东莱説同】若子孙祀其先王而夸言已之武烈于义未安又以武主汤号武丁之孙子亦以自称此殆类于楚义帝之自称懐王矣皆非是
　　鸟一章二十二句【项氏曰猗与烈祖二诗以韵考之皆五章章四句章末各有顔予烝尝汤孙之将二语为乱辞依他诗例皆当作五章四章章四句一章六句国语称那之末章为辑之乱曰则原非一章明矣鸟一诗亦当分四章三章章五句一章七句其诗每章皆承上章末句发辞正与文王下武一例要之商鲁二颂自比周颂不同辞义深浅较然可见乌得以一律论哉况长发殷武皆明着章数不应一颂中分为二体按集传章句依毛郑然此説极有理当从之】
　　濬哲维商长发其祥洪水芒芒禹敷下土方外大国是疆【疏禹敷下土以正四方京师外之大国于是画其疆境按朱子引天问语断于古字絶句然古人句读原如此严缉以方字属下句非也】幅员【音圆笺与圆同○严缉自其直方言之曰幅自其周围言之曰员】既长有娀【音崧○按有娀国自汉以前其地不详故淮南子以为在不周山之北不周山昆仑之西北朱子谓其不应絶逺如此史殷本纪桀败于有娀之墟奔鸣条正义以为在蒲州蒲州即古蒲坂在鸣条西此説近之】方将【大也】帝立子生商【上帝立有娀女所生者为商谓契也颂契而及有娀犹大明之言挚莘也】○【即德升闻之】王桓拨【读必烈反音鼈古音考音撇○王桓武而能拨治王志长曰契在虞廷功在人伦且敷教在寛何以称桓拨也水土未平乱在中国粒食既奏乱在人心契独以五教拨之昏者拨之使明犷者拨之使扰懦者拨之使振画者拨之使趋非武而何】受小国是达【读他悦反音贴下同】受大国是达【笺始尧封之商为小国舜末年益其土地为大国皆能达其教令疏稷契皆公爵尧封之当百里舜益封之当不止于百里】率履不越遂视既发【读方月反音撇○金氏曰言观瞻之者皆感发也】相土【本纪契生昭明昭明生相土左传陶唐氏火正阏伯居商丘相土因之竹书纪年夏后相十五年商侯相土作乗马遂迁于商丘乗马即甸赋也】烈烈海外有截【疏相土止一国之君而已不得威行海外故郑云入为王官之伯出长诸侯也王肃云相土在夏为司马之职得掌征伐以威四海与郑异】○帝命不违至于汤齐【何楷曰自契及相土皆顺承天命而不违至于成汤能与之齐等】汤降不迟圣敬日跻【音赍】昭假【音格】迟迟【久也王志长曰夏道方衰而智勇之圣已笃生其间故曰汤降不迟见上帝之急于求莫也昭假迟迟又见圣敬之密未尝急于得天葢圣人于天人感通之际慎重不苟如此】上帝是祗【吕记诸时反音支】帝命式于九围○受小球大球为下国缀【音赘】旒【音流○公羊传君若缀旒然旂之正幅为縿旒乃结于縿者】何【音荷】天之休不竞不絿【陈启源曰絿毛云急也説文同疏云不急躁是也集传训缓义正相反朱子之意欲与竞字相对耳然训诂岂可无本】不刚不柔敷政优优百禄是遒○受小共【音恭苏传曰共珙通】大共为下国骏厐【释文莫邦反徐云郑音武讲反集传叶莫孔反音蠓○传骏大厐厚也集传引董氏云骏駹马也説本齐诗】何【同上】天之龙【读且勇反音宠】敷奏其勇不震不动【读上声】不戁【音赧】不竦【音耸】百禄是总○武王戴斾有防秉钺如火烈烈则莫我敢曷【遏通】苞有三蘖【集传解三蘖用欧阳説】莫遂莫达九有有截韦顾【韦豕韦也通典滑州韦城县古豕韦国郡国志顾城在濮州范县东二十八里夏之顾国】既伐昆吾【括地志濮阳县古昆吾国故城在县西三十里】夏桀【竹书纪年夏桀十八年昆吾氏伐商商防诸侯于景亳遂征韦商师取韦遂征顾十九年商师取顾三十年商师征昆吾三十一年商自陑征夏邑克昆吾大雷雨战于鸣条夏师败绩桀出奔三朡商师征三朡战于郕获桀于焦门放之南巢】○昔在中叶【中叶谓相土以后汤未兴之前】有震且业【笺震犹威也业危也何楷曰竹书夏帝泄十二年殷侯子亥賔于有易有易杀而放之至十六年其子上甲微伐有易杀其君緜臣此汤之先世尝中衰之一证不然何仅以七十里兴乎】允也天子降予卿士【笺信也天命汤而子之下予之卿士王氏曰降犹岳降神之降言天赐之也】实维阿衡【读户郎反音杭】实左【音佐】右【音又】商王【与祭非一臣独言伊尹举其著者尔】
　　序长发大禘也
