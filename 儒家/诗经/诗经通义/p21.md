<!-- { "loadSidebar": true } -->
　　疏尔雅注云居居不狎习之恶究究穷极人之恶懐恶而不与民相亲是不狎习也用民力而不忧其困是穷极人也大夫于民如此我岂无他人可归往乎维子之故旧恩好不忍去耳○北风刺虐则云携手同行硕防刺贪则云适彼乐国此诗之情笃摰如此信乎唐风之厚也
　　羔裘二章章四句
　　肃肃鸨【音保○疏鸨鸟连蹄性不树止树止即为苦】羽集于苞栩【音许○今栎树陆玑曰徐州人谓栎为杼或又谓之栩陈启源曰唐之苞栩秦之苞栎皆有柞栎之名説诗者不明言两木嘉祐本草指为一木亦莫辨其非惟诗缉云诗有二柞栎尔雅栩杼唐风之苞栩是也尔雅栎其实梂秦风之苞栎是也大全于唐风不引栩杼而引栎实梂误甚】王事靡盬【音古○董氏曰説文煮海为盐煮池为盬盬苦而易败故传以不坚固训之按説文云河东盐池袤五十一里广七里周一百十六里河东正晋地陈氏曰春秋之初诸侯犹以王命征役故曰王事靡盬言王事不可以不坚固】不能蓺稷黍父母何怙【音户】悠悠苍天曷其有所○肃肃鸨翼集于苞棘王事靡盬不能蓺黍稷父母何食悠悠苍天曷其有极○肃肃鸨行【音杭】集于苞桑王事靡盬不能蓺稻粱父母何尝悠悠苍天曷其有常【范氏曰曷其有常者思得休息以反其常厌乱之甚也】序鸨羽刺时也昭公之后大乱五世君子下从征役不得养其父母而作是诗也【笺大乱五世者昭公孝侯鄂侯哀侯小子侯也事见左传陈启源曰郑氏以昭公孝侯鄂侯哀侯小子侯为五世此非也序既云昭公之后自不应并数昭矣朱子初説不数昭而数緍最为得之缗在位二十八年视前数君独久其时岂得无乱又灭缗之后曲沃始继晋而作无衣之诗不容言晋乱者反阙缗而不数也】
　　按绸缪以下四诗序不言刺何君孔氏槩判为昭公诗非也至以鸨羽为追刺昭公尤不然
　　鸨羽三章章七句
　　岂曰无衣七兮【周礼司服侯伯服鷩冕而下七章如公之服注鷩谓华虫以下其衣三章其裳四章】不如子之衣安且吉兮○岂曰无衣六兮【王氏曰六者子男之服也子男之服以五为节而云六者天子之卿六命与子男同服故也○按集传变七言六者不敢必当侯伯以得受六命比天子之卿为幸此全用郑笺疏云郑以大车诗毳衣如菼是子男入为大夫得服毳冕知侯伯入为卿士依其本国之命不服六章之衣故云谦也何子引典命天子之卿六命出封加一等晋侯爵出得七命则入为王卿正当得六命此与疏説相反且晋文侯辅平王本侯伯也岂以天子之卿出封者耶】不如子之衣安且燠【音郁】兮
　　序无衣美晋武公也武公始并晋国其大夫为之请命乎天子之使而作是诗也【疏左传桓八年王使立缗于晋至庄十六年云王使虢公命曲沃伯为晋侯不言灭晋之事晋世家晋侯缗立二十八年曲沃武公伐晋灭之尽以其宝器赂周厘王王命曲沃武公为晋侯计缗以桓八年立至庄十六年乃得二十八年然则虢公命晋侯之年始并晋也虢公未命晋之前有使适晋晋大夫就之请命】
　　辩説此诗若非武公所作以述其赂王请命之意则诗人所作以着其事而隂刺之耳序以为美之是奬奸诲盗非所以教也○按序本言武公之大夫作此以美武公犹秦风之车驷铁云尔岂谓编诗者以是为美乎○戴氏曰武公恃其强大既欲假重于周又不肯少屈于周故已不请命使其大夫风天子之使而取之其辞傲然【与刘仁恭旌节吾自有之但求长安本色耳语意相类】吕记乔琳为朱泚吏部尚书选人白前所注某官不便琳曰足下谓此选竟便乎朱泚虽有吏部选而不可谓之便晋国虽有冕服苟无天子之命亦不可谓之安且吉安且燠也琳之为泚臣王师复振旦夕诛灭宜其发此言若武公之篡当周之衰虽以枝代宗岂即有祸是诗之作乃其中心大有不安尔仲尼録之所以见民彝之不可澌灭而王纲之犹可举也以史记左传考之平王二十六年晋昭侯封成师于曲沃专封而王不问一失也三十二年潘父弑昭侯欲纳成师而王又不问二失也四十七年曲沃庄伯弑晋孝侯而王又不问三失也桓王二年庄伯攻晋王非特不能讨曲沃反使尹氏武氏助之及曲沃叛王王尚能命虢伐曲沃立晋哀侯使其初师出以正岂至此乎四失也十三年曲沃武公弑晋小子侯王虽不能即讨明年犹能命虢仲立哀侯之弟缗于晋又明年犹能命虢仲芮伯梁伯荀侯贾伯伐曲沃至是武公篡晋僖王反受赂命之为诸侯五失也以此五失观之则礼乐征伐移于诸侯降自大夫窃于陪臣其所由来者渐矣○钟惺曰末世天子反为乱臣所资曹瞒所以终身不废汉献
　　无衣二章章三句
　　有杕之杜生于道左彼君子兮噬【音逝苏氏曰噬逝通】肯适我中心好【去声】之曷饮【去声】食【音嗣】之【集传好无叶音未详】○有杕之杜生于道周彼君子兮噬肯来游中心好之曷饮食之
　　序有杕之杜刺晋武公也武公寡特兼其宗族而不求贤以自辅焉
　　杕杜特生隂寡人不休息故以为不能求贤之比中心好之曷饮食之风其推诚尽养以来贤也但云刺晋武公则无考朱传泛言好贤而恐不足以致之亦通
　　有杕之杜二章章六句
　　葛生蒙楚蔹【音亷○本草蔹一名兎荄作藤根如天门冬】蔓于野【读如墅○程子曰葛生托于物蔹生依于地以兴妇人依君子】予美亡此谁与独处【笺吾谁与居乎独处家耳】○葛生蒙棘蔹蔓于域予美亡此谁与独息○角枕粲兮锦衾烂兮予美亡此谁与独旦【苏传物在而夫亡是以感物而思之】夏之日冬之夜【读如裕】百嵗之后归于其居【叶音据】○冬之夜夏之日百嵗之后归于其室
　　序葛生刺晋献公也好攻战则国人多丧矣【献公伐骊戎又灭耿灭霍灭魏又使太子申生伐东山臯落氏又灭下阳灭虢又败狄于采桑俱见左传】
　　张氏曰虽妇人思存者而作然以献公攻战不休知其死亡之无日也则断之以百年之后庶几得同归于丘而已其伤之也至矣
　　葛生五章章四句
　　采苓【苓见邶风】采苓首阳【疏首阳在河东蒲坂县南按首山即雷首山首阳乃雷首山之南】之巅【读典因反音敦古音考音真】人之为言苟亦无信【笺首山之上信有苓美然今之采者未必于山而人每信之喻事有似而实非】舍【上声】旃舍旃苟亦无然人之为言胡得焉○采苦【苦菜即荼见邶风】采苦首阳之下【读音户】人之为言苟亦无与【许与】舍旃舍旃苟亦无然人之为言胡得焉○采葑【葑见邶风】采葑首阳之东人之为言苟亦无从舍旃舍旃苟亦无然人之为言胡得焉
　　序采苓刺晋献公也献公好听谗焉
　　朱子曰献公好听谗言观骊姬谮杀太子及逐羣公子之事可见也【此见吕记集传止云刺听谗】
　　吕记采苓采苦采葑不曰郊野而曰首阳者兴采听之当逺也孔子以谮愬不行为逺不轻听易动而徐观其是非惟逺者能之○苓生隰苦生田野葑生圃今必曰生首阳则驾虚之辞耳故以兴谗言之不可信胡得焉言徐察其言从何而得之汉昭帝悟燕王上书之诈葢察其书所由来也辅氏曰进谗者不畏人之不听而畏人之能审一时不听彼将浸润而入之以祈于必听惟审察则无由而进此止谗之法也采苓三章章八句
　　秦
　　按季札观乐以秦风为夏声夏者大也大则将有中国夫子葢忧之也春秋録秦仅等吴楚而诗则以秦风次魏唐帝王之都之后其知微也夫○沈守正曰夫子删书而以秦誓殿知代周者秦也删秦风而以寺人之令冠知亡秦者寺人也
　　有车邻邻有马白颠【读如敦一音真】未见君子寺人之令【平声】○阪【説文阪山胁也或云即陇阪】有漆隰有栗既见君子并坐鼓瑟今者不乐【音洛】逝【即日月逝矣之逝】者其耊【音垤读地一反音突古音考读如侄】○阪有桑隰有杨既见君子并坐鼓簧今者不乐逝者其亡序车邻美秦仲也秦仲始大有车马礼乐侍御之好焉【疏秦仲以字配国者附庸未得爵命无諡可称】
　　史记秦自非子封为附庸曾孙仲入为宣王大夫按礼天子之大夫视伯于是始有车马寺人与诸侯同故秦人创见而夸美之
　　吕记既见君子并坐鼓瑟简易相亲之俗也今者不乐逝者其耋悲壮感叹之气也秦之强以此而止于为秦者亦以此
　　车邻三章一章四句二章章六句
　　驷驖【音铁】孔阜六辔在手【疏叔于田两骖如手谓马之进退如御者之手故为御之良此言六辔在手谓御人执辔在手而已不烦控制故为马之良也陈祥道曰驷马八辔诗言六辔者驾马之法游环以止骖马之外出胁驱以止骖马之内入有胁驱则骖马之内辔无所施繋于轼前而已所以言六辔也】公之媚子从公于狩○奉时辰牡【奉谓翼之也翼者驱兽而聚之一处疏传引冬献狼等出天官兽人文兽之供食各有其时故谓之辰牡】辰牡孔硕公曰左之【逐禽由左董氏曰五御之法三曰逐禽左自左膘而射之达于左腢为上杀】舍【上声】拔【音钹】则获【传拔矢末也疏以镞为首故拔为末】○游于北园【传北园园近在国北】四牡既闲【叶胡田反音】輶【音由】车【笺輶车驱逆之车疏夏官田仆掌设驱逆之车注驱驱禽使前趋获逆御还之使不出围】鸾镳【和鸾皆铃也毛云和在轼鸾在镳郑以为戎车鸾在镳乗车鸾在衡置鸾于镳异于乗车也埤雅鸾镳异于乗车者驱逐之车尚轻疾故也】载猃【音险○长喙】歇骄【短喙○此章朱子解大胜毛郑陈启源曰以輶车载田犬其説始于文选张铣注】
　　序驷驖美襄公也始命有田狩之事园囿之乐焉【始命命为诸侯也平王封襄公为诸侯赐之岐西之地】
　　按礼诸侯之君乃得顺时游田治兵习武取禽祭庙附庸未成诸侯其礼则阙前篇美仲故但夸其车马礼乐侍御此篇美襄公故盛称其田猎园囿序説各有当也
　　首章言往狩之事次章言方狩之事末章言毕狩而游观之事
　　驷驖三章章四句
