<!-- { "loadSidebar": true } -->
　　月出皎兮佼【音绞】人僚【音了○好貌】兮舒窈纠【音矫○疏行止舒迟姿容窈纠然而美按窈纠指佼人言此古説也集传则云思者之情以字义言之窈纠懮受天绍于姿容不类从集传为长】兮劳心悄兮○月出皓兮佼人懰【音桞叶朗老反音浩】兮舒懮【音黝】受【叶时倒反音绍】兮劳心慅【音草○王氏曰慅言不安而骚动】兮○月出照兮佼人燎【音料】兮舒夭【上声】绍兮劳心惨【当作懆七吊反音慥○王氏曰惨言不舒而忧愁】兮
　　序月出刺好色也在位不好德而説美色焉
　　集传作男女相説而相念之辞○陈近楚窈纠懮受等语已近骚人之致神女赋其少进也皎若明月舒其光月赋美人迈兮音尘阙隔千里兮共明月意俱本此
　　吕记此诗用字聱牙意者方言欤
　　月出三章章四句
　　胡为乎株林【王氏曰株夏氏邑名邑外曰郊郊外曰牧牧外曰野野外曰林国语单襄公假道于陈道路若塞野场若弃民将筑台于夏氏及陈陈灵公与孔宁仪行父南冠以如夏氏可证夏氏之邑在国都外】从夏南【读如吟】匪适株林从夏南○驾我乗【去声】马【读如姥】説【音税】于株野【音墅】乗我乗【去声】驹朝食于株
　　序株林刺灵公也淫乎夏姬驱驰而往朝夕不休息焉【夏姬陈大夫御叔妻夏征舒之母郑穆公女也徴舒字子南徴舒祖字子夏故为夏氏以氏配字谓之夏南陈灵公淫夏姬见左传】
　　吕记国人问灵公何为乎株林而从夏南乎诗人则为之隠曰公非适株株从夏南乃他有所往尔然而驾我乗马则舍于株野矣乗我乗驹则又食于株矣虽欲为之隠亦不可得也
　　朱氏曰衞之乱至墙有茨而极于是有狄入衞之祸陈之乱至株林而极于是有楚入陈之祸然则狄非能入衞也宣姜实召之也楚非能入陈也夏姬实召之也此所谓女戎也
　　株林二章章四句
　　彼泽之陂有蒲【説文蒲似莞而褊有脊滑柔而温】与荷【芙蕖】有美一人伤如之何寤寐无为涕泗滂沱○彼泽之陂有蒲与简【音间○即郑风之简】有美一人硕大且卷【音权义与鬈同】寤寐无为中心悁悁【音娟】○彼泽之陂有蒲菡萏【芙蕖未开】有美一人硕大且俨【李氏曰俨者望之俨然也】寤寐无为辗转伏枕【读知俭反】
　　序泽陂刺时也言灵公君臣淫于其国男女相説忧思感伤焉
　　王氏曰东门之枌宛丘之应也泽陂株林之应也○极道男女慕悦之情如此所以为刺蒲比性之温柔简比体之芬芳芙蕖菡萏比色之华豓【三章皆言蒲而变言荷简菡萏者以柔弱为质而又极其色之美气之芳也】或疑硕大且卷硕大且俨不宜以目美人然安知非女悦男之语耶
　　泽陂三章章六句【东莱説见集传】
　　桧
　　按郑语史伯以幽王之乱为桓公谋灭虢郐至平王初武公灭之则幽王时桧国尚在幽王之前为宣王宣王任贤使能周室中兴不当有匪风之思周道也宣王以前为厉是衰乱之主考其时事理得相当颍濵以为桧诗皆为郑作如邶鄘之于衞不然
　　羔裘【笺诸侯之朝服缁衣羔裘】逍遥狐裘【笺黄衣狐裘蜡祭之服按玉藻君衣狐白裘锦衣以裼之当引此集传以锦衣狐裘为朝天子之服用苏传之説苏又本秦风终南诗疏】以朝【苏传桧君好盛服故以其朝服燕而以其朝天子之服朝】岂不尔思劳心忉忉○羔裘翺翔狐裘在堂【疏公堂谓正寝之堂】岂不尔思我心忧伤○羔裘如膏【去声○疏上言变易衣裘此言裘色鲜美】日出有曜【传日出照曜然后见其如膏】岂不尔思中心是悼
　　序羔裘大夫以道去其君也国小而迫君不用道好洁其衣服逍遥游燕而不能自强于政治故作是诗也笺先言燕后言朝见不能自强于政治以道去君者三谏不从待放于郊得玦乃去
　　范氏曰急于游燕而怠于政治此贤人所以去也然其心岂舍君哉故曰岂不尔思劳心忉忉○集传用序説而不用其大夫以道去君语则岂不尔思何以解之
　　羔裘三章章四句
　　庶见素冠兮棘人栾栾【音鸾】兮劳心慱慱【音团】兮○庶见素衣兮我心伤悲兮聊与子同归兮○庶见素韠【音毕○蔽膝】兮我心蕴【上声】结【读讫力反音吉】兮聊与子如一兮
　　序素冠刺不能三年也
　　疏传曰素冠练冠【练冠布为之练熟色益白】也至期而练至祥【大祥】乃除练后常服此冠故曰练冠曾氏曰诗人思见练冠葢当时止为一嵗服欤○吕记郑康成王肃皆以素冠为大祥之冠引丧服小记除成丧者其祭也朝服缟冠【缟冠绢为之黒经白纬】之文其説误矣惟其不能三年之丧是以嗟伤不见既练之冠若除丧之缟冠虽使短丧其除之也葢亦服是服矣至于二章之素衣郑説尤不通朝服缁衣素裳初无素衣之制遂转衣为裳牵合益甚矣三章之素韠于既练之服虽无所考观诗者当得其大意不必委曲琐细拘于礼文况为郑説者既曰衣者衣裳之大名则为毛説者亦曰韠从裳也衣裳既素则素韠岂不可乎孔氏述郑又谓经传未有以布为素者殊不知经传以白为素如绘事后素之类多矣不必专以绢为素也○郝敬曰丧制朞年外一月小祥以练熟麻布为衣冠再朞外一月大祥又一月禅而服除闰月不计周衰礼废不行三年之丧如春秋诸侯居丧而亲迎防盟征伐大夫以下可知故诗人刺之素冠主练冠是能练冠则能三年矣【以上皆从毛説】○按毛以素冠为至期而练之冠郑以素冠为既祥素纰之冠从毛则所谓不能三年直是朞即释服从郑则谓三年将终特少日月耳王肃与笺合东莱黜郑从毛朱子则从郑
　　素冠三章章三句
　　隰有苌【音长】楚【羊桃也陆玑疏叶似桃尖长而狭花赤紫色枝茎弱过一尺引蔓草上】猗【音阿】傩【音娜古音考音那】其枝夭【平声】之沃沃乐【音洛】子之无知○隰有苌楚猗傩其华夭之沃沃乐子之无家○隰有苌楚猗傩其实夭之沃沃乐子之无室
　　序隰有苌楚疾恣也国人疾其君之淫恣而思无情欲者也
　　序云疾恣谓疾桧君之恣于政刑不知惠恤其下犹所云淫刑以逞也国人疾其君以下当是后人误解恣字而妄益之郑氏曲説傅防抝僻甚矣朱子谓政烦赋重国人不堪其苦而作文义粲然朱子每驳序然亦有功于序如此诗是也【王平仲説与余合】○兎爰之尚寐无觉苕华之不如无生皆此诗意也东发谓乐子之无室无家恐难指苌楚不亦固乎
　　隰有苌楚三章章四句
　　匪风发兮匪车偈【音挈】兮【陈启源曰毛传发发飘风非有道之风偈偈疾驱非有道之车王吉谏昌邑王疏用之吉治韩诗者也可见毛氏之学重于当时如此】顾瞻周道中心怛兮○匪风飘【尔雅李巡曰回风旋风也一曰飘风】兮匪车嘌【音漂○传嘌嘌无节度也】兮顾瞻周道中心吊兮【向楷曰上言风发未明为何风此言飘则所发者是旋风也上言车偈是行之不安此言嘌则不安之见于声音者也上言怛此言吊先惊痛而后悲伤也】○谁能亨【吕记普庚反音烹】鱼溉【音葢】之釡鬵【音寻○説文上大下小若甑曰鬵○传烹鱼烦则碎治民烦则散知烹鱼则知治民矣陈启源曰西周之衰极于幽厉其时政烦民散可知故诗人寓其感于烹鱼溉釡上所云风飘车嘌心伤周道者意正在此老子云治大国若烹小鲜言治道贵于简易也毛语葢有本惜笺疏不能发明】谁将西归【谓朝聘于周也笺桧在周之东故言西归何楷曰此时周犹都丰镐故云然】懐之好音
　　序匪风思周道也国小政乱忧及祸难而思周道焉首二句言人之不安如常在疾风之中奔车之上【此张氏説】周道虽适周之路意之所托则周室盛时也北方鱼少烹鱼人所愿以兴周道人所思【此程子説】谁能烹鱼乎吾则涤濯其釡鬵谁将西归乎吾则懐望其有好音谓以周室复兴之音慰我也朱传云我愿慰之以好音此好音不知何指
　　吕记匪风下泉思周道之诗独作于曹桧何也曰政出天子则强不凌弱各得其所政出诸侯则征发之烦共亿之困侵伐之暴惟小国偏受其害所以睠懐宗周为独切也战国房喜谓韩王曰大国恶有天子而小国利之以此二诗验之益明
　　匪风三章章四句
　　曹
　　蜉蝣【音浮游○尔雅孙炎曰蜉蝣渠畧也朝生暮死陆玑疏甲下有翅能飞夏月隂雨时地中出】之羽衣裳楚楚心之忧矣于我归处【吕记诗人忧其君危亡将至犹骄浮自喜而莫可告语也曰吾君倘无所依其于我归处乎葢欲如楚芋尹申亥舍灵王于家之为也】○蜉蝣之翼采采衣服【读如白】心之忧矣于我归息○蜉蝣掘【求勿反音倔】阅【集传掘阅未详李本曰蜉蝣土中所生掘地而出其文采即有可见也埤雅引管子掘阅得玉今管子无此文或曰阅当作穴】麻衣如雪【笺麻衣深衣诸侯之服夕则深衣也疏麻衣者白布衣礼记注诸侯夕服十五升布深衣而纯以采大祥深衣纯用布无采饰纯音准衣縁也陈启源曰古时棉种未入中国凡所云布皆麻也吉凶皆用但以精粗为辨而染之以黄之色惟深衣则不染锻濯灰治之纯以采与大祥之服异焉此诗麻衣如雪谓深衣也如雪者锻濯灰治之功也】心之忧矣于我归说【音税读轮爇反音设】
　　序蜉蝣刺奢也昭公国小而迫无法以自守好奢而任小人将无所依焉【释文诸本此序都无昭公字雀灵恩集注有之未详其正也】补传诗不及小人序者以其将无归依知其所用小人故不足恃
　　陈氏曰有法则俭无法则奢俭则寡欲寡欲则小人无所投奢则多欲多欲则小人得以中其欲而自售小人得志则其国家必有危亡之祸而彼致祸小人亦且立而观之因而挺之耳孰与图其难而共其忧哉○邓元锡曰奢者苟目前为观而已而不顾其后故刺之以蜉蝣如蜉蝣之生死止旦暮也即衣裳楚楚何为矣夫志竞则奢愈竞则愈奢归处归息归説不竞矣是约奢之道也【解末句亦一説】○奢则国必敝大犹不堪况小而迫乎衣裳举一端耳朱传作刺时人玩细娱而忘逺虑者葢推广言之○陈启源曰每章次句指曹君言注疏本以蜉蝣兴曹君集传改为比按尔雅郭注蜉蝣黄黑色恐不得以麻衣如雪比之蜉蝣三章章四句
