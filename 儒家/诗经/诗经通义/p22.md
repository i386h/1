<!-- { "loadSidebar": true } -->
　　小戎【兵车驾两马者】俴【音践】收【浅短其轸】五楘【音木】梁辀【音舟○辀车辕即軏也辀上曲勾衡衡横辀下辀形若屋梁然车之进退以辀为主恐其易折故束以皮五处因以为饰】游环胁驱【读如去又居録反音匊郝音丘○笺游环者靷环在背上无常处贯骖之外辔以禁其出胁驱者着服马之外胁以止骖之入】隂【传隂轨也按轨应作軓车轼前曰軓】靷【骖马之首当服马之胷胷前有靷皮为之】鋈【音沃】续【读辞屡反音苎又如字○诗诂靷所以引车续者续靷端也靷之一端系于隂板续以环沃白金为饰】文茵【音因○虎皮褥】畅毂【读居防反音故又如字○説文毂辐所凑也朱氏曰毂所以贯车轮者兵车长毂】驾我骐【音其】馵【音注又之六反音足郝音竹○疏色青黒曰綦马名骐知其色作綦文释畜云马右足白骧左足白馵】言念君子温其如玉在其板屋【汉地理志天水陇西山多林木民以板为屋】乱我心曲【此章古音畧作三换韵以收辀为一韵驱续馵玉为一韵屋曲为一韵六帖云通章止两换韵收辀一也驱音去续音绪馵如字玉音裕曲读去声共一韵也郝氏亦作两换韵而不同收辀驱一也续毂馵玉屋曲皆读入声二也按郝氏説觉自然止叶驱馵二字耳驱读丘本古音】○四牡孔阜六辔在手骐駵【音留从卯误即骅骝之驑】是中【读居仍反音蒸○顾炎武曰中字不入韵集传叶诸仍反非古人之字必有定音非尽字而可叶也若中字止有竹冲竹仲二反或通为仲字古今惟此三音而已集传于桑中叶诸良反于此篇又叶诸仍反何中字之多音耶○愚按刘贡父诗话云闗中以中为烝据此则朱子之叶亦非无本意者其方音欤】騧【音】骊是骖【读疏簮反音森○笺中中服也骖两騑也疏车驾四马在内两马谓之服在外两马谓之騑】龙盾之合【黄震曰盾狭车广一盾不足为衞故须合载非止防其破毁也与二矛重弓意不同】鋈以觼【音厥】軜【音纳○疏鋈以觼軜谓白金饰皮为觼以纳物也四马八辔而经言六辔明有二辔当系之骖马欲入则偪于胁驱内辔不须牵挽故知軜者纳骖内辔系于轼前其系之处以白金为觼也】言念君子温其在邑【读于合反音匼】方何为期【期归期】胡然我念之○俴驷【传俴驷四介马也韩诗驷马不着甲曰俴驷正相反集传从郑】孔羣【甚和】厹【音求】矛【三隅矛】鋈錞【音队读朱伦反音谆○曲礼注矛鋭底曰鐏取其鐏地平底曰镦取其镦地】蒙伐【疏厖蒙同音杂色也楯有大小橹是大盾故以伐为中干】有苑【读如氲○苑文貌】虎韔【音畅】镂【音漏】膺【疏其弓则有虎皮之其马则有金镂之膺膺胷也何楷曰镂膺上下皆言弓不应训为马当胷带饰按弟子职执箕膺揭此乃以虎皮为弓室而以金镂饰其胷也与采芑崧髙韩奕之镂膺不同】交韔二弓【读姑反】竹闭绲【音衮】縢【音滕○陈祥道曰防以闭之故亦谓之闭绲以系之故亦谓之绁如此纳之韣中则可定往来之体无偏反之失矣按弓有闭有韔闭以竹韔以韦闭状如弓以绳约之然后纳之韔中】言念君子载寝载兴厌厌【平声】良人秩秩德音
　　序小戎美襄公也备其车甲以讨西戎西戎方强而征伐不休国人则矜其车甲妇人能闵其君子焉
　　疏襄公能説以使民故国人忘军旅之苦而矜夸其车甲妇人无怨旷之忧而闵念其君子诗人序内外之情以美之三章上六句是夸其车甲下四句是闵其君子
　　此诗集传备矣首章主言车俴收车轸之制梁辀钩衡之制游环胁驱御骖之制隂靷鋈续骖马引车之制也兵车故须畅毂骐馵者驾车之马不必齐毫也二章主言马骐駵中服也騧骊外骖也龙盾所以蔽车觼軜控骖之辔也三章主言兵器鋈錞矛之饰蒙伐盾之饰虎韔交韔竹闭绲縢弓之饰与制也郝敬曰诗本托兴妇人非必妇人自作也
　　小戎三章章十句
　　蒹葭【按葭菼蒹葭萑苇诸名皆见诗而难别郭璞云蒹萑之未秀者即今之荻葭苇之未秀者即今之芦严缉辨之甚详】苍苍白露为霜所谓伊人在水一方遡洄从之道阻且长溯游从之宛在水中央○蒹葭凄凄白露未晞所谓伊人在水之湄溯洄从之道阻且跻溯游从之宛在水中坁【音迟】○蒹葭采采【读如泚】白露未已所谓伊人在水之涘溯洄从之道阻且右【读音以○疏若正与相当行则易到今乃出其右是难至也】溯游从之宛在水中沚
　　序蒹葭刺襄公也未能用周礼将无以固其国焉序説与诗不附毛郑太泥周礼永叔诸家推衍愈觉纡回颍濵云襄公不知以周礼治其国故告之曰有贤者于是不逺也胡不求与为治哉此近之
　　周自平王东迁襄公父子畧取岐丰之地顿以攻战为威其气肃杀文武成康之礼教荡然矣周之遗民思见周之子孙而不可得故有所谓伊人之思焉溯游从之言逆流求之而甚逺则将顺流而东以求之非道逺莫至者也宛在中央思之切也郝仲舆曰周民习先王礼教数百年矣一旦襄公据有其地始以攻战得国思昔太和景象不可复见故东望河洛有游从宛在之思焉喜与余合并録之
　　蒹葭三章章八句
　　终南【李氏曰终南山西距鳯翔武功北距万年长安】何有【程子曰终南髙大以兴君位之尊山之髙大必生美材人君尊崇必有令德】有条【传条稻也疏释木云槄山榎槚同郭璞云今之山楸】有梅【读莫悲反音迷○传梅柟集韵或作楠皮叶似豫章宋祁云即交让木也朱传于此独无解岂以为摽梅之梅欤】君子至止锦【郑云素锦】衣狐【狐白皮】裘【叶渠之反音其】顔如渥丹【笺顔色如厚渍之丹言赤而泽也】其君也哉【读将黎反音赍○吕记其君也哉犹书所谓孺子王矣戒之辞也】○终南何有有纪【传纪基也集传云山之亷隅】有堂【尔雅山如堂者曰毕传堂毕道平如堂也】君子至止黻【杨旭曰古黼黻作□□形□象斧取其断□象两弓相背取其辨集注两弓相背俗误作已读为戊已之已非是弓不成字无音可读】衣绣裳【言衣裳而绣以黻也其实黻在裳不在衣】佩玉将将【音锵】寿考不忘【欲其不忘王命亦戒劝之辞】序终南戒襄公也能取周地始为诸侯受显服大夫美之故作是诗以戒劝之【欧阳义史记平王赐襄公岐西之地襄公十二年伐戎至岐而卒子文公立十六年以兵伐戎戎败走遂收周遗民而有之地至岐葢周之东迁虽以岐丰赐秦使自攻取终襄公之世不能有之但尝以兵一至岐至文公始逐戎而有岐丰也朱子曰襄公虽未能遽有周地然既有天子之命矣谷梁子曰王者无外命之则成矣】
　　补传周地虽有王命时尚为戎有序云戒劝者戒其无负天子之托而劝其必取也
　　按终南山在今西安府跨岐丰之地诗云君子至止谓至终南山下则此诗殆作于畧有岐丰之日乎○世儒谓平王不宜以岐丰之地与秦考其时犬戎弑幽王取宗周非闗东一二诸侯力所能制且召犬戎者申侯也立平王者亦申侯也平王既不能背申侯以令诸侯又安能率诸侯以伐犬戎惟秦与戎世为雠敌势不得不假手于秦以靖戎难然襄公有功爵之使列于诸侯可也赐以岐西之地则祖宗兴王之基一旦拱手授人何以令天下岐西赐而岐东即丰镐也史云文公伐戎败之岐以东献之周秦即献之平王能抚而有之乎周不能有其地亦必折入于秦此周之所以不复振而秦遂有代兴之势也
　　终南二章章六句
　　交交黄鸟【左传注黄鸟往来得所伤三良之不然】止于棘谁从穆公子车奄息维此奄息百夫之特临其穴【读如聿】惴惴其栗【笺国人临视其圹皆为之惴栗】彼苍者天【读如吞】殱我良人如可赎兮人百其身○交交黄鸟止于桑谁从穆公子车仲行【音杭】维此仲行百夫之防临其穴惴惴其栗彼苍者天殱【音尖】我良人如可赎兮人百其身○交交黄鸟止于楚谁从穆公子车鍼【音拑】虎维此鍼虎百夫之御临其穴惴惴其栗彼苍者天殱我良人如可赎兮人百其身
　　序黄鸟哀三良也国人刺穆公以人从死而作是诗也【事见左传】
　　史记秦武公之葬从者六十六人至穆公用百七十七人子车氏三子与焉按诗人不刺康公而刺穆公者三良之殉穆公命之罪其不能革西戎之俗也【史记正义引应劭云穆公与羣臣饮酒酣公曰生共此乐死共此哀于是奄息仲行鍼虎许诺及公薨皆从死葢三良之殉穆公命之故左氏太史公皆以罪穆公也】
　　王志长曰诗序哀三良也曰哀则不必有讥之之意矣王粲诗结发事明主受恩良不訾临没要之死焉得不相随若康公能为魏颗不从乱命则三良其何以死乎君子是以深尤康公也
　　黄鸟三章章十二句
　　鴥【音聿】彼晨风【读如分○鹯也陆玑疏鹯似鹞青黄色燕颔勾喙因风飞急疾击羣鸟食之】郁彼北林未见君子忧心钦钦如何如何忘我实多○山有苞栎【音歴叶歴各反音洛○陆玑云柞栎柞即栎也一名槲一名皁斗】隰有六駮【音驳○疏王肃云六者据所见而言陆玑疏駮梓榆也树皮青白駮荦遥视似駮马故名古今注木如豫章皮多藓駮苏传山则有栎隰则有駮可以大国而独无其人乎】未见君子忧心靡乐【音洛】如何如何忘我实多○山有苞棣【唐棣】隰有树檖【释文音遂○树檖言成树之檖陆玑云山梨一名赤罗子文木实似梨可食】未见君子忧心如醉如何如何忘我实多
　　序晨风刺康公也忘穆公之业始弃其贤臣焉
　　程子曰以晨风兴君子者取其去来之疾人君待士有礼则贤者归之否则浩然去矣林木茂盛为飞鸟所集兴朝廷有道则贤者所就也如何如何叹之也诗主贤者见弃而言故曰忘我
　　吕记此诗亦如权舆之意未见君子忧心钦钦言康公初立想望贤者如是也如何如何忘我实多责其不能终也秦之寡恩于晨风权舆二诗见之
　　君子是指贤者辞防甚明朱子谓此诗是妇人念其君子岂君子必妇人始得称其夫乎又证以扊扅之歌扊扅事出风俗通不当引
　　晨风三章章六句
　　岂曰无衣与子同袍【读步谋反音裒】王于兴师修我戈矛与子同仇【讐同左传怨耦曰仇】○岂曰无衣与子同泽【泽应从郑笺作襗亵衣也】王于兴师修我戈防与子偕作○岂曰无衣与子同裳王于兴师修我甲兵与子偕行
　　序无衣刺用兵也秦人刺其君好攻战亟用兵而不与民同欲焉【序不指刺何君笺以为刺康公也左传康公屡伐晋战令狐河曲又与楚人灭庸是好攻战也】
　　朱子曰襄公以王命攘戎狄报君父之仇故征伐不休而诗人美之康公令狐河曲等战修私怨逞小忿故好攻战急用兵而诗人刺之诗可以观于此见矣苏传此诗伤今之无恩于民而用其死也秦本周地故其民犹思周之盛时而称先王焉○或曰襄公承王命伐戎此诗咏之以刺康公之好战亦通
　　首二句兴也【从毛传】三言王于兴师者王肃云疾其君好攻战不由王命故思为王兴师是也周室覆于西戎岐丰之地虽属秦矣犹有先王之遗民焉故其同侪相谓之言如此欲其君之上奉王命而为讨贼复雠之举也【此丰城朱氏説】曰与子同仇者戎弑幽王杀秦仲乃臣子百世必报之雠也毛传解序意不明朱子谓序与诗不协故集传但以秦俗乐于战鬭言之无衣三章章五句【朱子説见集传】
