<!-- { "loadSidebar": true } -->
　　防鸮【吕记尔雅防鸮鸋鴂郭璞云防类葢鸋鴂乃防鸮之别名也方言自闗以东谓桑飞曰鸋鴂此乃陆玑疏所谓巧妇似黄雀而小其名偶与防鸮之别名同与尔雅所载实两物也毛郑误指以解诗欧阳虽知其失乃并尔雅非之葢未考景纯之注耳】防鸮既取我子【如字又读子悉反音即】无毁我室【读所止反音始又如字】恩斯勤斯鬻【育同】子之闵斯○迨天之末隂雨彻彼桑土【音杜】绸缪牖户今女【音汝】下民【笺下民巢下之民】或敢侮予【何楷曰承上章毁室言而深以绸缪牖户望成王早图之也旧説谓周公自述其缔造周密则于末章予室翘翘句难通且汲汲自多其功于忠浅矣前以毁室属防鸮而此以侮予属下民葢室一毁则探鷇取卵之事必有起而乗之者所以武庚蠢动而四国亦汹汹不靖也】○予手拮据【音吉居】予所捋【力活反鸾入声】荼【疏传言萑苕谓薍之秀穗也出其东门笺云荼茅秀然则茅薍之秀其物相类故皆名荼也】予所蓄租【子胡反音祖】予口卒瘏【音徒○拮据二句顺文也蓄租二句倒文也苏传云以手捋荼则至于拮据以口蓄租则至于卒瘏严缉云予手拘持者是予所捋取萑苕也予所蓄积租取而予口为之尽病也俱明当集传以手口并作训拮据则混矣】曰予未有室家【读如姑○此周公自明前日之辅政非为身谋正以王室未定之故】○予羽谯谯【音焦】予尾翛翛【音消】予室翘翘风雨所飘摇予维音哓哓【音嚣○集传解末章全用颍濵】
　　序防鸮周公救乱也成王未知周公之志【未知周公安王室之志】公乃为诗以遗王名之曰防鸮焉
　　朱子曰成王之疑末释则乱未弭也故周公作防鸮之诗以贻之告之以王业艰难不忍毁壊之意所以为救乱也【见吕记】○按此诗周公自明已志而序以为救乱者是时国家新造中外危疑公之心在乎安王室以安天下而非为已谋也黄佐曰防鸮诗周公不惟明已之心亦劝王先事之备
　　防鸮比武庚我子比管蔡【吕记周公谓管蔡为子者为周家语殷民之辞也】我室比王室郑笺作防鸮自言又谓周公救其属党大谬王肃固已正之朱传出而诗义如发蒙矣但谓周公东征二年得武庚管叔而诛之其后乃作此诗则因书传误解金縢弗辟之语【孔安国解作致辟之辟郑氏诗谱以为避流言之变】而沿袭其譌也考居东东征是二时居东者周公始闻流言而避居于国之东也【东不详其地大抵去国不逺观金縢王亲迎出郊可见】东征者成王既迎公归而往正武庚管叔之罪也居东之时武庚管蔡方相煽为乱周公处骨肉之间必无遽兴师往征之理又成王方疑周公公不应不请而自诛之若请之于王亦必不从【此朱子説】金縢罪人斯得谓周公居东之后成王始知流言之罪人为管蔡非谓即诛管蔡也自风雷示警成王感悟周公归乃承王命作大诰往征之东山破斧等诗皆作于其后观金縢云居东二年东山云自我不见于今三年则知居东东征首尾共五六年间事朱子晚年与蔡九峯辨书传弗辟之説以为宜从郑氏特诗传未及追改耳
　　刘瑾曰此诗专罪武庚而于管蔡则有闵惜之意葢为亲者讳也如书之大诰亦然观其告防鸮以无毁我室可见其诗作于武庚未诛之先
　　防鸮四章章五句
　　我徂东山【东山注疏不言其地季本云当在鲁鲁葢古奄国时商奄四国连兵以叛多士所云昔朕来自奄孟子所云周公伐奄三年讨其君即东征之事也公之东征未必用兵攻战特经畧东方三年而后归耳】慆慆不归【章首二句无韵】我来自东零雨其【范氏曰人情惮往而乐归于其归犹闵其遇雨则其往可知矣】我东曰归我心西悲【喜极而悲也杜诗喜心翻倒极呜咽泪沾巾亦此意】制彼裳衣【易军中之服】勿士【事也】行【音杭】枚【读如迷○无事于行阵衔枚】蜎蜎【音娟】者蠋【音蜀○传蠋桑虫説文葵中虫也集传从毛】烝【程子云烝升也下同】在桑野【读如墅】敦【音堆】彼独宿亦在车下【读如户○末四语又睹物托兴幸其完师而归】○我徂东山慆慆不归我来自东零雨其果臝【力果反音裸】之实【本草括楼子实如瓣皮黄肉白九月熟】亦施【音异】于宇伊威【陆玑疏伊威一名防妇在壁根下甏底土中生如白鱼泾生虫也】在室蟏蛸【音萧筲○陆玑疏小蜘蛛长脚者俗呼喜母】在户町【音挺】畽【他短反湍上声】鹿场【吕记町畽舍旁畦陇为麋鹿之场】熠【音翊】燿【音鹞】宵行【音杭○按毛云熠燿燐也陈思王以熠燿为萤火宵行是夜飞説文引诗熠燿光也集传从之但云宵行虫也此未详出何书杨慎曰熠燿本训萤火今注以熠燿为明貌而以宵行为虫固矣古人用事有虚有实熠燿之为萤火实也熠燿为仓庚之羽虚也小雅交交桑扈有莺其领与此句法相似彼谓桑扈之领如莺之文此谓仓庚之羽如熠燿之明其义一也】亦可畏【谓如隈】也伊可懐【读如回】也【严缉别家者久住犹或相忘至于归而未至则思家之情最切故序其在涂之情以慰劳之○王志长曰读东山而知宗周之为乐国也士虽从征而田庐井邑无恙也出入守望党赒闾防可恃也故归士思家不过以伊威蟏蛸麋鹿熠燿为言而已如祈父叹有母尸饔则其思念者奚暇及伊威熠燿哉至渐渐之石酸心于涉豕何草不黄惕志于芃狐又无论矣】○我徂东山慆慆不归我来自东零雨其鹳【音灌】鸣于垤【读地一反音近突古音考音侄○此丘垤之垤不必云蚁冢疏鹳是好水之鸟知天将雨故长鸣而喜也】妇叹于室【笺鹳将雨则鸣行者隂雨尤苦妇念之则叹于室也】洒埽穹窒我征聿至【读之一反音质古音考音即○严缉行人想其妇在家叹望如此犹白诗想得闺中夜深坐还应説着逺行人也】有敦【音堆】苦烝在栗薪自我不见于今三年【读如宁○按四句毛郑作妇人思见其君子如此正小序室家望汝意也但解有敦苦太纡曲今当云妇人因见苦系于栗薪之上而叹曰我之不见君子已三年矣上言聿至望之切也此言不见思之深也陈启源曰次章是行者之思三章是居者之望两章各一意曲尽人情集传谓征士至家所见虽可通而趣味颇短】○我徂东山慆慆不归我来自东零雨其仓庚于飞【笺仓庚仲春而鸣嫁娶之候】熠燿其羽之子于归皇【黄白】驳【聊白】其马【读如姥】亲结其褵【读离罗二音○疏昏礼言结帨此言结褵则褵当是帨帨佩巾也郭言香缨非陈祥道曰香缨带曰衿婚礼所谓施衿也带结而垂曰褵尔雅所谓褵□也矜者缨之带褵者衿之緌先施衿而后结褵总是一事孔颖逹依孙炎説径以结褵为结帨误也二説备存待考】九十【九与十数之多】其仪【读宜俄二音】其新孔嘉【读基歌二音】其旧如之何【读奚河二音○郝本褵仪歌何俱从后叶】
　　序东山周公东征也周公东征三年而归劳【去声】归士大夫美之故作是诗也一章言其完也二章言其思也三章言其室家之望女【音汝】也四章乐男女之得及时也君子之于人序其情而闵其劳所以説【音悦】也説以使民民忘其死其惟东山乎
　　朱子曰完谓全师而归无死伤之苦思谓未至而思有怆恨之懐至于室家望切男女及时亦皆其心之愿而不敢言者上之人乃先为咏歌以劳苦之则其欢欣感激之情何如哉葢古之劳诗皆如此
　　东山四章章十二句
　　既破我斧又缺我斨【音抢】周公东征四国【按四国毛传谓管蔡商奄也多士云昔朕来自奄大降尔四国民命则奄为四国之一明矣毛解与书传合当从之説文奄国在鲁与淮夷相近括地志即曲阜县之奄至乡书序云成王既践奄将迁其君于薄姑薄姑齐地也奄屡不靖故迁之干齐犹迁殷民于洛邑也四国之君禄父管叔杀之蔡叔放之奄迁之皆有经传可考朱子概言四方之国非也陈氏又谓殷与管蔡霍为四国亦非左传管蔡启商惎间王室不及霍叔葢霍叔罪本轻故止降为庻人不烦加之以兵也】是皇哀我人斯亦孔之将○既破我斧又缺我锜【音竒读巨何反音近柯古音考音阿】周公东征四国是吪【音俄○严缉吪化也言化之而已不杀之也】哀我人斯亦孔之嘉【读如歌】○既破我斧又缺我銶【音求】周公东征四国是遒【严缉遒聚也言不使之离散失所也】哀我人斯亦孔之休
　　序破斧美周公也周大夫以恶四国焉
　　笺恶四国者恶其流言毁周公也疏四国之民被诱作乱周公不以为罪而正之此周公哀矜我民其德甚大故美之○此大夫代为征士之辞未见必为征士所作以答东山也
　　严缉诗人言兵器必曰弓矢干戈矛防无专言斧斨锜銶者斧虽兵器所用而以斨并言乃人所用以采桑者又锜为凿属銶为木属以类言之知皆非兵器矣周公奉王命讨罪有征无战四国闻王师至即穷蹙自守周公又迟之三年不为急攻之计故未尝从事于战阵也惟行师有除道樵苏之事斧斨之事为多歴时之久必敝故诗之言若此朱传谓兵器破缺则是与之血战仅而胜之恐非东征气象也破斧三章章六句
　　伐柯如何匪斧不克取【去声】妻如何匪媒不得○伐柯伐柯其则不逺我遘之子笾豆有践【上声】
　　序伐柯美周公也周大夫刺朝廷之不知也
　　吕记观金縢所载二公之知周公至矣今曰朝廷则二公亦与焉葢大臣与国同体主未悟而事未回国人所当责而二公所当受也
　　成王感风雷之变出郊亲迎周公周人幸公之将归而作此诗序所云刺朝廷之不知谓公之忠诚如此何向者朝廷不知乃以流言疑之乎程子云刺朝廷不知所以还周公之道非也首章言伐柯须斧犹娶妻须媒以比周之不可无公次章言伐柯之则不逺以比欲公之归亦不逺但陈笾豆以迎之斯见之矣之子即指周公与下章一例毛郑种种僻説断不可从朱子谓东人喜公至而作亦非本防
　　何楷曰金縢予小子其亲迎我国家礼亦宜之孔颖达云国家尊崇有德宜用厚礼诗称衮衣笾豆是也此篇言以飨礼迎公下篇言以冕服迎公也周公闗王室安危二诗断当主周人幸公归立説
　　伐柯二章章四句
　　九罭【音域○尔雅孙炎曰九罭鱼网鱼之所入有九囊也】之鱼鳟【音撙○尔雅翼俗呼赤目鳟鱼之美者】鲂我觏之子衮衣绣裳【程子曰鳟鲂鱼之美者施九罭之网则得鳟鲂用隆厚之礼则得圣贤我欲觏之子当用上公之礼服往迎之】○鸿飞遵渚公归无所【朱子曰飞归字是句腰用韵诗中有此格】于女信处○鸿飞遵陆公归不复于女信宿○是以有衮衣兮无以我公归兮无使我心悲兮
　　序九罭美周公也周大夫刺朝廷之不知也
　　郝敬曰朱子改为周公居东东人喜之而作恐未必然夫居东公之不幸也不以朝廷失公为忧而以东人见公为喜立言失轻重之义矣一章谋所以逆公之礼二章三章揣公必归而托为辞东人之语四章迎公而归而托为东人留公之语也葢公不忘王室往迎即返故东人悲公归而朝廷始者不恤公去诗所以叹其不知也
