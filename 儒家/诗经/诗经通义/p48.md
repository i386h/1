<!-- { "loadSidebar": true } -->
　　后汉书引韩诗曰賔之初筵衞武公饮酒悔过也【幽王沉湎淫泆武公既入必有侍燕之时故曰饮酒悔过非武公自燕其臣也】○朱子谓此类抑戒故集传从韩诗序以为武公悔过而作若止是悔过当与卫风淇澳为类矣序云刺时者武公幽王之时入为卿士不敢斥言王过借悔过以刺之考射礼有三大射賔射燕射也大射者天子将祭择士于泽射于射宫射宫在郊中者得与于祭不中不得与賔射者诸侯来朝与之射于朝燕射者因燕賔客即与射于寝三者其处不同其侯亦别冬官张皮侯而栖鹄则春以功【注春音蠢作也作其容体与之事鬼神】张五采之侯则逺国属张兽侯则王以息燕皮侯大射侯也五采之侯賔射也兽侯燕射也【何楷曰三射皆有饮酒之礼但賔射燕射因飨燕而射意止于娱宾大射是因祭而射意主于择士饮酒乃其中之仪节】毛氏以此篇为燕射郑氏以为大射崔灵恩集注以一章为大射二章为燕射集传参取毛郑【孔疏引燕射乡射礼申毛也引大射礼申郑也集传兼两家之义长发氏疑其错杂著论辨之详稽古编】今按首章述古人将祭大射以择士先行燕礼大侯既抗以下则射事也二章言祭而又燕因燕而又射也籥舞笙歌至子孙其湛是祭礼之盛郑氏所谓烝衎烈祖其非祭欤者是也【疏郑以为大射择士与祭故于此言祭事】子孙主祭之子孙也子孙湛乐明是受嘏而燕饮矣各奏尔能明是燕而又射矣宾载手仇室人入又言宾党射则手敌主党入射又手敌宾主皆善射也毛于此章不言祭郑不言射葢互有得失也【本介甫颍滨説吕记严缉同○陈启源曰各奏尔能下郑所指祭末之礼有三焉各奏尔能子孙献尸之礼也手仇入又賔长兄弟佐食加爵之礼也酌彼康爵弟子举觯之礼也集传用其献尸加爵二意而康爵二语亦总于加爵中】三章以下陈时王废礼耽饮之失賔之初筵谓祭毕而燕也【以四章言受福故知是祭毕之燕】曰既醉止旅酬之后载号载呶无算爵之后醉而不出君臣沈湎也立监佐史古人君燕饮之制郑解谓督酒令醉非也匪言勿言以下训告醉者之辞何子云此设为监史语亦通
　　賔之初筵五章章十四句
　　鱼藻之什
　　鱼在在藻有颁【音焚】其首王在在镐【欧阳义鱼在在藻言万物之得性也王在在镐谓武王安其乐也】岂【音恺】乐【音洛】饮酒○鱼在在藻有莘其尾【刘氏曰鱼戏水靣既升而露其首又降而露其尾莘然其长】王在在镐饮酒乐岂【读去几反音起李氏云倒文便韵○许氏曰岂乐饮酒饮酒岂乐固易韵以反覆其辞然意亦有异上章乐而饮酒四方和平诸侯賔服也下章饮酒而乐礼仪既备人情洽和也】○鱼在在藻依于其蒲王在在镐有那【音傩○安也】其居
　　序鱼藻刺幽王也言万物失其性王居镐京将不能以自乐故君子思古之武王焉【独言思武王者以武王始居镐】
　　集传此天子燕诸侯而诸侯美之之辞
　　易需君子以饮食燕乐九五曰需于酒食贞吉读需卦可得此诗之义
　　鱼藻三章章四句
　　采菽采菽筐之筥之【何楷曰以菽兴车马衣服以采菽之储筐筥兴诸侯来朝不可无车服以畀之也】君子来朝【音潮】何锡予之虽无子之路车乘【去声】马【读如姥】又何予之衮及黼【疏玊藻注云卷画龙于衣卷或作衮以龙首卷然谓之衮龙衮是龙之状也传白与黒谓之黼陈啓源曰衮惟上公方可服黼则自公以下至于毳冕之子男絺冕之孤卿皆得服之故诗言及则五等诸侯皆在其中东莱祖子由之説以为专指上公恐未必然】○觱【音必】沸【音弗】槛【胡览反音限当作滥】泉【读才匀反音旬○尔雅滥泉正出正出涌出也李巡云水泉从下上出曰滥泉】言采其芹【何楷曰滥泉自下上出兴诸侯自下国来朝滥泉之旁有芹可采兴诸侯来朝有车旂之可观也○严缉王飨诸侯以太牢其铏羮用菽葅用芹故前二章以之起兴也○黄震曰采菽采芹只是托物起兴必云以待燕享意味反浅】君子来朝言观其旂【读如芹】其旂淠淠【音譬】鸾声嘒嘒【古音考音意○説文嘒嘒小声王氏曰嘒嘒声之细也声细则无敢驰驱】载骖载驷君子所届【读音暨】○赤芾【芾与韨通笺芾太古蔽前之象也冕服谓之芾他服谓之韠以韦为之】在股邪幅【古音考音偪○陈氏曰左传带裳幅舄昭其度也幅虽防而有等差之度故幷观之】在下【读如戸○刘熙曰芾为膝卫谨拜跪也幅以束胫利趋跄也此二句纪诸侯入朝之礼】彼交匪纾【音舒读上与反音墅】天子所予乐只君子天子命之乐只君子福禄申之【董氏曰命之有命爵有命服有命车古者发大命颁爵禄必自其先祖庙示不敢専则以徳受命其福于神也宜矣】○维柞之枝其叶蓬蓬【李氏曰柞坚韧之木新叶将生旧叶乃落附着甚固严缉柞木枝长叶茂枝叶相承以卫其榦而根本坚固喻诸侯率其左右上下相承以卫天子而邦国乂安也】乐只君子殿【多见反音垫○疏军行在后曰殿取镇重之义故传云镇也】天子之邦乐只君子万福攸同平平【音楩○辨治】左右【郑云连属之国集传以为诸侯之臣】亦是率从○泛泛杨舟绋【音弗】纚【音黎】维之【疏绋训为繂繂是大絙纚训为緌緌又为系谓舟之止息以絙系而维持之以兴天子以礼教约制诸侯】乐只君子天子葵之【葵与揆义通严缉天子蔡之言天子锡子当揆度其亲疎隆杀之宜左传王命诸侯名位不同礼亦异数如虢公晋侯来朝皆赐玉五瑴马三匹君子以为非礼是不能揆度其宜也】乐只君子福禄膍【音琵】之【疏揆度其功徳之多少而以福禄厚赐之】优哉游哉亦是戾矣【优游而至言来朝非出勉强○王志长曰乐只君子笺训只为是谓天子以礼乐乐是君子恐非当时诸侯率左右而殿邦皆由君子中心之乐易所以能乐易者则以一人威福皆揆于义而出之信不见疑忠不见猜功不见嫉可以乐循侯度无忌讳救过之心以永攸同之福经所谓优哉游哉正乐易之谓也采菽称乐只者六南山有台称乐只者十皆是此意】
　　序采菽刺幽王也侮慢诸侯诸侯来朝不能锡命以礼数【音朔】徴防之而无信义君子见防而思古焉
　　孔丛子载孔子曰于采菽见古之明王所以敬诸侯也集传则谓天子所以答鱼藻首章言诸侯来朝而好之无已也二章三章美其车旂之盛又即下服而见其上交之小心所以为可予也四章五章美其能尽忠天子而享福禄于优游也
　　采菽五章章八句
　　骍骍【当作觪】角弓【陈启源曰角弓非以角饰弓也冬官以六材为弓角居六材之一乃弓之体可云饰乎尔雅以金以蜃以玊注云以饰弓两头则弓之饰当用此三者矣】翩其反矣【李氏曰九族我亲之则附疎之则离亦如角弓翩然而反】兄弟昏姻无胥逺矣【反逺本谐不必叶与鄘风载驰同】○尔之逺矣民胥然矣尔之教矣民胥效矣○此令兄弟绰绰有裕不令兄弟交相为瘉【疏天下善人少恶人多恶人相病须上化之】○民之无良相怨一方【犹云一隅】受爵不让至于己斯亡【传爵禄不相让故怨恶及之比周而党愈少鄙争而名愈辱求安而身愈危王氏曰受爵不让专利而有之也至于己斯亡怨之所归祸之所集也○此章质言交相为瘉之事兄弟昏姻而胥逺则各居一方而相怨矣其流至于夺嫡争位受爵不让而国家之乱亡随之春秋时事变多然】○老马反为驹【传已老矣而孩童慢之】不顾其后【读下故反音祸古音考音虎○吕记彼慢老者独能常少而不老乎所谓不顾其后也严缉谗人之言老马可指为驹颠倒是非久则自败二説皆通如集传解亦可从】如食【音嗣】宜饇【音妪与饫同】如酌孔取【如食如酌承上受爵不让者言其不量才徳贪婪无厌是所由至于亡也吕严説同】○毋教猱升木【猱狝猴胡氏曰毋教云者申二章尔教之义而戒之】如涂【泥也】涂附【刘瑾曰以涂涂附其塈必相着不脱】君子有徽猷小人与属【读殊遇反音树古音考音注○连属】○雨【去声】雪瀌瀌【音标】见晛【音现○日气】曰消【按笺疏以雪喻小人日能消雪喻王能诛灭小人刘向灾异疏引诗同此义苏传解为消释亲族之怨吕记严缉皆从之集传引横渠説仍用古注】莫肻下遗式居娄【音虑与屡同】骄【苏传遗子也欧阳义谓王不以恩意下及九族而自为骄傲也吕记娄骄如屡空之屡言其骄之非一也】○雨雪浮浮见晛曰流如蛮如髦【读莫侯反音矛当作髳即牧誓庸蜀羌髳之髳】我是用忧【王氏曰灿然有文以相接欢然有恩以相爱中国之道也中国道尽则如蛮髦矣此大乱之道故我忧之】
　　序角弓父兄刺幽王也不亲九族而好谗佞骨肉相怨故作是诗也
　　吕记汉书杜邺曰人情恩深者其养谨爱至者其求详夫戚而不见殊孰能无怨此角弓之诗所为作也首章戒王毋信谗佞而逺九族二章言王苟逺之非徒王族乖离民且化之矣三章至五章言民化而不善始则相病已而相怨相争夺而不止已而暴蔑其宗老【老马为驹从毛説】不顾后之必败但求恣取目前【解如食二句】此皆王化之也六章叹世俗乖薄王又从而导之是教猱升木以涂附涂也夫上之化下甚速使以婣睦之道教民民其有不善乎七章言王苟笃于亲亲则猜怨如雪之见曰无不消者王曾不以恩礼逮下【本欧苏説】居上位而屡骄焉则何以劝彼哉末章又申言雨雪易消如此今王骨肉相弃将化中国如蛮髳然此诗人之所忧也
　　角弓八章章四句
　　有菀【音郁】者栁不尚息焉【苏传君子之愿庇于王如行道之人无不庶防息于茂栁者】上帝【疏王肃孙毓皆以上帝为斥王】甚蹈【传蹈动也疏谓王心甚变动不恒集传云当作神虽据战国策上天甚神无自瘵也然古义本通似不必易蹈即乐记蹈厉之蹈言奋足怒厉不安静也】无自昵焉俾予靖之后予极焉【二句集传解极明】○有菀者栁不尚愒【音器】焉上帝甚蹈无自瘵【音债读子例反音祭】焉俾予靖之后予迈【读力制反音利】焉○有鸟髙飞亦傅【音附】于天【读如吞】彼人之心于何其臻曷予靖之居以凶矜【言我何能靖之但见其以凶暴骄矜自居而已即角弓所云式居屡骄也】
　　序菀栁刺幽王也暴虐无亲而刑罚不中诸侯皆不欲朝言王者之不可朝事也
　　或疑幽王虽无道诸侯岂可不朝事愚谓夫子録此诗葢以示戒也王者之待诸侯怀逺以恩招携以礼其时兄弟方来朝享不絶幽王失礼诸侯数征防之而无信义诸侯咸贰相戒莫朝骊山之祸卒基于此夫子録蓼萧诸诗于正雅又録菀栁于变雅王者待诸侯之道亦可见矣
　　菀栁三章章六句
