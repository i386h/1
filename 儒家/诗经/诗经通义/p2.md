<!-- { "loadSidebar": true } -->
　　吕记首章以闗雎发兴后二章以荇菜发兴【从毛郑后二章是赋非兴东莱解此诗与朱传同但不云宫人所作】至于闗雎之和鸣荇菜之柔顺则又取以为比也兴比相近而难辨兴多兼比比不兼兴意有余者兴也直比之者比也兴之兼比者徒以为比则失其意味矣兴之不兼比者误以为比则失之穿凿矣【如殷其雷偶闻雷声而有感行役之未归非可以此类求也】朱子曰其诗虽若专美太姒而实以深见文王之德曽南丰云先王之政必自内始故其闺门之治所以施之家人者必为之师傅保姆之助诗书图史之戒珩璜琚瑀之节威仪动作之度其教之者有此具然古之君子未尝不以身化也故家人之义归于反身二南之业本于文王岂自外至哉世皆知文王之所以兴能得内助而不知其所以然者实本于躬行之化故内则有闗雎后妃之行外则羣臣有二南之美与之相成其推而及逺则商辛之昏俗江汉之小国兎罝之野人莫不好善而不自知此所谓身修故家国天下治者也此説得之
　　闗雎三章一章四句二章章八句【郑分五章章四句朱传从毛】
　　葛之覃【音谭】兮施【音异】于中谷维叶萋萋黄鸟【陆玑疏黄鹂留也或谓之黄栗留一名仓庚齐人谓之搏黍】于飞集于灌木【疏释名云木族生曰灌】其鸣喈喈【读居奚反音基】○葛之覃兮施于中谷维叶莫莫是刈是【音镬】为絺为绤服之无斁【顾炎武曰按谷音欲乃臾之入声莫乃模之入声乃胡之入声绤乃区之入声斁乃余之入声本同一韵后人分属三四部而其条理遂不可寻矣凡入声字仿此○陈启源曰服之无斁郑氏训服为整本尔雅释言文谓整治絺绤无厌倦也此言后妃之勤下章乃言其俭耳○欧阳本义后妃见葛生鸟鸣因时感事乐女工之将兴故次章遂言葛已成就刈而为絺绤也陆佃曰礼后织紞今亲葛事如此者亲蚕以劝女工之正事亲葛以劝女工之余事丝麻者本事也防葛者余事也】○言告师氏【疏昏礼云姆纚笄绡衣在其右注妇人五十无子出而不复嫁能以妇道教人者为姆女出嫁姆随之故女有女师】言告言归【杨旭曰韵谱归字举韦切当音机○张氏曰言告言归犹曰告曰归也】薄汚【传汚烦也笺烦烦撋之用功深撋软平声】我私薄澣【音缓】我衣【笺澣濯之耳衣谓袆衣以下至褖衣】害【音曷按害古通作曷】澣曷否【疏何所当见澣乎何所当见否乎私服公衣皆悉澣之】归宁父母【顾炎武曰考否字诗并房以反母字诗并满以反惟防蝀二章与两韵要当以满以为正又曰古无平上去入四声通为一音此章通平上为一韵葢氏与否母本协也后仿此愚按母字又音某古音攷音米母若音米则否当读彼美切音鄙○宁者安亲心也张纲曰斯干之末章祝其女以无父母诒罹观后妃之归宁然后知其得免于诒罹也】
　　序葛覃后妃之本也后妃在父母家则志在于女工之事躬俭节用服澣濯之衣尊敬师傅则可以归安父母化天下以妇道也
　　吕记闗雎后妃之德而所以成德者必有本也曷谓本葛覃所陈是也葛覃皆述既为后妃之事贵而勤俭乃为可称若在室服女工固其常耳不必咏歌也○按朱子辩説谓此诗之序皆是惟云在父母家未安不知序明言化天下以妇道所云在父母家者因末有归宁父母特推其本而论之孔氏云后妃贞专节俭在家本有此性出嫁修而不改得其防矣葛覃三章章六句
　　采采卷耳【陆玑诗疏卷耳白叶细茎蔓生可煮为茹子如妇人耳珰本草卷耳即今苍耳子】不盈顷【音倾】筐【传忧者之兴也疏言有人采此卷耳之菜心有所念不能满其顷筐以兴后妃心有忧思亦如采菜之人也集传则云后妃托言采之○顾氏曰顷筐其浅者也懿筐其深者也七月诗女执懿筐】嗟我懐人寘彼周行【户郎反音杭○左传嗟我懐人寘彼周行能官人也王及公侯伯子男采衞大夫各居其列所谓周行也毛传用之蓝田吕氏东莱吕氏皆以周行为大道按此句蒙懐人不蒙卷耳】○陟彼崔嵬【音巍】我马虺【音灰】隤【音頽】我姑酌彼金罍【音雷释文罍似壶容一斛】维以不永懐○陟彼髙冈我马黄我姑酌彼兕觥【古黄反音光○韩诗云觥容五升礼图云容七升朱氏曰周礼有觥罚之事又云觥其不敬者但谓以觥罚之耳非必觥专为罚爵也】维以不永伤○陟彼砠【音疽○尔雅石戴土为崔嵬土戴石为砠与毛传正相反今集传从毛】矣我马瘏【音涂】矣我仆痡【音敷】矣云何吁矣【依郑氏解云何二字畧断何楷曰尔雅作盱长目逺望也葢望贤者之来而解我思也尤有味】序卷耳后妃之志也又当辅佐君子求贤审官知臣下之劳苦内有进贤之志而无险诐私谒之心朝夕思念至于忧勤也
　　朱子辨説诗序首句得之余皆凿説后妃虽知臣下之勤劳而忧之然而嗟我懐人则其言亲眤非后妃所得施于使臣者且首章之我独为后妃而后章之我皆为使臣首尾不相承应非文字之体也○愚按我字异解出郑笺支离毛氏无之序云后妃之志最有味夫求贤才劳行役虽文王之事孰非后妃之辅治于内而志在相成者乎此出赋诗者言外归美之意观兎罝芣苡之序皆然不必定以出自后妃之口而后为其志也诸我字皆当属文王言之嗟我懐人之我文王自我也我马虺隤之我我使臣也是文王之亲昵使臣非后妃亲之昵之也文王亲昵使臣故可以我使臣后妃亲昵文王故可以我文王由此言之即以为出自后妃之口亦岂不可通乎朱子于采采二句改兴为赋又以妇人不当与外事故解作后妃懐文王而托言登山酌酒然诗人特咏其志如此耳岂与外事哉【王平仲云此诗惟嗟我懐人乃后妃自我二章以下诸我皆使臣自我也我姑酌彼金罍我姑酌彼兕觥葢想像其于道路间酌酒自劳之语马病仆亦病正见使臣之贤劳君子所当深念也此説亦通】
　　欧阳义妇人无外事求贤审官非后妃之职葢后妃讽其君子当爱养臣下慰其劳苦而接之以恩礼诗人述后妃此意言其宫中相语者如是而已无私谒之言也吕氏曰酒醴妇人之职臣下勤劳君必有以劳之卷耳可为麯蘖故因采卷耳而兴感念及酒醴之用以劳贤者不当使之逺行从役首章所以言嗟我懐人寘彼周行周行周道也大东佻佻公子行彼周行行亦道也【陈启源曰吕氏为此説只因下章皆咏行役耳然立言自有次第先説居官者先得人后説勤于事者当悯惜之文体应如是况小序求贤审官以嗟我懐人二句言知臣下之勤劳以下三章言列位之解其来古矣不必易也】吕记夫妇一体也内外虽不同而志不可不同求师取友妇人固无与乎此而好善之志则不可不同也崇德报功后妃固无与乎此而体羣臣之志则不可不同也知子之来之杂佩以赠之知子之好之杂佩以报之妇人之志如是其夫斯能好善矣我姑酌彼金罍维以不永懐我姑酌彼兕觥维以不永伤后妃之志如是王者斯能体羣臣矣室有轑釡之声则门无嘉客况后妃心志之所形见者乎【以上三説皆与序相发明读诗记引朱氏曰后三章极道勤劳嗟叹之状讽其君子葢朱子初年本从序説后乃更之】
　　杨慎曰原诗人之意以后妃思文王之行役而作也陟冈者文王陟之黄文王之马痡者文王之仆金罍兕觥冀文王之酌以消忧也葢身在宫闱而思在逺道若唐人诗所谓计程今日到梁州也陈启源曰杨説亦有致但感念其夫之行役不必后妃始能之汝坟殷其雷之妇人犹能悯其君子而勉之以正劝之以义何况后妃哉仍当以序説为正
　　巻耳四章章四句
　　南有樛【音鸠】木葛藟【音垒○按葛藟二物而相似陆玑诗疏云藟亦延蔓生叶艾白色子赤可食】累【音雷】之【笺樛木下垂葛藟蔓延喻后妃能以恩意下逮众妾则众妾亦附事之】乐只君子【君子指文王非小君内子之説朱睦防曰三百篇未有以君子称后妃者仍以诵文王为是然后妃之德非文王无以见诵文王即以诵后妃也】福履绥之【传履禄也集传同愚谓履不专是禄易序卦云物畜然后有礼故受之以履履者礼也以履为福乃可以绥可以将可以成】○南有樛木葛藟荒之乐只君子福履将之○南有樛木葛藟萦【乌容反音婴】之乐只君子福履成之
　　序樛木后妃逮下也言能逮下而无嫉妒之心焉吕记后妃如此乐哉君子福履归之矣汉之二赵隋之独孤唐之武后其祸至于亡国则樛木之后妃诗人安得不深嘉而屡叹之乎
　　樛木三章章四句
　　螽斯羽【集传释螽斯用陆玑疏钱氏诗诂螽即春秋所书螽斯乃语助如鸒斯鹿斯之类毛氏指为蚣蝑非也吴任臣曰春秋书螽传云蝗也诗螽斯羽严粲注云螽即蝗斯助语也是螽蝗明为一物若豳风五月斯螽动股此即蚱蜢之名即阜螽也似蝗亦能害稼尔雅谓之蚣蝑与螽不同中郎以斯螽螽斯皆为蝗李氏以斯螽螽斯皆为蚱蜢与郭璞山海经注以螽为蝗类均非陈氏曰言羽者螽斯羽虫也】诜诜【音辛】兮宜尔子孙振振【音真】兮○螽斯羽薨薨兮宜尔子孙绳绳兮○螽斯羽揖揖【音缉】兮宜尔子孙蛰蛰兮
　　序螽斯后妃子孙众多也言若螽斯不妒忌则子孙众多也
　　按此序言若螽斯句断下乃推言子孙众多者由后妃不妒忌故也郑康成误读以螽斯不妒忌为句夫螽斯微虫何以知其不妒忌乎欧阳永叔讥序文颠倒葢亦误读之耳
　　传振振仁厚也绳绳戒慎也【尔雅绳作憴云憴憴戒也毛训本此】蛰蛰和集也愚意从毛解则螽斯当以兴言振振与下振振公子同绳绳多而有轨范也蛰蛰多而不乖离也太姒之能教子于此见之集传主比説故止言众多而已
　　樛木螽斯皆诗人咏歌之辞未必众妾所作
　　螽斯三章章四句
　　桃之夭夭灼灼其华【释文云古读花如敷】之子于归宜其室家【读如姑】○桃之夭夭有蕡【音文】其实【罗愿曰麻实谓之蕡麻于植物中最多子】之子于归宜其家室○桃之夭夭其叶蓁蓁之子于归宜其家人
　　序桃夭后妃之所致也不妒忌则男女以正婚姻以时国无鳏民也【文王之化自家而国】
　　三章兴中各兼比咏其华喻美色也咏其实喻宜男也咏其叶喻娣侄之盛也
　　桃夭三章章四句
　　肃肃兎罝【顾炎武曰古音雎此诗上下各自为韵罝与夫协丅与城协谓之隔句韵后仿此疏兎自作径路张捕之】椓之丁丁【音争○尔雅樴谓之杙李巡云杙橛也许氏曰系橛于地中张罝其上丁丁连椓之故知椓杙声】赳赳【音纠】武夫公侯干城○肃肃兎罝施于中逵【檡文求切音祈古音考音求云吴棫读○逵九逵之道】赳赳武夫公侯好仇【读渠之反音竒按逵若读求则仇字不必从集传叶○何楷曰左传嘉耦曰妃怨耦曰仇反妃而言仇犹以洁为污以治为乱也】○肃肃兎罝施于中林赳赳武夫公侯腹心
　　序兎罝后妃之化也闗雎之化行则莫不好德贤人众多也
