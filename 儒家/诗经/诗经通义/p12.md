<!-- { "loadSidebar": true } -->
　　瞻彼淇奥【音郁○尔雅厓内为隩厓外为隈刘氏曰奥水涯湾曲之地】緑竹【注疏以为王刍篇竹今从集传辨详考异】猗猗【音伊读于何反音阿】有匪【斐通王氏曰考工记且其匪色必似呜矣匪者有文章之谓】君子如切如磋如琢如磨【陈启源曰尔雅骨谓之切象谓之磋玉谓之琢石谓之磨毛传亦用其语四者各为一义初无浅深朱传既切而复磋既琢而复磨与古训异矣】瑟兮僴【音限】兮赫兮咺【况晚反谖上声】兮有匪君子终不可谖【音喧读况逺反】兮【程子曰首章言其德美文章由善学自治而然】○瞻彼淇奥緑竹青青【音精郑氏训菁程子曰猗猗言竹之态青青言其色也】有匪君子充耳琇【音秀释文沈重音诱】莹【音营○説文琇石次玉者钱氏曰莹玉色之荣也严缉莹鲜洁也琇莹犹齐风着篇言琼莹琼华琼英也○以琇莹之美石为瑱服冕旒时有之皮弁则无】防【音怪】弁【释文皮变反音便】如星【笺防之缝中饰之以玉皪皪而处状似星也疏防缝中也皮弁缝中结玉为饰谓之天子玉用五采饰十二武公诸侯玉用三采饰以七三采朱白苍也玉藻天子皮弁以日视朝在朝君臣同服故诸侯亦皮弁以视朝也】瑟兮僴兮赫兮喧兮有匪君子终不可谖兮【程子曰二章言其威仪之美服饰之盛】○瞻彼淇奥緑竹如箦【音责读侧歴反音职○檀弓注箦谓牀第即牀栈也竹疏密得宜似之】有匪君子如金如锡如圭如璧【传金锡链而精圭璧性有质疏首章如琢如磨言道德未成之初此章如圭如璧言道德既成之候】寛兮绰兮【疏性寛容而情绰缓】猗【音倚○释文云依也】重【平声】较【音角○疏重较谓侯伯之车补传较髙五尺五寸轼髙三尺三寸较既出于轼上故曰重较古今注车较车耳也在车轼上重起如牛角杨慎曰周礼舆人注云较两輢上出轼者説文輢车旁也防车輢上曲铜也防即较字葢较在轼上恐其坠故以曲铜闗之古谓较为车耳古谚云仕宦不止车生耳○刘瑾曰古人立乗平常则凭较若应为敬则落手凭下式而头得俯故以猗较目寛绰时焉】兮善戏谑兮不为虐兮
　　序淇奥美武公之德也有文章又能听规谏以礼自防故能入相于周美而作是诗也【朱子曰武公年九十有五犹作賔之初筵抑戒诗以自警其有文章而能听规谏以礼自防亦可知矣】
　　疏入相于周即充耳防弁猗重较兮是也传谓重较卿士之车言武公入相为卿士也賔之初筵云武公既入而作是诗则武公当幽王之时已为卿士矣又世家云武公将兵佐周平戎甚有功平王命为公则平王初未命为公亦为卿士矣此云入相于周不斥其时之王或幽或平未可知也
　　前二章言瑟僴赫喧张之时也末章言寛绰戏谑弛之时也谨密而又寛广庄严而又和易所以为德之盛也陈君举云肃肃不废雝雝僮僮不废祁祁有所拘者必有所从也
　　淇奥三章章九句
　　考槃在涧【读居贤反音坚○传考成槃乐也严缉成乐在涧犹云园日涉以成趣】硕人之寛【读区权反音圈】独寐寤言永矢弗谖○考槃在阿【曲陵】硕人之薖【音科○传寛广貌集传薖义未详】独寐寤歌永矢弗过【音戈】○考槃在陆硕人之轴【苏传轴者槃桓不行从容自广之谓】独寐寤宿永矢弗告【音谷】序考槃刺庄公也不能继先公之业使贤者退而穷处【先公谓武公】
　　辩説诗文未有见弃于君之意则亦不得为刺庄公矣序葢失之而未害于义也至于郑氏遂有誓不忘君之恶誓不过君之朝誓不告君以善之説则害义殆有甚焉郑氏之失葢生于序文之误○愚按孔丛子子曰吾于考槃见遯世之士无闷于世朱子本此为説解弗谖弗过弗告甚明【黄震曰弗谖程子以为不忘君但弗过弗告难通朱传弗忘此乐也得之】但驳序以为非刺则不然贤者隠处涧谷至于独寐独寤独宿则时君不能用贤之失亦可知已
　　考槃三章章四句
　　硕人其颀【音祈】衣【去声】锦褧【音顷释文苦迥反音檾韵防褧説文本训檾枲属古作顈与防通杨旭曰沈存中谓褧舆檾同褧衣是用檾麻织布为之防本音扃説文训急引也中庸借同褧俗遂读褧如防又并转上声音迥】衣【笺国君夫人翟衣而嫁今衣锦者在涂之所服尚之以禅衣为其文之太着疏玉藻禅为防故知防襌衣也按衣有表无里曰襌其训檾者本之説文朱子云不知是否严缉则云褧以縠为之縠绉纱也】齐侯之子衞侯之妻东宫之妹邢【邢周公之后今顺德府邢防县】侯之姨谭【谭国近齐今济南府歴城县东七十里有谭城】公维私○手如柔荑肤如凝脂领如蝤【音囚】蛴【音齐○传蝤蛴蝎虫也本草注郭璞曰腐木根下有之瘦而白】齿如瓠【音户】犀螓【音秦】首蛾眉巧笑倩【传倩好口辅疏左传辅车相依服防云辅上颔车也与牙相依则是牙外之皮肤颊下之别名也】兮美目盼【读匹见反音骗】兮○硕人敖敖【音翶】説【音税】于农郊四牡有骄朱幩镳镳【音标○释文镳马衔外铁也一名扇汗疏人君以朱纒镳因以为马之饰而四牡之马镳镳然盛美】翟茀【音弗○疏周礼巾车王后五路重翟为上厌翟次之此乗翟蔽之车乃厌翟也厌翟者次其羽使相迫陈祥道曰齐襄公方叔诗之车以簟茀衞夫人之车以翟茀此妇人男子车蔽之别】以朝【音潮○朝内朝】大夫夙退无使君劳○河水洋洋【董氏曰齐西距河而衞居河西则自齐适卫河界其中】北流活活【音括】施罛【音孤】濊濊【呼活反音豁○説文濊碍流也集传罛入水声】鳣【音邅】鲔【音洧○西京赋李善注引毛传云鳣似鮎按郭璞云鳣体有邪行甲无鳞肉黄今江东呼为黄鱼鲔亦名鲟鱼有二种大者王鲔小者鲔】发发【音拨○释文马融曰鱼着网尾发发然】葭【音加】菼【他览反音坦又音淡○尔雅葭芦菼薍毛传引之又大车传云菼骓也芦之初生者葢以芦薍为一草季巡樊光注尔雅与毛同】掲掲【音子长貌】○庶姜【娣侄】孽孽【盛饰】庶士【名物疏庶士毛云送女者朱云媵臣按送女是卿不得言士卿止一人不得言庶朱説为优】有朅【音挈○朅武貌】
　　序硕人闵庄姜也庄公惑于嬖妾使骄上僭庄姜贤而不答终以无子国人闵而忧之【事见左传隠三年序与传合】
　　诗本闵庄姜不见答却无一语道及但举其族类之贵容貌之美来嫁时礼仪之备媵送之多就人情所易见称述之而庄姜之贤与庄公之狂惑俱见之言外意婉词厚所为善于讽刺也
　　硕人四章章七句
　　氓之蚩蚩【音痴】抱布贸丝匪来贸丝来即我谋【读谟悲反音迷】送子涉淇至于顿丘【读袪竒反音欺○尔雅丘一成为顿丘水经注淇水东屈而西转迳顿丘城北又屈迳顿丘城西是顿丘在淇水东南】匪我愆期子无良媒【读谟悲反音迷】将【音抢○将请也】子无怒秋以为期○乗彼垝【音鬼】垣【古音考音延】以望复闗【何楷曰复闗当是古闗名寰宇记澶州临河县南有复闗城又有复闗堤陈启源曰淇水东南流入河复闗隄即古黄河北岸氓居在焉则河之北淇之南也】不见复闗泣涕涟涟【音连】既见复闗载笑载言尔卜尔筮体无咎言以尔车来以我贿迁○桑之未落其叶沃若于【音吁】嗟鸠【鹘鸠尔雅鹘鸠氏司事即此鸠也详小宛诗】兮无食桑葚【甚上声○鸮食桑椹则革暴鸠食桑葚则醉而淫故以兴女之耽士】于嗟女兮无与士耽【读持林反音沈】士之耽兮犹可説也女之耽兮不可説也【笺説解也士有百行可以功过相除至于妇人无外事惟以贞信为节】○桑之落矣其黄而陨自我徂尔三歳食贫淇水汤汤【音伤】渐【音尖】车帷裳【笺帷裳童容也疏童容以帷障车之旁如裳以为容饰】女也不爽士贰其行【读为杭】士也罔极【罔极谓反覆无穷极】二三其德○三歳为妇靡室劳矣夙兴夜寐靡有朝矣言既遂矣至于暴矣【以酷暴加我】兄弟不知咥【音戏】其笑矣静言思之躬自悼矣○及尔偕老老使我怨淇则有岸隰则有泮【同畔○苏传淇犹有岸隰犹有畔何汝心之无畔岸不可知也严缉即上章所云罔极】总角【疏甫田云总角丱兮是男子总角未冠则女子总角未笄也王志长日或曰总角葢氓所私所谓士贰其行者捐故怜新妇人之所为恨也亦通】之宴言笑晏晏信誓旦旦不思其反反是不思亦已焉哉【读如资】
　　序氓刺时也宣公之时礼义消亡淫风大行男女无别遂相奔诱华落色衰复相弃背或乃困而自悔丧其妃【音配】偶故序其事以讽焉美反正刺淫泆也
　　吕记序语烦赘美反正三字尤非见弃而悔何美之有○沈守正曰诗虽作于悔恨然悔所托之非人不悔始奔之不正此所谓淫人之悔也○此妇始合后奔终于见弃诗人述其事如此诗曰三嵗食贫曰三歳为妇曰总角之宴则此妇来奔未久不应容色遽尔凋谢欧阳云桑之沃若喻男子情意盛时可爱至黄而陨又喻男子情意易得衰落此解胜朱【朱传用序説】及尔偕老老使我怨言我本欲与汝偕老今老矣汝反薄我使我怨也【黄震曰按以我贿迁则女有资财三歳食贫是男反无以养之此妇一时为氓所诱已即不堪而还非独氓之逐此妇也】
　　辅氏曰谷风与氓二诗皆怨然谷风虽怨而责之其辞直葢其初以正也氓则怨而自悔其辞隠葢其初不以正也读此诗真可为士君子失身之戒
　　氓六章章十句
　　籊籊【音笛】竹竿【罗泌曰竹竿长而根大其末渐小故传云长而杀也】以钓于淇【欧阳义云衞女思归述其国俗之乐云有籊籊然执竿以钓于淇者我在家时常出而见之按集传作衞女自钓从欧阳氏説为长】岂不尔思逺莫致之○泉源在左淇水在右【读羽轨反音以○吕氏曰泉源在左淇水在右葢主山而言之相衞之山东向故以北为左南为右】女子有行逺【去声】兄弟父母【读满彼反音米○李氏曰言旧时常游泳二水之间今嫁异国不得见也故曰女子有行逺兄弟父母】○淇水在右泉源在左巧笑之瑳【吕记七可反音脞】佩玉之傩【乃可反那上声○传傩行有节度徐锴曰佩玉所以节步欧阳义思衞女之在其国者巧笑佩玉盛仪闲睱怡然于二水之上叹已之不如也按集传云自恨不得笑语游戏于其间亦通】淇水滺滺【音悠】桧楫松舟驾言出游以写我忧
　　序竹竿衞女思归也适异国而不见答思而能以礼者也
　　序云不见答不过原衞女思归之因耳毛郑泥此而曲为取喻俱牵强朱传最直截葢本之永叔○郝敬曰朱子辨説云是诗无不见答之意使直言不见答则怨矣不见答而忧忧而不直言之所以为厚苏传泉水载驰竹竿皆异国诗而系之衞者以其声衞声欤记云郑音促数烦志衞音好滥淫志齐音敖僻骄志葢诸国之音未有同者衞女思归而作诗其为衞音也固宜
　　竹竿四章章四句
