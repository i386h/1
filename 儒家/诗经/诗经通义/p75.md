<!-- { "loadSidebar": true } -->
　　王氏曰雝序曰禘太祖周无四时之禘故也此序曰大禘则商有四时之禘故也四时之禘为小则禘其祖之所自出为大【王制祭綂言春礿夏禘秋尝冬烝注云葢夏殷制】
　　商人之禘契为太祖其所自出之帝则喾也【祭法殷人禘喾而郊防防契五世孙】诗不言喾而言有娀犹生民不言喾而言姜嫄也朱子意其为祫祭之诗然禘祫非二祭説见雝诗
　　首章二章述王相土之事明商所由兴三章以下述汤受天命而享百禄秉钺四征王有天下由得贤臣为之辅也缀旒以旌旗喻骏駹以马喻缀旒喻诸侯附着骏駹喻能乗载诸侯也敷政优优言政事敷奏以勇言武功惟先政事而后武功故其兴师翦乱一本三蘖不劳而定也伊尹以佐命元功得与大禘之祭故章末并及之
　　长发七章一章八句四章章七句一章九句一章六句【苏氏説见集传】
　　挞彼殷武【挞然彼殷王之武】奋伐荆楚【传荆州之楚国】冞【面规反音眉○説文冞周行也一云深也】入其阻裒【音抔】荆之旅有截其所【曹氏曰王师所在截然无敢犯之者犹常武云截彼淮浦王师之所按荆楚即春秋战国楚地荆楚以南髙山深谷丛林密箐夷人乗间出没不恒至今犹然髙宗伐之不穷追急捣惟裒集荆之众庶固守其所而其地尽平此治夷之长防也】汤孙之绪【上声】○维女【音汝】荆楚居国南乡昔有成汤自彼氐【音堤】羌【音匡○汉地理志陇西有氐道羌道】莫敢不来享莫敢不来王曰商是常○天命多辟【音璧】设都于禹之绩【凡建国于禹功所及者王志长曰诗之思禹功者多矣信南山云信彼南山维禹甸之文王有声云丰水东注惟禹之绩韩奕云奕奕梁山维禹甸之閟宫云奄有下土纉禹之绪长发云洪水芒芒禹敷下土方此又云设都于禹之绩葢商兴以契周兴以稷而稷契之功皆由禹平水土微禹则民皆为鱼虽有诞降敬敷之圣何由致其功烈于天下乎故商周二代歌其祖宗之功德必推及于禹也谓诗兼夏后氏之雅颂可也】嵗事【嵗事如周礼春朝夏宗秋觐冬遇之类】来辟【同上○以嵗时朝觐之事来见君王】勿予祸适【谪同○钟惺曰以祸谪为言商道先罚后赏也】稼穑匪解【音懈读音棘】○天命降监【下与滥叶】下民有严【读五刚反音昂古音考音庄】不僭不滥不敢怠遑命于下国封建厥福【读音偪○传封大也疏引左传封豕长蛇为证集传从之苏传云命于下国之中封建其所当福者亦通○严缉上章言天命诸侯朝于天子此章言天命天子下察诸侯而髙宗能尽其封建诸侯之道也】○商邑翼翼四方之极赫赫厥声濯濯厥灵寿考且宁以保我后生【后生谓后嗣子孙】○陟彼景山松柏丸丸【读胡员反音圜杨慎曰山海经凤卵作鳯丸又作凤栾丸丸恐是树之圑圞所谓如车葢者也诗传解丸丸为直非】是断【音短】是迁方斵【取松柏之材断而徙之又以绳墨方正而斵削之】是防松桷【音角】有梴【五连反音延】旅楹有闲【以松为榱桷梴然而长列其众楹闲然而大】寝成孔安【读于连反音烟○传寝路寝也笺疏并言寝庙寝庙既成髙宗之神甚安妥矣】
　　序殷武祀髙宗也
　　朱子曰髙宗中兴特为百世不迁之庙不在三昭三穆之列此诗则庙成始祔而祭之诗也【礼三年丧毕祔主于庙】愚按鸟诗序已云祀髙宗也此诗又云祀髙宗故集传以不迁之庙立説葢商止三宗武丁既尊称为宗必特立寝庙斯説可通也但不必以文武世室百世不祧之制例之元稹云太戊武丁虽有中宗髙宗之名特子孙加之懿号非不祧之説又考其世次髙宗迄殷亡仅八君祖甲庚丁又弟及纣乃髙宗七世孙纣之时髙宗尚在三昭三穆中未应祧也百世不迁之庙谁立之乎刘瑾以为立于帝乙之时是并数二及为世其疎甚矣长发辨之最悉
　　首章言伐楚之功二章言责楚之义三章言既服荆楚则诸侯来王所先者惟农事耳四章言髙宗所以受命中兴者天监其刑赏之不颇也五章备言中兴之盛庆及子孙末章以立寝庙终之与鲁颂閟宫异彼更新此始作也【从朱子庙成祔祭説】
　　人主继衰乱之后非武功不能中兴此颂髙宗而首陈伐荆楚者三代以前皆都西北楚据南方世乱则先畔世治则后服天下常视之为向背也【按易云髙宗伐鬼方三年克之説者谓鬼方北狄种夏曰獯鬻殷曰鬼方周曰玁狁今观此诗颂髙宗武功止曰奋伐荆楚罙入其阻而已其时之不来王者自在南不在北意鬼方即荆楚之地夷俗尚鬼故以鬼方名之考竹书髙宗三十二年伐鬼方次于荆三十四年王师克鬼方氐羌来賔此亦可证鬼方之非北狄矣】郑笺以三四五章皆为晓告楚则大谬髙宗之功岂止服楚可颂乎颍濵解出始订其譌朱子从之
　　殷武六章三章章六句二章章七句一章五句【此诗第三章止五句又一句不叶韵与前后不类朱子疑脱一句或然】









　　诗经通义卷十二
