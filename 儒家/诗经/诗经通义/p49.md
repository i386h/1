<!-- { "loadSidebar": true } -->
　　彼【传彼彼明王也】都人士狐裘黄黄其容不改出言有章行【释文下孟反吕记严缉皆读去声】归于周【传周忠信也言所行之行归于忠信表里如一左传楚子囊卒君子谓子囊忠忠民之望也诗曰行归于周万民所望忠也古训如此朱子以周为镐京夫曰都人士则其人已在周京安徃而复有行归耶陈启源曰表记云君子耻服其服而无其容耻有其容而无其辞耻有其辞而无其徳耻有其徳而无其行葢徳藏于心行见于事故徳必验之事也从古注与表记正相合】万民所望○彼都人士台【即南山有台之台】笠缁撮【笺以台皮为笠缁布为冠古明王之时俭且节也○谓之撮则无梁仅可撮髪】彼君子女【苏传君子女女之有君子行者亦通】绸直如髪【説文绸宻也笺言其性情宻致操行正直如髪之本末无隆杀也疏云能始终不亏故言本末无隆杀集传直言其髪之美此于如字难通解颐新语云其髪绸宻而不曲一如髪之本然不假发髢为髙髻也陈启源曰此诗自首章而下皆以士女对言绸直言其性行尹姞举其氏族卷髪美其仪容三章意各有指末章承带髪而反覆言之若以此章绸直言髪则与四章复出矣解颐之説虽可通吾终疑之】我不见兮我心不説【音悦】○彼都人士充耳琇【音秀】实【按淇澳诗充耳琇莹毛传琇莹美石也説文琇石次玉莹玉色齐风尚之以琼华琼莹琼英郑云石色似琼都人士充耳琇实毛惟以美石训琇而实字无解疏引王肃云以美石为瑱塞实其耳则其説之鄙极矣诗诂云凡玊石之生以及其成有荣有英有华有实犹草木也莹犹荣也谓玉之始生如草木之荣也英谓一玉之中最美者如草木之英华谓玉之方成如草木之华实谓玉之既成如草木之实皆可用之玉也此説有理可补注疏所未及】彼君子女谓之尹吉【郑读为姞云尹氏姞氏周昏姻旧姓按吉即大雅韩姞之姞左传我闻姬姞偶其子孙必蕃説文巨乙切黄帝之后百防姓后稷妃也陈啓源曰尹是氏见诗与春秋姞则姓也古者称妇人必称其姓未有单举其氏者其称姓或系之于諡或系之以国或系之于字或系之于氏其系于氏者或系于父母家之氏如狐姬孔姞之类是也或系于夫家之氏如夏姬栾祁之类是也今尹姞之称恐是姞姓之女而归于尹氏者不得分为两氏也】我不见兮我心菀【音韫】结【读徼质反音吉】○彼都人士垂带而厉【读落葢反音赖○左传鞶厉游缨注云鞶带也一名大带厉大带之垂者礼大带垂三尺】彼君子女卷【音权】髪如虿【音瘥○卷髪如虿谓鬓髪曲上者后世燕尾髾之制葢自古有之】我不见兮言从之迈○匪伊垂之带则有余匪伊卷【同上】之髪则有旟【郑云枝旟扬起何楷曰象髪于旟者谓如旌旟舒卷之状罗愿云郑舞者髪若结旌许氏谓屈而后舒也结旌则有旟之义○苏传带由其自余而垂之髪由其自扬而卷之言古之为容者从其自然而非强】我不见兮云何盱矣
　　序都人士周人刺衣服无常也古者长【张丈反】民衣服不贰从容有常以齐其民则民徳归一伤今不复然也【董氏曰礼记缁衣公孙尼子作也其书曰长民者衣服不贰从容有常以齐其民则民徳一诗序葢杂出于古之遗言也】
　　疏都邑之士近政化有道先被其徳无道先化其淫此时奢淫巧伪都邑尤盛故举古以駮今也郝敬曰衣服者身之章先王所以齐民俗辨等威莫先于此王畿首善之地明王端好贵家大族不敢竞浮华以伤雅道四方于是乎取正焉幽厉奢淫都人化之士女服冶膏首服如后世髙髻大袖之谓服妖诗人所以兴刺也
　　朱传作乱离之后人不复见昔日都邑之盛人物容仪之美作此以叹惜之亦可从
　　士者贵贱通称首章都人士论长民者故不言女二章以下统言男女也台笠缁撮贱者之服充耳带厉皆贵者之服也
　　何楷曰首章专以士言而曰其容不改出言有章行归于周万民所望则是言其徳之备美也二章以下兼言士女但称其服饰而已葢曰非惟有徳之士大夫其威仪文辞不可得见虽世家大族之士女容仪亦不可见矣以深致其盛衰之感也【此主集传之説】
　　都人士五章章六句
　　终朝采緑【笺王刍尔雅注菉蓐也今呼鸱脚莎唐本草注叶似竹而细薄茎亦圆小以染黄极鲜俗名菉蓐草】不盈一匊予髪曲局薄言归沐【苏传予髪曲局矣庶防君子之归而沐之】○终朝采蓝【本草蓝草治妇人下血语云青出于蓝即此齐民要术云七月刈蓝按緑蓝皆染草妇人所有事也故诗人以之托兴】不盈一襜【音担○襜今蔽膝】五日为期六日不詹【传詹至也尔雅同集传云与瞻同】○之子于狩言韔【音畅】其弓【叶音昆】之子于钓言纶之绳【疏韔谓射讫弛弓纳于韔中纶是绳名谓系绳于钓竿也】○其钓维何【上章兼言狩此偏言钓者因上章钓在下文接而申之】维鲂及鱮【音序】维鲂及鱮薄言观者【读如渚】
　　序采緑刺怨旷也幽王之时多怨旷者也
　　疏妇人怨旷由于行役过时是王政之失故録之以刺严缉古者新昏三月不从政此新昏者之怨辞也○郝敬曰幽王使人不以道诗人托闺怨以刺之古者用民之力岁不过三日新昏三月不从政防其私也今使其室家暌离匹妇衔怨故圣人録是诗以明王道本乎人情○愚谓若是戌役无有期以五日者华谷以新昏言之极有理
　　采緑四章章四句
　　芃芃【音蓬】黍苗隂雨膏【去声】之【以隂雨能润物兴召伯能抚众】悠悠南行召伯【疏召穆公为二伯】劳【去声】之○我任【音壬】我辇【疏器物人所负任辇车人挽以行】我车我牛【读鱼其反音疑○笺有将车者有牵傍牛者疏此转运载任则是大车以驾牛者也在前曰牵在旁曰傍地官牛人凡军旅行役共其牛车与其牵傍注云在辕外挽牛不与将车同也】我行既集盖【黄公绍读盍引孟子葢反其本为证】云归哉【读如跻○严缉预示以归期安其心也此与下章皆召伯之语所谓劳之也】○我徒我御【笺有步行者有御兵车者】我师【五旅】我旅【五百人】我行既集盖云归处○肃肃谢【后汉志南阳郡宛县本申伯国棘阳县东北百里有谢城李氏曰谢申伯改封之邑】功召伯营之烈烈征师【征行之师众】召伯成之○原隰既平泉流既清【平原隰清水道正崧髙王命召伯彻申伯土疆之事】召伯有成王心载宁【何楷曰谢邑为荆徐要冲封申伯于此则足以镇抚南服宣王之心始安非独以笃厚元舅也】
　　序黍苗刺幽王也不能膏润天下卿士不能行召伯之政焉
　　疏崧髙言王命召伯定申伯之宅又云因是谢人与四章肃肃谢功相当故知此南行谓召伯营谢邑也【时召穆公为司空故主营缮之事按严华谷谓此诗乃兼美营谢伐淮夷二役葢以徒御师旅及烈烈征夫为平淮夷之事耳然平淮与营谢未见同时注疏皆无此説今不取】朱子曰此宣王时美召穆公之诗非刺幽王也与大雅崧髙相表里何楷曰崧髙意重申伯此诗意重召伯命防各别愚按国语注采菽王赐诸侯命服之乐也黍苗道召伯述职劳来诸侯也韦昭已有是説
　　黍苗五章章四句
　　隰桑有阿【疏下湿曰隰隰之近畔宜桑以今目验良然】其叶有难【音傩○笺隰中之桑枝条阿阿然长美其叶又茂盛喻君子野处可芘防人】既见君子其乐【音洛】如何○隰桑有阿其叶有沃既见君子云何不乐【音洛】隰桑有阿其叶有幽【读于交反音腰○王志长曰旧注幽黒色也愚谓叶之茂而深则幽矣如葛覃所云其叶莫莫恐非黒色】既见君子徳音孔胶【王氏曰徳音孔胶者其徳音之所及人附丽之甚固】○心乎爱【读许既反音戏古音考音纬】矣遐【遐笺训逺集传云遐与何同用表记注辨详考异】不谓矣中心藏之何曰忘之【苏传苟我心诚爱之君子岂逺我而不告哉苟我心诚藏之何曰而忘之哉我之所以忘者心不藏也君子所以不告我不爱也此解明当左传郑伯飨赵孟子产赋隰桑赵孟曰武请受其卒章杜预注武欲子产之见规诲正取遐不谓矣之义朱传引楚辞思公子兮未敢言以释此章未为当也】
　　序隰桑刺幽王也小人在位君子在野思见君子尽心以事之
　　朱子谓辞意与菁莪相类疑与上篇皆脱简在此也末章诗人自道其爱贤之意
　　隰桑四章章四句
　　白华菅【音奸】兮白茅束兮【尔雅茅菅白华一名野菅郭璞曰白华茅之类也沤之柔韧在野未沤者为野菅○郑氏以白华比申后白茅比褒姒伊川程子云白华则沤以为菅白茅则用之裹束物之美恶用之各有所宜兴尊卑上下各有其分其説与郑小异愚按白华白茅皆洁白之草但菅韧茅脆耳二章云露彼菅茅明二者似一类以白茅比褒姒恐未允孔氏曰菅茅二者以洁白相纒束而成用兴夫妇以恩礼相申束然后成室家此本之王肃宜从之】之子之逺俾我独兮○英英白云露彼菅茅【读莫侯反音矛○黄震曰有云之夜露必无之此覆露之露非雨露之露也或曰露亦有云孔疏未的葢雾露非一物也】天步艰难之子不犹○滮【皮休反音彪】池【按毛传滮流貌説文亦作水流貌郑云丰镐之间水北流水经注镐水又北流西北注与滮池合则直以滮池为水名长发云凡后世地名与经语合者多此类】北流浸彼稻田【读音陈】啸歌【既啸而复歌所谓长歌之哀过于痛哭】伤怀念彼硕人【硕人即之子皆指幽王苏氏以为周人指申后程子曰言之子者直谓是人也言硕人者以其居尊大之位而所为如是也】○樵彼桑薪卬【音昂】烘【吕记火东反音□】于煁【音忱○疏煁即今火炉説文云行灶】维彼硕人实劳我心○鼓钟于宫声闻【音问】于外【笺王失礼于后下国闻而化之王不能治如鼓钟于宫中而欲外人不闻亦不可止按此解与序语下国化之甚合李氏曰鼓钟于宫声闻于外以比中有实徳则王必知之而有感动也此説本之伊川尤有味】念子懆懆【音造】视我迈迈【王氏曰迈迈然逺我而不顾】○有鹙【音秋○秃鹙贪恶长颈赤目刘桢鲁都赋緑鹢葱鹙鹙色葢青】在梁有鹤在林【苏传鹙鹤皆以鱼为食然鹤之于鹙清浊则有间矣今鹙在梁而鹤在林鹙饱而鹤则饥矣】维彼硕人实劳我心○鸳鸯在梁戢其左翼【疏鸳鸯之雄者在于鱼梁尚敛其左翼是左翼敛在右翼之下为雄下雌之义故恩情相好以成匹偶以兴男当下女以成室家按此虽非正説实本易咸男下女之义存之王氏曰鸳鸯能好其匹雌雄相从不失其性】之子无良二三其徳○有扁【音褊】斯石履之卑兮【传扁乘石貌王乘车履石疏夏官仆云王行则洗乘石郑司农云乘石所登上车之石也后出入礼与王同申后向尝履此石故睹而伤之苏传石之施于履者乘石也其扁然下者可施于卑而不可施于贵如人之贱者可以为妾而不可以为后也朱传葢取苏説但不兼乘石言之则卑字不明陈氏云扁然之石可履以乘车其受任不过如此今王以卑人加之上位何也此説亦通】之子之逺俾我疷【杨旭曰据説文本音祈引此诗为证集传音抵叶乔移反是以本音为叶音不可从顾炎武曰广韵巨支反病也俗本有从氐者韵书无此字】兮【李氏曰以逺我为病非为我之失爱也正以王自贱则失其所以尊耳汉成帝立飞燕为后刘辅諌曰腐木不可以为柱卑人不可以为主即此诗末章之意】
