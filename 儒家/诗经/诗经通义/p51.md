<!-- { "loadSidebar": true } -->
　　文王在上于【音乌】昭于天【读如吞○疏言文王为西伯在民上可叹美哉其德昭明着见于天也集传则云文王既没而其神在上昭明于天愚谓于昭于天犹周颂桓云于昭于天以徳言为正】周虽旧邦其命维新有周不显帝命不时【言帝命岂不及时而至乎】文王陟降在帝左右【读如以○传言文王升接天下接人也笺在察也文王能察知天意顺其左右之宜而行之苏传文王陟降在帝左右葢圣人先天而天弗违后天而奉天时与天如一故也诗于天人之际多以陟降言之○陈啓源曰首章首尾皆言文王与天合德德与天合斯能受命也朱传皆解为既没而其神在天与合德之旨殊矣愚按吕记所引朱説本用古注集传更之葢以昭七年传周王追命衞襄公语与在帝左右相似也然诗意不同此章皆言文王以德受命为全诗之网不应以神之在天立説】○亹亹【音尾○勉也】文王令闻【音问】不已陈锡哉周【尔雅哉始也笺文王有此令闻者由能布恩惠之施以造始周国集传则贯下文言之而云哉语辞○陈啓源曰左传两引此诗皆曰能施国语一引此诗亦曰布利义与毛郑同朱传解为上帝敷锡于周恐非】侯【维也】文王孙子【严缉陈锡敷施也推怀保惠鲜之泽也夫陈锡哉周者锡民也而又锡其子孙葢文王惟知锡民而锡民者乃所以锡孙子也孙又生子言其远】文王孙子本【本宗】支【支子】百世凡周之士不显亦世【陈啓源曰本支百世不显亦世二世字相应故亦之言君世为君臣亦世为臣葢不仅世其禄并世其官焉所世者皆显德之士意世卿自是先王旧典非始于春秋也愚按王制虽云外诸侯世内诸侯禄然周初周召毛祭苏芮诸家皆代为王朝卿士则畿内不徒世禄明矣当时元臣之后必择其人而官之公羊讥世卿之説恐不尽然辨详余春秋集説】○世之不显厥犹翼翼思皇【美也】多士生此王国【读如域】王国克生维周之桢济济多士文王以宁【刘氏曰多士本由文王教化陶范而生也而文王之国又待多士以为安宁焉犹人勤于菑田反以自养乐于植材适以自庇】○穆穆文王于缉熙敬止假【大也】哉天命有商孙子【笺使臣有殷之孙子谓臣而有之也严缉文王之时未能有商之孙子葢推原周之代商由于文王故以为文王能有之也黄震曰朱传是以天命集焉以有商孙子观之则可见矣此于上下文脉不顺】商之孙子其丽【曹氏训丽为附严缉引之】不亿上帝既命侯于周服【读如白笺为君于周九服之中今解云维于周而服事之】○侯服于周天命靡常殷士【传殷士殷侯也疏即前商之孙子服周者陈啓源曰士者男子之通称五等诸侯及公卿大夫皆可得此名上文凡周之士思皇多士济济多士即其证也不必云商子孙之臣属】肤敏【美而疾】祼【音灌○周礼疏祼谓以圭瓒酌郁鬯始献尸也严缉祼灌古字通宗庙有灌天地大神不灌】将【行也】于京【读如姜】厥作祼将常服【董氏曰常服则不变其服矣不变其服存商制也】黼冔【音许○士冠礼周弁殷冔夏收】王之荩臣无念尔祖○无念尔祖聿修厥德永言配命【配合上天眷命之意】自求多福【读如偪】殷之未防【去声】师克配上帝【吕记王者代天理物擅典礼命讨之柄以临天下故曰配命又曰配上帝】宜鉴于殷骏命不易【去声】○命之不易无遏尔躬【读姑反音昆】宣昭义问【宣昭言遍求其理而昭明之义问以徳义询问于人也吕严同此解亦通】有【又通】虞【度也】殷自天【读如吞○李氏曰有虞殷自天又以殷之见絶于天者自审度也】上天之载无声无臭仪刑文王万邦作孚【读房尤反音浮】
　　序文王文王受命作周也
　　序但言受命作周不言受命称王也受命作周犹康诰云肇造区夏乃后人推本言之耳史迁遂以虞芮质成为文王受命称王之始汉儒惑于谶纬又杂以赤雀丹书之説其诬甚矣永叔颍濵皆有辨然文王虽无称王事而受命改元则不可谓妄周公言文王享国五十载而武成云惟九年大綂未集九年非受命之年乎【予有辨详尚书埤传】
　　古序文王以下诸诗并不言作者何人惟吕氏春秋引文王在上四语以为周公之诗东莱谓非周公不能作
　　国语文王大明两君相见之乐也韦氏曰两君相见必歌文王大明者欲其知周家世德如此明尊王之义也朱子谓周公追述文王之德以戒成王因以为天子诸侯朝防之乐首章言文王有显德而受天成命也德显即于昭之谓命时即维新之谓陟降左右即在上于昭之谓也二章言天命集于文王不惟其身又使其传世永久三章述文王得人之盛以明其世显者如此四章推言文王以敬德为受命之本故天命文王有此商之孙子而商后人皆臣服之也五章述殷后人祼将之事而因以为戒六章戒成王当念祖而监殷配命言其用配帝言其体其义一也末章又申上监殷法祖之意能法文王则万邦信之而天命可永保文王即天也○此诗自三章以下语相承接累累如贯珠王世贞谓是曹植赠白马王诗章法所祖
　　文王七章章八句
　　明明在下赫赫在上【明明毛专目文王郑兼目文武集传以二句槩言天人之理愚谓作槩论亦是然章首为全诗发端明明之德当即属文武言之】天难忱【音谌】斯不易维王天位殷适【音嫡○纣为帝乙嫡子】使不挟【子变反音接】四方○挚仲氏任【音壬○周语挚畴之国由太任注云二国奚仲仲虺之后国名记蔡之平与有挚亭一綂志平舆故城在汝宁府东挚仲氏任言挚国任姓之仲女也汉儒説礼惟嫁长女余皆为媵自殷以前皆然然则挚任非耶】自彼殷商【挚国在商畿内】来嫁于周曰嫔【音賔】于京【读如姜】乃及王季维德之行【读如秔○笺配王季而与共行仁义之德】大【音防】任【王氏曰挚仲氏任系其父而言也大任系其子而言也】有身【读尸羊反音商】生此文王【大任娠文王能胎教详列女传】○维此文王小心翼翼昭事上帝聿怀多福【读如偪】厥德不囘以受方国○天监在下有命既集【读昨合反音杂】文王初载天作之合在洽之阳【水经注河水迳郃阳县城东故有莘邑为太姒之国】在渭之涘【音士○尔雅注涘水边洽阳渭涘莘国所在笺天为文王生配于气势之处】文王嘉【昏礼】止大邦有子○大邦有子伣【牵遍反音欠○説文伣譬也】天之妹【即帝乙归妹之妹】文定厥祥【文王定其吉祥谓纳币】亲迎【去声】于渭造舟【造本作艁○説文古文从舟方言艁舟谓之浮梁李廵注尔雅亦云比其舟而渡曰造舟与造作之造不同也】为梁【严云渡渭】不显其光○有命自天命此文王于周于京【音姜】缵女维莘【集传无叶或读尸羊反音商○舆地广记同州郃阳县古莘国季本曰莘本姒姓国在郃阳县南二十里与伊尹耕于有莘之莘不同伊尹之莘史记正义以为在汴州陈畱县东五里故莘城是也】长【上声】子维行【音杭○邶泉水女子有行远父母凡弟是嫁曰行此言缵太任之女事者惟此莘国长女来嫁于周也郑云即上维德之行亦通】笃生武王保右【音佑】命尔燮【师克在和故曰燮】伐大商【吕记大商者所以大文武之德以为商大矣非德大不能伐之也】○殷商之旅其防如林矢于牧野维子侯兴【笺侯诸侯也严缉予侯犹云我后商人称之也商人谓武王以诸侯而兴起与前篇侯训维不同】上帝临女【音汝】无贰【疑贰】尔心○牧野洋洋【笺言战地宜广明不用权诈也水经注自朝歌以南南暨清水土地平衍据臯跨泽悉牧野之地故诗称洋洋】檀车煌煌驷騵【音元○马赤色黒鬛而白腹者名騵檀弓周人戎事乘騵】彭彭【读如滂】维师尚父时维鹰扬凉【音亮○佐也】彼武王肆伐【李氏曰肆伐大声其罪也】大商防朝【防战之朝武成所云甲子昧爽】清明【音芒】序大明文王有明德故天复命武王也
　　笺二圣相承明德日以广大故曰大明欧苏则云此以别于小雅之小明非有他义【辨见小雅】序于文王言明德不言天命武王言天命不言明德葢互见尔此诗朱子谓亦周公作以戒成王首章言天监明德故周以之兴而殷不免于亡也二章述太任生文王三章述文王之德四章述天命太姒以配文王五章六章述文王亲迎太姒生武王以伐商也七章八章述武王伐商天人协应之休以终首章之意○陈栎曰人必有配偶之贤而后有嗣续之贤故诗美圣德往往推其所自来如生民言稷而及姜嫄此诗言文王而及太任言武王而及太姒皆是也圣贤之生岂偶然哉
　　大明八章四章章六句四章章八句
