<!-- { "loadSidebar": true } -->
　　钦定四库全书　　　　经部三
　　诗经通义　　　　　　诗类
　　提要
　　【臣】等谨案诗经通义十二卷
　　国朝朱鹤龄撰鹤龄有尚书埤已着録是书専主小序而力驳废序之非所采诸家于汉用毛郑唐用孔颖达宋用欧阳修苏辙吕祖谦严粲
　　国朝用陈启源其释音明用陈第
　　国朝用顾炎武其凡例九条及考定郑氏诗谱皆具有条理惟鹤龄学问淹洽往往嗜博好奇爱不能割故引据繁富而伤于芜杂者有之亦所谓武库之兵利钝互陈者也要其大致则彬彬矣鹤龄与陈启源同里据其自序此书葢与启源商确而成又称启源毛诗稽古编专崇古义此书则参停于今古之间稍稍不同然稽古编中屡称已见通义兹不具论则二书固相足而成也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆费墀











　　诗经通义原序
　　尚瑗之受教我愚庵朱先生正先生辑譔通义之日其时年未弱冠殚精制举业未暇问欧吕诸家言迨先生作埤传以尚书为瑗取应习业时时举示之继从事读左日钞遂得防讨论矣顾予自八龄读诗经集传旦夕掩卷背诵比十五六而心颇嗛之谓郑衞淫风何乃至是非发乎情止乎礼义之指而于毛序郑笺孔疏及书之孔序易之王注皆尝浏览怪其与朱子本义集傅蔡氏集传畛域悬殊而未能决所从违先生著书满家少陵义山诗集笺注家户诵既乃厌弃辞章肆力经术埤传左钞先后授梓独通义一书屡经更定又卷帙颇重计赀为难逡巡审慎而先生业已谢世阅四十余年友人陆堂有言汉儒之失拘守陈言宋儒之失尽反前説宋儒之所欲反者非仅汉唐也伊川易传谈理至精朱子则推本邵氏数学以求驾之颍濵诗传东莱读诗记其书皆醇正无疵朱子以其祖述小序多所不满郑衞淫奔之説独采渔仲明复康侯春秋之学尽废三传朱子遂尊称胡传后世因有四传合刻则左公谷下侪于宋明杂説而十三经之名号可无庸矣夫汉代经儒掇拾残缺于秦烬之后疵纇荒缪固所不免必尽举而撤之虽神解渊悟岂真能舍此山岩屋壁之所得别有不传之秘与尼山邹峄梦授而墙见者程子曰学诗而不求序犹欲入室而不由户也朱子论诗尽撤大小序鄱阳马氏驳议平允洞畅先生通义之作所宗主也毛公亦有不能无弊者在于执正变之论而篇次错糅不复详求概以前后定美刺楚茨至车牵十章与载芟良耜之报蜡鹿鸣嘉鱼之燕賔何有差别而以为刺幽王之作辞理全悖矣崧髙五诗并美宣王何以窜于大雅终篇此古序之误有目共知也然而去古未逺刺忽刺佗之属信而有徴而概指淫奔不得并于清人之在郑株林之在陈则毛诗左传虽并献河间而平帝时立毛诗于学官已为定着左传经范升陈元争讼俟章帝而始定奚以取彼弃此此集传之过当也通义一书荟萃两宋元明诸家之言于朱子集传外又广求遗説或问语録胪列叅互衷之至当间附已意以相发明昆山顾亭林先生夙与同志逺道寄书往复质证同邑陈启源説诗有特识先生爱重之时取其説朱子有言读先圣之书须髙着眼大着肚不容拘泥习套又谓唐人疏义因譌踵陋未能有所发明夫唐疏之无所发明诚然也经宋儒翻驳数百年奉为蓍蔡由明迄今因袭更甚嫏嬛説约髙头细字之书趋时贸利无有髙眼大肚上下千百年间者先圣之遗经逾堕于雺雾晦防亭林愚庵二氏穷经复古起考亭而相对当乐与扬防以益衷于无弊歳庚子冬暮瑗自豫章院归徧陈五经传疏并庋藏所有诸家言胪列其是非同异从先生两孙借观通义藏稿五十年前函丈防笔情景恍然负墙敬为之序越五载乙巳其次孙泰兴广文士玉刻通义书成爰于旧序增益数语表刻此书之因士玉笃嗜经术庶几能绍其家学者雍正三年季秋朔日受业门人张尚瑗拜书年七十














　　诗经通义凡例
　　通义者通古诗序之义也盖序乃一诗纲领必先申序意然后可论毛郑诸家之得失后序多汉儒附益者今取殴苏吕严诸说为之辨正错简譌字亦详订焉制举之家专宗朱传故诗序久置不讲并宋元诸儒之说皆无由而见余采其合于序说者备録之盖表章古义不得不与俗学抵牾尔
　　古本皆标序于经文之前后儒遂以诗序若今之诗题余谓序所以明作者之意非先有序而后有诗也郝仲舆本移序从经最为得体今从之
　　古序最简毛郑训多不明郑尤踳驳故为后儒所排学者善解而参伍之夹漈辨妄朱子辨说皆可不作矣训释字句贯穿义理朱子集传备矣今海内家传户习故此书不重引其文只略诠诗中大意惟诸儒说有异同者别白之舛谬者针砭之【毛郑之失已经朱子更定者此不详述】至于考论时事多援经证史庶几子舆氏论世知人之防云经文下夹注又引毛郑及正义语而加以折宋元以来诸家之说必取其合于古义者
　　东莱读诗记极为宋人所推华谷诗缉其次也此书义例多取裁焉东莱宗小序其说诗无邪说正雅郑卫说南陔六诗与朱子时相掊击今备载之以竢论定诗记名物度数山川地理禽兽草木其类不可不考此诗根据注防辨证颇详足补集传所未及
　　毛郑与欧苏吕严诸本所分章句各有异同今一以集传为正
　　诗释文止有音反而不甚详陆氏所谓古人韵缓不烦改字者也朱子始取吴才老韵叶诗然不尽依用万厯间陈季立氏谓古字本有古音与后代不同不必改叶吾友顾寜人氏引申其说又谓沈约四声不当以律古人之诗二家援证精博可信从无疑矣但细覈集传所叶之音与二家考证者无甚相逺而四声不用则平上去入通为一音入声转韵初学多不晓故今仍用集传所叶【叶下之音余友杨旭所补】但易为读某切而平上去入槩不分注庶几三百篇之文读之谐协复无以今音律古诗之失【集传中有不当叶不必叶者今悉去之】













<经部,诗类,诗经通义,谱>
<经部,诗类,诗经通义,谱>
<经部,诗类,诗经通义,谱>
<经部,诗类,诗经通义,谱>
<经部,诗类,诗经通义,谱>




　　郑氏诗谱不可废欧阳公已言之矣朱子一切不用恐非子舆论世之防但今本注疏大全所列者十五国及雅颂俱各分时代先后与欧阳公所云国谱旁行者不合葢非郑谱之旧也今仿史记年表体合为一图庶令学者便于观览云







　　钦定四库全书
　　诗经通义卷一　　　　　吴江朱鹤龄撰
　　国风【説见集传】
　　周南
　　苏传文王之风谓之周南召南何也文王之治国也所以为其国者属之周公所交于诸侯者属之召公诗曰昔先王受命有如召公日辟国百里言其治外也召南有召公之诗而周南无周公之诗周公在内近于文王虽有徳而不见则其诗不作召公在外逺于文王功业明着则诗作于下此其宜也朱子曰周公制礼作乐于是取文王时诗分为二篇其言文王之化者系之周公以周公主内治故也其言诸侯之国被文王之化者系之召公以召公长诸侯故也文王治岐其东有纣其西昆夷其北玁狁故其化自北而南先被于江汉之域也
　　闗闗【和鸣】雎鸠【传王雎也疏尔雅注雕类今江东呼为鹗好在江边沚中亦食鱼扬雄许慎皆曰白鹂似鹰尾上白徐曰鹗性好峙每立不移交则双翔别则异处是谓挚而有别传云鸷鸟不双是也愚按左传雎鸠氏司马也注云挚而有别故为司马主法则与疏语合诗人取兴之意重在有别岂以鸷鸟为嫌哉集传以为水鸟状如鳬鹥此于王雎不类○韵防鸷古与挚通曲礼前有挚兽是也】在河之洲窈【音杳】窕【徒了反音誂○窈窕言女德方言云善心为窈善容为窕是也晋宋以后文人皆作居处用葢承袭郑笺幽闲深宫之説然诗序云哀窈窕思贤才则窈窕岂居处之谓哉】淑女君子好逑【音求○逑即公侯好仇之仇邓元锡曰后妃广于求助若曰之淑女也幽闲贞专是君子好仇也吾何德以配君子也云尔】○参【初金反音琛】差【初宜反音痴】荇【音杏】菜【集传解荇全用陆玑疏严缉今池州人名荇为莕公须叶如莼可为葅】左右【郑氏二字皆读去声集传皆读上声】流之窈窕淑女寤寐求之求之不得寤寐思服【读蒲北反与匐同○疏谓服膺念虑而思之】悠哉悠哉辗转反侧○参差荇菜左右采【读此礼反音泚古音考同按陈第所考古音多与叶音同者以后不重出】之窈窕淑女琴瑟友【羽已反音以】之【朱子曰琴瑟无时不在侧若朋友然故曰友】参差荇菜左右芼【音邈古音考读冒○陈启源曰惟羮则用芼王后夫人不设羮故毛以择训芼葢用为葅不用为羮也荐葅王后夫人之职也朱传熟而荐之则用为羮矣彼以为兴故可通今既从毛郑则当仍训为择尔雅芼搴也孙炎云择菜又曰左右流之尔雅毛传同训求朱传释为顺流而取之则侵采义故训采为取而择之采既为择又侵芼义故训芼为熟而荐之三字殆相因而易也】之窈窕淑女钟鼓乐【音洛释文五教反】之【张纲曰琴瑟常御之乐也故鹿鸣燕羣臣曰鼓瑟鼓琴钟鼓至大之乐也故彤弓飨诸侯则曰钟鼓既设葢燕礼小而飨礼大所用之乐亦因以异今后妃之待淑女始则欲以常御之乐友之而通其交际之心终则欲以至大之乐乐之而极其懽欣之意此所谓至诚有加而无已也○愚谓淑女既得亦无燕飨作乐之事故毛公云宜以琴瑟友之宜以钟鼓乐之葢极言和乐之情如此耳】
　　序闗雎后妃之德也【朱子曰太姒未尝称后序追称之】所以风天下而正夫妇也故用之乡人焉用之邦国焉风风也风以动之教以化之闗雎麟趾之化王者之风故系之周南言化自北而南也鹊巢驺虞之德诸侯之风也先王之所以教故系之召南周南召南正始之道王化之基是以闗雎乐得淑女以配君子忧在进贤不淫其色哀窈窕思贤才而无伤善之心焉是闗雎之义也
　　按仪礼闗雎为乡乐燕乐又为房中之乐【周有房中之乐燕礼注谓歌周南召南之诗葢后夫人所讽诵以事其君子】则周公制作时已有此诗故程子以为周公作朱子却云宫中之人喜得太姒于其始至作此诗崔铣云太姒未至文王不应先畜媵妾谁与探其寤寐间事而形容之或以为王季宫人尤无闗预然此只诗人咏太姒之德如是耳岂必求撰人为谁耶○以淑女为嫔御之贤后妃思得之助供荇菜承宗庙者毛郑説也以淑女为后妃下二章左右为求之非一方者朱子説也朱子实祖匡衡衡治齐诗者也从朱子説则哀乐皆属文王今据小序以后妃之德言之仍从古注为是楚樊共姬求美人而进于庄王曰妾所进九人今贤于妾者二人与妾同列者七人岂不欲擅爱专宠哉不敢以私废公也樊姬犹求美人即太姒可知已求其人而未得无以共内职故有寤寐转侧之忧求其人而既得有以共内职故有琴瑟钟鼓之乐此其性情之正非幽闲贞专者不能序所云后妃之德实风化天下之枢机也忧在进贤不淫其色下二章之意已明哀窈窕以下语近繁杂严华谷疑汉时经师所傅益或然耳朱子亦云序所言哀乐淫伤都非本防【郑氏曰闗雎之声和平中度故恺乐而不流于淫荡凄切而不至于悲伤也按渔仲説乐淫哀伤皆主乐之音节言之以解论语犹可通以解诗则不合】
