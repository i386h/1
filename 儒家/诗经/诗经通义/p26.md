<!-- { "loadSidebar": true } -->
　　七月流火【读虎委反音喜○疏左传大火中而寒暑退服防云十二月平旦火星正中在南方大寒退六月黄昏火星中大暑退是火为寒暑之候七月暑退则此星流于地之未位○曹氏曰公刘正当夏时所用者夏正也】九月授衣一之日觱【音毕】发【读芳吠反音废】二之日栗烈【读力制反音厉】无衣无褐【读许例反音戏】何以卒嵗【古音考音试又音泄○范氏曰言何以卒嵗为嵗之终此所谓夏正也】三之日于耜【陈启源曰毛传地晚寒始修耒耜郑答张逸以为寒晚温亦晚严缉云温晚寒当早郑説非也毛谓气候晚而多寒故迟至正月耳此解实本释文今按笺传所指晚寒者三条于耜举趾在正二月与月令季秋修耒耜孟春耕帝籍异期一也七月鸣鵙与月令五月鵙始鸣不同二也缵武功即大阅之礼不以仲冬而以二之日三也孔疏所指者六条月令仲春仓庚鸣而此以蚕月是夏三月一也月令季秋草木黄落而此云十月陨萚二也月令季秋令民入室而此以改嵗三也月令季秋尝稻此十月获稻四也月令仲秋尝麻此九月叔苴五也月令季冬取冰此云三之日纳于凌隂六也凡此九者不指人事即纪物候耳论人事则一在夏商之时一在周秦之际相去千五六百年国家之典制民间之土俗不可一律论矣论物候则禽鸟之飞鸣非一鸣即止草木之黄落非一落即尽纪其始则早咏其继则迟至五谷之种亦有早晚天子尝新荐庙当在初出时民间则重在收获季秋入室季冬修耒耜上始出令耳逾月而民毕从令焉季冬取冰即是二之日凿冰藏之则迟一月势当然也大阅缵武子丑两月俱可行周家既有天下或稍更其制总之风月令一重在布政令必举其初而言之一重在纪风俗当举其盛而言之自不能无后先之异非尽地气使然也毛公晚寒之説不必过泥】四之日举趾【传一之日周正月也二之日殷正月也三之日夏正月也四之日周四月也疏此篇从夏正之十一月至二月皆以数配日从夏正之四月至十月皆以数配月惟三月不书下云春日迟迟蚕月条桑皆是建辰之月而不以数配日月者葢以日月相对日阳月隂阳则生物隂则成物建子之月阳气初动物牙蘖将生故以日称之建已之月隂气已萌物有秀实成者故以月称之夏之三月当隂阳之月处生成之际物生已极不得同前而言五之日物尚未成不得类后而称三月故或日或月不以数配也】同我妇子【顔师古曰其妇子同以食来】馌【音】彼南亩【读如米】田畯【音俊○田大夫】至喜【集传通章一韵六帖欲作三换韵火衣一也发烈褐嵗二也耜趾子亩喜三也按二章三章于第三句即换韵则此説得之发烈褐皆如字嵗读如雪】○七月流火九月授衣春日载阳有鸣仓庚【叶古郎反音刚】女执懿筐遵彼微行【读如杭○传防行墙下径也五亩之宅树之以桑】爰求柔桑【王氏曰以九月授衣也故春日始阳则求桑而蚕】春日迟迟采蘩【徐光启曰蚕之未出者煮蘩沃之则易出今俗犹然故毛云所以生蚕集传谓蚕生未齐未可食桑故以蘩啖之葢未尝目覩其事以意解之耳】祁祁女心伤悲殆【毛云殆始也】及公子同归【传春女怨秋士悲感其物化也】○七月流火【笺将言女工自始至成故又本于此】八月萑苇【音完伟○传薍为萑葭为苇豫畜萑苇为曲簿】蚕月【蚕事非一月故总言蚕月】条【音挑】桑取彼斧斨【音抢○疏斨即斧也惟銎孔异耳銎斧受柄处孔形狭而长曰隋隋汤果反】以伐逺扬【逺枝扬起】猗【音伊○取叶存条曰猗辨详攷异】彼女桑【程子曰伐逺扬猗女桑皆用斧斨】七月鸣鵙【吕记主覔反音臭○伯劳一名鵙郭璞曰似鶷鹖而大恶鸟也仲夏始鸣至七月则鸣之极陆佃曰仓庚知分鸣鵙知至故阳气分而仓庚鸣可蚕之候也隂气至而鵙鸣可绩之候也王志长曰豳人于七月之内闻鵙鸟之鸣瞿然知为绩麻之候矣故曰七月鸣鵙八月载绩非谓七月鵙始鸣也】八月载绩【传八月载绩丝事毕而麻事起矣】载载黄我朱孔阳【王氏曰周礼染人秋染夏夏五色也于时五色皆可以染故有黄及朱之色】为公子裳○四月【王氏曰阳生言日隂生言月四月正阳而言月何也四月隂生气之先至者也】秀葽【音腰○笺物成自秀葽始故首举之陈启源曰葽郑氏以为王萯孔疏已疑之曹氏谓即药草之逺志名物疏云不荣而实曰秀逺志有花不得云秀且本草言四月采根叶不云采实也未见必为逺志按説文云葽草也诗四月秀葽刘向説此味苦苦葽也葽为苦葽汉人已有具解今逺志味苦又尔雅有葽绕之名曹説宜为可信三月开花必四月结实经虽不言采实亦从可意之耳】五月鸣蜩【音条○严缉荡诗如蜩如螗不得为一物毛于彼传云蜩蝉也螗蝘也其説是矣此云蜩螗也恐字有误】八月其获【音镬○获未可获也】十月陨萚【黄震曰説文干叶为萚当从之注云萚落也与陨字何别】一之日于貉【音鹤】取彼狐狸为公子裘【叶渠之反音其○陈启源曰貍狐貈皆见尔雅貈即貉也音义同字林云狐善疑貉善睡埤雅云貍善拟狐善疑貉狐貍明是三兽集传乃云貉狐貍也于貉谓往取狐貍竟以貉为狐貍之总名谬矣原其故由于误读毛传毛云于貉谓取狐貍皮也此本于貉读谓取为句以解上句之文狐貍读皮也为句以解下二句之文葢上言往未言取故毛以取字申之下言狐貍未言皮故毛以皮也申之且狐貍言皮则貉不言可知其义又相足也郑笺云于貉往兽以为裘狐貍以供尊者郑防毛意故不更解而但明用裘之不同朱子误以取狐貍皮也为一句遂合于貉取狐貍为一事失之逺矣】二之日其同【笺其同者君臣及民因习兵俱出田也疏独言冬猎以取皮在冬且大阅礼备故也】载缵武功言私其豵【音宗】献豜【音坚○传豕一嵗曰豵三嵗曰豜集传从之】于公【周礼大兽公之小兽私之】○五月斯螽【按斯螽即尔雅蜤螽蜤与斯同音毛传所谓蚣蝑是也陆玑云蝗类五月以股相切作声当即今蚱蜢】动股六月莎【音蓑】鸡【古今注莎鸡名络纬俗称纺妇】振羽【李氏曰考工记有以股鸣者以翼鸣者以股鸣者斯螽是也以翼鸣者莎鸡是也】七月在野【读如墅】八月在宇【古音考音武○释文屋四垂曰宇】九月在户十月蟋蟀入我牀下【读如户○自七月在野至十月入牀下皆谓蟋蟀也笺详举三物见将寒有候非卒来】穹【起弓反音銎】室熏防【疏穹室熏防言穷尽塞其室之孔穴熏防令出窟也】塞向墐【音觐】户【疏明堂位注向牖属塞北出之向墐涂荆竹所织之户令寒气不入许氏曰塞向以御北方之寒气墐户以御南方之寒气】嗟我妇子【读兹五反音祖古音考音止】曰为【释文云一读于伪反】改歳入此室处【上声○风皆用夏正改嵗即卒嵗之嵗若曰嵗将改矣可以入室而处矣非以建子月为改嵗也】○六月食郁及薁【音郁○疏郁树髙五六尺五月实大如李正赤食之甜本草名雀李一名车下李一名棣蘡薁是郁类而小别按蘡薁唐本草注云名山蒲萄苏颂曰蘡薁蔓生苗叶与蒲萄相似而小亦有茎大如椀者子味甘酸陈启源曰按毛云郁棣属则非即棣矣孔疎引晋华林园有车下李二百十四株薁李一株车下李即郁薁李即薁也据此则薁乃木生而本草以为蔓生恐有误】七月亨【音烹】葵【尔雅注葵承露也大茎小叶华紫黄色可茹】及菽【广雅菽大豆也】八月剥枣【读子有反音走○严缉剥枣者就树击而落之】十月获稻【读徒苟反音鋀】为此春酒【毛云冻醪疏以为即三酒之清酒月令注古者获稻而渍术麴至春而为酒】以介眉寿七月食【读如孤】八月断【音短】壶【瓠同通用○疏断壶与食连文谓甘瓠可食者也】九月叔苴【音疽○疏叔苴谓食取麻子以供食也月令仲秋以犬尝麻】采荼【荼详邶风】薪樗【敕书反音枢按樗当作防辨详考异○疏防惟可为薪故云恶木】食【音嗣】我农夫【程子曰食郁以下果蔬枣酒皆为养老之具食以下皆为壮者之食】○九月筑场【释文大良反一作塲非】圃【疏筑场于圃之中以治谷也】十月纳禾稼【读古获反音故】黍稷重【平声説文本作种】穋【音六读六直反音力○释文先种后熟曰重后种先熟曰穋】禾麻菽麦【读音吉○黍稷重穋禾麻菽麦是统言一嵗所种非成熟于一时】嗟我农夫我稼既同【严缉同齐也言无此饶彼乏之叹也】上入执宫功【自田野入都邑故曰上宫功集传具二説皆通】昼尔于茅宵尔索绹【言绞成索】亟其乗屋其始播百谷【此章五换韵圃稼一也穋麦二也夫字无韵同功三也茅绹四也屋谷五也○疏明年播种百谷田事不久美农夫之趋时】○二之日凿冰冲冲【説文冲冲涌摇也】三之日纳于凌隂【读于容反音雍○笺前言御寒此言备暑见礼教之备】四之日其蚤【其蚤谓二月朔】献羔祭韭【读已小反音皎○羔韭以祭司寒之神然后开冰荐寝庙】九月肃霜十月涤场朋酒斯飨【朋酒斯飨毛解为党正饮酒之礼郑解为国君大饮烝之礼皆有据横渠谓民飨公集传从之】曰杀羔羊【疏燕礼记云其牲狗此大饮大于燕礼故用羊也】跻彼公堂称彼兕觥【读如光】万寿无疆【吕记之先公国容未备无君民之间故国人得以朋酒羔羊跻公堂而称寿也】
　　序七月陈王业也周公遭变故述后稷先公之所由致王业之艰难也【笺遭变谓管蔡流言】
　　程子曰七月大意忧深思逺周公葢欲成王知先王致王业之由民之劳力趋时稼穑艰难如此诗中多陈节物大要言嵗序之迁人事当及时耳所言或与月令异者月令多举其始此但言其有时不必始有也严缉七月之篇一言以蔽之曰豫而已凡感节物之变而修人事之备皆豫为之谋也○周公遭管蔡之变作此诗以感动成王故居变风之末左传季札观乐为歌曰其周公之东乎是居东时所作也集传则云周公以冢宰摄政恐成王不知稼穑艰难故作此以戒之
　　首章上六句陈人以衣褐为急下五句陈人以稼穑为重民用食急于衣此先言衣褐者地在西北苦寒尤甚虑事有豫贵于半嵗前提策故频举七月而言也【此张子説】二章述女子勤蚕桑之事因春日而有感于情也三章言预备来嵗蚕务及丝事毕而麻事又兴皆以供公上之用也以上二章终首章无衣之意四章言取皮为裘以助布帛因及田猎奉上之事终首章无褐之意五章言时物渐变御寒不可不用终首章衣褐卒嵗之意六章述农圃衣食之事其优老而薄壮则俗之厚也七章终始农事以极忧勤艰难之意焉八章述藏冰以备祭祀及燕享祝颂之事见君民相亲周之王业所基也以上三章终首章于耜举趾之意
　　诗本风而周礼籥章氏祈年于田祖则吹雅蜡祭息老物则吹颂考之于诗未见篇章之所在郑氏三分七月之诗以当之谓桑女感时思归是风春酒介眉寿是雅兕觥祝君公是颂或谓诗吹之随事而变其音节可为雅亦可为颂或又谓楚茨大田甫田是雅噫嘻载芟丰年是颂王介父谓诗自有所谓雅颂今亡朱子以为诸説皆通今备存待考【黄东发述王雪山以器别声之説最为乖谬长发已辨之】
　　七月八章章十一句【王氏説见集传】
