<!-- { "loadSidebar": true } -->
　　时迈【行也】其邦昊天其子之实右【助也】序【此序谓帝王之传序】有周【严缉天其子之乎设为问辞应之曰天实右序有周矣】薄言震之莫不震叠懐柔百神及河乔岳允王维后明昭有周式序在位【王志长曰在位之序如礼数有等命讨有别皆依典式而施之】载戢干戈载櫜弓矢我求懿德肆【笺肆陈也】于时夏【中国】允王保之
　　序时迈巡狩告祭柴望也
　　疏武王既定天下巡行侯国至于方岳之下柴祭昊天望祭山川周公述其事而为此歌左传云昔武王克商作颂曰载戢干戈明此篇武王事也国语称周公之颂曰载戢干戈明此诗周公作也○周礼春官钟师以钟鼓奏九夏王夏肆夏昭【一作韶】夏纳夏章夏齐夏族夏陔夏骜夏注云夏大也乐之大歌有九【笺云乐歌之大者称夏】又引吕叔玉云肆夏樊遏渠皆周颂也肆夏时迈也樊遏执竞也渠思文也又国语金奏肆夏樊遏渠天子所以享元侯也韦昭注云肆夏一名樊昭夏一名遏纳夏一名渠周礼九夏之三也【杜预左传注同】二説不同【既曰肆夏一名樊矣又曰樊遏执竞何也二説必有一误】礼尸出入奏肆夏牲出入奏昭夏四方賔来奏纳夏【毛甡曰今谓时迈为肆夏不过因诗有肆于时夏之一语耳或云别自有乐章郑司农谓九夏诸篇颂之类也乐亡而诸篇亦亡故皮日休有补九夏歌刘敞郑樵则直云九夏皆有声无辞】
　　陈氏曰此诗是告方岳以革命之事因时巡而震服诸侯故其诗与他庙乐不同○考武王在位止五年集传引周制十有二年【云云】者葢此诗本述武王巡狩事后王时巡因而皆用之耳○黄氏曰武王巡狩之事诗有时迈书有武成时迈告祭之乐章也武成识其故事以示天下后世也庚戌柴望大告武成此告祭懐柔之实也昭我周王天休震动此莫不震叠之实也庶邦冢君暨百工受命于周此式序在位之实也偃武修文归马放牛此非戢干戈櫜弓矢之意乎建官位事重民五教惇信明义崇德报功此非求懿德以保之乎
　　时迈一章十五句【此诗集传解甚明】
　　执竞武王【武王能持自强之道】无竞维烈【按无竞与下不显义同皆反辞也笺云不强乎其克商之功业若如集传解则下竞当训争矣】不显成康【传不显乎其成大功而安之也】上帝是皇【天以是故君之】自彼成康奄有四方斤斤【去声】其明【音芒○斤斤然为有周明德之君】钟鼓喤喤【音皇】磬筦【音管】将将【音枪】降福穰穰【音攘】降福简简威仪反反既醉既饱【醉饱谓祭终而受福】福禄来反【李氏曰上言祭时乐备而和故神降之福下言祭终而饮威仪益谨福禄所以日来而未艾也】
　　序执竞祀武王也
　　严缉此诗成康言成王业安天下【本毛郑】欧阳氏以为成王康王有窒碍不通者邓元锡曰昊天曰成王执竞曰成康于时成康未有諡不嫌也又安知二王之諡不举颂为称乎○愚按朱子改序作祭武王成王康王之诗窃反复求之难改者有五夫此诗之歌于祖庙者非时祭则祫祭也天子七庙庙各有主祫则羣庙之主咸入太庙三王并祭此何礼耶如谓举功德之最盛者不应上舍文王而下逮成康其难改一也既曰祭三王矣颂武王仅二语不显以下皆颂成康岂成康功德逺过武王耶其难改二也文武并受命开基之主祀文王有诗何祀武王独无诗其难改三也此诗曰樊遏曰昭夏与时迈思文为三夏皆乐章之大者昭王以后未闻继周公作礼乐即有新声可以配九夏乎其难改四也周颂次第先后多不可考如此篇定为昭王以后诗则是错简当移酌桓般赉之末其难改五也夫不显成康犹雝诗云文武维后皆非举諡为言也康侯见于易宁侯见于周礼宁王见于大诰王武王见于商颂成王见于酒诰及下武此诗所云成康其类同耳朱子之説本于欧阳虽觉文从字顺而其义则大有抵牾不若仍从毛郑之为安也陈启源曰九夏见春官钟师职若昭夏是昭王以后诗周公安得预取为乐章使钟师奏之哉且集传于时迈诗既取国语注及吕叔玉之説而于执竞又云此昭王以后诗不免自相矛盾
　　严缉笺以钟鼓磬筦为武王祭庙作乐不可从陈氏以为祀武王得之
　　执竞一章十四句
　　思文后稷克配彼天立【粒通】我烝民莫匪尔极【极即洪范所谓汝极疏言民赖后稷复其常性】贻我来牟【愚谓贻我来牟与生民诗诞降嘉种同康成以为天贻之未尝不然但不必引赤乌事耳】帝命率育【读于逼反音域】无此疆尔界【按界当如字读与下时夏叶集传叶讫力反不必从】陈常【常道】于时夏
　　序思文后稷配天也
　　公羊传郊则曷为祭稷王者必以其祖配王者曷为必以其祖配自内出者无匹不行自外至者无主不止疏国语引周文公之为颂曰思文后稷克配彼天则此篇周公所自歌与时迈同也黄氏曰生民为述事之辞思文为告神之辞此雅颂之所以异欤颂稷以文农功盛而文治始兴也陈常道于中国即富而后教之説郑解非是
　　思文一章八句
　　臣工之什
　　嗟嗟臣工敬尔在公王厘尔成【此下皆无韵】来咨来茹【笺当来谋来度于王之朝无自专苏传王既赐尔成法有所不知则来咨度以定之】嗟嗟保介【月令孟春天子亲载耒耜措之于参保介之御间参参乗保介车右也疏以诸侯耕籍劝农则此人与之同车而置田器于其间常见劝农之事故勅之也愚按保介若云车右则介当如郑云甲也髙诱吕览注保介副也介有佑助之义后説近之集传则云农官之副长发云农官之正安在乃独命其副乎○严缉诸侯归国有王事有民事臣工者诸侯之羣臣百工所与共治其国者也故以王事戒之保介者车右之士载耒耜以辅君耕籍者也故以民事戒之】维莫【音暮】之春【按郑笺周之季春于夏为孟春诸侯朝周之春故晚春遣之朱子不从郑説故以维莫之春为夏正三月】亦又何求【曹氏曰亦又何求言不可舍农事而他求也】如何新畬【音余○毛云田二嵗曰新三嵗曰畬与尔雅説文异集传从毛严缉新垦之田用力尤难故首问之】于【音乌】皇来牟将受厥明【严缉来牟二麦夏初即熟今已暮春新受天之明赐矣】明昭上帝迄用康年【言天监有周至今常赐康年】命我众人【陈启源曰集传众人甸徒也甸徒有二礼记祭义五十不为甸徒是四丘之甸所出长毂一乗之甲士步卒从君搜狩者也周礼天官甸师徒三百人亦名甸徒用以耕耨王籍国语所谓庶人终亩者也朱子之意不知何指】庤【音峙】乃钱【音剪】鏄【音博○钱锸也以起工镈鉏属】奄观铚【音质】艾【音刈通作刈○释文铚获禾铁也用铚以刈禾曰铚刈治田之法耕用钱芸用镈收用铚朱氏曰即来牟以为嘉谷之占又可卜丰年于后日当知钱镈之用方勤而铚艾之收忽至岂可谓久而难待哉言丰穰之必然以劝勉之也】
　　序臣工诸侯助祭遣于庙也
　　疏诸侯助祭于庙【苏传诸侯朝正于王因助祭于庙○按苏説依郑笺朝正见左传】祭毕而遣之天子賔敬诸侯不直戒其身呼其臣以警切之实亦戒诸侯也张氏曰先王深知礼义之本原起于稼穑故于诸侯之归首戒之以农事也先王巡狩较诸侯之功罪其庆始于土地辟田野治其罚始于土地荒芜田野不治夫惟戒诸侯之事莫急于新畬之勤制诸侯之赏罚莫先于土地田野之政则先王之意可槩见矣○诗曰来咨来茹其为勅遣就国之辞明矣若但为训农官何与于颂耶周之先以力农开国故因庙祭遣归而以王家之成法训之暮春夏正建辰月也宗庙之祭皆用仲月则春祭宜在建卯之月【周四时之祭皆用夏正仲月本春秋家啖赵之説】助祭而归正及莫春故告以农事不可缓也【此朱子初説见吕记】
　　臣工一章十六句
　　噫嘻【曹氏曰噫嘻叹辞所谓吁嗟而求雨也】成王【成此王事】既昭假【音格】尔【昭假见烝民首章集传云犹言格汝众庶则脱却昭字吕记引朱子初説云昭格于尔上帝亦未安严缉引钱氏云尔语辞又不成句法郝氏解尔指农官作倒句差妥当从之】率时农夫播厥百谷骏发【疏传云发伐也以耜击伐此地令发起】尔私【传上欲富其民而让于下欲民大发其私田疏大田雨我公田遂及我私是民意之先公也此云骏发尔私言不及公是王意之让下也盛世君民相爱之情如此集传云沟洫用贡法无公田故皆谓之私与毛説异愚谓惟有公田故以私田别之不然岂得偏名为私哉陈祥道据遂人职辨乡遂亦制井田恐朱子之説未必然也】终三十里【笺竟三十里者一部一吏主之计万夫之地方三十三里少半里也言三十里者举成数陈启源曰朱子以沟洫法论此诗本郑笺也郑因诗三十里十千耦适合一川万夫之数当是每三十里分为一部设一主田之吏即诗所云农官也故引地官遂人文证成其説似专指乡遂贡法矣然疏谓万夫乃四县之田六遂三十县为七部犹余二县葢与公邑采地共为部何者遂人云川上有路以达于畿郑云至畿则中有都鄙遂人尽主其地是都鄙与遂同制此法故知其共为部也据此则郑所谓一川万夫应兼乡遂都鄙言井田八家之众亦在其内矣朱子专以沟洫言之祖郑而未究其指】亦服尔耕十千维耦【读如儗古音鱼矩反○笺于是民大事耕其私田万耦同时举也説文耒广五寸为伐二伐为耦吴澄曰遂人万夫有川川上有路诗所云十千维耦终三十里者也遂人总九千二百一十六夫之成数故曰万夫诗人总三十二里之成数故曰终三十里】
　　序噫嘻春夏祈谷于上帝也
　　按月令孟春天子以元日祈谷于上帝【注云郊祭天而配以后稷为祈谷也此非冬至圜丘之郊】仲夏大雩帝以祈谷实【雩者祈雨之祭】此其乐歌也左传称凡祀启蛰而郊龙见而雩启蛰孟春建寅之月也【按周厯启蛰在寅月雨水在卯月至汉定太初厯方改雨水在前惊蛰在后见左传注疏】龙见【苍龙之宿昏见东方】孟夏建巳之月也朱传作戒农官之诗非是説见前篇
　　王业之成莫先于务本故嗟叹而言曰我周家世勤稼穑以成王业尔农夫亦既昭明感格于天矣我将率之播厥百谷自是骏发以终亩服耕以齐力庶几天有丰年之赐乎所谓祈谷于上帝也严缉月令元日祈谷之后天子乃躬耕帝籍故言率时农夫以张本也言骏发尔私不及公田为民祈也郝敬曰祈谷不言有年者人事为先不敢必其福应也丰年稌黍则于报言之○尔雅田畯谓之农夫是典田之官也郊稷祈谷之时田官在焉曰尔私曰尔耕乃对田官之辞也三十里为万夫之田故知此云农夫者必田官也
　　噫嘻一章八句
