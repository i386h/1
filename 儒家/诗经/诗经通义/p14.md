<!-- { "loadSidebar": true } -->
　　君子于役不知其期曷至哉【读音资○何楷曰不知其期计时也不知何时可以竣事也曷至哉计地也并其所至之处亦不能知也】鸡栖于埘【音时】日之夕矣羊牛【埤雅羊性畏露晚出而早归曰羊牛序序其归之先后也】下来【读音厘】君子于役如之何勿思○君子于役不日不月曷其有佸【音括】鸡栖于桀日之夕矣羊牛下括【何楷曰礼记注括犹结也挈也葢以绳繋之挈而来归曰下括太元经四马就括义同此】君子于役苟无饥渴
　　序君子于役刺平王也君子行役无期度大夫思其危难以风焉
　　吕记考经文未见思其危难之意
　　依序説则君子是称其僚友朱传作国人行役而室家念之之辞
　　谢氏曰雨雪霏霏遣戍役而预言归期也卉木萋萋劳还卒而详言归期也四牡之使曽几何时劳之曰我心伤悲吉甫在镐不过千里劳之曰我行永久葢先王之心惟恐一人之劳苦一人之怨咨何也不如是非所以体羣臣也本于推已及物之恕而发于序情闵劳之仁岂有无期度者哉今君子于役至于不知其期仁恕之意泯然矣先王之治何由可复见乎君子于役二章章八句
　　君子阳阳【董氏曰阳阳者气充于内色貌不枮也】左执簧右招我由房【传国君有房中之乐笺由从也招我欲使我从之于房中俱在乐官也我者君子之友自谓也疏房中谓路寝之下室小寝也小寝以燕则乐奏于小寝之中矣房中之乐天子以周南诸侯以召南按集传房东房也是指大夫言与注疏异李氏曰国君左右房大夫东房西室又朱子云房只是人出入处古人于房前有壁后无壁所以通内○陈启源曰或据仪礼房中弦歌周南召南之诗而不合乐今诗云执簧执翿则乐舞备矣疑非房中而云房在路寝引顾命东房西房为证愚按燕礼注云房中之槃歌周南召南而不用钟磬之节此但指后夫人侍御于君子女史讽诵之耳若燕飨时乐工奏之则众声并作周礼磬师教缦乐燕乐之钟磬注云燕乐房中之乐所谓隂声也然则执簧执翿安见非房中乐哉】其乐【音洛】只【音止】且【音疽○严缉君子之乐如此而已葢非所乐而乐焉知时事之不可为矣】○君子陶陶左执翿【音桃○顾氏考轶曰翿方言翿幢翳也楚曰翿闗东西皆曰幢】右招我由敖【音翺○由敖无的解郑云欲使我从之于燕舞之位钱氏曰敖游也因谓游处为敖犹周礼之囿游也】其乐只且
　　序君子阳阳闵周也君子遭乱相招为禄仕全身逺【去声】害而已【笺禄仕者苟得禄而已不求道行】
　　苏传君子以贱为乐则贵者不可居也虽有贵位而君子不居则周不可辅矣此所以为闵周也
　　辅氏曰古之乐官非甚贱实掌教事如舜命夔典乐教胄子周礼大司乐掌教国子可见故贤者多隠于乐官如简兮诗之类至春秋时如鲁太师诸人犹知逾河蹈海以去乱
　　此诗之序最当郑笺亦有发明朱子初解本从序説后改为妇人美其夫又谓即前篇君子之妇则凿矣君子阳阳二章章四句
　　扬之水不流束薪【大木析之曰薪○传扬激扬也笺激扬之水至湍迅而不能流移束薪以兴平王政教烦急而令不行于下民按説文扬飞举也集传解作悠扬与古义正相反以为平王微弱之比则集传解得之】彼其【音记】之子【按郑笺云彼其之子思其郷里之处者庐陵颍濵俱云此周人谓他诸侯国人之当戍者也总是行役不均之叹朱传谓指其室家如果室家不当以彼其之子目之古未有携其室家而从军者戍人亦不当以此为怨】不与我戍申懐哉懐哉曷月予还【音旋】归哉○扬之水不流束楚【丛木】彼其之子不与我戍甫【集传甫国不知所在按甫即吕也唐世系表云宣王时改吕为甫水经注宛西吕城四岳所受封括地志故吕城在邓州南阳县西四十里】懐哉懐哉曷月予还归哉○扬之水不流束蒲【毛云水草郑云蒲桞集传从郑严缉楚小于薪蒲轻于楚至不流束蒲则弱之甚矣】彼其之子不与我戍许懐哉懐哉曷月予还归哉
　　序扬之水刺平王也不抚其民而往屯戍于母家周人怨思焉
　　朱子曰先王之制诸侯有故则方伯连帅以诸侯之师讨之王室有故则方伯连帅以诸侯之师救之天子乡遂之民以供贡赋衞王室而已平王微弱威令不行于天下无以保其母家使畿甸之民逺为戍守故周人以非其职而怨之也又况幽王之祸申侯实为之此平王不共戴天之雠也乃不能讨而反戍焉爱母忘父其悖理亦甚矣民之怨也岂不以此欤【此据吕记所引与集传不同】
　　扬之水不流束薪喻王室政衰不能召发诸侯而独使我周人逺戍不得代也【此程子説】申为平王母家甫许皆母族也【郑语史伯谓桓公曰申缯西戎方强王欲杀太子以成伯服必求之申申人弗畀必伐之伐申而缯与西戎防以伐周周不守矣缯与西戎方将德申申吕方强其隩爱太子必可知也】竹书纪年云幽王十一年为犬戎所弑申侯鲁侯许男郑子立故太子宜臼于申然则平王戍此三国葢皆以助已而德之耳孔氏谓甫许皆姜姓故并言之实不戍此二国不然
　　扬之水三章章六句
　　中谷有蓷【音推○蓷即益母草故以兴女子】暵【音罕】其干矣有女仳【音痞】离嘅【音慨】其叹【平声】矣嘅其叹矣遇人之艰难矣○中谷有蓷暵其修【读式竹反音束】矣有女仳离条【何楷曰条犹长也汉郊祀歌声气逺条】其歗【读悉六反音肃释文云歗籕文啸字】矣条其歗矣遇人之不淑矣○中谷有蓷暵其湿矣有女仳离啜【张劣反音拙○诗诂啜泣而缩气也】其泣矣啜其泣矣何嗟及矣
　　序中谷有蓷闵周也夫妇日以衰薄凶年饥馑室家相弃尔
　　按本草荒蔚子【益母草一名荒蔚】生海濵池泽其性宜湿必隂润而后能生故暵则干矣以兴夫妇乐嵗则能相保凶年则至相弃也【此程子説】暵其修矣言修长者亦为所暵也暵其湿矣言虽生于湿者亦不免也【此颍濵説】三章次第如此毛传陆草伤水郑笺始湿中修终干之説都失之拗断应从朱
　　中谷有蓷三章章六句【曽氏范氏説见集传】
　　有兎爰爰雉离于罗我生之初尚无为【读善禾反音譌】我生之后逢此百罹【读良何反音罗】尚【何楷曰尚説文云曽也庶几也尚无为之尚当从曽解尚寐之尚当从庶几解】寐无吪【音蛾○徐锴曰吪字从口人寐既觉必有声气】○有兎爰爰雉离于罦【音孚读步庙反音票古考反音保】我生之初尚无造我生之后逢此百忧【读一笑反音要】尚寐无觉【音教】○有兎爰爰雉离于罿【音冲○考尔雅罦罿本一物诗何以两言之释文以翻车大网解罦或罦大而罿小】我生之初尚无庸我生之后逢此百凶尚寐无聪【黄震曰人寤则忧寐则不知故欲无吪无觉无聪付理乱于不知耳近世释以为欲死者过也】
　　序兎爰闵周也桓王失信诸侯背叛搆怨连祸王师伤败君子不乐其生焉【左传桓王即位夺郑伯政郑伯不朝王以诸侯伐郑郑伯御之战于繻葛王卒大奔祝耼射王中肩】
　　吕记此诗即所见为比兎之狡以比诸侯雉则周人以自比也言诸侯背叛者恣睢自如而周人反受其祸也【何楷曰繻葛之战蔡衞陈三国先奔王师遂败作诗者以兎比列国之卒以雉比王师或以兎喻郑人未是】○此诗必作于繻葛之后不然何其词之深悲极怨如此乎苏传引或云罗所以取兎也兎之狡则脱矣而雉之介则罹之天下之祸首乱者则逝矣而为之继者则受之非其所为而身受其祸是以寐而不欲动也此説虽不合序却有理
　　兎爰三章章七句
　　緜緜葛藟【音垒○左传宋昭公欲去羣公子乐豫曰不可公族公室之枝叶也若去之则本根无所芘防矣葛藟犹能芘其本根故君子以为比况国君乎即此诗起兴之意】在河之浒终逺【去声】兄弟谓他人父谓他人父亦莫我顾○緜緜葛藟在河之涘【音俟○涘水厓】终逺兄弟谓他人母【叶音米】谓他人母亦莫我有【叶音以○严缉亦莫我有言视之若无也】○緜緜葛藟在河之滣【音唇○尔雅夷上洒下曰滣洒犹洗也岸上面平夷而其下为水洗荡齧入若唇也】终逺兄弟谓他人昆【王志长曰母之所以为母昆之所以为昆皆由于父苟谓他人父则谓他人母谓他人昆不待言矣故曰天之生物也使之一本】谓他人昆亦莫我闻【李氏曰亦莫我闻不与我相闻知也】序葛藟王族刺平王也周室道衰弃其九族焉【释文作刺桓王云本亦作刺平王按诗谱是平王诗皇甫谧以为桓王之诗崔灵恩集注亦作桓王】
　　王志长曰平王劳民戍申因有扬之水之刺其于母族过厚矣惟宜薄者厚则宜厚者薄亲疎倒置故王族刺之○葛藟枝蔓连属有宗族之义焉夫葛藟必生山谷丘野之间緜延草木条枚之上今生于水厓则非其地以兴宗族之失其所依也【此东莱説】下乃言王今弃九族逺兄弟而谓他人父彼非王族亦安肯顾王哉朱子解作流民适异乡呼他人为父母与兴意殊不闗切
　　葛藟三章章六句
　　彼采葛兮一日不见如三月兮○彼采萧【读疎鸠反音修○萧芗蒿也似白蒿科生多者数十茎】兮一日不见如三秋兮○彼采艾【吕记毛传葛为絺绤萧共祭祀艾以疗疾特训释三物见采之由不于此取义也】兮一日不见如三嵗【本与艾叶】兮
　　序采葛惧防也
　　传事虽小一日不见于君则惧防吕记所谓事虽小葢连采葛采萧采艾言之郑笺所分殊失传意○欧阳义诗人以采葛采萧采艾言者皆积少以成多如王听防积微而成惑夫防者疎人之所亲疑人之所信夺人之所爱非一言可效一日可为必须累积而成或渐入而日深或多言之并进故曰浸润之谮又曰积毁销骨采葛之义如是而已郝敬曰防口伤人多乗间而入赵髙蛊二世人不得见而后鹿马之计行霍光出沐而后上官桀之谮入故曰一日不朝其间容刀诗人忧一日不见其虑深矣朱子改为淫奔之诗失之千里○唐风采苓之诗亦以比听防则古説为得情【东发云晦庵新説仍从古注】
　　采葛三章章三句
　　大车槛槛毳【尺鋭反音脆】衣【按笺疏皆引毳冕毳画于衣者三章绣于裳者二章画以宗彞为首宗彞即虎蜼毳者虎蜼毛也画绣皆具五色其青者如菼其赤者如璊二章各举其一耳埤雅疑毳冕非所以听讼季彭山冯嗣宗皆云毳冕五章之画衣以丝为之如菼如璊之毳衣以毛布为之陈启源曰季説似是而非毛布者褐也此贱服大夫安得服之窃思大夫爵命之数举其车服而可知作诗者借以指目其人毳冕仍当如古説但不必云服之以听讼耳】如菼【吐敢反音毯○菼芦始生】岂不尔思畏子不敢○大车啍啍【音吞】毳衣如璊【音门○璊玉赤色】岂不尔思畏子不奔○谷则异室死则同穴【读戸橘反音聿古音考音绤○疏檀弓合葬非古也自周公以来未之有改然则同穴者周公以后之事吕记古所谓合葬同其兆而已非必同坎也葢死有先后前丧已葬复启之以纳后丧仁人有所不忍此云同穴者亦同兆也】谓予不信有如皦日序大车刺周大夫也礼义陵迟男女淫奔故陈古以刺今大夫不能听男女之讼焉
