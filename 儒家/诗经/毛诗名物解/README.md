<!-- { "loadSidebar": true } -->
　　钦定四库全书　　　　　经部三
　　毛诗名物解　　　　　　诗类
　　提要
　　【臣】等谨按毛诗名物解二十卷宋蔡卞撰卞字元度兴化仙防人熙宁三年与兄京同举进士第仕至观文殿学士事迹具宋史自王安石新义及字説行而宋之士风一变其为名物训诂之学者仅卞与陆佃二家佃安石客卞安石壻也故佃作埤雅下作此书大防皆以字説为宗陈振孙称卞书议论穿凿徴引碎无禆于经义诋之甚力葢佃虽学术本安石而力沮新法龂龂异议君子犹或取之卞则倾邪奸憸犯天下之公恶因其人以及其书羣相排斥亦自取也然其书虽王氏之学而引证明亦有出于孔頴达陆玑之外者寸有所长不以人废言也且以邢昺之佥邪而尔雅之疏列之学宫则卞书亦安得竟弃乎书凡十一类曰释天释百谷释草释木释鸟释兽释虫释鱼释马杂释杂解陈氏书録解题称分十类葢传写误脱一字也乾隆三十九年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　毛诗名物解卷一
　　宋　蔡　卞　集解
　　释天
　　月　　星　　电　　斗　　汉
　　月
　　说文曰太阴之精象形古文作　内象蟾桂之形故夕从月半见而林罕以爲象其未有蟾桂之状也释名曰月阙也言满则复缺也朔月初之名也朔苏也月死后苏生也晦月尽之名晦死也死爲灰月光尽似之也礼曰大明生于东月生于西盖朔而月出西序夕见莫也故王者早见曰朝暮见曰夕义取诸此所谓朝夕放于日月者也至望然后出于东方夕见尚书大传以爲晦而月见西方谓之朏朔而月见东方谓之朒盖言异也诗曰东方之日兮彼姝者子在我室兮在我室兮履我即兮东方之月兮彼姝者子在我闼兮在我闼兮履我发兮履礼也而日月之盛皆在东方故诗举以刺襄而言男女滛奔不能以礼化也盖君无失道如东方之日以礼即我故彼姝者子在我室兮也臣无失道如东方之月以礼发我故彼姝者子在我闼兮也诗曰如日之升如月之恒恒上也字或作絙盖冝以絙爲正升言有隆而无降恒言有盈而无亏也书曰哉生明又曰哉生魄说者以谓朔后月明生而魄死望后月明死而魄生故书以朏望生明生魄纪月甲子纪日也杨子曰未望则载魄于西既望则终魄于东其遡于日乎此言士之或贵或贱或肆或拘其在上与之如何而已风俗通曰吴牛望月而喘言使之苦于日矣是故见月而喘盖伤禽惊于虚疲牛望而喘物之惮怯见似而惊有如此者屈子曰惩于羮者吹韲此之谓也旧说积阳之气生火火气之精爲日积隂之气生水水气之精爲月故阳燧取火于日方诸取水于月易曰离爲日坎爲月其以此乎
　　星
　　三五厯曰星者元气之精盖积气之中有光耀者也星精也月魄也云魂也释名曰祭雨曰升祭星曰布升取其气之升也布取其象之布也书曰卿士惟月庶人惟星言卿士之证月是也庶人之证星是也月之好恶从星而已故月之从星则以风雨诗曰月离于毕俾霶矣此之谓也盖役久病于外则天下幸乱卿士下比于民莫肯念难适能使难滋大而已故是诗取譬如此诗曰嘒彼小星三五在东众无知者三心五噣四时更见日月夫妇之象也则三星以况侄娣而小星当贱妾矣盖诸侯一娶九女侄娣与嫔而八故诗正以三五况之三心以春见于东方最先见者五噣以冬见于东方最后见者贱妾之进御于君也犹之小星随此三五先后更见于天不见陵掩则以夫人之惠下故也然进御之法侄娣两两当夕故诗又以参昴况之参昴二星也而又皆西方之星其在于东则以夕并见而小星随焉夫月也大星也小星也各以其分夜见于天则夫人惠及贱妾岂特人事而已哉尧典春曰日中星鸟夏曰日永星火秋曰宵中星虚冬曰日短星昴或言星鸟或言星火或言星虚或言星昴相备也盖圣人南面视四星之中言星鸟则以见四星之形也言星火则以见四星之次也先儒以爲四方七宿各成一形东方成龙西方成虎前成鸟形后成形所谓在天成象在地成形是也传曰与蛇交谓之武则武七星室壁具蛇之形不得独成形而已以今垂象考之虚危前以象蛇室壁象梓慎所谓宋郑其饥乎今蛇乘龙是也蛇盖虚危之星考工记曰龙旂丸斿以象大火也鸟旟七斿以象鹑火也熊旗六斿以象伐也蛇四斿以象营室也四斿变言蛇亦以朔道之所在蛇相成异乎三方不可谓之旐故也尔雅曰氐天根也国语曰天根见而水涸本见而草木节解驷见而陨霜火见而清风戒寒天根亢也本氐也驷房也火心也尔雅曰营室谓之定传曰营室之中土功其始说以爲定昏见而中然后可以营建宫室故亦谓之营室诗曰定之方中作于楚宫揆之以日作于楚室是也传曰度日出入以知东西南视定北准极以正南北谓之营室又非定取其时而已礼运曰日星以爲纪故事可列也盖以爲龙见而雩水昏见而栽若此之类所谓日星爲纪者也
　　电
　　隂阳激耀与雷同气发而爲光者也雷从回电从申隂阳以回薄而成雷以申泄而成电故也或曰雷出天气电出地气故电从坤者管子所谓天冬雷地冬霆是也记曰地载神气神气风霆风霆流形言万物以风霆流形而风霆出于地中神气也说卦曰离爲雷电火属也盖隂阳暴格分争激射有火生焉其光爲电其声爲雷今铁石相击则星火烧石损井则雷又况天地大炉之所薄动真火之所激射乎易曰雷电噬嗑又曰雷电皆至丰雷电噬嗑言雷电合而章也按月令雷乃发声后五日始电而今旱暵亦或电而不雷则电雷不必皆合而章也故易雷电合而章然后爲噬嗑然雷电合而章又不必皆至若今震雷与电俱起者所谓雷电皆至者也故君子折狱致刑以象天之至威非特明罚勅法而已诗震电不宁不令言变乱于上不安故常且非所以号令万物也董子曰太平之时雷不惊人号令啓蛰而已矣电不目宣示光辉而已矣
　　斗
　　北斗七星辅一星一至四爲魁五至七爲杓所以运量万物庄子所谓维斗得之终古不忒者也斗有环域太曰斗一南而万物盈斗一北而万物虚言物丰于纁夏耗于冬随斗转徙而已鹖冠子曰斗运于上事立于下斗指一方四寒俱威此之谓也易曰丰其蔀日中见斗又曰丰其沛日中见沬沬盖星之激者蒒之辅星理或然也孔子曰丰其蔀位不当也日中见斗幽不明也然则日中见斗尚非所宜日中见沬尤非所宜也盖三应上非所宜应而应焉非所宜应而应焉此昏所以更出于四也诗曰曽孙维主酒醴维濡酌以大斗以祈黄耉罍取象于雷斗取象于斗燕礼曰王燕则宰夫爲献主臣莫敢与君亢礼今此曽孙维主更以大斗酬之则以尊事黄耉非礼之正也非礼之正则亦所以爲厚也郊特牲曰郊之祭也大报天而主日主日则明王者不敢主天与膳夫燕主同义
　　汉
　　万物之精上列爲星河精上爲天汉诗倬彼云汉昭回于天言水气之在天爲云水象之在天爲汉今皆倬然昭明回于上则非雨之候也又曰瞻卬昊天有嘒其星言旱乆繁星备见则尤非雨之候也且其正言昊天则夏之时也以今观之炎夏旱暵而热则小星森而如碁盖星阳之精也阳盛而充则星稠于上其理然也诗曰维天有汉监亦有光言有光而无明也盖况幽王无监察之实矣又曰跂彼织女终日七襄虽则七襄不成报章睆彼牵牛不以服箱东有啓明西有长庚织女则以况其内牵牛则以况其外跂彼织女不成报章言有织之名与象而已无成女事衣被之实也睆彼牵牛不以服箱言有牵之名与象而已无成男事转输之实也啓明则以况其左长庚则以况其右言王左右或当养人以啓道王徳或当养人以庚续王事今皆有名位而已无其实也又曰有捄天毕者所以助载鼎实则天汉言幽王哲不足以照察天毕言幽王惠不足以化养亦皆有名位而已无其实也星皆在天而天汉天毕独言天则以况王故也又曰维南有箕不可以簸维北有斗不可以挹酒浆维南有箕载翕其舌维北有斗西柄之揭斗南斗也圣人南面视四星之中以箕在南则斗在北矣箕则以况其前斗则以况其后不可以簸言有箕之名而已于养人无簸之实也不可以挹酒浆言有斗之名而已于养人无挹注之实也箕之用在舌言翕则其形反矣斗之用在心言揭则其形覆矣此又言箕斗之将落而其象变也盖二十八宿者经星舎于天而不动者也至于向晨则天牵之而西没故北斗言西柄之揭是诗于织女言不成报章则非不以也不成而已矣牵牛言不以服箱则非不可也不以而已矣于织女言跂犹有织之象也于牵牛言睆犹有牵之象也至于箕斗不可以簸扬不可以挹酒浆其舌则言翕其柄则言揭以眀幽王内外左右前后之臣其恶皆有加而无已也天亦有光犹有光也载施其行则言天毕虚设于其位而已矣夫幽王之君臣皆有名位无照察化养衣被转输啓道庚续簸挹注育人之实此东国之所以困于役而伤于财也故其卒篇所陈如此夏小正曰汉案戸正南北也

　　毛诗名物解卷一
　　钦定四库全书
　　毛诗名物解卷二
　　宋　蔡　卞　集解
　　释天
　　虹　　雾　　露　　霜　　冰
　　虹
　　雄曰虹雌曰霓旧说虹常防见鲜盛者雄少暗者雌者也一曰赤白色谓之虹青白色谓之霓故虹字从红省而说文解霓以爲屈虹青赤色或白色隂气也今俗谓虹虹蜂也一名蝃蝀尔雅曰蝃蝀谓之雩防蝀雩也蜺爲挈贰贰盖言二淮南子曰天二气则成虹是也虹滛气也故又借爲实虹小子之虹虹溃也诗言蝃蝀在东莫之敢指说者以谓妇道过礼则虹气盛应之莫之敢指文子曰至治之世虹蜺不见则夫妇过礼虹气爲盛理或然也盖气还矣天气不复于是盛虹盛虹天之湿气也夫水气之在天爲虹而久天之滛气耳尚且恶之如此而况于人乎所以痛此奔也故曰蝃蝀止奔传曰里名胜母曽子不入邑号朝歌墨子回车有是哉其上章曰朝隮于西崇朝其雨言朝气之外自西则非雨云矣虽幸而雨亦莫能久也崇朝其雨言其雨崇朝而已尔雅曰暴雨谓之涷盖言西云而东雨则莫之能久也造化权舆曰其风自西而东者爲雨盖风至自东则云从之矣说曰东云西雨又云东云谓之上云西云谓之下云上云盖雨之云也故易曰宻云不雨尚往也又曰密云不雨已上也以今考之虹在东常隔雨而朝之外于自西则鲜或雨矣虽雨亦莫能久也故诗以此戒人之奔外云言朝则以况滛奔之始防蝀言晚则以况其终终则言不复雨矣虹霓之象也先儒以爲云漏日日照雨滴则虹蜺生今以水歕日自侧视之则晕爲虹蜺虽则虹生于地之气不晕于日不成也故今雨气成虹朝阳射之则在西夕阳射之则在东月令季春日虹始见蔡邕以爲虹常依隂雨而昼见于日冲无云不见太隂亦不见常以日西见东方故曰蝃蝀在东蝀之文从东以此故也蜺则常依防浊见于日旁白而直者曰虹凡见日旁者四时常有之惟雄虹起于是日至孟冬乃藏
　　雾
