<!-- { "loadSidebar": true } -->
　　狼犬类而长者也刚则强而乐取故牝谓之貛柔则刚而自守故牡谓之狼知进而不知退者也貛知刚知柔者今狼也诗曰狼防其胡载防其尾言乎不逆而动也夫胡防则可上而不可退退则触尾尾防则可就而不可进进则踢胡能委顺以解之身逸而体全矣故防防之难而不能害之谓狼谗巧之败而不能失之之谓圣
　　狐
　　狐性之不果于进者也人疑则众乖而不附兽疑则羣离而不亲故谓之狐疑者好思而难其动也故狐貉之厚以居而为逍遥服南山之诗曰南山崔崔雄狐绥绥疑而不明也何草不黄曰有芃者狐率彼幽草君不明而臣疑其上也
　　猲骄
　　犬短喙曷以为骄也
　　駮
　　駮类马駮食虎虎食马凡类已也而能除己害者在所交也
　　豵
　　豕俯而聼有軄者如之生一曰特犹之正也生二曰师犹之师也生三曰豵犹之师帅而从之者也

　　毛诗名物解卷九
　　钦定四库全书
　　毛诗名物解卷十
　　宋　蔡　卞　集解
　　释兽
　　麕　兕　　豺　　獭　　熊　豹
　　羊　牛　　貉　　豜　　貆
　　麕
　　崔豹古今注曰鹿有角而不能触麞有牙而不能噬麞麕也齐人谓麕为麞麞如小鹿而美故从麞也章美也易曰隂虽有美含之以从王事古之制字如此麞从章□从音其义一也语曰四足之美有麃麃即麞也或曰麞性善惊故从章呉越春秋曰章者傽偟也盖麕鹿皆善骇而麕尤怯饮水见影辄奔道书曰麞鹿白胆善惊为是故也诗曰野有死麕白茅包之云考工记曰山以麞水以龙言画水必以龙画山必以麞也麞山物也盖麞性喜山麋性喜泽鹿性喜林故林属于山为麓而其字从鹿麓者鹿之所在故也鹿林兽也麋泽兽也博物志曰麋掘泽草而食其场成泥名曰麋暖民随此暖种稻不耕而获其收百倍麕性羣聚故从囷囷聚也语曰市无赤米而囷鹿空虚先儒以为圆曰囷方曰鹿盖鹿亦羣聚故囷或谓之鹿也
　　兕
　　释兽曰兕似牛重千斤一角青色其皮坚厚可以制铠故水剸蛟龙陆断犀兕盖取诸此吉日曰发彼小豝殪此大兕言能中微而制大也老子曰兕无所投其角兕善抵触先王制罚爵以兕角为之盖酒阳也发人之刚其过则在抵触故先王制此以为酒戒诗曰兕觥其觩旨酒思柔此之谓也四升曰角角触也与此同意
　　豺
　　释兽曰豺狗足豺似狗而长尾白颊髙前广后其色黄季秋取兽四面陈之以祀其先世谓之豺祭兽故先王候之以田礼记所谓豺祭兽然后田猎是也诗曰取彼谗人投畀豺虎豺虎不食投畀有北有北不受投畀有昊盖豺虎以杀为性则冝无所不食有北北方寒凉不毛之地今曰豺虎不食有北不受且付昊天制其罪则恶之至也记曰好贤如缁衣恶恶如巷伯为是故也汉律捕虎一购钱三千豺一购钱百豺虎皆害物之尤者也故诗并言之俗云豺羣噬虎言其健猛且众可以窘虎也又曰瘦如豺豺柴也豺体细瘦故谓之豺旧说豺獭祭天又或以谓皆自祭其先云疑此二物祭帝而其先与之焉礼曰万物本乎天人本乎祖故曰人而不祭豺獭也
　　獭
　　獭兽西方白虎之属似狐而小青黑色肤如伏翼水居食鱼孟子所谓为渊敺鱼者獭也亦自祭其先记曰獭祭鱼然后渔人入泽梁是也盖獭取鲤于水裔四靣陈之进而勿食世谓之祭鱼其字从赖与豺从才同意援神契曰猬多赖故不使超扬赖才也旧说蟾肪合玉獭胆分巵又曰熊食盐而死獭饮酒而毙此类之不推也淮南子曰鹊巢知风之所自獭穴知水之髙下言歳多风则鹊作巢卑水之所及则獭移穴其预知有如此矣或曰獭一岁二祭豺祭方獭祭圆言豺獭之祭皆四面陈之而獭圆布豺方布又曰獭祭鱼数七缺七盖不祭也传曰獭髓灭瘢说者以谓獭嗜鱼脑其髓故能灭瘢
　　熊
　　熊似豕山居冬蛰其胆春在首夏在腹秋在左足冬在右足説文能兽坚中故贤能而强壮称能杰也熊罴亦坚中故熊从能罴从熊也熊好举木而引气谓之熊经庄子所谓熊经鸟伸是也冬蛰不食饥则自舐其掌故其美在掌孟子曰熊掌亦我所欲也周官射则共熊侯豹侯盖诸侯服猛下王徳一等故其射共熊豹侯而已又曰田役则设熊席熊席则以莅众尚毅故也亦以其温吕子曰君居则狐裘坐则熊席云云鬼谷子曰分威法伏熊说者以为熊之击搏先伏而后动
　　豹
　　豹花如钱黑而小于虎文易曰君子豹变小人革靣言能革小人之面而已召南之事是也古今注曰豹尾车周制也所以象君子豹变尾言谦也晋人刺其在位不惜其民而其诗一章言羔裘豹袪至自我人究究言大夫体柔以刚文之而已今其用暴如此则非所以称其服也居居以言其不通究究以言其不恕豹袪下大夫也诗曰羔裘豹饰又言国君体柔而文之以刚其义上逹也玉藻曰狐裘豹襃衣以裼之羔裘豹饰缁衣以裼之则豹饰明非襃矣毛诗传曰饰谓縁以豹皮则縁领盖人君之服管子曰上大夫豹饰列大夫豹幨此齐一时之数非古也俗云虎豹之驹未成文初皆翠宻及长蜕毛然后疎焕盖亦养而成之传曰文豹隐雾七日不食欲以泽其毛衣皆成文采殆谓是也语曰豹死留皮人死留名故君子疾没世而名不称焉广志曰狐死首丘豹死首山言不忘本也豹一名程列子曰程生马古诗曰饿狼食不足饥豹食有余言狼贪而豹廉有所程度而食其字从勺当为是也
　　羊
　　羊性善羣故于文羊为羣犬为独也盖羊毎成羣则一雄为主举羣听之今俗所谓压羣者是也北人谓之羊头诗曰尔羊来思其角濈濈羊前其刚以触者也故以其角聚为善又曰尔羊来斯矜矜兢兢不骞不崩麾之以肱毕来既升矜矜言羊之爱牧人也兢兢言羊之畏牧人也牧之道扰之以顺其性故能使物爱攴之以制其放故能使物畏或降于阿或饮于池或寝或讹所谓扰之以顺其性也麾之以肱毕来既升所谓攴之以制其放也传曰骞亏也崩羣疾也盖羊之为物以瘦为病而又死善耗败故不骞不崩本羊言之也礼云羽鸟曰降四足曰渍渍者谓死相瀐渍而善耗败也六畜之死皆善耗败而羊为甚故诗如此徐曰羊主给膳以瘦为病故羸字从羊亦豕善肥羊善瘦故羸从羊也诗曰不骞为是故也易曰兊爲羊羊性前止故也盖羊性前逆牛性前顺故传以为使尧牵一羊舜荷棰而随之不能前矣又曰今使乌获借蕃从后曳牛之尾絶而不从者逆也若指之桑条以贯其鼻则五尺童子牵而周四海矣诗曰羊牛下来先羊而后牛者羊性畏露晚出而早归当先于牛故也内饔曰羊泠毛而毳羶犬赤股而躁臊盖言羊泠毛而毳则羶犬赤股而躁则臊矣皆物之不可食者故于文臊从燥省羶从氊省也郑氏以为泠毛而毳毳谓毛别聚氊不解者是也管子曰山髙而不陁则祈羊至矣渊深而不涸则沉玉极矣或言羊或言玉相备也
　　牛
　　孔子曰牛羊之字以形举也牛象角头三尾之形牛土畜马火畜也土缓而和火性健决躁速故易坤为牛干为马且干阳物也马故蹄圆坤隂物也牛故蹄折阳病则隂胜故马疾则卧隂病则阳胜故牛疾则立马阳物也故起先前足卧先后足牛隂物也故起先后足卧先前足而世之学者以谓坤牛取顺干马取健盖知其一而已诗曰尔牛来思其耳湿湿以言润泽也盖牛之为物安则耳湿病则燥冷故古之视牛者以耳祭义所谓大夫袒而毛牛尚耳是也抱朴子曰鴈衔芦而扞网牛结阵以却虎盖牛善触虎环其首外触虎虽猛巧不能制也传曰禘郊之牛角茧栗宗庙之牛角握社稷之牛角尺诗曰杀时犉牡有捄其角捄长貌社稷之牛角尺故曰有捄其角也礼云牛曰一元大武六牲之号牛曰一元大武号最为美者牛大牲故也周官曰牛夜鸣则庮说文云庮久屋朽木牛夜鸣则庮臭如朽木也盖牛膏曰香故其臭朽则不可食矣封人曰凡祭祀饰其牛牲即庄子所谓衣之以文绣者也
　　貉
　　貉之性不与物【阙】不为物宗故为居服为贱者之裘诗曰一之日于貉取彼狐狸为公子裘言于则有见于非必得之辞言取则得之矣其时则可以为貉其志则在于取狐狸而已缓于贱而要于贵
　　豜
　　豜牡白麇絶有力豜者力足以发物而搆献之故也字从开七月诗云言私其豵献豜于公絶有力犹能获之以献况力弱者乎豵小而豜大大者公之小者私之豳民岂食取而无厌哉
　　貆
　　貆貉之小善止者也虽小而善止者易获盖待兽猎而后得之故伐檀曰不兽不猎胡瞻尔庭有悬貆兮





　　毛诗名物解卷十
<经部,诗类,毛诗名物解>
　　钦定四库全书
　　毛诗名物解卷十一
　　宋　蔡　卞　集解
　　释虫
　　蚁　蝇　蟏蛸　蠋　蜂　螽斯　腾蛇蛇　虺　蚺蛇　蝍蛆
　　蚁
　　庄子曰道在蝼蚁蚁有君臣之义故其字从义繁露曰人者仁也我者义也故其义字亦从我记曰蛾子时述之其字从我是也书曰王麻冕黼裳卿士邦君麻冕蚁裳明王于此断恩而蚁裳又言申君臣之义也诗曰鹳鸣于垤垤蚁冢也盖蚁将雨则出而壅穴鹳见之长鸣而喜易林所谓蚁封穴户大雨将集是也一名蚁封传曰蚁封盘马孟子曰泰山之于丘垤赵岐曰垤蚁封也庄子曰于蚁弃智于鱼得计于羊弃意言慕人之与使人慕之皆不可爲也故至人之计在于物我兼忘其藏也不厌深眇而已矣又曰得时则蚁行失时则鹊起蚁行逶迟有序需而不速君子得时其廉于进如此夏小正曰驹驹者蚁也方言曰梁益之间谓之驹庄子曰鳌之冠山蚁之戴粒其于逍遥一也此即南华鹏鷃之义言小大虽殊而理各至足岂容胜负于其间哉
　　蝇
　　蝇好交其前足有绞绳之象故蝇之字从绳省凖生于隼绳生于蝇其义一也亦好交其后足摇翅自扇故尔雅曰蝇丑扇也叚氏曰苍蝇声雄壮青蝇声清聒声皆在翼又曰青蝇尤能败物盖青蝇善乱色苍蝇善乱声故诗以青蝇刺谗而东方未明曰匪鸡则鸣苍蝇之声也一章言耳闻疑而起也二章曰月出之光言目见似而起也青蝇首赤如火背若负金苍蝇又其大者肌色正苍今俗谓之麻蝇传曰以氷致蝇盖蝇逐臭者喜暖而恶寒故遇氷辄侧翅逺引所谓夏虫不可以语氷者也类从曰蝇生于灰盖蝇堕水溺死以置灰中须臾即活淮南子以爲烂灰生蝇正谓此也
　　蟏蛸
　　释虫云蟏蛸长踦萧梢长踦之貌故名郭璞曰今小蜘蟵长股者俗呼喜子亦如蜘蟵布网垂丝着人衣裳有亲客至荆州河内之人谓之喜母陆子曰干鹊噪而行人至蜘蟵集而百事喜盖谓是也诗曰蟏蛸在户
　　蠋
　　蠋虫如指似蚕一名厄诗曰鞗革金厄金取其坚厄取其完也又谓蜎蜎者蠋烝在桑野言蠋以丝自裹又久在桑野虽蠋而已然其自营也完矣诗以此托况而叙曰一章曰其完也韩非子曰蟺似蛇蚕似蠋人见蛇则惊骇见蠋则毛起妇人拾蚕而渔者握蟺故人利之所在皆爲贲育庄子曰奔蜂不能化藿蠋以言材之有大小管子曰夫龙欲小则化如蚕蠋此言龙化如蠋而已然抱朴子以爲有蛇蠋化成之龙意者天下有自然之龙有蛇蠋化成之龙乎故曰或生而知之或学而知之及其成功一也
　　蜂
