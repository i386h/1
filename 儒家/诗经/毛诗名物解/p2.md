<!-- { "loadSidebar": true } -->
　　尔雅曰天气下地不应曰雺地气发天不应曰雾庄子以爲腾水上溢爲雾盖火气之在地成烟水气之在天成雾雾云之类也云事也雾务也盖天不应矣而地出以有所务故雾谓之晦此圣人所以不从事于务也今雾四起善是故月可以逺望而不可以细书雾可以细书而不可以逺望日中而云雾四塞则时多隐士其以此欤志林曰黄帝与蚩尤作大雾一军昬惑黄帝乃法斗机作指南车以别四方盖云雾有可以术致者古之方士或作五里雾或作三里雾而列子以爲冬起雷夏造氷殆谓是也杨子曰雾縠之组丽女工之蠧矣言縠纎丽如雾而爲女工之蠧也释名曰縠粟也其形足足而踧踧视之如粟也又谓之纱縠亦取踧踧如纱也然则取其如粟故谓之縠縠从谷省以此故也传曰善人游如行雾中虽不濡湿潜自有润又曰飞尘増山雾露増海是故君子贵迁善也
　　露
　　造化权舆曰中央之气露露形如珠故古者冕旒如之董子曰冕旒下垂如缀繁露或谓之繁露也束晢集曰零露垂林非缀冕之饰义取诸此冠天象也故弁饰望之如星而冕旒如缀繁露老子曰天地相合以降甘露人莫之令而自均盖露虽雨类而露无逺近之偏故诗以譬德泽诗曰蓼彼萧斯零露浓浓而叙者以爲蓼萧废则恩泽乖矣是也诗曰野有蔓草零露溥兮言天之下露髙矣而今延及蔓草则以下流故也又曰湛湛露斯在彼丰草丰草者露之所丰又非特延及而已丰草同姓卑之况也式防之诗一章曰微君之故胡爲乎中露二章曰微君之躬胡爲乎泥中露言有沾濡之辱泥言有防溺之难也一曰泥中中露皆邑以今考之卫在大山之间雨露所钟以此名邑理或然也而刘向列女传又以爲此诗人所作一作于中露一在泥中理或然也然则后世柏梁之体仿于此乎鹖冠子曰昔之得道以立至今不可迁者四时泰山是也其得道以危至今不可安者岑峦烟溪箨木降风是也其得道以生至今不可亡者日月星是也其得道以亡至今不可存者零叶遇霜朝露遭日是也由是观之夫何适而无有道邪故禹不得圣人之道不立跖不得圣人之道不行
　　霜
　　雨露以生而霜以肃杀相之故霜之文从相释名曰丧也其气惨毒物皆丧也霜遗之义出于此今霜陨而易脆胶漆不坚草木脱落粪本然则古者霜降而妇功成百工于是休息岂特人事而已哉亦自然之理也诗曰正月繁霜我心忧伤阳正也隂慝也以人正言之则一月谓之正月以天言之则四月谓之正月盛徳在火繁露而言繁霜无是也则民之讹言亦大矣故君子爲之忧伤也或曰古者一夫嗟咨匹妇抗愤而六月爲之飞霜则正阳之月霜以乖致盖有之矣刘向所谓霜降不节不以其时其诗曰正月繁霜我心忧伤此之谓也盖幽王之时天变见于上地变动于下始于霜降失节山之卑者涌而爲冈防而爲陵及其甚也日月薄蚀雷电变常水泉沸腾山谷易处故诗曰朔日辛卯日又蚀之亦孔之丑震电不宁不令百川沸腾山崒崩髙岸爲谷深谷爲陵董子所谓国家将有失道之咎先出灾害以谴告之不知自省又出怪异以警惧之尚不知变伤败廼至则若此之类是也今露之繁在夏而至秋则成霜霜之繁在冬而至春则成露故传以爲露隂液也释而爲露结而爲霜
　　冰
　　说文曰仌冻也象水凝之形今仌面所凝文盖如此释名曰凌氷室也其文望之似仌凌之理也字或爲冰易曰干爲氷干西北之卦也故爲氷干爲氷则坤爲霜可知矣坤西南也礼曰天地严凝之气始于西南盛于西北易曰履霜坚氷至氷者隂刚之盛也盖坤之初六下也上无阳以正之而坤爲顺故自初履霜驯致其道至坚氷也庄子曰冠圎冠者知天时履方履者知地形冠天象也履地象也诗曰如临深渊如履薄氷临渊恐坠也履氷恐防也周官凌人掌氷正嵗十有二月令斩氷三其凌凌之积水也三其凌其二所以备消释也应劭风俗通曰积氷曰凌凌氷曰冻氷流曰澌氷解曰泮庄子曰是所谓氷解冻释者也言至人不凝滞于物如此盖藏曰冻故冰言解冻言释尔雅曰氷脂也脂之爲物得隂则凝得阳则释盖氷之类也故形谓之脂传曰镂氷画脂义取诸此一曰氷即尚书古文凝字说文亦云水坚也从仌从水鱼陵切俗氷从凝盖膏凝曰脂故曰氷脂也义取凝结而孙炎所言尔雅旧本亦依凝虽改古字亦非氷凝之氷也诗曰二之日凿氷冲冲冲冲凿氷之意也凿氷所以备暑盖诗上章备寒故于是乃言备暑

　　毛诗名物解卷二
　　钦定四库全书
　　毛诗名物解卷三
　　宋　蔡　卞　集解
　　释百谷
　　黍　　稷　　稻　　粱　　禾　　麻菽　　麦　　牟　　稗　　稙　　穉穜　　秬　　秠　　穈　　芑　　苴
　　黍
　　黍丹谷也仲夏乃登故谓之黍而声与暑同气浮而味甘馨香而滑齐故宜酿神阳物也非有馨香上逹之气不足以降之黍阳物也故用为酒酿凡言黍稷者皆有冀祖考怀祭祀念父母之意
　　稷
　　稷祭也所以祭故谓之穄杜预言黍稷曰粢降食以为酒贵食次之故穄者粱也所以祭明尊矣故五谷之官而稷官名之
　　稻
　　稻稌也丰年曰丰年多黍多稌盖黍所以交神稌所以养人先王之盛时和而歳丰交鬼神养人之物备矣
　　粱
　　天以始至甘香者也粱从米所以济人者也从刃所以利人者也丰年言养人之物而不言粱者盖稌加膳于粱则为尝膳
　　禾
　　禾粟之苖榦粟禾之穟实春秋者隂阳之中粟春生而秋熟方其以养生言之则谓之禾禾麻菽麦禾役穟穟是也方其以所用言之则谓之粟率啄粟握粟出卜是也
　　麻
　　麻八谷之良者也实谓苴从且谷之贵者人可以爲食而不可以爲常也七月言九月菽苴采荼薪樗此先王所以致食而劳农之意也五谷之养人以浮虚爲下以沉实爲上胡麻之食沉实者也故良以敬人稷者交神之至实者也凡谷之至贵者又宜加碓以治之麻从林稷从畟皆勤治之意也麻爲麻枲之麻者以其求治析治于覆屋之下故同字
　　菽
　　菽谓之荏菽祀天地盖菽有收敛之意而亦人所先也稻粱加膳也粟菽常膳也君子制而不爲异亦蹈其常而已故菽亦谓喻君子之徳中原有菽庶民采之言徳足以养人者天下之所归也采菽采菽筐之莒之言取有徳受之以法度也
　　麦
　　麦之同乎阳者也至子而苖至午而成阳多则浮隂多则沉隂阳不相胜然后能善养人者也故麦可以爲美而不可爲加膳也
　　牟
　　牟可以爲助膳而非膳也牟麦之大者也先禾而生后禾而熟以其大故爲五谷之长麦之异种思文言贻我来牟后稷种艺以粒民者多矣来牟民先得以爲利者也
　　稗　稙　穉　穜　秬　秠　穈　芑
　　稗可以食而非凶荒则不食冝小人而使之困也先种谓之稙后种谓之穉先熟谓之稑后熟谓之穜黑黍谓之秬二米谓之秠赤粱谓之穈白粱谓之芑稙直逹也故爲先种穉有待也故爲后种稑以言其和于土而苖遂之于蚤也故爲先熟穜以言其晚成而多实也故爲后熟秬齐正而有才者也故麻之实八角而纯黑者谓之秬律度量衡以秬准之者以其方正滑齐而可用也秠不一也故爲一稃而二米穈者良之又良者也受成于火故其色赤芑者谷之至善者也受成于金故其色白万物丰于火成于金穈有丰实之性也芑有成实之性盖稙穉以言其谷之备穜稑以言其谷之美秬秠穈芑以言其谷之嘉也七月陈先公风化之所由得土之盛故曰穜稑稙穉之种因天时也穜稑之实得地气也閟宫备言后稷稼穑之道故校四者而言之爲稼穑而因天时得地气此所以降之百福也美谷可以养人嘉谷不可以爲食之常也先王用之于祭祀而已故生民言后稷之肈祀而曰诞降嘉谷秬秠穈芑
　　苴
　　苴所谓妇雀以苴之者已则弃焉所谓苴履者安可长也所谓栖苴者道者而已非所以爲存所谓土苴者此也所谓菽苴者其爲谷苴而已故六谷弗数焉

　　毛诗名物解卷三
　　钦定四库全书
　　毛诗名物解卷四
　　宋　蔡　卞　集解
　　释草
　　荇　　蒌　　菅　　菼　　瓠　　葑菲　　苓　　唐　　谖　　蒲　　蓷藚　　蓍　　鹝　　台　　緑　　菫蓄　　蓼　　蒹　　葭　　茹　　藘蕨　　蘩　　萝　　莪
　　荇
　　荇菜谓之茆芥顺阳而长本系隂而固有清洁不可陷溺之徳故以况淑女以荐神明泮水曰思乐泮水薄采其茆盖僖公有教养之善而有所教者其卒有髙明光大之徳也一章言薄采其芹行足以事人也三章言薄采其茆徳足以事鬼神也徳足以事鬼神然后可以燕饮食锡难老屈羣丑矣
　　蒌
　　蒌野草之贱者所以喻汉上游女孤直而异于众木故虽生于中田原野之间与薪相错而翘翘可辨矣贤不肖之相别亦何以异于此哉文王之道被于周南则虽汉上之游女无曲从之志而特可以礼求也
　　菅
　　菅物之柔忍者也其理白其形柔故谓之茅制而用之故谓之菅茅自然之洁白故以之共祭祀菅沤畜而柔忍故以之爲索绹祭祀明徳之事大徳足以事鬼神者妻道也索绹贱用之物小惠足以尸鄙事者妾道也幽王黜申后而立襃姒下国化之以妾为妻以孽代宗而白华之诗作而刺之曰白华菅兮白茅束兮白华沤而为菅则菅者【阙】使然之致用而爲绹则卑且劳矣故以譬孽妾茅自然之正体借地以祭则静且安矣故以譬宗嫡不以贱妨贵不以贵废贱者人道也不以茅弃菅不以菅害茅者天道也诗曰英英白云露彼菅茅露者天之所以成物菅之之贱茅之贵二者皆有以成况易其位哉
　　菼
　　菼萑也萑之始生者也萑薍也萑之成体者也蒹蒹也萑之未秀者也菼小于萑萑小于蒹菼青而后洁故曰毳衣如菼白露降然后可以爲用故也七月言八月苇未用也故声从完
　　瓠
　　瓠甘而可食附物而生者也以其可食而非养人之大者况在下之贤人无所附则实不成诗曰南有樛木甘瓠累之樛木所以接下者非使然也故以况至诚之君子甘瓠之所以累上者亦自然也故以况在下之贤人君子之接下贤人之附上岂有意于彼我之分所能爲之哉
　　葑　菲
　　葑芦服也苖及下体皆可食而无弃葑者封也卦之于土而后盛者也菲芴也蔌必食苖而葑也菲也以下体爲美故以采葑采菲无以下体菲薄也物之体薄而可食者也
　　苓
　　苓大苦也所以和百药之性使之相爲用者也故苓从令简兮曰山有榛隰有苓榛非冝山而不冝隰苓非冝隰而不冝山故榛有植于樊棘之内苓或采于首阳之巅榛也苓也其生不择地而美者也犹之贤者无所进而不自得焉
　　唐
　　唐王女也松枝化而生女萝之生依乎松故又谓之防防蔽也蔽于松者也桑中之滛乱期于幽逺而志在乎依所蔽者也故言唐頍弁刺幽王之无亲而与诸公兴之无附著者也故言女萝一物而别言之以二者亦此意欤
　　谖
　　谖草芦也喜则形欲动忧则形欲静动所以致其外乐静所以竭其心思乐则有所向而趋明思则有所背而趋暗伯兮之室家致思者也故其诗曰焉得谖草言树之背夫载驰之思归则思渉彼阿丘言采其蝱何以异于此也盖载驰之思在外故欲行以遣其思伯兮之忧在内故欲止以忘其忧此二诗之兴所以不同也
　　蒲
