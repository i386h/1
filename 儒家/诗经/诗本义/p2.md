<!-- { "loadSidebar": true } -->
　　论曰孟子去诗世近而最善言诗推其所説诗义与今序意多同故后儒异説为诗害者常赖序文以为证然至于二南其序多失而麟趾驺虞所失尤甚特不可以为信疑此二篇之序为讲师以已説汨之不然安得缪论之如此也据诗直以国君有公子如麟有趾尔更无他义也若序言关雎之应乃是关雎化行天下太平有瑞麟出而为应不惟怪妄不经且与诗意不关雎麟趾作非一人作麟趾者了无及关雎之意故前儒为毛郑学者自觉其非乃为曲説云实无麟应太史编诗之时假设此义以谓关雎化成宜有麟出故借此麟趾之篇列于最后使若化成而麟至尔然则序之所述乃非诗人作诗之本意是太史编诗假设之义也毛郑遂执序意以解诗是以太史假设之义解诗人之本义宜其失之逺也如毛言麟以足至者郑谓角端有肉示有武而不用者尤为衍説此篇序既全乖不可引据但直考诗文自可见其意
　　本义曰周南风人美其国君之徳化及宗族同姓之亲皆有信厚之行以辅卫其公室如麟有足有额有角以辅卫其身尔其义止于此也他兽亦有蹄角然亦不以为比而逺取麟者何哉麟逺人之兽也不害人物而希出故以为仁兽所以诗人引之以谓仁兽无鬭害之心尚以蹄角自卫如我国君以仁徳为国犹须公族相辅卫尔

　　诗本义卷一
　　钦定四库全书
　　诗本义卷二　　　　　　宋　欧阳修　撰鹊巢
　　论曰据诗但言维鸠居之而序言徳如鸤鸠乃可以配郑氏因谓鸤鸠有均一之徳以今物理考之失自序始而郑氏又增之尔且诗人本义直谓鹊有成巢鸠来居尔初无配义况鹊鸠异巢不能作配也鸠之种最多此居鹊巢之鸠诗人直谓之鸠以今鸠考之诗人不缪但序与笺传误尔且鸤鸠尔雅谓之秸鞠而诸家传释或以为布谷或以为戴胜今之所谓布谷戴胜者与鸠絶异惟今人直谓之鸠者拙鸟也不能作巢多在屋瓦间或于树上架构树枝初不成窠巢便以生子徃徃坠殒雏而死盖诗人取此拙鸟不能自营巢而有居鹊之成巢者以为兴尔今鹊作巢甚坚既生雏散飞则弃而去在于物理容有鸠来处彼空巢古之诗人取物比兴但取其一义以喻意尔此鹊巢之义诗人但取鹊之营巢用功多以比周室积行累功以成王业鸠居鹊之成巢以比夫人起家来居已成之周室尔其所以云之意以兴夫人来居其位当思周室创业积累之艰难宜辅佐君子共守而不失也此意诗虽无文但诗既言鹊成巢之用功多而鸠乃来居之则其意自然可见下言百两者述其来归之礼甚盛美其得正也
　　草虫
　　论曰草虫阜螽异而交合诗人取以为戒而毛郑以为同相求取以自比大夫妻实已嫁之妇而毛郑以为在涂之女其于大义既乖是以终篇而失也盖由毛郑不以序意求诗义既失其本故枝辞衍説文义散离而与序意不合也序意止言大夫妻能以礼自防尔而毛郑乃言在涂之女忧见其夫而不得礼又忧被出而归宗皆诗文所无非其本义案尔雅阜螽谓之蠜草虫谓之负蠜负形皆似蝗而异种二者皆名为螽其生于陵阜者曰阜螽生于草间者曰草虫形色不同种亦异故以阜草别之凡虫鸟皆于种同者相匹偶惟此二物异而相合合其所不当合故诗人引以比男女之不当合而合者尔
　　本义曰召南之大夫出而行役妻留在家当纣之末世淫风大行彊暴之男侵陵贞女淫泆之女犯礼求男此大夫之妻能以礼义自防不为淫风所化见彼草虫喓喓然而鸣呼阜螽趯趯然而从之有如男女非其匹偶而相呼诱以淫奔者故指以为戒而守礼以自防闲以待君子之归故未见君子时常忧不能自守既见君子然后心降也其曰陟彼南山采蕨采薇云者妇人见时物之变新感其君子乆出而思得见之庶几自守能保其全之意也
　　行露
　　论曰行露据序本为美召伯能听讼而毛氏谓不思物变而推其郑氏谓物有似而非者士师所当审乃是召伯不能听审尔至其下章但云虽速我狱室家不足则了无听讼之意与序相违且郑又谓露湿道中是二月嫁娶之时且男女淫奔岂复更须仲春合礼之月又谓六礼之来彊委之且肆其彊暴以侵陵岂复犹备六礼何其説之迂也诗人本述纣世礼俗大壊及文王之化既行而淫风渐止然彊暴难化之男犹思犯礼将加侵陵而女能守正不可犯自诉其事而召伯又能听决之尔若如毛郑之説虽有媒妁而言约未许不待期要而彊行六礼乃是男女争婚之讼尔非诉彊暴侵陵之事也且男女争婚世俗常事而中人皆能听之岂足当诗人之所美乎
　　本义曰厌浥行露岂不夙夜谓行多露者正女自诉之辞也谁谓雀无角何以穿我屋者以兴事有非意而相干者也女子自言我当多露之时岂不欲早夜而出行犹以露多将被霑污而不行其自防闲以保其身如此然不意彊暴之男与我本无室家之道遽欲侵陵于我迫我兴此狱讼虽然事终辩者由召伯听讼之明也事辩者室家不足与下章亦不女从是也所谓非意相干者谓雀无角不能穿屋矣今乃以咮而穿我屋谓防无牙不能穿墉矣今乃穴垣而居是皆出于不意也谓彼男子于我本无室家之道今乃直行彊暴欲见侵陵亦由非意相干也
　　摽有梅
　　论曰摽有梅本谓男女及时之诗也如毛郑之説自首章梅实七兮以喻时衰二章三章喻衰落又甚乃是男女失时之诗也序言召南之国被文王之化男女得以及时则是纣世男女不得及时独被文王之化者乃得及时尔且不及时有三説礼仪既丧淫风大行犯礼相奔者不禁及遭彊暴横见侵陵则男女有未及嫁娶之年先时而犯礼者矣世变多故兵既丧乱民不安居与力不足则男女有过嫁娶之年后时而不得如礼者矣然则先时后时皆为不及时而纣世男女常是先时犯礼为不及时而被文王之化者变其淫俗男女各得守礼待及嫁娶之年然后成婚姻为及时尔今毛郑以首章梅实七为当盛不嫁至于始衰以二章迨其今为急辞以卒章顷筐墍之为时已晚相奔而不禁是终篇无一人得及时者与诗人之意异矣郑氏又执仲春之月至夏为过时此又其迂滞者也梅实有七至于落尽不出一月之间故前世学者多云诗人不以梅实记时早晚独郑氏以为过春及夏晚皆非诗人本义也古者婚礼不自为主人求我庶士非男女自相求学者可以意得也
　　本义曰梅之盛时其实落者少而在者七已而落者多而在者三已而遂尽落矣诗人引此以兴物之盛时不可乆以言召南之人顾其男女方盛之年惧其过时而至衰落乃其求庶士以相婚姻也所以然者召南之俗被文王之化变其先时先奔犯礼之淫俗男女各得待其嫁娶之年而始求婚姻故惜其盛年难乆而惧过时也吉者宜也求其相宜者也今者时也欲及时也谓者相语也遣媒妁相语以求之也
　　野有死麕
　　论曰诗序失于二南者多矣孔子曰三分天下有其二以服事殷盖言天下服周之盛徳者过半尔説者执文害意遂云九州之内奄有六州故毛郑之説皆云文王自岐都丰建号称王行化于六州之内此皆欲尊文王而反累之尔就如其説则纣犹在上文王之化止能自被其所治然于芣苢序则曰天下和平妇人乐有子于麟趾序则曰关雎化行天下无犯非礼者于驺虞序则曰天下纯被文王之化既曰如此矣于行露序则反有彊暴之男侵陵正女而争讼于桃夭摽有梅序则又云婚姻男女得时又似不应有讼据野有死麕序则又云天下大乱强暴相陵遂成淫风惟被文王之化者犹能恶其无礼也其前后自相抵牾无所适从然而纣为淫乱天下成风犹文王所治不宜如此于野有死麕之序仅可为是而毛郑皆失其义诗三百篇大率作者之体不过三四尔有作诗者自述其言以为美刺如关雎相鼠之是也有作者録当时人之言以见其事如谷风録其夫妇之言北风其凉録去卫之人之语之是也有作者先自述其事次録其人之言以终之者如溱洧之是也有作者述事与録当时人语杂以成篇如出车之是也然皆文意相属以成章未有如毛郑解野有死麕文意散离不相终始者其首章方言正女欲令人以白茅包麕肉为礼而来以作诗者代正女告人之言其意未终其下句则云有女懐春吉士诱之乃是诗人言昔时吉士以媒道成思春之正女而疾当时不然上下文义各自为説不相结以成章其次章三句言女告人欲令以茅包鹿肉而来其下句则云有女如玉乃是作诗者叹其女徳如玉之辞尤不成文理是以失其义也
　　本义曰纣时男女淫奔以成风俗惟周人被文王之化者能知亷耻而恶其无礼故见其男女之相诱而淫乱者恶之曰彼野有死麕之肉汝尚可以食之故爱惜而包以白茅之洁不使为物所污奈何彼女懐春吉士遂诱而污以非礼吉士犹然彊暴之男可知矣其次言朴樕之木犹可用以为薪死鹿犹束以白茅而不污二物微贱者犹然况有女而如玉乎岂不可惜而以非礼污之其卒章遂道其淫奔之状曰汝无疾走无动我佩无惊我狗吠彼奔未必能动我佩盖恶而逺却之之辞
　　驺虞
　　论曰【以下原阙】



















　　以时发矢射豝下句直叹驺虞不食生物若此乃是刺文王曾驺虞之不若也故知毛郑为失
　　本义曰召南风人美其国君有仁徳不多杀以伤生能以时田猎而虞官又能供职故当彼葭草茁然而初生国君顺时畋于驺囿之中搜索害田之兽其驺囿之虞官乃翼驱五田豕以待君之射君有仁心惟一发矢而已不尽杀也故诗之首句言田猎之得时次言君仁而不尽杀卒叹虞人之得礼
　　柏舟
　　论曰我心匪鉴不可以茹毛郑皆以茹为度谓鉴之詧形不能度真伪我心匪鉴故能度知善恶据下章云我心匪石不可转也我心匪席不可卷也毛郑解云石虽坚尚可转席虽平尚可卷者其意谓石席可转卷我心匪石席故不可转卷也然则鉴可以茹我心匪鉴故不可茹文理易明而毛郑反其义以为鉴不可茹而我心可茹者其失在于以茹为度也诗曰刚亦不吐柔亦不茹茹纳也传曰火日外景金水内景盖鉴之于物纳景在内凡物不择姸媸皆纳其景时诗人谓卫之仁人其心匪鉴不能善恶皆纳善者纳之恶者不纳以其不能兼容是以见嫉于在侧之羣小而独不遇也忧心悄悄愠于羣小者本谓仁人为羣小所怒故常惧祸而忧心焉如郑氏云徳备而不遇所以愠者则是仁人愠羣小尔以文理考之当是羣小愠仁人也居诸语助也日月诗传云日乎月乎者是也胡迭更互之辞也日居月诸胡迭而微者谓仁人伤卫日徃月来而渐微尔犹言日朘月削也安有大臣専恣日如月然之义哉
　　击鼔
　　论曰击鼓五章自爰居而下三章王肃以为卫人从军者与其室家诀别之辞而毛氏无説郑氏以为军中士伍相约誓之言今以义考之当时王肃之説为是则郑于此诗一篇之失大半矣州吁以鲁隠四年二月弑桓公而自立至九月如陈见杀中间惟从陈蔡伐郑是其用兵之事而谓其阻兵安忍众叛亲离者盖卫人以其有弑君之大恶不务以徳和民而以用兵自结于诸侯言其势必有祸败之事尔其曰众叛亲离者第言人心不附尔而郑氏执其文遂以为伐郑之兵军士离散案春秋左传言伐郑之师围其东门五日而还兵出既不久又未尝败衂不得有卒伍离散之事也且卫人暂出从军已有怨刺之言其卒伍岂宜相约偕老于军中此又非人情也由是言之王氏之説为得其义
