<!-- { "loadSidebar": true } -->
　　鱼藻刺幽王也言万物失其性王居镐京将不能以自乐故君子思古之武王焉其诗曰鱼在在藻有颁其首王在在镐岂乐饮酒郑谓鱼之依水草犹人之依明王明王之时鱼处于藻得其性则肥充诗之言有述事者有比物者一句之中不能兼此两义也鱼藻述事之言也诗人谓幽王时万物失其性而不安其生王亦将不能长有其乐也乃思古武王之时万物得其性故王亦安其乐其言鱼在在藻者言万物之得其性也王在在镐者谓武王安其乐尔其义止于如此而已郑谓鱼依水草如人依明王者非诗人之本意也
　　板刺厉王也其诗曰上帝板板下民卒瘅者上帝天也其民呼天而诉曰上帝板板者谓天宜爱养下民而今反使民皆病也其意如此而已毛郑以为上帝斥王者非也其下云天之方难又以为斥王者亦非也天之方蹶方虐方懠及天之牖民皆呼天而诉之辞也其谓天之方虐者天不宜酷虐盖民怨尤之辞犹言天未悔祸也苟如郑说其卒章云敬天之怒又岂得为斥王乎故凡言天者皆谓上天也
　　云汉仍叔美宣王也遇烖而惧侧身修行欲销去之其诗曰昊天上帝则不我遗胡不相畏先祖于摧毛训摧为至初无义理郑又改摧为嗺嗟也改字先儒不取据诗摧当为摧坏之义谓旱既太甚人民饥馑不能为国则将摧坏先祖之基业尔故其下章又云父母先祖胡宁忍予者其义同也而毛郑皆谓先祖文武为民父母者亦非也盖诗人述宣王诉于父母及先祖尔
　　召旻凡伯刺幽王大坏也其诗曰旻天疾威天笃降丧又云天降罪罟皆述周之人民呼天而怨诉之辞也其义与瞻卬同而毛郑常以为斥王者皆非也
　　有客微子来见祖庙也其诗曰有客有客亦白其马毛以为亦周郑以为亦武庚者其说皆非也毛郑之意谓亦者又也有因之辞也以谓彼既为是此又为是者为亦也其谓亦周亦武庚者谓周人与武庚乘白马而微子亦乗白马也今考诗之文不然诗言亦者多矣若抑曰哲人之愚亦维斯戾者似因上文先述庶人之愚然庶人之愚自云亦职维疾则又无所因以此知其不然也卷阿曰凤凰于飞亦集爰止郑以为亦众鸟其义不通已见别论至其下章又云亦傅于天则郑更无所说菀桞曰有鸟髙飞亦傅于天郑亦无所说盖其义不通不能为说也至于人亦有言亦孔之哀民亦劳止之类甚多皆非有所因盖亦者诗人之语助尔然则亦白其马者直谓有客乘白马尔况诗无周及武庚之文二家妄自为说所以不同也
　　閟宫颂僖公也其诗曰赫赫姜嫄其德不回上帝是依无灾无害弥月不迟毛谓上帝是依依其子孙郑谓依其身也天依慿而降精气郑之此说是用履帝武敏歆之说也其言怪妄生民之论详之矣而毛谓依其子孙者亦非也其上下文方言姜嫄生后稷时事与上帝依其子孙文意不属据诗意依犹赖也谓上帝是赖者言姜嫄赖天帝之灵而生后稷无灾害尔
　　取舎义
　　緑衣衞庄姜伤己也言妾上僭夫人失位也其诗曰緑兮衣兮緑衣黄里毛谓緑间色黄正色者言间色贱反为衣正色贵反为里以喻妾上僭而夫人失位其义甚明而郑改緑为褖谓褖衣当以素纱为里而反以黄先儒所以不取郑氏于诗改字者以谓六经有所不通当阙之以俟知者若改字以就已说则何人不能为说何字不可改也况毛义甚明无烦改字也当从毛
　　旄丘责衞伯也狄人迫逐黎侯寓于衞衞不能修方伯连率之职黎之臣子以责于衞也其卒章曰叔兮伯兮褎如充耳毛谓大夫褎然有尊盛之服而不能称郑谓充耳塞耳也言衞诸臣如塞耳无闻知也据诗四章皆责卫之辞其卒章云充耳者谓衞诸臣闻我所责如不闻也郑义为长当从郑
　　出其东门闵乱也郑公子互争兵革不息男女相弃思保其室家焉其诗曰出其闉阇有女如荼毛谓荼英荼也言皆丧服也郑谓荼茅秀物之轻者飞行无常考诗之意云如荼者是以女比物也毛谓丧服疎矣且弃女不当丧服而下文云虽则如荼匪我思且言女虽轻美匪我所思尔以文义求之不得为丧服当从郑
　　敝笱刺文姜也鲁桓公微弱不能防闲文姜使至淫乱其诗曰敝笱在梁其鱼鲂鳏毛谓鳏大鱼也郑谓鳏鱼子也孔颖达正义引孔丛子言鳏鱼之大盈车则毛谓大鱼不无据矣郑改鳏字为鲲遂以为鱼子其义得失不较可知也诗人之意本以鲁桓弱不能制强则敝笱不能制大鱼是其本义苟如郑说则小犹不能制大则可知义亦可通然鳏为大鱼非毛臆说又其下文言从者如云雨是其党众盛恣行无所畏忌以见齐子强盛宜以大鱼为比皆当从毛
　　载驱齐人刺襄公也盛其车服与文姜淫播其恶于万民焉其诗曰四骊济济垂辔濔濔鲁道有荡齐子岂弟毛云言文姜于是乐易然者谓文姜为淫秽之行曽不畏忌人而襄公乗骊垂辔而行鲁道文姜安然乐易无惭耻之色也其义甚明郑改岂字为闿转引古文尚书以弟为圛而训圛为明以为闿明犹发夕也迂疎甚矣当从毛
　　园有桃刺时也大夫忧其君俭啬不能用其民也其诗曰园有桃其实之殽毛谓园有桃其实之食国有民得其力郑谓魏君薄公税省国用不取于民食园桃而已考诗之意本刺魏君俭啬不能用其民者谓不知为国者用有常度其取于民有道而过自俭啬尔非谓其不取于民但食桃也桃非终岁常食之物于理不通其曰园有桃其实之殽谓园有桃尚可取而食况国有人民反不能取之以道至使国用不足而为俭啬乎毛说为是当从毛
　　椒聊刺晋昭公也君子见沃之盛强知其蕃衍盛大子孙将有晋国焉其诗曰椒聊之实蕃衍盈升彼其之子硕大无朋毛谓朋比也郑谓平均无朋党彼其之子曲沃桓叔也诗人但忧桓叔盛大将夺晋国本不美其为政平均也毛以朋为比比者以类相附之谓也无朋者谓桓叔盛大无与为比谓其特盛出于伦类也义当从毛
　　绸缪刺晋乱也国乱则昏姻不得其时其诗曰绸缪束薪三星在天毛谓三星参星也男女待礼而成若薪刍待人事而后束郑谓三星心星也二月之合宿故嫁娶者以为今我束薪于野乃见在天则三月之末四月之中见于东方矣故云不得其时参心皆三星而知郑义为得者以其所见之月嫁娶早晚为有理毛以束薪喻男女成昏于义不类郑谓因束薪于野而见天星义简而直故皆当从郑
　　蜉蝣刺奢也昭公国小而迫好奢而任小人也其诗曰蜉蝣之羽衣裳楚楚考诗之意谓曹国迫小而昭公无法自守将至危亡但好奢侈而整饰其衣服楚楚然如蜉蝣虽有羽翼不能久生也郑谓不知君臣死亡无日如渠略者是也毛谓渠略犹有羽翼以自修饰则是昭公不能修饰衣服不如渠略尔与诗之义正相反也当从郑
　　下泉思治也曹人疾共公侵刻下民也其诗曰冽彼下泉浸彼苞稂毛谓稂童梁非溉草得水而病郑谓稂当作凉凉草萧蓍之属毛郑皆谓泉流浸病其草如共公为政困病其民大意则同但稂为童梁其义自通何烦改字理当从毛
　　楚茨刺幽王也其诗曰或肆或将毛谓肆者陈于牙将者齐于内郑谓或肆其骨体于爼或奉持而进之诗之大义毛郑皆得之无所违异惟此一句虽不害大义然各为一说使学者莫知所从以理考之当从郑
　　鸟祀髙宗也其诗曰天命鸟降而生商毛谓春分鸟降有娀氏女简狄配髙辛氏帝帝率与之祈于郊禖而生契故本其为天所命以鸟至而生焉古今虽相去逺矣其为天地人物与今无以异也毛氏之说以今人情物理推之事不为怪宜其有之而郑谓吞鳦卵而生契者怪妄之说也秦汉之间学者喜为异说谓髙辛氏之妃陈氏女感赤龙精而生尧简狄吞鳦卵而生契姜嫄履大人迹而生后稷髙辛四妃其三皆以神异而生子盖尧有盛德契稷后世皆王天下数百年学者喜为之称述欲神其事故务为竒说也至帝挚无所称故独无说郑学博而不知统又特喜防纬诸书故于怪说尤笃信由是言之义当从毛

　　诗本义卷十三
<经部,诗类,诗本义>
　　钦定四库全书
　　诗本义卷十四　　　　　宋　欧阳修　撰时世论
