<!-- { "loadSidebar": true } -->
　　李曰狂童恣行谓忽与突也盖谓忽立未及年而突逐之突立四年祭仲逐突而立忽其后交争不息国人欲得大国以兵加郑正其是非庶可以定也子惠思我褰裳渉溱溱水名说文从水从秦出郑国洧说文曰出颍川阳城山东南入颍二水皆在郑之境内孟子曰子产以乗舆济人于溱洧是也子惠思我褰裳渉溱郑氏谓子者斥大国之正卿子若爱而思我我国有突篡国之事而可征而正之我则掲衣渡溱水以往告难也欧阳以为不然谓以难告人岂待其思而后往告哉欧阳以谓大国有惠然思念我郑国之乱欲来为我讨正之者非道逺而难至但褰其裳而行溱洧水而来则至矣言甚易而不来尔此说为善王氏苏氏皆与欧氏同子不我思岂无他人言子苟不思我不来吾国岂无他人来正我哉此盖郑人怨诸侯不相救正故为此辞也郑氏谓他人者先乡齐晋宋衞后之荆楚诗中本无此意郑氏盖臆说也岂无他人郑氏谓大国之卿当天子之上士皆非诗人之意他士犹他人也王氏谓子不我思岂无他人盖望乎大国之君大夫既不可望则又思其微者故又曰子不我思岂无他士此盖泥于文字章句之末不可取也狂童之狂也且言大国既不救已而狂童之狂甚矣亦无可奈何也
　　黄曰忽突微弱不能自存而祭仲恣其狂狡之行擅废其君之权弄其君于股掌之上故国人思大国之正已而怨诸侯之不我救也曰褰裳渉溱谓大国若惠而思我则但褰裳渉溱掲衣以渡溱水而可以至矣言甚近且易而大国之不来也曰狂童之狂也且言大国之不能正己则狂童之狂日甚以见权臣擅命而举郑国无如之何也
　　丰刺乱也昬姻之道缺阳倡而隂不和男行而女不随子之丰兮俟我乎巷兮悔予不送兮子之昌兮俟我乎堂兮悔予不将兮衣锦褧衣【衣锦如字一音于记反褧苦迥反】裳锦褧裳叔兮伯兮驾予与行裳锦褧裳衣锦褧衣叔兮伯兮驾予与归
　　李曰昬姻之道缺者盖言嫁娶之礼失男子亲迎而女子不肯从之故曰阳倡而隂不和男行而女不随取譬于隂阳者以明男女之非礼也夫妇犹君臣也君不倡而臣和非礼也君倡而臣不和亦非礼也男子不亲迎而女从非礼也男亲迎而女不从亦非礼也子之丰兮此诗盖是当时妇人辞也男子亲迎则女子有他志而不从其终也又悔而欲从之故上二章则曰悔予不送兮悔予不将兮下二章则曰驾予与行驾予与归盖是悔而欲复从之也丰满也左氏曰谷也丰下之类是也俟我乎巷兮言男子亲迎俟我于巷也巷门外之道也悔予不送兮此盖言旧时来迎己巳不从之今则悔其不送也子之昌兮昌盛也如猗嗟昌兮之类是也俟我乎堂兮亦是亲迎也孔氏曰士昬礼主人揖賔入于庙主人升堂西面賔升堂北面奠鴈再拜稽首降出妇人从降自西阶则是士礼受女于庙堂庶人虽无庙亦当受女于寝堂郑氏以堂为枨枨门梱上木不必如此说悔予不将兮亦是不送之义也衣锦褧衣庶人嫁者之服也褧襌也锦衣加以襌縠言被此衣服汝叔兮伯兮再乗车来迎已则嫁而与之同行同归也观此章则郑风俗可见矣始也男子亲迎女则不从其失正也如此及其终也已失身于他人欲复从昔日亲迎之男子其失正也又如此此诗所以刺之也叔兮伯兮孔氏谓呼迎者之字云叔兮伯兮若复驾车而来我则与之行矣此说是也王氏谓叔兮伯兮驾予与行驾予与归者谓壻亲迎之叔伯以女悔而不随故但相与驾而行以归也其论叔伯既已失诗人之意而其论驾予与行驾予与归之义又非诗人之意不可从也黄曰有天地则有男女有男女则有夫妇妇人之从夫者天地之义也而从之不可以不正苟以正礼求我若之何不从哉故丰之一诗皆言女子不从于始而悔于终也夫男行而女不从虽非所以为礼然不犹愈于淫奔之风乎而诗人遂曰刺乱者盖天下之事不从之于此者则从之于彼亲迎正礼而女不从非不从也志在淫奔而不知正礼之当从也及至华落色衰复相弃背则未有不悔之于终者详观此诗乃女子为淫奔所误故思其初而悔其不从正礼之为祸其曰刺乱也固宜
　　东门之墠【音善】刺乱也男女有不待礼而相奔者也东门之墠茹藘【力于反】在阪其室则迩其人甚逺东门之栗有践家室岂不尔思子不我即
　　李曰墠除也阪说文曰陂者曰阪茹藘茅搜也李巡云一名茜可以染绛此诗最难晓毛氏则以东门之墠为一说以茹藘在阪为一说至于下章亦以东门之栗为一说以有践家室为一说其说以谓男女之际近而易则如东门之墠逺而难则如茹藘在阪至于东门之栗则以谓东门之外有栗树生于路上无人守防其欲取之则为易有物在践室家之内有主守之其欲取之则难以兴为昬者得礼则易不得礼则难诗中所言不可分而为二也郑氏则谓东门之外有墠墠边有阪茅搜生焉茅搜之为物浅矣易越而出此女欲奔男之辞此虽以两句为一说然其说则不可以从也王氏则以谓东门之墠言以礼则平易茹藘在阪言以道则阪险苏氏则以东门之墠茹藘在阪为譬喻以东门之栗有践家室为非譬喻其说皆难取信详观此诗是思古之诗当时既不待礼而奔故思古之人能以礼自防也东门之墠言东门除处之地易往也而有茹藘在阪焉言其难行也其室则迩其人甚逺者言其人虽甚近卓然有不可犯故曰其人甚逺亦如晋人所谓室迩人遐实劳我心皆是言人不可犯也郑氏言其室则近谓所欲奔男之家望其来迎已而不来则逺曲说也东门之栗有践家室者盖言欲采东门之栗当践室家而后行亦言甚难也岂不尔思言我岂不思尔哉盖以礼不可犯而我不敢就也即就也详观此诗盖是汉上游女之流确然以礼自守不陷于淫奔之欲故诗人思其人也若此说其义晓然矣
　　黄曰此诗盖刺今淫奔而思古之贞女如见汉水之广者自无泳之之思见江水之永者自无方之之思室家之情人所不免特畏礼义而不敢奔耳东门之墠虽易至而茹藘在阪为难及女子之室虽甚近而礼义之不可犯则若甚逺一篇之义皆当以是求之
　　风雨思君子也乱世则思君子不改其度焉
　　风雨凄凄鸡鸣喈喈既见君子云胡不夷风雨潇潇鸡鸣胶胶既见君子云胡不瘳风雨如晦鸡鸣不已既见君子云胡不喜
　　李曰风雨凄凄而鸡鸣喈喈然不失其和以譬君子居于乱世而不改其度也潇潇疾也胶胶亦如喈喈如晦言其昬晦也此诗皆以鸡鸣喻君子之度也当今之世无此人也苟见君子则云胡不说故曰既见君子云胡不夷夷恱也瘳愈也言如病之愈也论曰震风淩雨然后知厦屋之为帡幪也虐政乱世然后知圣人之为郛郭也盖非乱世则无以见君子之难也常人之情随世变迁治世则为善人乱世则为不善之人其所行皆因俗而改君子则不以夷险改其心故其所行有人亦若是无人亦若是盖不如是无以见君子之髙节也不有瞽瞍之顽无以见大舜之孝不有管蔡之流言无以见周公之忠不有安史之乱无以见张巡许逺之节且以孔门观之陈蔡之厄如子路则愠见子贡则不免有所疑惟顔子与夫子同志夫孔子之门尚且如此况其余乎
　　黄曰疾风知劲草板荡识忠臣善论人者当于衰乱之时观之粮不絶无以见夫子巷不陋无以见顔回若谈仁论义于闲暇之时变节易虑于缓急之际则不可以托六尺之孤寄百里之命矣今曰乱世则思君子不改其度意当时之士皆随世俛仰而无嵗寒之操者也噫颠沛而不违仁然后为仁之至举足而不忘亲然后为爱亲之笃此诗人所以思君子于衰乱之世欤
　　子衿刺学校废也乱世则学校不修焉
　　青青子衿悠悠我心纵我不往子宁不嗣音青青子佩悠悠我思纵我不往子宁不来挑【他羔反又敕雕反】兮达兮在城阙兮一日不见如三月兮
　　李曰衿领别名也青领也青衿学子之所服也礼父母在衣纯以青青青子衿悠悠我心者盖言学校不修青衿分散不在学校故悠悠然思之也郑氏谓学子而俱在学校之中已留彼去故随而思之耳若如郑氏之说则学校之中犹有留者未得为尽废也故欧氏不从其说程氏谓世乱学校不修学者弃业贤者念之而悲伤故曰悠悠我思其说以谓我心悠悠谓贤者悲伤当时如此然亦不如欧阳氏以为学校废而生徒分散朋友不复羣居相见而相思之辞耳二说为长嗣音毛氏以嗣为习谓习诗乐王氏亦谓嗣歌之声三年不为乐乐必崩故嗣音不可忘也此说不如郑氏以为曽不嗣续其声问遂相弃乎青青子佩佩玉也青青者衿之组绶也其意亦与上章同王氏曰衿在上佩在下青青子佩者则又思其次也嗣音不可见矣子宁不来则又望其次也此皆凿说也挑兮达兮挑达说者不同毛氏以为往来相见貌欧阳则以为挑达城阙闲日游遨无度也程氏则以谓挑达轻跃放恣不事于学则游遨城阙而已许慎则又谓挑字作防又以达为行不相遇也王氏则挑为佻字读以达为挞字读其说之不同如此王氏以为诱挑开达之事乎王氏又谓在城阙者学校废于乡党也皆是凿说其说难明毛氏以为往来相见而下文曰不见何縁谓之相见乎程氏之说与欧阳同今且从程氏欧阳之说在城阙兮言城上有髙阙居此游遨而望也一日不见如三月兮毛氏曰言礼乐不可一日而废王氏亦从其说夫礼固是不可一日废然诗人之意只思朋友之言一日不见如三月之久也
　　论曰学校者教化之本原也王氏解此诗其义最详自三代之学以下数百言其学者致爪掌之力而固执之山力辨之矣至谓人之行莫大于孝此乃人道未至于天道夫子衿之所刺盖伤人伦之废其于人道天道分而为二尽子道则人伦之道尽矣尽人道不能尽天道则天道果何物哉学者虽多徒亦赘矣此诗所刺学校之不修矣其后又有毁乡校者夫学校不修生徒不在与夫毁乡校者无以异也然不修学校犹可言也毁乡校不可言也告朔之礼虽废孔子以为不可去饩羊明堂之政虽废孟子以为不可毁明堂观此则知此诗之意也
　　黄曰夏曰校商曰序周曰庠学则三代共之皆所以明人伦也古者学校修则学者于此藏焉修焉今郑人学校不修而学者失业故此一诗皆是学者朋侪分散思念相责之意夫僖公修泮宫而鲁人颂之郑之学校不修其刺也宜矣
　　之水闵无臣也君子闵忽之无忠臣良士终以死亡而作是诗也
　　之水不流束楚终鲜兄弟维予与女无信人之言人实迋女之水不流东薪终鲜兄弟维予二人无信人之言人实不信
