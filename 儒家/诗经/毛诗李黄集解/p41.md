<!-- { "loadSidebar": true } -->
　　李曰此诗言齐襄公有求诸侯求大功之意不先修徳而无礼义是犹不耕而求获无是理也夫不耕而获虽心有所求望者切徒劳其志耳故曰志大心劳所以求者非其道也甫田大田也无田甫田者言无得田此大田也田此大田而力不及则其莠骄骄然无思逺人者言无得思逺人也思逺人而徳不及是徒劳耳骄骄徐氏曰柔且茂也桀桀徐曰强立也忉忉怛怛皆是心之劳也婉兮娈兮緫角丱兮上二章既言所以求之者非其道此章又言所以得之之道也婉兮娈兮少好貌緫角聚两髦也亦犹所谓緫角之晏也丱童稚也突方言曰凡卒相见谓之突是忽然之意也弁周礼掌冠冕者也其职谓之弁师则弁者冠之大号也此章言緫角之童而至于突然而弁者岂其求之哉理之自然也亦犹修其徳而诸侯至岂待求之哉不待求而自至也苏氏曰人之于物听其自附而任其自去则人重而物轻物之附人也坚物之所以去人分裂四出而不可禁者物重而人轻也古之圣人其取天下非其驱而来之也其守天下非其劫而留之也使天下自至夫是以去就之权在君而不在民是谓人重而物轻夫汤之兴也诸侯归者三千武王之兴也诸侯归者八百岂汤武驱而使归哉亦曰积行累功其有自矣故不求而自至也如齐之桓公晋之文公其行事虽不及于汤武逺甚然能假仁义而行至于召陵之盟城濮之战亦能防诸侯以成伯功若夫宋襄公且异于是矣其假仁义则不及于威公而又执滕子婴齐围曹伐郑其虐如此虽不鼓不成列天下其谁与之宋襄公者可谓志大心劳不修徳而求诸侯矣况为齐襄公者何人哉鸟兽之行淫乎其妹其恶不容于天地之间又且志大心劳虽欲驱诸侯而从之诸侯谁肯从之哉
　　黄曰详味此诗如孟子告齐王之意齐王言将以求吾所大欲而孟子曰王之所大欲可知矣欲辟土地朝秦楚莅中国抚四夷也以若所为求若所欲犹縁木而求鱼也王曰若是其甚欤曰殆有甚焉縁木求鱼虽不得鱼无后灾也以若所为求若所欲尽心力而为之后必有灾至于终而又告以发政施仁孰能御之之説夫齐王之欲求所大欲即齐襄公之无礼义而求大功不修徳而求诸侯之意也末一章即孟子发政施仁之説以是求之则诗人之意明矣
　　卢令刺荒也襄公好田猎毕弋而不修民事百姓苦之故陈古以风焉
　　卢令令其人美且仁卢重环其人美且鬈【音权】卢重鋂【音梅】其人美且偲【七才反】
　　李曰刺荒者以襄公好田猎也孟子曰从兽无厌谓之荒是也尔雅曰噣谓之毕郭璞曰掩兔之毕或呼为噣因星形以名之月令注云网小而柄长谓之毕以其形似毕星也弋缴射也此诗盖言襄公好田猎而民事废百姓忧苦之故陈古者田猎百姓乐之以风刺其时也卢令令其人美且仁卢田犬也战国防曰韩国卢天下之骏犬也令令毛氏曰缨环声其字或从金从令説文作从金从令揵也按下文言重环重鋂则此章令令当从毛氏作缨环声重环子母环也谓大环贯一小环也鬈毛氏以为好貎尔雅曰鬈好也毛氏以为好则近之矣郑氏以鬈当作权衡之权盖郑氏喜于改字不敢信也鋂一环贯二环也谓一大环贯二小环也偲説文曰强力也上章言美且仁美且鬈下章言偲为强力其文不相称当从毛氏以为多才此诗三章皆言古者之君田猎以时故百姓闻其田犬令令之声相与称其人美且好而且仁美好而且鬈美好而且偲也还之诗曰揖我谓我儇兮揖我谓我好兮揖我谓我臧兮是自以为好也有识者观之以为荒而乃自以为好何足取哉惟此百姓乐之以其施爱之及民也深矣夫田猎之事而百姓皆乐之是必有所自孟子曰今王田猎于此百姓闻王车马之音见羽旄之美举疾首蹙頞而相告曰吾王之好田猎夫何使我至于此极也父子不相见兄弟妻子离散此无他不与民同乐也今王田猎于此百姓闻王车马之音见羽旄之美举欣欣然有喜色而相告曰吾王庶防无疾病与何以能田猎也此无他与民同乐也夫闻车马之音举欣欣然有喜色则是闻令令之声而称美之也如驺虞诗曰搜田以时车攻诗曰因田猎而选车徒以田猎之事而民乐之必称美以为诗则知当时之民称美之亦必如此诗之所谓也昔汉武帝好为微行驰射鹿豕狐兔熊罴驰骛禾稼稻粱之地民皆号呼骂詈夫民之号呼骂詈如此则知其闻车马之音而举疾首蹙頞者必矣然则古之人君田猎皆同于民之忧乐后之为君可不慎哉
　　黄曰古之人君与民同其忧而后与民同其乐田猎之是好而民事之不修岂与民同忧乐之意故卢令一诗言古之人君田猎而民乐之之意夫田猎之美而民乐之者与民同其乐也七月之诗言献豜于公而斯民有爱上之心车攻之诗言四牡庞庞而斯民有欣欣然之辞盖后稷先公在于稼穑宣王在修政事岂若襄公之毕弋而不修民事者哉噫田猎一耳不与民同乐则蹙頞而相告与民同乐则欣欣有喜色诗人所以风襄公者亦孟子告齐宣之意欤战国防曰卢骏犬也
　　敝笱【古口反】刺文姜也齐人恶鲁桓公微弱不能防闲文姜使至淫乱为二国患焉
　　敝笱在梁其鱼鲂【音房】鳏齐子归止其从如云敝笱在梁其鱼鲂鱮【昔吕反】齐子归止其从如雨敝笱在梁其鱼唯唯齐子归止其从如水
　　李曰盖言桓公之孱弱不能制其文姜使至淫乱在鲁则其君为齐所杀在齐则襄公播其恶于民而卒亦不免此其为二国患也笱捕鱼器也鳏毛氏以为大鱼郑氏以为小鱼以为大鱼者盖据孔丛子云卫人钓于河得鳏鱼焉其大盈车则是鳏鱼大鱼也欧阳氏曰毛氏以为大鱼不无所据郑氏以为小鱼其得失不较可知敝笱在梁其鱼鲂鳏者盖言敝败之笱在于鱼梁而鱼乃是大鱼非敝笱之所能制敝笱则譬桓公之微弱鲂鳏则譬文姜之势盛敝笱之不制鲂鳏亦犹桓公之不能制文姜也鲂鱮毛氏以为大鱼郑氏以为弱鳞陆玑注云鱮似鲂厚而头大鱼之不美者故里语曰网鱼得鱮不如啗茹其头尤大而肥者徐州人谓之鲢或谓之鳙幽州人鸮□或谓之胡鳙惟其肥而至大则知为大鱼也唯唯出入不制也如云毛氏曰盛也其説得之矣齐子归止其从如云盖言齐子之嫁于鲁从之盛者如此恣行而无忌惮也如雨毛氏以为多也如水毛氏以为众也如云如雨如水皆一意也郑氏以如云为如云之行顺风耳如雨言无常天下之则下天不下则止如水为水之性可停可行其説不如毛氏简而当也言鲁桓公之从文姜如云之从风如雨之从天如水之就下王氏则以泛字为从字皆不足取陆农师则曰其从如云无定从风而已云合而为雨故以雨继之雨降而成水故以水继之皆是屋上架屋也
　　论曰在易之恒卦六五曰恒其徳贞妇人吉夫子凶象曰妇人贞吉从一而终也夫子制义从妇凶也夫君之为国也威令所施当及于一国乃近不行于室家惟妇人是从岂不凶哉春秋书公与夫人姜氏遂如齐夫春秋未尝书与书与而不书及者以见文姜之与公伉也使其书及则是桓公及之以行文姜适从之尔知春秋书与之意则知敝笱之刺文姜也黄讲同
　　载驱齐人刺襄公也无礼义故盛其车服疾驱于通道大都与文姜淫播其恶于万民焉
　　载驱薄薄簟茀朱鞹【苦郭反】鲁道有荡齐子发夕四骊济济【上声】垂辔濔濔【乃礼反】鲁道有荡齐子岂【开改反】弟汶水汤汤【失章反】行人彭彭【必旁反】鲁道有荡齐子翺翔汶水滔滔行人儦儦【表骄反】鲁道有荡齐子游敖
　　李曰通道大都盖十目所视十手所指之地而襄公于此为淫乱之行则其无耻甚矣载驱薄薄疾驱之声也簟茀朱鞹毛氏曰簟方文席也茀车之蔽曰茀诸侯之路车有朱鞹之质而羽饰孔氏曰用竹为席其文必方茀车之后席名也此诗曰簟茀朱鞹则明其以簟为蔽亦通为席也盖言齐襄公疾驱其车于通道大都有簟以为茀蔽又有朱色之革为车之饰言盛其衣服如此而来与文姜防也鲁道有荡齐子发夕荡平也言鲁国之道平荡而齐子发夕者从夕发而至旦也四骊济济垂辔濔濔骊马黒色或曰铁也四骊济济然而美也垂辔濔濔然而众也是皆盛其车服也鲁道有荡齐子岂弟毛氏曰岂弟乐易也欧阳曰安然乐易而无惭愧之色也汶水汤汤行人彭彭彭彭多也言行人之多如此以见其无耻也翺翔犹彷徉翺翔游敖皆是安行无礼而无耻也淊淊説文曰水漫而流貎瀌瀌众貎汶水出莱芜县西南至东平夀张入济
　　论曰春秋庄公二年书夫人姜氏防齐侯于禚四年书夫人享齐侯于祝丘曰防曰享虽其为奸犹有防享之名至于五年书夫人姜氏如齐师以师旅所在而夫人往淫之是为无耻之甚也诗言行人儦儦疾驱于通道大都则与春秋如齐师同也杨国忠与虢国夫人通颇为人知不耻每入谒并驱道中从监侍姆百有余骑炬密如昼夫杨国忠于虢国夫人亦犹齐襄之于文姜也并驰道中即所谓通道大都也夫为恶于隠微之中犹有避讳之心然至于通道大都则其无耻甚矣为人而至于如此则不可救药然则为善者当谨于微可也　黄讲同
　　猗【于宜反】嗟刺鲁庄公也齐人伤鲁庄公有威仪技艺然而不能以礼防闲其母失子之道人以为齐侯之子焉猗嗟昌兮颀【音祈】而长兮抑若扬兮美目扬兮巧趋跄兮射则臧兮猗嗟名兮美目清兮仪既成兮终日射【食亦反】侯不出正兮展我甥兮猗嗟娈兮清扬婉兮舞则选兮射则贯兮四矢反兮以御乱兮
