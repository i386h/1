<!-- { "loadSidebar": true } -->
　　黄曰管蔡与商人同济其恶则商人必以管蔡为贤共叔段与京人叛则国人必以段为仁且武此如安禄山史思明乃唐室之贼而当时之人以为二圣也噫项羽之仁匹妇之仁耳项羽之勇匹夫之勇耳若叔段之洵美且仁且武者亦如项羽之仁且勇欤知伯非贤而谓之贤卢非忠而谓之忠亦此也司马温公常言君子挟才以为善小人挟才以为恶挟才而为善者善无不至挟才以为恶者恶无不至小人智足以遂其奸勇足以决其暴是虎而翼者其为害岂不多哉大叔多才而不义所谓挟才而为恶者也所谓防禓暴虎善射善御即智足以遂其奸勇足以决其暴也智伯善射力足技艺毕给而不免于亡是所以为亡之资也盆成括小有才而不免于见杀是其所以为见杀之招也叔多才而不义其亦如智伯之射御足力而行之以不仁盆成括小有才而未闻君子之大道者欤然诗人不以刺大叔而以刺庄公盖亦庄公不防闲于其始也







　　毛诗集解卷九
<经部,诗类,毛诗李黄集解>
　　钦定四库全书
　　毛诗集解卷十　　　　宋　李樗黄櫄　撰
　　清人刺文公也髙克好利而不顾其君文公恶而欲逺之不能使髙克将兵而御狄于竟陈其师旅翶翔河上久而不召众散而归髙克奔陈公子素恶髙克进之不以礼文公退之不以道危国亡师之本故作是诗也清人在彭驷介旁旁二矛重英河上乎翺翔清人在消驷介麃麃【表骄反】二矛重乔河上乎逍遥清人在轴驷介陶陶左旋右抽中军作好
　　李曰此诗言郑文公之时有髙克注心好利而不顾其君也王氏曰未有义而后其君者也髙克既好利不顾其君文公恶而欲逺之又不能也于是使将兵而御狄于竟翶翔河上久而不召惟以此为去髙克之上策故公子素恶髙克事其君不以礼而文公去其臣不以道所以致师散而将奔是乃危国亡师之本故作是诗也清人在彭在消在轴皆郑地也清郑之邑也彭消轴郑郊也清人言当时髙克将兵皆清邑之人彭消轴皆所次之地孔氏曰久不得归又迁移三地亦应不甚相逺驷四马也介甲也言使驷马而皆被甲也左氏曰不介马而驰则马亦被甲也旁旁孔氏以为不得已据二章言麃麃乃是武貌三章言陶陶乃是驰驱貌不应于此乃谓不得已也陆徳明曰旁旁强也当从此二矛者酋矛夷矛也故谓之二矛重英英饰也言二矛之末有画饰也乔髙也二矛五兵之最髙也二矛重髙故谓之重乔此皆是甲兵之盛而文公委而弃之乃使翶翔于河上至于众散而后已左旋右抽中军作好王氏曰左旋者军之左旋而归也右抽者军之右抽而退中军作好者中军髙克所自将也盖其散最后以髙克所自将故也后散者岂诚好于髙克而留哉亦作好而已杨山以为不然左旋右抽当从旧説左谓御者在左右谓戎者在右中谓将军居中也左旋谓回旋其车右抽谓抽刄以习击刺髙克自居军中之容好貌抽文作搯字虽不同其实则一清人之诗刺文公不以髙克为有罪叔于田刺庄公不以叔段为有罪观春秋书郑弃其师则文公之罪可见矣夫赏庆刑威人主之柄也髙克有罪则当戮之于市朝如其罪小则窜逐之可也何乃委而弃之至于不召乎郑文公之弃髙克是乃弃其师也后汉耿恭为匈奴所围公卿以为不宜救鲍昱议曰今使人于危难之地急而弃之外则纵蛮夷之暴内则伤死难之臣匈奴如复犯塞为宼陛下何以取将今郑文公于髙克久而不召至于众散如其后有狄难则文公何以使兵乎其不亡者幸矣
　　黄曰前辈谓叔田刺庄公不以叔段为有罪清人刺文公不以髙克为有罪盖君之于臣国人以为可用则用之国人以为可杀则杀之岂容有暧昩不决之事哉若髙克好利而不顾其君则诛之可也逐之可也今乃使之将兵而御狄翶翔而不召是委其国而弃其师也闵公二年书狄人入衞郑弃其师圣人固明以责文公矣此诗人亦所以不刺髙克而刺文公清郑之邑也彭消轴郑河上之地也衞在河北郑在河南狄人入衞压郑境也于是有河上之戍而髙克实将之夫髙克平时既不可用而缓急犹可使乎用之则不絶絶之则不用文公当有以处此也
　　羔裘刺朝也言古之君子以风其朝焉
　　羔裘如濡洵直且侯彼其之子舍命不渝羔裘豹饰孔武有力彼其之子之司直羔裘晏兮三英粲兮彼其之子之彦兮
　　李曰此诗言古之君子其在朝廷则有称其服以刺今之不然也羔裘如濡者言古之君子其服羔皮以为裘其色光润若濡湿然此诗亦与后羔裘诗羔裘如膏同洵信也侯毛氏曰君也郑氏曰君者正其衣冠尊其瞻视俨然人望而畏之毛郑之意则以人臣而有人君之徳也以人臣而有人君之徳其为难通欧阳曰言羔裘润泽可以为君朝服按经但谓且侯不应以此为君朝服如此则所谓直者又如何王氏曰羣而不党则宜直致恭而有礼则宜侯侯以顺王命为善故也君能直已以顺王命则其臣化之舍命不渝矣王氏之固亦为凿然又以洵直且侯为君舍命不渝为臣其难通王氏于此诗皆分作君臣事孔武有力则以为君之司直则以为臣三英粲兮则以为君之彦兮则以为臣皆是强生分别也苏氏曰其裘则光润其人则洵直且侯其民称之曰彼其之子舍命不渝则是全以此诗为人君也果是人君则诗人美之不应以洵美且侯为言也韩诗曰侯美也今且从韩诗以侯为美也洵直且侯言其服此光润之裘信其正直而且美也故其民称之曰是子也能舍人君之命而不渝也舍处也渝变也处君命而不变信其能见危授命也夫守君命而不变则如荀息之不食言解之授命有死无陨是皆能舍命不渝故也可以托六尺之可以寄百里之命临大节而不可夺君子人欤君子人也盖非君子则不能守君命而不变故必君子之人然后可以称其服也羔裘豹饰者言以豹皮为饰也孔武有力者言其人之甚武而有力也亦犹简兮所谓有力如虎不必如贲育然后为有力彼其之子之司直言其民称之日是子也一国之人言以为直也如汲黯之徒是也羔裘晏兮毛氏曰晏鲜盛也三英粲兮此最难攷毛氏曰三徳也郑氏以为刚克柔克正直此盖牵合于三之数而为此也欧氏曰六经所载三数甚多苟可曲以附丽则何不可据然欧阳之又曰三英粲兮当是述羔裘之美此亦不然据次章言羔裘豹饰孔武有力尚可以为豹取其孔武有力上章言洵美且侯安得以谓述羔裘之美乎程氏曰粲光明貌三英若五紽自是衣服礼仪制度非三徳也程氏只是臆度如此毕竟不知为何物当阙之以俟知者郑谓英者裘衽出缝线之饰衽则后有三故曰三英彦者美士也且人君之命其臣使之衣其衣服岂徒为是观美哉盖必有其徳而称其服也如其徒为观美则无异于土木偶人而被以冕弁衣以文绣其有补于国家者防希古者冠圎冠者则知其天时履方屦者则知其地形佩环玦者取其事至而能断服是服者非可以无其徳也且以深衣观之制有十二幅以应十有二月袂圎以应规曲袷如矩以应方负绳及踝以应直下齐如权衡以应平以深衣观之乃知古者制衣服必有象也是以舍命不渝方可以称其羔裘如濡孔武有力方可以称其羔裘豹饰之司直方可以称其羔裘之晏今乃不然此诗所以刺之也朝野佥载曰唐之朱紫满朝皆无徳时人以为麒麟楥盖言脱去衣服饰其中枵然无有故知人臣之服饰不可不称也
　　黄曰召南之在位者化文王之政而能节俭正直故诗人作羔羊以美之曰羔羊之皮素丝五紽美其能称是服也郑庄公时朝无贤人而徒盛其衣服故诗人言古之君子有其服必有其徳以风其朝而愧其在位耳
　　遵大路思君子也庄公失道君子去之国人思望焉遵大路兮掺【所览反】执子之袪兮无我恶兮不寁【市坎反】故也遵大路兮掺执子之手兮无我魗兮不寁好也李曰遵循也路道也袪袂也此诗言君子之去国人欲于道路之中执其袂而留之也掺执子之手亦是言执其手当留之也王氏谓是大路言君子循道以去其君此本无是义理王氏强生义理于其间也无我恶兮不寁故也寁者速也言君子无恶我也我之故惟愿子之不速去也无我魗兮不寁好也言君子不丑我也郑氏曰魗亦恶也我所爱惟愿子之不速去也故曰不寁好也郑氏曰不寁故也言我乃以庄公不速于先君之道故也王氏则谓国人留君子之言故旧无大故则不弃也好之宜忘其丑此于文势皆不相贯难信其详观此诗乃是国人见君子之去则欲留之也序乃谓国人思望疑非诗意毛郑则谓思望君子于道中此亦非也以国人之留君子如此而庄公乃任其去而不留之以此知古之君子以民之心为心故其用人皆合民心后世不以民之心为心故其民之所留而去者人君乃不之恤可胜叹哉
　　黄曰此诗是君子去国而国人欲留之之意执其袪执其手而惟恐去之之速也古者人君之用人皆必察于国人之好恶而今国人皆欲留之而庄公不能用而失国人之望矣噫用人以望徇众向也国人思望而庄公弃之吾见庄公非特弃贤而亦失国人之心也
　　女曰鸡鸣刺不徳也陈古义以刺今不徳而好色也
　　女曰鸡鸣士曰昧旦子兴视夜明星有烂将翶将翔弋凫与鴈弋言加之与子宜之宜言饮酒与子偕老琴瑟在御莫不静好知子之来之杂佩以赠之知子之顺之杂佩以问之知子之好之杂佩以报之
