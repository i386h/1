<!-- { "loadSidebar": true } -->
　　李曰观山有扶苏之诗刺忽所美非美然则知忽之无忠臣良士也惟其无忠臣良士虽有如无也故序以为无忠臣良士焉韩退之送温造序曰伯乐一过冀北之野而马羣遂空夫冀北之马多于天下伯乐虽善知马安能空其羣邪释之者曰夫所谓无非无马也无良马也知无马为无良马则知无臣为无忠臣矣左襄十五年师慧过宋朝将私焉其相曰朝也慧曰无人焉相曰朝也何故无人慧曰必无人焉若犹有人岂以其千乗之相易淫乐之蒙观此所谓无人则知此诗亦无忠臣矣忽不能任贤使能使在朝者不见信所信者皆小人安得不谓之无臣邪之水不流束楚之水非自流之水也水不能自流而或激之虽束薪束楚亦不能流矣以譬忽之失众虽令之而不肯听也所以然者以忽之偏信故也终鲜兄弟者言偏信则众皆疑之终少兄弟言不见亲昵之人也惟予与女惟予二人者盖指当时所信之人此可得知其人也迋诳也无信人之言人实迋女无信人之言人实不信盖言其以小人为可信然也人皆是迋女也不以小人为不足信此所以忽之无忠臣良士也
　　黄曰师慧过宋见李讲此所谓闵无臣者非无臣也无忠臣良士则虽有如无也传曰不有君子其能国乎尝观汉武帝时淮南王安为反谋且曰汉廷大臣汲黯守节死义难惑以非至如丞相等如发蒙振落耳则其视公孙若无之也吁汉亦幸其有汲黯哉郑亦不幸而无如汲黯者哉







　　毛诗集解卷十
　　钦定四库全书
　　毛诗集解卷十一　　　宋　李樗黄櫄　撰
　　出其东门闵乱也公子五争兵革不息男女相弃民人思保其室家焉
　　出其东门有女如云虽则如云匪我思存缟衣綦巾聊乐我贠【音云】出其闉【音因】阇【音都】有女如荼虽则如荼匪我思且缟衣茹【音如】藘【力于反】聊可与娱【一作虞】
　　李曰春秋左氏桓公十一年宋人执祭仲出忽而立突此一争也十五年郑厉公使雍纠杀祭仲祭仲知之杀紏厉公出奔蔡而忽立此二争也十七年髙渠弥杀昭公而立公子亹此三争也十八年祭仲逆郑子于陈而立之此四争也庄公十四年傅瑕杀郑子而纳厉公此五争也惟郑国之乱如此故民困于兵革之事室家相弃而思保其室家焉出其东门有女如云言出郑国之东门有女如云之多也郑氏曰如云者如其从风东西南北心无有定非也虽则如云匪我思存言虽有女如是之多然非我思之所存我思之所存者欲昔日夫妇相得矣缟衣綦巾言昔日夫妇之服也惟得昔日夫妇之服且可以乐我心也贠助语也缟白也男子之服也綦苍艾色女子之服也出其闉阇闉门之外曲城也阇门之上门台也自其闉阇而出则有女如荼亦是言其多也吴语曰白裳白旗素甲白羽之矰望之如荼今此诗言荼亦是言其多也汉礼乐志曰顔如荼应劭曰荼野菅白华也言此竒丽白如荼也顔师古曰菅茅也言美顔色貎如茅荼之柔也今俗所谓蒹葭也观此诗则知有女如荼亦是言其多也毛氏以谓荼英荼也言皆丧服也郑氏谓荼茅秀物之轻者皆非也虽则如荼匪我思且亦是思存之意缟衣茹藘聊可与娱亦是上章之意茹藘染巾也言其服茹藘之女人也以见夫妇相弃欲思昔日夫妇之情又得配合也　黄讲同
　　野有蔓草思遇时也君之泽不下流民穷于兵革男女失时思不期而防焉
　　野有蔓草零露兮有美一人清扬婉兮邂逅相遇适我愿兮野有蔓草零露瀼瀼有美一人婉如清扬邂逅相遇与子偕臧
　　李曰此诗言人君之泽不下流及于民其国内之民皆困于征役久在兵间是以男女失时思不期而防也野有蔓草零露兮蔓延蔓也零落也兮言露然而多也瀼瀼盛也野冇蔓草零露兮毛郑之説不同毛氏则以为兴其意则以谓草之蔓者由露之滋润王肃亦曰草之所以能延蔓者被盛露也民之所以能蕃息者蒙君泽也王氏之説亦如此此皆徒见序言君之泽不下流以为此説则上文曰野有蔓草零露兮下文曰有羙一人清扬婉兮则其文势不相贯以诗中之文而观之恐诗人之意不如此也苏氏则専以为泽不下流之诗苏氏之意则据左子太叔赋野有蔓草之诗文子曰吾子之惠也遂以此篇皆是此意非男子不期而防之诗然古人赋诗断章取义盖取其临时意之所寓若以左所举者解诗则不通矣郑氏则不以为兴以谓蔓草而有露仲春月草始生霜为露也周礼仲春之月令防男女之无夫家者欧阳氏破之以谓假如是乃平时之常事兵乱之际何待仲春乃知毛郑之説俱非据此诗乃是男女昬姻失时邂逅相遇于野草之间尔此説为长野有蔓草零露兮盖言男女相遇于野草之间零露正多之时也有羙一人清扬眉目之间婉然而羙也邂逅相遇适我愿兮言邂逅与之相遇则吾愿足矣邂逅不期而防也婉如清扬亦是清扬婉兮之意但颠倒其文耳与子偕臧臧善也丈夫生而愿为之有室女子生而愿为之有家父母之心人皆有之则知男女之情盖人之所欲也然不待父母之命媒妁之言鑚穴隙相窥逾墙相从则父母国人皆贱之乃知不期而防虽适我之愿诗人所不取也黄讲同
　　溱洧刺乱也兵革不息男女相弃淫风大行莫之能救焉
　　溱与洧方涣涣兮士与女方秉蕑【古顔反】兮女曰观乎士曰既且且往观乎洧之外洵訏【况于反】且乐维士与女伊其相谑赠之以勺【时灼反】药溱与洧浏【音留】其清矣士与女殷其盈矣女曰观乎士曰既且【音徂】且往观乎洧之外洵訏且乐维士与女伊其将谑赠之以勺药
　　李曰汉地理志郑武并虢郐之地右雒左泲食溱洧焉土陿而险山居谷汲男女亟聚防故其俗淫则知淫乱者郑国之风俗然也然上之人苟能正其风化则移风易俗咸与维新何患其为淫乱其风化不正是以淫奔之俗日入于非礼乃其宜也溱与洧方涣涣兮者涣毛氏曰春水盛也説文曰涣流散也盖是春冰解释而流散也溱与洧方涣涣兮士与女方秉蕑兮言方春水涣涣之时而士与女方秉蕑草也郑氏曰男女相弃各无匹偶感春气并出托采芬香之草而为淫泆之行此説是也韩诗注亦曰郑国之俗三月上已之辰往溱洧两水之上招防续魄秉兰草以祓除不祥时人愿与所説者俱往也女曰观乎士曰既观矣此未从女子之言也且往观乎洧之外言女又劝士更往观乎溱洧之外信寛大而且乐也洵信也訏大也惟士与女伊其将谑赠之以勺药盖结其情也毛氏曰勺药香草也孔氏曰士爱此女赠送之以勺药之香草勺药既无香气未审何如草韩诗曰离草也按崔豹古今注牛亨问于仲舒曰将别赠之以勺药何也荅曰勺药一名可离故相别以赠之后世杂记以谓赠之以勺药乃男宜女贻我握椒乃女宜男此説不必详究李方叔师友谈记深辟其非矣若必深求其理虽使深求而得之亦何益哉浏深也殷其盈矣言女士之众也伊其将谑将大也亦相将也论曰曽子曰春服既成冠者五六人童子六七人浴乎沂风乎舞雩咏而归曽子以暮春而浴沂郑俗以三月而往溱洧盖风乎舞雩所以乐圣人之道而溱洧乃淫奔之行地与时同一则乐圣人之道一则为淫奔之行其相逺如此可不戒哉
　　黄曰韩诗注曰郑国之俗三月上已之辰往溱洧两水之上招防续魄秉兰草以除不祥时人愿与所説者俱往也郑之风俗至此则国非其国矣此季札所以知其必亡也
　　齐鸡鸣诂训第八　　　　国风
　　鸡鸣思贤妃也哀公荒淫怠慢故陈贤妃贞女夙夜警戒相成之道焉
　　鸡既鸣矣朝既盈矣匪鸡则鸣苍蝇之声东方明矣朝既昌矣匪东方则明月出之光虫飞薨薨甘与子同梦防且归矣无庶予子憎
　　李曰齐哀公荒淫于女色故怠慢于政事此虽是哀公之罪亦由无贤妃以相警戒之故诗人陈古之贤妃贞女所以警戒其君者以刺当时之不然也鸡既鸣矣朝既盈矣匪鸡则鸣苍蝇之声盖言鸡既鸣矣朝廷之臣亦盈满矣言可以夙兴之时也然非是鸡鸣乃是苍蝇之声也段氏曰苍蝇声雄壮青蝇声和恬鸡鸣之声与苍蝇大小不相类而乃闻苍蝇之声以为鸡鸣者志之所在惟恐其失时也东方明矣朝既昌矣匪东方则明月出之光东方既明矣朝廷之臣又昌盛矣君子可以听朝矣然非是东方之明乃月出之光则其志之不可忘可知也夫以月出之光而谓东方之明其与东方未明之诗何以异盖二诗之意各有所主不可失之泥也毛郑则以鸡既鸣矣为夫人作朝既盈矣为人君作东方明矣为夫人朝君朝既昌矣为君能听朝亦不必如此分别也虫飞薨薨甘与子同梦防且归矣无庶予子憎者薨薨尔雅曰众也日将旦百虫作当此时岂不愿与君同梦然羣臣防于朝亦欲退而归也是以当夙兴无以我之故而憎恶于君子也此皆警戒之意也周宣王夜卧晏起姜后乃脱簮珥待罪于巷内曰妾不才淫心见矣致君子失礼而晏起宣王曰寡人之罪夫人何辜遂勤于政事以成中兴之功观此则夙夜警戒贤妃贞女之所当然也孟子曰鸡鸣而起孜孜为善者舜之徒也鸡鸣而起孜孜为利者跖之徒也欲知舜与跖之分无他善与利之间尔夫鸡鸣为善舜之所以为舜者不过是也然女人乃能以此勉其君惟恐失鸡鸣之时有至闻苍蝇之声以为鸡鸣妇人而能如此岂不可贵盖心苟在焉则闻苍蝇之声以为鸡心不在焉虽雷皷在侧而心不闻矣由此观之则中才之主内无贤妃贞女外无忠臣良士而能恐惧修省者未之有也
　　黄曰哀公政事不修本于衽席之失助故作是诗以思贤妃此一诗皆是夙夜警戒之意宣王晏起姜后待罪遂勤政事以致中兴观此则夙夜警戒乃贤妃贞女所当然也
　　还刺荒也哀公好田猎从禽兽而无厌国人化之遂成风俗习于田猎谓之贤闲于驰逐谓之好焉
　　子之还兮遭我乎峱【乃刀反】之间兮并驱从两肩兮揖我谓我儇【许全反】兮子之茂兮遭我乎峱之道兮并驱从两牡兮揖我谓我好兮子之昌兮遭我乎峱之阳兮并驱从两狼兮揖我谓我臧兮
