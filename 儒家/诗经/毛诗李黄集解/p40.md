<!-- { "loadSidebar": true } -->
　　李曰子曰上有好者下必有甚焉者矣哀公好田猎而无厌则上所好者如此国人好之亦皆以田猎为务也其习于田猎者谓之贤其善于驰逐者谓之好盖所谓贤者非君子之所谓贤所谓好者非君子之所谓好惟其从上之化故其好恶颠倒错乱如此是风俗所以败壊也子之还兮还毛氏以为便防也韩诗作从女从旋为好貎其字虽不同只是一説峱山名也説文曰在齐地肩兽三嵗曰肩説文曰三嵗豚肩相及其字亦作献豜于公之豜同儇説文曰利也方言曰慧也郑氏曰防也亦如荀子曰乡曲之儇子茂美也子之昌兮昌盛丰美也如丰之诗曰子之昌兮猗嗟之诗曰猗嗟昌兮皆言其盛也阳山南曰阳子之还兮遭我乎峱之间兮并驱从两肩兮揖我谓我儇兮盖言子之便防与我相遇于峱山之间既相遇矣于是又并驱而逐两肩揖我而谓我儇利也盖言以田猎为美事如此下二章皆此意王氏谓峱之间禽兽所在峱之道则人所往来禽兽宜少以峱之阳则出于峱间逺矣禽兽宜甚少也其説皆凿论曰自古国之所以亡风俗之所以败者皆由是也太康以逸豫灭厥徳乃盘游无度十旬弗反因以失邦在帝夷羿冐于原兽忘其国恤而思其麀牡用不恢于夏家曹伯阳好田猎其野人公孙强亦好田弋获白鴈而献之且言田弋之説伯阳大悦因废政事其后曹伯阳亦以失国此三者皆以田猎而失国也方其好田猎也其意以谓田猎不足以亡国而乃欲田弋以为乐使其知田猎之可亡国则必不为之矣孟子曰从流下而忘反谓之流从流上而忘反谓之连从兽无厌谓之荒乐酒无厌谓之亡夫田猎之事自有识者观之则以为荒自无识者观之则以为贤夫贤与荒相去甚逺一惑于志是非纷乱如此故王吉曰大王不好书术而乐逸游冯轼撙衔驰骋不止口倦乎叱咤手苦于棰辔身劳乎车舆朝则冐雾露昼则被尘埃夏则为大暑之所暴炙冬则为风雪之所偃薄非所以全夀命之宗也观王吉之言则知田猎非美事也明矣然时君世主甘心于此者岂不谬用其心哉唐髙宗常田猎泾阳大获诧左右曰今日田乐乎苏世长曰陛下废万机事田猎不满十旬未为乐也观此诸説则知田猎非所以为贤也亦非所以为好也今之齐哀公好田猎自以为贤自以为好其国人从上所化亦皆以为贤亦皆以为好国之不亡也幸矣
　　黄曰孟子曰从流下而忘反谓之流从流上而忘反谓之连从兽无厌谓之荒乐酒无厌谓之亡今哀公从禽兽而无厌则孟子之所谓荒者也上有所好下必有甚焉国人安得不化之哉田猎不足为贤而谓之贤驱驰非可为好而谓之好此犹郑之国人以太叔之善射善御而谓之洵美且武也曹伯阳好田猎其野人公孙强亦好田弋获白鴈而献之且言田弋之説伯阳大悦因废政事而卒以亡国盖不轨不物谓之乱政政既乱矣其能久乎
　　着刺时也时不亲迎也
　　俟我于着乎而充耳以素乎而尚之以琼华乎而俟我于庭乎而充耳以青乎而尚之以琼莹乎而俟我于堂乎而充耳以黄乎而尚之以琼英乎而
　　李曰盖是时亲迎之礼废故诗人陈古人亲迎之礼以刺之俟我于着乎而着门屏间也汉地理志举此句顔师古曰着地名也济南郡有着县亦不必如此説下章言俟我于庭乎而俟我于堂乎而皆非地名则上章亦不得谓之地名也当作门屏间説俟我于着乎而盖谓男子亲迎俟女子于门屏间我盖指女子也丰之诗曰子之昌兮俟我乎堂兮皆是言其亲迎也充耳以素乎而尚之以琼华乎而盖言男子亲迎既俟女于门屏间又揖我于庭揖我于堂导之而出女子见其衣冠之饰充耳以素为悬瑱而饰之以琼尚饰也鲁女敬姜云王后亲织紞悬瑱之物以五色为之者色之尊也据此诗言素青黄者即此所谓紞也琼英者琼华琼莹之类也毛氏以为首章言士亲迎二章言卿大夫亲迎三章言人君亲迎诗中本无此意故郑氏王氏皆不从其説郑氏谓三章具述人臣亲迎之礼王氏又谓仁以亲之义以帅之信以成之夫道也以充耳之素配义以充耳之青配仁以充耳之黄配信此皆强生分别异于毛氏者无几皆所不取也
　　论曰周易咸卦兊上艮下彖曰止而悦取女吉也恒卦震上巽下彖曰雷风相与盖长久之象也是以礼有亲迎御轮三周所以下女也道先乗车妇车从之所以反尊卑之正也凡此皆是圣人礼法之所存不可乱也礼惟天子不亲迎盖以天子之尊无二上故其逆后以三公逆之春秋书王使刘夏逆王后于齐非讥其不亲迎也讥其不使三公而使士往也自诸侯以下皆有亲迎之礼春秋书公如齐逆女非讥其亲迎也讥其取雠女也其余诸侯使人逆女皆书之盖不如是无以正夫妇之始也始轻之则其终也必不正矣故诗人刺之曰时不亲迎也然当是之时亲迎之礼废诗人犹以为刺是犹知有亲迎也降及叔世不知亲迎为何如其礼之废不知几年矣而恬不之怪则知后世之不如古也宜矣
　　黄曰昬姻之道阙而亲迎之礼不行故诗人陈古义以刺今也俟我于着乎而汉地理志举此句顔师古曰着地名也济南郡有着县然下文曰庭曰堂则着当如先儒曰门屏之间也充耳谓瑱以琼玉为之以素青黄三色之丝为紞以垂之尚饰也亲迎之服如此今不复见矣
　　东方之日刺衰也君臣失道男女淫奔不能以礼化也东方之日兮彼姝【赤朱反】者子在我室兮在我室兮履我即兮东方之月兮彼姝者子在我闼兮在我闼兮履我发兮
　　李曰君臣得其道则淫奔之俗止如文王之化故野有死麕之诗犹恶无礼其次如卫文公能以道化其民故蝃蝀之诗国人皆不齿其淫奔之俗今也齐之君臣既失其道此淫奔之风所以靡然而莫之遏止也东方之日兮彼姝者子在我室兮东方之日毛郑皆以喻君毛氏谓日出东方人君明盛郑氏以谓日在东方其明未融喻君不明东方之月毛郑皆以喻臣毛氏谓月盛于东方郑氏谓月在东方亦言不明如郑氏之説固非矣毛氏之説虽无害然未尽诗人之意惟程氏之説最为分明条畅日月明照则物无隠蔽奸慝莫容如朝廷明于上也今君不明故有淫奔之俗诗人以东方之日刺其当明而昬也东方之日盖言日出当明而彼姝美之人在我室所以在我室者履我即而来也即就也谓行迹履我迹而来奔也东方之月者言月出亦当明照而彼姝美之人在我门内所以在我门内者履我发而来也发行履歩行歩而来奔也此皆言其淫奔之状欧阳氏既不取毛郑之説而又以日月喻顔色之美也亦不必如此分别履毛氏以为有礼也在我室兮者郑氏以礼而来我则就之与之去也皆非诗人之意
　　黄曰文王正信之敎兴则人知淫奔之可恶卫文公以道化民则人知淫奔之可耻今也齐之君臣既失其道则淫奔之风其能禁乎故曰上失其道民散久矣观桑中之诗则知卫之所以亡观东方之诗则知齐之所以亡
　　东方未明刺无节也朝廷兴居无节号令不时挈壶氏不能掌其职焉
　　东方未明颠倒衣裳颠之倒之自公召之东方未晞颠倒裳衣倒之颠之自公令之折柳樊圃狂夫瞿瞿【俱具反】不能辰夜不夙则莫
　　李曰兴起也朝廷之起居或失之早或失之晚皆无节度人君之号令不以其时所以至于此者挈壶氏不能掌其职故也挈壶漏刻也壶盛水器也谓置箭壶内刻以为节而浮之水上令水漏而刻下以记昼夜昬明之度数也东方未明颠倒衣裳颠之倒之自公召之东方未晞颠倒裳衣倒之颠之自公令之东方未明羣臣促遽颠倒衣裳而着之所以颠倒其衣裳者以其君所来而召之也东方未明未是入朝之时羣臣入朝辨色始入今未当入朝之时则可徐徐也而乃颠倒遑遽如此失之太早可知晞毛氏曰明之始升也令亦召也折柳樊圃狂夫瞿瞿者柳柔脆之木也樊藩也树菜曰圃瞿瞿毛氏曰顾礼义则瞿瞿毛氏为有两句以礼记考之则毛氏所説蟋蟀之诗近之矣此狂夫瞿瞿毛氏则以为无守貎盖谓折柳不足以为藩亦犹狂夫为挈壶无守而不任职则是以两句分而为之两説王氏则谓折柳樊圃则其于限禁也不足赖矣狂夫瞿瞿则其于守视也不足任矣王氏之説亦与毛氏之説相似苏氏曰为藩以御狂夫岂不知柳之不可用哉无其备而不得已也此无节之过也此虽以两句而合为一説不如程氏之説曰折柳以藩圃狂夫瞿瞿然而惊昼夜之限非不明也乃不能知而不早则晏言无节如此此説尽之矣不能辰夜不夙则莫言不能时节其夜之早晚不失之早则失之晚也夫观人之政者一见其失则逆料其余也以东方未明之时观之其无节如此其余可知也夫迷者不辨东西聋者不知声音君臣上下不知兴居之节则其在朝者皆如迷聋而不知如在梦寐之中失之早晚而朝廷不知以见纣之将亡也不能辰夜而失之早晚有以见齐之无政也若宣王庭燎之诗首章则言夜如何其夜未央卒章则言夜如何其夜向晨则入朝之时也其夜未央则太早矣亦与东方未明之诗同类予曰不然也盖宣王之时勤于政事故夜未央而设庭燎皆其勤之过也此诗则知失之太早非其勤也乃无意于为政或早起或晏兴其错乱若此是与庭燎异矣
　　黄曰若挈壶氏不能掌其职则当刺挈壶氏不当刺朝廷若朝廷兴居无节则当刺朝廷不当刺挈壶氏今诗人两责之者盖诗人微其意以责其臣而作序者原其本以责君也或曰夜未央而设庭燎诗人之箴箴其失也其亦与此诗同意乎曰宣王以勤而过此诗以慢而过其兴居无节号令不时此非勤之罪而慢之罪也
　　南山刺襄公也鸟兽之行淫乎其妹大夫遇是恶作诗而去之
　　南山崔崔【子虽反】雄狐绥绥鲁道有荡齐子由归既曰归止曷又懐止葛屦五两冠緌双止鲁道有荡齐子庸止既曰庸止曷又从止蓺麻如之何衡【音横】从【足容反】其亩取妻如之何必告父母既曰告止曷又鞠止析薪如之何匪斧不克取妻如之何匪媒不得既曰得止曷又极止李曰南山崔崔雄狐绥绥鲁道有荡齐子由归崔崔髙大也绥绥匹行也所谓有狐绥绥者是也南山崔崔雄狐绥绥言人君尊严当如南山而仰之髙大乃如雄狐之匹行也孔氏曰雄当配雌理当然也今雌雄无别失隂阳之匹以喻夫当配妻今襄公兄与妹淫亦失阴阳之匹此非也雄狐亦如雄雉于飞言鸟兽之雄也惟雌之匹而无别也鲁道有荡齐子由归荡平易也齐子鲁桓公夫人文姜也妇人谓嫁曰归懐思也盖言鲁道平易齐女既由此道而归于鲁何乃又思襄公而为淫汚之行乎葛屦五两喻文姜与侄娣及傅姆同处冠緌喻襄公也五人为竒而襄公往从而双之欧阳公曰诗人之意必不如此王氏曰言匹之尤不当也今且从王氏之説鲁道有荡齐子庸止者言文姜既用此道以嫁于鲁何又从襄公以为淫汚之行乎庸用也用此道以嫁于鲁也蓺麻如之何衡从其亩衡古横字也蓺树也树麻者必东西践蹑其亩亦犹娶妻必告父母以娶于齐也曷为使穷极其奸以至是哉鞠穷也析薪如之何匪斧不克者析薪者必用斧亦犹娶妻必用媒既而得之矣其礼如是之重曷为使极其奸以至于是哉极至也后两章盖讥齐襄公鲁桓公齐襄失为兄之道鲁桓失为夫之道皆所当讥也　黄讲同
　　甫田大夫刺襄公也无礼义而求大功不修徳而求诸侯志大心劳所以求者非其道也
　　无田甫田维莠【音有】骄骄无思逺人劳心忉忉无田甫田维莠桀桀无思逺人劳心怛怛【旦末反】婉兮娈兮緫角丱【古患字】兮未几见兮突而弁兮
