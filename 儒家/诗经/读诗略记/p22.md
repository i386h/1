<!-- { "loadSidebar": true } -->
　　黄鸟比行役之人止者困于行也我劳谓念此役人而心劳也饮食之恤其私情也教诲之勉以公义也后车重车也重车以载器物而人之不能行者亦使载之以苏其困也
　　緜蛮黄鸟止于丘隅岂敢惮行畏不能趋饮之食之教之诲之命彼后车谓之载之
　　緜蛮黄鸟止于丘侧岂敢惮行畏不能极饮之食之教之诲之命彼后车谓之载之
　　瓠叶
　　幡幡瓠叶采之亨之君子有酒酌言尝之
　　序曰大夫刺幽王也幽王弃礼而不能行虽有牲牢饔饩只为湛乐之资而已賔贤之典未尝一举故望其举之虽微薄之物犹愈于己耳
　　有兔斯首炮之燔之君子有酒酌言献之
　　有兔斯首燔之炙之君子有酒酌言酢之
　　郑笺曰凡治兎之宜鲜者毛炮之柔者炙之干者燔之按一兎而有此三种诗人预拟之词言随其治之无不可耳
　　有斯首燔之炮之君子有酒酌言醻之
　　渐渐之石
　　渐渐之石维其髙矣山川悠逺维其劳矣武人东征不遑朝矣
　　序曰下国刺幽王也戎狄叛之荆舒不至乃命将率东征按周时夷狄即王制五方大抵依恃险阻以为巢窟春秋所书防潜盟唐者东方之戎也所书入邢伐卫者东方之狄也荆舒亦在周之东故曰东征衍序之説当不谬矣乃云久病于外诗中殊无此意是不得其所刺之故而强为之辞非序诗者之意也为将之畧在于能暇不遑朝是不能暇也又在于知险不遑出是不知险也又在于应变不遑他是不能应变也将畧之不娴一卒之力耳故命之曰武人入非其地战非其时而又用非其人必败之道此诗所为刺也下国谓所经之国也
　　渐渐之石维其卒矣山川悠逺曷其没矣武人东征不遑出矣
　　有豕白蹢烝涉波矣月离于毕俾滂沱矣武人东征不遑他矣
　　刘执中曰涉波见雨歇未久停潦尚多而月离于毕则又将雨也非以涉波为雨兆
　　苕之华
　　苕之华芸其黄矣心之忧矣维其伤矣
　　序曰大夫悯时也师旅并起因以饥馑民不聊生故闵之而作此诗
　　苕华即今凌霄花开花自夏及秋未为不久诗人只见百物凋耗苕花独盛而无济于人故益増其伤感耳
　　苕之华其叶青青知我如此不如无生
　　牂羊羵首三星在罶人可以食鲜可以饱
　　羊生江南者身首相等生山陜者首小而身大今身
　　更小于首是瘠之甚也
　　何草不黄
　　何草不黄何人不行何人不将经营四方
　　序曰下国刺幽王也战伐不息征兵于下国故下国之民愁怨而作此诗
　　何草不何人不矜哀我征夫独为匪民
　　匪兕匪虎率彼旷野哀我征夫朝夕不暇
　　有芃者狐率彼幽草有栈之车行彼周道
　　周礼巾车职云士乘栈车庶人乘役车此云有栈则其制畧似栈车而已故毛传曰栈车役车也説文竹木之车曰栈




　　读诗畧记卷四
<经部,诗类,读诗略记>
　　钦定四库全书
　　读诗畧记卷五
　　明　朱朝瑛　撰
　　大雅
　　文王之什
　　文王
　　文王在上于昭于天周虽旧邦其命维新有周不显帝命不时文王陟降在帝左右
　　序曰文王受命作周也吕氏春秋以为周公所作受命者言天命归之而文王之功德足以受之也凡周书所称文王受命亦然
　　礼祭义曰骨肉毙于下隂为野土其气扬在上为昭明焄蒿凄怆是凡人之魂气归于天者皆有昭明之象矣诗言此以明文王之德不可磨灭耳不显不时旧作岂不显岂不时亦通但世之不显一句语气终有未合杨用修陆子渊皆读作丕谓古通用盖古字省文如亨享女汝之类皆是也丕显丕时见于周书本周公语此云丕时谓大运防也在帝左右谓文王之德与天为一生而顺帝之则则死而依帝之神可知也气之昭于天者人所同德之依于帝者其所独也
　　亹亹文王令闻不已陈锡哉周侯文王孙子文王孙子本支百世凡周之士不显亦世
　　哉如周书哉生明之哉尔雅哉始也毛郑同之盖言上帝敷锡文王始造周也左传国语引之作载如孟子自葛载之载也何子曰殊本于支则名分明以支扶本则气势厚有本有支故能百世
　　世之不显厥犹翼翼思皇多士生此王国王国克生维周之桢济济多士文王以宁
　　桢即干也然亦有异费誓峙乃桢干传谓题曰桢旁曰干疏谓桢当墙两端者干在墙两旁者皆障土之具多士頼文王以成文王又頼多士以宁韩退之曰龙嘘气为云而乘云以神其变化异哉其所凭依乃其所自为也吾于文王亦云黄才伯曰无逸言自朝至于日中昃不遑暇食文王之勤劳如此立政言罔攸兼于庶言庶狱庶慎则文王又若无所事者不读无逸无以知文王之勤不读立政无以知文王之逸合而观之则文王以宁从可知已
　　穆穆文王于缉熈敬止假哉天命有商孙子商之孙子其丽不亿上帝既命侯于周服
　　欧阳永叔曰缉熈毛郑以为光明颂云学有缉熈于光明以为学有光明于光明岂成文理尚书孔传熈广也缉熈者接续而増广之也
　　侯服于周天命靡常殷士肤敏祼将于京厥作祼将常服黼冔王之荩臣无念尔祖
　　祼将言王祼而助送圭瓒也礼记注冔名出于幠幠覆也言所以自覆饰也方言曰秦晋之间炊薪不尽曰荩荩者余也荩臣谓小臣也独呼小臣者犹虞人之箴曰敢告仆夫云尔
　　无念尔祖聿脩厥德永言配命自求多福殷之未丧师克配上帝宜鉴于殷骏命不易
　　命之不易无遏尔躬宣昭义问有虞殷自天上天之载无声无臭仪刑文王万邦作孚
　　前章令闻不已与巻阿令闻令望闻皆音问故问与闻通管子飞蓬之问是也
　　大明
　　明明在下赫赫在上天难忱斯不易维王天位殷适使不挟四方
　　序曰文王有明德故天复命武王也
　　挚仲氏任自彼殷商来嫁于周曰嫔于京乃及王季维德之行大任有身生此文王
　　考晋语任亦黄帝之后自彼殷商言自殷商之时也京者追称之词曰嫔于京叠言以明其有国而为夫人也
　　维此文王小心翼翼昭事上帝聿懐多福厥德不回以受方国
　　天监在下有命既集文王初载天作之合在洽之阳在渭之涘文王嘉止大邦有子
　　集说文羣鸟在木上也从雧省何元子曰天之所命必监观之久眷顾之深而后与之如鸟之集有审择而就之之意郃阳今陜西属县其北为夏阳非春秋之夏阳也汉地理志注秦惠文王更名少梁为夏阳即今韩城
　　大邦有子伣天之妹文定厥祥亲迎于渭造舟为梁不显其光
　　伣淮南齐俗训云若伣之见风注谓伣所以候风者以鸡羽五两系竿首为候盖如后世之相风也大姒之圣德应天运而来如伣之应风所向者然故曰伣天犹效天曰律天实字而虚用之也妹即易归妹之妹女少者之通称犹采苹车舝之称季女也
　　有命自天命此文王于周于京缵女维莘长子维行笃生武王保佑命尔燮伐大商
　　郡国志云郃阳南有古莘国罗苹以莘为虢地即周语所云神降于莘者是按虢在今陜州去郃阳甚远非其地也祗因公谷以下阳为夏阳而罗氏遂误以秦之夏阳为虢之夏阳耳
　　殷商之旅其防如林矢于牧野维予侯兴上帝临女无贰尔心
　　张元岵曰侯兴言自诸侯而兴不无以臣伐君之歉故下以天意勉之按维侯同义异字不应一语两用此解较妥牧野在今河南汲县
　　牧野洋洋檀车煌煌驷騵彭彭维师尚父时维鹰扬凉彼武王肆伐大商防朝清明
　　孔疏云檀弓言周人戎事乘騵明非戎事不然盖因武王所乘遂为一代常法然六月之诗曰比四骊采芑之诗曰乘四骐则亦非不易之法也
　　緜
　　緜緜瓞民之初生自土沮漆古公亶父陶复陶穴未有家室
　　序曰文王之兴本由大王也
　　民之初生言民之始遂其生也顔师古汉书注云自土齐诗作自杜古扶风杜阳县有杜水南入渭水经注杜水南流左防漆水按杜阳即今陜西麟游县在古豳之西百余里则土当作杜明矣防鸮之诗桑土亦作桑杜可证水经沮水出北地即今陜西庆阳府乃不窋故地汉地理志漆水出漆县即今永夀县古豳地也其在冯翊之漆水合沮水而入渭者此禹贡之漆沮小雅颂所称者是也非此之沮漆也豳地有漆而无沮其谓之沮漆者公刘自北地来不忘故土而存其水名谓漆水为沮漆犹之汉高帝谓骊山为新丰耳亶父字也陶复陶穴者古公播迁之初卜居未定而野处也若谓处豳之时则公刘所云渉渭为乱取厉取锻者岂作土室之具乎
　　古公亶父来朝走马率西水浒至于岐下爰及姜女聿来胥宇
　　岐山在今岐山县陜西尔雅云□胥相也注□为视则胥相亦本为视说文云相视也悉良切
　　周原膴膴堇荼如饴爰始爰谋爰契我龟曰止曰时筑室于兹
　　尔雅齧苦堇说文云蒸食之甘意生食必苦故与苦荼并称本草堇读作芹盖即芹类苏颂图经紫堇一名蜀芹其味苦岂即列子所云蜇于口惨于腹者耶契当以或曰刀刻之说为正通作锲周礼菙氏掌共燋契凡卜吹其焌契杜子春云契谓契龟之凿也曰止曰时严华谷曰龟告之兆也言止居得其地土功得其时也
　　乃慰乃止乃左乃右乃疆乃理乃宣乃亩自西徂东周爰执事
　　古者迁居以安民为急公刘之诗先之曰既顺乃宣而无永叹古公之于岐亦犹公刘之家法也
　　乃召司空乃召司徒俾立室家其绳则直缩版以载作庙翼翼
　　立室家郑氏云立室家之位处正义谓位处者即考工记匠人所云左祖右社靣朝后市之类
　　捄之陾陾度之薨薨筑之登登削屡冯冯百堵皆兴鼛鼓弗胜
　　鼛鼓考工记韗人作臯鼓陈用之云春秋传鲁人之臯臯者缓也役事以弗急为义故以臯鼓节之古者上之使下以仁常欲缓而不迫而下之事上以义常欲敏而有功以鼓节之而不止故曰鼛鼓弗胜
　　乃立臯门臯门有伉乃立应门应门将将乃立冢土戎丑攸行
　　月令天子九门注谓外门四关门远郊门近郊门国门是也宫门五臯库雉应路是也诸侯则无臯应明堂位云库门天子臯门雉门天子应门是也周书有毕门南门周礼有虎门文王世子有寝门皆路门之别名也周礼又有中门则通指五门谓当国之中也尔雅有正门则应门之别名也门名原无定制故大王为商诸侯得以创立新名周人以此为祥之始诸侯自不得称之矣刘贡父曰臯取播告之义应取敬应之义
　　肆不殄厥愠亦不陨厥问柞棫拔矣行道兑矣混夷駾矣维其喙矣
　　陆玑云棫即柞也其材理全白为白桵可为椟车及矛防矜今之作梳者是也其树高丈余花而不实盖柞有二种其结实者为栎不结实者为棫若郭璞所云实如耳珰紫赤可食者自是蕤核非棫也史记称自陇以西有绲戎即昆夷也其地当在今巩昌泰州以外按孟子曰文王事昆夷则文王初年昆夷未服故不殄不陨通文王言之
　　虞芮质厥成文王蹶厥生予曰有疏附予曰有先后予曰有奔奏予曰有御侮
　　郡县志故虞城在陜州平陆县芮城在陜州芮城县今俱属山西解州蹶犹良士蹶蹶之蹶陆羽明曰观十月之交一诗言羣小用事艳妻煽处则知此诗之言姜女言四臣盖有深意
　　棫朴
　　芃芃棫朴薪之槱之济济辟王左右趣之
