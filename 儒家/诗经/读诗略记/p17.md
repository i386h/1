<!-- { "loadSidebar": true } -->
　　唐书大衍厯议曰十月辛卯梁虞以厯推之在幽王六年开元厯定交分四万三千四百二十九入食限加时在昼元史授时厯推是嵗十月辛卯朔泛交十四日五千七百九分亦入食限十月者周正建酉之月也诗小传曰诗有夏正无周正不知诗自七月出车而外无不用周正者各详本篇若求建亥之月辛夘日食以大衍授时厯法上下推之尽幽厉之年无一合者或谓厯年久远天轨变移不可以数推则春秋二百四十年之事皆可推而得之幽厉之去春秋仅及百年岂遂不可推也若震电川沸山崩皆异时之事因咏日食连类而并举之耳至谓二至二分食不为灾此梓慎之谬説不足取也以同道相过为日食之常则四时日食皆有常数矣古今以为大变者王者与天地一体譬如父母感疾人子皇皇营救此情理所必至况同其气则亦同其数惟徳盛者可以胜之茍遇歳寒而非松栢无不改柯易叶者矣孔仲达曰圣人假之神灵作为鉴戒岂足与语天人志气之微哉
　　日月告凶不用其行四国无政不用其良彼月而食则维其常此日而食于何不臧
　　唐书厯志曰开元十二年七月戊午朔于厯当食半强自交趾至于朔方候之不食十三年十二月庚戌朔于厯当食大半皇帝彻膳不举乐日亦不食虽术数乖舛不宜如此若因开元二食曲变交限而从之则差者益多繇此观之则月之避日事所诚有在开元之初一行以为徳之动天未为谀也至宋太平兴国二年十一月朔日食既是时辽司天台奏言当食不亏夫日食千余里而差一分宋辽相去不及二千里安得此食既而彼不食盖辽人或不见食遂假天以自神其习俗固然宋人效尤乃欲以此争胜祥符以后太史屡奏当食不亏亦犹天书之故智耳不得与开元之事同类而称矣日食繇于月掩月食繇于闇虚而闇虚之説莫知其故南齐书曰日月正隔于地为暗气所食以天大而地小也宋景濓因之作楚客对谓月食本于地景万厯中西域利玛窦来自海外言与之合愚尝详辨而细究之知其説之有据也此不具载月食为常日食为不臧者日之食限八度月之食限十三度有竒狭则难食广则易食也日之食繇于月日髙月下相距甚逺人之视之有东西南北之差故食常少月之食繇于景四时九服无不同也故食常多此亦阴屈阳伸天地自然之理圣人因而贵贱之也真西山曰于何不臧言吾何繇而有此不善之征也
　　震电不宁不令百川沸腾山冡崒崩高岸为谷深谷为陵哀今之人胡莫惩
　　周语幽王二年三川震史记同之此云百川者葢大川震而支川随之也
　　皇父卿士番维司徒家伯冢宰仲允膳夫棸子内史蹶维趣马楀维师氏艳妻煽方处
　　郑语史伯云虢石父防谄巧佞之人也立以为卿士又曰不建立卿士而妖试幸措意当时皇父实为卿士而出居于向虢石父为其心腹摄行卿士之事耳节南山之斥尹氏曰弗躬弗亲曰姻娅膴仕语正相符其为一人可知番汉书作皮郑桓公以八年为司徒此时司徒尚属番也冢宰本作维宰膳夫掌王之饮食趣马掌王之路马内史掌以法诏王师氏掌以媺诏王皆近臣也举司徒冡宰以大该小举膳夫内史趣马师氏以近该远当时小人不止此也艳妻汉书谷永作阎妻注引鲁诗以为厉后郑宗毛氏乃亦参以浮丘申培之学与
　　抑此皇父岂曰不时胡为我作不即我谋彻我墙屋田卒污莱曰予不戕礼则然矣
　　我作周礼司士凡防同作士从注使之也下云择有车马则大夫亦从之徙向矣我作者大夫自我也彻除去也楚茨废彻不迟是也
　　皇父孔圣作都于向择三有事亶侯多藏不憖遗一老俾守我王择有车马以居徂向
　　左传桓王与郑十二邑向在其中杜预云河内轵县地今河南济源县西南其地在东周畿内何子曰三有事王之三事也周书立政篇曰任人凖夫牧作三事周官篇曰三事暨大夫葢指六卿而言分其职则有六典总其要则惟三事勤事曰任人守法曰凖夫抚民曰牧择者择之以自代也多藏贪冒聚敛之人也史称石父好利殆其人与皇父见王室多故天下将乱既恐聚怨又恐失势故名避贤路实植私党名解朝权实营狡窟自以为得计而不知其贾怨之愈深也桓王之以向与郑犹称苏忿生之田则皇父之不能有向可知礼问大夫之子曰能御矣是惟大夫得有车马士则赐而后有以大夫从迁必假王命度是时早已有东迁之计而皇父以身先之也
　　黾勉从事不敢告劳无罪无辜防口嚣嚣下民之孽匪降自天噂沓背憎职竞由人
　　黾说文云鼃黾也人之勉力如鼃之奋跃故曰黾勉
　　悠悠我里亦孔之痗四方有羡我独居忧民莫不逸我独不敢休天命不彻我不敢效我友自逸
　　我里故里也迁而不得其志则思其故里尔雅曰悠悠思也思而不得归故甚病前曰今此下民亦孔之哀此曰四方有羡民莫不逸所以形已之甚困也若曰以我视之彼可哀者又可慕矣葢不乐为皇父之私属而又不敢即休者将以其身挽囘国事耳张元岵曰彻通也不彻命之穷也国事已不可为而精神愈加淬励不肯悠忽偷生是何等力量
　　雨无正
　　浩浩昊天不骏其德降丧饥馑斩伐四国旻天疾威弗虑弗图舍彼有罪既伏其辜若此无罪沦胥以铺序曰大夫刺幽王也雨当作周古钟鼎文雨或作□周或作□字形彷佛误周为雨耳周无正者言周无正大夫也周礼六官之长曰正
　　旻天説文云仁覆闵下则称旻天对不骏其德而言则称天之广大对疾威而言则称天之仁闵孔氏以旻为误者谬甚舍毛传曰除也谓除其人也孔氏误解晦翁正之是已但训舍为置本于子由似费解不如从传
　　周宗既灭靡所止戾正大夫离居莫知我勚三事大夫莫肯夙夜邦君诸侯莫肯朝夕庻曰式臧覆出为恶周宗既灭谓废太子也左传作宗周者误太子国之宗统太子废则宗统絶矣竹书幽王五年宜臼出奔宗社大计未有系属故曰靡所止戾史伯云襃姒为后而生伯服其为毒也大矣知必覆宗也三事已见前篇大夫三事之属各有中下大夫也或疑此亦东迁后诗则平王新立诸侯附之安见靡所止戾而为此不祥之语哉
　　如何昊天辟言不信如彼行迈则靡所臻凡百君子各敬尔身胡不相畏不畏于天
　　戎成不退饥成不遂曽我御憯憯曰瘁凡百君子莫肯用讯听言则答譛言则退
　　御犹言近侍葢周礼内宰之类亦下大夫为之
　　哀哉不能言匪舌是出维躬是瘁哿矣能言巧言如流俾躬处休
　　维曰于仕孔棘且殆云不可使得罪于天子亦云可使怨及朋友
　　谓尔迁于王都曰予未有室家防思泣血无言不疾昔尔出居谁从作尔室
　　曰未有家室曰谁从作尔室则是非徒弃官且尽室以行弃其故土矣皇父则以出封诸臣何辞以去意当是时戎祸方殷加以饥馑朝廷之上必建议东迁特以宜臼在申有所顾忌而未动然预为迁计已非一日故诸臣亦得弃此而营彼如郑桓公贤司徒也东寄帑贿显然行之曰以周难之故则当时情事葢可见已防思泣血无言不疾葢君国之痛有大不忍言者去者以进退维谷虽欲効死而不能故托言于故居之已废居者以彼此同患虽欲改图而无益故托言于新室之谁作也若云尔谓返而无室我谓尔出亦未必有室也

　　读诗畧记卷三
<经部,诗类,读诗略记>
　　钦定四库全书
　　读诗畧记卷四
　　明　朱朝瑛　撰
　　小旻之什
　　小旻
　　旻天疾威敷于下土谋犹囘遹何日斯沮谋臧不从不臧覆用我视谋犹亦孔之邛
　　序曰大夫刺幽王也诗人以前有召旻故别之为小旻非以别其为小雅也小明亦然小宛小弁可以类推矣张元岵曰当时申挟犬戎入冦只以太子为辞使幽王割袵席之爱诛褒姒废伯服复太子之位布告中外以谢申申将以何者为兵端如唐宗马嵬之变必斩贵妃而后行正其事也乃惑溺之主优柔不防而宫闱之奸凭藉宠灵诸臣为积威所刼谁敢声罪致讨捐身家以卫社稷哉故曰谁敢执咎曰不敢暴虎不敢冯河正斥言诸臣畏首畏尾之象也但知城狐不灌社防不薰宁复顾国家大事沦胥以败哉临深履薄言祸不旋踵也
　　潝潝訿訿亦孔之哀谋之其臧则具是违谋之不臧则具是依我视谋犹伊于胡底
　　我龟既厌不我告犹谋夫孔多是用不集发言盈庭谁敢执其咎如匪行迈谋是用不得于道
　　哀哉为犹匪先民是程匪大犹是经维迩言是听维迩言是争如彼筑室于道谋是用不溃于成
　　国虽靡止或圣或否民虽靡膴或哲或谋或肃或艾如彼流泉无沦胥以败
　　膴周礼内饔礼少仪注皆云大脔故王肃训大哲视明而辨晰谋聴聪而详审肃貌恭而振饬艾言从而和顺皆以见于事者言之此皆法先民而具大猷者乃善恶不分虽有良谋至计亦付之泉流而已
　　不敢暴虎不敢冯河人知其一莫知其他战战兢兢如临深渊如履薄氷
　　小宛
　　宛彼鸣鸠翰飞戾天我心忧伤念昔先人明发不寐有懐二人
　　序曰大夫刺幽王也今本作宣王误王不念祖宗之业而以酒败徳不念继嗣之重而以庶夺嫡天下化之父子兄弟之伦饮食寝兴之节多隠慝矣诗人忧之而弗能救则兄弟相戒以勿替家声而已犹以孤危无与惧陷于刑辟则是上失其道而狱讼繁滋即欲自善而不可必也此皆慨世之词岂得不为刺王乎
　　月令鸣鸠即今布糓其声云割麦插禾是也以小鸟之髙飞喻人之自勉也忧伤忧世道之日丧也昔先人谓古君子也毛传谓指文武诗人之意或然祭义引此亦以为文王之诗念之者念其持身淑世之道将旦之时寐而初醒即以父母为懐思贻父母令名而奋于为善思贻父母羞辱而惮于为恶其所以持身而淑世者葢本于至情而出之此昔先人之大可念者也
　　人之齐圣饮酒温克彼昏不知壹醉日富各敬尔仪天命不又
　　天命世运兴亡之命言各敬尔仪勿以父母之身行殆彼天命不可复回惟敬慎可免于祸乱也
　　中原有菽庶民采之螟蛉有子蜾蠃负之教诲尔子式谷似之
　　陶隠居云蜾蠃自有子如粟米大取草上青虫以为其子粮也唐宋以来为此説者甚众皆云验之而信今有好事者俟其成即发之絶不见有如粟者或有小白虫与青虫同处则昔人所见想即桑虫之未成者耳
　　题彼脊令载飞载鸣我日斯迈而月斯征夙兴夜寐无忝尔所生
　　交交桑扈率啄粟哀我填寡宜岸宜狱握粟出卜自何能谷
　　日征月迈以期无忝效昔人明发之懐也亦曰尽其在已可矣若世途荆棘岂免非意之来彼桑扈成羣则燕然而啄粟哀我填危孤弱之人莫与扶持则陷于犴狱亦势所宜有家语曰时不兴善已独行之则曰非妖即妄也乱世景象大扺若此握粟出卜何道而可将与日月竞进乎将与桑扈争食乎戒惧何能已巳桑扈窃脂尔雅重出而异释以窃窃黄例之当以后説为正窃浅脂白其喙色也即今蜡嘴以为盗窃脂膏者误填与颠通危也寡孤弱也周书梓材曰至于敬寡是也
　　温温恭人如集于木惴惴小心如临于谷战战兢兢如履薄冰
　　战战兢兢日慎一日为其所可能者聴其所不可知者而已
　　小弁
　　弁彼鸒斯归飞提提民莫不谷我独于罹何辜于天我罪伊何心之忧矣云如之何
