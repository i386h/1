<!-- { "loadSidebar": true } -->
　　祭统云大尝禘明堂位则云以禘礼祀周公者盖于大庙尝祭之时用天子禘祭之礼如牲用纯牲烝用全烝以别于羣公之祭而已乃纯牲而用白牡已不敢上同于天子全烝而称大房亦必有降杀于天子者所以使周公为可受也若祭统所称玉瓒大圭朱干玉戚之属诗中虽极铺张絶不及此则知祭统所称者盖后世之僭礼也此诗所咏者盖成康之初命也公羊传子家驹曰诸侯僭于天子大夫僭于诸侯久矣朱干玉戚八佾以舞至与季氏之无道相比况则必不出于成康之赐甚章章也祭统及明堂位皆畧于所闻详于所见着其礼之所自始不着其礼之所自加是以其言厖杂而无序要非絶无稽防徒为诡词以托于成康者也明堂位云季夏六月者变礼也此诗云秋者初制也独言禘礼者尊其名耳非有加于周之大庙也尝为时祭不止周公故兼言骍刚举鲁公而羣公皆祭可知已牺尊毛传曰有沙饰也是但有沙饰而无画故礼器曰牺尊疏布以素为贵周礼作献尊献与牺通明堂位云俎用梡嶡此云大房者制类梡嶡名则大房也周语禘郊之事则有全烝王公立饫则有房烝注以房为半体之俎此别而大之当是全烝矣何子曰既言以禘礼祀何得仅用半体乎斯确论已万舞武舞也洋洋者言其大也三夀谓夀君夀臣夀民也周晋姜鼎铭曰保其孙子三夀是利其所指者广当不止三卿也
　　公车千乗朱英緑縢二矛重弓公徒三万贝胄朱綅烝徒増増戎狄是膺荆舒是惩则莫我敢承俾尔昌而炽俾尔夀而富黄髪台背夀胥与试俾尔昌而大俾尔耆而艾万有千岁眉夀无有害
　　吴草庐云公车千乗九句考其意为周公鲁公言当与土田附庸为连文盖成王锡之以千乗之赋三军之众使之膺戎狄惩荆舒也不然孟子引此何以云周公膺之乎按明堂位云成王封周公于曲阜地方七百里革车千乗则草庐之说近是所云七百里者谓方百里者七也当时褒功特为异典迨经制既定乃分建诸子而封之凡蒋邢茅胙祭与鲁而七各得百里此孟子王制所防以为说者也司马法地方百里出车百乗既方百里者七则七百乗矣曰千乗者兼附庸言之耳公徒三万防郑氏采芑诗笺引司马法曰车一乗甲士三人歩卒七十二人周礼小司徒注则又引司马法曰车一乗士十人徒二十人今司马法二说皆不载而诗笺所引详见于汉书故诸家多从之然史记云齐威王使大夫追论古司马兵法而附穰苴于其中则穰苴所采后世之法必有不同于古者故二说并列贾公彦以畿内采地畿外邦国别之岂大一统之世而违异若此大抵古尚车战故车数常多礼注所引盖古兵法也后世以竒取胜往往汰车而崇卒则诗笺所引盖后世法也管子亦云白徒三十人奉车两器制也此云公车千乗则士万人徒二万人合为三万正与古法相符其周之初制与如防周礼凟乱之文谓侯国方四百里僖公宜有千乗则王制之文封域了然非独孟子述之左传子产亦云列国一同同者百里也岂尽谬说与包氏论语注又以十里为乗信斯言也赋已太重丘甲之作非所当讥矣或以鲁至僖公之时封疆已渐斥大固应有此是礼制所不宜有何足为僖公颂美乎且鲁至襄公十一年季氏始毁乗而作三军则前此未有三军可知孔疏云朱綅赤线也所以缀甲荆谓荆蛮周公之时楚始受封未遂为乱商时自有荆楚盖即殷武所奋伐者舒羣舒也春秋有舒蓼舒庸舒鸠舒蓼在今南直夀州舒庸在舒城舒鸠在巢县世本又有舒龙舒鲍舒龚皆偃姓
　　泰山岩岩鲁邦所詹奄有龟防遂荒大东至于海邦淮夷来同莫不率从鲁侯之功
　　此二章乃祝愿之词亦因淮夷之功稍有端绪故以此为劝勉非徒为夸而已泰山在今山东泰安州司马子长曰泰山之阳则鲁其隂则齐孔仲达曰泰山在齐鲁之界二国皆以为望山在今泗水县防山在今沂州费县孔仲达曰春秋齐人来归郓讙隂之田谓山之北田也论语说颛臾云昔者先王以为东防主鲁境内有北二山故言奄有曹纯老曰则邹之山防则费之东防山何子曰防山一名东山孟子所谓登东山而小鲁是也
　　保有鳬绎遂荒徐宅至于海邦淮夷蛮貊及彼南夷莫不率从莫敢不诺鲁侯是若
　　鳬山绎山俱在今邹县李迂仲曰禹贡徐州峄阳孤桐此绎即峄阳也王伯厚曰郡县志鳬山在兖州邹县东南三十八里峄山一名邹山在邹县南二十二里
　　天锡公纯嘏眉寿保鲁居常与许复周公之宇鲁侯燕喜令妻寿母宜大夫庶士邦国是有既多受祉黄髪儿齿
　　黄泰泉曰入春秋以来隠及于钟巫桓乗于彭生般弑于圉荦闵戕于卜齮弑逆踵继其来甚矣国人饮恨尚未舒也故此诗拳拳以寿考为言其所望于僖公者无非欲其以覆车为戒耳
　　徂来之松新甫之柏是断是度是寻是尺松桷有舄路寝孔硕新庙奕奕奚斯所作孔曼且硕万民是若徂来亦曰尤崃在今山东泰安州水经注云邹山记曰徂来山在梁甫奉髙博三县界犹有美松亦曰尤崃之山也赤眉渠帅樊崇所堡也故崇自号尤崃三老后魏地形志云鲁郡汶阳县有新甫山今汶上县舄通作斥汉书志终古舄卤兮生稻梁顔师古注舄即斥也斥训大故舄亦为大貌孔疏云桷之与榱是椽之别名庄二十四年刻桓公桷谓刻其椽也舄是角状故为大貌王肃云言无刻饰文章徒见松桷彊大至牢固新庙閟宫也孔疏曰春秋有新作南门新作雉门说者皆以修旧曰新改旧曰作
　　商颂
　　商颂为商先王之诗鲁语证防甚明而史记宋世家谓正考父作商颂以美襄公其疎谬如此而学者不详察诗词往往防史记以驳诗序何与
　　那
　　猗与那与置我鞉鼓奏鼓简简衎我烈祖汤孙奏假绥我思成鞉鼓渊渊嘒嘒管声既和且平依我磬声于赫汤孙穆穆厥声庸鼓有斁万舞有奕我有嘉客亦不夷怿自古在昔先民有作温恭朝夕执事有恪顾予烝尝汤孙之将
　　序曰祀成汤也
　　姚承庵曰奏鼓简简止是鼓今将举祭行礼亦奏鼓三阕岂殷之遗礼与邹肇敏曰磬声非如诸声可以人力高下故依之则为和平此论得之陈晋之谓商乐以磬声为主者妄也万舞武舞也祭统云武莫重于武宿夜故祭之时君执干戚就舞位此言周礼也汤之得天下也与周同故亦以武舞为重
　　烈祖
　　嗟嗟烈祖有秩斯祜申锡无疆及尔斯所既载清酤赉我思成亦有和羮既戒既平鬷假无言时靡有争绥我眉夀黄耇无疆约軧错衡八鸾鸧鸧以假以享我受命溥将自天降康丰年穰穰来假来飨降福无疆顾予烝尝汤孙之将
　　序曰祀中宗也
　　郝仲舆曰诗云及尔斯所言自汤及太戊也云诸侯来假受命溥将言天命人心表中兴之功也亦犹鸟之言四海来假受命咸宜正祀二宗之诗若那祀成汤无庸及此矣按思文之诗称后稷为尔则此诗之尔中宗亦无可疑如指主祭之君则忽尔忽我于文未顺鬷通作緵总也与陈风越以鬷迈之鬷同义鬷假者言合众志以感格也中庸作奏以意改易古人引诗往往有之左传又作鬷嘏岂可强比而同之乎末二句虽与上篇同然其意自别此盖言神之顾予念予为汤孙则亦以汤之所申锡于己者而申锡于今也
　　鸟
　　天命鸟降而生商宅殷土芒芒古帝命武汤正域彼四方方命厥后奄有九有商之先后受命不殆在武丁孙子武丁孙子武王靡不胜龙旂十乗大糦是承邦畿千里维民所止肇域彼四海四海来假来假祈祈景员维河殷受命咸宜百禄是何
　　序曰祀高宗也诗不称高宗而称武丁者称其字如周之称王季也知武丁为字者汤名履则天乙为字而武丁亦可知也皇甫谧世纪云契之七世孙微字上甲其母以甲日生故也
　　毛传曰春分鸟降汤之先祖祈于郊禖而生契故本其为天所命以鸟至而生焉此说甚正崧高之诗曰维岳降神生甫及申亦犹此也吞卵之事出于传讹屈原寓言不嫌荒忽然犹云高辛之灵晟兮遭鸟而致诒则亦谓鸟之祥因人而神之非如史记所云也康成取以释经过矣乃以横渠考亭之学而亦信之他又何讥焉古帝谓帝喾也书序云汤始居亳从先王居作帝告厘沃孔氏谓先王者帝喾也则是帝告者谓帝喾之神告之厘沃者谓赐以沃土也此即古帝命汤正域四方之义武王谓武丁也武丁而云肇域者盖汤之时四夷无事所正者四方而已及商道既衰四夷竞起武丁伐而克之故云肇域彼四海景员谓景亳之幅陨也自契至汤凡八迁自汤至盘庚凡五迁迁殷之后数世嘉靖至武乙复迁河北国势遂弱则殷地之宜可知矣故重呼武丁孙子而告之以武王居重驭轻之势自今以后无不宜也景亳因景山而名景山在今河南雎州之北武王盖后世之美称非谥号也故汤与武丁不嫌相袭长发
　　濬哲维商长其祥洪水芒芒禹敷下土方外大国是疆幅陨既长有娀方将帝立子生商
　　序曰大禘也礼大传曰王者禘其祖之所自出以其祖配之但云以其祖配未必止太祖一人以为止一人者自赵伯循之说始也程伊川胡康侯皆不从之况殷礼与周礼未必尽同盘庚篇云兹予大享于先王尔祖其从与言之享莫大于禘孔氏谓为烝尝恐未必然苏氏以大享为禘是也禘而功臣与祭则羣庙之祭亦复何疑说者以殷礼律周固于传无防乃欲以后人之说周礼者律殷而疑诗序为妄说亦未为确论也所可疑者祭法云商人禘喾而郊防此诗既为禘祭而作何无一语及喾考之鲁语则云商人禘舜韦昭以为喾字之讹盖以舜非商所自出于法不得禘也然防祭法言之舜勤众事而野死宜在祀典而禘郊祖宗无或及之岂以祀舜委之有虞不与于天子之礼与则有虞何以宗尧不但委之丹朱也且史记称商均封国夏后之时或失或续至于周求得其后而封之陈是夏商之间舜几阙焉不祀非义之所安也及读此诗序云大禘而诗中乃以立子生商归德于舜则鲁语禘舜之说又似非误详考其事舜之后封于虞汉志大阳吴山上有虞城皇甫谧以为二女嫔于虞者即此今为山西平陆县其北邻于安邑皇甫谧世纪云安邑之西有鸣条陌汤伐桀战于昆吾亭即史记所云桀败于有娀之墟犇于鸣条者也则有娀之墟为虞之北界明矣当殷之时天子西巡而祀舜于虞此礼之所必有因而指顾有娀追念祥之始以为商室之兴舜实啓之故用禘礼以祀而以契配凡后世显庸伟烈着在此土者皆得从祀焉考荀子及世本皆云契子昭明居砥石左传云相土迁商丘相土为昭明之子是其初年亦在砥石也砥石盖即底柱在平陆东南河中则相土所居为虞之东界烈烈之功必有昭垂于此者汤与伊尹败桀而定天下又适在有娀之墟事迹烂焉与王相土望尘接轨宻迩遗徽极其发祥之逺总不离其所自始诗以歌之明契之食报于天而子孙无负于舜故于汤事尤盛称之耳夫上古礼名浑朴尊亲之典不甚分别虞可以宗尧商何不可以禘舜祭法之禘喾者常礼也鲁语之禘舜者特典也有加礼焉故曰大禘祀于有娀之近境故遡及其幅陨不然契之封商非如后稷之依于有邰也何必称有娀而夸其大哉或以为禘喾之诗立子生商者谓立简狄为妃而生契也岂禹平水土之时帝喾尚在乎或以为祫祭之诗则羣庙并祭而独颂三王若防之配天而郊者亦不之及揆之事理必无是矣惟因地以及人故所祀止此所歌亦止此【砥石即今三门山详读书畧记】
