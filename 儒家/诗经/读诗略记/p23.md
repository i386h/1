<!-- { "loadSidebar": true } -->
　　序曰文王能官人也国之大事在祀与戎左右奉璋则俊乂之士得其职矣六师从之则材武之臣尽其力矣后二章复推本于文王之教育者有其素也棫朴以兴辟王犹下章柞棫以兴君子正喻其德之近人人乐得而亲之也诸家以棫朴喻多士于兴体不合薪之槱之言薪者槱者无不就之也
　　济济辟王左右奉璋奉璋峩峩髦士攸宜
　　祭统曰君执圭瓒祼尸大宗执璋瓒亚祼顾命又曰大保秉璋以酢是诸臣助祭者奉璋之证也髦士少俊之称详见卫风周礼大胥凡祭祀用乐以鼓征学士是少者亦与祭也奉璋者峩峩咸有颙若之观少俊之士所为相助而增美也故曰宜即此见成人有德小子有造之意
　　渒彼泾舟烝徒楫之周王于迈六师及之
　　说文云泾水出安定即今陜西平凉府天子六军文王为西伯奉王命以徂征故亦得抽调六师也公羊传曰及犹汲汲也言将卒一心如恐弗及也
　　倬彼云汉为章于天周王夀考遐不作人
　　张元岵曰作兴人才不在教训鞭策精神意气之间自有感动云汉为章令人神明开朗鄙吝都捐岂非作人妙用
　　追琢其章金玉其相勉勉我王纲纪四方
　　王介甫曰文王作人外则使有文内则使有质纲纪四方谓得人以任四方之事如大纲在握而众纪毕举也
　　旱麓
　　瞻彼旱麓榛楛济济岂弟君子干禄岂弟
　　序曰受祖也言祭而受厘于祖也前三章言其德之岂弟自足以致福禄后三章乃祭而受厘之辞惟其德自足以致之故求之而不为邪受之而不为幸也汉书地理志汉中郡南郑县有旱山今陜西山麓之气厚则榛楛生之兴君子之德盛则福禄归之
　　瑟彼玉瓒黄流在中岂弟君子福禄攸降
　　鸢飞戾天鱼跃于渊岂弟君子遐不作人
　　辅汉卿曰洪范皇建其有极敛时五福用敷锡厥庶民盖使天下之人各修其行以昌其世然后为福也按易之文言曰本乎天者亲上本乎地者亲下圣人作而万物覩即此诗之兴意也
　　清酒既载骍牡既备以享以祀以介景福
　　瑟彼柞棫民所燎矣岂弟君子神所劳矣
　　以柞棫兴君子正以其丛生之物资民用而不穷兴岂弟之德系神眷而不忘也凡言瑟者皆缜密之义柞棫之木理缜密故曰瑟
　　莫莫葛藟施于条枚岂弟君子求福不回
　　黄东曰囘非邪也乃入于邪之所自始也人心初无不正不直一旦祸福当前计较之念萌即为囘转若自谓枉尺直寻以茍济目前者不知一有囘转即入于邪自昔丧名败节之士率由此矣学者读求福不囘之诗可以铭心而誓之终身也
　　思齐
　　思齐大任文王之母思媚周姜京室之妇大姒嗣徽音则百斯男
　　序曰文王所以圣也
　　晏私狎昵固非妇道严威俨恪亦非所以事亲思齐又能思媚此大任之全德也肃肃雍雍正本于此淮南子鼓瑟循谓之徽盖声有自然之节为之徽以着之当徽则鸣不当徽则不鸣故音之至善者曰徽音
　　惠于宗公神罔时怨神罔时恫刑于寡妻至于兄弟以御于家邦
　　雝雝在宫肃肃在庙不显亦临无射亦保
　　雝雝常如在宫宫者和地也肃肃常如在庙庙者敬地也无斁一篇之中两见而字异其义必异说文有斁有殬斁音亦解也引诗服之无斁殬音妬败也引书彛伦攸殬今殬通作斁亦或作射繁露引诗耗斁下土作耗射是射有败之义也此射亦然言无或败之亦兢兢自保也较旧说更顺
　　肆戎疾不殄烈假不瑕不闻亦式不谏亦入
　　肆成人有德小子有造古之人无斁誉髦斯士
　　誉髦谓有德者升之司徒以扬其声誉有造者教之大学以成其俊美也
　　皇矣
　　皇矣上帝临下有赫监观四方求民之莫维此二国其政不获维彼四国爰究爰度上帝耆之憎其式廓乃眷西顾此维与宅
　　序曰美周也天之憎廓自公刘啓豳而已然故兼夏商言之而曰二国谓周之世德为天所眷者甚久逺故槩之曰美周万时华曰緜章叙王业艰难之由故详在大王迁岐而以文王为余波此章叙王业盛大之由故详在伐密伐崇而以大王王季为縁起凡读书须识古人意思所在
　　耆致也周颂曰耆定尔功左传曰耆昧晋语曰耆其股肱皆是也憎通作增孟子士憎兹多口是也
　　作之屏之其菑其翳修之平之其灌其栵啓之辟之其柽其椐攘之剔之其檿其柘帝迁明德串夷载路天立厥配受命既固
　　毛传曰串习也本尔雅释诂文串夷谓串习之昆夷盖大王未迁之时岐之险阻为昆夷之所出没至于既迁之后则满路而去也立配即下章所云作对指文王也言大王既辟此基业天又为之生圣德之君以配此基业也下章即承此而言天之作邦作对不俟文王之生自生大伯王季而已定也
　　帝省其山柞棫斯拔松柏斯兑帝作邦作对自大伯王季维此王季因心则友则友其兄则笃其庆载锡之光受禄无丧奄有四方
　　事亲在于飬志友兄亦在于成志大伯之志不过欲笃周家之庆耳王季能成之大伯所以与有荣光也如此之为友斯真友矣唐宗以宋王宪让己而友之甚至然宪闻凉州之曲预戒以播迁之祸宗不省以及于难岂真能友者乎
　　维此王季帝度其心貊其德音其德克明克明克类克长克君王此大邦克顺克比比于文王其德靡悔既受帝祉施于孙子
　　何子曰不计较于形迹以博交让之美名正是貊其德音处孔疏曰王季君其国耳以其追号为王故以王言之按王季之言王犹岐周之称京也
　　帝谓文王无然畔援无然歆羡诞先登于岸密人不恭敢距大邦侵阮徂共王赫斯怒爰整其旅以按徂旅以笃周祜以对于天下
　　无然戒辞也文王宁静澹泊之志亦本于天之所命故设为上帝戒令之辞程子曰登岸既济之义谓渉险难而能济也密在今灵台县阮在今泾州俱陜西以笃周祜诸本作以笃于周祜
　　依其在京侵自阮疆陟我高冈无矢我陵我陵我阿无饮我泉我泉我池度其鲜原居岐之阳在渭之将万邦之方下民之王
　　左传有钟鼓曰伐无曰侵王师声罪致讨亦曰侵者周礼大司马九伐之法曰负固不服则侵之谓兵加其境欲使自服也竹书纪年季歴之世作程邑至文王降密之年遂迁于程逸周书称文王在程作程寤程典汉书地理志程邑在扶风安陵即今陜西咸阳县地渭水至此合泾其流最大故曰在渭之将县之北有毕原文王之墓在焉孟子所云卒于毕郢是也金仁山曰逸周书史记解有毕程氏盖即毕郢也或疑迁程之事不见于经以此为归岐则故居地形何必重述若以此为即作丰之事不应在伐崇之前且逺岐阳之地矣
　　帝谓文王予懐明德不大声以色不长夏以革不识不知顺帝之则帝谓文王询尔仇方同尔兄弟以尔钩援与尔临冲以伐崇墉
　　声色亦人主所必有大声以色则未免于震动而矫厉矣夏大也革更也夏革亦非人主所忌长大以革则未免于穷大而纷更矣凡此者皆聪明之为累而失其自然之天则也崇在今陜西鄠县
　　临冲闲闲崇墉言言执讯连连攸馘安安是类是祃是致是附四方以无侮临冲茀茀崇墉仡仡是伐是肆是絶是忽四方以无拂
　　季彭山曰舜摄尧亦曰类于上帝则类非专为兵祭周礼大烖类社稷宗庙则类又非专事上帝矣祃如今祭六纛之神也是致是附者崇民降也是伐是肆者崇侯与其党犹负固而不服也肆即肆诸市朝之肆谓戮崇侯而陈其尸也絶灭其党也忽除其国也左传曰因垒而降则是未尝战也诛有罪而已灵台
　　经始灵台经之营之庶民攻之不日成之经始勿亟庶民子来
　　序曰民始附也谓崇民始附也灵台在今鄠县即周之丰邑崇侯之国也史记伐崇之明年而文王薨则灵台之作亦在崇下之日矣故曰民始附也用民之力而欲民之乐之斯已难矣况始附之民乎文王所以得此者崇民之困于虐政者久于是蠲其烦苛予以寛大之治为之建辟雍以兴起之设钟鼓台池鸟兽之乐以鼓舞之其民如离幽壑而登春台自无不竞劝以从事也三辅黄图云文王灵台在丰水北高二丈周回一百二十歩孔丛子云文王以六州之众为台未及期日而已成夫一百二十歩之中安所烦六州之众必不然矣
　　台之所以名灵也以其观天人之际察隂阳之防揆星度而征六气也小民因而神之遂以为文王之有灵德故谓其囿亦曰灵囿谓其沼亦曰灵沼耳张元岵曰文王未尝称王而三分有二之民俱已王之正是愚夫愚妇不知禁忌之语
　　王在灵囿麀鹿攸伏麀鹿濯濯白鸟翯翯王在灵沼于牣鱼跃
　　虡业维枞贲鼓维镛于论鼓钟于乐辟廱
　　尔雅释木文枞松叶柏身陈用之云枞身叶皆直则虡业者皆以直木为之也何子曰虡即钟鼓之虡释名云县鼓者横曰簨纵曰虡广韵云飞虡上天神兽鹿头龙身凡钟之柎以此兽为饰论郑笺作伦然乐记云论伦无患乐之情也则论伦自各有义乐记又云其声足乐而不流其文足论而不息是论者防绎不穷之意毛传训论为思者近是辟廱即虞庠也周之郊学其国学谓之成均周礼成均之法掌于大司乐以建国之学政而合国之子弟所属之职皆以教国子为事者此即有虞典乐教胄之意盖以乐之入人也深化人也易故辟廱亦设有钟鼓凡造士之地皆为奏乐之所焉庄子曰文王有辟廱之乐是也自汉以来郡国遣士受业必诣太常古意犹存而学政浸衰矣周家成均之外又有三代之学大抵皆与成均合建者成均居中其东则为东胶夏之东序也其西为瞽宗即殷之右学也名虽为三其实则一若辟廱者即虞下庠之制故亦谓之虞庠王制云大学在郊天子曰辟廱又曰虞庠在西郊则虞庠即辟廱无疑三辅黄图辟廱灵台皆在长安西北四十里则辟廱与灵台同处若在国中则二丈之台何以望氛祲颂曰振鹭于飞于彼西雝此辟廱在西郊之明证三代之学皆大学郑氏王制注以虞庠为小学者非也东胶瞽宗与成均合建独辟廱在郊则非成均可知夫有成均又有辟廱者所以广罗贤俊也大戴以明堂辟廱为一亦非也袁凖之论颇正而未详
　　于论鼓钟于乐辟廱鼍鼓逢逢蒙瞍奏公
　　陆农师曰鼍鼓非特有取于皮亦以鼓声似鼍之鸣续博物志曰鼍长一丈其声如鼓
　　下武
　　下武维周世有哲王三后在天王配于京
　　序曰继文也下武之义诸解纷纷惟严华谷不尚武之说较为得之盖周自后稷思文肇基其后文德相承世济其美至于武王不得已而一戎衣天下已定即戢干戈櫜弓矢则亦下武者也求懿德肆时夏则亦继文者也故篇中皆言文德何子云周以大武名乐非下武者夫以扬蹈厉之气归之于武乱皆坐可谓之尚武者乎
　　下武维周概举后稷以下言之世有哲王谓后稷以及武王武成篇云我先王公刘周语云我先王不窋又云自后稷始基靖民十五王而文始平之是后稷以下皆得称王也配者犹中庸所云善继善述
　　王配于京世德作求永言配命成王之孚
　　周昌年云求有参经权通常变无方以求之意
　　成王之孚下土之式永言孝思孝思维则
　　媚兹一人应侯顺德永言孝思昭哉嗣服
　　以臣伐君其迹逆矣然顺天意顺人心以顺乎其亲故天下以为顺德而应之
　　昭兹来许绳其祖武于万斯年受天之祜
　　受天之祜四方来贺于万斯年不遐有佐
　　不遐不远也言四方之来贺也虽歴万年不致疎远长有佐助也不遐与遐不语气自异不得强同文王有声
