<!-- { "loadSidebar": true } -->
　　江汉浮浮武夫滔滔匪安匪游淮夷来求既出我车既设我旟匪安匪舒淮夷来铺
　　序曰尹吉甫美宣王也以此与常武之诗参之淮南淮北二师必一时并举使不得相救以成其功故吉甫述王之意归功穆公而穆公不敢自居归功于王也
　　后汉书曰夷有九种畎夷于夷方夷黄夷白夷赤夷夷风夷阳夷自殷武乙衰敝东夷浸盛遂分迁淮岱渐居中土
　　江汉汤汤武夫洸洸经营四方告成于王四方既平王国庶定时靡有争王心载宁
　　周时淮夷最难服成王初年同三监以叛其后又同奄国以叛伯禽受封又同徐戎以叛厉王中衰四夷交侵宣王既伐玁狁威蛮荆而淮夷犹未附至于六师亲讨又命皇父命召虎南北并进而后淮夷平四方亦平则未平之时四方皆乱可知此江汉常武所以为宣王之大功而系之大雅也何子曰四方近淮夷之四方旁小国也经营兼伐叛招二意
　　江汉之浒王命召虎式辟四方彻我疆土匪疚匪棘王国来极于疆于理至于南海
　　南海即江淮所入之海以其在南故谓之南海左传楚子曰寡人处南海是也
　　王命召虎来旬来宣文武受命召公维翰无曰予小子召公是似肇敏戎公用锡尔祉
　　古者事功必出于天性故其为事功也可大而可久召公是似自召祖命亦感之以天性之不容己者而已
　　厘尔圭瓒秬鬯一卣告于文人锡山土田于周受命自召祖命虎拜稽首天子万年
　　秬鬯酿秬为酒和以郁金其气芬香条鬯故谓之秬鬯亦曰郁鬯告于文人郑笺云使以祭告其先祖诸有德美见记者按周书文侯之命曰追孝于前文人是谓文侯之祖则此诗义亦当然于周受命诸解皆云受策命于岐周岂京师不足为重而必以岐周宠异之乎若云岐有别庙故锡命于此则太庙在京即文王之庙亦在丰何必越丰而适岐也所云周者盖对燕国而言受命谓受所命之地也言其地不在燕国之界即于王畿之内而受所命耳自召祖命谓召公受命文武原有采地于周因以益其封也王制云方伯为朝天子皆有汤沐之邑于天子之县内视元士
　　虎拜稽首对扬王休作召公考天子万夀明明天子令闻不已矢其文德洽此四国
　　作庙器以示子孙使世世惟召公是似是召公所以成其终也故曰作召公考
　　常武
　　赫赫明明王命卿士南仲大祖大师皇父整我六师以修我戎既敬既戒惠此南国
　　序曰召穆公美宣王也美其有常德以立武事因以为戒焉按竹书宣王六年召穆公帅师伐淮夷王帅师伐徐戎皇父休父从王归自伐徐锡召穆公命其为一时并无疑
　　王谓尹氏命程伯休父左右陈行戒我师旅率彼淮浦省此徐土不留不处三事就绪
　　程伯休父楚语云重黎之后宣王时失其官守而为司马徐古徐子国嬴姓伯翳之后俗流于夷周初尝挟淮夷以叛费誓谓之徐戎后汉书亦云徐夷僭号率九夷以伐宗周穆王畏其方炽乃分东方诸侯命徐偃王主之以此观之则徐之倔强非一日矣偃虽走死其国犹负固至春秋时乃为齐吴楚三国所争则此诗之徐国即为徐子之国明矣意其时淮南淮北诸夷素服属于徐国厉王无道徐复倡乱即以王师征之急则越淮浮海王师受其疲困缓则鸱张乌合南国受其凭陵故宣王自将皇父之师直抵徐方以捣其穴命休父之师出迂道而循淮浦以先截其奔路又命召穆公之师出淮南以伐其交絶其应援于是丑虏就执其君俛首来庭徐自此渐弱不敢复叛则惟此之役有以大创之耳三事即捣穴截奔伐交之三事也就绪谓布置已定虏已在吾目中迅速行之可矣召公别为一师故不自列其事以为功而以此一语概之徐国在今直鳯阳府泗州
　　赫赫业业有严天子王舒保作匪绍匪游徐方绎骚震惊徐方如雷如霆徐方震惊
　　徐元扈曰积衰之后奋起而立功真是威灵气熖足以动人故曰赫赫明明又曰赫赫业业绎骚谓自近及逺相继扰动也震惊徐方谓吾扬先声以夺其心徐方震惊谓徐人望锐气而丧其魄也
　　王奋厥武如震如怒进厥虎臣阚如虓虎铺敦淮濆仍执丑虏截彼淮浦王师之所
　　徐人震惊势必越淮南窜故王师奋武而追之至于淮濆与休父之师防其师众盛故曰铺敦徐在淮北王师从西北来休父自淮而及徐其迂道可知王自徐而至淮其直抵可知
　　王旅啴啴如飞如翰如江如汉如山之苞如川之流緜緜翼翼不测不克濯征徐国
　　此下二章总是赞美之辞濯征谓旧染淮夷恶俗一征而洗濯之有咸与维新之意
　　王犹允塞徐方既来徐方既同天子之功四方既平徐方来庭徐方不回王曰还归
　　叛而伐之服而舍之王道荡荡非仇徐方也惠南国耳
　　瞻卬
　　瞻卬昊天则不我惠孔填不宁降此大厉邦靡有定士民其瘵蟊贼蟊疾靡有夷届罪罟不收靡有夷瘳序曰凡伯刺幽王大壊也
　　何子曰蟊贼贼自外至以比虢石父辈蟊疾疾自内生则指裦姒耳按蟊贼蟊疾以蠧国言罪罟不收以罔民言靡有夷届言靡定者终靡定也靡有夷瘳言其瘵者日益瘵也
　　人有土田女反有之人有民人女覆夺之此宜无罪女反收之彼宜有罪女覆说之
　　颠倒刑法祗以济其贪谋小人非有意于淫刑也而其势不得不然遂使祸乱由之以起向之土田人民亦同归于尽耳
　　哲夫成城哲妇倾城懿厥哲妇为枭为防妇有长舌维厉之阶乱匪降自天生自妇人匪教匪诲时维妇寺邹肇敏曰周礼寺人掌女官之戒其酒人浆人笾人醢人舂人藁人之属皆与女奚为类内司服缝人至与女御女工共事则其相倚为奸利固易易耳故言妇而兼及寺也
　　鞠人忮忒谮始竟背岂曰不极伊胡为慝如贾三倍君子是识妇无公事休其蚕织
　　鞠人鞫人之罪也忮忒务为残刻不遵法律也谮诬妄也极尽也诬人以罪而其实竟与之相反迹其刑威亦已甚矣岂曰犹有未尽而又何用益为恶乎君子指在高位而号为君子者君子与知利市妇人与知公事是贿赂公行交通内外也
　　天何以刺何神不富舍尔介狄维予胥忌不吊不祥威仪不类人之云亡邦国殄瘁
　　妇人干政必借权于奄寺奄寺作威必借力于羣小羣小贪利必啓衅于夷狄此其气固有以相召而其事亦有以相因也舍尔介狄者积薪之厝火也维予胥忌者毒药之苦口也小人之谮君子常以靣折廷诤指为侮慢朝廷谓朝廷所以不尊而奸宄得以窥伺者皆由于此是以敢于杀君子而置介狄于不问也
　　天之降罔维其优矣人之云亡心之忧矣天之降罔维其几矣人之云亡心之悲矣
　　觱沸槛泉维其深矣心之忧矣宁自今矣不自我先不自我后藐藐昊天无不克巩无忝皇祖式救尔后徐元扈曰宁自今矣盖自初进裦姒之时已忧之如史苏识女戎之乱晋也按易之姤卦一隂始生而圣人已有女壮之戒故曰礼之用惟婚姻为兢兢思皇祖之所以兴者由于关雎之化则知今日之所以救亡者在于逺色而贵德矣
　　召旻
　　旻天疾威天笃降丧瘨我饥馑民卒流亡我居圉卒荒序曰凡伯刺幽王大壊也陈止斋曰周南系于周公召南系于召公岂非化之盛者必有待于二公也风之终系以豳雅之终系以召旻岂非化之衰者必有思乎二公也
　　前言卒荒末言日蹙大抵天灾人事相为感召也洪范咎徴必有事应但不如后人之分疏耳
　　天降罪罟蟊贼内讧昬椓靡共溃溃囘遹实靖夷我邦郑笺曰昬椓皆奄人也孔疏昬与阍通月令仲冬命奄尹谨门闾是阍人者奄为之也防宫刑也吕刑篇爰始滛为劓刵防黥是也靡共谓不能供其分内之职业也孔又云奄人防守门闾亲近人主凡庸之君以其少小贯习朝夕给使顾访无猜惮之心恩狎有可说之色且其久处宫掖颇晓旧章常近床笫探知主意或乃色和貎厚挟术懐奸或乃防对敏才饰巧乱实于是邪正并行情貎相越遂能迷罔视听谓其智足匡时忠能辅国信而使之亲而任之国之灭亡多由此作
　　臯臯訿訿曾不知其玷兢兢业业孔填不宁我位孔贬左传哀二十一年齐人责鲁之不答礼曰鲁人之臯是亦顽慢之义填与陈通故训久
　　如彼岁旱草不溃茂如彼栖苴我相此邦无不溃止溃茂之溃如小旻不溃于成之溃如旱草言民之饥馑也苴毛传曰水中浮草草栖水中不可以久如栖苴言民之流亡也项容斋曰水之溃者横暴而肆出故怒之甚者曰溃怒遂之甚者曰溃遂乱之甚者曰溃乱
　　维昔之富不如时维今之疚不如兹彼疏斯粺胡不自替职兄斯引
　　何子曰九章粟米之法粝十粺九凿八侍御七曰疏曰粺言相去不逺也曰彼曰斯就小人中强分别之邹肇敏曰兄况通晋语云众况厚之况固其谋况者益也言胡不自替而专务益相援引乎
　　池之竭矣不云自频泉之竭矣不云自中溥斯害矣职兄斯不烖我躬
　　溥斯害者小人溥之也兄与上同言小人广播其害专务日益大
　　昔先王受命有如召公日辟国百里今也日蹙国百里于乎哀哉维今之人不尚有旧
　　人穷则思返本复始此亦人之常情也返之而得其本复之而得其始自可以挽其末流瞻卬动之以法祖此诗动之以用旧皆此义也








　　读诗畧记卷五
<经部,诗类,读诗略记>
　　钦定四库全书
　　读诗畧记卷六
　　明　朱朝瑛　撰
　　周颂
　　倪氏曰周颂多不叶韵未详其说朱子言一唱三叹者一人唱之三人和之如今人换歌之类盖每句而四人歌之则成四句已似一章句末一字自然成韵
　　清庙之什
　　清庙
　　于穆清庙肃雝显相济济多士秉文之德对越在天骏奔走在庙不显不承无射于人斯
　　序曰祀文王也诸侯来朝率之以祀故作此诗而歌之于庙何子以为明堂宗祀所歌亦非无据之说蔡氏独断他序皆无所载独载周颂之序而周颂之序又不着其诗之所自作第述其歌之所用如此序曰祀文王而独断曰祀文王之所歌则此为歌诗者之例盖乐工之所传而非作诗者之序明矣夫歌者之所施与作者之所指不可得而同也即清庙一诗或用之于大尝禘其说在祭统矣或用之于飬老其说在文王世子矣或用之于两君相见其说在仲尼燕居矣或用之于祀周公其说在明堂位矣周之盛时犹难尽泥况在末世相沿而益谬者其于作者之指不大有迳庭乎是歌者之例必不可以为作者之序也而周颂之序乃与独断所载无异者大抵周颂之序与乐工之所传者相乱而后人遂窜易之观桓之序可见是非错出固不足为据如昊天有成命本祀成王之诗而后世或用之于祀天地遂以为祀天地之诗雝本祀文王之诗而后世或用之以禘大祖遂以为禘大祖之诗毛郑诸子守残袭舛不察其非又强为之辞非晦翁卓识其孰能定之至于鲁颂商颂则用之者少故其序未至于传讹而晦翁亦并疑之后学未敢以为然
　　何子曰清庙即明堂之大庙周人祀上帝而以文王配之者左传曰清庙茅屋而大戴礼言明堂以茅盖屋是其证也不显不承通作丕显丕承张元岵曰所谓显承者不言其丰功伟德不过曰无斁则吾人于伦常之际欲尽善尽美亦不必求之高逺矣维天之命
　　维天之命于穆不已于乎不显文王之德之纯假以溢我我其收之骏惠我文王曾孙笃之
　　序曰太平告文王也严华谷曰成功告神必言子孙勉力保守以慰祖考之意故此诗曰曽孙笃之天作曰子孙保之邹肇敏曰天与文王并称此谓配帝之乐歌乎何子曰此亦清庙之诗良是升歌固不止一篇也
