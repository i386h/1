<!-- { "loadSidebar": true } -->
　　周礼埸人之职曰凡祭祀供其果蓏瓠之属或疑醢人所掌四豆之实并无菹则笾人所掌四笾之实亦未尝及可知周礼亦举其大畧不必尽泥也
　　祭以清酒从以骍牡享于祖考执其鸾刀以启其毛取其血膋
　　祭义曰卿大夫袒而毛牛尚耳鸾刀以刲取膟膋是执鸾刀取血膋者卿大夫也郊特牲又云君再拜稽首肉袒亲割则是君始之而卿大夫终之与若礼器所云君亲割牲及祭统所云君执鸾刀羞哜者皆馈熟时事非朝践之礼也此诗独详于朝践者大抵鸾刀取血为王者之礼故楚茨无之而独详于此
　　是烝是享苾苾芬芬祀事孔明先祖是皇报以介福万寿无疆
　　甫田
　　倬彼甫田嵗取十千我取其陈食我农人自古有年今适南亩或耘或耔黍稷薿薿攸介攸止烝我髦士序曰刺幽王也按此诗祈年田祖合于周礼馌彼南亩同于豳风晦翁以此为豳雅诚千古之卓见而不知其为后人之拟之也周礼籥章之职掌土鼓豳籥中春击土鼓龡豳诗以逆暑中秋迎寒亦如之凡国祈年于田祖龡豳雅击土鼓以乐田畯国祭蜡则龡豳颂击土鼓以息老物所谓籥章即诗雅颂之章也豳籥以配土鼓则苇籥也明堂位云土鼓苇籥伊耆氏之乐疏以伊耆为神农也后稷封于邰説文邰为炎帝之后此伊耆之乐所由传以及豳与周礼金奏九夏以及驺虞貍首采苹采蘩之诗皆统于钟师未尝别有专职独籥章有专职者此必豳人之遗咏世世相传而习之者故吹以苇籥节以土鼓志不忘本也夫吹以苇籥击以土鼓其所为诗亦必朴而不文周公括其大防而润色之以为七月之诗故相距六百年而述之如此其详至于幽王溺于声音渐且怠于民事诗人据豳雅之遗复以周公所未详者为王陈之故其辞一出于深厚和平絶无衰世之意鼓钟所谓以籥不僣即此与大田是已然土鼓苇籥非幽王之所乐也故被以盛王之乐而奏之其诗亦改称琴瑟焉如以为作于周初则有周礼之职掌在土鼓苇籥岂可与琴瑟同奏乎土鼓苇籥伊耆之乐也大琴大瑟四代之乐也其文质判然矣或又以此与七月即豳雅豳诗之旧则七月不得系之周公与防鸮并列此诗既称有琴瑟必备拊笙磬之音胡至周初反更以土鼔苇籥哉必不然矣
　　士冠礼注甫者丈夫之称甫田谓一夫之田也倬者经界着明也何子曰夫三为屋屋三为井井者九夫之地于其中取一夫之地以为公田诸侯百里之国为井者万则取万夫焉是十千者万夫之数也介因也左传曰介人之宠是也谓因农人之居而止息也髦士幼俊之称士冠礼曰髦士攸宜是也苏子由曰进其髦俊者如汉宠力田之类
　　以我齐明与我犠羊以社以方我田既臧农夫之庆琴瑟击鼓以御田祖以祈甘雨以介我稷黍以谷我士女曲礼云天子祭四方诸侯方祀注云祭四方祭五方之神于四郊也诸侯不得总祭惟祀其方之神
　　曾孙来止以其妇子馌彼南亩田畯至喜攘其左右尝其防否禾易长亩终善且有曾孙不怒农夫克敏曾孙之稼如茨如梁曾孙之庾如坻如京乃求千斯仓乃求万斯箱黍稷稻粱农夫之庆报以介福万寿无疆如茨如梁皆颂祷之辞周书曰不知稼穑之艰难不闻小民之劳亦罔或克寿由此思之则尽力于农而获报于寿亦是实理非徒颂祷之虚词也末二句集注主农夫説葢本正义或疑上之祝下不得与下之祝上同然少牢礼嘏辞曰眉寿万年勿替引之士冠礼祝辞曰眉寿万年永受胡福则古人万寿之祝固通于上下矣
　　大田
　　大田多稼既种既戒既备乃事以我覃耜俶载南亩播厥百谷既庭且硕曾孙是若
　　序曰刺幽王也此亦拟豳雅而作前篇为祈年此篇为报赛也有祈必有报周礼畧之耳述此二诗若引幽王而置之上古歴田野观京坻戛琴瑟考钟鼓农夫进万寿之歌寡妇絶向隅之泣熈熈焉皡皡焉将必有移情而向道者矣茍非檿弧之妖焉知幽王之不可与为善乎
　　既方既皁既坚既好不稂不莠去其螟螣及其蟊贼无害我田穉田祖有神秉畀炎火
　　周礼大司徒文山林宜皁物注云柞栗之属是既皁者犹生民之言实栗谓充实也此言其始故在坚好之前彼言其极故在坚好之后也
　　有渰萋萋兴雨祁祁雨我公田遂及我私彼有不获穉此有不敛穧彼有遗秉此有滞穂伊寡妇之利
　　孟子曰唯助为有公田则夏之贡法无公田可知然彻田之法创于公刘则公田亦起于此此之公田即前篇所云嵗取十千者也
　　曾孙来止以其妇子馌彼南亩田畯至喜来方禋祀以其骍黑与其黍稷以享以祀以介景福
　　来方禋祀言曾孙既来方行禋祀之礼谓必躬亲其事也此兼方与社言之骍黑亦畧举二色以槩其余若周礼牧人所云各用方色之牲此革商以后之制豳公未必如此张元岵曰羊有骍有黑豕则止有黑而已何以分祭耶则周礼所云亦未可尽信
　　瞻彼洛矣
　　瞻彼洛矣维水泱泱君子至止福禄如茨韎韐有奭以作六师
　　序曰刺幽王也此述先王幸东都以讲武事其时之臣民颂之如此何子曰此诗三句为韵葢变体也韎韐据士冠礼爵弁服韎韐则为士服信矣然周礼司服王者祭祀兼有诸侯孤卿大夫之服至于士之服自皮弁而下而王之眡朝亦皮弁服则并兼有士服矣安见韎韐非王服乎且韎与韨韠制同名异既云有奭则名为韎韐何异赤韨玉藻谓士之韠爵韦则冠礼之韎韐亦非士之常服可知或云周礼凡兵事韦弁服即左传韎韦之跗注是也
　　瞻彼洛矣维水泱泱君子至止鞞琫有珌君子万年保其家室
　　毛传云天子玉琫而珧珌诸侯荡琫而璆珌大夫镣琫而镠珌士珕琫而珕珌
　　瞻彼洛矣维水泱泱君子至止福禄既同君子万年保其家邦
　　裳裳者华
　　裳裳者华其叶湑兮我觏之子我心写兮我心写兮是以有誉处兮
　　序曰刺幽王也此述先王朝防诸侯庆赏贤才也季彭山曰裳裳谓华如裳之下垂以喻人之有谦德也
　　裳裳者华芸其黄矣我觏之子维其有章矣维其有章矣是以有庆矣
　　有庆即孟子王制所云有庆也
　　裳裳者华或黄或白我觏之子乘其四骆乘其四骆六辔沃若
　　左之左之君子宜之右之右之君子有之维其有之是以似之
　　毛传似嗣也谓得嗣其世爵者亦其德实堪之非徒承庥席宠已也
　　桑扈之什
　　桑扈
　　交交桑扈有莺其羽君子乐胥受天之祜
　　序曰刺幽王也此述先王燕乐诸侯动有法度也左传恵子引此诗以为古之飨食也以观威仪以省祸福张元岵曰人不循天理非暴戾恣睢则愁苦拘迫何处得乐乐者惟不骄不倍之人能之所以受福而为万邦之屏也
　　交交桑扈有莺其领君子乐胥万邦之屏
　　之屏之翰百辟为宪不戢不难受福不那
　　翰为干者干当墙两旁如鸟之翼故曰翰不戢不难则受福不多当如郑笺作相戒之辞顺文切理不假反说也那多尔雅释诂文
　　兕觥其觩防酒思柔彼交匪敖万福来求
　　觩者其制觩然而上曲葢以全角为之不雕琢也今有此式可覆而不可仰古人葢用为罚爵故常设而不举但见其觩然覆于席间也
　　鸳鸯
　　鸳鸯于飞毕之罗之君子万年福禄宜之
　　序曰刺幽王也此述先王招致文武之贤以享有福禄之盛也鸳鸯以比文德之士毕罗以比招致之礼戢翼以比协恭之谊乘马以比武畧之臣摧秣以比禄养之典
　　鸳鸯在梁戢其左翼君子万年宜其遐福
　　乘马在廐摧之秣之君子万年福禄艾之
　　乘马在廐秣之摧之君子万年福禄绥之
　　頍弁
　　有頍者弁实维伊何尔酒既防尔殽既嘉岂伊异人兄弟匪他茑与女萝施于松柏未见君子忧心奕奕既见君子庻防说怿
　　序曰诸公刺幽王也此述先王燕乐亲戚其老者欣荷之辞也忧者来日苦短恐不复见王也天之雨雪则霰先集以比人之死丧则衰征先见也此诗语气迫切与前诸诗不同所以明老成易谢典型难得不可不及此燕间接其忠悃也讽王之意显然矣
　　有頍者弁实维何期尔酒既防尔殽既时岂伊异人兄弟具来茑与女萝施于松上未见君子忧心怲怲既见君子庻防有臧
　　有頍者弁实维在首尔酒既防尔殽既阜岂伊异人兄弟甥舅如彼雨雪先集维霰死丧无日无防相见乐酒今夕君子维宴
　　车
　　间闗车之舝兮思娈季女逝兮匪饥匪渴德音来括虽无好友式燕且喜
　　序曰大夫刺幽王也此述先王宫闱之化以讽王谨于袵席也葢拟闗雎鹊巢而作鼔钟所云以南者即此其义则南其音则雅也若非拟古不应絶无刺意若非刺王则房中之歌又何以列于雅哉以上十篇诗非刺王而其志则存乎刺王以此诗推之可知也间闗金大相戛之声后人因其咏车借用为驰驱之义不可以之释诗式燕且喜谓季女之德音可作好友不俟他求也或云娶妇之家三日不举乐思嗣亲也新昏不得有燕与歌舞然考之士昏礼记舅姑有飨妇之礼闗雎有琴瑟钟鼓之乐曲礼云为酒食以召乡党僚友亦为娶妇者言也则所谓不举乐者或为孤子言之耳
　　依彼平林有集维鷮辰彼硕女令德来教式燕且誉好尔无射
　　虽无防酒式饮庻防虽无嘉殽式食庻防虽无德与女式歌且舞
　　式歌且舞言己虽无徳可以助汝而乐汝之德不禁其咏犹舞蹈之不置也
　　陟彼高冈析其柞薪析其柞薪其叶湑兮鲜我觏尔我心冩兮
　　析薪而叶盛以兴娶妻而徳美汉广之诗以薪兴游女齐风南山之诗亦以析薪兴娶妻孔仲达云言为薪是废弃不用之辞谬矣
　　髙山仰止景行行止四牡騑騑六辔如琴觏尔新昏以慰我心
　　髙山景行自是母仪天下之意非寻常之人可以举似
　　青蝇
　　营营青蝇止于樊岂弟君子无信防言
　　序曰大夫刺幽王也
　　营营青蝇止于棘防人罔极交乱四国
　　营营青蝇止于榛防人罔极构我二人
　　二人谓幽王申后也大夫视君与后如父母然故曰我二人若指己与王不得作此等夷之语构二人而先之以乱四国者当时吕缯西戎与申方睦必以申之交结缯戎谋抗王朝为废后之名也
　　宾之初筵
　　宾之初筵左右秩秩笾豆有楚殽核维旅酒既和防饮酒孔偕钟鼔既设举醻逸逸大侯既抗弓矢斯张射夫既同献尔发功发彼有的以祈尔爵
　　序曰卫武公刺时也葢借己以儆人也睿圣武公岂真有号呶屡舞之失乎
　　籥舞笙鼓乐既和奏烝衎烈祖以洽百礼百礼既至有壬有林锡尔纯嘏子孙其湛其湛曰乐各奏尔能宾载手仇室人入又酌彼康爵以奏尔时
　　籥舞吹籥而舞也子孙其湛祭时旅醻之礼也仇匹也宾载手仇祭毕馂余之礼也少牢礼云司宫设对席乃四人上佐食盥升下佐食对之宾长二人备此诗所云宾载手仇也佐食亦宾之党各手引其耦与之对馂也少牢礼又云主人洗一爵升酌以受上賛者洗三爵酌主人受于户内以授次若是以辩此诗所云室人入又也室人谓主人入又谓旅醻之后又酌宾也又云主人受上爵酌以酧于户内上亲嘏曰主人受祭之福胡寿保建家室此诗所云酌彼康爵以奏尔时也葢上致嘏之爵故曰康爵酌者主人自酢也奏犹表见也奏尔能者表其嫺习礼法奏尔时者表其动合时宜也酒诰曰惟天降命肇我民惟元祀葢饮酒之时惟祭祀为最宜也
　　宾之初筵温温其恭其未醉止威仪反反曰既醉止威仪幡幡舍其坐迁屡舞僊僊其未醉止威仪抑抑曰既醉止威仪怭怭是曰既醉不知其秩
