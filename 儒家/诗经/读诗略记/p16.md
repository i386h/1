<!-- { "loadSidebar": true } -->
　　黄鸟黄鸟无集于谷无啄我粟此邦之人不我肯糓言旋言归复我邦族
　　序曰刺宣王也吕东莱之説备矣张元岵曰频呼黄鸟见人无可与言者亦孤苦之极也
　　无啄我粟言无相侵迫也人之不善我将去之黄鸟或能念我耳
　　黄鸟黄鸟无集于桑无啄我粱此邦之人不可与明言旋言归复我诸兄
　　不可与明言非意之来不可以理喻也
　　黄鸟黄鸟无集于栩无啄我黍此邦之人不可与处言旋言归复我诸父
　　我行其野
　　我行其野蔽芾其樗昏姻之故言就尔居尔不我畜复我邦家
　　序曰刺宣王也王氏之説集注载之篇末刺王之意备矣
　　我行其野言采其蓫昏姻之故言就尔宿尔不我畜言归思复
　　我行其野言采其葍不思旧姻求尔新特诚不以富亦只以异
　　葍一名燕覆子即木通之实也瓤黄子黒可食求尔新特俗本作我误也成从论语作诚以富傲贫奸民犹避其名以新间旧良民常蹈其失此不知礼教之过也其责人也恕其责上也切矣
　　斯干
　　秩秩斯干幽幽南山如竹苞矣如松茂矣兄及弟矣式相好矣无相犹矣
　　序曰宣王考室也竹书宣王八年初考室礼杂记曰庙成则衅之路寝成则考之而不衅注云设盛食以落之此诗止言诸寝故曰考郑氏以续妣祖为成宫庙故兼衅言之非也
　　天下之乱多起于家室家室之乱多成于兄弟故首以兄弟为祷
　　似续妣祖筑室百堵西南其户爰居爰处爰笑爰语似续妣祖谓嗣续先人之业也协韵故妣先于祖郑笺以妣为姜嫄者凿説也歴考经传周无姜嫄之庙以閟宫为姜嫄庙者始于毛传康成因之以附防周礼殊不足信别自有辨
　　约之阁阁防之槖槖风雨攸除鸟防攸去君子攸芋芋蹲鸱也説文云大叶实根骇人故谓之芋芋是特大者为芋也故训尊大
　　如跂斯翼如矢斯棘如鸟斯革如翚斯飞君子攸跻革亦急也如鸟之警急也礼器匪革其犹革与棘通也
　　殖殖其庭有觉其楹哙哙其正哕哕其宴君子攸宁觉与较通尔雅云较直也郑笺云直毛于此云髙大于大雅抑篇亦云直则训直已足不必兼言髙大详见抑篇哙説文云咽也盖人声之所出也哕説文云气牿也是哙哙者屋寛广而声肆达也哕哕者屋深邃而声遏逆也
　　下莞上簟乃安斯寝乃寝乃兴乃占我梦吉梦维何维熊维罴维虺维蛇
　　吉梦之占特假设其事以为颂祷非实也何子谓宣王之子幽王实亡其国梦既不灵幻语亦何足録遂以是为非宣王之诗此真梦语也正月之诗云哀今之人胡为虺蜴此以虺蛇为吉兆者第取隠伏之义耳古人假象无所拘忌如螽者春秋所书以为灾而螽斯之诗以美后妃是已説文曰虺以注鸣陆农师曰虺似蛇而小语曰为虺弗摧为蛇奈何非蝮蛇也
　　大人占之维熊维罴男子之祥维虺维蛇女子之祥乃生男子载寝之牀载衣之裳载弄之璋其泣喤喤朱芾斯皇室家君王
　　言璋犹之言圭非有异义聊以叶韵耳
　　乃生女子载寝之地载衣之裼载弄之瓦无非无仪唯酒食是议无父母诒罹
　　仪者善之见于外者也女子之善以退藏为美无羊
　　谁谓尔无羊三百维羣谁谓尔无牛九十其犉尔羊来思其角濈濈尔牛来思其耳湿湿
　　序曰宣王考牧也按周礼牧人掌六牲而阜蕃其物六牲不特牛羊而祭祀之典以牛羊为重故特举之若马为国之大用别立牧师掌之已详车攻吉日之篇故不及也后世好大喜功之主知有车攻吉日之可羡而已如此诗所称鄙而不足道岂知所以兆太平者正在于此哉
　　尔雅释牛云黑唇犉后又云牛七尺为犉诗葢举其髙大者以防其余也
　　或降于阿或饮于池或寝或讹尔牧来思何簑何笠或负其糇三十维物尔牲则具
　　尔牧来思以薪以蒸以雌以雄尔羊来思矜矜兢兢不骞不崩麾之以肱毕来既升
　　牧人乃梦众维鱼矣旐维旟矣大人占之众维鱼矣实维丰年旐维旟矣室家溱溱
　　古今占法约畧形似随机立义非有典要可以证据也如众维鱼者润泽沾濡之象也故为丰年旐维旟者自后而前日进之象也故为室家溱溱溱溱犹浸浸也周礼占梦职云歳终献吉梦于王王拜受之予尝疑此为习谄导谀之事必非周公所为及观此诗乃知古人所献之吉梦惟是嵗之丰熟民之蕃昌而已故拜受之所以重民事而为之召祥去灾者无所不用其极也
　　节南山
　　节彼南山维石岩岩赫赫师尹民具尔瞻忧心如惔不敢戏谈国既卒斩何用不监
　　序曰家父刺宣王也家父人名也父与甫通今人亦有名甫者郑以为字则诗中明言以究王讻岂有諌君而自称其字者或以春秋所书家父疑即其人则同时同国而名字相同者往往有之如鲁成公之臣有两婴齐齐桓公之臣有三敬仲况相距数十年者乎即宣幽之际已有两皇父矣则此家父自为幽王时人亦何足疑竹书幽王二年锡太师尹氏皇父命是尹氏皇父为一人竹书虽不足据然近古之书或不尽妄以诗词考之以居徂向亦与弗躬弗亲之语合
　　不敢戏谈犹云不敢不以正告也
　　节彼南山有实其猗赫赫师尹不平谓何天方荐瘥丧乱多民言无嘉莫惩嗟
　　实毛云满也猗与阿通隰桑阿难苌楚作猗傩是也曲阜曰阿言隠曲之处草木无不遍满是其平也曾也系尔雅释言文按民劳不畏明説文作朁是与朁通也朁从日兟声与替不同
　　尹氏大师维周之氐秉国之均四方是维天子是毗俾民不迷不吊昊天不宜空我师
　　尹者官名盖以官为氏者氐从氏从一説文山之旁箸者曰氏一者地也一在氏下故为本天根之宿名之曰氐以此周之氐言周之兴亡系之也秉法度以齐众为均周语律所以立均注均长七尺系以均钟音也何子曰不吊昊天言不恤昊天之谴怒也左传吴伐郯季文子引此诗而曰有上不吊其谁不受乱又吴伐楚丧君子以吴为不吊亦引此诗其解甚明郝楚望曰空犹旷也我师谓大师也言尹氏不宜虚踞其职旷我师位也
　　弗躬弗亲庶民弗信弗问弗仕勿罔君子式夷式已无小人殆琐琐姻亚则无膴仕
　　尹氏不平即躬亲无益然权归于一民之被害犹有限也茍政出多门则民无所适从故曰弗信膴説文云无骨腊也盖肉之腴者故训厚
　　昊天不佣降此鞠讻昊天不惠降此大戾君子如屇俾民心阕君子如夷恶怒是违
　　君子当与四章之君子同盖指王也王如能屇能夷则尹氏不必言矣屇毛传云极也言有所限极而不自恣也
　　不吊昊天乱靡有定式月斯生俾民不宁忧心如酲谁秉国成不自为政卒劳百姓
　　驾彼四牡四牡项领我瞻四方蹙蹙靡所骋
　　项説文云头后释名云确也谓坚确之处是项为颈上之骨领虽与项同而当颈为领颈上之骨较大于颈故毛氏训项为大言马之肥大领与项齐也
　　方茂尔恶相尔矛矣既夷既怿如相醻矣
　　昊天不平我王不宁不惩其心覆怨其正
　　家父作诵以究王讻式讹尔心以畜万邦
　　正月
　　正月繁霜我心忧伤民之讹言亦孔之将念我独兮忧心京京哀我小心癙忧以痒
　　序曰大夫刺幽王也竹书幽王四年夏六月陨霜建巳之月周六月也幽王灾异甚多独举一端者其诗作于此时可知也前篇多归咎于人直辞也此篇多归咎于天激辞也
　　张元岵曰首二句是目击心伤之语按民之讹言大扺妖妄之言如西汉之末惊言大水至行诏筹之类此亦灾异之事故五章曰召故老讯占梦耳
　　父母生我胡俾我瘉不自我先不自我后好言自口莠言自口忧心愈愈是以有侮
　　好言莠言与讹言不同讹言起于愚民之狂惑昏乱好言莠言自起于小人之倾诈反覆自口谓昧心而出之也
　　忧心惸惸念我无禄民之无辜并其臣仆哀我人斯于何从禄瞻乌爰止于谁之屋
　　并其臣仆言无罪之民俱将被囚虏而为臣仆耳若云已与之俱非大夫所以自处从禄与无禄之禄同义言何从得邀天幸免于祸患也乌止谁屋犹言鹿死谁手也
　　瞻彼中林侯薪侯蒸民今方殆视天梦梦既克有定靡人弗胜有皇上帝伊谁云憎
　　谓山盖卑为冈为陵民之讹言宁莫之惩召彼故老讯之占梦具曰予圣谁知乌之雌雄
　　为冈为陵喻讹言之变人以为小而不知其究也必有大患不可不自警也雌雄喻阴阳也凡灾异之来阴阳分应讹言为变纷纭不一故占其事应未知阴阳所属耳欧阳永叔曰鸟之雌雄多以背尾毛色别之乌则雌雄不异故独以为言
　　谓天盖髙不敢不局谓地盖厚不敢不蹐维号斯言有伦有脊哀今之人胡为虺蜴
　　有伦有类可推也有脊有理可循也言上下可畏无所自容则推类而极之循理而穷之局天蹐地情所实有非徒过激为此妄辞也
　　瞻彼阪田有菀其特天之扤我如不我克彼求我则如不我得执我仇仇亦不我力
　　心之忧矣如或结之今兹之正胡然厉矣燎之方宁或灭之赫赫宗周裦姒烕之
　　胡然厉矣大全作胡为不知何本烕与灭音异义亦不同灭者水灭之灭自外也烕者火自烕烕自内也此正君子永终知敝之语故下云终其永懐语意相承其为未然之忧可见矣或以此疑为东迁后诗则瞻乌爰止于谁之屋岂是道已然之事者或又据竹书平王之时别有擕王两主并立民无适从故为此乌止谁屋之语则即以竹书考之众寡强弱之势判然必无此虑且竹书可信则繁霜正为幽王事耳
　　终其永懐又窘阴雨其车既载乃弃尔辅载输尔载将伯助予
　　终其永懐承烕之而言周虽未烕忧其终必烕也又窘阴雨内祸方殷外难复作也春秋隠六年郑人来输平公羊传曰输平犹隳成是输为隳也败也
　　无弃尔辅员于尔辐屡顾尔仆不输尔载终逾絶险曽是不意
　　曾是不意言逾絶险而无失者曽是不以为意而可乎员训益殊无所据按员与圆通説文圆全也有辅则辐不伤
　　鱼在于沼亦匪克乐潜虽伏矣亦孔之炤忧心惨惨念国之为虐
　　两云亦者游釡之鱼不必言即在沼亦不乐也跃渊之鱼不必言即潜伏亦不免也至于潜伏不免此极困之时也君子致命遂志亦复何忧之有所忧者不在小人之祸已而在国政之虐民耳
　　彼有防酒又有嘉殽洽比其隣昏姻孔云念我独兮忧心慇慇
　　佌佌彼有屋防防方有谷民今之无禄天夭是防哿矣富人哀此惸独
　　夭通作殀短折也防刑也言天命不永是椽害之商书肜日篇云非天夭民与此天夭同义
　　十月之交
　　十月之交朔日辛卯日有食之亦孔之丑彼月而微此日而微今此下民亦孔之哀
　　序曰大夫刺幽王也按国语山崩川竭皆幽王时事则此诗为刺幽王无疑矣竹书幽王元年锡皇父命三年冬大震电五年皇父作都于向六年冬十月辛卯朔日有食之其事皆与此诗合竹书虽未可信乃此诗日食汉晋诸人所不能推而竹书所纪嵗月预合于大衍授时之法葢为周末之书闻见犹有所据也郑笺以为刺厉王者谬矣
