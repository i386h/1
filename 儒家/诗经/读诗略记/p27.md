<!-- { "loadSidebar": true } -->
　　倬彼云汉昭囘于天王曰于乎何辜今之人天降丧乱饥馑荐臻靡神不举靡爱斯牲圭璧既卒宁莫我听序曰仍叔美宣王也按竹书宣王二十五年大旱王祷于郊庙此诗之作当在此时孔疏曰春秋桓公五年天王使仍叔之子来聘上距宣王之崩已七十余年仍叔或是世称如晋知氏世称伯赵氏世称孟也春秋左传曰天灾有币无牲盖言灾未甚者不用牲也既甚则无神不举安得不用
　　旱既大甚蕴隆虫虫不殄禋祀自郊徂宫上下奠瘗靡神不宗后稷不克上帝不临耗斁下土宁丁我躬自郊祭天奠瘗祭地及六宗也上谓坛祭下谓坎祭也祭法祭天燔柴祭地瘗埋祭时祭寒暑祭日祭月祭星祭水旱皆埋少牢皆有坎坛故曰上下奠瘗斁通作殬详思齐篇
　　旱既大甚则不可推兢兢业业如霆如雷周余黎民靡有孑遗昊天上帝则不我遗胡不相畏先祖于摧天不我遗言天意似不我容非特不临而已先祖于摧言先祖之灵似相摧折非特不克而已
　　旱既大甚则不可沮赫赫炎炎云我无所大命近止靡瞻靡顾羣公先正则不我助父母先祖胡宁忍予旱既大甚涤涤山川旱魃为虐如惔如焚我心惮暑忧心如熏羣公先正则不我闻昊天上帝宁俾我遯宁俾我遯言天意如此岂以我之不君欲使我避位以让贤者乎
　　旱既大甚黾勉畏去胡宁瘨我以旱憯不知其故祈年孔夙方社不莫昊天上帝则不我虞敬恭明神宜无悔怒
　　严华谷曰黾勉畏去念民命方急当思救之故黾勉于此不敢去也月令注云天宗日月星辰也
　　旱既大甚散无友纪鞠哉庶正疚哉冢宰趣马师氏膳夫左右靡人不周无不能止瞻卬昊天云如何里友作有为是里与理通素问曰天有八纪地有五里谓八节之纪五行之里也刘公瑾曰孟子稽大不理于口集注理训頼亦引汉书季布传无俚之俚为证则里理俚盖通用趣马师氏膳夫详十月之交篇
　　瞻卬昊天有嘒其星大夫君子昭假无赢大命近止无弃尔成何求为我以戾庶正瞻卬昊天曷惠其宁崧高
　　崧高维岳骏极于天维岳降神生甫及申维申及甫维周之翰四国于蕃四方于宣
　　序曰尹吉甫美宣王也天下复平能建国亲诸侯褒赏申伯焉郝楚望曰诗至大雅作者之志愈远而序者之义愈精故云汉不为救旱以明格天之德崧高不为赠行以明亲贤之礼烝民不为赠山甫以表使能之功梁山不为美韩侯以纪驭福之柄江汉以下皆可知也
　　凡山之高大者皆称崧非指崧山尧时止有四岳至周始有中岳与四岳而为五因其高大名之曰崧尔雅郭注得之毛传曰尧之时姜氏为四伯掌四岳之祀述诸侯之职于周则有甫有申有齐有许也岳降神灵和气以生申甫郑笺曰德当岳神之意故福兴其子孙孔疏曰周语谓尧祚四岳国命为侯伯氏曰有吕又谓齐许申吕由大姜故知申吕皆为四岳之胄尚书吕刑礼记引之作甫刑是甫即吕也按吕之为甫不知始于何时据扬之水为平王初年之诗甫与申许并称而宣王之时去平王不逺则必有甫侯可知吕氏以甫申为宣王时贤诸侯同有功于王室者是也后汉书刘陶曰周宣用申甫以济夷厉之荒盖本此诗而康成注礼记又以甫为仲山甫甚谬
　　亹亹申伯王缵之事于邑于谢南国是式王命召伯定申伯之宅登是南邦世执其功
　　后汉地理志南阳棘阳县东北百里有谢城即今河南新野县申国亦在南阳王伯厚曰高帝入关光武起兵皆先取宛其形势自可想见宛即南阳也何子曰春秋时楚经营北方大抵用申息之师其君多居于申合诸侯亦在焉是楚得申而后强也当宣王时蛮荆蠢动而谢最近于荆故筑城于此亦扼要之虑与
　　王命申伯式是南邦因是谢人以作尔庸王命召伯彻申伯土田王命傅御迁其私人
　　张元岵曰民功曰庸因是谢人谓不易民而治因其教不易其俗以振起尔蕃宣之功也如以庸为墉当命召伯不当命申伯矣彻法壊于厉王宣王复之此中兴之根本故此与江汉皆赞美其事
　　申伯之功召伯是营有俶其城寝庙既成既成藐藐王锡申伯四牡蹻蹻钩膺濯濯
　　周礼巾车之文金路钩樊缨九就同姓以封申伯异姓而得此赐者一时之异数犹韩侯之有锡也
　　王遣申伯路车乘马我图尔居莫如南土锡尔介圭以作尔宝往近王舅南土是保
　　考工记镇圭尺有二寸天子守之尔雅云珪大尺二寸谓之玠书顾命篇太保承介圭是介圭为天子之守圭也然韩奕篇云以其介圭入觐于王则亦诸侯所执也何子云周礼典瑞之职珍圭以征守以恤凶荒注云珍当为镇王使人执以徃致王命焉归又执以反命由此观之宣王之命申伯将以镇抚南土故使之执介圭以往如王自行也近当作防说文防读如记故与记通
　　申伯信迈王饯于郿申伯还南谢于诚归王命召伯彻申伯土疆以峙其粻式遄其行
　　郿即今陜西郿县孔疏云时王省视岐周申伯从王至岐自岐遣之故饯于郿非为申伯故往也严华谷以文王之庙在丰丰与郿相近故告庙毕而饯郿者非也考之丰在郿东相距百里而谢又在丰东岂有东行而西饯者
　　申伯番番既入于谢徒御啴啴周邦咸喜戎有良翰不显申伯王之元舅文武是宪
　　番番书秦誓篇番番良士旅力既愆则非武勇之貎明矣盖老成之状也母之兄弟为舅故曰元舅长舅也或以列女传宣后姜姓遂谓申伯为后父者非是不显当作丕显钱长玉曰因亲建贤疑为王者之私恩故特铺张其贤见锡之遣之饯之以华其行者非止为外戚而已
　　申伯之德柔惠且直揉此万邦闻于四国吉甫作诵其诗孔硕其风肆好以赠申伯
　　孔硕谓所指陈者朝廷典礼之盛肆好谓所扬扢者君臣喜起之休也赠申伯以感励之也
　　烝民
　　天生烝民有物有则民之秉彛好是懿德天降有周昭格于下保兹天子生仲山甫
　　序曰尹吉甫美宣王也周室中衰华夷杂处非文武威风有大方畧者不能据天下形胜设险以制蛮夷而藩王国故召伯营谢燕师完韩山甫城齐受其事者皆当世第一流人宣王可谓能任贤矣故吉甫作诗以美之因以慰勉山甫焉则者无过无不及之则即商书所云降衷也秉彛即所云若有恒性也可见至善之理惟不失其常而已仲山甫汉书杜钦传以为异姓之臣者是权德舆集以为鲁献公仲子非也罗泌路史有两樊国一为泰伯仲雍后一据潜夫论以为庆姓
　　仲山甫之德柔嘉维则令仪令色小心翼翼古训是式威仪是力天子是若明命使赋
　　令色依于巧言常足以败德令色依于嘉则适足以彰德则即物则之则仪既令矣又威仪是力者时时检摄惟恐慢易之心入之也
　　王命仲山甫式是百辟缵戎祖考王躬是保出纳王命王之喉舌赋政于外四方爰发
　　胡双湖曰命之善者宣出之不善者缴纳之如后世封还词头之类如以出为宣命纳为复命不过一奉行之任何足称道
　　肃肃王命仲山甫将之邦国若否仲山甫明之既明且哲以保其身夙夜匪懈以事一人
　　明其若否中亦有若则出否则纳之意非徒奉行已也
　　人亦有言柔则茹之刚则吐之维仲山甫柔亦不茹刚亦不吐不侮矜寡不畏彊御
　　不茹不吐见山甫大公至正之心柔亦不茹非以其柔故昵之也刚亦不吐非以其刚故仇之也柔嘉有则则虽令仪令色原与胡广赵戒之依阿者不同矣刚柔一视则虽不侮不畏原与李膺张俭之愤激者不同矣所以为王者之佐而任天下之重也
　　人亦有言德輶如毛民鲜克举之我仪图之维仲山甫举之爱莫助之衮职有阙维仲山甫补之
　　徳輶如毛荀子引之以为财物货寳以大为重政教功名反是能积防者速成是如毛者至防之义鲜克举者言其忽而难执也此解与中庸合于诗义亦通
　　仲山甫出祖四牡业业征夫防防每懐靡及四牡彭彭八鸾锵锵王命仲山甫城彼东方
　　四牡骙骙八鸾喈喈仲山甫徂齐式遄其归吉甫作诵穆如清风仲山甫永懐以慰其心
　　韩奕
　　奕奕梁山维禹甸之有倬其道韩侯受命王亲命之缵戎祖考无废朕命夙夜匪懈防共尔位朕命不易榦不庭方以佐戎辟
　　序曰尹甫甫美宣王也黄东发曰谢卫武关以制荆韩扞临晋以制狄皆天下形胜故宣王中兴特着二诗焉按诗中絶无一语及韩侯才能惟因蹶父相攸防缀物产之盛以见嗣续之际不替家声百蛮虽悍莫敢侵扰其地以得保有乐土也此虽大雅而醖借波澜饶有风人之致矣
　　何大复云梁山在今陜西韩城郃阳两县之界非太王迁邠所逾之梁山也按韩国既因百蛮不应近在梁山梁山之南有韩距周都不五百里盖韩侯之采邑也在汉为内史地汉因周都也不易言任之专信之笃也
　　四牡奕奕孔脩且张韩侯入觐以其介圭入觐于王王锡韩侯淑旂绥章簟茀错衡衮赤舄钩膺镂钖鞹鞃浅幭鞗革金厄
　　何子曰首章是初受封时此章则既封后而复入觐之事也介圭即镇圭也申伯奉王命以镇抚南土则有介圭之锡韩侯奉王命以镇抚北国则亦有介圭之锡可知今以比功入觐故执之以还报天子也淑旂交龙为旂考工记曰龙旂九斿象大火也大火东方苍龙之宿故月令春载青旂所以迎东方之淑气因谓之淑旂耳周礼巾车之职云大旂以賔以封同姓大赤以朝以封异姓大白以即戎以封四卫大麾以田以封蕃国韩固武之穆也故锡以旂王制曰天子杀则下大绥诸侯杀则下小绥故郑氏注明堂位谓夏后之绥即巾车之大麾以田者是韩侯有追貊之锡而责以貔皮之献故大旂之外特加大麾以彰异数也其章即谓绥之旒縿亦若尔雅所云旃之因章也旧注谓旂亦有旄故曰绥章考之尔雅注旄首曰旌有铃曰旂是旂未尝有旄也衮者礼服之通称详采菽篇周礼巾车之文玉路锡以祀韩侯有锡此异数也幭孔疏云与幦同义玉藻羔幦鹿幦周礼巾车犬豻皆以有毛之皮为之按浅幭者虎夏皮也如巾车所云鹿浅幎是也尔雅虎浅毛谓之虦猫则虎之不皆浅毛明矣
　　韩侯出祖出宿于屠显父饯之清酒百壶其殽维何炰鼈鲜鱼其蓛维何维笋及蒲其赠维何乗马路车笾豆有且侯氏燕胥
　　屠注中或曰即杜为是按檀弓晋平公饮酒杜蒉自外入左传作屠蒯是屠与杜通也汉曰杜陵在今陜西鄠县韩在北而南行者时将亲迎意蹶里必在南也
　　韩侯取妻汾王之甥蹶父之子韩侯迎止于蹶之里百两彭彭八鸾锵锵不显其光诸娣从之祁祁如云韩侯顾之烂其盈门
　　尔雅男子谓姊妹之子为出然猗嗟之诗称甥盖谓我舅者吾谓之甥也笺说得之吕东莱曰古者任遇方面之臣既尽其礼复恤其私使之内外光显故能展布自竭诗美锡命因道取妻其意在此而王室尊安人情暇乐亦在其中矣
　　蹶父孔武靡国不到为韩姞相攸莫如韩乐孔乐韩土川泽訏訏鲂鱮甫甫麀鹿噳噳有熊有罴有猫有虎庆既令居韩姞燕誉
　　溥彼韩城燕师所完以先祖受命因时百蛮王锡韩侯其追其貊奄受北国因以其伯实墉实壑实亩实籍献其貔皮赤豹黄罴
　　百蛮即周礼所云蛮服盖夷狄之通称伯州伯也韩之先世尝受此职故因之也尔雅貔白狐郭璞云一名执夷虎豹之属山海经泰山多赤豹逸周书王防篇东胡黄罴何元子曰豹取赤罴取黄当是各取其美者辅汉卿曰猛兽韩国所富有故令贡其皮不强责其所无也陈氏曰不知封国所由则无以作其忠不知世业所在则无以教之孝故推本言之
　　江汉
