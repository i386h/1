<!-- { "loadSidebar": true } -->
　　凯风自南，吹彼棘心。棘心夭夭【与腰同】，母氏劬劳【叶音僚】。（○比也。南风，谓之凯风。长养万物者也。棘，小木。丛生多刺，难长，而心又其稚弱，而未成者也。夭夭，少好貌。劬劳，病苦也。○卫之淫风流行，虽有七子之母，犹不能安其室。故其子作此诗，以凯风比母，棘心，比子之幼时。盖曰：母生众子，幼而育之。其劬劳甚矣。本其始而言，以起自责之端也。）
　　○凯风自南，吹彼棘薪。母氏圣善，我无令人。（○兴也。圣，叡。令，善也。棘可以为薪，则成矣。然非美材。故以兴子之壮大而无善也。复以圣善称其母，而自谓无令人。其自责也深矣。）
　　○爰有寒泉，在浚之下【叶后五反】。有子七人，母氏劳苦。（兴也。浚，卫邑。○诸子自责言，寒泉在浚之下，犹能有所滋益于浚，而有子七人，反不能事母，而使母至于劳苦乎。于是乃若微指其事，而痛自刻责，以感动其母心也。母以淫风流行，不能自守，而诸子自责。但以不能事母，使母劳苦为词。婉词几谏，不显其亲之恶。可谓孝矣。下章放此。）
　　○睍【与演同】睆【与莞同】黄鸟，载好其音。有子七人，莫慰母心。（兴也。睍睆，淸和圆转之意。○言黄鸟犹能好其音以悦人。而我七子独不能慰悦母心哉。）
　　凯风四章章四句
　　雄雉于飞。泄泄【与异同】其羽。我之怀矣，自诒伊阻。（兴也。雉，野鸡。雄者有冠长尾，身有文采，善斗。泄泄，飞之缓也。怀，思。诒，遗。阻，隔也。○妇人以其君子从役于外，故言，雄雉之飞，舒缓自得如此，而我之所思者，乃从役于外，而自遗阻隔也。）
　　○雄雉于飞。下上【时掌反】其音。展矣君子，实劳我心。（兴也。下上其音，言其飞鸣自得也。展，诚也。言诚，又言实，所以甚言此君子之劳我心也。）
　　○瞻彼日月，悠悠我思【叶新赍反】。道之云远，曷云能来【叶陵之反】。（○赋也。悠悠，思之长也。见日月之往来，而思其君子从役之久也。）
　　○百尔君子，不知德行【下孟反。叶戸郎反】。不忮【与至同】不求，何用不臧。（○赋也。百，犹凡也。忮，害。求，贪。臧，善也。○言凡尔君子，岂不知德行乎。若能不忮害，又不贪求，则何所为而不善哉。忧其远行之犯患，冀其善处而得全也。）
　　雄雉四章章四句
　　匏有苦叶，济有深涉。深则厉，浅则揭【与器同】。（○比也。匏，瓠也。匏之苦者，不可食。特可佩以渡水而已。然今尚有叶，则亦未可用之时也。济，渡处也。行渡水曰涉。以衣而涉，曰厉。褰衣而涉，曰揭。○此刺淫乱之诗。言匏未可用。而渡处方深。行者当量其浅深，而后可渡。以比男女之际，亦当量度礼义而行也。）
　　○有弥【与米同】济盈，有鷕【以小反】雉鸣。济盈不濡轨【与晷同。叶居有反】，雉鸣求其牡。（比也。弥，水满貌。鷕，雌雉声。轨，车辙也。飞，曰雌雄。走，曰牝牡。○夫济盈必濡其辙。雉鸣当求其雄。此常理也。今济盈，而曰不濡轨，雉鸣而反求其牡。以比淫乱之人不度礼义，非其配耦，而犯礼以相求也。）
　　○雝雝鸣鴈【叶鱼旴反】，旭【许玉反】日始旦。士如归妻，迨冰未泮。（赋也。雝雝，声之和也。鴈，鸟名。似鹅畏寒。秋南，春北。旭，日初出貌。昏礼，纳采用鴈。亲迎以昏，而纳采请期以旦。归妻以冰泮，而纳采请期，迨冰未泮之时。○言古人之于婚姻，其求之不暴而节之以礼如此。以深刺淫乱之人也。）
　　○招招【音韶】舟子【叶奖里反】，人涉卬【与昴同】否【叶蒲美反】。人涉卬否，卬须我友【叶羽轨反】。（○比也。招招，号召之貌。舟子，舟人主济渡者。卬，我也。○舟人招人以渡。人皆从之。而我独否者，待我友之招，而后从之也。以比男女必待其配耦，而相从，而刺此人之不然也。）
　　匏有苦叶四章章四句
　　习习谷风，以阴以雨。黾勉同心，不宜有怒【叶暖五反】。采葑【与封同】采菲【与匪同】，无以下体。德音莫违，及尔同死【叶想止反】。（○比也。习习，和舒也。东风，谓之谷风。葑，蔓菁也。菲，似葍，茎麤叶厚而长。有毛。下体，根也。葑菲，根茎皆可食，而其根则有时而美恶。德音，美誉也。○妇人为夫所弃。故作此诗，以叙其悲怨之情。言阴阳和，而后雨泽降。如夫妇和，而后家道成。故为夫妇者当黾勉以同心而不宜至于有怒。又言，采葑菲者，不可以其根之恶，而弃其茎之美，如为夫妇者，不可以其颜色之衰，而弃其德音之善。但德音之不违，则可以与尔同死矣。）
　　○行道迟迟，中心有违。不远伊迩，薄送我畿【音祈】。谁谓荼【音徒】苦，其甘如荠【音泚】。宴尔新昏，如兄如弟【待礼反】。（○赋而比也。迟迟，舒行貌。违，相背也。畿，门内也。茶，苦菜。蓼属也。详见良耜。荠，甘菜。宴，乐也。新昏，夫所更娶之妻也。○言我之被弃，行于道路，迟迟不进。盖其足欲前，而心有所不忍。如相背然。而故夫之送我，乃不远而甚迩。亦至其门内而止耳。又言，茶虽甚苦，反甘如荠。以比己之见弃其苦有甚于茶，而其夫方且宴乐其新昏，如兄如弟而不见恤。盖妇人从一而终。今虽见弃，犹有望夫之情，厚之至也。）
　　○泾以渭浊，湜湜【音殖】其沚【音止】。宴尔新昏，不我屑以。毋逝我梁，毋发我笱【与苟同】。我躬不阅，遑恤我后【胡口反】。（○比也。泾渭，二水名。泾水，出今原州百泉县筓头山，东南至永兴军高陵入渭。渭水，出渭州渭源县鸟鼠山，至同州凭翊县入河。湜湜，淸貌。沚，水渚也。屑，洁。以，与。逝，之也。梁，堰石障水而空其中，以通鱼之往来者也。笱，以竹为器，而承梁之空，以取鱼者也。阅，容也。○泾浊，渭淸。然泾未属渭之时，虽浊，而未甚见。由二水旣合，而淸浊益分。然其别出之者，流或稍缓，则犹有淸处。妇人以自比，其容貌之衰久矣。又以新昏形，之益见憔悴。然其心则固犹有可取者。但以故夫之安于新昏，故不以我为洁而与之耳。又言，毋逝我之梁，毋发我之笱。以比欲戒新昏。毋居我之处，毋行我之事。而又自思，我身且不见容，何暇恤我已去之后哉。知不能禁，而絶意之辞也。）
　　○就其深矣，方之舟之。就其浅矣，泳之游之。何有何亡，黾勉求之。凡民有丧，匍【音蒲】匐【幅卜反】救【叶居尤反】之。（兴也。方，桴。舟，船也。潜行曰泳，浮水曰游。匍匐，手足并行。急遽之甚也。○妇人自陈其治家勤劳之事。言我随事，尽其心力，而为之。深则方舟，浅则泳游。不计其有与亡，而勉强以求之。又周睦其邻里郷党，莫不尽其道也。）
　　○不我能慉【与畜同】，反以我为雠。旣阻我德，贾【音古】用不售【与寿同。叶市周反】。昔育恐育鞠【与菊同】，及尔顚覆【与福同】。旣生旣育，比予于毒。（赋也。慉，养。阻，却。鞠，穷也。○承上章言。我于女家勤劳如此，而女旣不我养，而反以我为仇雠。惟其心旣拒却我之善。故虽勤劳如此，而不见取。如贾之不见售也。因念其昔时，相与为生，惟恐其生理穷尽，而及尔皆至于顚覆。今旣遂其生矣。乃反比我于毒而弃之乎。张子曰：育恐，谓生于恐惧之中。育鞠，谓生于困穷之际。亦通。）
　　○我有旨蓄【勅六反】，亦以御【音语】冬。宴尔新昏，以我御穷。有洸【音光】有溃【音绘】，旣诒我肄【音异】。不念昔者，伊余来塈。（兴也。旨，美。蓄，聚。御，当也。洸，武貌。溃，怒色也。肄，劳。塈，息也。○又言，我之所以蓄聚美菜者，盖欲以御冬月乏无之时。至于春夏，则不食之矣。今君子安于新昏，而厌弃我。是但使我御其穷苦之时，至于安乐，则弃之也。又言，于我极其武怒，而尽遗我以勤劳之事。曾不念昔者我之来息时也。追言其始见君子之时，接礼之厚。怨之深也。）
　　谷风六章章八句
　　式微式微。胡不归。微君之故，胡为乎中露。（赋也。式，发语辞。微，犹衰也。再言之者，言衰之甚也。微，犹非也。中露，露中也。言有沾濡之辱，而无所芘覆也。○旧说，以为，黎侯失国，而寓于卫。其臣劝之曰：衰微甚矣。何不归哉。我若非以君之故，则亦胡为而辱于此哉。）
　　○式微式微。胡不归。微君之躬，胡为乎泥中。（赋也。泥中，言有陷溺之难，而不见拯救也。）
　　式微二章章四句。（此无所考。姑从序说。）
　　旄丘之葛【叶居谒反】兮，何诞【音惮】之节兮。叔兮伯【叶音逼】兮，何多日也。（兴也。前高后下，曰旄丘。诞，阔也。叔伯，卫之诸臣也。○旧说，黎之臣子自言，久寓于卫，时物变矣。故登旄丘之上，见其葛长大，而节疎阔，因托以起兴曰：旄丘之葛，何其节之阔也。卫之诸臣，何其多日而不见救也。此诗本责卫君，而但斥其臣。可见其优柔而不迫也。）
　　○何其处也，必有与也。何其久【叶举里反】也，必有以也。（赋也。处，安处也。与，与国也。以，他故也。○因上章何多日也，而言，何其安处而不来。意必有与国相俟而倶来耳。又言，何其久而不来。意其或有他故，而不得来耳。诗之曲尽人情如此。）
　　○狐裘蒙戎，匪车不东。叔兮伯兮，靡所与同。（赋也。大夫，狐苍裘。蒙戎，乱貌。言弊也。○又自言，客久而裘弊矣。岂我之车不东告于女乎。但叔兮伯兮，不与我同心。虽往告之，而不肯来耳。至是始微讽切之。或曰：狐裘蒙戎，指卫大夫，而讥其愦乱之意。匪车不东，言非其车不肯东来救我也。但其人不肯与倶来耳。今按，黎国在卫西。前说近是。）
　　○琐【音锁】兮尾兮，流离之子【叶奖里反】。叔兮伯兮，褎【音又】如充耳。（赋也。琐，细。尾，末也。流离，漂散也。褎，多笑貌。充耳，塞耳也。耳聋之人，恒多笑。○言黎之君臣，流离琐尾若此。其可怜也。而卫之诸臣褎然，如塞耳而无闻何哉。至是然后尽其辞焉。流离患难之余，而其言之有序，而不迫如此。其人亦可知矣。）
　　旄丘四章章四句。（说同上篇。）
　　简兮简兮，方将万舞。日之方中，在前上处【上声】。（○赋也。简，简易不恭之意。万者，舞之总名。武用干戚，文用羽钥也。日之方中，在前上处，言当明显之处。○贤者不得志，而仕于伶官。有轻世肆志之心焉。故其言如此。若自誉，而自嘲也。）
