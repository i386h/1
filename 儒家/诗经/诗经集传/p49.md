<!-- { "loadSidebar": true } -->
　　振鹭于飞，于彼西雝。我客戾止，亦有斯容。（赋也。振，羣飞貌。鹭，白鸟。雝，泽也。客，谓二王之后。夏之后杞，商之后宋。于周为客。天子有事膰焉，有丧拜焉者也。○此二王之后，来助祭之诗。言鹭飞于西雝之水，而我客来助祭者，其容貌修整，亦如鹭之洁白也。或曰：兴也。）
　　○在彼无恶，在此无斁【叶丁故反】。庶几夙夜【叶羊茹反】，以永终誉。（彼，其国也。在国无恶之者。在此无厌之者。如是则庶几其能夙夜，以永终此誉矣。陈氏曰：在彼不以我革其命，而有恶于吾。知天命无常，惟德是与。其心服也，在我不以彼坠其命，而有厌于彼。崇德象贤，统承先王。忠厚之至也。）
　　振鹭一章八句
　　丰年多黍多稌【音杜】，亦有高廪【力锦反】。万亿及秭【咨履反】，为酒为醴，烝畀祖妣，以洽百礼。降福孔皆【叶举里反】。（○赋也。稌，稻也。黍，宜高燥而寒。稌，宜下湿而暑。黍稌皆熟，则百谷无不熟矣。亦，助语辞。数万至万，曰亿。数亿至亿，曰秭。烝，进。畀，予。洽，备。皆，徧也。○此秋冬报赛田事之乐歌。盖祀田祖先农方社之属也。言其收入之多，至于可以供祭祀备百礼，而神降之福将甚徧也。）
　　丰年一章七句
　　有瞽有瞽，在周之庭。（赋也。瞽，乐官无目者也。○序以此为始作乐，而合乎祖之诗。两句总序其事也。）
　　○设业设虡【音巨】，崇牙树羽。应田县鼓，鼗磬柷【尺叔反】圉【音语】，旣备乃奏【叶音祖】，箫管备举【以上叶瞽字】。（○业虡崇牙，见灵台篇。树羽，置五采之羽于崇牙之上也。应，小鞞。田，大鼓也。郑氏曰：田，当作朄。小鼓也。县鼓，周制也。夏后氏，足鼓。殷，楹鼓。周，县鼓。鼗，如鼓而小。有柄两耳。持其柄揺之。则旁耳还自击。磬，石磬也。柷，状如漆桶。以木为之。中有椎。连底挏之，令左右击以起乐者也。圉，亦作敔。状如伏虎。皆上有二十七鉏铻。刻以木。长尺。擽之以止乐者也。箫，编小竹管为之。管，如篴。倂两而吹之者也。） 
　　○喤喤【音横】厥声，肃雝和鸣。先祖是听，我客戾止，永观厥成【以上叶庭字】。（○我客，二王之后也。观，视也。成，乐阕也。如箫韶九成之成。独言二王后者，犹言虞宾在位，我有嘉客。盖尤以是为盛耳。）
　　有瞽一章十三句
　　猗【于宜反】与【音余】漆沮【七余反】，潜有多鱼。有鳣【张连反】有鲔【叶于轨反】，鲦【音条】鲿【音常】鰋【音偃】鲤。以享以祀，以介景福【叶笔力反】。（○赋也。猗与，叹词。潜，槮也。盖积柴养鱼，使得隐藏避寒，因以薄围取之也。或曰：藏之深也。鲦，白鲦也。月令季冬命渔师始渔。天子亲往，乃尝鱼。先荐寝庙，季春荐鲔于寝庙。此其乐歌也。）
　　潜一章六句
　　有来雝雝【与公叶。篇内同】，至止肃肃。相【息亮反】维辟【音璧】公，天子穆穆。（赋也。雝雝，和也。肃肃，敬也。相，助祭也。辟公，诸侯也。穆穆，天子之容也。○此武王祭文王之诗。言诸侯之来，皆和且敬，以助我之祭事，而天子有穆穆之容也。）
　　○于【音乌】荐广牡，相【同上】予肆祀【叶养里反】。假【古雅反】哉皇考【叶音口】，绥予孝子【叶奖里反】。（○于，叹辞。广牡，大牲也。肆，陈。假，大也。皇考，文王也。绥，安也。孝子，武王自称也。○言此和敬之诸侯，荐大牲，以助我之祭事。而大哉文王，庶其享之，以安我孝子之心也。）
　　○宣哲维人，文武维后。燕及皇天【叶铁因反】，克昌厥后。（宣，通。哲，知。燕，安也。○此美文王之德。宣哲则尽人之道，文武则备君之德。故能安人，以及于天，而克昌其后嗣也。苏氏曰：周人以讳事神。文王名昌，而此诗曰克昌厥后，何也。曰：周之所谓讳，不以其名号之故，而遂废其文也。讳其名而废其文者，周礼之未失也。）
　　○绥我眉寿【叶殖酉反】，介以繁祉，旣右【音又】烈考【叶音口】，亦右文母【叶满彼反】。（○右，尊也。周礼所谓享右祭祀，是也。烈考，犹皇考也。文母，太姒也。○言文王昌厥后，而安之以眉寿，助之以多福，使我得以右于烈考文母也。）
　　雝一章十六句。（周礼乐师及彻，帅学士而歌彻。说者以为，卽此诗。论语亦曰：以雍彻。然则此盖彻祭所歌，而亦名为彻也。）载见【音现】辟【音璧】王，曰求厥章。龙旗阳阳，和铃央央【音秧】，鞗【音条】革有鸧【音枪】，休有烈光。（赋也。载，则也。发语辞也。章，法度也。交龙曰旗。阳，明也。轼前曰和，旗上曰铃。央央有鸧，皆声和也。休，美也，此诸侯助祭于武王庙之诗。先言其来朝禀受法度，其车服之盛如此。）
　　○率见昭考，以孝以享【叶虚良反】。（○昭考，武王也。庙制，太祖居中，左昭右穆。周庙文王当穆，武王当昭。故书称穆考文王。而此诗及访落，皆谓武王为昭考。此乃言王率诸侯，以祭武王庙也。）
　　○以介眉寿，永言保之，思皇多祜【音戸】。烈文辟公，绥以多福，俾缉熙于纯嘏【叶音古】。（○思，语辞。皇，大也，美也。○又言孝享以介眉寿，而受多福。是皆诸侯助祭有以致之，使我得继而明之，以至于纯嘏也。盖归德于诸侯之词。犹烈文之意也。）
　　载见一章十四句
　　有客有客，亦白其马【叶满补反】。有萋有且【上声】，敦【音堆】琢其旅。（赋也。客，微子也。周旣灭商，封微子于宋，以祀其先王。而以客礼待之，不敢臣也。亦，语辞也。殷尚白。修其礼物，仍殷之旧也。萋且，未详。传曰：敬愼貌。敦琢，选择也。旅，其卿大夫从行者也。○此微子来见祖庙之诗，而此一节，言其始至也。）
　　○有客宿宿，有客信信。言授之絷【音执】，以絷其马。（一宿曰宿，再宿曰信。絷其马，爱之不欲其去也。此一节，言其将去也。）
　　○薄言追之，左右绥之。旣有淫威，降福孔夷。（追之，已去而复还之。爱之无已也。左右绥之，言所以安而留之者无方也。淫威，未详。旧说，淫，大也。统承先王，用天子礼乐。所谓淫威也。夷，易也，大也。此一节，言其留之也。）
　　有客一章十二句
　　于【音乌】皇武王，无竞维烈。允文文王，克开厥后，嗣武受之。胜殷遏刘，耆【音指】定尔功。（赋也。于，叹词。皇，大。遏，止。刘，杀。耆，致也。○周公象武王之功，为大武之乐。言武王无竞之功。实文王开之。而武王嗣而受之。胜殷止杀，以致定其功也。）
　　武一章七句。（春秋传，以此为大武之首章也。大武，周公象武王武功之舞，歌此诗以奏之。礼曰：朱干玉戚，冕而舞大武。然传以此诗为武王所作，则篇内已有武王之谥，而其说误矣。）臣工之什十篇十章一百六句周颂闵予小子之什四之三
　　闵予小子，遭家不造【叶徂候反】，嬛嬛【音）茕（】在疚【音救】。于【音乌】乎【音呼】皇考【叶祛候反】，永世克孝【叶呼候反】。（○赋也。成王免丧，始朝于先王之庙，而作此诗也。闵，病也。予小子，成王自称也。造，成也。嬛，与茕同。无所依怙之意。疚，哀病也。匡衡曰：焭焭在疚。言成王丧毕思慕意气未能平也。盖所以就文武之业，崇大化之本也。皇考，武王也。叹武王之终身能孝也。）
　　○念兹皇祖，陟降庭【叶去声】止。维予小子，夙夜敬止。（皇祖，文王也。承上文，言武王之孝。思念文王，常若见其陟降于庭。犹所谓见尧于墙，见尧于羹也。楚词云，三公揖让登降堂。只与此文势正相似。而匡衡引此句，颜注亦云，若神明临其朝庭是也。）
　　○于乎皇王，继序思不忘。（皇王，兼指文武也。承上文言。我之所以夙夜敬止者，思继此序而不忘耳。）
　　闵予小子一章十一句。（此成王除丧朝庙所作。疑后世遂以为嗣王朝庙之乐。后三篇放此。）

　　访予落止，率时昭考。于乎悠哉，朕未有艾。将予就之，继犹判涣。维予小子，未堪家多难【去声】。绍庭上下，陟降厥家。休矣皇考，以保明其身。（赋也。访，问。落，始。悠，远也。艾，如夜未艾之艾。判，分。涣，散。保，安。明，显也。○成王旣朝于庙。因作此诗。以道延访羣臣之意。言我将谋之于始，以循我昭考武王之道。然而其道远矣。予不能及也。将使予勉强以就之。而所以继之者，犹恐其判涣而不合也。则亦继其上下于庭陟降于家，庶几赖皇考之休，有以保明吾身而已矣。）
　　访落一章十二句。（说同上篇。）
　　敬之敬之，天维显思【叶新夷反】，命不易【去声】哉【叶奖黎反】。无曰高高在上，陟降厥士，日监在兹【叶津之反】。（赋也。显，明也。思，语辞也。士，事也。○成王受羣臣之戒，而述其言曰：敬之哉敬之哉，天道甚明，其命不易保也。无谓其高而不吾察。当知其聦明明畏，常若陟降于吾之所为，而无日不临监于此者。不可以不敬也。）
　　○维予小子【叶奖里反】，不聪敬止，日就月将，学有缉熙于光明【叶谟郎反】。佛【音弼】时仔【音兹】肩，示我显德行【去声。叶戸郎反】。（○将，进也。佛，弼通。仔肩，任也。○此乃自为答之言曰：我不聪而未能敬也。然愿学焉。庶几日有所就，月有所进，续而明之，以至于光明。又赖群臣辅助我所负荷之任，而示我以显明之德行，则庶乎其可及尔。）
　　敬之一章十二句
　　予其惩，而毖后患。莫予荓【音俜】蜂，自求辛螫【音释】。肇允彼桃虫，拚【音翻】飞维鸟。未堪家多难【去声】，予又集于蓼【音了】。（○赋也。惩，有所伤而知戒也。毖，愼。荓，使也。蜂，小物而有毒。肇，始。允，信也。桃虫，鹪鹩，小鸟也。拚，飞貌。鸟，大鸟也。鹪鹩之雏，化而为鵰。故古语曰：鹪鹩生鵰。言始小而终大也。蓼，辛苦之物也。○此亦访落之意。成王自言，予何所惩，而谨后患乎。荓蜂而得辛螫，信桃虫而不知其能为大鸟。此其所当惩者，盖指管蔡之事也。然我方幼冲，未堪多难，而又集于辛苦之地。羣臣柰何舍我而弗助哉。）
　　小毖一章八句。（苏氏曰：小毖者，谨之于小也。谨之于小，则大患无由至矣。）载芟载柞【音窄。叶疾各反】，其耕泽泽【音释。叶徒洛反】。（○赋也。除草曰芟，除木曰柞。秋官柞氏，掌攻草木是也。泽泽，解散也。）
　　○千耦其耘，徂隰徂畛【音眞】。（○耘，去苗闲草也。隰，为田之处也。畛，田畔也。）
