<!-- { "loadSidebar": true } -->
　　○笃公刘，于胥斯原。旣庶旣繁【叶纷干反】，旣顺乃宣，而无永叹【音滩】。陟则在巘【音谳。叶鱼轩反】，复降在原。何以舟【叶之遥反】之，维玉及瑶【音遥】，鞞【必顶反】琫【音菶】容刀【叶徙招反】。（○赋也。胥，相也。庶繁，谓来居之者众也。顺，安。宣，徧也。言居之徧也。无永叹，得其所不思旧也。巘，山顶也。舟，带也。鞞，刀鞘也。琫，刀上饰也。容刀，容饰之刀也。或曰：容刀如言容臭。谓鞞琫之中容此刀耳。○言公刘至豳欲相土以居，而带此劔佩，以上下于山原也。东莱吕氏曰：以如是之佩服，而亲如是之劳苦。斯其所以为厚于民也欤。）
　　○笃公刘，逝彼百泉，瞻彼溥【音普】原，乃陟南冈，乃觏于京【叶居良反】，京师之野【叶上与反】。于时处处，于时庐旅，于时言言，于时语语。（赋也。溥，大。觏，见也。京，高丘也。师，众也。京师，高山而众居也。董氏曰：所谓京师者，盖起于此，其后世因以所都，为京师也。时，是也。处处，居室也。庐，寄也。旅，宾旅也。直言曰言，论难曰语。○此章言营度邑居也。自下观之，则往百泉而望广原。自上观之，则陟南冈而觏于京。于是为之居室，于是庐其宾旅，于是言其所言，于是语其所语。无不于斯焉。）
　　○笃公刘，于京斯依【叶于岂反】。跄跄【音抢】济济【上声】，俾筵俾几，旣登乃依【同上】。乃造【音糙】其曹，执豕于牢，酌之用匏【音庖】，食【音嗣】之飮之，君之宗之。（赋也。依，安也。跄跄济济，群臣有威仪貌。俾，使也。使人为之设筵几也。登，登筵也。依，依几也。曹，群牧之处也。以豕为殽。用匏，为爵。俭以质也。宗，尊也，主也。嫡子孙主祭祀，而族人尊之以为主也。○此章言宫室旣成而落之。旣以飮食劳其群臣，而又为之君，为之宗焉。东莱吕氏曰：旣飨燕而定经制，以整属其民。上则皆统于君，下则各统于宗。盖古者建国立宗。其事相须。楚执戎蛮子，而致邑立宗，以诱其遗民，卽其事也。）
　　○笃公刘，旣溥旣长。旣景乃冈，相【去声】其阴阳，观其流泉。其军三单【音丹。叶多涓反】，度其隰原，彻田为粮，度其夕阳，豳居允荒。（赋也。溥，广也。言其芟夷垦辟，土地旣广而且长也。景，考日景，以正四方也。冈，登高以望也。相，视也。阴阳，向背寒暖之宜也。流泉，水泉灌漑之利也。三单，未详。彻，通也。一井之田，九百亩。八家皆私百亩，同养公田。耕则通力而作，收则计亩而分也。周之彻法自此始。其后周公盖因而修之耳。山西曰夕阳。允，信。荒，大也。○此言辨土宜，以授所徙之民，定其军赋与其税法，又度山西之田以广之。而豳人之居，于此益大矣。）
　　○笃公刘，于豳斯馆【叶古玩反】。涉渭为乱，取厉取锻【下乱反】。止基乃理，爰众爰有【叶羽已反】。夹其皇涧，遡其过【平声】涧。止旅乃密，芮鞫【音菊】之卽。（赋也。馆，客舍也。乱，舟之截流横渡者也。厉，砥。锻，铁。止，居。基，定也。理，疆理也。众，人多也。有，财足也。遡，郷也。皇过，二涧名。芮，水名。出呉山西北，东入泾。周礼职方作汭。鞫，水外也。○此章又总叙其始终。言其始来未定居之时，涉渭取材，而为舟以来往，取厉取锻，而成宫室。旣止基于此矣，乃疆理其田野，则日益繁庶富足。其居有夹涧者，有遡涧者，其止居之众，日以益密，乃复卽芮鞫而居之，而豳地，日以广矣。）
　　公刘六章章十句
　　泂【音迥】酌彼行潦【音老】，挹【音揖】彼注兹，可以餴【音分】饎【音炽。叶昌里反】。岂弟君子，民之父母【叶满彼反】。（○兴也。泂，远也。行潦，流潦也。餴，烝米一熟，而以水沃之，乃再烝也。饎，酒食也。君子，指王也。○旧说以为，召康公戒成王。言远酌彼行潦，挹之于彼，而注之于此，尚可以餴饎。况岂弟之君子，岂不为民之父母乎。传曰：岂，以强敎之。弟，以悦安之。民皆有父之尊，有母之亲。又曰：民之所好好之，民之所恶恶之。此之谓民之父母。）
　　○泂酌彼行潦，挹彼注兹，可以濯罍【音雷】。岂弟君子，民之攸归【叶古回反】。（○兴也。濯，涤也。）
　　○泂酌彼行潦，挹彼注兹，可以濯漑【音盖。叶古气反】。岂弟君子，民之攸墍【音戏】。（○兴也。漑，亦涤也。墍，息也。）
　　泂酌三章章五句
　　有卷【音权】者阿，飘风自南【叶尼心反】。岂弟君子，来游来歌。以矢其音。（赋也。卷，曲也。阿，大陵也。岂弟君子，指王也。矢，陈也。○此诗旧说亦召康公作。疑公从成王游歌于卷阿之上，因王之歌，而作此以为戒。此章总叙以发端也。）
　　○伴【音判】奂【音唤】尔游矣，优游尔休矣。岂弟君子，俾尔弥尔性，似先公酋【音囚】矣。（赋也。伴奂优游，闲暇之意。尔君子，皆指王也。弥，终也。性，犹命也。酋，终也。○言尔旣伴奂优游矣。又呼而告之。言使尔终其寿命，似先君善始而善终也。自此至第四章，皆极言寿考福禄之盛，以广王心而歆动之。五章以后，乃告以所以致此之由也。）
　　○尔土宇昄【符版反】章，亦孔之厚【叶狼口下主二反】矣。岂弟君子，俾尔弥尔性，百神尔主【叶当口肿庾一反】矣。（赋也。昄章，大明也。或曰：昄当作版。版章，犹版图也。○言尔土宇昄章，旣甚厚矣。又使尔终其身，常为天地山川鬼神之主也。）
　　○尔受命长矣，茀【音弗】禄尔康矣。岂弟君子，俾尔弥尔性，纯嘏尔常矣。（赋也。茀嘏，皆福也。常，常享之也。）　
　　○有冯【音凭】有翼，有孝有德，以引以翼，岂弟君子，四方为则。（赋也。冯，谓可为依者。翼，谓可为辅者。孝，谓能事亲者。德，谓得于己者。引，导其前也。翼，相其左右也。东莱吕氏曰：贤者之行非一端，必曰有孝有德，何也。盖人主常与慈祥笃实之人处，其所以兴起善端，涵养德性。鎭其躁而消其邪，日改月化，有不在言语之闲者矣。○言得贤以自辅如此，则其德日修，而四方以为则矣。自此章以下，乃言所以致上章福禄之由也。）
　　○颙颙【鱼容反】卬卬【五冈反】，如圭如璋。令闻【音问】令望【叶无方反】，岂弟君子，四方为纲。（赋也。颙颙卬卬，尊严也。如圭如璋，纯洁也。令闻，善誉也。令望，威仪可望法也。○承上章言。得冯翼孝德之助，则能如此。而四方以为纲矣。）
　　○凤凰于飞，翙翙【音讳】其羽，亦集爰止。蔼蔼王多吉士。维君子使，媚于天子。（兴也。凤凰，灵鸟也。雄曰凤，雌曰凰。翙翙，羽声也。郑氏以为，因时凤凰至，故以为喩。理或然也。蔼蔼，众多也。媚，顺爱也。○凤凰于飞，则翙翙其羽，而集于其止矣。蔼蔼王多吉士，则维王之所使，而皆媚于天子矣。旣曰君子，又曰天子，犹曰王于出征，以佐天子云尔。）
　　○凤凰于飞，翙翙其羽，亦傅【音附】于天【叶铁因反】。蔼蔼王多吉人。维君子命【叶弥幷反】，媚于庶人。（兴也。媚于庶人，顺爱于民也。）
　　○凤凰鸣矣，于彼高冈。梧桐生矣，于彼朝阳。菶菶【音琫】萋萋【音妻】，雝雝喈喈【叶居奚反】。（○比也。又以兴下章之事也。山之东曰朝阳。凤凰之性，非梧桐不栖。非竹实不食。菶菶萋萋，梧桐生之盛也。雝雝喈喈，凤凰鸣之和也。）
　　○君子之车，旣庶且多。君子之马，旣闲且驰【叶唐何反】。矢诗不多，维以遂歌。（赋也。承上章之兴也。菶菶萋萋，则雝雝喈喈矣。君子之车，则旣众多而闲习矣。其意若曰：是亦足以待天下之贤者，而不厌其多矣。遂歌，盖继王之声而遂歌之。犹书所谓赓载歌也。）
　　卷阿十章六章章五句四章章六句
　　民亦劳止，汔【音肸】可小康。惠此中国，以绥四方。无纵诡【音鬼】随，以谨无良，式遏寇虐，憯【音惨】不畏明【叶谟郎反】，柔远能迩，以定我王。（赋也。汔，几也。中国，京师也。四方，诸夏也。京师，诸夏之根本也。诡随，不顾是非，而妄随人也。谨，）敛（束之意。憯，鲁也。明，天之明命也。柔，安也。能，顺习也。○序说以此为召穆公刺厉王之诗。以今考之，乃同列相戒之词耳。未必专为刺王而发。然其忧时感事之意，亦可见矣。苏氏曰：人未有无故而妄从人者。维无良之人，将悦其君而窃其权，以为寇虐，则为之。故无纵诡随，则无良之人肃，而寇虐无畏之人止。然后柔远能迩，而王室定矣。穆公，名虎。康公之后。厉王，名胡。成王七世孙也。）
　　○民亦劳止，汔可小休。惠此中国，以为民逑。无纵诡随，以谨惛怓【音铙。叶尼犹反】，式遏寇虐，无俾民忧。无弃尔劳，以为王休。（赋也。逑，聚也。惛怓，犹讙哗也。劳，犹功也。言无弃尔之前功也。休，美也。）
　　○民亦劳止，汔可小息。惠此京师，以绥四国【叶于逼反】。无纵诡随，以谨罔极，式遏寇虐，无俾作慝。敬愼威仪，以近有德。（赋也。罔极，为恶无穷极之人也。有德，有德之人也。）
　　○民亦劳止，汔可小愒【音器】。惠此中国，俾民忧泄【音异】。无纵诡随，以谨丑厉，式遏寇虐，无俾正败【叶蒲寐反】。戎虽小子，而式弘大【叶特计反】。（○赋也。愒，息。泄，去。厉，恶也。正败，正道败坏也。戎，汝也。言汝虽小子，而其所为甚广大，不可不谨也。）
　　○民亦劳止，汔可小安。惠此中国，国无有残。无纵诡随，以谨缱绻，式遏寇虐，无俾正反。王欲玉女，是用大谏。（赋也。缱绻，小人之固结其君者也。正反，反于正也。玉，宝爱之意。言王欲以女为玉，而宝爱之。故我用王之意，大谏正于女。盖托为王意以相戒也。）
　　民劳五章章十句
　　上帝板板，下民卒瘅【音亶】。出话不然，为犹不远。靡圣管管，不实于亶。犹之未远，是用大谏【叶音简】。（○赋也。板板，反也。卒，尽。瘅，病。犹，谋也。管管，无所依也。亶，诚也。○序以此为凡伯刺厉王之诗。今考其意，亦与前篇相类。但责之益深切耳。此章首言天反其常道，而使民尽病矣。而女之出言，皆不合理，为谋又不久远。其心以为无复圣人，但恣己妄行，而无所依据，又不实之于诚信。岂其谋之未远而然乎。世乱乃人所为，而曰上帝板板者，无所归咎之词耳。）
