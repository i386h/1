<!-- { "loadSidebar": true } -->
　　四牡五章章五句。（按序言，此诗所以劳使臣之来。甚协诗意。故春秋传亦云，而外传以为章使臣之勤。所谓使臣，虽叔孙之自称，亦正合其本事也。但仪礼亦以为上下通用之乐。疑亦本为劳使臣而作，其后乃移以他用耳。）皇皇者华【叶芳无反】，于彼原隰。駪駪【音莘】征夫，每怀靡及。（兴也。皇皇，犹煌煌也。华，草木之华也。高平曰原，下湿曰隰。駪駪，众多疾行之貌。征夫，使臣与其属也。怀，思也。○此遣使臣之诗也。君之使臣，固欲其宣上德而达下情。而臣之受命，亦惟恐其无以副君之意也。故先王之遣使臣也，美其行道之勤，而述其心之所怀曰：彼煌煌之华，则于彼原隰矣。此駪駪然之征夫，则其所怀思，常若有所不及矣。盖亦因以为戒。然其辞之婉而不迫如此。诗之忠厚亦可见矣。）
　　○我马维驹，六辔如濡。载驰载驱，周爰咨诹。（赋也。如濡，鲜泽也。周，徧。爰，于也。咨诹，访问也。○使臣自以每怀靡及，故广询博访，以补其不及，而尽其职也。程子曰：咨诹，使臣之大务。）
　　○我马维骐【音其】，六辔如丝【叶新赍反】。载驰载驱，周爰咨谋【叶莫悲反】。（○赋也。如丝，调忍也。谋，犹诹也。变文以协韵耳。下章放此。）
　　○我马维骆，六辔沃【鸟毒反】若。载驰载驱，周爰咨度【入声】。（○赋也。沃若，犹如濡也。度，犹谋也。）
　　○我马维骃【音因】，六辔旣均。载驰载驱，周爰咨询。（赋也。阴白杂毛曰骃。均，调也。询，犹度也。）
　　皇皇者华五章章四句。（按序，以此诗为君遣使臣。春秋内外传皆云，君敎使臣。其说已见前篇。仪礼亦见鹿鸣。疑亦本为遣使臣而作，其后乃移以他用也。然叔孙穆子所谓，君敎使臣曰：每怀靡及，诹谋度询，必咨于周。敢不拜敎。可谓得诗之意矣。范氏曰：王者遣使于四方。敎之以咨诹善道，将以广聪明也。夫臣欲助其君之德，必求贤以自助。故臣能从善，则可以善君矣。臣能听谏，则可以谏君矣。未有不自治，而能正君者也。）常棣之华，鄂【五各反】不韡韡【音伟】。凡今之人，莫如兄弟【待礼反】。（○兴也。常棣，棣也。子如樱桃可食。鄂，鄂然外见之貌。不，犹岂不也。韡韡，光明貌。○此燕兄弟之乐歌。故言常棣之华，则其鄂然，而外见者，岂不韡韡乎。凡今之人，则岂有如兄弟者乎。）
　　○死丧之威，兄弟孔怀【叶胡威反】。原隰裒矣【薄侯反】，兄弟求矣。（赋也。威，畏。怀，思。裒，聚也。○言死丧之祸，他人所畏恶。惟兄弟为相恤耳。至于积尸裒聚于原野之闲，亦惟兄弟为相求也。此诗盖周公旣诛管蔡而作。故此章以下，专以死丧急难斗阋之事为言。其志切其情哀。乃处兄弟之变，如孟子所谓其兄关弓而射之，则己埀涕泣而道之者。序以为，闵管蔡之失道者，得之。而又以为文武之诗，则误矣。大抵旧说诗之时世，皆不足信。举此自相矛盾者，以见其一端，后不能悉辨也。）
　　○脊【音积】令【音零】在原，兄弟急难【叶泥浴反】。每有良朋，况也永叹【音滩。叶他涓反】。（○兴也。脊令，雝渠。水鸟也。况，发语词。或曰：当作怳。○脊令飞则鸣，行则揺。有急难之意。故以起兴而言。当此之时，虽有良朋，不过为之长叹息而已。力或不能相及也。东莱吕氏曰：疎其所亲，而亲其所疎，此失其本心者也。故此诗反复言朋友之不如兄弟。盖示之以亲疎之分，使之反循其本也。本心旣得，则由亲及疎，秩然有序，兄弟之亲旣笃，朋友之义亦敦矣。初非薄于朋友也。苟杂施而不孙，虽曰厚于朋友，如无源之水。朝满夕除。胡可保哉。或曰：人之在难，朋友亦可以坐视与。曰：每有良朋，况也永叹，则非不忧悯。但视兄弟急难，为有差等耳。诗人之词，容有抑扬。然常棣，周公作也。圣人之言，小大高下皆宜，而前后左右不相悖。）
　　○兄弟阋【许历反】于墙，外御其务【音侮】。每有良朋，烝【之承反】也无戎【叶而王反】。（○赋也。阋，斗狠也。御，禁也。烝，发语声。戎，助也。○言兄弟设有不幸斗狠于内，然有外侮，则同心御之矣。虽有良朋，岂能有所助乎。富辰曰：兄弟虽有小忿不废懿亲。）
　　○丧乱旣平，旣安且宁。虽有兄弟，不如友生【叶桑经反】。（○赋也。上章，言患难之时，兄弟相救，非朋友可比。此章遂言安宁之后，乃有视兄弟不如友生者。悖理之甚也。）
　　○傧【宾胤反】尔笾豆，飮酒之饫【于虑反】，兄弟旣具，和乐【音洛】且孺。（赋也。傧，陈。饫，餍。具，倶也。孺，小儿之慕父母也。○言陈笾豆以醉饱，而兄弟有不具焉，则无与共享其乐矣。）
　　○妻子好【去声】合，如鼓瑟琴。兄弟旣翕【音吸】，和乐且湛【音耽。叶持林反】。（○赋也。翕，合也。○言妻子好合，如琴瑟之和，而兄弟有不合焉，则无以久其乐矣。）
　　○宜尔室家【叶古胡反】，乐尔妻帑【音奴】。是究是图，亶其然乎。（赋也。帑，子。究，穷。图，谋。亶，信也。○宜尔室家者，兄弟具而后乐且孺也。乐尔妻帑者，兄弟翕而后乐且湛也。兄弟于人，其重如此。试以是究而图之，岂不信其然乎。东莱吕氏曰：告人以兄弟之当亲，未有不以为然者也。苟非是究是图，实从事于此，则亦未有诚知其然者也。不诚知其然，则所知者特其名而已矣。凡学盖莫不然。）
　　常棣八章章四句。（此诗首章，略言至亲莫如兄弟之意。次章乃以意外不测之事言之，以明兄弟之情。其切如此。三章但言急难，则浅于死丧矣。至于四章，则又以其情义之甚薄，而犹有所不能已者言之。其序若曰。不待死丧，然后相救。但有急难，便当相助。言又不幸，而至于或有小忿，犹必共御外侮。其所以言之者，虽若益轻以约，而所以着夫兄弟之义者，益深且切矣。至于五章，遂言安宁之后，乃谓兄弟不如友生，则是至亲反为路人，而人道或几乎息矣。故下两章，乃复极言兄弟之恩，异形同气。死生苦乐，无适而不相须之意。卒章又申告之，使反复穷极而验其信然。可谓，委曲渐次说尽人情矣。读者宜深味之。）伐木丁丁【音争】，鸟鸣嘤嘤【音莺】。出自幽谷，迁于乔木。嘤其鸣矣，求其友声。相【去声】彼鸟矣，犹求友声。矧伊人矣，不求友生【叶桑经反】。神之听之，终和且平。（兴也。丁丁，伐木声。嘤嘤，鸟声之和也。幽，深。迁，升。乔，高。相，视。矧，况也。○此燕朋友故旧之乐歌。故以伐木之丁丁，兴鸟鸣之嘤嘤，而言鸟之求友，遂以鸟之求友，喩人之不可无友也。人能笃朋友之好，则神之听之，终和且平矣。）
　　○伐木许许【音虎】，酾【音师】酒有藇【音序】。旣有肥羜【音苎】，以速诸父。宁适不来，微我弗顾【叶居五反】。于【音乌】粲洒【去声】埽【去声。叶苏吼反】，陈馈八簋【叶已有反】。旣有肥牡，以速诸舅。宁适不来，微我有咎。（兴也。许许，众人共力之声。淮南子曰：举大木者呼邪许。盖举重劝力之歌也。酾酒者，或以筐或以草，泲之而去其糟也。礼所谓，缩酌用茅是也。藇，美貌。羜，未成羊也。速，召也。诸父，朋友之同姓而尊者也。微，无。顾，念也。于，叹辞。粲，鲜明貌。八簋，器之盛也。诸舅，朋友之异姓而尊者也。先诸父而后诸舅者，亲疎之杀也。咎，过也。○言具酒食，以乐朋友如此。宁使彼适有故而不来，而无使我恩意之不至也。孔子曰：所求乎朋友，先施之未能也。此可谓能先施矣。）
　　○伐木于阪【叶孚脔反】，酾酒有衍，笾豆有践【上声】，兄弟无远。民之失德，干糇【音侯】以愆【叶起浅反】。有酒湑【上声】我，无酒酤【音古】我。坎坎鼓我，蹲蹲【音存】舞我。迨【音待】我暇【叶后五反】矣，飮此湑矣。（兴也。）愆（，多也。践，陈列貌。兄弟，朋友之同侪者。无远，皆在也。先诸舅而后兄弟者，尊卑之等也。干糇，食之薄者也。愆，过也。湑，亦酾也。酤，买也。坎坎，击鼓声。蹲蹲，舞貌。迨，及也。○言人之所以至于失朋友之义者，非必有大故。或但以干糇之薄，不以分人，而至于有愆耳。故我于朋友，不计有无。但及闲暇，则飮酒以相乐也。）
　　伐木三章章十二句。（刘氏曰：此诗每章首，辄云伐木。凡三云伐木，故知当为三章。旧作六章误矣。今从其说正之。）天保定尔，亦孔之固。俾尔单【音丹】厚，何福不除【去声】。俾尔多益，以莫不庶。（赋也。保，安也。尔，指君也。固，坚。单，尽也。除，除旧而生新也。庶，众也。○人君以鹿鸣以下五诗燕其臣。臣受赐者，歌此诗以答其君。言天之安定我君，使之获福如此也。）
　　○天保定尔，俾尔戬【音剪】谷，罄无不宜，受天百禄。降尔遐福，维日不足。（赋也。闻人氏曰：戬，与剪同。尽也。谷，善也。尽善云者，犹其曰单厚多益也。罄，尽。遐，远也。尔有以受天之禄矣，而又降尔以福。言天人之际，交相与也。书所谓，昭受上帝。天其申命用休。语意正如此。）
　　○天保定尔，以莫不兴。如山如阜，如冈如陵，如川之方至，以莫不增。（赋也。兴，盛也。高平曰陆，大陆曰阜，大阜曰陵。皆高大之意。川之方至，言其盛长之未可量也。）
　　○吉蠲【音娟】为饎【音帜】，是用孝享【叶虚良反】。禴【音药】祠烝尝，于公先王。君曰卜尔，万寿无疆。（赋也。吉，言诹日择士之善。蠲，言齐戒涤濯之洁。饎，酒食也。享，献也。宗庙之祭，春曰祠，夏曰禴，秋曰尝，冬曰烝。公，先公也。谓后稷以下至公叔祖类也。先王，大王以下也。君，通谓先公先王也。卜，犹期也。此尸传神意，以嘏主人之词。文王时，周未有曰先王者。此必武王以后所作也。）
　　○神之吊【音的】矣，诒【音怡】尔多福【叶笔力反】。民之质矣，日用飮食，羣黎百姓，徧为尔德。（赋也。吊，至也。神之至矣，犹言祖考来格也。诒，遗。质，实也。言其质实无伪，日用飮食而已。羣，众也。黎，黑也。犹秦言黔首也。百姓，庶民也。为尔德者，言则而象之。犹助尔而为德也。）
　　○如月之恒，如日之升，如南山之寿，不骞【音牵】不崩，如松柏之茂，无不尔或承。（赋也。恒，弦。升，出也。月上弦而就盈。日始出而就明。骞，亏也。承，继也。言旧叶将落，而新叶已生，相继而长茂也。）
