<!-- { "loadSidebar": true } -->
诗经集传（南宋 朱熹）

诗经集传序

　　或有问于予曰：诗何为而作也。予应之曰：人生而静，天之性也。感于物而动，性之欲也。夫旣有欲矣，则不能无思。旣有思矣，则不能无言。旣有言矣，则言之所不能尽，而发于咨磋咏叹之余者，必有自然之音响节族<音奏>而不能已焉。此诗之所以作也。曰：然则其所以教者何也。
　　曰：诗者人心之感物，而形于言之余也。心之所感有邪正。故言之所形有是非。惟圣人在上，则其所感者无不正，而其言皆足以为教。其或感之之杂，而所发不能无可择者，则上之人，必思所以自反，而因有以劝惩之。是亦所以为教也。昔周盛时，上自郊庙朝廷，而下达于郷党闾巷，其言粹然无不出于正者。圣人固已协之声律，而用之郷人，用之邦国，以化天下。至于列国之诗，则天子巡守，亦必陈而观之，以行黜陟之典。降自昭穆而后，寖以陵夷。至于东迁，而遂废不讲矣。孔子生于其时，旣不得位，无以行劝惩黜陟之政。于是特举其籍，而讨论之，去其重复，正其纷乱。而其善之不足以为法，恶之不足以为戒者，则亦刋而去之，以从简约，示久远，使夫学者，卽是而有以考其得失，善者师之，恶者改焉。是以其政虽不足以行于一时，而其教实被于万世。是则诗之所以为教者然也。曰：然则国风雅颂之体，其不同若是何也。
　　曰：吾闻之。凡诗之所谓风者，多出于里巷歌謡之作，所谓男女相与咏歌，各言其情者也。惟周南召南，亲被文王之化以成德，而人皆有以得其性情之正。故其发于言者，乐而不过于淫，哀而不及于伤。是以二篇独为风诗之正经。自邶而下，则其国之治乱不同，人之贤否亦异，其所感而发者，有邪正是非之不齐。而所谓先王之风者，于此焉变矣。若夫雅颂之篇，则皆成周之世，朝廷郊庙乐歌之词，其语和而庄，其义宽而密。其作者，往往圣人之徒。固所以为万世法程，而不可易者也。至于雅之变者，亦皆一时贤人君子，闵时病俗之所为，而圣人取之。其忠厚恻怛之心，陈善闭邪之意，尤非后世能言之士，所能及之。此诗之为经，所以人事浃于下，天道备于上，而无一理之不具也。
　　曰：然则其学之也，当奈何。
　　曰：本之二南，以求其端，参之列国，以尽其变，正之于雅，以大其规，和之于颂，以要其止。此学诗之大旨也。于是乎，章句以纲之，训诂以纪之，讽咏以昌之，涵濡以体之，察之情性隐微之间，审之言行枢机之始，则修身及家，平均天下之道，其亦不待他求，而得之于此矣。问者唯唯而退。余时方辑诗传。因悉次是语，以冠其篇云。
淳熈四年丁酉冬十月戊子新安朱熹书

诗经卷之一朱熹集传

国风一。（国者，诸侯所封之域。而风者，民族歌謡之诗也。谓之风者，以其被上之化，以有言而其言又足以感人，如物因风之动，以有声而其声又足以动物也。是以诸侯采之，以贡于天子，天子受之，而列于乐官。于以考其俗尚之美恶，而知其政治之得失焉。旧说二南为正风。所以用之闺门郷党邦国，而化天下也。十三国为变风。则亦领在乐官。以时存肄，僃观省而垂监戒耳。合之凡十五国云。）周南一之一。（周，国名。南，南方诸侯之国也。周国，本在禹贡雍州境内，岐山之阳。后稷十三世孙，古公亶父，始居其地，传子王季历，至孙文王昌，辟国寖广。于是徙都于丰，而分岐周故地，以为周公旦召公奭之采邑。且使周公为政于国中，而召公宣布于诸侯，于是德化大成于内。而南方诸侯之国，江沱汝汉之闲，莫不从化。盖三分天下，而有其二焉。至子武王发，又迁于镐。遂克商而有天下。武王崩，子成王诵立。周公相之，制作礼乐，乃采文王之世风化所及民族之诗，被之筦弦，以为房中之乐，而又推之以及于郷党邦国。所以着明先王风俗之盛，而使天下后世之修身齐家治国平天下者，皆得以取法焉。盖其得之国中者，杂以南国之诗，而谓之周南。言自天子之国，而被于诸侯，不但国中而已也。其得之南国者，则直谓之召南。言自方伯之国，被于南方，而不敢以系于天子也。岐周，在今凤翔府岐山县。丰，在今京兆府鄠县终南山北。南方之国，卽今兴元府京西湖北等路诸州。镐，在丰东二十五里。小序曰：关雎麟趾之化，王者之风。故系之周公。南言，化自北而南也。鹊巢驺虞之德，诸侯之风也。先王之所以敎。故系之召公。斯言得之矣。）
○关关雎【音疽】鸠，在河之洲。窈【音杳】窕【徒了反】淑女，君子好逑【音求】。（○兴也。关关，雌雄相应之和声也。雎鸠，水鸟，一名王雎。状类凫鹥。今江淮闲有之。生有定偶，而不相乱，偶常并游，而不相狎。故毛传以为，挚而有别。列女传以为，人未尝见其乘居而匹处者。盖其性然也。河，北方流水之通名。洲，水中可居之地也。窈窕，幽闲之意。淑，善也。女者，未嫁之称。盖指文王之妃大姒为处子时而言也。君子，则指文王也。好，亦善也。逑，匹也。毛传之挚字与至通。言其情意深至也。○兴者，先言他物，以引起所咏之词也。周之文王生有圣德，又得圣女姒氏，以为之配。宫中之人，于其始至，见其有幽闲贞静之德。故作是诗。言彼关关然之雎鸠，则相与和鸣于河洲之上矣。此窈窕之淑女，则岂非君子之善匹乎。言其相与和乐而恭敬，亦若雎鸠之情挚而有别也。后凡言兴者，其文意皆放此云。汉匡衡曰：窈窕淑女，君子好逑，言能致其贞淑，不贰其操。情欲之感，无介乎容仪。宴私之意，不形乎动静。夫然后可以配至尊，而为宗庙主。此纲纪之首，王化之端也。可谓善说诗矣。）
　　○参【初金反】差【初宜反】荇【音杏】菜，左右流之。窈窕淑女，寤寐求之。求之不得，寤寐思服【叶蒲比反】。悠哉悠哉，辗【音展】转反侧。（兴也。参差，长短不齐之貌。荇，接余也。根生水底，茎如钗股。上青下白。叶紫赤，圆茎寸余，浮在水面。或左或右，言无方也。流，顺水之流而取之也。或寤或寐，言无时也。服，犹怀也。悠，长也。辗者，转之半。转者，辗之周。反者，辗之过。侧者，转之留。皆卧不安席之意。○此章本其未得而言。彼参差之荇菜，则当左右无方以流之矣。此窈窕之淑女，则当寤寐不忘以求之矣。盖此人此德，世不常有。求之不得，则无以配君子，而成其内治之美。故其忧患之深，不能自已至于如此也。）
　　○参差荇菜，左右采【叶此礼反】之。窈窕淑女，琴瑟友【叶羽已反】之。参差荇菜，左右芼【音帽。叶音邈】之。窈窕淑女，锺鼓乐【音洛】之。（兴也。采，取而择之也。芼，熟而荐之也。琴，五弦或七弦。瑟，二十五弦。皆丝属。乐之小者也。友者，亲爱之意也。钟，金属。鼓，革属。乐之大者也。乐，则和平之极也。○此章据今始得而言。彼参差之荇菜旣得之，则当采择而烹芼之矣。此窈窕之淑女，旣得之，则当亲爱而娯乐之矣。盖此人此德，世不常有。幸而得之，则有以配君子而成内治。故其喜乐尊奉之意，不能自已，又如此云。）
关雎三章。一章四句。二章章八句。（孔子曰：关雎乐而不淫，哀而不伤。愚谓，此言为此诗者，得其性情之正，声气之和也。盖德如雎鸠挚而有别，则后妃性情之正，固可以见其一端矣。至于寤寐反侧琴瑟钟鼓极其哀乐，而皆不过其则焉，则诗人性情之正，又可以见其全体也。独其声气之和，有不可得而闻者。虽若可恨，然学者姑卽其词，而玩其理以养心焉，则亦可以得学诗之本矣。○匡衡曰：妃匹之际，生民之始，万福之原。婚姻之礼正，然后品物遂而天命全。孔子论诗以关雎为始。言大上者，民之父母。后夫人之行，不侔乎天地，则无以奉神灵之统而理万物之宜。自上世以来，三代兴废，未有不由此者也。）
○葛之覃兮，施【音异】于中谷。维叶萋萋。黄鸟于飞，集于灌木。其鸣喈喈【叶居奚反】。（○赋也。葛，草名。蔓生可为絺绤者。覃，延。施，移也。中谷，谷中也。萋萋，盛貌。黄鸟，鹂也。灌木，丛木也。喈喈，和声之远闻也。○赋者，敷陈其事，而直言之者也。盖后妃旣成絺绤而赋其事，追叙初夏之时，葛叶方盛，而有黄鸟鸣于其上也。后凡言赋者，放此。）
　　○葛之覃兮，施于中谷。维叶莫莫。是刈【音又】是濩【音镬】，为絺【音痴】为绤【音隙。叶去略反】，服之无斁【音亦。叶弋灼反】。（○赋也。莫莫，茂密貌。刈，斩。濩，煮也。精曰絺，麤曰绤。斁，厌也。○此言盛夏之时，葛旣成矣。于是治以为布，而服之无厌。盖亲执其劳，而知其成之不易。所以心诚爱之，虽极垢弊，而不忍厌弃也。）
　　○言告师氏，言告言归。薄污我私，薄澣【音缓】我衣。害【音曷】澣害否【如字】。归宁父母。（赋也。言，辞也。师，女师也。薄，犹少也。污，烦撋之，以去其污。犹治乱而曰乱也。澣，则濯之而已。私，燕服也。衣，礼服也。害，何也。宁，安也。谓问安也。○上章旣成絺绤之服矣。此章遂告其师氏，使告于君子，以将归宁之意。且曰：盍治其私服之污，而澣其礼服之衣乎。何者当澣，而何者可以未澣乎。我将服之以归宁于父母矣。）
葛覃三章章六句。（此诗后妃所自作。故无赞美之词。然于此可以见其已贵而能勤，已富而能俭，已长而敬，不弛于师傅，已嫁而孝不衰于父母。是皆德之厚，而人所难也。小序以为，后妃之本。庶几近之。）
○采采卷【上声】耳。不盈顷【音倾】筐。嗟我怀人，寘彼周行【叶戸郎反】。（○赋也。采采，非二采也。卷耳，枲耳。叶如鼠耳。丛生如盘。顷，欹也。筐，竹器。怀，思也。人，盖谓文王也。寘，舍也。周行，大道也。○后妃以君子不在，而思念之。故赋此诗托言。方采卷耳。未满顷筐，而心适念其君子。故不能复采，而寘之大道之旁也。）
　　○陟彼崔【音摧】嵬【音巍】。我马虺【音灰】隤【音颓】。我姑酌彼金罍，维以不永怀【叶胡隈反】。（○赋也。陟，升也。崔嵬，土山之戴石者。虺隤，马罢不能升高之病。姑，且也。罍，酒器。刻为云雷之象。以黄金饰之。永，长也。○此又托言。欲登此崔嵬之山，以望所怀之人，而往从之，则马罢病而不能进。于是且酌金罍之酒，而欲其不至于长以为念也。）
　　○陟彼高冈。我马玄黄。我姑酌彼兕【音似】觥【音肱。叶古黄反】，维以不永伤。（赋也。山脊曰冈。玄黄，玄马，而黄。病极而变色也。兕，野牛。一角青色。重千斤。觥，爵也。以兕角为爵也。）
