<!-- { "loadSidebar": true } -->
　　驺虞二章章三句。（文王之化，始于关雎，而至于麟趾，则其化之入人者深矣。形于鹊巢，而及于驺虞，则其泽之及物者广矣。盖意诚心正之功不息而久，则其薫蒸透彻融液周徧，自有不能已者。非智力之私所能及也。故序以驺虞，为鹊巢之应，而见王道之成。其必有所传矣。）召南之国十四篇。四十章。百七十七句。（愚按，鹊巢至于采苹，言夫人大夫妻，以见当时国君大夫被文王之化，而能修身以正其家也。甘棠以下，又见由方伯能布文王之化，而国君能修之家以及其国也。其词虽无及于文王者，然文王明德新民之功至是，而其所施者溥矣。抑所谓其民皥皥而不知为之者与。唯何彼秾矣之诗为不可晓。当阙所疑耳。○周南召南二国，凡二十五篇，先儒以为，正风。今姑从之。○孔子谓伯鱼曰：女为周南召南矣乎。人而不为周南召南，其犹正墙面而立也与。○仪礼郷飮酒郷射燕礼，皆合乐周南关雎葛覃卷耳，召南鹊巢采蘩采苹。燕礼，又有房中之乐。郑氏注曰：弦歌周南召南之诗，而不用钟磬。云房中者，后夫人之所讽诵以事其君子。○程子曰：天下之治，正家为先。天下之家正，则天下治矣。二南，正家之道也。陈后妃夫人大夫妻之德，推之士庶人之家，一也。故使邦国至于郷党，皆用之，自朝廷至于委巷，莫不讴吟讽诵。所以风化天下。）
　　诗经卷之二朱熹集传
　　邶一之三。（邶墉卫，三国名。在禹贡冀州，西阻太行，北逾衡漳，东南跨河，以及兖州桑土之野。及商之季，而纣都焉。武王克商，分自纣城朝歌而北，谓之邶，南谓之墉，东谓之卫，以封诸侯。邶墉不详其始封。卫则武王弟康叔之国也。卫本都河北朝歌之东，淇水之北，百泉之南。其后不知何时幷得邶墉之地。至懿公为狄所灭，戴公东徙渡河，野处漕邑。文王又徙居于楚丘。朝歌故城，在今卫州卫县西二十二里，所谓殷墟。卫故都，卽今卫县。漕楚丘，皆在滑州。大抵今怀卫澶相滑濮等州，开封大名府界，皆卫境也。但邶墉地旣入卫。其诗皆为卫事，而犹系其故国之名，则不可晓。而旧说，以此下十三国皆为变风焉。）
　　泛【芳梵反】彼栢舟，亦泛其流。耿耿【古幸反】不寐，如有隐忧。微我无酒，以敖【音翱】以游。（比也。泛，流貌。栢，木名。耿耿，小明忧之貌也。隐，痛也。微，犹非也。○妇人不得于其夫。故以栢舟自比。言以栢为舟。坚致牢实，而不以乘载。无所依薄，但泛然于水中而已。故其隐忧之深如此。非为无酒可以敖游而解之也。列女传以此为妇人之诗。今考其辞气卑顺柔弱，且居变风之首，而与下篇相类。岂亦庄姜之诗也欤。）
　　○我心匪鉴，不可以茹【音孺】。亦有兄弟，不可以据。薄言往愬，逢彼之怒。（赋也。鉴，镜。茹，度。据，依。愬，告也。○言我心旣匪鉴，而不能度物。虽有兄弟，而又不可依以为重。故往告之，而反遭其怒也。）
　　○我心匪石，不可转也。我心匪席，不可卷【音卷】也。威仪棣棣，不可选也。（赋也。棣棣，富而闲习之貌。选，简择也。○言石可转，而我心不可转。席可卷而我心不可卷。威仪无一不善。又不可得而简择取舎。皆自反而无阙之意。）
　　○忧心悄悄【七小反】，愠于羣小。觏<音垢>闵旣多，受侮不少。静言思之，寤辟【音辟】有摽【音殍】。○赋也。悄悄，忧貌。愠，怒意。羣小，众妾也。言见怒于众妾也。觏，见。闵，病也。辟，拊心也。摽，拊心貌。
　　○日居月诸，胡迭【音垤】而微。心之忧矣，如匪澣【音缓】衣。静言思之，不能奋飞。（比也。居诸，语辞。迭，更。微，亏也。匪澣衣，谓垢汗不濯之衣。奋飞，如鸟奋翼而飞去也。○言日当常明，月则有时而亏。犹正嫡当尊众妾当卑。今众妾反胜正嫡。是日月更迭而亏。是以忧之，至于烦寃愦眊。如衣不澣之衣。恨不能奋起而飞去也。）
　　栢舟五章章六句
　　绿兮衣兮，绿衣黄里。心之忧矣，曷维其已。（比也。绿，苍胜黄之闲色。黄，中央土之正色。闲色贱而以为衣。正色贵而以为里。言皆失其所也。已，止也。○庄公惑于嬖妾。夫人庄姜贤而失位。故作此诗。言绿衣黄里，以比贱妾尊显，而正嫡幽微。使我忧之，不能自已也。）
　　○绿兮衣兮，绿衣黄裳。心之忧矣，曷维其亡。（比也。上曰衣，下曰裳。记曰：衣，正色，裳，闲色。今以绿为衣，而黄者自里，转而为裳。其失所益甚矣。亡之为言，忘也。）
　　○绿兮丝兮，女【音汝】所治【平声】兮。我思古人，俾无訧【音尤。叶于其反】兮。（比也。女，指其君子而言也。治，谓理而织之也。俾，使。訧，过也。○言绿方为丝，而女又治之。以比妾方少艾，而女又嬖之也。然则我将如之何哉。亦思古人有尝遭此而善处之者，以自励焉。使不至于有过而已。）
　　○絺兮绤兮，凄【音妻】其以风【叶为愔反】。我思古人，实获我心。（比也。凄，寒风也。○絺绤而遇寒风。犹己之过时而见弃也。故思古人之善处此者，眞能先得我心之所求也。）
　　绿衣四章章四句。（庄姜事，见春秋传。此诗无所考。姑从序说，下三篇同。）
　　燕燕于飞，差【初宜反】池其羽。之子于归。远送于野。瞻望弗及，泣涕如雨。（兴也。燕，鳦也。谓之燕燕者，重言之也。差池，不齐之貌。之子，指戴妫也。归，大归也。○庄姜无子。以陈女戴妫之子完，为己子。庄公卒，完卽位。嬖人之子州吁弑之。故戴妫大归于陈，而庄姜送之，作此诗也。）
　　○燕燕于飞，颉【与絜同】之颃【与杭同】之。之子于归。远于将之。瞻望弗及，伫立以泣。（兴也。飞而上，曰颉。飞而下，曰颃。将，送也。伫立，久立也。）
　　○燕燕于飞，下上【上声】其音。之子于归。远送于南。瞻望弗及，实劳我心。（兴也。鸣而上，曰上音。鸣而下，曰下音。送于南者，陈在卫南。）
　　○仲氏任【平声】只【音纸】，其心塞渊【叶一均反】。终温且惠。淑愼其身。先君之思，以勖寡人。（赋也。仲氏，戴妫字也。以恩相信，曰任。只，语辞。塞，实。渊，深。终，竟。温，和。惠，顺。淑，善也。先君，谓庄公也。勖，勉也。寡人，寡德之人。庄姜自称也。○言戴妫之贤如此。又以先君之思勉我，使我常念之而不失其守也。杨氏曰：州吁之暴，桓公之死，戴妫之去，皆夫人失位，不见答于先君所致也。而戴妫，犹以先君之思勉其夫人。眞可谓温且惠矣。）
　　燕燕四章章六句
　　日居月诸，照临下土。乃如之人兮，逝不古处。胡能有定。宁不我顾【叶果五反】。（○赋也。日居月诸，呼而诉之也。之人，指庄公也。逝，发语辞。古处，未详。或云，以古道相处也。胡宁，皆何也。○庄姜不见答于庄公。故呼日月而诉之。言日月之照临下土久矣。今乃有如是之人，而不以古道相处。是其心志回惑。亦何能有定哉。而何为其独不我顾也。见弃如此，而犹有望之之意焉。此诗之所以为厚也。）
　　○日居月诸，下土是冒。乃如之人兮，逝不相好【呼报反】。胡能有定。宁不我报。（赋也。冒，覆也。报，答也。）
　　○日居月诸，出自东方。乃如之人兮，德音无良。胡能有定。俾也可忘。（赋也。日，旦必出东方。月，望亦出东方。德音，美其辞。无良，丑其实也。俾也可忘，言何独使我为可忘者耶。）
　　○日居月诸，东方自出。父兮母兮，畜我不卒。胡能有定。报我不述。（赋也。畜，养。卒，终也。不得其夫，而叹父母养我之不终。盖忧患疾痛之极，必呼父母，人之至情也。述，循也。言不循义理也。）
　　日月四章章六句。（此诗，当在燕燕之前。下篇放此。）
　　终风且暴，顾我则笑【叶音燥】。谑【许约反】浪笑敖【音傲】。中心是悼。（比也。终风，终日风也。暴，疾也。谑，戏言也。浪，放荡也。悼，伤也。○庄公之为人，狂荡暴疾。庄姜盖不忍斥言之。故但以终风且暴为比。言虽其狂暴如此，然亦有顾我则笑之时。但皆出于戏慢之意，而无爱敬之诚，则又使我不敢言，而心独伤之耳。盖庄公暴慢无常，而庄姜正静自守。所以忤其意而不见答也。）
　　○终风且霾【与理同】，惠然肯来。莫往莫来，悠悠我思。（比也。霾，雨土蒙雾也。惠，顺也。悠悠，思之长也。○终风且霾，以比庄公之狂惑也。虽云狂惑，然亦或惠然而肯来。但又有莫往莫来之时，则使我悠悠而思之。望其君子之深，厚之至也。）
　　○终风且曀<与缢同>，不日有曀。寤言不寐，愿言则嚏【音帝同】。（○比也。阴而风，曰曀。有，又也。不日有曀，言旣曀矣，不旋日而又曀也。亦比人之狂惑暂开而复蔽也。愿，思也。嚏，鼽嚏也。人气感伤闭郁，又为风雾所袭，则有是疾也。）
　　○曀曀其阴，虺虺其靁。寤言不寐，愿言则怀。（比也。曀曀，阴貌。虺虺，靁将发而未震之声。以比人之狂惑愈深而未已也。怀，思也。）
　　终风四章章四句。（说，见上。）
　　击鼓其镗【与汤同】，踊跃用兵。土国城漕。我独南行。（赋也。镗，击鼓声也。踊跃，坐作击刺之状也。兵，谓戈戟之属。土，土功也。国，国中也。漕，卫邑名。○卫人从军者，自言其所为。因言，卫国之民，或役土功于国，或筑城于漕。而我独南行，有锋镝死亡之忧。危苦尤甚也。）
　　○从孙子仲，平陈与宋。不我以归。忧心有忡【与充同】。（○赋也。孙，氏。子仲，字。时军师也。平，和也。合二国之好也。旧说，以此为春秋隐公四年，州吁自立之时，宋卫陈蔡伐郑之事。恐或然也。以，犹与也。言不与我而归也。）
　　○爰居爰处，爰丧【息浪反】其马，于以求之，于林之下。（○赋也。爰，于也。于是居，于是处，于是丧其马，而求之于林下。见其失伍离次无斗志也。）
　　○死生契【与挈同】阔，与子成说。执子之手，与子偕老。（赋也。契阔，隔远之意。成说，谓成其约誓之言。○从役者，念其室家。因言，始为室家之时，期以死生契阔不相忘弃。又相与执手，而期以偕老也。）
　　○于【音吁。下同】嗟阔兮，不我活兮。于嗟洵【音荀】兮，不我信【师人反】兮。（赋也。于嗟，叹辞也。阔，契阔也。活，生。洵，信也。信，与申同。○言昔者契阔之约如此，而今不得活。偕老之信如此，而今不得伸。意必死亡。不复得与其室家遂前约之信也。）
　　击鼓五章章四句
