<!-- { "loadSidebar": true } -->
　　○硕人俣俣【音语】，公庭万舞。有力如虎，执辔如组【音祖】。（○赋也。硕，大也。俣俣，大貌。辔，今之缰也。组，织丝为之。言其柔也。御能使马，则辔柔如组矣。○又自誉其才之无所不备。亦上章之意也。）
　　○左手执钥【音药】，右手秉翟【音笛。叶直角反】。赫如渥【音握】赭【音者。叶陟畧反】，公言锡爵。（赋也。执钥秉翟者，文舞也。钥如笛而六孔。或曰：三孔。翟，雉羽也。赫，赤貌。渥，厚渍也。赭，赤色也。言其颜色之充盛也。公言锡爵，卽仪礼燕飮而献工之礼也。以硕人而得此，则亦辱矣。乃反以其赉予之亲洽为荣，而夸美之。亦玩世不恭之意也。）
　　○山有榛【音臻】，隰有苓【音零】。云谁之思，西方美人。彼美人兮，西方之人兮。（兴也。榛，似栗而小。下湿曰隰。苓，一名大苦，叶似地黄。卽今甘草也。西方美人，托言以指西周之盛王。如离騒亦以美人目其君也。又曰西方之人者，叹其远而不得见之辞也。○贤者不得志于衰世之下国，而思盛际之显王。故其言如此，而意远矣。）
　　简兮四章三章章四句。一章六句。（旧三章章六句。今改定。○张子曰：为禄仕而抱关击柝，则犹恭其职也。为伶官，则杂于侏儒俳优之闲，不恭甚矣。其得谓之贤者，虽其迹如此，而其中固有以过人。又能卷而怀之。是亦可以为贤矣。东方朔似之。）
　　毖【音秘】彼泉水，亦流于淇。有怀于卫，靡日不思【叶新斋反】。娈【音脔】彼诸姬，聊与之谋【叶谟悲反】。（○兴也。毖，泉始出之貌。泉水，卽今卫州共城之百泉也。淇水，出相州林虑县东流。泉水，自西北而东南来注之。娈，好貌。诸姬，谓侄娣也。○卫女嫁于诸侯，父母终，思归宁而不得。故作此诗。言毖然之泉水，亦流于淇矣。我之有怀于卫，则亦无日而不思矣。是以卽诸姬，而与之谋，为归卫之计，如下两章之云也。）
　　○出宿于泲【音济】，飮饯【音践】于祢【音你】。女子有行，远【去声】父母兄弟。问我诸姑，遂及伯姊【叶奖里反】。（○赋也。泲，地名。飮饯者，古之行者，必有祖道之祭。祭毕，处者送之。飮于其侧，而后行也。祢，亦地名。皆自卫来时，所经之处也。诸姑伯姊，卽所谓诸姬也。○言始嫁来时，则固已远其父母兄弟矣。况今父母旣终，而复可归哉。是以问于诸姑伯姊，而谋其可否云耳。郑氏曰：国君夫人，父母在则归宁。没则使大夫宁于兄弟。）
　　○出宿于干【叶居焉反】，飮饯于言。载脂载舝【音辖。叶下介反】，还【音旋】车言迈，遄【市专反】臻于卫。不瑕有害。（赋也。干言，地名。适卫所经之地也。脂，以脂膏涂其舝，使滑泽也。舝，车轴也。不驾则脱之，设之而后行也。还，回旋也。旋其嫁来之车也。遄，疾。臻，至也。瑕，何古音相近。通用。○言如是则其至卫疾矣。然岂不害于义理乎。疑之而不敢遂之辞也。）
　　○我思肥泉，兹之永叹【叶它涓反】。思须与漕【叶徂侯反】，我心悠悠。驾言出游，以写我忧。（赋也。肥泉，水名。须漕，卫邑也。悠悠，思之长也。写，除也。○旣不敢归。然其思卫地，不能忘也。安得出游于彼，而写其忧哉。）
　　泉水四章章六句。（杨氏曰：卫女思归，发乎情也。其卒也不归，止乎礼义也。圣人着之于经，以示后世。使知适异国者，父母终，无归宁之义，则能自克者，知所处矣。）
　　出自北门【叶眉贫反】，忧心殷殷。终窭【音巨】且贫，莫知我艰【叶居银反】。已焉哉【叶将其反。下同】，天实为之。谓之何哉。（比也。北门，背阳向阴。殷殷，忧也。窭者，贫而无以为礼也。○卫之贤者，处乱世，事暗君，不得其志。故因出北门，而赋以自比。又叹其贫窭人莫知之，而归之于天也。）
　　○王事适我，政事一埤【音琵】益我。我入自外，室人交徧谪【音责。叶竹棘反】我。已焉哉，天实为之。谓之何哉。（赋也。王事，王命使为之事也。适，之也。政事，其国之政事也。一，犹皆也。埤，厚。室，家。谪，责也。○王事旣适我矣。政事又一切以埤益我。其劳如此，而窭贫又甚。室人至无以自安，而交徧谪我，则其困于内外极矣。）
　　○王事敦【叶都回反】我，政事一埤遗【去声。叶夷回反】我。我入自外，室人交徧摧【徂回反】我。已焉哉，天实为之。谓之何哉。（赋也。敦，犹投掷也。遗加摧，沮也。）
　　北门三章章七句。（杨氏曰：忠信重禄所以劝士也。卫之忠臣，至于窭贫，而莫知其艰，则无劝士之道矣。仕之所以不得志也。先王视臣如手足。岂有以事投遗之，而不知其艰哉。然不择事而安之，无怼憾之辞。知其无可奈何，而归之于天。所以为忠臣也。）
　　北风其凉，雨【去声】雪其雱【音滂】。惠而好【去声】我，携手同行【叶戸郎反】。其虚其邪【音徐。下同】，旣亟只【音纸】且【音疽。下同】。（○比也。北风，寒凉之风也。凉，寒气也。雱，雪盛貌。惠，爱。行，去也。虚，宽貌。邪，一作徐。缓也。亟，急也。只且，语助辞。○言北风雨雪，以比国家危乱将至，而气象愁惨也。故欲与其相好之人，去而避之。且曰：是尚可以宽徐乎。彼其祸乱之迫已甚，而去不可不速矣。）
　　○北风其喈【音皆。叶居奚反】，雨雪其霏【音非】。惠而好我，携手同归。其虚其邪，旣亟只且。（比也。喈，疾声也。霏，雨雪分散之状。归者，去而不反之辞也。）
　　○莫赤匪狐，莫黑匪乌。惠而好我，携手同车。其虚其邪，旣亟只且。（比也。狐，兽名。似犬。黄赤色。乌，鸦。黑色。皆不祥之物。人所恶见者也。所见无非此物，则国将危乱可知。同行同归，犹贱者也。同车，则贵者亦去矣。）
　　北风三章。章六句
　　静女其姝【音枢】，俟我于城隅。爱而不见，搔【音騒】首踟【音也】蹰【音厨】。（○赋也。静者，闲雅之意。姝，美色也。城隅，幽僻之处。不见者，期而不至也。踟蹰，犹踯躅也。此淫奔期会之诗也。）
　　○静女其娈，贻我彤【音同】管【叶古兖反】。彤管有炜【音伟】，说【音悦】怿【音亦】女美。（赋也。娈，好貌。于是则见之矣。彤管，未详何物。盖相赠，以结殷勤之意耳。炜，赤貌。言旣得此物，而又悦怿此女之美也。）
　　○自牧归荑，洵美且异。匪女【音汝】之为美，美人之贻【与异同】。（○赋也。牧，外野也。归，亦贻也。荑，芽之始生者。洵，信也。女，指荑而言也。○言静女又赠我以荑，而其荑亦美且异。然非此荑之为美。特以美人之所赠，故其物亦美耳。）
　　静女三章章四句
　　新台有泚【音此】，河水弥弥【音米】。燕婉之求，蘧【音蕖】篨【音除】不鲜【斯浅反。叶想止反】。（○赋也。泚，鲜明也。弥弥，盛也。燕，安。婉，顺也。蘧篨，不能俯，疾之丑者也。盖蘧篨本竹席之名。人或编以为囷。其状如人之拥肿而不能俯者。故又因以名此疾也。鲜，少也。○旧说以为，卫宣公为其子伋娶于齐。而闻其美，欲自娶之。乃作新台于河上，而要之。国人恶之，而作此诗以刺之。言齐女，本求与伋为燕婉之好，而反得宣公丑恶之人也。）
　　○新台有洒【音璀。叶先典反】，河水浼浼【音每。叶美辨反】。燕婉之求，蘧篨不殄。（赋也。洒，高峻也。浼浼，平也。殄，絶也。言其病不已也。）
　　○鱼网之设，鸿则离之。燕婉之求，得此戚施。（兴也。鸿，鴈之大者。离，丽也。戚施，不能仰。亦丑疾也。○言设鱼网而反得鸿。以兴求燕婉，而反得丑疾之人，所得非所求也。）
　　新台三章章四句。（凡宣姜事，首尾见春秋传。然于诗，则皆未有考也。诸篇放此。）
　　二子乘舟，泛泛【芳剑反】其景【叶举两反】。愿言思子，中心养养。（赋也。二子，谓伋寿也。乘舟，渡河如齐也。景，古影字。养养，犹漾漾。忧不知所定之貌。○旧说以为，宣公纳伋之妻，是为宣姜。生寿及朔。朔与宣姜愬伋于公。公令伋之齐，使贼先待于隘，而杀之。寿知之，以告伋。伋曰：君命也。不可以逃。寿窃其节而先往。贼杀之。伋至曰：君命杀我。寿有何罪。贼又杀之。国人伤之，而作是诗也。）
　　○二子乘舟，泛泛其逝。愿言思子，不瑕有害。（赋也。逝，往也。不瑕，疑辞。义见泉水。此则见其不归，而疑之也。）
　　二子乘舟二章。章四句。（太史公曰：余读世家言，至于宣公之子以妇见诛，弟寿争死以相让。此与晋太子申生不敢明骊姬之过同，倶恶伤父之志。然卒死亡。何其悲也。或父子相杀，兄弟相戮，亦独何哉。）
　　邶十九篇七十二章。三百六十三句墉一之四。（说见上篇。）
　　泛彼柏舟，在彼中河。髧【音萏】彼两髦，实维我仪【叶牛何反】。之死矢靡他【音拖】。母也天【叶铁因反】只【音纸。下同】，不谅人只。（兴也。中河，中于河也。髧，发垂貌。两髦者，翦发夹囟。子事父母之饰。亲死然后去之。此盖指共伯也。我，共姜自我也。仪，匹。之，至。矢，誓。靡，无也。只，语助辞。谅，信也。○旧说以为，卫世子共伯蚤死。其妻共姜守义。父母欲夺而嫁之。故共姜作此以自誓。言柏舟则在彼中河，两髦则实我之匹。虽至于死，誓无他心。母之于我，覆育之恩如天罔极，而何其不谅我之心乎。不及父者，疑时独母在。或非父意耳。）
　　○泛彼柏舟，在彼河侧。髧彼两髦，实维我特。之死矢靡慝【音忒】。母也天只，不谅人只。（兴也。特，亦匹也。慝，邪也。以是为慝，则其絶之甚矣。）
　　柏舟二章章七句
　　墙有茨，不可埽【叶苏后反】也。中冓【音姤】之言，不可道【叶徒厚反】也。所可道也，言之丑也。（兴也。茨，蒺藜也。蔓生，细叶。子有三角，刺人。中冓，谓舍之交积材木也。道，言。丑，恶也。○旧说以为，宣公卒。惠公幼。其庶兄顽，烝于宣姜。故诗人作此诗，以刺之。言其闺中之事，皆丑恶而不可言。理或然也。）
　　墙有茨，不可襄也。中冓之言，不可详也。所可详也，言之长也。（兴也。襄，除也。详，详言之也。言之长者，不欲言。而托以语长难竟也。）
　　墙有茨，不可束也。中冓之言，不可读也。所可读也，言之辱也。（兴也。束，束而去之也。读，诵言也。辱，犹丑也。）
