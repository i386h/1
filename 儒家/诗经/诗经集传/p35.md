<!-- { "loadSidebar": true } -->
　　○宾旣醉止，载号【音毫】载呶【音铙】。乱我笾豆，屡舞僛僛【音欺】。是曰旣醉，不知其邮【叶于其反】。侧弁之俄，屡舞傞傞【音娑】。旣醉而出，并受其福【叶笔力反】。醉而不出，是谓伐德。飮酒孔嘉【叶居何反】，维其令仪【叶牛何反】。（○赋也。号，呼。呶，讙也。僛僛，倾侧之状。邮，与尤同。过也。侧，倾也。俄，倾貌。傞傞，不止也。出，去。伐，害。孔，甚。令，善也。○此章极言醉者之状。因言，宾醉而出，则与主人倶有美誉。醉至若此，是害其德也。飮酒之所以甚美者，以其有令仪尔。今若此，则无复有仪矣。）
　　○凡此飮酒，或醉或否【叶补美反】。旣立之监，或佐之史。彼醉不臧，不醉反耻。式勿从谓，无俾大【音泰】怠【叶养里反】。匪言勿言，匪由勿语。由醉之言，俾出童羖【音古】。三爵不识【叶音失志】，矧敢多又【叶夷益夷豉二反】。（○赋也。监史，司正之属。燕礼郷射，恐有解倦失礼者，立司正以监之，察仪法也。谓，告。由，从也。童羖，无角之羖羊，必无之物也。识，记也。○言飮酒者，或醉或不醉。故旣立监而佐之以史，则彼醉者所为不善，而不自知，使不醉者反为之羞愧也。安得从而告之，使勿至于大怠乎。告之若曰：所不当言者勿言。所不当从者勿语。醉而妄言，则将罚汝，使出童羖矣。设言必无之物，以恐之也。女飮至三爵，已昏然无所记矣。况敢又多飮乎。又丁宁以戒之也。）
　　宾之初筵五章。章十四句。（毛氏序曰：卫武公刺幽王也。韩氏序曰：卫武公飮酒悔过也。今按此诗，意与大雅抑戒相类。必武公自悔之作。当从韩义。）鱼在在藻，有颁【音焚】其首。王在在镐，岂【音恺】乐【音洛】飮酒。（兴也。藻，水草也。颁，大首貌。岂亦乐也。○此天子燕诸侯，而诸侯美天子之诗也。言鱼何在乎。在乎藻也，则有颁其首矣。王何在乎。在乎镐京也，则岂乐飮酒矣。）
　　○鱼在在藻，有莘其尾。王在在镐，飮酒乐岂【叶去几反】。（○兴也。莘，长也。）
　　○鱼在在藻，依于其蒲。王在在镐，有那其居。（兴也。那，安。居，处也。）
　　鱼藻三章章四句
　　采菽采菽，筐【音匡】之筥【音举】之。君子来朝【音潮】，何锡予【音与】之。虽无予之，路车乘【去声】马【叶满补反】，又何予之，玄衮及黼【音甫】。（○兴也。菽，大豆也。君子，诸侯也。路车，金路以赐同姓，象路以赐异姓也。玄衮，玄衣而画以卷龙也。黼，如斧形。刺之于裳也。周制，诸公衮冕九章，已见九罭篇。侯伯鷩冕七章，则自华虫以下。子男毳冕五章，衣自宗彝以下，而裳黼黻。孤卿絺冕三章，则衣粉米，而裳黼黻。大夫玄冕，则玄衣黻裳而已。○此天子所以答鱼藻也。采菽采菽，则必以筺筥盛之。君子来朝，则必有以锡予之。又言，今虽无以予之，然已有路车乘马玄衮及黼之赐矣。其言如此者，好之无已。意犹以为薄也。）
　　○觱【音必】沸【音弗】槛【胡览反】泉【叶才匀反】，言采其芹【音勤】。君子来朝，言观其旗【音祈。叶巨斤反】。其旗淠淠【音譬】，鸾声嘒嘒。载骖载驷，君子所届【叶居气反】。（○兴也。觱沸，泉出貌。槛泉，正出也。芹，水草，可食。淠淠，动貌。嘒嘒，声也。届，至也。○觱沸槛泉，则言采其芹。诸侯来朝，则言观其旗。见其旗，闻其鸾声。又见其马，则知君子之至于是也。）
　　○赤芾【音弗】在股，邪幅在下【叶后五反】。彼交匪纾【音舒。叶上与反】，天子所予【音与】。乐【音洛】只【音止】君子，天子命【叶弥幷反】之。乐只君子，福禄申之。（赋也。胫本曰股。邪幅，偪也。邪缠于足。如今行縢。所以束胫在股下也。交，交际也。纾，缓也。○言诸侯服此芾偪，见于天子，恭敬齐遬，不敢纾缓，则为天子所与，而申之以福禄也。）
　　○维柞之枝，其叶蓬蓬。乐只君子，殿【多见反】天子之邦【叶十工反】。乐只君子，万福攸同。平平【音楩】左右，亦是率从。（兴也。柞，见车舝篇。蓬蓬，盛貌。殿，鎭也。平平，辩治也。左右，诸侯之臣也。率，循也。○维柞之枝，则其叶蓬蓬然。乐只君子，则宜殿天子之邦，而为万福之所聚。又言，其左右之臣，亦从之而至此也。）
　　○泛泛【芳劔反】杨舟，绋【音弗】纚【音黎】维之。乐只君子，天子葵之。乐只君子，福禄膍【音琵】之。优哉游哉，亦是戾【叶郎之反】矣。（兴也。绋，繂也。纚维，皆系也。言以大索纚其舟而系之也。葵，揆也。揆，犹度也。膍，厚。戾，至也。○泛泛杨舟，则必以绋纚维之。乐只君子，则天子必葵之，福禄必膍之。于是又叹其优游而至于此也。）
　　采菽五章章八句
　　骍骍【音觪】角弓，翩【音篇】其反【叶分邅反】矣。兄弟昏姻，无胥远【叶于圆反】矣。（兴也。骍骍，弓调和貌。角弓，以角饰弓也。翩，反貌。弓之为物，张之则内向而来。弛之则外反而去。有似兄弟昏姻亲疎远近之意。胥，相也。○此刺王不亲九族，而好谗佞，使宗族相怨之诗。言骍骍角弓，旣翩然而反矣。兄弟昏姻，则岂可以相远哉。）
　　○尔之远【同前】矣，民胥然矣。尔之敎矣，民胥效矣。（赋也。尔，王也。上之所为，下必有甚者。）
　　○此令兄弟，绰绰有裕【预与二音】。不令兄弟，交相为愈【同上】。（○赋也。令，善。绰，宽。裕，饶。愈，病也。言虽王化之不善，然此善兄弟，则绰绰有裕而不变。彼不善之兄弟，则由此而交相病矣。盖指谗己之人而言也。）
　　○民之无良，相怨一方。受爵不让【叶如羊反】，至于己斯亡。（赋也。一方，彼一方也。○相怨者，各据其一方耳。若以责人之心责己，爱己之心爱人，使彼己之闲，交见而无蔽，则岂有相怨者哉。况兄弟相怨相谗，以取爵位，而不知逊让，终亦必亡而已矣。）
　　○老马反为驹【叶去声】，不顾其后【叶下故反】。如食【音嗣】宜饇【音饫】，如酌孔取【叶音娶】。（○比也。饇，饱。孔，甚也。○言其但知谗害人以取爵位，而不知其不胜任。如老马惫矣，而反自以为驹。不顾其后，将有不胜任之患也。又如食之已多而宜饱矣。酌之所取亦已甚矣。）
　　○毋敎猱升木，如涂涂附。君子有徽猷，小人与属【音蜀。叶殊遇反】。（○比也。猱，猕猴也。性善升木。不待敎而能也。涂，泥。附，着。徽，美。猷，道。属，附也。○言小人骨肉之恩本薄。王又好谗佞以来之。是犹敎猱升木，又如于泥涂之上，加以泥涂附之也。苟王有美道，则小人将反为善以附之，不至于如此矣。）
　　○雨【去声】雪瀌瀌【音标】，见晛【音现】曰消。莫肯下【去声】遗，式居娄【音虑】骄。（比也。瀌瀌，盛貌。晛，日气也。张子曰：谗言遇明者当自止。而王甘信之，不肯贬下而遗弃之，更益以长慢也。）
　　○雨雪浮浮，见晛曰流。如蛮如髦【叶莫侯反】，我是用忧。（比也。浮浮，犹瀌瀌也。流，流而去也。蛮，南蛮也。髦，夷髦也。书作髳。言其无礼义，而相残贼也。）
　　角弓八章。章四句
　　有菀【音郁】者柳，不尚息焉。上帝甚蹈，无自昵焉。俾予靖之，后予极焉。（比也。柳，茂木也。尚，庶几也。上帝，指王也。蹈，当作神。言威灵可畏也。昵，近。靖，定也。极，求之尽也。○王者暴虐诸侯不朝，而作此诗。言彼有菀然茂盛之柳，行路之人，岂不庶几欲就止息乎。以比，人谁不欲朝事王者。而王甚威神，使人畏之而不敢近耳。使我朝而事之，以靖王室，后必将极其所欲，以求于我。盖诸侯皆不朝，而己独至，则王必责之无已。如齐威王朝周，而后反为所辱也。或曰：兴也。下章放此。）
　　○有菀者柳，不尚愒【音器】焉。上帝甚蹈，无自瘵【音债。叶子例反】焉。俾予靖之，后予迈【叶力制反】焉。（比也。愒，息。瘵，病也。迈，过也。求之过其分也。）
　　○有鸟高飞，亦傅【音附】于天【叶铁因反】。彼人之心，于何其臻。曷予靖之，居以凶矜。（兴也。傅臻，皆至也。彼人，斥王也。居，犹徒然也。凶矜，遭凶祸而可怜也。○鸟之高飞，极至于天耳。彼王之心，于何所极乎。言其贪纵无极，求责无已。人不知其所至也。如此则岂予能靖之乎。乃徒然自取凶矜耳。）
　　菀柳三章。章六句
　　桑扈之什十篇。四十三章。二百八十二句。
　　都人士之什二之八
　　彼都人士，狐裘黄黄。其容不改，出言有章。行归于周，万民所望【叶音亡】。（○赋也。都，王都也。黄黄，狐裘色也。不改，有常也。章，文章也。周，镐京也。○乱离之后，人不复见昔日都邑之盛，人物仪容之美，而作此诗，以叹惜之也。）
　　○彼都人士，台笠缁撮【叶租悦反】。彼君子女，绸直如发【叶方月反】。我不见兮，我心不说【音悦】。（○赋也。台，夫须也。缁撮，缁布冠也。其制小，仅可撮其髻也。君子女，都人贵家之女也。绸直如发，未详其义。然以四章五章推之，亦言其发之美耳。）
　　○彼都人士，充耳琇【音秀】实。彼君子女，谓之尹吉。我不见兮，我心苑【音韫】结【叶缴质反】。（○赋也。琇，美石也。以美石为瑱。尹吉，未详。郑氏曰：吉读为姞。尹氏姞氏，周之昏姻旧姓也。人见都人之女，咸谓尹氏姞氏之女，言其有礼法也。李氏曰：所谓尹吉，犹晋言王谢，唐言崔卢也。苑，犹屈也，积也。）
　　○彼都人士，埀带而厉【叶落盖反】。彼君子女，卷【音权】发如虿【音瘥】。我不见兮，言从之迈。（赋也。厉，埀带之貌。卷发，鬓傍短发，不可）敛（者，曲上卷然以为饰也。虿，螫虫也。尾末揵然，似发之曲上者。迈，行也。盖曰：是不可得见也。得见，则我从之迈矣。思之甚也。）
　　○匪伊埀之，带则有余。匪伊卷之，发则有旟。我不见兮，云何盱【音吁】矣。（赋也。旟，扬也。盱，望也。说见何人斯篇。○此言士之带，非故埀之也。带自有余耳。女之髪，非故卷之也。髪自有旟耳。言其自然闲美，不假修饰也。然不可得而见矣。则如何而不望之乎。）
　　都人士五章章六句
　　终朝采绿，不盈一匊【音菊】。予发曲局，薄言归沐。（赋也。自旦及食时为终朝。绿，王刍也。两手曰匊。局，卷也。犹言首如飞蓬也。○妇人思其君子，而言终朝采绿，而不盈一匊者，思念之深，不专于事也。又念其髪之曲局，于是舍之，而归沐以待其君子之还也。）
