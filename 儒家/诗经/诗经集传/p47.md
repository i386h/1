<!-- { "loadSidebar": true } -->
　　○王谓尹氏，命程伯休父，左右陈行【音杭】，戒我师旅，率彼淮浦，省此徐土。不留不处，三事就绪【音序】。（○赋也。尹氏，吉甫也。盖为内史，掌策命卿大夫也。程伯休父，周大夫。三事，未详。或曰：三农之事也。○言王诏尹氏，策命程伯休父为司马，使之左右陈其行列，循淮浦，而省徐州之土。盖伐淮北徐州之夷也。上章旣命皇父，而此章又命程伯休父者，盖王亲命大师，以三公治其军事，而使内史命司马，以六卿副之耳。）
　　○赫赫业业【叶宜却反】，有严天子，王舒保作。匪绍匪游，徐方绎骚【叶苏侯反】。震惊徐方，如雷如霆。徐方震惊。（赋也。赫赫，显也。业业，大也。严，威也。天子自将。其威可畏也。王舒保作，未详其义。或曰：舒，徐。保，安。作，行也。言王师舒徐而安行也。绍，）纠（紧也。游，遨游也。绎，连络也。骚，扰动也。○夷厉以来，周室衰弱，至是而天子自将，以征不庭。其师始出，不疾不徐，而徐方之人，皆已震动，如雷霆作于其上。不遑安矣。）
　　○王奋厥武，如震如怒【叶暖五反】。进厥虎臣，阚【音喊】如虓【音哮】虎。铺【平声】敦淮濆【音焚】，仍执丑虏。截彼淮浦，王师之所。（赋也。进，鼓而进之也。阚，奋怒之貌。虓，虎之自怒也。铺，布也。布其师旅也。敦，厚也。厚集其陈也。仍，就也。老子曰：攘臂而仍之。截，截然不可犯之貌。）
　　○王旅啴啴【音滩】，如飞如翰，如江如汉。如山之苞【叶铺钩反】，如川之流，绵绵翼翼。不测不克，濯征徐国【叶越逼反】。（○赋也。啴啴，众盛貌。翰，羽。苞，本也。如飞如翰，疾也。如江如汉，众也。如山，不可动也。如川，不可御也。绵绵，不可绝也。翼翼，不可乱也。不测，不可知也。不克，不可胜也。濯，大也。）
　　○王犹允塞，徐方旣来【叶六直反】。徐方旣同，天子之功。四方旣平，徐方来庭。徐方不回，王曰还归【叶古回反】。（○赋也。犹，道。允，信。塞，实。庭，朝。回，违也。还归，班师而归也。○前篇召公帅师以出，归告成功。故备载其褒赏之词。此篇王实亲行。故于卒章反复其词，以归功于天子。言王道甚大，而远方怀之。非独兵威然也。序所谓因以为戒者是也。）
　　常武六章章八句
　　瞻卬【音仰】昊天，则不我惠。孔塡不宁，降此大厉。邦靡有定，士民其瘵【音债。叶侧例反】。蟊【音牟】贼蟊疾，靡有夷届【音戒。叶居气反】。罪罟不收，靡有夷瘳【音抽】。（○赋也。塡，久。厉，乱。瘵，病也。蟊贼，害苗之虫也。疾，害。夷，平。届，极。罟，网也。○此刺幽王嬖褒姒，任奄人以致乱之诗。苏氏曰：国有定，则民受其福。国无所定，则受其病。于是有小人为之蟊贼，刑罪为之网罟。凡此皆民之所以病也。）
　　○人有土田，女【音汝】反有【酉由二音】之，人有民人，女覆夺之。此宜无罪，女反收【殖酉殖由二音】之，彼宜有罪，女覆说【音脱】之。（赋也。反，覆。收，拘。说，赦也。）
　　○哲夫成城，哲妇倾城。懿厥哲妇，为枭为鸱。妇有长舌，维厉之阶【叶居奚反】。乱匪降自天【叶铁因反】，生自妇人。匪敎匪诲【叶呼位反】，时维妇寺。（赋也。哲，知也。城，犹国也。哲妇，盖指褒姒也。倾，覆。懿，美也。枭鸱，恶声之鸟也。长舌，能多言者也。阶，梯也。寺，奄人也。○言男子正位乎外，为国家之主。故有知则能立国。妇人以无非无仪为善，无所事哲。哲则适以覆国而已。故此懿美之哲妇，而反为枭鸱。盖以其多言，而能为祸乱之梯也。若是则乱岂眞自天降，如首章之说哉。特由此妇人而已。盖其言虽多，而非有敎诲之益者，是惟妇人与奄人耳。岂可近哉。上文但言妇人之祸，末句兼以奄人为言。盖二者常相倚而为奸，不可不幷以为戒也。欧阳公尝言，宦者之祸，甚于女宠。其言尤为深切。有国家者，可不戒哉。）
　　○鞫人忮【音志】忒，谮【音僭】始竟背【音佩。叶必墨反】，岂曰不极，伊胡为慝。如贾【音古】三倍，君子是识，妇无公事，休其蚕织。（赋也。鞫，穷。忮，害。忒，变也。谮，不信也。竟，终。背，反。极，已。慝，恶也。贾，居货者也。三倍，获利之多也。公事，朝廷之事。蚕织，妇人之业。○言妇寺能以其智辩，穷人之言。其心忮害，而变诈无常。旣以谮妄倡始于前，而终或不验于后，则亦不复自谓其言之放恣，无所极已，而反曰：是何足为慝乎。夫商贾之利，非君子之所宜识。如朝廷之事，非妇人之所宜与也。今贾三倍，而君子识其所以然，妇人无朝廷之事，而舍其蚕织以图之，则岂不为慝哉。）
　　○天何以刺【叶音砌】，何神不富【叶方味反】。舍【音舍】尔介狄，维予胥忌。不吊不祥，威仪不类。人之云亡，邦国殄瘁。（赋也。刺，责。介，大。胥，相。吊，闵也。○言天何用责王，神何用不富王哉。凡以王信用妇人之故也。是必将有夷狄之大患。今王舍之不忌，而反以我之正言不讳为忌，何哉。夫天之降不祥，庶几王惧而自修。今王遇灾而不恤，又不谨其威仪，又无善人以辅之，则国之殄瘁宜矣。或曰：介狄，卽指妇寺。犹所谓女戎者也。）
　　○天之降罔，维其优矣。人之云亡，心之忧矣。天之降罔，维其几矣。人之云亡，心之悲矣。（赋也。罔，罟。忧，多。几，近也。盖承上章之意，而重言之，以警王也。）
　　○觱【音必】沸【音弗】槛【胡览反】泉，维其深矣。心之忧矣，宁自今矣。不自我先，不自我后【叶下五反】。藐藐昊天，无不克巩【叶音古】。无忝皇祖，式救尔后。（兴也。觱沸，泉涌貌。槛泉，泉正出者。藐藐，高远貌。巩，固也。○言泉水瀵涌，上出其源深矣。我心之忧，亦非适今日然也。然而祸乱极适当此时。盖已无可为者。惟天高远，虽若无意于物，然其功用神明不测。虽危乱之极，亦无不能巩固之者。幽王苟能改过自新，而不忝其祖，则天意可回，来者犹必可救，而子孙亦蒙其福矣。）
　　瞻卬七章三章章十句四章章八句
　　旻天疾威，天笃降丧【去声。叶桑郎反】，瘨【音顚】我饥馑，民卒流亡，我居圉【音语】卒荒。（赋也。笃，厚。瘨，病。卒，尽也。居，国中也。圉，边陲也。○此刺幽王任用小人，以致饥馑侵削之诗也。）
　　○天降罪罟，蟊贼内讧【音红】，昬椓【音卓】靡共【音恭】。溃溃回遹，实靖夷我邦【叶卜工反】。（○赋也。讧，溃也。昬椓，昬乱椓丧之人也。共，与恭同。一说与供同。谓共其职也。溃溃，乱也。回遹，邪僻也。靖，治。夷，平也。○言此蟊贼昬椓者，皆溃乱邪僻之人，而王乃使之治平我邦。所以致乱也。）
　　○皐皐訿訿【音紫】，曾不知其玷【音店】。兢兢业业，孔塡不宁，我位孔贬。（赋也。皐皐，顽慢之意。訿訿，务为谤毁也。玷，缺也。塡，久也。○言小人在位所为如此。而王不知其缺。至于戒敬恐惧甚久而不宁者，其位乃更见贬黜。其顚倒错乱之甚如此。）
　　○如彼岁旱，草不溃茂，如彼栖【音西】苴【七如反】。我相【去声】此邦，无不溃止。（赋也。溃，遂也。栖苴，水中浮草，栖于木上者。言枯槁无润泽也。相，视。溃，乱也。）
　　○维昔之富，不如时。维今之疚，不如兹。彼疏斯粺【音败】，胡不自替。职兄【音况】斯引。（赋也。时，是。疚，病也。疏，粝也。粺，则精矣。替，废也。兄，怳同。引，长也。○言昔之富，未尝若是之疚也。而今之疚，又未尝若此之甚也。彼小人之与君子，如疏与粺。其分审矣。而曷不自替，以避君子乎。而使我心专为此故，至于怆怳引长而不能自已也。）
　　○池之竭矣，不云自频。泉之竭矣，不云自中【叶诸仍反】。溥斯害矣。职兄斯弘。不烖我躬【叶姑弘反】。（○赋也。频，厓。溥，广。弘，大也。○池，水之钟也。泉，水之发也。故池之竭，由外之不入。泉之竭，由内之不出。言祸乱有所从起。而今不云然也。此其为害亦已广矣。是使我心专为此故，至于怆怳日益弘大，而忧之曰是岂不烖及我躬也乎。）
　　○昔先王受命，有如召公，日辟【音辟】国百里。今也日蹙【音蹴】国百里。于【音乌】乎【音呼】哀哉，维今之人，不尚有旧【叶巨已反】。（○赋也。先王，文武也。召公，康公也。辟，开。蹙，促也。○文王之世，周公治内，召公治外。故周人之诗，谓之周南，诸侯之诗，谓之召南。所谓日辟国百里云者，言文王之化，自北而南，至于江汉之闲，服从之国日以益众。及虞芮质成，而其旁诸侯，闻之相帅归周者，四十余国焉。今，谓幽王之时。促国，盖大戎内侵，诸侯外畔也。又叹息哀痛而言，今世虽乱，岂不犹有旧德可用之人哉。言有之而不用耳。）
　　召旻七章四章章五句三章章七句。（因其首章称旻天，卒章称召公。故谓之召旻，以别小旻也。）荡之什十一篇九十二章七百六十九句
　　诗经卷之八朱熹集传
　　颂四。（颂者，宗庙之乐歌。大序所谓，美盛德之形容，以其成功告于神明者也。盖颂与容，古字通用。故序以此言之。周颂三十一篇，多周公所定，而亦或有康王以后之诗。鲁颂四篇，商颂五篇，因亦以类附焉。凡五巻。）
　　周颂淸庙之什四之一
　　于【音乌】穆淸庙，肃雝显相【去声】。济济【上声】多士，秉文之德，对越在天，骏奔走在庙。不显不承，无射【音亦】于人斯。（赋也。于，叹辞。穆，深远也。淸，淸静也。肃，敬。雝，和。显，明。相，助也。谓助祭之公卿诸侯也。济济，众也。多士，与祭执事之人也。越，于也。骏，大而疾也。承，尊奉也。斯，语辞。○此周公旣成洛邑而朝诸侯。因率之以祀文王之乐歌。言于穆哉，此淸静之庙。其助祭之公侯，皆敬且和，而其执事之人，又无不执行文王之德。旣对越其在天之神，而又骏奔走其在庙之主。如此则是文王之德，岂不显乎，岂不承乎。信乎其无有厌斁于人也。）
