<!-- { "loadSidebar": true } -->
　　[按此篇永乐大典缺卷又按自泂酌至召旻凡十五萹大典缺卷惟烝民召旻二萹余萹俱存无杨氏解或是大典编纂脱误不应连萹遗漏恐是杨氏原夲有缺卷也] 
　　
　　
　　
　　慈湖诗传卷十八宋杨简撰 
　　
　　周颂 
　　
　　于穆清庙肃雝显相济济多士秉文之德对越在天骏奔走在庙不显不承无射于人斯 
　　
　　于者叹美之辞穆者深逺之貌清者洁清也大扺皆赞美之辞相助祭者显者仪物显著肃敬雝和毛诗序曰清庙祀文王也周公既成洛邑朝诸侯率以祀文王焉郑康成不知卫宏作序意毛公之前已有序悉尊信之故笺谓显相为诸侯案士虞礼祝辞哀子显相则凡助祭之人皆可以言显相不止于诸侯也言多士秉文之德不及诸侯者诸侯被文王之化浅也成人有德小子有造非文王能强人以其所无也人皆有德性文王有以感发之秉犹秉彝之秉非强力外取言不失尔对犹配合也夫文王大圣而多士即能秉其德配合在天之灵者孟子曰圣人先得我心之所同然尔易曰百姓日用而不知感而化之非由外铄骏敏也美也奔走在庙执事也肃雝济济骏敏不亦显乎不亦顺承乎承文王之德也射厌也文王之道士民之所共由中正平常本所固有何厌射之有 
　　
　　维天之命于穆不已于乎不显文王之德之纯假以溢我我其收之骏惠我文王曾孙笃之 
　　
　　天之命天之道也不知道者谓命自命道自道周公作是颂知天命之不已不已不息也穆者言其深逺不可测于者叹美辞天道变化至如今不已也天虽无声无臭不可测知而文王之德即天德也故中庸引此诗曰纯亦不已文王之德文王之心也孔子曰心之精神是谓圣心无形体清明无际纯一无二天人道殊其迹则一惟纯故不已中庸曰圣人之道发育万物惟天人一故能发育孔子曰夫孝天之经地之义明三才一致也是故天命之不已即文王之不已文王之德不亦显乎文王之显著即天命之幽穆文王之心即众人之心即千万世之心孟子曰尧舜与人同耳此曰我其收之曽孙笃之者以其一故也我者周公自谓也文德假大盈溢以及我我收受之曰溢曰收当黙通其意无执其辞孟子详言说诗者不以辞害志此之谓也曰溢曰收不可以二言不可以思为言惟心通内明者自知自信骏俊也惠顺也曰骏曰惠曰显曰纯曰穆皆所以赞说斯道而非五也如玉曰白曰莹曰润而无二玉也如金曰黄曰刚曰利而无二金也曽孙谓成王也成王未能收也笃之斯收之矣笃即收即纯知笃与收与纯之一者可以观此颂矣何则道无二道也百姓日用者无二也卫宏作序曰维天之命太平告文王也失周公之旨 
　　
　　维清缉熈文王之典肇禋迄用有成维周之祯 
　　
　　文王之典则即文王之道后王之道其维清乎清者不动乎意者也禹曰安汝止之谓也舜曰惟精惟一之谓也诗曰不识不知之谓也易曰无思无为之谓也孔子母意之谓也不动乎意非木石然也中正平常正直之心非意也书曰夙夜惟寅直哉惟清此之谓也扵平常正直之心而起乎意焉不正不直焉则浑浊矣非清也人性本清明起乎意始昏不起乎意则未始不清明清明无体无我如水如鉴文王由是清明而发诸云为是谓典则武王由是清明而缉熈之念虑云为无一之堕乎意无一之不清其缉理宻矣虚明和融是谓熈矣如水鉴照物不动乎意自无一之不理矣自无一之不合乎文王矣周礼以禋祀祀昊天上帝肇始也始禋祀昊天上帝而文王配焉迄至也亦有终义武王至是功成皆缉熈文王之典所成也是为周之祯祥周之祯祥在此缉熈之中不在乎牺牲币玉之间牺牲币玉所以致其礼行其诚而其所以致夫祯祥者在道而不在物也 
　　
　　烈文辟公锡兹祉福惠我无疆子孙保之无封靡于尔邦维王其崇之念兹戎功继序其皇之无竞维人四方其训之不显维德百辟其刑之于乎前王不忘 
　　
　　毛传曰烈光也文文德也辟君也辟公诸侯也烈文赞美之辞诸侯助祭先王降福于王有嘏辞焉王不专有其福祭讫而燕诸侯所以均其祉福于诸侯也曰锡云者先王锡之也载见之诗曰烈文辟公绥以多福亦犹是也毛诗序曰烈文成王即政诸侯助祭也惠有顺义又有爱利之义辟公获兹祉福其惠我于无疆乎无疆犹无穷也诸侯能修德任贤如后所云则自然顺事无违忠爱于王王室受其惠又愿其子孙永保祉福其有不顺不德则祸亦随之是谓不克保其福祉毛传曰封大也戎大也无封大侈靡于尔邦尔不封靡则王其崇之矣崇谓庆赏之左传封豕长蛇封豕大豕也念尔祖考有大功故有国继其序者当益有以大之皇大也尔欲竞强乎莫竞于用人所用得其人则四方皆听尔之教令是谓训之自方伯而下凡有属国皆当奉王命以教训属国尔欲显著乎莫显于修德尔有德则百辟咸仪之矣于是叹美之曰于乎尔若是则先王将不忘女益锡女以祉福矣祸福无不自己求之者先王之所以锡之祉福以尔已德之足以致之也然则烈文之诗诸侯助祭祭讫王燕诸侯之乐歌乎 
　　
　　天作高山大王荒之彼作矣文王康之彼徂矣岐有夷之行子孙保之 
　　
　　天作祀先王也而卫宏作毛诗序并言祀先公不可信也先公尊太王卑今也于先公之前专颂太王而下之美岂理也哉宏序差谬不可尽信何止此宏岂拘于七世之庙祀必公叔祖类以上故云乎然天下事自古及今断不可以执一论观此颂则特祀于太王庙之乐歌与祀有特有祫祫则羣庙之主合祀于太庙毛传曰作生也笺云髙山谓岐山也太王去豳迁岐初治此山治荒曰荒亦犹治乱曰乱治扰曰扰与彼作矣彼谓太王初作治此山建置社稷宫室庶司至文王益广其治康之功彼徂矣谓太王亡矣徂逝也岐山有夷平之行言岐所以言太王也夫道平夷而已矣动乎意则失之故孔子之母意禹之安汝止人心即道故书曰道心记曰中庸洪范曰王道平平王道正直易曰易简而天下之理得矣斯道甚平夷甚易简而自古学士大夫多求诸意舍其本性之善而外求其故外起其意故自有而自不知自不信故孟子谓之自弃而谆谆言必称尧舜孟子深信其平夷故也予孙言王季文王而下也子孙保而守之无敢逸也动乎意则放逸放逸则失之矣夫道一而已矣夫道心而已矣孟子曰圣人先得我心之所同然尔 
　　
　　昊天有成命二后受之成王不敢康夙夜基命宥密于缉熈单厥心肆其靖之 
　　
　　纣大恶人心怨苦之文王武王有盛德人心归之则天命固在二后矣文王本无伐商之志往往以众圣赞辅纣恶滋炽悯斯民涂炭义不得而已是天命在周文王武王不得而违始有安天下之志是谓受故遏宻人伐崇侯度鲜原作丰邑成就王业不敢康宁命不本于彼苍乃基本于二后之心凡二后之心夙夜念虑云为动静无非所以成天命也是基命之心寛宥精宻其寛宥广大而无外其精宻无思而无为盖人心即道故曰道心此心无体而神用无穷有体则有限量故曰寛宥有体则可知无体则不可知故曰精宻人皆有此心动乎意则昬昬则蔽蔽则立我立私不宥不宻二后不动乎意即禹之安汝止动静云为如天地之变化日月之照临无所不思而非动乎意也无所不为而非动乎意也曰宥曰宻所以发明乎是也孔子尝引以明无声之乐使二后之成王业一动乎意则私矣蔽矣天命将去之何以基命于是叹美之曰于是其念虑云为无一之或动乎意无一之或失其道缉理无差熈和顺治意消而道心自明心明而时措自宜舜命禹曰道心惟微惟精惟一允执厥中惟精一则中矣此圣人缉熈之功也单尽也有一念虑动乎意则犹未单厥心也有一云为未中乎节则犹未单厥心也人心本广大清明无所不照微有所蔽则亦微有所不尽苟有所不尽则于靖安天下之功亦有所不尽二后单厥心故其靖安之功霈然有余裕矣肆者霈然有余之意毛诗序曰昊天有成命郊祀天地也按孝经孔子曰郊祀后稷以配天宗祀文王于明堂以配上帝而二诗惟言二后何耶卫宏作序固多差误未必果郊祀之诗也 
　　
　　我将我享维羊维牛维天其右之仪式刑文王之典日靖四方伊嘏文王既右飨之我其夙夜畏天之威于时保之 
　　
　　[按此篇永乐大典缺卷] 
　　
　　时迈其邦昊天其子之实右序有周薄言震之莫不震迭怀柔百神及河乔岳允王维后明昭有周式序在位载戢干戈载櫜弓矢我求懿德肆于时夏允王保之 
　　
　　迈往也时迈其邦巡守诸侯也王者天之子得乎天道而后可以居天位是故王者无私惟天道而行之故天右序有周右助也序者王宅中诸侯环屏皆序顺也虽人道之序顺实天道之序顺也道无二也二则违矣安能王薄畧也言语助也震威之也立政曰诘尔戎兵以陟禹之迹方行天下至于海表知巡守以师行也震迭举而莫敢妄动故震迭文武不可偏废诸侯不能皆贤其有乱德不可告教则诛君吊民义之不可已者也懐柔百神致礼于百神也毛诗序曰时迈巡守告祭柴望也谓燔柴告天以巡守而至又望秩山川也盖继虞书之言此言百神又不止于山川矣首言昊天则柴可知矣不继言百神河岳而言右序震迭者欲急明巡守以师非私也奉天道而行也自西周东行巡守必经大河乔岳也毛传谓岳岱宗周礼五岳毛传何止于岱也允信也后犹王也武王初有天下初巡守逺方诸侯于是咸信武王之王天下矣昭明有周明今王为周矣式更也义见式微不特明昭今王为周又昭明次序在位诸贤谓从行公卿欲四方知大臣名德诸侯咸顺无所诛伐则干戈无用而戢敛之矣弓矢无用而櫜蔵之矣武王本心之所求者懿德而已干戈非所尚也时是也肆陈懿德于是夏歌之中夏歌有九歌何以名夏夏大也由道而行是谓大也允信王心之保守斯道而无失也周礼锺师郑注云吕叔玉肆夏时迈也 
　　
　　执竞武王无竞维烈不显成康上帝是皇自彼成康奄有四方斤斤其明钟鼓喤喤磬筦将将降福穰穰降福简简威仪反反既醉既饱福禄来反 
　　
　　人皆争竞求已之强而得其所竞者千无一万无一至于武王则得其所竞矣故曰执竞盖惟无竞者能竞而竞者不能竞故古志曰柔胜刚弱胜强天下莫柔弱于水而攻坚强者莫之能先武王中虚无我岂以伐纣为已利哉天下万世皆信武王之心无一毫为私也武王之心信于天下故武王之功烈天下无能与竞武王不为私惟成康济斯民之功其心甚显明人皆信之不亦显乎其为民不为已之心甚明也故上帝大之皇大也大武王之心也彼谓武王也奄有犹曰尽有之也四夷诸侯咸服之也中虚无我故清明无所不照钟鼓磬筦祀武王以乐也喤喤之声洪将将之声清降福嘏主祭也穰穰如禾藁之多也简简如竹简之多也尔雅曰简大也未必然也尔雅多差误威仪反反每每反顾至谨也有献有酢有酬故醉饱福禄来反者明福禄由已德所致非自神也出乎尔反乎尔毛诗序曰执竞祀武王孔疏云祀武王之乐歌也鲁语叔孙穆子聘于晋曰夫乐先金奏肆夏繁遏渠天子所以飨元后也韦注曰肆夏一名樊韶夏一名遏纳夏一名渠此三夏曲也周礼钟师郑注吕叔玉云肆夏时迈也繁遏执竞也渠思文也 
　　
　　思文后稷克配彼天立我烝民莫匪尔极贻我来牟帝命率育无此疆尔界陈常于时夏 
　　
