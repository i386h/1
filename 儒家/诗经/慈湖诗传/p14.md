<!-- { "loadSidebar": true } -->
　　檀补音徒沿切[按此三字原本脱]易林临之蹇手诎不便不能伐檀便毗连切张衡南都赋楈枒栟榈柍柘檍檀结根耸本垂条婵媛[按南都赋以下原本脱]将请也请音轻清而髙者也故立此字以寄音今方言有之毛诗序曰将仲子刺庄公也弟叔失道而公弗制祭仲谏而公弗听小不忍以致大乱焉而诗无刺意是诗庄公所为也诚有不忍杀其弟之意祭仲谏曰臣请除之故是诗曰无折我树杞无折我树桑无折我树檀我云者亲爱之真情也曰岂敢爱之其情实爱也今人实爱而曰不敢爱者每有是言曰畏父母畏诸兄畏人之多言此畏忌之心非慢易之心也夫不忍杀其弟之心畏忌之心此即道心而序以为刺近世苏氏亦推及他日隠微未着之情与夫其后欲杀其弟之心而尽掩是诗之善不可人心本善本正人心即道故曰道心因物有迁意动而昏始乱始杂然其本心之正亦间见互出于日用云为之间三百篇多此类天下是非二途而已矣是者是道非者非道鲁桓大恶春秋书其至于庙之合礼氓诗悔过孔子取其反正之心圣人无私善无私怒平心是非皆以明道不以是掩非不以非掩是檀木之美而坚者懐思念也祭仲之言诚有利害然有可思念者 
　　
　　叔于田巷无居人岂无居人不如叔也洵美且仁叔于狩巷无饮酒岂无饮酒不如叔也洵美且好叔适野巷无服马岂无服马不如叔也洵美且武 
　　
　　狩补音始九切左氏天王狩于河阳榖梁作守班固荅宾戏孔终篇于西狩颜师古音守道之不明久矣自孔门惟三月不违仁月至日至者知之虽有子路子夏子张子游犹不知之而况于后世乎盖道至易至简至近至平常故曰中庸庸常也人心即道故曰道心人心本体自善自正自无所不通日用无非道者顾人自不省自不信尔故夫日用庸平人皆不知其为道叔于田之诗爱叔美叔人之善心也道心也无邪僻之思也孔子取此取此道心也毛诗序乃皆曰刺庄公大失本旨矣大叔于田诗中曷尝有不义之意惟不知是诗平正无邪之即道心故外求其说以厥后叔段之恶掩前时京人爱叔之善殊为害道岂无居人不如叔美且仁则虽谓之无人可也言其不足道也无饮酒无服马意同郑笺云洵信也疏引释诂询信也为证笺云服马犹乘马也易曰服牛乘马毛诗序曰叔于田刺庄公也叔处于京缮甲治兵以出于田国人说而归之 
　　
　　叔于田乘乘马执辔如组两骖如舞叔在薮火烈具举襢裼暴虎献于公所将叔无狃戒其伤女叔于田乘乘黄两服上襄两骖雁行叔在薮火烈具扬叔善射忌又良御忌抑磬控忌抑纵送忌叔于田乘乘鸨两服齐首两骖如手叔在薮火烈具阜叔马慢忌叔发罕忌抑释掤忌抑鬯弓忌 
　　
　　以有两叔于田故于萹目加大字以别之释文云或作大叔于田者误襢本文作袒忌并如字下同弓补音姑宏切公羊传书黒弓左氏榖梁传皆作黒肱仪礼侯道五十弓弓二寸以为侯中注云今文改弓为肱左氏传引古诗曰翘翘车乘招我以弓岂不欲往畏我友朋楚辞九歌弓与惩叶枚乘七发弓与浔叶乘马四马也两服两骖共为四马乘驾乘马而田狩执持其辔如织组织组者总纰于此成文于彼御者执辔于此而马骋于彼佀之两服马居辕间轭下无舒纵之状惟两骖居辕外有舒纵之状故曰如舞毛传曰烈列具俱也郑笺云列人持火俱举毛传曰襢裼肉袒也暴虎空手以搏之笺云献于公所进之君也京人见叔襢裼暴虎曰请叔无狃狎切戒其恐伤女也爱叔之言也毛传曰乘马四马皆黄骊白杂毛曰鸨尔雅郭注云今之乌騘疏云毛色黒白而复有杂毛相错者名鸨今谓之乌騘两服中央夹辕二马襄亦有上义尧典襄陵言水上邱陵也马以髙者为美以最良马为两服又两首昂举故曰上襄两骖在旁与两服相次序微斜故曰鴈行忌者语助之音以字寄音而释文音记者方音不同尔今惟当随所书而读之叔善射其御又良罄尽也或尽力控止其马或纵马而骋若送去然皆言善御之状两骖在左右如手阜盛也慢迟也罕希也马慢矢发希抑叔释掤以覆矢矣抑叔执鬯以弢弓矣弢吐刀切春秋左传云公徒执氷而踞字与掤异音同氷犊丸盖即箭筒其盖可以取饮鬯弓谓弛弓而纳之鬯中毛诗序曰大叔于田刺庄公也叔多才而好勇不义而得众也此序之非释见前叔于田 
　　
　　清人在彭驷介旁旁二矛重英河上乎翱翔清人在消驷介麃麃二矛重乔河上乎逍遥清人在轴驷介陶陶左旋右抽中军作好 
　　
　　英补音于良切说文以央得声出车诗释文央央本作英英同于良切荀卿赋篇世英与强叶离骚经落英与何伤叶九歌英与央叶冯衍赋英与洋叶张衡赋流英与朝阳叶古英雄之英英华之英皆为此读观是诗虽不知髙克与文公事情之详而其慢易不正可刺可恶足以消人慢易之心起人敬正之心毛传曰清邑也彭卫之河上郑之郊也消与轴皆河上地名也介甲也矛有英饰郑笺云清者髙克所帅众之邑也二矛酋矛夷矛也考工记庐人酋矛常有四尺夷矛三寻郑注云八尺曰寻倍寻曰常此笺必曰异矛者以长短故得言重英欤孔疏谓酋矛有二备折壊则惟可言双英耳不可言重乔髙也车建二矛长短故重累而髙欤笺云左左人谓御者右车右也中军谓将也髙克之为将久不得归使其御者习旋车车右抽刃自居中央为军之容好而已兵车之法将居鼓下故御者在左毛郑皆曰容好则好上声而陆徳明呼报反非陶陶音摇则翶翔逍遥之意而陆徒报反亦未安诗中叶韵亦不若是太拘或平或侧无定毛诗序曰清人刺文公髙克好利而不顾其君文公恶而欲逺之不能使髙克将兵而御狄于境陈其师旅翶翔河上久而不召众散而归髙克奔陈公子素恶髙克进之不以礼文公退之不以道危国亾师之本故作是诗也 
　　
　　羔裘如濡洵直且侯彼其之子舍命不渝羔裘豹饰孔武有力彼其之子邦之司直羔裘晏兮三英粲兮彼其之子邦之彦兮 
　　
　　侯补音洪姑切史记斩卢胡王汉书作侯左氏传童謡曰鸜鹆跦跦公在干侯征褰与襦易林师之井曰苑子妙才戮辱伤肤然后相国封为应侯张衡西京赋侯与拘叶扬雄觧嘲侯与驱叶董仲舒叙传侯与车叶柳宗元吊苌弘辞侯与图叶其如字又音记春秋左氏传曰彼已之子邦之司直是诗乃亲见在位之贤者爱之敬之故颂其善也而毛诗叙曰言古之君子以风其朝焉郑自庄公以来固非有道之朝朝多小人而是诗乃亲见非言古也次篇遵大路言君子去之安如非美此君子之贤也耶大夫羔裘如濡光泽之至也洵信也传曰侯君也韩诗传曰侯美也盖公侯伯子男皆美称侯必有训不可得而知大槩美称也亦犹易直子谅子亦称其善尔舍沈书者反弃舍也见危授命而不变也渝变也毛诗传曰豹饰縁以豹皮也孔甚也言甚武有力出则执干戈而卫社稷也晏和柔也以羔羊之皮为裘以柔为贵古者素丝以英裘此曰三英者所见三缝也皮之大者左右袖一缝而已并中前缝为三缝皮之小者左右袖各二缝并中前缝为五缝故羔羊诗言五紽五緎五总皆谓缝中之英饰也彦士之美称 
　　
　　遵大路兮掺执子之袪兮无我恶兮不寁故也遵大路兮掺执子之手兮无我魗兮不寁好也 
　　
　　遵循也掺揽也祛袖也寁速也魗犹恶也好善也美也遵大路以追留君子揽执其袪无恶我我欲君子迟迟其行不速故也不速则善也爱之而欲其迟留也毛诗序曰庄公失道君子去之国人思望焉何止于思望而已直挽而迟留之也 
　　
　　女曰鸡鸣士曰昧旦子兴视夜明星有烂将翶将翔弋凫与鴈弋言加之与子宜之宜言饮酒与子偕老琴瑟在御莫不静好知子之来之杂佩以赠之知子之顺之杂佩以问之知子之好之杂佩以报之 
　　
　　加补音一读居之切三畧柔有所设刚有所施弱有所用强有所加兼此四者而制其宜楚辞天问加与亏叶扬雄长杨赋加与夷叶一读居何切楚辞九懐加与和叶七谏加与何叶张衡西京赋加与过叶魏明帝桐诗加与柯叶女曰鸡鸣矣士曰昧爽矣女曰子兴视夜如何其及士兴视则明星烂然以有星明故窻牖微明佀昧旦夫妇相警夙兴也士又曰吾将翶焉翔焉弋射凫鴈言语助也加之中也史记曰以弱弓微缴加诸鳬鴈之上宜之为言美而称也夫妇同其乐也宜饮酒以所加凫鴈荐也与子偕老夫妇相好故言及此有琴焉瑟焉惟其所御莫不静好夫妇和乐不淫于色故觉闲静知子之所招来者其以杂佩赠之乎知子之所顺协者其以杂佩问之乎知子之所爱好者其以杂佩报之乎夫妇同心好贤乐善如此毛诗序曰陈古义以刺今不说德而好色也郑自庄公以来固无道郑多淫风故谓此诗陈古然讵可谓举郑国之人皆不说徳而好色诗言翶翔弋凫鴈盖贤者隐处野外之诗也详观诗辞殊非陈古之情毛传曰杂佩者珩璜琚瑀冲牙之类说文云珩佩上玉也璜半璧也琚佩玉名也瑀玖石次玉也玉藻云佩玉有冲牙郑注云居中央以前后触也玉府郑注引诗传曰佩玉上有葱珩下有双璜冲牙蠙蛛以纳其间玉藻云大夫佩水苍玉世子佩瑜玉士佩瓀玫玉 
　　
　　有女同车佩玉琼琚邱中有麻贻我佩玖有女同车颜如舜华将翶将翔佩玉琼琚彼美孟姜洵美且都有女同车颜如舜英将翶将翔佩玉将将彼美孟姜徳音不忘 
　　
　　是诗深言孟姜之善而亦不言同车者之不善婉而彰爱而忠追考时事则太子忽尝有功于齐齐侯请妻之忽曰齐大非吾耦也遂辞之国人惜其失大国之助故作是诗而毛诗序谓国人刺之则过矣又谓见逐而后刺之益非此诗之情熟观此诗则知之又曰忽以国人而名君大逆也又累篇言刺忽呜呼痛哉惟孔子作春秋奉天道而笔削且孔子非郑臣故可书郑忽今此序曰郑人刺忽则悖乱天常不可以训毛传曰亲迎同车也舜木槿也子忽辞齐而他娶虽美然彼孟姜尤美且有贤徳之音惜其失大国之助隐然在中都犹好也见书禹谟皋陶谟 
　　
　　山有扶苏隰有荷华不见子都乃见狂且山有桥松隰有游龙不见子充乃见狡童 
　　
　　山宜有扶苏隰宜有荷华国宜有贤俊今不见贤俊乃见不肖子都喻贤俊狂且喻不肖毛诗序曰刺忽也所美非美然诗人方含隐不敢指切其君而序曰刺忽大悖也毛传曰扶苏扶胥小木也尔雅释草云荷芙蕖红茏古其大者蘬郭注云俗呼红草为茏鼓语转耳陆玑云一名马蓼叶大而赤白色生水泽中髙丈余尔雅疏引此诗游龙为证张横渠曰游龙荭草也其枝樛曲着土处生根如龙也释文云桥本亦作乔董云子都世之美好者也子充不见于书疑亦以美着也毛传谓狡童昭公也断断乎无此义狡童犹狂且狂狡谓在朝之小人若以喻君则悖逆甚矣 
　　
　　萚兮萚兮风其吹女叔兮伯兮倡予和女萚兮萚兮风其漂女叔兮伯兮倡予要女 
　　
　　[按此篇永乐大典缺卷楼钥集载其觧云此诗凡言女皆指君也女者爱之之辞钥论云民劳王欲玉女是用大谏此意尤明又卷阿俾尔弥尔性之类不惟是爱君如古称我为朕未至如秦以来分别之严也] 
　　
　　彼狡童兮不与我言兮维子之故使我不能餐兮彼狡童兮不与我食兮维子之故使我不能息兮 
　　
