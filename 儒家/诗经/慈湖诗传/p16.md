<!-- { "loadSidebar": true } -->
　　汉地理志言齐地风俗引齐诗曰俟我于着乎而此亦舒缓之体也艺文志谓齐诗咸非其本义鲁最为近之然则班固谓为舒缓之体者鲁诗之说也去二家而取鲁其考之亦详矣今毛诗止一家之说况多谬误奚可尽从又况毛传犹未明言刺不亲迎至卫宏作毛诗序始明言刺时不亲迎亦不言何世则臆说也考本诗三章三言俟我殊非陈古之情卫宏盖意鸡鸣还东方之日皆荒淫之诗而是诗次于其间当亦非美故曲推其说夫诗之不可以次言也明矣清人郑文公之诗而次昭公之诗之上况齐俗近于鲁孔子曰齐一变至于鲁则齐之礼仪亦美矣虽当衰乱风俗岂尽变而为恶无一事一为之善乎况是诗亦特美其礼仪而已三百篇盖多平正无他虽无深旨而圣人取焉正以庸常平夷之即道也诸儒不知道故穿凿而无说其害道甚矣俟待也尔雅释宫云门屏之间谓之宁而毛传曰门屏之间曰着孔疏谓着与宁音义同郑康成谓以素充耳所以悬瑱者或名为紞亦有理但谓人君五色臣三色织之未必然初无典据惟以此诗曲推其说且以素为先见凿甚矣士冠礼元端元裳黄裳杂裳可也而康成妄析其义曰上士元裳中士黄裳下士杂裳于以验康成不善属文不达文理是诗充耳以素以青以黄安知非元裳黄裳杂裳之谓乎皆可也康成云琼华者谓悬紞之末所谓瑱也考工记玉人云天子用金则公侯以下皆玉石杂说文曰琼赤玉也玉石之杂而赤者尔琼华其色之盛者欤琼莹其色之莹者欤琼英其精英欤尚者着之于紞端欤是诗礼仪其亲迎欤郑风言俟我乎堂亦谓亲迎也 
　　
　　东方之日兮彼姝者子在我室兮在我室兮履我即兮东方之月兮彼姝者子在我闼兮在我闼兮履我发兮 
　　
　　东方之日兮日始出之时也彼姝美之女子忽在我之室兮再言在我室兮者骇之而情深也履者以足蹑我犹陈平蹑汉王其意即通无俟乎言也履我使即之为淫也即就也此肆焉无所忌者也东方之月兮月始出之时也彼姝者子忽在我之闼兮闼门也履我使发足而与之俱往也既入夜又不入我室此则或有所忌者此与桑中溱洧同作诗以刺淫奔也或在朝或在夜或在室或在闼刺彼故其事不一也然履我即兮未必果即之也履我发兮未必果发也毛诗序曰东方之日刺衰也君臣失道男女淫奔不能以礼化也夫不刺淫奔而刺国之衰是长淫奔者之恶也本诗惟刺淫奔而序旁推其说卫宏不知道其作序率类此 
　　
　　东方未明顚倒衣裳顚之倒之自公召之东方未晞顚倒裳衣倒之顚之自公令之折柳樊圃狂夫瞿瞿不能辰夜不夙则莫 
　　
　　顚补音典因切司马相如上林赋长啸哀鸣翩翻互经天矫枝格偃蹇杪顚汉童謡黄雀巢其顚与人叶易林贲之丰曰采薪得麟大命陨顚噬嗑之未济顚与民叶扬雄元后诔顚与盈叶倒都老反观是诗知公未明而召羣臣臣急趋之故顚倒衣裳日未出而东方先明晞者又其微明未晞则益早矣公如此勤于政者然失时失节乃轻躁狂妄如折栁樊圃焉栁质柔细而以为圃之藩篱何益于事无足为禁也又如狂夫瞿瞿然瞿瞿惊视之状狂者惊视急于为又何益于事哉晨夜谓早夜也不能晨夜言全不识早夜若非太早而夙则太迟而莫矣大抵狂躁轻妄之人忽急忽缓忽早忽夜皆不可测毛诗序曰东方未明刺无节也朝廷兴居无节号令不时挈壶氏不能掌其职焉公号令失时则夜未终必令报夜终遂使挈壶氏失职刻漏错乱 
　　
　　南山崔崔雄狐绥绥鲁道有荡齐子由归既曰归止曷又懐止葛屦五两冠緌双止鲁道有荡齐子庸止既曰庸止曷又从止蓺麻如之何衡从其亩取妻如之何必告父母既曰告止曷又鞠止析薪如之何匪斧不克取妻如之何匪媒不得既曰得止曷又极止 
　　
　　补音双疎工切[按原本三字脱]孔臧格虎赋耳目丧精值网而冲局然自縳或只或双史记龟筴传祸与福因刑与徳双扬雄河东赋双与东叶后汉语殿中无双丁孝公五经无双许叔重天下无双江夏黄童荀氏八龙慈明无双任文公智无双緌如谁反从音纵亩一读满罪切古作畮说文以每得声宋玉高唐赋亩与止叶楚辞亩与芷叶张衡东京赋亩与已叶一读满补切易林归妹之坤亩与暑叶班固西都赋亩与矩叶韩愈元和圣徳诗亩与祖叶栁宗元招海贾文亩与覩舞叶详观南山之诗其刺襄公鸟兽之行亦着矣南山崔崔有人君尊严之象言雄知其对雌狐之为兽多疑周易凡言狐皆取疑象襄公为鸟兽行与文姜淫欲已纵而不能止心愧沮而若疑又齐襄虽由鲁道而归身则在涂心则在鲁愧欲杂错发诸精神见诸步武有迟疑绥缓之状故曰绥绥卫风有狐亦有疑贰之意有荡者因道路平荡以寓讥鲁荡然无制之意首章不言齐襄往而唯言襄公归者明初往襄公之恶未成未明及归则成矣明矣故止言其归诗人于是致其讥曰既曰归齐矣曷又怀之也谓其又怀文姜也葛屦至贱之物也五两当是文姜与其侄娣或从者共五人也冠緌居首之物所尊所贵者也今也与葛屦双止非类而并处以尊而混卑则鸟兽之行又着矣据此则所乱又不止于文姜矣庸常也齐侯既常在鲁道路之中为淫矣曷又极其纵放也从即纵字纵放之状不可得而知据此可以想而知矣非谓常在鲁道为可也言其纵之甚也首章曷又怀止其意同蓺种也蓺麻如之何衡从其亩以喻取妻如之何必告父母衡横纵直无别义既曰告止谓文姜初嫁既告于庙矣曷又鞠止穷之不已也鞠之为言言鸟兽行而微其辞者也匪媒不得亦兼明淫乱之匪媒既曰得止曷又极止言鲁桓既得文姜矣齐侯曷又极之不已也极犹鞠也毛传谓齐子谓文姜既于是诗文旨难通而载驱齐子发夕齐子岂弟尤难通齐人之诗言齐子发夕谓襄公则明苟谓文姜则文姜自鲁发夕齐人何由知之谓男子岂弟则宜谓妇人则难至于敝笱所言齐子则谓鲁桓不能制文姜齐侯来淫而归惟言归者亦结证其恶齐人不敢预料其君于恶也诗称君曰子固多齐君至是其体益轻故曰子亦为之隐也毛诗序曰南山刺襄公也鸟兽之行淫乎其妹大夫遇是恶作诗而去之 
　　
　　无田甫田维莠骄骄无思逺人劳心忉忉无田甫田维莠桀桀无思逺人劳心怛怛婉兮娈兮总角丱兮未几见兮突而弁兮 
　　
　　尔雅释诂云甫大也孔疏曰人治田无得田此大田若大田过度力不充给田必芜秽维有莠草骄骄然无思逺人徒劳心忉忉尔逺人诸侯也远人不难致此有徳则彼至矣曰无思逺人则其君之无徳徒劳可见矣如田大田徒劳无获骄纵也桀桀出也维莠骄纵桀出则良苗不兴不实矣婉娈言少年貌美毛传谓总角聚两髦也孔疏谓两角丱然未及几次见之而突然已冠弁矣此末章虽平言无讥而其含护不敢言而卒已之意可见毛诗序曰甫田大夫刺襄公也无礼义而求大功不修徳而求诸侯志大心劳所以求者非其道也 
　　
　　卢令令其人美且仁卢重环其人美且鬈卢重镅其人美且偲环 
　　
　　补音胡涓切[按原本五字脱]马融广成颂环与园叶曹植美女篇环与翩翩叶何晏景福殿赋环与源叶颜延年北湖应诏诗环与天叶鬈音权董曰韩诗作卢泠泠说文引诗作獜毛诗序曰卢令刺荒也襄公好田猎毕弋而不修民事百姓苦之故陈古以风焉毛传曰卢田犬令令缨环声言人君能有美徳尽其仁爱百姓欣而奉之爱而乐之顺时游田与百姓共其乐同其获故百姓闻而说之其声令令然考序及传皆谓陈古而本诗辞情不然曰其人其辞指今非陈古也苟陈古则宜每章称仁称徳而次章曰鬈末章曰偲又三章皆曰美殊非陈古之意盖序传以襄公之诗不应有美故曲推其说以为陈古以风不知诗不可以次序观不可以执一观以郑叔段之恶而两叔于田之诗京人未尝不说之以郑清人文公之诗而次于庄公诗中卢令未必果襄公之诗果襄公之诗则叔于田之类也襄公虽无道而不闻其暴民故田而民悦之欤民悦其君正也道也不然则齐有士大夫之贤者民悦其田也亦正也道也百姓日用此道而不知故不明已之道心又不知人之道心而况于六经之大旨乎毛传曰重环子母环也镅一环贯二也鬈好貌偲才也释鬈曰好未安鬈其须之卷曲欤 
　　
　　敝笱在梁其鱼鲂鳏齐子归止其从如云敝笱在梁其鱼鲂鱮齐子归止其从如雨敝笱在梁其鱼唯唯齐子归止其从如水 
　　
　　鳏补音姑伦切楚辞天问舜闵在家[按原夲脱舜闵二字]又何以鳏尧不姚告二女何亲毛诗序曰敝笱刺文姜也齐人恶鲁桓公微弱不能防闲文姜使致淫乱为二国患焉此非鲁桓时诗也何以明之鲁桓公娶齐僖公之女文姜鲁桓十四年齐僖卒十五年鲁桓虽尝与齐襄会盟而文姜不行至十八年鲁桓始与文姜如齐申繻谏焉齐襄于是通文姜鲁桓谪文姜姜以告夏四月齐人杀鲁桓夫齐人未杀鲁桓之前齐襄与文姜为淫之迹未至于若是诗所述肆行而无忌也是诗其鲁庄二年姜氏会齐襄于禚四年姜氏享齐襄于祝邱已后之诗欤是诗齐人讥襄公并讥鲁庄微弱及文姜也笱者捕鱼之器敝败之笱在于鱼梁鳏大鱼鲂亦中鱼喻鲁庄微弱不能以礼防闲其母止齐襄之来致齐襄疾驱于通道大都与文姜淫不已也惟言齐襄之归不言齐襄之往者齐人不敢预臆其君于恶及成恶而归始形于言其意与南山同亦含隐矣鲂虽非甚大之鱼因鳏连文意在鳏也鳏鱼之大见孔丛子卫人得鳏鱼其大盈车鱮亦非甚小之鱼欲易韵又鱮至不美之鱼语曰网鱼得鱮不如啖茹亦喻齐襄与文姜之恶也其从者如云言其盛如雨言其多如水言其疾驱也既见鲁之无制又见齐襄之肆恶无忌也释鱼云鲂魾郭璞云江东呼鲂鱼为鳊一名魾邢疏云陆玑云鲂今伊洛济颍鲂鱼也广而薄肥恬而少力细鳞辽东梁水鲂特肥而厚尤姜于中国鲂其乡语曰居就粮梁水鲂 
　　
　　载驱薄薄簟茀朱鞹鲁道有荡齐子发夕四骊济济垂辔沵沵鲁道有荡齐子岂弟汶水汤汤行人彭彭鲁道有荡齐子翱翔汶水滔滔行人儦儦鲁道有荡齐子游敖 
　　
　　夕补音祥龠切淮南子施之无穷而无所朝夕舒之弥于六合卷之不盈一握李兴诸葛亮表闾之文仁智所处能无规廓日居月诸时陨其夕郭璞江赋域之以盘岩豁之以洞壑疏之以沱汜鼓之以朝夕陶潜自祭文故人凄其相悲同祖行于今夕羞以嘉蔬荐以清酌陆云夏府君诔瞻彼日月岁聿云夕寒暑穷化四辰交错薄薄车行之声也尔雅释器云舆革前谓之鞎后谓之茀竹前谓之御后谓之蔽郭注云茀以韦靶后户御以簟衣轼蔽以簟衣后户毛传曰簟方文席也车之蔽曰茀诸侯之路车有朱革之质而羽饰鲁道平荡亦寓荡然无制之讥齐君夕而发车趋鲁道焉夕而发者亦有愧于中不敢朝发与孙炎曰骊黒也尔雅释畜云騋牝骊牡是诗孔疏云驷马皆铁骊之色垂辔徐行之状也岂弟乐易从容之貌虽刺讥其辞婉矣其辞虽婉其讥实深彭彭盛貌儦儦众貌翱翔游遨垂辔皆从容候待文姜及濡留不肯旋反之状毛诗序曰载驱齐人刺襄公也疾驱于通道大都与文姜淫播其恶于万民焉 
　　
　　猗嗟昌兮颀而长兮抑若扬兮美目扬兮巧趋跄兮射则臧兮猗嗟名兮美目清兮仪既成兮终日射侯不出正兮展我甥兮猗嗟娈兮清扬婉兮舞则选兮射则贯兮四矢反兮以御乱兮 
　　
