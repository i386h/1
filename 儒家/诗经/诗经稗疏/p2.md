<!-- { "loadSidebar": true } -->
　　蔽芾甘棠，毛传蔽芾小貌甘棠杜也樊光曰赤者为杜白者为棠按棠杜皆樝梨也木色白者味甘色赤者味酸歰今人以接梨树者其树髙不过寻丈叶近下生枝刺繁密故曰蔽芾郑笺云召伯止舍小棠之下而聴断焉说苑曰召公述职当桑蚕之时不欲变民事故不入邑中舍于甘棠之下而聴断皆相传之谬也侯伯廵行必有馆舍官司共事即令入邑何至妨民蚕桑如其踞坐山麓麏栖鸟集不近人情过为饰俭不亦上下无章辱朝廷而羞当世之士乎且其聴讼也将亵服以聴之乎抑必服命服以莅之耶弁带而坐灌莽之间是所谓朝衣朝冠坐于涂炭也甘棠蔽芾非乔木之阴桑蚕之时叶生未齐晴日雾雨不能庇荫藉云作草舍扵树下寻丈之木下不逾数尺蜗庐寄其下召公而非侏儒也必俯伛而入垂头而坐亦甚可笑矣即令召公偶依树而休息亦必乔林之下安有就棠杜而布席之情事言之不经不待博雅之士而知其不然也此盖召公所税驾之馆阶除之侧偶有此木政闲游衍聊尔眄赏后人因为禁畜以寓去思耳所苃所憩所税云者志其馆也匪兕匪虎率彼旷野非日中一食树下一宿之异端安能为此哉郑氏又以为聴男女之讼尤为不典直以下行露一篇相牵附耳周制遂士所聴之狱说成士师受中丽刑杀之法者王欲免之则三公会其期县士之狱则六卿会之若四方诸侯之狱讼讶士所掌公卿不与犹今郡邑户婚之讼监司且不听理召伯称伯乃分陕以后之词当文王时召公不得与西伯同称为伯此盖周有天下建邦分牧之事召公已位三公唯会免王畿六遂之死刑世传甘棠馆在今河南宜阳县则东郊南国之地六卿且不会焉若以二伯之长问侯甸之婚姻越职下侵日亦不足矣此则说苑述职之说较为可信而男女之讼为亡实之言明矣
　　雀角鼠牙，先儒说此俱以为雀无角鼠无牙孙公谈圃云鼠实有牙曽有人捕一鼠与王荆公辨荆公语塞今试剖鼠口视之自知孙说之非妄误者葢由不察角本音録借音为觉因以雀头不戴角[觉]生诬鼠无牙耳李济翁资暇録辨角字音义甚详唯牛羊鹿犀头上之角借音觉若汉角里先生礼君夫人鬊爪实于角中皆正音录玉篇东方为角亦音录其或别立甪字者俗文不成字角[录]咮也故曰与之角[録]者去其齿傅之翼者两其足言有咮以啄不须齿啮也误者乃谓牛有角[觉]而无上齿又何以处鹿羊之有上齿乎戴角含齿不相代为用非犹夫有翼以飞则可减足以行也雀实有角[录]鼠实有牙有角[录]故穿屋有牙故穿墉健讼者取以喻己曽有婚姻之约此四句述讼者之诬词而下始坚拒之且室上覆葢者曰屋雀有咮故能啄穿茅茨鼠有牙故能啮穿墉土若头上之角[觉]但用抵触亦何能穿屋之有读者但知角字正音则文义氷释自不疑鼠之无牙矣
　　委蛇，山海经苍梧之野有委维郭璞注云即委蛇委蛇蛇也苍梧今犹多蛇土人以为有神后汉书委蛇大如车轮亦谓大蛇也委蛇云者蛇行纡徐委折身委曲而取道端直故以拟动止从容之度宛曲而自无回衺故郑云委曲自得之貌委读如威蛇本音汤何切徐铉曰俗作食遮切古人草凥相问无它乎墉风委委佗佗义与此同字或作蛇或作佗本皆它字
　　朴樕，朴樕者槲樕也尔雅云樕朴心盖栎之庳者其树髙不过数尺叶大亦有橡斗俗谓之大叶栎
　　驺虞，毛公曰驺虞义兽也白虎黑文不食生物陆玑亦云集传因之山海经言林氏国有珍兽大若虎五采毕具尾长于身名曰驺吾乗之日行千里郭璞注云即周书所谓夹林酋耳者按逸周书言酋耳食虎豹则又与不食生物之说不合太公六韬云纣囚文王闳夭之徒诣林氏国求得驺吾献之纣淮南子曰散宜生以驺虞鸡斯之乗献之纣髙诱注曰驺虞日行千里谓之曰乘则又以驺虞为千里马矣东方朔传建章宫后合重栎中有物出焉其状似麋朔曰所谓驺牙也吾牙虞音相近或以为虎或以为马或谓似虎或谓似麋或谓白或谓白黒文或谓五采具总之汉人惑于祥瑞而附会之淮南则因散宜生献文马而曲为之说皆不足信要于壹发五豝之义亡取焉夫以义兽比王仁而禽兽以不多杀而蕃似也然兽虽多安能壹发而获五且壹发而五杀亦多矣葢壹发而五者人为之也诗传曰虞人克举其职国史美之赋驺虞申公说曰驺虞美虞人之诗贾谊新书曰驺虞天子之囿也虞者囿之司兽者也天子佐舆十乗以明贵也三牲而食以优饱也虞人翼五豝以待发所以复中也人臣于其所尊敬不敢以节待之敬之至也尊其所主敬慎其所职掌而忠厚尽矣作此诗者以其事深见良臣顺下之志也欧阳永叔杨用修皆以诗传贾书为正而辨世无驺虞之兽所谓翼以待之者素畜而拥之于车前以便射也明制御猎苑中则有司縻兽以待临时纵之乘舆之前使即射获五豝五豵数必五焉人为之明矣贾生之说既与诗传申说脗合即以合诗序义亦可通虞人虽能举其职以敬上然亦可见非驰骋淫猎上仁而下义故曰鹊巢之应先公之徳也上下相亲百物备享故曰仁如驺虞如驺虞者如此诗之旨也周自文王有灵囿西土之民乐而咏歌之今也颂声被于南国故曰天下纯被文王之化迄乎成王之世庶绩登百官治下逮虞人而忠厚至故曰王道成也何必如司马相如之夸般般者而后谓之瑞应哉戴埴鼠璞亦能辨此而引天子田猎七驺咸驾之文以驺为御人则凿矣
　　邶风
　　不可以茹，传云茹度也按茹有训度者玁狁匪茹是也乃假借立义与如通言度其相似也镜之鉴形自然不爽无待忖度且此言不可以茹而云不可以度则是率意待物不近人情何以自鸣妇顺哉茹本训吞也无所择而吞受之谓故草食曰茹鉴之受景物含其中有吞之象焉凡人物妍媸之状顺逆之形皆纳之而无诉无拒有不择而受之象焉我心匪鉴则不可以杂受夫妍媸顺逆而无所拒也既不能容受非理故难禁其愤懑之溢而思愬焉故下云薄言往愬不能茹而思吐之也
　　燕燕，独言燕者白项乌也叠言燕燕者鳦也尔雅分言之甚明鳦元鸟也集传云燕鳦也谓之燕燕者重言之也葢沿嘑燕燕为燕而未考之尔雅
　　寒泉，浚，此二水注疏俱无考按淮南子墬形训云浚出华窍又陈留风俗传浚仪县北有浚水浚仪今开封府也则浚水当在祥符中牟陈留间也左传卫侯伐邯郸次于寒氏杜预曰寒氏即五氏以传考之寒氏在中牟之北稍西寒泉疑即寒氏之泉又按山海经髙前之山其上有水焉甚寒而清帝台之浆也以经文溯之此水在济水之东后汉书注云寒泉在今濮州濮阳县与山海经合但去浚为逺恐非此之寒泉乃经云在浚之下则濮阳为浚水下流之墟或不妨言在其下也
　　采葑采菲无以下体，葑传云须也尔雅须葑苁又曰须薞芜郭璞注谓似羊蹄菜叶细味酢者误也葑名不一故多殽讹说文谓之须从方言谓之蘴陆玑草木禽鱼疏谓之蔓菁陶弘景别録谓之芜菁陆佃埤雅谓之台菜孟诜谓之九英菘刘禹锡嘉话録谓之诸葛菜其菜北方广种南方仅有陆佃云南种一年化为菘二年芜菁种都絶似菘似芥似芦菔或谓之大芥今南人俗嘑芥菜芦菔叶类芥茎粗叶大而厚根长而白味辛而苦黄花四出结角角中子圆而紫赤叶初出甲可生啖叶舒可煮食叶老采根腌为葅食子可压油北齐祖珽熏目伤明者是也菲毛传曰芴也尔雅菲芴郭璞曰土瓜也土瓜者月令谓之王瓜三月生苗引蔓多须叶圆如马蹄而有尖面青背淡歰而不光七月开五出小黄花成簇结子累累熟时或黄或红圆而长一名钩蒌一名野甜瓜今俗嘑为矢冬瓜其叶媆时可采为茹其根江西人栽之肥壤掘取食之似葛根而味如薯蓣陆玑言其茎粗叶厚而长有毛是也苏颂本草谓菲芴土瓜别为一种非是此土瓜叶根皆可食正与诗义脗合下体之义毛公曰下体根茎也集传曰根有时而美恶今按此二菜初则食叶后乃食根当食根时叶粗老而不堪食则是根可食而苗为人弃无以下体者不可以茎叶之恶而不采其根也谓之下体者凡物有纵生者有横生者有逆生者皆以所从受气味之滋养者为上体人纵生则首在上为上体而足趺为下体禽兽横生则喙啄在前为上体尾在后为下体草木逆生则根在下为上体叶在上为下体人兽断首则毙草木絶根则萎故俗嘑芋芥芦菔之根为头叶尖为尾尾者下体也在草言草不得以人之上下为上下矣
　　荼，毛传云荼苦菜也葢言菜之苦者非月令之所谓苦菜菜以苦名者也颜氏家训乃引易纬苦菜生于寒秋更歴冬春得夏乃成以释此荼误矣颜氏言一名游冬似苦苣而细摘断有白汁花黄似菊乃广雅所记自别一类非荼也其尤误者徐铉以说文无茶字谓即是荼不知尔雅槚苦荼在释木篇中本非草类汉以上人无煮饮之者王褒僮约始有烹茶买茶之文杨衒之作伽蓝记时北人尚不知啜茗其始唯蜀地产而蜀人食之后世乃迻种于江淮若河北则土不宜种邶安得有此而周原亦安得薅之哉凡菜名苦菜者有六一广雅所言游冬苦菜似苦苣而秋生者也二贝母苗诗谓之莔陶弘景别録谓为苦菜也三龙葵陶弘景所谓苦菜乃是苦蘵一名苦葵一名天茄子四月生苗媆时柔滑可食叶圆花白茎大如筯结子如五味子者也四酸浆草尔雅谓之苦浆上林赋谓之葴[针]一名苦耽一名灯笼草叶如水茄可食开小白花结子作殻如撮口袋中有子如珠者也五苦苣今之苦荬六败醤今湖湘山谷多有之叶条长有锯齿春生茎弱秋则茎如柴胡引蔓节节生叶味苦而有腐气山野人采之瀹过揉去苦味以为菜茹或干之与米同煮以御荒此则今人所正名为苦菜者也凡此六种要非毛传所云荼苦菜者葢此六种虽苦而中有微甘食之而美此诗甚言其苦与荠相形而或生山谷或生园畦非田野繁生之恶草良耜之诗何以云薅耶故集传云荼苦菜蓼属其说韪矣蓼而谓之菜者古人以为调盉之具内则言濡豚包苦实蓼郑注云苦苦荼也以包豚杀其气而韩保升言香蓼宿根重生可为生菜苏颂谓春初以壶卢盛子水浸透挂火上使暖生白芽取为蔬以备五辛今人不食亦不种古今异味也或曰荼或曰蓼者崔豹古今注曰紫色者荼青色者蓼其味甘辛食之明目按蓼类不一有青蓼香蓼紫蓼木蓼皆生旱地水蓼马蓼则生川泽水次荼者紫而香者也荼辛而苦蓼不苦而甚辛故许慎云荼苦荼蓼辛菜蔷虞也蔷虞水蓼苦荼原野之蓼蔷虞唯可造曲苦荼古以和味集传以为蓼属亦明其类同而种性异也
　　泾，渭，集传云渭出鸟鼠今按渭水源出渭源县南谷北流乃径鸟鼠山下转而东流过渭源县禹贡所谓导渭自鸟鼠同穴者于中流导之非其所出之始也渭出鸟鼠相承之疎也泾水出平凉府郡治西南笄头山流经泾州邠州醴泉泾阳至髙陵入渭集传亦略
　　方之舟之，说文方并船也象两舟省总头形礼大夫方舟士特舟方方舟舟特舟也此言以舟渡水异于泳游两舟相并尊者安也郑笺以方为泭未是
　　旨蓄，郑笺云蓄聚美菜集传因之但云美菜未知何菜曹植七启言霜蓄露葵蓄与葵并言亦一菜之名耳按刘熙释名瓠蓄破瓠以为脯蓄积以待冬月之用也北方冬无蔬茹故剸瓠宛转为条若古之脯修冬则渍煮食之旨甘也瓠有甘苦二种甘者中食苦者不中食旨蓄者甘瓠之蓄也
