<!-- { "loadSidebar": true } -->
　　白牡骍刚兽 骍刚之义毛郑集传俱未悉按兽之牝牡未有以刚柔称者刚柔者阴阳之徳兽不能有徳何刚之有哉公羊传曰周公用白牡鲁公用骍犅羣公不毛何休曰骍犅赤脊周牲也周公嫌同于天子故曰白牡鲁公诸侯无所嫌故从周牲特不纯骍耳犅者牛脊也其字从冈犹山脊之为冈也葢鲁公之牲惟脊赤而他亦不毛矣若羣公则并其脊而不毛许慎说犅特牛也非是特牛父也宗庙之牛角握犊也岂有以老牡牛已合牝生子者而用祀哉
　　牺尊 牺音素何切与牺牲之牺音羲者音义皆别毛传曰有沙[亦音素何切]饰也有沙饰者郑司农众所谓饰以翡翠也郑康成明堂位注亦曰以沙羽为画饰沙者翡翠之羽也按周礼献[即牺字]尊天子时享盛酌醴以荐朝践诸侯六献则庀象尊以下而无牺尊故明堂位曰鲁用牺尊广鲁于天下也诗于此侈大而言之曰将将将将者大词也其后齐欲享定公而孔子曰牺象不出门则诸侯皆僭用之矣集传据三礼图以牺为画牛于腹不知鼎以饪肉故范牛以象大享之盛尊以盛醴奚所取于太牢若宣和博古图有牺尊铸作牛形刻肖纎巧絶不类古朴之制断非商周彝器而当时伪骨董家窃王安石陆佃之说仿为之以绐徽宗者葢不足信梁刘杳答沈约书曰鲁郡得齐子尾送女器作牺形此乃大夫家闺房亵玩之具非先王时享盛醴之彝器或据此以为牺尊为诬而已
　　毛炰 毛传曰毛炰豚也按内则豚若将皆为炮将羊也炮者涂之以泥实之以枣以火炮之毛与皽皆去故曰毛炰□羊豚皆然而非但豚也有兔斯首炮之燔之是免亦可炰也若周礼有云毛炰之豚则以牢牲最为下故终言之亦非谓毛炰之但为豚尔
　　三寿作朋 郑笺云三寿三卿也文义甚为牵强且鲁僖之世三家始命而史克作颂之年季孙行父公孙敖皆少安得遽以寿祝之集传曰与冈陵等而为三于文义亦不安按博古图载周晋姜鼎铭曰三寿是利晋六卿非三且卿之寿利不当载之姜氏之鼎铭文无冈陵之语是三寿古之通词非仅为鲁设矣三寿者寿之三等也养生经曰上寿百二十中寿百年下寿八十左传晏子谓叔向曰三老冻馁杜预解曰三老谓上寿中寿下寿皆八十以上论衡曰春秋说上寿九十中寿八十下寿七十三说不同其为上中下之三等均也而黄帝尧舜文武太公召公及汉初伏生张苍皆逾百岁则古者不以九十为上寿是养生经之言确于论衡矣朋并也三寿作朋者合并三寿祝孝孙以无疆之寿也
　　鲁邦所詹 毛传曰詹至也葢与六日不詹之詹意近至者疆界所抵也泰山之西南为鲁东北为齐极其封域而言之泰山为鲁东北所至之境也集传谓詹与瞻同非是瞻者遥望之辞故鲁祭四望而春秋书三望泰山在封内非所望也此以张大鲁疆宇之广与下奄有遂荒同意故知毛说为长
　　居常与许 毛传曰常许鲁南鄙西鄙乃郑氏则谓许许田鲁朝宿之邑常或作尝在薛之旁春秋筑台于薛孟尝君食邑于薛皆即此常以实考之郑说非也薛旁之尝为田文封邑者春秋之薛国也薛灭于宋齐灭宋而有薛田文食焉若春秋筑台之薛地近于郎且庄公已筑台于彼不待僖公而后复之孟子之时鲁犹方五百里故宇亾恙安得僖公所凥而遽为田文所有耶若许田之许则在天子东都畿内所谓甫田也[今之中牟甫许古通用]谓之田者诸侯朝宿之邑视天子之士禄有其田而不得有其土地山泽仍归天子而宣王得以行狩焉鲁自隠公以许易祊桓公元年郑伯以璧假许田嗣是终非鲁有僖公三十二年郑辞杞子曰郑有原圃则是终僖公之世许为郑有矣昭公十四年楚灵王曰我皇祖伯父旧许是宅今郑人贪頼其田旧许对许男之国为新许也则又终春秋之世许为郑有矣而僖公之未尝
　　得复许田又可知也此诗所颂居常与许复周公之宇者葢谓晋文公执曺伯命反诸侯之侵地而鲁取济西田也常许其济西之下邑与曺在鲁之西南鲁之分曺地自洮[推小切]以南东传于济臧文仲由重馆往受之重馆在方[音房]与[音预]县葢今之鱼台县也水经济水径冤句县[今曺州]又东北过寿张县西汶水从东北来注之鱼台寿张之间正值鲁之西鄙南鄙则毛公所云其为曺之侵地眀矣集传亦因许田之终于不复而疑郑氏之说故谓鲁人以是愿之乃筑台之薛初未尝失而东畿内之许田不可言居终不可曲为康成讳也地名同者不一不博考其疆域之合但据他见之名而指以为然其不失者鲜矣
　　商颂
　　依我磬声 郑笺云磬玉磬也按古者通谓玉为石故八音言石而不言玉凡石不能俱为磬可以为磬者玉之属乃集传云玉磬堂上升歌之乐非石磬也别玉于石而谓别设玉磬以合歌而非堂下四县之笙磬颂磬不知何据按玉磬之别见者惟郊特牲有曰诸侯之宫县而击玉磬诸侯之僭也则似天子之乐特有玉磬然在宫县之列则固不设于堂上矣礼大禘升歌清庙下而管象以舞大武以周凖殷必堂上歌而堂下合乐不能易也故曰歌者在上重人声也此诗所咏有鼗鼓有庸鼓有万舞则为堂下之合乐而非升歌明矣郊特牲曰殷人尚声臭味未成涤荡其声乐三阕然后出迎牲则乐固作于初献之顷礼未备之前也升歌者必于迎牲之后尸已坐侑然后堂上之歌与瑟作焉凖诸燕礼乐三阕者犹宾升之奏肆夏也升歌者犹辩[音徧]献礼成然后工升歌鹿鸣也堂下之县笙磬在阼阶东颂磬在阼阶西即此诗之磬也建鼔在阼阶西簜在建鼔之间鼗倚于颂磬西纮建鼔鼗即此诗之鼗鼓也簜即此诗之管也俱为堂下之乐磬无縁独在堂下矣诸乐合作而以磬为度故曰既和且平依我磬声言鼗鼔之依磬以和平也磬于诸乐清而短倘在堂上则与堂下诸县杳不相闻而又何以相依哉故孟子曰金声而玉振之玉磬与钟鑮相与终始为条理使玉磬独在堂上则为弦歌之条理而不与金相为终始矣且人声自与丝合而玉之铿然起戛然止者必不相得有耳有心即不必得闻古乐固可以测知之故歌工四人则二瑟歌工六人则四瑟未闻有击磬者与焉惟瑟为能合歌以轻清泛其余韵而古乐句均调简自然有节不似俗乐之长短参差须拍板以节之又况磬音之清细者乎故曰朱弦疏越一唱而三叹明堂上之仅有瑟而无磬也则磬为堂下之县而玉磬之即石磬审矣郑笺曰堂下诸县与诸管声皆和平不相夺伦又与玉磬之声相依是也
　　天命玄鸟 毛传曰春分玄鸟降髙辛率简狄与之祈于郊禖而生契故本其为天所命以玄鸟至而生也许慎曰明堂月令玄鸟至之日祠于髙禖以请子请子必以鳦至之日者鳦春分来秋分去开生之候鸟也蔡邕月令章句曰玄鸟感阳而至其来主为孚乳蕃滋故重其至日因以用事契母简狄葢以玄鸟至日有事髙禖而生契焉凡此诸说文具简明不言吞卵也故天问亦曰简狄在室喾何宜玄鸟致胎女何喜致云者若或致之而非燕卵之为胎元也褚先生曰鬼神不能自成须人而生其说韪己乃谶纬之学兴始有谓简狄吞燕卵而生契者司马迁王逸迭相传虚郑氏惑之因以释经后儒欲崇重天位推髙圣人而不知其疾入于妖妄有识者所不能狥也髙辛早年继祀未广故修郊禖之祷简狄随帝后以往祷已而生契而契之生实以髙辛之祷宜之故曰喾何宜宜合也欢也犹生民之所谓攸介攸止也故王充辨之曰使卨母咽燕卵而妊是与兎之吮毫同矣燕卵形也非气也安能生人燕之身不过五寸其卵安能成七尺之形或时契母适欲裹妊遭吞燕卵也以愚论之乃有不止如充之所云者凡吞物者从口达吭从吭入胃达于肠胃气所蒸虽坚重之质亦从化而靡精者为荣卫粗者为二便而女子之姙乃从至阴纳精而上藏于带脉之间子室在肠胃之外相为隔絶燕卵安能不随蒸化复越胃穿肠达子室而成胞胎乎或有谓禹母吞薏苡而生禹者则以薏苡能催生产今方家犹用之禹母或时产难因食之而生耳若夫燕卵既非食品又不登于方药契母何为而吞之且如郑氏所云燕遗卵者将遗之于地耶则燕卵轻脆必至靡烂即偶遗于衿袖笥筐之中有仁心者自应求其巢而纳之不然聊玩之终弃之而已即闾井匹妇尽古今徧海内未闻更有一人吞燕卵者况简狄为帝室妃嫔必娴矩度而乍拾燕卵急投口中遽然囫囵咽之有是理哉若以为知其可以生子而呑之则简狄亦妖而不经矣禇先生又云含鳦卵而误吞之与王充偶吞之说相似乃明明一玄鸟之卵何用含之而亦何致误吞藉令简狄之有童心而戏含之误吞之后又何知契之生为此卵之化耶有人道乎无人道乎其怪诞不待辨而知矣诗所云降者言玄鸟之降也诗虽四言为句然文意互相承受唐人犹知用此活法所以与许浑一流俗诗逈别燕之来也不知其所自至若从天而降者然又髙飞而下入檐楹以营巢故曰降犹戴胜降于桑之降尔毛传言之甚谛郑氏起而邪说兴朱子弗辟而从之非愚所知也毛公传经于汉初师承不诡其后谶纬学起诬天背圣附以妖妄流传不息乱臣贼子伪造符命如萧衍菖花杨坚鳞甲董昌罗平之鸟方腊衮冕之影以惑众而倡乱皆俗儒此等之说为之作俑又况其云无人道而生者尤罗睺指腹寳志鸟窠之妖论乌足以诬古之帝王哉
　　韦顾昆吾 昆吾国在今濮州左传卫侯梦人登昆吾之观杜预曰卫有观在古昆吾之墟今濮州城中是也后汉书郡国志亦云濮阳古昆吾国则汤伐昆吾伐之于濮也竹书夏帝芬封昆吾于有苏帝厪之世昆吾迁于许而沈约注云昆吾已姓封于卫夏衰为伯迁于旧许约之误也昆吾始封有苏非封于卫且濮之为卫在卫成公迁帝丘之后其初濮非卫地左传楚灵王曰我皇祖伯父昆吾旧许是宅此言昆吾始封之君呉回之子陆终之孙于季连为兄者其宅旧许在夏后之世歴殷六百载自许迁濮而当汤伐之之时则在濮而不在许也韦者豕韦氏也杜预左传解曰豕韦国名东郡白马县东南有韦城白马今之滑县一统志滑县有豕韦故国伐韦伐之于滑也若范宣子曰在夏为御龙氏在商为豕韦氏则非此所伐之韦竹书夏孔甲元年废豕韦命刘累七年刘累迁于鲁阳帝昊[沈约曰一作皋]元年使豕韦复国杜预亦云累寻迁鲁阳豕韦复国葢豕韦故国与刘累之后迭相兴靡而此所伐之韦乃夏之故封非刘累之后也顾亦已姓之国则亦昆吾之裔也左传哀公二十一年公及齐侯盟于顾公先至于阳榖则顾在阳榖左右滑之东濮之南与豕韦昆吾相为唇齿互凥河北山东峙立亳之北陲助桀为虐以挠制汤而使不得西向安邑故汤于征葛之后渡河北讨除腹心之冦而后可伸伐桀之师葢桀恃三蘖以扼商之背纣恃崇黎以掩周之后故三蘖未殄商师不能西指崇黎未戡周人且有内忧赵充国所谓帝王之师出于万全道所不能废也桀虽处西而党援在东故其后败走三朡[孔安国曰今定陶]则三蘖所结连东国以为桀奥援者已久而昆吾豕韦以覇国之余业乃其宗主三蘖已灭故桀虽东走而无与为渊薮不得已而奔南巢则前此之倚山东以制亳者非一晨一夕之谋矣故曰苞有三蘖言其连蔓而相属也竹书纪桀二十八年汤取韦遂征顾二十九年取顾三十年征昆吾遂自陑征夏邑葢始则从南而北终则山东尽平乃由河北渡井陉而伐夏其次第如此非熟考地理不足以征其用兵之大畧也
