<!-- { "loadSidebar": true } -->
　　中田有庐 郑笺曰农人作庐焉以便其田事曰便其田事则固非农人之恒居矣乃韩诗外传曰古者八家而井广三百歩长三百歩一里其田九百畆广一[与下一歩一字皆十字之讹]歩长一歩为一畆广百歩长百歩为百畆八家为邻家得百畆余夫各得二十五畆家为公田十畆余二十畆共为庐舍各得二畆半八家相保诗曰中田有庐赵岐孟子注云庐井邑居各二畆半以为宅各入保城二畆半朱子谓五畆之宅一夫所受二畆半在田二畆半在邑盖本诸此乃考周里畆之制则有必不如此者大戴礼曰百歩而堵三百歩为里王制方一里者为九百畆郑氏曰一里方三百歩汉书食货志曰六尺为歩歩百为畮畮百为夫是一歩六尺一畆百歩周制也百歩之制韩诗所云长十歩广十歩者以方计之也金仁山所谓阔一歩长百歩即今种豆麦之田疄者以长积之也大槩积方一歩者百则一畆矣至汉武帝始增二百四十歩为一畆古之畆非今之畆也周之一畆积方六尺者百周尺六尺抵今尺三尺六寸无论其为方为长而其积实要止于此庐舎之地异于田疄不可以长计当以径十歩广十歩为率积方二百五十歩每方十五歩七分稍弱每方九十四尺八寸以今尺计之每方五丈六尺八寸八分耳庐之四周有墙墙内外有堑有沟墙外有桑地墙约一尺余沟堑内外约五尺余桑地约七尺槩当每方约去地一丈四尺从广相距约去地径者二丈八尺周遶相距约去地五丈六尺是为庐之址径广相距每方二丈九尺而已而父子异室余夫且有栖宿之所舂炊有室牛羊有栝杙鸡豚有橧埘蔬果有圃获暴有场八口之家势所必具而不可缺不知此三丈之内何以能置顿而无不足也若二畆半之在邑者以方百里之国计之提封万井为夫家者八万则于邑中当以二十万畆为之宅积二十万畆之实得为方一歩者二千万歩以方约之其地径广各四百四十七畆疆三百歩而为里当得十四里零十分里之九而朝庙市廛学校泽宫官署卿士大夫商贾府史舆台之宅舎宾客之馆垣府藏仓廪廐皁委积圜土犴狱之所巷陌沟涂城堑之闲地当复如之则是一城积四十万畆每方六百三十二畆径广各六千三百二十歩为里者二十一里强百里之国殷之侯国周子男之国也而其城之大且如此若周制公侯之方五百里者提封二十五万井虽有下邑采地或分处之而国都邑居之民参分得一亦六十四万家其城之广阔愈不可涯计矣春秋传曰大都参国之一又曰都城不过百雉三丈为雉一雉而当五歩百雉之城其围一里零三分里之二其径七十五丈以歩计之止一百二十五歩其积实一万五千六百二十五歩以畆计之一百五十六畆四分畆之一旣不能容所食采邑夫家之宅而国都参于厶邑以三乗之当止九百丈之围城中积得十四万零六百二十五歩以畆计之得一千四百零六畆稍强又恶从得二十万畆为夫家之宅乎又况大国之提封二十五倍于此者乎使果有四十万畆之城其围八十四里强以雉计之五千五十六雉而参国之一者其围八千四百八十二歩以雉计之一千六百八十五雉半强与所谓都城不过百雉者几相去二十五倍其说之不符逺矣郑司农众曰营国方九里九经九纬左祖右社面朝后市天子之都其提封百万井而都城止方九里岂区区方百里之国而有方二十余里之城耶绵之诗曰百堵皆兴以大戴礼百歩为堵计之岐周之城围止万歩以五板为堵计之止五百丈亦可证其不能容此众民之庐矣然则二畆半之宅在国者既国中之所不能容二畆半之宅在田者又不足以容八口之夫家是孟子所谓五畆之宅者壹皆在野其径广各二十五歩二尺强为周尺者十三丈四尺当今尺八丈零四寸粗可为八口墙桑场圃凥室之宅地孟子言宅此诗言庐宅非庐其不相通明矣宅者民之恒凥也非止取便田事必因山水樵汲之便阴阳向背之宜自其先世以来长子孙于斯土八口各自为封域以别男女而息鸡豚粪壤之争非先王制产而始有者则亦不在经界之内任土而受均其广狭一因原隰自然之势而不可以畆计者也周礼上地夫一廛中地一廛下地一廛郑司农众曰廛居曰扬子云有田一廛百畆之居也但田百畆即有宅地一廛田以畆计而宅无定限明矣若庐者则耕获之次舎暂息而非所凥者也许慎曰庐寄也云寄则非民之恒处而异于廛宅可知盖于公田之中割二十畆为草舎八家通一无户牖墙壁之限前为场圃后为庐舎安置耒耜收敛秉穧耞击稾秸以蔽风雨而便事妇子来馌有所荫息田畯课耕有所次止先王周恤民情而利其用于此为悉而李悝商鞅之流以为闲土而辟之是以后世无存者故郑氏曰农人作庐以便其农事此之谓也故曰中田有庐有者非固有之词若以为恒处之宅则谁无家室而与疆埸之瓜或有或无者同侈言其有哉且如韩婴赵岐之说民无适处乍邑乍田负釡甑牵鸡豚扶老提幼以敝敝于道路在田之仓庾谁与守之在邑之糇粮必日有负挽之劳卒有氷雪弥旬馈运道阻樵苏不给势且馁困于城市田弃中野粪治不豫肥者成瘠况北土兼植五谷麦播于秋培于冬芸于春获于夏梁稷稻菽种于春芸于夏获于秋终岁无闲田即无闲日方冬入邑原野阒寂无人虎狼恣其出入麕麚闯其庭户盗贼乗虚而发邻国越境而侵沟洫崩坍而不修茅桷飘摇而不葺而邑凥不习啇贾无鱼梁之利无狩猎之获无园圃之蔬无牧豕栖鸡之地老无所养病无所飤辛苦垫隘永无安凥之乐虐民不仁无踰此者而谓先王之为此哉故知二畆半在邑者必无之事也若赵岐所云入保则四郊有警正卒入守之寓舎盖檀弓所谓负杖入保者是旣非携家而往不必人各有庐而须二畆半之广使尽室入保城郭正似后世清野之虐令虚乡遂以延冦深入而原野萧瑟民无以存其又何以为国乎故信韩婴赵岐不经之说而不通之以事理几何不以王政贼天下也
　　祭以清酒 郑笺曰清酒谓玄酒也按周礼酒正辨三酒之物郑氏注曰清酒今中山冬酿接夏而成不知康成之何以明于注礼而暗于笺诗一若两人之言也使清酒果为玄酒复何以云尔酒旣清耶韩奕之诗曰清酒百壶显父岂以百壶之水饯韩侯哉礼运玄酒在室澄酒在下澄酒清酒也清玄之别审矣郑司农众曰清酒祭祀之酒抑不可通于韩侯之饯自当以康成周礼注为正若集传云郁鬯之属不知郁鬯何得有属且唯天子飨诸侯为用郁鬯显父何得有百壶以饯韩侯且使言如集传清酒为郁鬯是用鬯祼行时飨则明其为天子之祭矣又何以云公卿有田禄者之祭乎义立于此而不通于彼往往自相矛盾则甚矣训诂之不易也
　　田祖 毛传曰祖先啬也按先啬者八蜡之一其祭举于孟冬之月天子以大索而息老物也周礼国祈年于田祖龡豳雅击土鼓以乐田畯国祭蜡则龡豳颂击土鼓以息老物是祈年祭蜡本非一祭田祖先啬本非一神不得以田祖为先啬也风俗通曰周礼说二十五家置一社但为田祖报求则竟以社为田祖其谬尤甚周礼所云者则合二十五家以置社因合之以报求也若集传云田祖始耕者谓先啬也盖神农其说之误本于郑司农而杂以毛公之说故合三神为一愈成纷乱庶人无祭天子之礼故祭社者不敢祀颛顼而祀句龙祭稷者不敢祀炎帝而祀其子柱乃琴瑟击鼓于田野以飨神农是与后世愚民绘牛头草衣之像是为神农而荐淫祀者等为猥媟而谓典礼有之乎按周礼树之田主郑注曰田主田神后土田正之所依也诗谓之田祖依者天神无所主立人鬼以为之主也后土田正地祗也田祖人鬼也始耕者在上世杳茫不知为何人而非必神农山海经云叔均乃为田祖郭璞曰主田之官又曰叔均是始作牛耕盖叔均旣有驱旱魃之功又教牛耕以节民力故黄帝命为田祖之官后世即以其官为神号而祈报焉田祖之祀叔均犹社之祀句龙稷之祀柱也山海经言多驳杂先儒弗尚然去古尚近而山川草木多有确据引以为征固贤于臆度之亡实也
　　坁 方言蚍蜉{黍牛}鼠之场谓之坁盖积土层絫之貌故以比庾粟之多若水中髙地曰汦从水从氏与坁字不同刘熈曰小沚曰汦水中小小洲渚平薄无几庾粟似之则亦但蔽庾底之一隅耳
　　田稺 髙诱淮南注有稺稻或谓之稻孙所谓稻孙者乃已刈复生之禾农人所弃害之亦无损而深秋霜露凛降亦无虫伤之患此云田稺与稺稻名同而实异按齐民要术二月三月种者为植禾四月五月种者为稺禾盖螟贼之生多以秋初夝雨相半湿蒸所孶植禾已登不任受伤唯晚种之稺徧逢其害故特言稺而不概言禾也
　　秉畀炎火 集传云愿田祖之神为我持此虫而付之炎火则已明炎火非人以火焚之矣又云姚崇遣使捕蝗引此为证夜中投火火边掘坑且焚且瘗盖古之遗法则是人可秉畀火中而又何希望于神乎蝗有翄而善跃故可用火诱而焚之螟螣蟊贼则蝡动于心根节叶之间虽设火坑安能廹之使入耶螟螣之类因夝中夹雨东风吹黏而成唯电光灼照则殗黄而死此云炎火者电火也祝神以电照之令死也炎者烨烨赤光之貌
　　敛穧 遗秉 聘礼四秉曰筥郑注曰此秉谓刈禾盈手之秉也筥穧名也四秉为穧夫旣敛而聚之为秉为穧何难载归而胡为其遗耶倘如郑笺所云成王之时百谷旣多种同齐孰收刈促遽力皆不足而不获不敛则狼戾之惰农暴殄天物而田畯不为督理其职不修矣然则此之不获不敛遗且滞者盖有意为之以惠矜寡也以有余矜寡者往与之嫌于无别来求之则嫌于见乞留其有余而若忘之使来拾焉则两无所嫌此先王曲全之仁术以养民俗于忠厚彼有此有云者任人之意为多寡而不期必之也
　　韎韐有奭 韎韐士服也士冠礼纯衣缁带韎韐郑注韎韐缊韨也士缊韨而幽衡合韦为之染以茅搜因以名焉盖爵弁之韨士与君祭之服也玉藻一命缊韨幽衡郑注云缊赤黄之闲色所谓韎也许慎说士无芾有韐制如榼缺四角爵弁服其色韎士贱不得与裳同此诗咏诸侯而用士服者殷人五十而后爵周大夫四十而后爵诸侯终丧入见而后爵白虎通曰世子受命衣士服谦不敢自尊也郑笺所谓诸侯世子除三年之丧士服而来是已特谓以祭服临戎于义未协此诗下二章不及征伐之事此云六师者犹言万乗言其佐天子以振天下之治耳下言家室家邦未及天子亦明此为天子锡命诸侯之词而非诸侯祝颂天子之诗也
　　先集维霰 郑笺云将大雨雪始必微温雪自上下遇温气而抟谓之霰此说非也未雪先霰之顷必极寒霰转为六出之雪而后寒始定何尝先有微温且雪凝于上遇温将释安能复抟而为霰乎霰不可散而为雪雪不可合而为霰成象成形同类而殊形故霰晶而微黑雪皑而不润霰非雪成明矣董仲舒答鲍敞之言曰雨凝于上体尚轻微而因风相袭故成雪焉寒有髙下上煗下寒则上合为大雨下凝为氷霰其说是矣风由地升渐起而上故始霰而终雪集传録用郑笺未当
