<!-- { "loadSidebar": true } -->
　　生民 后稷无人道而生子其说甚诞朱子以为先儒疑之是也而张子引天地生物之始以信其必有是葢不然天地始生之事不可知者无涯安能以槩之中古乎抑或以虱有无种而生者为喻虱之一日当人之十年百人之身百日之内必有特生之虱自稷以来歴数千年尽四海何无一特生之人也郊禖之礼天子亲往后率九嫔御姜嫄既非处子而与于祈子之列何以知其无人道哉凡此诗言自明读者未之释耳履蹑也蹑迹而相随也帝髙辛也武大也敏动歆感也随帝往祀祀毕而归心大感动因以介帝而止之介迎也止宿也帝与嫄同止正以言其人道之感也使未当夕而有娠则姜嫄不敢告宫中不以为罪必以为妖何复郑重处之侧室戒不复御而以生子及月之礼待之乎且至是而言不御则前此之常御可知又何以云无人道之感耶以生子及月之礼处之既无嫌矣而后又胡为弃之也惟其见弃故启后人之疑因而无人道之诞说生焉乃所以见弃之故诗又已明言之矣上帝不宁天不佑髙辛而宁之也不康禋祀宗社危也凡言不而释以岂不者正释不可通则反释之非必不之为岂不也偶尔生子之易人间正复何限亦何至称上帝之宁禋祀之康郑重如此哉信其郑重欣幸之如此而又胡为弃之也盖髙辛者帝挚也姜嫄挚妃后稷摰之子也帝喾有天下号髙辛氏世以为号帝挚犹称髙辛尧自唐侯入立而后改号为唐如谓必帝喾而称髙辛则黄帝与炎帝战亦轩辕与神农战耶唯后稷为帝挚之子故尚书世本俱不言稷为尧弟而及夏禹有天下后稷尚存使为喾子则稷逾百五十岁矣未闻稷之有此逾量之年也帝挚者无道之君也帝命不佑宗祀不康国内大乱诸侯伐而废之迎尧而立当斯时也必有戎兵大举特典籍不存莫从考证所幸传者正赖此诗耳居然生子者不先不后恰于不康不宁大乱之际而免身也挚既失守后妃嫔御蒙尘草莽姜嫄不能保有其子而置之隘巷或自隘巷收之知为帝妃之所生而送之平林平林者古诸侯之国也逸周书曰挟徳而责数日疏位均争平林以亡古有此国在河北隆虑之墟而后亡灭或为姜嫄之母党或为帝挚之党国伐者国为人所伐也送者方至而平林受兵不遑收恤捐之于寒氷焉逮夫乱之稍定乃于飞鸟之下收养之于时天下渐平尧已定位而姜嫄母子乃得归唐而稷受有邰之封此则后稷歴多难以得全之实也诗歴歴序之粲如日星而人不詧汉儒好言祥瑞因饰以妖妄之说诬经解以附会之乃使姜嫄蒙不贞之疑后稷为无父之子成千秋不解之大惑读者以理审之以意求之以事征之以文合之当知愚言之非剙而乐求异于前人也
　　诞降嘉种 郑笺云天应尧之显后稷故为之下嘉种说甚夸诞孔子顺曰诗美后稷能大教民种嘉榖以利天下故诗曰诞降嘉种犹书所谓稷降播种农植嘉榖其说是也葢洪水之余耕者或失其业种榖不备即或稍有亦得自卤莽灭裂之余而非其嘉者后稷以其茀草之功能尽穑理独得黄茂之榖故以降赐下民俾以为种如宋以占城早稻颁赐天下亦其遗意降下也颁也嘉种者即黄茂也故毛公曰黄茂嘉榖也汉儒好言瑞应遂有天降之说不知天之雨粟亦妖异而非祯祥王充以为风飘他处之粟非天之能雨说亦良是其以为圣人能感天之雨粟者亦释氏诞妄之说相与为类耳汉之俗儒同佛老鬼神之说宋之驳儒同佛老性命之旨皆反经以正人心者之必辨也[驳儒谓子韶陆子静之流]
　　取羝以軷 軷者行道之祭周礼大驭所谓犯軷遂驱之聘礼所谓乃舍軷饮酒于其间是已聘礼既为大夫越境之行大驭驭王玉路以郊祀南郊在国门外以行逺故必犯軷以祓不祥齐仆驭若王修宗庙之祭在公宫左无容犯軷此诗上云释烝黍粱下云燔烈既为馈食之祭则无犯軷之礼明矣且軷之用牲杜子春曰轹軷磔犬亦不用羝盖其事小不得用宗庙之牲也后稷于唐虞为卿士故言有家室而不言有国于礼不得具大牢则以羊为上羞此軷字或羞字之讹羞与上文揄蹂叟浮叶韵脂惟亦可通叶不敢信为必然姑阙可也狥其误而曲释之必有所窒矣
　　肆筵设席 毛传曰设重席也集传因之按重席者席上加席一筵而二席也今此优同姓之侯氏虽情在加笃而重席者唯王于斧依之前则用以自尊礼无可踰不得为侯氏设也然则所谓筵者莞筵纷纯也席者缫席画纯也几者彤几也一筵一席而非有重周礼诸侯之昨[酢通]席与筵国宾于牖前者如此乃待诸侯之隆仪而必不可同于天子毛传失之
　　四鍭既钧 毛传曰钧矢参亭参亭者三订之而匀也鍭矢一在前二在后参而订之故曰参亭然鍭矢弩矢也弓矢与鍭矢等者为杀矢杀矢鍭矢用诸近射田猎唯恒矢则用诸散射散射者礼射也此宜用恒矢之轩輖中[如字读]者而顾用参亭之鍭矢葢射椹质而非射大侯也椹质难入故用鍭矢以益其力周礼泽共射椹质之弓矢郑司农众曰泽泽宫也所以习射选士之处也射义曰天子将祭必先习射于泽泽者所以择士已射于泽而后射于射宫中者得与于祭故曰序宾宾者祭之宾而非射之宾也其礼行于祭之先日而此追叙之集传曰既燕而射以为乐葢属未审
　　酌以大斗 此斗字本音知庾切字或作枓仪礼司宫设罍于洗东有枓注云{奭斗}器也如字读作陡者量器其音知庾切者{奭斗}器音义各别按宣和博古图有汉龙首鐎斗其器圆容一升又有熊足鐎斗圆而上有口承葢容一升四合有半皆有流有柄三足有耳许慎说鐎斗温物之器又赵襄子使厨人操斗以食代王斗固为行食之器而其有流虬起如博古图所绘二斗者则必酌酒之具也所容不过升余此云大斗其容必倍酌之以实觯爵必相容自与量器之斗[陡]容十升者异淳于髠曰一斗[陡]亦醉则通计所饮而言非以酌也谈苑醍醐引律厯志聚于斗沟洫志其泥数斗易日中见斗皆作知庾切亦误北斗之斗象{奭斗}器当读如大斗之斗其泥数斗十升也自当如字当口切旧注以此斗字读知庾切当叶韵非是
　　鞞琫容刀 小尔雅曰刀之削[七笑切]谓之室室谓之鞞琫珌鞞之饰也分疏未悉不如刘熙释名之明刘熙曰琫捧也捧束口也下末之饰曰鞞鞞卑也在下之言也皆刀鞘之饰也故毛公曰下曰鞞上曰琫今按玉古图考绘有玉螭{王毕}[同鞞]琫二其琫形如环而椭长旁蟠螭环孔大而穿{王毕}如筩旁出蟠螭筩中孔小而不穿云是髙辛墓中物如环孔大椭长而穿者鞘口饰也狭长如筩孔小而不穿鞘下饰也正与毛公刘熙之说合矣唯左传杜预解云鞞佩刀削[鞘]上饰鞛[同琫]下饰则以鞞为琫琫为鞞然其为鞘室之饰则同也集传乃以鞞为刀鞘琫为刀上饰误矣以鞘为鞞似沿小尔雅而误以琫为刀上饰则更无可据矣刀剑上饰谓之鹿卢古衣服令曰鹿卢玉具剑是也容刀者为容之刀具刀形而无利刃如今肩舆前旁揷之剑以为容观而不适于用传注未悉
　　执豕于牢 上言曹者牧豕之地此言牢者豢而待杀之槛独断所谓三月在外牢一月在中牢一月在明牢者虽祭祀之牲与燕饮之牲豢之有异而可因以知牢之制也
　　其军三单 毛传曰三单相袭也立义精核而不易解了郑氏乃云丁夫适满三军之数单者无羡卒也则误矣公刘自西戎迁豳地狭民寡安得有三军之赋乎单者董仲舒所谓口军也百畆以食八口除老弱妇女率可任者三人三分而用其一葢百畆而赋口军一与后世所谓三丁抽一之说畧同单一也三口而一军故曰三单其赋大多而不与周制同者公刘当草剏之初外御戎难内修疆圉一时权制而上下同患民不怨劳则仁爱所结亦谅其不得已也顾定赋则然而上役休罢更番充伍故毛公曰相袭者犹言相代也亦以明三单之非横役矣然此三单之法唯以之度隰原之赋而夕阳之山瘠者则但彻田为粮而不赋其军及芮鞫既即之后隰原之赋则亦应渐减则所谓止旅乃密者是已
　　取厉取锻 毛传曰锻石也郑笺云所以为锻质葢许慎之所谓小冶也小冶者泥杂瓦屑为之以盛五金而镕炼者若用石为之则入火爆裂此物理之必然者古今一也且厉石锻质所在輙有豳在渭北去渭二百余里必逺涉渭南而取之何其迂而不惮烦耶且厉锻之需无几耳使数人取之可给万人数年之用此亦何足纪哉厉锻葢古地名延绥塞上有故祖厉城疑即厉与取者收夺之名乱治也涉渭为乱者南畧地而至于渭取厉取锻者北畧地而至于狄境故曰止基乃理以土地之斥而言也爰众爰有而曰止旅乃密地斥而民以众也以文义求之自应如此若集传云锻铁也尤不知其何据
　　戎虽小子 民劳板抑三诗言小子者戎虽小子郑氏则以为王以小子自遇小子蹻蹻郑氏则以为女反蹻蹻然如小子于乎小子集传则以为卫武公之自称然斥王为小子既嫌于倨侮武公八十而自称小子谦不中礼矣周书芮良夫曰惟尔执政小子又曰惟尔执政小子则小子葢当时执政之称也按周礼夏官有小子其属下士二人职虽卑贱而掌狥陈赞牲受彻之事则左右之近臣也或因狎习而与执政故诗书皆斥告之犹趣马亦下士而十月云汉皆郑重言之葢周末宠任童昏便嬖小子在王左右得以上执国政遂为□职已淮南子曰卫武侯谓其臣曰小子无谓我老而羸我有过必谒之益知小子非武公之自称矣
　　泄泄 尔雅宪宪泄泄制法度也郭注云佐兴虐政设教令也厉王暴虐与幽王淫昏其恶不一改易旧章兴利虐民如弭谤之类教令烦苛而荣夷公之属为广设科禁以逢合之即下文所谓自立辟也故孟子以改制先王之道者为泄泄泄泄沓沓皆水流冗迫喧豗之貌失之急而非失之缓若以为怠缓说从则琐屑小人不足以为大害且厉王苛虐亦不足以逢其恶也孟子所指斥亦李悝商鞅申不害之流非佞幸也
　　曾莫我敢葵 葵之为揆于义无取揆音求垒切与葵字音义县隔按葵草名向日倾而荫其趺故左传曰葵犹能自卫其足是葵有荫义借为庇荫之旨莫我敢葵言上方兴虐政疾苦其民牧民者莫敢亢上意以庇民也小雅天子葵之义同言乐只君子宜为天子所荫庇也
　　夸毗 方言夸淫也毗懑也尔雅夸毗体柔也毛传亦曰体柔之人葢淫夫躭色心懑急而体柔靡之状故曰威仪卒迷则夸毗者筋骸不束而无仪可象也小人之迷于货贿权势者诚有如淫者之懑闷而骨醉情柔也集传云夸大毗附也析字立义而非古语之本指古今各有方言自不容以今人字义解之
