<!-- { "loadSidebar": true } -->
诗经稗疏  （清）王夫之撰
　　
　　诗经稗疏卷一汉阳王夫之撰
　　周南
　　周南召南，郑氏诗谱曰雍梁荆扬徐豫之人咸被文王之徳而从之文王受命作邑于丰乃分岐邦周公旦召公奭之采地施先公之教于己所职之邑六州者得二公之徳教尤纯故独录其诗属之太师分而国之其得圣人之化者谓之周南得贤人之化者谓之召南胡氏春秋传亦曰周南先王之徳召南先公之化故朱子集传以周南皆文王后妃之徳而召南为侯国之诗今按何彼秾矣以咏王姬彼茁者葭用赋灵囿与桃夭鹊巢初无同异何所分于王侯贤圣哉盖周公召公分陜而治各以其治登其国风则周南者周公所治之南国召南者召公所治之南国也北界河雒南踰楚塞以陕州为中线而南分之史记谓雒阳为周召从可知已陜东所统之南国为周南则今南阳襄邓承天徳安光黄汝颍是已陕西所统之南国为召南则今汉中商雒兴安郧夔顺庆保寜是已其国之诗或其国人所作或非其国人所作而以其俗之音节被之管弦今虽亡考而大要可知故汉广兼言江汉江北汉南今之潜沔也汝坟言江汝之间则今之光州新蔡也而皆系之周南若召南之以地纪者曰江有沱又曰江有汜按禹贡岷山导江东别为沱水经江水歴氐道县湔水入焉又东别为沱入江过都安县今湔水自龙安府石泉县入江都安今成都府灌县沱江在今新繁县汜者水决复入之总名沱即汜也言沱言汜皆川北西汉水[今嘉陵江]南之地集传以景陵之沱汜当之未是又殷其靁之诗曰在南山之阳南山终南山也尔雅山南曰阳自汉中而东至均州皆在终南之阳于春秋为庸麇召南在陕南之西明矣据此则二陜分治之地别为二南不言国者文王未有天下侯国非其所有特风教逺被以类附也何侯国王畿圣教贤化之殊乎
　　雎鸠[雎从且从隹]，尔雅雎鸠王雎郭璞曰鵰类今江东嘑之为鹗好在江渚山边食鱼说文白鷢王雎也颜氏匡谬亦云雎鸠白鷢又尔雅杨乌白鷢郭璞曰似鹰尾上白禽经雎鸠王雎鱼鹰也亦曰白鷢陆玑疏曰幽州人谓之鹫陆佃曰鹗性好跱立不移处所谓鹗立义取诸此以诸说参考则雎鸠之为鱼鹰其名曰鹗明矣谓之鸠者鹰之属通曰鸠郯子所谓鷞鸠者鹰也虽食鱼而非水鸟故郭璞云好在江渚山边食鱼经言在河之洲非常在也本为鸷鸟之属故毛公云挚而有别挚之为言鸷也其鸟似鹰而土黄色深目好跱交则双翔别则异处以其立不移处别则异所故以兴夫妇有别之义李时珍本草言其翱翔水上扇鱼令出一名沸波又能入穴取食一名下窟鸟其尾上白者曰白鷢是已集传以为凫鹥之属殊为失实凫鹥水鸟雎鸠山禽凫鹥小鸟雎鸠鸷鸟相去逺矣
　　左右流之，尔雅流择也芼搴也说诗者自当以尔雅为正毛郑谓流求也芼择也于义未安择者于众草中择其是荇与否择而后搴之于文为顺择有取舎不必皆得故以兴求之不得搴则得矣故以兴得而友乐之集传曰流顺水取之采蓛者或顺流而下或逆流而上水或在左或在右若必于顺水则左而不右右而不左矣又曰芼熟而荐之也依礼记芼羮之芼以立义既熟而在铏矣何分于左右乎古字义不一未可执一以释之
　　卷耳，尔雅卷耳苓耳毛传用之郭璞云形似鼠耳丛生如盘博雅云苓耳葹常枲枲耳胡枲而陆佃埤雅引荆楚记曰卷耳一名珰草亦曰苍耳殊为差误苍耳一名耳珰草言其实如耳珰一名羊负来以其实黏羊毛上一名野茄叶似茄也湖湘人谓之羊矢草实形似羊矢也其草拔地而生髙者三尺许独茎多枝初不丛生叶全不似鼠耳苏颂本草据陆玑疏言其蔓生可煮为茹又与郭璞丛生之说异一苍耳且不能定况可引释卷耳卷耳有枲耳胡枲之名必有与枲相类者叶如鼠耳则小而圆长叶上有细毛柔软可知今野蓛有名鼠耳者本草谓之茸母宋徽宗诗茸母初生罢禁烟乃北狩时诗葢南北通有之王鸿渐野蓛谱谓之猫耳秃叶青白色与陆玑之说合湖湘人谓之为青清明前采之舂以和米粉作餈有青白瓤如枲麻味甘性温叶上有茸毛正如鼠耳凖二雅及郭氏之言必此为卷耳而非珰草明矣此草可和粉食而采之颇费寻求故云不盈倾筐若珰草枝叶繁而随地多有且苦臭不中食何事采之而患其不盈乎
　　葛藟，集传但言藟葛类未实指为何物按藟或作蘽其类不一尔雅诸虑山蘽郭璞云似葛而麤大今俗谓之土葛者是皮黒可用为索缚茅屋椽不堪作布尔雅欇虎蘽郭璞云今虎豆纒蔓林树而生荚本草谓之黄环结荚如皂荚小而无油一名就葛又蓬蘽似覆盆子蔓生繁衍茎有刺叶如小葵面青背白有毛六七月开小白花就蒂结实如桑椹熟则紫黯有小黒毛甘而可食俗名割田藨[读如抛]又千岁蘽一名蘽芜一名巨瓜蔓生缘木叶似葡萄子青赤藤中有白汁可入药用陆玑定指为巨苽既未详实而云似蘡薁则又蓬蘽非巨苽也辨物之难如此夫
　　薄言，方言薄勉也南楚之外曰薄努秦晋曰薄郭璞注曰相劝勉也薄言采之者采者自相劝勉也薄送我畿者心不欲送而勉送也薄言往愬者心知其不可据而勉往也凡言薄者仿此毛传云薄辞也凡语助辞皆必有意非漫然加之
　　蒌，毛传云蒌草中之翘翘然似谓蒌为草特出之貌而非草名于文义未安陆玑陆佃皆以为蒌蒿而集传因之按蒌蒿水草生于洲渚既不翘然于错薪之中但可采摘为菜不堪刈之为薪与楚为黄荆茎干可薪者异则二陆之说非矣管子曰苇下于雚雚下于蒌则蒌为雚苇之属翘然髙出而可薪者葢芦类也
　　汝坟，尔雅坟大防毛传集传皆用之然堤防所以固土窒水例禁樵苏孰敢于上伐其枚肄坟当与濆通尔雅汝为濆郭注云大水溢出为小水之名引此诗以证之则坟乃汝水旁出之支流当从郭说
　　召南
　　薇，集传云薇似蕨而差大有芒而味苦山间人食之今按蕨之有芒而大者色黄葢贯众之苗俗嘑野鸡尾味辛苦有毒无食之者说文薇菜也似藿之豆苗也陆玑疏云茎叶皆似小豆蔓生其味亦如小豆藿字书薇野豌豆则薇非蕨类明矣尔雅曰蘪从水生薇垂水若有芒之蕨植生山崖而不垂水次唯野豌豆多生溪涧之侧故曰垂水此豆俗嘑老鼠豆其结角似鼠尾也陆佃谓采薇蕨以祭尤属疎谬未闻蕨之可登于俎况贯众苗乎世人相承之讹遂谓伯夷叔齐采蕨以食孤陋而诬不可救正有如此者
　　苹藻，毛传云苹大蓱也尔雅云萍蓱其大者苹毛公据尔雅以说此诗郭璞引此诗以注尔雅皆未精悉按萍有二种杨花飞时生五月多死小者叶圜而绿大者叶蹙而紫味苦臭恶性大冷方家或以疗疸爇之以熏蚤虱能壊人衣其不可为茹以食以祭明甚若世所谓苹者别自一种谢翱楚辞芳草谱云苹叶正四方中坼如十字根生水底叶出水上此草今所在有之俗嘑田字草四叶合成一叶中露水光如田字然臭味粗恶亦不堪食陆玑曰可糁蒸为茹又可用苦酒淹以就酒岂其口之性与人殊哉抑未尝尝之而道聴以说耳旧说以为教成之祭牲用鱼芼用苹藻铏羮之芼调以滑甘夏葵冬萱皆滑甘也而鱼羮以苦歰之苹徒取洁清之义不恤其臭味铏羮有芼以人道事神也人不可食神其歆乎按山海经有草名曰薲其状若葵其味若葱说文无苹字字正作薲音符真切许慎亦谓之大蓱则薲苹一也吕览云菜之美者昆仑之苹言昆仑者着其尤美者耳不必昆仑而生也苹葢莼葵之类滑脆如葱白者湖州图经以为不滑之莼是也栁恽诗汀洲采白苹言其根之白也丘光庭兼明书以田字草花白而辟图经之谬不知言白苹则苹本白而非以花言明甚皆不思之过也图经言不滑者较莼为不滑耳非全濇也非草陈蔵器本草谓之萍蓬草叶大似荇花黄李时珍曰似荇叶而大径四五寸六七月结实状如角黍楚王渡江得萍实凡萍之属唯此有实其根如鸡头子根作藕香味如栗故一名水栗子又云花有黄白二色叶如小荷叶似莼叶而大颇似马蹄今陂池中往往有此俗嘑水藕儿其根可煮食王鸿渐野蓛谱绘之似莼荇而大本草言其甘濇与图经之说脗合矣藻陆玑曰有二种其一叶如鸡苏茎大如箸其一茎如钗股叶如蓬蒿按此二种茎皆硬韧不可食人或植之水中以饲鱼者而玑云皆可煮食非也尔雅莙牛藻郭璞云细叶蓬茸如丝可爱此藻王鸿渐野菜谱谓之牛尾瘟叶如髪茎如聚藻聚藻茎似钗股略似菱根故广雅云藻菱菜也瘟乃蕰字之讹牛藻亦谓之蕰左传所谓蕰藻也性极冷古人体质厚可食今人非凶荒不食不似似莼之苹能益人古今通食之
　　筐筥，毛传方曰筐员曰筥集传因之按髙诱淮南子注云员底曰筥方底曰筐说文筥筲也博雅筲{族}{族}即筥也盖筐上下俱方筥上方椭而下员如饭筲然方员以底别非筥之竟为员器如今篮也
　　有齐季女，毛郑以此称女故惑于小戴昏义谓苹藻之奠为教成之祭传则曰牲用鱼芼用苹藻笺则曰祭不于室者凡昏事于女礼设几筵于户外此其义也又曰祭事主妇设羮教成之祭更使季女者成其妇礼也按教成之祭虽因女而举而女子在室未与成人之列遽使主祭将无有躐等速成之过乎女之在教犹士之在学也士入学舍菜必师主之士但从执事焉此教女子者必有保傅之姆则主祭者必司教之人而非女子之自主也不待问而知由此思之尸之为义不训为主审矣祭之必有尸也古道也孙则为王父尸矣礼文残阙不言祭妣何尸要必非一人而为二鬼之尸亦必非男子而为女尸妣必有尸季女者未嫁之女也于妣为女孙王母之尸舍孙女其谁哉若集传竟以季女为大夫之妻则妻而称女尤为草次序曰大夫妻能循法度则可以承先祖供祭祀序统一篇而言以大夫之妻慎于祀事采苹藻而盛之湘之奠之又迎有齐之季女以为之尸故曰可以祭祀也女非妻妻不称女大义炳然集传遵序以驳传而不知其显与序戾矣有齐云者言其荘敬有如齐也尸不与致齐散齐之列故言有齐以叹美之若主祭者济济穆穆岂但有齐而已哉不言男尸者义繋乎大夫之妻从其类而言犹少牢馈食礼不言女尸各从所重而言耳或疑苹藻非正祭豆实之品则此乃铏羮之芼原非豆实故不见于礼文若牖下之云则于以奠之二句以咏事神于堂之事而谁其尸之二句乃咏事尸于室之礼一篇始终祀事文义原不相蒙也
