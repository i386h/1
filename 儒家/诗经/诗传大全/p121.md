<!-- { "loadSidebar": true } -->
　　赋也商邑王都也翼翼整敕貌极表也【华谷严氏曰言政教取正于此也】赫赫显盛也濯濯光明也言髙宗中兴之盛如此夀考且寜云者盖髙宗之享国五十有九年【三山李氏曰书云嘉靖殷邦至于小大无时或怨肆髙宗之享国五十有九年非夀考且宁而何】我后生谓后嗣子孙也【庆源辅氏曰商之都亳固有自来矣然盘庚之后殷道既衰则人亦易而视之矣至于髙宗中兴王都始复翼翼然为四方之仪表是盖有以使之然者矣不独是也又有赫赫然风声之盛濯濯然威灵之光此髙宗所以享国长久而又有以保安其后嗣子孙也】
　　○陟彼景山【叶所旃反】松栢丸丸【叶胡员反】是断【音短】是迁方斲【陟角反】是防松桷【音角】有梴【五连反】旅楹有闲【叶胡田反】寝成孔安【叶于连反】
　　赋也景山名商所都也【朱子曰春秋传云商汤有景亳之命而此言陟彼景山盖商所都之山名卫诗亦言景山乃商旧都也】丸丸直也迁徙方正也防亦截也梴长貌旅众也闲闲然而大【一叠山谢氏曰登也彼景山而选材取松柏之易直者断之迁之以绳墨取方正而斲削之以松为椽桷有梴然而长以松柏为众楹有闲然而大】寝庙中之寝也安所以安髙宗之神也此盖特为百世不迁之庙不在三昭三穆之数既成始祔而祭之之诗也【庆源辅氏曰材植之美规模之宏此髙宗之神之所安也言其有以当之矣其与阙宫之卒章文义略同者盖俱为宗庙始成而祭之诗岂作閟宫者亦取法于是诗乎○安成刘氏曰商书曰七世之庙可以观徳盖天子七庙三昭三穆与大祖之庙而七八世九世而后随其昭穆亲尽逓迁其主而祧于太祖之庙其有功徳之君则后世宗之虽亲尽而不祧别立百世不迁之庙而特祔其主焉凡有功徳者皆然初不可预限其数而商则止有三宗髙宗即其一也然尝疑髙宗之庙未知立于何所三宗之后昭穆当祧者未知入于何庙窃意所立三宗中宗当穆髙宗祖甲当昭各随昭穆之位特立其庙于太祖庙之两傍三昭三穆之上如周文武世室之位也中宗之后则群穆继之者皆祧于其庙髙宗祖甲之后则羣昭继之者皆祧于其庙如周自文王以后羣穆祧于文世室自武王以后羣昭祧于武世室也】然此章与閟宫之卒章文意略同未详何谓殷武六章三章章六句二章章七句一章五句【安成刘氏曰篇内第三章为五句朱子疑其脱一句则此诗当作四章章六句二章章七句然此诗与閟宫全篇文意皆有相似者但閟宫为颂僖公修宗庙而作殷武为宗武丁特立庙而作故閟宫所以颂僖公服夷蛮享福夀者皆末然之期望而此诗所以颂武丁服夷夏享福夀者皆已然之实事卒章则皆述其作庙之事以结之】
　　商颂五篇十六章一百五十四句【张子曰商颂之词粹○濮氏曰尝谓鲁颂之非颂孔氏已言之而商颂后三篇但称述前王功徳殊不及告祭之意亦自与前二篇异耳叠章非周颂也而其铺叙事实全类大雅诸诗毎读而疑因志于此○通典曰殷周之雅颂上本有娀姜嫄契稷相土公刘古公大伯王季姜女大任大姒之徳乃及成汤文武受命武丁成康宣王中兴下及辅佐阿衡周召太公申伯召虎仲山甫之属君臣男女有功徳者靡不褒杨于声乐之间也】

　　诗传大全卷二十
