<!-- { "loadSidebar": true } -->
　　孔子曰闗雎乐而不淫哀而不伤愚谓此言为此诗者得其性情之正声气之和也【问闗雎乐而不淫哀而不伤是诗人性情如此抑诗之词意如此朱子曰是有那情性方有那词气声音又曰乐止于琴瑟钟鼓是不淫也若沈湎淫泆则淫矣忧止于辗转反侧是不伤也若忧愁哭泣则伤矣此是得性情之正○庆源辅氏曰哀乐情之发也心不宰焉则流于伤与淫而不自知矣闗雎之诗感于性发于情而宰于心者也其形于声诗播诸音乐皆得其和且正焉】葢徳如雎鸠挚而有别则后妃性情之正固可以见其一端矣至于寤寐反侧琴瑟钟鼓极其哀乐而皆不过其则焉则诗人性情之正又可以见其全体也独其声气之和有不可得而闻者虽若可恨然学者姑即其词而玩其理以飬心焉则亦可以得学诗之本矣【庆源辅氏曰乐不淫哀不伤论语集注只説作诗者之性情而此兼言后妃之性情者盖并首章言之也声气之和指其发于言以至播于八音以成乐而言也○胡氏曰观诗之法原其情性审其声音而已今声音不传惟词语可以玩味耳闗雎乃宫中人所作欲得贤妃以配文王方其未得也寤寐反侧以致其忧思之湥矣然未至于悲怨则不伤也及其得之也琴瑟钟鼓以宣其和乐之至矣然未至于沈湎则不淫也因其词语即可知其情性至于播于长言被之管则声音亦可以畧见矣○双峰饶氏曰一章言文王有圣徳而后妃亦有圣徳可为之配二章推言未得大姒之时求之如此之切三章言始得后妃之时喜之如此其至自他诗观之言哀者易至于悲伤如泽陂之诗曰有美一人伤如之何寤寐无为涕泗滂沱是也言乐者易至于淫泆如溱洧之诗曰洧之外询訏且乐惟士与女伊其相谑赠之以勺药是也惟此诗得情性之正故玩其词可为飬心之助也○须溪刘氏曰夫子自卫反鲁考礼正乐其时师挚在鲁为夫子歌周南故曰师挚之始闗雎之乱洋洋乎盈耳哉又曰闗雎乐而不淫哀而不伤尝谓今世所存之诗特其词与义耳诗之词未尝亡也其声亡也○安成刘氏曰首章取兴是乐而不淫是后妃性情之一端也二章三章所言一哀一乐皆不过则是诗人性情之全体也葢由后妃与诗人性情之正如此故发于诗歌播之音乐宜其声气之无不和矣然乐者所以节夫诗之声而有音律以飬人耳歌咏以飬人心舞蹈以飬血脉此乐之全体也古乐既亡则此诗声气之和所以乐不淫哀不伤者固不得闻而其所以飬心者幸有诗词之可玩则亦尚存乐之一端而可为学诗之本也】○匡衡曰妃【音配】匹之际【庆源辅氏曰妃匹犹言匹耦也】生民之始【庆源辅氏曰有夫妇而后有父子也】万福之原婚姻之礼正然后品物遂而天命全孔子论诗以闗雎为始言大上者民之父母后夫人之行不侔乎天地则无以奉神灵之统而理万物之宜自上世以来三代兴废未冇不由此者也【前汉外戚传曰自古受命帝王非独徳茂亦有外戚之助焉夏之兴也以涂山而桀之放也用妺喜殷之兴也以冇防而纣之灭也嬖妲已周之兴也以大任大姒而幽王之禽也淫褒姒故易基乾坤诗首闗雎书美厘降夫妇之际人道之大伦也可不慎欤防音莘○朱子曰读闗雎诗便使人冇齐庄中正意思所以冠乎三百篇与记言毋不敬书言钦明文思皆同乂曰当时人被文王大姒徳化之湥心胆肺肠一时换了自然不觉形于歌咏如此故当作乐之时引为篇首以见一时之盛为万世之法尤是感人妙处又曰读诗只是将意想象去看不如他书字字要捉防教定诗意只是叠叠推上去因一事上有一事一事上又有一事如闗雎形容后妃之徳如此又当知君子之徳如此又当知诗人形容得意味湥长如此又当知所以齐家所以治国所以平天下人君则必当如文王后妃则必当如大姒其原如此又曰闗雎一诗文理湥奥如乾坤卦一般只可熟读详味不可説至如葛覃卷耳其言迫切主于一事便不如此了】
　　葛之覃兮施【以鼓反】于中谷维叶萋萋黄乌于飞集于灌木其鸣喈喈【叶居奚反】
　　赋也葛草名蔓生可为絺绤者覃延施移也中谷谷中也【孔氏曰中谷倒言者古人语皆然诗文多类此】萋萋盛貌黄鸟鹂也【陆氏曰黄鸟黄鹂留也或谓黄栗留幽州谓之黄鸎一名仓庚】灌木丛木也喈喈和声之逺闻也○赋者敷陈其事而直言之者也葢后妃既成絺绤而赋其事追叙初夏之时葛叶方盛而有黄鸟鸣于其上也后凡言赋者放此【丰城朱氏曰黄鸟飞鸣乃夏初之时葛方盛而未可刈也虽后妃追叙其事然此时已可见其动女工之思而冇念念不忘之意矣】
　　○葛之覃兮施于中谷维叶莫莫是刈【鱼废反】是濩【胡郭反】为絺【耻知反】为绤【去逆反叶去畧反】服之无斁【音亦叶弋灼反】
　　赋也莫莫茂宻貌刈斩濩煑也精曰絺麤曰绤斁厌也○此言盛夏之时葛既成矣于是治以为布而服之无厌葢亲执其劳而知其成之不易所以心诚爱之虽极垢而不忍厌弃也【永嘉陈氏曰知稼穑之勤者饮食则念农功知丝麻之勤者衣服则思女功亲执其劳所以心诚爱而不忍弃也○华谷严氏曰妇人骄奢之情何冇纪极苟萌一厌心虽穷极靡丽耳目日新犹以为不足也味服之无斁一语可见后妃之徳性○庆源辅氏曰凡人之于物易厌而不甚顾惜者以其得之之苟而不知其用力之劳而成就之难也唯其身亲为之故其爱之而不厌亦可见后妃既勤且俭之意】
　　○言告师氏言告言归薄汚我私薄澣【户管反】我衣害【户葛反】澣害否【方几反】归宁父母【莫后反】
　　赋也言辞也【安成刘氏曰如言采言念薄言驾言之类皆语辞也】师女师也【毛氏曰古者女师教以妇徳妇言妇容妇功○孔氏曰昏礼注云妇人五十无子出而不复嫁能以妇道教人者为姆】薄犹少也汚烦撋【软平声】之以去【上声】其汚犹治乱而曰乱也【释文曰烦撋犹捼莏也捼莏音那梭】澣则濯之而已私燕服也衣礼服也【安成刘氏曰周礼王后礼服有六文王未尝称王则大姒亦未必备此六服但泛言礼服而已】害何也宁安也谓问安也○上章既成絺绤之服矣此章遂告其师氏使告于君子以将归宁之意且曰盍治其私服之汚而澣其礼服之衣乎何者当澣而何者可以未澣乎我将服之以归宁于父母矣【庆源辅氏曰薄汚薄澣者不为甚饰之辞害澣害否者乂见其不苟之意于其薄汚薄澣者畧施其功而不为过甚之饰于其害澣害否者各随其宜而无杂施之苟则尤见其勤俭之徳也○丰城朱氏曰师氏我者也则必毎事而询访见其不敢专也父母生我者也则必及时而问安见其不敢忘也君子宗主我者也则必因师以致告见其不敢防也】
　　葛覃三章章六句
　　此诗后妃所自作故无赞美之词然于此可以见其已贵而能勤已富而能俭已长而敬不弛于师傅已嫁而孝不衰于父母是皆徳之厚而人所难也小序以为后妃之本庻防近之【南轩张氏曰后妃之贵亦必立师传以训之法家拂士非惟人主不可一日无后妃亦然也周自后稷以农为务歴世相传其君子则重稼穑之事其室家则重织纴之勤相与服习其艰难咏歌其劳苦此实王业之根本也夫治常生于敬畏而乱常起于骄肆使为国者每念稼穑之劳而其后妃又不忘织纴之事则心之不存者寡矣此心常存则骄矜放恣何自而生故诵服之无斁之章则知周之所以兴诵休其蚕织之章则知周之所以衰○庆源辅氏曰勤俭孝敬固妇人之懿徳又能不以势之贵富时之久逺而冇所变迁焉则尤见其徳厚有常而人所难及也○安成刘氏曰后妃之富贵而勤俭者二章可见也长嫁而孝敬者三章可见也○丰城朱氏曰此诗三章首章是未为絺绤以前事二章是为絺绤时事三章是既为絺绤以后事即为絺为绤而知其能勤即澣濯无斁而知其能俭因其言告师氏而知其能敬因其归宁父母而如其能孝闗雎之所谓淑指其徳之全体言也此所谓勤俭孝敬又各就其一事言也】
　　采采卷【上声】耳不盈顷【音倾】筐嗟我懐人寘彼周行【叶户郎反】赋也采采非一采也卷耳枲【音洗】耳叶如防耳丛生如盘【孔氏曰亦云胡枲或曰苓耳江东呼常枲叶青白色似胡荽白花细茎蔓生可煑为茹四月中生子如妇人耳珰或为耳珰草○本草卷耳即今苍耳今人麴糵中多用之】顷欹也筐竹器懐思也人葢谓文王也寘舍【上声】也周行大道也【朱子曰诗有二周行此及大东者皆道路之道鹿鸣道义之道也】○后妃以君子不在而思念之故赋此诗托言方采卷耳未满顷筐【郑氏曰器之易盈而不盈者忧思湥也】而心适念其君子故不能复【扶又反】采而寘之大道之旁也【问卷耳葛覃同是赋体乂似畧不同葢葛覃直叙其所尝经歴之事卷耳则是托言也朱子曰虽不自经歴而自言我之所懐者如此则亦是赋体也○丰城朱氏曰卷耳易采也顷筐易盈也然采之又采而不盈顷筐何也葢托言其心在乎君子而不在乎物也于是舍之而寘彼大路之旁焉其心之专一而不暇乎他可知也此诗是后妃之于君子思之切忧之湥望之至然冇恳切至到之意而无悲愁怆惨之懐盖所以忧思者情也虽忧而不至于伤虽思而不至于悲者后妃之所以得性情之正也】
　　○陟彼崔【徂回反】嵬【五冋反】我马虺【呼回反】隤【音頽】我姑酌彼金罍维以不永懐【叶胡偎反】
　　赋也陟升也崔嵬土山之戴石者虺隤马罢【音皮】不能升高之病姑且也罍酒器刻为云雷之象以黄金饰之【孔氏曰名罍取于云雷故也言刻画则用木矣】永长也○此又托言欲登此崔嵬之山以望所懐之人而往从之则马罢病而不能进于是且酌金罍之酒而欲其不至于长以为念也【庆源辅氏曰姑且也维以欲其也曰且曰欲其亦可见其托言之意】
　　○陟彼高冈我马黄我姑酌彼兕【徐履反】觥【古横反叶古黄反】维以不永伤
　　赋也山春曰冈黄马而黄病极而变色也兕野牛一角青色重千斤觥爵也以兕角为爵也
　　○陟彼砠【七余反】矣我马瘏【音涂】矣我仆痡【音敷】矣云何吁矣赋也石山戴土曰砠【安成刘氏曰尔雅石山戴土谓崔嵬土山戴石谓砠今集传从毛氏而不从尔雅者岂以其书后出也欤】瘏马病不能进也痡人病不能行也吁忧叹也尔雅注引此作盱张目逺望也详见何人斯篇【庆源辅氏曰马病不能进犹可资于人也仆病不能行则断不能往矣此亦甚之之辞至于云何吁矣则忧之极惟有愁叹而已非酒可得而觧也】
　　卷耳四章章四句
　　此亦后妃所自作可以见其贞静专一之至矣岂当文王朝防征伐之时羑【音酉】里拘幽之日而作欤然不可考矣【庆源辅氏曰先生又尝曰此诗后三章只是承首章之意欲登高逺望而往从之则仆马皆病而不得往故欲酌酒以自觧其忧伤耳大意与草虫诗相似○安成刘氏曰后妃托言方采卷耳而适思君子则遂不能复采欲望君子而仆马不前则且饮酒解忧可见其心之贞静而不动于邪情之专一而不失其常矣至其自言不永懐伤者又合所谓哀而不伤之意乃其情性之正发见于一端者参之闗雎首章乐而不淫则又可备见其情性全体也又按羑里先儒以其地在相州邺都因羑水得名昔纣信崇侯虎之谮囚文王于此文王因作拘幽操】
　　南有樛【居虬反】木葛藟【力轨反】累【力追反】之乐【音洛】只【之氏反】君子福履绥之
