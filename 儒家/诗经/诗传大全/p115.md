<!-- { "loadSidebar": true } -->
　　赋也绥安也桓桓武貌大军之后必有凶年而武王克商则除害以安天下故屡获丰年之祥传所谓周饥克殷而年丰是也【临川王氏曰师之所处荆棘生焉而曰屡丰年则其为武也异乎人之武矣○三山李氏曰武王用兵为天下除害故能召和气也○左传僖公十九年卫大旱庄子曰昔周饥克殷而年丰】然天命之于周乆而不厌也故此桓桓之武王保有其士而用之于四方【曹氏曰今年丰屡应则天之眷佑有周固匪觧矣然武王之所以致此者由得士以为用也】以定其家其徳上昭于天也【丰城朱氏曰武王之绥万邦所谓一戎衣而天下定也其屡获舋年之祥则以人心和于下天时应于上也所以然者由上天有匪觧之命故武王有桓桓之徳惟其有是徳也故于多士济济之盛则保而有之任而用之于四方焉盖天子以天下为家者也必有以安定乎四方而后有以克定乎厥家此其徳所以上昭于天而遂君天下以代商也诗言于昭于天者二大雅所谓于昭以文王之神言也此所谓于昭以武王之徳言也惟文王之神昭于天也故周有惟新之命惟武王之徳昭于天也故周有代商之命其实武王之徳即文王之徳而武王之命即文王之命也】间字之义朱详传曰间代也言君天下以代商也【华谷严氏曰多方云有邦间之】此亦颂武王之功【庆源辅氏曰绥万邦者武王之夲志也屡丰年者上天之嘉应也有是志则冇是应先天而天弗违也天命匪觧者天命之无厌也桓桓武王者武王之无怠也天命之无厌乃武王之无怠也后天而奉天时也天命武王不间毫髪保有厥士于以四方克定厥家此武王之武所成就也是以其徳上昭于天而君天下以代乎商也】
　　桓一章九句
　　春秋传以此为大武之六章则今之篇次盖已失其旧矣又篇内已有武王之諡则其谓武王时作者亦误矣【华谷严氏曰解颐新语云武王有其事成王制作于是作诗歌其事以告于武王耳】序以为讲武类祃【马嫁反】之诗岂后世取其义而用之于其事也欤
　　文王既勤止我应受之敷时绎思我徂维求定时周之命于【音乌】绎思
　　赋也应当也敷布时是也绎寻绎也于叹辞绎思寻绎而思念也○此颂文武之功而言其大封功臣之意也言文王之勤劳天下至矣其子孙受而有之然而不敢专也布此文主功徳之在人而可绎思者以赉有功而徃求天下之安定【临川王氏曰大赉善人封建以为诸侯与共天下则所以求天下之定也】又以为凡此皆周之命而非复商之旧矣遂叹美之而欲诸臣受封赏者绎思文王之徳而不忘也【庆源辅氏曰武王之封赏功臣人见其为武王之恩也自武王之心言之乃是文王功徳之在人心而可思绎者耳非已之恩也以是而徃求天下之安定则庶乎其可矣然则受其封赏者又可以不思绎文王之徳哉时周之命集传以为几此皆周之命而非复商之旧者是矣此又提起来説以兴起人心也大封功臣于庙而歌此诗其言只止于此而不及车服锡予之物盖以是为重而不以物为重也】
　　赉一章六句
　　春秋传以此为大武之三章而序以为大封于庙之诗説同上篇【安成刘氏曰大武作于武王崩后此颂为武乐第三章故诗中皆述武王封赏之意而推夲文王之徳朱传所谓颂文武之功亦若大武首章兼颂文武之徳也欤】
　　于【音乌】皇时周陟其高山嶞【吐果反】山乔岳允犹翕【许及反】河敷天之下裒【蒲侯反】时之对时周之命
　　赋也高山泛言山耳嶞则其狭而长者乔髙也岳则其高而大者允犹未详或曰允信也犹与由同翕河河善泛溢今得其性故翕而不为暴也裒聚也对答也言美哉此周也其廵守而登此山以柴望又道于河以周四岳凡以敷天之下莫不有望于我故聚而朝之方岳之下以答其意耳【黄氏曰得天下必告于名山大川礼也舜受天下于尧犹必望于山川徧于羣神受命之始不得不然也而况武王革命之主乎故此诗首末皆言是周之受命也○安成刘氏曰上四句言廵守而祭告河岳之事也下三句言廵守而朝防诸侯之事也】般【音盘】一章七句
　　般义未详【曹氏曰説文云般旋也象舟之旋从舟从殳殳所以旋也今名篇曰般取盘旋之义廵守而遍乎四岳所谓盘旋也○眉山苏氏曰般游也○华谷严氏曰朱传以桓赉皆大武篇中之一章又以酌赉般名篇取乐节之名如曰武宿夜云耳然则酌与赉般一体亦大武篇中之一章欤】
　　闵予小子之什十一篇一百三十六句

　　诗传大全卷十九
<经部,诗类,诗传大全>
　　钦定四库全书
　　诗传大全卷二十　　　　明　胡广等　撰鲁颂四之四
　　鲁少【去声】皥之墟在禹贡徐州蒙羽之野成王以封周公长【知丈反】子伯禽今袭庆东平府沂宻海等州即其地也【袭庆府今兖州府东平府今东平州海州今宁海州密州今髙密县与沂州竝隶山东】成王以周公有大勲劳于天下故赐伯禽以天子之礼乐鲁于是乎有颂以为庙乐其后又自作诗以美其君亦谓之颂【新安王氏曰鲁颂皆以美其君于宗庙无预其诗似用以燕乐此颂之变也○问颂是告于神明鲁颂中如戎狄是膺荆舒是惩僖公岂有是事朱子曰是颂祷之词耳○华谷严氏曰鲁颂颂之变也周之衰也风变而雅颂亡颂声之息前乎风雅之变矣越桓荘僖恵至襄而鲁乃有颂是故雅变而兦颂兦而变雅之兦甚于变颂之变甚于兦也】旧説皆以为伯禽十九世孙僖公申之诗【孔氏曰从周公数之故为十九世】今无所考独閟宫一篇为僖公之诗无疑耳夫以其诗之僭如此然夫子犹录之者盖其体固列国之风而所歌者乃当时之事则犹未纯于天子之颂【孔氏曰虽名为颂而体实国风非告神之歌又曰颂咏鲁公功徳才如变风之美者耳○曺氏曰今以其体观之分章断句实国风之流耳】若其所歌之事又皆有先王礼乐教化之遗意焉则其文疑若犹可予【与也】也况夫子鲁人亦安得而削之哉然因其实而着之而其是非得失自有不可揜者亦春秋之法也【朱子曰着之于篇所以见其僭也春秋书郊禘大雩雉门两观犹是意也削之则没其实矣盖其文予之而实则不予也○考索曰亦如存滛乱之诗使后世有见其非耳非谓其言之当也】或曰鲁之无风何也先儒以为时王褒周公之后比于先代故廵守不陈其诗而其篇第不列于大师之职是以宋鲁无风其或然欤【眉山苏氏曰春秋之际大国皆有变风宋鲁独无风有颂郑氏云宋王者之后鲁圣人之后是以天子廵守不陈其诗所以礼之也】或谓夫子有所讳而削之则左氏所记当时列国大夫赋诗及吴季子观周乐皆无曰鲁风者其説不得通矣
　　駉駉【古荣反】牡马【叶蒲补反】在坰【古荣反】之野【叶上与反】薄言駉者【叶章与反】有驈【尸橘反】有皇有骊【力知反】有黄以车彭彭【叶铺郎反】思无疆思马斯臧
　　赋也駉駉腹干【干马胁也】肥张貎邑外谓之郊郊外谓之牧牧外谓之野野外谓之林林外谓之坰【郑氏曰必牧于坰野者避民居与良田也】骊马白跨曰驈【孔氏曰骊黒色跨髀问也跨者所跨据之处】黄白曰皇【孔氏曰黄而防白色杂名皇】纯黑曰骊【孔氏曰檀弓云夏后氏尚黒戎事乗骊故知纯黒曰骊】黄骍曰黄【孔氏曰骍者赤色谓黄而防赤者也】彭彭盛貎思无疆言其思之深广无穷也臧善也○此诗言僖公牧马之盛由其立心之逺【庆源辅氏曰僖公当作鲁侯前云唯閟宫一篇为僖公之诗余则无所考则不应于此定以为僖公也夫人立心既逺则所成必厚大凡富厚之事率非轻易浮浅者之所能致】故美之曰思无疆则思马斯臧矣卫文公秉心塞渊而騋牝三千亦此意也【蓝田吕氏曰僖公修政以诚心行之故言思无疆思无期思无绎思无邪马之所以臧才作徂者其效也与卫风秉心塞渊騋牝三千之意同古之贤君诚心以行善政其效皆若此非独牧马而已○段氏曰苟思马而马善则凡其思虑之所及者无不善矣○埤雅曰百里奚爵禄不入于心故饭牛而牛肥思无疆思马斯臧殆此之谓也○安成刘氏曰美文公之马则言其騋而牝者有三千之众美僖公之马则言其駉而牡者有十六种之毛色盖各极其盛而言皆以见其国之殷富也】
　　○駉駉牡马在坰之野薄言駉者有骓【音隹】有駓【符悲反】有骍有骐以车伾伾【符丕反】思无期思马斯才【叶前西反】
　　赋也苍白杂毛曰骓【孔氏曰杂毛是二色相间杂上云黄白曰皇黄骍曰黄止一毛色之中自有浅深与此二色者异故不言杂毛也】黄白杂毛曰駓【孔氏曰今桃华马也】赤黄曰骍【孔氏曰周人尚赤而牲用骍是骍为纯赤言赤黄者谓其赤而黄其色鲜明者上云黄骍曰黄谓黄而防赤此云赤黄曰骍谓赤而防黄】青黑曰骐【孔氏曰青而防黒今之骢马也】伾伾有力也无期犹无疆也才材力也
　　○駉駉牡马在坰之野薄言駉者有驒【徒河反】有骆有駵【音留】有雒以车绎绎【叶弋灼反】思无斁【叶弋灼反】思马斯作
　　赋也青骊驎【良忍良辰二反】曰驒色有深浅斑驳【北角反】如鱼鳞今之连钱骢也白马黑鬛【力辄反】曰骆赤身黑鬛曰駵【孔氏曰鬛马騣駵为赤色若身鬛俱赤则骍马故赤身黑鬛曰駵】黑身白鬛曰雒【音洛】绎绎不絶貎斁厌也作奋起也
　　○駉駉牡马在坰之野薄言駉者有骃【音因】有騢【音遐叶洪孤反】有驔【音簟】有鱼以车袪袪【起居反】思无邪【叶祥余反】思马斯徂赋也隂白杂毛曰骃隂浅黑色今泥騘也彤白杂毛曰騢【孔氏曰彤赤也今赭黄马也】豪骭【闲去声】曰驔毫在骭而白也【孔氏曰骭脚胫盖膝下之名】二目白曰鱼似鱼目也【孔氏曰尔雅云一目白瞷二目白鱼】袪袪彊健也徂行也孔子曰诗三百一言以蔽之曰思无邪盖诗之言美恶不同或劝或惩皆有以使人得其情性之正【朱子曰如正风雅颂等语可以起人善心如变风刺滛等诗可以使人知戒惧人读好底诗固是知劝若读不好底诗便知得此心不可如此所以读诗者便思无邪也盖诗之功用如此又曰所谓得情性之正者情性是贴思字正是贴无邪字此乃做时文相似】然其明白简切通于上下未有若此言者故特称之以为可当三百篇之义以其要为不过乎此也学者诚能深味其言而审于念虑之间必使无所思而不出于正则日用云为莫非天理之流行矣【卢陵彭氏曰夫子教人学诗之法思无邪一言乃学者之枢要也○安成刘氏曰诗之为教无非欲人得其情性之正然就诗经而指其要以示人则唯思无邪之语既明白简切而足明各诗之直指又通于上下而足该众诗之全体比于其他诗词则多防婉而或不能明白简切各言一事而或不能通于上下故夫子独称思无邪之一言以示学诗者守约施愽之道诚意正心之方也】苏氏曰昔之为诗者未必知此也孔子读诗至此而有合于其心焉是以取之盖章云尔
　　駉四章章八句
　　有駜【蒲必反】有駜駜彼乗【绳证反】黄夙夜在公在公明明【叶谟郎反】振振鹭鹭于下【叶后五反】鼓咽咽【乌反】醉言舞于胥乐【音洛】兮
