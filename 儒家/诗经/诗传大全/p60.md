<!-- { "loadSidebar": true } -->
　　赋也茹度整齐也焦获镐方皆地名焦未详所在获郭璞以为瓠中则今在耀州三原县也【耀州三原县今隷陜西四安府】镐刘向以为千里之镐则非镐京之镐矣亦未详其所在也【前汉书刘向曰吉甫之归周厚赐之其诗曰来归自镐我行永久千里之镐犹以为逺○顔氏曰镐非丰镐之镐】方疑即朔方也【安成刘氏曰南仲亦以玁狁之难徃城朔方灵夏等州之地则此玁狁所侵者疑即其地也】泾阳泾水之北【孔氏曰水北曰阳】在丰镐之西北【丰镐在今陜西四安府泾阳县】言其深入为冦也织帜字同鸟章鸟隼之章也【束莱吕氏曰日月为常交龙为旂之类皆帜之文也鸟章特其一耳】白斾继旐者也【曹氏曰白帛也白斾以绛帛为斾也以帛续旐末为燕尾战则斾之】央央鲜明貌元大也戎戎车也军之前锋也啓开行道也犹言发程也【史记三王世家注曰韩婴章句云车有大戎十乗谓车缦轮马被甲衡轭之上尽有劒防名曰陷军之车○临川王氏曰元戎十乗所谓选锋也兵法兵无选锋曰北○叠山谢氏曰兵法所谓堂堂之陈正正之旗也元戎啓行可以摧锋破阵左传所谓先人有夺人之心也】○言玁狁不自度量深入为冦如此是以建此旌旗选锋鋭进声其罪而致讨焉直而壮律而臧有所不战战必胜矣【安成刘氏曰左传云师直为壮曲为老今因玁狁为冦而声罪致讨则直而壮矣易曰师出以律否臧凶今讨玁狁而旌旗鲜明选锋鋭进则律而臧矣此所以为宣王中兴之师也欤○丰城朱氏曰玁狁惟不自度量故其大众整齐既盘据于焦获之间其轻军掩袭复时出入乎镐方之地且逺及乎泾水之阳焉其深入为冦如此可谓炽矣于是建旗旄选锋鋭以攘之然谓之十乘则为马四十匹甲士三十人其为步卒亦不过七百二十人而止耳数非加多也而味其辞意则猎狁之难也若不足平矣所以然者惟其辞直故其气壮惟其用之以律故事事而尽善彼夷狄虽众且盛又恶足以敌王者之师哉】
　　○戎车既安【叶于连反】如轾【竹二反】如轩四牡既佶【其乙反】既佶且闲【叶胡田反】薄伐玁狁至于大【音防】原文武吉甫万邦为宪【叶许言反】
　　赋也轾车之覆而前也轩车之却而后也凡车从后视之如轾从前视之如轩然后适调也【孔氏曰凡车之势一低一昂】佶壮徤貌【叠山谢氏曰戎车既安矣必曰如轾如轩制度工巧则利于战鬭也四牡既饬矣必曰既佶且闲教训习熟则耐于驰驱矣】大原地名亦曰大卤今在大原府阳曲县【即今太原府阳曲县隷山西】至于大原言逐出之而已不穷追也先王治戎狄之法如此【前汉书严尤曰宜王时玁狁内侵命将征之尽境而还其视戎狄之侵譬犹螡蝱之螫敺之而已】吉甫尹吉甫此时大将也宪法也非文无以附众非武无以威敌能文能武则万邦以之为法矣【庆源辅氏曰此章则言其车之适调而安穏马之壮徤而闲习逐出玁狁至于太原而已则吉甫之文武兼资徳威竝用进止有度纵舍有法可谓全才矣万邦安得不以之为法哉○叠山谢氏曰汉唐而下缙绅介胄分为两途愚儒武夫各持一説不知三代将帅必文武全才可以为万邦之法则者也○安成刘氏曰此言吉甫之武必先之以文上言吉甫共武之服必本于严翼之徳末言吉甫饮至必及于孝友之友文事武备诚非两途也北伐可见其武崧高烝民诗可见其文○庐陵曹氏曰夫服逺之道固在于兵威之盛而尤在于徳望之隆恃兵威之盛而有穷黩之心非所以为服逺之道也今吉甫之有文以附众有武以威敌而万邦皆以之为法焉则所谓玁狁者逐出至于太原而已亦何恃乎穷追哉使非有徳以服乎人心则固无以威敌矣虽穷师黩武岂能有成功哉】
　　○吉甫燕喜既多受祉来归自镐我行永久【叶举里反】饮【于鸩反】御诸友【叶羽已反】炰【白交反】鼈脍鲤侯谁在矣张仲孝友【叶羽已反】
　　赋也祉福御进侯维也张仲吉甫之友也善父母曰孝善兄弟曰友○此言吉甫燕饮喜乐多受福祉盖以其归自镐而行永久也是以饮酒进馔于朋友【濮氏曰鼈属俗呼团鱼炰火熟之名脍细切肉也】而孝友之张仲在焉言其所与宴者之贤所以贤吉甫而善是燕也【临川王氏曰忠也者移孝以为之者也顺也者移友而为之者也故言忠顺之臣必及孝友之友○庆源辅氏曰吉甫以天子之将有功而归相与宴者固不一也后篇谓方叔尝与伐玁狁者亦岂得而不与焉而诗人乃独举夫孝友张仲之为贤则又可见吉甫之文而不専以武功为羙矣然此但为吉甫既归而私自与朋友燕饮而已非宣王燕之也○丰城朱氏曰宣王非吉甫无以成其功吉甫非张仲无以成其徳诗人美吉甫之燕而幷及乎张仲者正以见宣王之中兴以有吉甫而吉甫之成功以有张仲也苟无孝友之人朝夕讲贯于其素则文武之徳何自成而修攘之功何自立哉】
　　六月六章章八句【蓝田吕氏曰上三章言自治之备四章言玁狁来侵从而御之五章言治戎有备车马安闲驱之出境不穷追也六章言休兵饮至乐与孝友之臣同其燕乐则穷兵黩武之意消矣又曰北伐之事所以自治者常优暇而有余所治于彼者常简略而不尽○叠山谢氏曰一章曰戎车既饬四牡骙骙二章曰比物四骊三章曰四牡修广五章曰戎车既安四牡既佶西北平原广野举目千里利于车战故比诗以车马为重】
　　薄言采芑【音起】于彼新田于此菑【侧其反】亩【叶每彼反】方叔涖【音利】止其车三千师干之试【叶诗止反】方叔率止乗其四骐四骐翼翼路车有奭【许力反】簟笰【音弗】鱼服【叶蒲北反】钩膺鞗【音条】革【叶讫力反】
　　兴也芑苦菜也青白色摘其叶有白汁出肥可生食亦可蒸为茹即今苦藚【音买】菜宜马食军行采之人马皆可食也田一嵗曰菑二嵗曰新田三嵗曰畬【韵防曰田一嵗曰菑始反草也二嵗曰畬渐和柔也三嵗曰新田已成田而尚新也四嵗则曰田矣○孔氏曰菑者灾也始灾杀其草木也新田新成柔田也畬和也田舒缓也今江东呼初耕地反草为灾是也】方叔宣王卿士受命为将者也涖临也其车三千法当用三十万众盖兵车一乗甲士三人步卒七十二人又二十五人将重车在后凡百人也【安成刘氏曰兵车战鬬之车驾马所谓小车也重车辎重之车驾牛所谓大车也兵车一乗则士卒共七十五人重车一乗则将之者二十五人其中炊家子十人固守衣甲五人厩养五人樵汲五人】然此亦极其盛而言未必实有此数也【朱子曰孔氏以为兼起乡遂之兵王氏谓防诸侯之师此皆以辞害意之过诗人但极其盛而称之耳】师众干扞也试肄习也言众且练也率总率之也翼翼顺序貌路车戎路也奭赤貌【眉山苏氏曰路车金路也金路赤饰○孔氏曰瞻彼洛矣韎韐有奭彼茅搜染而为奭故知赤貌也】簟笰以方文竹簟为车蔽也钩膺马娄颔有钩而在膺有樊【与鞶同】有缨也樊马大带缨鞅【央上声】也【孔氏曰五路惟金路有钩以金为之马颔之饰也在马膺之饰唯有樊缨故引樊缨以解膺方叔不乗革路者以苹路临陈所乘○郑氏曰樊缨皆以五采罽饰之罽者讣织毛为之】鞗革见蓼萧篇○宣王之时蛮荆背叛王命方叔南征军行采芑而食故赋其事以起兴曰薄言采芑则于彼新田于此菑亩矣方叔涖止则其车三千师干之试矣又遂言其车马之羙以见军容之盛也【朱子曰南征荆蛮想不甚费力不曾大段战鬭故只盛称其军容之盛而已】
　　○薄言采芑于彼新田于此中乡方叔涖止其车三千旂旐央央方叔率止约軧【祈支反】错衡【叶戸郎反】八鸾玱玱【七羊反】服其命服朱芾【音弗】斯皇有玱葱珩【音衡叶户郎反】
　　兴也中乡民居其田尤治约束軧毂也以皮纒束兵车之毂而朱之也错文也铃在镳曰鸾马口两旁各一四马故八也玱玱声也【庐陵彭氏曰荀子云错衡以养目和鸾之声以养耳则错衡八鸾皆以为耳目之懽也】命服天子所命之服也朱芾黄朱之芾也【孔氏曰诸侯黄朱】皇犹煌煌也玱玉声葱苍色如葱者也珩佩首横玉也礼三命赤芾葱珩【孔氏曰三命至九命皆葱珩非谓方叔唯三命也○曹氏曰芾佩非军服金路非戎车和鸾非戌马所以然者方叔克壮其犹如吴起将战不带劔诸葛武侯不亲戎服羊祐轻裘而盛着威名杜预身不跨马自能制胜故诗人咏其车服之羙而已○庐陵彭氏曰此与上章言方叔帅兵之时其精神气焰见于旌旗车马佩服之间有以耸人观聴其胜敌也必矣○庆源辅氏曰首章其车三千师千之试云者其车马之众盛与师众之所以扞御夫敌者又练习也二章其车三千旂旐央央云者则言其车马之众盛旗帜之鲜明也先言涖止而后言率止者始则临之终则率之以行也首章乗其四骐以下言方叔所乗之戎路真饰甚备二章约軧错衡以下人言车马之盛命服之美所以见天子付托之重锡命之蕃而方叔之威仪整暇如此可以决其有成也其与后世以一勇之夫为民之司命者异矣】
　　○鴥【惟必反】彼飞隼【息允反】其飞戾天亦集爰止方叔涖止其车三千师干之试方叔率止钲【音征】人伐鼓陈师鞠【居六反】旅显允方叔伐鼓渊渊【叶于金反】振振阗阗【徒颠反叶徒邻反】兴也隼鹞属急疾之鸟也【埤雅曰一名雀鹰】戾至爰于也钲铙也镯也伐击也钲以静之鼓以动之钲鼓各有人而言征人伐鼓互文也【孔氏曰説文云钲铙也似铃又云镯钲也则镯铙俱得以钲名之镯似小钟铙似铃有大小之异耳凡军进退皆鼓动钲止非临阵独然此又在陈师鞠旅之上是未战时事也○濮氏曰周礼云鼓人以金镯节鼓以金铙止鼓既无钲名则镯铙通谓之钲而节止实用于鼓故诗云然】鞠告也二千五百人为师五百人为旅此言将战陈其师旅而誓告之也陈师鞠旅亦互文耳渊渊鼓声平和不暴怒也谓战时进士众也振止旅众也言战罢而止其众以入也春秋传曰出曰治兵入曰振旅是也【孔氏曰治兵尚威武也振旅反尊卑也出则幼贱在前贵勇力也入则尊老在前复常法也】阗阗亦鼓声也或曰盛貌【郑氏曰战止又伐鼓阗阗然○董氏曰阗阗众行声也】程子曰振旅亦以鼓行金止○言隼飞戻天而亦集于所止以兴师众之盛而进退有节如下文所云也【程子曰隼之急疾亦集于所止兴兵虽强用之有节而不过也○庆源辅氏曰上二章但言其车马服饰之盛美而已故此章又以鸟之急疾兴其猛鸷又以亦集爰止兴其进退有节也其进退之有节者盖以将战而誓众有法既战而鼓声不暴战罢振旅而入则又齐一而无先后也】
　　○蠢【尺允反】尔蛮荆大邦为雠方叔元老克壮其犹方叔率止执讯【音信】获丑【叶尺由反】戎车啴啴【吐丹反】啴啴焞焞【吐雷反】如霆如雷显允方叔征伐玁狁蛮荆来威【叶音隈】
　　赋也蠢者动而无知之貌蛮荆荆州之蛮也大邦犹言中国也元大犹谋也言方叔虽老而谋则壮也【安成刘氏曰方叔以元老而率师则师卦所谓丈人所谓长子者也】啴啴众也焞焞盛也霆疾雷也【尔雅注曰霆雷之急疾者谓霹雳】方叔盖尝与于北伐之功者是以蛮荆闻其名而皆来畏服也【新安胡氏曰王氏云此章羙其成功言以宿将董大众荆人自服不待战而屈也】
