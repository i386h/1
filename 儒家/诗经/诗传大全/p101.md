<!-- { "loadSidebar": true } -->
　　○昊天孔昭【叶音灼】我生靡乐【音洛】视尔梦梦【莫公反】我心惨惨【当作懆七到反叶七各反】诲尔谆谆【之纯反】听我藐藐【美角反】匪用为教【叶入声】覆用为虐借曰未知亦聿既耄【叶音莫】
　　赋也梦梦不明乱意也惨惨忧貌谆谆详熟也藐藐忽略貌耄老也八十九十曰耄左史所谓年九十有五时也
　　○于乎小子【见章】上告尔旧止听用我谋庶无大悔【叶虎委反】天方艰难曰丧【息浪反】厥国【叶于逼反】取譬不逺昊天不忒【他得反】回遹【于橘反】其徳俾民大棘
　　赋也旧旧章也或曰久也止语词庶幸悔恨忒差遹僻棘急也○言天运方此艰难将防厥国矣我之取譬夫岂逺哉观天道祸福之不差忒则知之矣今汝乃回遹其徳而使民至扵困急则防厥国也必矣抑十二章三章章八句九章章十句
　　楚语左史倚相曰昔卫武公年数九十五矣犹箴儆扵国曰自卿以下至于师长士【西山真氏曰卿者执政之官师长官师之长士谓上中下士】苟在朝者无谓我老耄而舍我必恭恪扵朝夕以交戒我在舆有旅贲之规【周礼旅贲氏掌执戈盾夹车而趋车止则持轮】位宁有官师之典【国语注中庭之左右谓之位门屏之间谓之宁】倚几有诵训之谏【西山真氏曰诵训主诵书之官】居寝有【音薛】御之箴【西山真氏曰御谓近习也】临事有瞽史之道【西山真氏曰瞽史知天道者】宴居有师工之诵【西山真氏曰师工乐官】史不失书蒙不失诵以训御之扵是作懿戒以自儆及其没也谓之睿圣武公【西山真氏曰自卿以下无一人不使任箴规之职自在舆以下无一处不欲闻箴规之言犹且作抑诗使人诵之不离其侧如是而意不诚心不正者未之有也】韦昭曰懿读为抑即此篇也【朱子曰左史所云箴諌之词或即谓此诗耳】董氏曰侯包【庐陵罗氏曰包撰韩诗翼要十卷】言武公行年九十有五犹使人日诵是诗而不离【去声】扵其侧然则序说为刺厉王者误矣【庆源辅氏曰卫武公可谓老而好学不厌者也其所以至扵睿圣者盖本扵此一诗之中曲折次第唯笃志力行者当自知之未死之前誓当以此自警也○新安陈氏曰抑诗国语之说既明賔之初筵韩诗作饮酒悔过皆为有据矣但不知二雅王者事也何武公二诗独得入二雅乎○安成刘氏曰周之诸矦唯卫武公扵国风二雅皆有诗淇澳则见公之可美賔筵及此则见公之所脩固可以为圣贤之徒矣风有淇澳无可疑也賔筵一诗所以得入二雅者岂公作此二诗在扵为王朝卿士之日而二诗之体制音节又有合扵大小雅乎然而二诗但得列扵变雅则与先王雅乐亦自无相乱矣】
　　菀【音欝】彼桑柔【与刘忧叶篇内多放此】其下矦旬捋【力活反】采其刘瘼【音莫】此下民不殄心忧仓【初亮反】兄【与怳同】填【旧说古尘字】兮倬彼昊天【叶鐡因反】宁不我矜
　　比也菀茂旬徧刘残殄絶也仓兄与怆【音创】怳【音况】同悲闵之意也填未详旧说与陈尘同盖言久也或疑与瘨【音颠】字同为病之义但召旻篇内二字竝出又恐未然今姑阙之【新安胡氏曰填满也积也仓兄填兮言悲闵积满扵中之意】倬明貌○旧说此为芮伯刺厉王而作春秋传亦曰芮良夫之诗则其说是也【孔氏曰芮伯周同姓国杜预云芮国在冯翊临晋县则在西都之畿内也左氏引大风有隧以为芮良夫之诗】以桑为比者桑之为物其叶最盛然及其采之也一朝而尽无黄落之渐故取以比周之盛时如叶之茂其隂无所不徧至扵厉王肆行暴虐以败其成业王室忽焉凋弊如桑之既采民失其防而受其病故君子忧之不絶扵心悲悯之甚而至扵病遂号天而诉之也【安成刘氏曰呼天者亦无所归咎之意也后章言天之意皆然】
　　○四牡骙骙旟旐有翩【叶批賔反】乱生不夷靡国不泯【叶弥邻反】民靡有黎具祸以烬【叶咨辛反】于【音乌】乎【音呼】有哀【叶音依】国步斯频
　　赋也夷平泯灭黎黒也谓黒首也【临川王氏曰周曰黎民秦曰黔首黎则黔首之谓也民靡有黎则是黔首靡有孑遗也】具俱也烬灰烬也歩犹运也频急蹙也○厉王之乱天下征役不息故其民见其车马旌旗而厌苦之【庆源辅氏曰王者岂能无所征役但出扵不得已则民将恱而从之以忘其劳今也使人见其车马旌旗而厌苦若是则民不可得而用矣乱生不夷乱日生而无平定之期也无国不灭无民不烬则甚言之耳君子之哀则哀其国家运祚之急蹙也○丰城朱氏曰车马之盛旌旗之美一也而在正雅则为美在变雅则为怨者亦犹闻钟鼓管籥之音其欣欣喜色而相告者以其君能与民同乐也其疾首蹙额而相告者以其君不能与民同乐也身之所遇有劳逸之殊而心之所感有悲喜之异然则为人君者其可不以絜矩为心而与民同好恶也哉】自此至第四章皆征役者之怨辞也【安成刘氏曰皆芮伯述怨者之词也】
　　○国步蔑资天不我将【叶子两反】靡所止疑【鱼乞反叶如字】云徂何往君子实维秉心无竞【叶其两反】谁生厉阶【叶居奚反】至今为梗【古杏反叶古党反】
　　赋也蔑灭资咨将养也疑读如仪礼疑立之疑定也【仪礼士昏礼注曰疑立正立自定之貌】徂亦往也竞争厉怨梗病也【钱氏曰梗水上浮木壅水者断梗也】○言国将危亡天不我养居无所定徂无所往【三山李氏曰无所逃扵天地之间矣】然非君子之有争心也谁实为此祸阶使至今为病乎盖曰祸有根原其所从来也逺矣【庆源辅氏曰居无所定则无以自安也徂无所往则无以避患也凡为君子则其心自无所争耳然不知谁实为此厉阶而使至今为病乎此则指厉王言之也其辞婉矣】
　　○忧心慇慇念我土宇我生不辰逢天僤【都但反】怒【叶暖五反】自西徂东【叶音丁】靡所定处多我觏痻【武巾反】孔棘我圉赋也土乡宇居辰时僤厚觏见痻病棘急圉邉也或曰御也【郑氏曰御宼之事也】多矣我之见病也急矣我之在邉也【郑氏曰此士卒厌苦自伤之言○东莱吕氏曰一章至四章皆极言其乱也○庆源辅氏曰土宇谓乡里与室家也周在西故曰自西徂东前三章虽皆是征役者怨词然二章则言乱生不已而要其祸乱之终三章则言行止无定而原其祸乱之始四章则言多矣我之见病也急矣我之在邉也情益切而辞益哀矣】
　　○为谋为毖【叶音必】乱况斯削告尔忧恤诲尔序爵谁能执热逝不以濯其何能淑载胥及溺【叶奴学反】
　　赋也毖慎况滋也序爵辨别贤否之道也【三山李氏曰爵自有序上贤则加以上爵中贤则次之下贤则又次之苔小加大淫破义则失其序矣○曹氏曰外之公矦伯子男内之公卿大夫士皆爵也】执热手持热物也【朱子曰逝语词也】○苏氏曰王岂不谋且慎哉然而不得其道适所以长乱而自削耳故告之以其所当忧而诲之以序爵且曰谁能执热而不濯者贤者之能已乱犹濯之能解热耳不然则其何能善哉相与入扵陷溺而已【郑氏曰我语汝以天下之忧教汝以次序贤能之爵其为之当如手执热物之用濯谓治国之道当用贤者】
　　○如彼遡风【叶孚音反】亦孔之僾【音爱】民有肃心荓【普耕反】云不逮好【呼报反】是稼穑力民代食稼穑维寳代食维好赋也遡乡【音向】僾唈【乌合反○孔氏曰呜唈短气也】肃进荓使也○苏氏曰君子视厉王之乱闷然如遡风之人唈而不能息【孔氏曰风唈人气故不能喘息】虽有欲进之心皆使之曰世乱矣非吾所能及也扵是退而稼穑尽其筋力与民同事以代禄食而已当是时也仕进之忧甚扵稼穑之劳故曰稼穑维寳代食维好言虽劳而无患也
　　○天降丧【息浪反】乱灭我立王降此蟊贼稼穑卒痒【音羊】哀恫【音通】中国具赘【之芮反】卒荒靡有旅力以念穹苍
　　赋也恫痛具俱也赘属【音烛】也言危也春秋传曰君若缀旒然与此赘同【春秋公羊传襄公十六年会于溴梁大夫盟君若赘旒然注旒旗旒赘系属之辞溴音扄入声】卒尽荒虚也旅与膂同穹苍天也穹言其形苍言其色○言天降丧乱固已灭我所立之王矣又降此蟊贼则我之稼穑又病而不得以代食矣哀此中国皆危尽荒是以危困之极无力以念天祸也【丰城朱氏曰上章言稼穑以代禄食则朝廷虽不可以留田野犹可得而处也今日降此蟊贼稼穑卒痒则中国之皆危无可安之所矣中国之尽荒无可食之资矣所以危困之极无力以念天祸也】此诗之作不知的在何时其言灭我立王则疑在共和之后也【庐陵罗氏曰厉王三十七年国人畔袭王出奔彘召公周公二相行政号曰共和○三山李氏曰太子静匿召穆公家国人围之召公乃以其子代太子太子卒得脱穆公乃与周公行政谓之共和共和十四年厉王死扵彘乃立太子静是为宣王○安成刘氏曰此诗果作扵共和之时则厉王尚在故诗人得以追叙其事而刺之也】
　　○维此惠君民人所瞻【叶侧姜反】秉心宣犹考慎其相【息亮反叶平声】维彼不顺自独俾臧自有肺肠俾民卒狂
　　赋也惠顺也顺扵义理也宣徧犹谋相辅狂惑也○言彼顺理之君所以为民所尊仰者以其能秉持其心周徧谋度考择其辅相必众以为贤而后用之彼不顺理之君则自以为善而不考众谋自有私见而不通众志所以使民惑至扵狂乱也【丰城朱氏曰秉心宣犹言其存心之公也考慎其相言其用人之当也彼顺理之君其扵择相也必众以为可而后用之众以为否而后退之惟从乎众论之公而不间以一己之私此所以为民所瞻也彼不顺理之君则是其所是而不复察众谋之臧否好其所好而不复审众志之从违其使民惑而至扵狂乱也厥有由矣】
　　○瞻彼中林甡甡【所巾反】其鹿朋友已谮【子念反叶子林反】不胥以谷人亦有言进退维谷
　　兴也甡甡众多竝行之貌谮不信也胥相谷善谷穷也言朋友相谮不能相善曽鹿之不如也【曹氏曰不如鹿性善群得食则相呼而共之虑患则环居以御之也】○言上无明君下有恶俗是以进退皆穷也【东莱吕氏曰此言君暗扵上俗毁扵下自伤处斯世之难也○庆源辅氏曰朋友既相谮毁则不复相与以善也上无明君则人伦攸斁故朋友道絶此所以进退皆穷也】
　　○维此圣人瞻言百里维彼愚人覆狂以喜匪言不能胡斯畏忌【叶巨已反】
　　赋也圣人炳于几先所视而言者无逺而不察愚人不知祸之将至而反狂以喜今用事者盖如此我非不能言也如此畏忌何哉言王暴虐人不敢谏也【庆源辅氏曰圣人明睿所照物无遁情故其所视所言无逺不察愚人则安危利灾行倒曵不惟不觉而更狂以喜我非愚也扵此岂不能一言哉但无如此畏忌何耳○华谷严氏曰厉王得卫巫使监谤者以告则杀之国人莫敢言道路以目王喜告召公曰吾能弭谤矣召公曰是障之也防民之口甚扵防川川壅而溃伤人必多民亦如之是故为川者决之使导为民者宣之使言故天子听政使公卿至扵列士献诗瞽献典史献书师箴瞍赋蒙诵百工谏庶人传语近臣尽规亲戚补察瞽史教诲耆艾脩之而后王斟酌焉是以事行而不悖王不听扵是国人莫敢出言】
　　○维此良人弗求弗廸【叶徒沃反】维彼忍心是顾是复【房六反】民之贪乱宁为荼毒
