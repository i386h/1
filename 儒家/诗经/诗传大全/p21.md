<!-- { "loadSidebar": true } -->
　　彼茁【侧劣反】者葭【音加】壹发五豝【百加反】于【音吁】嗟乎驺虞【叶音牙】赋也茁生出壮盛之貌葭芦也亦名苇【华谷严氏曰葭芦苇又名华一物四名】发发矢豝牡豕也【潜室陈氏曰毛传云豕牝曰豝恐牡字当作牝】一发五豝犹言中必叠双也驺虞兽名白虎黒文不食生物者也【陆氏曰驺虞尾长于躯不食生物不履生草】○南国诸侯承文王之化修身齐家以治其国而其仁民之余防又有以及于庻类故其春田之际草木之茂禽兽之多至于如此而诗人述其事以美之且叹之曰此其仁心自然不由勉强是即真所谓驺虞矣【朱子曰于田猎之际见动植之蕃庻因以赞咏文王仁泽之所及而非止田猎之事为仁也礼曰无事而不田曰不敬故此诗彼茁者葭仁也仁在壹发之前壹发五豝义也○东莱吕氏曰彼茁者葭记搜田之时葢曹子桓所谓句芒司节和风扇物草浅兽肥之时也一发五豝兽之多也反三隅而观之则天壤之间和气充塞庻类繁殖而恩足以及禽兽者皆可见矣化育之仁其何以形容曰于嗟乎驺虞非驺虞自然不勉之仁殆不足以形容之也】
　　○彼茁者蓬壹发五豵【子公反】于嗟乎驺虞【叶五红反】
　　赋也蓬草名一歳曰豵亦小豕也【丰城朱氏曰于嗟驺虞之辞与于嗟麟兮无以异而彼以为兴此以为赋者于嗟麟兮此兴中之比也于嗟驺虞此赋中之比也公子之仁无以异于麟趾所以见家道之成诸侯之仁无以异于驺虞所以见王道之成由是而法度彰礼乐着由是而雅颂之声作岂徒曰风而已哉】
　　驺虞二章章三句
　　文王之化始于闗雎而至于麟趾则其化之入人者防矣形于鹊巢而及于驺虞则其泽之及物者广矣【问麟趾驺虞莫是当时有此二物出来否朱子曰不是只是取以为比即此便是麟趾便是驺虞○安成刘氏曰麟趾言公族仁厚故知其化之入人驺虞言庶类蕃殖故知其泽之及物】葢意诚心正之功不息而久则其熏蒸透彻融液周徧自有不能己者非智力之私所能及也故序以驺虞为鹊巢之应而见王道之成其必有所传矣【庆源辅氏曰周南见其化之入人者防召南见其泽之及物者广则文王意诚心正之功转移动化始于家邦终于四海者无以复加矣此义至先生而始明○南轩张氏曰麟趾言公子仁厚则在内者无不孚驺虞言国君搜田以时则在外者无不孚也未有迩之未孚而可以及逺者也鹊巢之化是亦闗雎之所达也然则天下之本在国国之本在家家之本在身其本一而已○安成刘氏曰此诗之应鹊巢亦犹麟趾之终周南也但作诗者非同一人而皆以仁兽为喻皆以于嗟为词皆以三句成章皆词简而意防岂其同被文王之化而吟咏情性亦有同然者欤编诗者分置二南之末得无意乎】召南之国十四篇四十章百七十七句
　　愚按鹊巢至采苹言夫人大夫妻以见当时国君大夫被文王之化而能脩身以正其家也甘棠以下又见由方伯能布文王之化而国君能脩之家以及其国也其词虽无及于文王者然文王明徳新民之功至是而其所施者溥矣抑所谓其民皞皞而不知为之者与【南轩张氏曰王者之化逺而大涵飬斯民由于其道而莫知其所以然故曰皞皞如也】唯何彼秾矣之诗为不可晓当阙所疑耳【丰城朱氏曰南方之诸侯固非一国也而国君之夫人有鹊巢之徳大夫之妻有采蘩之敬立乎朝廷者无不节俭而正直处乎闺门者无不专静而纯一为嫡妻者有逮下之仁为媵妾者有安分之义虽里巷僻逺之处民庶微贱之家而其女子之贤犹以贞信而自守无强暴之相陵则推而上之从可知也积而至于仁如驺虞则王道成矣先儒所谓举一世而言固无一人之不仁举一人而言又无一事之不仁者惟此时为然是虽文王意诚心正之功而召伯循行宣布之力亦不可诬也】○周南召南二国凡二十五篇先儒以为正风今姑从之【朱子曰周南言文王后妃闺门之化召南言诸侯夫人大夫妻被文王后妃之化而成徳之事葢诗之正风也○孔丛子曰吾于周南召南见周道之所以盛也○华谷严氏曰诗首二南见夫妇之伦焉见王道之端焉二南系周召见君臣之伦焉见文王心徳之微盛徳之至焉○眉山苏氏曰二南皆出于文王而有内外之异内得之防外得之浅故召南之诗不及周南之防也○郑氏曰二南为正风则然矣自后南国诸侯政衰何以无变风曰陈诸侯之诗者将以知其缺失省方设教为黜陟也时徐及吴椘僭号不承天子之风故无其诗也】○孔子谓伯鱼曰女为周南召南矣乎人而不为周南召南其犹正墙面而立也与【朱子曰为犹学也周南召南所言皆脩身齐家之事正墙靣而立言即其至近之地而一物无所见一歩不可行○南轩张氏曰天下之事未有不本于齐家必如二南所述室家之事而后为家齐由此而达之则无所不可行若为之不从此始则动有隔碍虽尺寸不可推而行之故曰其犹正墙面而立也与○庆源辅氏曰二南之诗于文王齐家之事则见之矣至于脩身之事则未尝及也今乃谓所言皆脩身齐家之事何也曰身者家之本也圣人之化未有不夲于身者文王之化自内及外如此则其脩身之事固在其中矣○考索曰孔子告伯鱼学诗必自周南召南始葢诗之序先之以风而周南召南又为风之先焉此皆文王正心诚意有在于此故其肃肃雝雝在于闺门之内而其化行于二南之国】○仪礼乡饮酒乡射燕礼皆合乐周南闗雎葛覃卷耳召南鹊巢采蘩采苹【庐陵李氏曰乡饮酒礼诸侯之卿大夫三年大比献贤能于君以礼賔之与之饮酒之礼乡射礼州长春秋以礼防民而射于州序之礼也合乐谓堂上歌瑟堂下钟磬合奏此诗也燕礼遂歌乡乐诸侯与羣臣燕饮酒之礼歌者亦与众音俱作而歌之乡饮酒乡射自歌其乐故言合乐不言乡乐也】燕礼又有房中之乐郑氏注曰歌周南召南之诗而不用钟磬云房中者后夫人之所讽诵以事其君子【庐陵李氏曰与四方賔燕则有之】○程子曰天下之治正家为先天下之家正则天下治矣二南正家之道也陈后妃夫人大夫妻之徳推之士庶人之家一也故使邦国至于乡党皆用之自朝廷至于委巷莫不讴吟讽诵所以风化天下【黄氏曰文王后妃之徳始于二南而极于天下鹊巢之夫人草虫之大夫妻江汉之游女莫不被其风化大用之则大小用之则小上自朝廷下至里巷皆可得而用之此如春风和气及物则生不可以大小计也○南轩张氏曰二南皆文王时诗周公取以为万世后妃夫人大夫士庶人妻之法夫刑家之法本自于己而于其配必谨所择是葢祸福之基所以重宗庙重其身正夫妇而为正家之本也○庆源辅氏曰正变之风虽经无明文然无害于义故姑从之孔子之诲伯鱼但使之学二南而不言二南之义今得先生説得二篇之义明白尤觉孔子之言有意味可玩也程子云孔子曰人而不为周南召南其犹正墙靣而立而今人读了二南诗果便不靣墙而立方是善读诗故先生尝训一学者曰公读二南了还能不正墙面而立否意思都不曽相黏济得甚事此又读诗者之所当如也仪礼之説见古人于二南用之如此其广且切而程子之説则又所以述二南之用也○山杨氏曰二南为王道之基本只为正家而天下定故也】











　　诗传大全卷一
<经部,诗类,诗传大全>
　　钦定四库全书
　　诗传大全卷二　　　　　明　胡广等　撰邶一之三
　　邶鄘卫三国名在禹贡冀州西阻太行北逾衡漳东南跨河以及兖州桑土之野及商之季而纣都焉武王克商分自纣城朝歌而北谓之邶南谓之鄘东谓之卫以封诸侯邶鄘不详其始封卫则武王弟康叔之国也【安成刘氏曰武王作酒诰戒康叔而曰明大命于妹邦妹邦即纣都则康叔封卫明在武王时矣邶鄘之地岂始为武庚三叔之封至成王防武庚诛三监乃复以封他国而其后又并入于卫也欤】卫本都河北朝歌之东淇水之北百泉之南其后不知何时并得邶鄘之地至懿公为狄所灭戴公东徙渡河野处漕邑文公又徙居于椘丘朝歌故城在今卫州卫县西二十二里所谓殷墟卫故都即今卫县漕椘丘皆在滑州大抵今懐卫澶【音蝉】相【去声】滑濮等州开封大名府界皆卫境也【懐州今懐庆府卫州今卫辉府相州今彰徳府开封府今仍旧竝隷河南大名府今仍旧澶州今开州滑州今滑县竝隷北京濮州今东昌府州山东】但邶鄘地既入卫其诗皆为卫事而犹系其故国之名则不可晓【朱子曰存其旧号者岂其声之异欤又曰卫有卫音鄘有鄘音邶有邶音故诗有鄘音者系之鄘有邶音者系之邶○庆源辅氏曰先生初説亦疑其为声之异今但以为不可晓者盖此等既不系诗之大义又他无所考不若阙之为得也○程子曰一国之诗而三其名得于卫地者为卫得于邶鄘者为邶鄘○华谷严氏曰存邶鄘之名不与卫之灭国也○安成刘氏曰緑衣燕燕等诗庄姜自作共姜作柏舟桑中言沬乡皆正作于卫国而或系邶或系鄘泉水载驰竹竿皆作于外国而一系邶一系鄘一系卫意大师各从得诗之地而系之也其所以必系邶鄘故名者无乃欲寓兴灭继絶之心如春秋昭公八年楚既灭陈而九年经书陈灾谷梁以为存陈亦此意也是以大师存邶鄘之名置于卫前亦如魏风先于唐之例夫子存其名而不削因其序而不革耳】而旧説以此下十三国皆为变风焉【华谷严氏曰闗雎鹊巢为三百篇纲领风之正也反乎此者变也邶鄘卫皆卫风也卫祸机于衽席覃及宗社居变风之首二南之变也○竹房张氏曰正风以闗雎为首者得夫妇人伦之至正者也变风以邶柏舟为首者庄姜处夫妇人伦之变者也次鄘柏舟者处母子之变者也○眉山蘓氏曰春秋所见百七十余国变风之作春秋数世矣而载于大师者独十三国意者列国不皆有诗其有诗者虽桧曹之小邶鄘之亡而有不能已也】
　　泛【芳劒反】彼柏舟亦泛其流耿耿【古幸反】不寐如有隐忧微我无酒以敖【五羔反】以游
　　比也泛流貌柏木名耿耿小明忧之貌也【朱子曰耿耿犹儆儆不寐貌也○庆源辅氏曰葢人有所忧则其心耿耿然唯于忧之一路分明耳其他固有所不及也古人下字不苟如此唯其心耿耿然故不能寐也】隠痛也微犹非也○妇人不得于其夫故以柏舟自比【问柏舟防来与闗雎亦无异彼何以为兴朱子曰他下靣便説淑女见得是因彼兴此此诗才説柏舟下靣更无贴意见得其义是比○安成刘氏曰有全章皆比者如螽斯之类固专属比矣亦有比意之外继陈其事如此章之类者今以集传赋而比之体反观之比而兴之体例求之则此类恐亦可以为比而赋也】言以柏为舟坚致【音雅密也】牢实而不以乘载无所依薄【安成刘氏曰薄字训附以説卦雷风相薄证之只读作泊若以离骚九章芳不得薄之薄证之则音为博而亦训为附也】但泛然于水中而已【华谷严氏曰二柏舟用意皆在下句邶柏舟在于亦泛其流鄘柏舟在于在彼中河也】故其隠忧之防如此非为无酒可以敖游而解之也列女传以此为妇人之诗今考其辞气卑顺柔弱且居变风之首而与下篇相类岂亦庄姜之诗也欤【新安胡氏曰列女传以为卫宣夫人之诗此鲁诗説也此诗词气诚为卑弱而末云不能奋飞可见妇人诗何则人臣道不合则去是有可去之义若姜氏则无可去之义矣故曰不能奋飞况以下四篇皆妇人作二南与邶鄘柏舟皆首妇人亦是一证○郑氏曰庄姜庄公夫人齐女姓姜氏】
