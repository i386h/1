<!-- { "loadSidebar": true } -->
　　○彼都人士台笠缁撮【七活反叶租恱反】彼君子女绸【直留反】直如发【叶方月反】我不见兮我心不说【音恱】
　　赋也台夫【音扶】须也【陆氏曰莎草也可以为簑笠】缁撮缁布冠也其制小仅可撮其髻也【孔氏曰缁布冠制小故言撮若是帛为冠则有制度不得言撮○临川王氏曰台笠缁撮在野与众偕作之服】君子女都人贵家之女也绸直如发未详其义然以四章五章推之亦言其发之美耳【庐陵罗氏曰说文绸密也解頥新语其首饰绸直如发之本然谓不用髪髢为髙髻之类】
　　○彼都人士充耳琇【音秀】实彼君子女谓之尹吉我不见兮我心苑【于粉反】结【叶缴质反】
　　赋也琇美石也以美石为瑱尹吉未详郑氏曰吉读为姞【其入声】尹氏姞氏周之昏姻旧姓也人见都人之女咸谓尹氏姞氏之女言其有礼法也【孔氏曰常武曰王谓尹氏春秋昭二十三年尹氏立王子朝世为公卿周之旧族也韩奕云为韩姞相攸汾王之孙左传郑石癸曰姞吉人也后稷之元妃也是姞与周室为昏姻也世贵旧姓昏连王室故见都人之女有礼法者谓之尹吉也】李氏曰所谓尹吉犹晋言王谢唐言崔卢也【安成刘氏曰晋之江左王谢唐之山东崔卢皆一时之望族为世所称也】苑犹屈也积也
　　○彼都人士垂带而厉【叶落盖反】彼君子女卷【音权】发如虿【初迈反】我不见兮言从之迈
　　赋也厉垂带之貌【孔氏曰礼大带垂三尺】卷发鬓傍短发不可敛者曲上卷然以为饰也虿螫【音释】虫也尾末揵【音防】然似发之曲上者【释文曰揵举也长尾为虿短尾为蝎】迈行也盖曰是不可得见也得见则我从之迈矣思之甚也
　　○匪伊垂之带则有余匪伊卷之发则有旟我不见兮云何盱【喜俱反】矣
　　赋也旟扬也盱望也说见何人斯篇○此言士之带非故垂之也带自有余耳女之发非故卷之也发自有旟耳言其自然闲美不假脩饰也然不可得而见矣则如何而不望之乎
　　都人士五章章六句
　　终朝采緑不盈一匊【弓六反】予髪曲局薄言归沐
　　赋也自旦及食时为终朝绿王刍也【尔雅注菉蓐也今呼防脚莎】两手曰匊局卷【音权】也犹言首如飞蓬也【叠山谢氏曰妇人夫不在不事容饰故伯兮曰自伯之东首如飞蓬】○妇人思其君子而言终朝采绿而不盈一匊者思念之深不专于事也【埤雅曰蓝绿皆易得之物今以忧思贰之故虽终朝采掇而不盈一匊一襜也】又念其发之曲局于是舎之而归沐以待其君子之还也【庆源辅氏曰薄言归沐恐君子之或归也好饰者妇人之性】
　　○终朝采蓝【卢谈反】不盈一襜【尺占反叶都甘反】五日为期六日不詹【音占叶多甘反】
　　赋也蓝染草也【濮氏曰蓝可以为靛染青以之靛音奠】衣蔽前谓之襜即蔽膝也詹与瞻同五日为期去时之约也六日不詹过期而不见也【长乐刘氏曰既逾于期犹未瞻见也六口不詹未久也尚且望而忧之又况于迟久而弗归耶】
　　○之子于狩【尺救反】言韔【初亮反】其弓【叶姑反】之子于钓言纶之绳
　　赋也之子谓其君子也理丝曰纶○言君子若归而欲往狩耶我则为之韔其弓欲往钓耶我则为之纶其绳望之切思之深欲无往而不与之俱也【丘氏曰今逺行从役久而不归思其如此而不可得也○庆源辅氏曰狩而韔弓钓而纶绳本非妇人之事望之切思之深设言其如此以见其欲无往而不与之俱是虽夫妇之正情然使其形于言焉则怨旷甚矣】
　　○其钓维何维鲂【音房】及鱮【音叙叶音湑】维鲂及鱮薄言观者【叶掌与反】
　　赋也于其钓而有获也又将从而观之亦上章之意也【庆源辅氏曰此章承上章末句而言亦喜幸之词也】
　　采緑四章章四句
　　芃芃【蒲东反】黍苗隂雨膏【古报反】之悠悠南行召伯劳【刀报反】之
　　兴也芃芃长大貌悠悠逺行之意○宣王封申伯于谢命召穆公往营城邑故将徒役南行而行者作此言芃芃黍苖则惟隂雨能膏之悠悠南行则唯召伯能劳之也
　　○我任【音壬】我辇【力展反】我车我牛【叶鱼其反】我行既集盖云归哉【叶将黎反】
　　赋也任负任者也【孔氏曰谓器物人所负持】辇人挽【音晚】车也【周礼郷师注曰辇车人挽行所以载任器也止以为蕃营辇一斧一斤一凿一梩一锄周加二板二筑以十五人而辇○安成刘氏曰我任我辇载任器于辇车也】牛所以驾大车也【安成刘氏曰我车我牛驾牛于重载之车也】集成也营谢之役既成而归也【临川王氏曰此章见召伯之遇役夫如此】
　　○我徒我御我师我旅我行既集盖云归处
　　赋也徒歩行者御乗车者五百人为旅五旅为师春秋传曰君行师从卿行旅从【孔氏曰旅属于师徒行御车乃是师旅之人别而言之歴数以类上章也○临川王氏曰此章见召伯之遇征夫如此】
　　○肃肃谢功召伯营之烈烈征师召伯成之
　　赋也肃肃严正之貌谢邑名申伯所封国也今在邓州信阳军【今河南有邓州及信阳县是也】功工役之事也营治也烈烈威武貌征行也【庆源辅氏曰言其师旅之所以得如是烈烈然威武者皆召伯冇以成之也然则兵岂能自为强弱哉顾上之人所以御之者如何耳】
　　○原隰既平泉流既清召伯有成王心则寜
　　赋也土治曰平水治曰清○言召伯营谢邑相其原隰之宜通其水泉之利【叠山谢氏曰疆其土田事毕则原隰平矣治其沟洫事毕则泉流清矣】此功既成宣王之心则安也【东莱吕氏曰申伯之体势不重则无以镇定南服召穆公身为卿士岂得辞其忧责哉宣王虽深居九重宵旰之虑固未甞一口忘之也必待召公告厥成功而王心始寜焉此真知职分者也】
　　黍苗五章章四句
　　此宣王时诗与大雅崧髙相表里
　　隰桑有阿其叶有难【乃多反】既见君子其乐【音洛下同】如何兴也隰下湿之处宜桑者也【孔氏曰桑宜在隰润之所隰之近畔宜桑】阿美貌难盛貌皆言枝叶条垂之状○此喜见君子之诗言隰桑有阿则其叶有难矣既见君子则其乐如何哉词意大槩与菁莪相类然所谓君子则不知其何所指矣或曰比也下章放此【安成刘氏曰所谓下章者指二章三章也所谓比者盖以隰桑枝叶顔色之美比君子容貌威仪之盛亦与菁莪比意相类】
　　○隰桑有阿其叶有沃【乌酷反叶郁缚反】既见君子云何不乐兴也沃光泽貌【长乐刘氏曰光润如膏之沃也】
　　○隰桑有阿其叶有幽【叶于交反】既见君子徳音孔胶【音交】兴也幽黑色也胶固也
　　○心乎爱【叶许既反】矣遐不谓矣中心藏之何日忘之赋也遐与何同表记作瑕郑氏注曰瑕之言胡也谓犹告也○言我中心诚爱君子既而见之则何不遂以告之而但中心藏之将使何日而忘之邪【丘氏曰诗人自道其爱贤之意如此○临川王氏曰所谓盛徳至善不能忘也】楚辞所谓思公子兮未敢言意盖如此爱之根于中者深故发之迟而存之久也
　　隰桑四章章四句
　　白华【音花】菅【音奸】兮白茅束兮之子之逺俾我独兮
　　比也白华野菅也已沤为菅【孔氏曰沤之柔韧异其名谓之为菅因谓在野未沤者为野菅耳】之子斥幽王也俾使也我申后自我也○幽王娶申女以为后又得褒姒而黜申后故申后作此诗言白华为菅则白茅为束二物至微犹必相须为用何之子之逺而俾我独耶【朱子曰读诗之法且如此章盖言白华与茅尚能相依而我与子乃相去之逺何哉】
　　○英英白云露彼菅茅【叶莫侯反】天歩艰难之子不犹比也英英轻明之貌白云水上轻清之气当夜而上腾者也露即其散而下降者也【永嘉陈氏曰云为质而露为泽】歩行也天歩犹言时运也犹图也或曰犹如也○言云之泽物无微不被今时运艰难而之子不图不如白云之露菅茅也【张子曰英英白云且均露及菅茅何天歩艰难而之子不若是乎】
　　○滮【符滮反】池北流浸彼稻田【叶地因反】啸歌伤怀念彼硕人比也滮流貌北流丰镐之间水多北流硕人尊大之称亦谓幽王也○言小水微流尚能浸灌王之尊大而反不能通其宠泽所以使我啸歌伤懐而念之也【叠山谢氏曰啸歌伤懐所谓长歌之哀过于恸哭也】
　　○樵【徂焦反】彼桑薪卬【五纲反】烘【火东反】于煁【市林反】维彼硕人实劳我心
　　比也樵采也桑薪薪之善者也卬我烘燎也煁无釡之灶可燎而不可烹饪者也【孔氏曰无釡之灶其上燃火谓之烘本为此灶止以燃火照物若今火炉也】○桑薪宜以烹饪而但为燎烛以比嫡后之尊而反见卑贱也
　　○鼔钟于宫声闻【音问】于外念子懆懆【七到反】视我迈迈比也懆懆忧貌迈迈不顾也○鼓钟于宫则声闻于外矣念子懆懆而反视我迈迈何哉【程子曰此章自伤其诚意之不能动王也懆懆然忧戚而曽不能感动视我迈迈而去】
　　○有鹙【音秋】在梁有鹤在林维彼硕人实劳我心
　　比也鹙秃鹙也【埤雅曰一名扶老状如鹤而大长颈赤日头髙八尺】梁鱼梁也○苏氏曰鹙鹤皆以鱼为食然鹤之于鹙清浊则有间矣今鹙在梁而鹤在林鹙则饱而鹤则饥矣幽王进褒姒而黜申后譬之飬鹙而弃鹤也
　　○鸳鸯在梁戢其左翼之子无良二三其徳
　　比也戢其左翼言不失其常也【安成刘氏曰戢其左翼以相依于内舒其右翼以防患于外此禽鸟匹偶竝栖之常也】良善也二三其徳则鸳鸯之不如矣【临川王氏曰鸳鸯能好其匹雄雌相从不失其性也幽王无良不一其徳鸳鸯之不如也○叠山谢氏曰鸳鸯不失其匹偶幽王乃丧其良心嬖妾废后有愧于鸳鸯矣卫诗云士也罔极二三其徳亦刺夫妇之相弃背也与此意合】
　　○有扁【歩典反】斯石履之卑兮之子之逺俾我疷【都礼反叶乔移反】兮
　　比也扁卑貌俾使疷病也○有扁然而卑之石则履之者亦卑矣如妾之贱则宠之者亦贱矣【安成刘氏曰夫之有妇所以相配故宠贱者以配已则已亦贱矣程子尝论娶孀妇而曰娶失节者以配身是已失节亦此章之意也】是以之子之逺而俾我疷也
　　白华八章章四句【庆源辅氏曰一章则言夫妇之常理二章则言时运之使然三章始言其体尊势大而反不如小水之尚能溉物四章然后自叹其以嫡后之尊而反见卑贱其言亦可谓有序矣五章又疑己虽念王而王不顾己何哉六章始以鹙比褒姒而叹王之举措取舍之非宜七章则遂言王之二三其徳曾不若鸳鸯之有常八章方极其意而谓王不自爱重宠嬖贱妾以轻贱其身所以使我忧之而成病其言有序而不乱其怨有则而不流即其言以观其人则申后其亦贤矣哉○三山李氏曰此诗大抵与緑衣相类彼专以緑衣取譬此则多譬喻体虽不同而发明嫡妾之分则一也○安成刘氏曰此诗章多而句少八章皆为比体一章以一事为喻反覆讽咏以泄其情而犹不能絶念于王可谓怨而不怒者矣一诗之中首以之子称王斥之也继称硕人尊之也继而称子亲之也继又称硕人又称之子怨者之词固有不暇整也】
　　緜蛮黄鸟止于丘阿道之云逺我劳如何饮【于鸩反】之食【音嗣】之教之诲之命彼后车谓之载之
