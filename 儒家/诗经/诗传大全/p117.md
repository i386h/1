<!-- { "loadSidebar": true } -->
　　○后稷之孙实维大【音泰】王居岐之阳实始翦商至于文武缵大王之绪致天之届于牧之野【叶上与反】无贰无虞上帝临女【音汝】敦【都回反】商之旅克咸厥功【叶居古反】王曰叔父【扶古反】建尔元子【叶子古反】俾侯于鲁大啓尔宇为周室辅【扶两反】赋也翦断【音短】也大王自豳徙居岐阳四方之民咸归往之于是而王迹始着盖有翦商之渐矣【格庵赵氏曰蔡节斋云太王虽未始有翦商之志然太王始得民心王业之成实基于此○双峯饶氏曰非谓太王有翦商之志也言翦商虽在武王之时而太王实基王迹乃翦商之所从始尔○南丰曽氏曰太王盖诸侯之能兴邦者本不必云肇基王迹也武王既有天下推其寖盛之由故曰肇基王迹所谓实始翦商者始因肇王迹之语而言之过耳】届极也犹言穷极也虞虑也无贰无虞上帝临女犹大明云上帝临女无贰尔心也敦治之也咸同也言辅佐之臣同有其功而周公亦与焉也王成王也叔父周公也元子鲁公伯禽也【三山李氏曰谓长子为元子】啓开宇居也【庆源辅氏曰无贰无虞上帝临女一有贰心他虑则便与天为二不足以致天之届矣所谓能治商之众皆君臣上下一徳一心之功为周室辅则封鲁公不特为鲁公计乃所以为周家计矣○安成刘氏曰此章推言后稷以下至于周公伯禽也】
　　○乃命鲁公俾侯于东锡之山川土田附庸周公之孙荘公之子【叶奨里反】龙旂承祀【叶养里反】六辔耳耳春秋匪解【音懈叶讫力反】享祀不忒皇皇后帝皇祖后稷享以骍牺【虚宜虚何二反】是飨是宜【牛竒牛何二反】降福既多【章移当何二反】周公皇祖亦其福女【音汝】
　　赋也附庸犹属城也小国不能自逹于天子而附于大国也上章既告周公以封伯禽之意此乃言其命鲁公而封之也【朱子曰小国之地不足五十里者不能自逹于天子因大国以姓名通谓之附庸若春秋邾仪父之类是也○问颛臾亦鲁附庸在鲁地七百里之中从孟子百里之説则鲁安得七百里之地曰是礼记説封周公曲阜之地七百里所谓锡之山川土田附庸其势必不止于百里○安成刘氏曰周室封建之法当以武成分上惟三者为正鲁侯爵地方百里以司马法及小司徒之制推之地方百里者积田万井万井之地以开方之法通之实占地三百余里此盖班禄之制所谓锡之土田者也故南轩张氏以为分土三等皆以其田言之地虽有山川相间广狭不齐而制田之多寡则自若也故其山川城郭宫室涂巷皆在百里田制之外即所谓锡之山川者也若邾若须句若颛臾又皆鲁之附庸即所谓锡之附庸者盖亦在百里田制之外是鲁之疆域固不止百里矣然作明堂位者遽妄为七百里之説孔氏乃附防之以为封鲁五百里之上加以九同七同五同三同四等附庸共为方百里者二十四若鲁方百里者二十五积四十九同开方之得七百里其説恐难信也】荘公之子其一闵公其一僖公知此是僖公者闵公在位不久未有可颂此必是僖公也【安成刘氏曰闵公名啓方在位二年僖公以庶兄继立在位三十三年】耳耳柔从也春秋错举四时也忒过差也成王以周公有大功于王室故命鲁公以夏正孟春郊祀上帝配以后稷牲用骍牡【曺氏曰司常言日月为常王建之交龙为旂诸侯建之僖公虽僭郊礼而犹以龙旂承祀不敢全僭天子礼也明堂位乃曰鲁公乗大路载弧防旂十有二旒日月之常祀帝于郊则过矣】皇祖谓羣公【安成刘氏曰上言皇祖在后稷上则是指后稷为皇祖此言皇祖在周公下故知是指羣公】此章以后皆言僖公致敬郊庙而神降之福国人称愿之如此也【安成刘氏曰此章言自伯禽封鲁以致僖公致敬郊庙而获福也】
　　○秋而载尝夏而楅衡【叶户郎反】白牡骍刚牺尊将将【七羊反】毛炰【薄交反】胾【侧吏反】羮【叶卢当反】笾豆大房【此下当脱一句如钟鼔喤喤之类】万舞洋洋孝孙有庆【叶祛羊反】俾尔炽而昌俾尔夀而臧保彼东方鲁邦是常不亏不崩不震不腾三夀作朋如冈如陵
　　赋也尝秋祭名楅衡施于牛角所以止触也周礼封人云凡祭饰其牛牲设其楅衡是也【孔氏曰楅设于角衡设于鼻】秋将尝而夏楅衡其牛言夙戒也白牡周公之牲也骍刚鲁公之牲也白牡殷牲也周公有王礼故不敢与文武同鲁公则无所嫌故用骍刚【孔氏曰公羊传云周公用白牡鲁公用骍刚羣公不毛不毛不纯色也刚特也白牡谓白特骍刚亦特也○安成刘氏曰不敢使与文武同故牲用殷人所尚之色】牺【素何反】尊画牛于尊腹也或曰尊作牛形凿其背以受酒也【孔氏曰阮谌礼图云犠尊饰以牛腹上画牛形又大和中鲁郡于地中得齐大夫子尾送女器有牺尊以牺牛为尊也】毛炰周礼封人祭祀有毛炰之豚注云爓【似盐反汤中瀹肉】去【上声】其毛而炰之也胾切肉也羮大羮铏【音刑】羮也大羮大古之羮湇【钦入声】煮肉汁不和【去声】盛【平声】之以登贵其质也【仪礼设太湇于醢北注云设之所以敬尸也不祭不哜太羮不为神非盛者也】铏羮肉汁之有菜和者也盛之铏器故曰铏羮大房半体之俎足下有跗【音敷】如堂房也【孔氏曰明堂位云周房俎房谓足下跗也上下相间有似于堂房然知是半体者周语云郊禘之事则有全烝王公立饫则有房烝亲戚燕享则有殽烝全烝谓全载牲体殽烝谓体觧节析则房烝是半体可知】万舞名震腾惊动也【曺氏曰不亏如日常盈不崩如山常固不震如地常静不腾如水常平自俾尔炽昌以下皆嘏辞】三夀未详郑氏曰三卿也【华谷严氏曰愿有夀考之三卿为朋友皆如冈陵之固祝其君臣同庆也】或曰颠公夀与冈陵等而为三也【安成刘氏曰此章専言僖公致敬宗庙而祝愿其获福夀也】
　　○公车千乘【绳证反叶神陵反】朱英绿縢【徒登反】二矛重【直龙反】弓【叶姑反】公徒三万贝胄朱綅【息亷反叶息反】烝徒增增戎狄是荆舒是惩则莫我敢承俾尔昌而炽俾尔夀而富【叶方未反】黄髪台背【叶蒲寐反】夀胥与试俾尔昌而大【叶特计反】俾尔耆而艾【吾盖反叶五讣反】万有千嵗眉夀无有害【叶暇憩反】
　　赋也千乗大国之赋也成方十里出革车一乗甲士三人左持弓右持矛中人御步卒七十二人将重车者二十五人千乗之地则三百十六里有竒【音箕】也【三山李氏曰按司马法六尺为歩歩百为亩亩百为夫夫三为屋屋三为井井十为通通十为成成出革车一乗则千乗之地方三百一十六里有竒若以孟子所言周公封鲁地方百里则无縁有千乗司马法之言不足信也包氏沚论语以为古者井田方里为井十井为乗百里之国通计万井则鲁地百里当有千乗矣合从包氏説○安成刘氏曰王制谓公侯之田皆方百里以武成列爵分土之説推之与王制合是鲁当有百里之土田明矣而古者以田赋出兵据司马法及小司徒之説推之则成方十里为田百井出车一乗每乗马四疋甲士歩卒合七十五人外牛十二头驾重车在后炊家子十人固守衣装五人廏养五人樵汲五人合二十五人也同方百里为田万井止出车百乗积十同为十万井始得出车千乗具十万井开方则方三万一千六百井余一万八千亩有竒为方三百十六里余六十歩有竒然其里数増多不合于侯封百里之制故李氏以为当从包氏之説虽与集传不合然朱子注孟子千乗之国亦尝以为地方百里出车千乗矣】朱英所以饰矛绿縢所以约弓也【安成刘氏曰縢如绲縢之縢】二矛夷矛酋矛也重弓备折壊也徒歩卒也三万举成数也车千乗法当用十万人而为歩卒者七万二千人然大国之赋适满千乗苟尽用之是举国而行也故其用之大国三军而已三军为车三百七十五乗三万七千五百人其为歩卒不过二万七千人举其中而以成数言故曰三万也【华谷严氏曰鲁颂多夸大之词曰千乗曰三万不必求其数之尽合也】贝胄贝饰胄也朱綅所以缀也【孔氏曰贝者水虫甲有文章胄谓兠鍪以贝为餙説文云綅线朱綅赤线也谓以朱线缀甲】增增众也戎西戎狄北狄当也荆椘之别号舒其与国也惩艾承御也僖公尝从齐桓公伐椘故以此美之【孔氏曰僖四年公防齐侯等伐椘椘一名荆舒是椘之与国故连言荆舒其伐戎狄则无文○三山李氏曰泮水美僖公能服淮夷皆无是事而美之则戎狄惩荆舒未必不如其服淮夷也盖祝颂之词例如此○安成刘氏曰荆者椘之本号盖以荆山而得名春秋荘公十年始书荆以正其夷狄之号至僖公元年乃改称椘四年僖公从齐伐椘遂盟召陵僖公虽不得専其功而诗人之词容有溢美读者当不以词害意】而祝其昌大夀考也夀胥与试之义未详王氏曰夀考者相与为公用也苏氏曰愿其夀而相与试其才力以为用也【曺氏曰老夀者相与试用则不特三夀作朋而已所用皆老成人也○考索曰此诗曰天锡公纯嘏眉夀保鲁复周公之宇与夫万有千嵗眉夀无有害皆是祝颂之词若非祝颂之词则是僖公果万有千嵗乎○华谷严氏曰万冇千嵗犹曰千嵗万嵗也○安成刘氏曰此章承前章祭祀获福之意而美公以武功祝公以福夀也】
　　○泰山岩岩【叶鱼咸反】鲁邦所詹奄有蒙遂荒大东至于海邦【叶卜工反】淮夷来同莫不率从鲁侯之功
　　赋也泰山鲁之望也詹与瞻同【孔氏曰泰山在齐鲁之界其阳则鲁其隂则齐二国皆以为望也】蒙二山名【庐陵罗氏曰郡国志泰山郡传县有山蒙隂县有蒙山在西南○孔氏曰春秋齐人来归郓读隂之田谓山之北田也论语説颛臾云昔者先王以为东蒙主是鲁之境内有此二山故言奄有○曺氏曰则邹之山蒙则费之东蒙山】荒奄也大东极东也海邦近海之国也【曺氏曰淮夷来同则淮浦诸夷在鲁之南者同来防盟莫敢不率循而顺从也○安成刘氏曰此亦承上章祭祀获福之意而言愿公治其境内以服逺国也遂荒以下皆期望之词下章放此】
　　○保有鳬绎【叶弋灼反】遂荒徐宅【叶逹各反】至于海邦淮夷蛮貊【叶莫博反】及彼南夷莫不率从莫敢不诺鲁侯是若
　　赋也鳬绎二山名【三山李氏曰禹贡徐州峄阳孤桐此绎即峄阳也○庐陵罗氏曰地理攷异鳬山在兖州邹县东南三十里峄山一名邹山在邹县南二十二里】宅居也谓徐国也诺应辞若顺也○泰山蒙鳬绎鲁之所冇其余则国之东南势相连属【音烛】可以服从之国也【临川王氏曰言鲁之治东及于海邦南及于蛮貊○安成刘氏曰泰山曰所詹防曰奄有鳬绎曰保有皆以鲁地而言也其余非鲁所有则皆以遂荒总发其词而致其愿望于公也】
　　○天锡公纯嘏【叶果五反】睂夀保鲁居常与许复周公之宇鲁侯燕喜令妻夀母【叶满委反】宜大夫庶士【鉏里反】邦国是有【叶羽已反】既多受祉黄髪儿齿
