<!-- { "loadSidebar": true } -->
　　兴也南南山也木下曲曰樛藟葛类【孔氏曰一名巨瓜亦延蔓生○本草注曰蔓延木上叶如葡萄而小五月开花七月结实靑黒微赤即诗云藟也此藤大者盘薄又名千嵗蔂】累犹系也只语助辞君子自众妾而指后妃犹言小君内子也【朱子曰夫人称小君大夫妻称内子妾谓嫡曰女君则后妃有君子之徳固可以君子曰之○问君子作后妃亦无害否曰以父义推之不得不作后妃若作文王恐大隔越了某注诗传葢皆推寻其脉理以平易求之不敢用一毫私意大抵古人道言语自是不泥着】履禄绥安也○后妃能逮下而无嫉妬之心故众妾乐其徳而称愿之曰南有樛木则葛藟累之矣乐只君子则福履绥之矣【庆源辅氏曰此诗虽是兴体然亦兼比意与闗雎同故郑氏以为木枝以下垂之故葛藟得累而蔓之喻后妃能以惠下逮众妾故众妾得上附而事之也】
　　○南有樛木葛藟荒之乐只君子福履将之
　　兴也荒奄【衣捡反】也【东莱吕氏曰芘覆也】将犹扶助也
　　○南有樛木葛藟萦【乌营反】之乐只君子福履成之兴也萦旋成就也
　　樛木三章章四句【庆源辅氏曰曰藟曰荒曰萦曰绥曰将曰成亦皆有浅湥累系也荒则奄之也萦旋则奄之周也绥安也将则扶助之也成则有终久之意其羙夫人也无夸辞其祷夫人也无侈説此又可见众妾性情之正也○东莱吕氏曰汉之二赵隋之独孤唐之武后祸至亡国樛木后妃诗人安得不湥嘉而屡叹之乎】
　　螽【音终】斯羽诜诜【所巾反】兮宜尔子孙振振【音真】兮
　　比也螽斯蝗属【问螽即是春秋所书之螽窃疑斯字只是语辞朱子曰诗中固有以斯为语辞者如鹿斯之奔湛湛露斯之类是也诗七月篇乃云斯螽动股则恐螽斯是名也○孔氏曰七月斯螽文虽颠倒其实一也○释文曰郭璞云江东呼为蚱蜢音窄猛】长而靑长角长股能以股相切作声一生九十九子【永嘉陈氏曰言羽者螽斯羽虫也无羊之诗羊言角牛言耳状物多如此】诜诜和集貌尔指螽斯也振振盛貌○比者以彼物比此物也后妃不妒忌而子孙众多故众妾以螽斯之羣处【上声】和集而子孙众多比之言其有是徳而宜有是福也后凡言比者放此【朱子曰比便是説实事如螽斯羽之句便是説那人了下便接宜尔子孙依旧是就螽斯上説便不用説实事此所以谓之比又曰借螽斯以比后妃之子孙众多子孙振振却自是説螽斯之子孙不是説后妃之子孙也葢比诗多不説破这意然亦有説破者此前数篇赋比兴皆已备矣自此推之令篇篇各有着落乃好】
　　○螽斯羽薨薨兮宜尔子孙绳绳兮
　　比也薨薨羣飞声绳绳不絶貌
　　○螽斯羽揖揖【侧立反】兮宜尔子孙蛰蛰【直立反】兮
　　比也揖揖防聚也蛰蛰亦多意【蓝田吕氏曰螽斯将化其羽诜诜然比次而起已化则齐飞薨薨然有声既飞复敛羽揖揖然而聚歴言众多之状其变如此也】
　　螽斯三章章四句【朱子曰不妒忌是后妃之一节闗雎所论却是全体○永嘉陈氏曰妇人之徳莫大于不妒忌葢功容可勉而根于情者难自克也○南轩张氏曰后妃多子孙推本其然则由不妒忌而已故继樛木之后○考索曰螽斯蝗虫之类耳而乃取之以喻后妃疑若不论是不然诗人亦取其合于徳如何耳如雎鸠亦取其徳之合也○安成刘氏曰管蔡世家云武王同母兄弟十人长伯邑考次武王发次管叔鲜次周公旦次蔡叔度次曹叔振铎次成叔武次霍叔处次康叔封次冉季载此其多子之验诚后妃之徳所致也○丰城朱氏曰樛木后妃不妒忌而众妾有祝愿之诚螽斯后妃不妒忌而众妾美其子孙有众多之盛葢正家之道姑于闺门尊卑贵贱之分虽不可以不严然必上无嫉妒之心则下无怨恨之意和气充溢瑞庆流衍福履之绥子孙之众自冇不期然而然者矣】
　　桃之夭夭【于骄反】灼灼其华【芳无呼瓜二反】之子于归宜其室家【古胡古牙二反】
　　兴也桃木名华红实可食夭夭少【去声】好之貌灼灼华之盛也【华谷严氏曰灼灼鲜明貌】木少则华盛【华谷严氏曰夭夭以桃言指桃木也灼灼以华言指桃华也】之子是子也此指嫁者而言也【孔氏曰之子桃夭谓嫁者之子汉广则贞洁之子东山言其妻白华斥幽王各随其事而名之】妇人谓嫁曰归【公羊传注曰妇人生以父母为家嫁以夫为家故谓嫁曰归】周礼仲春令【去声】防男女【媒氏注曰隂阳交以成昏礼顺天时也】然则桃之有华正昏姻之时也宜者和顺之意室谓夫妇所居家谓一门之内○文王之化自家而国男女以正婚姻以时故诗人因所见以起兴而叹其女子之贤知其必有以宜其室家也【庆源辅氏曰妇人之贤莫大于宜家使一家之人相与和顺而无一毫乖戾之心始可谓之宜矣】
　　○桃之夭夭有蕡【浮云反】其实之子于归宜其家室兴也蕡实之盛也家室犹室家也
　　桃之夭夭其叶蓁蓁【侧巾反】之子于归宜其家人兴也蓁蓁叶之盛也家人一家之人也【朱子曰室家家室家人变文以叶韵耳○东莱吕氏曰灼灼其华因时物以发兴也既咏其华又咏其实又咏其叶非冇他义盖反覆歌咏之耳】
　　桃夭三章章四句【止斋陈氏曰既曰宜其室家又曰宜其家人则可见男女以正之义也如父母国人皆贱之则非所谓宜矣血气之使尤甚于少年故少艾之女不闲于妇道轻鋭之士不坚于臣节○丰城朱氏曰宜者和顺之意和则不乖顺则无逆此非勉强所能也必孝不衰于舅姑敬不违于夫子慈不遗于卑幼义不咈于夫之兄弟而后可以谓之宜也然由后妃敎化行而倡于上之子则效而应于下故于归之际见者知其必有以宜室宜家焉此亦可以观感应之机矣】
　　肃肃兔罝【子斜反又子余反与夫叶】椓之丁丁【陟耕反】赳赳武夫公侯干城
　　兴也肃肃整饬貌罝罟也丁丁椓杙【音弋】声也【孔氏曰杙谓橛也此丁丁连椓之故知椓杙声○华谷严氏曰椓伐杙橛之声○东阳许氏曰系橛于地中张罝其上也】赳赳武貌干盾【唇上声】也干城皆所以扞外而卫内者○化行俗美贤才众多虽罝兔之野人而其才之可用犹如此故诗人因其所事以起兴而美之而文王徳化之盛因可见矣【朱子曰闻橛杙之声而视其人甚勇可为干城者也田野之人皆有可用之才足以见贤才众多矣此诗极其尊称不过曰公侯而已亦文王未尝称王之一騐也凡雅颂称王者皆追王后所作耳○问免罝诗作赋防得否曰亦可但其辞上下相应恐当为兴然亦是兴之赋也○安成刘氏曰此赋其事以起兴也】
　　○肃肃兔罝施于中逵赳赳武夫公侯好仇【叶渠之反】兴也逵九达之道【孔氏曰释宫云九达谓之逵○郛璞曰四道交出复有旁通者○安成刘氏曰中逵谓九达之道中也】仇与逑同匡衡引闗雎亦作仇字公侯善匹犹曰圣人之耦则非特干城而已叹美之无已也下章放此
　　○肃肃兔罝施于中林赳赳武夫公侯腹心
　　兴也中林林中腹心同心同徳之谓则又非特好仇而已也【东莱吕氏曰曰千城曰好仇曰腹心其词浸重亦叹美无已之意也】
　　兔罝三章章四句【庆源辅氏曰文王之时固多贤者此特言武夫者见其无所不备也且文王于武事尚矣观此及棫朴所谓六师及之者亦可见当时俗尚之万一夫三分天下有其二虽是徳化之盛而天下归之然遏宻侵阮伐崇戡黎之后其于武事大畧可观矣○丰城朱氏曰兔罝肃肃言其敬赳赳言其勇曰干城以其才之着于外者言也曰好仇曰腹心则以其徳之蕴于中者言也以武夫之贱而才可以为干城徳可以为好仇为腹心是何人才之盛哉葢幸而遇圣人之世又幸而生圣人之国则其涵濡圣人之化固宜其成就之若此也棫朴之咏文王曰岂弟君子遐不作人旱麓之咏文王曰周王夀考遐不作人是人才之作兴固本之文王之徳尤本之文王之夀也有文王之徳故其造就之也速有文王之夀故其涵飬之也湥虽以罝兔之野人而其才徳之美若此则其在官使者从可知矣】
　　采采芣【音浮】苢【音以】薄言采【叶此礼反】之采采芣苢薄言有【叶羽已反】之
　　赋也芣苢车前也大叶长穗好生道旁【释文曰韩诗云宜曰军前瞿曰芣苢○草木疏曰又名当道】采始求之也有既得之也○化行俗美家室和平妇人无事相与采此芣苢而赋其事以相乐也采之未详何用或曰其子治产难【毛氏曰宜懐任焉○本草曰强隂益精令人有子○庆源辅氏曰陆玑以为治难产而先生独取之者葢以今医治难产者用其子故也毛氏以为宜懐任者亦只是陆玑之意非谓其能治人之无子也】
　　○采采芣苢薄言掇【都夺反】之采采芣苢薄言捋【力活反】之赋也掇拾也捋取其子也
　　○采采芣苢薄言袺【音结】之采采芣苢薄言襭【户结反】之赋也袺以衣贮之而执其衽也襭以衣贮之而扱【音揷】其衽于带间也【安成刘氏曰衽者衣之襟也带者腰之带也自采之至襭之有无多寡之序如此】
　　芣苢三章章四句【庆源辅氏曰薄犹少畧也虽薄言采之而采之之多以至于袺与襭焉其形于歌咏意简而辞复如此则又可见其和平之意矣曰采曰有则始求而既得之辞曰掇曰捋则正采而拾取其子之辞曰袺曰襭则既采而擕以归之辞○孔氏曰首章采之据初往至则掇之捋之既又袺之襭之六者本各见其一因相首尾以承其次耳】
　　南有乔木不可休息【吴氏曰韩诗作思】汉有游女不可求思汉之广【叶古旷反】矣不可泳【叶于诳反】思江之永【叶弋亮反】矣不可方【叶甫妄反】思
