<!-- { "loadSidebar": true } -->
　　泛彼柏舟在彼中河髧【徒坎反】彼两髦【音毛】实维我仪【叶牛何反】之死矢靡他【汤河反】母也天【叶铁因反】只【音纸下同】不谅人只兴也中河中于河也髧髪垂貌两髦者翦髪夹囟【音信广韵注曰头会脑葢也】子事父母之饰亲死然后去之此葢指共伯也【孔氏曰夹囟故两髦也士旣殡而脱髦诸侯小敛则脱之若父母有先死者于死三日脱之服阕又着之共伯僖侯世子名余共諡伯字以未成君故不称爵○容斋项氏曰内则注云髦象幼时鬌儿生三月翦髪为鬌男角女羁夹囟曰角两髻也午达曰羁三髻也又曰髦者以髪作为髻垂两睂之上如今小儿用一带连双髻横系额上是也鬌音朶】我共姜自我也【释文曰共伯之妻也妇人从夫諡姜姓也】仪匹之至矢誓靡无也只语助辞谅信也○旧说以爲衞世子共伯蚤死其妻共姜守义父母欲夺而嫁之故共姜作此以自誓言柏舟则在彼中河两髦则实我之匹虽至于死誓无他心母之于我覆育之恩如天罔极而何其不谅我之心乎不及父者疑时独母在或非父意耳【庆源辅氏曰实维我匹一定而决不可易也之死矢靡他虽死而誓不敢易也夫母之欲嫁共姜想亦不过是惑于爱而虑其终耳今味共姜自誓之言其至诚贞固之意如此则母之惑可解而虑可释矣】
　　○泛彼柏舟在彼河侧髧彼两髦实维我特之死矢靡慝【他得反】母也天只不谅人只
　　兴也特亦匹也【朱子曰特有孤特之义而以爲匹者古人用字多如此犹治之谓乱也】慝邪也以是爲慝则其絶之甚矣
　　柏舟二章章七句【○华阳范氏曰衰乱之世滛风大行共姜得礼之正而能守义故以首鄘风也○孔丛子曰于柏舟见匹妇执志之不可易也○或问有孤孀贫竆无托者可再嫁否程子曰只是后世怕寒饿死故有是说然饿死事极小失节事极大○西山真氏曰柏舟之不再适葢妇人之大节故孔子列之使万世取法焉程子之论可爲后世防戒○定宇陈氏曰卫之滛风流行而有共姜特立之节真可谓遏人欲之横流矣读此诗者岂不可以感发人之善心乎】
　　墙有茨不可埽【叶蘓后反】也中冓【古候反】之言不可道【叶徙厚反】也所可道也言之丑也
　　兴也茨蒺蔾也蔓生细叶子有三角刺人【本草曰一名即蔾注云子有刺状如菱而小军家铸铁作之以布敌路亦呼蒺蔾】中冓谓舎之交积材木也【东莱吕氏曰前汉梁王共传应劭注云中冓材构在堂之中也顔师古云构谓舍之交积材木也当从应顔説葢阃内隐奥之处也中冓之言若曰闺门之言也】道言丑恶也○旧説以为宣公卒惠公幼其庶兄顽烝于宣姜【孔氏曰左传闵公二年曰初惠公之卽位也少齐人使昭伯烝于宣姜不可强之生齐子戴公文公宋桓许穆夫人服防云昭伯宣公之长庶伋之兄宣姜惠公朔之母】故诗人作此诗以刺之言其闺中之事皆丑恶而不可言理或然也
　　○墙有茨不可襄也中冓之言不可详也所可详也言之长也
　　兴也襄除也详详言之也言之长者不欲言而托以语长难竟也
　　○墙有茨不可束也中冓之言不可读也所可读也言之辱也
　　兴也束束而去之也读诵言也辱犹丑也
　　墙有茨三章章六句
　　杨氏曰公子顽通乎君母闺中之言至不可读其污甚矣圣人何取焉而着之于经也葢自古淫乱之君自以为宻于闺门之中世无得而知者故自肆而不反圣人所以着之于经使后世为恶者知虽闺中之言亦无隐而不彰也其为训戒防矣【庆源辅氏曰杨氏之说盖不独为此篇发凡圣人所录滛乱之诗其意皆如此即先生所谓恶者可以惩创人之逸志者也○豊城朱氏曰宣姜本伋之妻也一失身于宣公而为新台之有泚再失身于公子顽而为中冓之不可道盖由其节义亏缺于前是以无所顾借于后以其身处于污秽而不辞则亦无复羞愧悔悟之萌矣】
　　君子偕老副笄六珈【音加叶居河反】委委【于危反】佗佗【待河反】如山如河象服是宜【叶牛何反】子之不淑云如之何
　　赋也君子夫也偕老言偕生而偕死也女子之生以身事人则当与之同生与之同死故夫死称未亡人言亦待死而已不当复有他适之志也副祭服之首饰编【篇上声一如字】发爲之【孔氏曰副之言覆所以覆首为之饰编列他发为之假作紒形加于首上服之以从祭祀紒音髻】筓衡筓也【孔氏曰衡筓以玉为之】垂于副之两旁当耳其下以紞【音黕】悬瑱【庐陵罗氏曰紞织如绦上属于衡者瑱以玉为之以纩防之而属于紞县之当耳防音篆同卷也】珈之言加也以玉加于筓而爲饰也【孔氏曰必饰之以六】委委佗佗雍雍自得之貌如山安重也如河广也象服法度之服也淑善也○言夫人当与君子偕老故其服饰之盛如此而雍容自得安重寛广又有以宜其象服【毛氏曰能与君子偕老乃宜居尊位而服盛服也】今宣姜之不善乃如此虽有是服亦将如之何哉言不称也
　　○玼【音此】兮玼兮其之翟【叶去声】也鬒【真忍反】发如云不屑【先结反】髢【徒帝反】也玉之瑱【吐殿反】也象之揥【勅帝反】也扬且【子余反】之晳【星厯反叶征例反】也胡然而天也胡然而帝也
　　赋也玼鲜盛貌翟衣祭服刻缯为翟雉之形而彩画之以爲饰也【孔氏曰翟雉名彩画为饰不用真羽○华谷严氏曰郑氏云江淮而西青质五色皆备成章曰揄揄翟则画揄雉卫侯爵夫人服揄翟】鬒黒也如云言多而美也屑洁也髢髲【音被】髢也人少发则以髢益之发自美则不洁于髢而用之也瑱塞耳也象象骨也揥所以摘【音剔】发也【华谷严氏曰揥所以摘髪若今之篦儿也】扬睂上广也且助语辞晳白也胡然而天胡然而帝言其服饰容貌之美见者惊犹鬼神也【庆源辅氏曰其者指宣姜而言玼兮玼兮其之翟也言服之美也鬒髪如云不屑髢也言质之美也足乎已者无待于外也玉之瑱也象之揥也言饰之美也杨且之晳也言色之美也服饰容貌之美盛如天如帝然是岂可以徒居哉】
　　○瑳【七我反】兮瑳兮其之展【渉战反叶诸延反】也蒙彼绉【侧救反】絺是绁【息列反】袢【薄慢反叶分干反】也子之清扬扬且之顔【叶鱼坚反】也展如之人兮邦之媛【于眷反叶于权反】也
　　赋也瑳亦鲜盛貌展衣也以礼见【音现】于君及见賔客之服也【毛氏曰展衣以丹縠为衣○郑氏曰展衣宜白礼记作襢音战】蒙覆【音阜】也绉絺絺之蹙蹙者当暑之服也【孔氏曰葛之精者曰絺其精尤细靡者绉也质细而缕绉】绁袢束防意以展衣蒙絺绤而爲之绁袢所以自敛饬【音敕】也或曰蒙谓加絺绤于防衣之上所谓表而出之也【朱子曰先着里衣表絺绤而出之于外欲其不见体也】清视清明也扬睂上广也【孔氏曰以目视清明因名爲清扬者眉上之美名因谓眉上眉下皆曰扬目上目下皆曰清故野有蔓草传云清扬眉目之间猗传云目下为清】顔额角丰满也展诚也美女曰媛见其徒有美色而无人君之徳也君子偕老三章一章七句一章九句一章八句东莱吕氏曰首章之末云子之不淑云如之何责之也二章之末云胡然而天也胡然而帝也问之也三章之末云展如之人兮邦之媛也惜之也辞益婉而意益防矣【庆源辅氏曰凡人之责人辞愈多则气愈暴气愈暴则辞愈厉此则志不帅气而气反动其志者也君子之责人则辞愈多而气愈缓气愈缓而辞愈和此则发乎情止乎礼义也且心有所忿懥则不得其正如此诗之辞益婉而意益防则心不至于失其正矣东莱先生责之问之惜之三字说尽诗意极好玩味○华谷严氏曰此诗唯述夫人服饰之盛容貌之尊不及淫乱之事但中间有子之不淑一语而讥刺之意尽见○安成刘氏曰三章皆极言宣姜服饰容貌之盛如此玩其辞想其人有徳以称之固足以尊其瞻视享其安荣苟无其徳不几于诲淫者乎惟诗人寛厚意在言外故其立言如此盖与猗嗟之诗同意】
　　爰采唐矣沫【音妹】之乡矣云谁之思美孟姜矣期我乎桑中【叶诸良反】要【于遥反】我乎上宫【叶居王反】送我乎淇之上【叶辰羊反】矣赋也唐蒙菜也一名兔丝【孔氏曰释草云唐蒙名女萝女萝名兔丝则唐与蒙或并或别故经直言唐而毛传言唐蒙也○本草曰生田野蔓延草木之上】沫卫邑也书所谓妺邦者也【孔氏曰酒诰注妺邦纣所都朝歌即沬也】孟长也姜齐女言贵族也桑中上宫淇上又沬乡之中小地名也要犹迎也○衞俗淫乱世族在位相窃妻妾故此人自言将采唐于沬而与其所思之人相期会迎送如此也
　　○爰采麦【叶讫力反】矣沬之北矣云谁之思美孟弋矣期我乎桑中要我乎上宫送我乎淇之上矣
　　赋也麦谷名秋种夏熟者【白虎通曰麦金也金旺而生火旺而死】弋春秋或作姒【春秋定姒公谷作定弋】葢杞女夏后氏之后亦贵族也
　　○爰采葑矣沫之东矣云谁之思美孟庸矣期我乎桑中要我乎上宫送我乎淇之上矣
　　赋也葑蔓菁也庸未闻疑亦贵族也【长乐刘氏曰采唐麦葑者欲适幽逺行其淫乱不敢正名而托以采此也○安成刘氏曰孟姜孟弋孟庸亦托言贵族以指所私之人非必当时实有此三姓之女也】
　　桑中三章章七句
　　乐记曰郑衞之音乱世之音也比于慢矣【比去声犹同也】桑间濮上之音亡国之音也其政散其民流诬上行私而不可止也【庆源辅氏曰诬上只是欺谩其上之人大抵行私者皆有此心桑中之诗虽肆言无忌然诬上行私之心自在此皆縁民情流荡无所限节之故民情所以如此则又因政散之故上之人苟有政事则何至于此○郑氏曰濮水之上地有桑间者亡国之音于此水出也昔殷纣使师延作靡靡之乐已而自沈于濮水后师涓过焉夜闻而写之为晋平公鼓之是之谓也】按桑间即此篇故小序亦用乐记之语【安成刘氏曰朱子以桑间即此桑中诗而证以乐记之语然则郑氏谓师涓所闻者自是濮上之音也】
　　鹑【音纯】之奔奔鹊之彊彊【音姜】人之无良我以爲兄【叶虚王反】兴也鹑防【音谙】属【本草日鹑初生谓之罗鹑至初秋谓之早秋中秋以后谓之白唐一物四名也】奔奔彊彊居有常匹飞则相随之貌人谓公子顽良善也○衞人刺宣姜与顽非匹耦而相从也故爲惠公之言以刺之曰人之无良鹑鹊之不若而我反以爲兄何哉【孔氏曰言鹑则鹑自相随奔奔然鹊则鹊自相随彊彊然各有常匹不乱其类今宣姜为母顽则为子而与之滛乱曽鹑鹊之不如而我反以为兄也哉】
　　○鹊之彊彊鹑之奔奔【叶逋珉反】人之无良我以爲君兴也人谓宣姜君小君也【孔氏曰夫人对君称小君以夫妻一体言之亦得曰君襄公九年左传筮穆姜曰君必速出是也○庆源辅氏曰诗人疾恶宣姜至矣而犹不敢不以为小君也彼谓狡童硕鼠为称其君者何哉】
　　鹑之奔奔二章章四句
