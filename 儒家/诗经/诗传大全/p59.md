<!-- { "loadSidebar": true } -->
　　兴也显明允信也【叠山谢氏曰显者其心明白涸逹允者其心忠信诚慤无一毫可疑也】君子指诸侯为賔者也令善也令徳谓其饮多而不乱徳足以将之也【车莱吕氏曰以徳将之不至于乱中无所主则为麴糵所迷矣○庆源辅氏曰莫不令徳言与燕之诸侯无不冇是徳也】
　　○其桐其椅【于冝反】其实离离岂弟君子莫不令仪兴也离离垂也令仪言醉而不丧其威仪也【庆源辅氏曰莫不令仪言与燕之诸侯无不有是仪也】
　　湛露四章章四句
　　春秋传甯武子曰诸侯朝正于王【杜氏曰朝而受正教也】王宴乐之于是赋湛露曾氏曰前两章言厌厌夜饮后两章言令徳令仪虽过三爵亦可谓不继以淫矣【问蓼萧湛露二诗朱子曰文义也只如此却要讽咏实见他至诚和乐之意方好○庆源辅氏曰显允明信也岂弟乐意也明信者固冝其有徳矣乐易者则恐其或略于威仪也乐易君子而威仪无不令焉此其所以为成徳也既醉则情或佚焉在宗则仪可略矣然莫不令仪此其所以为成礼也不醉无归见其情之厚也在宗载考见其情之亲也莫不令徳见其徳之存乎中者善也莫不令仪见其仪之见于外者善也厚而不亲则上之待下者犹未至也徳虽令而仪有阙焉则臣之持身犹不足也○丰城朱氏曰此诗前两章言厌厌夜饮所以道其情之相亲也后两章言令徳令仪又羙其徳将而无醉也然则是诗也其亦褒羙之中而寓规戒之意也欤】
　　白华之什十篇五篇无辞凡二十三章一百四句

　　诗传大全卷九
<经部,诗类,诗传大全>
　　钦定四库全书
　　诗传大全卷十　　　　　明　胡广等　撰彤弓之什二之三
　　彤弓弨【尺昭反】兮受言藏之我有嘉宾中心贶【叶虚王反】之钟鼓既设一朝飨【叶虚良反】之
　　赋也彤弓朱弓也【孔氏曰弓皆漆之以御霜露彤弓色赤玈弓色黒赐弓赤一而黒十以赤为重耳周礼无彤弓之名夏官司弓矢云唐弓大弓以授劳者注往来体若一曰唐弓大弓劳者勤劳王事也】弨弛貌【孔氏曰説文云弨弓反谓弛之而体反也○华答严氏曰赐弓不张】贶与也大饮宾曰飨【孔氏曰飨者烹太牢以饮宾殽牲爼豆盛于食燕】○此天子燕有功诸侯而锡以弓矢之乐歌也东莱吕氏曰受言蔵之言其重也弓人所献蔵之王府以待有功不敢轻与人也中心贶之言其诚也中心实欲贶之非由外也一朝飨之言其速也以王府寳蔵之弓一朝举以畀人未尝有迟留顾惜之意也【庆源辅氏曰守之者不重则得之者亦轻予之而不诚则其感之也亦浅畀之而不速则其视之也亦玩而不以为恩矣然其所以重所以诚所以速者非惧其得之轻感之浅视之玩也尽吾之理而已】后世视府蔵为己私分至有以武库兵赐弄臣者【汉哀帝建平四年上发武库兵送侍中董贤及孔母王阿含执金吾母将隆奏武库兵器天下公用今便僻弄臣私恩微妾而以天下公用给其私门非所以示四方也】则与受言蔵之者异矣赏赐非出于利诱则廹于事势至有朝赐铁劵而暮屠戮者【唐徳宗兴元元年加李懐光太尉赐铁券懐光寻反马燧取长春懐光繘死昭宗景福二年以王行瑜为太师号尚父赐铁劵后王行瑜举兵犯阙李克用克邠州王行瑜伏诛】则与中心贶之者异矣屯膏【庐陵罗氏曰易云屯其膏谓徳泽不下也】吝赏功臣解体至有印刓【玩平声】而不忍予者【汉书韩信言项羽之为人也见人慈爱言语呕呕有功当封爵者卬刓敝忍不能子此妇人之仁也呕凶于反】则与一朝飨之者异矣
　　○彤弓弨兮受言载【叶子利反】之我有嘉宾中心喜【叶去声】之钟鼓既设一朝右【音又叶于记反】之
　　赋也载抗之也【安成刘氏曰载彤弓于弓檠抗弓体使正言其蔵之谨也】喜乐也右劝也尊也【孔氏曰劝谓劝其功也○临川王氏曰尊而右之也○叠山谢氏曰古人以右为尊也】
　　○彤弓弨兮受言櫜【古刀反叶古号反】之我有嘉宾中心好【呼报反】之钟鼓既设一朝醻【市由反叶人到反】之
　　赋也櫜韬好説醻报也饮酒之礼主人献宾宾酢主人主人又酌自饮而遂酌以饮賔谓之醻醻犹厚也劝也【叠山谢氏曰主人酌宾曰献宾饮主人曰酢一献一酢报施足矣主人又酌宾谓之醻所以见其意之厚也】
　　彤弓三章章六句【庆源辅氏曰大抵此诗首章已尽其意下两章只是咏叹以加重焉耳櫜重于载载重于蔵好诚于喜喜诚于贶醻厚于古右尊于飨○庐陵曹氏曰始而蔵器以待有功之人则不敢轻及其推诚以锡有功之人则不敢惜王者于赏功之物始而不知重其物则必有轻视之心而人亦防之矣终而不出于诚心又吝而不果则人虽得之亦不以为恩矣故未有功之时则蔵之也不敢轻既有功之时则诚心与之而无所惜王者赏功之大权当如是矣】
　　春秋传寗武子曰诸侯敌王所忾【音概】而献其功于是乎赐之彤弓一彤矢百玈【音卢】弓矢千以觉报宴注曰忾恨怒也觉明也谓诸侯有四夷之功王赐之弓矢又为歌彤弓以明报功宴乐郑氏曰凡诸侯赐弓矢然后専征伐东莱吕氏曰所谓専征者如四夷入边臣子簒弑不容待报者其它则九伐之法乃大司马所职非诸侯所専也与后世强臣拜表辄行者异矣【周礼大司马曰以九伐之法正邦国冯弱犯寡则眚之贼贤害民则伐之防内陵外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱乌兽行则灭之○晋穆帝永和七年桓温屡求北伐诏书不聴温拜表辄行安帝隆兴三年孙恩陷会稽等郡刘牢之镇京口发兵讨恩拜表辄行】
　　菁菁【子丁反】者莪【五何反】在彼中阿既见君子乐【音洛】且有仪【叶五何反】
　　兴也菁菁盛貌莪萝蒿也【本草注曰一名莪蒿茎叶如青蒿开淡红紫花结角子长二寸许微弯○陆氏曰生泽田渐洳之处】中阿阿中也大陵曰阿君子指宾客也○此亦燕饮宾客之诗言菁菁者莪则在彼中阿矣既见君子则我心喜乐而有礼仪矣【庆源辅氏曰既见君子则我心喜乐而有礼仪夫见贤而乐礼或不足则爱心虽至而敬心不至矣乐且有仪则爱敬之心两尽矣】或曰以菁菁者莪比君子容貌威仪之盛也下章放此
　　○菁菁者莪在彼中沚【音止】既见君子我心则喜
　　兴也【潜室陈氏曰此篇朱子旧以为比今改为兴而下文兼存比説矣但二章三章比字皆失改今悉正之】中沚沚中也喜乐也
　　○菁菁者莪在彼中陵既见君子锡我百朋
　　兴也中陵陵中也古者货贝五贝为朋【孔氏曰汉食货志以为大贝壮贝幺贝小贝不成贝为五也郑因经广解之言有五种之贝其中以相与为朋非总五贝为一朋也】锡我百朋者见之而喜如得重货之多也
　　○泛泛【芳劔反】杨舟载沉载浮既见君子我心则休比也杨舟杨木为舟也载则也载沉载浮犹言载清载浊载驰载驱之类以比未见君子而心不定也休者休休然言安定也【庆源辅氏曰此章又追言其未见之时心之不定既见之后则休休然而安定矣其意味亦深长也】
　　菁菁者莪四章章四句
　　六月栖栖【音西】戎车既饬【音敕】四牡骙骙【求反】载是常服【叶蒲北反】玁狁孔炽【尺志反】我是用急【叶音】王于出征以匡王国【叶于逼反】
　　赋也六月建未之月也【濮氏曰诗言六月徂暑则为夏正可知○湏溪刘氏曰以为未月极是周以子月为嵗首而月数未当改也】栖栖犹皇皇不安之貌戎车兵车也【东莱吕氏曰郑氏云戎车冇五周礼车仆掌戎路广车阙车竿车轻车是也戎路王在军所乘广车横陈之车阙车补阙之车苹犹屏也对敌自隠蔽之车轻车驰敌致师之车也】饬整也骙骙强貌常服戎事之常服以韎【音昧】韦为弁又以为衣而素裳白舄也【周礼司服曰凡兵事韦弁服○庐陵李氏曰皮去毛熟治曰韦韎赤色也凡衣同冠色衣韎韦则升亦韎韦也皮弁服素裳白舄韦弁服亦与之同也】玁狁即猃狁北狄也孔甚炽盛匡正也○成康既没周室寖衰八世而厉王胡防虐周人逐之出居于彘玁狁内侵逼近京邑【安成刘氏曰据诗文至于泾阳而言也】王崩子宣王靖即位命尹吉甫帅师伐之有功而归诗人作歌以序其事如此【叠山谢氏曰戎车曰既饬则车甲器械士卒马牛无一物不整齐矣四牡曰骙骙则无一马不精强矣曰载是常服则无一衣一裳不经检点矣】司马法冬夏不兴师今乃六月而出师者以玁狁甚炽其事危急故不得已而王命于是出征以正王国也【丰城朱氏曰先王之法夷狄侵中国臣子背君父皆天下之大变诸侯有能讨之者许之先发而后闻其急如此所以然者以中国不可一日而不尊天理不可一日而不明也今玁狁内侵不得已而应之虽六月出师而人不以为防者知其过之不在于君上盖以为所以劳我者乃所以安我也匡之为言正也夷狄横则中国危攘夷狄固所以正中国也此述其始受命出征之词也】
　　○比【毗志反】物四骊闲之维则维此六月既成我服【叶蒲北反】我服既成于三十里王于出征以佐天子【叶奬里反】
　　赋也比物齐其力也【释文曰比齐同也】凡大事祭祀朝觐会同毛马而颁之凡军事物马而颁之毛马齐其色物马齐其力吉事尚文武事尚强也则法也服戎服也三十里一舍也古者吉行日五十里师行日三十里○既比其物而曰四骊则其色又齐可以见马之有余矣闲习之而皆中法则又可以见敎之有素矣【孔氏曰戎事尚强而言四骊者虽以齐力为主亦不厌其同色故曰驷騵彭彭又曰乘其四骐田猎齐足而曰四黄既驾是皆同色也无同色者乃取异毛耳骐駵是中騧骊是骖是也○庐陵彭氏曰陈氏云以厉王大乱之余而支玁狁之患意其必仓卒不暇为讣而今也比物四骊闲之维则盖其车马之修器械之备非一日也】于是此月之中即成我服既成我服即日引道不徐不疾尽舍而止又见其应变之速从事之敏而不失其常度也【安成刘氏曰六月之中即成戎服则应变速矣我服既成即日引道则从事敏矣虽速虽敏而军行止三十里则不失其常度矣】王命于此而出征欲其有以敌王所忾而佐天子耳
　　○四牡脩广其大有颙【玉容反】薄伐玁狁以奏肤公有严有翼共【音恭】武之服【叶蒲北反】共武之服以定王国【叶于逼反】赋也脩长广大也颙大貌奏荐肤大公功严威翼敬也共与供同服事也言将帅皆严敬以共武事也【叠山谢氏曰薄伐者叛则伐之服则舍之不穷征逺讨也为将必严不严则军心不齐为帅必敬不敬则军事不整故曰有严有翼○华阳范氏曰凡兵事莫尚于严莫先于敬共武之服者如此则以定王国也○庆源辅氏曰兵隂事也用之当以严敬为主不严则不整不敬则不肃将帅皆严敬以共武事此王国之所以定也定则不止于匡矣有车马为之用则足以却玁狁而成大功以严敬为之主则足以共武事而定王国吉甫之行师真足以继南仲之轨迹矣宜宣王之中兴也○丰城朱氏曰兵事不可以不严尤不可以不敬书曰钦承天子威命敬也乂曰威克厥爱允济严也严敬二字乃用师之要道夫惟将帅皆严敬以共武事所以能定王国也】
　　○玁狁匪茹【如豫反】整居焦获【音防】侵镐【胡老反】及方至于泾阳织【音志】文鸟章白斾央央【于良反】元戎十乗【防证反】以先启行【叶户郎反】
