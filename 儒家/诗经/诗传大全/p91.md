<!-- { "loadSidebar": true } -->
　　赋也式则皆法也○言武王所以能成王者之信而为四方之法者以其长言孝思而不忘是以其孝可为法耳【朱子曰求其世徳而成王之孚孝思之至孰大于是○长乐王氏曰武王作求至于成王之孚下土之式则亦维先人之故继其志述其事也○永嘉陈氏曰王者之徳着于人而可信者谓之孚存于心而不忘者谓之孝天下皆知法武王之徳而不知徳之可法者本于圣人之孝○安成刘氏曰武王之孝可为天下之法此所以为逹孝所谓徳敎加于百姓刑于四海此天子之孝是也】若有时而忘之则其孝者伪耳何足法哉
　　○媚兹一人应侯顺徳永言孝思昭哉嗣服【叶蒲北反】赋也媚爱也一人谓武王应如丕应徯志之应侯维服事也○言天下之人皆爱戴武王以为天子而所以应之维以顺徳是武王能长言孝思而明哉其嗣先王之事也【华谷严氏曰天下媚爱武王而应之以顺徳谓天下化之也孝者徳之顺故又言武王永有孝思昭昭然能嗣其先世之事也序所谓能昭先人之功也○庆源辅氏曰下武六章下章都叠上章一句説独四章不然者盖承上二章三章两章而言武王既能成王者之信又能使天下以其孝思为法使天下之人皆戴武王而所以应之维是顺徳焉顺徳即孝之所感也上以孝感故下以顺徳焉至此然后再叠上章一句永言孝思説起而又言明乎其嗣先王之事也夫嗣先王之事即是世徳作求世徳作求昭哉嗣服又皆是孝孝即是顺徳上以孝感下以顺徳尤非一朝一夕暂行复辍者之所能致也○新安王氏曰武王之顺徳在于继志而天下应之则其孝能嗣先王之事者不可掩矣】
　　○昭兹来许绳其祖武于万斯年受天之祐【侯古反】赋也昭兹承上句而言兹哉声相近古盖通用也【朱子曰昭兹汉碑作昭哉洪氏释兹哉叶韵】来后世也许犹所也绳继武迹也○言武王之道昭明如此来世能继其迹则久荷天禄而不替矣【庆源辅氏曰此章又言武王既明乎其继先王之事来世能继武王之迹则于万斯年永受天禄而不替又不止此四王太王王季文王武王而已也○丰城朱氏曰绳祖武者欲后人继武王之迹也武王之道惟信与孝而已然武王之信乃王者之大信固非暂焉作辍之所能武王之孝乃天下之逹孝尤非暂焉勉强之所能也然则如之何曰法武王之信在乎天命之永配法武王之孝在乎世徳之是求如是而不受上天之祐者未之有也】
　　○受天之祐四方来贺于万斯年不遐有佐
　　赋也贺朝贺也周末秦强天子致胙诸矦皆贺【黄氏曰孝弟之至则通于神明光于四海而得万国之欢心此所以受天之祐四方来贺也○安成刘氏曰事见周显王二十六年此借引之故朱子初解此下有曰其事则犹此也但秦以力周以徳耳】遐何通佐助也盖曰岂不有助乎云尔【新安王氏曰受天之福则四方诸矦皆来朝贺虽千万年相与佐助也○庆源辅民曰岂不有助乎者言天下皆来朝贺于周则岂不有助乎周家也哉○定宇陈氏曰天且福之人将焉往宜来世之得人与得天相为长乆也不徒贺之而尤佐之见人心蕃屏王室之至也】
　　下武六章章四句【庆源辅氏曰首章言武王能缵大王王季文王之绪而有天下中三章言武王善继善述之孝又有常永不已之诚故能成王者之信为天下之法以致天下之爱戴如此末两章又言武王之成效大验如此则其后世子孙亦将善继其先人之绪而久受上天之福多得天下之助也○定宇陈氏曰此诗美武王继三后于已往开后嗣于方来惟以求世徳永孝思而上合天理下孚人心者为之本耳】或疑此诗有成王字当为康王以后之诗然考寻文意恐当只如旧説且其文体亦与上下篇血脉通贯非有误也【黄氏曰中庸言武王缵太王王季文王之绪身不失天下之显名而此诗言武王得天下亦言其配三后之徳故中庸言逹孝而此诗言其孝思中庸言孝者善继志述事而此诗言孝亦曰成王之孚也】
　　文王有声遹【尹橘反】骏【音峻】有声遹求厥宁遹观厥成文王烝哉
　　赋也遹义未详疑与聿同发语词骏大烝君也○此诗言文王迁丰武王迁镐之事【安成刘氏曰四章以上言文王迁丰六章以下言武王迁镐】而首章推本之曰文王之有声也【郑氏曰声令闻也】甚大乎其有声也盖以求天下之安宁而观其成功耳【丰氏曰文王之道务在安民而已是以视民如伤○蓝田吕氏曰文王征伐皆求所以安民皆观所以成业之效】文王之徳如是信乎其克君也哉【庆源辅氏曰文王之所以大有声者本由于征伐而其所以征伐者不过是求天下安宁而观其功底于成耳此其所以克君也哉】
　　○文王受命有此武功既伐于崇作邑于丰文王烝哉赋也伐崇事见皇矣篇作邑徙都也丰即崇国之地在今鄠县杜陵西南【孔氏曰武功非独伐崇而已所伐邗耆密须昆夷之属皆是也别言伐崇者以其功最大其伐最后故特言之为作邑张本言功成乃作邑也○华谷严氏曰文王受天命以讨罪不容自已故有此征伐之功最后伐崇威徳益着国势寖盛程邑又不足容乃作丰邑居之诚得人君之道也○丰城朱氏曰大命自文王而始集故武功自文王而始成伐崇所以除天下之暴作丰所以立天下之本有以除天下之暴则人心服有以立天下之本则人心归此文王之所以克君也】
　　○筑城伊淢【况域反】作丰伊匹匪棘【居力反】其欲【礼记作犹】遹追来孝【叶许六反或呼矦反】王后烝哉
　　赋也淢城沟也方十里为成成间有沟深广【竝去声】各八尺匹称棘急也王后亦指文王也【庆源辅氏曰王王也追称也后君也本称也○眉山苏氏曰克崇作丰而王业成故以王后称之】○言文王营丰邑之城因旧沟为限而筑之其作邑居亦称其城而不侈大【孔氏曰此述作丰之制】皆非急成已之所欲也特追先人之志而来致其孝耳【庆源辅氏曰作城而限于域作丰而称其城则其规模本不大也然亦非是文王急于成己之欲而苟作之也特以追先王之志而来致其孝耳○定宇陈氏曰上章言作丰受命于天此章言作丰追孝于前以见作丰乃天与前人之心也○华谷严氏曰此明作丰之心也○安成刘氏曰孝者善继志善述事者也故文王之孝在于伐崇作丰武王之孝在于成王之孚文王所求乎子即文王所以事父者也故曰父作之子述之○丰城朱氏曰遹追来孝文王之孝也永言孝思武王之孝也文王之孝有以追先人之志武王之孝有以成文王之功此周之王业所以盛也】
　　○王公伊濯【直角反】维丰之垣【音袁】四方攸同王后维翰【叶胡田反】王后烝哉
　　赋也公功也濯着明也【篮田吕氏曰濯如涤言明白而不昧】○王之功所以着明者以其能筑此丰之垣故尔四方于是来归而以文王为桢榦也【蓝田吕氏曰文王建都邑而天下知所归往皆倚以为榦○龙舒王氏曰维丰之垣有形之势王后维翰无形之势也】
　　○丰水东注维禹之绩四方攸同皇王维辟皇王烝哉赋也丰水东北流径丰邑之东入渭而注于河绩功也皇王有天下之号指武王也【华谷严氏曰皇大也一统天下其事又大】辟君也○言丰水东注由禹之功【董氏曰周之建都丰水正在其傍于是思禹之故绩而见周之成功也○孔氏曰左传刘定公见雒水曰美哉禹之功也此亦见丰水而思禹】故四方得以来同于此而以武王为君【华谷严氏曰丰水所以东注于河者是禹之功也四方之所以同归周者以武王为天下之君也盖以武王之功配禹皆除害济民也】此武王未作镐京时也【丰城朱氏曰丰水东注言其水势之顺也四方攸同言其人心之合也即水势之顺而有以见神禹之防即人心之合而有以见武王之徳则武王不惟近无愧于文王而且逺无愧于神禹也】
　　○镐京辟廱自西自东自南自北无思不服【叶蒲北反】皇王烝哉
　　赋也镐京武王所营也在丰水东去丰邑二十五里张子曰周家自后稷居邰公刘居豳太王居岐而文王则迁于丰至武王又居于镐【安成刘氏曰先儒谓岐在邰西北四百余里丰在岐山东南二百余里】当是时民之归者日众其地有不能容不得不迁也【朱子曰秦始皇营朝宫渭南史以为咸阳人多先王之宫庭小故作之想迁镐之意亦是如此○长乐刘氏曰武王以诸矦之朝觐四夷之来王非丰邑可容也故作镐京焉】辟廱説见前篇张子曰灵台辟廱文王之学也镐京辟廱武王之学也至此始为天子之学矣无思不服心服也孟子曰天下不心服而王者未之有也○此言武王徙居镐京讲学行礼而天下自服也【庐陵彭氏曰建国君民教学为先故迁镐而成辟廱○刘氏曰都镐而先建学首善之地教化之源也○华谷严氏曰四方之服也久矣此言辟廱之化深入其心也四方先言西镐京在西近者先被其化也继伐之诗而言教化者见武王徳化流行而人心服也○庆源辅氏曰见武王得天下以教化为先务也先儒谓以见武王之得天下非以力取之者是也○丰城朱氏曰四方攸同皇王维辟见武王之尽君道也镐京辟廱无思不服见武王之尽师道也君以治之而四方无不于此乎攸同师以教之而四方无不于此乎心服则其尚徳而不尚力于此亦可见矣】
　　○考卜维王宅是镐京【叶居良反】维正【叶诸盈反】之武王成之武王烝哉
　　赋也考稽【董氏曰卜筮之道必先断于心故曰考卜维王则王志先定矣其考卜者所以齐众志也洪范稽疑以汝则从为主】宅居正决也成之作邑居也【庆源辅氏曰言武王居镐稽决于而成其居邑亦非私意之所为与三章言文王匪棘其欲之意同】张子曰此举諡者追述其事之言也【安成刘氏曰此诗五章六章先称武王为皇王至此章以后乃举武王之諡故朱子引横渠説明此诗为追述武王之事以证其后所论郑谱之误尔○丰城朱氏曰武王之迁镐非以徇一已之私也必考之于卜以定其宅焉惟为能致其决惟武王为能成其事则武王之迁固将上以承天意下以顺民心前以承先王之志后以开无穷之基信乎其克君也哉】
　　○丰水有芑武王岂不仕【鉏里反】诒厥孙谋以燕翼子【叶奨里反】武王烝哉
　　兴也芑草名仕事诒遗燕安翼敬也子成王也○镐京犹在丰水下流故取以起兴言丰水犹有芑武王岂无所事乎【孔氏曰丰水犹以润泽生芑菜况武王岂不以泽及后人为事乎】诒厥孙谋以燕翼子则武王之事也谋及其孙则子可以无事矣【临川王氏曰虽诒之以谋非翼子亦不能以燕也】或曰赋也言丰水之傍生物繁茂武王岂不欲有事于此哉但以欲遗孙谋以安翼子故不得而不迁耳【庆源辅氏曰此章两説虽不同然以遗孙谋安翼子为武王之事则同也第二説虽觉轻快然首句着个丰水有芑一句毕竟似兴体】文王有声八章章五句
