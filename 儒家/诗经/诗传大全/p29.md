<!-- { "loadSidebar": true } -->
　　孑孑【居热反】干旄在浚【蘓俊反】之郊【叶音髙】素丝纰【符至反】之良马四之彼姝【赤朱反】者子何以畀【必寐反】之
　　赋也孑孑特出之貌干旄以旄牛尾注于旗干之首而建之车后也【程子曰注旄干首旌旗皆然】浚衞邑名邑外谓之郊纰织组也葢以素丝织组而维之也四之两服两骖凡四马以载之也【董氏曰马在车中爲服在车外爲骖】姝美也子指所见之人也畀与也○言衞大夫乘此车马建此旌旄以见贤者【程子曰旄旟旌皆通言耳谓卿大夫建旗而来亲浚之都礼下贤者】彼其所见之贤者将何以畀之而答其礼意之勤乎【朱子曰此是旁人见此人有好善之诚曰彼姝者子何以告之葢指贤者而言也】
　　○孑孑干旟在浚之都素丝组【音祖】之良马五之彼姝者子何以予【音与】之
　　赋也旟州里所建鸟隼之旗也上设旌旄其下系斿【音由】斿下属【音烛】縿【音衫旗之体也○孔氏曰旟亦有旌旄三章互文也言旄则有旒縿言旟则有旌旄矣】皆画鸟隼也【周礼司常曰鸟隼爲旟考工记曰鸟旟七斿以象鹑火葢画朱鸟及隼于斿縿之上也】下邑曰都五之五马言其盛也
　　○孑孑干旌在浚之城素丝祝之良马六之彼姝者子何以告【姑沃反】之
　　赋也析羽爲旌干旌葢析翟羽设于旗干之首也【孔氏曰孙炎云析五采羽注旄上则干之上有旄有羽又尔雅注旄首曰旌则干旄干旌一也】城都城也祝属也六之六马极其盛而言也【朱子曰五之六之取协韵耳亦极言其车马之盛见其位髙势重而能降屈于贤者如此非心诚好善不能也】
　　干旄三章章六句
　　此上三诗小序皆以爲文公时诗葢见其列于定中载驰之间故尔他无所考也然衞本以淫乱无礼不乐善道而亡其国今破灭之余人心危惧正其有以惩创往事而兴起善端之时也故其爲诗如此葢所谓生于忧患死于安乐者小序之言疑亦有所本云【安成刘氏曰卫俗淫乱无礼不好善道以致亡国君臣上下葢尝溺于三者之中而不知矣逮其灭亡之余惩往事而兴善念于是淫乱者有蝃蝀之刺无礼者有相鼠之恶乐善道者又有干旄之诗非文公之更化何以臻此】
　　载驰载驱【叶祛尤反】归唁衞侯驱马悠悠言至于漕【叶祖侯反】大夫跋【蒲末反】涉我心则忧
　　赋也载则也吊失国曰唁【孔氏曰昭公二十五年谷梁传云吊失国曰唁若对吊死曰吊则吊生曰唁】悠悠逺而未至之貌草行曰跋水行曰涉○宣姜之女爲许穆公夫人闵卫之亡驰驱而归将以唁卫侯于漕邑【朱子曰此诗之作在定之方中之前则未知其爲戴公时欤文公时欤】未至而许之大夫有奔走跋渉而来者夫人知其必将以不可归之义来告故心以爲忧也旣而终不果归乃作此诗以自言其意尔【庆源辅氏曰据此诗所言则是夫人旣归而许之大夫乃追之于路而告之以不可归之义夫许大夫何不告而止之于欲行之时乎想夫人伤宗国之亾旣请于穆公而公许之故遂行焉旣而大夫及国人皆以爲不可遂请于穆公追而止之耳观夫人见其大夫之至亦知其必将以不可归之义来告而心以爲忧则夫人之行亦固知其于义有不可者矣特以恻怛之情有不能自止者故爲是仓卒之行焉要知其初必竟是犯不义但能闻义而自克爲可取耳】
　　○旣不我嘉不能旋反视尔不臧我思不逺旣不我嘉不能旋济视尔不臧我思不閟
　　赋也嘉臧皆善也逺犹忘也济渡也自许归卫必有所渡之水也閟闭也止也言思之不止也○言大夫旣至而果不以我归爲善则我亦不能旋反而济以至于衞矣虽视尔不以我爲善然我之所思终不能自已也【临川王氏曰宗庙颠覆变之大者人情之至痛也夫人致其思如此然后尽于人心夫人致其思大夫致其义非先王之泽孰能使人如此○忧源辅氏曰使许穆夫人知人以己爲不善而竟爲之则是从欲者也知人以已爲不善虽不复爲而情终不能自已则是发乎情而止乎礼义者也】
　　○陟彼阿丘言采其蝱【音盲叶谟郎反】女子善怀亦各有行【叶戸郎反】许人尤之众穉【直吏反】且狂
　　赋也偏髙曰阿丘蝱贝母主疗郁结之疾善怀多忧思也犹汉书云岸善崩也【沟洫志曰引洛水至商顔下岸善崩】行道尤过也○又言以其旣不适卫而思终不止也故其在涂或升髙以舒忧想之情或采蝱以疗郁结之疾葢女子所以善怀者亦各有道而许国之众人以爲过则亦少不更事而狂妄之人尔许人守礼非穉且狂也但以其不知己情之切至而言若是尔然而卒不敢违焉则亦岂真以为穉且狂哉
　　○我行其野芃芃【莆红反】其麦【叶讫力反】控【苦贡反】于大邦谁因谁极大夫君子无我有尤【叶于其反】百尔所思【叶新赍反】不如我所之
　　赋也芃芃麦盛长貌控持而告之也因如因魏荘子之因【左传襄公四年无终子使孟乐如晋因魏荘子纳虎豹之皮以请和诸戎】极至也大夫即跋涉之大夫君子谓许国之众人也○又言归途在野而渉芃芃之麦又自伤许国之小而力不能救故思欲爲之控告于大邦而又未知其将何所因而何所至乎【华谷严氏曰味诗意夫人葢欲赴愬于方伯以图救卫而托归唁爲词耳】大夫君子无以我爲有过虽尔所以处此百方然不如使我得自尽其心之爲愈也【庆源辅氏曰葢欲其察我之情而怜我之志耳○豊城朱氏曰始之欲徃发乎情也终于不敢往止乎礼义也宗国颠覆而不知恤有人心者宜不若是恝也然而义有重于亾者独且奈之何哉宜其思之至切也】
　　载驰四章二章章六句二章章八句
　　事见春秋传【见闵公二年】旧説此诗五章一章六句二章三章四句四章六句五章八句蘓氏合二章三章以爲一章按春秋传叔孙豹赋载驰之四章而取其控于大邦谁因谁极之意与蘓说合今从之范氏曰先王制礼父母没则不得归宁者义也虽国灭君死不得往赴焉义重于亡故也【华谷严氏曰首章婉而未露也次章欲言而未言也三章始慨然责之四章乃言其情欲控于大邦而求其能救衞者此至哀至切之情也其后齐桓公卒救衞而存之○朱子曰载驰诗煞有首尾委曲详尽非大段会底说不得又曰圣人録泉水于前所以着礼之列载驰于后所以尽事之变夫宗国覆灭莫大之变顾以父母旣终而不得归则事变之微于是可知矣然则许穆夫人亦贤矣哉又曰宣姜生卫文公宋桓夫人许穆夫人卫寿子以此观之则人生自有秉彞不系气类○庆源辅氏曰宣公宣姜之恶极矣而其子如寿如文公其女如许穆夫人宋桓夫人则皆有贤德如是是何所观法哉亦自强于爲善耳以是知人能自强于善则恶人不能汚邪世不能乱也】
　　鄘国十篇二十九章百七十六句
　　衞一之五
　　瞻彼淇奥【于六反】緑竹猗猗【于冝反叶于何反】有匪君子如切如磋如琢如磨瑟兮僴【遐版反】兮赫兮咺【况晚反】兮有匪君子终不可谖【况元反叶泛逺反】兮
　　兴也淇水名奥隈【音煨】也【尔雅曰厓内为奥外爲隈○长乐刘氏曰水涯湾曲之地】緑色也淇上多竹汉世犹然所谓淇园之竹是也【汉志武帝塞瓠子决河薪柴少乃下淇园之竹以爲楗又防恂传伐淇园之竹爲矢百余万楗音健】猗猗始生柔弱而美盛也匪斐通文章着见之貌也君子指武公也【孔氏曰武公和僖侯子】治骨角者旣切以刀斧而复磋以鑢铴治玉石者旣琢以槌凿而复磨以沙石言其德之脩饬有进而无己也【双峰饶氏曰有匪君子详此文势是说已做成君子之人言君子之所以斐然有文者其初自切磋琢磨中来○朱子曰切琢皆裁物使成形质也磋磨皆治物使其滑泽也切而复磋琢而复磨言治之有叙而益致其精也】瑟矜荘貌僴威严貌咺宣着貌谖忘也○衞人美武公之徳而以緑竹始生之美盛兴其学问自脩之进益也【安成刘氏曰此释章内上五句○庆源辅氏曰以緑竹始生之美盛兴武公道学自脩之进益遂言其威仪之盛而盛徳至善民不能忘则固已极其始终而言之矣】大学传曰如切如磋者道学也如琢如磨者自脩也【朱子曰道言也学谓讲习讨论之事自脩者省察克治之功又曰旣学而犹虑其未至则复讲习讨论以求之犹治骨角者旣切之而复磋之旣脩而犹虑其未至则又省察克治以终之犹治玉石者旣琢之而复磨之○问道学自脩此诗人美武公之本旨邪曰武公大段是有学问底人抑之一诗义理精密诗中如此者甚不易得○问大学传引此诗而以道学自脩释之与论语子贡所引不同何也曰古人引诗断章取义姑以发己之志或疎或宻或同或异盖不能同也○北溪陈氏曰切是穷究事物之理逐件分析有伦有序磋是讲究到纯熟道理莹彻所以如切而又磋琢是克去物欲之私使无瑕顈磨是磨礲至那十分纯粹处所以如琢而又磨】瑟兮僴兮者恂【音峻】栗也赫兮咺兮者威仪也【朱子曰瑟严密貌僴武毅貌赫咺宣着盛大之貌恂栗战惧也威可畏也仪可象也恂栗者严敬之存乎中也威仪者光辉之着乎外也】有斐君子终不可谖兮者道盛徳至善民之不能忘也【朱子曰盛徳至善葢人心之同然圣人旣先得之而其充盛宣着又如此是以民皆仰之而不能忘也盛徳以身之所得而言也至善以理之所极而言也○庆源辅氏曰观大学传曽子所以解此诗首章后六句之说字义明白而防意详备愈读愈有意味此方可谓之善説诗葢后之説诗者详于训诂则或略于防意泥于旨意则或遗于训诂惟曽子则于字义旨意两皆极其至也】
　　○瞻彼淇奥緑竹青青【子丁反】有匪君子充耳琇莹【音营】会【古外反】弁如星瑟兮僴兮赫兮咺兮有匪君子终不可谖兮
　　兴也青青坚刚茂盛之貌充耳瑱【音殿】也琇莹美石也天子玉瑱诸侯以石会缝【去声】也弁皮弁也以玉饰皮弁之缝中如星之明也【孔氏曰弁师注云会缝中也皮弁之缝中结玉爲饰谓之綦武公诸候则玉用三采而綦饰七也】○以竹之坚刚茂盛兴其服饰之尊严【安成刘氏曰此释上五句】而见其徳之称也【安成刘氏曰此释下四句】
　　○瞻彼淇奥緑竹如箦【音责叶侧歴反】有匪君子如金如锡如圭如璧寛兮绰兮猗【于绮反】重【直恭反】较【古岳反】兮善戏谑兮不爲虐兮
