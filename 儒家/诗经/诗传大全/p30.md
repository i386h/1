<!-- { "loadSidebar": true } -->
　　兴也箦栈【潺上声】也【礼记檀弓注曰箦谓床第卽床栈也】竹之密比【去声】似之则盛之至也金锡言其锻链之精纯圭璧言其生质之温润【孔氏曰此与首章互文首章论其学问自脩如器未成之初故须切磋琢磨此论道徳之成如已成之器故言圭璧金锡】寛宏裕也绰开大也猗叹辞也重较卿士之车也较两輢【音倚】上出轼者谓车两傍也【蓝田吕氏曰古者车箱长四尺四寸三分前一后二横一木下去车床三尺三寸谓之式又于式上二尺二寸横一木谓之较去车床凡五尺五寸古人立乘若平常则凭较若应爲敬则落手凭下式而头得俯】善戏谑不爲虐者言其乐易而有节也【程氏曰言其乐易而以礼防节不至于过是不爲虐也○庆源辅氏曰寛广而自如则无勉强之意和易而中节则有从容自得之意非盛徳者不能如此也】○以竹之至盛兴其徳之成就【安成刘氏曰此释上五句】而又言其寛广而自如和易而中节也【安成刘氏曰此释下四句】葢寛绰无敛束之意戏谑非荘厉之时皆常情所忽而易致过差之地也然犹可观而必有节焉则其动容周旋之间无适而非礼亦可见矣【安成刘氏曰緑竹自始生猗猗以至盛多如箦则成其生矣武公由学问自脩如金锡之出于锻链如圭璧之成于琢磨则成其徳矣兴之取义葢如此若其寛绰而居重较则自如而犹可观也戏谑而不爲虐和易而必有节也所以能然者由其徳之全备也○定宇陈氏曰充耳会弁则以徳之称其服言重较则以徳之称其车言也】礼曰张而不弛文武不能也弛而不张文武不爲也一张一弛文武之道也此之谓也【郑氏曰君子之徳有张有弛故不常矜荘而时戏谑○止斋陈氏曰古人张不废弛屏不废逞肃肃不废雝雝僮僮不废祁祁有所拘者必有所从也○安成刘氏曰前章瑟僴赫咺张之时也此章寛绰戏谑弛之时也】
　　淇奥三章章九句
　　按国语武公年九十有五犹箴儆于国曰自卿以下至于师长士苟在朝者无谓我老耄而舎我必恪恭于朝以交戒我遂作懿【懿当读爲抑】戒之诗以自警而賔之初筵亦武公悔过之作则其有文章而能听规谏以礼自防也可知矣卫之他君葢无足以及此者故序以此诗爲美武公而今从之也【问武公进徳成徳之序始终可见一章言如切如磋琢磨则学问自脩之精密如此二章言威仪服餙之盛有诸中而形诸外也三章言如金锡圭璧则锻链已精温纯防粹而徳器成矣前二章皆有瑟僴赫咺之辞第三章但言寛绰戏谑而于此可见不事矜持而周旋中礼之意朱子曰説得甚善武公学问之功甚不苟年九十五犹命羣臣使进规谏毕竟他去圣人近气象自是不同○丰城朱氏曰首章以竹之美盛兴其徳之进脩卒章以竹之至盛兴其徳之成就合二章而观之所以能有是鍜链之精纯者由其知行之竝进也所以能全其生质之温润者由其表里之相符也寛广者矜荘之反矜荘而又寛广则是寛而有制也和易者威严之反威严而又和易则是严而能泰也此所以爲德之成也如是则其谓之睿圣也亦可以无愧矣】
　　考槃在涧【叶居贤反】硕人之寛【叶区权反】独寐寤言永矢弗谖【泛元反】
　　赋也考成也槃盘桓之意言成其隐处之室也陈氏曰考扣也槃器名葢扣之以节歌如鼓盆拊缶之爲乐【音洛】也二説未知孰是山夹水曰涧硕大寛广永长矢誓谖忘也○诗人美贤者隐处涧谷之间而硕大寛广无戚戚之意虽独寐而寤言犹自誓其不忘此乐也【华谷严氏曰硕人之寛易所谓肥遯者也○永嘉陈氏曰硕人在涧考槃乐歌天子不得而臣诸侯不得而友虽寤寐永誓不忘此乐】
　　○考槃在阿硕人之薖【苦禾反】独寐寤歌永矢弗过【古禾反】赋也曲陵曰阿薖义未详或云亦寛大之意也永矢弗过自誓所愿不逾于此若将终身之意也【庆源辅氏曰退而竆处偪仄甚矣而能寛大自乐若将终身焉葢无入而不自得也】
　　○考槃在陆硕人之轴独寐寤宿永矢弗告【姑沃反】赋也髙平曰陆轴盘桓不行之意【眉山苏氏曰盘桓不行从容自广之谓也】寤宿已觉而犹卧也弗告者不以此乐告人也考槃三章章四句【孔丛子曰吾于考槃见遯世之士无闷于世○庆源辅氏曰孔丛子所说防得诗意○丰城朱氏曰贤者隐处于涧谷之间而自誓不忘其乐葢其所养之充所守之正而不狥乎外物之诱则天下之乐亦孰有加于此哉独寐寤言独寐寤歌独寐寤宿见其无徃而不独乐也】
　　硕人其颀【其机反】衣【于旣反】锦褧【苦逈反】衣齐侯之子衞侯之妻东宫之妹邢侯之姨谭公维私【息夷反】
　　赋也硕人指荘姜也颀长貌【孔氏曰猗嗟云颀而长兮】锦文衣也褧襌【单也】也锦衣而加褧焉爲其文之太着也【朱子曰褧仪礼作景礼记作防古注以爲襌衣所以袭锦衣者沈存中谓褧与檾同是用檾麻织布爲之不知是否○华谷严氏曰褧以縠爲之】东宫太子所居之宫齐太子得臣也系太子言之者明与同母言所生之贵也女子后生曰妹妻之姊妹曰姨姊妹之夫曰私邢侯谭公皆荘姜姊妹之夫互言之也【眉山苏氏曰邢周公之后谭近齐○孔氏曰春秋谭子奔莒则谭子爵○东莱吕氏曰白虎通云臣子于其国中皆褒其君爲公】诸侯之女嫁于诸侯则尊同故历言之【安成刘氏曰历言此者以见荘姜之姊妹与荘公之姻娅其尊皆同也】○荘姜事见邶风緑衣等篇春秋传曰荘姜美而无子衞人爲之赋硕人卽谓此诗而其首章极称其族类之贵以见其爲正嫡小君所宜亲厚而重叹荘公之昏惑也【孔氏曰其父母兄弟皆正大如此君何爲不答之乎○华谷严氏曰风人不直言荘姜不见答之事但首章历述其亲族欲读之者知其爲荘姜则不见答之事国人自知之不待察察言之矣】
　　○手如柔荑【徒兮反】肤如凝脂领如蝤【似修反】蛴【音齐】齿如瓠【戸故反】犀螓【音秦】首蛾【我波反】睂巧笑倩【七荐反】兮美目盼【匹苋反叶匹见反】兮
　　赋也茅之始生曰荑言柔而白也凝脂脂寒而凝者亦言白也领颈也蝤蛴木虫之白而长者【本草注曰郭璞云腐木根下有之瘦而白】瓠犀瓠中之子方正洁白而比次整齐也螓如蝉而小其额广而方正【郑氏曰螓蜻蛉】蛾蚕蛾也其睂细而长曲倩口辅之美也【孔氏曰服防云辅上颔车也是牙外之皮肤颊下之别名也】盼黒白分明也○此章言其容貌之美犹前章之意也【郑氏曰言荘姜容貌之美所宜亲幸也】
　　○硕人敖敖【五刀反】说【始鋭反】于农郊【叶音髙】四牡有骄【起桥反叶音高】朱幩【符云反】镳镳【耒骄反叶音褒】翟茀【音弗】以朝【直遥反叶直豪反】大夫夙退无使君劳
　　赋也敖敖长貌说舍也农郊近郊也四牡车之四马骄壮貌幩镳饰也镳者马衔外铁【庐陵罗氏曰镳一名扇汗又曰排洙尔雅谓之钀鱼列反】人君以朱纒之也镳镳盛也【孔氏曰言以朱饰镳而镳镳然盛】翟翟车也夫人以翟羽饰车茀蔽也妇人之车前后设蔽【孔氏曰妇人不露见车前后设幛谓之茀因以翟羽爲饰】夙早也玉藻曰君日出而视朝【郑氏曰朝内朝路寝门外之正朝也】退适路寝听政使人视大夫大夫退然后适小寝释服【郑氏曰小寝燕寝也释服服端○孔氏曰君出视朝毕乃适路寝以待大夫之所谘决事之多少大夫所主故大夫退然后罢】○此言荘姜自齐来嫁舍止近郊乘是车马之盛以入君之朝国人乐得以爲荘公之配故谓诸大夫朝于君者宜早退无使君劳于政事不得与夫人相亲而叹今之不然也
　　○河水洋洋北流活活【古阔反叶戸劣反】施罛【音孤】濊濊【呼活反叶许月反】鳣【陟连反】鲔【于轨反】发发【补未反叶方月反】葭【音加】菼【也覧反】揭掲【居竭反】庶姜孽孽【鱼竭反】庶士有朅【欺列反】
　　赋也河在齐西衞东北流入海洋洋盛大貌活活流貌施设也罛鱼罟也濊濊罟入水声也【说文曰濊碍流也】鳣鱼似龙黄色鋭头口在颔下背上腹下皆有甲大者千余斤【孔氏曰鳣鱼体有邪行甲无鳞大者长二三丈江东呼爲黄鱼】鲔似鳣而小色青黒【孔氏曰陆玑云鲔头小而尖似铁兠鍪口亦在颔下其甲可以摩姜大者不过七八尺一名鮥肉色味不如鳣也鍪音矛】发发盛貌菼薍【顽去声】也亦谓之荻掲掲长也庶姜谓侄娣孽孽盛饰也庶士谓媵臣朅武貌○言齐地广饶而夫人之来士女佼好礼仪盛备如此亦首章之意也
　　硕人四章章七句【孔氏曰此诗皆陈荘姜宜于见答而君不亲也○华谷严氏曰此诗无一语及荘姜不见答之事但言其姻族之贵容貌之美礼仪之备又言齐地广饶士女佼好以防寓其闵惜之意而已惟大夫夙退无使君劳二句微见其意而辞亦防婉风人之辞大抵然也○新安胡氏曰黄氏云緑衣诗言嬖妾之不当僭而僭硕人诗言夫人之宜见答而不见答○庆源辅氏曰观邶风燕燕等篇则荘姜之徳行文章皆未易及而此诗不之言何也朱子曰此但指其人所易见者以刺荘公之昏惑而不知耳荘姜之姜则固不止此也】
　　氓之蚩蚩【尺之反】抱布贸【莫豆反】丝【叶新齐反】匪来贸丝来即我谋【叶谟悲反】送子涉淇至于顿丘【叶祛竒反】匪我愆期子无良媒【叶谟悲反】将【七羊反】子无怒秋以爲期
　　赋也氓民也葢男子而不知其谁何之称也【朱子曰始见其来莫知其爲谁何也旣与之谋则尔汝之矣此言之序也】蚩蚩无知之貌葢怨而鄙之也布币【孔氏曰币者布帛之名】贸买也【释文曰交易也】贸丝葢初夏之时也顿丘地名【华谷严氏曰在朝歌之东汉志陈郡有顿丘县师古云以丘爲县也丘一成爲顿丘谓一顿而成也】愆过也将愿也请也○此淫妇爲人所弃而自叙其事以道其悔恨之意夫旣与之谋而不遂往又责所无以难其事再爲之约以坚其志此其计亦狡矣以御蚩蚩之氓宜其有余而不免于见弃葢一失其身人所贱恶始虽以欲而迷后必以时而悟是以无往而不困耳士君子立身一败而万事瓦裂者何以异此可不戒哉【庆源辅氏曰读先生之说令人惕然知戒不敢有一毫自恕之意也】
　　○乘彼垝【俱毁反】垣【音袁】以望复关【叶圭员反】不见复关泣涕涟涟【音连】旣见复关载笑载言尔卜尔筮体无咎言以尔车来以我贿【呼罪反】迁
　　赋也垝毁垣墙也复关男子之所居也不敢显言其人故托言之耳曰卜蓍曰筮体兆卦之体也【朱氏曰歳乆则灵蓍生百年一本百茎亦物之灵者卜筮实问鬼神以蓍神灵之物故假之以验其卦兆卜法以明火爇柴灼爲兆筮法以四十九蓍分挂揲扐凡十八变而成卦○孔氏曰兆卦之体谓兆筮卦也故左传曰一薫一莸十年尚犹有臭是龟之繇易曰困于石据于蒺藜是卦之繇二者皆有繇词繇音由】贿财迁徙也○与之期矣故及期而乘垝垣以望之旣见之矣于是问其卜筮所得卦兆之体若无凶咎之言【庆源辅氏曰此章可见古人之尚卜筮然使其知易爲君子谋不爲小人谋则亦不敢求之筮矣○安成刘氏曰卜筮之法所以开物成务定天下之吉凶成天下之亹亹者曽谓有淫人之渎问而尚得无凶咎之言乎以其犹能自疑而欲决之也则请以蒙之六三告之葢使此氓而知勿用取行不顺之戒此女而知不有躬无攸利之戒则必各求正应岂复至于相弃也哉】则以尔之车来迎当以我之贿往迁也
