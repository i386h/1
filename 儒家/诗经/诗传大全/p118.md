<!-- { "loadSidebar": true } -->
　　赋也常或作尝在薛之旁许许田也鲁朝【音潮】防之邑也皆鲁之故地见侵于诸侯而未复者故鲁人以是愿僖公也【曺氏曰汉地理志鲁有薛县而齐孟尝君食邑于薛则尝先当属鲁○孔氏曰桓元年郑伯以璧假许田杜预注成王营王城故赐周公许田以为鲁国朝防之地其地近郑故郑易之也】令妻令善之妻声姜也夀母夀考之母成风也【安成刘氏曰僖公娶齐女姜姓曰声姜其母风姓曰成风为荘公之妾薨于文公四年】闵公八岁被弑必是未娶其母叔姜亦应未老【安成刘氏曰闵公在位二年为庆父所弑其母叔姜荘公夫人哀姜之娣也】此言令妻夀母又可见公为僖公无疑也有常有也儿齿齿落更生细者亦夀征也【眉山苏氏曰愿公夀考以复鲁之侵地宜其室家臣庶以保有其国也○安成刘氏曰此章称愿僖公享夀富康宁之福有夫妻子母之乐皆承前章祭祀获福之意也】
　　○徂来之松新甫之柏【叶逋莫反】是断【音短】是度【待洛反】是寻是尺【叶尺约反】松捔【音角】有舄【叶七约反】路寝孔硕【叶常约反】新庙奕奕【叶弋灼反】奚斯所作孔曼【音万】且硕【同上】万民是若
　　赋也徂来新甫二山名【庐陵罗氏曰地理攷异徂来亦曰尤来在兖州干封县新甫山在汶阳县】八尺曰寻舄大貌路寝正寝也【安成刘氏曰路亦训大】新庙僖公所修之庙【安成刘氏曰即前所谓閟宫也】奚斯公子鱼也作者教护属【音烛】功课章程也【孔氏曰公子鱼为之主帅教令工匠监护其事属付工役课其章程】曼长硕大也万民是若顺万民之望也【庆源辅氏曰九章则本其所以作是颂者言之取木于二山断以度之或长或短而松之为榱桷者犹舄然而大则其为梁为柱者可知既成庙后之正寝又甚宏大则僖公所修之庙大矣又言其教防属功董其功役之人而曰此实奚斯所作其制度甚长且大以顺万民之望也有所兴作而不顺民心则兴怨讟矣安能致彼如斯之颂祷哉○安成刘氏曰此章复详言修庙之事与篇首两句之意相首尾也】閟宫九章五章章十七句【内第四章脱一句】二章章八句二章章十句
　　旧説八章二章章十七句一章十二句一章三十八句二章章八句二章章十句多寡不均杂乱无次盖不知第四章有脱句而然今正其误【新安胡氏曰窃谓閟宫是依仿殷武而作殷武首言髙宗伐荆椘次言侯国服从方及于夀考且宁遽结之以作寝庙朱子释庙中之寝所以安髙宗之神得之矣閟宫首原僖公家世次及承祭祀攘夷狄复境土极颂其夀考亦遽结之以作新庙与殷武如出一手特殷武简而严閟宫张而夸耳故朱子于殷武之末谓与閟宫卒章文意畧同但先儒因此诗服淮夷蛮貊等事春秋所不载皆不能无疑故黄氏以为未然之期望朱子以为颂祷之词也○眉山苏氏曰诗人愿僖公上为神之所福内为民人之所安外为邻国之所懐而修旧起废治其寝庙以顺万民之所望也○定宇陈氏曰僖公修閟宫以其新修故又曰新庙而路寝即庙中之正寝也毛郑以閟宫为姜嫄庙者固非毛又以新庙为闵公庙者尤非也】
　　鲁颂四篇二十四章二百四十三句【考索曰駉诗言牧马之事有駜言君臣宴饮泮水言其修泮宫服淮夷所褒之事犹为可褒也至于閟宫则毁誉失真且如言姜嫄后稷至于文武与夫郊天之祭鲁以诸侯而乃盛称以示夸耀不亦过乎○临川王氏曰周颂之辞约约所以为严盛徳故也鲁颂之词侈侈所以为夸徳不足故也】
　　商颂四之五
　　契为舜司徒而封于商传十四世而汤有天下其后三宗迭兴【孔氏曰契为司徒有五教之功乃赐姓曰子而封于商从契至汤为十四世也○释文曰商者契所封之地名汤有天下遂以为国名○安成刘氏曰汤后九世至大戊而商道兴庙号中宗大戊后十三世至武丁商道复兴庙号髙宗武丁再传而至祖甲所谓三宗迭兴也盖商人宗之皆为百世不迁之庙故周公作无逸歴举言之但祖甲亲尽之际适以国亡故未有宗号也欤】及纣无道为武王所灭封其庶兄防子啓于宋修其礼乐以奉商后【吴氏曰武王克殷封武庚于殷墟封防子于宋及武庾叛成王杀之始即防子已封之宋建之为上公以奉汤祀作防子之命以申之】其地在禹贡徐州泗濵西及豫州盟【音孟】诸之野【孔氏曰宋之封域东至泗濵西至孟诸也】其后政衰商之礼乐日以放失七世至戴公时【孔氏曰自防子至戴公凡十君除二兄弟同世外是七世至戴公也】大夫正考甫得商颂十二篇于周大师归以祀其先王至孔子编诗而又亡其七篇然其存者亦多阙文疑义今不敢强通也【孔氏曰正考甫生孔父嘉孔父嘉生木金父木金父生初父初父生防叔防叔迁鲁为防太夫故曰防叔生伯夏伯夏生叔梁纥叔梁纥生仲尼则正考甫是孔子七世之祖周用六代之乐故有商颂○问商颂恐是宋作朱子曰宋襄一伐椘而已其事可考安有莫敢不来享等事又问恐是宋人作之追述往事以祀其先王若是商时所作商尚质不应商颂反多于周颂曰商颂虽多如周颂觉得文势自别周颂虽简文自平易商颂自是奥古非宋人所能作○郑氏曰列国政衰则变风作宋何独无乎曰有焉乃不録之王者之后时王所客也廵狩不陈其诗】商都亳宋都商丘皆在今应天府亳州界【应天府今改归徳州隶河南亳州今亳县属直隶鳯阳府颍州○曺氏曰契封商今丄雒商是也至汤凡八迁徙居亳从先王居帝喾尝都也汤十九世至盘庚其间又五迁后居河南亳殷即汤故都故后世或称商或称殷或兼称殷商】
　　猗【于宜反】与【音余】防与置我鞉【音桃】鼔奏鼔简简衎我烈祖赋也猗叹词防多【临川王氏曰美商之乐叹而多之也○曺氏曰言其美之不足故嗟叹而多之也】置陈也【庐陵欧阳氏曰陈鞉与鼔书曰下管鞉鼓盖虞夏以来旧物常用之】简简和大也衎【苦旦反】乐也烈祖汤也【毛氏曰有功烈之祖也】记曰商人尚声臭味未成涤【音狄】荡其声乐三阕【苦穴反】然后出迎牲即此是也【礼记郊特牲注曰涤荡犹摇动也○安成刘氏曰凡声属阳故曰乐由阳来商人祭祀尚声所以先求诸阳者也】旧説以此为祀成汤之乐也
　　汤孙奏假【音格】绥我思成鞉鼔渊渊【叶于巾反】嘒嘒管声既和且平依我磬声于【音乌】赫汤孙【叶思伦反】穆穆厥声
　　汤孙主祀之时王也【庐陵欧阳氏曰自太甲以下至纣皆可为汤孙但不知所斥者何王耳】假与格同言奏乐以格于祖考也绥安也思成未详郑氏曰安我以所思而成之人谓神明来格也礼记曰齐【音斋】之日思其居处思其笑语思其志意思其所乐【音去声】思其所嗜齐三日乃见其所为齐者【孔氏曰所思五事先思居处后思乐嗜者先粗而后精自外而入内也○建安何氏曰慕容氏云亲之居处笑语志意乐嗜往而不反非有实也夫岂形体之所能交哉思之所至足以通之矣齐之三日思之之至虽亲之不可见者如见其存防之显诚之不可揜也如此○朱子曰见所为齐者思之熟若见其所为齐之亲也】祭之日入室僾【音爱】然必有见乎其位【孔氏曰入室初入庙堂僾然髣髴见也如见亲之在神位也】周旋出户肃然必有闻乎其容声【孔氏曰孝子荐俎酌献行歩周旋或出户当此时必有悚息肃肃然如闻举动容止之声也】出户而聼忾【开代反】然必有闻乎其叹息之声【朱子曰设祭既毕孝子出户而聼也○建安何氏曰马氏云僾然言其貌肃然言其容忾然言其气也辅氏云既曰必有又曰僾然肃然忾然盖诚之不可揜也】此之谓思成苏氏曰其所见闻本非有也生于思耳此二説近是盖齐而思之祭而如有见闻则成此人矣【华谷严氏曰若神不来格则所思不遂今神明来格是安我以所思而成之人也】郑注颇有脱误今正之【庆源辅氏曰商人尚声于防可见绥我思成又见其尚鬼】渊渊深逺也嘒嘒【呼恵反】清亮也磬玉磬也堂上升歌之乐非石磬也【孔氏曰磬非乐之主而云依我磬声明此异于常磬非石磬也○张子曰玉磬声之最和平者可以养心其声一定始终如一无隆杀也○临川王氏曰依我磬声言与堂下之乐谐也】穆穆美也【郑氏曰于盛矣汤孙此乐之美其声也○安成刘氏曰既言管声又言磬声又言穆穆厥声盛称声乐见商人之尚声连叶三声字又见商人之质也○庆源辅氏曰穆穆厥声亦是言乐言于赫哉之汤孙其乐声甚美也】
　　庸鼔有斁万舞有奕我有嘉客亦不夷怿
　　庸镛通【毛氏曰大钟曰庸】斁斁然盛也奕奕然有次序也【濮氏曰周人之乐执籥秉翟者文舞也朱干玉戚者武舞也万舞二舞之总也故邶风有公庭万舞鲁颂有万舞洋洋春秋椘子元有振万盖时王乐也诸侯卿大夫士所得同用之特自八以下佾数有差等耳今言万舞有奕正谓文武迭用而有序岂天下未为周而是舞之名已见于前代乎】盖上文言鞉鼓管籥作于堂下其声依堂上之玉磬无相夺伦者至于此则九献之后钟鼓交作万舞陈于庭而祀事毕矣【安成刘氏曰周制宗庙九献之次尸未入前王祼于奥以降神一献也后亚祼二献也尸入荐血腥后王酌泛齐献尸所谓朝践三献也后酌醴齐亚献亦为朝践四献也荐熟毕王酌盎齐献尸五献也后酌缇齐亚献六献也皆所谓馈献也尸乃食讫王更酌朝践之泛齐以酳尸所谓朝献七献也后更酌馈献之缇齐以亚酳所谓再献八献也又冇诸臣为宾者之一献凡九也若商之九献则未有考】嘉客先代之后来助祭者也夷悦也亦不夷怿者言皆悦怿也【丰城朱氏曰汤孙奏假绥我思成始焉人固因乐以致其感格之效也于赫汤孙穆穆厥声终焉乐固因人而成其和声之美也至于镛鼓之斁斁然而盛也万舞之奕奕然有次序也则不特幽有以感乎神而嘉賔在位亦无不夷怿者矣独言嘉客者尊之也】
　　自古在昔先民有作温恭朝夕执事有恪
　　恪敬也言恭敬之道古人所行不可妄也闵马父【国语鲁语注马父鲁大夫】曰先圣王之传恭犹不敢专称曰自古古曰在昔昔曰先民【庆源辅氏曰马父觧自古在昔先民有作深得其防可以涵咏便见得敬是彻头彻尾成始成终之意○国语注曰有作言先圣人行此恭敬之道久矣不敢言创之于已乃云受之于先古也此其不敢専也】
　　顾予烝尝汤孙之将
　　将奉也言汤其尚顾我烝尝哉此汤孙之所奉者致其丁宁之意庶防其顾之也【安成刘氏曰此诗章首两以汤孙间称于声乐之间者所以重叹其乐之美所谓尚声者然也章末结之以汤孙之将者又所以偹见其礼之至也】一章二十二句
　　闵马父曰正考甫校商之名颂【孔氏曰鲁语注云名颂颂之美者考父恐其舛缪故就太师挍之】以为首其辑之乱曰云云即此诗也【庐陵罗氏曰辑成也凡作篇章义既成撮其大要以为乱辞】
　　嗟嗟烈祖有秩斯祜【候五反】申锡无疆及尔斯所
