<!-- { "loadSidebar": true } -->
　　赋也烈祖汤也秩常申重也尔主祭之君盖自歌者指之也【安成刘氏曰颂诗所以美盛徳告成功而皆自歌工以导逹主祭者之意也歌工自己身而指主祭者则曰尔自先祖之身而指主祭者则曰汤孙自主祭者之身而言则曰我曰予立言虽殊所指之人则一如上篇所称亦然也又如周颂雝诗既称天子则固自歌工之身而指主祭者矣下文又称孝子亦若此诗称汤孙也又称予称我亦若此诗称予我也】斯所犹言此处也○此亦祀成汤之乐言嗟嗟烈祖【华谷严氏曰补传云言烈祖而云嗟嗟以简朴故也若周颂则言于穆于皇近于文矣】有秩秩无穷之福可以申锡于无疆是以及于尔今王之所而修其祭祀如下所云也【东莱吕氏曰及尔斯所言流庆无穷今方于尔之所其后犹未艾也所谓申钖无疆○丰城朱氏曰成汤以盛徳而受天命故有秩秩无穷之福可以申锡于无穷尔后人所以得入烈祖之庙以奉烈祖之祭者是即其福之所及也言此以起下文之意】
　　既载清酤【吁候五反】赉我思成【叶音常】亦有和羮【叶音郎】既戒既平【叶音旁】鬷【中庸作奏今从之】假【音格】无言【叶音昻】时靡有争【叶音章】绥我眉夀黄耉无疆
　　酤酒【曺氏曰清酒冬酿夏成】赉与也思成义见上篇和羮味之调节也【郑氏曰和羮者五味调腥熟得节也○曺氏曰铏羮也】戒夙戒也平犹和也仪礼于祭祀燕享之始每言羮定【音订】盖以羮熟为节然后行礼【朱子曰乡饮酒礼乡射礼燕礼大射仪公食大夫礼少牢馈食皆曰羮定郑氏曰定犹熟也○庐陵李氏曰不敢预劳賔故以羮定为速賔行礼之节○东莱吕氏曰清酟和羮皆言祭之始也】定即戒平之谓也鬷中庸作奏正与上篇义同盖古声奏族相近族声转平而为鬷耳无言无争肃敬而齐一也【庆源辅氏曰先酒而后亦其序也无言则是肃敬无争则是齐一是乃诸福之所防也○丰城朱氏曰酒之清者方载而在樽则未献之时也而烈祖之神已与我以所思而成之人言应之疾也至于定则荐熟之时也既戒既平诚意之寓于物也无言无争诚意之存乎人也】言其载清酤而既与我以思成矣及进和羮而肃敬之至则又安我以睂夀黄耇之福也【庐陵欧阳氏曰上言既载清酟下文亦有和羮乃是直陈祭时酒与羮尔而执事总无諠哗又不交侵其职位以见在庙之人皆肃敬而举动得礼所以神明锡以眉夀黄耉之福也】
　　约軧【祈支反】错衡【叶户郎反】八鸾鸧鸧【七羊反】以假【音格】以享【叶虚良反】我受命溥将自天降康丰年穰穰来假【音格】来飨【叶虚良反】降福无疆
　　约軧错衡八鸾见采芑篇鸧见载见篇【郑氏曰约軧毂饰也鸾在镳四马则八鸾诸侯来助祭者乗篆毂错衡之车驾四马其鸾鸧鸧然声和○安成刘氏曰采芑作八鸾玱玱烝民韩奕作八鸾锵锵此诗作鸧鸧载见曰鞗革有鸧字虽不同皆言其声也】言助祭之诸侯乘是车以假以享于祖宗之庙也【庆源辅氏曰约軧错衡八鸾鸧鸧总言助祭之诸侯防则専言先代之后耳亦其序也】溥广将大也穰穰多也言我受命既广大而天降以丰年黍稷之多使得以祭也【曺氏曰诸侯助祭者如此是我之受命大得天人之助也得万国之欢心以事其先王所谓得人也降康丰年所谓得天也○东莱吕氏曰丰年穰穰言时和歳丰祭礼得成所谓可以偹物者也】假之而祖考来假享之而祖考来飨【新安胡氏曰欧阳氏云上言以享者谓诸侯来助致享于神也下云来飨者谓神来至而歆享也以假来假其义亦然】则降福无疆矣
　　顾予烝尝汤孙之将
　　説见前篇【眉山苏氏曰上言人既助之天又应之然后祖宗来格而享其祭报之以福故此曰其尚顾予烝尝哉此汤孙之所奉也】
　　烈祖一章二十二句【卢陵彭氏曰上篇言鞉鼓管籥与执竞之颂意同此篇言清酟和羮而不详于乐则与防执竞异也○庆源辅氏曰防与烈祖皆祀成汤之乐然诗则専言乐声至烈祖则及夫酒馔焉商人尚声岂始作乐之时则歌那既祭而后歌烈祖欤大抵商颂简古难防辞断而意续熟读自见】
　　天命鸟降而生商宅殷土芒芒古帝命武汤正域彼四方
　　赋也鸟鳦【乌防反】也【孔氏曰燕色故又名鸟】春分鸟降髙辛氏之妃有娀【息容反】氏女简狄祈于郊禖鳦遗卵简狄吞之而生契其后世遂为有商氏以有天下事见史记【孔氏曰鸟至日以太牢祀郊禖记其祈福之时故言天命鸟鸟来而谓之降者重之若自天来然○华谷严氏曰契封于商后因以为一代之号言生商谓生契也生契所以生商也○史记殷本纪曰鸟翔水遗卵娀简狄取而吞之三代世表曰契稷之父皆黄帝子孙诗言契生于卵后稷人迹者见其有天命精诚之意耳柰何无父而生乎故诗人美契曰天命乌降而生商美稷曰厥初生民】宅居也殷地名芒芒大貌古犹昔也帝上帝也武汤以其有武徳号之也【曺氏曰书曰惟我商王布昭圣武长发曰武王载斾有防秉钺汤曰吾甚武自号曰武王故此称为武汤也】正治也域封境也【眉山苏氏曰汤始受命正域于四方之诸侯也】○此亦祭祀宗庙之乐而追叙商人之所由生以及其有天下之初也【安成刘氏曰此诗推本商人生于鸟犹生民推本周人生于帝武此诗追叙契之生以及于汤有天下犹閟宫追叙后稷之生以及文武也○丰城朱氏曰天命鸟降而生商推契之所以生固本于天命也古帝命武汤原汤之所以兴亦本于天命也宅殷土芒芒言契之受天命而奄有乎一国也正域彼四方言汤之受天命而奄有乎天下也非有契以开之于前无以为有商受命之基非有汤以继之于后无以成有商兴王之业此诗人于契与汤所以必竝致其尊美而无异辞也】
　　方命厥后奄有九有【叶羽已反】商之先后受命不殆【叶养里反】在武丁孙子【叶奨里反】
　　方命厥后四方诸侯无不受命也九有九州也【华谷严氏曰域彼四方则九州在其中矣天命汤以四方为域汤能命其诸侯而奄有九有成天意也】武丁髙宗也【郑氏曰武丁脩徳殷道复兴故表显之号为髙宗】言商之先后受天命不危殆故今武丁孙子犹赖其福【卢陵欧阳氏曰武丁孙子谓武丁之孙子也】
　　武丁孙子武王靡不胜【音升】龙旂十乘【绳证反】大糦【尺志反】是承
　　武王汤号而其后世亦以自称也龙旂诸侯所建交龙之旂也【华谷严氏曰龙旂十乗举诸侯之尊者言之耳】大糦黍稷也承奉也○言武丁孙子今袭汤号者其武无所不胜于是诸侯无不奉黍稷以来助祭也【丰城朱氏曰方命厥后奄有九有则诸侯之受命于商王者固非止于一国也商之先后受命不殆则商王之受命于天者亦非止于一世也惟其歴世受命而不危殆故至于武丁孙子犹得以頼其福焉惟武丁孙子袭汤号而有天下者其武无所不胜故诸侯莫不乗其车马奉是黍稷来助祭于商焉】
　　邦畿千里维民所止肇域彼四海【叶虎洧反】
　　止居肇开也言王畿之内民之所止不过千里而其封域则极乎四海之广也【华谷严氏曰京师诸夏之本王圻之内人心安止则四海之大皆在统理之内也】
　　四海来假【音格下同】来假祁祁景员维河殷受命咸宜【叶牛何反】百禄是何【音荷叶如字】
　　假与格同祁祁众多貌景员维河之义未详或曰景山名商所都也见殷武卒章春秋传亦曰商汤有景亳之命是也员与下篇幅陨义同盖言周也河大河也言景山四周皆大河也何任也【郑氏曰百禄是荷谓担负天之多福】春秋传作荷【上声○华谷严氏曰章末总美殷家前后相承受天之命无有不宜能负荷天之百福谓成汤至髙宗以后也○庆源辅氏曰此又承上而言四海之逺诸侯无不来至而至者祁祁然众多见商之所都所谓景山者四周皆大河其形势之盛而居之安如此故又叹殷之受命无所不宜此所以能负荷其百福也】
　　鸟一章二十二句
　　濬哲维商长发其祥洪水芒芒禹敷下土方【絶句椘辞天问禹降省下土方盖用此语】外大国是疆幅陨【音员】既长有娀【息容反】方将帝立子生商
　　赋也濬深哲知【三山李氏曰正犹书所谓濬哲文明也】长久也方四方也外大国逺诸侯也幅犹言邉幅也陨读作员谓周也【华谷严氏曰自其直方言之曰幅自其周围言之曰员】有娀契之母家也【朱子曰旧説有娀国在不周之北恐不应絶逺如此○史记正义曰有娀当在蒲州】将大也○言商世世有濬哲之君【孔氏曰总叹商家深智不指斥一人也○三山李氏曰惟其徳之深故不溺于褊浅惟其徳之明故不至于昏塞商之先世皆有深智之徳○安成刘氏曰泛言濬哲之君盖自汤以上契以下皆是也】其受命之祥发见也久矣方禹治洪水以外大国为中国之竟【境同】而幅陨广大之时有娀氏始大故帝立其女之子而造商室也盖契于是时始为舜司徒掌布五教于四方而商之受命实基于此【曺氏曰契虽未能有天下然其有天下之祥既已于尧舜之时发见矣○庆源辅氏曰长发其祥则言商受天命其发见之祥既已逺矣自洪水芒芒下六句则皆述此句犹言天之栽培我商也久矣○丰城朱氏曰有商受命之祥虽在于濬哲相继之时而有商受命之基实定于有娀生商之日必言有娀者以契固商人之所由生而有娀又商人之所自出楢云稷固周人之所由生而有邰又周人之所自出也】
　　○王桓拨【叶必烈反】受小国是达【叶他悦反】受大国是达率履不越遂视既发【叶方月反】相【息亮反】土烈烈海外有截
　　赋也王契也者深防之称或曰以鸟降而生也王者追尊之号【孔氏曰国语王勒商十四世而兴王为契明矣又云昔我先王后稷我先王不窋韦昭注商颂亦以契为王是其为王之祖故呼王非号王也○庐陵欧阳氏曰书称格王宁王盖古人往往以美称加王尔者深防之称老氏言之又是也不必为黒也】桓武拨治达通也受小国大国无所不逹言其无所不宜也率循履礼越过发应也言契能循礼不过越遂视其民则既发以应之矣相土契之孙也【孔氏曰契子昭明昭明子相土】截整齐也至是而商益大四方诸侯归之截然整齐矣其后汤以七十里起岂尝中衰也与【庆源辅氏曰契为司徒初不见有武之事然文武乃君之徳既封为国君则是当有武徳也拨即拨乱之拨乃武徳之騐也既有武徳又能拨乱以为治则其所受之国随其大小而无所不宜又能循行礼法无或过越则其所以为下民之仪式者无所不偹矣宜乎遂视其民则既发以应之也至于其孙相土之时则商益以烈烈然光大诸侯率皆归之而极于海外莫不截然齐整也此章又叙契及相土之事】
　　○帝命不违至于汤齐汤降不迟圣敬日跻【子兮反】昭假【音格】迟迟上帝是祗帝命式于九围
