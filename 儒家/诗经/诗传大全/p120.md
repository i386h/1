<!-- { "loadSidebar": true } -->
　　赋也汤齐之义未详苏氏曰至汤而王业成与天命防也降犹生也迟迟久也祗【音支】敬式法也九围九州也【孔氏曰谓九围为九州者盖九分天下各为九处若规围然故谓之九围也】○商之先祖既有明徳天命未尝去之以至于汤【华谷严氏曰商自契以来天命所向至汤而后与天齐谓王业至此成天命至此集天人邉相符合也】汤之生也应期而降适当其时其圣敬又日跻【子兮反】升【庐陵彭氏曰圣敬日跻即至诚无息也○华谷严氏曰苟日新日日新又日新是圣敬日跻之实即文王之纯亦不已也○朱子曰汤工夫全在敬字上防来大段是一个脩饬底人又曰成汤之圣称其徳者有曰不迩声色不殖货利又曰以义制事以礼制心有曰从谏弗咈改过不吝又曰与人不求偹检身若不及此皆足以见其日新之实至于所谓圣敬日跻云者则其言愈约而意愈切矣】以至昭假于天久而不息惟上帝是敬故帝命之以为法于九州也【庆源辅氏曰圣敬云者言汤之敬乃圣人之敬也无一毫亏缺无一息间断故能昭假于天与天为一也以此观之则敬之一字乃入圣之门而学者成始成终之道可见矣】
　　○受小球【音求】大球为下国缀【张卫反】旒【音流】何【音贺】天之休不竞不絿【音求】不刚不柔敷政优优百禄是遒【子由反】
　　赋也小球大球之义未详或曰小国大国所贽之玉也郑氏曰小球镇圭尺有二寸大球大圭三尺也皆天子之所执也【曺氏曰玉藻云笏天子以球玉美玉也○周礼典瑞曰王搢大圭执镇圭注镇圭尺二寸以四镇之山为瑑饰所以镇安四方大圭三尺抒上终葵首明无所屈也】下国诸侯也缀犹结也旒旗之垂者也【孔氏曰大行人及考工记説旌旗之事皆云九旒七旒是旌旗垂者名为旒也】言为天子而为诸侯所系属【音烛】如旗之縿【音衫】为旒所缀着【长入声】也【华谷严氏曰诗考云旗所垂为旒众旒所着为縿】何荷竞强絿缓也优优寛裕之意遒聚也【庆源辅氏曰言汤能为天子受大国小国所执之玉则为诸侯所附属如旂旒之与縿然此皆上帝休美之命使然也然汤之负荷天休者非有他也本其圣敬只中道上行更无徧倚故其为政不强不弱不刚不柔优游寛裕此固百福之所聚也】
　　○受小共【音恭叶居勇反】大共为下国骏【音峻】厖【莫邦反叶莫孔反】何天之龙【叶丑勇反】敷奏其勇不震不动【叶徳总反】不戁【奴版反】不竦【小勇反】百禄是总【子孔反】
　　赋也小共大共骏厖之义未详或曰小国大国所共之贡也郑氏曰共【上声】执也犹小球大球也【安成刘氏曰郑意以小共为王所执镇圭大共为王所执之大圭也】苏氏曰共珙通合珙之玉也传曰骏大也厖厚也【华谷严氏曰视受小国大国之共贡惟薄取之所以大厚天下也】董氏曰齐诗作骏駹谓马也【新安胡氏曰骏駹是喻其有力量能负重致逺之意下国皆于我乎负载也】龙宠也敷奏其勇犹言大进其武功也戁恐竦惧也【庆源辅氏曰骏厖作大厚无意味当从董氏説作骏厖谓马也如此则与上章缀旒义相类皆是譬喻缀旒以喻为诸侯附着骏厖以喻能乗载诸侯也此维徳厚者能之上章言政事此章言武功先能自治然后能进其武功也不震动不戁竦即周颂所谓无贰无虞之意临大事固不可不惧然神武不杀者自能不震动不戁竦荷天之休则修政事荷天之宠则进武功亦其宜也】
　　○武王载斾有处秉钺【音越】如火烈烈则莫我敢曷【汉书作遏阿葛反叶阿竭反】苞有三蘖【五葛反叶五竭反】莫遂莫逹【叶他悦反】九有有截韦顾既伐【叶房越反】昆吾夏桀
　　赋也武王汤也【曺氏曰汤以武定乱故号武王】防敬也言恭行天讨也【三山李氏曰顔师古云汤虽秉钺以敬为先】曷遏通或曰曷谁何也苞本也蘖旁生萌蘖也言一本生三蘖也本则夏桀蘖则韦也顾也昆吾也皆桀之党也郑氏曰韦彭姓顾昆吾已【纪二音】姓【孔氏曰郑语云祝融其后八姓已姓昆吾顾温彭姓豕韦则商灭之】○言汤既受命载斾秉钺以征不义桀与三蘖皆不能遂其恶而天下截然归商矣【段氏曰截者定于一之谓也】初伐韦次伐顾次伐昆吾乃伐夏桀当时用师之序如此【庆源辅氏曰载斾秉钺不敢不防即所谓临事而惧也此与不震动不戁竦立行而不相悖如火烈烈言其气势之盛也则莫我敢遏言举天下莫能当也如此则有首出庶物之势矣汤之兴是甚麽气势天下安敢不截然齐整以归商桀与三蘗安得不自然以次而消靡乎】
　　○昔在中叶有震且业允也天子【叶奨里反】降于卿士【鉏里反】实维阿衡【叶户郎反】实左【音佐】右【音又】商王
　　赋也叶世震惧业危也承上文而言昔在则前乎此矣岂谓汤之前世中衰时与允也天子指汤也降言天赐之也卿士则伊尹也言至于汤得伊尹而有天下也阿衡伊尹官号也【庆源辅氏曰昔在中叶冇震且业分明是指桐土之后成汤以前中衰之时言也允也天子言汤之为天子当乎人心降于卿士言伊尹不徒出乃天为汤而钖之也左右商玉谓辅佐成汤以成王道也○孔氏曰言卿士者三公兼卿士也阿依衡平伊尹汤所依倚而取平故以为官名○九峯蔡氏曰言天下之所倚平也或曰伊尹之号○丰城朱氏曰前章言汤降不迟是汤之生不先不后而适当其期乃天实立之以为兴王之君也此章言降于卿士是尹之生亦不先不后而适当乎夏商革命之际乃天实赐之以为兴王之佐也使生汤而不生尹则是有君无臣而何以成兴王之业惟有汤以为之君而又有尹以为之佐此天命之所以集而王业之所以成也已上四章皆颂成汤功烈至此乃以左右商王一语归之阿衡则汤固为百世不迁之烈祖而商之子孙凡有大享于先王则伊尹以佐命元臣得与于享无疑矣】
　　长发七章一章八句四章章七句一章九句一章六句
　　序以此为大禘之诗盖祭其祖之所出而以其祖配也【张子曰其祖之所自出则帝喾也】苏氏曰大禘之祭所及者逺故其诗歴言商之先后又及其卿士伊尹盖与祭于禘者也商书曰兹予大享于先王尔祖其从与享之是礼也岂其起于商之世欤今按大禘不及羣庙之主此宜为祫祭之诗【濮氏曰序以为大禘则禘不及羣庙之主无因言相士若以为祫祭则羣庙之主在焉而言汤事特详末乃及伊尹相汤尝意其为合祀宗庙而以阿衡配食之乐欤】然经无明文不可考也【定宇陈氏曰此诗颂汤之兴而推本于契之始然汤武徳之盛如此本其所以圣者不越乎敬而已是敬也即契率履不越之心也率履不越之心其即舜命之以敬敷五教之心欤】
　　挞【他逹反】彼殷武奋伐荆楚冞【面规反】入其阻裒【蒲侯反】荆之旅有截其所汤孙之绪【象吕反】
　　赋也挞疾貌【曺氏曰言其兵威神速】殷武殷王之武也冞冒裒聚汤孙谓髙宗○旧説以此为祀髙宗之乐盖自盘庚没而殷道衰楚人叛之髙宗挞然用武以伐其国【三山李氏曰楚为夷狄之国世乱则先叛世治则后服商室中防往往为患髙宗所以讨之○孔氏曰周始封熊绎为楚子于武丁之世不知楚君何人○丰氏曰楚盖荆州之楚地故或谓之荆楚犹商称殷商也○华谷严氏曰解颐新语云或谓成王始封熊绎于荆至鲁僖公元年始有楚号遂疑商时未有荆楚乃欲假此以实韩诗宋襄公时作商颂之説殊不思禹贡有荆州即荆楚也又有荆岐则雍州之荆诗人故以荆楚别荆岐耳孰谓周始有荆楚哉】入其险阻以致其众尽平其地使截然齐一皆髙宗之功也【庆源辅氏曰挞彼殷武言髙宗能疾于用武也奋伐荆楚知所怒也冞入其阻不惮劳也裒荆之旅不縦杀也有截其所使之截然齐一各居其所也此其所以为髙宗之功绪也】易曰髙宗伐鬼方三年克之盖谓此欤【易既济九三爻传曰天下之事既济而逺伐暴乱也三年而克之事之至难也○丰城朱氏曰自古中兴之君未有不以武徳胜者盖继衰乱之后内之则法度之既弛纲纪之既壊外之则诸侯之既叛四夷之既起自非以武徳胜之则安能举王纲之已坠合人心于既离拨乱而复反于正哉若殷之髙宗是已信乎其无愧于为汤之孙矣】
　　○维女【音汝】荆楚居国南乡昔有成汤自彼氏【都啼反】羌莫敢不来享【叶虚良反】莫敢不来王曰商是常
　　赋也氐羌夷狄国在西方【曺氏曰汉志陇西郡有氐道县羌即西羌婼羌之属也婼音绰】享献也世见曰王【孔氏曰逺夷一世而一见于工秋官大行人云九州外谓之蕃国世一见谓其父死子继及嗣王即位乃来朝谓之世见也】○苏氏曰既克之则告之曰尔虽逺亦居吾国之南耳【曺氏曰商居河洛之间则荆椘在国南乡】昔成汤之世虽氐羌之逺犹莫敢不来朝曰此商之常礼也况汝荆椘曷敢不至哉【孔氏曰首章言伐椘之功二章言责椘之义】
　　○天命多辟【音壁】设都于禹之绩歳事来辟勿予祸适【直革反】稼穑匪解【音懈叶讫力反】
　　赋也多辟诸侯也来辟来王也适谪通○言天命诸侯各建都邑于禹所治之地【曺氏曰説命云明王奉若天道建邦设都则多辟虽受封于天子实天所命也益稷云禹荒度王功弼成五服至于五千州十有二师外薄四海咸建五长则诸侯设都之地皆禹之功也】而皆以嵗事来至于商以祈王之不谴曰我之稼穑不敢解也庶可以免咎矣言荆椘既平而诸侯畏服也【三山李氏曰言夷狄率服则天下无事所先者农事耳观孟子载天子廵守惟以土地田野为庆让之先诚以农事为重也○容齐项氏曰言以嵗事来享于君而兾以免于祸谪奉其稼穑而不敢解也○朱子曰颂中有全篇句句是韵如殷武之类无两句不是韵到稼穑匪解自是欠了一句前軰分章全晓不得其细读方知是欠了一句○丰城朱氏曰诸侯之立国其始虽本于天命而嵗事之共尤不可不奉乎王命焉观勿予祸谪之辞乃其兢惕戒惧之诚所以奉王命保天命而君国子民之本也盖君国子民之道莫先于稼穑农事之不修则国用之不给上无以供朝贡而尽臣职下无以供祭祀而尽孝道故田野不辟则天子廵守而责让加焉稼穑匪懈则朝贡祭祀无不有以供嵗事之常其得免于罪愆宜矣】
　　○天命降监【下与滥叶】下民有严【叶五刚反】不僭不滥不敢怠遑命于下国【叶越逼反】封建厥福【叶笔力反】
　　赋也监视严威也僭赏之差也滥刑之过也遑暇封大也○言天命降监不在乎他皆在民之视聼则下民亦有严矣惟赏不僭刑不滥而不敢怠遑则天命之以天下而大建其福此髙宗所以受命而中兴也【庆源辅氏曰此章则又言髙宗所以致中兴之道曰天虽髙而实下其监视甚可畏也民虽卑而天实以为视聼不可忽也惟髙宗上畏天下敬民而见于刑赏者未尝有僭滥之失存于中心者不敢有怠遑之意故天命之以天下而大建其福○丰城朱氏曰髙宗之赏不僭于其建邦设都见之刑不滥于其伐鬼方见之不敢怠遑又于书之不敢荒寜见之】
　　○商邑翼翼四方之极赫赫厥声濯濯厥灵寿考且寜以保我后生【叶桑经反】
