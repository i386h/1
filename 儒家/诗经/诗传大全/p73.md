<!-- { "loadSidebar": true } -->
　　○东人之子职劳不来【音赉叶六直反】西人之子粲粲衣服【叶蒲北反】舟人之子熊罴是裘【叶渠之反】私人之子百僚是试【叶申之反】赋也东人诸侯之人也职专主也来慰抚也西人京师之人也粲粲鲜盛貌舟人舟楫之人也熊罴是裘言富也私人私家皁隶之属也僚官试用也舟人私人皆西人也○此言赋役不均羣小得志也【三山李氏曰此章言东人之劳西人之逸小人得志网纪败坏无复王室之旧也】
　　○或以其酒不以其浆鞙鞙【胡犬反】佩璲【音遂】不以其长维天有汉监【古暂反】亦有光跂【丘豉反】彼织女终日七襄赋也鞙鞙长貌璲瑞也【郑氏曰佩璲者以瑞玉为佩】汉天河也【孔氏曰汉水之精也气发而升精华浮上宛转随流名曰天河一曰云汉】跂隅貌织女星名在汉旁三星跂然如隅也【东阳许氏曰织女三星鼎足而成三角在天市垣北】七襄未详传曰反也笺云驾也驾谓更其肆也葢天有十二次日月所止舎所谓肆也经星一昼一夜左旋一周而有余则终日之间自卯至酉当更七次也【孔氏曰在天为次在地为辰星之行昼夜虽各六辰数者举其终始故七即自卯至酉也○安成刘氏曰日月五星为纬其余皆为经星经星周布与天为体所谓经星一昼夜左旋一周天而有余者即天之旋一周而又过一度者也然周天十二次一昼夜十二时则一时当歴一次故终其昼日之间自卯至酉凡七时织女星当歴七次也】○言东人或馈之以酒而西人曾不以爲浆东人或与之以鞙然之佩而西人曾不以爲长维天之有汉则庶乎其有以监我【庐陵欧阳氏曰言我民困矣天之云汉有光亦能下降我民乎其不言日月之明而言云汉之光者谓不能下监也】而织女之七襄则庶乎其能成文章以报我矣无所赴愬而言惟天庶乎其恤我耳【庆源辅氏曰侯邦供王赋役固其职也然为王者当有以体恤之不敢易视而轻用之可也观禹贡之底愼财赋无逸之惟正之供则必不至于易视而轻用之矣今也东国财力俱困而馈西人以酒则视之曽不如浆与之以鞙然之佩则视之曾不以为长易视之如此则轻用之必矣此东国之所以怨病而愬之于天也○丰城朱氏曰酒之厚而不以为浆佩之鞙鞙而不以为长其出之也甚艰其视之也甚贱葢其意气骄溢类如此然则贫富劳逸之不均吾将曷愬哉亦惟愬之于天而已汉之有光其亦能监视我也耶织女之七襄其亦能成文章以报我也耶其词之婉而不廹如此诗之忠厚亦可见矣】
　　○虽则七襄不成报章睆【华板反】彼牵牛不以服箱东有啓明【叶谟郎反】西有长庚【叶古郎反】有捄天毕载施之行【户郎反】赋也睆明星貌牵牛星名【尔雅曰何鼔谓之牵牛何胡可反】服驾也箱车箱也【孔氏曰两较之间谓之箱是车内容物之处较音角】啓明长庚皆金星也以其先日而出故谓之啓明以其后日而入故谓之长庚【毛氏曰庚续也○长乐刘氏曰金星朝在东所以啓日之明夕在西所以续日之长】葢金水二星常附日行而或先或后但金大水小故独以金星爲言也【安成刘氏曰金水附日而行无定在或一在日先一在日后或俱在日先或俱在日后金星行在日后则晨见而昏不见行在日先则昏见而晨又不见也】天毕毕星也状如掩之毕行行列也○言彼织女不能成报我之章牵牛不可以服我之箱而啓明长庚天毕者亦无实用但施之行列而已【庐陵欧阳氏曰虽有织女不能为我织而成章虽有牵牛不能为我驾车而输物虽有啓明长庚不能肋日为昼俾我营作虽冇天毕不能为我掩捕鸟兽】至是则知天亦无若我何矣
　　○维南有箕不可以簸【波我反】扬维北有斗不可以挹【音揖】酒浆维南有箕载翕【讣急反】其舌维北有斗西柄之揭【音讦】赋也箕斗二星以夏秋之间见于南方【安成刘氏口六七月间见于南方者指当时昏见为言也】云北斗者以其在箕之北也【安成刘氏曰此谓南斗即上文夏秋之间见南方者也】或曰北斗常见不隐者也翕引也舌下二星也南斗柄固指西若北斗而西柄则亦秋时也【董氏曰箕其踵似箕且有舌斗其方如斗且冇柄箕四星二为踵二为舌踵狭而舌广故曰翕斗四星为斗三星为柄】○言南箕旣不可以簸扬糠粃北斗旣不可以挹酌酒浆【三山李氏曰古人多以箕斗为虚名葢此数星皆人间器用之物有名而无实故以为喻】而箕引其舌反若有所吞噬斗西揭其柄反若有所挹取于东是天非徒无若我何乃亦若助西人而见困甚怨之词也【庐陵欧阳氏曰自维天有汉以下皆述谭人仰诉于天之词其意言我谭人困于供亿取资于地者皆已竭矣欲取于天又不可得也末言簑斗非徒不可用箕反若有所噬斗反若有所挹取于东是皆怨讽之词也○庆源辅氏曰二章三章以下文意奇逸其词虽若阔疎而意脉实相连属作此诗者非唯怨得其正其亦老于文墨者欤】
　　大东七章章八句
　　四月维夏【叶后五反】六月徂暑先祖匪人胡宁忍予【叶演女反】兴也徂往也四月六月亦以夏正数之建巳建未之月也○此亦遭乱自伤之诗言四月维夏则六月徂暑矣我先祖岂非人乎何忍使我遭此祸也无所归咎之词也
　　○秋日凄凄【七西反】百卉【许贵反】具腓【芳菲反】乱离瘼【音莫】矣奚【家语作爰】其适归
　　兴也凄凄凉风也卉草腓病离忧瘼病奚何适之也○秋日凄凄则百卉具腓矣乱离瘼矣则我将何所适归乎哉【东莱吕氏曰秋日冬日犹云秋时冬时也】
　　○冬日烈烈飘风发发民莫不谷我独何害【叶音曷】兴也烈烈犹栗烈也发发疾貌谷善也【三山李氏曰天下莫不被害乃云民莫不善者此据作诗者之言也】○夏则暑秋则病冬则烈言祸乱日进无时而息也【华阳范氏曰言夏秋冬独不及春葢天气和畅万物发育治之象也自古治世少乱世多观四时可知矣○庆源辅氏曰此章亦兴也而先生但连上二章为説云夏则暑秋则病冬则烈言祸乱日进无时而息如此説则却似赋体其不解所以为兴者葢此章之説已见于蓼莪篇矣○庐陵彭氏曰天地之运随时变迁四时之景本无美恶惟夫欢乐者遇之则为美景忧愁者触之则爲恶况今四月之大夫夏则苦徂暑之薰灼秋则悲百卉之凋瘁冬则伤飘风之迅急是皆遇景生悲触绪增感其心无一时得以自寛焉吟咏其词可见当时之乱矣】
　　○山有嘉卉侯栗侯梅【叶莫悲反】废爲残赋莫知其尤【叶于其反】兴也嘉善侯维废变尤过也○山有嘉卉则维栗与梅矣【钱氏曰卉草也通言之则草木皆卉也】在位者变爲残贼则谁之过哉
　　○相【息亮反】彼泉水载淸载浊【叶殊玉反】我日构祸曷云能谷兴也相视载则构合也○相彼泉水犹有时而淸有时而浊而我乃日日遭害则曷云能善乎
　　○滔滔【叶刀力反】江汉南国之纪尽瘁以仕宁莫我有【叶羽已反】兴也滔滔大水貌江汉二水名纪纲纪也谓经带包络之也瘁病也有识有也○滔滔江汉犹爲南国之纪今也尽瘁以仕而王何其不我有哉
　　○匪鹑【徒九反】匪鸢【以专反叶以旬反】翰飞戾天【叶铁因反】匪鳣【张连反】匪鲔【于轨反】濳逃于渊【叶一均反】
　　赋也【庆源辅氏曰此章本亦兴体但有所托之物而无所兴之辞故不可谓之兴又有四个匪字故亦不可谓之比而只得以为赋也】鹑雕也【埤雅曰雕能食草似鹰而大黑色俗呼为皁雕】鸢亦鸷鸟也其飞上薄云汉鳣鲔大鱼也○鹑鸢则能翰飞戾天鳣鲔则能濳逃于渊我非是四者则亦无所逃矣【永嘉陈氏曰言虽欲髙飞深藏而不可得也】
　　○山有蕨薇隰有杞桋【音夷】君子作歌维以告哀【叶于希反】兴也杞枸【音苟】檵【音计】也【本草曰枸杞一名地骨春夏采叶秋采茎实冬采根皆可食】桋赤梀【音色】也树叶细而岐鋭皮理错戾好丛生山中中爲车辋○山则有蕨薇隰则有杞桋君子作歌则维以告哀而已【庆源辅氏曰惟以告哀而已无他事也则其情切矣】
　　四月八章章四句
　　小旻之什十篇六十五章四百十四句


　　诗传大全卷十二
<经部,诗类,诗传大全>
　　钦定四库全书
　　诗传大全卷十三　　　　明　胡广等　撰北山之什二之六
　　陟彼北山言采其杞偕偕士子【叶奨里反】朝夕从事【叶上止反】王事靡盬忧我父母【叶蒲彼反】
　　赋也偕偕强壮貌士子诗人自谓也○大夫行役而作此诗自言陟北山而采杞以食者皆强壮之人而朝夕从事者也盖以王事不可以不勤是以贻我父母之忧耳【郑氏曰王事不可以不坚固故我当尽力勤劳于役久不得归父母思己而忧○安成刘氏曰此章可见诗人忠厚之心也】
　　○溥【音普】天之下【叶后五反】莫非王土率土之濵莫非王臣大夫不均我从事独贤【叶下珍反】
　　赋也溥大率循濵涯也○言土之广臣之众而王不均平使我从事独劳也【双峯饶氏曰无才者多逸有才者多劳以其能任事故也言凡为王臣者皆当任王事何独使我为贤而劳之乎○叠山谢氏曰自古君子常任其劳小人常处其逸君子常任其忧小人常享其乐虽曰役使不均我独贤劳然君子夲心亦不愿逸乐也】不斥王而曰大夫不言独劳而曰独贤诗人之忠厚如此
　　○四牡彭彭【叶铺郎反】王事傍傍【布彭反叶布光反】嘉我未老鲜【息浅反】我方将旅力方刚经营四方
　　赋也彭彭然不得息也傍傍然不得已也嘉善鲜少也以为少而难得也将壮也旅与膂同○言王之所以使我者善我之未老而方壮旅力可以经营四方耳犹上章之言独贤也【叠山谢氏曰此诗夲为役使不均独劳于王事而作此章乃曰天子嘉我之未老善我之方壮喜我之旅力方刚而可以经营四方故独见任使反以王为知己忠厚之至也○安成刘氏曰此章言所以従事独贤之意】
　　○或燕燕居息或尽瘁事国【叶越逼反】或息偃在牀或不已于行【叶户郎反】
　　赋也燕燕安息貌瘁【徂醉反】病已止也○言役使之不均也下章放此【庆源辅氏曰此章而下则方言其不均之实然亦不过以其劳逸者对言之使上之人自察耳但言之重辞之复则其望于上者亦切矣诗可以怨谓此类也○安成刘氏曰以下三章凡十二句为偶皆以他人之逸乐对己之忧劳所以形容不均之意】
　　○或不知叫号【户刀反】或惨惨【七感反】劬劳或栖【音西】迟偃仰或王事鞅【于两反】掌
　　赋也不知叫号深居安逸不闻人声也鞅掌失容也言事烦劳不暇为仪容也
　　○或湛【都南反】乐饮酒或惨惨畏咎【巨九反】或出入风【音讽】议【叶鱼羇反】或靡事不为
　　赋也咎犹罪过也出入风议言亲信而従【七恭反】容也【庆源辅氏曰燕安也重言之见安之甚也或燕燕而自居于休息或尽瘁而力为国事或息偃在牀以自逸或不已于行以自苦或深居而不接人声或忧惨而自极劬劳或栖迟于家而偃仰自适或烦劳于国而仪容不整或躭乐饮酒以自乐或惨惨畏咎以自忧或出入风议而亲近従容或靡事不为而踈逺劳勚】
