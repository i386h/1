<!-- { "loadSidebar": true } -->
　　赋也屡数也盟邦国有疑则杀牲歃【音霎】血告神以相要束也【周礼司盟注曰盟者书其辞于策杀牲取血坎其牲加书于上而埋之有疑不协也○三山李氏曰考之春秋传如伯有之乱郑伯与其臣下盟葢盟者生于君臣相疑而致也】盗指谗人也【西山真氏曰谗人乗间伺隙以中君子如穿窬之盗然】餤进卭病也○言君子不能已乱而屡盟以相要则乱是用长矣君子不能堲【音即韵注曰疾也】谗而信盗以爲虐则乱是用暴矣谗言之美如食之甘使人嗜之而不厌则乱是用进矣然此谗人不能供其职事徒以爲王之病而已夫良药苦口而利于病忠言逆耳而利于行维其言之甘而悦焉则其国岂不殆哉【华谷严氏曰三章言信谗致乱也○安成刘氏曰此上三章先刺听谗者下三章则专刺谗人】
　　○奕奕寝庙君子作之秩秩大猷圣人莫之他人有心予忖【七损反】度【音铎】之跃跃【他歴反】毚【上咸反】遇犬获【叶黄郭反】之兴而比也奕奕大也秩秩序也猷道莫定也跃跃跳疾貌毚狡也○奕奕寝庙则君子作之秩秩大猷则圣人莫之以兴他人有心则予得而忖度之【朱子曰诗人所见极大如此章本意只是恶巧言谗谮之人却以奕奕寝庙秩秩大猷起兴便见其所见极大形于言者无非义理之极致也潘时举对云此亦是先王之泽未冺礼义根于其心故其形于是言者自无非义理也】而又以跃跃毚遇犬获之比焉反覆兴比以见谗人之心我皆得之不能隐其情也【庆源辅氏曰跃跃有跳梁恣肆之意谗者方且跳梁恣肆以害人自谓人莫得而知己也一旦遇智者临之则其情伪显露有不可得而隐者诚有似乎毚之跃跃而忽遇犬马则无所逃矣○华谷严氏曰四章言己知谗人之情也】
　　○荏【而甚反】染柔木君子树【叶士主反】之往来行言心焉数【所主反】之蛇蛇【以支反】硕言出自口【叶孔五反】矣巧言如簧颜之厚【叶胡五反】矣
　　兴也荏染柔貌柔木桐梓之属可用者也行言行道之言也数辨也蛇蛇安舒也硕大也谓善言也颜厚者顽不知耻也○荏染柔木则君子树之矣往来行言则心能辨之矣若善言出于口者宐也巧言如簧则岂可出于口哉言之徒可羞愧而彼颜之厚不知以爲耻也孟子曰爲机变之巧者无所用耻焉其斯人之谓与【西山真氏曰憸巧之言悦可人听如笙簧然使其知愧则不为矣○安成刘氏曰五章言谗人出言无耻也】
　　○彼何人斯居河之麋【音眉】无拳【音权】无勇职爲乱阶【叶居溪反】旣微且尰【市勇反】尔勇伊何爲犹将多尔居徒几【音纪叶居希反】何
　　赋也何人斥谗人也此必有所指矣贱而恶之故爲不知其姓名而曰何人也斯语辞也水草交谓之麋【三山李氏曰左氏所谓孟诸之麋是也】拳力阶梯也骭【音限】疡【音羊】爲微肿足爲尰【孔氏曰郭璞云骭膝胫也疡疮也膝胫之下有疮肿是涉水所为】犹谋将大也○言此谗人居下湿之地虽无拳勇可以爲乱而谗口交鬭专爲乱之阶梯又有微尰之疾亦何能勇哉而爲谗谋则大且多如此是必有助之者矣然其所与居之徒众几何人哉言亦不能甚多也【华谷严氏曰卒章斥谗人而贱恶之也○庆源辅氏曰东莱以为非特贱之且言其本亦易驱除特王不悟耳者是也四章五章言谗言之本不难辨谗人之本不难除也】
　　巧言六章章八句
　　以五章巧言二字名篇
　　彼何人斯其心孔艰【叶居银反】胡逝我梁不入我门【叶眉贫反】伊谁云从维暴之云
　　赋也何人亦若不知其姓名也孔甚艰险也我旧説以爲苏公也暴暴公也皆畿内诸侯也○旧説暴公爲卿士而谮苏公故苏公作诗以絶之然不欲直斥暴公故但指其从行者而言彼何人者其心甚险胡爲往我之梁而不入我之门乎旣而问其所从则暴公也夫以从暴公而不入我门则暴公之谮已也明矣但旧説于诗无明文可考未敢信其必然耳【庆源辅氏曰彼何人斯其心孔艰责之也而不为己甚之辞胡逝我梁不入我门疑之也而犹冇望之之意伊谁云从维暴之云始明言之而其情旣不得而遁然亦无忿怼之辞也可谓忠厚矣】
　　○二人从行谁爲此祸【胡果反】胡逝我梁不入唁我始者不如今云不我可
　　赋也二人暴公与其徒也唁吊失位也○言二人相从而行不知谁谮已而祸之乎旣使我得罪矣而其逝我梁也又不入而唁我汝始者与我亲厚之时岂尝如今不以我爲可乎【庆源辅氏曰虽已明知其人之谮已而犹为不知之辞曰二人从行谁人谮我而爲此祸今乃逝我之梁而不入唁我乎大扺谗人者自是无面目以见人然其所以自解者则必曰我之所以不见此人者以此人之不足见也故诘之曰尔始者与我亲厚之时岂尝如今不以我爲可乎】
　　○彼何人斯胡逝我陈我闻其声不见其身不愧于人不畏于天【叶铁因反】
　　赋也陈堂涂也堂下至门之径也【庐陵李氏曰其北当阶其南接门内霤也】○在我之陈则又近矣闻其声而不见其身言其踪迹之诡秘也不愧于人则以人爲可欺也天不可欺女独不畏于天乎奈何其谮我也【庆源辅氏曰知其逝我梁逝我陈是闻其声而不入见我是不见其身故因其实而言之又以见踪迹之诡秘是以人为可欺也人或可欺而天其可欺乎尔独不畏于天而谮我如是也古人责人往往至天而极如两无正所谓胡不相畏不畏于天亦是意也】
　　○彼何人斯其爲飘风【叶孚愔反】胡不自北胡不自南【叶尼心反】胡逝我梁秪【音支】搅【交卯反】我心
　　赋也飘风暴风也搅扰乱也○言其往来之疾若飘风然自北自南则与我不相値也今则逝我之梁则适所以搅乱我心而已
　　○尔之安行亦不遑舎【叶商居反】尔之亟【纪力反】行遑脂尔车壹者之来云何其盱【况于反】
　　赋也安徐遑暇舎息亟疾盱望也字林云盱张目也易曰盱豫悔【豫六三爻本义曰盱上视也隂不中正而近于四故六三上视于四而下溺于豫宜有悔者也】三都赋云盱衡而诰是也【安成刘氏曰左太冲魏都赋云魏国先生乃盱衡而诰注盱张目也眉上曰衡谓举眉扬目也诰告也】○言尔平时徐行犹不暇息而况亟行则何暇脂其车哉今脂其车则非亟也乃托以亟行而不入见我则非其情矣何不一来见我如何使我望汝之切乎
　　○尔还而入我心易【以防反叶以支反】也还而不入否难知也壹者之来俾我祗也
　　赋也还反易説祗安也○言尔之往也旣不入我门矣傥还而入则我心犹庶乎其説也还而不入则尔之心我不可得而知矣何不一来见我而使我心安乎【三山李氏曰亦以见谗谮之人愧不敢来也】董氏曰是诗至此其词益缓若不知其爲谮矣
　　○伯氏吹壎【况袁反】仲氏吹篪【音池】及尔如贯谅不我知出此三物以诅【侧助反】尔斯【叶先赍反】
　　赋也伯仲兄弟也俱爲王臣则有兄弟之义矣乐器土曰壎大如鹅子鋭上平底似称锤六孔【孔氏曰壎周礼小师职作埙古今字异耳注云烧土为之】竹曰篪长尺四寸围三寸七孔一孔上出径三分凡八孔横吹之如贯如防之贯物也言相连属【音烛】也谅诚也三物犬豕鸡也刺其血以诅盟也【孔氏曰诅小于盟左传防公十一年季武子作三军盟诸僖闳诅诸五父之衢定公六年旣遂阳虎盟国人于亳社诅诸五父之衢○临川王氏曰三物如郑庄公令出鸡犬豭以诅射頴考叔者毛遂取鸡狗马之血以盟也葢古盟诅如此】○伯氏吹壎而仲氏吹篪言其心相亲爱而声相应和也与汝如物之在贯【孔氏曰与汝义如兄弟和如壎篪势相次比如物之相贯】岂诚不我知而谮我哉苟曰诚不我知则出此三物以诅之可也
　　○爲鬼爲蜮【音域】则不可得有腼【土典反】面目视人防极作此好歌以极反侧
　　赋也蜮短狐也江淮水皆有之能含沙以射水中人影其人輙病而不见其形也【孔氏曰蜮如鼈三足陆玑云一名射影含沙射影其疮如疥○埤雅曰有长角横在口前如弩担临其角端曲如上弩以气为矢因水势以射人俗呼水弩鹅能食之】腼面见人之貌也好善也反侧反覆不正直也○言汝爲鬼爲蜮则不可得而见矣女乃人也腼然有面目与人相视无穷极之时岂其情终不可测哉是以作此好歌以究极尔反侧之心也【临川王氏曰作此诗将以絶之而曰好歌者冇欲其悔悟之心焉尔】
　　何人斯八章章六句
　　此诗与上篇文意相似疑出一手但上篇先刺听者此篇专责谗人耳王氏曰暴公不忠于君不义于友所谓大故也故苏公絶之然其絶之也不斥暴公言其从行而已不着其谮也示以所疑而已旣絶之矣而犹告以壹者之来俾我祗也葢君子之处已也忠其遇人也恕使其由此悔悟更以善意从我固所愿也虽其不能如此我固不爲已甚岂若小丈夫然哉一与人絶则丑诋固拒唯恐其复合也
　　萋【七西反】兮斐【孚匪反】兮成是贝锦彼谮人者亦已大【音泰】甚【食荏反】
　　比也萋斐小文之貌贝水中介虫也有文彩似锦【孔氏曰锦而连贝故知为贝之文其文彩之异小大之殊甚众古者货贝是也○埤雅曰锦文如贝谓之贝锦贝中肉如科斗而有首尾以其背用谓之贝贝背也】○时有遭谗而被宫刑爲巷伯者作此诗【郑氏曰宫者割其势若今宦者也】言因萋斐之形而文致之以成贝锦以比谗人者因人之小过而饰成大罪也彼爲是者亦已大甚矣
　　○哆【昌者反】兮侈【尺是反】兮成是南箕彼谮人者谁适【丁歴反下同】与谋【叶谟悲反】
　　比也哆侈微张之貌南箕四星二爲踵二爲舌【安成刘氏曰即箕星也常见于南方故谓南箕】其踵狭而舌广则大张矣适主也谁适与谋言其谋之閟也【丰城朱氏曰萋斐以成贝锦喩谗人者能因细小而饰成大罪也哆侈以成南箕喩谗人者能因疑似而搆成实罪也始则以小而成大终则以虚而为实此谗人者所以能倾人之家国也】
　　○缉缉【七立反】翩翩【音篇叶批宾反】谋欲谮人愼尔言也谓尔不信【叶斯人反】
　　赋也缉缉口舌声或曰缉缉人之罪也或曰有条理貌皆通翩翩往来貌【华谷严氏曰谗人情状接续增益缉缉然如女之绩往来轻飘翩翩然如鸟之飞相与经营谋为谗谮而已】谮人者自以爲得意矣然不愼尔言听者有时而悟且将以尔爲不信矣
　　○捷捷幡幡【芳烦反叶芬邅反】谋欲谮言岂不尔受旣其女【音汝】迁
　　赋也捷捷儇【皿平声】利貌幡幡反覆貌王氏曰上好谮则固将受女然好谮不已则遇谮之祸亦旣迁而及女矣【华谷严氏曰汝能谮人人亦能谮女其祸将迁及女矣】曾氏曰上章及此皆忠告之词【庆源辅氏曰愼尔言也谓尔不信臼谮者而言也岂不尔受旣其女迁自听者而言也皆所必至之理故以之忠告于爲谮者庶乎其知所畏而不敢肆耳】
　　○骄人好好劳人草草苍天苍天【叶铁因反】视彼骄人矜此劳人
　　赋也好好乐也草草忧也骄人谮行而得意劳人遇谮而失度其状如此【新安胡氏曰王氏云苍天苍天葢以王之不明无所告愬而言之于天也○庆源辅氏曰视彼骄人庶乎有以抑遏沮止之也矜此劳人庶乎有以扶持安之也】
　　○彼谮人者【叶掌与反】谁适与谋【叶满补反】取彼谮人投畀豺【上皆反】虎豺虎不食投畀有北有北不受【叶承呪反】投畀有昊【叶许候反】
