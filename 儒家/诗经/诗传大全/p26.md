<!-- { "loadSidebar": true } -->
　　比也北门背阳向隂殷殷忧也窭者贫而无以为礼也【孔氏曰窭谓无财可以为礼贫谓无财可以自给然二者皆无财之事故尔雅贫窭通也○三山李氏曰兼言之以见贫之甚也】○卫之贤者处乱世事暗君不得其志故因出北门而赋以自比【问只作赋説如何朱子曰当作赋而比当时必欲出北门而后作此诗亦冇比意思○孔子曰言出自北门背明向隂而行犹居乱世向暗君而仕也○张子曰偶出北门因有此言】又叹其贫窭人莫知之而归之于天也【孔氏曰我之困苦天实为之使我遭此君知复奈何哉君臣道不合则去今无去心忠之至也○郑氏曰诗人事君无二志故自决归之于天○庆源辅氏曰终者己焉之辞葢自以为无复有望也故叹之曰己焉哉天实为之谓之何哉此盖知其无可夵何而归之天也是亦所谓发乎情止乎礼义者也】
　　○王事适我政事一埤【避支反】益我我入自外室人交徧讁【知革反叶竹棘反】我已焉哉天实为之谓之何哉
　　赋也王事王命使为之事也适之也政事其国之政事也一犹皆也埤厚室家讁责也○王事既适我矣政事又一切以埤益我其劳如此而窭贫又甚室人至无以自安而交徧讁我则其困于内外极矣【孔氏曰言非直已贫窭君政又皆埤已我自外而归则室家之人更迭而徧来责我外为君所用内为家人不知故又自决归之于天○华阳范氏曰闗雎之化行则妇人能闵其君子至于衰世则室家曰见而有不知其心者】
　　○王事敦【叶都回反】我政事一埤遗【唯季反叶夷回反】我我入自外室人交徧摧【徂回反】我已焉哉天实为之谓之何哉赋也敦犹投掷也遗加摧沮也【郑氏曰防者刺讥之言○庆源辅氏曰摧谓摧折沮抑之又甚于讁也】
　　北门三章章七句
　　杨氏曰忠信重禄所以劝士也卫之忠臣至于窭贫而莫知其艰则无劝士之道矣仕之所以不得志也先王视臣如手足岂有以事投遗之而不知其艰哉然不择事而安之无怼憾之辞知其无可奈何而归之于天所以为忠臣也【叠山谢氏曰鹿鸣四牡之燕乐出车杕杜之劳来一人之劳苦君无不知一毫之事功君无不报此先生所以体羣臣也千歳冶安根夲葢在此也北门之忠臣至于终窭且贫禄不足以代耕矣出则当王事之独劳入则当政事之烦使室人不能忍饥寒而交徧讁之此人情所难堪者上不怨其君下不怨其家穷而呼天亦无一毫怨天之辞此乐天知命之士也有臣如此而不能忠信重禄以劝之卫之所以亡也○庆源辅氏曰杨氏之説其论君臣之道备矣而卫之忠臣则处其变而不失其道者可以为万世臣子之法也】
　　北风其凉雨【于付反】雪其雱【普康及】惠而好【呼报反下同】我携手同行【叶户郎反】其虚其邪【音徐下同】既亟只【音纸下同】且【子徐反下同】比也北风寒凉之风也凉寒气也雱雪盛貌惠爱行去也虚寛貌邪一作徐缓也【释文曰尔雅作徐】亟急也只且语助辞○言北风雨雪以比国家危乱将至而气象愁惨也故欲与其相好之人去而避之且曰是尚可以寛徐乎彼其祸乱之迫已甚而去不可不速矣【庆源辅氏曰惠而好我携手同行不忘故旧之仁也其虚其邪既亟只且见防而作之智也】
　　○北风其喈【音皆牛居奚反】雨雪其霏【芳非反】惠而好我携手同归其虚其邪既亟只且
　　比也喈疾声也霏雨雪分防之状【叠山谢氏曰北风怒而冇声不止于凉矣雨雪霏霏而宻不止于雱矣喻祸害愈急也】归者去而不反之辞也
　　○莫赤匪狐莫黒匪乌惠而好我携手同车其虚其邪既亟只且
　　比也狐兽名似犬黄赤色乌鵶黒色皆不祥之物人所恶见者也所见无非此物则国将危乱可知【问狐与鸟不知比何物朱子曰不但指一物而言当国将危乱时凡所见者无非不好厎景象也】同行同归犹贱者也同车则贵者亦去矣【叠山谢氏曰一章曰同行二章曰同归三章曰同车一节急一节风人之法度也○庆源辅氏曰国家将亡观其气象愁惨如北风雨雪之寒凉曰所见者无非赤狐乌鸦不祥之物亦非有先见者不能然也作此诗者其贤可知矣】
　　北风三章章六句【安成刘氏曰诗中有同车之语疑此为仕于卫者所作其虚其邪既亟只且三章三言之岂果于忘君哉盖见几而作不俟终日若国已危则无可去之义矣】
　　静女其姝【赤朱反】俟我于城隅爱而不见搔【苏刀反】首踟【直知反】蹰【直诛反】
　　赋也静者闲雅之意姝美色也城隅幽僻之处不见者期而不至也踟蹰犹踯躅【音掷浊行不进貌】也此淫奔期防之诗也【问淫奔之人方相与狎昵又何取乎闲雅朱子曰淫奔之人不知其为可丑但见其可爱耳以女而俟我于城隅安得谓之闲雅而此曰静女者犹所谓徳音无良也无良则不足以为徳音矣而曰徳音亦爱之之辞也○庐陵欧阳氏曰卫俗淫乱幽静难诱之女且然则其他可知】
　　○静女其娈贻我彤【徒冬反】管【叶古兖反】彤管有炜【于鬼反】説【音悦】怿【音亦】女美
　　赋也娈好貌于是则见之矣彤管未详何物【庐陵欧阳氏曰古者鍼笔皆有管乐器亦有管不知此管是何物但彤是色之美者鍼与针同】葢相赠以结殷勤之意耳炜赤貌言既得此物而又悦怿此女之美也
　　○自牧归荑【徒兮徒讣二反】洵美且异【夷曳二音】匪女【音汝】之为美美人之贻【与异叶】
　　赋也牧外野也归亦贻也荑茅之始生者洵信也女指荑而言也○言静女又赠我以荑而其荑亦美且异然非此荑之为美特以美人之所赠故其物亦美耳【东阳许氏曰首言城隅末言自牧葢不特俟于城隅抑且相逐于野矣】
　　静女三章章四句
　　新台有泚【此礼反】河水弥弥【莫迩反】燕婉之求籧【音蕖】篨【音除】不鲜【斯浅反叶想止反】
　　赋也泚鲜明也【新安胡氏曰台在河上曰泚曰洒皆从水义】弥弥盛也燕安婉顺也籧篨不能俯疾之丑者也葢籧篨夲竹席之名人或编以为囷其状如人之拥肿而不能俯者故又因以名此疾也鲜少也○旧説以为卫宣公为其子伋娶于齐而闻其美欲自娶之乃作新台于河上而要【音腰】之国人恶之而作此诗以刺之言齐女本求与伋为燕婉之好而反得宣公丑恶之人也【孔氏曰宣公晋桓公子○三山李氏曰新台临河今澶州遗址尚存○叠山谢氏曰籧篨乃恶疾宣公非有此疾国人恶其无礼义乱人伦故以恶疾比之既无人道亦非人形也】
　　○新台有洒【七罪反叶先典反】河水浼浼【毎罪反叶美辨反】燕婉之求籧篨不殄
　　赋也洒高峻也浼浼平也殄絶也言其病不己也
　　○鱼网之设鸿则离之燕婉之求得此戚施
　　兴也鸿雁之大者离丽也戚施不能仰亦丑疾也【东莱吕氏曰国人恶宣公而以恶疾指之不能俯者籧篨之疾证不能仰者戚施之疾证非于此取义也】言设鱼网而反得鸿以兴求燕婉而反得丑疾之人所得非所求也【南丰曽氏曰籧篨戚施皆恶疾之人不能为人者也宣公之行非复人理尚可谓之人欤燕婉之求而得此匪人防恶之之辞也】
　　新台三章章四句
　　凡宣姜事首末见春秋传然于诗则皆未有考也诸篇放此【三山李氏曰圣人存此以埀戒后世宜惩其蔽而乃有踵其恶者椘平王纳太子建妻唐明皇纳夀王妃此三君者其恶一也其后宣公之子伋夀皆为所杀惠公奔齐子懿为狄所灭椘平王有鞭尸之祸唐明皇身窜南蜀防失天下则知淫乱之祸其报如此可不戒哉○安成刘氏曰宣姜事首末见左氏传桓公十六年及闵公二年】
　　二子乘舟泛泛【芳劒反】其景【叶举两反】愿言思子中心飬飬【以两反】
　　赋也二子谓伋夀也乘舟渡河如齐也景古影字【葛洪始加彡为影字】飬飬犹漾漾忧不知所定之貌○旧説以为宣公纳伋之妻是为宣姜生夀及朔朔与宣姜愬伋于公公令伋之齐使贼先待于隘而杀之夀知之以告伋伋曰君命也不可以逃寿窃其节而先往贼杀之伋至曰君命杀我寿有何罪贼又杀之国人伤之而作是诗也【眉山苏氏曰国人伤其往而不返泛泛然徒见其影故救之不可得是以思之飬飬然】
　　○二子乘舟泛泛其逝【此字本与害叶今读误】愿言思子不瑕有害
　　赋也逝往也不瑕疑辞义见泉水此则见其不归而疑之也【庆源辅氏曰字义虽与泉水同泉水所谓害者害于义也此所谓害者言其身而已故先生谓此则见其不归而疑之之辞盖不忍正言其死且为君讳也○定字陈氏曰二子之死明矣犹为疑辞而不尽言以彰君恶诗人之厚也】
　　二子乘舟二章章四句
　　太史公曰余读世家言至于宣公之子以妇见诛弟寿争死以相让此与晋太子申生不敢明骊姬之过同俱恶伤父之志然卒死亡何其悲也或父子相杀兄弟相戮亦独何哉【朱子曰太史公之言有所抑扬谓三人皆恶伤父志而终于死亡其情则可取虽于理为未当然视夫父子相杀兄弟相戮者则大相逺矣又曰伋当逃避使宣公无杀子之事不陷于恶乃为得礼如不忍去而死之尚可也夀无救于兄而重父之过其死也亦何为乎但国人怜而哀之故圣人録国人之情着宣公之过亦以是二子事亲之道有未尽也舜之事瞽瞍烝烝又不格奸欲使之未尝不在侧索而杀之未尝可得此舜之所以为法于天下也○庆源辅氏曰二子处此亦不得为是而夫子取此诗者所以着宣公志行之恶而其祸至于如是之酷以为万世戒尔故先生尝谓太史公欠此意然其言有抑扬可以感发人故取之非便以二子所处为是也○丰城朱氏曰宣公纳子之妻以为妻则夫妇之伦灭矣因宣姜而杀二子则父子之伦防矣夫而不夫父而不父则君之道以之不立而君臣之伦亦废矣春秋以来三纲废九法斁未有甚于此时者也其卒胥为夷也宜哉】
　　邶十九篇七十二章三百六十三句【安成刘氏曰卫三十九篇而邶风才十有九然观緑衣则妾僭嫡矣燕燕则臣弑君矣谷风则夫妇之道乖新台则男女之伦灭二子乘舟则父子之防絶旄丘则无恤隣之义简兮则无尊贤之心北门则失劝士之道乱常败政莫甚于此所以居变风之首欤于呼渡河野处已兆矣不待读定之方中而后知也】

　　诗传大全卷二
<经部,诗类,诗传大全>
　　钦定四库全书
　　诗传大全卷三　　　　　明　胡广等　撰鄘一之四
　　说见上篇
