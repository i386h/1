<!-- { "loadSidebar": true } -->
　　兴也菽大豆也君子诸侯也路车金路以赐同姓象路以赐异姓也【周礼巾车曰金路钩樊缨九就同姓以封象路朱樊缨七就异姓以封注云金路以金饰诸末钩娄颔之钩以金为之樊马大带也缨马鞅樊缨皆以五采罽饰之而九成象路以象饰无钩以朱饰勒而已其樊缨饰七成樊音盘罽音计】衮衣而画以卷【音衮】龙也黼如斧形刺【七亦反】之于裳也【孔氏曰以龙首卷然谓之衮○东莱吕氏曰者衣之色衮画于衣九章之第一章也黼绣于裳九章之第八章也上公之服】周制诸公衮冕九章已见九罭篇【郑氏曰一曰龙二曰山三曰华虫四曰火五曰宗彞皆画六曰藻七曰粉米八曰黼九曰黻皆绣衣五章裳四章】侯伯鷩【音鼈】冕七章则自华虫以下【郑氏曰鷩画以雉谓华虫也其衣三章裳四章】子男毳【尺锐反】冕五章衣自宗彞以下而裳黼黻【郑氏曰毳画虎蜼谓宗彞也其衣三章裳二章】孤卿絺【知上声】冕三章则衣粉米而裳黼黻【郑氏曰絺刺粉米无画也衣一章裳二章】大夫冕则衣黻裳而已【郑氏曰者衣无文裳刺黻而已是以谓焉凡冕服皆衣纁裳五服同冕者首饰尊也】○此天子所以答鱼藻也采菽采菽则必以筐筥盛之君子来朝则必有以锡予之又言今虽无以予之然已有路车乗马衮及黼之赐矣其言如此者好之无己意犹以为薄也【永嘉陈氏曰虽无予之者好之之心无已也上公九章其服用衮诸侯岂皆上公而有是赐哉诗人取其锡予之至厚者尔○丰城朱氏曰予之以车马所以为之乗予之以衮黼所以为之衣其礼亦已厚矣而犹以为薄者盖以车马衣服之赐自先王以来所以懐渚侯者如此吾遵而行之非能冇加于常礼之外也则其歉然不自足之意可见矣】
　　○觱【音必】沸【音弗】槛【胡覧反】泉【叶才匀反】言采其芹【巨斤反】君子来朝言观其旂【巨依反叶巨斤反】其旂淠淠【匹弊反】鸾声嘒嘒【呼惠反】载骖【七南反】载驷君子所届【叶居气反】
　　兴也觱沸泉出貌槛泉正出也【孔氏曰正出涌泉也三山李氏曰水泉从下上出曰涌泉】芹水草可食【埤雅曰水菜一名水英尔雅谓之水葵】淠淠动貌嘒嘒声也【临川王氏曰嘒嘒言其声之细无敢驰驱故也】届至也○觱沸槛泉则言采其芹诸侯来朝则言观其旂见其旂闻其鸾声又见其马则知君子之至于是也
　　○赤芾【音弗】在股邪幅在下【叶后五反】彼交匪纾【音舒叶上与反】天子所予【音与】乐【音洛】只【音止】君子天子命【叶弥并反】之乐只君子福禄申之
　　赋也胫本曰股邪幅偪也邪纒于足如今行縢所以束胫在股下也【孔氏曰縢缄也名行縢者言行而缄束之也○郑氏曰偪束其胫自足至膝故曰在下○庐陵彭氏曰陈氏云带裳幅舄昭其度也幅虽微而有等差之度故并观之】交交际也纾缓也○言诸侯服此芾偪见于天子恭敬齐【咨斋二音】遫不敢纾缓则为天子所与而申之以福禄也【丰城朱氏曰礼以齐遫为敬彼交匪敖则万福之所求彼交匪纾则天子之所予天子之所予即福禄之所申也】
　　○维柞之枝其叶蓬蓬乐只君子殿【多见反】天子之邦【叶卜工反】乐只君子万福攸同平平【婢延反】左右亦是率从兴也柞见车舝篇蓬蓬盛貌殿镇也【孔氏曰军行在后曰殿取镇重之义故曰殿镇也】平平辩治也左右诸侯之臣也率循也○维柞之枝则其叶蓬蓬然乐只君子则宜殿天子之邦而为万福之所聚又言其左右之臣亦从之而至此也
　　○泛泛【芳劔反】杨舟绋【音弗】纚【力驰反】维之乐只君子天子葵之乐只君子福禄膍【频尸反】之优哉游哉亦是戾【叶郎之反】矣兴也绋繂【音律】也【孔氏曰孙炎云繂大索也李廵云所以维持舟者】纚维皆系也言以大索纚其舟而系之也葵揆也揆犹度也膍厚戾至也○泛泛杨舟则必以绋纚维之乐只君子则天子必葵之【庆源辅氏曰天子葵之言天子能葵度诸侯之心而知其底蕴也】福禄必膍之于是又叹其优游而至于此也
　　采菽五章章八句【庆源辅氏曰首章之意至矣言其宠锡之厚而心犹以为不足也二章则言其始来之时见其车旂而喜其至三章则言其始见天子时恭敬齐遫而为天子之所予四章则言其徳足以镇天子之邦为万福之所聚而又喜其左右之臣相从而至五章则申言之而又叹其至也优游自适而无勉强不得已之意一有勉强之心则怠矣】
　　骍骍【息营反】角弓翩【匹然反】其反【叶分邅反】矣兄弟昏姻无胥逺【叶于圎反】矣
　　兴也骍骍弓调和貌角弓以角饰弓也【孔氏曰弓人以六材为弓谓榦角筋胶丝漆也】翩反貌弓之为物张之则内向而来弛之则外反而去有似兄弟昏姻亲疎逺近之意胥相也○此刺王不亲九族而好谗佞使宗族相怨之诗言骍骍角弓既翩然而反矣兄弟婚姻则岂可以相逺哉【庐陵欧阳氏曰弓之为物其体往来诗人以兴九族之亲王若亲之以恩则内附若不以仁恩结之则亦离叛而去矣】
　　○尔之逺【同上】矣民胥然矣尔之教矣民胥效矣
　　赋也尔王也上之所为下必有甚者【庐陵欧阳氏曰王与骨肉如此则下民亦将效上之所为也○庆源辅氏曰王位在徳元风俗之枢机也故尔逺则民然尔教则民效其应甚速不可不谨也逺字承上章而言】
　　○此令兄弟绰绰有裕【预与二音】不令兄弟交相为瘉【同上】赋也令善绰寛裕饶瘉病也○言虽王化之不善然此善兄弟则绰绰有裕而不变彼不善之兄弟则由此而交相病矣盖指谗己之人而言也
　　○民之无良相怨一方受爵不让【叶如羊反】至于已斯亡赋也一方彼一方也○相怨者各据其一方耳若以责人之心责己爱己之心爱人使彼己之间交见而无蔽【庆源辅氏曰即大学絜矩之道也】则岂有相怨者哉【临川王氏曰民防其良心不防彼己之曲直则各相怨于一方】况兄弟相怨相谗以取爵位而不知逊让终亦必亡而已矣【庆源辅氏曰此章始则诏之以相怨之由终则戒之以不逊之祸其晓之也切矣○庐陵欧阳氏曰贪争不已至于亡身也○湏溪刘氏曰末句犹云至于己斯亡也】
　　○老马反为驹【叶去声】不顾其后【叶下故反】如食【音嗣】宜饇【于据反】如酌孔取【叶音娶】
　　比也饇饱孔甚也○言其但知谗害人以取爵位而不知其不胜任如老马惫【蒲拜反】矣而反自以为驹不顾其后将有不胜任之患也又如食之已多而宜饱矣酌之所取亦已甚矣【庆源辅氏曰老马反为驹不顾其后此必指当时实事而言盖时有谗己以取其爵位而不度其己之不胜任者如食宜饇以比其贪黩之无厌如酌孔取以比其攫取之太甚】
　　○毋教猱升木如涂涂附君子有徽猷小人与属【音蜀叶时遇反】
　　比也猱狝猴也【陆氏曰楚人谓之沐猴老者为玃长臂者为猿】性善升木不待教而能也涂泥附着徽美猷道属附也○言小人骨肉之恩本薄王又好谗佞以来之是犹教猱升木又如于泥涂之上加以泥涂附之也苟王有美道则小人将反为善以附之不至于如此矣【长乐刘氏曰小人乐于不善今王又疎薄骨肉以倡之是教猱升木也小人乐于不善而王又益之以不善之教是以涂涂附其塈且相着不可脱矣非所以为上之道也故陈为上之道曰君子有徽猷小人与属也先王有至徳要道民用和睦正其五品为之孝友是之谓徽猷○东莱吕氐曰上之化下速于影响导之以恶既易如此况于有善道以化之小民其有不与属者乎○新安胡氏曰毋教云者申二章尔教之义而禁止之也君子小人以位言○庆源辅氏曰君者民之表上者下之倡民之善恶亦惟其上之所道耳罪不在于民也望于上者切而责于人者恕诗人之情当理矣○安成刘氏曰大学传曰上老老而民兴孝上长长而民兴弟上恤孤而民不倍上有徽猷而下之与属者其机盖如此】
　　○雨【于冇反】雪瀌瀌【苻骄反】见晛【乃见反】曰【音越韩诗刘向作聿下章放此】消莫肯下【遐稼反】遗式居娄【力住反荀子作屡】骄
　　比也瀌瀌盛貌晛日气也张子曰谗言遇明者当自止【安成刘氏曰盛雪见日气则自消正如此也】而王甘信之不肯贬下而遗弃之更益以长慢也
　　○雨雪浮浮见晛曰流如蛮如髦【叶莫侯反】我是用忧比也浮浮犹瀌瀌也流流而去也蛮南蛮也髦夷髦也书作髳【孔氏曰髦西夷之别名牧誓曰及庸蜀羌髳微卢彭濮人彼髳此髦音义同】言其无礼义而相残贼也【临川王氏曰粲然有文以相接驩然有恩以相爱中国之道也中国道尽则如蛮如髦矣是大乱之道也故我是用忧也】
　　角弓八章章四句【安成刘氏曰尧之协和万邦必以亲九族为本中庸之九经必以亲亲为先所系之大如此而其道则唯在于尊其位重其禄同其好恶此先王所以有常棣伐木頍弁行苇诸诗之深仁厚泽也今若此诗所刺则防其治国平天下之本矣诗人所以于卒章深致其忧也】
　　有菀【音欝】者柳不尚息焉上帝甚蹈【战国防作上天甚神】无自昵焉俾予靖之后予极焉
　　比也柳茂木也尚庶防也上帝指王也蹈当作神言威灵可畏也昵近靖安也极求之尽也○王者暴虐诸侯不朝而作此诗言彼有菀然茂盛之柳行路之人岂不庶防欲就止息乎以比人谁不欲朝事王者而王甚威神使人畏之而不敢近耳使我朝而事之以靖王室后必将极其所欲以求于我盖诸侯皆不朝而已独至则王必责之无已如齐威王朝周而后反为所辱也【史记鲁仲连曰齐威王朝周居嵗余周烈王崩齐后往周怒于齐曰天崩地坼天子下席东藩臣田婴齐后至则斮威王怒曰叱嗟而毋婢也卒为天下笑故生则朝之死则叱之诚不忍其求也】或曰兴也下章放此【庆源辅氏曰前章只是比体以人愿息于栁隂以比人愿庇于王者耳若以为兴则不尚息焉无自昵焉两句意思各别】
　　○有菀者柳不尚愒【欺例反】焉上帝甚蹈【见上】无自瘵【例界反叶子例反】焉【战国防作也】俾予靖之后予迈【叶力制反】焉
　　比也愒息瘵病也迈过也求之过其分也
　　有鸟髙飞亦傅【音附】于天【叶铁因反】彼人之心于何其臻曷
　　予靖之居以凶矜
　　兴也傅臻皆至也彼人斥王也居犹徒然也凶矜遭凶祸而可怜也○鸟之髙飞极至于天耳彼王之心于何所极乎言其贪纵无极求责无已人不知其所至也如此则岂予能靖之乎乃徒然自取凶矜耳菀柳三章章六句
　　桑扈之什十篇四十三章二百八十二句

　　诗传大全卷十四
　　钦定四库全书
　　诗传大全卷十五　　　　明　胡广等　撰都人士之什二之八
　　彼都人士狐裘黄黄其容不改出言有章行归于周万民所望【叶音亡】
　　赋也都王都也黄黄狐裘色也【孔氏曰狐之黄者多】不改有常也章文章也周镐京也○乱离之后人不复见昔日都邑之盛人物仪容之美而作此诗以叹惜之也【庆源辅氏曰容则徳之符也言则徳之发也容言如是则其徳可知故为万民所仰望也或曰先生以此诗为乱离之后所作如此则东迁之后诗也曰厉王流死于彘之后都邑岂能如旧哉何必东迁之后乎故先生但以周为镐京也】
