<!-- { "loadSidebar": true } -->
　　弁【薄干反】彼鸒【音豫】斯【叶先赍反】归飞提提【是移反】民莫不谷我独于罹何辜于天我罪伊何心之忧矣云如之何
　　兴也弁飞拊翼貌鸒雅乌也小而多羣腹下白江东呼爲鹎【音疋又音卑】乌斯语词也【孔氏曰犹蓼彼萧斯菀彼柳斯】提提羣飞安闲之貌谷善罹忧也○旧説幽王太子宐臼被废而作此诗言弁彼鸒斯则归飞提提矣民莫不善而我独于忧则鸒斯之不如也何辜于天我罪伊何者怨而慕也舜号泣于旻天曰父母之不我爱于我何哉葢如此矣【庆源辅氏曰怨者怨咎己之不得其亲慕者思慕其亲不能忘也○问伊川谓小弁之怨与舜不同何也朱子曰舜之怨反诸身以求其所未至小弁则自以为无罪矣此其所以不同也欤问此诗只我罪伊何一句与舜于我何哉之意同至后而君子秉心维其忍之君子不惠不舒究之分明是怨其亲却与舜不同曰作小弁者自是未到得舜地位葢亦常人之情耳只我罪伊何上面説何辜于天亦似自以为无罪相似未可与舜同日语也】心之忧矣云如之何则知其无可奈何而安之之词也
　　○踧踧【徒歴反】周道【叶徒苟反】鞠【九六反】爲茂草【叶此苟反】我心忧伤惄【乃歴反】焉如【丁老反叶丁口反】假寐永叹维忧用老【叶鲁口反】心之忧矣疢【丑觐反】如疾首
　　兴也踧踧平易也周道大道也鞠穷惄思舂也不脱衣冠而寐曰假寐疢犹疾也○踧踧周道则将鞠爲茂草矣我心忧伤则惄焉如矣精神愦眊至于假寐之中而不忘永叹忧之之深是以未老而老也疢如疾首则又忧之甚矣【叠山谢氏曰惄焉如其悲至痛如有物之其心也事闗心者夣中亦长吁故曰假寐永叹忧愁多者年少而发白故曰维忧用老○孔氏曰疾首头痛也○庆源辅氏曰维忧用老维忧能老人非特能老人也又能使人病故又继之以疢如疾首头痛最叵忍疢如疾首则其病甚矣○丰城朱氏曰此章忧之一字几三言之惄焉如忧之而至于痛也维忧用老忧之而至于衰也疢如疾首忧之而至于病也】
　　○维桑与梓【叶奬里反】必恭敬止靡瞻匪父靡依匪母【叶满彼反】不属【音烛】于毛不离于里天之生我我辰安在【叶此里反】兴也桑梓二木古者五亩之宅树之墙下以遗子孙给蚕食具器用者也【安成刘氏口古者一夫受五亩宅二亩半在邑二亩半在田四围墙下植木桑以给蚕食梓以具器用然此民居之制也葢托以起兴耳】瞻者尊而仰之依者亲而倚之属连也毛肤体之余气末属【殊玉反】也离丽也里心腹也辰犹时也○言桑梓父母所植尚且必加恭敬况父母至尊至亲宐莫不瞻依也【叠山谢氏曰桑梓父母所植以遗子孙见其树则思其人思其人则爱其树所以必恭必敬也敬其桑梓岂敢忘其父母乎】然父母之不我爱岂我不属于父母之毛乎岂我不离于父母之里乎【孔氏曰太子为父所故耳幷言母者以人皆有父母之恩故连言之】无所归咎则推之于天曰岂我生时不善哉何不祥至是也【叠山谢氏曰父母不我爱求其説而不可得曰不知天生我之时果在何欤不可得而知也】
　　○菀【音欝】彼柳斯鸣蜩【音条】嘒嘒【呼惠反】有漼【于罪反】者渊萑【音九】苇【韦鬼反】淠淠【孚计反】譬彼舟流不知所届【音戒叶居气反】心之忧矣不遑假寐
　　兴也菀茂盛貌蜩蝉也嘒嘒声也漼深貌淠淠众也届至遑暇也○菀彼柳斯则鸣蜩嘒嘒矣有漼者渊则萑苇淠淠矣今我独见弃逐如舟之流于水中不知其何所至乎【临川王氏曰舟流者荡漾而无所止也所谓若穷人无所归也○庆源辅氏曰见物之大者无所不容以兴今王乃不能容其子使如舟之流于水中而无所届何哉】是以忧之之深昔犹假寐而今不暇也
　　○鹿斯之奔维足伎伎【其宐反】雉之朝雊【古豆反】尚求其雌【叶千西反】譬彼坏【胡罪反】木疾用无枝心之忧矣宁莫之知兴也伎伎舒貌宐疾而舒留其羣也雊雉鸣也坏伤病也宁犹何也○鹿斯之奔则足伎伎然雉之朝雊亦知求其妃【音配】匹【眉山苏氏曰鹿走而留其羣雉鸣而求其雌物无不有思于其亲者今王独弃其子何哉】今我独见弃逐如伤病之木憔悴而无枝是以忧之而人莫之知也【庆源辅氏口以见夫物无不顾其亲者以兴己独见弃逐如病木之悴而无枝何哉其意又切于前章矣】
　　○相【息亮反】彼投尚或先【苏荐反叶苏晋反】之行有死人尚或墐【音觐】之君子秉心维其忍之心之忧矣涕旣陨【音蕴】之兴也相视投奔行道墐埋秉执陨坠也○相彼被逐而投人之尚或有哀其穷而先脱之者道有死人尚或有哀其暴【步木反】露而埋藏之者葢皆有不忍之心焉今王信谗弃逐其子曾视投死人之不如则其秉心亦忍矣是以心忧而涕陨也
　　○君子信谗如或醻【市由反叶市救反】之君子不惠不舒究之伐木掎【寄彼反叶居何反】矣析薪杝【敕氏反叶汤何反】矣舍【音舍】彼有罪予之佗【吐贺反叶汤何反】矣
　　赋而兴也醻报惠爱舒缓究察也掎倚也以物倚其巅也杝随其理也佗加也○言王惟谗是听如受醻爵得即饮之【孔氏口醻酬古字通用此喩得谗即受而行之如旅酬也】曾不加惠爱舒缓而究察之夫苟舒缓而究察之则谗者之情得矣伐木者尚倚其巅析薪者尚随其理皆不妄挫折之今乃舍彼有罪之谮人而加我以非其罪曾伐木析薪之不若也此则兴也【丰城朱氏曰谗者之言未遽可信骨肉之亲未必可踈使王而加惠爱焉则犹有恻隐之心也舒徐而防察之则犹有是非之心也今于我则不加爱是无复恻隐之心于谗者又信之而不加察是无复是非之辨矣故人之有罪则舍之而不问我之无罪者则加之而不恤则其穷困亦甚矣】
　　○莫髙匪山【叶所旃反】莫浚【苏俊反】匪泉君子无易【夷防反】由言耳属【音烛】于垣无逝我梁无发我笱我躬不阅遑恤我后赋而比也山极髙矣而或陟其巅泉极深矣而或入其底故君子不可易于其言恐耳属于垣者有所观望左右而生谗谮也【问此四句莫是以上两句兴下两句耶朱子曰此只是赋葢以为莫髙如山莫浚如泉而君子亦不可易而言亦恐有人闻之也○永嘉陈氏曰王无轻发言小人之为谗者尚属耳于垣壁间以窥伺之谗贼之生也亦伺君子之向背如何耳】王于是卒以褒姒爲后伯服爲太子故告之曰毋逝我梁毋发我笱我躬不阅遑恤我后葢比词也【临川王氏曰毋逝梁发笱者太子放逐而其忧终不忘国也我躬不阅遑恤我后者无如之何自决之辞】东莱吕氏曰唐德宗将废太子而立舒王李泌谏之且曰愿陛下还宫勿露此意左右闻之将树功于舒王太子危矣此正君子无易由言耳属于垣之谓也小弁之作太子旣废矣而犹云尔者葢推本乱之所由生言语以爲阶也【庆源辅氏曰此章则摠其始终言之申后之黜宐臼之逐虽主于褒姒伯服之谗意者幽王之昏暴必先尝泄此意于言语之间故其左右得以附防而成之自古如是多矣东莱先生以为推本其乱之所由生言语以为阶者是也无逝我梁以下四句则事已决后絶意之辞耳】
　　小弁八章章八句
　　幽王娶于申生太子宐臼后得褒姒而惑之生子伯服信其谗黜申后逐宐臼而宐臼作此以自怨也序以爲太子之傅述太子之情以爲是诗不知其何所据也传曰髙子曰小弁小人之诗也孟子曰何以言之曰怨曰固哉髙叟之爲诗也【朱子曰固谓执滞不通也为犹治也】有人于此越人关【音弯】弓而射之则已谈笑而道之无他疏之也其兄关弓而射之则已垂涕泣而道之无他戚之也小弁之怨亲亲也亲亲仁也【朱子曰亲亲之心仁之发也】固矣夫髙叟之爲诗也曰凯风何以不怨曰凯风亲之过小者也小弁亲之过大者也亲之过大而不怨是愈疏也亲之过小而怨是不可矶也愈疏不孝也不可矶亦不孝也【朱子曰矶水激石也不可矶言微激之而遽怒也】孔子曰舜其至孝矣五十而慕【朱子曰言舜犹怨慕小弁之怨不为不孝也○格庵赵氏曰生之膝下一体而分喘息呼吸气通于亲当亲而疏怨慕号天是以小弁之怨未足以为愆也○南轩张氏曰小弁怨慕所以为亲亲故引闗弓之疏戚为喻以见其为亲亲者焉凯风之作则以母氏不安于室而已七子引罪自责以为使母之不安则己之故辞气不廹葢与小弁异也当小弁之事而怨慕不形则是漠然而不知者也当凯风之事而遽形于怨则是激于情而莫遏也此则皆失亲亲之义故皆以不孝断之于是举舜之孝以为法焉髙子徒见小弁之怨遂以为小人之诗不即其事而体其亲亲之心亦可谓固矣○丰城朱氏曰小弁之诗处父子之变白华之诗处夫妇之变圣人备录于经所以着周室祸败之由又以见天理民彝之不容冺也然尝考之小弁之诗其前六章皆兴白华之诗其八章皆比小弁之词婉而切犹有望之之意处父子之间则然也白华之词简而庄不无责之之意处夫妇间则然也小弁之诗其哀痛迫切之意具于首章其下不过自此而推之耳又曰舜之怨怨己之不得乎亲小弁之怨怨亲之不容乎己虽所怨不同然以孟子之言推之亲之过大而不怨则是恝然无情也恝然无情者视其至亲犹路人也其为罪不愈大乎宐臼中人之资圣人亦姑取其一节之可观耳固不敢以大舜之事望之也】
　　悠悠昊天曰父母且【子余反】无罪无辜乱如此怃【大呉反】昊天已威【叶纡胃反】予愼无罪【叶音悴】昊天泰怃予愼无辜赋也悠悠逺大之貌且语词怃大也己泰皆甚也愼审也○大夫伤于谗无所控告而诉之于天曰悠悠昊天爲人之父母胡爲使无罪之人遭乱如此其大也昊天之威已甚矣我审无罪也昊天之威甚大矣我审无辜也此自诉而求免之词也【华谷严氏曰首章伤己被谗也】
　　○乱之初生僭【侧防反】始旣涵【音含】乱之又生君子信谗君子如怒【叶奴五反】乱庶遄【市专反】沮【慈吕反】君子如祉【音耻】乱庶遄己
　　赋也僭始不信之端也涵容受也君子指王也遄疾沮止也祉犹喜也○言乱之所以生者由谗人以不信之言始入而王涵容不察其眞伪也乱之又生者则旣信其谗言而用之矣君子见谗人之言若怒而责之则乱庶几遄沮矣见贤者之言若喜而纳之则乱庶几遄已矣今涵容不断谗信不分是以谗者益胜而君子益病也苏氏曰小人爲谗于其君必以渐入之其始也进而尝之君容之而不拒知言之无忌于是复进旣而君信之然后乱成【华谷严氏曰次章言乱生于谗谗生于优柔不断所谓怀狐疑之心者来谗贼之口持不断乏意者开羣枉之门也今忠谗不分是以邪正浑淆是非易位而乱天下也】
　　○君子屡盟【叶谟郎反】乱是用长【丁丈反叶直良反】君子信盗乱是用暴盗言孔甘乱是用餤【音谈】匪其止共【音恭】维王之卭【其恭反】
