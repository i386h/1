<!-- { "loadSidebar": true } -->
　　赋也再言彼谮人者谁适与谋者甚嫉之故重言之也或曰衍【去声】文也投弃也【説文曰豺狼属狗声】北北方寒凉不毛之地也【安成刘氏曰穷北之地多寒不生草木五谷投弃谗人于彼使冻饥之也】不食不受言谗谮之人物所共恶也昊昊天也投畀昊天使制其罪○此皆设言以见欲其死亡之甚也故曰好贤如缁衣恶恶如巷伯【埤雅曰豺虎以杀为性则宜无所不食有北以载为德则宜无不受者今曰不食不受且付昊天使制其罪则恶之甚也○东莱吕氏曰记缁衣云好贤如缁衣恶恶如巷伯则爵不渎而民愿刑不试而民咸服○西山真氏曰谗人为害至深故诗人疾之亦甚舜之治四凶也以御魑魅而大学于不仁之人欲屏诸四夷诗人之情亦若是也】
　　○杨园之道猗【于绮反】于亩丘【叶法竒反】寺人孟子作爲此诗凡百君子敬而听之
　　兴也杨园下地也猗加也亩丘髙地也寺人内小臣葢以谗被宫而爲此官也【安成刘氏曰周礼天官寺人之官凡五人寺之言侍也侍王于路寝而掌王之内人及女宫之戒令葢奄人也】孟子其字也○杨园之道而猗于亩丘以兴贱者之言或有补于君子也葢谮始于微者而其渐将及于大臣也故作诗使听而谨之也刘氏曰其后王后太子及大夫果多以谗废者【庆源辅氏曰谮始于微者进而尝之也君若受之则谮者之气益壮而心益大末流之祸岂止及其大臣而已哉虽王后太子或有所不免故堲谗必折其芽辨于微小可也然非明且逺者不能焉○董氏曰幽王之世大臣伤于谗者如苏公小臣伤于谗如寺人孟子则上下其得以免乎○安成刘氏曰董氏此言葢从小序以此为幽王时诗也集传旣引其説而木尝明言其为幽王诗读者当自得之】巷伯七章四章章四句一章五句一章八句一章六句【定宇陈氏曰巧言何人斯巷伯三篇其述谗言之祸与谗人之情状可谓极矣】巷是宫内道名秦汉所谓永巷是也【安成刘氏曰三辅黄图云永长也宫中之长巷幽闭宫女之有罪者武帝时改为掖庭周宣王姜后尝待罪永巷是也】伯长也主宫内道官之长即寺人也故以名篇【曹氏曰巷者内人之所居伯者长也其官为寺人而职掌永巷故称巷伯焉】班固司马迁赞云迹其所以自伤悼小雅巷伯之伦其意亦谓巷伯本以被谗而遭刑也而杨氏曰寺人内侍之微者出入于王之左右亲近于王而日见之宐无间之可伺矣今也亦伤于谗则疎逺者可知故其诗曰凡百君子敬而听之使在位知戒也其説不同然亦有理姑存于此云
　　习习谷风维风及雨将恐【叶丘勇反】将惧维予与女【音汝】将安将乐【音洛】女转弃予【叶演女反】
　　兴也习习和调貌谷风东风也将且也恐惧谓危难忧患之时也○此朋友相怨之诗故言习习谷风则维风及雨矣将恐将惧之时则维予与女矣奈何将安将乐而女转弃予哉
　　○习习谷风维风及頽【徒雷反】将恐将惧寘【之防反】予于怀【叶胡隈反】将安将乐弃予如遗【叶夷回反】
　　兴也頽风之焚轮者也【孔氏曰廻风从上下曰頽】寘与置同置于怀亲之也如遗忘去而不复存省也【叠山谢氏曰寘予于怀是进人若将加诸膝弃予如遗是人若将坠诸渊】
　　○习习谷风维山崔【祖回反】嵬【五回反】无草不死无木不萎【叶于回反】忘我大德思我小怨【叶韵未详】
　　比也崔嵬山巅也○习习谷风惟山崔嵬则风之所被者广矣然犹无不死之草无不萎之木况于朋友岂可以忘大德而思小怨乎或曰兴也【庆源辅氏曰大德谓朋友之义出于天者小怨谓怼语忿色生于人者忘大德思小怨必是当时人有如此实事故末章因风以为比而明言之以戒其不可如是也或以为兴者拘于例耳然不若以为比之是也】
　　谷风三章章六句【蓝田吕氏曰急则相求缓则相弃恩厚不知怨小必记皆小人之交也】
　　蓼蓼【音六】者莪【五河反】匪莪伊蒿【呼毛反】哀哀父母生我劬劳比也蓼长大貌莪美菜也万贱草也【华谷严氏曰莪萝蒿也蒿草中之髙者也管子云嘉谷不生而蓬蒿蒺藜秀】○人民劳苦孝子不得终养而作此诗言昔谓之莪而今非莪也特蒿而已以比父母生我以爲美材可頼以终其身而今乃不得其养以死于是乃言父母生我之劬劳而重自哀伤也
　　○蓼蓼者莪匪莪伊蔚【音尉】哀哀父母生我劳瘁【似醉反】比也蔚牡菣【音仅】也三月始生七月始华如胡麻华而紫赤八月爲角似小豆角鋭而长【华谷严氏曰一名马薪蒿蒿之尤麤大者也】瘁病也
　　○缾之罄矣维罍之耻鲜【息浅反】民之生不如死之久【叶举里反】矣无父何怙无母何恃出则衔恤入则靡至
　　比也缾小罍大皆酒器也罄尽鲜寡恤忧靡无也○言缾资于罍而罍资缾犹父母与子相依爲命也故缾罄矣乃罍之耻犹父母不得其所乃子之责【安成刘氏曰以缾比父母以罍比子但取其相资之义而不取义于缾罍之小大也如左传昭公二十四年郑子大叔引此而曰王室之不宁晋之耻也以缾喻周以罍喩晋亦不取小大之义也】所以穷独之民生不如死也葢无父则无所怙无母则无所恃是以出则中心衔恤入则如无所归也【庆源辅氏曰玩此四句眞能道孝子之情非身履而亲歴之不知其味也】
　　○父兮生我母兮鞠我拊【音抚】我畜【喜六反】我长【丁丈反】我育我顾我复我出入腹我欲报之德昊天罔极
　　赋也生者本其气也鞠畜皆养也拊拊循也【长乐刘氏曰防其惊也则拊之】育覆育也【孔氏曰谓其寒暑或身休妪之覆近而爱育之】顾旋视也【孔氏曰谓去之而反顾也】复反覆也【丘氏曰不能暂舎也】腹怀抱也【孔氏曰谓置之于怀抱】罔无极穷也○言父母之恩如此【叠山谢氏曰此章形容父母爱子之心尽之矣生我如天之生物也鞠我如地之养物也拊者抚摩其身体察其肥瘠忧其疥癣也畜者谨其出入察其起居藏之堂奥之中不敢纵之门庭之外惟恐其病疾也长者如南风之长养万物调和其身体滋养其血气日夜望其长大育者如易曰育德孟子曰敎育英才涵养其德性发舒其志气开导其聪明日夜望其成人也顾者父母行而儿不随则囘顾之也复者儿行而父母不随则追唤之也腹者怀抱于腹间也父母有所往将出门怀抱其子而未忍舍父母自外归旣入门怀抱其子而未肯置人能深思九字之义必不忘父母之恩矣】欲报之以德而其恩之大如天无穷不知所以爲报也【庆源辅氏曰此章则赋父母之恩末乃叹其如天之无穷无物可以为报之意故尝谓之説曰臣之于君其忠有尽子之于亲其孝无穷】
　　○南山烈烈飘风发发民莫不谷我独何害【叶音曷】兴也烈烈髙大貌发发疾貌谷善也○南山烈烈则飘风发发矣民莫不善而我独柯爲遭此害也哉【华谷严氏曰孝子念亲之没瞻南山之烈烈感飘风之发发触目皆悲伤也故叹民莫不得以养其父母我独何为遭此害而不得终养乎】
　　○南山律律飘风弗弗【叶分聿反】民莫不谷我独不卒兴也律律犹烈烈也弗弗犹发发也卒终也言终养也【庆源辅氏曰我独何为而遭此害也哉我独何为而不得养也哉此两句最宐玩葢末后方及其所以不得终养之意】
　　蓼莪六章四章章四句二章章八句
　　晋王裒以父死非罪【庐陵罗氏曰魏嘉平四年诏司马昭为监军攻吴吴诸葛恪败之死者数万人昭问曰今日之事谁任其咎司马王仪对曰责在元帅昭怒曰司马欲委罪于孤耶遂斩之子裒痛父非命隐居敎授三征七辟皆不就庐于墓侧旦夕常至墓所拜跪悲号读诗至此三复流涕后司马昭子炎篡魏为晋裒终身未尝西向而坐以示不臣】每读诗至哀哀父母生我劬劳未尝不三复流涕受业者爲废此篇诗之感人如此【庆源辅氏曰先生载王裒一事以见诗之感人如此必如是然后为善读诗也以至解颐手舞足蹈皆实有是理但患人不善读耳○永嘉陈氏曰此诗孝子行役而防其亲者之所作其词深而切○三山李氏曰凯风母不安其室之诗也小弁太子见弃之诗也蓼莪孝子不得终养之诗也故其咎责怨慕哀痛如此苟不为母所弃不为父所遂不困于行役而得终养则其欢欣可知矣观诗者当以此类求之○丰城朱氏曰孝子行役不得以养其父母而形于叹咏者如陟岵鸨羽皆是也而蓼莪之诗独使人诵之者流涕呜咽而不能止何也曰陟岵鸨羽思念于父母尚存之日蓼莪之诗感伤于父母旣没之后父母尚存则虽旷废于今日而犹幸来日之可继也则是犹有望也若父母之既没容貌之不可以复见音响之不可以复闻虽有甘防轻暖无所奉之也念生育之艰思顾复之勤罔极之恩旣不可得而报则无涯之悲亦孰得而止之也此蓼莪之所以作也噫彼父母俱存者犹未知是诗之悲也若父母旣没诵是诗而不三复流涕者是亦非人子也】
　　有饛【音蒙】簋【音轨】飱【音孙】有捄【音求】棘匕【必履反】周道如砥【之履反】其直如矢君子所履小人所视【叶善止反】睠【音眷】言顾之澘【所奸反】焉出涕【音体】
　　兴也饛满簋貌飱熟食也【孔氏曰礼簋盛黍稷】捄曲貌棘匕以棘爲匕所以载鼎肉而升之于俎也【仪礼特牲注曰匕用棘心○孔氏曰杂记云匕用桑长三尺吉礼则用棘】砥砺石言平也矢言直也君子在位履行小人下民也睠反顾也澘涕下貌○序以爲东国困于役而伤于财谭大夫作此以告病【孔氏曰谭国在京师之东】言有饛簋飱则有捄棘匕周道如砥则其直如矢是以君子履之而小人视焉今乃顾之而出涕者则以东方之赋役莫不由是而西输于周也【庆源辅氏曰周道只道路之道与下章周行一意故集解以为东方之赋役莫不由是而西输于周是即指道路而言也然以上四句正直履视之义观之则又似指周之王道而言岂本意只是指道路而言而其中亦含此意耶】
　　○小东大东【叶都郎反】杼【直吕反】柚【音逐】其空【叶枯郎反】纠纠葛屦可以履霜佻佻【徒凋反】公子行彼周行【叶户郎反】旣往旣来【叶六直反】使我心疚【叶讫力反】
　　赋也小东大东东方小大之国也自周视之则诸侯之国皆在东方杼持纬【音渭】者也【曹氏曰梭也】柚受经者也空尽也佻轻薄不奈劳苦之貌公子诸侯之贵臣也周行大路也疚病也○言东方小大之国杼柚皆已空矣至于以葛屦履霜而其贵戚之臣奔走往来不胜其劳使我心忧而病也【庆源辅氏曰纠纠葛屦可以履霜举其甚者言之也以葛屦履霜则冬裘之不备可知矣旣往旣来则言其来往之不一也周道一也方其盛时君子履之而小人视焉及其衰也公子行之而人心病焉时移事变而人心所感不同如此】
　　○有冽【音列】氿【音轨】泉【叶才匀反】无浸获薪契契【苦计反】寤叹哀我惮【丁佐反】人薪是获薪尚可载【叶节力反】也哀我惮人亦可息也
　　兴也冽寒意也侧出曰氿泉获艾也契契忧苦也惮劳也尚庶几也载载以归也○苏氏曰薪已获矣而复渍之则腐民已劳矣而复事之则病故已艾则庶其载而畜之已劳则庶其息而安之【庆源辅氏曰上两章旣言伤于财故此章推本其困于役而言之耳】
