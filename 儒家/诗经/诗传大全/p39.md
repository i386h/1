<!-- { "loadSidebar": true } -->
　　兴也一方彼一方也史记扁鹊视见垣一方人【安成刘氏曰扁鹊姓秦名越人长桑君与之药使以上池之水饮药三十日视垣见一方人以此视病尽见五脏症结所谓垣一方者犹此诗言汾一方古语皆然也症音征○索隐曰方犹边也言能隔墙见彼人也】英华也公行即公路也以其主兵车之行列故谓之公行也【孔氏曰公路公行一也宣公二年晋宦卿之适爲公族庶子爲公行】
　　○彼汾一曲言采其藚【音续】彼其之子美如玉美如玉殊异乎公族
　　兴也一曲谓水曲流处藚水舄【音昔】也叶如车前草【孔氏曰藚牛唇水舄也如续断寸寸有节防之可复今泽泻也】公族掌公之宗族晋以卿大夫之适子爲之【孔氏曰成公十八年左传曰晋荀会栾黡韩无忌爲公族大夫使训子弟是公族主君之同姓也黡音黯】
　　汾沮洳三章章六句
　　园有桃其实之殽心之忧矣我歌且谣【音遥】不知我者谓我士也骄彼人是哉【叶将黎反】子曰何其【音基】心之忧矣其谁知之其谁知之葢亦勿思【叶新赍反】
　　兴也殽食也合曲曰歌徒歌曰谣【孔氏曰谣既徒歌则歌不徒矣歌谣对文如此散则歌未必合乐也】其语辞○诗人忧其国小而无政故作是诗言园有桃则其实之殽矣心有忧则我歌且谣矣【程子曰此诗忧深思逺矣国无政事则亡故忧思之深至歌且谣】然不知我之心者见其歌谣而反以爲骄且曰彼之所爲已是矣而子之言独何爲哉葢举国之人莫觉其非而反以忧之者爲骄也于是忧者重嗟叹之以爲此之可忧初不难知彼之非我特未之思耳诚思之则将不暇非我而自忧矣
　　○园有棘其实之食心之忧矣聊以行国【叶于逼反】不知我者谓我士也罔极彼人是哉子曰何其心之忧矣其谁知之其谁知之葢亦勿思
　　兴也棘枣之短者【埤雅曰大者枣小者棘于文重束爲枣竝束爲棘葢枣性重乔棘则低矣故其制字如此○本草注棘有赤白二种小枣也丛髙三四尺花叶茎实俱似枣也】聊且略之辞歌谣之不足则出游于国中而写忧也极至也罔极言其心纵恣无所至极
　　园有桃二章章十二句【叠山谢氏曰使忠臣义士之心略见知于人通国上下不羣吠而众恶之问其所忧者何説今之所当行者何事魏侯闻而大悔悟急爲扶顚持危之谋者岂能骤灭其国哉国虽亡亦未必如是之速也呜呼惜哉○庆源辅氏曰黍离之忧忧王室之已覆也园有桃之忧忧魏国之将亾也忧其已覆而不我知则亦已矣忧其将亾而不我知则欲其思之者亦宜也】
　　陟彼岵【音戸】兮瞻望父兮父曰嗟予子行役夙夜无已上愼旃哉犹来无止
　　赋也山无草木曰岵上犹尚也○孝子行役不忘其亲故登山以望其父之所在因想像其父念已之言曰嗟乎我之子行役夙夜勤劳不得止息又祝之曰庶几愼之哉犹可以来归无止于彼而不来也葢生则必归死则止而不来矣或曰止获也言无爲人所获也
　　○陟彼屺【音起】兮瞻望母【叶蒲彼反】兮母曰嗟予季行役夙夜无寐上愼旃哉犹来无弃
　　赋也山有草木曰屺【孔氏曰尔雅释山云多草木岵无草木屺与传正反当是传写误也】季少子也尤怜爱少子者妇人之情也无寐亦言其劳之甚也弃谓死而弃其尸也
　　○陟彼冈兮瞻望兄【叶虚王反】兮兄曰嗟予弟行役夙夜必偕【叶举里反】上愼旃哉犹来无死【叶想止反】
　　赋也山脊曰冈【永嘉陈氏曰岵也屺也冈也皆山之髙处而可以瞻望者诗人各取其一以韵叶耳】必偕言与其侪同作同止不得自如也
　　陟岵三章章六句【庆源辅氏曰既思其父又思其母又思其兄既想像其念已之言又想像其视已之言曰庶几其谨之哉则斯人也必能以其亲之心爲心亦可谓贤矣○安成刘氏曰诗人以已之思亲而知亲之念已虽曰设爲亲念已之言实以深寓已念亲之心也章末二语所以自警亦所以自悲可以见其忠孝之心也】
　　十亩之闲【叶居贤反】兮桑者闲闲【叶胡田反】兮行与子还【叶音旋】兮赋也十亩之间郊外所受场圃之地也【张子曰周制国郛之外冇听爲场圃之地者疑家受十亩以毓草木○东莱吕氏曰所谓十亩者特甚言之耳未可以爲定数也】闲闲往来者自得之貌行犹将也还犹归也○政乱国危贤者不乐仕于其朝而思与其友归于农圃故其词如此【庆源辅氏曰危邦不入乱邦不居君子仕止之常法也使贤者不乐仕于其朝则其政乱国危可知矣夫以场圃之采桑者爲自得而思与其友归焉则其不乐仕之意可见矣】
　　○十亩之外【叶五坠反】兮桑者泄泄【以世反】兮行与子逝兮赋也十亩之外邻圃也泄泄犹闲闲也逝往也十亩之间二章章三句
　　坎坎伐檀【叶徒沿反】兮寘之河之干【叶居焉反】兮河水清且涟【力防反】猗【于宜反】不稼不穑胡取禾三百防【直连反】兮不狩不猎胡瞻尔庭有县【音】貆【音暄】兮彼君子兮不素餐【七丹反叶七宣反】兮
　　赋也坎坎用力之声檀木可爲车者寘与置同干厓也涟风行水成文也猗与兮同语词也书断断猗大学作兮庄子亦云而我犹爲人猗是也种之曰稼敛之曰穑【孔氏曰以稼穑相对皆先稼后穑故知种曰稼敛曰穑若散则相通】胡何也一夫所居曰防【孔氏曰防民居之区域也】狩亦猎也貆貉类【郑氏曰貉子曰貆】素空餐食也○诗人言有人于此用力伐檀将以爲车而行陆也今乃寘之河干则河水清涟而无所用虽欲自食其力而不可得矣然其志则自以爲不耕则不可以得禾不猎则不可以得兽是以甘心穷饿而不悔也诗人述其事而叹之以爲是眞能不空食者【庆源辅氏曰不稼不穑则不可以得粒食不狩不猎则不可以得鲜食人之所食虽多而此二者爲大故举而言之所谓甘心穷饿而不悔者诗中虽无此意然观其志之所有如此而诗人又以爲眞能不素餐者当有此事矣】后世若徐稺之流非其力不食其厉志葢如此【安成刘氏曰后汉徐孺子家贫常自耕稼非其力不食葢其厉志之勤必欲服劳而后食亦若此诗贤者之志地又如范文正公居官毎计一日饮食奉养之费与所爲之事相称则无复愧耻苟或不然终夜不能安寝亦可谓能厉其志者矣○庐陵曹氏曰伐檀而寘之河之干此劳于事而不得以食其力者也然贤者之心岂以是一事之不遂而自沮乎其志葢以爲不耕则不可以得禾不猎则不可以食兽是以宁劳于事虽穷饿而不悔故诗人述其事而叹之以爲是眞能不空食者矣天下之事固有爲其事而无其功者然未有不爲其事而能有其功者矣君子之心宁劳而无功必不肯无功而食人之食此先难后获之意也】
　　○坎坎伐辐【音福叶笔力反】兮寘之河之侧【叶庄力反】兮河水清且直猗不稼不穑胡取禾三百亿兮不狩不猎胡瞻尔庭有县特兮彼君子兮不素食兮
　　赋也辐车辐也伐木以爲辐也直波文之直也十万曰亿葢言禾秉之数也【孔氏曰田方百里于今数爲九百万亩而王制云方百里爲田九十亿亩是亿爲十万也禾秉之数谓刈禾之把数】兽三嵗曰特
　　○坎坎伐轮兮寘之河之漘【顺伦反】兮河水清且沦猗不稼不穑胡取禾三百囷【丘伦反】兮不狩不猎胡瞻尔庭有县鹑【音纯】兮彼君子兮不素飱【素门反叶素伦反】兮
　　赋也轮车轮也伐木以爲轮也沦小风水成文转如轮也囷圆仓也鹑防属熟食曰飱
　　伐檀三章章九句【孔丛子子曰于伐檀见贤者之先事后食也○安成刘氏曰有劳心而得食者有劳力而得食者有躬耕而自食者岂必人人自耕以食哉但不可无其事而食其食耳伐檀君子意正如此故诗人美其甘贫乐贱虽不见用而不苟食也】
　　硕鼠硕鼠无食我黍三嵗贯【古乱反】女【音汝】莫我肯顾【叶果五反】逝将去女适彼乐【音洛下同】土乐土乐土爰得我所
　　比也硕大也三嵗言其久也贯习顾念逝往也乐土有道之国也爰于也○民困于贪残之政故托言大鼠害已而去之也【庆源辅氏曰三嵗贯女则民之于上至矣莫我肻顾则上之于民甚矣于是而决去焉非民之罪也】
　　○硕鼠硕鼠无食我麦【叶讫力反】三嵗贯女莫我肯德逝将去女适彼乐国【叶于逼反】乐国乐国爰得我直
　　比也德归恩也【华阳范氏曰莫我肻德者不以我爲德也民出力以事上不以爲德而反蚕食之所以去之也】直犹宜也
　　○硕鼠硕鼠无食我苗【叶音毛】三嵗贯女莫我肯劳逝将去女适彼乐郊【叶音髙】乐郊乐郊谁之永号【戸毛反】
　　比也【叠山谢氏曰食黍不足而食麦食麦不足而食苗苗者禾方树而未秀也食至于此以比其贪之甚也】劳勤苦也谓不以我爲勤劳也永号长呼也言既往乐郊则无复有害己者当复爲谁而永号乎硕鼠三章章八句【南轩张氏曰硕鼠之诗圣人所爲取者以其上失道如此国人疾之甚而欲去之犹有所未忍也故着其情于诗着其情于诗乃其所未忍絶也】魏国七篇十八章一百二十八句【华谷严氏曰魏唐无淫诗葢犹有先圣之风化焉○庆源辅氏曰寛裕者其流长急迫者其意短魏以地陿而褊急如此其何以传世至于长久哉故变风作于平桓之世而国遂灭于惠公之十七年止五六十年间耳诗人之意固忧之矣】










　　诗传大全卷五
　　钦定四库全书
　　诗传大全卷六　　　　　明　胡广等　撰唐一之十
　　唐国名本帝尧旧都在禹贡冀州之域太行恒山之西大原大岳之野【郑氏曰今大原晋阳是尧始居地后乃迁河东平阳】周成王以封弟叔虞爲唐侯【孔氏曰晋世家云成王与叔虞戏削桐叶爲珪曰以此封若于是封叔虞于唐地名晋阳是也】南有晋水至子燮乃改国号曰晋后徙曲沃又徙居绛【孔氏曰唐叔生晋侯燮燮生武侯宁族族生成侯服人成侯徙曲沃穆侯徙绛昭侯以下又徙翼及武公并晋又都绛也】其地土瘠民贫勤俭质朴忧深思逺有尧之遗风焉【前汉志曰河东本唐尧所居有先王遗教君子深思小人俭啬○南轩张氏曰尧之遗风只是俭而用礼一事亦不必事事称有遗风也】其诗不谓之晋而谓之唐盖仍其始封之旧号耳【安成刘氏曰叔虞封唐燮侯号晋十七传至晋侯缗爲曲沃武公所并然武公能灭晋之宗而不能灭唐之号能冒晋之号而不能继唐之统君子欲絶武公于晋而不可故总名其诗爲唐以寓意焉然则晋诗称唐见曲沃武公灭宗国之罪而魏风首晋又以见曲沃献公灭同姓之恶世变如此春秋欲不作不可也】唐叔所都在今大原府曲沃及绛皆在今绛州【太原府即今太原府曲沃及绛今平阳府属县并隶山西】
　　蟋蟀在堂嵗聿【允橘反】其莫【音慕】今我不乐【音洛下同】日月其除【直虑反】无已大【音泰】康职思其居【叶音据】好【呼报反】乐无荒良士瞿瞿【俱具反】
