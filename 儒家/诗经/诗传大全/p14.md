<!-- { "loadSidebar": true } -->
　　国者诸侯所封之域而风者民俗歌谣之诗也谓之风者以其被上之化以有言而其言又足以感人如物因风之动以有声而其声又足以动物也是以诸侯采之以贡于天子天子受之而列于乐官于以考其俗尚之美恶而知其政治之得失焉【朱子曰男女相与咏歌以言其情行人振木铎徇路采之何休云男年六十女年五十无子者官衣食之使采诗邑移于国国以开于天子】旧説二南为正风所以用之闺门乡党邦国而化天下也【程子口二南之诗为敎于衽席之上闺门之内上下贵贱之所同也故用之乡人邦国而谓之正风】十三国为变风则亦领在乐官以时存肄备观省而垂监戒耳【朱子曰变风多是淫乱之诗故班固言男女相与歌咏以言其情者圣人存此亦以见上失其教则民欲动情胜其弊至此故曰诗可以观也○安成刘氏曰男女乱伦而邶鄘卫郑之风变君臣失道而王豳之风变畋游荒滛而齐国之风变俭啬褊急而魏国之风变以至曹风变而忧伤秦风变而武勇陈风变而滛游歌舞桧曹之风变而乱极思治此十三国风之大槩也然变诗虽不可以风化天下而亦各有音节如季札所观是已故乐官兼掌其诗使夫学者时习之以自省而知所戒葢亦莫非所以为教也】
　　合之凡十五国云
　　周南一之一【召南説附】
　　周国名南南方诸侯之国也周国本在禹贡雍【去声】州境内岐山之阳【格庵赵氏曰岐山葢今箭栝岭山南有周原周旧国也】后稷十三世孙古公亶【多旱反】父始居其地【安成刘氏曰弃为后稷封于邰其后公刘迁豳至古公又迁于岐山之下】传子王季歴至孙文王昌辟【音辟】国寖广于是徙都于丰而分岐周故地以为周公旦召【实照反】公奭【音适】之采【音菜○顔氏曰采官也因官食地故曰采地】邑且使周公为政于国中而召公宣布于诸侯【史记索隠曰周地本大王所居以为公旦采邑故曰周公奭食邑于召故曰召公葢文王取岐周故墟分爵二公也○孔氏曰文王若未居丰则岐邦自为都邑明知分赐二公在作丰之后且二南文王之诗而分系二公若文王不赐采邑不使行化安得以诗系之故知此时赐之也】于是徳化大成于内而南方诸侯之国江沱【徒河反】汝汉之间莫不从化葢三分天下而有其二焉【郑氏曰雍梁荆豫徐扬之人咸被其徳而从之○孔氏曰其余冀青兖属纣是为三分有其二也】至于武王发又迁于镐遂克商而有天下武王崩子成王诵立周公相之制作礼乐乃采文王之世风化所及民俗之诗被之筦【管同】【弦同】以为房中之乐而又推之以及于乡党邦国所以着明先王风俗之盛而使天下后世之脩身齐家治【平声】国平天下者皆得以取法焉葢其得之国中者杂以南国之诗而谓之周南言自天子之国而被于诸侯不但国中而已也其得之南国者则直谓之召南言自方伯之国被于南方而不敢以系于天子也【考索曰周南召南乐章之名也文王之化自北而南及于江汉故作乐者采自北以南土风而名之曰南用为燕乐乡乐射乐房中乐所以彰文王之化也○安成刘氏曰其诗得于国中者多为文王后妃而作故杂以南国汉广汝坟二诗而谓之周南所谓自天子之国被于诸侯者不敢使周公食邑之号专主其风也然周公之事固统于其所尊矣观下文复取小序系之周公之説可互见也若召公则宣化于诸侯故以侯国之诗系之而谓之召南正以其食邑之号专主之也谓召公为方伯之国谓丰邑为天子之国者皆通乎追王之后制作之时而言也】岐周在今凤翔府岐山县【即今陜西凤翔府岐山县】丰在今京兆府鄠【音戸】县终南山北【即今陜西西安府鄠县】南方之国即今兴元府京西湖北等路诸州【宋兴元府诸州即今陜西四川所保宁府蓬金等州广元巴及大安县之地也京西路诸州即今湖广襄阳府安陆随均等州之地也湖北等路诸州即今湖广武昌徳安汉阳常徳岳州辰州等府澧沅清荆门夷陵沔阳等州之地也】镐在丰东二十五里【安成刘氏曰镐亦在今鄠县先儒以为即镐池之地】小序曰闗雎麟趾之化王者之风故系之周公南言化自北而南也鹊巢驺虞之徳诸侯之风也先王之所以教故系之召公斯言得之矣【朱子曰诗言文王之徳者系之周公以周公主内治故也言诸侯之国被文王之化以成徳者系之召公以召公长诸侯故也文王治岐其东有纣其西昆夷其北玁狁故其化自北而南先被于江汉之域也○三山李氏曰二南皆文王之风化周南之诗多为又王而作故言王者之风召南之诗多为诸侯而作故言诸侯之风虽曰诸侯之风其实文王教化之所及故言先王之所以教先生即文王也】
　　闗闗雎【七余反】鸠在河之洲窈【乌了反】窕【徒了仄】淑女君子好逑【音求】
　　兴也闗闗雌雄相应之和声也雎鸠水鸟一名王雎状类鳬鹥【音医】今江淮间有之生有定偶而不相乱偶常竝游而不相狎故毛传以为挚而有别列女传以为人未尝见其乘【去声】居而匹处【上声】者葢其性然也【朱子曰尝见淮人説淮上有之状如鸠差小而长常是雌雄両两相随不相失然亦不曽相近立处须隔大来地所谓挚而有别是也此説却与列女传合乘居是四个同居○列女传曲沃负曰妾闻男女之别国之大节故以雎鸠起兴夫雎鸠之鸟人犹未尝见乘居而匹处也○华谷严氏曰左传郯子五鸠备见诗经雎鸠氏司马此雎鸠是也祝鸠氏司徒鹁鸠也四牡嘉鱼之鵻是也鸤鸠氏司空布谷也曹风之鸤鸠是也爽鸠氏司宼大明之鹰是也鹘鸠氏司事鸴鸠也即小斑鸠小宛之鸣鸠与氓食桑葚之鸠是也左传雎作鴡杜预云挚而有别故为司马主法则鹘音骨鸴音学】河北方流水之通名洲水中可居之地也窈窕幽闲之意【幽湥而闲静也】淑善也女者未嫁之称葢指文王之妃大姒【庐陵罗氏曰有莘国之女地理攷异故莘城在汴州陈留县东北三十五里】为处子时而言也君子则指文王也好亦善也逑匹也毛传之挚字与至通言其情意湥至也【朱子曰情虽相与湥至而未尝狎便见乐而不淫之意○安成刘氏曰挚至字古通用如商书大命不挚曲礼庶人之挚亦训为至故郑氏云挚之言至也谓鸟雌雄情意至然而有别也】○兴者先言他物以引起所咏之词也周之文王生有圣徳又得圣女姒氏以为之配宫中之人于其始至见其有幽闲贞静之徳故作是诗言彼闗闗然之雎鸠则相与和鸣于河洲之上矣此窈窕之淑女则岂非君子之善匹乎言其相与和乐而恭敬亦若雎鸠之情挚而有别也后凡言兴者其文意皆放【音仿】此云【朱子曰兴起也引物以起吾意如雎鸠是挚而有别之物引此起兴犹不甚逺其他亦有全不相类只借物而起吾意者虽皆是兴与此又畧不同也○问诗中説兴处多近比体者曰然如闗雎麟趾相似皆是兴而兼比然虽近比其体却只是兴且如闗闗雎鸠本是兴起到得下靣説窈窕淑女此方是入题説那实事葢兴是以一个物事贴一个物事説上文兴起下文便接説实事及比则不然便入题了○东莱吕氏曰首章以雎鸠发兴后章以荇菜发兴至于雎鸠之和静荇菜之柔顺则又取以为比也兴与比相近而难辨兴之兼比者徒以为比则失其意味矣兴之不兼比者误以为比则失之穿凿矣】汉匡衡【字稚圭汉宣帝朝射策甲科元帝朝迁博士给事中建初三年拜相】曰窈窕淑女君子好逑言能致其贞淑不贰其操情欲之感无介乎容仪宴私之意不形乎动静夫然后可以配至尊而为宗庙主此纲纪之首【白虎通曰三纲君臣父子夫妇也六纪诸父兄弟族人诸舅师长朋友也纲张也纪理也大纲小纪所以张理上下整齐人道也】王教之端也可谓善説诗矣【毛氏曰君子后妃之徳无不和谐慎固幽湥若雎鸠之有别焉然后可以风化天下夫妇有别则父子亲父子亲则君臣敬君臣敬则朝廷正朝廷正则王化成○丰城朱氏曰淑者善也是女徳之至者也凡温恭慈惠端庄静一皆在其中矣文王圣人也而咏其徳者一言以蔽之不过曰敬而已大姒圣女也而咏其徳者一言以蔽之不过曰淑而已葢能敬则能自强不息纯亦不已所以为干之健也能淑则足以配至尊奉宗庙所以为坤之顺也故曰窈窕淑女君子好逑言能体坤道之顺以承干也】
　　○参【初金反】差【初宜反】荇【行猛反】菜左右流之窈窕淑女寤寐求之求之不得寤寐思服【叶蒲北反】悠哉悠哉辗【哲善仄】转仄侧
　　兴也参差长短不齐之貌荇接余也根生水厎茎如钗股上青下白叶紫赤圆径寸余浮在水面【陆氏曰鬻其白茎以苦酒浸之脆美可按酒鬻即煮○三小李氏曰荇菜是水冇之黄花叶似莼可为菹○南轩张氏曰荇菜取其柔顺芳洁可荐之意】或左或右言无方也【双峰饶氏曰言或左或右无一定之方也】流顺水之流而取之也或寤或寐言无时也服犹懐也悠长也辗者转之半转者辗之周反者辗之过侧者转之留皆卧不安席之意【庆源辅氏曰四字之训极为精切亦可见古人下字之不苟也】○此章本其未得而言彼参差之荇菜则当左右无方以流之矣此窈窕之淑女则当寤寐不忘以求之矣葢此人此徳世不常有求之不得则无以配君子而成其内治之美故其忧思之湥不能自已至于如此也【朱子曰此诗看来是妾媵做所以形容得寤寐反侧之事外人做不到此】
　　○参差荇菜左右采【叶此礼反】之窈窕淑女琴瑟友【叶羽已反】之参差荇菜左右芼【莫报反叶音邈】之窈窕淑女钟鼓乐【音洛】之兴也采取而择之也芼熟而荐之也【眉山苏氏曰求得而采采得而芼先后之叙也凡诗之叙类如此】琴五或七瑟二十五皆丝属乐之小者也【尔雅释乐曰琴长三尺六寸六分五后加文武二雅瑟长八尺一寸广一尺八寸二十五其常用者十九颂瑟长七尺一寸广一尺八寸二十五尽用】友者亲爱之意也【庆源辅氏曰葢以兄友友弟之友言也】钟金属鼓革属乐之大者也乐则和平之极也○此章据今始得而言彼参差之荇菜既得之则当采择而亨芼之矣此窈窕之淑女既得之则当亲爱而娱乐之矣葢此人此徳世不常有幸而得之则有以配君子而成内治故其喜乐尊奉之意不能自已又如此云【东莱吕氏曰后妃之徳坤徳也唯天下之至静为能配天下之至健也万化之原一本诸此未得之也如之何其勿忧既得之也如之何其勿乐○庆源辅氏曰此诗皆兴而比首章以闗雎起兴因以闗雎挚而有别为此二章三章以荇菜起兴亦以为比但先儒皆取于荇菜之洁浄柔顺而集传不言只言其不可不求之意者岂非所谓不可不求者正以其洁浄与柔顺之故乎】
　　闗雎三章一章四句二章章八句【朱子曰只取篇首二字以名篇后皆放此○孔氏曰闗雎者诗篇之名金縢云公乃为诗以贻王名之曰鸱鸮然则篇名皆作者所自名名篇之例多不过五少才取一或偏举两字或全取一句亦冇舍其篇文假外理以定称】
