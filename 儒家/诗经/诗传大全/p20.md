<!-- { "loadSidebar": true } -->
　　○摽有梅顷【音倾】筐塈【许器反】之求我庶士迨其谓之赋也塈取也顷筐取之则落之尽矣谓之则但相告语而约可定矣【庐陵欧阳氏曰谓相语也遣媒妁相语以求之也○黄氏曰迨其谓之以为男女固欲及时而亦必以正必待父母之命媒妁之言也○庆源辅氏曰其辞虽若汲汲然必待夫士之求也惧时之过者情也待士之求者礼也发乎情止乎礼义葢不独变风为然矣】
　　摽有梅三章章四句【或问若以此诗为女子自作恐不足以为风之正经朱子曰以为女子自作亦不害葢里巷之诗但如此己为不失正矣○问此诗何以入正风曰当文王与纣之世方变恶入善未可全责备问此诗固出于正只是如此急迫何耶曰此亦是人之情尝见晋宋间有怨父母之诗读诗者于此亦欲达男女之情向见东莱丽泽诗有唐人女言兄嫂不以嫁之诗亦是鄙俚可恶后来思之亦自是人之情处为父母者能于是而察之则必使之及时矣此所谓诗可以观女子之情欲昏姻之及时视桃夭则少贬矣行露死麕于汉广亦然○东莱吕氏曰是诗也其词汲汲如将失之岂习乱而喜始治者耶○安成刘氏曰此诗惧婚姻之过时固不若桃夭之乐得及时矣然召南之有此诗则犹周南之有桃夭也】
　　嘒【呼恵反】彼小星三五在东肃肃宵征夙夜在公寔命不同
　　兴也嘒微貎三五言其稀葢初昏或将旦时也肃肃齐【音咨又音齐】遫【音速】貌【郑氏曰齐谦慤貌遫犹蹙蹙也】宵夜征行也寔与实同命谓天所赋之分也○南国夫人承后妃之化能不妒忌以惠其下故其众妾美之如此葢众妾进御于君不敢当夕见星而往见星而还【安成刘氏曰见星而往还者或在昏时或在旦时也】故因所见以起兴其于义无所取特取在东在公两字之相应耳遂言其所以如此者由其所赋之分不同于贵者是以防以得御于君为夫人之惠而不敢致怨于往来之勤也
　　○嘒彼小心维参【所森反】与昴【叶力求反】肃肃宵征抱衾与裯【直留反】寔命不犹
　　兴也参昴西方二宿之名【孔氏曰参白虎宿三星直下有三星鋭曰参昴六星】衾被也裯襌【音丹】被也兴亦取与昴与裯二字相应犹亦同也【程子曰贱妾得御于君是其僭恣可行而分限得逾之时也乃能谨于抱衾与裯而知命之不犹则教化至矣】
　　小星二章章五句
　　吕氏曰夫人无妒忌之行而贱妾安于其命所谓上好仁而下必好义者也【安成刘氏曰此为众妾美夫人之诗则亦周南樛木螽斯之类也】
　　江有泛【音祀叶羊里反】之子归不我以不我以其后也悔【叶虎洧反】兴也水决复【音阜】入为泛【尔雅疏曰凡水之岐流复还本水者曰泛】今江陵汉阳安复之间葢多有之【朱子曰夏水自江而别以通于汉汉复入江冬竭夏流故谓之夏而其入江处今名夏口即所谓江有汜也○宋安州即今之徳安府复州今沔阳州竝湖广】之子媵妾指嫡妻而言也妇人谓嫁曰归我媵自我也能左右【竝去声】之曰以谓挟己而偕行也○是时汜水之旁媵有待年于国而嫡不与之偕行者【孔氏曰古者嫁女娣侄从谓之媵○公羊传注曰待年父母国也妇人八歳备数十五从嫡二十承事君子】其后嫡被后妃夫人之化乃能自悔而迎之故媵见江水之有泛而因以起兴言江犹有泛而之子之归乃不我以虽不我以然其后也亦悔矣
　　江有渚之子归不我与不我与其后也处
　　兴也渚小洲也水岐成渚与犹以也处安也得其所安也
　　○江有沱【徒河反】之子归不我过【音戈】不我过其啸也歌兴也沱江之别者【尔雅曰水自河出为雍汉为濳江为沱○孔氏曰皆大水别为小水之名禹贡荆扬皆有沱潜者以水从江汉出者皆曰沱潜故二州皆有也】过谓过我而与俱也啸蹙口出声以舒愤懑之气言其悔时也歌则得其所处而乐也【朱子曰此兼上两节而言○丰城朱氏曰始而不我以者私欲之害也终而遂能悔者天理之复也江沱之嫡而能自悔则亦可以验夫圣化行而美俗成矣】
　　江有泛三章章五句【庆源辅氏曰不我以不我与不我过者欲也其后也悔其后也处其啸也歌者理也从欲者躁急而褊狭复礼者安舒而和乐从欲而悔循理而乐得性情之正也】陈氏曰小星之夫人惠及媵妾而媵妾尽其心江沱之嫡惠不及媵妾而媵妾不怨盖父虽不慈子不可以不孝各尽其道而已矣【黄氏曰居上者当如小星之夫人居下者当如江泛之媵妾凡为人子为人弟为人臣皆当以此诗为法○东莱吕氏曰一章曰悔二章曰处三章曰歌始则悔悟中则相安终则相乐言之序也】
　　野有死麕【俱伦反与春叶】白茅包【叶补苟反】之有女懐春吉士诱之兴也麕獐也鹿属无角【本草注曰麞类甚多麕其总名也】懐春当春而有懐也【华谷严氏曰春者天地交感万物孳生之时圣人顺天地万物之情令媒氏以中春防男女故女之懐昏姻者谓之懐春】吉士犹美士也【须溪刘氏曰称其人曰吉士厚也又愧之也】○南国被文王之化女子有贞洁自守不为强暴所污者故诗人因所见以兴其事而美之【华谷严氏曰言野有死麕人欲取其肉犹以白茅包裹之有女懐春汝吉士何不以礼娶之乃诱之乎无礼者岂吉士但美其称以责之言汝本善良何乃如此】或曰赋也言美士以白茅包其死麕而诱懐春之女也【朱子曰野有死麕潘叔恭谓强暴者欲以不备之礼为侵陵之具得之】
　　○林有朴【蒲木反】【音速】野有死鹿白茅纯【徒尊反】束有女如玉
　　兴也朴小木也鹿兽名有角纯束犹包之也【华谷严氏曰纯聚而包束之】如玉者美其色也上三句兴下一句也或曰赋也言以朴借死鹿束以白茅而诱此如玉之女也【庆源辅氏曰以上三句兴下一句此在兴体中又是一格但言有女如玉而不言所以求之者蒙上章意也】
　　○舒而脱脱【敕外反】兮无感我帨【始鋭反】兮无使厖【美邦反】也吠【符发反】
　　赋也舒迟缓也脱脱舒缓貌感动帨巾【孔氏曰内则妇事舅姑左佩纷帨注云拭物之巾】厖犬也○此章乃述女子拒之之辞言姑徐徐而来无动我之帨母惊我之犬以甚言其不能相及也其凛然不可犯之意盖可见矣【新安胡氏曰莫动我之帨拒之使逺其身也莫惊我之犬又拒之使逺其室也此可见其凛然不可犯矣○庆源辅氏曰此诗之意都在此章不必于前章死字白字懐春字诱字上巧生意见才如此便害了此诗本防】野有死麕三章二章章四句一章三句【东莱吕氏曰此诗言恶无礼而拒之其词初犹缓而后益切曰吉士诱之其词犹防也曰有女如玉则正言其贞洁不可犯也至于其末拒之益切矣○安成刘氏曰召南有此诗亦犹周南有汉广但汉广则男女各得其正而行露死麕二诗方作之时则女已贞而男未正耳】
　　何彼秾【奴容仄与雝叶】矣唐棣【徒帝反】之华【芳无胡瓜二反】曷不肃雝王姬之车【斤于尺奢二反】
　　兴也秾盛也犹曰戎戎也唐棣栘【音移】也似白杨【本草曰柣栘树大十数围即唐棣也亦名栘杨团叶弱蒂微风大摇一云薁李华或白或赤六月熟大如李子可食】肃敬雝和也周王之女姬姓故曰王姬○王姬下嫁于诸侯车服之盛如此而不敢挟贵以骄其夫家故见其车者知其能敬且和以执妇道于是作诗以美之曰何彼戎戎而盛乎乃唐棣之华也此何不肃肃而敬雝雝而和乎乃王姬之车也【朱子曰何彼曷不皆设问之辞也】此乃武王以后之诗不可的知其何王之世然文王太姒之教久而不衰亦可见矣【庆源辅氏曰东莱曰不言王姬而曰王姬之车者不敢指切之也二南多言后妃夫人大夫妻之美而此诗乃美王姬下嫁而作故取而附之或近或逺皆所以见文王太姒之教也】
　　○何彼秾矣华如桃李平王之孙齐侯之子【叶奬里反】兴也李木名华白实可食旧説平正也武王女文王孙适齐侯之子【孔氏曰文諡之正名也称者则随徳不一以徳能平正天下故称平王如书称宁王也○皇甫谧曰武王五男二女元女妻胡公王姬宜为媵今何得适齐侯之子或以尊故命同族为媵○安成刘氏曰二南乃周公制作时所定则有武王以后之诗固无可疑其称文王为平王犹棫朴之称为辟王文王有声之称为王后江汉之称为文人初不拘于諡也又如商颂称汤为武王称契为王文王有声称武王为皇王韩弈称厉王为汾王诗人之词类如此】或曰平王即平王宜臼齐侯即襄公诸儿事见春秋【庄公十有一年冬王姬归于齐左氏传曰齐侯来逆共姬○新安胡氏曰以为东迁之王齐国之侯与春秋甚协然以东周之诗得入召南之风而黄氏所谓周太史编后经吾夫子手不应若此其失伦者诚为可疑岂秦火之余汉儒修补不免简编之杂耶然则此説只当如集传作或曰以附之俾读者知其説可也○考索曰此诗乃是平王以后事大抵诗之所载上起文王下讫陈灵则陈灵之世诗之篇目未可定也二南虽为文王之风而文王之后以至陈灵凡诗之主乎夫妇而言乎人伦则后世取而附之二南之末亦世之所不免也○安成刘氏曰集传疑齐侯为襄公则所谓齐侯之子葢指桓公小白也庄公十一年即庄王十四年以共姬妻桓公庄王乃平王曽孙未知共姬为何王之女人按齐襄公为庄王四年亦娶王姬春秋于庄公元年书王姬归于齐者是也若以为此事则襄公是僖公子诗中所指齐侯又当为僖公矣】未知孰是【朱子曰此诗义疑故两存之】○以桃李二物兴男女二人也【郑氏曰华如桃李兴王姬与齐侯之子顔色俱盛】
　　○其钓维何维丝伊缗齐侯之子平王之孙【叶须伦反】兴也伊亦维也缗纶也丝之合而为纶犹男女之合而为昏也
　　何彼秾矣三章章四句【建安胡氏曰王姬嫁于诸侯车服不系其夫礼亦降矣夫阳唱而隂和夫先而妇从则虽以王姬之贵当执妇道与公侯大夫士庶人之女何以异哉故舜为匹夫妻帝二女而曰嫔于虞王姬嫁于诸侯而亦成肃雝之徳自秦而后列侯之尚公主使男事女夫屈于妇人伦悖于上风俗壊于下又岂所以为治也哉○永嘉陈氏曰吾于是诗得君子善善之意不惟及其身而又及其亲矣美王姬则曰平王之孙齐侯之子美庄姜则曰齐侯之子卫侯之妻美大任则曰文王之母京室之妇美韩侯取妻则曰汾王之甥蹶父之子美僖公则曰周公之孙庄公之子葢曰其子如此以其父母如此也其孙如此以其祖父如此也其妻如此以其夫如此也其甥如此以其舅如此也君子之善善也周矣】
