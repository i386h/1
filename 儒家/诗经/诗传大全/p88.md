<!-- { "loadSidebar": true } -->
　　赋也雝雝和之至也肃肃敬之至也不显幽隐之处也射与斁同厌也保守也○言文王在闺门之内则极其和在宗庙之中则极其敬虽居幽隐亦常若有临之者虽无厌射亦常有所守焉其纯亦不已盖如是【华谷严氏曰在宫则和在庙则敬其诚随所寓而形见也不显之处人所不见而亦若有所临洋洋乎如在上也无厌之时践履已熟而亦自保守悠久无间也○永嘉陈氏曰皆文王之诚也○东莱吕氏曰圣人神人之主也如前章所载神人孚格可谓得为主之道矣欲求所以格孚者当于此章观之○勿轩熊氏曰此承上章而言雝雝在宫即刑于寡妻以下之事肃肃在庙即惠于宗公以下之事○丰城朱氏曰雝雝和之至也所以为治人之本也肃肃敬之至也所以为事神之本也不显自其在已者言之亦临则指其在神者而言也无射自其在人者言之亦保则指其在己者而言也己之所处虽在于幽隐而心之戒惧则常若有临之者人之于我虽无所厌射而心之操存则常若有所守焉所以为纯亦不已之实也】
　　○肆戎疾不殄烈假【占雅反】不瑕不闻亦式不谏亦入【此与下章用韵未详】
　　赋也肆故今也戎大也疾犹难也大难如羑里之囚及昆夷猃狁之属也殄絶烈光假大瑕过也此两句与不殄厥愠不陨厥问相表里【安成刘氏曰不殄厥愠不陨厥问太王事也文王戎疾不殄烈假不瑕可谓绳其祖武然则不殄厥愠不陨厥问文王之事固在其中矣其后周公遭变孙硕肤而徳音不瑕虽其天纵之圣抑亦有得于家庭之训化欤】闻前闻也式法也○承上章言文王之徳如此故其大难虽不殄絶而光大亦无玷缺【东莱吕氏曰文王之徳如上章所陈故虽遭大难而不失其圣光大不缺也】虽事之无所前闻者而亦无不合于法度虽无谏诤之者而亦未尝不入于善传所谓性与天合是也【庆源辅氏曰此章则摭其所遭之实事言之如昆夷猃狁之伐羑里之囚皆所谓戎疾也大难之来是亦定数虽圣人有所不能免特处之有道尔故言其大难虽不能殄絶之而使无而在我光大之徳终无瑕玷焉此乐天之事非圣人不能也不闻亦式从心所欲不逾矩之事不諌亦入所谓不思不勉从容中道也文王之徳至是则无以复加矣○三山李氏曰其性徳不勉而中不思而得岂待于有所闻有所谏而后中道哉○华谷严氏曰此章言从容中道也】
　　○肆成人有徳小子有造古之人无斁【音亦】誉髦斯士赋也冠以上为成人小子童子也造为也古之人指文王也【东莱吕氏曰典谟作于虞夏其称尧舜禹臯陶已曰稽古则以文王为古之人复何疑哉】誉名髦俊也○承上章言文王之徳见于事者如此【须溪刘氏曰两章两肆皆言其效】故一时人材皆得其所成就【孔氏曰言长者道徳已成幼者有业学习】盖由其徳纯而不已故令此士皆有誉于天下而成其俊乂之美也【庆源辅氏曰此章则遂言其徳盛而无斁故天下人才无小无大皆有所观感而防其成就是以令其为士者得其名誉于天下而成其俊乂之美也以上三诗皆言文王之徳之盛而皆及于作成人才之事以是观之则圣人之徳必见于作成一世之人才者然后为至在易观卦曰观我生君子无咎象曰观我生观民也意盖如此○华谷严氏曰此章言至诚为能化也○东莱吕氏曰圣人流泽万世者无有大于作人所以续天地生生之大徳也故此诗以是终焉文王之无斁夫子之诲人不倦其心一也○临川王氏曰初言太姒则化成乎内也终言誉髦斯士则化成乎天下也】
　　思齐五章二章章六句三章章四句【定宇陈氏曰文王之圣生之者圣母助之者贤妃然文王固不能不资助于太姒而实能脩身以刑于寡妻三四章皆言脩身事也末章则不特成已而且能成物矣】
　　皇矣上帝临下有赫【叶黒各反】监观四方求民之莫维此二国其政不获【叶胡郭反】维彼四国爰究爰度【待洛反】上帝耆之憎其式廓乃眷西顾此维与宅【叶逹各反】
　　赋也皇大临视也赫威明也监亦视也莫定也二国夏商也不获谓失其道也四国四方之国也究寻度谋也耆憎式廓未详其义或曰耆致也【程子曰颂云耆定尔功毛氏传曰耆致也○安成刘氏曰耆释文音鬐集传疑训为致则当音指读如耆定尔功之耆】憎当作増式廓犹言规模也【庆源辅氏曰式如式様之式廓如匡廓之廓】此谓岐周之地也○此诗叙大王大伯王季之徳以及文王伐密伐崇之事也【安成刘氏曰二章至四章叙太王太伯王季之徳五章至八章则叙文王之徳业】此其首章先言天之临下甚明但求民之安定而已彼夏商之政既不得矣故求于四方之国【程子曰此泛言天佑下民作之君长使得安定也天惟求民所定故君不善则絶之如彼夏商二国不得其政则于四方之国求谋有徳之君使王天下○孔氏曰纣既防殷桀亦亡夏其恶既等故配而言之犹崧高之美申伯而及甫侯也】苟上帝之所欲致者则増大其疆境之规模于是乃眷然顾视西土以此岐周之地与太王为居宅也【庆源辅氏曰皇矣上帝临下有赫者言天之威明可畏也监观四方求民之莫者言天之心意所在也夏商之政不得其道则遂舍之而不顾四国之君则于是寻究于是谋度然后予之而不敢轻易焉大抵天之为道栽培之者难倾覆之者易也】
　　○作之屏【必领反】之其菑【荘持反】其翳【一计反】修之平之其灌其栵【音例】啓之辟【婢亦反】之其柽【丑贞反】其椐【羌居反叶纪庶反】攘之剔【它歴反】之其檿【乌劎反】其柘【章夜反叶都故反】帝迁明徳串【古患反】夷载路天立厥配受命既固
　　赋也作拔起也屏去之也菑木立死者也翳自毙者也【孔氏曰立死之木妨他木生长为木之害故曰菑生木自倒枝叶覆地为隂翳故曰翳】或曰小不蒙密蔽翳者也脩平皆治之使疏密正直得宜也灌丛生者也栵行生者也啓辟芟除也柽河柳也似杨赤色生河邉【尔雅注曰今河傍赤茎小杨○陆氏曰生水傍皮正赤如绛一名雨师松叶似松】椐樻【音匮】也肿节似扶老可为杖者也【陆氏曰节中肿似扶老即今灵夀是也今人以为马鞭及杖】攘剔谓穿剔去其繁冗使成长也檿山桑也与柘皆美材可为弓榦又可蚕也【本草曰柘木里有纹亦可旋为器】明徳谓明徳之君即大王也串夷载路未详或曰串夷即混夷载路谓满路而去所谓混夷駾矣者也配贤妃也谓大姜○此章言大王迁于岐周之事盖岐周之地本皆山林险阻无人之境而近于昆夷大王居之人物渐盛然后渐次开辟如此【庐陵欧阳氏曰此章本周作宅之始岐周之民乐就有徳皆共刋除树木而营理邑居】乃上帝迁此明徳之君使居其地而昆夷逺遁天又为之立贤妃以助之是以受命坚固而卒成王业也【庆源辅氏曰此章首八句人事也后四句天命也由天命时故人事应由人事治故天命从也菑翳则因其死毙而抜去之灌栵则因其丛列而修治之柽椐凡木则芟除之檿柘美材则攘剔之盖顺理而为之举此开辟林木一事言之则余可知矣○庐陵彭氏曰太王之迁从之者如归市非人之所能为也必有主宰之者故诗人托辞以为帝迁之帝迁之则天命之盖帝所以主宰乎天者也书言昭受上帝而后言天其申命用休言帝休而后言天乃大命文王皆此类也】
　　○帝省【悉井反】其山柞棫斯抜【蒲贝反】松柏斯兑【徒外反】帝作邦作对自大【音泰】伯王季维此王季因心则友【叶羽已反】则友其兄【叶虚王反】则笃其庆【叶祛羊反】载锡之光受禄无丧【息丧反叶平声】奄有四方
　　赋也抜兑见緜篇此亦言其山林之间道路通也对犹当也作对言择其可当此国者以君之也大伯大王之长子王季太王之少子也因心非勉强也【华谷严氏曰李氏云孝悌之道岂可以伪为哉因其心而然耳生而无不知爱其亲长而无不知敬其兄本于良知良能岂非因心而然哉】善兄弟曰友兄谓太伯也笃厚载则也奄字之义在忽遂之间○言帝省其山而见其木抜道通则知民之归之者益众矣于是既作之邦又与之贤君以嗣其业盖自其初生太伯王季之时而已定矣【庐陵彭氏曰柞棫斯抜松柏斯兊精神气象见于林木之间有方兴未艾之象夫以周之建国既得其地而为君者又得其人皆非人力所能为故诗人又托词以为帝省帝作盖有主宰之者也】于是太伯见王季生文王又知天命之有在故适吴不反大王没而国传于王季及文王而周道大兴也【朱子曰太王欲传位季歴以及昌太伯知之逃之荆蛮于是太王乃立季歴传国至昌是为文王又曰太王欲立贤子圣孙为其道足以济天下而非有爱憎之间利欲之私也是以泰伯去之而不为狷王季受之而不为贪盖处君臣父子之变而不失乎中庸比所以为至徳也○勉斋黄氏曰泰伯知王季之后又有文王之圣必能基成王业从而让之亦太王之志也是泰伯之让上以继太王之志下以成王季之业无非为天下之公而不为一身之私也】然以太伯而避王季则王季疑于不友故又特言王季所以友其兄者乃因其心之自然而无待于勉强【西山真氏曰王季之友泰伯盖其因心之本然非以其逊已而后友之使泰伯未尝有逊国之事王季所以友之者亦若是而已】既受太伯之让则益修其徳以厚周家之庆而与其兄以让徳之光犹曰彰其知人之明不为徒让耳【庐陵彭氏曰太伯以天下让王季乃能修其徳而有以笃其庆使太伯让国之美赫然光显于后世者王季与之也】其徳如是故能受天禄而不失至于文武而奄有四方也【丰城朱氏曰王业之成虽在于武王得天下之时而天命之定已见于太伯让王季之日泰伯让焉而无迹王季受之而无愧此王业之所由基也文王创造于前武王继续于后此王业之所由成也太伯当立而不立文王可为而不为故皆谓之至徳非王季之友无以成太伯之志非武王之孝无以成文王之功武王之孝易知也王季之友难知也此因心则友则友其兄则笃其庆载锡之光诗人所以再三叹咏于王季也】
　　○维此王季帝度【侍洛反】其心貊【武伯反】其徳音其徳克明克明克类克长【丁丈反】克君王【如字或于况反】此大邦克顺克比【必里反】比【毗至反】于文王其徳靡悔【叶虎洧反】既受帝祉【音耻】施【以跂反】于孙子【叶奨里反】
