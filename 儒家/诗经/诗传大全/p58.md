<!-- { "loadSidebar": true } -->
　　鱼丽于罶鰋【音偃】鲤君子有酒旨且有【叶羽已反】
　　兴也鰋鮎【念平声】也【本草注曰大首方口背青黒无鳞多涎即鳀鱼也鳀音题○华谷严氏曰毛以鮎释鰋郭璞云各自一鱼鰋今鰋额白鱼也只当言似鮎耳○埤雅曰鲿鱼黄鲂鱼青鳢鱼鰋鱼白鲤鱼赤则五色之鱼皆备】有犹多也
　　○物其多矣维其嘉【叶居何反】矣
　　赋也
　　○物其旨矣维其偕【叶举里反】矣
　　赋也
　　○物其有【叶羽已反】矣维其时【叶上纸反】矣
　　赋也苏氏曰多则患其不嘉旨则患其不齐有则患其不时今多而能嘉旨而能齐有而能时言曲全也【庆源辅氏曰后三章乃重叹前三章多旨有三字耳○定宇陈氏曰王应之云后三章衍前三章之辞前三章多旨有皆以酒言而衍之之辞皆曰物以见物之与酒称也】
　　鱼丽六章三章章四句三章章二句
　　按仪礼乡饮酒及燕礼前乐既毕皆间歌鱼丽笙由庚歌南有嘉鱼笙崇丘歌南山有台笙由仪间代也言一歌一吹也然则此六者盖一时之诗而皆为燕飨賔客上下通用之乐【朱子曰鱼丽诸篇皆君臣燕饮之诗道主人意以誉賔如今宴饮致语之类亦有间叙賔客辞者汉书载客歌骊驹主人歌客无庸归亦此意】毛公分鱼丽以足前什而説者不察遂分鱼丽以上为文武诗嘉鱼以下为成王诗其失甚矣
　　由庚
　　此亦笙诗説见鱼丽
　　南有嘉鱼烝【之承反】然罩罩【张敎竹卓二反】君子有酒嘉賔式燕以乐【五敎歴各二反】
　　兴也南谓江汉之间嘉鱼鲤质鳟【才损反】鲫肌出于沔南之丙穴【山隂陆氏曰嘉鱼鲤质鳟鳞肌肉羙食乳泉出于丙穴先儒谓穴在汉中沔南县北穴口向丙故曰丙也】烝然发语声也罩篧【助角反】也【庐陵罗氏曰尔雅疏今楚篧也罩以竹为之或以荆故谓之楚篧】编细竹以罩鱼者也重言罩罩非一之词也○此亦燕飨通用之乐故其词曰南有嘉鱼则必烝然而罩罩之矣君子有酒则必与嘉賔共之而式燕以乐矣此亦因所荐之物而道达主人乐賔之意也【安成刘氏曰诗言燕乐衎绥既燕而义燕故知为道逹主人乐賔之意】
　　○南有嘉鱼烝然汕汕【所谏反】君子有酒嘉賔式燕以衎【苦旦反】
　　兴也汕樔【尔雅作罺竝侧交反】也以薄汕鱼也【郑氏曰樔今之撩罟也撩疗僚涝三音】衎乐也
　　○南有樛【居虬反】木甘瓠【音防】累【力追反】之君子有酒嘉賔式燕绥之
　　兴也○东莱吕氏曰瓠有甘有苦甘瓠则可食者也樛木下垂而美实累之固结而不可解也愚谓此兴之取义者似比而实兴也
　　○翩翩者鵻【之谁反】烝然来【叶六直陵之二反】思君子有酒嘉賔式燕又【叶夷昔反或如字】思
　　兴也此兴之全不取义者也【庆源辅氏曰诗中兴体固有此两様但此二章相比故于比发之也】思语辞也又既燕而又燕以见其至诚有加而无已也【孔氏曰思皆为语辞嘉賔既来用此酒与之燕又燕也频与之燕言亲之甚也】或曰又思言其又思念而不忘也【朱子曰来思之思语辞义思既燕而又思之以见其至诚有加而无已也凡思字为语助者上字协韵为思虑之思者本字协韵此章则来字与末句思字协韵也】
　　南有嘉鱼四章章四句
　　説见鱼丽
　　崇丘
　　説见鱼丽
　　南山有台【叶田饴反】北山有莱【叶陵之反】乐【音洛】只【音纸】君子邦家之基乐只君子万夀无期
　　兴也台夫【音符】须即莎草也【本草曰其实名香附子】莱草名叶香可食者也【陆氏曰兖州人烝以为茹谓之莱烝】君子指賔客也○此亦燕飨通用之乐故其辞曰南山则有台矣北山则有莱矣乐只君子则邦家之基矣乐只君子则万夀无期矣所以道达主人尊賔之意羙其徳而祝其夀也【安成刘氏曰诗中所谓徳音所谓氏之父母邦家之基与光皆所以美其徳也所谓夀耉者皆所以祝其夀也通前鱼丽嘉鱼两篇皆一时乐工所歌彼为优賔乐賔则此诗所以美之祝之者为尊賔也或疑賔客不足以当万夀之语愚谓此诗上下通用之乐当时賔客容有爵齿俱尊足当之者盖古人简质如士冠礼祝辞亦云眉夀万年又况古器物铭所谓用蕲万年用蕲眉夀万年无疆仰其眉夀万年无疆之类皆为自祝之辞则此诗以万夀祝賔庸何伤乎】
　　○南山有桑北山有杨乐只君子邦家之光乐只君子万夀无疆
　　兴也【庆源辅氏曰首章邦家之基羙其可以为邦家之基本所谓治生乎君子贤者为国之桢榦也次章言邦家之光羙其可以为邦家之显荣所谓儒者在朝则羙政在位则羙俗也既足以为邦家之基本与显荣故因祝其夀之无期限而无疆界者也○安成刘氏曰此章亦羙其徳而祝其夀也】
　　○南山有杞北山有李乐只君子民之父母【叶蒲彼反】乐只君子徳音不已
　　兴也树如樗一名狗骨【陆氏曰杞山木而滑其子为木蝱入药○安成刘氏曰此章则専美其徳也】
　　○南山有栲【音考叶音口】北山有杻【女九反】乐只君子遐不眉夀【叶直酉反】乐只君子徳音是茂【叶莫口反】
　　兴也栲山樗杻檍【音亿】也遐何通眉夀秀眉也【安成刘氏曰医书以眉毛过垂眼下者为夀长古人称髙夀者曰眉夀其以此欤此章又所以祝其夀而羙其徳也】
　　○南山有枸【俱甫反】北山有楰【音庾】乐只君子遐不黄耉【音苟叶古五反】乐只君子保艾【五盖反】尔后【叶下五反】
　　兴也枸枳枸树高大似白杨有子着【直略反】枝端大如指长数寸噉【音防】之甘羙如饴八月熟亦名木蜜【本草曰木蜜生南方枝叶皆可噉亦可煎食如饴其子一名枳柤味如蜜以木作屋屋中酒则味薄祖音矩○问枸朱子曰防拘子建阳谓之枅栱子俗谓之癞汉指头吾乡呼为兼勾味甘而解酒毒人家左右前后有此木则醖酒不成】楰防椁树叶木理如楸亦名苦楸黄老人髪复黄也耉老人面冻梨色如浮垢也【孔氏曰髪白而复黄面如冻梨之色】保安艾养也【安成刘氏曰此章又専祝其夀也】
　　南山有台五章章六句【庆源辅氏曰后二章言遐不眉夀遐不黄耉与甘章次章末句相应万夀无期万夀无疆者愿之之辞也遐不眉夀遐不黄耉者必之之辞也徳音是茂言不但不已而已而义愈益茂盛也保艾尔后则不但为今日计而又愿其安养其后世之子孙也人君得贤则基图巩固故曰邦家之基有光华故曰邦家之光爱利及民故曰民之父母燕及后世故曰保艾尔后】
　　説见鱼丽
　　由仪
　　説见鱼丽
　　蓼【音六】彼萧斯零露湑【息吕反】兮既见君子我心写【叶想羽反】兮燕笑语兮是以有誉处兮
　　兴也蓼长大貌萧蒿也【华谷严氏曰萧香蒿也荻也牛尾蒿也】湑湑然萧上露貌君子指诸侯也写输写也燕谓燕饮誉善声也处安乐也苏氏曰誉豫通凡诗之誉皆言乐也亦通○诸侯朝于天子天子与之燕以示慈恵【安成刘氏曰左传晋却至曰宴以示慈恵盖谓升殽于爼相与共食所以示慈爱恩恵也】故歌此诗言蓼彼萧斯则零露湑然矣既见君子则我心输写而无留恨矣是以燕笑语而有誉处也其曰既见盖于其初燕而歌之也【庆源辅氏曰诸侯来朝天子天子见之而得以输写其心而无所留隠相与燕饮语笑和悦则上下皆可以保有其声誉与和乐也苟上之于下也有所疑而不敢尽其情下之于上也有所畏而不敢申其意则是上下不交否之时也祸端乱萌皆由于此尚何能保有其安乐于长久乎】
　　○蓼彼萧斯零露瀼瀼【如羊反】既见君子为龙为光其徳不爽【叶师庄反】夀考不忘
　　兴也瀼瀼露蕃貌龙宠也为龙为光喜其徳之词也爽差也其徳不爽则夀考不忘矣褒羙而祝颂之又因以劝戒之也【庆源辅氏曰使天子以得见诸侯为宠光则诸侯之徳之羙可知矣故因以戒之曰其徳不爽夀考不忘言使其徳常如此而不至于冇差爽焉则当享夀考而永不忘矣○安成刘氏曰既褒羙其徳之光宠而祝颂其夀考安宁又于褒羙之中寓其劝之戒之之意若曰徳之不爽然后夀而不忘徳之亏者夀之亏也】
　　○蓼彼萧斯零露泥泥【乃礼反】既见君子孔燕岂弟冝兄冝弟【待礼反】令徳夀岂【开改反叶去礼反】
　　兴也泥泥露濡貌孔甚岂乐弟易也冝兄冝弟犹曰宜其家人盖诸侯继世而立多疑忌其兄弟如晋诅无畜【音勗养也】羣公子秦鍼【音钳】惧选之类【左传宣公二年曰初晋骊姬之乱诅无畜羣公子自是晋无公族杜氏注云诅盟誓无公子故废公族之官又昭公元年曰秦后子有宠于桓如二君于景其母曰弗去惧选癸夘鍼适晋注云后子秦桓公子景公母弟鍼也选数也恐景公数其罪而加戮也】故以冝兄冝弟羙之亦所以警戒之也夀岂夀而且乐也【庆源辅氏曰言既且君子相与厚为燕饮以嘉其乐易之徳则又推言能以是乐易之徳而冝其兄弟焉则其令徳将既夀而且乐矣○濮氏曰甚燕而情乐易则知其冝兄弟而徳可久也○安成刘氏曰令徳夀岂即上章末二句之意而冝兄冝弟者又即不爽其徳之本而所以为敎国人者也】
　　○蓼彼萧斯零露浓浓【奴同反】既见君子鞗【徒雕反】革冲冲【敕弓反】和鸾雝雝万福攸同
　　兴也浓浓厚貌鞗辔也革辔首也马辔所把之外有余而垂者也【孔氏曰鞗革皮为之故曰鞗革】冲冲垂貌和鸾皆铃也在轼曰和在镳曰鸾皆诸侯车马之饰也【建安何氏曰京山程氏曰和金口木舌鸾金口金舌鸾在衡上近于马和在轼上衡是车前横木驾马者即軏也轼是车上横板手所凭伏以致敬者升车则马动马动则鸾鸣鸾鸣则和应自然有个节奏若车行速则不相应行迟则不响若杂然都响皆不合节奏○埤雅曰鸾雌曰和雄曰鸾○安成刘氏曰集传于四铁以为乗车之鸾在衡则此传镳字恐当作衡字】庭燎亦以君子目诸侯而称其鸾旂之羙正此类也【安成刘氏曰采菽二章文意亦然】攸所同聚也蓼萧四章章六句【庆源辅氏曰一章燕笑语兮是以有誉处兮通上下而言之天子与诸侯皆然也下三章则専羙诸侯二章三章则又因以劝戒而警敎之也】
　　湛湛【直咸反】露斯匪阳不晞【音希】厌厌【于盐反】夜饮不醉无归兴也湛湛露盛貌阳日晞干也厌厌安也亦久也足也【庆源辅氏曰厌厌二字具安久足三义安故久久故足】夜饮私宴也燕礼宵则两阶及庭门皆设大烛焉【庐陵欧阳氏曰燕当以画而言夜饮者燕礼有宵则设烛之礼是古虽以礼饮酒有至夜者以申私燕之恩尽殷勤之意○仪礼燕礼曰宵则庶子执烛于阼阶上司宫执烛于西阶上甸人执大烛于庭阍人为大烛于门外燕礼轻无庭燎设大烛而已】此亦天子燕诸侯之诗言湛湛露斯非日则不晞以兴厌厌夜饮不醉则不归盖于其夜饮之终而歌之也【燕礼君曰无不醉賔及卿大夫皆对曰诺敢不醉】
　　○湛堪露斯在彼丰草厌厌夜饮在宗载考
　　兴也丰茂也夜饮必于宗室盖路寝之属也【丘氏曰言在所尊者之室○华谷严氏曰燕礼云膳宰具官馔于寝东注云寝路寝也】考成也【庆源辅氏曰燕于路寝之中所以示亲亲之意载考谓成其礼既云成其礼则必无过当之事矣○安成刘氏曰在宗室而成燕礼也】
　　○湛湛露斯在彼显允君子莫不令徳
