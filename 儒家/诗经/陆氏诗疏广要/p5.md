<!-- { "loadSidebar": true } -->
　　卭有防苕
　　苕苕饶也幽州人谓之翘饶蔓生茎如劳豆而细叶似蒺藜而青其茎叶緑色可生食如小豆藿也
　　正义曰苕之华传云苕陵苕此直云苕草彼陵苕之草好生下湿此则生于髙丘与彼异也诗缉云此防苕苕饶也非小雅苕之华所谓陵苕也
　　按孔氏以为好生下湿亦因陆疏误认防尾为陵苕矣不知陵苕乃凌霄亦好生髙阜者但二种俱不可食与此防苕异耳
　　卭有防鹝
　　鹝五色作绶文故曰绶草
　　尔雅云虉绶郭注云小草有杂色似绶【虉音逆】邢疏云虉者杂色如绶文之草也郑渔仲云疑即赤孙施草也埤雅小草五色似绶故名绶草诗曰卭有防鹝言欲有文采具备以成条理之臣如鹝者不戕贼之而后得焉或曰虉绶鸟也故虉有杂色似绶其字从鹝绶鸟大如鸜鹆头颊似雉有时吐物长数寸食必蓄嗉臆前大如斗古今注云吐绶鸟一名功曹今俗谓之锦囊一名辟株行必逺草木虑触其嗉刘公瑾云鹝本鸟名亦名绶鸟咽下有囊如小绶具五色鹝草之名岂因其似鹝鸟而取义乎
　　有蒲与荷
　　蒲始生取其中心入地者名蒻大如柄正白生噉之甘脃防而以苦酒浸之如食笋法荷芙蕖江东呼荷其茎茄其叶蕸茎下白蒻其花未为菡萏已为芙蕖其实莲莲青皮里白子为的的中有青长三分如钩为薏味甚苦故里语云苦如薏是也的五月中生生啖脃至秋表皮黑的成食或可磨以为饭如粟也轻身益气令人强健又可为糜幽州扬豫取备饥年其根为藕幽州谓之光旁为光如斗角
　　蒲尔雅云莞苻蓠其上蒚郭注云今西方人呼蒲为莞蒲蒚谓其头台首也江东谓之苻蓠西方亦名蒲中茎为蒚郑注云即蒲也西人呼为莞蒲谓其首为台江东谓之苻蓠其上台茎别名蒚説文云水草似莞而褊有脊生于水厓柔滑而温可以为席周礼醢人深蒲醓醢郑司农云深蒲蒲蒻入水深故云深蒲诗缉云斯干下莞笺云小蒲则莞精蒲麤
　　荷尔雅云芙蕖其茎茄其叶蕸其本蔤【茎下白蒻在泥中者】其华菡萏其实莲【谓房也】其根藕其中的【谓子也】的中薏【中苦心也】李巡曰皆分别莲茎华叶实之名芙蕖其总名也今江东人呼荷华为芙蓉北方人便以藕为荷亦以莲为荷蜀人以藕为茄或用其母为华名或用根子为母叶号此皆名相错习俗传误失其正体者也埤雅荷总名郭璞以为芙蕖一名芙蓉按説文云未为菡已为芙蓉芙蓉华之号也葢亦通曰芙蕖毛诗传云荷芙蕖也其华菡许慎以为其华曰芙蓉其秀曰菡其实曰莲莲之茂者曰华今其的中有青为薏皆倒生两牙一成芰荷一蕅荷也又生一牙为华蕅荷帖水生蕅者也芰荷无蕅卷荷也与华偶生出乎水上亭亭如繖者或谓之距荷蕅荷一本其支傍行为蕅节生一华一叶诗曰有蒲与荷葢荷善倾欹蒲无骨榦而柔从字説曰蕅藏于水其自处卑无所加焉其所与污洁白自若中有空焉不偶不生若此可以偶物矣而无枝附泥不能汚水不能没挺出而立若此可以加物矣莲既有以自【阙】又会而属焉若此可以连物矣菡实若臽随昬昕阖辟焉蕸假根以立而不如蕅之有所偶假茎以出而不如茄之有所加假华以生而不如莲之有所连菡之有菡也若此可谓遐矣夫函物者终于吐连物者终于散偶物者或析之加物亦不可以为常故遐在此不在彼也蔤退藏于无用而可用可见者本焉若此可谓密矣合此众美则可以何物可以为夫可以为渠故曰荷芙蕖也荷以何物为义故通于负荷之字菡萏尔雅曰其华菡萏其实莲葢荂曰芙蓉秀曰菡萏畅茂曰华古今注曰芙蓉一名荷华华之最秀异者也大者华百叶然则华亦谓之芙蓉楚辞所谓搴芙蓉兮木末葢言此也凡物皆先华而后实独此华果齐生故西域之书多言此诗曰有蒲与荷有蒲与蕳有蒲菡萏荷言其质之柔蕳言其气之芳菡萏言其色之美拾遗记曰昆流素莲一房百子凌冬而茂王文公曰莲华有色有香得日光乃开敷生卑湿淤泥不生髙原陆地虽生于水水不能没虽在淤泥泥不能汚即华时有实然华事始则实隠华事已则实现实始于黄终于而茎叶绿叶始生也乃有微赤实既能生根根又能生实实一而已根则无量一与无量互相生起其根曰蕅常偶而生其中为本华实所出蕅白有空食之心欢本实有黑然其生起为绿为黄为为白为青为赤而无有黒无见无用而有见有用皆因以出其名曰蔤退藏于密故也藕尔雅曰其本蔤其根蕅葢茎下白蒻在泥中者蔤藕偶生又善耕泥引长故藕之文从耦名之亦曰藕今江左穿池取汲不欲种藕以藕善耕泥坏池也俗云藕生应月月生一节闰輙益一赵辟公杂记曰藕能移鲤能飞龟能守凡芙蓉行藕如竹之行鞭耳节生一叶一华华叶常偶生故谓之藕又华初着子首顾在下久之其房倒垂首更在上也尔雅翼宋时太官作血防【音勘】庖人削藕皮误落血中遂散不凝医乃用藕疗血多效叶可裹物汉郑敬为新迁功曹与同郡邓敬折芰为坐以荷为肉齐师伐梁以粮运不继调市人餽军建康令孔奂以麦屑为饭用荷叶褁之一宿得数万裹古今注一名水芝一名泽芝一名水花管子曰五沃之土生莲援神契曰王者德至于地则华苹感注云华苹并头莲也本草衍义云粉红千叶白千叶者皆不实其根惟白莲为佳今禁中又生碧莲
　　按蒲是水草与鱼藻依于其蒲蒲字同埤雅谓不流束蒲亦同是草与朱注相戾详见扬之水萹又按有蒲与蕳郑氏谓蕳当作莲芙蕖实也韩氏溱洧秉蕳释文云蕳莲也岂古人莲蕳通用耶
　　隰有苌楚
　　苌楚今羊桃是也叶长而狭华紫赤色其枝茎弱过一尺引蔓于草上今人以为汲灌重而善没不如杨栁也近下根刀切其皮着热灰中脱之可韬笔管
　　尔雅云苌楚铫芅郭云今羊桃也或曰鬼桃叶似桃华白子如小麦亦似桃郑亦云长楚羊桃也藤生子赤状如防粪故亦名防矢儿童食之本草羊桃一名羊肠一名御弋生山林川谷及田野陶隠居云山野多有甚似家桃又非山桃子细小苦不堪噉花甚赤蜀本图经云叶花似桃子细如枣核苗长弱即蔓生不能为树多生溪涧今人呼为细子根似牡丹郑笺云铫弋之性始生正直及其长大则其枝猗傩而柔顺不妄寻蔓草木埤雅云长楚今羊桃也白华子如小麦其叶与实皆似桃故有桃之号也一曰有两羊桃一种华实皆连理故诗以刺淫恣
　　按苌楚茎弱不能为树牵弱于草木又何拣择康成乃云不妄寻蔓耶或曲体毛序疾恣之説而取兴耳但草木疏云花紫赤色图经亦云花甚赤景纯农师俱云花白则矛盾矣
　　浸彼苞稂
　　稂童粱禾秀为穗而不成崱嶷然谓之童粱今人谓之宿田翁或谓守田也甫田云不稂不莠外传曰马不过稂莠皆是也
　　尔雅云稂童粱郭云莠类也郑注云稂童粱守田也俗呼鬼稻云米之所产一穗之间得一二谷而已传云稂非溉草得水而病也笺云稂当作凉凉草萧蓍之属孔氏疏郑以苞稂则是童粱为禾中别物作者当言浸禾不应独举浸稂且下章萧蓍皆是野草此不宜独为禾中之草故易传以为稂当作凉凉草萧蓍之属释草不见草名凉者未知郑何所据尔雅翼稂恶草也与禾相杂故诗人恶之古者以饲马鲁仲孙它马饩不过稂莠谓此也释草稂童粱郭璞以为莠类説文云禾粟为穗而不成崱嶷然谓之童粱今人谓之宿田翁或谓之守田也按诗称稼之茂美继之以不稂不莠去其螟螣及其蟊贼则稂莠以下皆是害稼者孔氏正义云稂莠苗旣似禾实亦类粟锄禾除非类莠既别是一物则稂亦当是一物故郭璞云莠类葢未能的知其物故称其类耳而许叔重陆玑以为禾之不成者则是亦禾而已何至与莠并称乎按本草有狼尾草子作黍食之令人不饥似茅作穗生泽地广志曰可作黍引尔雅盂狼尾今人呼为狼茅子然则此物似是稂尔稂既有实如黍故能乱苗又莠今谓之狗尾草稂名狼尾则亦相类尔雅疏解盂狼尾亦云草似茅者今人亦以覆屋説文曰禾粟之生而不成者谓之蕫蓈蓈或从禾作稂
　　食野之苹
　　苹叶青白色茎似箸而轻脃【一作肥】始生香可生食又可蒸食
　　尔雅云苹藾萧郭注云今藾蒿也初生亦可食诗小雅云呦呦鹿鸣食野之苹郑注云苹蒌蒿也卢氏杂説云唐文宗问宰臣苹是何草李珏曰是藾萧上曰朕看毛诗疏苹叶圆而花白丛生野中似非藾萧按毛传云苹蓱也陆氏罗氏遂以为水上小浮萍且云鹿饮且食也令人失笑郑氏谓水萍非野所生非鹿所食易之曰藾萧孔疏朱传俱因之蒌蒿别是一种郑渔仲何亦误注岂附会唐文宗非藾萧之説耶
　　食野之蒿
　　蒿青蒿也荆豫之间汝南汝隂皆云菣也
　　尔雅云蒿菣郭云今人呼青蒿香中炙啖者为菣诗小雅云食野之蒿孙炎云荆楚之间谓蒿为菣郑亦云青蒿也本草云草蒿一名青蒿一名方溃生华隂川泽唐本注云江东人呼为□蒿为其臭似□图经云叶似茵蔯蒿而背不白春生苗叶极细嫰时人亦取杂诸香菜食之至夏髙四五尺秋后开细淡黄花花下便结子如粟米大衍义云草蒿即青蒿也得春最早人剔以为蔬根赤叶香埤雅晏子曰蒿草之髙者也又曰青蒿蒿背之不白者也説文耄从蒿省葢五十象艾六十象蓍七十象蒿艾治也蒿乱也蒿之类至多如青蒿一类自有两种有黄色者有青色者本草谓之青蒿亦恐有别也陜西绥银之间有青蒿在蒿丛之间时有一两株迥然青色土人谓之香蒿茎叶与常蒿悉同但比常蒿色青翠一如松桧之色至深秋余蒿并黄此蒿犹青气稍芬香恐古人所用以此为胜尔雅翼蒿今之青蒿庄子称今之君子蒿目而忧世之患今蒿细弱而隂润最易栖尘故以比蒿目言世之君子眯眼尘中而忧世也明堂月令违天时则藜莠蓬蒿并兴然则蒿者葢非农祥也博物志曰周时德盛蒿大以为宫柱名曰蒿宫
　　食野之芩
　　芩草茎如钗股叶如竹蔓生泽中下地咸处为草真实牛马皆喜食之
　　尔雅翼曰鹿鸣所食三物一曰苹今藾萧始生香可食二曰蒿蒿甚香三曰芩芩亦香草葢草木之臭味相同有同类食之之义
　　按芩草尔雅埤雅俱不载不知为何物惟博雅云黄文内虚芩也此即本草黄芩一名经芩陶隠居云圆者名子芩破者名宿芩及考图经云茎如箸叶从地四面作丛生似与陆疏不同种
　　集于苞杞
　　杞其树如樗一名苦杞一名地骨春生作羮茹微苦其茎似莓子秋熟正赤茎叶及子服之轻身益气
