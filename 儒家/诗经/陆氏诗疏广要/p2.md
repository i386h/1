<!-- { "loadSidebar": true } -->
　　尔雅云薇垂水郭注生于水边邢疏草生于水滨而枝叶垂于水者曰薇郑注薇菜生水边埤雅尔雅曰薇垂水好生水边故曰垂水似藿菜之微者也微者所食故诗以采薇言戍役之苦而草虫序于蕨后尔雅翼薇垂水言生于水边而召南之诗陟南山以采之故陆玑云山菜也又诗称山有蕨薇而伯夷采薇于首阳山其歌曰登彼西山兮采其薇矣其后説者以为普天之下莫非王土食其土之所出即为之臣于是不食而死通志云白薇曰白幕曰薇草曰春草曰骨美又云薇生水旁叶如萍然诗云采薇者金樱芽也胡明仲云荆楚之间有草丛生脩条四时颖春夏之交花亦繁丽条之腴者大如巨擘剥而食之甘美野人呼为迷阳疑庄子所谓迷阳迷阳无伤吾行即此名物疏云按本草薇有二种生平原川谷似栁叶者白薇也生水旁叶似萍者薇也诗云陟山采薇又云山有蕨薇则是山菜非尔雅所云垂水者也埤雅混而一之误矣然陆玑称茎叶如小豆蔓生玑亲见官园所种所言必审复非似栁之白薇郑渔仲谓是金樱芽不知何据朱子胡氏皆以为迷阳而一云味苦一云甘美又自不同惟项安世以为今之野豌豆蜀人谓之巢菜有合陆玑之疏
　　于以采苹
　　苹今水上浮萍是也其麤大者谓之苹小者曰蓱季春始生可糁蒸以为茹又可用苦酒淹以就酒
　　尔雅云萍蓱其大者苹郭璞云水中浮萍江东谓之薸邢昺云舍人曰萍一名蓱大者名苹郑樵云蓱浮萍也今谓之薸其大者苹即萍类而大者按萍属不可食此必莼类叶亦圜浮水上如萍也本草云水萍一名水花一名水白一名氷苏唐本注水萍有三种大者名苹又有荇菜亦相似而叶圆小者水上浮萍呉氏云水萍一名水亷陈藏器云苹叶圆濶寸许叶下有一防如水沫一名芣菜尔雅翼云苹叶正四方中折如十字根生水底叶敷水上不若小浮萍之无根而漂浮也故韩诗云沈者曰苹浮者曰薸薸音瓢即小萍也苹亦不沈但比萍则有根不浮游耳五月有花白色故谓之白苹吕氏春秋曰菜之美者昆仑之苹藻焉苹之极大者则有实楚王渡江有物触王舟其大如斗而赤食之而甘孔子以童谣决之曰苹实也虽皆萍之类然实苹也非无根者所能生也又天问曰靡萍九衢言其枝叶分为衢道犹今言花五出六出也靡萍九衢异方之物故特竒伟今浮萍三衢苹虽大四衢而已九衢而大于苹则亦大苹非特萍也又本草称水萍亦谓此物陶隠居云非今浮萍子此三事皆得萍名而实苹也故详着之使览者无惑焉诗缉云苹可茹萍不可茹郭氏以小萍为大苹误名物疏云按周处风土记萍苹芹菜之别名此説非是芹别一物矣苹又有水陆之异栁恽所谓汀洲采白苹者水生而似萍者也宋玉所谓起于青苹之末者陆生而似莎者也
　　按苹可食萍不可食郑樵疑之严粲駮之尚未详析其状后人未免传譌然陆疏云小者曰萍原未尝相溷埤雅释苹与藻互反多糢糊处又释苹云无根而浮常与水平故曰苹也江东谓之薸言无定性漂流随风而已周官萍氏掌水禁郑氏云以不沈溺取名葢使之几酒谨酒也月令季春谷雨之日萍始生旧説萍善滋生一夜七子一曰萍浮于流水则不生于止水则一夕生九子故谓之九子萍也世説杨花入水为浮萍尔雅翼云水上小浮萍江东谓之薸髙诱曰苹大萍水漂也字并同皆以漂荡之漂音箪瓢之瓢字似薻説者遂以相紊葢非其类也説文云萍无根浮水而生但有小须垂水中而已楚辞曰窃伤兮浮萍无根然淮南子云萍植根于水木植根于地葢萍以水为地垂根于中则所垂者乃是根今或反根于上为日所防即死是与失土同也二家释萍极其详明又与苹有别但俱谓食野之苹即此物恐未必然名物疏云苹有水陆之异甚确但陆生者亦不可茹郑氏意苹为莼类亦非
　　于以采藻
　　藻水草也生水底有二种其一种叶如鸡苏茎大如箸长四五尺其一种茎大如钗股叶如蓬蒿谓之聚藻扶风人谓之藻聚为声也此二藻皆可食防熟挼去腥气米麫糁蒸为茹嘉美扬州饥荒可以当谷食也饥时蒸而食之
　　尔雅云莙牛薻郭云似薻叶大江东呼为马薻邢云以此草好聚生故言蕰藻郑云水藻之类而叶差大生水底博雅云夌菜藻也【风俗通云殿堂宫室象东井形刻作荷菱水草以厌火】埤雅云藻水草之有文者出乎水下而不能出水之上其字从澡言自洁如澡也又云藻萍类似槐叶而连生生道旁浅水中与萍杂至秋则紫俗谓之马薸亦呼紫薸故曰于以采藻于彼行潦而传云聚藻也尔雅翼藻生水底横陈于水若自澡濯然流水之中随波衍漾茎叶条畅尤为可喜故采藻于行潦也有二种其一种叶如鸡苏茎大如箸长五六尺其一种茎大如钗股叶如蓬蒿谓之聚藻横被水下有自然之文故古者象服有藻火之属【藻取其洁】又画于棁以为饰亦以厌火【山节藻棁虽取其文亦以禳火今屋上覆橑谓之藻井亦曰绮井又曰覆海又曰罳项】今凫雁属亦乐于藻故曰凫藻楚辞曰凫雁皆唼夫梁藻是也
　　按陆氏云藻出乎水下而不能出水之上罗氏亦云横被水下则藻非浮者了然矣或因韩氏云浮者为薸误刻作藻遂谓藻亦出乎水上谬甚埤雅引吕览云菜之美者昆仑之苹藻又引淮南子云容华生蔈蔈生萍藻萍藻生浮草遂疑苹即所谓藻又云非蒲藻之藻又云萍藻之藻浮蒲藻之藻沈惑于浮沈之説遂误认苹藻为一物耳诗攷作于以采薻
　　白茅包之
　　白茅包之茅之白者古用包褁礼物以充祭祀缩酒用尔雅云藗牡茅郭郑俱云白茅属【藗音速】邢云茅之不实者也一名藗一名牡茅周易云拔茅茹以其彚征吉埤雅云茅之为物拔其根而牵茹者君子以类出处之象又云借用白茅无咎象曰借用白茅柔在下也孔子曰茅之为物薄而用可重也禹贡云荆州厥贡苞匦菁茅呉録地理志曰桂阳郴县有青茅可染零陵泉陵有香茅古贡之缩酒合璧事类云茅丛生荒野间野人刈以覆屋江淮间生者一茎三脊曰菁茅
　　匏有苦叶
　　匏叶少时可为羮又可淹防极美扬州人恒食之至八月叶即苦故曰匏有苦叶
　　郊特牲曰器用陶匏以象天地之性陶匏葢取其质説文曰匏瓠也从包从夸声包取其可包蔵物也博雅匏瓠也埤雅长而瘦上曰瓠短颈大腹曰匏传曰匏谓之瓠误矣葢匏苦瓠甘复有长短之殊定非一物也鹖冠子曰中流失舡一壶千金壶即匏也其性浮得之可以免沈溺故当失船之时其直千金也此亦如天竺涉水带浮囊之类尔雅翼河汾之寳有曲沃之悬匏焉良工取以为笙崔豹古今注曰匏瓠也壶卢匏之无柄者也瓠有柄曰悬瓠可为笙曲沃者尤善秋乃可用用则漆其里匏在八音之一通典曰今之笙竽以木代匏而漆殊愈于匏荆梁之南尚存古制南蛮笙则是匏其声甚劣则后世笙竽不复用匏矣匏既为乐器又以为饮器诗酌之用匏孔子称系而不食者良以待其坚而为用故也近世洪氏説以为天之匏星天官星占曰匏一名天鸡在河鼓东匏系而不食犹南箕不可以簸扬北斗不可以挹酒浆也按楚辞王褒九怀称援瓟兮接粮曹植洛神赋曰叹匏之无匹兮咏牵牛之独处阮瑀止欲赋曰伤匏之无偶悲织女之独勤则古称匏皆谓星尔诗缉云匏经霜其叶枯落然后干之腰以渡水名物疏云按广雅説文古今注通云匏瓠也惟陆农师云长而瘦上曰瓠短颈大腹曰匏其两形之别出于农师创见考诸书惟瓠甘匏苦为可明耳然本草有苦瓠唐本注谓之苦瓠复非瓠中之苦者瓠中之苦者疑是匏矣陆疏似以甘瓠为匏非也葢瓠为名甘者可食嘉鱼称甘瓠累之是也苦者佩以渡水此诗匏有苦叶是也入药者名苦瓠夏末始实秋中方熟取以为器经霜乃堪无柄者名壶卢七月称八月断壶是也有柄者悬瓠潘岳云河汾之寳是也小者名瓢食之胜瓠陶贞白所言是也细腰者名蒲卢淮南子云百人抗浮是也
　　采葑采菲
　　葑蔓菁一作芜青幽州人或谓之芥菲似葍茎麤叶厚而长有毛三月中蒸防为茹甘美可作羮幽州人谓之芴尔雅又谓之蒠菜今河内人谓之宿菜
　　葑尔雅云须葑苁【郭云未详郑云菰葑也积旧茭头而成封者】又云须薞芜【郭云似羊蹄叶细味酢可食郑云一名葑即蔓菁也】邢疏云案诗谷风云采葑采菲毛传云葑须也先儒即以须葑苁当之孙炎云须一名葑苁今郭注上葑苁云未详注此云薞芜似羊蹄叶细味酢可食则郭意以毛云葑须者谓此薞芜也坊记注云葑蔓菁也陈宋之间谓之葑方言云蘴荛芜菁也陈楚谓之蘴齐鲁谓之荛闗西谓之芜菁赵魏之郊谓之大芥蘴与葑字虽异音实同则葑也须也芜菁也蔓菁也薞芜也荛也芥也七者一物也本草云芜菁味苦图经云芜菁四时仍有春食苗夏食心亦谓之薹子秋食茎冬食根河朔尤多种可备饥岁常食之通中益气令人肥健南人取北种种之初年相类至二三岁则变为菘矣埤雅菘性陵冬不雕四时常见有松之操故其字会意而本草以为交耐霜雪也旧説以菘菜北种初年半为芜菁二年菘种都絶芜菁南种亦然葢菘之不生北土犹橘柚之变于淮北矣芜菁似菘而小有台一名葑一名须尔雅须薞芜也今俗谓之台菜其紫华者谓之芦菔一名莱菔所谓温菘是也莱菔言来麰之所服也尔雅翼云蔓菁南北通有之北土种之尤多菜中之最有益者塞北并汾河朔间烧食其根呼为芜根犹是芜菁之号昔汉桓帝永兴中令灾伤郡国皆种蔓菁以助民食刘备归曹公公使觇之闭门将人种蔓菁而诸葛亮所止令军士独种蔓菁者取其才出甲可生啖一也叶舒可防食二也久居则随以滋长三也弃不令惜四也囘则易寻而采之五也冬有根可劚而食六也三蜀江陵之人今呼为诸葛菜蔓菁根叶及子乃是菘类与芦菔全别陶隠居言其子与芦菔相似兼言小荤故説者疑江表不产注失其真耳有人将菘菜北种初一年半为芜菁二年菘种都絶将芜菁子南种亦二年都变其子亦随色变大率菘子黑蔓菁子紫赤大小相似芦菔子黄赤而大又不圆也亦梗长叶瘦髙者为菘叶濶厚短者为芜菁诗缉云江南有菘江北有蔓菁相似而异周礼醢人菁菹鹿臡注菁蔓菁也急就章曰老菁蘘荷冬日藏按禹贡荆州包匦菁茅孔子曰菁以为菹吕氏春秋亦曰菜之美者具区之菁则菁之见贵旧矣然説者或以菁茅为茅之名而言老菁冬藏者为韭花云今蔓菁园中无蜘蛛是其所畏也南都赋秋韭冬菁注曰韭其华谓之菁
　　菲尔雅云菲芴【郭郑俱云即土也】又云菲蒠菜【郭云菲草生下湿地似芜菁华紫赤色可食郑云蒠菜即遂菜也】邢疏云菲一名芴郭云土也孙炎曰葍类也诗谷风云采葑采菲陆玑云菲似葍茎麤叶厚而长有毛三月中蒸防为茹甘美可作羮幽州人谓之芴尔雅又谓之蒠菜今河内人谓之宿菜案今尔雅菲芴与蒠菜异郭注似是别草如陆之言又是一物某氏注尔雅二处皆引谷风诗即菲也芴也蒠菜也土也宿菜也五者一物其状似葍而非葍故云葍类也
　　按尔雅疏云葑也须也芜菁也蔓菁也薞芜也荛也芥也七者一物也考尔雅又云葑苁方言又云蘴图经云薹子共得十名至若河朔呼为芜根塞北呼为九英蜀呼为诸葛菜随俗异名不可胜记但菘与蔓菁南北互变实是一种芦菔确是二物不知子云何以云然
　　谁谓荼苦
　　荼苦菜生山田及泽中得霜甜脃而美所谓堇荼如饴内则云濡豚包苦用苦菜是也
