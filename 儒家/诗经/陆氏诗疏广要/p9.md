<!-- { "loadSidebar": true } -->
　　梓椅尔雅云椅梓郭云即楸郑云今亦谓之梓木良材也埤雅云旧説椅即是梓梓即是楸葢楸之疎理而白色者为梓梓实桐皮曰椅其实雨木大类同而小别也今呼牡丹为花王梓为木王葢木莫良于梓故书以梓材名篇礼以梓人名匠也尔雅翼云郭氏解椅梓云即楸又解楸榎云大而皵楸小而皵榎説文亦曰椅梓也梓楸也楸梓也槚楸也然则椅梓楸槚一物而四名定之方中既言椅又言梓故疏曰楸之疎理白色而生子为梓梓实桐皮曰椅而齐民要术称白色有角者为梓或名角楸又名子楸黄色无子者为栁楸世呼荆黄楸云然则是数者又以有子为辨耳梓为百木长室屋之间有此木则余材皆不复震其荚细如箸其长仅尺冬后叶落而荚犹在树緫緫然其实一名豫章古今注云棘实曰枣梓实曰豫章桑实曰椹柘实曰佳昔者伯禽康叔见周公三见而三笞遂见商子商子使观于南山之阳见桥木髙而仰又使之观乎北山之隂见梓焉晋然实而俯商子曰桥者父道也梓者子道也于是二子再见乎周公入门而趋登堂而跪周公拂其首劳而食之则以能子道焉耳杂五行书曰舍西种梓楸五令子孙顺孝葢亦此义日华子云椅树皮有数般惟楸梓佳萧炳云梓似桐而叶小花紫礼斗威仪云君乘火而王其政和平楸梓为长生通志略云梓与楸相似尔雅以为一物误矣齐民要术云白色有角者为梓无子为楸是皆不辨楸梓也梓与楸自异生子不生角梧桐尔雅云榇梧郭云今梧桐郑云以其可为棺榇故曰榇又云荣桐木郭郑俱云即梧桐埤雅云梧一名榇即梧桐也今以其皮青号曰青桐华净妍雅极为可爱故斋阁多种之櫜鄂皆五焉其子似乳缀其櫜多或五六少或二三故飞鸟喜巢其中庄子所谓空阅来风桐乳致巢是也又云白桐华而不实冬结似子者乃是明年之花房尔雅云荣桐木是也谓之华桐陶氏云桐有四种青桐叶皮青似梧而无子梧桐色白叶似青桐而有子白桐与冈梧无异唯有华子尔冈梧无子材中琴瑟者皆不足据按青桐即今梧桐白桐又与冈梧全异白桐无子材中琴瑟冈桐子大有油与陶氏之説正反尔雅翼云桐植物之多隂最可玩者青皮而白骨其生荚如箕子相对缀箕上成材之后可得实一石食之味如芡此木易生鸟衘坠者辄随生岁可髙一丈葢有青赤白而青桐又有有实无实之辨本草衍义云桐有四种白桐可斲琴者叶三杈开白花不结子荏桐早春先开淡红花状如鼓子花成筒子子作桐油梧桐四月开淡黄小花一如枣花枝头出丝堕地成油霑渍衣履五六月结子今人取炒为果此是月令清明之日桐始华者冈桐无花不中作琴体重图经云桐生桐柏山谷今处处有之其类有四种青桐梧桐白桐冈桐是也白桐一名椅桐又名黄桐冈桐似白桐惟无子或云今南人作油者此桐亦有子颇大于梧子耳通志云桐之类亦多陶隠居云白桐冈桐俱堪作琴瑟据此説则白桐者梧桐也其材最大可为棺椁左传云桐棺三寸尔雅云榇是也注疏家不能别椅是冈桐桐是梧桐梓似楸别是一物尔雅谓之椅梓误矣又有一种赪桐夏月繁花其红如火又有紫桐花如百合又有刺桐其花侧敷如掌枝榦有刺花色深红又有一种实如甖子粟可作油陈藏器所谓甖子桐也贾思勰曰桐有三辈青白之外复有冈桐即油桐也生于髙冈葢梧性便湿不生于冈故此桐有冈之号遁甲曰梧桐不生则九州异名之曰桐似本于此旧説梧桐以知日月正闰生十二叶一边有六叶从下数一叶为一月有闰则生十三叶视叶小者则知闰何月论衡云枫桐速长故其皮肌不能坚桐谱云桐体湿则愈重干则愈轻生时以斧斫之甚易干乃软而拒斧花木考云凡木本实而末虚惟桐反之试取小枝削皆实坚其本皆中虚世所以贵孙枝者贵其实也实故丝中有木声也严坦叔云陆玑言有青桐白桐赤桐此中琴瑟者白桐也椅桐梓漆之桐为白桐梧桐生矣之桐为青桐罗愿云桐之中有数种有其子可以取油者葢即诗所谓其桐其椅其实离离者也有华而不实堪作琴瑟者若生石间其声则鸣书峄阳孤桐是也云南牂柯人绩以为布其叶饲豕肥大三倍至秋后亦用以饲鱼乡人养鱼者每春以草养之顿能肥大秋后食以叶以封鱼腹则不复食亦不复瘦以待春复食也齐地记曰城北十五里有桐台即梧宫贾谊新书悬弧之礼东方之弧以梧梧者东方之草春木也南方之弧以栁栁者南方之草夏木也中央之弧以桑桑者中央之木也西方之弧以棘棘者西方之草秋木也北方之弧以枣枣者北方之草冬木也周书曰清明之日桐始华桐不华岁有大寒晋武帝时尝得一石鼓击之无声张华取蜀桐材刻鱼形叩之音闻数里董仲舒请雨以桐鱼九枚莫晓其义王逸子曰木有扶桑梧桐松柏皆受气淳矣异于羣类者松柏冬茂隂木也梧桐春荣阳木也扶桑日所出隂阳之中也汉西域鄯善国有胡桐亦似桐虫食其木则沬出其下流者俗名为胡桐泪言如目中泪也可以汗金银俗语讹呼泪为律
　　按椅桐梓确是三种所谓大同而小别也但梧桐是一物尔雅虽两释实无异也葢谓种类太多如青桐白桐赤桐冈桐赪桐紫桐荏桐刺桐胡桐蜀桐甖子桐之类不可枚举其实各各不同诸家纷纷致辨转致惑人至若陶氏谓白桐是冈桐郑氏谓冈桐是椅桐益可笑矣
　　不流束蒲
　　蒲栁有两种皮正青者曰小杨其一种皮红正白者曰大杨其叶皆长广似栁叶皆可以为箭干故春秋传曰董泽之蒲可胜既乎今人又以为箕鑵之杨也
　　尔雅云杨蒲栁邢疏杨一名蒲栁生泽中可为箭笴左传所谓董泽之蒲者杜注云董泽之蒲河东闻喜县东北有董池郑注杨蒲栁水杨也可为箭干叶圆濶树与栁相似故名杨栁采薇所谓杨栁依依左传所谓董泽之蒲即此也埤雅蒲栁今有黄白青赤四种白杨叶圆青杨叶长赤杨霜降则叶赤材理亦赤黄杨木性坚致难长俗云岁长一寸闰年倒长一寸重黄杨以其无火或曰以水试之则无火取此木必于隂晦夜无一星则伐之为枕不裂杨之孚甲早于众木昬姻失时则曽木之不如也故诗曰东门之杨其叶牂牂牂牂盛也东门之杨其叶肺肺肺肺衰也以言嫁娶之莫如此庄子曰大声不入于里耳折杨皇华则嗑然而笑折杨逸诗皇华即诗所谓皇皇者华是也易曰枯杨生华枯杨生稊葢杨性坚劲虽生栋不挠齐民要术曰白杨性劲直堪为屋材宁折终不曲挠榆性懦软久无不曲比之白杨不如逺矣毛传云蒲草也本草图经云蒲栁其枝劲韧可为箭笴又谓之蒲即水杨也本草注云水杨叶圆濶而赤枝条短硬多生水傍古今注云蒲栁生水边叶似青杨一名蒲栁枝劲细任矢用国策云夫杨树之则生倒树之亦生折而树之又生世説顾悦云蒲栁之姿望秋而落诗缉云杨可为舟又可为屋材诗曰扬之水不流束蒲言激之水宜能浮泛而蒲又轻扬善泛今反不流如此则以水力更微而不胜故也列子曰虚则梦扬实则梦溺之反也説者以为上章言薪言楚则蒲亦木名不宜为草误矣夫刍亦草也而绸缪之诗乃曰束薪束刍束楚则岂以言木故妨草哉
　　无折我树杞【旧刻集于苞杞非】
　　杞柳属也生水傍树如栁叶麄而白色木理微赤故今人以为车毂今共北淇水傍鲁国泰山汶水边纯杞也尔雅云旄泽栁邢疏栁生泽中者别名旄郑注杞栁也生泽中如芦荻可编为棬箱通志略云杞栁亦曰泽栁可为桮棬者本草图经云今人取其细条火逼令柔韧屈作箱箧河朔犹多
　　顔如舜华
　　舜一名木槿一名榇一名曰椵齐鲁之间谓之王蒸今朝生落者是也五月始花故月令仲夏木槿荣椵尔雅释草云椵木槿榇木槿郭注云似李树华朝生夕陨可食或呼日及一曰王蒸郑注云即朝生莫落花也今亦谓之木槿一名椵一名榇一名王蒸一名舜华埤雅云华如葵朝生夕陨一名舜葢瞬之义取诸此诗曰顔如舜华又曰顔如舜英言不可与久也葢荣而不实者谓之英人物志曰草之精秀者为英兽之将羣者为雄张良是英韩信是雄笃论曰日给之华似柰柰实而日给虚虚伪之与真实相似也通志云尔雅入草例者樊光云其花朝生莫落与草同气故在草中今人谓之朝生莫落人多植庭院间唐人诗云世事方看木槿荣言可爱易凋也亦可作篱故谓之槿篱傅云蕣花丽木也或谓之洽容或谓之爱老成公绥云日及华甚鲜茂荣于孟夏讫于孟秋广雅云一名朱槿一名赤槿尔雅翼云抱朴子曰夫木槿杨柳断植之更生倒之亦生横之亦生生之易者莫过斯木也仲夏应隂而荣月令取之以为候其花朝开莫落或呼为日及陆机赋云如日及之在条常虽尽而不悟潘尼云朝菌者诗人以为舜华庄生以为朝菌诗曰有女同车顔如舜华又曰顔如舜英舜葢华之茂者又枝叶相当有同车之象亦如舜朝开日莫落少过时则后之矣太子忽当有功于齐之时可以取齐女于是时而不取则若日及之不可待矣木槿作饮令人得瞑与榆同功其花用作汤代茗可以治风然茗令人不睡木槿令人睡为异尔本草衍义云木槿如小葵花淡红色五叶成一花朝开莫敛花与枝两用湖南北人家多植为篱障傅咸赋云应青春而敷蘖逮朱夏而诞英布天夭之纎枝灼灼之殊荣红葩紫蔕翠叶素茎含晖吐曜烂若列星
　　山有枢
　　枢其鍼刺如柘其叶如榆瀹为茹美滑于白榆榆之类有十种叶皆相似皮及木理异尔
　　尔雅云藲荎【藲音欧荎大结反】邢疏云别二名也郭云今之刺榆诗唐风云山有枢是也郑注云刺榆也有鍼刺如柘其叶如榆汋为防美滑于白榆尔雅翼诗山有枢隰有榆枢荎葢榆之类今之刺榆也尔雅疏榆之类有十种叶皆相似皮及木理异耳而刺榆有鍼刺如柘其叶如榆瀹为蔬美滑于白榆内则曰堇荁枌榆免薧涤瀡以滑之【葢榆之类皆滑免读若问孙愐唐类菟新生草则薧乃是久者以上四物新旧之名皆滑利之名也】嵇康谓榆令人瞑齐民要术称梜榆凡榆三种色别种之勿杂以为梜榆荚叶味苦凡榆荚味甘甘者春时
　　将煮卖是以须别也广志曰有姑榆有郎榆
　　郎榆无荚管子五粟五沃之土其榆条直以长按陈藏器云江南有刺榆无大榆葢大榆北方有之秦汉故塞其地皆榆塞榆北方之木也淮南子曰槐榆与橘柚合而为兄弟有苗与三危通而为一家言槐榆北方橘柚南方也是以江南无榆但言枢耳若晋风则山隰兼有之然而有材不能用则不如其亡也汜胜之书曰三月榆荚南时髙皆强土可种木汉铸荚钱如榆荚也又丰有枌榆社崔寔四民月令曰榆荚成者收干以为防蓄色变白将落收为酱河平元年旱伤麦民食榆皮万毕术曰八月榆檽令人不饥广雅云柘榆梗榆也陈藏器云江南有刺榆无大榆刺榆秋实
　　山有栲
　　栲叶似栎木皮厚数寸可为车辐或谓之栲栎许慎正以栲读为□今人言栲失其声耳
　　尔雅云栲山樗邢疏云舍人曰栲名山樗郭云栲似樗色小白生山中因名云亦类漆树俗语曰櫄樗栲漆相似如一诗唐风云山有樗陆玑疏语云山樗与下田樗略无异叶似差狭耳呉人以其叶为茗方俗无名此为栲者误也今所云为栲者叶如栎木皮厚数寸可为车辐谓之栲栎许慎正以栲读为□今人言栲失其声矣郑注云山樗似樗而叶差狭樗木叶似椿江东呼为虎目叶脱处有痕如樗蒲子又如眼目按疏云许慎读栲为□应作□读丘上声故与杻叶南山有台亦与杻叶
　　隰有杻【旧刻山有杻非】
