<!-- { "loadSidebar": true } -->
　　常棣许慎曰白棣树也如李而小如樱桃正白今官园种之又有赤棣树亦似白棣叶如刺榆叶而微圆子正赤如郁李而小五月始熟自闗西天水陇西多有之尔雅云常棣棣郭注今闗西有棣树子如樱桃可食郑注郁李也埤雅常棣如李而小子如樱桃正白华蕚上承下覆甚相亲尔采薇所谓彼尔维何维常之华是也唐棣之华反而后合诗以譬权则此华上承下覆甚相亲尔者常而已矣故曰常棣也栘从移棣从隶隶言华蕚相承辉荣相隶也隶仁也移义也兄弟尚亲亲亲仁也故常棣以燕兄弟传曰闻常棣之言为今也闻常棣之言为今则管蔡之所以失道者以不闻乎此而已故序曰闵管蔡之失道故作常棣焉左传曰周公吊二叔之不咸纠合宗族于成周而作诗曰常棣蓁子曰作人当如常棣灼然光程子曰今玉李也华蕚相承甚力
　　南山有枸【南山旧刻北山】
　　枸树山木其状如栌一名枸骨髙大如白杨所在山中皆有理白可为函板枝柯不直子着枝端大如指长数寸噉之甘美如饴八九月熟江南特美今官园种之谓之木蜜古语云枳枸来巢言其味甘故飞鸟慕而巢之本从南方来能令酒味薄若以为屋柱则一屋之酒皆薄
　　宋玉赋曰枳枸来巢谓枸木多枝而曲所以来巢也本草枳椇一名木蜜以木为屋屋中酒则味薄注云昔有南人修舍用此木悮有一片落在酒瓮中其酒化为水味唐本注云其树径尺木名白石叶如桑柘其子作房似瑚核在其端埤雅云椇木髙大似白杨子依房生着枝端大如指长数寸噉之甘味如饴今俗谓之枅栱古今注一名树蜜一名木饧实形卷曲核在实外一名白石白实木石木实尔雅翼古者人君燕食所加庶羞凡三十一物椇其一也又妇人之防椇榛枣栗荆楚之俗亦盐藏荷裹以为冬储今不以为重贱者食之而已明堂位四代之俎商以椇葢俎足横木为曲挠之形如椇枳之枝也今人谓之枅枸又谓之蜜曲录荀子枸木必待櫽括烝矫然后直广志云叶似蒲栁子十一月熟树干者益美或云果名一名白石李通志枳椇蜀人谓之枸诗缉云疏引宋玉赋枳椇来巢以证毛説然风赋字作枳句李善注云橘逾淮为枳句曲也句音沟非毛义也
　　北山有楰
　　楰楸属其树叶木理如楸山楸之异者今人谓之苦楸湿时脆燥时坚今永昌又谓防梓汉人谓之楰
　　尔雅云楰防梓郭云楸属也今江东有虎梓郑云苦楸也图经云防梓一名楰亦楸之属也诗小雅云北山有楰是也防李一名防梓或云即此也然防梓花实都不相类恐别一物而名同也曹氏云宫室之良材通志畧云防李曰牛李曰防梓曰椑曰山李曰楰曰苦楸即乌巢子也
　　爰有树檀
　　檀木皮正青滑泽与系迷相似又似驳马驳马梓楰其树皮青白驳荦遥视似马故谓之驳马故里语曰斫檀不谛得系迷系迷尚可得驳马系迷一名挈橀故齐人谚曰上山斫檀挈橀先殚下章云山有枹棣隰冇树檖皆山隰之木相配不宜谓兽
　　传曰檀彊韧之木论衡曰枫桐之树生而速长故其皮肌不能坚刚树檀以五月生叶后彼春荣之木其材强劲车以为轴淮南子十月檀檀隂木也尔雅云魄榽橀郭注魄大木细叶似檀今河东多有之齐人谚曰上山斫檀榽橀【音系醯】先殚郑注按此俗呼朴树其木如檀子大如梧桐子而黄
　　按朱注檀木已详尽矣陆疏特辨其似而非者耳今并载尔雅郭郑二家注以备隰有六驳叅考但挈橀尔雅作榽橀
　　其下维谷
　　谷幽州人谓之谷桑或曰楮桑荆扬交广谓之谷中州人谓之楮殷中宗时桑谷共生是也今江南人绩其皮以为布又以为纸谓之谷皮纸长数丈洁白光辉其里甚好其叶初生可以为茹
　　博雅云谷楮也稗雅谷恶木也而取名于谷者谷善也恶木谓之谷则甘草谓之大苦之类也本草曰楮一名谷陶氏云即今构木误矣先贤以为皮斑者是楮皮白者是谷有瓣者曰楮无瓣者曰构按此非一种物类相感志云其胶可以团丹砂语曰构胶为金石之漆是也列子曰宋人有为其君以玉为楮叶者三年而成乱之楮叶中不可别也遂以巧食宋国列子闻之曰使天地之生物三年而成一叶则物之有叶者寡矣故圣人恃道化而不恃知巧尔雅翼谷易生之物一説谷田久废则生谷其实正赤如杨梅而无核伊陟相太戊亳有祥桑谷共生于朝传曰俱生于朝七日而大拱伊陟戒以修德而木枯刘向以为桑丧也谷犹生也杀生之柄失而在下则是以桑谷为二物也而陆玑以为谷幽州人谓之谷桑或曰楮桑然则葢一物也广州记曰蛮夷取谷皮熟捶为掲里布铺以拟氊南山经曰招摇之山有木焉其状如谷而黑里其华四照其名曰迷谷佩之不迷本草图经云楮有二种一种皮有斑花文谓之斑谷今人用为冠一种皮无花但叶似葡萄作瓣而有子者为佳其实初夏生如弹丸青绿色至六七月渐深红色乃成熟八月九月采抱朴子云柠实赤者饵之一年老者还少通志云楮亦谓之谷其实入药其皮造纸济世之用也桑谷共生者即此
　　蔽芾其樗
　　山樗与下田樗略无异叶似差狭耳呉人以其叶为茗李氏曰樗者不材之木也庄子云吾有大树人谓之樗其大枝拥肿不中绳墨其小枝卷曲不中规矩按樗似栲似椿陆疏辨之甚明樗又有山樗下田樗稍别此章与采荼薪樗皆下田一种所谓不中绳墨规矩者也详见七月篇
　　无浸檴薪【旧刻获非】
　　檴今椰榆也其叶如榆其皮坚韧剥之长数尺可为絙索又可为甑带其材可为杯器
　　尔雅云檴落邢疏云檴一名落某氏曰可作杯圈皮韧绕物不解郭云可以为杯器素素谓朴也小雅大东云无浸檴薪郑笺云檴木名郑注云郭云可以为杯器据此则今柽杉
　　按郑渔仲通志略曰檴郭云可以为杯器素此赤柽也但柽是栁属檴是榆属恐非一类　又按大东篇檴字从禾与八月其获获字同故毛朱传及吕严诸家俱云刈也今尔雅陆疏俱释木名从木确与本章无渉
　　隰有杞桋
　　梀叶如柞皮厚而白其木理赤者为赤梀一名桋白者为梀其木皆坚韧今人以为车毂
　　尔雅云桋赤梀白者梀郭云树叶细而岐鋭皮理错戾好丛生山中中为车辋白梀叶圆而岐为大木邢云梀赤者名桋白者即名梀某氏曰其色虽异为名即同郑云桋赤梀白者梀俗呼斥木丛生可作籓篱大者任车辋【梀山厄反】江河间梀可作鞍
　　榛楛济济
　　楛其形【一作茎】似荆而赤茎【一作叶】似蓍上党人织【一作蔑】以为斗筥箱器又揉【一作屈】以为钗故上党人调问妇人欲买赭否曰灶下自有黄土问买钗否曰山中自有楛
　　禹贡云荆州贡楛注云中矢榦出云梦之泽尔雅翼楛堪为矢其茎似荆而赤其叶如蓍古者楛矢则石为之弩説者以榛可为防为文事楛可为矢为武事是葢不然夫榛楛皆用之武事説文榛木也一日菆也菆葢矢之善者春秋传所谓致师者左射以菆是也若楛则为矢甚明周世修后稷公刘之业而申以百福干禄皆文事也然不可无武备故瑟彼玉瓒以下述文治之美而首章言武备也周语曰夫旱麓之榛楛殖故君子得以易乐干禄焉若夫山林匮竭林鹿散亡薮泽肆竭民力凋尽田畴荒芜资用乏匮君子将险哀之不暇而何易乐之有是先有险哀之备而后可以及易乐也顔监曰楛木堪为箭笴今豳以北皆用之土俗呼其木为楛子有隼集于陈庭而死楛矢贯之石砮其长尺有咫问诸仲尼仲尼曰隼来逺矣此肃慎氏之矢也昔武王伐商封异姓以逺方之职贡使无忘服故以楛矢封陈使求诸故府果得之夏书荆州之贡砺砥砮丹惟箘簵楛则夫楛矢石砮者中州职贡之常也今仲尼独以逺方之贡为騐岂三代之际职贡不同或者不妨中国自有之特其长有咫者为肃慎之物欤
　　其灌其栵
　　栵栭叶如榆也木理坚韧而赤可为车辕
　　尔雅云栵栭郭注树似槲而庳小子如细栗【一作粟】可食今江东亦呼为栭栗【一作粟】郑注栵栭【音例而】茅栗也内则云芝栭蔆椇郑氏云人君燕食所加庶羞也通志云橡实之类极多有似防而小者大小有三四种尔雅所谓栵栭是也注云子如细防江东人亦呼为栭防今俗谓之为茅防猴防柯防皆其类也
　　按栭亦栗属故可作人君庶羞必当以渔仲之説为正向坊刻尔雅云子如细粟江东呼为栭粟俱从米不从木误矣
　　其柽其椐
　　柽河栁生水旁皮正赤如绛一名雨师枝叶似松椐樻节中肿可作杖以扶老今灵夀是也今人以为马鞭及杖农共北山甚有之
　　柽尔雅云柽河栁郭注今河旁赤茎小杨郑注殷柽也生水畔其叶经冬变红尔雅翼柽叶细如丝婀娜可爱天之将雨柽先起气以应之故一名雨师而字从圣字説曰知雨而应与于天道木性虽仁圣矣犹未离夫木也小木既圣矣仁不足以名之音赪则赤之贞也神降而为赤云柽非独能知雨亦能负霜雪大寒不雕有异余栁诗皇矣云作之屏之其菑其翳修之平之其灌其栵启之辟之其柽其椐攘之剔之其檿其柘葢文王之养材于山林日就繁茂故其始而屏除之也始于已死之菑翳而及于厐杂之灌栵又及于柽椐之小材又不得已而及于檿柘之良木以明草木逾茂则始之所爱者不能并育以渐去焉故其卒至于柞棫斯拔松柏斯兑也然则柽亦良木矣汉书鄯善国多柽栁段成式云赤白柽出凉州大者为炭复入灰汁可以煮铜南都赋注柽似柏而香今柽中有脂号柽乳本草衍义云人谓三春栁以其一年三秀也花肉红色成细穗河西者戎人取滑枝为鞭通志云柽曰河栁曰雨师曰春栁本草谓之赤柽木以其材赤故也大槩松杉之类而意态似栁故谓之柽栁其材可卷为盘合又曰檴落郭云可以为桮器素此赤柽也又有一种名赤杨又名水杨与此相似而植之水边其叶经秋尽红人多植于门巷杜诗赪柽晓夜希即此也
　　椐尔雅云椐樻郭注肿节可以为杖郑注按此木似藤节目相对今人以为杖甚竒尔雅翼云椐樻也草木疏云节肿似扶老即今灵夀是也今人以为马鞭汉书孔光传赐灵夀杖孟康曰扶老杖师古曰木似竹有枝节长不过八九尺围三四寸自然有合杖制不须削治也山海经云广都之野灵夀实华王粲颂云寄榦坚正不待矫揉陈藏器云生劒南山谷圆长皮紫作杖令人延年益夀
　　柞棫拔矣
　　柞棫三苍説棫即柞也其材理全白无赤心者为白桵直理易破可为犊车轴【一作犊车辐】又可为矛防铩【一作矜】
　　尔雅云棫白桵郭注小木丛生有刺实如耳珰紫赤可啖郑注即山柘也尔雅翼柞生南方叶细而密今人为梳用之诗雅道柞为尤多方周之兴大姒梦商之庭产棘小子取周庭之梓植之于阙间梓化为松柏柞棫觉惊以告文王文王曰勿言冬日之阳夏日之隂不召而物自来以为宗周兴王之兆故诗曰帝省其山柞棫斯拔松柏斯兑帝作邦作对自太伯王季未必不谓此也又述文王之事曰柞棫拔矣山木多矣而独言柞棫葢柞民之所燎且至于耸拔则其余可知也齐民要术称柞斫去寻生料理还复葢良木之易成者然亦非人力料理有不可复此以见太王之勤也又言柞宜种于山阜之曲十年中椽二十年中屋樽柴在外然则为利亦博矣通志柞木曰棫曰栩曰杼尔雅云栩杼诗析其柞薪又曰柞棫斯拔陆玑云三苍云棫即柞也其叶繁茂其木坚韧有刺今人以为梳亦可以为车轴严粲云柞栎也即唐风鸨羽所谓栩也
