<!-- { "loadSidebar": true } -->
　　蟏蛸长踦亦名长脚荆州河内人谓之喜母此虫来着人衣当有亲客至有喜也幽州人谓之亲客亦如蜘蛛为网罗居之
　　尔雅蟏蛸长踦郭注小鼅鼄长脚者俗呼为喜子东山云蟏蛸在户是也埤雅释虫云蟏蛸长踦萧梢长踦之貌因以名云亦如蜘蛛布网垂丝着人衣当有亲客至荆州河内之人谓之喜母尔雅翼诗曰蟏蛸在户言为网于户也陆贾曰目瞤得酒食灯花得钱财干鹊噪行人至蜘蛛集百事喜刘子曰今野人昼见蟢子者以为有喜乐之瑞夜梦见雀者爵位之象然见蟢子者未必有喜梦雀者未必弹冠而人恱之者以其利人也今人以早见为喜晚见为常又云在头则有喜事荆楚之俗七月七日设果于庭以乞巧有喜子网于上则以为得巧陆氏曰蟏蛸名长踦小如蜘蛛而足长喜结网当户人触之则伸前后足如草使人不疑为虫故名长踦崔豹云蟏蛸身小足长诗缉传曰蟏蛸长踦也踦音欺脚也
　　胡为虺蜴
　　虺蜴一名蝾螈水蜴也或谓之号蜼或谓之蛇医如蜥蜴青緑色大如指形状可恶
　　尔雅蝾螈蜥蜴蜥蜴蝘蜓蝘蜓守宫也邢疏诗小雅正月胡为虺蜴谓此也蝾螈蜥蜴蝘蜓守宫一物形状相而四名也字林云蝾螈蛇医也说文云在草曰蜥蜴在壁曰蝘蜓方言云秦晋西夏谓之守宫或谓之蠦或谓之蜥蜴南阳呼蝘蜓其在泽中谓之蜥蜴南楚谓之蛇医或谓之蝾螈东齐海岱之间谓之螔防北燕谓之祝蜓案此诸文则在草泽者名蝾螈蜥蜴在壁者名蝘蜓守宫也郑注小而青者曰蜥蜴大而黄者曰蝘蜓最小在墙间砌下者曰守宫种类既异而此释为一物恐亦未审也郑笺虺蜴之性见人则走本草石龙子一名蜥蜴一名山龙子一名守宫一名石蜴生平阳川谷及荆山石间陶隠居云其类有四种大形纯黄色为蛇毉次似蛇医小形长尾见人不动名龙子次有小形五色尾青碧可爱名蜥蜴不螫人一种善缘篱壁名蝘蜓形小而黒乃言螫人必死而未常中人唐本注云蛇师生山谷头大尾短小青黄或白斑者是蝘蜓似蛇师不生山谷在人家壁间名守宫又名蝎虎其名龙子及五色者蜤蜴耳形皆细长尾与身相类似蛇四足古今注云蝘蜓一曰守宫一曰龙子善于树上捕蝉食之其长细五色者名蜥蜴其短大者名蝾螈一曰蛇医大者长三尺色绀善魅人一曰螈一曰緑螈诗诂云守宫蜥蜴二物蜥蜴尾通于身如蛇而加足有黒色者有青緑色者常居草间守宫褐色四足有尾偃伏壁间故名蝘蜓亦谓守宫埤雅蜥蜴一名蜥易日十二时变色故曰易也旧曰蜥易呕雹盖龙善变蜥善易故干以龙况爻其书谓之易爻者言乎其变也象之义出于象彖之义出于豕易之义出于易皆取诸物也蜥易一名蛇医旧说蛇体有伤此辄衔草傅之故有医之号也考工记注云脰鸣鼃黾属注鸣精列属旁鸣蜩蜺属翼鸣皇属股鸣蜙蝑属胸鸣荣原属马融周官作以胃鸣干寳周官作以骨鸣说者以为三字相近虽容有误而马郑与干皆前世名儒或所授师说不同按说文蠵大也以胃鸣者则马本作以胃鸣当谓蠵属三教珠英云守宫鳞色如蛇而四足亦与鱼合尔雅翼蝘蜓似蜥蜴灰褐色在人家屋壁间状虽似龙人所玩习一名守宫又名壁宫东方朔射覆词云臣以为龙又无角谓之为蛇又有足跂跂脉脉善缘壁是非守宫即蜥蜴盖言此也博物志云以器养之食以真朱体尽赤所食满七斤捣万杵以防女人体终身不灭偶则落故号守宫汉武尝用之按说文蜥易之易象形秘书说日月为易阴阳也则经阴阳一交而变易似有此理然所谓守宫者亦以其常在屋壁间有守之如鸟有泽虞者常在田中俗呼为护田鸟之类不必涂血而后为守也旧说蛇医龙子蜥易三者竝不螫人蝘蜓乃闻螫人必死然未闻有中之者特善捕蝎俗号蝎虎又一种色似此而能入水按毛诗正义名水蜥蜴方言云桂林之中守宫大而能鸣谓之蛤解注蜥蜴南阳呼蝘蜓螔防斯侯二音似蜥易大而有鳞今所在通言蛇医蛤解似蛇医而短身有鳞采江东呼蛤蚢
　　螟蛉有子蜾蠃负之
　　螟蛉者犍为文学曰桑上小青虫也似步屈其色青而细小或在草叶【一作莱】上蜾蠃土蜂也一名蒲卢似蜂而小腰故许慎云细腰也取桑虫负【一作附】之于木空中或书简笔筒中七日而化为其子里语曰咒云我我尔雅果蠃蒲卢郭注即细腰虫也俗呼为蠮螉又云螟蛉桑虫郭注俗谓之桑蟃亦曰戎女邢疏按诗小雅小宛云螟蛉有子果蠃负之果蠃一名蒲卢即细腰虫也俗呼为蠮螉方言云蠭燕赵之间谓之蠓螉其小者谓之蠮螉又云或谓之蚴蜕郑注中庸以蒲卢为土蠭说文云细腰土蠭也天地之性小腰纯雄无子螟蛉一名桑虫一名桑蟃一名戎女法言曰螟蛉之子殪而逢果蠃祝之曰类我类我乆则肖之是也郑注蒲卢俗谓之蠮螉盖蠭类螟蛉桑上青虫也蠮螉取以为子者郑笺云蒲卢取桑虫之子负持而去煦妪养之以成其子广雅云蚴蜕土蜂蠮螉也本草蠮螉一名土蜂生熊耳川谷及牂牁或人屋间陶隐居云此类甚多虽名土蜂不就土中为穴谓摙土作房耳今一种黒色腰甚细衔泥于人室及器物边作房如并竹管者是也其生子如粟米大置中乃捕取草上青蜘蛛十余枚满中仍塞口以拟其子大为粮也其一种入芦竹管中者亦取草上青虫一名果蠃诗人云螟蛉有子蜾蠃负之言细腰物无雌皆取青虫敎祝便变成已子斯为谬矣唐本注云土蜂土中为窠大如乌蜂不伤人非蠮螉蠮螉不入土中为窠虽一名土蠭非蠮螉也今按李含光音义云咒变成子近亦数有见者非虚言也刘禹锡谨按蜀本注云按尔雅果蠃蒲卢注云即细腰蜂也俗呼为蠮螉诗云螟蛉有子蜾蠃负之注云螟蛉桑虫也蜾蠃蒲卢也言蒲卢负持桑虫以成其子乃知蠮螉即蒲卢也蒲卢即细腰蜂也据此不独负持桑虫以他虫入穴摙泥封之数日则成蜂飞去陶云是先生子如粟在穴然捕他虫以为之食今人有其封穴了壊而看之果见有卵如粟在死虫之上则如陶说矣而诗人以为喻者盖知其大而不知其细也陶又说此蜂黒色腰甚细能摙泥在屋壁间作房如竝竹管者是也亦有入竹管器物间作穴者但以泥封其穴口而已图经云摙泥作窠或双或只得处便作不拘土石竹木间今所在皆有之段成式云书斋中多蠮螉好作窠于书卷或在笔管中咒声可聴有时开卷视之悉是小蜘蛛大如蝇虎旋以泥隔之乃知不独负桑虫也数说不同人或疑之然物变化固不可度蚱蝉生于转丸衣鱼生于瓜子生于蛇蛤生于雀白鶂之相视负蠭之相应其类非一若桑虫蜘蛛之变为蜂不为异矣如陶所说卵如粟者未必非祝虫而成之也宋齐丘所谓蠮螉之虫孕螟蛉之子传其情交其精混其气和其神随物大小俱得其真蠢动无定情万物无定形斯言得之矣诗攷说文螟有子果蠃负之埤雅果蠃即今细腰土蠭好禁蜘蛛今呼大蠭啖子地中作房者亦曰土蠭非此细腰土蠭也果蠃一名□螉一名蒲卢中庸曰夫政也者蒲卢也博物志曰蜂无雌取桑虫或阜螽子抱而成已子诗缉解颐新语曰说者攷之不精乃谓果蠃取桑虫负之七日化为其子虽雄亦有类我类我乆则肖之之说近世诗人取蜾蠃之巢毁而视之乃自有细卵如粟寄螟蛉之身以养之其螟蛉不生不死蠢然在穴中乆则螟蛉尽枯其卵日益长大乃为蜾蠃之形穴窍而出盖此物不独取螟蛉亦取小蜘蛛置穴中寄卵于蜘蛛腹胁之间其蜘蛛亦不生不死乆之蜘蛛尽枯其子乃成今人养晚蚕者苍蝇亦寄卵于蚕之身乆之其卵化为蝇穴茧而出殆物类之相似者列子云纯雌其名大腰纯雄其名穉蠭庄子云细腰者化说文云天地之性细腰纯雄无子此皆信说诗者之言也古人名物多取形似瓠之细腰者曰蒲卢故蠭之细腰者亦名蒲卢正如绶草绶鸟皆名以鹝青黑之菼青黒之鸠皆名以鵻也
　　按尔雅另释土蠭注云今江东大蠭在地中作房者啖其子即马蠭今荆巴间呼为蟺与果蠃差别农师已辨之矣若细腰土蜂借他虫咒为已子古今无异陶隐居异其说范处义附之不知破窠见有卵如粟及死虫盖变与未变耳
　　为鬼为蜮【坊刻如鬼如蜮非】
　　蜮短狐也一名射影如【一作鼈】三足江淮水滨皆有之人在岸上影见水中投人影则杀之故曰射影也南方人将入水先以瓦石投水中令水浊然后入或曰含细沙射人入人肌其疮【一作创】如疥
　　广雅射工短狐蜮也毛传蜮短狐也陆氏云状如鼈三足一名射工俗呼之水弩在水中含沙射人一云射人影正义曰洪范五行传云蜮如鼈三足生于南越南越妇人多淫故其地多蜮淫女惑乱之气所生也埤雅蜮含水射人一曰含沙射人之影稽圣赋所谓蛷旋于影蜮射于光是也一名射工一名溪毒有长角横在口前如弩檐临其角端曲如上弩以气为矢用水势以射人故俗呼水弩春秋曰秋有蜮即此是也然畏鵞鵞能食之禽经所谓鵞飞则蜮沈鵙鸣则蛇结诗曰为鬼为蜮则不可得言鬼无形而蜮性阴害射人之影则皆莫可究矣五行传曰南越淫惑之气生蜮蜮之言惑也字说曰蜮不可得也故或之今蛷螋溺人之影亦是造化权舆曰短狐射气蛷螋遗溺中影则疾人气数感之故也尔雅翼蜮一名短弧一名射工一名溪毒生江南山溪水中甲虫之类也长一二寸有翼能飞口中有横物如角弩如闻人声以气为矢激水以射人随所着处发疮中影者亦病而疮不即病如大伤寒不治杀人或曰见人则以气射人去二三步即射所中什六七死冬月蛰涧谷间大雪时索之此虫所在其雪不积气起如蒸掘之不过入地一尺则得也诗曰为鬼为蜮则不可得以况阴中人者刘向以为生南越刘歆以为蜮盛暑所生非自越来说者又言水弩状如蜣蜋尾长四寸即弩也见人影则射南越志云水弩四月一日上弩射人影至八月卸弩此云弩在口彼云弩在尾差不同顔师古以为短弧即射工亦呼水弩当是一物而说文称蜮似鼈三足以气射害人孙愐亦称蜮短弧状似鼈含沙射人陆玑诗疏亦云是三足鼈鲧所化为能者与甲虫有异姑两存之朱注蜮短狐也江淮水皆有之能含沙以射水中人影其人辄病而不见其形也周礼壶涿氏掌除水虫注狐蜮之属韩诗外传云短狐水神也抱朴子云蜮水虫也状如鸣蜩有翼能飞中记云水狐者视其形虫也其气乃鬼也长三四寸色黑广寸许背上有甲厚三分许其头有角去二三步则气射人中十人六七人死鸳鸯鸑鹫蟾蛛悉食之东方朔传人主之大蜮师古云魅也按诸家之说不一惟中记云其形虫也其气乃鬼也二语尽之矣较之蜣蜋鸣蜩恐太不伦彼有翼能飞者或又一种非师旷所云鵞飞则沈者也
　　去其螟螣及其蟊贼
