<!-- { "loadSidebar": true } -->
　　尔雅鮅鳟郭注似鯶子赤眼郑注似鯶而小眼赤多生溪涧傅丽水底难网捕埤雅鳟似鯶鱼而鳞细于鯶赤眼诗云九罭之鱼鳟鲂我觏之子衮衣绣裳盖鳟鱼圆鲂鱼方君子道以圆内义以方外而周公之徳具焉孙炎正义曰鳟好独行制字従尊殆以此也尔雅翼鳟鱼目中赤色一道横贯瞳鱼之美者今俗人谓之赤眼鳟其音乃如蹲踞之蹲食螺蚌多秪独行亦有两三头同行者极难取见网辄遁诗缉云鳟鲂毛以为大鱼今赤眼鳟及鳊鱼皆非大鱼亦常鱼也
　　弭鱼服
　　鱼服鱼兽之皮也鱼兽似猪东海有之一名鱼貍其皮背上斑文腹下纯青今以为弓鞬步叉者也其皮虽干燥以为弓鞬矢服经年海水将潮及天将雨其毛皆起水潮还及天晴其毛复如故虽在数千里外可以知海水之潮气自相感也
　　毛传鱼服鱼皮也正义曰鱼服以鱼皮为矢服故云鱼服鱼皮左传云归夫人鱼轩服防云鱼兽名则鱼皮又可以饰车也夏官司弓矢职曰仲冬献矢服注云服盛矢笼也以兽皮为之是矢器为之服也尔雅翼云鲛出南海状如鼈而无足圆广尺余尾长尺许皮有珠文而坚劲可以饰物今总谓之沙鱼大而长喙如锯者名胡沙小而皮麤者曰白沙用为器物之饰従古以然诗象弭鱼服卫夫人乗鱼轩楚人鲛革犀兕以为甲今人亦以饰手靶之属释者以背上有甲珠文坚强可以饰刀口为鑢者为鲛其有横骨在鼻前如斤者为鱕防是胡沙也要是一类又有随母行惊则入母腹中寻复出腹中容四子頬赤如金甚健网不能制俗呼河伯健儿鲛既世所服用人多识者特其音与蛟龙之蛟同解者或有差互凡皮有珠饰刀剑者是鲛防之鲛满二千斤为鱼之长是蛟龙之蛟
　　按沙鱼皮有甲珠文可以饰物古今皆然但云似鼈无足似与陆疏似猪者不同
　　鱼丽于罶鲿鯋
　　鲿一名今黄頬鱼似燕头鱼身形厚而长大頬骨正黄鱼之大而有力解飞者徐州人谓之黄頬通语也今江东呼黄鲿鱼亦名黄頬鱼尾微黄大者长尺七八寸许鯋吹沙也似鲫鱼狭而小体圆而有黑防一名重唇籥鲨常张口吹沙
　　鲿毛传鲿也孙炎云鲿者鱼有二名释鱼无文埤雅今黄鲿鱼是也性浮而善飞跃故一曰也一名黄旧说鱼胆春夏近下秋冬近上
　　鯋尔雅鯋鮀郭注今吹沙小鱼体圆而有防文陆徳眀云鯋音沙亦作魦舍人曰鯋石鮀也埤雅鯋性善沈大如指狭圆而长有黑防文常沙中行亦于沙中乳子故张衡云县渊沈之鯋鰡也字指云鰡鯋属诗曰鱼丽于羀鲿鯋鲂鳢鰋鲤盖鲿也鲤也其性浮鳢也鰋也其性沈而罶则寡妇之笱其用功寡又以待鱼之自至今鱼丽于羀鲿鯋鲂鳢鰋鲤沈浮小大美恶与其形色之异具有则余物盛多可知也俗云鯋性沙抱异物志曰吹沙长三寸许背上有刺螫人海物异名记曰鯋似鲫而狭小尔雅翼鲨甞张口吹沙故曰吹沙非特吹沙亦止食细沙其味甚美大者不过二斤然不若小者之佳孔氏正义乃曰此寡妇笱而得鲿鯋之大鱼是众多也盖鲨虽小鱼在笱中为大耳今人呼为重唇唇厚特甚有若鼃黾故以为名今江南小谿中每春鲨至甚多土人珍之夏则随水下自是以后时亦有之然亦罕矣春来复来大抵正月辄至鱼之最先至者其次则鲤至次则鳜至桃花水至而鳜肥则三月矣此鱼生流水之中非畜于人又杜父鱼色黑班如吹沙而短濮氏曰鲨鱼多种极大者皮如沙可为刀剑鞘吹沙小鱼耳诗缉孔氏以鲿鯋皆为大鱼陆玑以鲿为大鱼鯋为小鱼山阴陆氏以鲿鯋皆为小鱼鲿鱼黄鲂鱼青鳢鱼鰋鱼白鲤鱼赤又云鲿鯋小鱼鲂鳢中鱼鰋鲤大鱼又云鲿鯋长鱼鲂鳢之鱼则一方一圆鰋鲤之鱼则一俯一仰又鲿鯋鲂其性浮鳢鰋鲤其性沈意谓五色之备而小大长短浮沈之不同也宁波府志云皮上有沙故名其类甚多鸟兽攷云鯋有二种鱼丽之鯋盖闽广江汉之常产海鯋虎头鯋体黑文鼈足巨者余二百斤常以春晦陟于海山之麓旬日化为虎唯四足难化经月乃成矣
　　鱼丽于羀鲂鳢【向刻鲤误】
　　鳢鲩也似鲤頬狭而厚尔雅曰鲤鲖也许慎以为鲤鱼尔雅云鳢郭注云鲖也邢疏云鳢今防鱼也鲖与防音义同诗小雅云鱼丽于羀鲂鳢是也郑注云今只谓之鳢多在泥水中服食家忌食尔雅又云鲩郭注云今鯶鱼似鳟而大舎人云鳢一名鲩郭氏所不取也郑注云鲩今鯶鱼也其性健急舎人以鲩为鳢误矣毛传云鲖也朱传云鲖也又曰鲩也孔疏云释鱼云鳢鲩舎人曰鳢名鲩郭璞曰鳢鲖编检诸本或作鳢鲖或作鳢鲩若作鲖与郭璞正同若作鲩又与舎人无异或有本作鳢者定本鳢鲖本草蠡鱼一名鲖鱼生九江池泽取无时图经曰蠡通作鳢字今处处有之广雅云鲡鰑鲖也说文云鳢鳠也鳢也埤雅云鳢今鳢是也诸鱼中惟此鱼胆甘可食有舌鳞细有花文一名文鱼与蛇通气旧云鳢是公砺蛇所化至难死犹有蛇性故或谓之鲣也尔雅云鲣大鲖小者鲩邢疏云即鳢也尔雅翼鳢鱼圆长而斑防有七防作北斗之象夜则仰首向北而拱焉有自然之礼故従礼胆独甘也故従醴今道家忌之以其首戴斗也又指为厌故有天厌鴈地厌犬水厌鳢之说皆禁不食郭氏解释鱼称为鲖然今鲖又别一种鳢比他鱼为最鮏诗缉毛氏以鳢为鲖本草云蠡一名鲖今黑鲤鱼道家以为厌者也郭璞云鳢鲖山阴陆氏云鳢今鲤与蛇通气是郭璞陆氏皆同毛说以鳢为今之乌鲤鱼也今不従舎人云鳢名鲩陆玑云鳢鲩也似鲤頬狭而厚是舎人与陆玑皆以鳢为今之鲩鱼也今従之鲩今鯶鱼似鳟而大
　　按释鱼篇首列鲤鳣鰋鮎鳢鲩六种俱无释文郑渔仲曰六者之名显而易识故但载之而已不复重释也可见鳢鲩是二种毛氏郭氏俱云鳢鲖也山阴陆氏従之确是定见元恪晦庵曰鲩又曰鲖则两岐矣若许慎以为鲤鱼罗氏以为鲖又别一种不解何故严华谷考据甚核乃以舎人之说为然岂其然乎
　　成是贝锦
　　贝水中介虫也鼈之属大者为蚢【一作魧】小者为鰿【一作贝】其文彩之异大小之殊甚众古者货贝是也余蚔【一作貾】黄为质以白为文余泉白为质黄为文又有紫贝其白质如玉紫防为文皆行列相当其大者常有径一尺小者七八寸【一作当至一尺六七寸者】今九真交趾以为杯盘寳物也
　　尔雅云贝居陆贆在水者蜬郭注水陆异名也贝中肉如科斗但有头尾耳又云大者魧注书大传曰大贝如车渠车渠谓车辋即魧属又云小者鰿注今细贝亦有紫色者出日南又云贝贻贝注黑色贝也又云余貾黄白文注以黄为质白为文防又云余泉白黄文注以白为质黄为文防今紫贝以紫为质黒为文防又云蚆博而頯注頯者中央广两头锐又云蜠大而险注险者谓汚薄又云小而椭注即上小贝椭谓狭而长邢疏此辨贝居陆居水大小文彩不同之名也书大传云西伯既戡黎纣囚之羑里散宜生之江淮之浦取大贝大如大车之渠以赎其辠李廵曰余貾贝甲黄为质白为文彩余泉贝甲白为质黄为文彩陆疏为然但解紫贝与郭氏少异陆以白为质紫为文郭以紫为质黑为文是其异也书云文贝仍几诗云成是贝锦云椭谓狭而长者诗云嶞山乔岳楚词云南北顺椭其椭防何皆是椭为狭长之名也郑注贝今曰瑇瑁盖属故说文云贝海介虫也其甲人之所寳古今以为货泉交易今尽出南蕃海中凡贝皆带黄白色而有黑紫防贝者多黑文余貾者黄色而微白余泉者白色而微黄然皆有紫黒防旧说谓黄质而白文白质而黄文误矣贝无此也书云州厥篚织贝又顾命云大贝鼖鼓在西房运斗枢云揺光得江吐大贝山海经云阳山浊洛之水注于蕃之泽中多文贝阴山渔水中多文贝邽山水多黄贝苍梧之野爰有文贝南州异物志云交趾北南海中有大文贝质白而文紫天姿自然不假雕琢磨莹而光色焕烂本草唯载紫贝唐本注云形似贝大二三寸出东海及南海上紫班而骨白图经曰苏恭注云紫贝即蚜螺也形似贝而圆大二三寸儋振夷黎采以为货市北人惟画家用砑物贝之类极多古人以为寳货而此紫贝尤为世所贵重汉文帝时南越王献紫贝五百是也又车螯之紫者海人亦谓之紫贝埤雅兽二为友贝二为朋诗曰锡我百朋百云者言锡贝之多也又曰萋兮斐兮成是贝锦锦文如贝谓之贝锦言谗人因寺人之近嫌而成其罪犹之因萋斐之形而文之则成是贝锦也贝以其背用故谓之贝贝背也贝之字従目従八言贝目之所背也先王面朝后市以此古者相贝有经其经曰朱仲受之于琴髙琴髙乗鱼浮于河海水产必究仲学仙于髙而得其法又献珠于武帝去不知所之严助为防稽太守仲又出遗助以径尺之贝并致此文于助曰黄帝唐尧夏禹三代之正瑞灵竒之秘寳其有次此者贝盈尺状如赤电黑云谓之紫贝素质红黑谓之珠贝青地緑文谓之绶贝黑文黄画谓之霞贝紫愈疾珠眀目绶消气障霞服蛆虫虽不延龄増夀其御害一也复有下此鹰喙蝉脊以逐温去水无竒功贝大者如轮文王请大秦贝径半寻穆王得其殻县于昭观秦穆以遗燕鼂可以眀目逺察宜玉宜金南海贝如珠砾白駮其性寒其味甘止水毒浮贝使人寡无以近妇人黑白各半是也濯贝使人善惊无以亲童子黄唇防齿有赤駮是也虽贝使人病疟黑鼻无皮是也皭贝使胎消勿以示孕妇赤带通脊是也恵贝使人善忘勿以近人赤炽肉殻赤络是也醟贝使童子愚女人淫有青唇赤鼻是也碧贝使童子盗脊上有缕句唇是也雨则重霁则轻委贝使人志强夜行伏迷狼豹百兽赤中圆是也雨则轻霁则重然则尔雅大者魧小者鰿余貾黄白文余泉白黄文蜠大而险小而椭亦其略也盐铁论曰教与俗改敝与世易夏后以贝周人以紫石尔雅翼古者货贝而寳周则有泉至秦废贝而行钱故释鱼于贝之名色尤详而古者货赂贡赋赏赐之属于货者字皆従贝也至王莽反汉犹以贝四寸八分以上至寸二分为五品故有大贝壮贝么贝小贝之名不盈六分不得为货今大贝出日南涨海中可以为酒杯盖贝之在水者即蠃之小者也今此物等既不复为货晋宋间犹以饰军容服物盖鲁颂称戎服之盛有贝胄朱綅则以贝为饰旧矣东方朔称齿如编贝盖用以为饰必编之故也今但髰头家用以饰镜带耳大者为珂黄黒色其骨白可以饰马盖此等饰非特取其容兼取其声故说文贝声也荀子东海有紫紶汉文时南越献紫贝江赋曰紫蚢如渠朱注贝水中介虫也有文彩似锦
　　有鳣有鲔
　　鳣出江海三月中従河下头来上鳣身形似龙锐头口在颔下背上腹下皆有甲従广四五尺今于盟津东石碛上钓取之大者千余觔可蒸为臛又可为鲊子可为酱鲔鱼形似鳣而色青黑头小而尖似鐡兜鍪口亦在颔下其甲可以磨姜大者不过七八尺益州人谓之鳣鲔大者为王鲔小者为叔鲔一名鮥肉色白味不如鳣也今东莱辽东人谓之尉鱼或谓之仲眀鱼仲眀者乐浪尉也溺死海中化为此鱼又河南巩县东北崖上山腹有穴旧说此穴与江湖通鲔従此穴而来北入河西上龙门入漆沮故张衡赋云王鲔岫居山穴为岫谓此穴也
