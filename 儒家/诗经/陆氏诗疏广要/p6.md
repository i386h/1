<!-- { "loadSidebar": true } -->
　　尔雅杞枸檵郭郑注俱云枸杞也本草云枸杞味苦寒久服坚筋骨轻身不老一名杞根一名地骨一名枸忌一名地辅一名羊乳一名却暑一名仙人杖一名西王母杖生常山平泽及诸丘陵阪岸冬采根春夏采叶秋采茎实抱朴子云家菜【一作柴】一名托卢或名天精或名却老或名地骨日华子云地仙苗即枸杞图经云春生苗叶如石榴叶而软薄堪食俗呼为甜菜其茎榦髙三五尺作丛六七月生小红紫花随结红实形微长如枣核其根名地骨与枸棘相类其实形长而枝无刺者真枸杞也圆而有刺者枸棘也世传蓬莱县南丘村多枸杞髙者一二丈其根盘结甚固其乡人多夀考亦饮食其水土之品使然耳润州州寺大井傍生枸杞亦岁久故土人目为枸杞井云饮其水甚益人又按枸杞一名仙人杖而陈藏器拾遗别有两种仙人杖一种是枯死竹竿之色黒者一种是菜类并此为三物而同一名也陈子昻观玉篇云余从补阙乔公北征次于张掖河洲惟仙人杖往往丛生戍人有荐嘉蔬者此物存焉因为乔公言其功时王仲烈亦同旅喜而食之旬有五日有人自谓知药者谓乔公曰此白棘也仲烈遂疑曰吾亦怪其味甘乔公信是言乃讥予予因作观玉篇按此仙人杖作菜茹者叶似苦苣白棘木类何因相似而致疑或曰白棘当是枸棘然本经枸棘又无白棘之别名况枸棘又非甘物乃知草木之类多而难识使人惑于疑似之言以真为伪宜子昻论著之详也广雅云地筋枸杞衍义云凡杞未有无刺者虽大至有成架然亦有刺但小则多刺大则少刺如酸枣及棘其实一也后人分别枸棘强生名耳诗缉云诗有三杞将仲子无折我树杞栁属也南山有台南山有杞湛露在彼杞棘山木也此诗集于苞杞雅杕杜北山言采其杞四月隰有杞桋枸杞也
　　按严华谷诗缉云南山有杞之杞是山木与此篇杞是二种确甚朱文公注南山之杞云树如樗极肖其形若陆氏疏此杞亦云树如樗几相溷矣考本草枸杞固入木部但见有成架未见有成林者惟沈存中云陜西极边枸杞最大髙丈余可作柱亦岂与山樗并蔽芾耶
　　南山有台
　　台夫须旧説夫须莎草也可为蓑笠都人士云台笠缁撮或云台草有皮坚细滑致可为簦笠以御雨是也南山多有
　　尔雅云台夫须郭景纯曰郑笺云台可以为御雨笠舍人云台一名夫须诗小雅云南山有台都人士云台笠缁撮笺云都人之士以台皮为笠也郑渔仲云台即云台菜旧説以为莎草埤雅台夫须夫须莎草也可以为笠又可以为蓑疏而无温故莎从沙与内司服所谓素沙同意尔雅翼台者沙草可为衣以御雨今人谓之蓑衣毛氏云台所以御暑笠所以御雨笺云台夫须也以台皮为笠毛氏知台笠为二物但独言笠御雨未当郑氏则言台皮为笠夫台但可以为衣不可以为笠古称台笠蓑笠自谓台与笠尔不必以台笠缁撮之语必欲合为一物也齐语曰今夫农时雨既至脱衣就功首戴茅蒲身衣袯襫韦昭曰茅蒲防笠也茅或作萌萌竹萌之皮所以为笠则笠不用台为可知又曰袯襫蓑薜衣也则袯襫以沙草为之今人作笠亦多编笋皮及箬叶为之其台为衣编之若甲毵毵而垂故雨顺注而下然或借而卧则不能隔雨山海经曰三危之山有兽其豪如被蓑郭氏亦云蓑被雨草衣则蓑但可为衣不可为笠明矣台一名曰夫须葢匹夫所须纂文曰台一名山莎本草香附子即莎草根生田野二月八月采图经云香附子交州者大如枣近道者如杏仁苗茎叶都似三棱根若附子周匝多毛今近道生者苗叶如薤而瘦根如箸头大
　　北山有莱
　　莱草名其叶可食今兖州人蒸以为茹谓之莱蒸説文云莱蔓华也从艸来声洛哀切黄直翁云诗北山有莱通作厘尔雅厘草与莱同韵呉才老云莱夫须也陆玑草木疏云莱藜也尔雅作厘郭璞游仙诗云朱门何足荣未若托蓬莱临源挹清波陵冈掇丹荑
　　按尔雅云厘蔓华説文云莱蔓华则莱即厘无疑矣韵补韵会诸书俱云莱厘同韵范石湖呉郡志云来厘呉音并用小雅南山章与台【田饴反】基期同叶则二字同音又无疑矣但诸韵书俱引草木疏云莱藜也今疏本文不载可见陆疏逸去者甚多如夫蕦即南山有台之薹草不知才老何以云然又藜草似蓬一名洛帚大可为杖杜子美云清风独杖藜疑与莱异种据景纯渔仲注厘一名防华未详其状何似
　　菁菁者莪
　　莪蒿也一名萝蒿生泽田渐洳之处叶似邪蒿而细科生三月中茎可生食又可蒸食香美味颇似蒌蒿尔雅云莪萝郭注今莪蒿也亦曰防蒿郑注莪蒿也本草谓之防蒿似艾而细可食本草云角蒿唐注云叶似白蒿花如瞿麦红赤可爱子似王不防行黑色作角七月八月采蜀本云叶似蛇牀青蒿等子角似蔓青实黒细秋熟所在皆有之陈藏器云防蒿生髙冈宿根先于百草一名莪蒿衍义云角蒿茎叶如青蒿开淡红紫花花大约径三四分花罢结子长二寸许微弯埤雅莪亦曰防蒿防之为言髙也莪生泽国渐洳之地叶似斜蒿而细科生可食宿根先于百草一名萝蒿一名角蒿诗曰菁菁者莪在彼中阿阿大陵也莪微草也言君子之长育人材犹大陵之长育微草也菁菁盛貌葢草之初生其色盛则乃青霜死而后黄落故菁之文从青诗曰何草不以言其生何草不黄以言其死也尔雅释虫曰蛾罗也释草又曰莪萝也葢蛾所以生蚕莪亦所以覆而出之此义亦谓之罗与字説曰莪以科生而俄诗曰匪莪伊蒿匪莪伊蔚莪俄而蒿直蔚麄而莪细育材之诗正言莪者以此尔雅翼莪萝蒿也生于水泽诗云在彼中阿在彼中沚在彼中陵葢莪水中所生陵阿亦通有之
　　按蒿类甚多尔雅云蘩之丑秋为蒿言春时各有种名至秋老成通呼为蒿也张揖谓白蒿为蘩母即此意凡蒿皆入药品此章菁菁者莪莪为莪蒿即本草角蒿也采蘩云于以采蘩蘩为皤蒿即本草白蒿也鹿鸣云食野之蒿蒿为青蒿即本草草蒿也蓼莪云匪莪伊蔚蔚为牡蒿即本草马先蒿也
　　薄言采芑
　　芑菜似苦菜也茎青白色摘其叶有白汁出脃可生食亦可蒸为茹青州谓之芑西河鴈门尤美胡人恋之不出塞
　　朱传云即今苦藚菜宜马食军行采之人马皆可食也本草云野苦藚五六囘拗后味甘滑于家苦藚按朱晦庵云苦菜也陆元恪又云似苦菜则又一种矣顔氏家训云江南别有苦菜叶似酸浆其花或紫或白子大如珠熟时或赤或黑此菜可以释劳案郭景纯注尔雅云此乃蘵黄除也今河北谓之龙葵梁世讲礼者以此当苦菜既无宿根至春子方生耳亦大误也据云此菜可以释劳宜乎人马皆食又云至春方生似合军行之时或青州鴈门以为芑江南无其名耳
　　言采其蓫
　　蓫牛蘈扬州人谓之羊蹄似芦菔而茎赤可瀹为茹滑而美也多啖令人下气幽州人谓之蓫
　　尔雅云藬牛蘈邢氏云藬一名牛蘈诗小雅云言采其蓫郑笺云蓫牛蘈郭云今江东呼草为牛蘈者髙尺余许方茎叶长而鋭有穗穗间有华华紫缥色可淋以为饮者【字林云缥青白色淋以水沃也】郑樵注云藬即羊蹄菜张揖云荲羊蹏也本草云羊蹄一名东方宿一名连虫陆一名鬼目一名蓄陶隠居云今人呼秃菜即是蓄音之误诗云言采其蓄图经云羊蹄秃菜也生下湿地春生苗髙三四尺叶狭长颇似莴苣而色深茎节间紫赤花青白成穗子三棱有若茺蔚夏中即枯根似牛蒡而坚实诗小雅云言采其蓫或作蓄又有一种极相类而叶黄味酢名酸摸尔雅所谓须薞芜郭璞云似羊蹄叶细味酢可食一名蓧是也衍义云叶如菜中菠薐但无岐而色差青白叶厚花与子亦相似
　　按传云蓫恶菜与本草羊蹄俗呼秃菜者相似陆元恪又称其美可多啖何也郭璞注尔雅牛蘈未尝明指为蓫宜乎孔颖达云释草无文矣仅见邢疏引诗句以郑笺蓫牛蘈为证亦无确见至图经虽亦引诗句其形色与陆疏不甚合又见释草有云蓫者图经又相类因附载以备参考　尔雅云蓫薚马尾邢氏云药草蔏陆也一名蓫薚一名马尾郭注云广雅曰马尾蔏陆本草云别名薚今闗西呼为薚江东为当陆按本草蔏陆一名薚根一名夜呼不同者所见本异也今注云一名白昌一名当陆是也郑注亦云即商陆广雅云常蓼马尾商陆也图经云商陆俗名章栁根生咸阳山谷今处处有之多生于人家园圃中春生苗髙三四尺叶青如牛舌而长茎青赤至柔脃夏秋间红紫花作朶根如芦菔而长如人形者有神尔雅谓之蓫广雅谓之马尾易谓之苋陆皆谓此商陆也然有赤白二种花赤者根赤花白者根白易曰苋陆夬夬苋与陆皆隂类也或曰此一物即名章陆今俗名章栁根又一名夜呼莫知其义据荆楚岁时记三月三日杜鹃初鸣田家候之此鸟鸣尽夜口赤上天乞恩至章陆子熟乃止然则章陆子未熟以前为杜鹃鸣之候故称夜呼
　　言采其葍
　　葍一名防河内谓之蓘幽州人谓之燕葍其根正白可着热灰中温噉之饥荒之岁可蒸以御饥汉祭甘泉或用之其草有两种叶细而花赤有臭气也【一本作花叶有两种一种叶细而花赤一种叶大而花白复香】
　　尔雅云葍防郭云大叶白华根如指正白可啖郑云即商陆也尔雅又云葍藑茅郭云葍华有赤者为藑藑葍一种耳亦犹蔆苕华黄白异名郑云商陆有二种赤者为藑茅毛传云葍恶菜也郑笺云葍亦仲春时生可采也博雅云乌麮葍也邢氏云葍一名防与藑茅一草也华白者即名葍华赤者别名藑茅故郭云亦犹蔆苕华黄白异名也
　　匪莪伊蔚
　　蔚牡蒿也三月始生七月华华似胡麻华而紫赤八月为角角似小豆角鋭而长一名马薪蒿
　　尔雅云蔚牡菣郭郑注俱云蔚即蒿之雄无子者故云牡菣本草云马先蒿生南阳川泽叶如益母草花红白八九月有实俗谓之虎林亦名马新蒿诗所谓匪莪伊蔚是也但郭注云牡菣无子者而陆云有子二説小异今当用有子者为正陶隠居云一名烂石草尔雅翼蔚蒿菣郭氏曰今人呼青蒿香中炙啖者为菣又曰蔚牡菣郭曰无子者诗曰蓼蓼者莪匪莪伊蒿哀哀父母生我劬劳又曰蓼蓼者莪匪莪伊蔚哀哀父母生我劳瘁蒿生子以喻母牡蒿以喻父凡人之情念其父母则因物而感一説曰匪莪伊蒿蒿犹有子者匪莪伊蔚蔚则无子以见父母得我之难也今皆无报矣则有我之不如无也且蔚又治无子亦寓其意焉
　　茑与女萝
　　茑一名寄生叶似当卢子如覆盆子赤黒甜美女萝今兎丝蔓连草上生黄赤如金今合药兎丝子是也非松萝松萝自蔓松上生枝正青与兎丝殊异
　　茑尔雅云寓木宛童郭云寄生树一名茑郑云树上寄生木也有二种一种叶圆名茑一种似麻黄名女萝【女萝与茑确是二物不知渔仲何以云然】博雅云寄屏寄生也本草云桑上寄生一名寄屑一名茑生农川谷桑树上陶隠居云桑上者名桑寄生尔诗云施于松上方家亦用杨上枫上者各随其树名之形类犹是一般但根津所因处为异生树枝间寄根在皮节之内叶圆青赤厚泽易析旁自生节冬夏生四月花白五月实赤大如小豆图经云桑寄生云是乌鸟食物子粪落枝节间感气而生叶似橘而厚软茎似槐枝而肥脃三四月间花黄白色六月结实黄色如小豆槲榉栁木杨枫等树皆有惟桑上者堪用
