<!-- { "loadSidebar": true } -->
　　女萝尔雅云唐防女萝女萝兎丝注云别四名诗云爰采唐矣疏云孙炎曰别三名郭云别四名则唐与防或并或别故三四异也诗经直言唐而传云唐防也是以防解唐也则四名为得下又云防玉女郭云即唐也女萝别名是又名玉女郑云即女萝也然则唐也防也女萝也兔丝也玉女也凡五名诗頍弁云茑与女萝也埤雅在木为女萝在草为莵丝旧説上有莵丝下必有伏莵之根无此莵在下则丝不得生乎上然其实不属也淮南子曰下有伏苓上有兎丝诗曰茑与女萝施于松柏言茑之为物寄生而女萝浮蔓尚得施于松柏可以人而不如乎且姓同本而生族同支而出则与寄生浮蔓者异矣故诗以此駮王又曰莵丝无根而生蛇无足而行鱼无耳而听蝉无口而鸣皆自然者也尔雅翼女萝兎丝其实二物也然皆附木上广雅云女萝松萝也莵丘莵丝也则是两物今女萝正青而细长无杂蔓故山鬼章云被薜荔兮带女萝萝青而长如带也何与兎丝事然两者皆附木或当有时相蔓古乐府云南山幕幕兎丝花北陵青青女萝树由来花树同一根今日枝条分两处唐乐府亦云兎丝故无情随风任颠倒谁使女萝枝而来强萦抱两草犹一心人心不如草则古今多知其为二物者博物志魏文帝所记诸物相似乱者女萝寄生兎丝兎丝寄生木上根不着地然则女萝有寄生兎丝上者尔雅女萝兎丝或亦此义尔本草草部云莵丝子一名莵芦一名莵缕一名蓎防【图经云尔雅疏云唐也防也而本草并以蓎防为一名似毛传本此】一名玉女一名赤网一名莵累生朝鲜川泽田野蔓延草木之上色黄而细为赤网色浅而大为莵累九月采实又木部云松萝一名女萝生熊耳山川谷松树上五月采
　　按毛公传云女萝兎丝松萝也李善因古诗云与君为新昏兎丝附女萝注云二者异草毛公误合为一此与张揖同见但合叅尔雅埤雅及郭郑诸家俱以为一物而异其名耳惟陆氏云女萝非松萝本草分莵丝入草部松萝入木部似与陆氏合符然又云松萝一名女萝何耶此诗云茑与女萝施于松上应是松萝松萝与女萝兎丝原非异种总是依附纒绵于他物而生长不能自植者在草则附于草在木则附于木陆佃分在草曰莵丝在木曰女萝亦非确见
　　白华菅兮
　　菅似茅而滑泽无毛根下五寸中有白粉者柔韧宜为索沤乃尤善矣
　　尔雅云白华野菅舍人云白华一名野菅郭云茅属此白华亦是茅之类也沤之柔韧异其名谓之为菅因谓在野未沤者为野菅耳诗小雅云白华菅兮是也郑氏云今亦谓之菅似茅而髙大孔疏曰郑笺云人刈白华于野已沤之名之为菅然则菅者已沤之名未沤则但名为茅也陆农师云尔雅曰白华野菅传曰已沤为菅未霑人功故谓之野菅菅茅属也而其华白故一曰白华诗序曰白华孝子之洁白也南陔孝子相戒以养也陔戒也故曰相戒以养逸诗曰虽有姬姜无弃憔悴虽有丝枲无弃菅蒯菅蒯犹所谓糟糠也范氏曰菅以为屦濮氏曰左传云虽有丝麻无弃菅蒯蒯与菅皆谓苕也黄花者俗名黄芒即蒯也白华者俗名白芒即菅也异物志云香菅似茅而叶长大于茅不生洿下之地凡所烝享必得此菅包裹助调五味
　　按郭景纯云菅茅属而陆疏郑注朱传俱云似茅确是二物下章云露彼菅茅犹逸诗云无弃菅蒯也茅乃散材菅为女作纎微所不弃者故东门之池与麻纻同咏也孔氏以为已沤为菅未沤为茅恐未必然惟邢氏云未沤为野菅斯得耳濮氏以为苕想误认为蓚蓧之丑矣若异物志所载香菅又是一种想成王时会人献以菅即此类也
　　苕之华
　　苕一名陵时一名防尾似王刍生下湿水中七八月中华紫似今紫草花可染皂防以沐髪即黑叶青如蓝而多华
　　尔雅云苕陵苕黄华蔈白华茇郭注云一名陵时邢疏曰黄华名蔈白华名茇别花色之名也郑笺云陵苕之华紫赤而繁陆玑亦言其花紫色而此云黄白者葢就紫色之中有黄紫白紫耳及其将落则全变为黄故诗云芸其黄矣毛传云将落则黄是也郑注云陵苕今谓之凌霄花本草谓之紫葳蔓生依缘树木皆黄花少见有白华者博雅云茈葳陵苕瞿麦也本草云紫葳一名陵苕一名茇华生西海川谷及山阳刘禹锡云一名女葳图经云陵苕陵霄花也多生山中人家园圃亦或种莳初作藤蔓生依大木岁久延引至颠而有花其花黄赤夏中乃盛陶隠居云诗有苕之华按尔雅苕陵苕郭云一名陵时又据陆玑及孔頴达疏义亦云苕一名陵时陵时乃是防尾草之别名本草紫葳无陵时之名而防尾草有之乃知以陵时作陵霄耳又陵霄非是草类益可明其误矣衍义曰紫葳今蔓延而生谓之为草又木身谓之为木又须物而上然榦不逐冬毙亦得木之多也故分入木部为至当唐白乐天诗有木名凌霄擢秀非孤标益知非草也本经又云茎叶味苦是与瞿麦别一种甚明唐本注云且紫葳瞿麦皆本经所载若用瞿麦根为紫葳何得复用茎叶此説尽矣然其花赭黄色本条虽不言其花又却言茎叶味苦则紫葳为花故可知矣尔雅翼苕今陵霄花是也蔓生乔木极木所至开花其端诗云苕之华芸其黄矣郑笺以为陵苕之华紫赤而繁华衰则黄葢非也是物虽名紫葳而花不紫又或以瞿麦根为紫葳瞿麦花红亦非此类然则芸其黄者正自花开之色耳此华亦弥络石壁盛夏视之如锦绣不可仰望露滴目中有失明者名物疏云陵苕即陵霄也故本草云茇华与尔雅合陆玑疏则以为防尾尔雅云葝防尾注云可以染皂本草经云防尾草有白华者赤华者一名葝一名陵翘生平泽中四月采叶七月采华陶隠居云田野甚多人采作滋染皂图经云苗如蒿夏生茎端作四五穗穗若车前与陆説生下湿七月花可染皂者相似则陆误以陵苕为防尾矣又或以紫葳为瞿麦根瞿麦即尔雅所谓大菊蘧麦亦非也陵苕断即女葳陆玑疏全谬不可从
　　莫莫葛藟
　　藟一名巨苽似燕薁亦延蔓生叶如艾白色其子赤可食酢而不美幽州谓之推藟
　　尔雅云诸虑山櫐郭注云今江东呼櫐为藤似葛而麤大郑注云诸虑山藤也诗称葛藟本草千岁櫐櫐皆谓藤本草云千岁櫐一名蔂芜陶隠居云树如葡卜叶如鬼桃陈藏器云似葛蔓叶小白子赤条中有白汁图经云蔂生泰山川谷作藤蔓延木上叶如葡卜而小四月摘其茎汁白而甘五月开花七月结实八月采子青黒微赤冬惟凋叶此即诗云葛蔂者也苏恭谓是蘡薁藤深为谬妄左传云葛蔂犹能庇其本根按经中藟必与葛同咏如葛藟累之绵绵葛藟诸什是也疑是草属尔雅入释木后人多以木类解之但葛覃采葛葛生咏葛者甚多陆氏疏不载因附补遗于卷末
　　取萧祭脂
　　萧荻今人所谓荻蒿者是也或云牛尾蒿似白蒿白叶茎麤科【一作斜非】生多者数十茎可作烛有香气故祭祀以脂爇之为香许慎以为艾蒿非也郊特牲云既奠然后爇萧合馨香是也
　　尔雅云萧荻郭注云即蒿郑注云萧萩【音秋】即青蒿也或云牛尾蒿今药家谓之青箱子埤雅萧可以祭故其字从肃亦秋风之过萧意象肃然诗曰取萧祭脂凡祭灌鬯求诸隂焫萧求诸阳奏乐求诸隂阳之间故礼曰声音之号所以诏告于天地之间也又曰见以萧光以报气也加以郁鬯以报魄也凡祭周人先求诸隂故先灌鬯焫萧在后商人先求诸阳故先焫萧灌鬯在后也诗曰冽彼下泉浸彼苞萧民者上之所恃以事宗庙社稷萧之象也又曰蓼彼萧斯零露湑兮萧微物也而其香能上达故诗亦以况四海之诸侯尔雅翼萧今人所谓荻萧者是也生民诗云取萧祭脂后稷之祭也葢宗庙之祭荐熟之时堂上事尸竟延入户内更从孰始于荐熟时祝先酌奠于铏羮之内讫尸未入乃取萧染以牲肠间脂合黍稷烧之于宫中后稷之祀乃郊虽非宗庙然将郊为軷道之祭其用亦同爇之于行神之位故曰取羝以軷祭脂者即此羝之脂也葢自后稷之时已如此故周宗庙用之昔有虞氏尚气血腥爓祭用气商人尚声以声音之号诏告天地之间周人尚臭以郁合鬯灌以圭璋而使臭隂达于渊泉既奠然后焫萧合黍稷羶芗爇之而使臭阳达于墙屋臭隂以水而报魄臭阳以火而报气古人以神之道微不可搏执故求万物之理以为同声相应同气相求水流湿火就燥故用百物之英华庶几丽而防之此萧之气绕于墙屋则墙内乃爇萧之地故孔子曰吾恐季孙之忧不在颛臾而在萧墙之内也其萧葢甸师所供周礼甸师祭祀共萧茅先郑以为萧或作莤但作缩茅解之杜子春始读为萧诗缉云蒿者总名萧蒿之香者也
　　维笋及蒲
　　笋竹萌也皆四月生维巴竹笋八月九月生始出地长数寸防以苦酒豉汁浸之可以就酒及食
　　尔雅云笋竹萌邢疏云孙炎曰竹初萌生谓之笋凡草木初生谓之萌笋则竹之初生者可以为菜殽诗大雅韩奕云其蔌维何维笋及蒲是也尔雅又云防箭萌郭注云萌笋属也郑注云箭竹笋也通志云凡笋类惟箭笋为美故会稽竹箭有闻焉周礼天官醢人云箈菹雁醢笋菹鱼醢吕览云和之美者越酪之菌注越酪山名菌竹笋也笋谱云竹初种根食土而下求乎母也及擢笋冒土而上爱乎子也笋大约不过青绿色本草木性甲乙气苏子瞻云竹之始生一寸之萌耳陆农师云其萌曰笋笋从勹从日勹之日为笋解之日为竹一曰从旬旬内为笋旬外为竹今俗呼竹为妒母草言笋旬有六日而齐母其自死笋谓之仙人杖
　　蒲笺云深蒲也传云蒲蒻也周礼醢人深蒲醓醢郑司农云深蒲蒲蒻入水深郑云深蒲蒲始生水中子
　　言采其
　　与荇菜相似叶大如手赤圆有肥者着手中滑不得停茎大如柄叶可以生食又可防滑美江东人谓之莼菜或谓之水葵诸陂泽水中皆有
　　説文博雅俱云凫葵也毛传朱注亦同杜子春读为卯许慎以泮宫诗读之作力久切周礼醢人朝事之豆用菹注云茒凫葵北人音栁郑大夫又读为芽谓茒初生者此不过方音各别耳尔雅翼云今莼小于荇陆玑所説则大于荇今莼自三月至八月茎细如钗股黄赤色短长随水深浅名为丝莼九月十月渐麤硬十一月萌在泥中麤短名块莼味苦澁取以为羮犹胜杂菜呉人嗜莼菜鲈鱼葢鱼之美者复因水菜以芼之两物相宜独为珍味然以鱓鼈为之更足生病陆德明云干寳曰今之蹗草堪为葅江东有之何承天曰此菜出东海堪为葅酱不可用郑小同云江南人名之莼菜生陂泽中草木疏同或又名水戾一云今之浮菜即猪莼也本草有凫葵陶景以入有名无用品解者不同未详其正
　　按诸説则为凫葵凫葵为莼无疑矣但本草以莼又一物凫葵即荇菜图经又称莼叶似凫葵殆亦以凫葵为荇菜欤














　　陆氏诗疏广要卷上之上
<经部,诗类,陆氏诗疏广要>
　　钦定四库全书
　　陆氏诗疏广要卷上之下　　吴　陆玑　撰
　　释木　　　　　　　　　明　毛晋　广要蔽芾甘棠
　　甘棠今棠蔾一名杜棃赤棠也与白棠同耳但子有赤白美恶予白色为白棠甘棠也少酢滑美赤棠子澁而酢无味俗语云涩如杜是也赤棠木理韧亦可以作弓干
