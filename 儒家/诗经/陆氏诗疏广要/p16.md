<!-- { "loadSidebar": true } -->
　　大戴礼云羽虫三百六十凤皇为之长禽经云凤雄凰雌亦曰瑞鶠亦曰鸑鷟羽族之君长也尔雅云鶠凤其雌皇邢疏郭云瑞应鸟鸡头蛇颈燕颔龟背鱼尾五彩色髙六尺许説文云神鸟也字从鸟凡声凤飞则羣鸟从以万数故凤古作朋字山海经曰丹穴之山有鸟焉其状如鹤五彩而文名曰凤首文曰徳翼文曰顺背文曰义膺文曰仁腹文曰信饮食自歌自舞京房易传曰凤凰髙丈二广雅云凤皇雄鸣曰即即雌鸣曰足足昏鸣曰固常晨鸣曰发明昼鸣曰保长举鸣曰上翔集鸣曰归昌翳鸟鸾鸟鹔鷞鸑鷟鸹【音古活切】筩【音动】鵕防广昌鹪明凤皇属也埤雅云凤神鸟俗呼鸟王王文公曰凤鸟有文河图有画非人为也旧云凤皇其翼若干其声若箫不啄生虫不折生草不羣居不旅行不罹罗网一説干臯断舌则坐歌孔雀拍尾则立舞人胜之也鸾入夜而歌凤入朝而舞天胜之也尔雅曰鶠凤其雌皇凤鸟之美者能君其类雌则美而不大故其雌皇又龙乗云凤乗风故谓之鶠鶠偃也众鸟偃服焉尔雅翼云韩诗外传曰黄帝即位宇内和平惟思凤象召天老而问之天老对曰夫凤象鸿前而麐后蛇颈而鱼尾鹳颡而鸳思龙文而龟背燕颔而鸡啄五彩具出东方君子之国翺翔四海之外过昆仑饮底柱濯羽弱水宿丹穴见则天下大安宁又有六九苞之説鸿前者轩也麐后者丰也蛇颈者宛也鱼尾者岐也鹳颡者椎也鸳思者张也龙文者致也龟背者隆也燕颔者方也鸡喙者钩也六像头像天者圆也目像日者明也背像月者偃也翼像风者舒也足像地者方也尾像纬者五色具也九苞口包命者不妄鸣也心合度者进退精也耳聴达者居髙明也舌诎伸者能变声也彩色光者文彩呈也冠矩朱者南方行也距鋭钩者武可称也音激者声逺闻也腹文户者不妄纳也行鸣曰归嬉止鸣曰提扶夜鸣曰善哉晨鸣曰贺世飞鸣曰郎都知我者唯黄持竹实来译其音而附之声也黄帝使伶伦制十二筩聴凤鸣其雄鸣为六雌鸣亦六比黄钟之宫而皆可以生之是为律本少皥氏以其鸣合十二律故设凤鸟氏之官以为厯正及帝舜之世作箫以象之故箫韶九成凤凰来仪禽经曰□以鸣鸣凤凤以仪仪□仪匹也如衞诗实维我仪是也南思州北甘山壁立千仞有水飞下猿狖不能至凤皇巢其上彼人呼为凤皇山所食亦虫鱼遇大风雨或飘堕其雏小者犹如鹤而足差短南人截取其觜谓之鳯皇杯蔡衡对光武凡凤有五多赤色者乃凤多黄色者鹓雏多青色者鸾多紫色者鸑鷟多白色者鹄禽经亦曰青凤谓之鹖赤凤谓之鹑黄凤谓之鸾白凤谓之鹔紫凤谓之鷟説文亦曰五方神鸟东方曰发明南方曰焦明西方曰鹔鷞北方曰幽昌中央曰凤皇则此五者皆凤使不足道不至为怪祥矣而乐叶图征説五凤皆五色为瑞者一为孽者四鹔鷞疫之感发明丧之感焦明水之感幽昌旱之感且既称为凤首翼背膺腹文皆合五常岂应为孽盖汉儒既夸大其辞推凤为希世之瑞夸而无验极而必反则又推之以为孽反覆无所据皆不足取也至若汉书云凡五色大鸟似凤者多羽虫之孽是则异鸟之不知名者也遽可凤之耶淮南子曰三皇凤至于庭三代凤至于泽徳弥浇所至弥逺徳弥精所至弥近左传云凤鸟氏司厯杜预云凤知时故以名厯官礼运云凤以为畜故鸟不獝元命包云火离为凤运斗枢云天枢得则凤皇翔斗威仪曰君乗土而王其政太平凤皇集于林苑乐叶图征云五音克谐各得其伦则凤皇至动声仪云镇星不逆行则凤皇至帝王世纪云国安其主好文则凤皇翔庄子云凤带圣撄仁左智右贤瑞应图云凤皇仁鸟王者不刳胎剖卵则至
　　肇允彼桃虫
　　桃虫今鹪鹩是也微小于黄雀其雏化而为雕故俗语鹪鹩生雕
　　尔雅云桃虫鹪其雌鴱邢疏舍人曰桃虫名鹪其雌名鴱郭云鹪桃雀也俗呼为巧妇此鹪小鸟而生雕鹗者也诗周颂云肇允彼桃虫郑注云鴱一名鹪鹩一名鹪一名桃雀俗呼巧妇禽经云鹪巧而危张注鹪桃雀也状黄雀而小燕人谓之巧妇亦谓之女闗东人呼曰巧雀亦谓之巧女喙尖取茅莠为巢防以缣麻若纺绩为巢或一房或二房悬于蒲苇之上枝折巢败巧而不知所托孔疏云毛传桃虫鹪也鸟之始小终大者笺又言鹪之所为鸟题肩或曰鸮皆恶声之鸟定本集注皆云或曰防恶鸟也按月令季冬云征鸟厉注云征鸟题肩齐人谓之击征或曰鹰然则题肩是鹰之别名与鸮不类鸮自恶声之鸟鹰非恶声不得云皆恶声之鸟也説文云鹪桃虫也郭璞云桃虫巧妇也方言説巧妇之名自闗而东谓之桑飞或谓之工雀或谓之过羸或谓之女匠自关而西谓之桑飞或谓之韈雀郭璞注云即鹪是也诸儒皆以鹪为巧妇与题肩又不类也今笺以鹪与题肩及鸮三者为一其义未详且言鹪之为鸟题肩事亦不知所出博雅鹪鸋鴂果驘桑飞女工雀也埤雅説苑曰鹪鹩巢于苇苕系之以发张华鹪鹩赋云翳荟笼是焉游集飞不飘翔不翕习巢林不过一枝每食不过数粒
　　按陆疏防鸮一条与鹪鹩甚合故先儒援引多及之冯氏名物疏已详辨矣
　　翩彼飞鸮
　　鸮大如斑鸠绿色恶声之鸟也入人家凶贾谊所赋鵩鸟是也其肉甚美可为羮臛又可为炙汉供御物各随其时唯鸮冬夏常施之以其美故也
　　尔雅枭防郭注土枭郑注训狐也日瞑而夜作贾谊所赋鵩鸟是也其肉甚美可为羮臛又可为炙汉供御物説文云枭食母不孝之鸟故冬至捕枭磔之字从鸟首在木上或説即今伯劳也食母酉阳杂俎云训胡恶鸟也鸣则后窍应之禽经怪鵩塞耳张注一名休鹠广雅云江东呼为怪鸟闻之多祸人恶之掩塞耳矣埤雅鸮大如斑鸠绿色所鸣其民有祸证俗云鸮祸乌也今谓之画乌盖声之误也肉可为炙故庄子曰见弹而求鸮炙也诗云翩彼飞鸮集于泮林食我桑黮懐我好音言鸮食桑黮则变而美其色好其音北山录曰黄鹂亦食桑黮而音美曹氏曰传云桑椹甘甜防鸮革响广志曰鸮楚鸠所生如驴巨虚种类不孳乳也旧説鹘生三子一为鸮博雅鸟鸮也尔雅翼鵩似鸮不祥鸟夜为恶声者也贾谊之迁长沙尝集其舍自以夀不长作赋自广然终以不免按周官硩蔟氏掌覆夭鸟之巢以方书十日十有二辰十有二月十有二嵗二十有八星之号县其巢上则去之先儒以为夭鸟恶鸣之鸟若鸮鵩日谓从甲至癸辰谓从子至亥月谓从陬至涂嵗谓从摄提格至赤奋若星谓从角至轸盖枭鸣鸟噪则嘻嘻出出皆惊动人为国怪祥故设官驱之不使惑听书十日以下则未晓其理岂嵗月日星辰五纪者夭鸟所畏避耶荆州记曰楚人谓之服濮氏曰汉书云霍山家鸮数鸣楚辞注防鸮二物又防佀鸮本草云其实一耳孔氏曰鸮一名枭一名防瞻卬云为枭为防俗説以为鸮即土鸮非也诗缉鸮怪防也鵩也鸺鹠也即瞻卬之为防也内则云鹄鸮胖古人尚之胖音判注云谓胁侧薄肉也肃宗张皇后专权每进酒常寘防脑酒防脑酒令人久醉健忘岭表录异云北方枭人家以为怪南中昼夜飞鸣与鸟鹊无异桂林人罗取生鬻之家家养使捕防以为胜貍酉阳杂俎云防不饮泉及井水唯遇雨濡翮方得水饮名物疏云尔雅枭防即此恶声之鸟也枭鸮音相近故孔仲达云鸮一名枭古书多称枭鸣指此非土枭也土枭尔雅自称之鹠鷅郭注枭防云土枭误矣本草鸮目吞之令人夜中见物博物志云鸺鹠一名鵄鸺夜目至明今云吞鸮目而夜中见物似説防鸮非鸮矣防鸺即尔雅之怪防又云鵅鵋防者也本草又云贾谊云鵩似鸮其实一物考之异物志有鸟如小雉体有文色土俗因形名之曰服不能逺飞行不出域贾公彦曰鸮之与鵩二鸟俱夜为恶鸣者是二鸟不可合为一也

　　陆氏诗疏广要卷下之上
<经部,诗类,陆氏诗疏广要>
　　钦定四库全书
　　陆氏诗疏广要卷下之下　吴　陆玑　撰
　　释兽　　　　　　　　明　毛晋　广要麟之趾
　　麟麕身牛尾马足黄色圆蹄一角角端有肉音中钟吕行中规矩游必择地详而后处不履生虫不践生草不羣居不侣行不入陷阱不罹罗网王者至仁则出今并州界有麟大小如鹿非瑞应麟也故司马相如赋曰射麋脚麟谓此麟也
　　尔雅云麐麕身牛尾一角郭注云角头有肉郑注云瑞应兽也大戴礼曰毛虫三百六十而麟为之长礼记云麟鳯龙谓之四灵麟以为畜则兽不狘又云地不爱其寳凤凰麒麟皆在郊棷京房易传曰马蹄有五彩腹下黄髙丈二征祥记云麒仁兽也牝曰麟牡鸣曰逰圣牝鸣曰归和夏鸣曰扶幼秋鸣曰养绥尚书中握河纪云帝轩题象麒麟在囿孝经援神契曰徳至鸟兽则麒麟臻唐传云尧时麒麟在郊薮春秋繁露曰恩及羽虫则麒麟至鹖冠子曰麟者枵之精徳能致之其精必至蔡邕月令云天宫五兽中有大角轩辕麒麟之信麟生于火逰于土故修其母致其子五行之精也春秋运斗枢曰机星得则麒麟生万人夀春秋保干图云嵗星散为麟感精符云麟一角眀海内共一主也王者不刳胎不剖卵则出于郊又云眀王动则有义静则有容乃见演孔图云苍之灭也麟不荣也麟木精也宋均注麟水精生木故曰阴水气好土土黄木青故麟色青黄不荣谓见絏也礼斗威仪云君乗金而王其政平麒麟在郊瑞应图云麟者王者嘉祥食嘉禾之食饮珠玉之英王隠晋书曰太始元年白麟见羣兽皆従博雅□□狼题肉角含仁懐义音中钟吕步行中规折旋中矩逰必择土详而后处不履生虫不折生草不羣居不旅行不入陷阱不防罘文章彬彬也春秋哀十四年春西狩麟公羊传曰有以告者曰有麕而角者孔子曰孰为来哉孰为来哉洪范五事一曰言于五方属金孔子时周道衰于是作春秋以见志其言可従故天应以金兽之瑞是其义也说文曰麒仁兽也麐牝麒也麟大牝鹿也则字当作麐埤雅麐土畜也信而应礼以足至者也王者至仁则出盖太平之符也不践生草不食生物有爱吝之意故麐従吝牡麒牝麐阴主吝啬故牝曰麐也或曰麟肉角鳯肉咮皆示有武而不用也传云麒似麟而无角按尔雅曰驨如马一角不角者骐然则麒従骐省不角故也尔雅翼曰麟性能避患不妄集故其逰于郊薮也则以为万物得其性太平之騐后世论麐者始云马足黄色圆蹄五角角端有肉有翼能飞纷纷不一又善鬭释兽载之盖若麕防麋鹿之属无别之异也叔孙氏之小子不涉于学不能多识故以为不祥淮南子曰麒麟鬭而日月蚀盖嵗星散为麟嵗失其序则麟鬬麟鬬则日月蚀矣麒麟善走故良马因之亦名骐驎也毛传云麟信而应礼以足至者也笺云公子信厚与礼相应有似于麟申述传文亦以麟为信兽駮异义以为西方毛虫更为别说正义曰传解四灵多矣独以麟为兴意以麟于五常属信为瑞则应礼故以喻公子信厚而与礼相应也此直以麟比公子耳左传哀十四年服防注曰视眀礼修而麟至思睿信立白虎扰言従义成则神在沼聴聪知止而名山出龙貌恭体仁则鳯皇来仪严华谷曰有足者宜踶唯麟之足可以踶而不踶是其仁也有额者宜抵唯麟之额可以抵而不抵有角宜触唯麟之角可以触而不触
　　于嗟乎驺虞
　　驺虞即白虎也黑文尾长于躯不食生物不履生草君王有徳则见应徳而至者也
