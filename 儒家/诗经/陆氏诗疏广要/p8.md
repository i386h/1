<!-- { "loadSidebar": true } -->
　　尔雅云杜赤棠白者棠郭云棠色异异其名樊光云赤者为杜白者为棠尔雅又云杜甘棠邢疏曰郭云今之杜棃舍人曰杜赤色名赤棠白者亦名棠然则其白者名棠其赤者为杜棠为甘棠杜为赤棠诗召南云蔽芾甘棠唐风云有杕之杜传云杜赤棠是也郑注云北人谓之杜棃南人谓之棠棃埤雅云字説诗言蔽芾甘棠以杜之美言有杕之杜以棠之恶孔子曰吾于甘棠见宗庙之敬也刘歆庙议以为思其人尚爱其木况宗其道而毁其庙乎尔雅翼云每梨有十余子唯一子生梨余者生杜孙楚云梨有用为贵杜无用为贱括地志召伯庙在洛州夀安县西北五里召伯听讼甘棠之下周人思之不伐其树后人怀其德因立庙有棠在九曲城东阜上通志云梨之类多杜甘棠谓之棠梨其花谓之海棠花其实谓之海红子
　　按樊光云白者为棠赤者为杜陆氏以为白者甘赤者涩则确乎棠美而杜恶矣字説相反之极岂因尔雅杜甘棠之説误之耶或棠杜其总名但以赤白为美恶耳
　　摽有梅
　　梅杏类也树及叶皆如杏而黑耳曝干为腊置羮臛韲中又可含以香口
　　夏小正云正月梅杏杝桃则华五月煮梅为豆实郭璞云似杏实酢陆佃云梅在果子华中尤香俗云梅花优于香桃花优于色故天下之美有不得而兼者多矣女失婚姻之时则感己之不如故诗人以摽有梅兴焉又诗曰墓门有梅有鸮萃止言墓门之隧既非梅之所宜生而鸮食葚而甘非梅之所能养犹之陈佗无良师傅养成其质以至于不义也今江湘二浙四五月之间梅欲黄落则水润土溽础壁皆汗蒸郁成雨其霏如雾谓之梅雨沾衣服皆败黦故自江以南三月雨谓之迎梅五月雨谓之送梅传曰五月有落梅风江淮以为信风亦花信风之类贾思勰曰梅花早而白杏花晚而红梅实小而酸杏实大而甜梅可以调鼎杏则不任此用世人或不能辨言梅杏为一物此则北人不识梅也书曰若作和羮尔为盐梅七命云燀以秋橙酤以春梅正以春梅者实尚青味酢故也旧説大庾岭上梅南枝已落北枝始花罗愿云梅先春而花其实亦早古者以梅实荐馈食之笾所谓干防是也蜀志曰蜀名梅为防大如雁子礼记疏云防为干梅説苑曰越使诸执一枝梅遗梁王魏文帝与军士失道大渇而无水遂下令曰前有梅林结子甘酸可以止渇西京杂记云汉初修上林苑羣臣各献名果有朱梅紫花梅紫蔕梅同心梅丽枝梅燕梅侯梅范石湖云梅天下尤物无问智贤愚不肖莫敢有异议
　　按尔雅凡三释梅俱非呉下佳品一云梅柟葢交让木也一云时英梅葢雀梅似梅而小者也一云朹檕梅葢朹树状如梅子似小柰者也銕脚道人和雪咽之寒香沁入肺腑者乃是摽有梅之梅尔雅独未有释文真一欠事范文穆公谱中所列种类甚多不能具载但绿蕚梅红梅蜡梅不可不辨至如梅龙盘园之竒古及重阳日钱塘江上折梅花觞咏有横枝对菊开之句堪与广平一赋并传
　　唐棣之华
　　唐棣奥李也一名雀梅亦曰车下李所在山中皆有其花或白或赤六月中熟【一作成实】大如李子可食
　　尔雅云唐棣栘郭注似白杨江东呼夫栘【栘音栘】郑注栘杨也亦名扶栘似白杨埤雅唐棣一名栘其华反而后合诗曰唐棣之华偏其反而岂不尔思室是逺而子曰未之思也夫何逺之有此诗三百所以无此篇欤凡木之花皆先合而后开惟此花先开而后合诗曰山有苞棣隰有树檖苞棣以况可与权之臣树檖以况可与立之臣可与权者在上可与立者在下穆公之业也又曰何彼秾矣唐棣之华何彼秾矣华如桃李葢棣华偏而后合桃李则皆有华之盛者故诗以况王姬下嫁其衣之秾如此尔雅翼云栘生江南山谷其大十数围无风叶动华反而后合所谓偏其反而者也又何彼秾矣之诗亦言唐棣之华此诗以王姬车服不系其夫筑馆于外亦有反而后合之道至于执妇道以成肃雝则若桃李之相辉蔽不终反而已也崔豹古今注曰栘杨圆叶弱蔕微风大摇一名髙飞一名独摇又曰栘杨一曰栘柳亦曰蒲栘而齐民要术以髙飞独摇为白杨之别名又本草白杨注云取叶圆大蔕小无风自动者故説者云叶无风自动此是栘杨非白杨也葢白杨多悲风又与此相类故相杂耳栘皮焚为灰置酒中令味正经时不败本草云扶栘木皮味苦名物疏云唐棣常棣是二种尔雅云唐棣栘本草谓之扶栘木一名髙飞一名独摇尔雅又云常棣棣小雅所谓常棣之华也又本草郁李仁一名棣一名雀李一名车下李七月之所谓薁也陆玑知唐棣常棣各一种却不当以名奥李车下李五月成实者为唐棣故孔颖达七月疏俱不明了本草注于郁李仁下既引陆氏释常棣之文图经又引释唐棣之文而常唐二字俱作棠混之甚矣唐棣自是杨类虽得棣名而实非棣也惟郑渔仲分析甚当朱子论语注云唐棣郁李也亦陆玑误之与
　　按郑渔仲云郁李曰夀李曰车下李曰棣常棣诗云常棣之花鄂不韡韡据此説则直认常棣为唐棣矣何云渔仲分析甚当
　　树之榛栗
　　榛栗属有两种其一种之皮叶皆如栗其子小形似杼子味亦如栗所谓树之榛栗者也其一种枝叶如木蓼生髙丈余作胡桃味辽东上党皆饶山有榛之榛枝叶似栗树子似橡子味似栗枝茎可以为烛五方皆有栗周秦吴扬特饶吴越被城表里皆栗唯渔阳范阳栗甜美长味【一作味长】他方者悉不及也倭韩国诸岛上栗大如鸡子亦短味不美桂阳有莘栗藂生大如杼【一作杏】子中仁【一作人】皮子形色与栗无异也但差小耳又有奥栗皆与栗同子圆而细或云即莘也今此【一本多色字】惟江湖有之又有茅栗佳栗其实更小而木与栗不殊但春生夏花秋实冬枯为异耳
　　榛周礼笾人云馈食之笾其实榛説文云亲果实如小栗榛木也曲礼云妇人之挚椇榛脯修枣栗埤雅榛似梓实如小栗栗属也先王以为女挚赋云榛栗罅江南有小栗谓之茅栗读茅为茅误也庄子曰狙公赋茅朝三而暮四众狙皆怒芧小栗也尔雅翼榛枝茎如木蓼叶如牛李色髙丈余子如小栗其核中悉如李生则胡桃味膏烛又美亦可食噉渔阳辽代上党皆饶郑注礼曰榛似栗而小闗中鄜坊甚多然则其字从秦葢此意也左传曰女贽不过榛栗枣修以告防也称告防者榛有臻至之义栗有战栗之义枣有早作之义修有修饬之义皆以其名告己之防恭也又一种大小枝叶皆如栗其子形如杼子味亦如栗所谓树之榛栗者其下云爰伐琴瑟是大木非榛楛之榛至女贽则宜两者皆可用通志榛有三四种防类也似防而小正圆
　　栗大戴礼云八月栗零零也者降也零而后取之故不言剥也周礼天官云馈食之笾其实栗礼记内则云栗曰撰之疏云栗虫好食数数布陈撰省视之本草注云栗作粉胜于菱芡蜀本云树髙二三丈叶似栎花青黄色似胡桃图经云兖州宣州者最胜实有房彚若拳中子三五小者若桃李中子惟一二将熟则罅拆子出凡栗之类甚多诗云树之莘栗【莘音臻】栗房当心一子谓之栗楔治血尤効陈士良云栗有数种其性一类三颗一毬其中者栗榍也理筋骨风痛衍义曰湖北路有一种栗顶圆末尖谓之旋栗西京杂记上林苑有侯栗瑰栗魁栗榛栗峄阳栗峄阳都尉曹龙所献大如拳埤雅云栗味咸北方之果也有莍猬自裹东观书曰栗骇蓬转葢今栗房秋熟罅其实惊跃如防去根榦甚逺所谓栗骇也相法曰白如截肪黄如烝栗今黄玉谓之栗玉义葢取此尔雅翼栗其实下垂故从者草木实垂然葢象形也古文防从西从二徐巡説木至西方战防言木则凡木皆然而栗至罅之时将坠不坠尤有战防之象故天子五社西社植栗而宰我对栗社之义亦以为使民战栗也栗之生极谨密三颗为房其房为猬毛其中颗褊者号为栗楔尤益人大率栗味咸性温而宜于肾有患足弱者坐栗木下多食之至能起行其质缜密故称玉质缜密以栗秦风阪有漆隰有栗燕秦千树栗是其出处也秦饥应侯请五苑之果蔬橡枣栗以活民昭王不许范子计然曰栗出三辅诗又云山有嘉卉侯栗侯梅侯助辞也西京杂记称汉上林苑中有侯栗又有侯梅此呉均之语不可取信广要云有石栗其树与栗同俱生于山石罅中花开三年方结实其殻厚而肉少其味似胡桃熟时或为羣鹦鹉所啄故彼人极珍贵之出日南又频婆子者其实红色大如肥皁核如栗煨熟食之味与栗无异
　　按许慎以亲为榛张揖又云辛防也图经陆疏又以莘为栗之一种可见草木形状相似者其名亦易相乱但亲字从辛从木责辛切音臻而广雅作辛失木字本草及元恪诸家作莘从艸字至于陆佃云似梓直认为梓字防画间毫厘千里误人不小何六书之学累代莫问耶
　　梓椅梧桐
　　梓者楸之疎理白色而生子者为梓梓实桐皮曰椅今人云梧桐也则大类同而小别也桐有青桐白桐赤桐宜琴瑟今云南牂柯人绩以为布似毛布
