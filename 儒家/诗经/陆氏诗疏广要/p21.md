<!-- { "loadSidebar": true } -->
　　尔雅云草螽负蠜郭注诗云喓喓草虫谓常羊也郑注云草螽草虫也亦谓之蚱蜢正义曰出车笺云草虫鸣晚秋之时山阴陆氏曰草虫鸣阜螽跃而従之故负螽曰蠜草虫谓之负蠜罗氏曰说草虫固多端按张衡云土蟺鸣则阜螽跳是则蚓为草虫也
　　趯趯阜螽
　　阜螽蝗子一名负蠜今人谓蝗子为螽子兖州人谓之螣
　　尔雅云蛗螽蠜郭注诗曰趯趯阜螽邢疏云蛗螽之族厥类实烦蛗螽一名蠜李廵曰蝗子也许慎云蝗螽也蔡邕云螽蝗也眀是一物郑注阜螽蝗也本草云阜螽蚯蚓二物异类同穴为雄雌令人相爱五月五日收取夫妻带之蛗螽如蝗虫东人呼为蚱蜢有毒有黑斑者交时取之埤雅阜螽今谓防亦跳亦飞飞不能逺青色一曰蚯蚓即蛗螽也亦以离应草虫鸣于上风负螽鸣于下风而风化博物志曰蜾蠃亦取阜螽子咒而成己子尔雅翼食叶曰蟘蟘之字又作螣其种类不一故曰百螣时起许氏以为百螣动股蝗属也时起害稼动股则阜螽阜螽则今蝩虫也刘向以为介虫之孼蚓虽微物其启闭有时故月令孟夏蝼蝈鸣后五日蚯蚓出冬至之日蚯蚓结皆以纪夏夜好鸣于草底江东谓之歌女或曰鸣砌诗喓喓草虫广雅云负蠜蟅也飞蟅飞蠊也左传有蜚杜注云蜚负蠜疏负蠜嵗时常有非灾虫蜚一名负盘此注相涉误为蠜耳陈蔵器云飞防一名负盘蜀人食之辛辣左传蜚不为灾杜注云蜚负蠜也如蝗虫又夜行一名负盘即□盘虫也名字及虫相似终非一物也
　　按螽与草虫与负螽确是三物严华谷以为一物误矣但尔雅谓草螽是负蠜陆玑谓阜螽是负蠜岂形状相似故未精别也至左传所载之蜚是臭虫尔雅所谓蠦蜰本草所谓飞防广雅诸书所谓蟅飞蟅飞蠊香娘子□盘虫皆是物也应谓之负盘不应谓之负蠜因汉书及左传注多作负蠜后人之惑滋甚遂有认负盘为阜螽者若陆佃谓阜螽为蚯蚓罗愿谓草虫为蚯蚓堪为大噱
　　领如蝤蛴
　　蝤蛴生粪中尔雅曰蟦蛴螬也蝤蛴蝎也
　　尔雅蟦蛴螬又云蝤蛴蝎邢疏此辨蝎在土在木之异名也其在粪土中者名蟦蛴又名蛴螬其在木中者方言云闗东谓之蝤蛴梁益之间谓之蝎上文蝎蛣郭云木中蠧下文蝎桑蠧郭云即蛣然则蟦蛴也蛴螬也蝤蛴也蛣也桑蠧也蝎也一虫而六名也以在木中者白而长故诗人以比妇人之颈硕人云领如蝤蛴是也埤雅旧说蝤蛴生于木中内外洁白苻子所谓石生金木生蝎是也蟦蛴在粪草中外黄内黑亦或谓之蛴螬列子所谓乌足之根为蛴螬是也蛴螬大者如足大指以背行乃驶于脚造化权舆云蛇豸腹窜蛴螬背行今俗谓之蠀螬方言曰蠀螬谓之蟦自闗而东谓之蝤蛴旧云蛴螬化为复育复育转而为蝉盖蝉之去复育之解甲蛇之脱皮可谓尸解矣尔雅翼蝤蛴螬粪土中虫又云蝤蛴蝎谓在木中者二物大抵相似以所处为异蝤蛴在腐栁中者内外洁白故诗人以比硕人之领七辨云蝤蛴之领阿那宜顾是也其所谓蝎非虿尾之蝎也淮南万毕术曰黍成蛴螬言以秋冬获黍置沟中即生蛴螬也说者以为齐人曹氏之子所化雄方言乃云或谓之喧或谓之蝎或谓之蛭或谓之天蝼此其为物多矣非止一蛴螬也说文作斋□毛传蝤蛴蝎虫陶隠居云一名蟦蛴杂猪蹄作羮与乳母不能别陈藏器云蛴螬居粪土中身短足长背有毛筋但従水入秋化为蝉蝎在朽木中食木心穿如锥刀一名蠧身长足短口黒无毛节慢至春羽化为天牛两角状如水牛色黒形质又别苏恭乃混其状总名蛴螬乃千虑一失矣此即木中蠧虫亦曰桑蠧故古者谮従中起谓之蝎谮名物疏蟦蛴蝤蛴二物也蟦蛴一名螬亦名蛴螬一名蜰齐一名齐庄子云乌足根所化淮南云黍成王充云化复育转为蝉博物志云以背行驶便于用足者也蝤蛴一名蝎一名蠧一名桑蠧一名蛣生于桑栁柏及构木中诸腐木根下亦多有之本是二种陶隠居及苏恭俱混为一误也蝎自蝤蛴之异名非虿尾之蝎也天蝼尔雅云即蝼蛄也子云言蛴螬或谓之天蝼然则亦异物同名非尔雅之矣
　　蟋蟀在堂
　　蟋蟀似蝗而小正黒有光泽如漆有角翅一名蛬一名蜻楚人谓之王孙幽州人谓之趣织督促之言也里语曰趋织鸣懒妇惊是也
　　尔雅蟋蟀蛬郭注今促织也亦名蜻唐风云蟋蟀在堂郑注今人亦谓之蟋蟀一名蜻楚人谓之王孙幽州人谓之促织蛬音拱又音笻博雅蛬趗织蚟孙蜻也埤雅蟋蟀阴阳率万物以出入至于悉帅之为悉蟋能帅阴阳之悉者也曹奢而苟唐俭以勤故诗一以蜉蝣一以蟋蟀刺之诗曰蟋蟀在堂九月之时也九月建戌于文禾干为年歩戌为嵗葢秊取禾之一熟而嵗期两稔故步戌至戌谓之嵗也传曰一名吟蛬秋初生得寒乃鸣诗义问曰蟋蟀食蝇而化尔雅翼蟋蟀以夏生秋始鸣周书小暑之日温风至又五日而蟋蟀居壁易通卦验曰蟋蟀之虫随阴迎阳居壁向外趋妇女织绩女工之象今失节不居壁似女事不成有淫泆之行因夜为奸故为门户夜开淮南则云蟋蟀居奥奥者西南隅也比寒则渐近人易通卦騐曰立秋蜻鸣白露下蜻上堂诗曰蟋蟀在堂嵗聿其莫又曰七月在野八月在宇九月在户十月蟋蟀入我牀下自七月至十月入牀下皆谓蟋蟀也言将寒有渐非卒来也而说者解蟋蟀居壁引诗七月在野以为不合然今蟋蟀有生野中及生人家者至嵗晚则同耳好吟于土石砖甓之下尤好鬭胜辄矜鸣其声如急织故幽州谓之促织又其鸣时正织之故以戒妇功春秋说题辞曰趋织为言趋织也织兴事遽故趋织鸣女作兼崔豹云济南人谓蟋蟀为懒妇非也古称螣蛇防雾而殆于即且即且蜈蚣耳许叔重谓蟋蟀为即且上蛇蛇不敢动亦非也梓人以注鸣者蜻属方言南楚之间或谓之王孙搜神记云朽苇为蛬贾秋壑蟋蟀论云促织之为物也暖则在郊寒则附人若有识其时者拂其首则尾应之拂其尾则首应之似有解人意者甚至合类颉颃以决胜负而英猛之态甚可观也愚常论之天下有不容尽之物君子有独好之理独促织曰莎鸡曰络纬曰蛬曰蟋蟀曰寒虫之不一其名或在壁或在户或在宇或在牀下因时而有感夫一物之微而能察乎阴阳动静之宜备乎战鬭攻取之义是能超乎物者甚矣促织之可取也逺矣又尝考其实矣每至秋冬生于草土礨石之内诸虫变化隔年遗种于土中及其时至方生之时小能化大也大亦能化小也若夫白露渐旺寒露渐絶出于草土者其身则软生于砖石者其体则刚生于浅草瘠土砖石深坑向阳之地者其性必劣赤黄其色也大抵物之可取者白不如黒黒不如赤赤不如黄赤小黒大可当乎对敌之勇而黄大白小难免夫侵凌之亏唯有四病若犯其一切不可托之何也仰头一也卷须二也练牙三也踢腿四也若两尾髙低曾经有失两尾垂萎并是老朽者也其亡可立而待若有热之倦怠与夫冷之伤惺者又且不可缓其调养之法也又曰蟋蟀者秋虫也名促织亦名孙旺虎丘人曰防织
　　蜉蝣之羽
　　蜉蝣方土语也通谓之渠略似甲虫有角大如指长三四寸甲下有翅能飞夏月阴雨时地中出今人烧炙噉之美如蝉也樊光曰是粪中蝎虫随雨而出朝生而夕死
　　尔雅蜉蝣渠略郭注似蛣蜣身狭而长有角黄黒色丛生粪土中朝生暮死猪好啖之舎人曰南阳以东曰蜉蝣梁宋之间曰渠略夏小正曰蜉蝣渠略也诗曹风云蜉蝣之羽郑注似蜣蜋而小者文彩多青黄色者埤雅蜉蝣虫似天牛而小有甲角翕然生覆水上寻死随流丛生栖中朝生莫殒有浮防之义故曰蜉蝣也诗曰蜉蝣掘阅掘阅言掘土使解阅也管子曰掘阅得玉尔雅翼盖蜉蝣者速死之物故以刺曹共公之好奢言虽衣服楚楚安能乆也淮南子曰蚕食而不饮二十二日而化蝉饮而不食三十日而蜕蜉蝣不食不饮三日而死又曰鹤夀千嵗以极其防蜉蝣朝生而暮死尽其乐蜉蝣出有时故王褒颂圣主得贤臣云蟋蟀俟秋唫蜉蝣出以阴言知时也又许叔重注淮南子言朝菌者朝生死之虫也生水上状似蚕蛾一名孳母海南谓之虫邪则亦蜉蝣之类按今水上有虫羽甚整白露节后即羣浮水上随水而去以千百计宛陵人谓之白露虫诗缉疏掘阅云此虫土里化生掘地而出今曰更阅谓升腾变化也毛传朱传俱云蜉蝣渠略也朝生夕死犹有羽翼以自修饰音义渠本或作音同略本或作□音同沈云二字并不施虫是也定本亦云渠略俗本作渠蝼者误也
　　六月莎鸡振羽
　　莎鸡如蝗而斑色毛翅数重其翅正赤或谓之天鸡六月中飞而振羽索索作声幽州谓之蒲错
　　尔雅螒天鸡邢疏此黒身赤头小虫也一名螒一名天鸡一名莎鸡一名樗鸡李廵曰一名酸鸡诗豳风七月云六月莎鸡振羽郑注螒音汗莎鸡也黒身赤头似斑猫博雅樗鸠樗鸡也图经曰樗鸡生河内川谷樗木上今近都皆有之形似寒螀而小苏恭云五色具者为雄良青黒质白斑者是雌不入药然今所谓莎鸡者亦生樗木上六月后出飞而振羽索索作声人或畜之樊中但头方腹大翅羽外青内红而身不黒头不赤此殊不类盖别一种而同名也今在樗木上者人呼为红娘子头翅皆赤乃如旧说然不名樗鸡疑即是此盖古今之称不同耳衍义云樗鸡东西京都尤多形类蚕蛾但头足微黒翅两重外重灰色下一重深红五色皆具腹大埤雅莎鸡小虫其鸣以时故有鸡之号古今注曰莎鸡一名络纬谓其鸣如纺纬也促织一名投机谓其声如急织也俗云络纬雄鸣于上风雌鸣于下风而风化尔雅翼莎鸡振羽作声其状头小而羽大有青褐两种率以六月振羽作声连夜札札不止其声如纺丝之声故一名梭鸡今俗人谓之络丝娘盖其鸣时又正当络丝之候今小儿夜亦养之聴其声能食苋之属古今注曰促织一名促机络纬一名纺纬其言促织如急织络纬是纺纬是矣但蟋蟀与促织是一物莎鸡与络纬是一物不当合而言之尔诗称六月莎鸡振羽以至九月在户十月蟋蟀入我牀下一章而别言莎鸡与蟋蟀可知其非一物也盖二虫皆似机杼之声可以趣妇功故易以紊乱孙炎解螒天鸡以为小虫黒身赤头一名莎鸡一名樗鸡陆玑则云莎鸡如蝗而斑色或谓之天鸡盖皆非其类今莎鸡之鸣乃止而振羽不待飞也一名马
　　按朱注云斯螽莎鸡蟋蟀一物随时变化而异其名今据呉中所见同时齐鸣形类各别骚人墨客往往咏之逈然三物不知先辈何以传讹
　　伊威在室
　　伊威一名委黍一名鼠妇在壁根下瓮【一本多一器字】底土中生似白鱼者是也
　　尔雅云蟠鼠负郭注瓮器底虫邢疏此与下蛜威委黍是一故下注委黍云旧说鼠别名则此虫一名蟠一名鼠负负或作本草作妇一名蛜威一名委黍也陶注本草云多在防坎中鼠背负之然为鼠及鼠妇则似乖诗东山云蛜威在室是也郑注蟠音烦瓮底下白粉虫也尔雅又云蛜威委黍郭注旧说鼠妇别名然所未详郑注即防负也蛜音伊本草鼠妇一名负蟠一名蛜蝛一名蜲生魏郡平谷及人家地上五月五日取禹锡按蜀本注云俗亦谓之鼠粘犹如葈耳名羊负来也衍义曰防妇此湿生虫也多足其色如蚓皆有横纹蹙起大者长三四分在处有之甎甃及下湿处多用处絶少埤雅伊威形似白鱼而大食之令人善淫术曰防妇淫妇是也盖鼠妇一名防姑亦或谓之防粘防妇犹鼠姑也鼠粘犹防负也因湿化生今俗谓之湿生刘氏曰伊威壁落间小虫也无人埽则虫行于室
　　蟏蛸在户
