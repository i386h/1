<!-- { "loadSidebar": true } -->
　　钦定四库全书　　　　经部三
　　毛诗陆疏广要　　　　诗类
　　提要
　　【臣】等谨案毛诗陆疏广要四卷吴陆玑撰明毛晋注晋原名鳯苞字子晋常熟人家富图籍世传影宋本多所蔵收又喜传刻古书汲古阁板至今流布天下故在明季以博雅好事名一时尝刻津逮秘书十五集皆宋元以前旧帙惟此书为晋所自编陆玑原本二卷每卷又分二子卷葢储藏本富故征引易繁采摭既多故异同滋甚辩难考订其説不能不长也其中如南山有台一条则引韵书证其佚脱有集维鷮一条则引诗缉证其异同其考订亦颇不苟至于嗜异贪多每伤支蔓如鹤鸣于九皋一条后附焦山瘗鹤铭考一篇蔓延及于石刻于经义渺无所闗核以诂经之古法殊乖体例然虽伤冗碎究胜空踈明季説诗之家往往簸弄聪明变圣经为小品晋独言言征实固宜过而存之是亦所谓论其世矣乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　陆氏诗疏广要卷上之上　　吴　陆玑　撰
　　释草　　　　　　　　　明　毛晋　广要参差荇菜
　　荇一名接余白茎叶紫赤色正圆径寸余浮在水上根在水底与水深浅等大如钗股上青下白防其白茎以苦酒浸之脃美可案酒【一作肥美】
　　尔雅云莕接余其叶苻郭注丛生水中叶圆在茎端长短随水深浅江东食之亦呼莕郑注今水荇也蔓铺水上毛传云后妃供荇菜以事宗庙埤雅曰参差荇菜左右流之三相参为参两相差为差参差言其出之无类左右言其求之无方王文公曰菨余诗虽以比淑女然后妃所求皆同德者则菨余惟后妃可比焉其德行如此可以妾余草矣若蘩苹藻所谓余艸旧説藻华白荇华黄顔氏家训云今荇菜是水悉有之黄华似莼是也尔雅翼云本草云凫葵即莕菜也别本注駮之云荇菜生水中叶似莼茎澁根极长江南人多食唐本云是猪莼误也猪莼与丝莼并一种以春夏细长肥滑为丝莼至冬短为猪莼亦呼龟莼此与凫葵殊不相似案荇菜今陂泽多有今人犹止谓之荇菜非难识也叶亦卷渐开虽圆而稍羡不若莼之极圆也叶皆随水髙低平浮水上花则出水黄色六出今宛陵中陂湖中弥覆顷亩日出照之如金俗名金莲子状既似莼又猪好食皆以小舟载取以饲猪又可粪田或因是亦得猪莼之名但非莼菜耳陆德明曰天官醢人陈四豆之实无荇菜者以商礼诗咏时事故有之案风有采蘩采苹又有采藻采采芹之属水草甚多而醢人所荐止于昌本芹深蒲而已物之为菹葢自有所宜余或为芼羮之用岂可四物之外便谓商礼耶顔之推云荇先儒解释皆云水草江南俗亦呼为莼或呼为荇菜而河北俗人多不识之博士皆以参差者是苋菜呼人苋为人荇亦可笑矣诗缉云参差训不齐今池州人称荇为莕公须葢细荇乱生有若须然诗人之辞不苟矣按诗人取兴荇菜以其柔顺芳洁可羞神明也还重左右无方不流以兴寤寐无时不求意况是时洽阳渭涘尚未造舟亲迎何得便説到后妃荐荇以供祭祀埤雅直云后妃采荇诸侯夫人采蘩大夫妻采苹藻固有次第尤为可笑王文公借接余旧名以为妾余草近于戏矣
　　采采卷耳
　　卷耳一名枲耳一名胡枲一名苓耳叶青白色似胡荽白华细茎蔓生可防为茹滑而少味四月中生子如妇人耳中珰今或谓之耳珰草郑康成谓是白胡荽幽州人呼爵耳
　　尔雅云菤耳苓耳郭注广雅云枲耳也亦云胡枲江东呼为常枲或云苓耳形似鼠耳丛生如盘诗周南云采采卷耳郑注旧説苍耳非也此即卷菜叶如钱细蔓被地本草曰枲耳一名胡枲一名地葵一名葹一名常思生安陆川谷及六安田野实熟时采埤雅云尔雅曰菤耳苓耳广雅曰即枲耳也幽州人谓之爵耳或曰形似鼠耳故有耳之号或曰白华细茎子如妇人耳珰故名荆楚记曰卷耳一名珰草亦云苍耳丛生如盘诗曰采采卷耳不盈顷筐嗟我怀人寘彼周行言后妃持是器采是物而不满焉则以志在彼不在此也问者曰后妃贵矣今曰采卷耳何也曰是诗也非是之谓也诗人借此以写后妃之志耳故曰説诗者不以文害辞不以词害志以意逆志是为得之尔雅翼云卷耳菜名也幽冀谓之襢菜雒下谓之胡枲江东呼为常枲叶青白色似胡荽白华细茎可防为茹滑而少味又谓之常菜伧人皆食之又以其叶覆麴作黄衣崔寔四民月令曰伏后二十日为麴至七月七日干之覆以胡枲故古人采之卷耳之诗后妃志欲辅佐君子求贤审官知臣下之勤劳先儒多异説葢采采卷耳职之贱者淮南子称瞽师庶女位贱尚葈权轻飞羽许叔重曰尚主也葈者葈耳菜名也主是官者至微贱也瞽师庶女复贱于主枲之官故曰权轻飞羽观此则主枲之官位之微者周礼顾不可考或成周以前周南之官有之其实如苍耳而苍色上多刺好着人衣今人通谓之苍耳其一名葹离骚以譬小人所谓薋菉葹以盈室是也一名羊负来博物志曰洛中有人入蜀胡枲着羊毛蜀人种之曰羊负来也陶隠居乃云昔中国无此言从外国逐羊毛中来据此物既称胡枲必是胡物但国风尔雅所载则其来已久而羊负来之名仅出后代则此名恐自洛入蜀者得之
　　按本草云卷耳一名葹离骚云薋菉葹以盈室兮王逸注曰葹枲耳也或又因尔雅卷施草谓即是葹郭氏以为宿莽引离骚夕擥洲之宿莽句第宿莽遇冬不死枲耳至秋早雕确是二物又按诗云卷耳尔雅云苍耳广雅云枲耳皆以实得名第陆氏曰蔓生郭氏云丛生必当以郭氏为正
　　采采芣苢
　　芣苢一名马舄一名车前一名当道喜在牛迹中生故曰车前当道也今药中车前子是也幽州人谓之牛舌草可防作茹大滑其子治妇人难产
　　尔雅云芣苢马舄马舄车前郭注云今车前草大叶长穗好生道邉江东呼为虾蟆衣邢疏云王肃引周书王会云芣苢如李出扵西戎王基驳云王会所记杂物竒兽皆四夷逺国各赍土地异物以为贡贽非周南妇人所得采是芣苢为马舃之草非西戎之木也埤雅云神仙服食法曰车前之实雷之精也善疗孕妇难产及令人有子故诗序以为妇人乐有子也列子曰若防为鹑得水为防得水土之际则为防蠙之衣生于陵屯则为陵舃陵舃车前也故或谓之虾蟆衣韩诗传曰直曰车前瞿曰芣苢盖生扵两傍谓之瞿芣从艸从不苢从艸从防妇人乐有子或不或防按艸最易生然他草所在或无惟车前苍耳所至有之故芣苢卷耳之诗正言此二物本草云车前养肺强隂益精令人有子一名当道一名牛遗一名胜舄生真定平泽丘陵阪道中陶隠居云子性冷利仙经亦服饵之令人身轻不老韩诗乃言芣苢是木似李食其实宜子孙谬矣图经云春初生苗叶布地如匙面累年者长及尺余如防尾花甚细青色微赤结实如葶苈赤黒色今人五月采苗七月八月采实又云地衣地衣者车前实也韩诗説云芣苢泽舄也臭恶之菜诗人伤其君子有恶疾人道不通求已不得愤而作以事兴芣苢虽臭恶乎我犹采取而不已者以兴君子虽有恶疾我犹守而不离去也
　　按尔雅及图经诸书芣苢与泽舄确是二种韩氏之误甚矣况既云是木似李又云泽舄何其自相背戾耶
　　言刈其蒌
　　蒌蒌蒿也其叶似艾白色长数寸髙丈余好生水边及泽中正月根芽生旁茎正白生食之香而脆美其叶又可蒸为茹
　　尔雅云购蔏蒌郭郑俱云蒌蒿也生下田初出可啖江东用羮鱼埤雅云蔏蒌一名购茎髙丈余蒿属其叶似艾白色初生可啖江东采以羮鱼管子曰叶下于【音鬰】下于苋苋下于蒲蒲下于苇苇下于雚雚下于蒌蒌下于荓荓下于萧萧下于薜薜下于萑萑下于茅凡彼草物有十二衰尔雅翼云蒌蒌蒿説文曰可以烹鱼今古以为珍菜大招云呉酸蒿蒌不沾薄只王逸曰蒿蘩草也蒌香草也蒿一作芼芼菜也言呉人善为羮其菜若蒌味无沾薄言其调也又曰沾多汁也薄无味也言呉人工调醎酸爚蒿蒌以为虀其味不浓不薄适其美也葢蒌多生于呉郭氏亦云江东用羮鱼则呉人犹能调和之如后世千里莼羮未下盐防之比
　　于以采蘩
　　蘩皤蒿凡艾白色为皤蒿今白蒿春始生及秋香美可生食又可蒸食一名由胡北海人谓之旁勃故大戴礼夏小正传云蘩由胡由胡旁勃也
　　尔雅曰蘩皤蒿郭氏郑氏俱云白蒿又曰蘩莵蒵又曰蘩由胡郭氏郑氏俱云未详疏云召南云于以采蘩毛传云蘩皤蒿也郭氏云白蒿然则皤犹白也本草云白蒿唐本注云此蒿叶麤于青蒿从初生至枯白于众蒿欲似艾者所在有之又云叶似艾叶上有白毛麤澁俗呼蓬蒿可以为葅故诗笺云以豆荐蘩菹博雅云蘩母蒡葧也图经曰白蒿蓬也生中山川泽今所在有之尔雅所谓蘩皤蒿是也唐孟诜亦云生挼酢食今人但食蒌蒿不复食此或疑此蒿即蒌蒿而孟诜又别着蒌蒿条所説不同明是二物又今阶州以白蒿为茵蔯蒿苗叶亦相似然以入药恐不可用也埤雅云蒿青而髙蘩白而繁尔雅曰蘩皤蒿一曰由胡广雅云由胡白蒿也北海谓之旁勃夏小正曰蘩由胡由胡旁勃也诗曰于以采蘩于沼于沚蘩所以祭也传曰夫人执蘩菜以助祭神飨德与信不求备焉七月之诗曰春日迟迟采蘩祁祁传曰采蘩所以生蚕也今复蚕种尚用蒿云仙经曰白蒿白兎食之仙尔雅曰蘩莵蒵岂谓是欤尔雅翼云尔雅释草曰蘩之丑秋为蒿此大畧之言也又曰蘩皤蒿此指一物之言也故予以水草之蘩为莪而皤蒿则此别説之皤蒿葢今之白蒿也比青蒿而麤从初生至枯白于众蒿春始生及秋香美可生食又可蒸以为菹甚益人故诗笺云以豆荐蘩菹然非水物故非召南所谓也春初此蒿前诸草生云可以生蚕葢所以繁育庶物此物非惟生蚕又白兎食之而仙又駏驉亦食庵防子而仙駏驉马类兎食蘩駏驉食庵防物各有所宜本草又称茵蔯蒿白兎食之仙葢茵蔯似青蒿而背白故説者误以白蒿説之其苗细经冬不死更因陈根而生故名茵蔯凡蘩之丑艾可炙蓍可占萧可燎蒌莪蒿蘩通可茹啖论者别而论之
　　按左传云涧溪沼沚之毛苹蘩蕰藻之菜可荐于鬼神可羞于王公必用水草者取其芳洁也据尔雅本草蘩即白蒿罗氏何云非水物余生泽国习见水草繁茂于陆地者不少然恒在洲渚浒涘间其根下滋于水故生耳尝有荷花挺出于曲沼芳隄之上者将亦谓之陆草耶
　　言采其蕨
　　蕨虌也山菜也周秦曰蕨齐鲁曰虌初生似蒜茎紫黑色可食如葵
　　尔雅蕨虌郭云广雅云紫綦非也初生无叶可食江西谓之虌邢疏云可食之菜也舍人曰蕨一名虌郑云今蕨芽也所在山谷有之埤雅蕨状如大雀拳足又如其足之蹶也故谓之蕨俗云初生亦类鼈脚故曰虌尔雅翼蕨生如小儿拳紫色而肥诗及尔雅説文皆云蕨虌也郭氏曰江西谓之虌草木疏云周秦曰蕨齐鲁曰虌召南陟彼南山先蕨而后薇蕨薇葢贱者所食尔今野人今岁焚山则来岁蕨菜繁生其旧生蕨之处蕨叶老硬敷披人志之谓之蕨基通志云蕨一名虌莽芽也四皓食之而夀夷齐食之而夭此物不可生食又有一种大蕨亦可食谓之藄蕨尔雅云藄月尔陈藏器云今永康道江居民多以醋淹而食之山谷诗云蕨芽初长小儿拳酷似其状
　　言采其薇
　　薇山菜也茎叶皆似小豆蔓生其味亦如小豆藿可作羮亦可生食今官园种之以供宗庙祭祀
