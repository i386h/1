<!-- { "loadSidebar": true } -->
　　埤雅兰香草也而文阑艸为兰兰阑不祥故古者为防刈之也一名蕳有蒲与蕳葢兰以阑之蕳以闲之其义一也传曰德芬芳者佩兰古之佩者各象其德楚辞所谓纫秋兰以为佩是也疏云藏之书中辟白鱼故古有兰省芸阁芸亦辟蠧诗曰溱与洧方涣涣兮士与女方秉蕳兮言郑人会于溱洧两水之上秉蕳以自祓除其风俗之旧也及其甚也淫风大行过时而不反来者日益以众序所谓莫之能救者也淮南子曰男子树兰美而不芳説者以为兰女类也故男子树之不芳夫草木之性兰宜女子树之本草经云兰草主杀虫毒辟不祥久服轻身不老一名水香生大呉池泽泽兰生汝南诸大泽旁图经云泽兰与兰草相类但兰草生水旁叶光润根小紫五六月盛泽兰生水泽中及下湿地叶尖微有毛不光润方茎紫节七八月初采微辛此为异耳尔雅翼蕳今之兰草都梁香也盛之荆州记曰都梁县有山山下有水清浅其中生兰草因名都梁因山为号其物可杀虫毒除不祥故郑人方春之月于溱洧之上女士相与秉蕳而祓除因以淫泆韩诗云今三月桃花水下以招魂续魄祓除氛秽又周礼女巫岁时祓除舋浴郑氏云今三月上已水上之类舋浴以香药薫草沐浴然则用蕳可知矣陆氏所説皆是惟引以解左传楚辞之兰为非矣又云兰是香草之最而古今沿习但以兰草当之陆玑解溱洧所秉之蕳以为兰耶刘次庄説乐府又引离骚秋兰兮青青绿叶兮紫茎以为沅澧所生花在春则黄在秋则紫春黄不若秋紫之芳馥二家之説皆是兰草一名都梁香一名水香以之解秉蕳可也何闗古之所谓兰乎予生江南所见甚熟兰之叶如莎首春则茁其芽长五六寸其杪作一花花甚芳香大抵生深林之中微风过之其香蔼然达于外故曰芝兰生于深林不以无人而不芳故称幽兰与蕙甚相类其一干一花而香有余者兰一干五六花而香不足者蕙今野人谓兰为幽兰蕙为蕙兰其名不变于古然江南兰只在春芳荆楚及闽中者秋复再芳故有春兰秋兰至其緑叶紫茎则如今所见大抵林愈深而茎愈紫耳近世惟黄太史豫章人説蕙兰合此余皆兰草兰草生水傍非深林之物又称紫茎而解以紫花皆非其理矣左传郑文公妾名燕姞梦天与兰且曰兰有国香人服媚之文公遂与之兰而御之生子穆公名兰内则曰妇或赐之茝兰则受而献诸舅姑此兰女事故一名女兰夏小正云五月畜兰为沐浴也陈藏器云兰草妇人和油泽头故曰泽兰【凡兰皆有一滴露珠在花蕋间谓之兰膏不啻沆瀣李长吉云幽兰露如啼眼无物结同心烟花不堪剪】
　　按孔子云兰为王者香草江南人以兰为香祖又云兰无偶称为第一香但尔雅独不载不解何故兰之种甚多如竹兰石兰伊兰崇兰风兰鳯尾兰玉柱兰珍珠兰之类不可枚举凡呉越闽粤荆楚间皆有之或产于幽谷或产于深溪无论土人莫辨其品类即陶隠居郑渔仲辈亦未免指鹿为马矣罗氏以陆氏误引左传楚词辨之似得其实第毛氏及张揖诸家俱云蕳兰也罗氏以为兰草未知确否或又详辨泽兰与蕳是二物辟陆氏之误且陆氏云似泽兰何尝认为一种观埤雅兰以防之蕳以闲之二语深得古人祓除之意当年郑俗淫荡焉知不因燕姞一梦士女争相秉蕳耶　王氏诗攷异字异义作方秉菅兮不知何解
　　赠之以勺药
　　芍药今药草芍药无香气非是也司马相如赋云芍药之和扬雄赋曰甘甜之和芍药之美七十食之
　　广雅云挛夷芍药也本草云一名白木一名余容一名犁食一名解仓一名鋋生中岳川谷及丘陵图经云春生红芽作丛茎上三枝五叶似牡丹而狭长髙一二尺夏开花有红白紫数种子似牡丹而小秋时采根根亦有赤白二色古今注曰芍药有二种有草芍药木芍药木者花大而色深俗呼为牡丹非也又牛亨问曰将离别相赠以芍药者何答曰芍药一名可离故相赠犹相招召赠以文无文无一名当归也欲忘人之忧则赠以丹棘丹棘一名忘使人忘忧也欲蠲人之忿则赠以青裳青裳一名欢合则忘忿也山海经条谷之草多芍药洞庭之上多芍药埤雅芍药荣于仲春华于孟夏传曰惊蛰之节后二十有五日芍药荣是也花有至千叶者俗呼小牡丹今羣芳中牡丹品第一芍药第二故世谓牡丹为华王芍药为华相又或以为华王之副也尔雅翼芍药华之盛者当春莫祓除之时故郑之士女取以相赠其根以和五脏制食毒古有芍药之酱合兰桂五味以助诸食因呼五味之和为芍药七曰芍药之酱子虚赋曰芍药之和具而后御之服防文颍伏俨辈解芍药称具美也或以为芍药调食或以为五味之和或以为以兰桂调食虽各得彷佛然未究名实之所起至韦昭又训其读勺丁削切药旅酌切则并没此物之名实矣今人食马肝马肠者犹合芍药而防之古之遗法也毛苌云香草陆玑云今药草芍药无香气非是也孔颖达曰未审今何草葢医方但用其根陆不识其华故云无香气孔又云何草今芍药人家庭户种之翫其芳无不识者何云何草
　　按韩诗云芍药离草也言将离别赠此草也不过就溱洧説诗耳未必如蘐草为忘忧之説也终未悉为何草或云古人以牡丹为木芍药此即牡丹误矣牡丹之名经传不载唯本草入草部中品六一居士牡丹记云自唐则天已后始盛于洛阳其先不过丹延已西及褒斜道中与荆棘并多土人以为薪耳未闻其为郑产也罗氏雅翼极与陆疏相合不知尔雅何故不载张揖以为挛夷亦未详何义
　　言采其莫
　　莫茎大如箸赤节节一叶似栁叶厚而长有毛刺今人缫以取茧绪其味酢而滑始生可以为羮又可生食五方通谓之酸迷冀州人谓之干绛河汾之间谓之莫埤雅云河汾之间谓之莫其子如楮实而红冀人谓之干绛葢以此也今呉越之俗呼为茂子汾沮洳之诗一章曰言采其莫二章曰言采其桑言其君俭以能勤始于侵缫事而采莫终于侵蚕事而采桑也
　　言采其藚
　　藚今泽蕮也其叶如车前草大其味亦相似徐州广陵人食之
　　尔雅藚牛唇郭注云毛诗传曰水蕮也如藚断寸寸有节拔之可复邢疏云李巡曰别二名郭云如续断玑以为今泽蕮也郭氏所不取郑注云状似麻黄亦谓之续断其节拔可复续生沙陂
　　按陆氏因毛传水蕮误为泽蕮李巡已非之郑氏因郭注如藚断直指为续断愈失其真矣又按尔雅云蕍蕮注云今泽蕮疏云即本草泽防也本草云泽防一名水防一名及防一名芒芋一名鹄防并无藚与水蕮之名又按本草云续断一名龙头一名属折一名接骨一名南草一名槐生亦无藚与水蕮之名至其茎叶花实之各异图经已详之
　　蘝蔓于野
　　蘝似栝楼叶盛而细其子正黒如燕薁不可食也幽州人谓之乌服其茎叶防以哺牛除热
　　按本草蘝有赤白黑三种疑此是黒蘝也图经云蔓生茎端五叶花青白色俗呼为五叶苺叶有五桠子黒一名乌蘝草即乌蘝苺是也又云二月生苗多在林中作蔓蜀本注云或生人家篱墙间俗呼为笼草
　　蒹葭苍苍
　　蒹水草也坚实牛食之令牛肥强青徐州人谓之蒹兖州辽东通语也葭一名芦菼一名薍薍或谓之荻至秋坚成则谓之其初生三月中其心挺出其下本大如箸上鋭而细扬州人谓之马尾以今语騐之则芦薍别草也
　　按蒹葭二物相类而异种者也蒹小而中实凡曰曰藡曰菼曰鵻曰薍曰薕曰荻曰乌蓲一物九名皆蒹也葭大而中空凡曰苇曰芦曰华曰防曰马尾一物六名皆葭也葢因其萌也同时其秀也同时其坚成也亦同时又同产河洲江渚间故诗人往往并咏如葭菼掲掲八月苇及此篇三咏蒹葭是也陆疏原云芦薍别草但李巡认为一草朱子河广注云苇蒹葭之属毛公大车传云菼芦之始生偶尔相混后人遂不能分别耳因分疏于右以俟读者采择焉
　　蒹尔雅释草云蒹薕【郭注云髙数尺江东呼为薕郑注云荻也芦属而小可为箔】菼薍【郭郑俱云似苇而小实中江东呼为乌蓲】又释言云菼鵻也菼薍也【郭注云菼草色洳鵻在青白之间】广雅云藡也埤雅云萑即今之荻一名蒹蒹萑之未秀者也一名薕髙数尺今人以为帘箔因此为名至秋坚成谓之萑説文曰萑之初生一曰薍一曰鵻夏小正云未秀为菼大车曰毳衣如菼説文曰骓帛也引此毳衣如菼葢青者如菼故谓之一曰菼色字説曰菼中赤始生未黑黑已而赤故谓之菼其根旁行牵揉盘互其形无辨矣而又强焉故谓之薍薍之始生常以无辨惟其强焉乃能为乱又鸱鸮云予所捋荼传曰荼萑苕今女匠亦以萑荼絮巢其色白故传曰望而视之欲其荼白也
　　葭尔雅释草云葭芦【郭注云苇也】葭华【郭云即今芦也郑云亦谓芦花】苇丑防【郭云其类皆有防秀邢云苇即芦之成者】埤雅云苇即今之芦一名葭葭苇之未秀者也一名华夏小正云苇未秀为芦先儒以为如苇而细按礼曰土鼓蒉桴苇籥伊祁氏之乐也苇管中籥则小而苇大矣是故谓之伟其字从韦荀子曰柔从若蒲苇苇可纬为簿席又云尔雅曰苇丑防言其华皆有防秀经风辄吹扬如雪其聚于地如絮淮南子云季夏令滂人入材苇又按夏小正博雅埤雅尔雅注疏郭璞孙炎辈与陆疏甚合但李巡樊光及字説未免相戾毛传朱注稍有异同今合考之其始萌曰虇则蒹葭同名其余皆异名矣据夏小正云七月秀苇未秀则不为苇秀然后为苇则曰曰苇皆坚成后之名也鸱鸮云余所捋荼河广云一苇杭之是也曰藡曰蒹曰荻则未秀之名也曰芦则苇未秀之名曰华曰防则苇吐花之名也曰菼曰鵻曰薍曰乌蓲则始生之名王风云毳衣如菼是也曰马尾则苇始生之名召南云彼茁者葭是也字説虽不足据其荻强而葭弱荻髙而葭下二语颇得其形似
　　视尔如荍
　　荍一名芘芣一名荆葵似芜菁华紫绿色可食微苦尔雅云荍蚍衃郭注云今荆葵也似葵紫色谢氏云小草多华少叶叶又翘起舍人云荍一名蚍陈风云视尔如荍毛传云芘芣也郑注云荍蜀葵也尔雅翼荍荆葵也葢戎葵之类比戎葵叶俱小故谢氏曰荍小草多花少叶叶又翘起也花似五铢钱大色粉红有紫纹缕之一名锦葵大抵似芦菔华故陆氏云似芜菁花紫緑色可食微苦是也亦其文采相错故陈风男子悦女比之曰视尔如荍言如戎葵之花小而可爱也此与戎葵异类故释草云菺戎葵郭氏曰今蜀葵也似葵华如木槿又曰荍蚍衃郭氏曰今荆葵也似葵紫色则戎葵与蜀葵荍与荆葵其所来各不同本草蜀葵中云小花者名锦葵一名戎葵功用更强则是以此杂之蜀葵中而又反得戎葵之名矣崔豹古今注又云荆葵一名戎葵一名芘芣似木槿而光色夺目有红有紫有青有白有黄茎叶不殊但色有异耳一曰蜀葵其説戎葵蜀葵之状可也混荆葵芘芣之名于内者非也然今人亦通呼此为锦蜀葵则从其类比附之尔又今有一种叶纎长而多缺如锯花如锦葵而极红每以夜半开至午则连房脱落谓之川蜀葵亦云朝开暮落花濮氏曰芘芣紫荆春时开花叶未生花紫色自根及榦而上连接甚密有类虮窼故尔雅名蚍衃俗曰火虮
　　按荍为荆葵菺为蜀葵郭景纯别之甚明郑渔仲注荍亦曰蜀葵误矣濮氏直以为紫荆不知何见
　　可以沤纻
　　纻亦麻也科生数十茎宿根在地中至春自生不岁种也荆扬之间一岁三收【一作刈】今官园种之岁再割割便生剥之以铁若竹刮其表厚皮自脱但得其里韧如筋者防之用缉谓之徽纻今南越纻布皆用此麻
　　周礼典枲掌布丝缕纻之麻艸之物陆德明曰纻字又作苎张揖云苎三棱也説文云草也可以为绳
