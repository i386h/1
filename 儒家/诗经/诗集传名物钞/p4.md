<!-- { "loadSidebar": true } -->
　　今案被之祁祁下笺云祭事毕夫人释祭服而去髲髢疏谓定本髲髢上无去字若是则郑意谓祭服则副也今释祭服而服髲髢矣于未祭则被而夙夜在公既祭则释祭服仍服被舒迟而去非行礼之时威仪且如此则敬事不言可知矣
　　陶音遥礼注陶陶遂遂相随行之貌思念既深如覩亲将复入也○语録问采蘩诗若作祭事説自晓然若作事説虽与葛覃同类而恐实非也葛覃是女功采蘩是妇职以为同类亦无不可何必以事而后同邪曰此説亦姑存之而已
　　草虫【召南三】诸侯大夫妻思其君子　异
　　序下传谓恐亦夫人之诗
　　经
　　亦既见意之之辞也犹言若已见则我心降矣葢此诗作于思念之日非既归之时也
　　传○一章子金子感草虫阜螽以思其夫故曰赋○蠜音烦疏尔雅草虫负蠜注常羊也小大长短如蝗竒音青色好在茅草中○二章蕨鳖也尔雅作疏江西谓之陆玑周秦曰蕨齐鲁曰释文初生似鳖脚故名鳖并列反○三章疏山菜也茎叶皆似小豆蔓生其味亦如小豆藿可作羮亦可生食官园种之以供宗庙祭祀今详疏説与传所指物似不同当攷○诗缉风雨传云夷悦也人喜悦则心平夷其意一也
　　采苹【召南四】家人美大夫妻能奉祭祀
　　经○诗记采盛湘奠所为非一端所歴非一所矣烦而不厌乆而不懈循其序而有常积其诚而益厚然后祭祀成焉季女之少若未足以胜此而实尸此者以其有齐敬之心也大夫之妻未必果少特言苟持敬则虽少女犹足以当大事云尔
　　传○一章诗缉本草水萍有三种其大者曰苹叶圆阔寸许季春始生可糁蒸以为茹其中者曰荇菜其小者曰水上浮萍江东谓之薸毛氏以苹为大萍是也郭璞以苹为今水上浮萍即江东谓之薸是以小萍为大萍误矣苹可茹而薸不可茹岂有不可茹之薸而乃可用以祭祀乎左传曰苹蘩蕰藻之菜苹蘩皆菜则可茹之物非薸也今藻止可养鱼薸与防同蕰音蕴○陆玑藻生水底有二种一种叶似鸡苏茎大如筯长四五尺一种茎大如钗股叶似蓬蒿谓之聚藻以其聚生故也二藻皆可食熟煮挼去腥气米面糁蒸为茹佳美挼奴禾反○二章粗徂古反○菹侧鱼反周礼醢人注疏凡醯酱所和细切为韲全物若防为菹切葱若薤实之醯以柔之杀其气也韲菹之称菜肉通今案防者薄切也此以肉言若以菜为菹则麤切之以醯和待其成也防之涉反○三章仪礼经传通解别子为祖继别为宗有百世不迁之宗传曰百世不迁者别子之后也宗其继别子者百世不迁者也注疏诸侯之适子适孙继世为君而第二子以下不得祢先君别于正适故称别子也此别子子孙为卿大夫立此别子为其后世之始祖又非君之亲或是异姓始来此国者亦谓之别子【以上注疏言有两等别子皆为后世祖】别子之世世长子恒继别子与族人为百世不迁之大宗族人虽五世外与之絶族者皆为之齐衰三月【大宗对小宗而言也时传惟言大宗故今止言此】适音的祢乃礼反○主妇即宗妇○醢呼在反肉酱也醢人注作醢先膊干其肉乃后莝之杂以梁麴及盐渍以美酒涂置甀中百日成又曰无骨曰醢凡菹醢皆豆实膊普博反莝仓卧反甀池为反甖也
　　甘棠【召南五】南国民思召伯
　　经○鲁斋王文宪谓非召南诗
　　召公文王时行化此诗成王分陜后作
　　传○一章本义蔽能蔽风日人可舍其下芾茂盛貌蔽芾乃大树之茂盛者也○白棠子白○疏草舍草中止舍诗记止于其下以自蔽犹草舍耳非真作舍○二章败释文有必迈反凡物自毁则如字读毁之则必迈反
　　行露【召南六】南国女子守正
　　经
　　江汉之国渍纣之恶已深虽被文王之化犹有未能尽革其心当时葢强暴之人有强委禽于女子而不以致于讼者古者有罪之人不齿于乡嫁娶无所售而强暴之人终必罹于罪戾当时风化之美善者多而恶者间见人知此人它日必将罪不与为昏故曰无家谓终不能成家也○一章比谓行道之露厌浥出行者岂不欲夙夜而行然畏露之沾濡终不敢早出以比强暴之人罪必累其妻孥而其恶亦足以移人之善性夫男女者人之大伦岂不愿蚤成室家然畏此虽有求而终不许二三章兴谓雀鼠本无角牙不能穿屋墉恶人本无家不可求昏姻今乃穿屋墉而速我狱讼矣所以言谁谓雀鼠无角牙今何以能穿屋墉乎谁谓恶人无求昏姻之道今何以强欲求昏而致我于狱讼乎然雀鼠终无角牙而恶人终无成家之理故虽速我于狱讼终不与汝成室家之道而从汝甚絶之之辞也
　　列女传召南申女者申人之女也既许嫁于鄷夫家礼不备而欲迎之女曰夫妇者人伦之始也不可不正夫家轻礼违制不可以行遂不肯往夫家讼而致之于狱女终以一物不具一礼不备守节持义必死不往而作诗云云
　　案列女传説诗多违经意而説此诗有合于经刘氏或有传与故附见于此以备参考
　　羔羊【召南七】诗人美南国大夫
　　传○一章疏小羔大羊对文为异此説大夫之裘宜直言羔兼言羊以协句○疏紽总皆缝缄即缝之界古者织素丝为组紃以英饰裘之缝中礼注紃施诸缝若今之绦是有组紃而施于缝中之验素丝不为线也紃音巡英如字又音殃○疏羔裘诸侯视朝之服卿大夫朝服亦羔裘但君裘则纯色大夫裘则豹袪为异袪丘于反袖口也
　　节俭谓有节制而俭约皆不自放之意非谓用财也谨身以节俭处事以正直则政教行而风俗美国家闲暇故大夫退食自公而优游如此此诗乐道其效也衣服有常总上两句从容自得总下两句节俭即衣服有常之事而正直则从容自得之本也
　　殷其靁【召南八】大夫士之妻思其夫　异
　　经○黄氏櫄实夫讲义安居者遇雨则思行者之劳人情之同然者朱子曰闵之深而无怨辞诗缉归哉归哉冀其毕事来归而不敢为决辞知其未可归也从事独贤而无怨唯信厚者能之
　　摽有梅【召南九】女子惧其嫁不及时
　　经○语録问摽有梅之诗固出于正只是如此急迫何邪曰此亦是人之情又曰如摽有梅女子自言昏姻之意如此看来自非正理但人情亦有如此者不可不知为父母者能于是而察之则必使人及时矣此所谓诗可以观【朱子此言固亦疑此诗矣】
　　摽有梅之诗女子守正也落于地者有梅而存于树者其实有七昏姻之时迫矣时虽迫然于众士之求我者及其吉士而从之可也至于落而存者惟三则时愈迫矣昏姻之事不可逾及吉士之求者今从之可也谓之者有言辞以相告语也落于地之梅既以顷筐塈之是则实之存者絶无而时逾矣时虽逾而礼义不可废其庶士之求我者必其命媒妁通辞意以尽礼仪然后从之可也岂因过时之小失而不全昏姻之大礼乎此则召南之风化也
　　传○一章酢仓故反酸也
　　古人酬酢之酢本作醋醯醋之醋本作酢后人两易之莫能辩传从古
　　小星【召南十】众妾美夫人
　　经○诗记贱妾得进御于君是其僣恣可行而分限得逾之时也乃能谨于抱衾裯而知命之不犹则教化至矣
　　传○一章齐侧皆反谦慤貌遫音速犹蹙蹙也○内则妻不在妾御莫敢当夕谓妾避女君之御日此当日字用彼文不取其义○疏古者后夫人将侍君前息烛后举烛至房中释朝服袭燕服然后入御于君鸡鸣太师奏鸡鸣于阶下然后夫人鸣佩玉于房中告去由此言之夫人当夕往来舒而有仪诸妾不敢当夕肃肃然疾行夜晚始往及早来皆异于夫人○二章昴一名留故叶音留○襌音单
　　江有汜【召南十一】媵妾自喜
　　经○诗记一章曰其后也悔二章曰其后也处三章曰其啸也歌始则悔悟中则相安终则相欢言之序也
　　传○一章复入之复扶又反○疏媵送也诸侯之娶二国媵之夫人自有侄娣二国之女亦各有侄娣故一娶九女大夫有侄娣士或娣或侄○三章懑即闷字
　　野有死麕【召南十二】诗人美女子贞洁
　　经○鲁斋有二南相配图谓甘棠后人思召伯何彼秾矣王风也野有死麕淫诗也皆不足以与此此淫奔之诗也错简在此气象与二南诸诗不同虽欲曲説归之于正终恐有碍葢有女懐春吉士诱之两句是一诗大意麕之自死者遗于野人尚以为可食以白茅之洁者包之而去此有女子懐春则吉士其诱之矣谓之懐春固非贞静之人而又曰诱之非淫辞而何哉吉士犹言美男子也林之有朴野之有死鹿人尚以白茅包束之而去况此如玉之女而懐春之人安得不诱之也后章则懐春之女戒其淫乱之男曰汝当舒徐迟缓而来勿须相迫近感佩帨而致尨之吠葢数相亲尨或吠则必致父母家人之所知而不得遂其乱矣此其隂邪猾贼形于言辞者也其郑卫之风与然亦诗人斥淫者之辞非其自作也
　　传○一章本草麞类甚多麕其总名今陂泽浅草之中多有之有有牙者有无牙者然牙不能噬麞与獐同诸良反○二章本草鹿阳兽夏至得隂气而解角从阳退象
　　何彼秾矣【召南十三】美王姬
　　经○语録问何彼秾矣何以録于召南曰也是有些不稳当但先儒相传如此説只得就他説如定要分个正经及变诗也自难考据○鲁斋此王风也○子金子二章男下女三章女从男
　　传○一章戎戎字韵与茙茙同厚貌○襛本衣厚貌借作茙茙意○栘音移尔雅唐棣栘注疏似白杨江东呼夫栘一云薁李华或白或赤六月熟大如李子可食薁音郁○诗记肃雝者王姬而曰王姬之车不敢指切之也诗缉王姬不可见维见其车故指车以言车中之人朱子人望其车而知其敬且和也则其根于中者深而发于外者着矣○二章平王毛氏平正也笺正王者徳能正天下之王春秋书王姬归于齐者二其一见庄之十一年齐则桓公而非襄也其一见庄之元年者实襄公时案桓十四年齐僖公卒而襄公诸儿立十五年平王太子泄父之子桓王崩而庄王立暨归王姬襄立五年而庄王四年矣安知王姬非庄王之女乎然则诗当曰齐侯而非齐侯之子当曰桓王之孙而非平王之孙也愚恐从旧説为是但正王未必独指文王尔○宋彭汝砺奏疏王姬下嫁诸侯犹执妇道其事在下然本乃在乎上故其诗曰平王之孙齐侯之子惟有平徳故其人化之而有所不能喻惟有齐徳故其人畏之而有所不敢违案如此言齐字可与平王之义相配且不必详考其人与时或为得之録此以备叅考
　　序○传引郑氏曰至揄翟案周礼王后之五路厌翟勒面缋总居二王后之六服揄翟居二所以谓下王后一等者乘服此车服也注疏凡言翟者谓翟鸟之羽以为两旁之蔽厌翟者次其羽使相迫以厌其本勒面谓以如王龙勒之韦为当面饰也葢龙駹也王之马以白黑饰韦杂色为勒此王后之马则不以饰勒而以杂色韦为马当面饰也凡言总者谓以总为车马之饰若妇人之总亦既繋其本又垂为饰也缋画文也以缯为总着马勒直两耳与两镳其于车之衡輨亦宜有之揄翟陈祥道礼书王姬亦揄狄特雉数与侯伯之夫人异耳余见周南葛覃然则以下朱子之自言也卫硕人翟茀以朝翟车贝面组总有幄亦周礼文翟车以翟羽饰车之侧而不厌贝水物谓以贝文饰勒之当面组总以组为总而施之如厌翟此翟车无葢而施幄于厌上揄音摇厌于涉反勒力德反马头络缋戸对反駹莫江反杂也镳悲骄反马衔也輨古缓反毂端铁也茀芳勿反蔽也
