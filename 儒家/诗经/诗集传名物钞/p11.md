<!-- { "loadSidebar": true } -->
　　风雨【郑十六】淫奔之女见所期之人而恱　异
　　经
　　小序以为乱世思君子亦通但不必以鸡鸣喻君子之不变盖鸡专取其夜将旦司晨之鸣常在昏暗之时不专取日中之鸣也风雨如晦正不足以取喻盖此诗非兴体乃比体也喈喈胶胶不已皆鸡声纷杂之意风雨比时之昏鸡鸣比政之乱傥于此时得见君子以为政则国事安得不平民疾安得不瘳人心安得不喜哉
　　序○佻他凋反
　　子衿【郑十七】淫奔　异
　　传○一章纯至尹反縁于绢反○疏衿与襟同交领也○二章绶玉藻注所以贯佩玉相承受者也组绶一物也○毛氏士佩瓀珉而青组绶疏玉藻士佩瓀珉而緼组绶此云青组绶盖读礼记本与郑异瓀而兖反石次玉珉珉同眉贫反石似玉而非緼音温赤黄色○三章疏尔雅观谓之阙谓宫门双阙此言城阙谓城之上别有髙阙非宫阙也○儇许縁反
　　扬之水【郑十八】淫者相谓　异
　　经○一章楚见周南汉广传
　　郑君兄弟争国日寻干戈民皆化之骨肉相怨有兄弟之知义者人又从而诳惑离间之于是则自劝而作此诗言悠扬之水不能流一束之楚以兴宗族微弱不足以御外患况我兄弟终少惟予二人而已他人离间之言乃诚无实而迋女决不可信苟如此则骨肉犹可以自相保也此虽兄弟自保之辞亦足以风諌其上
　　出其东门【郑十九】君子见淫奔者而作　异
　　传○一章疏缟细缯色白綦青而微白为艾草色○二章荼毛云英荼笺茅秀疏茅草秀出之穗
　　序○五争事见春秋传桓十一年初祭仲为庄公娶邓曼生昭公故祭仲立之宋雍氏女于郑庄公生厉公故宋人诱祭仲而执之祭仲与宋人盟以厉公归而立之昭公奔衞是一争也十五年祭仲专郑伯使雍紏杀之仲杀雍纠厉公奔蔡昭公复入是二争也十七年髙渠弥弑昭公而立公子亹是三争也十八年齐人杀子亹轘髙渠弥祭仲立公子仪是四争也庄十四年厉公自栎侵郑傅瑕杀子仪纳厉公是五争也女尼据反
　　野有蔓草【郑二十】男女相遇　异
　　溱洧【郑二十一】淫奔自叙　异
　　经○一章勺时灼反
　　传○一章本草泽兰及兰草注云泽兰生水泽中及下湿地苗髙二三尺茎干方青紫色作四棱叶生相对如薄荷微香叶尖有毛不光花带紫白色蕚亦紫色兰草大抵相类叶光尖长有岐花红白色而香生水傍又曰泽兰方茎兰圆茎○本草芍药注春生红芽作丛茎上三枝五叶似牡丹而狭长髙一二尺夏开花有红白紫数种古今注将离相别赠以芍药芍药一名可离故相赠○诗记兰即今之兰勺药即今之芍药陆玑必指为他物盖泥毛公香草之言必欲求香于柯叶置其花而不论尔○通典周制春官女巫掌嵗时祓除衅浴【嵗时祓除如今三月上巳如水上之类衅浴谓以香薰草药沐浴之】韩诗曰郑国之俗三月上巳之日溱洧水上招魂续魄秉兰草祓除不祥【蔡邕曰今三月上巳祓于水濵盖出此】凡言祓者祉也以为祈介祉也后汉三月上巳官民皆洁于东流水上曰洗濯祓除去宿垢疢为大洁【洁者言阳气布畅万物讫出始洁之矣禊者洁也言自洁濯也○上注字皆通典】沈约宋书魏已后但用三日不复用已祓敷勿反疢丑刃反○郑篇下衞淫奔之诗匏有苦叶静女新台墙有茨桑中鹑之奔奔蝃蝀氓木九篇郑淫奔之诗将仲子遵大路山有扶苏萚兮狡童褰裳半风雨子衿有女同车东门之墠扬之水野有蔓草溱洧十四篇自将仲子至子衿九篇皆女惑男之语【愚窃谓风雨为思君子之诗扬之水谓兄弟相保之诗】
　　郑诗谱
　　郑桓公友初封三十六年为犬戎所杀子武公掘突立二十七年卒子庄公寤生立四十三年卒太子忽立是为昭公宋劫祭仲立庄公子突是为厉公四年出奔祭仲迎昭公入厉公居栎二年髙渠弥弑昭公立昭公弟子亹元年齐襄公杀子亹而祭仲立昭公弟子仪【史记曰子婴】十四年厉公自栎侵郑傅瑕弑子仪而公入七年卒子文公踺立四十五年卒郑诗二十一篇可谱者四篇自武公至文公七君其间凡一百四十三年可见者三君耳余不可知也
　　缁衣
　　右武一诗
　　叔于田　　　大叔于田
　　右庄二诗
　　清人
　　右文一诗
　　齐一之八【变六】
　　传○疏左传齐晏子曰昔爽鸠氏始居此地【爽鸠氏少皡氏司冦】季萴因之【虞夏诸侯】有逢伯陵因之【殷诸侯】蒲姑氏因之【即周公所灭者大公封齐未得其地后兼有之】而后太公因之世家云吕尚之先为四岳佐禹平水土有功封于吕姓姜氏尚隐于渭阳西伯猎而遇之曰吾先君太公望子久矣故号之曰太公望载与俱归立为太师武王平商封于齐都营丘尔雅水出其左营丘注疏齐郡临淄县淄水过其南及东而城内有丘即营丘也萴实侧反○东至于海北至于无棣索隐曰淮南有故穆陵门是楚之境无棣在辽西竹服防以为太公受封境界所至不然也盖言其征伐所至之域
　　鸡鸣【齐一】言古贤妃讽今
　　经○三章薨薨见周南螽斯传
　　古者太师奏鸡鸣则君起臣朝君辨色而入君日出而视朝此诗盖国君昏惰夫人贤明相警早出视朝之言不必为陈古刺今之作一章夫人谓鸡既鸣则君当起之时卿大夫之入朝者亦且盈庭矣然匪维鸡之鸣亦有蝇飞之声矣盖蝇飞则天明所以速之也二章国君谓视朝之法东方明矣则朝乃昌盛矣今之明非东方之明乃月之光耳此昏惰之言所以拒前章夫人之意也三章夫人又言曰虽天明而羣虫飞后岂不愿与子同梦然礼不可违岂可肆其情乎况今早起会朝顷刻亦且归则大夫退后犹可为宫中之宴乐今幸母迟出无以予之故使子为人所憎也此诗之辞则宫中之史叙述君与夫人之言以成之也
　　还【齐二】猎者相誉
　　经○笺谓我儇誉之也誉之者以报前言还也誉音余○诗缉子之还揖我谓我儇以子之能尚且见推此自矜于其党以气陵之之辞○诗记齐以游畋成俗诗人载其驰驱而相遇也意气飞动郁郁见于眉睫之间染其神者深矣夫岂一朝一夕所能及哉
　　传○三章尔雅并疏牡名貛牝名狼其子名獥絶有力名迅迅疾也狼鸣能大能小善为小儿啼声以诱人去数十歩其猛健者虽善用兵者不能免貛音欢獥音亦
　　着【齐三】不亲迎诗人设女子言
　　传○一章疏门屏之间谓之宁谓正门内两塾间人君视朝所宁立处着与宁音义同○纩音旷瑱土甸反紞都览反○防紞用杂防线织为之笺君五色臣三色疏谓色无正文以经素青黄故曰臣三色人君位尊备物当具五色○诗记昏礼壻徃妇家亲迎旣奠雁御轮壻乃先归俟于门外妇至壻揖以入及寝门揖入升自西阶齐人旣不亲迎故但行妇至壻家之礼俟于着所谓壻俟于门外妇至壻揖妇以入之时俟于庭庭在大门之内寝门之外所谓及寝门揖入之时俟于堂升阶后至堂所谓升自西阶之时也壻导妇入故于着于庭于堂每节皆俟之○二章道音导
　　东方之日【齐四】淫奔　异
　　经
　　此诗盖赋体女子有早奔从男子而莫归者故其人直述其事如此
　　东方未明【齐五】诗人刺兴居无节号令不时
　　经
　　人君勤则国治惰则政昏固其理也未日出而视朝可以言勤乎而曰不夙则莫眞可见兴居无节号令不时者矣然视朝之早若无大过者而其臣遽已怨悱兴刺何欤盖天下之道中而止圣人制礼因人心之所同然未有不由乎中也夫人之所自为不必能合乎中而见人之失中则未有不能言者况为人上者可不谨乎鸡鸣视朝之晚此诗视朝之早皆不能中圣人于齐并存之岂无意哉君子读诗以自警则于应事必求合于中使无可议则善矣岂特居人君之位而于视朝之一事为然哉
　　传○一章朝直遥反别必列反
　　序○周礼注县壶以为漏疏谓悬壶于上以水沃之水漏下入器中以没箭刻为准法县与悬同诗意但言兴居无节号令不时而无明刺挈壶氏之语故传亦无挈壶之意而于序下言之若果刺挈壶氏则三章是也
　　南山【齐六】刺齐襄公鲁桓公
　　经○荡徒党反
　　传○一章鲁桓公名轨一名允隠公弟○笺鲁桓公夫人襄公素与淫通○二章士丧礼夏葛屦冬皮屦天官屦人有屦有舄有命屦功屦散屦注其色有纁黄白黒复下曰舄襌下曰屦下谓底复重也襌音单○礼书二组属于笄顺颐而下结之谓之缨缨之垂者谓之緌○三章诗缉齐民要术云种麻欲得良田耕不厌熟纵横七遍以上则麻生无叶衡从其畆盖古法也○题下繻音需泺卢笃反又音洛谪音责乘绳证反又如字
　　甫田【齐七】君子戒训时人　异
　　经○三章突释文土活反又土纳反卒相见谓之突韵中又作陀骨反犬从穴中暂出也○诗记苟由其道而循其序则小者俄而大微者俄而着厥德修罔觉非计功求获者所能与也
　　传○一章无田之田与佃同音电○尔雅翼莠草似稷无实今之狗尾也战国策幽莠之防也似禾○张之亮反王于况反○二章毛训桀桀犹骄骄释文桀居竭反今传用毛训则桀字当从陆音○三章强其丈反
　　卢令【齐八】誉猎者　异
　　经○一章美仁当与郑叔于田同
　　敝笱【齐九】刺鲁庄公不能防闲文姜
　　传○一章说文笱曲竹捕鱼○鲂见周南汝坟○疏孔丛子云衞人钓于河得鳏鱼其大盈车子思问曰如何得之对曰吾下钓垂一鲂之饵鳏过而不视又以豚之半鳏则吞矣是鳏为大鱼也诗缉鲂鱮皆中鱼则鳏亦中鱼也衞人所钓偶得大者以为大而诧之此诗配鲂鱮言之不必便是大者○二章鱮字书皆似吕反今传从释文作才吕反是类隔切当从韵读如叙○疏鱮之头尤大而肥者徐州人谓之鲢或谓之鳙诗缉今鲢鳙相似而小别鲢头小鳙头大鲢音连鳙与恭常容二反○诗记如云如雨言从之者众也许穆夫人思归唁其兄弟许人尤之终以义不得而止若鲁君刚而有制使鲁人无肯从者如许人焉则文姜虽欲适齐尚可得乎○题下禚诸若反齐地祝丘防皆鲁地谷齐地
　　载驱【齐十】刺文姜
　　传○一章疏簟字从竹用竹为席其文必方故云方文席竹革同饰后戸为车之蔽○三章诗缉汶水有二许氏以为出琅邪朱虚县东大山东至安丘入潍桑钦以为出泰山莱芜县原山西南入济曽氏入济者徐州之汶也入潍者青州之汶也今临清新闸马之贞记汶水东出原山西流过莱芜奉髙汶阳之南刚城之北又西至龙山南分为四其南河至阳城南梁山东汇为大泽其一过寿良北其一经郈亭南其北曰坎河同流至寿张安民亭与北济合凡东防徂徕之隂岱岳之阳诸山溪涧之水皆潨于汶鲁之大川也此盖专言鲁竟之汶潨徂红反郈厚候二音
　　猗嗟【齐十一】刺鲁庄不能防闲文姜
　　经○诗缉文姜之事齐襄大恶也诗皆归咎于它人盖不忍斥言其君之恶者齐臣子之情也○一章跄七羊反
