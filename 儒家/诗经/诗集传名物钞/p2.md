<!-- { "loadSidebar": true } -->
　　经○东莱先生读诗记后妃之徳坤徳也窈窕淑女君子好逑咏叹其真王者之良匹也唯天下之至静为能配天下之至健万化之原一本诸此关雎之诗兼美文王后妃之徳而尤归重于文王雎鸠之取兴为其挚而有别也关关而和鸣也既曰挚别而和则非专指一人而言固可见其一端矣君子有徳有位之总称意谓吾君子有圣徳惟得有徳之女乃可为配葢非文王之圣徳则不能择后妃之淑女非后妃之圣徳则不足以配文王之君子今窈窕之淑女始可为君子之好逑观此两词则主于文王而言尤可见矣于其未得之也寤寐思之至于不遑寝处夫以宫中之妾御欲为君子得配以为我之内主而思之如此其切是絶无妬忌之萌是时宫中未被后妃之化非文王之徳有以化之能如是乎及既得之也其容仪性行足以服众心而副前日之所望故惟琴瑟钟鼓以娯悦之观友乐之为言可见后妃不以崇髙之位自亢有岂弟和柔欣然逮下之意故宫中之人得以友之乐之而上以端庄临下下以恭谨事上之心悠然见于言外此则后妃之徳化于人者而亦见平日渐渍文王之徳之深也且寤寐求之而辗转反侧思之切而近于哀矣然宫中之人所自哀娯之以琴瑟不足而又继之以钟鼓可谓乐矣然亦宫中之人所自乐后妃皆未尝发于情欲之感燕私之好于文王无与焉故孔子曰乐而不淫哀而不伤○以荇起兴取其柔洁○或曰朱子以关雎之诗文王宫中之人所作真有合于夫子乐而不淫哀而不伤之防矣然诗防以文王娶太姒在十三四时大戴礼亦曰文王十五而生武王抑文王生知之圣其徳固足以化于家矣然年方幼冲宫中乃先有琴瑟钟鼓之设宫妾之盛而为君子思其配至于辗转反侧若不可少缓者则文王无乃迩声色之太早乎曰非然也文王世子篇文王谓武王曰我百尔九十吾与尔三焉文王九十七乃终武王九十三而终武成曰惟九年大统未集説者以虞芮质成为文王受命改称元年九年而卒武王继立上冒文王之年至十三年而灭商又七年而崩史记亦谓西伯受命称王而断虞芮之讼故其年数如此○欧阳子曰古者人君即位必称元年常事尔不以为重也果重事欤西伯即位已改元矣中间不宜改元而又改元武王即位宜改元反不改元及灭商而有天下其事大于听讼逺矣又不改元由是言之谓西伯以受命之年为元年者妄説也○子金子曰年之长短命也虽圣人岂能以与其子哉且如其言则文王十五而生武王前此已生伯邑考矣武王八十一而生成王后此又生唐叔虞焉人情事理所必不然也文王世子合古书数篇为一篇其篇目尚在每章之首与其终而此章于上下文无所系此必俗传之傅防耳然则史迁安国同得于西汉之传闻而二戴记礼同出于未审防诗者又縁此以为説也今以先儒辩析已定之论文王未尝改元十三年实武王即位之十三年既灭商七年而崩在位共十九年则是文王二十四而生武王自可释文王生子之蚤之疑矣但武王生子之迟则不可通也况太公以文王四十三年归周时文王年已九十则武亦六十有七矣不知复几年而始娶邑姜又岂理耶故通鉴前编据竹书纪年谓武王五十四而崩其説必有所自来为可信也曰若是则文王六十三而生武王又有同母弟八人子何以知其必然亦他有所证耶曰以二者之言揆之事理择其所长不得不从竹书尔大明之诗周公所作也其陈序王季文武前后次第井然甚明自三章至六章皆言文王有国娶莘生武王之事其四章曰文王初载天作之合初载即文王即位之初年也葢上章既言文王小心事上帝而受方国矣而此章之端则曰天监在下有命既集继曰文王初载则所谓天命之集者正指文王之身也其下章亲迎于渭造舟为梁皆其自为无受命于王季之意况周之世于始为造舟其后岂得遂定为天子之礼乎是既为君而亲迎明矣文王四十七即位居丧三年其娶葢在五十之后先已生伯邑考则六十三而生武王理亦有之女妻乃能孕字下又生子八人则太姒之年少尔此以经为证者一也皇王大纪谓王季百嵗是五十四而生文王也通鉴外纪谓太王百二十嵗尚见文王之生是六十五六而生王季也则是太王王季之娶皆迟又何独疑于文王邪此以史为证者二也葢太王王季文王皆贤圣之君而太姜太任太姒又皆贤圣之配淑女之择固未易得所以有是欤由是观之则关雎之诗从今説可以判然无疑矣
　　传○一章语録王雎见人説淮上有之状如此间之鸠差小而长雌雄常不相失亦不曽相近立处须隔丈来地所谓挚而有别也一家作猛挚説谓雎鸠是鹗属鹗是沈鸷之物无和乐意葢挚与至同言情意相与深至而未尝狎便是乐而不淫意○鹥乌兮反防鳬似鸭而小长尾背有文又曰青色卑脚短喙水鸟之谨愿者鹥鸥也○别必列反乗食证反闲音闲防幽闲幽深而闲静○太姒有莘国之女地理攷异故莘城在汴州陈留县东北三十五里古莘国○处昌与反【此句是足兴意非管好逑也逑见匡解】和乐恭敬只就挚而有别説上两句○匡衡之言形乎动静以上专释窈窕淑女贞亦幽闲之意是窈窕也淑即经淑字不贰其操言常劲贞洁而无间也情欲之感则有亵狎之容而贰于贞宴私之意则生惰慢之气而贰于淑无介不形则实能致之而不贰其操矣夫然后以下释君子好逑
　　白虎通三纲君臣父子夫妇也六纪诸父兄弟族人诸舅师长朋友也君为臣纲父为子纲夫为妻纲敬诸父兄六纪道行诸舅有义族人有序昆弟有亲师长有尊朋友有旧纲者张也纪者理也大纲小纪所以张理上下整齐人道也六纪为三纲之纪师长君臣之纪也以其皆成已也诸父兄弟父子之纪也以其有亲恩连也诸舅朋友夫妇之纪也以其皆有同志为纪助也
　　二章李氏樗迃仲讲义荇黄花叶似莼毛氏传荇菜以事宗庙防周礼四豆之实无荇陆玑防防其白茎以苦酒浸之脆美可案酒防即煮
　　诗中托物起兴虽于下言之事多不相关然凡言采取之物亦必本自有所用如采荇虽不须言荐宗庙然荇自是可案酒者故人曽采而诗人亦言之若无所用而人不采则诗人亦不言也后凡释其物为其用者皆谓其物所常用非必关于诗也
　　三章亨普庚反○诗记芼则以熟而荐之也芼以姜桂严粲坦叔诗缉芼之谓为羮内则芼羮注云菜○陈旸乐书琴或谓伏羲作或谓神农作或谓帝俊使晏龙作其制长三尺六寸六分象期之日广六寸象六合有五象五行腰广四寸象四时前广后狭象尊卑上圆下方象天地徽十三象十二律余一以象闰葢长三尺六寸六分者中琴之度长八尺一寸者大琴之度也又云大琴二十中琴十小琴五舜弹五之琴或谓七自陶唐时有之或谓文王加少宫少商二或谓文武各加其一○乐书瑟或谓伏羲作或谓神农晏龙作或谓朱襄氏使士逹制为五之瑟瞽瞍判为十五或谓大帝使素女鼓五十之瑟帝悲不能禁因破为二十五葢五十大瑟也二十五中瑟也五十五小瑟也有颂瑟长七尺二寸广一尺八寸二十五葢即中瑟也○乐书黄帝命伶伦铸十二钟和五音虞夏之时大谓之镛小谓之钟周制大谓之钟小谓之镈虡县一钟谓之特钟一虡十二钟谓之编钟堂上击黄钟特钟而堂下编钟应之镈伯各反虡求许反○乐书鼓始于伊耆氏少皥氏冒革以为鼓夏后氏加四足谓之足鼓商人贯以柱谓之楹鼓周人县而击之谓之县鼓周礼鼓人教六鼓以晋鼓鼓金奏晋鼓长六尺六寸此常乐也余五鼓各有所用二章谓本其未得而言下云则当左右流之则当寤寐求之三章谓据今始得而言下云则当采择亨芼则当亲爱娯乐宜去四当字则于本据二字意为顺○题下匡衡言品物遂而天命全是兼人物而言谓此效皆原于昏姻之正也下理万物之宜上应此句
　　序○姆莫候反珩下庚反璜胡光反琚纪余反瑀于矩反中节之中竹仲反
　　朱子分出大序而别留小序愚谓自后妃至用之邦国下接是以关雎乐得淑女是关雎正序风风也教也风以动之教以化之是国风序关雎麟趾至王化之基是二南序
　　葛覃【周南二】后妃自作絺绤赋其事及归寜之意
　　经○一章毛氏葛所以为絺绤女功之事烦缛者○二章毛氏莫莫成就貌○诗缉妇人骄侈之情何极苟萌厌心虽穷极靡丽耳目日新犹以为不足服之无斁可见后妃之徳性后世后妃以骄奢祸其族皆厌心为之
　　此诗葢后妃已成絺绤之服将归寜而追赋之也春葛方盛未可刈濩之时后妃已念念于此往而观之见黄鸟飞集和鸣于丛木之上于以见和气薫蒸物各得所之意及葛之成也即刈之濩之以为絺绤絺绤夏服也夏深葛成而方刈既成服而服之可见勤于女事不失其时及将归寜则必谋之姆师告之夫君至于澣濯防事亦且咨询而不置其勤俭恭谨之徳备见于词气之间则文王刑于寡妻之效尤着于此矣
　　传○一章尔雅翼葛生山泽间蔓延牵其首至根可二十歩○防施移也言引蔓移去其根也○防皇黄鸟黄鹂留【一作黄离留】或云黄栗留幽州曰黄鸎又名仓庚商庚鵹黄楚雀齐人曰抟黍○抟徒端反【一鸟十名】○二章厌于验反垢古后反○三章毛氏女师教以妇徳妇言妇容妇功祖庙未毁教于公宫三月祖庙既毁教于宗室防姆妇人五十无子出而不复嫁能以妇道教人者女出嫁姆从之女子自少常教习故曰女子十年不出傅姆教之但嫁前三月特就尊者之宫教成之耳姆莫候反○陆徳明释文撋而专反烦撋犹捼莎也捼奴禾反莎素禾反去丘吕反○周礼内司服掌王后之六服袆衣揄狄阙狄鞠衣展衣縁衣注狄当为翟翟雉名伊雒而南素质五色成章曰翚江淮而南青质五色成章曰摇阙者屈也王后之服刻缯为之形如采画之缀于衣以为文章袆衣画翚揄翟画摇阙翟刻而不画此三者皆祭服而翟数皆十二鞠衣黄桑服也荐于上帝告桑事展衣以礼见王及賔客縁衣御于王及燕居袆揄青阙赤鞠黄展白縁黒公之夫人袆衣侯伯之夫人揄狄子男之夫人阙狄其翟如夫之命数其下内外命妇鞠衣则九嫔孤之妻展衣则世妇卿大夫之妻縁衣则女御士之妻也上皆可以兼下袆音晖揄音摇鞠居六丘六二反展张彦反縁当为褖吐乱反翟音狄翚音晖
　　此诗前二章虽各三句连文而每二句一韵前二章上二句皆无韵而每章中二句萋飞莫濩私衣皆是韵二章三章下二句绤斁否母换韵惟前章以喈叶鸡连上韵后章以归连下韵如此已觉可读恐不必叶绤斁为却药上连濩字
　　卷耳【周南三】后妃作文王拘幽时也　异古
　　经
　　此诗虽赋体然皆设辞反覆托意以见忧思为皆直道其事故不可为比兴卷耳易得顷筐易盈采采非一而又不盈者志不在此也及懐人之深发为嗟叹则遂不顾而弃之大道之傍矣思人而不得见于是欲升髙望逺则马病而不可升马豆果病哉守礼义之闲不可得而往也乃姑酌金罍之酒聊以自解长念之心耳其下申此意而甚之之辞也马始也病今则甚而色变矣酒之在罍我酌之也犹有度今以大觞而自酌忧愈深而驱之欲愈力也然酒岂果能摅此郁积之思乎终欲往望则并仆夫亦病矣葢文王拘幽之际臣民有奔走之劳真有至于病者至此则将云何乎惟有长吁而已矣葢其思虽切而无邪忧虽深而不过而一倡三叹之中至诚恻怛之心不愆礼义之则洋溢于言语之表非徳之至其孰能与于此
