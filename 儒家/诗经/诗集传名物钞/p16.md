<!-- { "loadSidebar": true } -->
　　诗记豳居风雅之间何也风之所为终而雅之所为始也变风终于曹思明王贤伯之不可得于是次之以豳反之于周公而后至于鹿鸣言周之所以盛者由周公也○周世次见周南○子金子公刘之迁豳也史谓周道之兴自此则国语所谓十五王而文始平之者自公刘数之尔不然则以有徳之宗数之犹殷言贤圣之君六七汉言七制之主也读笃公刘之雅可想见公刘度地建国和辑人民之防焉读七月之诗可想见豳民因天力本孝慈忠爱之俗焉汉儒旧序以笃公刘为召康公之所献以豳七月为周公之所陈意者豳之遗诗欤召公献之以备燕享之乐使成王知立国勤劳之故周公陈之以为蒙工之诵使成王知故国衣食之原故笃公刘列于雅而豳七月自为风盖自三圣相授其礼乐声敎之盛渐被四海后稷于此有邰家室子孙皆有令徳其后虽当夏道衰防一再转徙而修其训典奕世载徳加以公刘之贤生聚再繁邦家再盛故国人叙其建立之规道其风土歌謡之美吹之管籥和以土鼓周人世守之以为其先公之乐至有天下而亦专官掌之周官籥章之职掌土鼓豳籥是也土鼓苇籥皆尧之遗音也而豳籥则公刘之遗音也豳籥所龡之诗则豳诗豳雅豳颂也豳诗七月之诗也豳颂虽不知其的为何诗而笃公刘之篇岂非豳雅之诗欤或者顾谓公刘之时夏道将坠国介戎狄之间计无文物笃公刘七月之诗盖出周召之笔追述先公之事尔是独不思夏当三圣之后义理素明言语素雅其文章最盛但载籍失其传耳其存者与其杂见传记者可想见也岂至周召之时而后始有如此之文哉且周诗固有追述先公之事者然皆明着其为后人之辞生民之诗述后稷之事也而终之曰以迄于今緜之诗述古公之事也而系之以文王之事此皆后人之作也若笃公刘之诗极道冈阜佩服物用里居之详七月之诗上至天文气下至草木昆虫其声音名物图画所不能及安有去之七百而言情状物如此之详若身亲见之者又其末无一语为追述之意吾是以知其决为豳之旧诗也况史氏已眀言诗人歌乐思其徳乎虽然七月为豳之旧诗固也何以不居二南之前而居变风之末欤曰诗皆采之当世而前世之诗存者不可泯也故豳七月附于十五国风之后犹商那附于三颂之末也七月既非周公之所自作何以系周公诸诗曰豳周公之采邑也周公食邑于豳岐之间以其为周之旧邑故曰周公然周既为一代有天下之号则周公之诗不可谓之周而谓之豳焉豳诗既周公之所陈故凡周公之所作与为周公而作者皆附之然则公刘为雅七月独不可为雅欤曰风雅固各有体也○音并见周南
　　七月【豳一】周公陈戒成王
　　经○一章诗缉亩大抵以南为正故每曰南亩○五章为于僞反○六章毛氏春酒冻醪也防冻时酿之即酒正三酒中清酒也诗记月令注古者获稻而渍米麴至春而为酒○毛氏眉夀豪眉也防人年老者必有豪眉秀出诗缉眉夀衰矣养气体焉以助之也○断絶之之义当音短○七章索素洛反○卒章冲直弓反○兕觥见周南卷耳
　　凡事豫则立七月之诗豫而已矣有天下国家者豫其所当豫则无有不善矣○诗中以日言者虽为建子之义其实主于阳而言然止于四之日者春日载阳春日迟迟即辰月也事必在季春故也建巳为正阳之月不曰六之日而曰四月者盖阴阳之生皆以渐夏至一隂生非生于夏至之日谓至夏至之日而成一阴也其始实自小满之日六阳已极而微阴萌兆驯致而成故君子探其理于建已惟以月言之也
　　传○一章放甫两反篇内同下去声○晋天文志东方心三星天王正位也中星曰明堂天子位前星为太子后星为庶子子金子尧典仲夏火中月令则季夏昏心中季冬晓心中故周家有火中寒暑乃退之说谓季夏火昬中暑极而退季冬火晓中寒极而退也豳公之诗上距尧未逺岁差不多故七月之昬则亦见火之西下矣○释文耜耒下耓也广五寸耒耜上句木也耜古以木为之易曰斲木为耜揉木为耒亦以金为之周礼注古者耜一金两人并发之耓他丁反耒卢对反句音钩○长知丈反○甫田笺田畯司啬今之啬夫也韵防诗诂云周礼无田畯之职盖六遂中邻里鄼鄙县遂之长髙者为大夫卑者为士通称田畯盖农田之俊也○瞽蒙见纲领○周礼注防讽诵谓闇读之不依琴瑟而咏也○二章仓庚见周南葛覃○穉直利反○蘩见召南采蘩○啖音淡逺于愿反○三章萑苇见秦蒹葭○防斨即斧也唯銎孔异耳隋狭而长也銎斧斤受柄处也隋徒禾汤果二反銎曲容反○防春秋伯赵氏司至伯赵鵙也以夏至来冬至去陈思王恶鸟论云伯劳以五月鸣应阴气之动隂为残贼盖贼害之鸟也其声鵙鵙故以其音名云诗缉月令仲夏鵙始鸣盖至七月则鸣之极而将去矣○毛云朱深纁也○祭服衣纁裳○四章笺物成自秀葽始诗缉曹氏曰释草葽绕蕀菀注云今逺志也其上谓之小草说文云刘向说葽味苦谓之苦葽本草逺志又有棘菀绕葽细草三名四月采根叶隂干参订诸说知葽为逺志矣四月阳气极于上而微阴已受胎于下葽感之而早秀案严粲葽毛不指为何草郑疑为王萯陆玑亦无明説唯曹氏以为逺志证据甚明萯音妇○诗缉蜩蝉也诸蝉之緫名释虫云蜩蜋蜩螗蜩郭璞引夏小正云蜋蜩者五色具螗蜩者蝘俗呼为胡蝉故尔雅防蜩者目诸蝉也蜋音郎螗音唐蝘音偃○说文草木皮叶落堕地为萚○防于往也于貉言往不言取狐貍言取不言往皆是往捕之而取其皮故毛言于貉谓取狐貍皮并明取之意也今案尔雅貍狐貒貈丑是四物同类也又别条防字林云貈似狐善睡其子名貆详此则貉与狐貍非一物传以为一物未详貒音湍貈即貉字貆音喧○五章尔雅蜤螽蜙蝑注防所谓舂黍也豳州谓之舂箕蝗类也长而青长角长股股鸣者也或谓似蝗而小斑黒其股似玳瑁五月中以两股相切作声闻数十歩诗缉旧说以为即螽斯者非蜤音斯蜙蝑音嵩须○防尔雅螒天鸡谓小虫黒身赤头一名莎鸡一名酸鸡又曰樗鸡陆玑如蝗而斑色毛翅数重其翅正赤六月中飞而振羽索索作声豳州谓之蒲错今络纬虫是也螒音翰○李氏考工记以股鸣者以翼鸣者以股鸣者斯螽是也以翼鸣者莎鸡是也○蟋蟀见唐蟋蟀笺在野至入牀下皆谓蟋蟀也言三物如此者将寒有渐非卒来也○防筚户以荆竹织门以荆竹通风故泥之○愚案穹窒两句四事皆治室之事塞向以御北方之寒气墐户以御南方之寒气谓之穹窒则南牗亦或塞之矣○六章防郁唐棣之类树髙五六尺实大如李正赤食之甜本草一名雀李一名车下李蘡薁亦郁类而小别晋宫閤铭云华林园中有车下李三百一十四株薁李一株车下李即郁薁李即薁二者相类而同时熟故言郁薁也蘡于盈于耕二反○诗记葵承露也大茎小叶华紫黄色可茹公仪休所拔是也埤雅有紫白二种○小宛防菽大豆也采其叶以为藿以芼牛谓以鼎煮牛取其骨体置之于俎其汁则芼之以藿调以五味乃盛之于铏谓之铏羮铏音刑○酿女亮反○诗记壶枯者可为壶嫩者可供茹防甘瓠可食就蔓断取而食之李氏壶性蔓生斩之故曰断○荼见邶谷风○少式照反长知丈反○七章秸音戛说文禾藁去皮○稻稌也性冝水即今南方所食稻也稌音杜又音土又通都反音述糯也又稷之黏者苽音孤韵防雕也亦作雕胡即枚乘所谓安胡之饭今所食茭苖米也粱粟也○愚案麦非纳于十月也此盖緫言农事毕尔○卒章左氏传昭四年其藏冰也深山穷谷固隂沍寒于是乎取之注沍闭也必取积阴之冰所以道达其气使不为灾道去声○防冲冲非貎非声故云凿冰之意○天官凌人掌冰正岁十二月令斩冰注正谓夏正正岁季冬○礼注献羔祭司寒也○着直略反○左氏传食肉之禄冰皆与焉大夫命妇丧浴用冰又曰自命夫命妇至于老疾无不受冰冬无愆阳至民不夭札皆左氏传文注食肉之禄谓在朝廷治其职事就官食者命妇大夫妻也老致仕在家者愆过也愆阳谓冬温伏隂谓夏寒苦雨霖雨为人所患苦厉恶气也短折为夭夭死为札与音预札侧八反○燮悉协反○仪礼乡饮酒礼尊两壶于房户间士冠礼注置酒曰尊今传云两尊壶恐传写之误○诗记豳之先公国容未备无君臣之间故曰朋酒斯飨曰杀羔羊跻彼公堂万寿无彊○题下中音仲龡即吹字
　　鸱鸮【豳二】周公遗成王
　　经○前编武王崩成王立年十三周公位冢宰正百工成王元年三叔流言于国曰公将不利于孺子周公乃告二公曰我之弗辟我无以告我先王于是辞位出廵狩于边郑康成曰周公遭流言之难避之而居东都朱子谓弗避之说冝从郑氏盖是时三叔方流言于国周公处兄弟骨肉之闲岂应以语言之故遽兴师以诛之圣人气象大不如此且王方疑公公固不应不请而自诛之若请之于王王亦未必见从当时事势亦未必然也前编又曰周公居东二年则罪人斯得孔氏以居东为东征非也斯得者迟之之辞也朱子曰管蔡流言成王疑之未知罪人之为谁也及周公居东二年成王悟乃知罪人在管蔡也若曰所谓罪人者今得之矣或问居东二年非东征乎朱子曰成王方疑周公周公岂得即东征乎二年犹待罪也成王三年周公为诗以贻王名之曰鸱鸮后王感风雷之变迎周公反国三监及淮夷叛周公乃作大诰东征诛管叔杀武庚放蔡叔宁淮夷东土三年而后定○子金子七月之诗周公遭变时所陈也夫成王方有疑于周公公方避位居东而顾为是谆谆几于强聒者嗟乎此周公忠爱之诚也夫岂以居东而遂忘其君也哉然亦惟居东故可以忠告尔向使居中秉国则成王益深不利之疑虽吐赤心其孰能信之圣人所处其脱然无累之心与其拳拳不已之心并行不悖也于后公乃为诗贻王名曰鸱鸮则鸱鸮最后作也成王之疑亦将释矣鸱鸮之诗其情危其辞急盖有以忧武庚之必反王室之必揺也夫昔也武庚以周公利权间三叔而今也奄君又以周公见疑嗾武庚则踯躅之变势所必至故周公汲汲为成王言之为鸟言以自喻或以喻先王也曰鸱鸮鸱鸮既取我子谓其已诱管蔡也母毁我室谓其勿更揺毁王室也恩斯勤斯鬻子之闵斯伤管蔡也二章言先王创业之备固也今此下民孰敢侮予微管蔡之内叛武庚之外连则固未易侮也三章言先王之勤劳也四章言王室之危外患之必至其辞不得不急也既而成王悟周公归而管蔡武庚卒于叛盖其参谋造祸非一日矣○鸮于骄反○彻字释文无音韵防撤字在彻字下作敕列反者有剥训则诗中彻彼当作敕列反
　　愚案传以鸱鸮之诗为诛武庚后作益以周公居东为东征也其原皆因金縢我之弗辟之辟读为致辟管叔之辟故其説如此亦朱子早年之説也及后与蔡仲黙论书手帖则曰弗辟之説只从郑氏为是向董叔重辨此一时信笔荅之谓当从古注说后来思之不然今书说悉已改定而诗传乃若此者未及改也若从避音而以前说求诗则圣人之心与当时事势之实皆可见矣然又知读书者于字音训诂不可不致谨也一字之误遂至义理悬絶如此其可视为小学之事而忽之哉○此诗大意前二章主武庚而言后二章言已勤劳以告成王也首章谓武庚既诱管蔡流言而失君臣之义兄弟之亲为周家之罪人所谓取我子也次章言周室经营亦已巩固汝武庚者母徒起觊望之心三章自言自武王以来至成王初年尽力经营之劳苦末章谓尽瘁事国乃未足以定天下室翘翘谓我家管蔡之内乱也风雨飘揺言武庚之外挠也则我其能不鸣之急与所以感悟成王也
