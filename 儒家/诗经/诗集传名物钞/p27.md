<!-- { "loadSidebar": true } -->
　　传○一章菽见豳七月○礼注疏金路象路以金象饰诸末谓凡车上之材于末头皆饰之○画胡卦反刺七亦反鷩必列反毳尺锐反絺陟里反盛平声好去声○二章疏正出涌出也水泉从下上出曰涌泉○埤雅芹水菜一名水英尔雅谓之楚葵洁白而有节其气芬芳而味不如莼之美故列子以为客有献芹者尝之蜇于口惨于腹也蜇音浙○三章胫胡定反縢徒登反齐侧皆反○疏干凿度注云古者田渔而食因衣其皮先知蔽前后知蔽后后王易之以布帛而犹存其蔽前者重古道不忘本也余见曹候人及斯干○卒章繂音律度徒各反
　　角弓【小六十九变四十七】刺王不亲九族好谗佞
　　经○五章诗缉谗人乗间而入指马为驹颠倒是非不顾忌其后谗言无实久则自败而小人不恤也○六章诗缉谗人为恶如猱升木本自能之无所事教王又信任之是教猱升木也诗记小人乐于不善而王又益之以不善之教是以涂涂附也○末章诗记粲然有文以相接驩然有恩以相爱中国之道也中国道尽则如蛮如髦是谓大乱故我是用忧也
　　前四章刺不亲九族后四章刺好谗佞二章二民字所指微有不同上民字即兄弟昏姻也下民字众民也王既逺其兄弟昏姻则彼亦如是而逺王矣王以薄徳教其下则下民莫不仿效皆各逺其兄弟昏姻矣然民之上智不可移故兄弟之令善者不变其质之不善者则又习于不善而交相为病矣四章谓民之不善也各持其一偏以相怨悔不能存恕自反专以恕为己任为之而不疑若酬酢之受爵而不加逊让怨人者人亦怨之怨之所归祸之所集故至于亡身也五章言谗人颠倒是非固无所顾忌而王听之无厌惟恐不言犹之食食之必宜于饱如酌之甚取其多则谗者计行而愈有以増益其故下章有教猱涂附之说也式居娄骄者谓用此以居之则娄生其骄慢耳娄骄之辞气犹论语言屡憎也
　　传○一章疏冬官以六材为弓谓干角筋胶丝漆也又曰角之中恒当弓之隈隈谓弓之渊角之中央与渊相当○好去声下同○五章胜音升惫蒲拜反○六章猕猴音弥侯着直略反○七章瀌符骄反从释文此类隔而讹者今改必骄反○长上声
　　菀柳【小七十　变四十八】王者暴虐诸侯不朝
　　传○一章防音机朝音潮○战国策鲁仲连曰齐威王率天下诸侯而朝周周贫且微诸侯莫朝而齐独朝之居歳余周烈王崩齐后往周怒赴于齐曰天崩池坼天子下席东藩之臣因齐后至则斮斮侧略反斩也○二章分扶问反
　　右桑扈之什
　　都人士【小七十一变四十九】乱后思昔日都邑人物之盛　异传○一章诗记都人士丧服传所谓都邑之士所以别野人也诗缉士对女而言谓男子也○疏狐色不等若狐白非君不服狐青及小而美者可以供公子若黄狐及麤恶者庶人亦服之玉藻犬羊之裘不裼庶人无文饰也此狐裘亦不裼故曰狐裘色也○复扶又反○二章台见南山有台传○夫音扶○笺以台皮为笠疏笠本御暑因可御雨前裘则冬所衣此笠则夏所用衣去声○疏玉藻云始冠缁布冠自诸侯下达冠而敝之可也此应始冠而敝今都人以为常服者士以上冠而敝之庶人则虽得服委貌因而冠之而俭者服缁布○说文绸密也诗缉言其髪美解颐新语其首饰绸直一如髪之本然谓不用髪髢为髙髻之类○三章充耳琇见卫淇奥传及鄘君子偕老○填吐电反○姞巨乞反○疏节南山尹氏太师常武王谓尹氏昭二十三年尹氏立王子朝是其世为公卿韩奕为韩姞相攸宣三年左传云姬姞耦子孙必蕃姞吉人也后稷之元妃也言姬姞耦明为旧姓以此知尹亦有防姻矣既世贵旧姓昏连于王室家风不替是有礼法矣○四章疏厉垂带貌礼大带垂三尺○释文长尾为虿短尾为蝎螫音释○揵丘言渠焉巨偃三反举也
　　采緑【小七十二变五十】妇人思其君子　异
　　经○疏妇人怨旷非王政而録之于雅者以怨旷为行役过时是王政之失故録以刺王○三章韔见郑太叔于田传
　　传○一章诗缉王刍易得之菜即菉蓐也陆玑其茎叶似竹青緑色髙数尺今淇奥傍生如草涩砺可以洗笏及盘枕利于刀错俗呼为木贼彼土人谓为緑竹○卷音权舎音舍○三章狩尺救反从释文恐误当作舒救反为于伪反○卒章疏上章兼有狩此偏言钓者因上章钓文在下接而申之
　　黍苗【小七十三变五十一】宣王时召穆公为申伯营城邑行者作
　　异
　　经○诗记天子子万姓者也大臣虑四方者也方伯分一面者也申伯之体势不重则无以镇定南服召穆公身为卿士岂得辞其忧责哉宣王虽深居九重固未尝一日忘之也必待召公告厥成功而王心始宁焉此真知职分者也
　　上公则下说盖申伯诚有功于天下而封之诚当矣故民虽劳无怨而且乐道其事也其末章既喜谢邑之平治颂召伯之成功而归重于王心之宁忘已之劳以奉其上惟欲得王心之安尔此见忠实之情太平之气象也
　　传○二章挽音晚○三章从才用反○末章治相并去声
　　隰桑【小七十四变五十二】喜见君子不知所指　异
　　经○释文幽于纠反○疏难为叶之茂沃言叶之柔幽是叶之色言桑叶茂盛而柔輭则其色纯黒故三章各言其一也輭乳兖反
　　白华【小七十五变五十三】申后怨幽王
　　经○五章子金子鼓钟于宫声闻于外谓宫中鼓钟声必外闻宫中嫡庶之乱外人岂不知哉○七章戢庄立反
　　全篇比体而四六八章正比余皆反比一章言物必相湏为用今王不然而弃我二章言天泽必普及微物今王乃不图其大者三章言小水润泽尚能浸灌稻田有用之美物王之尊大反不能施泽于所当施四章言物之贵者用之轻位之尊者降而贱五章言有感则必有应今念者固至而不见荅六章言近恶而逺美七章言物皆有常而王心无常八章言亵于卑者身亦自卑也
　　传○一章疏白华茅类沤之柔韧异其名谓之为菅因谓在野未沤者为野菅沤于候反渍也韧而振反坚柔也○申后褒姒事见正月及王风○二章被皮义反○三章滮符彪反类隔切今易皮休反○四章毛氏煁炷灶也疏炷者无釡之灶其上然火谓之烘本为此灶止以然火照物若今之火炉也炷于季反○餁如甚反○六章埤雅鹙性贪恶状如鹤而大长颈赤目其毛辟水毒青色头髙八尺善与人鬬好防蛇○间音谏卒章释文扁边显反底都礼反恐悮
　　序○前汉班偼伃传顔师古注曰白华小雅篇周人刺幽王黜申后也
　　緜蛮【小七十六变五十四】微贱劳苦　异
　　经
　　此诗恐是兴体
　　瓠叶【小七十七变五十五】燕饮之诗　异
　　传○一章毛氏瓠叶庶人之菜笺亨以为饮酒之菹○二章笺凡治兔之宜鲜者毛炮之柔者炙之干者燔之诗缉凡肉置火中曰炮热之曰燔近火曰炙○数色主反○三章炕苦浪反干也
　　渐渐之石【小七十八变五十六】出征劳苦
　　传○一章将帅并去声○卒章毛氏毕噣也隂星尚书孔传毕星好雨月离之则多雨噣直角反又音昼○诗缉豕性负涂常时虽白蹢者亦污今羣然渉水濯其涂而见白是久雨停潦多故也停潦尚多雨歇未久而月离毕则又将雨矣不遑它事惟雨是忧耳
　　序○笺荆谓楚也舒舒鸠舒鄝舒庸之属地理考异谓地理志丹阳郡丹阳县楚之先熊绎所封左传熊绎辟在荆山括地志归州巴东县东南四里归故城熊绎之始国也舆地志秭归县东有丹阳城春秋有舒在今庐州舒城县舒鸠今无为军巢县舒蓼在安丰县舒庸东夷国谓之羣舒皆偃姓臯陶之后鄝与蓼同
　　苕之华【小七十九变五十七】伤周衰自忧不久
　　经○芸多貌
　　何草不黄【小八十　变五十八】征役不息
　　传○二章乐音洛○三章兕徐履反纽音切今易序紫反○卒章诗缉巾车云士乗栈车庶人役车注栈车不革挽而漆之役车方箱可载任器以共役毛氏以为此有栈之车役车也疏申毛氏义以为此栈是车状其说不分晓不若径以为士之栈车也挽谟干反
　　右都人士之什
　　小雅谱
　　文王年四十七即位在位五十年盖立于殷王帝乙之七祀文王元年帝乙之八祀也薨于王纣之二十祀而武王立武王十三年灭殷又七年而崩子成王诵立三十七年崩子康王钊立二十六年崩子昭王瑕立五十一年崩子穆王满立五十五年崩子共王紧扈立十二年崩子懿王囏立二十五年崩共王之弟辟方立是为孝王十五年崩懿王之子燮立是为夷王十六年崩子厉王胡立三十七年出奔彘五十一年崩子宣王静立四十六年崩子幽王立十一年弑子平王宜臼立
　　鹿鸣　　　　四牡　　　　　皇皇者华
　　伐木　　　　采薇　　　　　出车
　　杕杜　　　　南陔　　　　　白华
　　华黍　　　　鱼丽　　　　　由庚
　　南有嘉鱼　　崇丘　　　　　南山有台
　　由仪　　　　菁菁者莪
　　右十七诗文王武王时诗盖夫子之删诗主于周而周之盛徳莫如文王故四诗皆始于文王也况雅颂皆周公所定则小雅之端鹿鸣诸诗皆文王之诗明矣以下或亦有出于武王时者故不敢独言文王也
　　天保　　　　蓼萧　　　　　湛露彤弓
　　右天保诸侯羣臣报上余三诗皆天子燕诸侯之诗盖武王成王时诗也
　　楚茨　　　　信南山　　　　甫田
　　大田　　　　瞻彼洛矣　　　裳裳者华
　　桑扈　　　　鸳鸯　　　　　頍弁
　　车牵　　　　鱼藻　　　　　采菽右十二诗列于变雅朱子以为自楚茨至车牵十篇乃正雅之错脱又以鱼藻采菽与楚茨等篇相类然则亦皆武王成王时之诗也
　　常棣
　　右成王时诗
　　六月　　　　采芑　　　　　车攻
　　吉日　　　　黍苗
　　右五诗宣王
　　节南山　　　　正月　　　　十月之交
　　小弁　　　　鼓钟　　　　　白华右六诗幽王
　　賔之初筵
　　右卫武公作武公即位于宣王之十六年卒于平王之十三年然则此诗作于宣王幽王平王之时皆不可知未可以东迁雅亡之说断之也
　　鸿雁　　　　庭燎　　　　　沔水
　　鹤鸣　　　　祈父　　　　　白驹
　　黄鸟　　　　我行其野　　　斯干
　　无羊　　　　雨无正　　　　小旻
　　小宛　　　　巧言　　　　　何人斯
　　巷伯　　　　谷风　　　　　蓼莪
　　大东　　　　四月　　　　　北山
　　无将大车　　小明　　　　　青蝇
　　角弓　　　　菀栁　　　　　都人士
　　采緑　　　　隰桑　　　　　緜蛮
　　瓠叶　　　　渐渐之石　　　苕之华何草不黄
　　右三十四诗时世不可考

　　诗集传名物钞卷六
<经部,诗类,诗集传名物钞>
　　钦定四库全书
　　诗集传名物钞卷七　　　　元　许谦　撰
　　大雅三
　　郑氏诗谱大雅十八篇为正经民劳之后谓之变雅
　　文王【大一正一】周公追述文王之德戒成王
　　经○一章子金子文王在上于昭于天谓文王之德首出庶物昭彻于天故千余年之侯国一旦受命达于天下○又曰有周不显帝命不时王文宪作丕显丕时如诅楚文敢昭告于不显大神盖不字乃丕字也岂有告神而谓之不显乎
