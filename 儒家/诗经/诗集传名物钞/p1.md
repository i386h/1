<!-- { "loadSidebar": true } -->
　　钦定四库全书　　　　　经部三
　　诗集传名物钞　　　　　诗类
　　提要
　　【臣】等谨案诗集传名物钞八卷元许谦撰谦有读书丛说已著录谦虽受学王柏而醇正过之研究诸经亦多明古义故是书所考名物音训颇有根据足以补集传之阙遗惟王柏作二南相配图移甘棠何彼禯矣于王风而去野有死麕使召南亦十有一篇适如周南之数师心自用窜乱圣经殊不可训而谦笃守师说列之卷中犹未免门户之见至柏所删国风三十二篇谦疑而未敢遽信正足见其是非之公吴师道作是书序乃反谓已放之郑声何为尚存而不削于谦深致不满是则以不狂为狂非谦之失矣卷末谱作诗时世其例本之康成其説则改从集传葢渊源授受各尊所闻然书中实多采用陆徳明释文及孔頴达正义亦未尝株守一家名之曰钞葢以此云乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀

　　诗集传名物钞序
　　白云先生许公益之读四书丛説师道既为之序其徒复有请曰先生所论著独诗集传名物钞为成书向闻屡以示子而一二説亦厠子名于其间子曷有以播其説师道窃惟诗之兴尚矣当周盛时在下则有二南之风在上则有雅颂之作周公取以列之经幽厉之后风雅俱变夫子于诸国之风则删其淫邪于公卿大夫之作则取其可为训戒者东迁之后王国并列于国风而于商周之初考其遗失又得商颂之类至鲁颂则因其所用之乐歌以着其实以是合于周公之所取而为三百篇若自卫反鲁乐正雅颂各得其所则指周公之经残缺失次者尔是诗之为经始定于周公再定于夫子遂为不刋之典不幸厄于秦火中可疑者多而诸传不察由汉以来毛郑之学专行歴唐至宋一二大儒始略出己意然程纯公吕成公犹主序説子朱子灼见其谬汛扫廓清本义显白每篇则定其人之作每章则约以赋比兴之分叶音韵以复古用吟哦上下不加一字之法略释而使人自悟破拘挛发防蔀复还温柔敦厚平易老成之旧自谓无复遗恨呜呼诗一正于夫子而制定再正于朱子而义明朱子之功万世永赖此名物钞之所为作也自北山何先生基得勉斋黄公渊源之传而鲁斋王先生柏仁山金先生履祥授受相承逮公四传有衍无间益大以尊公念朱传犹有未备者旁搜博采而多引王金氏附以己见要皆精义防防前所未发又以小序及郑氏欧阳氏谱世次多舛一从朱子补定正音释考名物度数粲然毕具其有功前传嘉惠后学羽翼朱传于无穷岂特小补而已哉然有一事关于诗尤重者不可黙而弗言王先生尝谓今之三百篇非尽夫子之旧秦火诗书同祸书亡缺如此何独诗无一篇之失如素绚唐棣貍首辔柔先正等篇何以皆不与而已放之郑声何为尚存而不削刘歆言诗始出时一人不能独尽其经或为雅或为颂相合而成葢闻夫子三百篇之数而不全则以世俗之流传管之滥在者足之而不辩其非朱子固尝疑桑中溱洧诸篇用之祀何神享何賔客何词之讽何礼义之正不得已则取曾氏所以论国策者谓存之而使后世知其非知所以放之之意金先生屡载于论语考证谓诸传皆然师道尝举以告公公方遵用全经宜不得而取也今钞中二南相配图王先生所定者葢合各十有一篇退何彼秾矣甘棠于王风而削去野有死麕则公固有取于斯矣以公之谨重虑夫启其末流破壊之然卓然有见寤疑辨惑如王先生之言使淫邪三十五篇悉从屏黜之例岂非千古一快朱子复生必以为然也惜斯论未究而公不可作矣姑识于序篇之末以俟后之君子考焉至元重纪之五年歳在己卯六月戊子朔友生呉师道序

　　钦定四库全书
　　诗集传名物钞卷一　　　　元　许谦　撰纲领○大序孔颖逹防嗟叹和续之也谓发言之后咨嗟叹息为声以和其言而继续之也和胡卧反【后凡孔颖逹防虽引他书但云防若今自引它经而下连防字则它书之防也余所引书皆放孔疏例】○防乱世谓世乱而国存故以世言亡国则国亡而世絶故不言世乱世言政亡国不言政者民困必政暴举其民困为甚辞故不言政也○传防山于反数色角反
　　治世之人安于居处乐于风化故发为歌声安舒而乐易听其音之安乐则知其世之治究其原则以为政之和平故也乱世之人怨其上之烦苛怒其上之暴虐故发为歌声怨恨而忿怒听其音之怨怒则知其世之乱矣求其本则以为政之乖缪于常道故也亡国之人哀其危亡思其愁苦故发为歌声悲哀而思逺听其音之哀思则知其国之必亡矣推其因则以民困穷不堪故也亡国谓国虽存将必亡者也
　　防莫近于诗言诗最近之余事莫先之也公羊传莫近于春秋何休云莫近犹莫过之也○传艾音刈○朱子语録问谓周公为先王恐读者有疑曰此无甚害葢周公实行王事制礼乐若止言成王则失其实矣○语録风雅颂是诗人之格是乐章之腔调如言仲吕调大石调之类风雅颂名既不同其声亦各别大率国风是民庶所作雅是朝廷之诗颂是宗庙之诗又曰诗有是朝廷作者雅颂是也若国风乃采之民间以见四方民情美恶○传分扶问反○语録关雎麟趾皆是兴而兼比然虽近比其体却只是兴且如关关雎鸠本是兴起到得下面説窈窕淑女方是入题説实事葢兴是以一个物事贴一个物事説上文兴而起下文便接説实事如麟之趾下文便接説振振公子一个对一个説葢公本是个好底人子也好孙也好族人也好譬如麟趾也好定也好角也好比则却不入题如比那一物説便是説实事如螽斯羽诜诜兮宜尔子孙振振兮螽斯羽一句便是説那人了下面宜尔子孙依旧是就螽斯羽上説更不用説实事此所以谓之比又曰比是以一物比一物而所指之事常在言外兴是借彼一物以引起此事而其事常在下句但比意虽切而却浅兴意虽阔而味长○语録三经是赋比兴是做诗底骨子无诗不有才无则不成诗葢非赋便是比非比便是兴风雅颂却是里面横串底都有赋比兴故谓之三纬纬于贵反串古患反○子金子下以风刺上风字只作平声读意好○语録先儒本谓周公制作时所定者为正风雅其后以类附见者为变风雅尔固不谓变者皆非美诗也○防动声曰吟长言曰咏○书子金子自直而温至简而无傲教胄子之事诗言志至律和声典乐之事然教胄子亦以乐也○周礼春官太师下大夫二人掌六律六同以合隂阳之声文之以五声播之以八音教六诗瞽蒙掌讽诵诗掌九徳六诗之歌以役太师注防凡乐之歌必使瞽蒙为焉命其贤知者为大师教之诗教瞽蒙也无目联谓之瞽有目联而无见谓之蒙无目联谓无目之联脉蒙谓蒙蒙然有联脉而无见也以其无目无所覩见则心不移于音声故不使有目者为之也灵台防蒙即今之青盲大音泰蒙音蒙联直忍反○史记九九八十一以为宫三分去一五十四以为徴三分益一七十二以为商三分去一四十八以为羽三分益一六十四以为角汉律歴志黄钟三分损一下生林钟三分林钟益一上生大蔟三分大蔟损一下生南吕三分南吕益一上生姑洗三分姑洗损一下生应钟三分应钟益一上生賔三分賔损一下生大吕三分大吕益一上生夷则三分夷则损一下生夹钟三分夹钟益一上生亡射三分亡射损一下生中吕西山先生蔡元定季通律吕本原黄钟九寸以三分为损益故以三歴十二辰得一十七万七千一百四十七为黄钟之实其十二辰所得之数在子寅辰午申戌六阳辰为黄钟寸分厘毫丝之数在亥酉未己卯丑六隂辰为黄钟寸分厘毫丝之法其寸分厘毫丝之法皆用九数故九丝为毫九毫为厘九厘为分九分为寸九寸为黄钟之实由是三分损益以生十一律焉故黄钟九寸林钟六寸大蔟八寸南吕五寸三分姑洗七寸一分应钟四寸六分六厘蕤賔六寸二分八厘大吕八寸三分七厘六毫夷则五寸五分五厘一毫夹钟七寸四分三厘七毫三丝亡射四寸八分八厘四毫八丝中吕六寸五分八厘三毫四丝六忽是则宫及黄钟最长故声浊羽与应钟最短故声极清也大音泰蔟千候反洗稣典反应于证反如追反亡音无射音亦中音仲○周礼传闲古苋反○论语传渍疾赐反○语録问诗可以观论语集注考见得失是自己得失否曰是考见事迹之得失因以警自己之得失又问可以怨集注云怨而不怒怒是如何曰诗人怨辞委曲柔顺不恁地疾怒○三复之三息暂反妻七计反○语録孟子説诗要以意逆志是为得之逆者等待之意谓如前途等待一人未来时且须耐心等待自有来时候他未来其心切又要进前寻求却不是以意逆志是以意捉志也如此只是牵率古人言语入自家意思中来终无益○上蔡泥奴计反掇都夺反
　　国风一
　　传○肄羊至反
　　周南一之一【正一】
　　传○雍于用反辟蒲亦反○子金子通鉴前编弃为唐虞后稷佐禹治水教民稼穑尧封于邰世后稷以服事虞夏及夏之衰不窋用失其官自窜戎翟之间不窋生鞠鞠生公刘始迁于豳路史谓稷生斄蠒斄蠒生叔均自后稷至公刘十余世汉刘敬传亦曰后稷十余世至公刘案世本自公刘歴庆节皇仆差弗伪榆公非辟方髙圉侯牟亚圉云都组绀诸盩十有二世而生古公亶父狄人侵之去之岐山之下居焉自稷至亶父葢二十余世矣史记以不窋为后稷子而又缺辟方侯牟云都诸盩四世遂为后稷至文王为十五世且自夏歴商凡四十五世而后稷至文王止十五世焉其亦误矣古公复修后稷公刘之业积徳行义旁国多归之古公生王季歴王季即位数伐戎有功商帝乙赐之圭瓉秬鬯为侯伯王季薨而文王嗣为西伯伐密须而徙都程又伐崇作丰邑而徙都之邰汤来反窋竹律反斄与邰同蠒吉典反组子古反绀古暗反盩之由反瓉才旦反○王应麟伯厚诗地理攷异郡国志美阳有周城括地志周城一名美阳城在雍州武功县西北二十五里左传注扶风雍县东北有周城即大王城郡国志鳯翔府扶风县本汉美阳县地武徳二年分岐山县置湋川县贞观八年改为扶风湋音韦
　　愚案邰在汉京兆武功县渭水之南县西南二十二里有斄城不窋之居在唐庆州之地州东南三里有不窋城豳即邠州豳之字为邠唐开元因改古文而改也公刘居邠当夏桀之世尧之八十一载治水功成而封后稷至公刘迁邠歴四百八十余年后稷受封之时讣已年老而分刘迁后又未知几何年而终惟不窋鞠两世处公刘后稷之间而歴年之乆如此则史记之失不言可知矣古公之迁也自邠而东南二百五十里至岐其半有梁山逾山而南即渭水也循水可以逹岐其迁当殷王小乙之世后稷初封其国则谓之邰不窋之徙不知何以名其国公刘之国则谓之豳至古公迁岐之后始号为周尔王季之薨当在帝乙七祀丙子之嵗其明年丁丑文王之元年也文王之三十一年商纣即位四十一年囚于羑里四十三年纣释西伯而使专征伐四十六年徙都程四十九年甲子徙丰是时文王葢已九十六嵗逾一年而薨矣然则二南之诗正作于都岐之日而分周召之治亦在都岐之时以岐为周召采邑则在都丰之后欤
　　史记周公旦文王之子武王次弟大姒子十人周公居四胜殷之后封于鲁留周辅政食邑于周而以子伯禽就封成王十一年公薨于毕諡曰文支子世邑于周○召实照反奭音适采仓代此宰二反镐胡老反筦古满反鄠侯古反
　　关雎【周南一】文王宫中之人言文王后妃之徳
