<!-- { "loadSidebar": true } -->
　　传○一章钟见周南关雎○乐音洛○三章乐书鼛鼓有笋簴中髙而两端下○见音现○卒章琴瑟见周南关雎笙见鹿鸣○周礼考工记磬氏为磬倨句一矩有半其博为一股为二鼓为三参分其股博去一以为鼓博参分其鼓博以其一为之厚注必先度一矩为句一矩为股而求其既而以一矩有半触其则磬之倨句也疏句据上曲者股据下直者谓两头相望者假令句股各一尺今以一尺五寸触两其句股之形即磬之倨句折杀也股者磬之上鼓者其下所当击者博为一假如黄钟之磬股博四寸五分股为二则长倍之为九寸鼓为三则鼓长一尺三寸五分参分其股博去一以为鼓博则三寸也参分其鼓博以其一为之厚则一寸也倨音据句音钩参音三度特各反杀所界反○籥瘁舞见邶简兮
　　楚茨【小五十五变三十三】公卿有田禄者力农奉祭　异
　　【此下十诗皆正雅错脱】
　　经○语録楚茨精深宏博如何做得变雅○问楚茨以下四篇先生谓即豳雅反覆读之其辞气与七月载芟良耜等篇相类无可疑然又以为述公卿力农奉祭则恐未然盖周自后稷以农事肇祀其诗未尝不惓惓于此今以为豳风豳雅者皆是也古人未有不先于民而后致力于神者恐不必专指公卿荅曰此诸篇在小雅而非天子之诗故正得以公卿言之盖皆畿内诸侯矣○此诗意趣宏博辞气纵逸语绪参差非它诗比读之茫然不知其际久之始见其端倪盖一章谓勤于稼穑所入者盛得以为祭祀之具二章言牲体之絜三章言俎豆之盛又皆言神享而降福四章祝致神语五章送神而起下章燕宗族之端卒章宗族燕而祝君夀福也
　　一章见邶凯风○黍稷见王黍离
　　传○一章疏蒺藜布地蔓生细叶子有三角刺○笺伐蒺藜与茨言楚楚言抽互辞也○疏庾是未入仓者故曰露积言露地积聚之也○仪礼特牲馈食礼前期三日之朝筮尸命筮曰孝孙某诹此某事适其皇祖某子筮某之某为尸尚飨注某之某者字尸父而名尸大夫士以孙之伦为尸疏凡尸筮无父者祭祖用孙列皆取于同姓之适孙也天子诸侯取卿大夫有爵者谓之公尸大夫士皆取无爵者无问成人与防皆得为之孙防则使人抱又少牢馈食礼筮尸命曰孝孙某来日丁亥用荐歳事于皇祖伯某妃配某氏以某之某为尸尚飨特牲士之祭礼也少牢大夫之祭礼也食音嗣诹子湏反适孙之适音的少失召反○奠谓祭日主人主妇陈设实鼎及豆笾盘匜等○祝迎尸于庙门外主人降立于阼阶东西面尸入门左北面盥升自西阶主人升自阼阶祝先入主人从尸升筵祝主人西面立于户内祝主人皆拜妥尸尸不言荅拜遂坐○尸祭乃食三饭告饱侑曰皇尸未实侑尸又食不饭告饱主人不言拜侑尸又三饭【此上并仪礼特牲少牢二篇有不同今约取其文】○神坐之坐去声○二章烝尝宗庙之祭名尝尝新谷也烝进品物也诗记自黍稷成为酒醴至其为祭乃烝尝之时也○尔雅疏枋本庙门之名设祭于庙门因名其祭曰祊凡祊有二种一是正祭之时既设于庙又求神于庙门之内郊特牲索祭祝于祊及诗祝祭于祊是也二是绎祭之时于庙门外是庙门内外皆有祊称诗疏知门内者以正祭之礼不宜出庙门门内得有待賔客之处者聘礼公食大夫皆行事于庙其待之迎于大门之内则天子之礼焉诗记凡祭祼鬯求诸隂焫萧求诸阳索祭祝于祊求于隂阳之间魂气无不之无不在求之不可一所故祝祭于祊而祀事所以孔明食音嗣焫如恱反○号去声三章毛氏防饔防廪防也疏饔防以煮肉在门东南北上廪防以炊米在饔防之北○疏燔火烧之名炙者逺火之称以难熟者近火易熟者逺之○从才用反诗记为俎孔硕谓荐熟也或燔或炙谓从献也郑氏合为一事误矣○疏从献谓既献酒即以此燔炙从之而置之在俎也○疏有司彻云宰夫羞房中之羞司士羞庶羞注云房中之羞其笾则糗饵粉餈其豆则酏食糁食庶羞羊臐豕膮皆有胾醢房中之羞内羞也彻直列反糗去九反饵而志反餈作姿反二物皆粉稻米黍米所为合蒸曰饵饼之曰餈糗者粉熬大豆也为饵餈之黏着故以粉糗搏之也酏以支反食音寺糁素感反酏食者酏也取稻米溲之小切狼臅膏以为臅膏臆中膏也糁食者取牛羊豕三肉等分小切之与稻米一肉一合以为饵煎之也臐音熏膮虚骄反二物皆臛也香美之名臛羹类也胾侧吏反大脔也醢音海肉酱也黏音拈着直略反搏音团与饘同臅昌蜀反臛黒各反○盛平声賔饮复饮之饮去声复扶又反○少式照反长陟丈反○四章左氏传定元年叔孙成子逆昭公之丧于干侯子家子不见叔孙易几而哭注几哭防也不见叔孙故朝夕哭不同防○予羊主反女音汝○嘏见天保○五章注利养也成毕也言孝子之养礼毕养去声○去起吕反○卒章与音预
　　信南山【小五十六变三十四】同楚茨　异
　　经○吴正传一章疆理修二章雨雪时三章黍稷盛四章菜菹具五章牺牲备六章祀事成
　　传○一章终南见秦终南○辟音辟重直龙反垄音陇○周礼土田之制乡遂用沟洫法百亩为夫夫间有遂十夫有沟都鄙用井田法谓王城二百里至五百里公卿大夫采地及畿内诸侯也百亩为夫夫间有遂九夫为井井间有沟凡遂在田首乡遂以东西为亩则遂从而沟横都鄙以南北为亩则遂横而沟从遂则深广各二尺沟则深广各四尺也此传谓顺其地势水势则南东之説不尽如周礼○二章霡亡革反类隔切今易莫获反○四章酢即今醋字又见召南摽有梅説文徐锴注菹以米粒和酢以渍菜也渍疾赐反○诗记后汉注春秋井田记人受田百亩公田十亩庐舎在内贵人也公田次之重公也私田在外贱私也○五章周礼礼记经注疏柜黒黍也酿以为酒郁金香草叶十叶为贯百二十贯为筑以煮之鐎中而和秬鬯谓之郁鬯又曰畅臼以椈杵以梧椈柏也梧桐也以柏香桐洁白用郁鬯于神为宜鐎子遥反○疏鸾即铃也谓刀环有铃其声中节故郊特牲曰割刀之用而鸾刀之贵贵其义也声和而后断是中节也中陟仲反断丁乱反○疏膋膓间脂也焫如恱反羶音馨芗音香
　　甫田【小五卜七变三十五】公卿有田禄祭方社田祖　异
　　经○诗记此诗后二章皆述前二章之意三章所言述首章公适南亩劳农之事故曰曽孙来止田畯至喜四章所言述二章以御田祖祈福之事故曰报以介福万夀无疆自曽孙之稼以下所谓大福也○三章田畯见豳七月
　　传○一章笺歳取十千于井田之法则一成之数也九夫为井井税一夫其田百井十为通通税十夫其田千亩通十为成成方千里成税百夫其田万亩欲见其数从井通起故言十千○疏前汉食货志后稷始田以二耜为耦广尺深尺曰长终亩一畮三一夫三百而播种于中苗生叶以上稍耨垅草因壝其土以附苗根比盛暑垅尽而根深能风与旱附根即雝本也□亦作畎畮古亩字上时掌反耨奴豆反鉏也壝愈水以醉二反案志本作隤音頽注谓下之也能读曰耐雝音壅○与去声○齐昵近也秀民民之秀出者赖恃也野处而不昵管子小匡篇作模野而不慝注谓质朴而野不为奸慝也○以食之食音嗣腐音父复扶又反劳去声○二章疏社者五土之神能生万物者以古之有大功者配之祭法共工氏之霸九州也其子曰后土能平九州故祀以为社左传共工氏有子曰句龙为后土上官之名也死以为社神而祭之故曰句龙为后土后转为社故世人谓社为后土后土者地之大名也传谓履后土而戴皇天是也句龙职主土地故谓其官为后土愚案疏意谓后土有二名同实异社则祭五土之神而以句龙配非祭天地也共音恭句音钩○疏曲礼天子祭四方歳徧注谓祭五官之神于四郊句芒在东祝融后土在南蓐收在西冥在北又大宗伯注四时迎五行之气于郊而祭五徳之帝亦食五官之神少昊氏子曰重为句芒食于木该为蓐收食于金修及熙为冥食于水颛顼氏子曰黎为祝融后土食于火土是黎兼二祀也【后土转为社故】曲礼言歳徧常祀也此秋成报功则緫祭故并言四方句音钩芒音亡重平声颛音专顼许玉反○罗弊致禽以祀祊大司马文【此作献禽恐误】彼注云罗弊罔止也秋田主用罔中杀者多也皆杀而罔止祊当为方声之误也秋田主祭四方报成万物疏祊是庙门外祊必彭反今因秋田而祭当是祭四方神故云误秋物成四方神之功故报祭之○礼记注先啬若神农者疏若是不定之辞以神农比拟故云若种曰稼敛曰啬不云稼而云啬者取其成功收敛受啬而祭也敛去声○周礼注祈年祈丰年也田祖始耕田者谓神农也豳雅亦七月也七月有于耜举趾馌彼南亩之事谓之雅者以其言男女之正田畯古之先教田者愚案此传田畯与经三章田畯不同传以神言经以人言也豳雅说详见豳风緫结题○礼运篑桴而土鼓注篑读为凷声之误也凷堛也谓抟土为桴也土鼓筑上为鼓也乐书谓土鼓之制洼土而为之故礼运言土鼓在乎未合土之前与壶涿氏炮土之鼓异矣愚案炮土之鼓瓦鼓也即籥章注杜子春谓土鼓以瓦为匡以革为两面可击者也礼运郑注之意则谓洼土为坎而以土凷筑之有声以为歌节即明堂位所谓土鼓篑桴苇籥伊耆氏之乐者也伊耆古天子之号于时未有炮土之器故其制如此此盖乐之始也篑苦对古怪二反桴音浮读作孚者误凷与块同苦对反堛普逼反抟徒端反洼乌反合音閤涿陟角反○三章治直吏反○卒章诗缉未刈之禾曰稼其稼在田由髙处视之则稼在下而见其密故如屋茅由平处视之则稼在上而见其髙故如桥梁若髙处见其踈平处见其低则禾薄矣露积之禾曰庾其庾在野随意堆积有平而髙者如水中髙地之坻有卓絶而髙者如髙丘之京稼则未刈庾则刈而未入仓于是求仓贮之求车载之
　　大田【小五十八变三十六】农夫颂美其上荅前篇意　异
　　传○一章种之之种去声余皆上声○诗缉多稼者或宜髙燥或宜下湿或利先种或利后种故择其种先种后种去声其种上声耜见豳七月○二章疏房谓米外之房米生于中若人之房舎孚者米外之粟皮甲者以在米外若铠甲也孚与桴同铠若改反○释文童梁草也说文稂作节云稂或字也禾粟之秀生而不成者谓之童节○莠见齐甫田○疏螟似虸蚄而头不赤螣蝗也蟊或云蝼蛄贼似桃李中蠧虫赤头身长而细虸蚄音子方蝼蛄音楼姑○去上声为使皆去声瘗于曳反○三章诗记穉谓穗之低小刈获所不及者穧谓刈而遗忘束缚所不及者秉谓束而辇载所不尽者滞谓成而折乱秉获所不通者
　　瞻彼洛矣【小五十九变三十七】诸侯美天子　异
　　经○语録问瞻彼洛矣传以为诸侯美天子之诗今考其闲有作六师之言则其为天子之事审矣然祈颂之语则不过保其家室家邦而已气象颇陿反若天子告诸侯者荅曰家室家邦亦趂韵耳天子以天下为家言家室何害又凡言万年者多是臣祝君之辞诗多有酬酢应荅之篇瞻彼洛矣是臣归美其君君子指君也想当时朝防于洛水之上而臣祝其君如此
