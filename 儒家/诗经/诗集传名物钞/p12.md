<!-- { "loadSidebar": true } -->
　　传○一章诗缉抑若扬若犹而也言进退髙下不失其宜○二章通释朱子今案周礼梓人有皮侯采侯兽侯其曰张皮侯而栖鹄者天子大射三侯用虎熊豹皮饰侯之侧而画以五采之云气号曰皮侯而又各以其皮为鹄缀之中央三分其侯之一似鸟之栖故谓之栖鹄其曰五采之侯者賔射之侯也正之方外如鹄亦三分其侯而居一中二尺画朱其外次白次苍次黄次黒充其尺寸使大如鹄而亦画其侧为五采云气三正之侯则去黄二正之侯则去青白直以朱緑也射义注所谓画布曰正栖皮曰鹄是也其曰兽侯则燕射之侯此记所谓天子熊侯白质诸侯麋侯赤质大夫布侯画以虎豹士布侯画以鹿豕者是也盖皆用布而皆画兽头于正鹄之处故名兽侯且天子诸侯则以白土赤土涂其布以为质士则用布而不涂其侧所画云气采色之数则亦如采侯之差等也鹄古毒反○礼书侯制凡侯道天子虎九十弓【弓六尺】熊七十弓豹五十弓弓二寸以为侯中倍中以为躬【躬身也谓中之上下幅】倍躬以为左右舌下舌半上舌【左右出于躬者】九十弓者五十四丈其中方丈八尺七十弓者四十二丈其中方丈四尺五十弓者三十丈其中方十尺五十弓者其中方十尺则上躬下躬各二丈上左右舌四丈而出躬各一丈下左右舌三大而出躬各五尺纲以持舌上纲与下纲各出舌一寻而系于植故五十弓之侯用布十六丈七十弓之侯布二十五丈二尺九十弓之侯布三十六丈【凡布幅广二尺二寸两畔各削一寸为缝则幅止二尺】畿外诸侯以熊侯糁侯豻侯为三侯其数上同于天子○三章左氏传庄公十年齐桓公宋闵公伐鲁战于乗丘公以金仆姑射南宫长万金仆姑矢名长万宋大夫乗去声长上声
　　齐诗谱
　　齐自太公十二世至襄公诸儿在位十二年齐诗十一篇唯南山敝笱载驱猗嗟四篇为襄公诗余不可攷○南山敝笱载驱猗嗟四诗皆为文姜而作窃疑有鲁人之辞焉猗嗟有曰展我甥兮固齐诗也南山前二章刺齐襄后二章刺鲁桓盖已难定为何国之诗矣至于敝笱不能制鱼专比鲁庄不能制文姜齐子归止亦自此以徃之辞载驱之鲁道有荡亦据鲁而言也意者二篇实鲁诗圣人讳其恶故附之于齐是以鲁无变风惟存四颂于后虽曰美鲁君实亦着其僭矣春秋卒它国之君于鲁则书公薨之意一也
　　魏一之九【变七】
　　传○书蔡氏传雷首冀州山地志在河东郡蒲坂县南今河中府河东县也析城亦冀州山地志在河东郡泽县西今泽州阳城县山峰四面如城坂甫逺反濩乌虢反○枕之鸩反解下买反○诗记水经注故魏国城南西并去大河可二十余里北去首山十余里处河山之间土地迫隘故魏风着十之诗○尝攷汉地理志汾水出太原郡汾阳县北山西至汾隂入河汾隂盖河东之县也通典汾阳即岚州冝芳县汾隂即万泉县隷河中府○诗缉魏晋皆有俭啬之风然其诗若作在献公并吞以后则其俗渐已荒侈此诗每刺勤俭知其在未并于晋以前也○行戸郎反
　　葛屦【魏一】刺俭
　　传○一章缭音辽见音现○二章摘它狄反
　　汾沮洳【魏二】刺俭
　　经○汾扶云反沮子豫反洳如豫反○子金子此诗无义兴也
　　公路公行公族大夫也采莫采桑采藚细民之事也大夫而为细民之事是急于利而用心褊也彼其之子虽美奈夺民之利何此其所以兴刺也此则赋也
　　传○一章疏莫茎大如箸赤节节一叶似柳叶厚而长有毛刺今人缫以取茧绪其味酢而滑始生可以为羹又可生食五方通谓之酸迷冀州谓之干绛河汾间谓之莫○二章史记扁鹊姓秦名越人遇长桑君曰我有禁方欲传与公乃出其怀中药予扁鹊饮是以上池之水三十日当知物矣扁鹊饮药三十日视见垣一方人视病尽见五藏症结索隐曰方犹边也言能隔墙见彼边之人○三章疏藚一名牛唇如续断寸寸有节拔之可复生叶如车前味亦相似蕮音昔○疏左传宣二年晋成公立宦卿之适以为公族又宦其庶子为公行适都歴反
　　园有桃【魏三】忧国小无政
　　经
　　此无义兴也园有桃则其实之殽矣心之忧则歌且謡矣不我知者见我之歌謡则以为傲世陵物也于是荅之曰彼为政者之所行果为是乎子所言何为如此也是则我心之忧矣谁复能知之乎然初不难知其莫知者以不思耳
　　传○一章疏謡既徒歌则歌不徒矣故毛传曰曲合乐曰歌乐则琴瑟也行苇传歌者合于琴瑟歌謡对文如此散则歌为緫名未必合乐也
　　陟岵【魏四】孝子行役念亲
　　传○岵屺传训从毛而尔雅释山云多草木岵无草木屺说文岵山有草木也屺山无草木也疏以为毛传写误李氏初曰陟岵以草木蔽障害于瞻望故中曰陟屺以屺瞻望有所不见故卒曰陟冈盖所思渐极则所登渐髙期于曕望可及也
　　十畆之间【魏五】贤者不乐仕于危国　异
　　传○一章释文还本作旋恐不必叶若如本字读则闲亦不必叶○张子周制国郛之外有听为场圃之地者疑家授十畆以毓草木诗记政使周制果家赋园廛十亩魏既小岂容尚守古法况诗所谓十畆者特甚言之尔未可为定数也李氏诗中言多则曰则百斯男言少则曰靡有孑遗言广则曰日辟国百里言窄则曰一苇杭之十亩亦此类
　　伐檀【魏六】诗人美君子不素食　异
　　经○一章释文貆貉子也貉户各反○三章漘见王葛藟传
　　传以诗人见君子伐檀欲以自给乃寘河干而不用欲自食其力而不可得而又述君子之志谓不耕猎则不可得禾兽可见其守义厉志于是自賛之曰彼君子是不素餐者惟末两句为诗人之言尔愚窃以为此诗人之所自道也盖首三句比也言伐檀木将以为辐轮而车所以行陆者也今乃寘之河濵河水之清将何所用车乎以比已之勤劳于事乃屏弃不用也小人在位悠悠逸豫无功受禄而贪得无厌于是乃问之曰尔不稼穑不狩猎而禾兽之多如此乃正言之曰彼君子者则必有功而后食不素食其禄也然则此虽刺贪鄙之小人而朝廷举措失宜必致祸乱大可见矣子金子曰自叙之诗不敢自以为君子故美他人之不素餐者
　　传○一章庄子大宗师子桑戸孟子反子琴张三人相与友子桑戸死鼓瑟相和而歌曰嗟来桑戸乎而已反其眞而我犹为人猗○后汉徐穉字孺子豫章人家贫常自耕稼非其力不食○二章秉把也○三章防鸟含反○疏飧水浇饭
　　硕鼠【魏七】民困贪残
　　经○一章贯毛训事故作古乱反今传训习当作古患反
　　诗人欲适彼乐土固畏从政者之贪残而欲去然亦未知所去者何土下言乐土乐土犹是意望料想之辞得乐土而居之其得我所乎次言得乐国而居其得我养生之直道乎上二章食黍食麦固可见其贪残至于苗而未秀者亦已食之则其贪虐尤甚所以其民尤急于去也乐土乐国犹有其所欲去之急则邑外之郊亦姑往之惟欲出此境也然乐郊乐郊又将长号于谁使之拯我乎可见其民穷蹙之甚进退无据不聊其生国其可久存哉逝语辞
　　传○一章诗缉陆玑疏今河东有大鼠能人立交前两脚于颈上跳舞善鸣食人禾苗人逐则走入树空中有五技或谓之雀鼠魏国今河东县冝谓此鼠也【五技能飞不能上屋能游不能渡谷能縁木不能穷木能走不能先人能穴不能覆身】尔雅字作鼫
　　唐一之十【变八】
　　传○诗缉尧都有四地理志太原晋阳【太原郡晋阳县】注云故唐国晋水所出一也河东平阳【河东郡平阳县】注云尧都也在平河之阳二也中山唐县【中山国】张晏注云尧为唐侯国于此三也河东彘县顺帝改曰永安臣瓉于晋阳下注云所谓唐今河东永安是也去晋四百里师古云瓉说是也四也诗之唐国其说有三诗谱以为尧始居晋阳后乃迁平阳于诗唐国为晋阳皇甫谧以为始封于中山唐县后徙晋阳及为天子都平阳于诗唐国为平阳臣瓉又以唐国为永安今考尧都虽有四而诗之唐国当从诗谱为晋阳盖成王封叔虞于尧之故墟曰唐侯其子燮以晋水所出改为晋阳晋阳实晋水所出则唐叔虞之始封在晋阳矣唐以尧得名晋以水得名其地一也○前编太行在今懐州之北连亘数州为河北脊以接恒岳程子谓太行山千里片石众山皆石山起峰尔恒山北岳在今定州之北太行在今太原府榆次县髙平曰原河东视天下最髙率多山险但榆次县与平定军诸处为髙平尔太岳今晋州霍邑县霍太山也
　　蟋蟀【唐一】国人相劝　异
　　经○蟋斯栗反蟀所律反
　　传○一章疏蟋蟀一名蛬一名蜻楚谓之王孙幽州谓之促织蛬俱勇反蜻子盈反力结反○疏遂者从始向末之言○务间乎艰反舎音舍○三章春官巾车庶人乗役车注方箱可载任器以供役诗疏收纳禾稼亦用此车
　　山有枢【唐二】荅前篇　异
　　传○一章荎田结反尔雅疏刺榆其针刺如柘其叶如榆为茹美于白榆○诗缉榆有十余种叶皆相似皮及理异此榆盖緫言榆尔不知专指何榆也尔雅榆白枌孙炎云榆白者名枌毛于东门之枌以枌为白榆是也枌乃榆之白者榆非白枌也疏走马谓之驰防马谓之驱
　　愚谓此诗固欲广前诗人之意而寛其忧也盖蟋蟀以为不可不乐而又不可过于乐不特思其职之所居而又豫防事变忧患之不测其忧固已深矣然其勤俭自守思患豫防其言犹可制而此诗所思又在身后且宛其死矣之言又若朝不谋夕者故曰忧愈深而言愈蹙也
　　二章疏栲生山中似樗因名山樗亦类漆树俗语櫄樗栲漆相似如一又陆玑云山樗与下田樗无异叶似差狭吴人以其叶为茗方俗无名此为栲者似误今所云为栲者叶如栎木皮厚数寸可为车辐或谓之栲栎櫄音椿与杶同樗敕居反栎音歴檍音亿尔雅注疏二月中叶疏华如练而细蘂正白名曰万嵗或谓之牛筋叶新生可饲牛筋音斤
　　扬之水【唐三】国人将归沃
　　经○左氏传史记晋穆侯之太子曰仇其弟曰成师穆侯卒后四年仇立是为文侯卒子昭侯立封叔父成师于曲沃师服谏曰吾闻国家之立也本大而末小是以能固故天子建国诸侯立家今晋甸侯也而建国本既弱矣其能乆乎成师是为桓叔后七年晋大臣潘父弑昭侯而迎桓叔晋人败桓叔立孝侯诛潘父后六十年桓叔之孙武公终并晋国○诗缉子者设言欲叛之人如潘父之徒君子谓桓叔言今子欲奉此服于桓叔我将从子往沃以见之则如何不乐乎谓从之则可免祸而无忧也时沃有簒国之谋潘父将为内应而昭公不知此诗正其谋以警昭公也至于我闻有命又以见祸至甚迫而不敢以告人乃反辞以见意若眞欲从沃则是潘父之党必不作此以泄其事且自取败也自桓叔至武公屡得志矣而晋人终不服相与攻而去之其后更六世六七十载迫于王命而后不敢不聼在昭公时晋人岂从沃哉若助桓叔而匿其情则此诗不作可也
