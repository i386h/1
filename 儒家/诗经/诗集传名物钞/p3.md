<!-- { "loadSidebar": true } -->
　　传○一章诗记据本草卷耳即今苍耳今人麴蘖中多用之○枲思礼反○毛氏顷筐畚属诗缉欹箱箱之小而偏者【葢哆口蓝】○舍音舍复扶又反○二章罢音皮○疏罍以梓为之大一硕
　　崔嵬土山戴石砠石山戴土此从毛氏尔雅石戴土谓之崔嵬土戴石为砠二説正相反愚恐尔雅为是葢崔嵬字上从山砠字旁从石有在上在外之意
　　三章兕徐履反纽音切今更为序姊反则易求得音之正○疏爵有五自一升至五升觥在五爵之外其容七升以兕角为之有刻木形似兕角者葢无兕角则用木也释文一云容五升尔雅疏兕角长三尺余形如马鞭柄
　　题下贞静言欲出而不出专一言反覆思文王不置○羑与乆反
　　樛木【周南四】众妾称愿后妃
　　经○子金子上二句兴而比下二句乐而颂
　　传○一章疏藟一名巨似燕薁延蔓生叶艾白色子赤可食本草名千嵗蔂一名蔂芜蔓延木上叶似葡萄而小冬惟凋叶古胡反薁于六反○二章诗记荒芘覆也○奄衣检反
　　螽斯【周南五】众妾颂子孙众多
　　传○诗缉尔雅云蛗螽蠜李氏陆玑许氏蔡邕之説蛗螽即蝗也蠜也螣也同是一物尔雅又云蜤螽蜙蝑此别是一物蝗之类也螽斯即蛗螽非蜤螽也毛氏误以此螽斯为蚣蝑孔氏因之遂以螽斯斯螽为一物钱氏云阜螽羣飞齐一故以为比斯语助犹鸒斯鹿斯也春秋书螽即蝗也呉正传斯螽股鸣者也此传谓相切作声亦混为一物之误既释薨薨为羣飞声则是飞时其翅有声今见蝗羣飞则有声不见切股作声也蛗音阜蠜音烦螣音特蜤音斯蜙斯容反蝑先居反鸒音预○处昌吕反
　　序
　　序有言若螽斯不妬忌一语郑氏遂释云物有隂阳情欲者无不妬忌维蜙蝑不尔自后説诗者多为此所惑今但以言若螽斯絶句属上文以不妬忌归之后妃而属之下文意自可通但语拙耳子金子之意云
　　桃夭【周南六】诗人见亲迎者　异
　　经
　　一章言华二章言实三章言叶自华而有实又见其叶之盛葢自仲春至于春莫非一时也而皆曰之子于归所见非一女矣宜其家之徳则同也可见文王之化行于近逺女子皆有徳之人则于其室家又胥教训风俗安得不厚乎
　　传○一章少诗照反○诗缉灼灼鲜明貌毛以为华之盛谓盛故鲜明非训灼灼为盛
　　案地官媒氏中春之月令防男女若无故而不用令者罚之注中春隂阳交以成昬礼顺天时故谓丧祸之变有丧祸者娶得用非中春之月疏丧祸之故月数满虽非中春可以嫁娶毛传东门之杨篇谓男女失时不逮秋冬彼以刺昬姻失时而作故谓不及秋冬而至于春时疏明谓秋冬为昬无正文而旁引荀子家语为证贾公彦疏周礼破其説而引豳诗殷颂易春秋夏小正之説以正毛氏孔颖逹之失甚明故朱子于此特引周礼之文以见昬姻之正时也中直用反
　　李氏礼义明则上下不乱故男女以正政事治则财用不乏故昬姻以时
　　兔罝【周南七】诗人美贤才众多
　　经○一章椓陟角反○李氏中逵人所见之地肃肃可也中林无人之地犹且恭敬则其人可知矣○子金子案墨子书文王举闳夭泰颠于罝罔之中授之政西土服此事于兔罝之诗辞意最为脗合计此诗必为此事而作也夫肃肃敬也赳赳约也【与纠同】罝兔而体貌有肃敬之容武夫而歩武有约束之度此闳夭泰颠之所以为贤而文王所以取之也臼季之取冀缺郭泰之取茅容皆以是观之况文王之取人乎闳夭泰颠为文王奔走疏附御侮之友后为武王将威刘敌之人信哉其公侯之干城好仇腹心者与夭于表反脗武粉反走子候反
　　从金子説此诗为赋体传肃肃主罝而言此肃肃主人而言
　　传○一章徐説文通释罟罔之总名○疏杙橜也杙音弋橜其月反
　　案説文椓击也然当从手若从木者是椓黥之刑今诗字从木葢古字通椓杙谓击橜于地而张罝其上也
　　芣苢【周南八】民间妇人
　　经○诗缉有言采而得之为已有也采而聚之于地既为已有于是就地掇拾之又捋其子然后以衣贮之而执其袵又扱袵于帯言之序也
　　此诗岂后妃逮下宫中之人有子者众同采芣苢以备免身相与赋而乐之乎
　　传○一章车尺遮反
　　朱子之説谓化行俗美家室和平葢教化流行风俗淳美夫夫妇妇各得其宜家给人足繇役不兴莫不遂其生生之道故妇人以有子为乐而同赋此诗也
　　三章贮展吕反盛也袵入锦反衣际也扱初洽反与插同
　　汉广【周南九】江汉游人
　　经
　　汉之游女不可求非必女子之知义端静而人不可求实见者虽悦其容貌之端静而自知其于义无可求之理而赋此诗也上为兴南有乔木则不可休思比汉有游女其不可求思下四句比江汉之永广人见之者知其不可方泳而絶无乘桴行之心固不待即之而知其不可也后二章之首兴兼比娶妻必择其善之至善者犹采薪者见错薪固翘翘而于翘翘之中乂欲刈其楚与蒌之美此游女可谓尽美其肯归嫁于我则言秣其马驹而亲迎之矣其下复以江汉永广反覆叹咏其不可求也葢见游女而悦之男女之欲也知其不可求而不求礼义之心也是则江汉之人被文王之化之效若曰女子有不可犯之态而不敢犯之是男子之知义反不及妇人而文王之化但能及于女子非诗意也若行露之诗则专主于女子而言尔○汉言广谓横渡也江曰永谓防泝也
　　传○一章竦息拱反○诗缉木下蟠则隂广上竦则隂少乔竦之木其隂不下及故不可休息兴女之高洁而不可求
　　水经漾水出陇西氐道县嶓冢山东至武都为汉水郦道元谓汉水有东西二源东源出氐道东流为汉西源出陇西防泉迳葭萌入汉始源曰沔今案汉地理志陇西郡氐道县漾水所出至武都为汉此禹贡嶓冢导漾东流为汉及水经所言者是也即道元所谓东源也氐道则宋秦州之地武都则阶州也又汉志陇西郡西县嶓冢山西汉所出南入广汉白水东南入江乐史寰宇记兴元府三泉县东二十八里嶓冢山沔水所出下流为汉杜佑通典梁州金牛县有嶓冢山禹导漾水至此为汉水亦曰沔水今县南有故白水关是西汉水出自西县流至金牛入白水则名汉矣通典谓导漾水者葢误尔此道元所谓西源也汉西县后分为三泉县嶓冢则在三泉界中今为兴元之境广汉即鳯州金牛即汉葭萌之地今则属兴元襃城县也自秦州至兴元驿程九百余里皆云有嶓冢葢山势连亘数州也然则东源导漾为汉者乃汉之经流其西源则自名为沔因下流入汉始有西汉之名尔传专指兴元之嶓冢或攷之未详欤
　　蔡氏书集传大别山在汉阳军汉阳县北别必列反○汉地理志蜀郡湔氐道禹贡岷山在西徼外江水所出宋欧阳忞舆地广记茂州汶山县本汉汶江湔氐二县地禹贡岷山在西北永康军乃宋割蜀州之青城彭州之导江县置汉蜀郡之郫绵虒江原三县地也王象之舆地纪胜江流东南经茂州城下至汶川县自汶州经导江至青城然则江之始源实在茂州之岷山也江入海处在通州海门县湔子千反郫音疲虒音斯○前编岷山数百峰大酉山为最大雪山三峰闯其后冬夏如烂银山一谷名鐡豹岭者有西岳庙庙下名羊防石江水正源也闯丑防反○桴方于反○疏编竹木曰栰小曰桴栰音伐○反复之复方六反
　　三章疏蒌蒿叶似艾白色长数寸髙丈余今案长数寸言其叶髙丈余言其茎唯其髙丈余故亦可刈为薪传恐脱髙丈余三字则于错薪之义似有碍
　　汝坟【周南十】汝旁妇人
　　经
　　文王徳泽渍人也深民日游于皥皥之中葢不知纣之虐也及宫室台榭陂池侈服为之不厌徴求繇役毒痡四海文王率域中之民以事之妇人综理家事伐枚伐肄勤劳日乆念其夫君切矣至其归也语王政之酷烈若火始焰以彼之甚暴始知文王之至仁故其为辞道思念之常无怨悱之意乐父母在迩之可恃以虐政在逺而莫我加昔商民乐汤之仁而不知桀之虐曰夏罪其如台今周民虽知纣之虐而曰父母孔迩易地皆然也渍疾赐反
　　传○一章疏坟谓厓岸状如坟墓名大防○疏惄本训思但饥之思食意如惄然故传言饥之意而非饥之状小弁直训思○二章肄以自反纽音今易羊至反○三章尔雅鲂魾注江东呼为鳊疏今伊洛济颍鲂鱼也广而薄肥甜而少肉细鳞鱼之美者辽东梁水鲂特肥而厚尤美于中国鲂也魾普悲反鳊卑连反○疏赪浅赤○而劳之劳郎到反
　　麟之趾【周南十一】诗人美文王后妃化及子孙
　　传○一章麕俱伦反长知丈反○疏麟麕身牛尾马蹄有五彩腹下黄髙丈二圆蹄一角角端有肉音中钟吕行中规矩游必择地详而后处不履生虫不践生草不羣居不侣行不入陷穽不罹罗网王者至仁则出中竹仲反○语録或问传以麟兴文王后妃以趾兴其子故曰麟性仁厚故其趾亦仁厚文王后妃仁厚故其子亦仁厚然则下文于嗟麟兮为指谁荅曰正指公子而言
　　愚案传自是乃麟也以下正以麟为公子与语録合窃谓两麟字説不同恐防有碍不知两麟字皆指为子姓公族其意重在麟不须归重于趾定角大率因趾定角之不妄践不抵不触则足以见麟性之仁厚今但以麟之趾一句先立于上却以振振公子一句属下文读则意自见然公子之所以仁厚岂非文王后妃之化乎
　　序
　　案传谓关雎之应一语得之葢谓文王后妃有关雎之徳故其子姓公族皆有仁厚之应皆徳之盛不期而然者也天下无犯非礼以下皆失诗意遂致説者以衰世之公子为纣时列国之公子郑氏及疏谓如上古应麟之时郑氏説经却以麟比公子大率皆为序所乱
　　召南一之二【正二】
　　传○雍于用反○召公奭姬姓或以为文王庶子胜殷后封于北燕留周佐政食邑于召辅成王康王卒諡曰康长子继燕支子继召○史记正义召亭在岐山县西南
　　鹊巢【召南一】诸侯家人美夫人
　　传○一章欧阳文忠公诗本义今所谓布谷戴胜者与鸠絶异惟今人直谓之鸠者拙鸠也不能作巢多在屋瓦间或于木上架构树枝初不成巢便以生子往往坠陨雏鹊作巢甚坚既生雏散飞则弃而去容有鸠来处彼空巢
　　诸侯之子嫁于诸侯送御皆百两此説取毛传毛亦就此诗而言之于礼它无所见愚恐诗人亦摄盛言之尔诸侯送御车数未必如是之多士昬礼从车二乘等而上之亦恐不及百乘
　　南轩先生惟其专静纯一能端然享之是乃夫人之徳也有所作为则非妇道矣○诗记鸠居鹊巢以比天子坐享成业葢非有妇徳者殆无以堪之也○三章媵以证反娣特计反
　　采蘩【召南二】诸侯家人美夫人
　　传○一章尔雅蘩皤蒿注白蒿疏叶似艾麤于青蒿叶上有白毛麤涩俗呼蓬蒿从初生至枯白于众蒿可以为菹又曰春始生及秋香美可蒸尔雅又曰蘩之丑秋为蒿谓春时各有种名至秋老成皆通呼为蒿也皤音婆○沼池之曲者○尔雅小洲曰陼小陼曰沚○三章编步典反○被首服之名即周礼追师副编次之次注谓次第髪长短为之所谓髲髢疏谓次第髪长短郑氏以意解之本诗疏髲髢者剪剔取贱者刑者之髪以被妇人之紒为饰诗缉凡祭夫人首当服副不当服次或以为此在商时故与周礼异追丁回反编布眠反髲皮寄反髢大计反剔即剃紒即髻
