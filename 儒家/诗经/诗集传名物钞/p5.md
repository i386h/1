<!-- { "loadSidebar": true } -->
　　今案翟茀以朝谓夫人始来见君所乗之车是则夫人之盛而在厌翟之下者也今王姬所乗下后一等是居重翟之下翟茀之上其礼尊于诸侯夫人所以盛也
　　驺虞【召南十四】美王道成
　　经○语録驺虞之诗葢于田猎之际见动植之蕃庶因以賛咏文王平昔仁泽之所及而非指田猎之事为仁也礼曰无事而不田曰不敬故此诗彼茁者葭仁也壹发五豝义也又曰驺虞诗仁在壹发之前
　　传○一章葭见秦蒹葭○疏驺虞白虎黑文尾长于躯不食生物不履生草应信而至○二章陆佃埤雅蓬蒿属
　　题下化及人深泽及物广只就麟趾驺虞两诗上説而以至于及于字中间过薫蒸透彻是上之和气感动于人物者沦浃而无不备融液周徧是人物化育于上之徳泽者博洽而无所遗上句竖説下句横説
　　序○传谓与旧説不同○语録驺虞看来只可解做兽名以于嗟麟兮类之可见若解做驺虞之官终无甚意思○射义注乐官备者谓壹发五豝喻得贤者多也于嗟乎驺虞叹仁人也
　　召南篇下○仪礼经注乡饮酒之礼乡大夫三年大比其乡之贤者能者而賔兴之主賔介献酢工歌笙入间歌毕然后合乐乡射之礼乡大夫三年正月献贤能之书退而以乡射之礼询众庶主賔献酢毕合乐不歌不笙不间燕礼君燕羣臣也亦献酢歌笙间毕然后歌乡乐合乐者谓歌乐与众声俱作也二南王后国君夫人房中之乐歌也关雎言后妃之徳葛覃言后妃之职卷耳言后妃之志鹊巢言国君夫人之徳采蘩言国君夫人不失职采苹言卿大夫之妻能循其法度夫妇之道生民之本王政之端此六篇者其教之原也故国君与其臣下及四方之賔燕用之合乐也乡乐者风也小雅为诸侯之乐大雅颂为天子之乐乡饮酒升歌小雅礼盛者可以进取也燕合乡乐礼轻者可以逮下也
　　二南相配图　　鲁斋先生
　　关雎【后妃之徳】　　　鹊巢【夫人之徳】
　　葛覃【后妃之本】　　　采蘩【夫人之职】
　　卷耳【思其君子】　　　草虫【思其君子】
　　樛木【逮下也】　　　　江汜【美媵也】
　　螽斯【不妬忌】　　　　小星【无妬忌】
　　桃夭【及时也】　　　　摽梅【及时也】
　　兔罝【贤人众多】　　　羔羊【在位正直】
　　芣苢【和平之美】　　　采苹【能循法度】
　　汉广【无思犯礼】　　　行露【不能侵陵】
　　汝坟【闵其君子】　　　殷靁【闵其勤劳】
　　麟趾【关雎之应】　　　驺虞【鹊巢之应】
　　右二南各十有一篇
　　召南有甘棠后人思召伯也何彼秾矣王风也野有死麕淫诗也皆不足以与此
　　诗集传名物钞卷一
<经部,诗类,诗集传名物钞>
　　钦定四库全书
　　诗集传名物钞卷二　　　　元　许谦　撰
　　邶一之三【变一】
　　程子诸侯擅相侵伐衞首并邶鄘之地故为变风之首
　　传分自纣城朝歌而北谓之邶南谓之鄘东谓之衞此从郑谱说也防谓此无文验其水土之名知之传又谓邶鄘不详始封今案史记武王克商封纣子禄父殷之余民汉地理志河内本殷之旧都周旣灭殷分其畿内为三国邶鄘衞是也邶以封武庚诗传旣云自朝歌分为三则武庚之国似无处所参以地志之说则若可通但又以鄘衞为管蔡之所尹则恐非事实也
　　传○邶蒲对反鄘音容行户刚反○殷王武乙二祀自亳迁都朝歌歴太丁帝乙而至纣○漕音曹墟邱于反澶时连反相息亮反濮博木反
　　柏舟【邶一】庄姜不见荅　异
　　经
　　一章言柏舟则冝以载物乃泛泛于水中而无所用以此喻已故耿耿而忧思至于不能寐如有所隐痛之忧非无酒以自乐然此忧非酒之所能遣也二章承上言鉴明则可度物我心忧烦不能度物不知何以处此归而告诸兄弟聊以舒此愤尔而又逢彼之怒是兄弟亦不可据凭而终莫知所以自处也三章于是自反平昔我心贞固过于石而不可转我心平直过于席而不可卷威仪动止之间皆无一失而不必选而不见荅于君子岂我之过哉石不可转是其贞洁自守之操坚席不可卷是其公平逮下之心溥也四章谓我之忧者自揆无过正以见怒诸妾谗譛而致然黙而思之无可奈何惟拊心而已卒章再言上下失序所以忧不能觧但恨不能飞去尔忧之极止曰不能奋飞可谓正而不深怨矣
　　传○一章泛芳剑反纽音今易孚梵仄○语録问泛彼柏舟亦泛其流注作比义看来与雎鸠在河洲无异彼何以为兴曰他下面便说淑女见得是因彼兴此此诗才说柏舟下面更无贴意见得其义是比○致直利反密也
　　此诗旧说男子作朱子以为妇人诗盖观其辞气而得之以卑顺柔弱四言举一篇大防此读诗凡例也读诗者每于一篇吟哦上下优游涵泳以意随之而求诗人志之所在庶不负朱子之教也
　　二章度待洛反○四章摽符小反类隔切今易并小仄○卒章垢举后反愦古对反心乱也眊莫冒反目不明貎
　　序○顷去营反○传强其两反定丁侫反傅音附諡神至反断都乱反冠古玩反○史记康叔之子康伯六世皆书伯至顷侯厚赂周夷王王命为衞侯索隐曰康诰命尔侯于东土又云孟侯则康叔已为侯也子康伯即称伯谓方伯耳非降爵也顷侯德衰不监诸侯乃从本爵非赂王而称侯也○諡法甄心动惧曰顷甄之人反积也音扼于革反怼徒对直类二反怨也
　　緑衣【邶二】庄姜叹失位
　　经○防一章以表里兴幽显二章以上下喻尊卑○诗缉緑衣黄里言掩蔽而已緑衣黄裳则贵贱倒置夫人失位矣○诗缉緑兮衣兮不可但言是緑色之衣当玩味两兮字诗有黄鸟白华不言兮唯此曰緑兮衣兮盖緑字衣字皆有意义緑以喻妾衣以喻上僣故以二兮字防缀而丁宁之
　　三章緑之所以成緑而为衣者人以丝染治而成也妾之所以上僭者以君子嬖之而然也上緑字已包前章衣字在内
　　语録我思古人实我心言古人所为恰与我相合只此便是至善前乎千百世之已往后乎千百世之未来只是此个道理孟子所谓得志行乎中国若合符节政谓是尔
　　首章言已为贱者所掩蔽次章则贵贱易位矣然此但就妾身而言三章则言妾僭之由皆在于君子末章则深达乎事逐时变物随气迁理势之常无足怪者尚何忧悴之有盖絺绤夏服也今风而凄其则固冝屏之不服有如扇捐箧中之言而又絶无彼留恋恩情之意故三章之思古人尚欲得处此之道而效之末章之思古人反谓之获我心是在我者处之素定而古人善处此者反得我心之所同然者耳至此岂有一毫怨怼不平之气哉此庄姜所以为贤也
　　传○一章緑东方之间色谓苍与黄二色相间杂而成緑○题下春秋隐公三年左氏传衞庄公娶于齐东宫得臣之妹曰庄姜美而无子又嬖于妾而生州吁庄从夫諡姜姓也
　　燕燕【邶三】庄姜送戴妫
　　经○一章泣无声出涕也涕土礼反目汁也
　　传○一章鳦乌抜反○之子于归他诗皆言嫁归之归惟此诗谓归父母之家故曰大归大归者不反之辞○左氏传庄公又娶于陈曰厉妫生孝伯早死其娣戴伪生完庄姜以为已子公卒完立是为桓公隐公四年州吁弑桓公故戴妫大归于陈厉戴皆諡妫陈姓也妫居为反
　　三章上音时掌反而下字无音案字书元在物下之下则上声自上而下之下则去声凡与自下而上之上对义者皆当作去声读后同
　　日月【邶四】庄姜不见荅　　在燕燕前
　　经○卒章畜许六反
　　四胡能有定期之之辞也谓令其心回惑何时而能定乎此庄姜忠厚之意也朱子说是已然之辞
　　终风【邶五】庄姜　　　　　在燕燕前
　　经
　　庄姜贤夫人也所思者大矣国君及夫人父母一国而国人作则者也庄公无君人仪度其曰终风曰暴曰霾曀隂雷曰谑浪笑傲为君如此果足以正一国乎夫人贤而不见荅果足以示人齐家之道乎国君之家不齐则一国之家不齐一国之家不齐则国殆矣夫人之中心是悼悠悠之思寤而不寐愿言而而怀所思者大矣非情欲之谓也傥庄姜为思情欲之人则谑浪笑傲而必喜隂曀虺雷而必怒矣○顾我则笑是不礼其夫人而不能相敬如賔
　　传○一章防日出而风为暴又曰隂雨不兴而大风暴起○二章霾亡皆反类隔切今易谟皆反○雨王遇反霿谟逢蒙弄二反○防风而雨土为霾又曰大风扬尘土从上下也○三章诗记隂风终日意其止矣不旋日而又曀焉厌苦之辞也○鼽巨尤反病寒鼻窒也
　　击鼓【邶六】从军者怨州吁
　　经○李氏州吁安于用兵踊跃欣喜不自胜也○漕音曹○诗记从孙子仲平陈与宋言所从者乃孙子仲也轻其帅可知末章承上章而足成其义
　　传○兵行马下本不须叶欲从上句镗处而叶也然诗中第一句无韵者甚多末章阔活正不须叶信字当正作师人切恐非叶或本误尔○一章通典滑州白马县衞国曹邑戴公庐于曹即此○锋音峯兵耑也镝音滴矢锋也○二章左氏传隐公元年郑共叔之子滑奔衞衞人为之伐郑取廪延郑人以王师虢师伐衞南鄙二年郑人伐衞三年宋穆公疾召孔父而属其兄之子殇公使公子冯出居郑公卒而殇公立四年衞州吁弑桓公而自立将修先君之怨于郑而求宠于诸侯使告于宋曰君若伐郑以除君害君为主敝邑以赋与陈蔡从宋人许之夏宋陈蔡衞伐郑围其东门五日而还秋四国复伐郑败郑徒兵取其禾而还朱子曰围郑五日而还出兵不为久而人怨之如此者身犯大逆众叛亲离莫肯为之用尔
　　凯风【邶七】孝子
　　经○三章浚音峻子金子爰有寒泉在浚之下言寒泉但在浚之下而不能上灌注其浚以比子不能飬母有子七人而反使母受劳苦
　　传○一章防南风长养万物喜乐故曰凯风凯乐也长知丈反○字书棘如枣而多刺木坚色赤丛生人多取以为藩歳久而无刺亦能高大如枣木色白为白棘实酸者为樲棘○三章通典寒泉在濮州濮阳县东南水经注濮水枝津东迳浚城南而北去濮阳三十五里城侧有寒泉冈即诗爰有寒泉在浚之下○卒章睍睆毛氏好貌笺以兴顔色恱也诗缉光鲜貌檀弓华而睆睆明貌睍从目从见亦以色言之俗讹以为黄鸟之声
　　今案睍睆字在黄鸟上其下别言载好其音睍睆与音字文意似不连冝诗缉说是
　　雄雉【邶八】妇人思其夫　异
　　经○诗记凡百君子我固不知孰为德行也但不忮求则何用不善
　　传○一章遗以季反○二章下上见燕燕
　　匏有苦叶【邶九】刺滛乱　异
　　经○三章笺归妻使之来归于已
　　此诗一章以水喻礼渉是徒歩渡水之名水浅可渉则是合礼而可行者也水深险而不可渉则是非礼而不可行者也今济处有深渉是不可渉者也况匏尚未可为浮渡之器乎以比非礼絶不可行之事是指滛乱而言也然于可渡处又当分择深浅以厉以揭比事有合礼可行而又须择义谓虽于礼可成男女之好又择义而行之可也大抵四句作两截看深渉之深非深厉之深深渉是水太深而不可渉者下面是水可渉而又就其中度浅深而揭厉也二章正刺不度礼义非其妃耦犯礼相求济盈不濡轨应一章下两句雉鸣求其牡应一章上两句三章言昬礼之正即深厉浅揭之意而济盈不濡轨之反四章言非类不可从即济有深浅之意而雉鸣求其牡之反
