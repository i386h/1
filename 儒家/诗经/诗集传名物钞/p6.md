<!-- { "loadSidebar": true } -->
　　传○一章瓠胡故反埤雅长而瘦上曰瓠短颈大腹曰匏毛氏匏谓之瓠误矣盖匏苦瓠甘复有长短之殊非一物也国语叔向曰苦匏不材于人共济而已古今注匏之有柄者曰悬瓠可用为笙共九用反○释文厉说文作砅云履石渡水音同○二章毛氏由辀以上为轨释文云依传意冝音犯轨车辙也从车九声美反軓车轼前也从车凡声音犯诸家说诗皆以为辙无不濡之理当作軓字或为○今案周礼辀人防辙广谓之轨毂末亦为轨黄公绍古今韵防引说文轨车辙也又车轴谓轊头也轊即车轴之耑贯毂者车轮有高下有广狭皆定于轨轮中之轨旣同则辙迹亦同后人因谓车辙亦曰轨曲礼尘不出轨以高下言也中庸车同轨以广狭言也盖兵车乘车之轮其崇六尺六寸轨居轮之中若濡轨则水深三尺三寸孔防以为辙迹非也以是言之则此章轨字不必改作軓但不作辙说可也辀音舟毂音谷轊音卫耑音端○三章迎冝庆反○卒章号户羔反
　　谷风【邶十】妇人见弃于夫
　　经○一章诗缉黾勉犹勉强也力所不堪心所不欲而勉强为之皆谓之黾勉黾莫尹反
　　三章逝有逾越之意笱置于梁以待鱼发起之则不可得鱼矣毋逝我梁谓勿逾越我成家规模毋发我笱谓勿败我所为之事虽去而犹有顾其家之意
　　四章亡与无同○五章售卖物去手也○卒章诗记肄习也诒我以武暴忿怒习以为常
　　传○一章尔雅东风谓之谷风防谷之言谷谷生也谷风者生长之风也○蔓音万俗呼作瞒菁音精笺葑蔓菁之类释文今菘菜也江南有菘江北有蔓菁相似而异本草蔓菁即芜菁梗短叶大连地上生阔叶红色春食苗夏食心秋食茎冬食根河朔尤多又曰根细于温菘温菘今芦菔也菘音嵩芦音卢菔音服即萝卜○葍音福防菲似葍尔雅谓之蒠菜河内谓之蓿菜尔雅菲蒠菜注似芜菁华紫赤色可食又葍防防根如指正白可啖蒠音息蓿音宿○二章畿门内毛氏说也防畿者期限之名周礼九畿王畿皆期限之义经云不逺言至有限之处故知是门内诗记韩愈遣疟鬼诗白石为门畿盖以畿为门阃必有所据可以发明毛氏之说○尔雅荼苦菜防味苦可食之菜生于秋经冬歴春乃成月令孟夏苦菜秀是也叶似苦苣而细断之有白汁花黄似菊堪食但苦耳
　　案传荼苦菜蓼属详见载芟是引以薅荼蓼句也此句在良耜言载芟误而荼蓼之荼乃秽草非菜也尔雅谓之委叶字作蒤与苦菜之荼是两物传亦误薅呼高反蒤音荼
　　荠本草味甘叶作菹及羹佳○更平声○三章地理志泾水出安定郡泾阳县西开头山东南至冯翊阳陵县入渭过郡三行千六十里师古曰开音苦见反又音牵此山在灵州东南俗讹谓之汧屯山通典平凉郡原州平高县即汉高平县【属安定】有笄头山亦曰汧屯山泾水所出○前编渭自鸟鼠至入河一千八百七十里○冯皮冰仄翊逸织反堰于建反○四章语録问就其深矣四句集传以为兴体疑是比体荅曰若无下面四句即是比旣有下四句则只是兴凡此类皆然非独此章也○遽其据反○五章女音汝○语録问育恐育鞠张子之说推之下文及尔颠覆意不甚贯不若前说为顺荅曰姑存异义耳然旧说亦不甚明白○卒章项安世家说洸为武取武夫洸洸之意案说文洸水涌出也引诗此句为证徐锴注言其勇如水之涌也如此说则武之义明
　　式微【邶十一】黎臣
　　经
　　两章上二句劝归之辞下二句怨辞也晏子曰君为社稷死则死之为社稷亡则亡之若为己死已亡非其私昵谁敢任之今曰微君之故又曰微君之躬似黎侯有为已亡之意盖黎侯必有不君致乱之阶而召狄故其谓所以濡于中露陷于泥中者为君之躬故耳否则主危臣忧主辱臣死又何有胡为乎之怨乎
　　传○一章芘必至仄覆孚救反○黎侯失国事见旄
　　序下传○二章难乃旦反
　　旄丘【邶十二】黎臣责衞
　　经○一章诞徒旱仄
　　传○一章诗记葛始生其节蹙而密旣长其节阔而踈○三章玉藻君子狐青裘豹褎绡衣以裼之注君子大夫士也褎与防同裼先歴反○女音汝愦古对反○左传注黎侯国上党壶闗县有黎亭
　　序○笺伯者州伯防王制五国以为属属有长十国以为连连有帅三十国以为卒卒有正二百一十国以为州州有伯殷之州长曰伯虞夏及周曰牧周谓之牧而云方伯者以一州之中为长【此释序文传不用此】
　　简兮【邶十三】贤者仕于泠官
　　经○一章子金子日之方中在前上处言日正中时在庭前堂上以俟舞列○诗记日之方中至明而易见之时在前上处至近而易察之地于是焉不能察而用所以刺也朱子以明显二字该之○卒章诗记山则有榛隰则有苓唯西州然后有此人
　　传○一章易以豉反○防舞谓之万者何休云象武王以万人定天下民乐之故名之商颂亦曰万舞有奕殷亦以武定天下也诗记万舞二舞之緫名干舞者武舞之别名籥舞者文舞之别名文舞又谓之羽舞○防言干则有戚礼记朱干玉戚冕而舞大武言籥则有羽籥师教国子舞羽吹籥○礼书干盾也以革为之其背曰瓦设锡朱质而绘以龙龙之外又绘以杂羽其系之也以绣韦其属绣韦以纷戚斧也玉戚以玉饰其柄柯长三尺愽三寸厚一寸有半五分其长以其一为之首锡音阳白金也纷音分如绶○乐书羽舞者翟羽可用为仪执之以舞所以为蔽翼者也○防黄帝使泠伦自昆崘之隂取竹吹之为黄钟之宫周景王铸钟而问于泠州鸠以泠氏世掌乐官故世号乐官为泠官昆音昆崘卢昆反泠或作伶○誉音余称美也○二章缰居良反○防御者执辔于此使马骋于彼织组者緫纰于此而成文于彼皆动于近而成于逺○三章翟雉属○渥厚渍也言渍之久厚则有光泽如厚渍之丹言赤而泽○仪礼公燕羣臣大夫为賔宰夫为主人賔与卿大夫入即位主人献賔及公卿大夫酢酬毕席工于西阶上小臣纳工工四人二瑟升自西阶北面坐歌鹿鸣四牡皇皇者华卒歌主人洗升献工工左瑟一人拜受爵主人西阶上拜送爵荐脯醢众工不拜受爵有脯醢○题下语録问简兮诗张子谓其迹如此而其中有过人者夫能卷而怀之是固可以为贤然以圣贤出处律之恐未可以为尽善曰古之伶官亦非甚贱其所执者犹是先王之正乐故献工之礼亦与之交酢但贤者而为此则自不得志耳○侏儒俳优盖亦衰世用之非乐中所当用者乐记今夫新乐进俯退俯奸声以滥溺而不止及优侏儒獶杂子女不知父子乐终不可以语不可以道古此正言后世之乐也俯犹曲也□即儒獶乃刀反狝猴也舞者如狝猴戏
　　泉水【邶十四】衞女思归
　　经○诗缉不瑕有害未为瑕过而有害也子金子不为瑕疵而有害乎
　　传释诸姬为侄娣释姑姊则曰诸姬夫侄娣从嫁者也故可与谋若姑与姊则岂亦在所嫁之国而可问之哉诗缉旣出适于人则与父母兄弟相逺矣今父母终唯姑姊尚在问其安否感亲之殁而念骨肉之存者也当从此说
　　传○一章泉淇皆衞水因思之而起兴○共居容反虑凌如反○姬衞姓故得为侄娣○二章毛氏祖而舍軷饮酒于其侧曰饯防軷谓祭道路之神軷本山行之名道路有阻险故封土为山象伏牲其上天子用犬诸侯羊卿大夫酒脯旣祭处者于是饯之饮于其侧礼毕乘车轹之而去喻无险难也軷蒲末反轹音歴○又汉书黄帝之子累祖好逺游而死于道故后人祭以为行神今案凡祭皆祭其神而以人配如社稷则祭土谷之神而以后土弃配然则軷祭则祭道路之神或以累祖配也○三章王应麟困学记闻隋志邢州内丘县有于言山又李公绪记云柏人县有于山言山柏人邢州尧山县
　　案毛氏注脂牵其车防旣脂其车又设其辖是注防皆以脂牵两言之也字书牵车轴耑键今字亦作辖其物以金为之无事则脱行则设之盖轴穿于毂而牵则贯于轴之两耑而键夫轮者也今脂则脂其轴与毂牵则加其键也键巨展反
　　四章防同出异归曰肥泉○漕见击鼓○写除也诗缉写谓倾而除之也曲礼器之漑者不写
　　北门【邶十五】贤者不得志
　　经○李氏表记君子不以小言受大禄不以大言受小禄以大言受小禄是不见知于君所不当受也衞臣终窭且贫不见知于君也非专较廪禄之厚薄也
　　外不见知于君而不得行其志内为窭贫之故而有室人之讁困于内外极矣乃一归之于天非知命乐义之君子能如是乎
　　传○题下怼见邶柏舟怼直类徒对二反怨也
　　北风【邶十六】君子见几而作
　　经○语録问狐与乌以比何物曰不但指一物而言当国将危乱之时凡所见者无非不好底气象○诗记同车不必指贵者特协韵耳
　　静女【邶十七】滛奔之男　异
　　经○语録问传以静女为滛奔期防之诗以静为闲雅之意不知滛奔之人相与狎溺何取乎闲雅曰滛奔之人不知其为可丑但见其为可爱耳以女而俟人于城隅安得谓之闲雅而此曰静女者犹日月所谓德音无良也无良则不足为德音矣而曰德音者爱之之辞也
　　首言城隅末言自牧盖不特俟于城隅抑且相逐于野矣
　　传○一章踯直炙反躅厨玉反行不进貌○卒章牧见小雅出车
　　新台【邶十八】国人恶宣公
　　经○诗缉此诗齐人作
　　传○一章囷区伦反义见伐檀传○二章洒诗记水光中见其台之高峻○三章易离丽也注丽犹着也着直略反
　　二子乘舟【邶十九】国人怜二子
　　经○诗缉自衞适齐必渉河首章言伋寿二子乘舟渉河以适齐其影泛泛然何所归乎为其将见杀顾其影而怜之也我念而思之中心养养然忧不知所定也二章言二子泛泛然从此逝矣痛其徃而不返也诗人深求其心之无他而恕之故曰不为瑕过而有害也○子金子不瑕有害谓本无瑕疵而有祸害也
　　传○一章左氏传桓公十六年初衞宣公烝于夷姜【夷姜庄公妾宣公庻母上滛曰烝】生急子【即伋】为之娶于齐而美公取之生寿及朔夷姜缢【失宠故】宣姜与朔搆急子公使诸齐使盗待诸莘将杀之寿子告之使行不可曰弃父之命恶用子矣有无父之国则可也及行饮以酒寿子载其旌以先盗杀之急子至曰我之求也此何罪请杀我乎又杀之今案传与此文不同者传悉从毛氏文也○诗缉卫自宣公杀汲寿以朔为世子代立是为惠公左右公子怨朔之谗杀伋乃作乱立黔牟惠公奔齐其后诸侯纳惠公黔牟奔周惠公怨周之容黔牟与燕伐周立子頽为王惠公奔温及惠公卒子懿公立百姓大臣犹以杀伋之故皆不服狄乘其衅杀懿公而灭衞呜呼衞之乱极矣父子兄弟君臣之间相残相贼不唯流毒子孙啓侮夷狄以之杀身亡国其余殃所渐且稔王室之祸盖纲常道尽天地几于倾防矣推原乱根始于夫妇之不正袵席之祸一至此邪以是知诗首闗雎圣人之意深逺矣
