<!-- { "loadSidebar": true } -->
　　云汉仍叔述宣王闵雨之心也然观其诗辞大抵责报于神者多比之桑林之辞异矣君子虽知其将兴亦知其不能终也天气髙清云汉昭明此无雨之候也饥馑荐臻则旱之日乆矣牺牲圭辟无幽不求是必有获罪天地祖宗者故后稷不克上帝不临与其耗斁下土宁吾身当之此言既发宣王所以中兴也三章言旱已甚矣不可推而去也兢兢业业如霆如雷望雨之切常若雷霆之发也周民已无遗矣昊天宁不我遗乎举国之人安得而不相畏先祖之业将坠矣四章五章言旱甚若此羣公先正不我闻不我助吾无望焉父母先祖宁忍弃我上天宁使我遯乎尊尊亲亲之辞也六章言旱不知其故天不我虞神不我怒何以若此不敢有责于也七章言旱甚若此荡然无复纲纪朋友不足以为国也举国羣臣无不咎心而赈防靡有不能而止者至此无所用其力但仰天叹息而已末章言有嘒其星与云汉昭回之意同皆无雨候也大夫君子其假天者不遗余力幸无弃其成庻其有所感召凡我所以为是者非以为已正以定国众正尔此坚大夫君子之心惧其或怠也始焉有所求于天终焉有所责于人反已自修之意也
　　崧高尹吉甫赠言于申伯也厉王板荡宣王能建国亲诸侯吉甫美焉幽王乱亡平王能锡命诸侯夫子取焉观崧髙之诗知申伯先邑于谢入仕于周宣王因城谢而封之加地进爵焉首章言申甫两国始封之本二章言申伯继其祖父之业能为南国之式故王命召伯定其宅升之以为南邦言其始为诸侯也三章言王因其旧邑之人以作申伯之功既命召伯彻其土田又命傅御迁其私人为申伯计者详矣四章言召伯营庙寝之功蹻蹻申伯车马之餙也五章言王遣申伯之辞且有所锡予也六章言王饯申伯申伯还归仍使召伯具其道路之资也七章言申伯既归周人咸喜申伯能为周之屏翰也八章美申伯之徳吉甫述其作诵之由也【案崧髙后当次烝民今缺】
　　韩奕韩侯入觐天子锡命其还也因以亲迎吉甫美之以作是诗美韩侯所以大宣王也首章言韩有梁山其道倬然韩侯经从此道以受命于周自缵戎祖考而下天子亲命之辞也二章言韩侯入觐之仪天子锡命之礼也三章言韩侯既觐而归天子使显父饯之其礼盛设其意欢洽也四章言韩侯便道亲迎其盛若此也五章言蹶夫之择壻不唯人物之良其山泽百物之富可乐也末章追言韩之先世受先王之命为北国之伯臣服百蛮经理其地墉壑畆籍使同于中国百蛮贡其貔豹之皮以为中国捍御犹无终子纳虎豹之皮请和于晋之意今韩侯能世守其业也
　　江汉详观诗意出于召虎侈上赐而归美以戒也意者尹吉甫述虎之意而为之以见宣王之美也前二章不言虎平淮夷第三章特言虎式辟四方疆理南海而己盖虎不敢以平淮夷为功归功于师武臣力之意也江汉浮浮似言兴江汉之师顺流而下匪安匪游言不敢宁居之意淮夷来求兵欲加而淮夷已求服来铺纳欵请降陈列于军前也二章淮夷既平因经略四方大抵平定盖厉王之后乱者多矣三章言召虎时在江汉王申命之使式辟四方治其土田取法王国疆理之功至于南海召旻曰有如召公日辟国百里恐为虎言也四章申言宣王册命虎辞也五章言王赐虎圭瓒并山川土田于周受命自召祖命周之先祖与虎之先祖实宠命之宣王谦不敢当也自虎拜稽首至末章虎归美之辞也对扬王休作召公考虎自言也对扬天子之休命作吾祖之告成虎之自祈者如此矢其文徳因以为戒也
　　常武美宣王之功既成而不黩武也是诗不及淮夷独言淮濆淮浦遽以为夷淮非也此盖征徐徐州有戎或淮夷作助耳首章言赫赫明明天子之命言盛哉天子之命将也实为太师皇父其祖南仲整六师以从戎敬戒其事以施防惠匪曰耀武示威也二章言皇父为大将其列行陈而戒师旅者程伯休父实副之初言惠南国次言省徐土示不敢加兵也不留不处言非乆于外者以太师从戎是所谓三公出将也故曰三事就绪三章言天威虽可畏而王心舒暇迟速得宜当徐方之绎骚也于是有以震惊之天威所加譬如雷霆徐方自然震惊矣四章申言天威之可畏也当是时必有近淮之虏助徐为虐者故厚淮濆之陈执此丑虏截沿淮之浦以遏其来路也谓之仍执则主战者固不在虏也五章称美王旅之盛有法度纪律神变而不可测也末章言功成而亟归其不黩武如此也唯其不回故还归而无复后患余祸也
　　瞻卬乱极则辞廹枚数其失犹不能止此其所以为大坏之时也首章言瞻卬昊天而诉之降此大厉谓大恶之人天实生之不然何以若此也人之痛苦必有息时今蟊贼之人相继而不止设为罪罟以网罗斯民无有休息如之何其可也二章所言有人之土田夺人之士民收无罪而说有罪皆指用事者言之大厉亦然三章言妇人之乱政指襃姒言也四章言鞠人忮忒谓鞠人之罪者怀忮忒之心谮之于始竟背之于终若是极矣胡为慝而未止乎盖乱之极者必兴大狱以诬陷良善虽其亲戚骨肉不能免也故曰竟背不唯此也国之乱者朝不信道工不信度君子犯义小人犯刑如贾三倍岂曰君子所当识妇人既不与外事岂当其休蚕织盖士女皆失度矣五章言天何以刺我乎神何以不富我乎曾不能自省舍狄人之可畏徒忌刻贤者而已天之不祥曾莫之悯而逸游狎昵其威仪不似人君况善人之云亡乎六章言天降罪罟迷夺其魄日多日危故善人云亡宁不忧而且悲乎末章言泉水涌出陷溺已深乱亡极矣吾忧其不免夫昊天藐藐无不克巩言天之髙髙不可恃也徳者天则巩之何常之有不辱其先祖不累其子孙可也【案瞻卬后当次召旻今缺】
　　读周颂
　　清庙维天之命与维清之诗皆文王乐章也观汉庙有名则清庙为文王庙与閟宫类可也然而古人云清庙茅屋与清庙之瑟皆泛言王之徳至于维清言文王造周之功或者祀文尔清庙总名或者自文王始耶清閟皆有静谧之意所以交于神明也夫祭祀之时乐章不一清庙之诗特言助祭之臣维天之命特美文王歌此乐章各有次第耶于穆清庙叹美是庙之祭也肃雝显相称赞助祭之臣也骏奔济济咸守文王旧徳以对于在天之灵则文王之徳在人可知矣苟非文王之徳昭明显著则奉承祭祀者何以若此故曰不显不承无射于人斯言永永无极也盛徳所以百世祀者盖谓人情无射愈逺愈思也
　　维天之命歌文王之徳以告也极圣人之徳维天其配之故称圣人者多言天天命生物至和无极圣人黙黙与天同功盖纯则无间唯无间故不已相因之理也夫徳盛者垂裕故曰假以溢我余波洋溢故曰我其收之骏惠我文王大如天然至简至易唯曰爱民而己故曰骏惠我文王为子孙者益厚其徳是乃所以报文王也维清奏象舞歌是诗也伯夷典礼舜命维清盖清者祭祀之本也维清二字乐章发语辞也缉熙文王之典谓后人缉续増广文王之旧典礼经以肇有此禋祀卒至于克成厥勲此周家祯祥之本也白鱼乌火之祥末矣烈文当与臣工类诸侯率其羣臣来助祭临遣于庙烈文以戒诸侯臣工以戒羣臣也烈文辟公言诸侯皆有功烈而将以文采今兹助祭是锡我以祉福为惠于无疆子孙与受赐焉自无封靡于尔邦以下相戒之辞也无封靡则退逊俭约可以守国故天子亦崇仰之念功不忘则子孙之继序者必能大其功矣强在得人则四方以为训显在修徳则百辟以为法美哉前王之徳其可忘乎
　　天作祀太王而因言文王序言祀先公非也周之王业自迁岐始其始之迁也甚艰实维太王辟而大之彼指岐言也彼既作邑矣文王实靖之彼事既往至今岐有平夷之行子孙世守其业此非太王之功何以及此故歌以告焉
　　昊天有成命序曰郊祀天地然主意在文武受命况郊祀以后稷配舍后稷而言文武何也意者推言文武受命而后得以郊天祀地耶二后虽不明言文武然周之受命舍文武其谁二后成此王业不敢康宁基此天命夙夜宥密盖宥则寛而不廹密则静而无迹昭假迟迟于乎不显之意也继续广大尽心无遗故能定兹天命今之郊祀天地者职此之由故告于天而无愧辞焉【案昊天有成命后当次我将今缺】
　　时迈说者谓武王廵狩告祭之诗成王亦尝抚万邦廵侯甸四征不庭矣观此诗殊非告祭之辞与般之诗不同王者省方祭于所过名山大川不必皆祀天也意者时迈之诗因廵狩而祀百神作诗者歌颂其事尔始言昊天以周为子故右序有周时迈之举略示巡省六服羣辟无不震肃固无所用其威因祀百神及河岳而已信哉吾王之可以为君也明昭有周式序在位犹肆觐羣后之意明昭有周之徳式序在位之臣偃武修文以示中国攷制度修礼乐焉信乎吾王之保有天下也执竞祀武王乐歌也执竞犹持胜也武王一怒而安天下其强莫加焉唯武王执竞故能有其竞不然则其强易折也然武王所以成王业受天命者唯不显其光得之非无竞所能致也斤斤犹不显之意也自斤斤其明以上皆叙武王之徳其下则叙祭而受福之辞也威仪反反则乆而不厌福禄来反则叠至而无穷也
　　思文后稷配天之歌也书以文思称尧诗以思文歌后稷皆言其表里也记曰后稷之为烈也岂一手一足哉説者言其以农事开国不知其有立极之功唯其率育故能陈常唯其陈常故能立极盖既富而教之也臣工遣助祭之臣也上四语总为臣工言也言诸侯之臣献成于王王治其成而已咨则访之天子茹则臣工纳之也次乃为保介言之保介治田之官也时莫春矣将何求哉当问新畬之如何而已昔者后稷实授上天来牟之赐故子孙世保之曰大哉来牟乎将受厥明言受赐昭然也上天昭明至今豊年天之赐也命我众人备乃器具奄忽之间遂观铚艾上天之赐盖可必矣【案臣工后当次噫嘻今缺】
　　振鹭二王之后来助祭歌以遣之也若有客之诗专为微子作杞不与焉以振鹭比有客之容犹后也所谓鹓鹭行也说者谓在彼无恶知天命之无常而无所恶是固然矣然此语为商设则可夏既逺矣何恶之有云犹在邦无怨在家无怨之意不必深说也
　　丰年说者以为秋冬报上帝也攷之礼经独季秋大享明堂非秋冬之报也秋祭四方冬祭八蜡其说粗通然诗辞独言烝畀祖妣则烝尝之说亦近祀百神而言祖妣致谢其私之意也
　　有瞽序诗者曰始作乐而合乎祖似为祫祭言也诗有先祖是听之辞总言先祖故序诗者言之大要此诗序作乐之盛如书所谓虞賔在位箫韶九成者也
　　潜荐鱼献鲔盖在禴祠烝尝之外也是诗也言其鱼之所出与其鱼之名以告于先祖云尔
　　雝序诗者以为禘太祖然攷其诗辞始言皇祖继言烈考殊不及太祖恐于义未然记论语皆言以雍彻则雍者彻祭之歌也与诗意始合自相予肆祀以上言助祭之臣与天子之主祭雍穆若此也自假哉皇考以下由近而推之至于其祖也烈考不止言文王文母不止言太姒盖总言祖妣也假哉皇考绥我孝子使臣有明哲君有文武故上天安之既昌其后而身享寿祉不唯皇考使然也烈考右之文母右之则祖妣皆然矣
　　载见与烈文不同盖载见言其至烈文言其归也载见辟王言诸侯见于天子率见昭考言天子率诸侯以见于庙也曰求厥章盖遵旧章而来至也永言保之思皇多祜述孝享致福之辞绥以多福俾缉熙于纯嘏天子祈愿于诸侯之辞也
