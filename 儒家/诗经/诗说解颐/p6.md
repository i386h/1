<!-- { "loadSidebar": true } -->
　　樛木三章章四句
　　苏氏曰凡诗每章有先后浅深之异者固自有说若樛木螽斯之类皆意不尽申殷勤而已欲强求而说则迂杂而不当矣东莱吕氏曰诗亦有初浅后深初缓后急者然大率后章多是协韵按此二说可以为诗中通章复咏而文句相同者之通例
　　螽斯
　　经防曰美后妃之化也后妃有不嫉妬之徳故众妾辑睦而化及于子孙也
　　螽斯羽诜诜兮【比也】宜尔子孙振振兮【赋也】○【振音真后凡言振振并同】螽斯蝗属一生九十九子斯语辞如鸒斯鹿斯之类盖非斯螽亦非阜螽也详见七月字义以羽言所重在羽也诜诜和集貎尔指后妃振振感动相亲之意说见麟趾
　　○螽斯羽薨薨兮【比也】宜尔子孙绳绳兮【赋也】
　　薨薨群飞声绳绳防聚相聫之意
　　○螽斯羽揖揖兮【比也】宜尔子孙蛰蛰兮【赋也】
　　揖揖敛戢貎蛰蛰退藏不竞之意○虫之生子多者莫如螽斯故以比众妾此诗之义重在众妾之辑睦观下文宜尔二字盖本于此非以兴子孙也螽斯始化其羽诜诜然比次而起已化则飞薨薨然有声既飞复敛羽揖揖然而聚众妾之辑睦如是故其子孙亦皆振振而亲绳绳而聚蛰蛰而藏其徳皆如其母不但生育之众多而已凡此皆后妃不嫉妬之所致也
　　螽斯三章章四句
　　桃夭
　　经防曰美后妃之化能使女子之嫁者皆尽妇道也
　　桃之夭夭灼灼其华【兴也】之子于归宜其室家【兴意】○【华音花后凡华实之华并同】
　　桃木名华红实可食夭夭少好貎灼灼华盛如火然也桃之有华婚姻之时也故以时物起兴因以见女子徳容之美也之子指嫁者而言但不知其为何人之女其必文王之公子公族而后妃所敎于宫中者欤于于也指所往也故毛氏以往训之妇人谓嫁曰归男以女为室女以男为家室者夫妇所居而家则一门之内也处室家而皆得其宜女子之贤可知矣
　　○桃之夭夭有蕡其实【兴也】之子于归宜其家室【兴意】蕡大也以实之大起兴见其当有嗣子之昌也上章言室家以宜室而推及于家也此章言家室以宜家而归本于室也皆见化本于闺门之意
　　○桃之夭夭其叶蓁蓁【兴也】之子于归宜其家人【兴意】蓁蓁美盛貎此以叶之盛起兴见其当致家道之盛也家人一家之人也家人宜则老老长长慈防无不得其所矣朱子曰木少则华盛三山李氏曰桃之少壮则结实必大其叶必蓁蓁然盛若非少壮则虽结实不复大虽有叶不复蓁蓁此皆谓女子当及盛年而嫁也然则贵于盛年者不在容色而在于有徳耳盖年少而有徳则其精神运用足以宜家而昌大其族此桃夭所以为后妃之化也诗人之意岂借桃以咏容色之美哉
　　桃夭三章章四句
　　东莱吕氏曰桃夭既咏其华又咏其实又咏其叶非有他义盖余兴未已而反覆咏叹之耳
　　兎罝
　　经防曰美兎罝贱士才徳兼全能胜武事之任见文王之能扬侧陋而野无遗贤也
　　肃肃兎罝椓之丁丁赳赳武夫公侯干城【赋也】○【丁陟耕反后凡言丁丁并同】
　　肃肃整饰貎罝罟也丁丁椓杙而与空林相应声设兎罝而肃然整饬可以见其人之不苟矣赳赳武貎以居武职故曰武夫公侯指文王见文王未尝称王也干盾也扞蔽如盾防守如城谓其勇力足以任守御也
　　○肃肃兎罝施于中逵赳赳武夫公侯好仇【赋也】
　　施设也中逵谓九逹之道中也尔雅云九逹谓之逵好仇者相与为友也谓其智谋足以资论议不但干城而已
　　○肃肃兎罝施于中林赳赳武夫公侯腹心
　　腹心同徳之谓谓其忠信足以寄腹心不但好仇而已夫以守御武夫而其徳犹如是可见周南之世贤者在位能者在职而所谓才者皆本于徳也岂专以勇力为武者哉
　　兎罝三章章四句
　　芣苢
　　经防曰美后妃无嫉妬而欲众妾之有子也旧说化行俗美家室和平妇人无事相与采芣苢以为乐恐非妇人之宜而亦不得为俗美矣文王之化岂如是哉
　　采采芣苢薄言采之采采芣苢薄言有之【赋也】
　　芣苢车前盖宜子之草也欲宫中之人宜子而皆采芣苢可以见后妃之不妬忌矣采始求之也有既得之也
　　○采采芣苢薄言掇之采采芣苢薄言捋之【赋也】
　　掇拾也捋取其子也
　　○采采芣苢薄言袺之采采芣苢薄言襭之【赋也】
　　袺以衣贮之而执其袵也襭以衣贮之而扱其袵于带间也○采而有有而掇掇而捋捋而袺袺而襭采收之序如此
　　芣苢三章章四句
　　汉广
　　经防曰美文王使人及时嫁女以絶其逰戯之端也旧说以为文王之化及于江汉故其出游之女人望见之而知其为端庄静一非复前日之可求且当于归而欲秣其马其心犹爱慕之则文王之化独能使妇人女子知礼义而不能化男子说怿女美之本心也岂所以语文王之治哉
　　南有乔木不可休息【兴也】汉有游女不可求思【兴意】汉之广矣不可泳思江之永矣不可方思【比也】○【息韩诗作思当从之】上竦无枝曰乔大抵木下蟠则隂广上竦则隂少云乔木则其下无蔽翳矣盖狎邪之人平时于此求游女而今不可休故即此以兴游女之不可求也○汉水自西流至汉阳而江水自南来合焉主汉而言也泳潜行也方桴即竹筏也汉水合江则阔故言泳江则其流本长故言方本咏汉游女而并及于江者盖游女之不可求者以其既嫁也既嫁则地近人逺咫尺千里语其近则如汉之不可泳语其逺则如江之不可方盖即游女所近之水逺不可从者以为比皆美文王之辞也
　　○翘翘错薪言刈其楚【兴也】之子于归言秣其马【兴意】汉之广矣不可泳思江之泳矣不可方思【比也】
　　翘翘髙竦貎错杂也楚木名荆属孔氏曰楚在杂薪中尤翘翘者是也秣饲也文王之治先使汉之游女及时归嫁以絶其好游之心盖其施为之序自化大族始所谓巨室之所慕一国慕之也如翘翘错薪之中而刈其楚则以楚比巨室之特出者以起兴而言游女方秣马以嫁而平时欲求者皆不可得此文王正民风之首务也
　　○翘翘错薪言刈其蒌【兴也】之子于归言秣其驹【兴意】汉之广矣不可泳思江之永矣不可方思【比也】
　　蒌蒌蒿也陆玑曰叶似艾白色长数寸髙丈余据此则蒌亦杂薪中之翘翘者上章言刈木此章言刈草盖因乔木之下无蔽翳而言驹小马之名
　　汉广三章章八句
　　汝坟
　　经防曰妇人因其夫免于征役而以得遂室家之愿归徳于文王也文王时为西伯而汝在豫州已依为父母则此时已得三分天下有二之人心者欤
　　遵彼汝坟伐其条枚未见君子惄如调饥【赋也】○【调音周】汝坟汝水邉之坟起如坟也枝曰条干曰枚惄思食之意调一作輖谓重载也思日久则亦重矣君子行役于外其妻为樵苏之事而亲伐薪则庶人之妻也此盖喜其夫初归而追赋其未归时思念之情也
　　○遵彼汝坟伐其条肄既见君子不我遐弃【赋也】
　　斩而复生曰肄伐枚而又伐其肄则逾年矣至是见其君子之归而喜其不相弃也云不遐弃则见其夫虽在逺道而亦专念其妻无贰心于他慕也
　　○鲂鱼頳尾【比也】王室如燬虽则如燬父母孔迩【赋也】鲂即今鳊鱼身广而薄鱼之少力者也頳赤也鱼劳则尾赤鲂尾本白而赤则劳甚矣且取少力而劳以为细民困于重役之喻燬以纣之酷烈言父母指文王孔甚迩近也盖下民征役之劳实由纣酷烈之政此本文王未专征伐时言也及既为西伯徳化渐行则从役者归得遂室家之愿而妇人因谓其夫可依父母以宜其家也当纣之虐连年逺役犹不敢违而况于文王之行仁者乎其尊君亲上之意蔼然见于言表矣华谷严氏谓是时商王尚存西伯之事皆干蛊王室妇人从而勉其夫以王事虽急如火不得少休然父母相去不逺不必念家而怠王事此言甚厚但既有文王专征伐则从役之民岂复忧王室之如燬乎故意此征役之归必已被文王之泽矣
　　汝坟三章章四句
　　麟之趾
　　经防曰此借麟以美文王之化能行于子姓见治国平天下之本在于一家之仁也
　　麟之趾振振公子于嗟麟兮【比也】○【于音吁后凡言于嗟并同】
　　麟麕身牛尾马蹄不履生虫不践生草王者至仁乃出兽中之最灵者也牡曰麒牝曰麟通名为麟耳趾足也有足者宜踶而麟有足不踶振振振动之意旧注有训盛者有训信厚者而集传于此则训曰仁厚皆于振字之义不相闗故直以振动释之
　　○麟之定振振公姓于嗟麟兮【比也】
　　定额也有额者宜抵而麟有额不抵
　　○麟之角振振公族于嗟麟兮【比也】
　　有角者宜触而麟有角不触○麟仁兽也其性不杀见之者皆感悦焉而非盛世则不出文王之徳由亲亲而逹于仁民爱物故其公子姓族皆振动其良心莫不兴起于仁可以任民物之责皆文王之化也故即麟以比文王而叹之曰于嗟麟兮盖美其能感动人者皆自近始其仁亦如麟之世不常有也
　　麟之趾三章章三句

　　诗説解頥正释卷一
　　钦定四库全书
　　诗说解頥正释卷二　　　　明　季本　撰
　　召南
　　说见周南
　　鹊巢
　　经防曰此以妾媵之从至备百两美诸侯妻之无嫉妬也媵女虽父母之事然其所敎于女者亦足以法矣
　　维鹊有巢维鸠居之【兴也】之子于归百两御之【兴○两音意　亮后凡以车两言者并同】
　　鹊鸠皆鸟名鸠拙鸟不能作巢多在屋瓦间或于木上架结木枝初不成巢便已生子往往坠陨雏鹊作巢甚坚既生雏散飞则弃而去容有鸠来处彼空巢者此有似于诸侯夫人之嫁而其妾媵与于车乗之中也故即以起兴之子指夫人也百两百乗也车有两轮故称两诸侯一娶九女二国来媵皆以侄娣从故车有百两之多百两者诸侯之礼也御用也与服御之御同旧说训迎因谓诸侯之子嫁于诸侯送御皆百两殊不知此诗本为诸侯夫人不嫉妬而作不宜遽及所迎之车也
　　○维鹊有巢维鸠方之【兴也】之子于归百两将之【兴意】方所也以为安居之所将送也
　　○维鹊有巢维鸠盈之【兴也】之子于归百两成之【兴意】盈满也成成礼也○初言御治具而用之也中言送则既行而送之也末言成则既至而礼成也其言之序如此
　　鹊巢三章章四句
　　天下之化无不起于闺门鹊巢乃诸侯妻当于归时妾媵之从至备百两见其无嫉妬之心此后妃之化及于南国而嫁女者皆以此成其女也宜家人以正四国实本于此故以为召南之首
　　采蘩
　　经防曰此美公侯之夫人有肃雝之徳而先序其采防菜以供祭祀见其徳之可羞于神明也
　　于以采蘩于沼于沚于以用之公侯之事【赋也】
　　○于以采蘩于涧之中于以用之公侯之宫【赋也】
　　蘩非水菜而生于水中之地则防矣故夫人以之供祭郑氏所谓以豆荐蘩葅者是也旧说采蘩以供蚕事非矣蘩固可以生蚕然随地所生皆可以取今于沼沚涧中则取之水中之地贵其防也事祭事也宫庙也又云公侯之事公侯之宫则语意亦皆不为蚕事发者其为奉祭祀之用无疑矣
　　○被之僮僮夙夜在公被之祁祁薄言还归【赋也】○【还音旋后凡还归之还并同】
