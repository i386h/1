<!-- { "loadSidebar": true } -->
　　商者契所封之地有娀氏之女名简狄者吞鳦卵而生契尧之末年舜举为司徒有敷五教之功乃赐姓子而封之商其地在大华之阳河洛之间汉为农之上洛今西安府之商州也大华之北为雍州南为梁州而商则豫州之西境界乎雍梁者也商本伯爵其国七十里契之孙相土在夏为王官之伯出长诸侯即古之方伯也故迁商邱因尧时火正阏伯之墟其地唐为宋州宋为睢阳郡今河南归德府商邱县也商邱之称其亦因契本封而以名邱欤歴十二世至汤犹居其职商丘之北五十里为亳邑即汉梁国之防县也地有景山今在兖州府曹县东四十里汤防诸侯于此而始受命焉左氏所谓汤有景亳之命伊尹所谓朕载自亳者也其实则因相土商邱之居是商邱即亳而蒙其密迩之地岂必别立一都哉以其在北故曰北亳其地与葛为邻葛者今归德府宁陵县也在商邱西六十里及既伐桀则以河南之南为有夏畿内之地而徙都经理焉孔安国谓汤自商邱而迁者得之因故亳之名是为西亳即文王于其东成臯南轘辕西降谷三阪立尹之亳今河南府偃师县西十四里也汤既即位为天子则复归商邱而度形胜之便定都于其东南四十五里在唐之宋州谷熟县南亦仍亳名是为南亳孟子所谓太甲复归于亳者是也皇甫谧以蒙为北亳谷熟为南亳偃师为西亳而三亳之名由是起矣汤之受命始于北亳故所至以亳名都而其有天下之号则仍商之旧封无所改也凡七传而仲丁迁嚣嚣史记作隞并读为敖皇甫谧以为河南之敖仓也在今开封府河隂县西北二十里括地志所谓荥阳故城在郑州荥泽县西南二十五里殷时敖地也又九传至盘庚而迁相相在战国时邺地即今河南彰德府安阳县也索隠谓契始封商其后裔盘庚迁殷殷在邺南遂为天下号括地志谓相州安阳县本盘庚所都即北塜殷墟据此则书所谓盘庚迁于殷者本相之殷墟而言矣盘庚以前未有殷号而改商为殷实自此始其后称之者则或曰殷或曰商或曰殷商常兼及之亦不因改殷而废商之旧也然殷商之别则固有由矣夫迁国大事也非可轻举者或以亲诸侯或以控夷狄或以避水患盖欲利民不得已耳故相土为王官之伯都商邱以为治所而汤世缵其功因之为亳此皆诸侯时事而王命之所得为也若西亳南亳之迁则汤既为天子而所计在天下矣仲丁之迁嚣岂无故而去祖都哉盖汤五传至于雍已商道衰防诸侯不至太戊代之严恭寅畏不敢荒宁在位七十五年宜其有经畧矣盖嚣当四方道里之中朝觐防同最为便利又荥阳在成臯岩险之地依山避水故于此图迁焉诚逺计也仲丁为之子才不足以有为又国内多夷冦而享国日浅度不能胜迁国之任其必太戊之所经始而仲丁享其成功者欤直至盘庚之世嚣有河决之患则又不得不迁而其迁则北至于相岂非以相为可居哉盖自禹功既施河流就下黎阳大伾以北水得所归故从西山东注不复南行况商时去禹不逺冀兖之间絶无水患惟豫州濒河之地济水絶河滙为荥泽河济分流所争咫尺偶溢荥隄岂无一决则河将引济东南流而嚣不免于受害矣司马迁以为禹自荥阳引河东南为鸿沟郦道元所谓禹塞水于荥阳下引河东南以通淮泗济水分河东南流东注浚仪谓之浚仪渠非也其必因秦始皇使王贲攻魏决河灌大梁城决处遂大不可复补而附防为禹时已然邪故汉王横言禹之行河水本随西山下东北去今所行非禹之所穿也然则荥泽之渠非禹故道殷亦尚有贤圣之君度当不乆而塞但未塞之前其势不止及嚣而已其下流必合浚仪雎水而趋商邱以入淮泗则亳之故都不可复也而相当兾野地势稍高故迁于此耳书序谓自契至于成汤八迁汤始居亳距契止十四世而即有八迁何其迁之易也八迁之説夲无经据惟相土迁商邱出于左传至汤遂为亳都此理之可信者也其余七迁文既不详似皆诞説耳又谓河亶甲居相祖乙圯于耿是河亶甲自嚣迁相而迁相之后祖乙又迁耿而圯也括地志以耿为绛州龙门县东南十二里耿城即今蒲州河津县也史记作邢盖字之误也仁山金氏则仍经世説遂以为圯耿徙居而谓其地为邢州龙冈县即今顺德府邢台县距相百五十里是又谓祖乙有二迁也河亶甲者仲丁之弟祖乙者河亶甲之子才二十余年间而有三迁似亦太数在嚣乃伤于水灾而迁耿又不免于河圯何其不惩既往邪其后盘庚之迁书序谓治亳殷説者皆指殷为西亳则不在相而在偃师矣迄于商亡乃在朝歌朝歌者今卫辉府淇县也在相南一百四十六里意必为离宫于此而居之盖乱世之君所为耳不然则与相同一河北密迩之地何必别立一都哉史记又云武乙去亳徙河北亳指北亳盖谓盘庚所迁在此而不以其为迁相也今日河北明日河南今日河南明日河北倐移逺地忽就故都若奕者举棊不定然未见其为谋之审而永终之图也故商之迁国当以盘庚为正其曰先王不常厥邑于今五邦谓始封之商也商邱之亳也西亳也南亳也嚣也盘庚未迁之前并始封之商而计之为邦者五非谓五迁也其曰先王适于山用降我凶德者谓仲丁迁嚣在成臯多山之地也其曰荡析离居罔有定极者谓嚣时有水患也其曰盘庚作惟渉河以民迁者嚣在河南相在河北盘庚自嚣而迁相也自盘庚迁相而商祚终于河北矣故索隠括地志谓盘庚所迁在相者不为无见也而诸説之附防岂不判然易明哉纣亡而周武王以朝歌封纣子武庚为殷侯及武庚以叛诛而求防子为殷后爵以上公其国在宋即商邱也商颂宋之所存盖孔子学于殷礼而有得者其散失则在秦火后矣国语谓正考甫校商之名颂十二篇于周太师郑氏遂谓孔子时又亡七篇皆附防之説也详见緫论六义及鲁颂下
　　那
　　经防曰此诗序以为祀成汤也观嘉客夷怿之言其必歌于祀礼既毕而将告利成之时者欤
　　猗与那与置我鞉鼓奏鼓简简衎我烈祖【赋也】
　　猗叹辞那多也谓乐无不设也置陈也乐器多矣独言鞉与鼓者鞉以节乐乐则以鞉将之是乐成由鞉也鼓谓路鼓亦以节乐无当于五声而五声不得不和者是乐之所成又在鼓也故举此二乐以括之曰奏鼓则以之鼓鬼享也简简声之踈濶不混也烈祖谓汤也集传以此为商人尚声臭味未成乐三阕然后出迎牲今以经文考之未见此一节之定为迎牲也窃意商人尚声亦但言大槩耳故衎烈祖者通乎祭献而言也
　　○汤孙奏假绥我思成鞉鼓渊渊嘒嘒管声既和且平依我磬声于赫汤孙穆穆厥声【赋也】
　　汤孙以主祭之时王言祀汤自太甲始太甲以下皆可称汤孙奏作乐也假感格也绥安也思成谓思其所自成即诚也以其心安故谓之绥本上文奏鼓以衎烈祖言惟诚则上下皆敬而清静无哗矣鞉也鼓也管也皆堂下之乐也其声讙滥若在堂下而合众乐则浑于浊矣鞉鼓渊渊然则其声深也管嘒嘒然则其声细也皆清静而不急促之意高下适宜曰和始终有节曰平磬谓堂上之玉磬非堂下之编磬也磬以立辨其声诎然而堂上之玉磬为尤清管声与玉磬相依则不至于飞扬过越所以为和而平也于赫者叹其诚敬在心赫然明着也穆穆不显也言汤孙主祭之诚本甚明着而其作乐之声乃本于不显此即是奏假无言所以能致感格也旧説多以赫为作乐之盛而穆穆则称其羙岂有子孙自夸盛羙于先祖前之礼哉○此诗连以三声字为韵别是一体安成刘氏曰见商人之质也
　　○庸鼓有斁万舞有奕我有嘉客亦不夷怿【赋也】
　　庸镛通堂下之编钟详见灵台字义斁犹络绎之绎言交错也此盖合乐后事而其声为急节为乱辞矣奕者奕然陈列之意盖九献既毕旅酬既行则舞者退而分列于庭矣嘉客即楚茨为賔为客之客指助祭者而言非必谓先代之后也助祭者夷怿正献酬交错而笑语卒获之事也详见楚茨字义
　　○自古在昔先民有作温恭朝夕执事有恪顾予烝尝汤孙之将【赋也】
　　上言作乐而致感格实本于诚敬也故此遂言敬之所自自古在昔犹言从古已往之先民也作谓起而行之也温恭朝夕敬之常也至于执事则有恪此则言其祭时之敬矣盖敬之所传者乆矣汤之圣敬日跻亦此敬也我乃汤孙则敬乃先祖之家法也今日先祖所以顾予烝尝者正为汤孙用此敬而奉祭耳此自言其以敬而获飨也尝秋祭烝冬祭祭以秋冬为备故言祭者必举烝尝以见其余焉
　　那四章二章章四句一章八句一章六句集传一章分五节今为四章○按此诗旧説但据国语闵马父之言盖与诗序同出一传窃意诗之残阙多矣岂可信其必然哉详见商颂题下
　　烈祖
　　经防曰此必祭成汤而受厘降福之诗也不然则祭不祈福何以所言皆得福之辞邪
　　嗟嗟烈祖有秩斯祜申钖无疆及尔斯所【赋也】
　　烈祖汤也秩常也秩然有序也申无疆即有秩斯祜也尔盖歌者指汤孙也及尔斯所言自始传至今正及尔身见申之无己也申锡无疆一句乃一章之大防下二节乃申言之
　　○既载清酤赉我思成亦有和既戒既平鬷假无言时靡有争绥我眉寿黄耇无疆【赋也】○【鬷与奏同】
　　载盛于瓉所以祼也赉与也思成诚也义见上篇此言求神之始以郁鬯之酒灌地降神而既与我之诚神既格矣和铏五味调而肉湆正则既宿戒而和平乃荐熟行礼之时也此时作乐以假于先祖极其诚敬无有言说人皆化之肃然无争而神又安我以黄耇无疆之福也黄耇即眉夀盖神享则孝子之心安至于黄耇而常安是无疆也有夀然后得以享福福在安而不在夀所谓安者于下节见之
　　○约軝错衡八鸾鸧鸧以假以享我受命溥将自天降康丰年穰穰来假来飨降福无疆【赋也】
　　约軧错衡八鸾鸧鸧详见采芑字义此以诸侯所乘之车言也以假以享言得万国之欢心而诸侯各以其职来助祭以感格之诚而献于神明也溥广将大也受广大之天命而降以丰年使黍稷多而得以致孝享此本其得天心言也是以祖考来格来飨而降福无疆则天下皆受其福矣所谓申无疆者如此皆烈祖有秩之祜也而所以致此者当求其本于诚焉诚之格先祖者必自得天心始
　　○顾予烝尝汤孙之将【赋也】
　　此二句解之亦有可通但似衍文耳
　　烈祖四章一章四句二章章八句一章二句集传一章分四节今为四章○上篇言乐与此篇所重皆在奏假而不言牲见啇人尚声之意
　　鸟
　　经防曰序以为祀髙宗也华谷严氏释之以为祀高宗而先述祖德谓其能中兴不坠先烈也
　　天命鸟降而生商宅殷土芒芒古帝命武汤正域彼四方【赋也】
　　鸟降谓鳦遗卵也曰天命则鸟之降天实为之也生商者生契也郑氏谓鳦遗卵娀氏之女简狄吞之而生契是也此与姜嫄事同岂可谓无此理哉商在今西安府商洛之地本契所封至盘庚迁相始改高称殷故盘庚以前未有殷号其曰宅殷土者据后世称殷时而追言于汤耳盖武丁盘庾弟小乙之子此时已改商号为殷矣古犹昔也帝上帝也武汤武德之汤也正者正天下之人心也人心正而天下皆在其所域矣此言商有天下自汤始而实天所命也
　　○方命厥后奄有九有商之先后受命不殆在武丁孙子【赋也】
　　方四方后诸侯也九有九州也四方诸侯受命而九有皆为所有正上文正域四方之意先后指汤殆危也人心安故不殆武丁汤之裔孙也故曰孙子此言汤之受命能以德得人心之安故其福至于武丁也武丁庙号高宗
