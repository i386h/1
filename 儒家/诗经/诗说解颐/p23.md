<!-- { "loadSidebar": true } -->
　　四国之化本于国人故复推本言之国人观感则皆柷其寿考矣○鸤鸠常在桑其子每章异木子自飞去母常不移从一以俟之则彼此不相失也
　　鸤鸠四章章六句
　　下泉
　　经防曰周室既衰王纲废坠徳泽不及于民民方忾念頼郇伯能劳之故诗人美之而作此诗也
　　冽彼下泉浸彼苞稂【兴也】忾我寤叹念彼周京【兴意】
　　冽寒也下泉泉下流者也苞草丛生也稂童梁莠属也忾叹息声周京天子所居也先王盛时民勤农业则引泉上流以灌禾黍今田野荒芜无复有良苖者而冽泉在下惟浸苞稂萧蓍而已下泉寒无生意而草皆病焉以比民之憔悴于虐政而因以起兴也所以忾叹而念周京者良欲其留意于恤民耳
　　○冽彼下泉浸彼苞萧【兴也】忾我寤叹念彼京周【兴意】萧蒿属萩蒿也京周犹周京也
　　○冽彼下泉浸彼苞蓍【兴也】忾我寤叹念彼京师【兴意】蓍亦蒿属即筮草也
　　○芃芃黍苖隂雨膏之【兴也】四国有王郇伯劳之【兴意】○【劳去声后凡慰劳之劳并同】
　　郇虽文王之子所封而郇伯则其后也故郑氏谓其为文王子而集传则改为文王之后亦不知其为何时人矣郇伯为州牧治诸侯能行仁政使民得尽力于农亩故隂雨所膏者黍苖而芃芃然生意之盛以比民之得苏息而因以起兴也盖王者之不作久矣四国所以被周之泽而有王者实由郇伯能劳来我耳旧说以郇伯为先王盛时州伯诗人追言之而伤今之不然此狃于小序曹人疾共公之说而不知其不足据也夫共公鲁僖公时人也东迁之后周之人望已絶谁复有念周京之怜恤者乎故郇伯者必非文武成康时人而此诗之作其亦在幽厉之间欤当幽厉之间而得州牧如郇伯者宁非人心之所共爱慕者乎
　　下泉四章章四句

　　诗説解頥正释卷十三
　　钦定四库全书
　　诗说解頥正释卷十四　　　明　季本　撰
　　豳
　　豳孟子作邠唐开元间改豳州为邠州今属西安府朱子曰豳国名在禹贡雍州岐山之北原隰之野虞夏之际弃为后稷而封于邰及夏之衰弃稷不务弃子不窟失其官守而自窜于戎狄之间不窟生鞠陶鞠陶生公刘能复脩后稷之业民以富实乃相土地之宜而立国于豳之谷焉十世而大王徙居岐山之阳十二世而文王始受天命十三世而武王遂为天子武王崩成王立年防不能涖阼周公旦以冢宰摄政乃述后稷公刘之化作诗一篇以戒成王谓之豳风夫豳文武以前之国也不列于周召之南其诗冝为周公在成王时所述别为一类但特以豳名则必举一国所存之风而録之当不止七月一篇而已窃意笃公刘丰年载芟诸篇皆为豳诗先儒亦多以为然惟公刘则以为召康公所作恐周公述豳风不宜遗此迁豳之始事也但其中有为祭祀而作者则豳之颂也有为劝戒而作者则豳之雅也本有雅颂而并目为风则所重在备一国之风矣周礼籥章云凡国祈年于田祖吹豳雅击土鼓以乐田畯祭蜡吹豳颂击土鼓以息老物但言豳雅豳颂而不言豳风故程大昌遂以此为诗有二南雅颂而无风之证然籥章上言逆暑迎寒皆曰击土鼓而吹豳诗则不知所谓豳诗者何所指邪窃意周太师采诗之时于列国之风必并其雅颂而名之此亦采陈国风之通例也而谓诗本无风可乎郑氏以七月一篇自具三体分析殆及公子同归以上为豳风以介眉寿以上为豳雅万寿无疆以上为豳颂则穿凿甚矣至于鸱鸮以后皆周公事也亦混为豳风而所谓豳雅豳颂者反有遗焉盖不止公刘丰年载芟三章而已则七月一诗既以戒成王而作则为正论虽附于雅可也而何必特列一国邪豳非时王所采之风特列于诸国之后亦犹商颂非时王之颂而列于鲁颂之后也欤○旧说以不窟为稷子非也详辩于公刘篇下
　　七月
　　经防曰豳人以农桑为业以忠爱为心故作此诗以自序其勤力诚心之事也旧说以为周公遭变而陈王业之艰难盖陈其言以告成王云耳非谓此诗为周公作也若特作此诗则告君之正言宜为大雅而安可列于风邪惟其豳人所自作故其序月皆以夏正
　　七月流火九月授衣一之日觱发二之日栗烈无衣无褐何以卒嵗三之日于耜四之日举趾同我妇子馌彼南亩田畯至喜【赋也】
　　七月建申之月也一之日建子之月也或言日或言月者日主阳月主隂故子丑寅夘辰巳六阳辰皆以日言午未申酉戌亥六隂辰皆以月言交互成文而天时之始子夏正之始寅具可见矣余见后四月秀葽字义火大火心星也以六月之昏加于地之南方至七月之昏则下而西流矣见豳人之虑寒豫于暑退之月也至九月霜降始寒而蚕绩之功亦成乃授人以衣而使御寒也觱发风寒也栗烈无风而气寒也褐毛布贱者之服也嵗与后章十月改嵗之嵗同嵗始于子而终于亥妇功以成衣为终一嵗之事故十月即为卒嵗不必主寒退言而至夏正之寅月然后为改嵗也耜田噐所以起土于耜言徃脩田噐也举趾举足趾而耕也我家长自我也馌饷田也田畯田大夫劝农之官谓之司穑即穑夫也家长与其妇若子馌于南亩所以田畯见其勤而喜之此章前段言治衣先事之虑见其以衣为急也后段言治田同出之勤见其以食为急也农事惟此数言已尽大意故后章申言之说但以急于民事及农隙庆劳为义而于女工则此章未备下章始详言之
　　○七月流火九月授衣春日载阳有鸣仓庚女执懿筐遵彼防行爰求柔桑春日迟迟采蘩祁祁女心伤悲殆及公子同归【赋也】
　　载郑氏训则诸家多从之而集传以为始其义异也仓庚鸣时将蚕之候也懿筐筐之羙者也防行小径避人通行之路也蘩所以生蚕今人洗蚕种尚用之蚕之新出者女执懿筐而求穉桑以饲之蚕之未出者女则采蘩以洗之令其易出祁祁或以为众多或以为舒缓集传每从众多之说窃意训舒迟者为长伤悲者治蚕为昏嫁之备所以衣其夫恐公子来亲迎时将别离父母与之同归故因蚕事之始而即有所伤感也古者公子娶于国中而贵家大族连姻公室者无不力于蚕务故云然言公子特举其贵者耳其余齐民皆可类推矣未嫁而即以衣夫为念见女心之専一而当时父母所以教其女者亦惟此而已
　　○七月流火八月萑苇蚕月条桑取彼斧斨以伐逺扬猗彼女桑七月鸣鵙八月载绩载载黄我朱孔阳为公子裳【赋也】
　　萑苇详见硕人字义萑苇以八月成而预收蓄之以为曲薄也蚕月治蚕之月也临川王氏曰治蚕非一月故不指言某月华谷严氏曰桑之髙大者其枝条逺而扬起人手所不能及故取斧斨以伐其条然后就地采其叶而弃其条所谓条桑也桑性伐而始茂故条桑女桑乃桑之低小者猗倚也倚取之不斩其条但就以采其叶也上章柔桑乃桑叶之嫩者嫩叶始生未多故以筐求之养新出之蚕耳蚕有新出者又有未出者故同采蘩言之皆言蚕事之始也此章女桑乃桑树之小者大树既条取之小树又倚取之蚕已大食故桑之大小取之无遗盖言蚕事之成也鵙伯劳也绩缉也谓绩麻也阳明也集传云蚕事既备又于鸣鵙之后麻熟可绩之时则绩其麻以为布而凡此蚕绩之所成者皆染之或或黄而其朱者尤为鲜明皆以为公子之裳也今按为公子裳本殆及公子同归而言即所谓昏嫁之备衣其夫者也若诸侯则夫人亲蚕以供之不必以此为供上而托言公子也此上二章皆言蚕绩之事以终首章前段无衣之意
　　○四月秀葽五月鸣蜩八月其获十月陨萚一之日于貉取彼狐狸为公子裘二之日其同载纉武功言私其豵献豜于公【赋也】
　　获谓禾之早者可收也言其则非尽然之辞陨落也落叶谓之萚郑氏曰秀葽也鸣蜩也其获也陨萚也四者皆物成而将寒之候物成自秀葽始今按西北地寒非狐貉之厚不可以居而其民当取狐狸之皮以为裘故先言气候之将寒以起之也貉似狐善睡其子名貆貉贱故礼但言狐裘于貉徃抟貉也盖一之日农工已毕而民间私取狐狸之皮为公子裘与上章为公子裳义同以女功言也既为公子裳又为公子裘可见当时连姻公室者其遣嫁之衣服亦甚备而皆民力之所自致矣同者国之大狩也说见大叔于田纉习而继之也本为讲武而狩故曰纉武功也豵兽之小者豜兽之大者非豕也详见驺虞字义及还因讲武而以所得之兽小者则私之而大者则献于公以寓尊君亲上之义焉盖豵与豜皆有皮可以为冠屦而有毛可以为褐备褐则又足以御贱者之寒也此章专言狩猎以终首章前段无褐之意
　　○五月斯螽动股六月莎鸡振羽七月在野八月在宇九月在户十月蟋蟀入我牀下穹窒熏防塞向墐户嗟我妇子曰为改入此室处【赋也】
　　动股始跃而以股鸣也振羽能飞而以趐鸣也宇屋之四垂谓檐下也在野在宇在户从逺而至于近也入我牀下自外而入于内也暑则在外寒则依人此见蟋蟀之知寒也穹空之也窒塞也谓室中为土所堆塞处空之使可居也熏防使之出而不能存也向者北出牗也北牗通风故塞之墐也户荜户也庶人以荆竹织之谓之荜户亦以通风故墐之嗟闵叹之辞改嵗谓嵗事毕而不必出冐大寒也此章以物类感寒气之至而闵妇子终嵗之勤故因其事毕而处之密室以息其劳盖终上章御寒之意而见其有慈防之心也
　　○六月食鬰及薁七月亨葵及菽八月剥枣十月获稻为此春酒以介眉寿七月食八月断壶九月叔苴采荼薪樗食我农夫【赋也】○【断音短食我之食音嗣后凡此类并同】
　　剥落谓击而落之也介助也眉寿者年老有毫眉秀出也鬰薁葵菽枣其品稍嘉老者之时食也至于十月获稻则酿为春酒以养和而眉寿有所助矣荼常蔬壶樗贱物苴亦麤食在田则食断壶既叔苴则采荼薪樗以供食而农夫有所资矣稻与苴皆可食而精麤异稻言于眉寿苴言于农夫长少贵贱之节也此章见养老恤农之意
　　○九月筑场圃十月纳禾稼黍稷重穋禾麻菽麦嗟我农夫我稼既同上入执宫功昼尔于茅宵尔索绹亟其乗屋其始播百谷【赋也】
　　宫者合院之内以所居五亩之宅言也自田而上故曰上入于茅徃取茅也索绳也绹绞也言绞索也乗升也旧说以执宫功为执公室之役则公宫必不以茅盖以索缚也而索绹以宵亦非经始勿亟之义且古者用民之力嵗不过三日其制有常必不久役也何妨于播谷而曰亟乗屋乎若以治二亩半在邑之宅则其制乃先儒之所妄分已辩于读礼疑图卷一五亩宅图下矣此因上章治田为养生所资而言所以民俗自相警戒不待督责而急于治屋者盖恐来春将复始播百谷以预计出田之蚤也乗屋但以茅盖屋而绞索以缚之为终计耳与前章冬月塞向墐户而入处于室者自不相妨也
　　○二之日凿氷冲冲三之日纳于凌隂四之日其蚤献羔祭韭九月肃霜十月涤场朋酒斯飨曰杀羔羊跻彼公堂称彼兕觥万寿无疆【赋也】○【凌力证反】
　　凿氷取氷于山以氷在穷谷则坚也冲冲凿深貎凌隂氷室也蚤旦朝也韭菜名涤扫荡也公堂君之堂也称举也疆竞也此章言豳君有志于民故以爕调为事而以用氷节阳气之过故天时得正气复严凝而九月肃霜也时和年丰至于十月则嵗功成而涤场矣于是蜡祭鬼神而党正属民以饮于乡乡大夫之与饮者饮毕则升公堂称兕觥以祝寿如今乡饮之谢恩然盖非大夫不可以言升公堂见君以民乐为乐而人亦以其乐乐君也
　　七月八章章十一句
