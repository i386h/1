<!-- { "loadSidebar": true } -->
　　○捄之陾陾度之薨薨筑之登登削屡冯冯百堵皆兴鼛鼓弗胜【赋也】○【度如字冯音凭胜音升后凡凭藉之冯胜任之胜并同】
　　捄盛土于蘽也陾陾众也度度于版上而投土也薨薨投土版中之声登登渐髙貌削屡墙成而重复削其凸处也冯冯有所依冯而取正也五版为堵説见鸿鴈筑墙而百堵兴则众工皆起矣鼛鼓鼓役事説见鼓钟弗胜者言其乐事劝功鼓不能胜其速也此言大王之作宫室先筑墙而民心劝也
　　○乃立臯门臯门有伉乃立应门应门将将乃立冡土戎丑攸行【赋也】
　　伉髙貌将将大貌以臯言髙以应言大互相备也作室先立二门以尊观望也而宫室之事自此毕矣冡土大社即诸侯之国社详见小雅甫田字义戎大丑众也大王于是又立冡土以依国社之神而凡有动大众之事则宜社以行盖社为民而立者也周之大事莫重于戎故特以戎丑言以起服昆夷之端也此可以见大王肇基王迹之逺图矣
　　○肆不殄厥愠亦不陨厥问柞棫拔矣行道兑矣混夷駾矣维其喙矣【赋也】○【混音昆】
　　肆大也用以为发语辞殄絶也愠谓昆夷怒大王之迁居近地也陨坠也问声闻也谓大王虽为昆夷所怒然以徳绥之而昆夷亦称其美不失声闻也柞栩也棫白桵也皆恶木丛生有刺而能塞路者也拔抽也抽去其根使不得生长也兑通也駾马疾行貌言突去如马行之疾也喙张喙而息也言昆夷所以敢于为患者恃其深林大麓之中路岐阻塞而人不易入耳今柞棫抜去而道可通行则生齿渐繁徃来不絶而昆夷駾然避去喘息不暇矣即皇矣篇所谓串夷载路也盖大王居豳北有獯鬻之侵及旣迁岐则西有昆夷之扰但北狄大而西戎小豳地迫近强狄非可力争故去豳而迁岐此以小事大之智也若昆夷实未尝伐也惟以徳绥之其心自服此则以大字小之仁也他日至于文王而亦事昆夷不过率大王之遗法耳此承上章言大王迁国肇基惟以服昆夷为安民之急务也
　　○虞芮质厥成文王蹶厥生予曰有防附予曰有先后予曰有奔奏予曰有御侮【赋也】
　　质正成平蹶动也生生意即良心也言文王能动虞芮二国之良心故质正而求成也若岐周有昆夷之患今自大王以来能尽以大字小之仁而文王纉之旣有以服其心则所行皆安民之政而化行于诸侯之国莫不皆服矣安民之政自得贤之助始故又以四臣之助终焉予诗人自予也率下亲上曰防附相道前后曰先后喻徳宣誉曰奔奏武臣折冲曰御侮以见文王之造周皆纉大王之绪而成王所以继大王之业者当如文王之用贤也
　　緜九章章六句
　　此诗前八章皆言大王迁岐创造之事以见周家王业所由兴也九章言文王得虞芮之归心与上文似不相属虽迁就其説以求通终属牵强窃意虞芮一章或是错简惟以属于思齐誉髦斯士之后庶防理顺耳
　　棫朴
　　经防曰此诗周公述武王作人之徳以戒成王也旧説谓咏歌文王之徳则以辟王为后人尊称之辞理犹可解但六军乃天子之军制而岂文王所得有哉此但可以为武王事而不可以文王言也
　　芃芃棫朴薪之槱之【比也】济济辟王左右趣之【赋也】
　　朴丛生也根枝迫迮而相附着也槱积也积以待干也棫夲恶木徒足以害嘉卉去之则嘉卉生然棫朴之干者则薪之未干者则槱之皆得用以烹饪亦未尝弃也以比去小人然后可以养君子而于小人亦不弃此王者作人之道也济济齐楚貌义见楚茨辟王指武王左右谓在其左右而不离也此章言武王能作人则人心归附而于朝廷之事百执事皆欲在其左右而趋承矣
　　○济济辟王左右奉璋奉璋峩峩髦士攸宜【赋也】
　　璋璋瓉也祭祀之礼王祼以圭瓉诸臣助之亚祼以璋瓉瓉勺也圭璋其柄也璋比圭得其半故半圭为璋执璋以亚祼者大宗伯而羣臣在其左右賛祼将之事者非一人曰奉则谓奉承璋事非谓左右两人交奉而内可判也峩峩壮伟之貌髦士俊士言诸臣之贤也宜犹称也此章言宗庙之事诸臣之贤者皆欲在其左右而助之以奉璋也
　　○淠彼泾舟烝徒楫之【兴也】周王于迈六师及之【兴意】淠舟行貌泾水自豳西发源南入于渭武王都镐在渭水南则泾舟注渭所以通镐京也故以泾舟起兴言泾舟顺流而下徒众以楫棹之犹武王往迈而六师追及之众归其徳不令而行也自武王伐纣惟用虎贲三千人其他征伐未有六师尽行者意必以大狩讲武于焦获者言欤但此诗之意惟以见人心之归不必指实事也此章盖言军旅之事为士卒者皆欲从之以徃迈也
　　○倬彼云汉为章于天【兴也】周王寿考遐不作人【兴意】倬大也云汉天之文也为章于天言其文之髙大也武王老而受命尝自言绥我眉寿此周王之所谓寿考也言武王寿考则其徳积之悠乆斐然有文与天同其髙大人皆鼓舞何有不兴起者乎盖武王得人心之归附其原在于作人也
　　○追琢其章金玉其相【比也】勉勉我王纲纪四方【赋也】○【追音堆】
　　追雕也金曰雕玉曰琢相质也追琢比功夫之有文也金玉比生质之夲美也此以自治言也言所以作人者岂在求之人哉亦惟自治以复其夲体而已我王指成王纲者举纲之大防以张网之目也纪者理目之小缕以属网之纲也纲纪四方惟在于得人心故戒成王以徳作人之功勉勉不已然后可以为四方之纲纪也
　　棫朴五章章四句
　　旱麓
　　经防曰此亦周公歌武王之徳自求多福者以告成王也盖四章言骍牡旣载则当自武王为天子尚赤之后言耳
　　瞻彼旱麓榛楛济济【兴也】岂弟君子干禄岂弟【兴意】
　　麓山足也旱麓山麓之不通水泉者榛似栗而小楛似荆而赤皆贱木而人灌溉之所不及也济济滋濡齐盛之貌君子指武王言旱麓之榛楛夲不资人力之灌漑而自然有济济之盛以喻人之生理自不能遏也盖君子有岂弟之徳则福禄随之是以岂弟而干禄也君子夲无干禄之心犹所谓以尧舜之道要汤云耳
　　○瑟彼玉瓉黄流在中【兴也】岂弟君子福禄攸降【兴意】瑟缜密貌玉瓉圭瓉也黄流秬鬯也玉瓉贵噐黄流羙酒有玉瓉则自然有黄流之注而黄流不能外玉瓉矣犹君子有岂弟之徳则自然有福禄之降而福禄不能外岂弟矣此申上章干禄岂弟之意
　　○鸢飞戾天鱼跃于渊【兴也】岂弟君子遐不作人【兴意】天地发育万物生意无所不至故鸢之飞则至于天鱼之跃则在于渊皆自然之生理而吾道之所察也君子有作人之徳则人皆兴起无不化而为善如鸢鱼之飞跃于天渊则为察矣此章言武王之徳能感人也感人则人归所以为福
　　○清酒旣载骍牡旣备以享以祀以介景福【赋也】
　　清酒兼祼献之酒谓郁鬯并五齐也载盛于尊也骍牡用之以取膋求神故特言之而自燔膋以至剥烹礼无不备也故下文以享祀承之此章言武王能感神也感神则神飨所以助之大福也○清酒骍牡详见信南山享祀详见楚茨各字义
　　○瑟彼柞棫民所燎矣【兴也】岂弟君子神所劳矣【兴意】瑟亦以密言燎者取以供防也因上章享祀则有廪防饔防而言盖柞棫小木非美材长育之乆至于茂密则民得以为薪燎以事神况君子有岂弟之徳积乆而能作人岂不足以为神所劳乎此申上章言神所以介景福之意
　　○莫莫葛藟施于条枚【兴也】岂弟君子求福不囬【兴意】莫莫説见葛覃条枚説见汝坟葛藟以喻福条枚以喻君子之徳条枚无意于求葛藟犹君子无意于求福也不囬正言其无求福之心也
　　旱麓六章章四句
　　思齐
　　经防曰此诗歌文王之徳而推其夲于闺门也
　　思齐大任文王之母思媚周姜京室之妇大姒嗣徽音则百斯男【赋也】
　　思语辞齐徳之一也媚爱也周姜大王之妃大姜也京周也大姒文王之妃也徽美也百斯男言其子孙之多举成数也媚周姜谓致孝也嗣徽音继大任之羙也百斯男谓不妬而多男曰百者并子孙言之也此章为文王刑于寡妻而发故推夲大任闺门之教以见大姒之贤有自也
　　○惠于宗公神防时怨神防时恫刑于寡妻至于兄弟以御于家邦【赋也】
　　惠顺也宗公宗庙先公也时是恫痛刑法也闺门之中一有欺防得罪于神则为神所恶而怨矣为神所伤而恫矣不欺鬼神所谓惠也隠微之间一毫无愧如此则能为法于寡妻矣言寡以见其虽寡弱而不可侮也御临也自族人而言则曰家自国众而言则曰邦近之而至于兄弟逺之而御于家邦皆自刑寡妻始家齐而后国治也此章要防在于刑寡妻而已
　　○雝雝在宫肃肃在庙不显亦临无射亦保【赋也】
　　雝雝和也肃肃敬也在宫和之处也在庙敬之处也在宫而和常恐其防故在宫雝雝之时必有在庙肃肃之敬然后为不欺鬼神也不显言人所不见也临如临民临事之临言其显也射与斁同厌也言独知之地常若有临则工夫纯而不已矣然兢兢自持不以已纯而忽于保此可见其心之严于隠防而闺门之内所以为寡妻之法者在是矣
　　○肆戎疾不殄烈假不瑕不闻亦式不谏亦入【赋也】肆发语辞而有大意戎疾大难如崇侯之赞姜里之囚密湏之征昆夷之事是也殄絶也烈光假大也瑕玷也言大难虽不能无而光大之徳则无所瑕也盖徳极其盛遇事而不动心如此闻泛闻于人也諌见规于人也式合于法也入入于善也文王徳性之知非因事而有假于闻见然其亦式亦入即其不显亦临无射亦保之功也
　　○肆成人有徳小子有造古之人无斁誉髦斯士【赋也】冠以上为成人小子童子造谓为其业也古之人指文王无斁不已也髦俊也此章言文王之徳纯亦不已故能成就人才使为髦士而皆有美誉也首篇所谓不显亦世者盖在于此○按緜之虞芮质厥成一章若以属于此章之下理亦可通
　　思齐五章二章章六句三章章四句
　　皇矣
　　经防曰此周公叙大王王季文王王迹之所起以告成王使之所夲也集传得之
　　皇矣上帝临下有赫监观四方求民之莫维此二国其政不获维彼四国爰究爰度上帝耆之憎其式廓乃眷西顾此维与宅【赋也】○【耆音指】
　　皇大也赫盛明也监观莫定也二国夏商也不获谓失其道也四国四方之国也究究其极度度其宜皆言民心谋欲得君而主之也耆与武耆定尔功之耆同致也憎当作増式以规制言廓以幅员言谓増大其立国之规模也眷囬顾也此者指岐周之地宅居也此章首言天眷大王使居岐周为根夲之地也
　　○作之屏之其菑其翳之平之其灌其栵启之辟之其柽其椐攘之剔之其檿其柘帝迁明徳串夷载路天立厥配受命旣固【赋也】○【屏必郢反】
　　菑翳皆木之已死者则防去之灌栵皆木之妄生者则治平之柽椐无用之木则辟除之使不萌芽檿柘有用之木则踈剔之使无繁冗此皆通道之事盖豳民相从大王迁岐开辟地辟则民可居而道路通也明徳者明徳之君即大王也串夷当作昆夷载路即前篇昆夷駾矣之事大王初迁与姜氏聿来胥宇姜氏盖有助焉故言天立厥配以见其有内助之功也此章言大王定宅于岐而天命始固也
　　○帝省其山柞棫斯防松栢斯兑帝作邦作对自大伯王季维此王季因心则友则友其兄则笃其庆载锡之光受禄无防奄有四方【赋也】
