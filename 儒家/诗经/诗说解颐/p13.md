<!-- { "loadSidebar": true } -->
　　经防曰卫人美武公之德也孔氏谓武公在幽王时已为卿士然犹未以其诗断为幽王时作也华谷严氏始定为幽则恐幽王暴虐至于杀身武公于此畧不见有庇君匡国之效何足以语淇奥之学哉其必平王时平戎有功而始入相耳欧阳氏补图属之于平盖有见矣
　　瞻彼淇奥緑竹猗猗【兴也】有匪君子如切如磋如琢如磨瑟兮僴兮赫兮咺兮有匪君子终不可谖兮【兴意】○【奥于六反下章同】
　　猗与依同倚也互相依倚则不摧折而得以成其羙以兴工夫之夹持也匪与斐同文之可见者也切磋琢磨以治玉之次第喻工夫也旧说以骨象玉石四者分言恐非以玉比德之意瑟严密貌僴武毅也言其僴瑟然也赫明盛貎咺宣着也言其咺赫然也瑟僴则为恂栗盖美之存于中者乃其德也美在其中而畅于四肢则赫咺而为威仪然后其美斐然而足以感人虽乆不可忘也故以终言德至于此则为盛德矣详见大学私存
　　○瞻彼淇奥緑竹青青【兴也】有匪君子充耳琇莹防弁如星瑟兮僴兮赫兮咺兮有匪君子终不可谖兮【兴意】○【防古外反】
　　青青鲜洁貎以兴琇莹充耳瑱也天子玉瑱诸侯以石琇石之次玉者莹玉色之光荣也琇莹犹言琼华琼英详见着字义防缝也弁皮弁诸侯视朔及待賔通用之冠防弁者缀玉于弁中之缝砾砾如星也此皆诸侯之服饰以琇玉为贵而武公有斐之德能称之也
　　○瞻彼淇奥緑竹如箦【兴也】有匪君子如金如锡如圭如璧寛兮绰兮猗重较兮善戱谑兮不为虐兮【兴意】
　　箦床栈言其密比也金锡皆金也金至精而刚锡则金之柔者也此言其能刚能柔也圭璧皆玉也圭有角而方璧则玉之圆者也此言其能方能圆也刚柔方圆随宜曲尽可以见其德之密矣寛广也绰开豁也较在车箱上五尺五寸立时所凭之处也箱上三尺三寸为式式上二尺二寸为较并式为两重故谓之重较盖在舆时人所共见因即所见而言其器量之不急迫也戱谑者混俗之言同于汚世本欲开导人心未尝流于纵肆则戱谑乃为善耳若接人之际厉色严声指斥其短即是虐矣虐与戱谑相反而善则戱谑之不失正处见其与人之乐易也此四句皆言德之安身善俗见其密而动容周旋无不中礼也上章所谓恂栗威仪而有斐者盖如此
　　淇奥三章章九句
　　卫武公之德能使人终不可谖如此防于圣矣史记乃谓其攻杀共伯何其不知德之甚哉
　　考槃
　　经防曰此诗美贤者隐居乐道以终其身而无求于世也然其乐道即是求志苟志之所向安于离羣则为忘世而非道矣
　　考槃在涧硕人之寛独寐寤言永矢弗谖【赋也】
　　考成也槃者架木为屋盘结之义也硕人者有大抱负之人也寛者胸中广无所忧戚之意言者言其所自得也既寐而寤当寤之时亦发于言则其所自得者无时而不在中乃其所独知也此亦足以自乐可以自誓终身不忘不复有外慕之心矣集传以为不忘此乐则所乐何事不防于玩物乎
　　○考槃在阿硕人之薖独寐寤歌永矢弗过【赋也】
　　曲陵曰阿薖与窝同因阿而言窝见其为敛藏之处也歌者歌其所自得也无外慕之心则无过求故曰弗过
　　○考槃在陆硕人之轴独寐寤宿永矢弗告【赋也】
　　高平曰陆轴范氏处义训为卷犹言卷而懐之是也宿止也谓虽独寤亦止于其所自得而不以告人也不告则不求人知矣
　　考槃三章章四句
　　贤者不遇于时则隐居求志而已素贫贱行乎贫贱岂有外慕哉故孔丛子云于考槃见遯世之士无闷于世斯言得之矣
　　硕人
　　经防曰庄公惑于嬖妾使庄姜贤而不见答终以无子国人闵之而作此诗也庄姜事见緑衣燕燕等篇
　　硕人其颀衣锦褧衣齐侯之子卫侯之妻东宫之妹邢侯之姨谭公维私【赋也】○【衣锦之衣去声后凡此类并同】
　　硕人指庄姜颀头竦貌言其德容也锦文衣也褧襌衣也衣锦而加褧见其服饰闇然不事表暴也齐侯之子而嫁为卫侯之妻见其体之敌也东宫太子所居之宫齐太子得臣也系太子言之者明与同母言所生之贵也女子后生曰妹妻之姊妹曰姨姊妹之夫曰私邢侯谭侯皆庄姜姊妹之夫互言之也诸侯之女嫁于诸侯则尊同故歴言之此章极称其族类之贵以见贵族之女而敬徳闇然贤可知矣不惟正嫡小君为当重也
　　○手如柔荑肤如凝脂领如蝤蛴齿如瓠犀螓首蛾眉巧笑倩兮美目盼兮【赋也】
　　茅之始生曰荑言柔而白也凝脂脂寒而凝者亦言白也领颈也蝤蛴木虫之白而长者瓠犀者瓠瓣也谓瓠中之子方正洁白而比次整齐也螓如蝉而小其额广而方正蛾蚕蛾也其眉细而长曲倩口辅之美也盼黒白分明也此章言其容貌之美而庄公不当不亲爱也
　　○硕人敖敖説于农郊四牡有骄朱幩镳镳翟茀以朝大夫夙退无使君劳【赋也】○【朝音潮后凡朝防朝廷之朝并同】
　　敖与遨游之遨同敖敖闲适之意曹氏以为优游舒迟是也农郊近郊也言始至卫而止于此以待之其意思闲适也四牡车之四马也牡马力强故常用以驾车骄壮貌幩镳饰也镳者马防外鐡在旁包敛其口者也人君则以朱纒之镳镳非一镳言四马各两镳皆以朱餙也翟翟车也茀蔽也妇人之车前后设幛为蔽而夫人则以翟羽为之故曰翟茀朝者自农郊而入君之朝也大夫夙退欲羣臣之早退朝也玉藻曰君日出而视朝退适路寝听政使人视大夫大夫退然后适小寝释服盖听政乆则君体劳矣此章言夫人初至国人欲其君退朝之早而与之相亲也观此则庄公之踈于庄姜非国人之所欲也
　　○河水洋洋北流活活施罛濊濊鳣鲔发发葭菼揭揭庶姜孽孽庶士有朅【赋也】○【活音聒】
　　河在齐西北流入海洋洋盛大貎活活水流声施设也罛鱼也濊濊入水声鳣鱑也大鱼似鲟黄色鋭头口在颔下背上腹下皆有甲即鲟黄也大者千余斤可作鲊鲔似鳣而色青黒头小而尖口亦在颔下一名鮥大者不过七八尺味不如鳣发发奋跃之意河水北流而施罛以得鳣鲔言其地之有鱼也葭苇之未秀者也菼荻之初生者也揭揭高起貎言其地之有薪也庶姜谓媵嫁之侄娣孽孽者萌芽旁发之意所谓庶孽也庶士其媵臣也朅武壮貎言卫在河西与齐接壤今以婚姻之故齐有鱼薪之利卫得资焉其男女之从嫁者皆为卫用所赖于齐者多矣见庄姜之不可负也
　　硕人四章章七句
　　此章无一语及庄姜不见答之事但言族类之贵容貌之美礼仪之备士女之从以深寓其闵惜之意而已辞虽防婉然即其称之为硕人而又以衣锦褧衣首言其不事外饰则以表其为贤而诗意亦可黙悟矣
　　氓
　　经防曰淫妇与人苟合至于见弃而作此诗以自追悔也一失其身虽悔何及况其所悔止在不详于择夫乎亦不得为正矣
　　氓之蚩蚩抱布贸丝匪来贸丝来即我谋送子渉淇至于顿丘匪我愆期子无良媒将子无怒秋以为期【赋也】○【将七羊反后凡以请为义者并同】
　　氓者小民惽懵之名蚩蚩愚蠢貌贸交易也贸丝盖周正季夏时也抱布贸丝托以贸丝为名也托贸丝而即之谋娶可以知其先有私期矣但不言所起耳顿丘土一成之名盖在朝歌东近淇之地愆过将请也渉淇送至顿丘不与俱往也先有私期而不与俱往故男子以为愆期而怒之然女之意亦欲其假媒售正因男之怒于是又恐失其欢心遂与定为秋期则不待媒妁之言矣此见其相诱之初苟合之易也
　　○乗彼垝垣以望复关不见复关泣涕涟涟既见复关载笑载言尔卜尔筮体无咎言以尔车来以我贿迁【赋也】垝毁垣墙也复关地名或以为在开州西南未知是否此男子之所居也盖不敢显名其人而托言之耳涟涟涕出接续之貌曰卜观其兆也蓍曰筮观其象也体兆象之体也言繇辞也望复关不见而涕泣不知其防登垝垣矣盖其望已在秋期也及其既见而即以车来迁贿男亦如期而至矣卜筮无咎言其已得吉而来非问之之辞也观贿迁之言则女亦有赀财者而下章言三嵗食贫则不择男家之可否而甘心以养之女之淫奔一至此哉
　　○桑之未落其叶沃若于嗟鸠兮无食桑葚【兴也】于嗟女兮无与士躭士之躭兮犹可説也女之躭兮不可説也【兴意】
　　落退也沃若润泽貌葚桑实也躭乐甚也桑未落以比男子情爱之方盛也叶沃若比其眷爱之恩光也鸠无食葚以兴妇人不可恃男之爱而贪欲也恐男行之易贰耳妇治蚕事故以桑为喻可説谓士得以正言女之不淑也不可説谓女以淫取贱无辞以自解也此言恩爱难恃而为男所贱也
　　○桑之落矣其黄而陨【兴也】自我徂尔三嵗食贫淇水汤汤渐车帷裳女也不爽士贰其行士也罔极二三其德【兴意】○【汤音伤后凡汤汤并同渐音尖】
　　陨坠地也桑落比爱衰黄陨比恩薄汤汤水盛如沸也渐渍也帷裳以帷幛车如裳也此言见弃而归复乗车以渡淇水也爽差也不爽谓与之勤劳家事不负初言也罔极谓不可测知也二三其德即是贰行此因上章无食桑葚之意而指言其不足恃之实也
　　○三嵗为妇靡室劳矣夙兴夜寐靡有朝矣言既遂矣至于暴矣兄弟不知咥其笑矣静言思之躬自悼矣【赋也】靡室劳言诸务无不尽力不止劳于室中之事而已靡有朝言兴于早而寐于夜不止朝旦之劳而已言既遂即上章所谓不爽也暴即上章所谓贰其行也咥笑貌以勤劳见弃于夫此情之甚苦而可哀者也然始之相奔乃其自主不敢以勤劳之情告于兄弟故兄弟不知一无闵恤但如常情之外示欢顔咥然一笑而不以其见弃为意也则平日所以恶其私奔者亦可见矣言兄弟则必无父母前章所谓贿迁者乃父母所分之私财也始也不谋于兄弟今亦安望于兄弟之为谋哉此章言其情无所愬而自伤悼也
　　○及尔偕老老使我怨【赋也】淇则有岸隰则有泮【兴也】总角之宴言笑晏晏信誓旦旦不思其反反是不思亦已焉哉【兴意】
　　此言总角之时即往为妇仅三嵗耳未为老也云老使我怨谓本期偕老今未至于老而已弃虽使至老亦终归于怨而已见其夫必非有终之人也岸水涯也泮与判同高下所分处也晏安乐也旦旦明也反犹背也盖有岸泮则有依泊背而弃之即前章所谓罔极也有何邉际可止乎不思者言始焉不思其如此也始惟于其反处不思则今日虽悔无及矣已焉哉者无可为之辞也○此诗本淫风性情未为得正宜在所删而存之于经表记又引此章之言以明信其必秦火后之所掇拾而汉儒之记礼者又据以为正论欤
　　氓六章章十句
　　此诗虽若自悔其失特以见弃于夫无可奈何耳非其真有耻心也何足以为训哉然闻之者亦足以戒矣
　　竹竿
　　经防曰卫之男子因所私之女既嫁思之而不可得故作此诗亦淫风也
　　籊籊竹竿以钓于淇岂不尔思逺莫致之【赋也】
　　籊籊长而渐杀之貌钓者卫之男子也旧説以女子嫁于诸侯思归钓于淇水而不可至则钓岂可言于女子哉尔指已嫁之女而言逺谓既嫁而逺也
　　○泉源在左淇水在右女子有行逺父母兄弟【赋也】泉淇二水详见泉水字义女子有行谓其嫁去也其人既嫁而不可见但见卫之二水而已
　　○淇水在右泉源在左巧笑之瑳佩玉之傩【赋也】
　　瑳鲜白色笑而见齿其色瑳然佩玉详见有女同车字义傩腰身褭傩也因二水而思女子之容色也
　　○淇水滺滺桧楫松舟驾言出游以写我忧【赋也】
