<!-- { "loadSidebar": true } -->
　　风者讽也民俗私相咏歌之辞有嘉人之善而感动良心者有刺人之恶而感动耻心者皆讽言也闺门乡党邦国可以通用其言宜皆出于性情之正而不可加以淫辞风之有淫辞世儒之所杂入也周南召南文王武王时之诗也邶鄘以下十三国成王以后之诗也天下之国不止十三其间必有贤君可咏歌与舆情之得正者而所载止十三国其诗且多不系于劝戒此理之不可通者也至宋鲁无风则郑氏以为宋王者之后鲁圣人之后是以天子巡狩不陈其诗以礼之夫陈诗以观得失而行黜陟焉此天下之大政也列国诸侯宜皆有风乃以为王者后圣人后而诗独不陈则宋鲁二国之政可以恣行矣又安有此理邪周诗自雅颂二南之外犹有王风鲁虽有颂独不可仍存其风乎今考何彼秾矣定之方中诸篇皆似鲁诗而窜入于他国者不可谓鲁为无风也若宋自微子之后君臣代有贤哲而又谓其无一诗可系于风邪详见总论六义下其诸国序次说见删次下未尽之意于各国下论之他诗杂入者则论于各篇
　　周南
　　周召二邑名周即今鳯翔府岐山县以周公之采邑言也召即今鳯翔府鳯翔县以召公之采邑言也二邑本皆文王岐周之地文王迁丰而其地空及武王迁镐于丰之近地而始以岐周故地分二公为采邑郑氏以为文王受命作邑于丰乃分岐邦周召之地为周公旦召公奭之采地则以为文王所赐也周召二公至武王时乃始辅佐在文王时未尝用事也故书君奭歴举文王之臣惟曰虢叔闳夭散宜生泰颠南宫括五人而不及周召安得以岐周地赐之及武王为天子而后使二公分陜以治括地志云今陜州有陜原去州西南二十五里分陜从此原为界理或然也周公治内自陜以西王畿在焉故所主皆国都之事召公治外自陜以东侯服在焉故所主皆诸侯之事而风亦以此分焉文王以诸侯为西伯得专征伐虽三分天下有其二不过言西方人心之归而已然其所治惟在故封若陜外之国则各有诸侯主之文王方当事殷之际小心翼翼安敢尽制其国之事哉至于武王为天子而天下始兼统矣惟以周之先世公刘自翟疆迁豳太王自豳迁岐本自北而南故岐周之地遂以南名武王有天下而陜外东西之国虽尽有之亦但通谓为南犹今北方称中国为南朝也程大昌乃以南为乐名不主自北而南之说夫诗列乐官固为南部然岂二南所以为南之本意哉至于分陜之说公羊以为成王时事先儒盖有疑者而亦无确论惟黄氏以为分陜当在武王得天下之后而二南之系当在二公分陜之后此说得之盖陜内之民渐化者久陜外之民被化者新则周南之诗文王为多而召南之诗武王始备也但文王止为诸侯未尝巡狩采诗而巡狩采诗乃武王时事也采诗之后其在诸国者必以覈实于方伯而召公因以文王时诗并入献之周公之于国都亦然否则二公各辑治内所存文武之诗以成编而使人肄习邪然则二南之诗乃周召二公之所手录也二南之系周召殆以此耳且二公皆圣人也故其所次篇章皆切伦理而二南之敎天下遍行故孔子敎其子伯鱼使为周南召南则二南之名古所已有此岂可与他诗不闗风化者并论哉二公分治甚久周公之没在成王之末召公之没在康王之初则文武之诗采辑尽矣成王以后风化不及二王不得入周南者则别为王风不得入召南者则别为国风欲人专以文武为法也其用意深矣今观破斧九罭皆周公既归而人爱之之诗在成王之初当属于王风而误为豳国甘棠乃召公既去而人思之之诗在成王之后当属于所尝听政之国如郇伯之在曹而窜入召南此诗之所以杂乱而难通也夫咏周公者当为王风而咏召公者不当为召南则二南之诗可以知其为文武之正风而不待辩矣
　　闗雎
　　按郑氏笺旧解云三百十一篇诗并是作者自为名但小序多失作者之意朱子于辩说既详辩之今细绎其辞以意逆志首揭数语于篇端谓之经防其与朱子不合者则亦稍加辩论焉
　　经防曰闗雎宫人咏后妃之徳能使人畏而爱之也盖已事后妃时诗矣后妃即文王之妻太姒未尝称后乃后人追称后妃如西伯之追称文王云尔
　　闗闗雎鸠在河之洲【兴也】窈窕淑女君子好逑【兴意】
　　闗闗乐意相闗而其声应也雎鸠水鸟状类鳬鹥河大河之近洽阳者指后妃所生之处而言也洲水中可居之地窈窕委曲深微之意淑善淑女指后妃女者妇人之通称如绵之诗称太王之妃为姜女也君子指文王好亦善也逑与仇同匹也文王之志在于宜家人以敎国人而后妃之徳能与之合故曰好逑
　　○参差荇菜左右流之【兴也】窈窕淑女寤寐求之求之不得寤寐思服悠哉悠哉辗转反侧【兴意】○【参初金反差初宜反下章同】参差不齐貎荇丛生水中长短随水浅深也左右言随所处而无一定之方如此章以顺水之势为左右下章则以制荇之宜为左右也流者顺水之流而求之未言得也故尔雅直谓流求也荇可为茹其性柔顺故以起兴寤寐以夜卧言寤于寐中也则无思而不思矣服犹佩服之服谓藏于心也悠长也辗转反侧卧不安席之意此宫人求后妃之欢心而不得之辞也自怨自艾自责自脩有哀痛廹切之意焉故思之长而不安席也
　　○参差荇菜左右采之【兴也】窈窕淑女琴瑟友之【兴意】参差荇菜左右芼之【兴也】窈窕淑女钟鼓乐之【兴意】○【乐音洛后凡和乐欢乐嘉乐之乐并仿此】
　　采取而既得也芼熟而荐之也琴瑟皆丝属堂上之乐与歌声协比者也得相亲密故曰友友者亲爱之意钟金属鼓革属堂下之乐所以起作乐者也自此八音并奏乐形于外比友为舒畅矣此宫人言既得后妃之欢心而相与爱乐于琴瑟钟鼓之间也○孔子曰闗雎乐而不滛哀而不伤以其得性情之正也朱子以为后妃之徳宜配君子求之不得则不能无寤寐反侧之忧求而得之则宜其有琴瑟钟鼓之乐是以忧乐因于后妃而后为得正也窃意未有其人而先思则思为悬想已得其人而即喜则喜为纵情如此则忧乐有所系矣尚得为正乎盖后妃在宫肃雝易事难说宫人非贤无由进御故不得其欢心则忧其徳之有亏寤寐反侧不能自安见其内自责也得其欢心则乐其徳之有合琴瑟钟鼓方能相洽见其不敢肆也忧以反躬则哀止于礼义之正而非毁性之哀故曰不伤若道心不行而一于困郁则其哀为毁矣乐以谨礼则乐约于音律之中而非纵情之乐故曰不滛若畏心不主而流于欢娱则其乐为纵矣故闗雎所以为得性情之正者以宫人感于后妃肃雝之化而各脩其徳亦和而敬也周公作乐列于房中孔子删诗序于篇首非以此为文王之化行于后妃而可以为脩身正家之本乎春秋之时世俗所尚不过郑卫滛哇之声耳而师挚入官之初独以闗雎为敎至其卒章音节已急而声气和平终始一贯故孔子叹之而曰闗雎之乱洋洋乎盈耳哉其所得于闗雎者深矣
　　闗雎三章一章四句二章章八句
　　此房中之乐也国中之化皆由此始故以为周南之首而乡乐亦多用之
　　葛覃
　　经防曰后妃自叙治葛覃而欲归省其亲见其处富贵之地而能勤俭孝敬也妇徳莫先于肃雝闗雎是也妇功莫先于勤俭葛覃是也
　　葛之覃兮施于中谷维叶萋萋黄鸟于飞集于灌木其鸣喈喈【赋也】○【施音异后凡延施之施并同】
　　葛草名蔓生可为絺绤者覃延施引蔓相及也中谷谷中也萋萋盛貌灌木丛木也喈喈和声之逺闻也此章追叙葛叶方盛而有黄鸟鸣于其上盖初夏之时也
　　○葛之覃兮施于中谷维叶莫莫是刈是濩为絺为绤服之无斁【赋也】○【斁音绎亦作射皆取厌怠之义后并同】
　　莫莫茂密貎刈斩濩煑也精曰絺粗曰绤斁厌也此言盛夏之时葛既成而治以为布也服之无斁言安于絺绤之服而无外慕罗绮之心也○治葛之时蚕事亦宜并举后妃但言治葛而不及蚕事者以治葛乃盛暑烦缛之事乐于亲执其劳而不欲轻视耳
　　○言告师氏言告言归薄汚我私薄澣我衣害澣害否归宁父母【赋也】○【害音曷】
　　言者语辞师氏女师也言告言归谓所告于师氏者以归宁也薄不敢大肆之辞犹言略也汚谓去其垢澣则濯之而已私衵服也衣常服也旧说以礼衣为衣则礼衣不可以澣也害何也宁安谓问安也后妃自洽阳嫁于周国在渭水傍自周归洽以宁父母由文王为西伯时言之乃境内也故有归宁之礼若在隣国则诸侯犹不得越境况其妻乎归宁之礼详见春秋私考庄公二十七年杞伯姬来下此言治葛既毕而始归宁父母必告师氏者盖师氏乃君子所选以掌闺门之敎者不敢专也
　　葛覃三章章六句
　　集传曰此诗后妃所自作故无賛美之辞然于此可见其已贵而能勤已富而能俭已长而敬不弛于师傅已嫁而孝不衰于父母是皆徳之厚而人所难也
　　卷耳
　　经防曰文王懐贤臣逺役而不得置之左右以论大道也当纣之时四方叛乱贤臣久劳征役困于险逺之地而不得归焉诸家皆据小序求贤审官之说而义与文乖多曲为之解欧阳氏辩之审矣集传之说亦深得其文义但以为后妃思文王而作则采卷耳而寘道路酌罍尊而解忧伤似与后妃贞静端居表率宫人之徳不类故直以为文王懐贤耳然亦初为西伯徳化未行于纣之叛国时所作也
　　采采卷耳不盈顷筐【兴也】嗟我懐人寘彼周行【兴意】○【卷上声顷音倾后凡言顷筐并同】
　　采采非一采也卷耳草名可以为茹故采之顷欹也筐竹器筐欹则不满故曰顷筐懐思也人指贤臣寘与置同弃也周行大道也言顷筐易盈之器欲以卷耳为茹而采之又采犹不易盈况于贤才之难得者乎故以兴所懐之人本有大道可以正君善俗而乃弃于逺地使之久劳不得大用安得不嗟叹哉
　　○陟彼崔嵬我马虺隤我姑酌彼金罍维以不永懐【赋也】陟升也崔嵬小雅谷风传谓山巅是也盖言其髙尔雅以石山戴土释之则臆说耳虺隤马罢不能升髙之病姑且也罍成酒之器惟人君得用金饰永长也懐即上章懐人之懐
　　○陟彼髙冈我马黄我姑酌彼兕觥维以不永伤【赋也】山脊曰冈黄者马病极而色变为黄也兕觥以兕角为爵也○此二章皆欲登髙山以望所懐之人而往从之则马罢病而不能进亦可以见其地之险逺矣而贤人久劳于彼乃不得归则姑酌酒以自解庶几不至于过伤懐抱耳金罍兕觥皆人君所与诸臣酬酢之器盖虽忧劳逺臣而亦不废诸臣燕饮之事也
　　○陟彼砠矣我马瘏矣我仆痡矣云何吁矣【赋也】
　　砠尔雅以为土山戴石盖言其髙处之险阻也瘏马病不能进也痛人病不能行也吁忧叹也言贤人既在险逺之地望之不可得见则将如之何哉但有嗟叹而已此可以见其懐贤之切也
　　卷耳四章章四句
　　樛木
　　经防曰南国美文王屈已下人之徳也
　　南有樛木葛藟累之【兴也】乐只君子福履绥之【兴意】○【乐音洛只音止后凡言乐只及语辞之只并同】
　　南南国犹周南之称南也木下曲曰樛藟葛类一名巨亦蔓延生累纒绕也只语已之辞君子指文王旧说指后妃非也未有妇人而可目为君子者履如易视履考祥之履绥安也
　　○南有樛木葛藟荒之【兴也】乐只君子福履将之【兴意】荒庇覆也将犹扶助也
　　○南有樛木葛藟萦之【兴也】乐只君子福履成之【兴意】萦回旋也成就也　此诗三章以文王能屈已下人故以樛木起兴而言其为福禄之所归也人心之归即是福禄
