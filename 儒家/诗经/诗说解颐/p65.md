<!-- { "loadSidebar": true } -->
　　【二章】鹭鸟名陆农师曰一名舂锄歩于浅水好自低昻故曰舂锄色雪白顶上有丝长尺余欲取鱼则弭之藏杀机也其翔集必舞而下每至水面数尺则必低回少盘其势与飞时径起特异盖其天性然也○无冬无夏按古者春秋教以礼乐冬夏教以诗书则舞者春秋二时之所习也今虽祁寒大暑亦遇其舞其游荡而无度甚矣○羽者舞人所持以指麾也毛氏以为鹭鸟之羽可以为翳故郭璞遂以为所持以自蔽翳殊不知古固有以纛训翳者翳乃文鸟之名山海经云五采之鸟名翳盖即雉也谓雉之长尾其名为翘本析羽而注旗竿之首者在旗竿则有覆帱之义故谓之翿翿即纛也本尔雅释言纛谓之翳可也但以为蔽翳则失之矣盖干羽之舞本起于舜之征苖即其旗竿之羽以为舞正以习指麾也故伶官之舞但云秉翟则正旗竿之翟羽而鹭羽之长不及翟羽必非舞者所宜执此云鹭羽盖民俗不能具翟羽则从便取鹭羽续长以为用耳
　　墓门
　　【二章】鸮恶声之鸟即鸱鸮也故七月集传觧鸱鸮为鸺鹠而曰恶鸟攫鸟子而食者也尔雅有怪鸱郭璞注以为即鸱鸺盖指鸮也陆玑曰鸮大如斑鸠緑色入人家防贾谊所谓鵩鸟是也今人谓之鸺鹠亦名怪鸱其肉甚美可为又可为炙陆农师曰鸮所鸣其民有祸证祸鸟也又以鸱鸺别鸮为一类而曰怪鸱昼无所见夜即飞噉蚊蝱旧説雀目夕昬即此类他无异义也又尔雅以鸱鸮为鸋鴂郭璞注曰鸱类陆农师乂别为一类以别于鸱鸺只如郭氏鸱类之説而亦无异义窃意鸱必怪鸟之大名故鸱鸮鸮鸺皆得名鸱考之楚辞鸾鳯伏窜鸱鸮翶翔鸱鸮与鸾鳯相对故注云鸱鸮二物又云鵩似鸮盖有分而为二者矣然本草云其实一耳今亦不知何为而另为一名也鸮与枭不同孔氏以为鸮一名枭则误矣别见瞻卬字义
　　防有鹊巢
　　【一章】苕苕饶也其茎叶緑色可生食如小荳□非小雅苕之华矣之苕苕之华矣传曰陵苕此则直云草而已孔氏曰彼陵苕之草好生下湿此则生于髙丘与彼异也今按毛氏本觧卭为丘故其义异殊不知卭非丘安得以此为别乎但谓之防苕则以可食者言耳而苕之华矣则谓之陵苕可也
　　【二章】鹝小草五色如绶鹝本鸟名咽下有囊如小绶具五色名为绶鸟鹝草之名因鸟色而取义也
　　泽陂
　　【二章】蕳旧训兰郑氏曰当作莲孔氏曰上下皆言荷蒲则此章亦当言荷不宜别据他草兰是陆草非泽中之物故知当作莲今按尔雅曰荷芙渠其华菡萏其实莲其根藕郭璞曰江东人呼荷华为芙蓉北方人便以藕为荷亦以莲为荷许慎曰未发为菡萏已发为芙蓉陆农师曰荷緫名也然则荷莲菡萏一类也皆以其华之芳美特易名以恊韵耳
　　桧
　　匪风
　　【三章】大釡也毛氏许慎皆以为釡属釡属故可烹鱼若尔雅云甑谓之则甑乃甗之有底者本陶噐也故孔氏曰烹鱼用釡不用甑盖名同而一为釡属一为甑属也
　　曹
　　下泉
　　【二章】萧蒿属俗谓之牛尾蒿尔雅谓萧为萩乃萩蒿也郭璞以为即蒿则疑于青蒿矣陆农师曰其字从肃秋风之过肃然故萧一名萩似白蒿茎麤科生有香气能上逹故祭祀以脂爇之凡祭灌鬯求诸阳周人先求诸隂故先灌鬯而焫萧在后商人先求诸阳故先焫萧而灌鬯在后
　　【三章】蓍蒿属筮草也似藾萧青色科生本草注曰其生如蒿髙五六尺一本多者至三五十茎生便条直异于众蒿秋后有华出枝端上红紫色
　　【四章】郇毛氏以为郇侯也盖文王子本封为侯其后世为州牧故称伯也水经注云郇城郇伯故国也今觧故城北二十四里有郇城在猗氏县西北按猗氏今属山西平阳府蒲州
　　豳
　　七月
　　【一章】耜起土之田噐也庐陵罗氏曰耜广五寸耒耜上勾木也耜古以木为之易曰断木为耜揉木为耒亦以金为之周礼注古者耜一金两人并发之今按两人并发所以为耦耕○南亩亩以南为正也范氏处义曰田事喜阳而恶隂南东向阳则茂遂西北傍隂则不实
　　【三章】斧斨斧隋銎斨方銎凡物狭而长者谓之隋与般嶞山之嶞义同銎斧孔也孔氏曰斨即斧惟銎孔异耳○鵙伯劳月令仲夏鵙始鸣应隂气之动而至是谓夏正建午之月也至七月则应三隂之候而将去故七月闻鵙之鸣则寒将至而先时感事以见八月之当绩也○黄朱黒而有赤色黄中央正色朱深纁色即赤也按公子者诸侯之子将有大夫之责故染缯与布以为之裳缯丝所为也布麻所为也礼冕服衣纁裳端服衣裳或黄裳玉藻曰衣正色裳间色亦大畧言之耳盖黄裳亦正色也而为裳者带黒之赤亦间色也而为衣不必正色然后为衣间色然后为裳也
　　【四章】秀朱子尝以吐华曰秀释论语秀而不实之义盖草木之华曰秀本有此训而尔雅则曰木谓之华草谓之荣不荣而食谓之秀荣而不实谓之英是以秀为已实也盖单言秀则可以为实之通名耳葽逺志图经云三月开花白色四月采根叶据此则亦开花者也不可以为不荣曹氏曰四月阳气极于上而防隂已受胎于下葽感之而早秀临川王氏曰阳生则言日隂生则言月然四月正阳秀葽言月何也秀葽以言隂也四月隂生者气之先至也葽感隂气而先秀此皆以秀言成实之义也○蜩蝉也诸蝉之緫名也尔雅有蜩蜋蜩螗郭璞曰蜋蜩者五色具螗蜩者蝘俗呼为胡蝉是蜋蜩螗蜩二种蝉其説是也或谓蜋蜩与螗蜩本一物而异名则荡之诗曰如蜩如螗岂可以为一物哉彼以蜩对螗则此所谓蜩乃指蜋蜩矣陆农师曰蜋蜩似蝉而小鸣声清亮蜩亦蝉之一种形大而黒一名蝉为其变蜕而蝉也临川王氏曰蜩感隂气而先鸣
　　【五章】斯螽盖蟋蟀初生之名与螽斯不同螽斯之螽蝗也斯语辞而斯螽则别为一名盖螽蝗之害稼乃天之大灾其生感于戾气故陆农师有鱼子为日暴而生飞蝗之説而蟋蟀之生则嵗所常有者也或又以螽斯即阜虫则阜螽与草虫自以异类相感亦常有之物也但以形与螽类故通以螽名耳其实非一种也华谷严氏曰斯螽旧説以为即螽斯非也其説得之但以为即阜螽则又误矣斯螽一名蚱蜢似蝗而小斑黒五月中以两股相切作声闻数十歩莎鸡一名络纬似蝗而斑色毛翅数重其翅正赤六月中飞而振羽索索作声蟋蟀一名促织斯螽莎鸡蟋蟀一物随时变化而异其名也今螽斯之螽不闻其以股羽相切作声而有竒音其别为一种可知矣
　　【六章】鬱雀李即尔雅所谓棣也薁郁李即尔雅所谓栘也二物形相似但郁小而薁大郁先熟而薁后熟耳详见常棣字义○葵菜名其心向日而覆根茎大叶小可茹菽郑氏常以大豆言之不但以其实之大人所利种而叶亦可为□也孔氏曰公食礼云铏芼牛□羊苦豕薇皆有滑注云□豆叶也苦苦荼也滑堇荁之属是也以鼎煑牛取其骨体置之于俎其汁则芼之以□调以咸酸乃盛之于铏谓之铏今按菽言烹以为具也所用必其叶矣故濮氏亦曰荳叶谓之□○种于田畔所谓疆埸有味甘美可止渇农夫在田之所食也○壶瓠也嫩者可供茹枯者可为壶故名为壶至八月已不可食而渐就稿矣三山李氏曰壶蔓生斩之故曰防盖农功未毕无暇取他木为薪则姑取薪于防壶耳○叔拾也苴麻子也麻子谷中之贱者孔氏曰麻子以供食也○荼苦菜即苦荼也详见邶谷风字义其叶经冬不凋采之所以为菹○樗类椿叶脱处有眼故江东呼为鬼目此木最无用惟堪为薪故曰恶木
　　【七章】场圃者以种植之圃筑之为场也郑氏曰场圃同地自生物之时耕治之以种菜茹至物尽成熟筑坚以为场禾稻也稼者在野而未获之称禾在十月可纳场圃则指稻矣故禾稼者据稻而言也以稻为重故首言之非谓禾是大名而緫言于八谷之上也○黍谷名苖似芦髙丈余穗黒色实圆重华谷严氏曰黍似粟而非粟米黏者为秫可以醸酒○黏者为黍如稻之有秔穤耳考之本草注黍有数种今别而言之有黒黍谓之秬黒黍之中一桴二米者谓之秠桴皮也一桴二米异于一米者故宗庙之祭常以秠醸酒秬秠即生民之维秬维秠也又有丹黍皮赤米黄尔雅谓虋赤苖郭璞注云今之赤粱粟又有白黍尔雅谓芑白苖郭璞注云今之白粱粟虋与糜同即生民之维糜维芑也此四者皆黍类故黍为緫名分而言之则秬秠为黍而糜芑为粱梁似粟而大即今之膏粱也五谷中黍为最美故言谷者常以黍为先○稷一名穄似黍而小即粟也曲礼云稷曰明粢是也华谷严氏曰八谷之中最为下今人不甚珎惟祠事则用之农家种之以备他谷之不熟则为粮耳○重亦作穜穋亦作稑孔氏曰先种后熟谓之重后种先熟谓之穋又按閟宫重穋之下有稙穉毛传先种曰稙后种曰穉孔氏曰重穋稙穉生熟早晚之异称耳非谷名稙穉当谓先种先熟后种后熟集传畧而不言其熟耳○禾与春秋大无麦禾之禾同盖偏言之禾即稻也稻有秔有糯粇与粳同糯即稌也秔糯甚相类黏不黏为异耳秔不黏而糯黏然同谓之稻也集传以秫苽粱言则秫粱黍属也苽乃茭白非禾也○麻即今黄麻也麻子名苴上章叔苴之苴也集传谓麻谷名子可食皮可绩为布则麻亦在谷明矣○菽郑氏于经中言菽者皆以大荳释之盖本生民蓻之荏菽而言尔雅以荏菽为戎菽即胡荳也其种为大农家多种之故以为大荳耳若泛言之则荳之可食者尚多也余见前章字义○麦有小麦有大麦小麦一名来可以作面大麦一名牟可以作饭皆秋种夏熟○我稼既同同临川王氏以为所纳之备也则并黍稷重穋禾麻菽麦八谷而言矣盖禾黍熟于秋麻麦熟于夏所収异时而緫计农事之毕则谓之同非以为皆同于十月也并重穋而为八谷然重穋者虚名耳不列于谷数者也
