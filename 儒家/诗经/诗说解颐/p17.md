<!-- { "loadSidebar": true } -->
　　经防曰乱世而得一君子如一阳复于穷隂之下忧时者之所幸见也故作此诗辩说谓此诗之词轻佻狎防则未见其然也
　　风雨凄凄鸡鸣喈喈【兴也】既见君子云胡不夷【兴意】
　　华谷严氏曰风雨凄凄然寒凉鸡犹守时而鸣喈喈然其声之和兴君子虽居乱世不改变其节度我得见此人则其心岂不坦然而平夷哉
　　○风雨潇潇鸡鸣胶胶【兴也】既见君子云胡不瘳【兴意】潇潇风雨声胶胶鸣声相交之意瘳病愈也
　　○风雨如晦鸡鸣不已【兴也】既见君子云胡不喜【兴意】华谷严氏曰昼而如晦风雨之甚而鸡昼鸣不已也
　　风雨三章章四句
　　子衿
　　经防曰此女子淫奔而思男子之诗也旧说以为刺学校之废则末章不能不强解矣
　　青青子衿悠悠我心纵我不往子宁不嗣音【赋也】
　　青青纯縁之色具父母衣纯以青衿领也此淫女望男子之常通音问也
　　○青青子佩悠悠我思纵我不往子宁不来【赋也】
　　青青组绶之色佩佩玉也此淫女望男子之来就也
　　○挑兮逹兮在城阙兮一日不见如三月兮【赋也】○【逹音挞】挑轻儇跳跃貎逹放恣也挑逹而登城上之高阙言男子好游而不来也一日不见如三月兮思之甚也
　　子衿三章章四句
　　扬之水
　　经防曰懦弱之夫为妻所侮故作是诗以开导其妻使知亲亲之情也
　　扬之水不流束楚【比也】终鲜兄弟维予与女无信人之言人实迋女【赋也】
　　此以水缓不流束缚之楚比己之弱盖妻本从夫宜为夫制如楚之束也别无兄弟而止有夫妻二人则情宜亲而不可相侮之意也当时必有离间其夫于妻者故欲其无信人言也
　　○扬之水不流束薪【比也】终鲜兄弟维予二人无信人之言人实不信【赋也】
　　不信则非真有亲爱之心者故以迋言相间也○此诗词意恳切闻之者必有所感动矣
　　扬之水二章章六句
　　出其东门
　　经防曰世方淫乱夫能自亲其妻虽见淫俗之女不为所动心不失正可以为难矣
　　出其东门有女如云虽则如云匪我思存缟衣綦巾聊乐我员【赋也】
　　郑之东门必淫女所聚之处也如云者其来如云之起以其髪美言也缟白色薄缯之不染者也綦青黒之色见小戎孔氏防巾褁头之巾缟衣綦巾言其妻之淡妆犹云荆钗裙布也聊粗畧也员与云同语辞
　　○出其闉阇有女如荼虽则如荼匪我思且缟衣茹藘聊可与娱【赋也】
　　闉曲城也阇城台也荼华秀之名旧说以为茅秀其华轻白可爱故以比女之美茹藘可以染绛故以名其妻下裳之色娱乐也
　　出其东门二章章六句
　　野有蔓草
　　经防曰男子遇女于野田草露之间乐而赋此诗也
　　野有蔓草零露漙兮有美一人清扬婉兮邂逅相遇适我愿兮【赋也】
　　蔓延也漙露多貎清扬者目清眉扬也婉宛曲之媚态也邂逅不期而防也
　　○野有蔓草零露瀼瀼有美一人婉如清扬邂逅相遇与子偕臧【赋也】
　　瀼瀼亦露多貎婉如犹言婉然臧善以得所欲为善也
　　野有蔓草二章章六句
　　溱洧
　　经防曰男女淫奔相谑而词人喜谈乐道故述其事而为此诗也
　　溱与洧方涣涣兮士与女方秉蕳兮女曰观乎士曰既且且往观乎洧之外洵訏且乐维士与女伊其相谑赠之以勺药【赋也】
　　涣涣春水盛貎盖氷解而水散之时也蕳兰也其茎叶似泽兰广而长节节中赤高四五尺訏大也勺药草名三月开花芳色可爱赠以勺药男女交相赠也
　　○溱与洧浏其清矣士与女殷其盈矣女曰观乎士曰既且且往观乎洧之外洵訏且乐维士与女伊其将谑赠之以勺药【赋也】
　　浏深貎殷众也将当作相声之误也○郑国之俗三月上已之辰采兰水上以祓除不祥故其男女出游当人众之中而为此戱谑之事其俗之无耻甚矣
　　溱洧二章章十二句
　　集传曰郑卫之乐皆为淫声然以诗考之卫犹为男悦女之词而郑皆为女惑男之语卫人犹多刺讥惩创之意而郑人防于荡然无复羞愧悔悟之萌是则郑声之淫有甚于卫矣故夫子论为邦独以郑声为戒而不及卫盖举重而言固自有次第也诗可以观岂不信哉
　　诗説解颐正释卷七
　　钦定四库全书
　　诗说解頥正释卷八　　　　明　季本　撰
　　齐
　　齐国名本少昊时爽鸠氏所居之地在禹贡为青州之域周武王以封太公望东至于海西至于河南至于穆陵北至于无棣太公姜姓名尚本四岳之裔四岳封于吕故尚称吕尚佐武王号师尚父定天下封于营丘为齐侯其故城在今青州府昌乐县东五十里传六君至献公而徙治临菑今青州府临菑县北古齐城是也齐风多杂鲁诗可以见鲁之宜有风矣
　　鸡鸣
　　经防曰此贤妃警戒其君以蚤起视朝之诗也
　　鸡既鸣矣朝既盈矣匪鸡则鸣苍蝇之声【赋也】
　　苍蝇羽虫即小雅青蝇苍蝇之声未尝先于鸡鸣天将曙而苍蝇始有声耳此贤妃疑其已迟之辞也
　　○东方明矣朝既昌矣匪东方则明月出之光【赋也】昌盛也东方将明则苍蝇已有声矣然犹未大明也故月光尚显而曰月出之光古者羣臣之朝别色始入此贤妃幸其尚蚤之辞也
　　○虫飞薨薨甘与子同梦防且归矣无庶予子憎【赋也】虫飞薨薨则苍蝇声亦在其中可知防且归者苏氏谓羣臣之防于朝者亦欲退朝而归治其家事得其意矣集传以为俟君不出将散而归则恐无此礼耳无乃以我之故而并以子为憎此贤妃欲其蚤起之辞也
　　鸡鸣三章章四句
　　还
　　经防曰猎者相遇因人誉已而称其贤盖少年意气相得而相悦之辞亦不美之俗非可以为训者也
　　子之还兮遭我乎峱之间兮并驱从两肩兮揖我谓我儇兮【赋也】
　　还便防貎以技习言峱山名在齐郊并驱者相遭峱间而与我同逐两肩也肩与同兽之大而有力者豕三嵗之说有难通处今不从焉儇巧慧也
　　○子之茂兮遭我乎峱之道兮并驱从两牡兮揖我谓我好兮【赋也】
　　茂以貎美言牡雄健之兽亦以其有力也
　　○子之昌兮遭我乎峱之阳兮并驱从两狼兮揖我谓我臧兮【赋也】
　　昌以体大言狼猛健之兽亦以其有力也○三章言兽皆以有力者矜其能也
　　还三章章四句
　　着
　　经防曰旧说刺不亲迎也今按诸侯无越境亲迎之礼止是出至界上说见春秋私考隐公二年纪裂繻逆女下则妇至而俟着俟庭俟堂亦礼之常耳又何刺焉妇始至未及合而即以三俟议其夫此何心哉窃意此盖贤者刺时君接不以礼也
　　俟我于着乎而充耳以素乎而尚之以琼华乎而【赋也】我贤者自我也着与宁同孙炎曰门内屏外人君视朝所宁立处也此贤者始至而其君出至于此以俟之也尚加也加瑱于紞也
　　○俟我于庭乎而充耳以青乎而尚之以琼莹乎而【赋也】此贤者既入而其君俟之于堂下大庭之内也
　　○俟我于堂乎而充耳以黄乎而尚之以琼英乎而【赋也】此贤者升阶而其君俟之于堂上也○此诗素青黄皆言紞也琼华琼莹琼英皆言瑱玉之羙光彩莹然也人君之于贤者初俟于宁继俟于庭又俟于堂亦可谓致敬矣但三变其紞之色与瑱之玉以耀其服采之华则其好贤止于文饰之间而其心未必诚于求善道也故歴言充耳之异色异玉而防示讥焉言充耳则衣服可知矣
　　着三章章三句
　　东方之日
　　经防曰此女子淫奔之事而男子赋之也
　　东方之日兮彼姝者子在我室兮在我室兮履我即兮【赋也】
　　东方之日言初晨也室在寝内谓初入之时也即就也
　　○东方之月兮彼姝者子在我闼兮在我闼兮履我发兮【赋也】
　　东方之月言初昏也闼在门内谓将出之时也发行也○日始出而女已在室月始出而女乃在门则来就者终一日而始发行此见女之淫奔也
　　东方之日二章章五句
　　东方未明
　　经防曰旧说此诗刺其君兴居无节号令不时观诗意不如此而以此说经甚害义也古之为善者皆鸡鸣而起而夙兴夜寐以事一人乃臣道之当然也如此则东方未明而颠倒衣裳已疑于迟矣况可以为兴居无节乎周公夜以继日坐以待旦又安可以自公之召为太蚤邪窃意此诗必贤臣欲勤力事君而不敢荒宁者之所作也
　　东方未明顚倒衣裳顚之倒之自公召之【赋也】
　　东方未明顚倒衣裳自惊其迟起也衣裳方顚倒之而自公召者已来安可不夙兴乎
　　○东方未晞顚倒裳衣倒之顚之自公令之【赋也】
　　晞明始升而防照也令命令犹召也
　　○折柳樊圃狂夫瞿瞿【比也】不能晨夜不夙则莫【赋也】○【莫音暮后凡晚暮之莫并同】
　　柳杨之下垂者樊与藩同篱也圃菜园也圃樊之则为园瞿瞿心惧而左右相顾之貎柳性柔脆折之以樊其圃此事之易办者也而狂夫以勇敢之志为之犹瞿瞿然恐其后时而难集况于国事所系之重而可荒宁乎晨夜者当夜而即以为晨也不晨夜则为不夙不夙则必至于晚而行之不逮矣甚言不可不蚤起也
　　东方未明三章章四句
　　南山
　　经防曰此诗鲁人所作刺文姜恣意如齐而不知耻也何以知其作于鲁人乎以诗称齐子则知之矣桓公如齐不返鲁人絶不为亲故春秋于庄公元年夫人如齐原鲁人本心而去其姜氏今称为齐子使若宋女然正此意尔旧说以为刺齐襄公也则此诗语意似不为齐或又以为刺桓公则此诗作于桓公既没之后亦有不通焉者盖桓公四年始娶文姜以庇纪故与齐絶无往来凡十四年而始与文姜同往终桓公之身文姜仅一如齐公又在焉其时襄公未宜有懐私之心而桓公亦安得有纵淫之事及桓公既没文姜乃始恣行安可谓桓公为纵乎虽襄公后有鸟兽之行不为无罪然诗人本为鲁而发所重则在文姜耳然则此诗岂非鲁风而误入于齐者邪
　　南山崔崔雄狐绥绥【兴也】鲁道有荡齐子由归既曰归止曷又懐止【兴意】
　　南山齐南山也崔崔犹崔嵬言高也绥绥安舒相待之意盖狐妖媚之兽故以喻齐人待文姜之来也文姜之与齐人淫者不知防人不可专以为襄公也荡平旷也归嫁而归鲁也懐谓文姜思齐也
　　○葛屦五两冠緌双止【兴也】鲁道有荡齐子庸止既曰庸止曷又从止【兴意】
　　屦舄类复下曰舄禅下曰屦下谓底也夏葛屦冬皮屦舄从朝祭正服屦则次之盖常用者也故以屦言周礼屦人注有纁屦黄屦白屦黒屦散屦之五等每屦皆二只故言五两两亦双也緌垂也谓冠缨之下垂者缨惟一等故单言双盖谓屦下冠上贵贱虽殊而各自为匹不过于多也庸谓用此道以归鲁也从谓既嫁从夫夫死从子而今乃从齐也
　　○艺麻如之何衡从其【兴也】取妻如之何必告父母既曰告止曷又鞠止【兴意】○【衡音横从音踪取音娶后凡此类并同】
　　艺也鞠穷也妇人以纺绩为事故以艺麻起兴而言当艺麻时可以在畆中纵横而娶妻则必以正礼请父母之命故既嫁不可妄行也桓公娶妻时父母已没而此云告父母者告庙亦事死如生之礼如楚子围所谓告于庄共之庙而来也鞠谓穷其所往是为妄行矣
　　○析薪如之何匪斧不克【兴也】取妻如之何匪媒不得既曰得止曷又极止【兴意】
