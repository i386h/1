<!-- { "loadSidebar": true } -->
　　○武丁孙子武王靡不胜龙旂十乗大糦是承【赋也】武王即武汤盖后人追称为武王也能胜武王之任则可以为善继武汤矣天下诸侯但言十乗者以九州牧伯诸大国而言大糦宗庙大祭之黍稷也承奉也谓诸侯皆来助祭见人心之归武丁也
　　○邦畿千里维民所止肇域彼四海【赋也】
　　止定也邦畿一定则天下定矣犹所谓京师天下之极也肇始也定天下之封域自邦畿始故曰肇域承上文言诸侯所以来助祭而归心者以武丁能立极于京师也
　　○四海来假来假祁祁景员维河殷受命咸宜百禄是何【赋也】
　　假至也四海来假言人心归之即上文域四海也祁祁舒徐不已之意景大也员均也犹言毕集也武丁时继盘庚都相东南北近于河言诸侯辐辏大集于河也此申上文域四海之意集传以景为景亳之景则景山在北亳非可语于武丁时也武丁以令德宜民宜人故能受天命而百禄归之见武丁得人心之本在德以申上文肇域四海之意盖化始于邦畿而治本于脩德也
　　鸟五章二章章五句一章四句一章三句集传一章分五节今为五章
　　长发
　　经防曰序云大禘也集传疑之以为祫祭之诗今观诗内但言王相土成汤而不及群庙则非袷矣盖褅者审谛功德之义其説本于礼记王者禘其祖之所自出以其祖配之之文云祖者受命为天子之祖如汤是也祖所自出则其先为诸侯而有功德者如王相土是也审其有功德者而祭之故谓之禘但汤之先世有防者相土之曽孙也而上甲防者又防之孙也按国语防勤其官而水死又云上甲微能率契者也殷人报焉皆宜禘者也而诗不之及岂诗之简编犹有脱漏欤不然则国语之言本附防而礼家遂传以为礼欤然伊尹之配则有合于书兹予大享于先王尔祖其从与享之之説矣详见庙制考义卷一
　　濬哲维商长发其祥洪水芒芒禹敷下土方外大国是疆幅陨既长有娀方将帝立子生商【赋也】○【陨音员】
　　濬深哲智也以契之德言长犹逺也祥谓吉之所起即德之微见者也言商之兴由有濬哲之德是祥之所发也能及于逺故曰长敷布也方四方也幅陨谓四邉之周围也盖分布九州以正四方自京师以外尽诸夏之大国为疆而幅陨既长则天下皆在疆理之中而致治矣契为司徒与禹同时佐尧即禹功以见契发祥之始也有娀简狄母家其国盖在商洛之地而以之封商与周之封邰义同将大也帝上帝也立扶植之意子女也言尧时天下既治而有娀之国方有昌大之势其所以大者则由天扶植其女使之生契以啓商封也言契而本于有娀不言其夫可见简狄吞卵而生契之事乃实天命而非有夫者此正言其祥之所发而封商以及于逺也
　　○王桓拨受小国是逹受大国是逹率履不越遂视既发相土烈烈海外有截【赋也】
　　王契也契未尝称王自后王追称之耳谓之则深微之意即上章所谓濬也桓拨以武德而拨乱即上章所谓哲也逹与在邦必逹之逹同言随其所受小大之国而其德能通也率履谓其所循行也越过也率履不越本其持己言也视显示也显示于人则足以感发人心即所谓逹也契为司徒以敷五教盖其本于身以化民者如此相土契之孙也烈烈威也截整齐也海外有截非谓商益大也盖外大国是疆之意孔氏曰相土止为一国之君而己不能威行海外今云海外有截者入为王官之伯出为诸侯也其説是已契亦未尝有天下而曰受小国大国者皆以其能得人心言也此叙契及相土之功以明商王迹之所起也
　　○帝命不违至于汤齐汤降不迟圣敬日跻昭假迟迟上帝是只帝命式于九围【赋也】
　　此言汤之受命有天下也自契以来天命虽归于商然王业未成天命尚未齐也至汤而天命不违使有天下乃始齐也不迟犹言不后日跻日至于极也惟其圣敬日跻昭假迟迟乆而不息也所以祗上帝者如此而已帝命式于九围申汤齐之意
　　○受小球大球为下国缀旒何天之休不竞不絿不刚不柔敷政优优百禄是遒【赋也】
　　小球大球谓小国大国所贽之玉也下国诸侯也缀系也旒者旗之縿为旒所缀以喻天子为诸侯所系属也竞强絿缓也刚者竞之本柔者絿之夲优优和裕之意百禄即天休之多也遒聚也此承上章帝命式于九围而言汤得诸侯之归而何天之休者以敬德之见于敷政刚柔相济和裕不廹是以能聚百禄也
　　○受小共大共为下国骏厖何天之龙敷奏其勇不震不动不戁不竦百禄是总【赋也】
　　小共大共谓小国大国所供之贡也骏厖齐诗作骏駹谓马也喻其能负重致逺之意龙当作宠奏勇非谓武功谓德之奋发而能任事也震动者动摇也戁竦者畏慑也自其遇事而言谓之震动自其存心而言谓之畏慑緫合也○此上二章言得天命由于得人心也
　　○武王载斾有防秉钺如火烈烈则莫我敢曷苞有三蘖莫遂莫逹九有有截韦顾既伐昆吾夏桀【赋也】
　　武王解见上篇斾悬于旗以示必征者也详见六月字义防敬也言恭行天讨也承上章言人心既归然后可以伐暴是为应天顺人之举非顺人心不可以为畏天命非畏天命不可以为防曷遏通莫我敢曷所谓仁者无敌也苞本也蘖旁生萌蘖也苞喻桀三蘖喻韦顾昆吾一苞而生三蘗本同恶相济而皆无敢遏我烈烈之威故其恶莫能自遂而自逹也九有有截谓人皆归汤同心欲伐暴也既伐韦顾而昆吾夏桀次之见当时用师之序也此章言汤恭行天讨而成救民之功也
　　○昔在中叶有震且业允也天子降于卿士实维阿衡实左右商王【赋也】
　　中叶商之中世也当中叶而震业谓遭夏后氏之衰商人危惧即书所谓肇我邦于有夏小大战战罔不惧于非辜也商本伯国地方七十里国虽仍旧而无有能新其命者政为夏之暴君所陵耳允信也天子指汤降下也天子以能下贤为允阿倚衡平倚以取平之义阿衡即保衡伊尹之官名言汤屈已以下卿士不敢自高所以阿衡之臣实左右之以共成商业也所谓汤以七十里得伊尹臣之故不劳而王此则大享而以伊尹配也
　　长发七章一章八句四章章七句一章九句一章六句
　　殷武
　　经防曰此必高宗伐楚有功后王以其能继成汤之绪也特于汤始受命之亳立庙以祀之故诗中推原汤之所以受命而称商邑称景山皆北亳也盖盘庚既没而殷道日衰楚人叛之其患之所及必常在淮北如春秋时楚之陵虐陈宋也北亳即宋故北亳之建庙其慰淮北人之思乎
　　挞彼殷武奋伐荆楚罙入其阻裒荆之旅有截其所汤孙之绪【赋也】
　　挞鞭驱之意盘庚以后改号称殷故曰殷武荆楚者荆州之楚亦先王封国其君不知何人非周时所封熊绎之楚也其俗尚鬼故曰鬼方此即高宗伐鬼方之事也罙深也高宗之兵本非不武但意在柔服因荆负固三年不克故鞭驱之奋勇而前然后深入其险阻之地不加杀戮惟裒聚荆之众庶使之截然整齐各居其所而其地尽平此高宗之功也以其继成汤之绪故称汤孙而下章遂推本汤绪言之
　　○维女荆椘居国南郷昔有成汤自彼氐羗莫敢不来享莫敢不来王曰商是常【赋也】
　　上章言伐楚之功此章则言责椘之义也居国南乡言近也享以贡献之物言王以朝见之期言夷狄之朝贡各有时也谓成汤之世虽氐羗逺夷亦皆来享来王曰此商常礼况女荆楚以南国诸侯之近而可以背畔不来乎此正成汤之绪也
　　○天命多辟设都于禹之绩岁事来辟勿予祸适稼穑匪解【赋也】○【适音谪】
　　此承上章言诸侯之来辟以见成汤之绪也多辟诸侯也来辟来庭也适谴也稼穑民事之所急者稼穑匪解则能安民而诸侯之职脩矣所以免祸适在此而已曰勿予祸适据诸侯免祸之心而言如此则荆椘之背畔非所以免祸也
　　○天命降监下民有严不不滥不敢怠遑命于下国封建厥福【赋也】
　　此章言天所以封建诸侯之意严畏也盖天所以降监人君者观于下民下民所不欲君则天命遽絶此民心之所以可畏也差滥过也赏不刑不滥而勤励自强则所谓稼穑匪解者在其中矣如此则不拂民心而天命之所归也天命所归即其福也天命封建下国之诸侯而福及于其所当福福之则无祸适矣封建诸侯之意如此而荆楚可不畏乎盖亦言成汤始封诸侯之意也
　　○商邑翼翼四方之极赫赫厥声濯濯厥灵夀考且宁以保我后生【赋也】
　　商邑以成汤始受命之都言盖北亳非殷都也翼翼竦起貌谓四方之极立于此而竦然特起望之可敬也此緫言成汤所以得诸侯之归心者其夲在此而因言高宗能继其绪故既服荆椘而朝诸侯有天下犹运之掌上其声名赫赫然显著其威灵濯濯然光防语其夀则享国五十九年又天下治安而为我后世子孙立长乆之业以永保无疆此高宗中兴之功所以为大而人心之所以不能忘欤
　　○陟彼景山松栢丸丸是断是迁方斵是防松桷有梴旅楹有闲寝成孔安【赋也】
　　景山在北亳取景山之木而立庙故知庙在商邑不在殷都也丸丸圆直也断短也迁自山徙至庙所也方正斵斫也斵之使正也防如防刘之防截也梴蒙斵防言长也旅众楹柱也闲不过其度之意寝庙中之寝也安作庙以安髙宗之神也观陟景山之言盖旧都与汤庙相依故高宗之神甚安也
　　殷武六章三章章六句二章章七句一章五句按高宗殷之贤王也当其亮隂之初即能恭黙思道梦帝赉以良弼而得傅説相之殷之中兴非偶然者其伐荆楚乆而不克盖与舜命伯禹征苗事同但伯禹则退而脩德七旬而有苗格髙宗则必待挞武奋伐而后能克岂惟德之不逮哉抑蛮夷之狎于不顺时亦与古异矣

　　诗説解颐正释卷三十
<经部,诗类,诗说解颐>
　　钦定四库全书
　　诗説觧頥字义卷一　　　　明　季本　撰
　　字义
　　诗以温柔敦厚为教所重在于兴群观怨而事父事君乃其实行之大者也理性情者于此尽之于文义若在外而无所待焉然而鸟兽草木之名圣人欲人多识岂为闘靡哉盖鸟兽草木各有自然之情因其名而求其情则万物之所以同体者可以得之于我而有感即通亦性情之助也故名物者通乎万物之情者也通则心体无碍文义岂真在外哉
　　周南
　　闗雎
