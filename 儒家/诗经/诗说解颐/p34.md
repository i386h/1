<!-- { "loadSidebar": true } -->
　　缉缉如绩麻之端绪接续也翩翩如鸟飞之来徃经营也
　　○捷捷幡幡谋欲言岂不尔受既其女迁【赋也】
　　捷捷儇利貌幡幡反覆貌女迁谓转而及女身也此上两章戒其人之不可常也
　　○骄人好好劳人草草苍天苍天视彼骄人矜此劳人【赋也】
　　好好以甚乐言也草草以苟活言也言得行所以骄人得志也若能察之则其迁及也不难矣此言人君不可保安骄人也
　　○彼人者谁适与谋取彼人投畀豺虎豺虎不食投畀有北有北不受投畀有昊【赋也】
　　投弃也豺狼属似狗而长尾白颊其色黄有北北狄之地也投畀豺虎谓不使有生道也幸而得免于死则投畀有北谓不与同中国也又幸而得免以归盖其人生遭邪世得以苟容故从重以及于轻非谓物所共恶而不食不受也如此则无可奈何付之昊天而已此言言者得侥幸而苟免也
　　○杨园之道猗于畆丘【比也】寺人孟子作为此诗凡百君子敬而听之【赋也】
　　栽杨之园下湿之地畆丘则成畆可种麻菽之丘地之高者也猗倚也倚靠相接连之意杨园之道而猗于畆丘犹始于小臣之卑者而将上及于贵戚大臣也故作诗使敬听之惧谗之上及而欲其谨于防也
　　巷伯七章四章章四句一章五句一章八句一章六句
　　记曰恶恶如巷伯以其情之真也恶恶而不如此诗亦难以感动人矣
　　谷风
　　经防曰此朋友常有救患之功而为其所弃故作此诗
　　习习谷风维风及雨【比也】将恐将惧维予与女将安将乐女转弃予【赋也】
　　谷风与邶谷风义同将且也恐惧谓忧患之时言暴风出于大谷而风雨交作以比事变之来也当其事变则惟我与同恐惧及事平而遂弃我矣
　　○习习谷风维风及頽【比也】将恐将惧寘予于懐将安将乐弃予如遗【赋也】
　　囬风从上而下曰頽风之焚轮者也遗如行道遗忘物而不省存也
　　○习习谷风维山崔嵬无草不死无木不萎【比也】忘我大徳思我小怨【赋也】
　　大风摧物维山之高者崔嵬独存而其山之草木无不萎死喻大患难也萎衰落也○故旧无大故则不弃也况尝同其患难者乎其弃友之人必可与同患难而不可与同安乐者此诗虽未免有施劳之意然有大功而其友负之则非平日所以纳交之意矣君主于责善而无望报之心则亦可以为怨而不怒也否则全出于计较之何足取焉
　　谷风三章章六句
　　蓼莪
　　经防曰父母弃背孝子追悼之而作此诗也旧说民人劳苦孝子不得养其亲则诗中未见有此意耳
　　蓼蓼者莪匪莪伊蒿【比也】哀哀父母生我劬劳【赋也】
　　始生为莪长大为蒿莪犹可食其后为蒿则无用矣喻父母生育我身至于长大乃成无用之子此孝子自怨之辞也
　　○蓼蓼者莪匪莪伊蔚【比也】哀哀父母生我劳瘁【赋也】蔚亦莪长之名比蒿又麤大矣此上两章孝子自言丧其父母所赋之良心不能成立而无以报父母之恩也
　　○缾之罄矣维罍之耻【比也】鲜民之生不如死之乆矣无父何怙无母何恃出则衘恤入则靡至【赋也】
　　缾小罍大皆酒噐自罍而酌之于缾者也盖人之得生理以生者皆父母之所赋人子丧其良心不能自尽则若父母不能成其子者如缾罄而罍耻也父母尚在则犹得以资其教训而成然后可以言报也鲜民者华谷严氏以为单独之民无父母者是也父母既死则无以资之成徳生理既尽不可为人虽生无益故曰不如无生自上庇下而言则曰怙自下倚上而言则曰恃其实一也互言之耳衘恤抱永恨也靡至者无归也此皆言生不如死之意
　　○父兮生我母兮鞠我拊我畜我长我育我顾我复我出入腹我欲报之徳昊天罔极【赋也】
　　生得其生气也鞠穷也母之保子无不尽也此分言父母生鞠之恩下乃緫言之拊初生时拊摩之防其惊也畜乳之如畜初生也养谓顺其性无所挠也长谓能就口食则哺之也育谓当寒暑时则近身而覆育之也顾谓行戯于地时去之而反顾也复谓顾之又顾不能暂舍也腹谓出入常置之于懐抱也此章曲尽父母爱子之情而恩之所以难报也
　　○南山烈烈飘风发发【兴也】民莫不谷我独何害【兴意】烈与冽同言气之寒也郑氏曰烈烈犹栗烈也发发疾貌此皆惨酷之意以喻天降毒害而使父母终也
　　○南山律律飘风弗弗【兴也】民莫不谷我独不卒【兴意】律律犹烈烈弗弗犹发发盖烈与律发与弗皆声相似也○此两章皆言天降惨酷之祸而使不得终身致孝也
　　蓼莪六章四章章四句二章章八句
　　大东
　　经防曰周衰国乱无政京师之人络绎使于诸侯道途困于供输故东人怨而作此诗也序以为谭大夫所作盖未有据焉
　　有饛簋飱有捄棘七周道如砥其直如矢君子所履小人所视睠言顾之潸焉出涕【赋也】
　　饛满也簋盛黍稷之噐客一斗二升详见权舆字义此则以民间一簋之食而言也飱熟食谓黍稷也礼簋盛黍稷或曰飱盖水浇饭也人旦则食饭夕则食飱捄曲貌棘匕以棘为匕长乐陈氏谓廪人所概黍稷之匕也飱饛簋而匕用棘盛时富足者如此周道大道非谓适周之道也砥砺石言平也盖盛时君臣志在足民食而已但从大道而行初无难事故以如砥如矢言之君子所履以行法于上小人所视以取法于下故民忘其功而不知谁之所为也今乃不然故回顾盛时而潸焉出涕也睠与眷同顾而囬首也顾谓顾西周之盛非顾适周之道也潸涕下貌
　　○小东大东杼柚其空纠紏葛屦可以履霜佻佻公子行彼周行既徃既来使我心疚【赋也】
　　小东大东东方小大之国也周在西故诸侯之国为东杼持纬之梭也柚卷织之轴也杼柚空则人无衣矣然有葛屦亦可履霜虽奔走于寒月不足忧也惟佻佻之公子奉使适周徃来络绎无有已时此则使我心疾耳佻佻轻薄不耐劳苦之貌公子谓诸侯之子为大夫者以周人责礼于诸侯而诸侯使贵戚之卿脩问无常期也则其礼物之徴科道途之供亿皆取办于民所以顾西周之盛而潸焉出涕者盖在于此
　　○有冽氿泉无浸获薪【兴也】契契寤叹哀我惮人【兴意】薪是获薪尚可载也【兴也】哀我惮人亦可息也【兴意】
　　冽寒意侧出曰氿泉获刈也契契忧苦也惮劳也载载以归也当时民困于役盖有获薪不得载而浸于汍泉者故以起兴谓使人得载获薪以归而少息其劳也
　　○东人之子职劳不来西人之子粲粲衣服舟人之子熊罴是裘私人之子百僚是试【赋也】
　　东人诸侯之人也职专主也来慰抚之也西人京师之人也舟人私人皆夲西人言舟人为之驾游戯之舟者而其子亦以熊罴为裘武服以熊罴为裳盖武士之饰也私人谓夲无官职卑贱之属也试用也谓得见用而列于百僚也此言西人与其从人皆美衣食禄而东人之所以困也
　　○防以其酒不以其浆鞙鞙佩璲不以其长维天有汉监亦有光跂彼织女终日七襄【赋也】
　　鞙与娟同玉净貌璲与瑞同古者君臣以瑞玉为佩浆酒之米汁相载者见周礼酒正此言西人至东国而东人防以酒燕饮之则彼不以为浆防以玉赠送之则彼不以为长盖眇视之而欲责其礼之厚也无以给之而人亦无恤者惟天汉有光庶乎可以监视而织女三星跂然鼎足则终日七襄庶乎能成文章以助我之供亿也此言东人不胜西人之诛求而欲求助于天也亦无所愬之辞
　　○虽则七襄不成报章睆彼牵牛不以服箱东有啓明西有长庚有捄天毕载施之行【赋也】
　　报章谓织之用纬一徃一来相报而成章也睆明貌牵牛星名服驾也箱大车之箱也啓明长庚天毕皆星名行行列也有牛驾车可以载物而不服箱得日可乆照以助劳役得毕可获禽以供賔客而皆无实用但施之行列而已故因论织女而并及之欧阳氏曰虽有织女不能为我织而成章虽有牵牛不能为我驾车而载物虽有啓明长庚不能助日为昼俾我营作虽有天毕不能为我掩捕鸟兽
　　○维南有箕不可以簸扬维北有斗不可以挹酒浆维南有箕载翕其舌维北有斗西柄之掲【赋也】
　　箕斗皆星名挹酌也翕犹张也掲高举也箕以簸米斗以挹酒天有此星而无实用盖承上章之意而言无所望于天也又言箕斗不惟不为东民之用而反若助西人以病民者见天运如此无可奈何也
　　大东七章章八句
　　四月
　　经防曰此必仕者之子孙为南国之州牧而为小人搆祸无所容身故作此诗也
　　四月维夏六月徂暑先祖匪人胡寜忍子【赋也】
　　四月周正建卯之月而六月则建巳之月也周之六月方将入暑而暑已先徂则秋气之交太蚤而生意之逹遂穷此不仁之徴也先祖盖尝有功于国家者岂非人乎今亦不念之而忍于其子孙此指王而言也旧说以为无所归咎之词则孙之于祖岂可以匪人言之欧阳氏盖尝辩之矣
　　○秋日凄凄百卉具腓乱离瘼矣奚其适归【赋也】
　　腓草根瘇病如足之腓也秋日者午未申三月之日也物方长盛虽与申交未能杀物百卉不宜尽病也今至于具腓则政事严急之过也以严急之故而至于乱离之瘼则将何所适归防言无可徃也○卉以下章山有嘉卉例之可以兼木但此云具腓则止可以言草耳盖卉散言之则草木宜有分通言之则皆谓之卉
　　○冬日烈烈飘风发发民莫不谷我独何害【赋也】
　　冬日酉戍亥三月之日也亥月虽渐寒而气尚未冽气冽而又飘风甚疾乃隆冬之候也而酉戍亥三月常如此焉则惨酷之过也民指在位者言谷善也盖在位者小人众而君子独则小人得以安身自善而君子则受害矣上三章皆一意
　　○山有嘉卉侯栗侯梅【比也】废为残贼莫知其尤【赋也】栗梅美材也以比贤人而伤残之贼害之则废而无可用矣莫知其尤谓残贼者之罪王不之知也
　　○相彼泉水载清载浊【兴也】我日搆祸曷云能谷【兴意】搆结也合成之意泉水夲清搅扰之而后浊一息则复清矣今小人日日搆祸则天下无复清时矣我何能安其身而自善乎此承上章言王不能知小人之罪则祸不止也
　　○滔滔江汉南国之纪尽瘁以仕寜莫我有【赋也】
　　江汉详见汉广字义纪经带包络之意言江汉所以经纪南国其水滔滔泛滥下民垫溺所系而我仕其地以句宣之鞠躬尽瘁可谓有功矣而王不有其功畧不记念所以忍使小人搆祸也
　　○匪鹑匪鸢翰飞戾天匪鳣匪鲔濳逃于渊【赋也】
　　鹑大雕也鸢鹰类详见旱麓字义鳣鲔说见硕人言鱼鸟皆能逺害自全今不能高飞逺逝则无所逃于小人之搆祸矣
　　○山有蕨薇隰有杞桋【兴也】君子作歌维以告哀【兴意】蕨薇说见草虫杞枸杞详见四牡字义桋当作荑如自牧归荑之荑故曹氏从荑解而曰茅始生也蕨薇杞荑皆可食者既无可徃而于山隰之间采此四物以为食如伯夷食薇四皓茹芝之类则遁山林而无所用于世矣此情之可哀者也故作诗以告之庶防知我抑鬰之情耳
　　四月八章章四句








　　诗说解頥正释卷十九
　　钦定四库全书
　　诗说解頥正释卷二十　　　明　季夲　撰
　　北山
