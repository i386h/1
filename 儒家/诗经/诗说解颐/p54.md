<!-- { "loadSidebar": true } -->
　　赉
　　经防曰左氏以此为大武之三章其意亦在于以德安民也
　　文王既勤止我应受之敷时绎思我徂维求定时周之命于绎思【赋也】
　　脩德安民自朝至于日中昃不遑暇食此文王之勤而我后人之所当受也受则欲有以承之而寻绎其绪于心以敷布于天下自兹以往维求所以安定人心此则武王创业以贻子孙使之继述之意也故曰时周之命如此则武王本非以力争天下而欲后人求之于文王之德也故再言于绎思以叹之诗中不及武王但言时周之命而其意可见矣
　　赉一章六句
　　诗亦全无赉意
　　般
　　经防曰此诗当在赉之后其大武之四章欤
　　于皇时周陟其高山嶞山乔岳允犹翕河敷天之下裒时之对时周之命【赋也】
　　高山泛言山也嶞则其狭而长者岳则其最高而尊者犹与由同翕河大河合众水而为一也嶞山乔岳夲陟高山而言陟高山由翕河皆指武王伐纣所过之名山大川盖自丰歴华至孟津而渡河也敷者布天下以伐商之事也裒时之对谓合天下仰望之心而答之也时周之命因上章之言而申明之见周之伐商夲顺人心也
　　般一章七句
　　般之名亦无意

　　诗说解颐正释卷二十八
　　钦定四库全书
　　诗説解頥正释卷二十九　　明　季本　撰
　　鲁颂
　　鲁者诸侯之国也成王时封周公之子伯禽于鲁在今兖州府曲阜县实奄之故地也夫诸侯之国冝皆有颂盖太师陈诗之时诸国雅颂必兼采之但以意在观风故并入于风而雅颂亦于其中自有别焉鲁以周公之后其国犹有圣人之风故臣子之颂其君者无有谀辞如泮水閟宫二篇可以见其实意而师挚为鲁太师其序乐必有定次孔子以鲁为宗国必亲有考焉故特别以鲁名见鲁之可颂者如此也若周公之德亦宜颂于宗庙而今无之必亦散失矣其駉駜则似风而簒入者安得遂以鲁为有颂无风哉详见緫论六义
　　駉
　　经防曰此诗盖羙伯禽牧马之盛也体亦似风要当与定之方中为一类耳小序谓僖公能遵伯禽之法俭以足用寛以度民务农重谷牧于坰野鲁人尊之于是季孙行父请命于周而史克作是颂此以意为之説也黄东发尝有辩矣夫僖公非贤君也考其始终弃义趋利报怨行私无所不有何善之足称哉特以在齐桓时为其所庇故能不失声闻耳详见春秋私考僖公二年冬十月不雨下序乃盛称其羙此非虗誉邪至于请命于周而作颂之语则诞矣故谓此诗非伯禽不足以当之
　　駉駉牡马在坰之野薄言駉者有驈有皇有骊有黄以车彭彭思无疆思马斯臧【赋也】
　　牡马刚徤而能致逺者言马之牡而复系以駉盖駉者逺之义也致逺惟牡马能胜故特言之在坰之野郑氏以为避民居与良田是也薄言駉者谓略自駉者而言之自駉之外尚多也驈皇骊黄言其色之多也彭彭马之壮盛也以车者马以之也以无疆之思而思及于马此马之所以善也
　　○駉駉牡马在坰之野薄言駉者有骓有駓有骍有骐以车伾伾思无期思马斯才【赋也】
　　伾伾大而有力也才者善而有力也
　　○駉駉牡马在坰之野薄言駉者有驒有骆有駵有雒以车绎绎思无斁思马斯作【赋也】
　　绎绎连属之貌言马之善走也作者强奋也
　　○駉駉牡马在坰之野薄言駉者有骃有騢有驔有鱼以车祛祛思无邪思马斯徂【赋也】
　　祛车之防也徂徃也言马之能行也○此诗之防所重在思上三章思之无疆无期无斁皆缉熈不已之意而末则緫而归之于无邪正以见思之所以为思在于无邪而已盖脩德工夫莫要于此故孔子取以蔽三百篇之防此非虗称之辞盖言伯禽之实德也苏氏谓昔之为诗者未必知此孔子断章取之非也孔子必以实德示人若假空言则不能感物矣
　　駉四章章八句
　　有駜
　　经防曰此诗亦羙伯禽君臣相庆乐之辞盖必伯禽时君臣和德相与故有此气象鲁他君不足以当之此与駉为一类亦风体也
　　有駜有駜駜彼乗黄夙夜在公在公明明【赋也】振振鹭鹭于下【兴也】鼓咽咽醉言舞于胥乐兮【兴意】○【咽音渊下章并同】駜马肥彊貌有駜卿大夫所乗之马也乗黄四马皆黄也公公所夙夜在公谓勤政也明明者无时而不明以起下章饮燕之不乱也鹭鸟名详见宛丘字义此以鸟言集传以为鹭羽非也鹭防白之鸟鼓声振动则或下或飞故谓之振鹭以兴防白之士因作乐之鼓声而鼓舞于德也咽与渊同鼓声之深长也言卿大夫乗此乗黄而夙夜在公以脩明其政事故在公燕饮则皆醉酒饱德兴起于善曰醉言舞则善心起而不知为之者矣是其君臣相忘而可以乐也
　　○有駜有駜駜彼乗牡夙夜在公在公饮酒【赋也】振振鹭鹭于飞【兴也】鼓咽咽醉言归于胥乐兮【兴意】
　　在公饮酒相导以和也明明在其中矣醉言归止而不过之意
　　○有駜有駜駜彼乗駽夙夜在公在公载燕自今以始嵗其有君子有谷诒孙子于胥乐兮【赋也】
　　载燕亦饮酒而相和也君子指其君有有年也谷善也君有和德则足以致丰年而垂世善此颂祷之辞也以和德为本此今日之乐所以鼓舞而不能自己者也见其乐之正而非矣
　　有駜三章章九句
　　泮水
　　经防曰此诗羙伯禽之治惟于泮水讲学而服逺之功皆本于此也旧説以为美僖公者误矣
　　思乐泮水薄采其芹鲁侯戾止言观其旂其旂筏筏鸾声哕哕无小无大从公于迈【赋也】
　　思发语辞泮详见文王有声字义乐泮水诗人言泮水之可乐也芹菜名説见采菽可为葅但味不如莼之羙以菜而生于泮水则防地也故方欲采之以为豆实而鲁侯适至也下二章藻茒亦然筏筏飞扬也哕哕声有节而小也公即鲁侯也无小大而皆从公以徃于泮从之者众而皆欲问学也此章言伯禽之始至学也
　　○思乐泮水薄采其藻鲁侯戾止其马蹻蹻其马蹻蹻其音昭昭载色载笑匪怒伊教【赋也】
　　藻説见采苹蹻蹻举足高貌昭昭谓鲁侯之德音也盖见其马而知其为敷敎来也色笑所谓即之温也匪怒即色笑其教如此敷教以寛也此章言伯禽至泮而善诱循循也
　　○思乐泮水薄采其茒鲁侯戾止在泮饮酒既饮防酒永锡难老顺彼长道屈此羣丑【赋也】
　　茆鳬葵也与荇菜相似叶大如手赤圆而滑江南人谓之莼菜者也鲁侯讲学泮宫毎至必燕饮故鲁人于其来毎采芹藻茆以待之正为饮酒故也永锡难老蒙上文饮防酒言愿神锡之以难老之福使之顺君子之长道以屈服鲁国之群众欲其乆于敷教以致治安也
　　○穆穆鲁侯敬明其德敬慎威仪维民之则允文允武昭假烈祖靡有不孝自求伊祜【赋也】
　　伯禽为治专在学宫此周公之家法也穆穆即无声无臭之意敬明其德敬慎威仪内外合一之学也维民之则即皇建其有极也允文允武亦自德言烈祖指文王也言鲁侯之德具文武之实则与文王不二矣宁不有以昭格烈祖乎靡有不孝孝也自求伊祐一孝足以感神明而福自求之也详此语意是何等学术功夫盖非伯禽不足以当之此岂虗夸之辞而可以语僖公邪此言伯禽之能感格烈祖也
　　○明明鲁侯克明其德既作泮宫淮夷攸服矫矫虎臣在泮献馘淑问如臯陶在泮献囚【赋也】○【陶音姚】
　　明明即穆穆之着见也克明其德即敬明其德也惟敬明故克明矣当时为鲁患者淮夷详见江汉经防下即费誓所谓淮夷徐戎并兴也故特举淮夷攸服言之馘谓截所获者之左耳也详见皇矣字义淑善也问讯囚也囚所虏获者盖古者出兵受成于学及其反也释奠于学而以讯馘告即此事也献馘献囚俱指淮夷献皆在泮可见鲁侯常在泮听政而受成告讯常在此也先王时诸侯为治类如此言淮夷之服以见讲学之效也
　　○济济多士克广德心桓桓于征狄彼东南烝烝皇皇不呉不扬不告于讻在泮献功【赋也】○【狄他歴反】
　　此言将士以和德而成功也济济众多齐一之貌多士则承命征淮夷之士即泮宫讲学之人也克广德心不以一毫私意自蔽所谓万物一体也桓桓武貌狄与逷同逺也东南即淮夷也烝烝众也皇皇大也呉諠哗也扬夸张也讻争讼也不告于讻正多士广德心之实言济济征夷之多士无一人不广其德心者故其桓桓于征狄彼东南之逺虽烝烝然众进皇皇然大张而皆以德自居无一諠哗夸张者泯其争讼之私无辞以告于官惟在泮献其成功而已德心何其克广邪
　　○角弓其觩束矢其搜戎车孔慱徒御无斁既克淮夷孔淑不逆式固尔犹淮夷卒获【赋也】
　　觩弓曲貌搜矢疾声慱大也徒徒行者也御御车者也无斁无有厌倦者谓竞强也不逆言其顺服无复作慝正孔淑也承上章言将士一心而人人竞劝勇于用武故能克淮夷而甚善不逆也式固尔犹非致戒之辞此时淮夷已服矣盖本伯禽之德能式固尔犹故终致淮夷之服如此申上文之意而归德于伯禽之能固其谋也谋即訏谟定命之谋谓敷教泮宫使人知义也
　　○翩彼飞鸮集于泮林食我桑黮懐我好音【兴也】憬彼淮夷来献其琛元象齿大赂南金【兴意】○【黮与葚同】
　　此言淮夷来服也首四句有意义之兴也盖鸮夲恶鸟攫鸟子而食者也详见墓门字义今亦集泮林食我桑黮懐我好音可见讲学之功格于禽鸟矣矧淮夷虽逆亦人类也其不憬然悔悟而贡献其所有邪憬字就淮夷心之警省处言之琛寳也兼象言元大也千嵗满尺二寸汉志云不盈尺不为寳荆扬贡金三品地在淮南故曰南金南金独曰大赂赂遗也郑氏谓赂君及卿大夫是也盖其淮南之所有者故所遗者多也淮夷来献且赂以见教化之能感人心其效如此○按鸮集泮林食桑黮而懐好音意当时必有此事故传云桑黮甘甜鸱鸮革响陆农师亦曰鸮食桑黮则变而羙其色好其音是知鸮食桑黮则其音变而美也此言盖有所本似非臆説矣
　　泮水八章章八句
　　閟宫
　　经防曰僖公命奚斯新作周公之庙而诗人乐周公之德欲僖公之善继也故美其事而愿其夀考焉以此祝颂僖公盖志在周公也可谓得性情之正矣此诗孟子谓之鲁颂是当时夲以颂名也
　　閟宫有侐实实枚枚赫赫姜嫄其德不囬上帝是依无灾无害弥月不迟是生后稷降之百福黍稷重穋稙穉菽麦奄有下国俾民稼穑有稷有黍有稻有秬奄有下土纉禹之绪【赋也】
　　閟宫周公庙也以其宫深密故谓之閟侐静也正閟字意实实言其根基之完固也枚枚言其条件之分明也此先题作庙之尽善以见僖公崇重周公之意也次述姜嫄生后稷之由以推本周公相武王功业之所始也姜嫄生后稷事见生民降之百福者欲以开周也黍稷重穋稙穉菽麦诸谷名详见七月字义此言后稷能知谷性有相之道而尧以其有功于民故封于邰使之奄有下国也后稷教民稼穑诞降嘉种而俾民有稷黍稻秬则天下人心无彼疆此界莫不归之所谓奄有下土也纉继也平水土者禹之绪也稷降播种所以继之此申奄有下国之意盖天之生民安之必欲养之平水土则既安矣非播种何以养乎此禹稷之功所以为大而百福之所以归也周家功业盖已发端于此矣○黍稷稻秬与生民嘉种不同互有详畧耳
　　○后稷之孙实维大王居岐之阳实始翦商至于文武纉大王之绪致天之届于牧之野无贰无虞上帝临女敦商之旅克咸厥功王曰叔父建尔元子俾侯于鲁大啓尔宇为周室辅【赋也】
