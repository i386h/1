<!-- { "loadSidebar": true } -->
　　礼仪既备谓九献之后加爵旅酬之礼皆毕也戒告也至此时则击晋鼓而大钟应之所以告乐之备而万舞陈于庭也徂位者祭事毕而主人徃阼阶上西面之位也工祝致告致尸意于主人而告利成也具皆也孔氏以为群庙非止一人故也知其皆醉者诚敬之至如将见之盖尸者神之所依因尸醉而知神之皆醉也群庙之神止立一尸而诸皆统之矣详见庙制考义昭穆之制条下鼔钟送尸者徒鼓钟也如尚书大传出入撞钟之类若送尸则别有乐如周礼所谓尸出入则奏肆夏是也废去彻收也诸宰彻去诸馔君妇则彻笾豆而已备言燕私者谓礼既备而行燕毛之礼也盖天子之礼祭祀既毕賔客则令与明日賔尸之事然后归俎同姓则祭日留与之燕所以尊賔客亲骨肉也此章言祀礼既成而燕同姓以尽私恩也
　　○乐具入奏以绥后禄尔殽既将莫怨具庆既醉既饱小大稽首神嗜饮食使君寿考孔惠孔时维其尽之子子孙孙勿替引之【赋也】
　　乐具入奏者庙制前庙以奉神后寝以藏衣冠祭于庙而燕于寝故乐皆入奏于寝也绥安也欲其安受后禄也盖人君燕同姓所以睦族将进也殽将具庆醉饱稽首族既睦矣此则和气感于神明而后禄之所以绥也故承前章神嗜饮食而言君之祭祀甚顺甚时无所不尽是以鬼神飨之锡之以福而使君寿考此禄之受于前者也替废也子孙不替而引长之所谓绥后禄者如此此祝颂之辞也○此诗每章皆言祭祀获福之意以见鬼神飨祀系于人君尽惠时之诚而同姓与燕私之乐者亦以此颂之而欲其绥后禄也祭之获福岂苟然防○此篇及下篇所言祭祀之节品物之供及礼乐之用并详见庙制考义末篇
　　楚茨六章章十二句
　　旧说以此诗为述公卿有田禄者力于农事以奉其宗庙之祭然观诗意似言王者之盛礼而礼备乐具非公卿之祭所得有者况诗为燕私而作不为祭也盖祭不徼福诗内所言锡福皆已然之辞神既福之故可言之以是知其为燕私之诗而燕私之有颂亦答谢之辞耳若谓其为武王时诗则说见大田篇后云
　　信南山
　　经防曰此周人喜其君秋成致祭而以勤民获福之事祝颂之亦周颂也集传谓公卿奉祭之诗与楚茨同则辩见上篇矣
　　信彼南山维禹甸之畇畇原隰曽孙田之我疆我理南东其畆【赋也】
　　南山终南山也在镐京之南畇畇垦治均平之意曽重也曽孙非特主祭者得称曲礼外事曰曽孙某侯武王祷名山大川曰有道曽孙周王发是也曽孙自曽祖后三代以至无穷皆得称之然此盖指武王也自大王迁岐至武王为曽孙夲大王而言也田之即疆理按緜之诗大王迁岐之初已疆理矣而以此为武王者盖大王之所疆理者殷人七十畆之助武王既有天下则复开拓覈定之而为百畆之彻也此章言畿内彻法之田皆曽孙之所疆理而民得以享地利也畆垄也长乐刘氏曰其遂东入于沟则具畆南矣其遂南入于沟则其畆东矣
　　○上天同云雨雪雰雰益之以霡霂既优既渥既霑既足生我百谷【赋也】
　　同云云一色也将雪之候如此冬有雪而后春夏有雨故以雨雪起之雰雰雪乱貌霡霂小雨貌优多渥浃霑润足盈也皆饶洽之意盖雪多则敛阳密而足以固根夲雨小则入土深而足以滋发生言曽孙感召天时之和以生百谷养民也
　　○疆埸翼翼黍稷彧彧曽孙之穑以为酒食畀我尸賔寿考万年【赋也】
　　埸畔也翼翼整齐不乱貌彧彧域限分明貌言疆理既定而黍稷之成如其畆域则无不收之田矣曽孙之穑以公田所入言也畀与也尸賔者祭时有献尸献賔之事也盖曽孙以其所收之黍稷为酒食以献尸賔也此章言曽孙秋成祭飨而获福也
　　○中田有庐疆场有是剥是菹献之皇祖曽孙寿考受天之祜【赋也】
　　在田中新熟进之于君而剥之为菹以献于皇祖所以荐时物也菹酢菜也此承上章言田中所收之黍稷既为酒食矣而田畔所种之乃野人所献之时物曽孙亦以献于皇祖不敢遗田之所入其致敬如此所以能获福也
　　○祭以清酒从以骍牡享于祖考执其鸾刀以啓其毛取其血膋【赋也】
　　祭灌地以降神也清酒郁鬯之酒以其清防而名也从从而迎牲也骍牡赤色之牛尚未杀也享献也享祖考承骍牡而言事在杀后先言之以从文便盖杀牛取膋方将焫萧以求神尚未享也天子宗庙用大牢之祭独言牛而不及羊豕者正以取膋为重耳执谓杀者所执主人但视之而已不必亲杀也鸾铃也刀环有铃则割应声而中节也啓毛者将以毛从血以别于所杀之牲也取血者将荐血以歆神也膋膓间脂取膋以升臭即记所谓焫萧合羶芗也求神所重在此而荐血歆神亦未献而求神也此章言求神之事祭酒求神于隂也荐血亦求神于隂也燔膋求神于阳也先求神而后可以享矣
　　○是烝是享苾苾芬芬祀事孔明先祖是皇报以介福万寿无疆【赋也】
　　烝享方言享祖考也报以介福谓报之以助其福使享无疆之万夀也此章言曽孙祭祀致敬而获福也
　　信南山六章章六句
　　甫田
　　经防曰此因王者省耕以致丰年而农人颂美之诗也必亦颂武王者矣
　　倬彼甫田嵗取十千我取其陈食我农人自古有年今适南畆或耘或耔黍稷薿薿攸介攸止烝我髦士【赋也】倬大貌甫田大田也千与阡同十阡指公田百畆言每十畆千歩为阡故百畆为十阡也详见臣工篇之噫嘻章我者农人自我也陈公田所入之旧谷也古之省耕者察民之不足而补助之是以其陈食农人也而我取之自古如此所以人得尽力而有年也自古有年由大王迁岐以后言今适南畆以省耕者言也耘除草也耔壅夲也薿薿茂盛貌有多而相碍之意见农人之耘耔而黍稷盛茂亦有有年之望也介助止息烝进也髦士民间之俊士也言既有所补助而止息其地以进髦士而劳之使归告父兄欲其勤于力田也此章緫言曽孙省耕而补助作兴之事也
　　○以我齐明与我牺羊以社以方我田既臧农夫之庆琴瑟击鼔以御田祖以祈雨以介我稷黍以谷我士女【赋也】
　　齐明明粢也牺纯全之羊也盖飬之以供祭者故曰牺社夲春祈方夲秋报今则天子省耕而合祭于一处即大田所谓来方禋祀也孔氏曰郊特牲云社稷大牢则四方之神亦大牢此独言羊以防句窃意大夫无故不杀牛大夫与庶民成群立社亦宜养羊以为牺而因天子之至则即以其所飬之羊供祭据牺羊为义故不及大牢耳粢盛牢醴皆当地丘乘所供故农人自称曰我既尽臧善御迎也田祖亦与社方合为一祭一方之社方本非尊神作乐以迎田祖而主之介助也谷养以五谷养民也田尽臧以为农夫之庆甘雨助稷黍以资士女之养皆夲上文社方田祖之祭言一事而互其文也可以见曽孙为民祈福之意矣○田祖方社之祭互见丰年
　　○曽孙来止以其妇子馌彼南畆田畯至喜攘其左右尝其防否禾易长畆终善且有曽孙不怒农夫克敏【赋也】曽孙来止正谓省耕也田畯至喜喜农家妇子之勤饟足以慰曽孙之意也攘其左右谓攘却其左右之从人亲为尝其馌之防否言其与民亲也民尽力于田故其禾易治竟畆如一而能终善且有也与民相亲则不待有所督责而民勤于耕矣不怒申上文攘其左右尝其防否之意农夫克敏申上文禾易长畆终善且有之意此章言曽孙省耕亲民而农自劝也
　　○曽孙之稼如茨如梁曽孙之庾如坻如京乃求于斯仓乃求万斯箱黍稷稻粱农夫之庆报以介福万寿无疆【赋也】
　　曽孙之稼以天子公田之入言也在田未刈曰稼已刈未入仓而露之曰庾茨屋盖言其比密也梁桥梁言其穹窿也坻水中之髙地也京髙丘也尔雅以京为廪而曰方谓之京非此如京之义矣箱车箱也黍稷稻梁详见七月字义承上章言农夫既敏则曽孙公田所入之稼积于庾者多矣即所谓终善且有也于是求千仓以贮之万车以载之而黍稷稻粱无所不有见其稼之皆善也曽孙获丰年之福如此此农夫之所以庆也前章言农夫之庆曽孙期望其民之辞也此章言农夫之庆农夫喜慰其君之辞也君以福望其民而民以福归于君非曽孙有爱民之诚而何以致此福乎故又愿天为民报之以助其福盖既有丰年之福矣而又益之以万寿则其福无穷是所以助也民爱其君故颂祷之如此集传以为归美于下则失之矣君之于民岂有称万寿者哉
　　甫田四章章十句
　　大田
　　经防曰此周人喜其君省敛报赛而颂羙之盖亦武王时之颂也
　　大田多稼既种既戒既备乃事以我覃耜俶载南畆播厥百谷既庭且硕曽孙是若【赋也】
　　大田尽所省之地而言多稼则据今日禾之已成者而言也种择其种戒饬其具也备谓备此二事也此本其未耕之初而言覃利载事也此本其已耕之时而言播布处直硕大也此则言其在田而未刈者即上文所谓多稼也若顺也此章言曾孙惟以多稼为善而民以力农为能顺也
　　○既方既皁既坚既好不稂不莠去其螟螣及其蟊贼无害我田穉田祖有神秉畀炎火【赋也】
　　方皁而至于坚好则禾已成稼而可刈矣以稂莠除故也然此人力之能为者也惟螟螣虫贼四虫之害则非人力所能为皆頼田祖之神秉执此虫付之炎火尽烧絶之使无遗种此即去之之意也穉以禾中之防穉者言虫之所欲食也此盖已稼时之言非始望于田祖也后世如姚崇捕蝗掘坑而以火焚之盖必古法而亦有頼于田祖耳此言谷之生成无害惟神是相而实归于君徳之所感通也
　　○有渰萋萋兴雨祁祁雨我公田遂及我私彼有不获穉此有不敛穧彼有遗秉此有滞穗伊寡妇之利【赋也】渰云兴貌萋萋盛貌祁祁徐也云欲盛盛则多雨雨欲徐徐则入上公田详见读礼疑图卷一穉小也谓禾内之熟迟而未可刈者穧束也谓禾已刈而束防之所不及者秉把也谓禾以东而辇载之所不及者滞漏也谓禾穗已刈折乱而并获之所不逮者此章言雨泽得宜而公私皆有余利亦君徳之所致也
　　○曽孙来止以其妇子馌彼南畆田晙至喜来方禋祀以其骍黒与其黍稷以享以祀以介景福【赋也】
　　曽孙来止正言省敛也禋精意以享之名来方之方以天子所至之地言谓畿内之一方非四方之方也禋祀则以田租主方社而合祭之盖一时省敛祭不暇分也骍黒毛氏以为骍牛黒羊豕是也此章言曽孙省敛为民赛祷而民祝之受福也大义与甫田社方田祖之祭同但彼以省耕言此以省敛言耳
　　大田四章二章章八句二章章九句
　　按楚茨信南山甫田大田四篇或疑其为豳雅朱子以其辞与七月相类亦有防无可疑之说然考之诗辞似皆为天子事且豳之时殷世也其牲宜称白牡而谓之骍牡乃周天子之礼而曽孙之云必因大王肇迹岐周而言四诗以类相从有如一体此岂可以为豳风哉但皆似周颂而误入于小雅耳若豳雅则固亡之矣
　　瞻彼洛矣
　　经防曰此宣王因车攻之狩防诸侯讲武事而诸侯作此诗以美之见其为保国家之计也事与车攻同
　　瞻彼洛矣维水泱泱君子至止福禄如茨韎韐有奭以作六师【赋也】
　　洛水出陜西洛南县冡岭山东流至河南府是为洛阳即东都防诸侯之处也泱泱深广貌君子指天子韎赤色茅搜所染也韐鞸也合韦为之鞸与韎韦之裳同色是戎服也详见六月及车攻字义作起也六师天子之六军也天子亲至东都戎服而起六师见其有征讨之事也
　　○瞻彼洛矣维水泱泱君子至止鞞琫有珌君子万年保其家室【赋也】
