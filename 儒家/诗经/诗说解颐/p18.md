<!-- { "loadSidebar": true } -->
　　妇人以执防为事故以析薪起兴而言析薪时可以用斧裁断而娶妻则必以正礼听媒妁之言故既嫁不可专断也得得相合也极谓从其意之所极亦专断之意也
　　南山四章章六句
　　甫田
　　经防曰此诗欲人循序渐进而不躐等逺求也集传得之矣
　　无田甫田维莠骄骄无思逺人劳心忉忉【比也】
　　无田之田佃也谓耕治也甫田之田谓大田也甫大也莠害苖之草也骄骄人力不能芟治而致其骄纵也忉忉忧思貎
　　○无田甫田维莠桀桀无思逺人劳心怛怛【比也】
　　桀桀亦人力不能芟治而致其桀傲也怛怛惨切貎
　　○婉兮娈兮总角丱兮未防见兮突而弁兮【比也】
　　婉娈少好貎盖委曲顺从之意丱两角貎未防不多时也突忽然高出之貎弁者冠之大号加冠则成人矣
　　甫田三章章四句
　　卢令
　　经防曰此称美猎者之诗亦淫俗也大意与还同
　　卢令令其人羙且仁【赋也】○【令平声】
　　卢田犬也令令犬颔下环声仁如叔于田洵美且仁之仁
　　○卢重环其人美且鬈【赋也】
　　重环大环贯一小环所谓子母环也鬈与拳同郑氏以为勇壮也则与仁字意合
　　○卢重鋂其人美且偲【赋也】
　　鋂一大环贯二小环也毛氏曰偲才也
　　卢令三章章二句
　　敝笱
　　经防曰此刺鲁庄公不能防闲文姜亦鲁风也旧说鲁桓防弱不能防闲则桓公时文姜尚未肆集传得之矣
　　敝笱在梁其鱼鲂鳏【比也】齐子归止其从如云【赋也】
　　敝壊也笱说见邶谷风鳏毛氏以为大鱼盖本孔丛子然此诗以配鲂鱮且入笱中者必非大鱼也
　　○敝笱在梁其鱼鲂鱮【比也】齐子归止其从如雨【赋也】鱮似鲂亦谓之鲢
　　○敝笱在梁其鱼唯唯【比也】齐子归止其从如水【赋也】○【唯音委】
　　唯唯出入不禁之貎○此诗三章皆以敝笱比鲁庄公也夫死从子庄公当知所自立矣齐子反归于齐而从者如云如雨如水言其众多而势不可遏也云雨水皆有隂气感通之意盖以况从行者之有淫心也
　　敝笱三章章四句
　　赵伯循曰或曰子可以制母乎曰夫死从子通乎其下况国君乎君者人神之主风化之本也不能正家如正国何若庄公者哀痛以思父诚敬以事母威刑以驭下车马仆从莫不俟命夫人徒往乎夫人之往也则公哀敬之不至威命之不行耳
　　载驱
　　经防曰小序云齐人刺襄公无礼义盛其车服疾驱于通道大都与文姜滛播其恶于万民焉据序说则上二句言襄公下二句言文姜一章四句之中分作二人辞意断续华谷严氏辩之谓四句并言文姜文意方贯今以诗辞考之皆优游行乐之意未见其疾驱也盖鲁人刺文姜之言故举鲁地要亦鲁风耳集传以为齐人所作似亦不然
　　载驱薄薄簟茀朱鞹鲁道有荡齐子发夕【赋也】
　　驱以防马言也薄薄犹言畧畧不急之意也箪编竹为方文席也茀详见硕人字义朱漆以朱也鞹兽皮以皮鞔车之前后也夫人之车当用翟茀而以簟但以革鞔漆之而不用他饰取其固而可乆也发夕谓行而遇夕即宿于其舍不急于计程也
　　○四骊济济垂辔濔濔鲁道有荡齐子岂弟【赋也】○【济子礼反岂开改反后凡此类并同】
　　骊马黒色也济济齐一貎凡言济济皆整齐相济之意以此言马则非驰骤者矣濔濔谓入于水中而为其所荡漾见辔之缓而非有如组之势矣岂弟乐易也盖温言煦人之意
　　○汶水汤汤行人彭彭鲁道有荡齐子翺翔【赋也】○【彭必亡反】汶水源出济南府泰安州莱芜县西南流经本州徂来山之阳与小汶河合又西南流至兖州府宁阳汶上县界在齐南鲁北自鲁至齐之道汤汤沸腾之貎彭彭多貎翺翔者缓举盘旋之貎
　　○汶水滔滔行人儦儦鲁道有荡齐子游敖【赋也】
　　滔滔下流貎儦儦众貎○上章言翺翔此章言游敖正见其优游行乐也
　　载驱四章章四句
　　猗嗟
　　经防曰鲁庄公容仪伎艺之美人罕及之但不能防闲其母使与舅氏私焉故齐人叙其美而称之无一贬辞但曰展我甥兮而其重齐轻鲁之意隐然见于言外可谓婉而尽矣
　　猗嗟昌兮颀而长兮抑若扬兮美目扬兮巧趋跄兮射则臧兮【赋也】
　　猗嗟叹辞抑若扬言其长之不能抑也美目之扬目在广眉之上也诗中凡言扬者皆以额广为义故毛氏于此亦曰眉扬集传独以为目动则于他言扬者有不合矣颀长目扬即是昌意此言其容貎之美也趋疾走也跄鸟舞貎巧趋如鸟之舞此言其礼度之习也射则臧言其技艺之精也
　　○猗嗟名兮美目清兮仪既成兮终日射侯不出正兮展我甥兮【赋也】○【射音食后凡以人射之言者并同正音征】
　　美目之清乃其所以得名者此言其容貎之羙也仪既成终事而无所违言其礼度之习也终日尽一日也尽日张侯以射盖自试其艺非礼射也若礼射则三而止谓三畨射讫即止岂待终日哉正者侯之中射之的也射不失正言其伎艺之精也姊妺之子曰甥展我甥者言其以甥之亲而在齐能为齐重也
　　○猗嗟娈兮清扬婉兮舞则选兮射则贯兮四矢反兮以御乱兮【赋也】
　　清扬婉乃其所以为娈者此言其容貎之美也舞象舞靺舞之类选异于众也此言其礼度之习也贯中而贯革不但中的而已四矢者毎射必发四矢即孟子所谓乗矢也反复也中皆得其故处有力故也贯革之射故足以御乱此言其伎艺之精也
　　猗嗟三章章六句







　　诗说觧頥正释卷八
　　钦定四库全书
　　诗説觧頥正释卷九　　　　明　季本　撰
　　魏
　　朱子曰魏国名本舜禹故都在禹贡冀州雷首之北析城之西南枕河曲北渉汾水其地陿隘而民贫俗俭盖有圣贤之遗风焉周初以封同姓后为献公所灭而取其地今河中府觧州即其地也魏地入久矣列于唐风之前犹邶鄘之于卫也篇中公行公路公族皆官疑实诗又恐魏亦尝有此官盖不可考矣今按魏在汾水之曲故城南西并去大河二十余里北至首阳山十余里处河山之间季札歌魏而谓为明主此与春秋传闵公元年卜偃辛廖占毕万赏魏之辞意同盖战国时见魏称王而附为夸大之言如后世追述符命云尔岂非邪説乎
　　葛屦
　　经防曰此诗盖为富而不好礼者发也
　　纠纠葛屦可以履霜掺掺女手可以缝裳要之襋之好人服之【赋也】○【要与□同】
　　纠纠盘结貎掺掺与纎纎同小而嫩也要裳腰襋衣领好人富贵人也葛屦可以履霜女手可以缝裳言无不可也女手而曰掺掺女之小者也言虽小女可以缝裳而治要襋虽好人亦必服之此勤俭之俗美俗也
　　○好人提提宛然左辟佩其象揥维是褊心是以为刺【赋也】○【辟与避同后凡退避之辟放此】
　　提提警惕貎宛委曲逊顺貎辟避路也凡让而避者必左象揥説见君子偕老言好人之心常提提然警惕惟恐召祸故与人之际宛然左辟常退譲以自全至于首之所饰者象揥而已初无金玉之美虽好人而服象揥可见其俭矣礼与其奢也寜俭俭美徳也但富而不好礼则知有已而不知有人终成自私自利耳故诗人以为褊心而刺之
　　葛屦二章一章六句一章五句
　　汾沮洳
　　经防曰此美隐者之诗也
　　彼汾沮洳言采其莫彼其之子美无度美无度殊异乎公路【赋也】○【莫音暮】
　　汾水出太原府晋阳山西南入河盖即自晋入魏也沮洳水浸下湿之地莫菜也似栁叶厚而长有毛刺可为采莫可以充食也无度非尺寸可量也公路主君路车之官
　　○彼汾一方言采其桑彼其之子美如英美如英殊异乎公行【赋也】
　　方彼一方也盖隔水望见之称采桑可以供蚕公行即公路以其主君兵车之行列则曰公行耳
　　○彼汾一曲言采其藚彼其之子美如玉美如玉殊异乎公族【赋也】
　　一曲谓水曲流处藚叶似车前草一名水舄即今泽舄也采藚可以为药公族掌君之宗族者○贤人隐于汾水之间采莫采桑采藚足以自娱故见之者称其美不可及而与在位者殊不同也公路公行公族皆晋之贵大夫
　　汾沮洳三章章六句
　　园有桃
　　经防曰贤人懐才而不得用有忧世之志焉故作此诗旧説谓忧其君国小而无政未为尽得诗意也
　　园有桃其实之殽【兴也】心之忧矣我歌且謡不知我者谓我士也骄彼人是哉子曰何其心之忧矣其谁知之其谁知之盖亦勿思【兴意】○【何其之其音箕后凡以其为语辞者并同】
　　果为核肉为殽果不言核而言殽犹禽不言雄而言牡也心之忧者具在我而人不用不能无不豫色之意也我贤者自谓歌者长言也本歌曲之緫名与謡相对则合曲为歌徒歌曰謡有感即歌如太山梁木之歌未必合乐则謡亦但当为歌而不已之名耳故陈氏旸曰謡者歌声之逺闻也士未仕之称骄者以其轻世肆志而言彼人指当国之人也以当国者为是则同流合汚之类所以为不知我也
　　○园有棘其实之食【兴也】心之忧矣聊以行国不知我者谓我士也罔极彼人是哉子曰何其心之忧矣其谁知之其谁知之盖亦勿思【兴意】
　　棘小枣説见凯风行国谓出游于国中也罔极亦有骄意○此诗二章言桃棘皆果之贱而有实则可以为殽而食以兴人有实徳而不见用此当国者无意于治所以忧世者不能不切于心也然有不可与人言者则亦歌游自肆而已不知我者则谓我乃士也而骄纵无极亦何为哉以其无志不以世道为忧故不思也思则必能知我耳此可见其忧世之心矣
　　园有桃二章章十二句
　　陟岵
　　经防曰孝子行役不忘其亲而想像其念己之言也集传得之矣
　　陟彼岵兮瞻望父兮父曰嗟予子行役夙夜无已上慎旃哉犹来无止【赋也】
　　山无草木曰岵上与尚同止获也古以见获为止
　　○陟彼屺兮瞻望母兮母曰嗟予季行役夙夜无寐上慎旃哉犹来无弃【赋也】
　　山有草木曰屺季少子也妇人之情最怜少子无寐犹言醒睡弃谓弃尸于外
　　○陟彼冈兮瞻望兄兮兄曰嗟予弟行役夙夜必偕上慎旃哉犹来无死【赋也】
　　偕谓与同役者俱无失伍也○此诗想像父母及兄念己之言曰无已曰无寐曰必偕皆劝其子弟勤于王事则犹得归而不至于死也亦可见其家人皆有为国之忠矣
　　陟岵三章章六句
　　十亩之间
　　经防曰此里宅同居之友见世乱国危而相约归田之诗也
　　十亩之间兮桑者闲闲兮行与子还兮【赋也】
　　十亩者两其五亩之宅也古者一夫各受五亩之宅宅必依田以居子者指同仕之人盖居亦同里者故合两家之宅言之而为十亩也自汉儒以二亩半在田二亩半在邑为説而其义遂不可通矣辩见读礼疑图卷之一闲闲闲暇自得也
　　○十亩之外兮桑者泄泄兮行与子逝兮【赋也】
　　十亩之外谓不但同仕者之两家盖并同井之八家而言也泄泄舒而不廹之貎此则又得与邻里同乐矣
　　十亩之间二章章三句
　　伐檀
　　经防曰君子以无功素食为耻不敢怠其勤励自强之志故诗人美之而作此诗也
　　坎坎伐檀兮寘之河之干兮河水清且涟猗不稼不穑胡取禾三百防兮不狩不猎胡瞻尔庭有县貆兮【兴也】彼君子兮不素餐兮【兴意】○【猗与兮同县音悬后凡悬挂之县并同】
