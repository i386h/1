<!-- { "loadSidebar": true } -->
　　大王迁岐肇基王迹而商之人心日渐归周如翦之也故曰翦商非谓其有翦商之志也至文武克纉其绪则积功累仁矣屇至也谓人心皆欲伐商是天命之已至也武王因天命之至而师于牧野所以致之也顺人心以伐商不敢贰之而有所疑虑惟以天命为可畏也此与大明上帝临女无贰尔心义同敦如敦琢之敦故训曰治之治商犹言正商也旅者合将士之众而言见其以一心而成功盖为周公有大功发也故成王告以欲封其元子之意焉元子指伯禽啓开宇居也此推周公之功以起下章庙祀之意
　　○乃命鲁公俾侯于东钖之山川土田附庸周公之孙庄公之子龙旂承祀六辔耳耳春秋匪解享祀不忒皇皇后帝皇祖后稷享以骍牺是飨是宜降福既多周公皇祖亦其福女【赋也】
　　上章言俾侯于鲁告周公之言此言俾侯于东则实命伯禽矣附庸小国不能五十里而附于鲁者周公之孙庄公之子则为僖公无疑龙旂者交龙之旂诸侯建于车上者谓乗此车以出承祀于周公庙也耳耳辔垂貌享献也春秋匪解享祀不忒四时之庙祭错举二时也忒差也宗庙合礼之祭何差之有祭皇皇后帝而以后稷配郊祀也飨歆其祭也宜以其祭为冝也是飨是宜降福既多郊神格而降福也周公皇祖称周公为皇祖非指群公也福女谓庙格之福也大意以祭周公为重当时鲁之郊祀非礼天必不飨故先言龙旂承祀而不懈于春秋之祀者为不忒以见周公之庙为所当祭也至于郊后帝而配以后稷用骍牺之享恐天恶其礼之忒而不以为冝也则必无福故言天亦降福以见未厌鲁德之意今天既以鲁郊为冝而飨之则周公又安得而不畀之福哉即郊以起庙此诗人之防辞也按成王赐鲁以天子礼乐者特使之用于周公之庙耳必无命鲁郊天之理盖鲁自僭之此章言鲁得祀周公而有致飨之道也
　　○秋而载尝夏而福衡白牡骍刚牺尊将将毛炰胾笾豆大房万舞洋洋孝孙有庆俾尔炽而昌俾尔寿而臧保彼东方鲁邦是常不亏不崩不震不腾三夀作朋如冈如陵【赋也】
　　周正之秋始于午中尽于酉中则在酉中之前即夏正秋尝之日也此亦主祭于周公之庙而言楅衡止触恐壊其角也周礼封人惟牛牲言设楅衡于羊牲不言也窃意牛羊皆有角则冝并设楅衡矣白牡与骍刚并言则白牡谓羊骍刚谓牛盖指太牢之二公羊传附为周公用白牡鲁公用骍刚之説此求其説而不得又从而为之辞也牺尊画牛于尊腹也将将大也毛炰周礼封人祭祀有毛炰之豚注云爓去其毛而炰之也胾切肉也大铏也大太古之湆煑肉汁不和盛之以登贵其质也铏肉汁之有菜和者也盛之铏噐故曰铏大房半体之爼足下有跗如堂房也笾豆大房之下当脱一句如鼓钟喤喤之类故集传定此章为十七句夫牲具大牢酒用牺尊毛炰胾之品笾豆大房之噐言其礼之备也钟鼓喤喤之声万舞洋洋之舞言其乐之和也礼备乐和而孝孙有庆谓僖公祭周公尽礼而获福也炽盛也昌者炽之逹也臧者寿之善也昌炽以福言夀臧以寿言国人以其能感格周公故祝颂之而欲天假之福夀使得以永守周公家法而大鲁国焉三寿三卿也曰三夀者谓人君表正百官使之敏德而可乆居其位则三卿皆老成之人故以夀言耳以之为朋则典刑不失国如冈陵之固而不至亏崩震腾鲁国之常长可保矣非以冈陵祝三卿之夀也自俾尔炽昌以下皆颂祷之辞俾尔云者愿天之使之也
　　○公车千乗朱英緑縢二矛重弓公徒三万贝胄朱綅烝徒増増戎狄是膺荆舒是惩则莫我敢承俾尔昌而炽俾尔夀而富黄发台背夀胥与试俾尔昌而大俾尔耆而艾万有千嵗眉夀无有害【赋也】
　　大国之赋十井出车一乗诸侯方百里提封万井共得千乗故曰公车千乗毎乗三十人千乗共得三万人故曰公徒三万旧説以为方十里出车一乗毎乗七十五人者非也详辩于读礼疑图卷三増増众也戎狄不止西戎北狄盖蛮夷之通称而徐戎淮夷皆在其中矣膺服膺不忘惩警戒不忽也此二句夲周公言周公留心于戎狄荆舒故孟子两引之皆归于周公非以此颂僖公也承继也即孟子以承三圣之承言人莫有如我之敢承周公者若曰惟鲁能承之耳盖鲁国车徒之盛足以壮国威而承祖志故国人愿其夀考也富年之盛也本夀而言黄髪老人髪白而更黄也台背説见行苇亦祝君夀之辞夀胥与试苏氏谓愿其寿而相与试才力以为用者得之大亦本昌而言即炽之所逹也耆者年老之称艾歴也谓更歴无穷也疾苦则能害夀无害所以万有千嵗也此反覆祝之以求夀考欲其长御外患以安鲁也僖公之时椘人暴横淮夷徐戎强盛而僖公仅从齐桓公伐楚及桓公没而鲁遂与楚通至于淮夷徐戎畧不加意頼周公余泽而得少安故诗人因其新周公之庙而以周公之功望之
　　○泰山岩岩鲁邦所詹奄有蒙遂荒大东至于海邦淮夷来同莫不率从鲁侯之功【赋也】
　　詹与瞻同望也泰山非鲁夲封内地后世兼并以为望耳故曰詹奄大也防则鲁封内二山也奄有者本其所固有而言也荒者开拓而大之之意大东极东近海之地也极东之海邦如莱牟之类是也莱牟与淮夷相近莱牟服则淮夷同而诸夷莫不率从矣曰荒曰同曰从皆谓以德绥之而得其归心如大王文王之得人心也
　　○保有鳬绎遂荒徐宅至于海邦淮夷蛮貊及彼南夷莫不率从莫敢不诺鲁侯是若【赋也】
　　鳬绎亦鲁封内二山名保有者保其所本有也徐宅谓宅于徐州之地者也徐宅之海邦如郯莒之类是也蛮貊如徐州之戎衞北之狄是也南夷如荆楚是也僖公时戎狄荆楚皆为中国患及从齐桓覇令脩政交隣故郯莒服而淮夷无不服矣淮夷服而蛮貊南夷莫敢不诺矣即上章淮夷来同莫不率从之意也若顺也谓顺鲁侯之德也淮夷在鲁东境素号崛强而东南往来之要冲也故所重在淮夷而特举以为言此两章盖因前章戎狄是膺荆舒是惩则莫我敢承之言而终其意也
　　○天锡公纯嘏眉寿保鲁居常与许复周公之宇鲁侯燕喜令妻夀母宜大夫庶士邦国是有既多受祉黄髪儿齿【赋也】
　　前章累言俾尔炽昌夀臧富大耆艾诸福之备是天所锡之全福也祭时所嘏之福不外乎此故曰纯嘏非谓郊天锡嘏之辞也保鲁即前章奄有防保有鳬绎之意常与尝同近薛之邑许近郑之田考之春秋僖公时无复常许之事盖必常易薛地在春秋之前许易郑祊在春秋之初乆犹未复故诗人以此望僖公欤谓欲服四夷当自保鲁国始而周公之故地不可不复也鲁侯燕喜者本其有德而安于所喜言也妻指声姜母指成风令妻者令其妻使之顺从也夀母者夀其母使之安乐也宜大夫庶士者宜其群臣使之恪恭也此脩身以刑其妻以悦其亲以正其臣之序言欲保鲁国又当自此始也邦国是有正谓保鲁也保鲁而至海邦以及于夷狄是多受祉也故又愿其黄发儿齿享夀无穷以永终鲁国之治焉儿齿齿落而更生细者亦夀徴也○此诗所以颂僖公者欲其正身以正家正家以正朝廷正朝廷以正邦国正邦国以正四夷乃为多福而皆归于夀盖非夀无以致成功不可以为福也
　　○徂来之松新甫之栢是断是度是寻是尺松桷有舄路寝孔硕新庙奕奕奚斯所作孔曼且硕万民是若【赋也】徂徕新甫二山名断斩之也度量之也八尺曰寻桷榱也椽方曰桷舄方貌新庙即周公之庙以其更新故谓之新庙奕奕上下相承之意作者营治其事也奚斯必以周公为重而营作尽心故特以作庙之功归之曼长也且硕即寝庙孔硕也连奕奕言之则曰曼耳万民是若顺万民之心也盖周公德泽及于天下万民莫不被其泽而欲其庙貌之新者见僖公之兴此役非妄劳民力也故春秋之中凡用民力于所不当为必书而独不録閟宫之作则谓此为当作不以为劳民耳
　　閟宫九章五章章十七句二章章八句二章章十句
　　此集传所分章也旧説以后稷之孙至克咸厥功十二句为一章以王曰叔父至如冈如陵三十八句为一章集传则自后稷之孙至为周室辅十七句为一章自乃命鲁公至亦其福女十七句为一章自秋而载尝至如冈如陵十六句为一章谓笾豆大房之下当脱一句如鼓钟喤喤之类均之为十七句且王曰叔父及鲁宇辅皆与女旅叶韵于义为长

　　诗説解颐正释卷二十九
　　钦定四库全书
　　诗説解頥正释卷三十　　　明　季本　撰
　　商颂
