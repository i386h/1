<!-- { "loadSidebar": true } -->
　　抑十二章三章章八句九章章十句
　　桑柔
　　经防曰厉王之时荣夷公专利芮良夫作此诗刺之而因警王左传云芮良夫之诗是其证也盖朋友相戒之辞当为小雅
　　菀彼桑柔其下侯旬捋采其刘瘼此下民【比也】不殄心忧仓兄塡兮倬彼昊天宁不我矜【赋也】○【仓音怆兄音怳】
　　菀盛貌旬徧也桑以柔为善桑之为物其叶最盛而下皆徧满足以为人芘防刘杀伐也今并其逺扬而在所伐者亦捋采之则其下者可知而叶尽矣叶尽而无芘防此下民之所以病于日暴也为人上者剥削其民使之失所芘防正与此同故以为比仓兄与怆怳同悲闵之意也塡积也新安胡氏以为悲闵积满于中是也倬大貌矜哀也此章言下民甚困而天不矜也
　　○四牡骙骙旟旐有翩乱生不夷靡国不泯民靡有黎具祸以烬于乎有哀国歩斯频【赋也】
　　翩飞扬貌四牡旟旐厌苦兵革之辞也或以为厉王时无兵革之事则与旟旐有翩之言不合矣意者用兵无功而史遂不传耳夷平泯防也黎黒首也不夷谓不能平乱也靡国不泯祸及天下也民靡有黎言黎民皆尽即具祸以烬也频急蹙也此章言征役不息民穷国危而可哀也
　　○国歩蔑资天不我将靡所止疑云徂何往君子实维秉心无竞谁生厉阶至今为梗【赋也】○【疑音嶷】
　　将养也国歩蔑资言征役不息民无所资以为飬也疑与嶷同定也民无所资而天不我飬则无可止之地矣欲往则又无可避患之处此即所谓靡国不泯也君子指王言无竞不争也端黙无为之意谓其遗弃国事也厉恶也谓为厉阶者荣夷公也至今以今日之乱言也此章言荣夷公病民生乱而王不知也
　　○忧心慇慇念我土宇我生不辰逢天僤怒自西徂东靡所定处多我觏痻孔棘我圉【赋也】
　　土宇民所土著之居也僤厚也西镐京也东东方诸侯之国也自西徂东靡所定处即上章靡所止疑云徂何徃也如此则土居皆非已有而可念矣觏遇痻病也言中国乱而见病也况邉圉又急将何时而可已乎此章言乱甚而无可安之时也○东莱吕氏曰一章至四章皆极言其乱也
　　○为谋为毖乱况斯削告尔忧恤诲尔序爵谁能执热逝不以濯其何能淑载胥及溺【赋也】
　　毖慎况兹也序爵以贤而序其高下如上贤则居上位中贤次之下贤又次之也逝发语辞为谋为毖言王之为谋当愼也况国乱方削而可不愼乎所以愼谋者亦惟忧恤其民而以得贤为先耳故教之以忧民之道而欲其序爵焉此则以水濯手而免于执热之患也苟或不然则必将并其身入水相与及溺而已何能善乎此章言厉王当求贤爱民以慎靖乱之谋也
　　○如彼遡风亦孔之僾民有肃心荓云不逮好是稼穑力民代食稼穑维寳代食维好【赋也】
　　遡向也僾唈谓风唈人而气短也盖国乱不暇喘息之意肃敬谓敬事而不敢忽也荓使也不逮者谓夺其民时而不及耕耨也好是稼穑谓稼穑之为善也与代食维好之好同力民代食使民尽力于农畆而禄足以代仕者之耕也寳重也谓重谷也言民以耕田为事岂无勤事之敬心哉其以不得耕耨为言者王实使之故当以稼穑为善而寳重之使民自尽其力以飬仕者而代其食此稼穑之所以为好也盖因上章序爵而言欲王务农重谷以飬贤即孟子分田制禄之意也
　　○天降防乱灭我立王降此蟊贼稼穑卒痒哀恫中国具赘卒荒靡有旅力以念穹苍【赋也】
　　防我立王谓天欲防我使不得辅王自立非谓所立之王也蟊虫名详见大田字义贼害也然此非以害稼者言盖借以指当时在位贪乱之人能害国者即天所降之防乱也天下既乱则民不得尽力于农畆所以稼穑卒病而无成也赘属也具赘言其人皆危也荒虚也卒荒言其室尽空也穹苍天也穹言其形苍言其色念穹苍所以匡王室也国危民散则贤者无以为飬而饥饿不能任事故无膂力以匡王室也中国如此岂不可痛哉此章意与上二章相反
　　○维此惠君民人所瞻秉心宣犹考慎其相维彼不顺自独俾臧自有肺肠俾民卒狂【赋也】
　　惠君顺理之君也宣布也秉心以执德言宣犹以发谋言言其用心于为谋者惟在考慎其辅相之人即前章序爵之意也不顺者惠君之反也自有肺肠即独臧也卒狂谓民之终乱也此章言惠君当顺人心以择贤相而不顺者不能也盖以用贤靖乱之道责之厉王矣
　　○瞻彼中林甡甡其鹿【兴也】朋友已谮不胥以谷人亦有言进退维谷【兴也】
　　中林以喻中朝甡甡并育不相害意朋友谓寮宷盖指下章所谓愚人也谮谓相防也谷善也谷山谷坠于谷则危地也故至此为穷进退皆穷如将陷于山谷也此章言辅相者不贤则人皆防谮而不以善相与曽鹿之不如也则贤者无容身之地矣
　　○维此圣人瞻言百里维彼愚人覆狂以喜匪言不能胡斯畏忌【赋也】
　　圣人以贤臣言瞻言之言语辞也百里谓所见能及于逺也乱在百里之外靡国不泯也而能见之所谓瞻也愚人即后章所谓贪人覆狂以喜谓以乱为喜安其危而无逺虑也匪言不能谓所言能及百里之逺也此章言贤人与贪人相反畏其谮而不敢言也
　　○维此良人弗求弗廸维彼忍心是顾是复民之贪乱宁为荼毒【赋也】○【复音覆】
　　良人即圣人廸进之也忍心即愚人顾念复重也贪乱之民即化于贪戾而作乱者宁何也荼即蓼能杀物故谓之荼毒也详见良耜字义民既为乱而王于良人不求进用至于愚人乃顾念重复使为民害是不能救民之乱而反荼毒之也贪乱者乱民也所荼毒者良民也此终前章俾民卒狂自独俾臧之意
　　○大风有隧有空大谷【兴也】维此良人作为式谷维彼不顺征以中垢【兴意】
　　隧道也大风为大谷所容因可通之道而发则其暴猛之势不可遏也以喻不顺之人为君所容则亦乘间而发矣作为行事也式谷犹言以善也即不胥以谷之反也此不顺对良人而言谓贪人之忍心者也征行也中中所藏也垢污也言其中藏之污秽尽发行之以致害物与大风之暴猛无异也此以下皆言贪人之不顺也
　　○大风有隧【兴也】贪人败类听言则对诵言如醉匪用其良覆俾我悖【兴意】
　　败类谓欲使人同归于不善也听言谓所言与之相合而肯听者也彼则喜而对之诵言谓以言诵于其前而欲强其听者也彼则如醉而暴乱乗之矣盖贪人喜其同而恶其异也我之有善彼不能用而反使我从其所为是不用其良而覆俾我悖也所谓贪人之败类者如此
　　○嗟尔朋友予岂不知而作如彼飞虫时亦弋获既之隂女反予来赫【赋也】○【隂音防】
　　朋友即指贪人飞虫犹言羽虫指鸟而言予岂不知而作谓知其不合必不听从而亦有言也盖如鸟之飞过或亦有时弋获则庶防其有偶中耳本以善言防覆而反加怒于我其威赫然则中垢尽行矣亦上章诵言如醉之意也此章言贪人但欲败类而不足与言善也
　　○民之罔极职凉善背为民不利如云不克民之回遹职竞用力【赋也】○【背音悖后凡反悖之背并同】
　　民之罔极谓为乱者之不止也凉薄也谓其心主于刻薄寡恩而仁厚之言则背之不疑也不利者有害于民也如不克者谓用力之强必欲胜也无德及民而力行害民之事是教民使为乱也然则民之回遹岂非贪人用力强者为之主哉回遹即罔极之邪行也此章言其寡恩背正而导民为乱也所谓生厉阶而为梗者如此
　　○民之未戾职盗为冦凉曰不可覆背善詈虽曰匪予既作尔歌【赋也】
　　未戾者谓未有所至之处即所谓民之罔极也职盗为冦言盗臣为攘冦之行以导民为乱也凉曰不可以其凉薄为不可此夲善意即所谓既之隂女也善詈者工于骂也大声以骂即所谓反予来赫也匪予者言彼欲自餙非己罪也然我既作歌则其罪欲辞而不得矣此章申言上二章之意以直指夷公之致乱其罪不能自解也
　　桑柔十六章八章章八句八章章六句
　　云汉
　　经防曰此述宣王忧旱之诗也古序以为仍叔美宣王则朱子未敢必其为仍叔作也然亦意其传授或有所自来耳
　　倬彼云汉昭囬于天王曰于乎何辜今之人天降防乱饥馑荐臻靡神不举靡爱斯牲圭璧既卒宁莫我听【赋也】倬大也云汉天河也昭明囬转也天河明未雨之候也荐与荐通荐臻谓连年旱也靡神不举所谓国有防荒则索鬼神而祭之也牲以祭神圭璧以礼神也此章言旱甚而祷不应也
　　○旱既大甚蕴隆虫虫不殄禋祀自郊徂宫上下奠瘗靡神不宗后稷不克上帝不临耗斁下土宁丁我躬【赋也】○【斁丁故反】
　　蕴畜隆盛也虫虫热气熏人也郊者祀天地也宫者宗庙也在上曰奠谓置于地在下曰瘗谓埋于土皆指事神礼物牲玉之类宗尊也禋祀兼天神地祗人鬼故曰靡神不宗也临飨斁败丁当也丁我躬夲何辜今之人而言此申上章之意以见祷之所以不应也华谷严氏曰在宫之神莫尊于后稷非不临顾我而力不足以胜旱灾在郊之神莫尊于上帝力足以胜旱灾而不肻临顾我皆以耗败下土也
　　○旱既大甚则不可推兢兢业业如霆如雷周余黎民靡有孑遗昊天上帝则不我遗胡不相畏先祖于摧【赋也】○【推土雷反】
　　推去也不可推者谓后稷不克上帝不临而无由去旱也孑者孑然独立之貌旱甚则周民乱后之所余者将无一人可遗矣民无遗则我无所依是即天不我遗也先祖之业以得民而成无民则先祖之业亦摧落矣安可不畏所以兢业如雷霆而忧旱者此也此章言旱甚民亡而大命将去为可畏也
　　○旱既大甚则不可沮赫赫炎炎云我无所大命近止靡瞻靡顾羣公先正则不我助父母先祖胡宁忍予【赋也】沮止也不可沮即不可推之意赫赫旱气炎炎热气也云我无所谓措身无所即不我遗也止犹终也近止言国运不乆将终非谓死将至也靡瞻靡顾者谓无所仰望也羣公古之上公勾龙后稷之类也先正先世为官之正人即月令所谓雩祭百辟卿士之有益于民者也彼既力不能助固无望其必助矣父母先祖乃至亲者岂可忍之而不我救乎所谓靡瞻顾者如此胡宁宁也亦何字意此章言鬼神不佑而国之大命乃必倾也
　　○旱既大甚涤涤山川旱魃为虐如惔如焚我心惮暑忧心如熏群公先正则不我闻昊天上帝宁俾我遯【赋也】涤涤言山无木川无水如涤而除之也魃旱神也山川既涤涤矣而旱魃犹为虐见旱之不止也惔燎之也惮暑者畏旱之为虐也惮暑故忧心如熏遯者措身无所而欲逃避无可奈何之辞也谓昊天上帝亦哀闵下民者何为使我遯逃无所乎盖即云我无所之意上章呼父母而告之此章则呼天而告之迫切之情也大抵此诗之意皆本呼天呼父母而言或合或分皆致其丁宁反覆云耳
　　○旱既大甚黾勉畏去胡寜瘨我以旱防不知其故祈年孔夙方社不莫昊天上帝则不我虞敬恭明神宜无悔怒【赋也】
　　黾勉畏去谓民责在我勉于济难虽欲遯逃而不能去也瘨病防痛也谓旱之瘨我痛于心而不知其得罪之故也祈年即月令所谓孟春祈谷于上帝孟冬祈来年于天宗也孟春建寅之月孟冬建亥之月也夙早祈之于未田之前也方社即小雅甫田之社方但彼言省方之合祭此则春祈社秋报方之分祭耳于礼无失则合于天而无所虞度于我故曰昊天上帝则不我虞盖事天敬神已皆尽于心无可悔神必不怒则致旱之故不在此矣所以黾勉畏去而必欲求其故也
