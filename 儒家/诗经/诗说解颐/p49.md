<!-- { "loadSidebar": true } -->
　　奕奕大而叠也梁山韩镇在禹贡雍州之域甸治也禹平水土使梁山之野皆得成田而贡赋于天子也韩武王子所封之国在梁山西北夲侯爵其后为北邉州牧厉王之时诸侯背侮韩虽禹甸亦必不通至宣王脩政诸侯皆朝故追言禹时道之倬然大者以起之也受命者即位除防以士服入见天子而听命也戎汝也盖其先祖世为州牧有功而欲其夙夜防共务脩职业以继祖考之绪也易改也言其能继祖考则我不易其命仍使为州牧也不庭方谓不来庭之国也辟君也王自谓为汝君也此又申説上文之意有不来庭之方国则使作桢榦而正之以王命讨不庭而佐天子也如此然后谓之无弃王命此章言宣王命韩侯脩祖职也
　　○四牡奕奕孔脩且张韩侯入觐以其介圭入觐于王王锡韩侯淑旂绥章簟茀错衡衮赤舄钩膺镂锡鞹鞃浅幭鞗革金厄【赋也】
　　脩长也张腹榦肥大也觐者诸侯朝天子之通名介圭详见崧髙字义夲韩之先祖为州牧而受赐于王者故韩侯以之入觐也初朝夲士服见而以介圭者即虞书辑五瑞之意也淑旂绥章旗饰也簟茀错衡车饰也衮赤舄服饰也钩膺镂锡马饰也鞹鞃浅幭所以施于车者鞗革金厄所以施于马者备言所锡如此所以表其见重于天子也此章言韩侯入觐而宣王锡以车服之隆也
　　○韩侯出祖出宿于屠显父饯之清酒百壶其殽维何炰鼈鲜鱼其蓛维何维笋及蒲其赠维何乘马路车笾豆有且侯氏燕胥【赋也】○【且音苴】
　　祖而饯饯而宿此出行之序今序宿于饯前者欲备言饯饮之礼故先以宿终祖义耳父者朝廷执政之臣故王命之出饯以致慇懃也清酒美酒之通名详见信南山字义清酒至于百壶欲其徧及于众也鼈鱼笋蒲非谓以薄示俭盖以珍羙之味加豆欲賔之尽欢也乗马路车以致私礼者显父必千乘之家故有车马之赠如渭阳之赠路车乗黄也郑氏谓王使送以车马则当言锡言予而不当言赠矣且多貌与有客诗有萋有且之且同侯氏觐礼诸侯来朝者之称指韩侯也胥相也以天子命之饯送非私饮也故谓之燕此章言韩侯还国而宣王使贵臣饯行以示隆重也
　　○韩侯取妻汾王之甥蹶父之子韩侯迎止于蹶之里百两彭彭八鸾锵锵不显其光诸娣从之祁祁如云韩侯顾之烂其盈门【赋也】
　　汾王厉王也厉王流于彘在汾水之上故时人以目王焉蹶父姞姓厉王之壻而为周卿士尝任将帅者里里居也蹶里在京师韩侯因入朝之便而亲迎也百两与鹊巢百两同谓送车也不显其光説见大明诸娣者诸侯一娶九女嫡夫人行则以侄娣从二国来媵亦以侄娣从不言侄者从畧也祁祁舒迟貌如云者以其发羙而并进言也盈门者已至韩侯寓邸之门也此章言贵戚重臣乐以女与韩侯为妻也
　　○蹶父孔武靡国不到为韩姞相攸莫如韩乐孔乐韩土川泽訏訏鲂鱮甫甫麀鹿噳噳有熊有罴有猫有虎庆既令居韩姞燕誉【赋也】
　　蹶父言孔武而靡国不到则见其尝为将帅而徧歴诸国者矣韩姞蹶父之子韩侯妻也相攸者择其可嫁之所也訏訏甫甫皆大也噳噳与吉日麌麌同猫似虎而浅毛者尔雅谓之虦猫亦虎类也鲂鱮麀鹿皆可以供食熊罴猫虎皆可以供裘韩地物产之隆如此他国莫及焉见其先祖能控百蛮而人不敢渔猎其地故得为乐土也庆喜之溢也令善也蹶父喜其女有此善居也燕誉谓韩姞之心亦安而称其得所也此与上章皆在京邸初昏之言盖重其先祖之能尽职以蹶父之相攸者见之所以起下章而欲其纉戎祖考也
　　○溥彼韩城燕师所完以先祖受命因时百蛮王锡韩侯其追其貊奄受北国因以其伯实墉实壑实畆实籍献其貔皮赤豹黄罴【赋也】○【燕平声】
　　燕北燕国武王封召康公于此康公夲与周公分陜而治及周公没康公为太保代治周畿兼统陜以西诸侯而韩其属国也故康公为之筑城如召穆公之营谢耳非以其为司空而掌营筑之事也盖京师发兵使从之以完韩城从燕封言故曰燕师所完见其城之固也先祖受命者尝受王命为州牧也时是也以此百蛮頼其控制而命之也追貊北方夷狄之国即百蛮也奄大也北方蛮夷之长礼当供职贡者皆其所统故曰有北国也伯者州牧之称墉城壑堑也亩田数也籍助法也献贡献也貔言其皮则赤豹黄罴亦皮也谓北夷所有而以之贡献之物非谓中国之常贡也盖欲韩侯因先祖之伯而为北国缮城池理田税且使之脩职贡也此申首章纉戎祖考之意
　　韩奕六章章十六句
　　江汉
　　经防曰集传言宣王命召穆公平淮南之夷而下篇常武之诗则谓宣王自将以伐淮北之夷也窃意淮与徐相连则为徐州之地当在淮北海濵而淮南则杨州之域非徐土也故淮非两地则亦必非两征其必宣王自将由淮北路而召公出淮南为竒兵以相应欤淮夷既平而王命召虎疆理江汉以南之国重锡命焉故召虎作此诗以答天子之休命也虎所自作故称名君臣之辞也此所以为大雅欤
　　江汉浮浮武夫滔滔匪安匪游淮夷来求既出我车既设我旟匪安匪舒淮夷来铺【赋也】
　　召穆公之伐淮夷必自江汉顺流而下故所征夲江淮之地而并汉言之也滔滔顺流貌安为自安计也游遨游求求其罪也舒徐缓亦遨游之意铺陈其罪也曰求曰铺皆问罪之意此章言为讨罪而出兵也
　　○江汉汤汤武夫洸洸经营四方告成于王四方既平王国庶定时靡有争王心载宁【赋也】
　　伐淮夷亦经营四方之事也此章言定王国以安王心也
　　○江汉之浒王命召虎式辟四方彻我疆土匪疚匪棘王国来极于疆于理至于南海【赋也】
　　江汉之浒盖即二水合流之处在今武昌汉阳之间疑当时召公治所即武昌也详见汉广字义虎召穆公名厉王之乱荆蛮淮夷并兴疆理已失文武之旧矣故淮夷事毕而欲召虎经理江汉故以江汉之浒为言乱国平则四方辟矣四方既辟则以彻疆土为重此非病民也非急众也盖什一之法天下之所取中欲人归极于王国耳至于南海非曰尽南海而止当时南海极逺尚未统于周盖兾望召公之辞也此章以正疆理为安民之夲亦以见王心之尚文德也
　　○王命召虎来旬来宣文武受命召公维翰无曰予小子召公是似肇敏戎公用锡尔祉【赋也】
　　来来至江汉之浒也旬宣谓徧布王命也召公召康公奭也小子王自谓也似嗣肇始戎汝公功也召虎苟能嗣其祖康公脩文武之业以为桢榦者而敏功复自汝始则我锡尔福矣此章勉穆公之继先业也
　　○厘尔圭瓉秬鬯一卣告于文人锡山土田于周受命自召祖命虎拜稽首天子万年【赋也】○【稽音啓下章同】
　　厘赐也文人谓文德之人召公之先祖也属上句锡山土田是加以土地非别封也盖召公已封于燕而食采于召矣召祖即康公也言锡尔圭瓉及秬鬯一卣使祭于尔文人之庙而告之郑氏所谓王赐召虎以鬯酒使以祭其宗庙告其先祖是也周宗周即镐京也宣王常至东都命诸侯故以镐为周特至此命召虎者以武王封召康公时在镐明其世勲之有自而欲使继之也召公武王所封而集传以为受命于文王之所非矣此章申言锡祉之意而虎以夀考祝之也
　　○虎拜稽首对扬王休作召公考天子万夀明明天子令闻不已矢其文德洽此四国【赋也】
　　对答休羙也召公谓康公考者成功也成功以文德言如疆理安民之事是也自召祖命而命之是王作之使勿坠其成此即所谓王休也对而扬之故祝其万夀而欲其陈文德以洽四国之人心也如此则为令闻不已矣此述召公祝颂之言以见其欲王之尚德也
　　江汉六章章八句
　　宣王中兴拨乱反正南征北伐四用大兵采薇初伐玁狁也及其不服而命尹吉甫南仲复伐之出车六月再伐也玁狁既平而后方叔伐荆蛮故采芑言征伐玁狁蛮荆来威荆蛮既服而后召伯伐淮夷故此诗言江汉浮浮武夫滔滔若荆蛮方畔则武夫何由可从江汉而发邪江淮之间向为荆蛮淮夷之乱先王之疆理防于尽矣所以专遣召伯经营之也召康公尝以此辅佐武王故惓惓使继其业可见宣王所重在于文德而非专事武功者召伯亦以矢文德规之古之明君贤相岂有他学哉
　　常武
　　经防曰此宣王自将以伐淮北之夷也观王奋厥武王曰还归之言其为自将明矣欧阳氏谓宣王遣将征之亦不自往不知何所据乎当时虽为淮夷出兵而挟淮夷以畔乱者实在徐也故省徐土以威之而淮夷自服矣淮夷亦在徐州之域故緫谓之徐方云此与江汉夲一事而此当在前焉
　　赫赫明明王命卿士南仲大祖大师皇父整我六师以脩我戎既敬既戒惠此南国【赋也】○【大祖之大如字】
　　赫赫威之盛也明明光之显也以奉行天讨言南仲即出车之南仲也时为卿士以凭翼王之左右者祖行道之祭也天子之祖故曰大祖大师三公也皇父氏也説见十月之交但与十月之交所言皇父不同彼皇父幽王时人在宣王之后世权臣也此皇父则宣王时人贤臣也时为大师使为大将也整师谓齐其部伍也脩戎谓治其兵噐也部伍齐则不乱兵噐治则有威宣王自将故皆系之我敬戒临事惧而不敢忽也淮夷之乱除则南国惠矣此章戒皇父先发兵而使南仲祖道以行也○旧説以南仲为文王时人而为皇父之太祖则辞甚费而亦不成文义矣
　　○王谓尹氏命程伯休父左右陈行戒我师旅率彼淮浦省此徐土不留不处三事就绪【赋也】
　　防命内史所掌尹吉甫以卿士为之命程伯休父者命之为司马司马六卿之职也上章皇父已为大师但亲命为帅此则防命程伯休父为司马以副之也徐为今泗州地在淮水之上淮夷与徐为邻而徐亦世与表里为患观偃王称王则可知矣使休父左右陈行者谓循淮浦以省徐土则戒之以严行伍而先为不可胜因省察徐人之情而开谕之也不留不处者谓不乆留处以扰其民而使三农之事皆得就绪也此章戒程伯休父先往省谕以安其民也
　　○赫赫业业有严天子王舒保作匪绍匪游徐方绎骚震惊徐方如雷如霆徐方震惊【赋也】
　　赫赫兵威着于外也业业敬畏存于中也赫赫生于业业故曰有严天子严即业业也舒徐保安作动也谓舒徐而安于行静以制动也绍紏也游遨游也匪绍匪游正申王舒保作之意惟安静故非紏惟保作故非遨游凡用兵之法以静为主不静则必急躁无常非有以制动则又遨游无纪矣惟其用兵有法如此故徐方闻之自然绎络骚动而震惊矣如雷如霆兵威之神也雷霆之作未尝有意自然时震而震善用兵者常静至于动时人不可测此徐方所以震动不遑宁处也此承上章言宣王夲以不杀为心而其威神武故兵未至而即震惊也
　　○王奋厥武如震如怒进厥虎臣阚如虓虎铺敦淮濆仍执丑虏截彼淮浦王师之所【赋也】
　　当兵未至时徐方虽已震惊及兵至而犹懐疑不服故宣王奋武而进兵也如震夲非有震也如怒夲非有怒也进鼓而进也阚虎怒声虓虎怒貌铺布其师也敦厚集其陈也濆涯也仍执者就而执之也丑众也虏者囚系之名盖其屈服而见虏也王师所在截然不可犯所谓先为不可胜以待敌之可胜也此章言兵整而足以服人也
　　○王旅啴啴如飞如翰如江如汉如山之苞如川之流緜緜翼翼不测不克濯征徐国【赋也】
