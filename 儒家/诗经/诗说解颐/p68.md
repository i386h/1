<!-- { "loadSidebar": true } -->
　　【一章】芑谷名三山李氏曰毛以薄言采芑为菜丰水有芑为草维维芑为谷王氏皆以为谷○新田即由菑而治已柔者也既柔则和而为畬菑则初耕地而反草者也尔雅云田一嵗曰菑二嵗曰新田三嵗曰畬○路车盖象路非即戎之革车也孔氏以此为金路盖縁周礼巾车有金路钩樊缨之説而不知钩乃天子诸侯车饰之通名方叔又非同姓诸侯其路不可必其以金耳巾车又言象路朱谓车色也正合路车有奭之义方叔所以不乗革路者孔氏谓以革路临阵所乗也集传以戎路释路车则革路革挽而漆之不可以言奭矣○簟茀以竹簟为车蔽也説见载驱正释鱼服説见采薇正释但采薇鱼服以矢服言而此则直以饰簟茀耳盖此上下文所言皆车饰也孔氏引左传夫人归鱼轩注云鱼皮又可以饰车也义与此同○钩膺钩娄颔之钩也以金为之膺马之胷前也盖从颔夹马颈而娄之以钩于胷前也集传谓马娄颔有钩而在膺有樊有缨樊马大带缨鞅也今按樊或作繁取鞶革之义故读如盘杜氏谓之马腹带是以樊缨为二物而樊在马腹缨在马胷也然缨郑氏以为合马鞅贾氏仪礼防云古者谓之缨汉时谓之鞅举汉法为况则鞅之为字从古有之其字从革必革为之也郑司农云缨当胷以削革为之其说未为非是但所谓缨者所以饰鞅而陈氏祥道以为缨非鞅也盖本左氏游缨及杜氏缨在马胷前如索帬之说曰游则若今之缨緌可以游移者而旧注直谓缨为鞅则非矣夫缨王十二就公侯九就伯七就子男五就就重也一重为一匝也皆以五采罽饰之罽续毛使长用五采染织依命数为就聚而成缨以缀于鞅此惟诸侯得用之天子之卿视侯大夫视伯元士视子男其缨之就宜与诸侯同他皆不敢用也故衞叔仲于奚请樊缨孔子以为名器不可假人若以樊为马腹带则此带无缨以别尊卑人人所得通用而何系于诸侯之名器防故有缨之樊在前者也马腹之带在后者也在前之樊即鞅也如此则缨在鞅中为当胷而鞅之两旁娄颔之钩之所贯也贾氏谓后郑以缨是马夹颈则又非矣盖钩是金缨是罽本不同也陈氏祥道知马腹带不可以为樊缨之樊而以樊然释之则又失樊字之义也大抵马饰之名多矣起于周礼巾车而为説者之所以不一亦由巾车之文本杂乱无伦也今即其言而备论之巾车掌公车之政令王之五路一曰玉路锡樊缨十有再就建大常以祀金路钩樊缨九就建大旗以賔同姓以封象路朱樊缨七就建大赤以朝异姓以封革路龙勒绦缨五就建大白以即戎以封四衞木路前樊鹄缨建大麾以田以封蕃国注云玉路以玉饰诸末金象亦然朱以朱漆车而饰之即路车有奭也革路挽之以革而漆之无他饰木路不挽以革漆之而已此路车之饰也锡马面当卢刻金为之所谓镂锡也勒马头之络也有御曰勒龙勒者以龙为饰如仪礼士贝勒然此皆马首之饰也钩樊缨说并见前曰条缨者条读为绦以朱白苍三色丝为绦而不用五采罽如士防礼马缨三就也三就以三绦聚而为一其着鞅则如五采罽然实非五采罽之缨也前樊者正谓樊之在马胷前也鹄杜子春谓故书或为结盖言无就而结之耳如此则绦缨乃垂而长者不为结而缨之结者则又防于绦缨矣郑氏以前为翦以结为鹄皆以色言而陈氏祥道皆无取马此皆马膺之饰也大抵玉路惟天子得用之其曰同姓异姓者则五等诸侯皆在其中而金路则非有功为上公及同姓之异等者亦不以封也然则象路亦岂止以赐异姓者乎若革路之革鞔而漆即大夫之墨车也木路之不革挽而漆即士之栈车也上得以兼乎下故曰天子之五路诸侯之于革木二路亦然然而巾车所载车马之饰若有所分配者盖因车之贵贱而各因以为差耳非截然一定之制也如九就七就五就之制宜备于金路象路之中而乃以五就言于革路天子之大夫视伯非乗革路者也而乗墨车之大夫即诸侯之大夫也天子之元士视子男当用五就则天子之中士下士当用条缨而马缨三就之在士防礼者正绦丝也以其不得同于元士之用五采罽故以三就之绦为别耳诸侯之卿大夫缨无眀文其必与天子之中士下士同制欤郑氏谓王之革路丝绦则宜以三就而巾车乃言五就安可通乎故知九就七就五就之等自为差耳非从五路以为序也如此则木路之言结缨乃为诸侯之士言也其差自宜防于条缨矣如以天子诸侯用之则缨亦如其命数之就可也而岂真在五就之下防故此诗言方叔之车钩膺鞗革崧髙言申伯之车钩膺濯濯韩奕言韩侯之车钩膺镂锡夫方叔以卿士受服申伯以异姓改封则象路矣而皆有钩膺韩侯以同姓受命则金路矣而有镂锡是锡不特施于玉路而钩不特施于金路也故陈氏祥道曰礼所谓锡也钩也朱也龙勒也条也各举其一互相备也若夫木车则质而已故结其前五者之饰皆其首面颔膺之著者也故不及腹带知此则可以观其防通而不牵于文句矣
　　【二章】軧诗诂以为毂之旁出者也考工记三分其毂长二在外一在内以置其辐是毂之外者长而内者短也在轮中通名为毂毂之旁出者为軧约軧者毛氏曰长毂之軧也朱而束之孔氏防曰毂则谓之軧兵车乗车其毂长于田车是为长毂也朱而约之谓以朱色纒束车毂以为饰盖以皮纒之而上加以朱漆也又曰错者杂也杂物在衡是有文饰其饰之物注无云焉八鸾四马在镳之铃也玱玱与鸧鸧同众集声也○命服谓受天子命而得服者玉藻云三命赤韨葱衡今云朱芾是赤芾之通名也葱谓苍玉之色孔氏曰三命以上至九命皆葱珩非谓方叔唯三命也郑氏以命服为天子之服韦弁朱衣裳是以戎服言也恐戎服不宜有茐珩之佩耳且与路车有奭者不类
　　【三章】钲铙也镯也孔氏曰镯铙皆得以钲名之镯似小钟铙似铃有大小之异耳凡军进退皆鼓动钲止非临阵独然此文在陈师鞠旅之上是未战时事也濮氏曰周礼云鼓人以金镯节鼓以金铙止鼓即无钲名则镯铙通谓之钲而节止实由于鼓据此则钲人伐鼓者即鼓人也主钲而言故曰钲人耳
　　车攻
　　【二章】田车在周礼巾车谓之木路不挽以革而但漆之盖朴素浑坚之制也舆广六尺六寸与兵车乗车同惟轮则田车小兵车乗车三寸说者以兵车乗车皆驾国马而田车驾田马故也然既差马而齐之故四牡孔阜皆良马也特以田车欲便于搏兽故其轮稍低所谓田马虽不及龙马之八尺盖亦七尺之騋矣○甫草韩诗作圃草郑氏曰甫田之草也尔雅十薮郑有圃田郡国志圃田泽一名原甫在郑州中牟县西北七里其圃东西五十里南北二十六里集传曰圃田后属郑地宣王时未有郑国圃田属东都畿内故往田也今按中牟在郑州东今开封府圃田者常狩之地也
　　【三章】敖敖山下地名在郑州荥阳县西十五里当甫田之西界东莱吕氏曰敖山之下平旷可以屯兵翳荟可以设伏所谓东有甫草即此地也
　　【四章】亦芾郑氏曰芾者天子纯朱诸侯黄朱纯朱者朱芾也黄朱者赤芾也孔氏谓朱深于赤对文则朱赤浅深有异散则皆谓之朱故天子纯朱眀其深也诸侯黄朱眀其浅也举其大色皆得为朱芾也然其所以异者特以朱临下赤朝上之礼宜有差耳故临川王氏曰人君宜朱芾而此赤芾者防同故也莅其臣庶则朱芾君道也故方叔服其命服则朱芾防同于王【阙】


　　谓之伯按周礼校人春祭马祖夏祭先牧秋祭马社冬祭马歩所谓马祖本不知其何指惟郑氏以马祖为天驷天驷者孙炎以为房四星也窃意星名亦后人所加马非因此而生安得以为祖盖亦臆说耳先牧马社马歩之名则亦因其字义而推之可也祭各以时祭之常也今将田而祭马祖则亦欲齐其足而求神之祐耳
　　【二章】漆沮二水名雍州之域有二漆沮而皆入渭其一在

　　汉冯翊之地泾之下游也其一在汉扶风之地沣之上游也禹贡导渭东防于沣又东防于泾又东过漆沮入于河渭水未防沣之前所受之漆沮扶风之漆沮也不言渭之所过于防沣之上而言所过于防泾之下者则冯翊之漆沮也意者扶风漆沮小而可略而冯翊漆沮大而当详欤漆沮于经常并称之必二水相敌也然二水名称相乱或以沮水言于冯翊而沮自为沮或以漆水言于扶风而漆自为漆或以漆沮为一水故释经者往往无定论以今考之沮水出延安府中部县西南子午岭流经西安府泾阳县嵯峩山南及耀州富平县至粟邑废县防于洛粟邑今同州白水县西北地也洛水出庆阳府城东北废洛源县于白山非洛阳之洛也流经延安府甘泉县西及鄜州洛川县至同州澄城县西北南流合沮水至同州朝邑县入渭窃意洛水即漆水也盖二水异源而同出庆阳流长俱大故漆沮并称孔安国注禹贡漆沮亦曰洛水此说是也但不当以沮并为洛耳然比之寰宇记所谓漆水自耀州同官县东北界来经华源县合沮者则沮大漆小不得并称而耀州之漆不可以当漆沮之漆矣此冯翊之漆沮也又一漆水出鳯翔府北麟逰县西普润废县故汉漆县也流经岐山北大栾水自西北注之南与杜水合杜水出杜阳山在府城东北二十五里故杜阳县地也其并称之沮水则诸家以为未详然有大栾诸水合流岂即沮之别名而失传欤此扶风之漆沮也冯翊之漆沮即此漆沮之从天子之所与潜猗与漆沮者是也扶风之漆沮即緜自土沮漆者是也何以别其如此邪以公刘迁豳大王迁岐观之大略可见矣盖不窟之徙居戎翟也在今庆阳府公刘自不窋故地而迁豳在今邠州淳化县西废三泉县界当泾水之西其道甚便而沮在泾之东漆又在沮之东俱隔大山公刘初迁必不至冯翊之漆沮也及大王自豳迁岐逾梁山而始至岐山北漆沮合流之处梁山在今西安府干州城西北五里当豳之西南大王初至于此时尚未有室家也故陶复陶穴以居沮漆耳当其在豳则公刘时先已有舘况至大王时在豳既久岂得复言陶复陶穴防但其地水源所出俱在岐周之北扶风之地非豳也顔师古谓自土沮漆齐诗作自杜公刘避狄而来居杜与漆沮之地其谓杜与漆沮为三水则是而曰公刘来居盖本郑元诗谱之说则失之矣盖漆沮之防于同州者去镐京三百余里据尔雅则周人常狩之薮焉蕉获近于漆沮其山多兽其水多鱼顺渭流而下取兽取鱼恒必从之故吉日及濳之漆沮当言于冯翊也不然则二漆沮混而无别此为说者所以纷纷无所的从欤
　　鸿鴈
　　【一章】鸿鴈似鵞之鸟孔氏曰鸿鴈皆是水鸟其形鸿大而鴈小春则避阳暑而北秋则避隂寒而南
　　庭燎
　　【一章】庭燎大烛也以松苇竹灌脂束之诸侯将朝则司烜供蕡烛庭燎注云拊于门外曰大烛门内曰庭燎防云以庭名之眀在门内故以大烛为门外文对故异散则通也
　　水
　　【一章】朝宗本诸侯见天子之名周礼大宗伯曰春见曰朝夏见曰宗秋见曰觐冬见曰遇注云朝犹朝也欲其来之早也宗尊也欲其尊也觐勤也欲其勤王之事遇偶也欲其若不期而偶至窃意诸侯以四时至者如舜典巡狩以四时分东南西北嵗徧也大宗伯所言则十二嵗侯甸男采衞要六服之诸侯尽朝于京师亦以四时分方而至也朝宗觐遇各举一边孔氏所谓互见为义诸侯朝觐天子岂有别乎此云朝宗于海者犹书言江汉朝宗于海也以见民心有归之意
　　黄鸟
　　【一章】谷木名下谷字善也安成刘氏曰二谷字异义据韵则一从木一从禾
　　我行其野
