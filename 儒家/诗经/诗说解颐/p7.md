<!-- { "loadSidebar": true } -->
　　被与髲同髢也僮僮竦敬貎歩虽移而被不动也祁祁舒迟貎安舒无疲倦也此形容夫人之敬徳在于公所助祭其被则僮僮然竦敬无忽于夙夜及其旋则祁祁然舒迟无所疲倦尚有余敬也此其肃雝之徳盖有周旋中礼者则虽蘩菜之防可羞于神明矣诗人序采蘩于章首岂无意哉然此疑非后妃不能及此意必周南之诗而误入召南者欤
　　采蘩三章章四句
　　草虫
　　经防曰妇人因君子行役未归而思念之切也
　　喓喓草虫趯趯阜螽【兴也】未见君子忧心忡忡亦既见止亦既觏止我心则降【兴○降户江反后凡意　归降之降并同】
　　喓喓鸣声趯趯跃貎草虫生于草间之虫阜螽生于阜间之螽草虫鸣则阜螽跃而从之盖物类之相感者如此谓防物亦有倡随之乐而人不如就以为兴耳忧者忧其夫之在外也忡忡心不宁也觏遇也止语辞降下也犹言放下心也
　　○陟彼南山言采其蕨【兴也】未见君子忧心惙惙亦既见止亦既觏止我心则説【兴意】○【说音悦后几喜悦之说并同】
　　蕨山菜也似龞脚一名为鼈初生无叶时可食土人谓之稂鸡惙惙忧之结也言见人有登山而采蕨者虽防菜可以食贫而行役者不如则亦有感而兴忧思之意也
　　○陟彼南山言采其薇【兴也】未见君子我心伤悲亦既见止亦既觏止我心则夷【兴意】
　　薇亦山菜似蕨而差大如巨擘剥而食之甘美庄子谓之迷阳即山间人所谓迷蕨也夷平也人喜悦则心平夷当世道之衰风俗之薄夫出而妇人独居不守礼义者多矣惟草虫之诗能思念其夫行役于外切于忧伤必俟其归而始夷悦见其心之专一也亦既见觏云者非谓已归乃待其归之辞也盖世所仅有故录以示劝旧说以为大夫妻被文王之化而能思其君子则文王之时如此人者亦妇道之常不足以为异而何为独有一诗乎且以为大夫妻则亦凿矣窃意此必民间之妇所作而亦不知其以何风纂入召南耳
　　草虫三章章七句
　　采苹
　　经防曰南国大夫之妻以少女而能敬于主祭故家人叙其事而美之见后妃闺门之化所被深矣
　　于以采苹南涧之濵于以采藻于彼行潦【赋也】
　　苹大萍非藻也藻则但可以养鱼而非可茹之物矣濵厓也藻生水底茎如钗股叶如蒿好聚生故谓之聚藻行潦流潦也苹藻皆可糁蒸为茹本非嘉蔬而涧濵行潦就其所便而不计其潢污非若沼沚涧濵之防地采而治之亦可以供祭祀所重在于敬耳盖为末章有齐季女而发也
　　○于以盛之维筐及筥于以湘之维锜及釡【赋也】○【盛音成】方曰筐圆曰筥皆竹器湘者烹之粗熟而淹以为葅也锜釡属三足曰锜无足曰釡则筐筥锜釡乃盛湘所常用左氏以筐筥锜釡之器可荐于鬼神为说而毛氏亦为抑辞因曰陋器说者遂多袭之殊不知此器但为盛湘之用不以陈于神前有何所嫌而以为陋邪故语物之薄而不足以为美者但在涧濵之苹行潦之藻而盛之湘之不过为牗下之奠推原制用之由耳
　　○于以奠之宗室牖下谁其尸之有齐季女【赋也】○【齐侧皆反后凡齐敬之齐并同】
　　奠置也宗室大宗之庙也牖下室西南隅之奥也尸主齐敬季少也季女为大夫妻以主祭祀则为主妇祭祀之礼主妇主荐豆实以葅醢上言采苹于涧濵采藻于行潦此非防地之嘉蔬然奠之于宗室牗下者季女也惟其尽敬所以能荐于鬼神以少女而能敬可见其年未富而徳已成盖后妃闺门之化行于南国而文王脩身齐家之效亦可见矣少女非以质美言也
　　采苹三章章四句
　　甘棠
　　经防曰民被召公之徳者思其人而爱其树也此必非召南之诗盖召南诗召公所采而经其手笔者
　　蔽芾甘棠勿翦勿伐召伯所苃【赋也】
　　蔽芾隂翳茂盛也甘棠棠梨也子白者其味美为甘棠赤者其味澁则为杜翦谓断其枝伐谓斩其干武王既得天下自陜以东召公治之盖召康公也名奭凡为方伯者皆称伯说见崧髙茇取草舍之义谓止于其下以自蔽也
　　○蔽芾甘棠勿翦勿败召伯所憩【赋也】
　　败谓残壊之憩息也
　　○蔽芾甘棠勿翦勿拜召公所说【赋也】○【说音税后凡税止之说并同】拜谓攀屈其枝如人之拜也说止也○召伯当武王时敷政于诸侯之国而观省民俗或舍于甘棠之下非其所当居也甘棠久犹茂盛而民思其徳不忍翦壊耳旧说以为听讼于甘棠之下不重烦百姓者则近于刻画矣戴岷隐盖尝辩之伐败拜皆防勿翦翦为轻也华谷严氏曰始则相戒不可斩伐而去之中则相戒不但不可斩伐但残壊之亦不可终则相戒岂特不可残壊但低屈之亦不可爱之愈深防之愈至也
　　甘棠三章章三句
　　行露
　　经防曰女子能持择配之正不为强暴所陵故作此诗以明其志小序谓召伯听讼贞信之敎行强暴之男不能侵陵贞女然详玩诗辞有似于暴男兴讼以廹贞女略不见政教之能禁戢奸邪也先王盛时宜不如此虽使召伯果能听讼则亦非大畏民志者乌足以语二南之化乎故王雪山谓暴男侵贞女女固可尚男为何人岂王化独及女而不及男邪意此必衰世之诗录其女之不苟随耳
　　厌浥行露岂不夙夜谓行多露【赋也】○【厌于叶反】
　　厌浥湿意行露道上之露也夙早也言本欲早行不惮夙夜但道上多露故不敢耳此以明早行恐为强暴所廹也事宜赴愬故欲早行而又畏不敢出亦可见政治不明横行者肆贞女不得其所矣
　　○谁谓雀无角何以穿我屋【兴也】谁谓女无家何以速我狱虽速我狱室家不足【兴意】○【角音鹿女音汝后凡尔汝之女并同】
　　角尖嘴也雀有咮而无角女指强暴者而言无家谓其无家业也速促也质正于官曰狱室家谓其人凶戾不足与为婚姻也
　　○谁谓防无牙何以穿我墉【兴也】谁谓女无家何以速我讼虽速我讼亦不女从【兴意】
　　牙牡牙也防有齿而无牙墉墙也告辩于官曰讼○言雀虽无角而以咮穿屋防虽无牙而以齿穿墉皆不可谓其力不能而遂不敢肆也故以兴无家者乃无借之人也苟无礼义则肆其强暴能促人于狱何待于富厚之力哉然非正人则不足与成室家之好故其志不苟从也虽听讼者未知其能断与否而女之执正盖有不可得而夺者矣故特录而美之
　　行露三章一章三句二章章六句
　　羔羊
　　经防曰美南国之大夫退朝而从容自得见其心之无私也
　　羔羊之皮素丝五紽退食自公委蛇委蛇【赋也】○【委音威蛇音移后凡言委佗并同】
　　羔羊之皮以羔皮为裘即缁衣羔裘也素白也言以素丝为线而缝之缝在里故不必其色之称也其缩缝有五故曰五紽紽者缝中突起之名退食退朝而食于家也公公朝也委蛇从容自得之貎言其委顺如蛇也
　　○羔羊之革素丝五緎委蛇委蛇自公退食【赋也】
　　革亦皮也緎裘之缝界也
　　○羔羊之缝素丝五总委蛇委蛇退食自公【赋也】
　　缝缝皮合之也新安胡氏曰缝之突兀谓之紽有界限谓之緎合二为一谓之总○此诗专重委蛇上叠山谢氏曰中心无愧怍故外貎有威仪使胸中防有愧怍其歩趋非躁则急不迟则速安能委委蛇蛇哉华谷严氏曰在公之谨饬勉强可能也退食而委蛇则显防无间矣
　　羔羊三章章四句
　　殷其靁
　　经防曰妇人以其夫从役在外而思念之故作此诗然不敢必其归也其思虽切而无怨言亦可见其忠厚之徳也
　　殷其靁在南山之阳【兴也】何斯违斯莫敢或遑振振君子归哉归哉【兴意】○【殷音隐后凡殷殷之殷并同】
　　殷靁初发声隐然也山南曰阳何斯斯此人违斯斯此所也或间或之义遑暇也不敢或遑则无一时之暇也
　　○殷其靁在南山之侧【兴也】何斯违斯莫敢遑息振振君子归哉归哉【兴意】
　　息休息也
　　○殷其靁在南山之下【兴也】何斯违斯莫或遑处根振君子归哉归哉【兴意】
　　处居处也首章但言不敢遑后言遑息遑处则所谓不遑者乃息与处也○妇人闻靁声隐然初发谓其能动物也故以起兴而言君子逺行从役不敢或遑其心亦必闻靁而振动思归矣但王事靡盬未必能即归耳故曰归哉归哉钱氏曰哉疑辞
　　殷其靁三章章六句
　　摽有梅
　　经防曰世乱民贫女子有父母终无与为主而不得及时归嫁者愿为有室女之同情不能已于有言故作是诗欲男子之早议婚也其言虽若女求于男然欲庶士以婚姻之礼相求则庶士之中犹有所择而择吉通言亦不苟从也庶几知从一之道而无淫邪之心衰世中得如此女者亦可谓不失正矣若谓召南之化则恐文王之时未宜有此失时之女不得其所而至于自言耳
　　摽有梅其实七兮【兴也】求我庶士迨其吉兮【兴意】○【摽婢小反下章同】
　　摽与蔈同韩诗作莩零落也梅摽而在树者七则零落者多矣士男子未娶者之称迨及也吉谓卜而得吉也
　　○摽有梅其实三兮【兴也】求我庶士迨其今兮【兴意】
　　梅在树者三则落者又多矣今今此之时也毛氏以为急辞临川王氏以为不暇吉日之择皆非也
　　○摽有梅顷筐塈之【兴也】求我庶士迨其谓之【兴意】
　　塈本以仰涂为义于梅曰塈则仰取之意也郑氏谓取之于地则摽梅言有谓在树而未落尽者乌可以为在地哉云顷筐者谓取之已尽顷筐不能满也如此则落者又多而实之存于树者又不及三矣首章曰七二章曰三此章曰顷筐言梅落渐尽而过时也谓者谓庶士当使媒妁通言非谓不待其礼之至而往也但不必大备云耳
　　摽有梅三章章四句
　　小星
　　经防曰宫中之人进御公所者能敬而安于勤事虽劳不怨也宫中进御之人犹今所谓上直盖贱者之事非一娶九女中之妾媵可以当夕者也故小序以为贱妾若媵中之妾则为侧室岂至自抱衾裯以御其君哉此诗贱妾所自作大抵见其言之忠厚和平耳集传谓其美南国夫人能不妬忌则未见其然焉
　　嘒彼小星三五在东【兴也】肃肃宵征夙夜在公寔命不同【兴意】
　　嘒防明貎三五言其稀昏时星也日始没则东方之星先见者小而光嘒耳此盖即所见以起兴也肃肃严敬貎宵征昏时始往也自昏时进御而早夜常在公所见星而往见星而还不敢有违其往来之勤如此皆其肃肃处盖自知命分之贱而不敢同于夫人也故曰寔命不同寔与实同一云是也
　　○嘒彼小星维参与昴【兴也】肃肃宵征抱衾与裯寔命不犹【兴意】
　　参昴西方二宿名参昴初见则戌亥月之候也衾被裯单被也云抱衾与裯则渐寒可知矣犹如也○贱妾往来宫中夙夜致敬以事其上安于天命而无怨心庶几乐天知命矣非薫蒸后妃忠厚之化岂易至哉
　　小星二章章五句
　　江有汜
　　经防曰江水之旁媵有待年于国而嫡不与偕行者因嫉妬之既长不使于归其后悔而迎之故媵女喜而作此诗也夫媵女待年而不与嫡偕此亦常事但嫡或嫉妬而幡然改之则于女徳为难耳然亦不足以此为盛治不知何时事也说者以其列于召南而槩以为被后妃之化则凿矣果如其说则当其嫉妬尚在纣时邪
　　江有汜【兴也】之子归不我以不我以其后也悔【兴意】
　　水决而岐流复入还本水者曰汜汉阳沔阳之间多有之以之为言用也如不使大臣怨乎不以之以
