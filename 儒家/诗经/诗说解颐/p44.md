<!-- { "loadSidebar": true } -->
　　古者席地而坐故在下为铺陈在上为席也缉续侍御言侍者相代不乏使也进酒于客曰献客答之曰酢主人洗爵酬客客受而奠之不举也楚茨言献酬而不言酢此言献酢而不言酬皆从畧耳斚殷爵也周时亦通用之醓醢之多汁者燔用肉灸用肝臄口上肉也歌者比于琴瑟也徒击鼓曰咢即灵台奏公之鼍鼓也此章言燕礼之盛备所以欲其相亲也
　　○敦弓既坚四鍭既钧舎矢既均序賔以贤敦弓既句既挟四鍭四鍭如树序賔以不侮【赋也】○【句音勾】
　　敦与雕通画也序賔者同宗无相为賔客之道故为之立賔也贤者射以多中为贤也不侮者不以中病不中者也燕而继之以射燕射也既燕而射以观徳则所以立亲亲之夲者在是矣
　　○曽孙为主酒醴维醹酌以大斗以祈黄耇黄耇台背以引以翼寿考维祺以介景福【赋也】
　　曽孙武王也燕同姓故称曽孙以其为宗子也宗子而谦以孙称非必主祭而后言曽孙也醴説见吉日醹醇厚也大斗勺也容五升详见卷耳字义黄耇説见南山有台台鲐鱼也大老则背有鲐文祈黄耇者乞言也黄耇台背之人而以善道引导辅翼其君景福之所系也故愿其寿考维祺以长助君之景福也祺吉也引翼之而使其君成徳即是介景福也此章言乞言助福之事可以见古之燕礼皆有益于徳矣
　　行苇四章章八句
　　既醉
　　经防曰此必同姓之臣答祭毕而燕之诗非答行苇也
　　既醉以酒既饱以徳君子万年介尔景福【赋也】
　　徳即已之明徳也谓之饱徳者承上醉酒而言王者以酒娱我非徒以养口体盖所以感动其良心而使此徳充满盈溢孟子所谓饱乎仁义是也君子指王也言君子之防惠如此愿其享年乆而得福多我之所助者惟此而已
　　○旣醉以酒尔殽既将君子万年介尔昭明【赋也】
　　殽俎实也将进也昭明以徳言有徳然后为景福也此申上章之意
　　○昭明有融髙朗令终令终有俶公尸嘉告【赋也】
　　融融化言徳之浑然无迹也朗虚明也明徳无迹斯髙朗矣徳既髙朗则愈乆愈盛而以善终矣俶始也徳之所始在防能于一念防微之际而谨之则天理不差徳日髙朗而有此令终也集传以考终命为令终恐非臣子所以祝君也有俶之言最为切要非知徳者其能以此望其君哉公尸以先公言也周称王而尸但曰公尸盖因其旧如秦称皇帝而其男女犹称公子公主也嘉告者谓神之所嘏以善也此章言盛徳足以格神之意
　　○其告维何笾豆静嘉朋友攸摄摄以威仪【赋也】
　　笾豆静嘉言其礼物之脩也朋友谓助祭之人摄谓助祭者皆检束而能敬也威仪以君徳足以为法者言言公尸所以嘉告者以其礼物之防脩而助祭者皆则效君之威仪以相检束而备物致敬能当神意故足以格神而嘏之福也
　　○威仪孔时君子有孝子孝子不匮永锡尔类【赋也】上章言祭祀致敬皆夲于君之威仪故遂言君之威仪曲尽而动容周旋无不中礼则事事合宜而孔时矣如此则能脩身而化及其子使之成徳而继绪无穷其子孙亦能致孝不匮锡于世类也所谓不匮锡类者如此
　　○其类维何室家之壸君子万年永锡祚【赋也】
　　此推言其锡类之由也壸宫中之巷由内出外之路祚福也嗣谓子孙也室家而曰壸盖始于闺门之意谓脩身以刑寡妻则威仪无不时矣故为之子者皆有所取法以为孝子而祚逺矣贤即福祚也然则君子欲求祚其必自刑寡妻始
　　○其维何天被尔禄君子万年景命有仆【赋也】
　　被覆被也尔禄即祚也仆仆仆然烦急不已之意此言天以祚之福被于君身而使之其来无穷也
　　○其仆维何厘尔女士厘尔女士从以孙子【赋也】
　　厘予也女士犹言女丈夫也以其能无违夫子之敎则贤妻也以女士厘之而又继以子孙之贤者与之则君子之有孝子为无穷也景命岂不仆哉○此诗称愿之意主于脩徳故因威仪而推言之谨威仪端身敎则刑寡妻乃其有俶处也如此自有孝子而祚不替矣臣子爱君而愿之孰大于此
　　既醉八章章四句
　　鳬鹥
　　经防曰宗庙之祭有尸既祭之明日暖其祭食以燕为尸之人所谓绎也故作此诗以为乐歌集传得之
　　鳬鹥在泾公尸来燕来宁尔酒既清尔殽既馨公尸燕饮福禄来成【赋也】
　　鳬野鸭也一名鹜青色卑脚短喙鹥鸥也皆水鸟之忘机者泾水入渭渭在镐京北羣舟杂聚之处泾未入渭之时其上流幽静而鳬鹥在焉犹公尸无计较之心而在幽静之地故以为况尔指主人
　　○鳬鹥在沙公尸来燕来宜尔酒既多尔殽既嘉公尸燕饮福禄来为【赋也】
　　沙水旁也为犹助也
　　○鳬鹥在渚公尸来燕来处尔酒既湑尔殽伊脯公尸燕饮福禄来下【赋也】
　　湑以茅泲之而去其糟也脯干脯也
　　○鳬鹥在潨公尸来燕来宗既燕于宗福禄攸降公尸燕饮福禄来崇【赋也】
　　潨水所防也来崇来居尊位也于宗之宗义同
　　○鳬鹥在亹公尸来止熏熏防酒欣欣燔炙芬芬公尸燕饮无有后艰【赋也】
　　亹两山夹水如门之中也熏熏和悦也欣欣意相得也芬芬香也
　　鳬鹥五章章六句
　　假乐
　　经防曰古序以为羙成王今亦无可考正但以显显令徳称周王苟非武王则惟成王庶可当之姑从序説集传以为公尸答鳬鹥则凿矣
　　假乐君子显显令徳宜民宜人受禄于天保右命之自天申之干禄百福子孙千亿【赋也】○【假音嘉右音祐】
　　假中庸左传皆作嘉嘉乐徳羙而和乐也君子指成王也显显令徳徳盛而显著也宜民犹言能安民也宜人犹言能知人也徳足以宜民人故受禄于天而为天所保右也保右即是命命之不已所谓申也干禄百福夲上文令徳受禄而言是以徳干之也与干禄岂弟意同否则有意于求福岂能致百福哉子孙千亿谓其后世子孙众多而传之无穷也此即自天申之之意
　　○穆穆皇皇宜君宜王不愆不忘率由旧章威仪抑抑徳音秩秩无怨无恶率由羣匹【赋也】
　　穆穆敬之存皇皇美之着皆言天子之徳自国中所主宰而言则曰君自天下所归徃而言则曰王其实一人之通称也旧章先王心法之彰著者非徒典章法度之陈迹也自古帝王相传惟有一心法耳威仪抑抑谓行不肆也徳音秩秩谓言有伦也无怨恶谓坦懐而不与为雠也羣匹谓羣臣之志同道合者循而用之与率由旧章相对率旧章则法祖矣率羣匹则尊贤矣此徳之所以能受禄也
　　○受福无疆四方之纲之纲之纪燕及朋友百辟卿士媚于天子不解于位民之攸墍【赋也】○【解音懈后凡懈怠之解并同】受福无疆则及于子孙矣然所以受福无疆者惟在于为四方之纲也纲举则纪必随天下治平辅治之朋友亦頼以安矣百辟以诸侯言卿士以诸卿言即朋友也媚爱解怠塈息也言朋友所以安者皆媚爱天子而不怠于其职此民之所以息也民得所息则朋友安矣皆系于君徳之能纲四方也然则人君之治可传于永乆而为无穷之福者岂不以令徳为之夲哉
　　假乐三章章八句
　　朱子夲毛氏定以四章章六句严华谷依陈氏则分为六章章四句今更定之如左
　　公刘
　　经防曰旧説据小序谓召康公以成王将莅政当戒以民事故咏公刘之事以告之也辩説则谓未见其为召公之作盖亦有疑矣今观诗意皆陈公刘迁豳之事而畧不及文武继绪之言又文辞竒古与文王大明诸篇体制不同则似豳人夲有此诗以咏公刘如七月亦豳人自述豳风而周公举以告成王后人遂谓周公所作则公刘之诗得无周公亦举以告成王者欤成王莅政之初为相者周公也而谓召康公以成王将莅政而戒之亦臆説耳故窃尝意此诗当属于豳风云
　　笃公刘匪居匪康乃埸乃疆乃积乃仓乃裹糇粮于橐于囊思辑用光弓矢斯张干戈戚爰方启行【赋也】笃以爱民之厚徳言公者侯国尊君之通称如大王之称古公也刘名商以前无讳礼亦如古公之称亶父也并详见緜字义康宁也埸小田塍也疆大田界也积露积也仓屋藏也糇干食也粮食米也橐无底而小可以盛干糇囊有底而大可以盛粮米思念辑和光大戚斧扬钺也钺大而斧小方始也此述公刘自戎翟间迁豳之始事也公刘初在不窋故地不敢宁居而治田畴实仓廪以使民富既富而后迁豳也行者裹粮至此而其故居之不能尽迁者亦必有处焉非并其仓积之地弃之而来也观思辑用光之言则知其志在安和百姓而界于戎翟之居非所以光大国家矣弓矢干戈戚扬之噐具整饰而行欲使翟人知有备而畏威也然此惟以自卫而已而公刘之心所重则在于足食食足而得人则兵自足也
　　○笃公刘于胥斯原既庶既繁既顺乃宣而无永叹陟则在巘复降在原何以舟之维玉及瑶鞸琫容刀【赋也】胥相与同来而至于此原也庶众繁多谓从迁者众也顺者不拂其情也宣者能通其志也君之于民顺其欲通其志则民之所好好之民之所恶恶之所以来者即安而无懐土之思故无永叹也陟升也巘山顶也民之好恶既同于是相土而上下山原焉未及定居也舟载也瑶亦美玉故与玉并言但光之摇动者则为瑶耳鞸琫説见瞻彼洛矣容刀鞸琫所容之刀也佩玉以节行文具也佩刀以御侮武具也皆贵者之服饰见其贵而能劳夲以为民所以为厚此言公刘至豳相度之忘劳也
　　○笃公刘逝彼百泉瞻彼溥原乃陟南冈乃觏于京京师之野于时处处于时庐旅于时言言于时语语【赋也】百泉众水之所自出溥广也溥原即众水所合处徃百泉而望广原自下观之也南冈冈之在南者谓面山也觏见也京髙丘也陟南冈而觏髙丘自上观之也京师者谓此京之原乃众心所归非为一人之故也未有室庐故曰野相度之审如此乃曰于此可以为居室以处处处居也于此可以礼賔旅以庐庐旅寄也于此可以宣号令而言言言自言也于此可以集羣议而语语语论难也区画定而宫室营焉此言公刘相度邑居而始营宫室也
　　○笃公刘于京斯依跄跄济济俾筵俾几既登乃依乃造其曹执豕于牢酌之用匏食之饮之君之宗之【赋也】京即上章乃觏于京之京依依之以居也跄跄济济説见楚茨此则以羣臣之落成者言俾使也使人为之设筵几也既登登席也乃依依几也曹羣牧之处也牢飬豕之闲也以豕为殽以匏为爵初立国从俭以质也食之饮之以劳羣臣也自其长国人而言则曰君自其主族人而言则曰宗其实一人之称此章言宫室成而与羣臣落之也食饮而与羣臣相亲乃所以君宗之非若东莱吕氏所谓建国立宗也
　　○笃公刘既溥既长既景廼冈相其隂阳观其流泉其军三单度其隰原彻田为粮度其夕阳豳居允荒【赋也】溥长言土地之垦辟也景者考日影以正四方也冈者登髙冈以望四逺也隂阳者向背寒暖之宜也流泉者水泉灌溉之利也盖欲民居之无不善也三单者三军也世衰政乱诸侯多以羡卒益军而公刘无羡故曰三单见其遵大国三军之制而不以困民也详见读礼疑图卷三彻即助也助夲通力之义故殷时之助未名彻而彻意存焉故亦谓之彻荒大也豳地多山夕阳之所及皆度以授民而豳居于是大矣此章言其定民居而制赋税也
