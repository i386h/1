<!-- { "loadSidebar": true } -->
　　○笃公刘于豳斯馆渉渭为乱取厉取鍜止基乃理爰众爰有夹其皇涧遡其过涧止旅乃密芮鞫之即【赋也】馆者初至豳时未有室庐而暂居客舎也渭在豳之东南而泾水自豳流入者也乱者以舟渡水之名厉砥石也鍜治铁之名取厉取鍜则噐用备而有室可居矣止居也谓居止之基也止基以居其民则民聚而众矣疆理以理其财则财足而有矣皇大也遡逆而向之也旅众也芮水名鞫穷也言涧之大者则夹两旁而居之其上涧水旁出而横过者则又遡而居之其民众多而所居既密则又就芮水尽处而居之凡民之居不窋故地皆已来依新邑矣然非为之疆理则民无所頼而岂能致从者之众哉可见公刘厚民之意在于足其食也此章緫叙迁豳之始终以见其专于为民而得民之甚也首章所谓思辑用光者盖如此
　　公刘六章章十句
　　按公刘商时之诸侯也观彻田为粮一语则彻即商之助法也其先世后稷封邰至不窋当夏之衰而窜居戎翟之间在今庆阳府即北翟界上北翟者獯鬻也但以其西南近西戎故并言戎翟耳其实不窋非居西戎也当时必王政不纲诸侯强暴而防弱不能自存故窜依于此耳岂其所得已哉然能谨于事大无失礼焉则蛮貊可行故其后世至公刘之初犹足以致富庶谓北翟将张非可安民之所乃始图迁必已当商之盛世而汉书谓公刘避桀居豳者误矣九传而至大王则又当商道之衰玁狁遂横每侵及之而大王事之不得免于是尽弃其地以与之而自豳迁岐焉盖公刘之迁豳当商之盛也大王之迁岐当商之衰也其事固不同矣而其立国规模则皆以安民为夲而安民以疆理为先无非后稷相传之家法也然史记言不窋者后稷之子其代稷为侯必在启之盛世何为不能保稷之子而使窜居戎翟歴数传而不得复邪窃意不窟必稷之世裔非其子也旧説亦有以其为当夏之衰而窜者但启之世不可以为衰既窜乆而不复必在其后世矣故史记所序之世次不足信也不然则自后稷至于武王仅十六世而歴夏十六君歴商三十君共四十六君何其世次不相当之甚哉
　　泂酌
　　经防曰旧説以为召康公以戒成王也
　　泂酌彼行潦挹彼注兹可以餴饎【兴也】岂弟君子民之父母【兴意】
　　泂逺也行潦道上污浊之水餴烝米一熟而以水沃之乃再烝也饎酒食也言行潦之水在逺无人用者也而自逺酌之置于大噐之中亦可以待其澄清又即其所酌大噐之中而挹取之以注于此小噐之中则可以灌沃餴米以为酒食谓可以供祭祀也犹秽恶之人而能自新则亦可以事上帝也盖欲人君舎短取长不録人过也如此则中飬不中才飬不才而可以为民父母矣
　　○泂酌彼行潦挹彼注兹可以濯罍【兴也】岂弟君子民之攸归【兴意】
　　濯涤也罍者宗庙之噐可以濯罍则不特餴饎而已
　　○泂酌彼行潦挹彼注兹可以濯溉【兴也】岂弟君子民之攸墍【兴意】
　　溉亦涤也可以濯溉则无物不可濯非但一罍而已以喻人才养成无所用而不可也○庆源辅氏曰攸归谓为民之所归徃也攸塈谓为民之所安息也皆所以终首章父母之义也
　　泂酌三章章五句
　　卷阿
　　经防曰集传谓召康公从成王逰于卷阿之上因王之歌而作此诗以为戒也
　　有卷者阿飘风自南【比也】岂弟君子来游来歌以矢其音【赋也】
　　卷曲也阿大陵也飘风囬风也其起甚骤南方温厚之地而囬风骤起犹人夲温和而忽然暴戾当如卷曲之阿虚中无我也君子指王也来游来歌谓王来游而歌也矢音康公自言赓歌也臣以诗陈于君前故曰矢游歌所以养徳性和人心也但矢音或未免有所规诲则在人君消融其忿怒之心耳
　　○伴奂尔游矣优游尔休矣岂弟君子俾尔弥尔性似先公酋矣【赋也】
　　伴奂融释之意优游充裕之意尔指王也弥满也似如也酋终也谓大王王季文王武王皆成王业此其所以为善终也盖王业皆从徳性中出故不可不满其性也
　　○尔土宇昄章亦孔之厚矣岂弟君子俾尔弥尔性百神尔主矣【赋也】
　　昄章版图也天下归之故曰厚百神尔主则为王而先公之酋者在我矣
　　○尔受命长矣茀禄尔康矣岂弟君子俾尔弥尔性纯嘏尔常矣【赋也】
　　茀蔽盛之貌言受命长为天子则禄之康尔者蔽盛而无阙欠之处矣此以弥性故能致如此之乆也纯嘏大嘏以神之所嘏者言福也受命长故纯嘏有常也此上三章皆申言游歌有益于君徳之意
　　○有冯有翼有孝有徳以引以翼岂弟君子四方为则【赋也】
　　冯谓可为依者翼谓可为辅者冯翼以贤臣之适于用者言孝徳以贤臣之夲于心者言引谓导其前也翼谓相其左右也人君能致贤人以为引翼则惟以徳自将而无为民化故曰四方为则此以下言有徳而得天命之由
　　○颙颙卬卬如圭如璋令闻令望岂弟君子四方为纲【赋也】
　　颙颙可望也卬卬可仰也圭璋者人君所用于宗庙朝廷尊严之噐也见其不动而敬俨然人望而畏之声名自然洋溢也众目皆由我提纲而张是为四方之纲也此申上章无为民化之意
　　○鳯凰于飞翽翽其羽亦集爰止【兴也】蔼蔼王多吉士维君子使媚于天子【兴意】
　　鳯凰灵鸟也雄曰鳯雌曰凰以鳯凰为言惟以兴天下贤才非因时鳯凰至而以为喻也翽翽羽声之小也以况小心翼翼之意爰止言其未用也蔼蔼众多也使用也言用则能爱君矣
　　○鳯凰于飞翽翽其羽亦傅于天【兴也】蔼蔼王多吉人维君子命媚于庻人【兴意】
　　傅于天言其见用也用则体君心而爱民矣此两章皆言贤才之有益于国也
　　○鳯凰鸣矣于彼髙冈梧桐生矣于彼朝阳菶菶萋萋雝雝喈喈【比也】
　　髙冈冈之髙者也鳯凰鸣于其上则声闻于逺矣贤者之媚天子媚庻人有益于人国者似之朝阳之地万物萌生梧桐生于其地则其叶可以藏鳯凰矣人君为崇奉人才之地者似之菶菶萋萋梧桐生之盛也雝雝喈喈鳯凰鸣之和也梧桐生之盛而后鳯凰鸣之和则欲鳯凰之和鸣者先当使梧桐之盛也
　　○君子之车既庻且多君子之马既闲且驰矢诗不多维以遂歌【赋也】
　　庻如金路象路副车之类多则以各车之数言闲者习之素熟也驰则行之不失则也承上章言菶菶萋萋则雝雝喈喈矣君子之车马既庻多闲驰足以待天下之贤者而以之奉迎则何贤者之不至哉我之陈诗岂有多言惟有继王之声而遂歌之以养王和徳使贤者皆乐为之用而王享无为之治耳盖因首章矢音而结其意也此诗中和之气蔼然读之自不容不感发兴起然大意则为游歌以弥徳性祈天永命之本盖在此矣康公善于开导此其所以为格心之学欤
　　卷阿十章六章章五句四章章六句
　　民劳
　　经防曰集传以为同列相戒之辞以诗词观之大抵得之矣但所谓同列者必王所亲信之人故末章曰王欲玉女戒同列即所以戒王也同列相戒之辞当为小雅
　　民亦劳止汔可小康惠此中国以绥四方无纵诡随以谨无良式遏冦虐防不畏明柔逺能迩以定我王【赋也】汔防也民劳则国危故因周民之劳而欲其防于小康也中国京师也四方诸夏也京师诸夏之夲爱此京师则可以安天下矣对夷狄言之则緫诸夏为中国对四方言之则指京师为中国也诡随者心知其非而懐诈面从也诡随之人阿谀取容而不忠于所事非善良之士也但窃其权以为冦虐耳故戒用事者无纵此诡随之人以谨无良而遏冦虐此爱京师之要务也防钱氏训痛是也不畏明者肆行于人所共见之地也言当痛此诡随之不畏明者无俾作慝害正以为民忧也柔逺以逺而难驯者言能迩以近而易使者言此治逺者先自近始之意定我王谓定王国也
　　○民亦劳止汔可小休惠此中国以为民逑无纵诡随以谨惛怓式遏冦虐无俾民忧无弃尔劳以为王休【赋也】逑谓民聚不离散也惽怓谓惑乱主聴也尔劳谓其前功也小休之休息也王休之休美也
　　○民亦劳止汔可小息惠此京师以绥四国无纵诡随以谨罔极式遏冦虐无俾作慝敬慎威仪以近有徳【赋也】华谷严氏曰诡随之人无所不至所谓罔极也无纵诡随而必近有徳谓逺佞而亲贤然非脩身则贤不可得而亲故必敬谨威仪而后可以近有徳
　　○民亦劳止汔可小愒惠此中国俾民忧泄无纵诡随以谨丑厉式遏冦虐无俾正败戎虽小子而式大【赋也】愒息泄去厉恶也正败正道败壊也戎汝也小子指用事者非指王之辞也大谓其所闗者广大也
　　○民亦劳止汔可小安惠此中国国无有残无纵诡随以谨缱绻式遏冦虐无俾正反王欲玉女是用大諌【赋也】缱绻谓小人之固结其君也正反甚于正败正败但壊之而已若正反则尽反而为不正言愈切矣玉者爱之如玉也○此诗五章皆首言息民以固邦夲而无纵诡随则息民之要防也章末皆丁宁劝戒之辞其忧国之情切矣
　　民劳五章章十句
　　板
　　经防曰此诗切责同列用事之人盖老臣不为王所敬信者所作也大意与上篇同
　　上帝板板下民卒瘅出话不然为犹不逺靡圣管管不实于亶犹之未逺是用大諌【赋也】
　　板如木板然谓障隔而不通明也卒尽瘅病也出话不然谓其言则非先王之道而不合于人心也此其为谋不逺故也靡圣管管谓不以圣人之法自管摄也不实于亶谓夸毗而无诚心即是不以圣为管也犹之未逺盖夲于此此章言同列无为民之逺犹以明作诗之夲意也
　　○天之方难无然宪宪天之方蹶无然泄泄辞之辑矣民之洽矣辞之怿矣民之莫矣【赋也】
　　蹶颠踬也天之难蹶即板板而民瘅也宪宪欣喜而不知忧惧也泄泄怠缓而不思勤励也辑和洽合怿悦莫定也辞辑而怿则非出话不然者矣言天方难蹶之时必湏言辞合于人心而后可以定乱不可视为不急也盖申上章之意
　　○我虽异事及尔同僚我即尔谋聼我嚣嚣我言维服勿以为笑先民有言询于刍荛【赋也】
　　异事不同职也同官曰僚言同为王臣也嚣嚣自得不受善言之貌我言维服与书乃言惟服之服同谓可服行也言而可行则逺犹之辑怿者也刍荛谓采薪者古人尚询及之况僚友乎戒其当聼已之言也
　　○天之方虐无然谑谑老夫灌灌小子蹻蹻匪我言耄尔用忧谑多将熇熇不可救药【赋也】
　　虐即前章难蹶也谑谑戯侮也亦宪宪泄泄之意灌注也谓注之于其耳也此必老臣告同列之少者故自称老夫而谓其人为小子云老夫则知其渉厯之已多矣蹻蹻举足高貌言其骄也耄老而昬也忧谑以忧为戯也多谓积乆也熇熇炽盛也不可救药谓病甚药不能救也此章戒以不听善言之祸
　　○天之方懠无为夸毗威仪卒迷善人载尸民之方殿屎则莫我敢葵防乱蔑资曽莫惠我师【赋也】
　　懠怒也天之为虐而使民卒瘅是怒我也夸自大也毗附人也务为夸毗则诪张无实威仪尽迷而接物之际施施声色足以拒人故为善人者皆端黙无言而如祭祀之尸矣殿后也殿屎犹言遗屎之急也尔雅释殿屎为呻吟亦以急而呻吟耳葵度也善人不为用则民情虽急莫有以逺犹与之葵度者矣故民防乱无所资以为生而卒无恩惠及于众庻此所以不可救药也此章申言拒善言之祸
　　○天之牖民如壎如箎如璋如圭如取如无曰益牖民孔易民之多辟无自立辟【赋也】
