<!-- { "loadSidebar": true } -->
　　滺滺长流貌此因女子不得见而欲驾松舟出游于淇水以自解也观于此章则以为外女归卫而思淇水之游益不通矣
　　竹竿四章章四句
　　芄兰
　　经防曰世俗父兄不能教童子习防仪而躐等以骛高逺也故诗人作此以刺之
　　芄兰之支【比也】童子佩觽虽则佩觽能不我知容兮遂兮垂带悸兮【赋也】
　　芄兰一名萝摩尔雅谓之雚蔓生断之有白汁可啖其体则柔弱不能胜重者也支与枝同觽锥也以象骨为之所以解结成人之佩非童子之饰也能才能也容遂容体自遂也垂带与都人士垂带同礼大带垂三尺亦非童子所宜服也悸惊貌
　　○芄兰之叶【比也】童子佩韘虽则佩韘能不我甲容兮遂兮垂带悸兮【赋也】
　　韘开之决也能射则佩韘尤非童子所宜佩矣甲长也不我甲犹言不为我所尊也○言童子穉弱如芄兰然于礼但当佩容臭耳而使之佩觹韘则为躐等欲速之事矣然其才能则不足以为我所知为我所甲故其容体虽若自遂而垂带见人之际其心不能不自惊悸也为父兄者以此教童子亦独何哉此与孔子戒阙党童子意同
　　芄兰二章章六句
　　河广
　　经防曰宋桓公夫人卫宣姜之女也见出于桓公而归义不忘宋故作此诗也夫宋桓公贤君也其出夫人不知何故岂以宣姜通于公子顽而以其为乱家子欤然于夫人何尤焉观其惓惓望宋而畧无怨言则其守义之正亦可见矣旧説以为思其子襄公而义絶不可往则亦常情耳何足特録于经哉
　　谁谓河广一苇杭之谁谓宋逺跂予望之【赋也】
　　卫在河北宋在河南河虽广而甚相近一苇束芦苇以浮水上也杭如航之渡水也一苇可杭甚言其易渡也跂举踵也望望桓公之来迎也
　　○谁谓河广曽不容刀谁谓宋逺曽不崇朝【赋也】
　　曽则容犹用也刀与舠同小船曰刀不容刀谓一苇可杭也不崇朝谓不终朝而可至望其来迎之速也
　　河广二章章四句
　　伯兮
　　经防曰此卫宣公时诗也左传桓公五年蔡人卫人陈人从桓王伐郑卫之妇人以其夫从征不归而思之故作此诗亦可见其哀怨之至情矣
　　伯兮朅兮邦之桀兮伯也执殳为王前驱【赋也】○【为音谓后凡训因训助之为并同】
　　伯妇人目其夫之字也朅解见硕人桀与杰同才过人也殳击兵前驱在车前为先也言伯方为王当前导之车见其有勇力也余见本章及秦无衣字义
　　○自伯之东首如飞蓬岂无膏沐谁适为容【赋也】○【适音的后凡的主之适并同】
　　首如飞蓬谓容不理而发乱如蓬也膏所以泽发者沐涤首去垢也适专主也此言夫不在而无意于整容也孔氏曰郑在卫之西南而言东者时蔡卫陈之国兵至京师乃东行伐郑也
　　○其雨其雨杲杲出日【比也】愿言思伯甘心首疾【赋也】其者冀其将然之辞夫妇和而合欢如隂阳和而得雨故以雨为比杲然日出则又不得雨矣甘心首疾谓思之不已而安于头痛也
　　○焉得谖草言树之背愿言思伯使我心痗【赋也】
　　谖与萱同一名鹿茐食之令人好欢乐忘忧故谓之忘忧草背北堂也在堂后妇人所居心痗则痛在心而甚于头痛矣盖其思之深虽得谖草而不足以解忧之意集传以为寕不求此草而心痗不辞则误矣
　　伯兮四章章四句
　　有狐
　　经防曰妇人因夫乆从征役寒且无衣人有欲淫之者故作此诗絶之以见其一意于夫也旧説以为寡妇欲见鳏夫而嫁之此岂人道哉
　　有狐绥绥在彼淇梁【比也】心之忧矣之子无裳【赋也】
　　狐以比欲淫独处之妇者绥绥独行迟疑之貌之子指夫言
　　○有狐绥绥在彼淇厉【比也】心之忧矣之子无带【赋也】岸近危处曰厉带所以申束衣也
　　○有狐绥绥在彼淇侧【比也】心之忧矣之子无服【赋也】妇人独处而其夫乆戍不归人有欲淫之者如狐之妖媚独行迟疑故以狐为比然已之所忧惟寒到夫边尚未有衣而志不在于他也则其凛然不为非礼所干意自见矣
　　有狐三章章四句
　　木
　　经防曰旧说卫有狄人之难齐桓公救而封之卫人思之而欲厚报故作此诗皆诞说也狄之入卫本未尝灭何封之有齐止城邢实无救卫之事故许穆夫人以为控于大邦谁因谁极何所施于卫而欲厚报之邪辩见定之方中下惟集传以为男女相赠答之辞如静女之类得其防矣
　　投我以木报之以琼琚匪报也永以为好也【赋也】木懋木也实如小酢可食言木以别于瓞琼玉之美名非玉也琚佩玉之名详见女曰鸡鸣字义
　　○投我以木桃报之以琼瑶匪报也永以为好也【赋也】木桃桃也言木桃以别于羊桃瑶美玉也
　　○投我以木李报之以琼玖匪报也永以为好也【赋也】木李李也以别于雀李玖亦美玉也桃李皆木也而琚瑶玖皆琼也以琼报木报之厚也而不以为报盖其心将永以爲好则亲爱无已之情也实淫风耳
　　木三章章四句





　　诗说觧頥正释卷五
<经部,诗类,诗说解颐>
　　钦定四库全书
　　诗説解頥正释卷六　　　　明　季本　撰
　　王
　　王者周之国都成王时尚都镐平王时则都王城也周初武王自丰迁镐是为宗周至成王乃即武王定鼎郏鄏之处使召公相宅既成谓之王城以为时防诸侯之所是为新邑及周公营洛邑谓之成周以为居殷顽民之所是为下都自是以镐京为西都洛邑为东都东都时防既毕则复归西周犹未迁洛也及平王因犬戎之乱徙居王城而东都遂为东周至敬王之世徙都成周则又以王城为西周成周为东周与平王之时不同而诗之正则不逮敬王之世矣西周在文武时国都内之诗已列于周南成王营洛之后则其风为王而地兼洛邑言之以见后王之风不复能及西周二南之盛也诗之杂入他国及二雅者各説见本篇诸国叙次义不可求惟王风则当在二南之下郑谱移就豳上则非矣丰在今西安府鄠县文王既伐崇而即其近地以都者也镐在丰东二十五里亦为鄠县地武王徙近丰之地而为都者也成周在今河南府洛阳县东洛诰所谓水东也王城在洛阳之西今河南府治洛诰所谓涧水东水西也王城成周之分只在水东西之间耳洛一作雒
　　黍离
　　经防曰旧说因大夫行役至于宗周过故宗庙宫室尽为禾黍闵周室之倾覆彷徨不忍去而作今以事理论之似不尽然当时周虽东迁雒邑而岐周旧地已尽封秦假使故宫为其所毁则都城之内宜为室庐乃以黍稷为言则当在野外之地而岂可语于城内哉且五谷者民之所资以养者也而称其黍稷之盛则其民犹为勤力似有叹羡之意与言蔓草荆榛者不同矣其必秦得岐周之后务本力农周大夫出过其地而见之知秦地广民勤将以富强雄天下而伤周室之不竞乎
　　彼黍离离彼稷之苖行迈靡靡中心摇摇知我者谓我心忧不知我者谓我何求悠悠苍天此何人哉【赋也】彼指秦而言离离言其实之垂也黍稷详见七月字义黍实稷苖非同时可见盖叹其黍稷之盛耳迈行及逺也靡靡犹苏苏气索之貌心忧谓忧王室不竞之出于心也何求疑其为名也此者对彼而言指周王也呼天而叹之无所望之辞也
　　○彼黍离离彼稷之穗行迈靡靡中心如醉知我者谓我心忧不知我者谓我何求悠悠苍天此何人哉【赋也】穗秀而成穗也不但吐华曰秀而已盖秀虽未实然亦有穗矣如醉者昏而不知之意
　　○彼黍离离彼稷之实行迈靡靡中心如噎知我者谓我心忧不知我者谓我何求悠悠苍天此何人哉【赋也】噎食窒也如噎而气逆不通也○苖而穗穗而实虽亦有序取于叶韵以叹稷之盛故总以配于黍之离离非以行役之乆前后所见如此也
　　黍稷三章章十句
　　君子于役
　　经防曰妇人以其夫乆役于外未有归期而思念之故作此诗
　　君子于役不知其期曷至哉鸡栖于埘日之夕矣羊牛下来君子于役如之何勿思【赋也】
　　君子妇人目其夫也曷至哉当与下章曷其有佸意同郑氏以为何时当来至是也凿墙而栖曰埘日夕则羊先归而牛次之思者思其夫之乆而不得归也
　　○君子于役不日不月曷其有佸鸡栖于桀日之夕矣羊牛下括君子于役苟无饥渇【赋也】
　　佸防桀杙括至也苟无饥渇言苟且以免于饥渇而不甘于饮食见其思之深也○日夕而鸡栖牛羊下言物皆有休息之期也君子行役无休息之期而妇人能切于思念甘心食贫岂易得哉
　　君子于役二章章八句
　　君子阳阳
　　经防曰君子遭乱世欲全身逺害招其友隐于禄仕而为伶官其友乐而作此诗也
　　君子阳阳左执簧右招我由房其乐只且【赋也】
　　阳阳自得其气充也我者君子之友自谓也房者作乐之处国君有房中之乐则以乐音言也
　　○君子陶陶左执翿右招我由敖其乐只且【赋也】○【放平声】陶陶自如其情畅也敖者燕舞之位则以乐舞言也
　　君子阳阳二章章四句
　　扬之水
　　经防曰旧说平王以申国近楚数被侵伐而申平王之母家也遣畿内之民戍之而戌者怨思故作此诗今观采诗宣王时楚已强盛但命方叔徂征而蛮荆来威迄于平王楚犹未敢为患直至桓王十年蔡侯郑伯防于邓而始惧楚事在左传桓公二年则此时楚始为患而申与甫许皆与邓相隣之国且近于周遣兵往戍理宜有之但不当为平王事耳至谓申为平王母家而戍之则尤臆说矣集传序申侯与犬戎攻宗周弑幽王之事而责平王忘亲释怨之罪此信旧说之过也辩见春秋私考隐公元年
　　扬之水不流束薪【兴也】彼其之子不与我戍申懐哉懐哉曷月予还归哉【兴意】○【其音记后凡言彼其并同】
　　扬悠扬水缓流貎喻王纲之弛束薪喻诸侯之羣聚为党而以之水兴之子不流兴不与也其语辞申姜姓国本在南阳府宛县今之南阳县也至宣王时迁谢在南阳郡棘阳东北百里今汝宁府之信阳州也
　　○扬之水不流束楚【兴也】彼其之子不与我戍甫懐哉懐哉曷月予还归哉【兴意】
　　甫亦姜姓国在今汝宁府新蔡县界本穆王时吕侯之国不知何时改吕为甫耳甫与申即崧髙生甫及申之国也
　　○扬之水不流束蒲【兴也】彼其之子不与我戍许懐哉懐哉曷月予还归哉【兴意】
　　蒲草也许亦姜姓国在今开封府许州○薪楚蒲皆以易致之物言而束则难动矣欧阳氏曰扬之水其力弱不能流于束薪犹东周政衰不能召发诸侯独使周人逺戌乆而不得代尔彼其之子周人谓他诸侯国人之当戌者也曷月还归者乆而不得代也
　　扬之水三章章六句
　　中谷有蓷
　　经防曰凶年饥馑室家相弃妇人悲叹而自述此诗也小序以为闵周周诚可闵但妇人作诗之时何暇有闵周之念乎
　　中谷有蓷暵其干矣【兴也】有女仳离嘅其叹矣嘅其叹矣遇人之艰难矣【兴意】○【干音干】
　　蓷充蔚也叶似萑方茎白华华生节间又名益母草妇人资此以治产难故即以起兴暵燥也谷中湿地蓷宜乆生者也暵其干者谓干者先旱以兴饥馑则贫者先悴也仳别也嘅叹声人指夫而言
　　○中谷有蓷暵其脩矣【兴也】有女仳离条其歗矣条其歗矣遇人之不淑矣【兴意】
　　脩长也高起之意言蓷之有力而高起者亦旱以兴饥馑乆则粗给者亦乏絶矣条声长貌歗与啸同解见江有汜不淑以嵗歉言
