<!-- { "loadSidebar": true } -->
　　我行其野【子贡传丰氏本俱作埜后同】蔽芾其樗【鱼韵】昏姻【读诗记作因丰本作婣后同】之故言就尔居【鱼韵】尔不我畜复我邦家【叶鱼韵读如居斤于翻　赋也此诗愚疑为宜臼所作我行其野身被放逐而无所依怙之辞也蔽芾解见甘棠篇樗解见七月篇昏通作婚尔雅云壻之父谓姻妇之父谓婚妇之父母壻之父母相谓为婚姻妇之党为婚兄弟壻之党为姻兄弟刘熙云曰婚者言壻亲迎用昏又恒以昏夜成礼也曰姻者姻因也女往因媒也幽王娶于申宜臼申后所出故云然畜毛云养也按淮南子云田为畜偶思而得其解当月之时田事已毕收获而藏之故畜有止义又有聚义所藏之谷可以为养故又有养义复反也邦家即己家也樗恶木尚可庇而息今以我父与舅家为婚姻之故特就尔国而托处马岂敢谓尔乃樗之不如乎有如尔不肯畜养我则惟有复反我之邦家以归死于君父之前耳情急而与之自诀之辞】　我行其野言采其蓫【屋韵陆徳明本作蓄】昏姻之故言就尔宿【屋韵】尔不我蓄【屋韵】言归斯【朱传读诗记丰本俱作思】复【屋韵　赋也蓫郑云牛蘈也仲春时生尔雅以为藬郭璞云今江东呼艸为牛蘈者髙尺余许方茎叶长如鋭有穗穗间有华华紫缥色可淋以为饮图经云生下湿地春生苗髙三四尺叶狭长颇似蒿苣而色深茎节间紫赤花青白成穂子三棱若茺蔚夏中即枯根似牛蒡而坚实陆玑云州人谓之羊蹄似芦服而茎赤可瀹为茹滑而美也多啖令人下气幽州人谓之蓫按説文无蓫字蓫亦作蓄谷风篇云我有防蓄亦以御冬陶隠居谓即此菜也戴侗云今羊蹄菜谓之秃唐即此物也秃蓫蓄一声之转一名束方宿一名连虫一名鬼目又原始云遂即马尾草也亦可作蔬尔雅蓫薚马尾广雅云马尾蔏陆本草云今闗西呼为薚江东为当陆一名薚根一名夜呼一名白昌据此则蓫有两解未详孰是宿止也暂托宿而已若君父悔悟则归期不逺非必遂为久居之计也夫防蓄尚可以御冬昏姻缓急所赖独不可以托宿乎尔若不然则当回首言归而复我之邦家更不再计矣】　我行其野言采其葍【叶职韵笔力翻】不思【白虎通作惟】旧姻【白虎通作因】求尔【俗本朱传作我误】新【丰本作亲】特【职韵】成【论语作诚】不以富【叶寘韵香义翻亦叶职韵笔力翻】亦秖以异【寘韵亦叶职韵逸职翻　赋也葍尔雅説文皆以为防也广雅谓之鸟□郭云大叶白华根如指正白可啖陆玑云河内谓之蔉幽州人谓之燕防其根正白可着热灰中温噉之饥荒之嵗可蒸以御饥汉祭甘泉可用之原始云俗名老鸦蒜昔生于燕地今随处有之郑云亦仲春时生风土记云葍蔓生被树而升实状如牛角一枝数枚味甜如蜜戴云按此其蔓即木通本草云木通蔓大者径三寸每节有二三枝实如小木长三四寸核黒穰白陈士良云实名桴棪子陶景云近道绕树藤生汁白茎有细孔两头皆通含一头吹之气出彼头者良主通利九窍出音声去脾胃中寒热葢通可去塞故其治如是也但未有嚼其根者又尔雅云葍藑茅邢昺云华白者即名葍华赤者别名蔓茅陆玑言其草两种赤者有臭气也葍犹有治疾御饥之用昏姻之相与固望其穷则相收困则相恤也曽葍之不如乎旧姻宜臼自谓也特之为言独也申国新强足以自立所谓新特也言我之所以就尔者岂其不思我父为尔之旧姻徒以尔国新能自立之故而求尔乎此二句反辞也下文诚不以富二句乃是正意成通作诚富谓有国之富土地广甲兵众是也异谓甥舅情谊异于他人也我之求尔实不因尔国强大之故亦但谓尔如念旧姻之谊则休戚相闗必有大异于他人者庶几其相收恤耳论语云齐景公有马千驷死之日民无得而称焉伯夷叔齐饿于首阳之下民到于今称之诚不以富亦只以异其斯之谓与引诗之意言民之称誉人诚不以其人之富而但以其人之异虽命意不同然恍惚可得富异之解按礼记檀弓篇云晋献公将杀其世子申生公子重耳谓之曰子盖言子之志于公乎世子曰不可君安骊姬是我伤公之心也曰然则盖行乎世子曰不可君谓我欲弑君也天下岂有无父之国乎吾何行如之使人辞于狐突曰申生有罪不敢爱其死再拜稽首乃卒是以为恭世子也晋语亦云人谓申生曰非子之罪何不去乎申生曰不可去而释罪必归于君是恶君也章父之恶而笑诸侯吾谁乡而入内困于父母外困于诸侯是重困也弃君去罪是逃死也吾闻之仁不恶君知不重困勇不逃死若罪不释去而必重去而罪重不知逃死而恶君不仁有罪不死无勇去而厚恶恶不可重死不可避吾将伏以俟命乃雉经于新城之庙是以諡为共君先儒有谓申生自经而死陷父不义不得为孝但得諡恭而已然则宜臼之被逐奔申尚有合于大杖则走之义未有甚失圣人亦怜其所遭之不幸而録之与】
　　我行其野三章章六句【子贡传云士就寴戚而莫之恤赋我行其埜朱子亦以为民适异国依其婚姻而不见收恤故作此诗语意固自近似而为士为氏孰能详之序则谓刺宣王也夫下有偷俗实上之人无以导之谓刺王是也独以为刺宣则无所据序诗者但见篇次当在宣王之世又篇中有复我邦家之文与黄鸟篇复我邦族相似因其彚作一处而遂槩目之为刺王耳毛郑则以为宣王之末男女失道以求外昏弃其旧姻而相怨审尔则所云就尔居就尔宿者亦可谓无志节之甚视谷风之妇相去不啻倍蓰而又何録焉若苏辙谓此诗乃甥舅之诸侯求入为王卿士而不获者之所作毋论其牵强难通且以尔呼王成何文理申培説阙】
　　小弁幽王太子之傅所作刺幽王也【出序】幽王娶于申生太子宜臼后得褒姒而惑之信其谗黜申后逐宜臼其傅悯其无罪故述太子之情而为之作是诗【出朱传】以冀王之一悟也【宜臼亦作宜咎孔頴逹云以太子不可作诗刺父故自传意而刺之按竹书幽王三年嬖褒姒五年太子宜臼出奔申此诗当是奔申时所作髙子曰小弁小人之诗也孟子曰何以言之曰怨曰固哉髙叟之为诗也有人于此越人闗弓而射之则已谈笑而道之无他疏之也其兄闗弓而射之则已垂涕泣而道之无他戚之也小弁之怨亲亲也亲亲仁也固矣夫髙叟之为诗也曰凯风何以不怨曰凯风亲之过小者也小弁亲之过大者也亲之过大而不怨是愈疏也亲之过小而怨是不可矶也愈疏不孝也不可矶亦不孝也罗泌云小弁人子之怨其亲者也亲天也天可怨乎怨者亲爱之情也伊人子之于亲惟欲用其情耳于其亲不得而用其情能无怨乎虽然君子之为怨亦有道矣思而怨怨而不讦是故虞帝怨申生亦怨岂若匹夫匹妇自经于沟渎而人莫之知欤方幽王之惛也将放其太子宜臼而杀之夫为人子而将见杀此人情之至痛而无告者也苟于是而不怨则是陷父不义而致已于不终矣此小弁之所以不得不怨也兄弟之亲情同手足安则同安辱则偕辱邦分崩族离析于此犹得而相忘乎然则五观之怨亦涕泣乎闗弓者也孔子曰诗可以怨此于诗所以取小弁于书所以取五子之歌也郝敬云窃疑平王与申侯杀父而弃祖宗累十世之业孟子许以亲亲之仁何也读毛传以为其傅所作然后其疑顿释】
