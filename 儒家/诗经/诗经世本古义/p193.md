<!-- { "loadSidebar": true } -->
　　【敷布于下土使徧受其害言灾祸荐臻也是皆人事有以召之幽王宜恐惧而改图矣徐云虑一事画一计为谋今按谋字右旁施某不徒定声亦自有义説文云某者未定之位宅也凡不知名者皆言某犹枚数之云虑某事画某计云尔徐解是也犹解见采芑篇犹本兽名性多疑虑故以为熟思覆酌之意谋主臣言犹主王言各有所属观篇中本文可见回説文云转也古字作囘口中象囘转形遹説文云回避也回遹者回转而避于正道言去正就邪也沮通作阻人行为险所限隔则不能进前故其义又训为遏止也此言下之谋上之猷皆相寻于囘遹莫知其何日能遏止也臧善覆反也谋之善即第四章所谓先民是程可以福国庇民者而王则不从谋之不善即所谓浅末之迩言必至于有咎败者而王反用之孔甚也卭赵颐光云当通作穷穷之为言困也故尔雅以为病广雅以为劳也我观今日君臣之谋犹其回遹而何日斯沮则可谓甚劳其臧者不从而不臧者覆用则可谓甚病二义皆有也】　潝潝【尔雅説文俱作翕翕汉书丰本俱作歙歙荀子作噏噏】訿訿【叶支韵将支翻説文作訾訾荀子作呰呰】亦孔之哀【灰韵亦叶支韵鱼羁翻】谋【丰本作谟下同】之其臧则具是违【叶灰韵胡隈翻亦叶支韵于宜翻】谋之不臧则具是依【叶支韵鱼羁翻】我视【曹本作眎】谋犹【丰本作猷】伊于胡底【叶支韵蒸夷翻　赋也朱善云上章指王而言此章指小人而言尔雅云翕翕訿訿莫供职也郭璞注云贤者陵替奸党炽背公防私旷职事按潝之为义水流疾声也重言潝潝者孔頴达以为状小人作威福之势即尔雅注所云奸党炽也訿説文作訾与啙呰二字形音相类而义各别訿不思称意也徐锴云言不思称事之意啙窳也呰苛也今以字义求之则訿正与啙同意盖訿从言啙从吅斥人不肯用力勤事徒腾口説而已故训訿为不思称乎事而训啙为惰窳观召旻篇以臯臯訿訿与兢兢业业对言其防可见毛传解訿訿亦云窳不共事也与尔雅説文合当从之若如刘向引此谓众小在位而从邪议歙歙相是而背君子则潝通作歙缩气出声也訿通作呰乃苛细之义即朱传所云相诋也亦通郑云臣不事君乱之阶也甚可哀也具通作俱偕也言谋之善者则羣小皆讥议而必欲背违之其不善者则皆附和而必欲依就之先立一从违之帜以簧鼓于君侧王之不从覆用全根于此荀子云小人致乱而恶人之非己也致不肖而欲人之贤己也心如虎狼行如禽兽而又怨人之贼已也谄谀者亲諌诤者疏修正为笑至忠为贼虽欲无灭亡得乎哉诗曰潝潝訿訿亦孔之哀谋之其臧则具是违谋之不臧则具是依此之谓也厎砥同字磨石也我观今日谋猷错出刺谬若是谁能磨治之使归于正乎】　我既厌不我告犹【叶宥韵余收翻丰本作猷】谋夫孔多是用不集【叶宥韵疾救翻韩诗崔注丰本俱作就】发言盈庭谁敢执其咎【有韵亦叶宥韵巨又翻】如匪行迈谋是用不得【丰本作集】于道【有韵亦叶宥韵徒侯翻　赋也具违具依彼潝訿之徒何足责而不从覆用王之自为犹亦己疎矣故三四两章专以犹言意重责玉也夫必有预定之人谋而后有协从之神谋故虞书曰官占惟先蔽志昆命于元洪范曰谋及乃心谋及卿士谋及庶人谋及卜筮绵之诗亦曰爰始爰谋爰契我今王胷无定见既听荧于不臧之谋矣虽乞灵于卜何益此所以厌之而不复告其所图之吉凶也礼记子引此诗曰南人有言曰人而无恒不可以作卜筮古之遗言与筮犹不能知也而况于人乎谋夫孔多言既与臧者谋之而复使不臧者乱之是非相夺莫适所从我既厌正繇于此不集者谓之神灵不来集也即不我告犹之意发言犹云出言自堂下至门谓之庭执持咎愆也谋臧具违不臧具依一唱众和閧然盈庭其势之炽盛如此谁敢与之为敌而持其愆咎者哉迈説文云逺行也严云如人欲行路必问于曽行之人非行迈之人而与之谋问其所不知宜其无得于道路之事也如沈庆之言耕当问奴织当访婢也左襄八年楚子囊伐郑子驷子国子耳欲从楚子孔子侨子展欲待晋子驷曰周诗有之曰俟何之清人夀防何兆云询多职竞作罗谋之多族民之多违事滋无成诗云谋夫孔多是用不集发言盈庭谁敢执其咎如匪行迈谋是用不得于道请从楚騑也受其咎乃及楚乎】哀哉为犹【丰本作猷下同】匪先民是程【叶阳韵仲良翻】匪大犹是经【叶阳韵居良翻】维迩言是听【叶阳韵他阳翻】维迩言是争【叶阳韵诸良翻】如彼筑室于道谋是用不溃于成【叶阳韵辰羊翻　赋也潝訿固可哀而不意王之遂听之也则其为犹亦可哀矣言祸必中之国也国语云古曰在昔昔曰先民孔云民者人之大名其实是贤圣者也今按书相古先民有夏称亦同此程品也按説文十髪为程十程为分十分为寸盖度量繇此而起故取以为品式之名荀子所谓程者物之凖也大犹谓谋虑之大者经説文云织也今织作家东西其纬曰经大犹是经言取大是非大利害所在图回于心亦如织经之往来也诚欲经大谋必先取程先民矣迩言浅末之言无闗宗社生灵之计者正与大犹相反桓寛云此诗人刺不通于王道而善为权利者听受争竞也听在上争在下言上之人固惟迩言是听而下之人见上之听迩言也亦随有起而以迩言争迩言者盖始合终离自相犄角小人情态往往如此邹云向犹有臧否之两端至此则能为臧者咸思卷舌退矣向犹有从违之两见至此则具是依者又相与攘臂起矣纎计小谈不胜异指兆云询多职竞作罗听者聴所不必听争者争所不必争国是其何定之有溃决成就也譬如筑室者不谋之于工师而维于行道之人是谋彼原不知作室为何事其能决断此谋而有所成就也哉行道之谋正譬迩言东汉曹褒请着汉礼班固以为宜广集诸儒共议得失章帝曰谚言作舎道边三年不成防礼之家名为聚讼互生疑异笔不得下昔尧作大章一夔足矣意亦同此】国虽靡止【纸韵】或圣或否【叶纸韵补美翻】民虽靡膴【鱼韵亦叶灰韵莫杯翻又叶麌韵罔甫翻韩诗作腜外传作怃】或哲【汉书作悊】或谋【叶虞韵防晡翻亦叶灰韵蒲杯翻又叶麌韵满补翻】或肃或艾【泰韵亦叶队韵疑刈翻丰本作乂】如彼泉流【朱传读诗记诗大全丰本俱作流泉误】无沦胥以败【叶泰韵乌外翻亦叶队韵蒲昧翻丰本作防　赋也国以国事言止定也圣通明也否不通也民以伦品言膴腊之无骨者故以为腴美之称周原膴膴是也哲知肃敬也艾通作乂治也洪范五事之畴云貌曰恭言曰从视曰明听曰聪思曰睿恭作肃从作乂明作哲聪作谋睿作圣按视明则知见彻故哲听聪则多闻善断故谋貌恭则气象严整詟顽起懦故肃言従则令行人顺故乂通防之谓睿思能通防则无所不通故圣刘公瑾云洪范五事次序与此诗不同者彼以人事发见先后为序此则便文以叶韵耳言国事纷纭虽未有定止矣然或有圣焉其人者正可就之以决谟议即思虑不通之人容或有之岂可薄待天下谓尽皆否而无圣哉二或字要看得圆融圣足以该下四徳故特提言之民之才识丰美者诚不多见然哲谋肃艾之四徳或各有其一焉亦可取材而用也召旻之诗云维今之人不尚有旧亦此意凌蒙初云言民字正见野有遗贤不在谋夫之列者如彼泉流以此言路欲其疏通不欲其底滞也国语云为川者决之使导为民者宣之使言引类不同其指一耳无通作毋属望而警戒之欲使其无至此极也沦水流转貌谋臧不臧无所分别正如泉流之清沦而至于溷浊也胥皆败毁也犹言贤人与国与民同尽也苏辙云虽世乱民辟犹有贤者在焉苟能用之愚者可赖以皆济也苟废而不用而使愚者壅之于上则相与皆败无能为矣譬如泉水苟疏而流之则淤腐者从之而行苟不疏其源而潴蓄之虽其流者亦相与防溺腐败而已矣】　不敢【盐铁论作可】暴虎不敢冯【盐铁论作慿】河【歌韵】人知其一莫知其他【歌韵荀子作佗】战战兢兢【蒸韵左传兢兢作矜矜】如临深渊【丰本作】如履薄氷【蒸韵丰本作仌　赋也暴虎解见大叔于田篇冯通作淜説文云舟渡河也孔云空涉水凌波而渡也一他泛指而对举之辞众人之虑不能及逺暴虎冯河之患近而易见皆知畏之若夫无形之祸逺在嵗月则恬然不以为忧此所谓人知其一莫知其他者也吕氏春秋云此言不知隣类也战者危事恐惧之至如临大敌故重言战战也兢之犹言竞也竞者强也重言兢兢努力自强之意如临二句又就其战兢处而形容之渊言深氷言薄危之至也如临恐其坠如履恐其防慎谋若此自不至舎其臧者而从其不臧者矣邓元锡云君子之战兢也皆以其戒暴虎冯河之心将之谋与有无逺乎是笃敬之谋也昔夫子之行三军也曰暴虎冯河死而无悔者吾不与也必也临事而惧好谋而成者也此圣者谋也左僖二十二年伐邾取须句邾人以须句故出师公卑邾不设备而御之臧文仲曰国无小不可易也无备虽众不可恃也诗曰战战兢兢如临深渊如履薄氷又曰敬之敬之天惟显思命不易哉先王之明徳犹无不难也无不惧也况我小国乎弗听及邾师战于升陉我师败绩又荀子引此诗云人不肖而不敬则是狎虎也狎虎则危灾及其身左昭元年防于虢楚公子围设服离衞晋乐王鲋曰小旻之卒章善矣吾从之杜注谓卒章义取非惟暴虎冯河之可畏也不敬小人亦危殆王鲋从斯义故不敢讥议公子围今按毛传意亦同此然实非诗意又宣十六年晋士防将中军且为大傅于是晋国之盗逃奔于秦羊舌职曰吾闻之禹称善人不善人违此之谓也夫诗曰战战兢兢如临深渊如履薄氷善人在上也善人在上则国无幸民谚曰民之多幸国之不幸也是无善人之谓也如此説诗其去诗防尤逺矣】
　　小旻六章三章章八句三章章七句【郑谓所刺列于十月之交雨无正为小故曰小旻其义难通苏云小旻小宛小弁小明四诗皆以小名篇所以别其为小雅也其在小雅者谓之小故其在大雅者谓之召旻大明独宛弁阙焉意者孔子删之矣虽弃其大而其小者犹谓之小盖即用其旧也朱传录之而郝敬则谓凡篇目皆作者自命或太史记之太师目之未有二雅先有篇目如前説是先有小雅而后以此诗从之非也且小雅诗多矣何独别此四篇若然大东名小东正宜反以大名何也至谓大宛大弁夫子删之然则颂有小毖又焉得有大毖乎皆猜説也冯时可则云此诗言朝廷诸臣琐尾龌龊谋犹反覆君子无所容其身而局天蹐地故以小旻名篇亦是一説子贡传阙申培説袭朱传益表其为伪书耳】









　　诗经世本古义卷十八之上
<经部,诗类,诗经世本古义>
　　钦定四库全书
　　诗经世本古义卷十八之下
　　明　何楷　撰
　　周幽王之世诗
