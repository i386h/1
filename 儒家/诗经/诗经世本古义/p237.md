<!-- { "loadSidebar": true } -->
　　蝃【尔雅説文作防】蝀在东【皮日休云鸳鸯在梁防蝀在东即后人叠韵之始】莫之敢指【纸韵】女子有行逺父母兄弟【叶纸韵荡以翻　兴而赋也蝃蝀通作防蝀毛传云虹也尔雅云防蝀谓之雩郭璞云俗名为美人音义云虹双出色鲜盛者为雄雄曰虹闇者为雌雌曰蜺虹色赤白蜺色青白春秋元命苞云隂阳之气聚为云气立为虹蜺离为倍僪分为抱珥曹氏云淮南子曰天二气则成虹説者谓隂阳相干也葢隂气积而上升日光映之乃成虹庄子云阳炙隂成虹刘公瑾云虹之为质不映日不成葢云薄漏日日映雨气则生也今以水噀日亦成青红之晕刘熙云虹攻也纯阳攻隂气也又云淫风流行男美于女女美于男恒相奔随之时则此气盛按尔雅防蝀名雩夫雩以祈雨也谓之雩者犹言雨与不雨尚未定也在东者暮虹也虹随日所映故朝在西而暮在东也蔡邕云夫隂阳不和昏姻失序即生此气虹见有青赤之色常依隂云而昼见于日冲无云不见太隂亦不见见輙与日相互率以日西见于东方故诗曰蝶蝀在东防蝀虹也刘熙云蝃蝀其见每于日在西而见于东掇饮东方之水气也顾起元云云心漏日日脚射云则虹特明俗谓之鲎谚谓东鲎日头西鲎雨信然大率与霞相映朝霞不出市暮霞走千里是也指以手指之也莫之敢指者深恶而讳及之也陆佃云夫水气之在天成虹天之淫气尔尚且恶之如此而况于人乎愚按蝃蝀在东所以拟卫宣也宣年老比日薄西山矣而淫恣不已犹蝃蝀为天之淫气见于日在西之时也隂阳不和不能降雨泽犹之昬姻失序不能成家道也女子指宣姜也有行谓嫁也女子有行与父母兄弟相隔逺矣公于是无所顾忌因取而自纳之耳韩诗传云臣子为君父隠藏故言莫之敢指又曰乃如之人兮】朝【丰氏本作鼂下同】隮于西【按隮西亦叠韵】崇朝其雨【麌韵】女子有行逺兄弟父母【叶麌韵满补翻　兴而赋也隮本作跻尔雅云陞也按周礼眡祲掌十煇之法以观妖祥辨吉防一曰防二曰象三曰镌四曰监五曰闇六曰瞢七曰弥八曰叙九曰隮十曰想孔頴逹云隮虹隮也繇升气所为故号虹隮朱子云葢忽然而见如自下而升也崇之言终音之近也从旦至食时为终朝朝隮于西拟宣姜也姜年少正如朝日在东之时而与宣公为配耦犹蝃蝀之朝升于西虽能成雨然不过终朝止耳以女妻配老夫暂尔欢娯其能久乎女子有行逺在异国兄弟父母不能为谋而使之失身至此深惜之也上先父母此先兄弟变文叶韵非有他义】　乃如之人【真韵】也【韩诗外传作兮説苑无也字】怀昬姻【真韵丰氏本作婣】也大无信【叶真韵息邻翻】也不知命【叶真韵眉辛翻】也【赋也乃如之人指卫宣也懐犹恋也礼记疏云壻曰昏妻曰姻壻以昏时而来女则因之而去此云怀昬姻者言宣公心思恋恋欲与宣姜谐昬姻之事也宣公为其子求昏于齐竟自取之是与其初约相背故曰大无信也命者人所禀于天之正理子思所云天命之谓性也纵欲恣情不顾礼义裂衣裳为毛羽贬人类于禽兽如宣公者彼岂知禀受之初有所谓天命之理哉故曰不知命也又按韩诗外传及刘向説苑云天地有合则生气有精矣隂阳消息则变化有时矣故人生而不具者五目无见不能食不能行不能言不能施化三月逹眼而后能见七月生齿而后能食期年生髌而后能行三年顖合而后能言十六精通而后能施化隂阳相反隂穷反阳阳穷反隂故男八月生齿八嵗而龆齿十六而精化小通女七月生齿七嵗而齓齿十四而精化小通是故阳以隂变隂以阳变故不肖者精化始具而生气感动触情纵欲故反施乱化是以年嵗亟夭而性不长也诗曰乃如之人也懐昏姻也大无信也不知命也贤者不然精气阗溢而后伤时之不可过也列女传亦云大无信也不知命也言嬖色殒命也按此皆以命为寿命之命葢古説云尔然于义肤矣】
　　蝃蝀三章章四句【序云止奔也卫文公能以道化其民淫奔之耻国人不齿也朱谋玮云文公惩卫之难繇乎纵欲忘礼故为是诗使瞽朝夕讽诵于宫闱之内以示敎戒焉今按是诗之属于文公时无所依据序诗者或以其篇次在定之方中之后从而附防之耳韩诗传则云刺奔女也诗人言蝃蝀在东者邪色乗阳人君淫佚之徴虽亦近似然莫能定其为何世至子贡传申培説皆以为卫灵公为南子召宋朝于宋国人讥之按太白诗云汉祖吕氏食其在旁秦皇父后毒亦淫荒蝃蝀作昬遂掩太阳似与其意脗合然灵公之世已在春秋之末圣人删诗疑未及此】
　　君子偕老刺卫宣姜之诗【出申培説朱传同　子贡传亦以为宣姜不闲于礼卫人风之按宣公夺公子伋之妻其后遂称宣姜则俨然为君夫人矣序以君子偕老端故知为刺宣姜也】
