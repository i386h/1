<!-- { "loadSidebar": true } -->
　　小弁八章章八句【汉书篇名作小卞　赵岐孟子注云伯奇仁人而父虐之故作小弁之诗曰何辜于天亲亲而悲怨之词也中山胜亦如此説刘更生且以伯奇为王国子正谓继母欲立其子伯封而谮之王王以信之王充论衡亦云伯奇放流首发早白故诗云惟忧用老子贡传申培説翕然同辞而以为吉甫之邻大夫所作按琴操云尹吉甫子伯奇事亲甚孝甫娶后妻欲害伯奇乃取蜂去尾而自着衣领上伯奇恐其螫也趋而掇衣后妻呼曰伯奇牵我衣甫闻之曰唉伯奇惧走之野履霜以足采楟花以食其邻大夫悯伯奇无罪为赋小弁以讽吉甫吉甫悟遂后妻而召伯奇伯奇至请父复后母吉甫从之后母感伯奇孝化而为慈诸家之説葢本于此但果如所云则不过闗人家庭之事于义小矣且踧踧周道鞠为茂草此岂伯奇之言哉又韩诗及曹植皆谓吉甫信后妻之谗杀孝子伯奇其弟伯封求而不得作黍离之诗则与琴操言吉甫感悟者更相矛盾总之皆委巷传讹之语要不足信】
　　蓼莪孝子思养也疑亦太子宜臼之傅所作因宜臼被废于外代为思亲之辞将使人讽诵以感悟幽王也【孔丛子载孔子曰于蓼莪见孝子之思养也愚按此诗与小弁同意何以知之以二诗词相脗合知之小弁曰靡瞻匪父靡依匪母此曰无父何怙无母何恃小弁曰不属于毛不离于里此曰父兮生我母兮鞠我拊我畜我长我育我顾我复我出入腹我小弁曰民莫不谷我独于罹此曰民莫不谷我独何害民莫不谷我独不卒殆若出一吻然者乃小弁慕而兼怨此诗慕多怨少其言更悲其情更切矣昔者魏文侯有子曰击次曰防防少而立以嗣封击中山三年莫往来其傅赵苍唐曰父忘子子不可忘父何不遣使乎击曰愿之而未有所使也苍唐曰臣请使击曰诺苍唐至文侯曰中山之君亦何好乎对曰好诗文侯曰于诗何好曰好黍离与晨风文侯曰黍离何哉对曰彼黍离离彼稷之苗行迈靡靡中心摇摇知我者谓我心忧不知我者谓我何求悠悠苍天此何人哉文侯曰怨乎曰非敢怨也时思也文侯曰晨风谓何封曰鴥彼晨风鬰彼北林未见君子忧心钦钦如何如何忘我实多于是文侯大悦曰欲知其子视其母欲知其君视其所使中山君不贤恶能得贤遂废太子防召中山君以为嗣今宜臼之傅其委曲调护不下于苍唐也苍唐能称诗以悟文侯此傅屡作诗终不能悟王则以其惑志于艳妻者甚耳又所以知此诗及小弁非太子自作者以太子立言仁孝如此不应他日有弑父戍申之事】
