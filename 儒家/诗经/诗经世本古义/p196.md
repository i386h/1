<!-- { "loadSidebar": true } -->
　　弁彼鸒斯【支韵】归飞提提【叶支韵是移翻】民莫不谷我独于罹【支韵亦叶歌韵良何翻】何辜于天我罪伊何【歌韵】心之忧矣云如之何【同上　兴也弁通作拚拊手之义鸟之将飞而拊翼似之或通作般谓般旋也鸒雅乌也亦名鹎鶋或作卑居説文云楚乌也秦谓之雅或作鸦张揖云纯黑而反哺者谓之乌小而腹下臼不反哺者谓之雅乌郭璞云雅乌小而多羣江东呼为鹎鸟孙炎云揵为舍人以为壁屋又马融以为贾乌严粲云鸦乌不能反哺犹已之不能致养是为不孝自罪之辞也孔頴达云斯者语辞按尔雅禽经皆名此鸟为鸒斯雄法言亦云频频之党甚于鸒斯刘孝标作类苑于乌部立鸒斯之目孙氏云诗人以斯为语助者多矣不然此篇又有栁斯鹿斯亦将并以为栁鹿名可乎归飞二字兴意在此鸟得所归而飞不若宜臼之被放逐而无所归也提之为言举也提提羣飞而髙举之貌孔云此鸟性好羣聚故云提提陆佃云东都赋谓鹎鶋秋栖鹘鸠春鸣今众鸟秋分皆羣集非特鸟也然至春分辄两两而翔不复羣矣里俗谓之分羣谷郑云养也按五谷所以养人故有养义于通作吁叹也于嗟麟兮之于罹説文云心忧也凡民为子无不得养其父者我独所遭不幸而日惟叹息忧愁之不置也辜罪也我之不得于亲疑天实使之我何所得罪于天而至是乎且不知我之所以得罪于亲者其故安在乎迟回自审以探被放之繇非谓自反果无缺也朱子云怨而慕也舜号泣于旻天曰父母之不我爱于我何哉葢如此矣心之忧矣终将何道以处此故曰云如之何乃无聊赖之极而思欲补救之辞朱子谓知其无可奈何而安之亦非也】　踧踧【尔雅作儵儵】周道【叶有韵他口翻】鞠【石经作鞫】为茂草【叶有韵此苟翻丰本作艸】我心忧伤惄焉如捣【叶有韵当口翻韩诗丰本俱作疛陆本作防】假寐永叹维【论衡作惟汉书作唯】忧用老【叶有韵朗口翻】心之忧矣疢【陆本作疹】如疾首【有韵　兴也踧説文云行平易也周道毛云周室之通道鞠通作□説文云穷也赵颐光云□为茂草石经误作鞫注疏内本并误用鞠非是茂説文云草丰盛也周道坦平人所共来往一旦穷塞化为榛莽之区以我天伦无故父子一朝隔絶何以异此惄舍人云恚而不得之思也解见汝坟篇捣説文云手椎也顔师古云筑也孔云惄焉悲闷如有物之捣心也按此即易林所谓胸舂也郑云不脱衣冠而寐曰假寐永叹长叹解见泉水篇维忧用老者严云身未老而以忧故老也谢枋得云事闗心者梦中亦长吁故曰假寐永叹忧愁多者年少而髪白故曰维忧用老疢説文云热病也从病从火会意忧思不解心火上炎则头为之痛孟子所谓人之有徳慧术知者恒存乎疢疾独孤臣孽子其操心也危其虑患也深是也辅广云忧非特能老人又能使人病头痛最叵忍疢如疾首则其病甚矣朱善云此章忧之一字凡三言之惄焉如捣忧之而至于痛也维忧用老忧之而至于衰也疢如疾首忧之而至于病也愚按上章怨已之不得于亲而思慕此则忧亲之终弃乎已而自伤也】　维桑与梓【纸韵】必恭敬止【纸韵丰本作只】靡瞻匪父靡依匪母【叶纸韵母鄙翻】不属于毛不离于里【纸韵】天之生我我辰安在【叶纸韵才里翻丰本安在作曷以兴也此章痛已之遭放而不得近乎亲也孟子云五亩之宅树墙下以桑罗愿云梓为百木长室屋之间有此木则余材皆不复震其叶可以饲豕肥硕十倍古者见乔木必下而趋所以广孝桑者母之所事以供蚕缫梓者父之所植以伐琴瑟故见之而恭敬之心惕然生焉不必待于口泽手泽之所渐也又梓之为木有子之道昔者伯禽之于康叔见周公三见而三笞遂见商子商子使观于南山之阳见乔木髙而仰又使之观乎北山之阴见梓焉晋然实而俯商子曰乔者父之道也梓者子道也于是二子再见乎周公入门而趋登堂而跪周公拂其首劳而食之则以能子道焉耳襍五行书曰舍西种梓楸五令子孙顺孝葢亦此义陆佃云桑梓父之所植尚或敬之礼曰见君之几杖则起其类是乎刘公瑾云古者一夫受五亩宅二亩半在邑二亩半在田田围墙下植木此民居之制也葢托以起兴耳恭敬説文皆云肃也礼记疏云在貌为恭在心为敬又貌多心少为恭心多貌少为敬若通而言之则恭敬是一左传云恭敬父命士昬礼云敬恭宗父母之言孝经云恭敬安亲此并恭敬连言明是一也朱子云瞻者尊而仰之依者亲而倚之兴意言家庭之间有桑梓焉以其为父母所植一望见之如见父母尚且恭敬之念油然而生况父母之身人子之所怙恃所瞻者惟有一父他无足为我瞻所依者惟有一母他无足为我依而忍自暌离于膝下乎伤己既己为父所放又其母申后早己见黜不得瞻父依母也属説文云连也从尾蜀声徐错云相连续若尾之在体故从尾毛者血之余离丽也里説文云衣内也此当主皮肤而言谓与衣之里相亲近者也今我被放逐无繇与父母相见则真若不连接于父母之毛不附丽于父母之里矣天下岂有无父无母之人乎无所归咎则推之于天曰我生所遇值之辰果安在哉岂适逢其凶而然耶何为使我至此极也按日月之会是谓辰即月建是也程良孺云我辰安在郑氏以为六物之吉凶王充论衡所谓覩命禄而知骨体即此法也况小运之法本许慎説文已字之训空亡之説原司马史记孤虚之术葢以五行甲子推人休咎其术已久矣】　菀彼栁斯鸣蜩嘒嘒【霁韵】有漼者渊【丰本作】萑【韩诗外传作雚説苑作莞】苇淠淠【霁韵外传作渒渒】譬【陆本丰本俱作辟】彼舟流不知所届【叶寘韵居吏翻】心之忧矣不遑假寐【寘韵　兴也此章详已所以见放之故皆谗言为之菀茂也蜩诸蝉之总名其类不一若此诗所咏则尔雅所谓蝒马蜩者也亦名马蝉大如雀黑色鸣震岩谷亦名蜩范格物论云五月鸣亦名蚱蝉罗愿云本草蚱蝉生杨栁上诗曰菀彼栁斯鸣蜩嘒嘒是形大而黑所谓马蜩今夏中鸣者比众蝉最大方言谓之蝒马又谓之蟧广雅谓之蟧□陆佃云邹阳栁赋以为蜩螗厉响蜘蛛吐丝葢蝉得美荫则其鸣声尤清厉蜩亦蝉之一种形大而黑昔人啖之礼有雀鷃蜩范是也按爵鷃蜩范皆人君燕食所加庶羞记所谓范则冠而蝉有緌者也嘒説文云小声也不一其声故曰嘒嘒漼説文云深也渊説文云回水也萑苇二草名解见蒹葭篇淠集韵云动也字从水如水之动诗其旂淠淠是也菀栁漼渊以兴朝廷鸣蜩嘒嘒以兴谗言之多萑苇淠淠以兴小人之众如虢石父畨棸蹶楀之俦皆是也説苑东郭子惠问于子贡曰夫子之门何其襍也于贡曰夫櫽括之旁多枉木良医之门多疾人砥砺之旁多顽钝夫子修道以俟天下来者不止是以襍也诗云菀彼栁斯鸣蜩嘒嘒有漼者渊莞苇淠淠言大者之旁无所不容届説文云极也郭璞云有所限极徐云极即至也宜臼被放如不系之舟流于水中无所依泊不知其终所至也孔云于时太子奔申则是有所至矣言无所至者弃储君之重而逃窜舅家非太子所当至故也遑説文云急也不急急求假寐葢虽劳苦倦极欲假寐而有所不得视前言假寐永叹忧转深矣】　鹿斯之奔维足伎伎【叶支韵翘移翻】雉之朝【丰本作鼂】雊尚求其雌【支韵】譬【丰本作辟】彼坏【尔雅疏説文俱作廆】木疾用无枝【支韵】心之忧矣宁莫之知【支韵　兴也説文云鹿解角兽羣萃善走孔云此鹿斯与鸒斯栁斯斯皆辞也伎通作跂説文云足多指也重言伎伎者以不一其鹿故见其足指之众耳罗愿云鹿爱其类发于天性欲食皆鸣相召志不忌也陆佃云古伏羲之世丽皮为礼按説文集韵丽旅行也鹿之性见食急则旅行丽皮葢鹿皮也今宜臼出奔孑然一身絶无与之为偶者则鹿奔之不如矣雉解见爰篇雊説文云雄雌鸣也雷始动雉鸣而雊其颈蔡邕以为雷在地中雉性精刚故独知之应而鸣也罗云雊□以足相勾雉以颈相勾故雊□从句雉雊亦从句雊一作呴夏小正云正月雉震呴注云震晨之讹也爵乳子而集以春雉求雌而呴以朝葢雉当春而雊桴粥时也雌説文云鸟母也郑云雉之鸣犹知求其雌今太子之放弃其妃匹不得与之去愚按雉雊在于春初蜩鸣在于夏半萑苇鹎鶋皆秋分时所有计太子自春初出奔至此已歴三时矣故各即其所见以起兴坏木当依尔雅説文作瘣木尔雅云瘣木苻娄説文云肿旁出也陆徳明云木瘤肿也郭璞云谓木病尫伛瘿肿无枝条者殷大白云奔鹿也而留具羣雉雊也而求其雌放逐之人兄弟妻子不得近若无枝坏木也悲哉宁字有怪叹之意莫之知指王也此章述已被放出奔之苦以起下章苏严二家皆谓幽王黜后放子兀然如伤病之木内有蠧病而外无附枝亦通但奔鹿之拟既于幽王不伦即雉雊求雌岂所以比父母又王有褒姒为后伯服为子亦未可谓之无雌无枝也】　相【去声】彼投尚或先【叶震韵苏晋翻】之行有死人尚或墐【震韵説文作殣】之君子秉心维其忍【轸韵】之心之忧矣涕既陨【轸韵】之【兴也此承上章宁莫之知而言相视也投朱子云投人之兔也导之使前进曰先之刘敞云为人所驱急更投人人哀其穷则及驱者未至而先存之虽可利以其可怜犹存之也何则诚不忍其心之穷急也今俗犹言飞鸟入怀勿杀杀之不祥此投之比行郑云道也墐通作殣説文云道中死人所覆也孔云墐者埋藏之名于道旁故曰路冢左传道墐相望是也乃异类行道之人于我无亲尚有怜而恤之者以恻隠之心人所皆有故也子归命于父何啻之投人出亡在外而无所归势亦必转乎沟壑耳曽是天性之亲而漠不动念何哉两言尚或意义甚活虽未必尽然而亦未必尽无词之婉也君子郑云斥幽王也后同秉执也忍对不忍看谓不怜恤于文心上施刃割絶之义也心之忧矣篇中凡五见至此则付之无可奈何矣涕解见泽陂篇自湆鼻液皆是陨説文云从髙下也涕出无声见悲之极徐光启云此诗到此求哀乞怜之意不复可加图回感悟之方更无余术已是尽情语尽头路也】　君子信谗如或醻【叶宥韵承咒翻】之君子不惠不舒究【宥韵】之伐木掎【叶歌韵居何翻】矣析【丰本作□】薪【丰本作新】杝【叶歌韵徒何翻陆徳明本读诗记颍濵集传俱作扡】矣舍彼有罪予【丰本作子】之佗【歌韵】矣【赋而比也承上章原王心之忍繇于信谗而为谗者又非一人此王之所以终不悟也醻通作酬説文云主人进客也按主人进洒于客曰献客答主人曰酢主人既卒酢爵又酌自饮卒爵复进賔曰酬故谓之导饮犹今俗人劝酒也孔云酬有二等既酢而酬賔者賔奠之不举谓之奠酬至三酌之后乃举向者所奠之爵以行之于后交错相酬名曰旅酬谓众相酧也此喻得谗即受而行之故知是旅酬非奠酬也恵郑云爱也字从心从叀徐锴云为惠者心专也会意舒通作纾缓也苟亦无信苟亦无然所谓舒也究説文云穷也从穴从九亦究竟之意不舒究正根不惠来真徳秀云父子天性之恩太子天下之本幽王一聴褒姒之谗如受献酬之爵得则饮之曽不少拒夫谗者之言骤而聴之则不能无惑徐而察之则可得其情幽王惟无爱子之心故一闻谗言不复舒缓以究其实而遽加放逐焉此太子所以不能自明也虽然褒姒亦岂能自为谗哉国语谓褒姒有宠于是乎与虢石父比而逐宜臼虢石父者谗谄面谀之人也幽王立之以为卿士聘后弃而内妾立庶孽宠而嫡长危皆石父实为之也卒使申侯衔忿以召戎幽王死褒姒虏宜臼虽立而东周迁矣谗人之害至于如此可不监哉掎説文云偏引也按左传云辟如捕鹿诸戎犄之注谓掎其足也释文云从后牵也析説文云破木也薪荛也解见汉广篇杝説文云落也郑云谓观其理也孔云杝者施也言观其裂而渐相施及也严云木附着于本根伐木者既以斧斤伐之又以绳索从其后牵拽之以倒其木使絶离其本根又薪本一木相聨属析薪者既斧之又以手杝而离之使一木析而为二皆喻幽王父子天性本附着联属为一体而谗人横离絶之也舍通作舍释也彼有罪谓谗人也予通作余我也对彼而言佗説文云负荷也按史记匈奴奇畜有橐佗义正取此今俗讹作他非也彼谗人者离间人骨肉其罪大矣王舍置不问乃以彼所搆之虚词将加罪于我者悉使我负何之也又予若如字解则予乃上下相推予之义佗当通作它言舍彼有罪之人不加穷治乃推予具罪于它人对彼言它葢自道也亦通】　莫髙匪山【叶先韵翰旃翻】莫浚匪泉【先韵】君子无易【去声】由言【元韵】耳属于垣【元韵】无【此用无字与谷风用毋字异下同】逝我梁无发我笱【有韵】我躬不阅【左传作説】遑【左传作皇】恤我后【有韵　比而赋也此章専写去后属望之意以结通章浚毛云深也山处髙泉处深嫡庶之分似之使庶可夺嫡是山与泉易位也易轻易也任意而言曰繇言郑训繇为用谓王无轻用谗人之言亦通垣墙也王不可轻于其言恐左右小人窥伺意防将有附属其耳于墙壁之间而窃聴之者考竹书宜臼奔申在平王五年至八年始立褒姒之子为太子计奔申之时宜臼尚未见废国语史伯所谓王欲杀太子以成伯服必求之申是也故此诗云然犹惓惓虑王醉饱之昏或有溺爱轻许之语则羽翼伯服者愈多而媒孽宜臼者愈甚人皆集于菀谁肯集于枯势不至废立不止矣韩诗外传云孔子侍坐于季孙季孙之宰通曰君使人假马其与之乎孔子曰吾闻君取于臣谓之取不曰假季孙悟告宰通曰今以往君有取谓之取无曰假孔子曰正假马之言而君臣之义定矣论语曰必也正名乎诗曰君子无易繇言名正也吕祖谦云唐徳宗将废太子而立舒王李泌谏之且曰愿陛下还宫勿露此意左右闻之将树功于舒王太子危矣此正君子无易繇言耳属于垣之意无逝我梁以下训俱见谷风篇疑古有此成语故二诗皆引用之言我今去后庶几勿使人往我之梁发我之笱以储位不可窃据神器不可黯干也虽然我身且不容谁肯恤我后者乎婉讽微规正是望王悔悟见容之意虽复金玦长辞铜龙永絶而思慕之怀不能自已故曰小弁之怨亲亲也亲亲仁也】
