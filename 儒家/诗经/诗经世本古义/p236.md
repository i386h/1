<!-- { "loadSidebar": true } -->
　　节南山十章六章章八句四章章四句【左传子贡传申培説丰氏本篇名俱作节申丰又作八章章八句今按后四章语气恰是四叚若合而为二其意反不相属当以章四句为正　董仲舒云周室之衰其卿大夫缓于谊而急于利亡推让之风而有争田之讼故诗人疾而刺之曰节彼南山维石岩岩赫赫师尹民具尔瞻尔好谊则民向仁而俗善尔好利则民好邪而俗败岂可以居贤人之位而为庻人行哉今观篇中絶无一语及争田事惟天方荐瘥説文作荐防云残嵗田也岂即争田説耶然即如所言亦于义小矣若子贡传第存桓王伐郑家父諌之二语而中有阙文申培为畅其説云桓王之时任用非人诸侯咸叛兵败民残家父忧之作此以谏王焉此亦据春秋以家父为桓王时人遂附防于伐郑之事而于诗刺尹氏竟无着落序则以为家父刺幽王葢亦为篇序所惑又泥于东迁以后不当有雅故不敢以此之家父为春秋之家父耳愚按幽王时有家伯维宰为褒姒之党彼决不敢刺王若家父之见于诗春秋止是一人则以左传载尹氏之伐翼家父之聘鲁同在桓王之世此其最足徴者也】
　　雄雉刺卫宣公也军旅数起【出序】室家之人思其君子行役于外而作是诗【左传隐四年冬十二月宣公即位隐五年四月郑人侵卫牧以报东门之役卫人以燕师伐郑郑曼伯与子元以制人败燕师于北制秋卫师入郕隐十年秋宋人卫人入郑又伐戴桓五年王以诸侯伐郑虢公将右军卫人属焉桓十年诸侯之大夫戍齐齐人馈之饩使鲁为其班后郑郑人怒请师于齐齐人以卫师助之战于郎凡此皆宣公在位军旅数起之事也是诗之作不知其何时愚意必为以燕师伐郑而此室家所思之君子即所使乞师于燕之人也宣初即位当以休养民生为急而仍蹈州吁往辙报复无已忮求之刺其殆是与】
　　雄雉于飞泄泄【石经作泄泄】其羽【叶语韵读如雨于许翻】我之怀矣自诒【释文作贻】伊阻【语韵　兴也雄説文云鸟父也雉解见匏有苦叶篇雉之雄者有冠长尾身有文采善鬭陆佃云雉死耿介妬垄护疆善鬭虽飞不越分域一界之内要以一雄为长余者虽众莫敢鸣雊潘岳所谓画坟衍以分畿者也周官曰士执雉士死制故执雉所谓二生一死贽者也泄通作曳牵曳也愚按雉妬垄护疆虽飞不越分域故有牵曵之象今大夫以军事逺行于外则是雉之不如也怀説文云念思也思其夫也诒通作贻説文云赠遗也伊郑云当作繄繄犹是也阻险难也指军旅之事而言此行役者必当时在朝同与谋议以啓兵端故其妻咎之曰自诒也左传赵宣子曰呜呼我之懐矣自诒伊慼其我之谓矣自诒伊慼与自诒伊阻语气正同而彼二句不见于经杜预以为逸诗愚疑阻改为慼或传冩譌也】　雄雉于飞下上其音【侵韵】展矣君子实劳我心【侵韵　兴也严粲云诗人之言不必尽同燕燕言下上其音谓双燕相追逐而飞鸣也此言雄雉下上其音则止是一雉之音或下或上也愚按雌飞不越分域故其鸣音近而可闻今大夫逺行在外则无音之可闻矣展説文云转也君子谓其夫也展转在懐惟此仰望终身之君子实使我心忧劳而不置也所以劳我心者诚虑其挑衅贾祸非徒牵于闺门之爱而已】　瞻彼日月悠悠【説苑作遥遥】我思【叶灰韵新才翻】道之云逺曷云能来【灰韵　赋也程子云日月取其迭往迭来之意又日月隂阳相配而不相见且旦暮所见动人情思悠説文云忧也严粲云视日月之往来则君子之从役积时已久矣使我心悠悠然思之道路之逺如此不知何时能归乎又家语载孔子谓季孙曰今世之陵迟亦久矣而能使民勿逾乎因引此诗而曰伊稽首不其有来乎其意谓若施德化使下人稽首归向虽道逺必有来者然则此章乃刺宣公不务德以来逺人即下章规其不忮不求之意并存之】　百尔君子不知德行【叶阳韵寒刚翻亦叶漾韵合浪翻】不忮不求何用不臧【阳韵亦叶漾韵才浪翻　赋也百犹凡也百尔君子泛及同时在位者而言德在内主于心行在外主于行忮説文云恨也毛传云害也求通作逑説文云敛聚也臧善也言告尔有位之君子我妇人亦不知如何为德行也我但知人若不忮恨而伤害于人不贪求而敛聚非有则何往而不善乎刺当时之不然也夫不忮求则臧苟徒以忮求为事则必不臧矣言外深有为宣公虑患之意而亦虑其君子之及所以劳心于伊阻之自诒而悠悠不能已也胡安国云春秋之时用兵者非怀私复怨则利人土地耳不忮则能惩忿不求则能窒欲然后贪忿之兵亡矣朱善云不忮不求此孔门克己之术求仁之方而妇人能言之其亦可谓贤也己子曰衣敝緼袍与衣狐貉者立而不耻者其由也与不忮不求何用不臧子路终身诵之韩诗外传云喜名者必多怨好与者必多辱唯灭迹于人能随天地自然为能胜理而无爱名名兴则道不用道行则人无位矣夫利为害本而福为祸先惟不求利者为无害不求福者为无祸诗曰不忮不求何用不臧又云聪者自闻明者自见聪明则仁爱着而亷耻分矣故非道而行之虽劳不至非其有而求之虽强不得故智者不为非其事亷者不求非其有是以害逺而名彰也诗曰不忮不求何用不臧又云安命养性者不待积委而富名号传乎世者不待势位而显德义畅乎中而无外求也信哉贤者之不以天下为名利者也诗曰不忮不求何用不臧】
　　雄雉四章章四句【序云刺宣公也淫乱不恤国事军旅数起大夫久役男女怨旷国人患之而作是诗今按此诗但是妇人思君子从役于外如朱传之説而絶无讥及淫乱之意毛郑欲牵经以配序至谓下上其音兴宣公大小其声怡悦妇人可笑甚矣子贡传申培説皆以为大夫諌管叔之诗然观此诗以雄雉起兴而又曰展矣君子实劳我心及瞻彼日月一章自是妇人思夫之语】
　　新台刺卫宣公也纳伋之妻作新台于河上而要之齐人闻而恶之【按左传初卫宣公烝于夷姜生急子属诸右公子职为之娶于齐而美公取之是谓宣姜即此事也宣公名晋庄公之庶子桓公之弟也以周桓王二年即位实鲁隐公之五年也史记载伋寿争死事在宣公十八年计其纳宣姜当在初即位时伋急古字通用严粲云自齐人言之故以籧篨戚施诋卫君而无嫌非卫人之辞也】
　　新【子贡传申培説丰氏本俱作亲下同】台有泚【叶纸韵浅氏翻説文作玼云玉色鲜也】河水弥弥【纸韵】燕【文选注作嬿説文作防云目相戏也丰氏本作□下同】婉之求籧篨不鲜【叶纸韵想止翻　赋而比也尔雅云四方而髙曰台水经注云鄄城北岸有新台寰宇记云在濮州鄄城县北十七里苏辙云国人疾宣公而难言之故但识其台之所在而已孔頴逹云此时伋妻葢自齐始来未至于卫而公闻其美恐不从己故使人于河上为新台待其至于河而因台所以要之耳若已至国则不须河上要之矣泚説文云清也新台有泚言新台之下有此泚然之清水也弥説文云水满也水所以洁汚秽公反于河上而为淫昏之行虽挹彼洪流安能涤之乎登兹台可以愧矣燕安婉顺也俱见説文燕婉谓伋也籧篨説文以为麤竹席顔师古云织蓆而麤文者方言云闗西谓之簟其粗者谓之籧篨按籧篨人或编之为囷其状如人之拥肿而不能俯者故以名不能俯者之疾与末章戚施皆借以丑宣公非真有此疾也鲜通作癣説文云干疡也其物善侵淫移徙亦恶疾也言齐女之来固将求为燕婉者之匹若彼丑恶之人何不婴被重疾而顾使能为新台之游以逞其淫秽之行乎甚恶之之辞】　新台有洒【叶铣韵苏典翻与洗字通韩诗作漼云鲜貌丰本同】河水浼浼【叶铣韵亡辨翻韩诗作浘浘云盛貌丰本同】燕婉之求籧篨不殄【铣韵　赋而比也洒説文云涤也新台有洒言新台之下有水来洒涤之也按尔雅云望厓洒而髙岸洒义同此浼説文云污也诗缉云浼浼水浊流貌台下之水甚深而公为淫昏之行累此河水亦浼浼然受其污也殄説文云尽也尔雅云絶也言此等丑恶之人天何不尽絶之也至此而恶之之辞为益甚矣一説鲜少也殄絶也诗意葢曰方将燕婉是求岂意世固不乏籧篨者哉亦通】　鱼网之设鸿则离【支韵】之燕婉之求得此戚施【支韵戚施説文作韩氏集韵作□防杨氏古音略作　比而赋也纲説文云庖牺所结绳以渔鸿鴈之大者离易云丽也设鱼网者宐得鱼鸿反丽焉所得非所求也鱼比伋鸿比宣公戚施人之不能仰者亦丑疾也又太平御览载薛君云戚施蟾蜍也杨慎云蟾蜍形大背上多痱磊行极迟缓不能跳跃亦不觧鸣多在湿处故诗人以况宣公老而无耻之状説文引诗作即此物也以为戚施其音之转乎又按尔雅云籧篨口柔戚施面柔孔云籧篨戚施本人疾之名晋语籧篨不可使俯戚施不可使仰是也但人口柔者必仰面观人之顔色而为辞似籧篨不能俯之人因名口柔者为籧篨面柔者必低首下人媚以容色似戚施之人因名面柔者为戚施而季本不以为然以为籧篨匈之疾戚施驼背之疾葢卫晋以舅为君初至新台时则以尊临卑外为尊大之态如籧篨然其后见齐女有未顺者则俯而求之极其卑屈如戚施矣故卫人形容其情状如此新台二章本在台言而皆曰籧篨鱼网鸿离一章则言戚施义各有当也真德秀云宣公既纳伋妻而杀伋寿自伋寿死而国俗败子顽象之上烝君母君臣父子之行皆同于禽兽卫国之俗亦与之俱敝安得狄人之祸不乗之以作乎夫狄人非能灭卫国也以卫君自为禽兽而后狄人得以肆焉乱亾之自兆也原宣公之初亦溺于情欲而不能制耳安知其祸若此之烈哉三山李氏云圣人存此以垂戒后世宜惩其辙而乃有踵其恶者楚平王纳太子建妻唐明皇纳寿王妃此三君者其恶一也其后宣公之子伋寿为贼所杀惠公奔齐子懿公为狄所灭楚平王有鞭尸之祸唐明皇身窜南蜀几失天下则知淫乱之祸其报如此可不戒哉】
　　新台三章章四句【子贡传作亲台申培説作寴台序谓刺卫宣公也云云国人恶之而作是诗也朱传从之申培説亦云卫宣公为伋娶妇而美筑寴台而自纳之卫人恶之而赋其事子贡传但云卫宣公纳伋之妻国人恶之今按国人即恶其君未必敢显然自为籧篨戚施严氏之説固自中理】
　　蝃蝀刺卫宣公夺太子伋妇也亦齐人所作【史记卫世家云初宣公爱夫人夷姜夷姜生子伋以为太子而令右公子傅之右公子为太子取齐女未入室而宣公见所欲为太子妇者好説而自取之更为太子取他女今按此诗及新台皆为此事而作新台作于宣姜初至卫之时此诗作于宣姜既配公之后所以知为齐人语者以懐昏姻也大无信也二语知之】
