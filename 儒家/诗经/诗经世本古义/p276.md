<!-- { "loadSidebar": true } -->
　　閟宫六章一章十七句一章二十一句一章十三句一章三十三句一章二十六句一章十句【子贡传申培説皆列之鲁风今按左传孟子引此诗俱以为鲁颂则鲁颂之名旧矣而谓鲁第有风无颂可乎惟诸儒分章颇有不同毛郑作八章第一第四章章十七句第二章十二句第三章三十八句第五第六章章八句第七第八章章十句朱传作九章前五章章十七句谓内第四章脱一句第六第七章章八句第八第九章章十句苏氏则分为九章第一第四章章九句第二章八句第三章十二句第五章十一句第六章十八句第七章十七句第八章二十六句第九章十句今更定章句如右虽长短不齐庻几于经文语脉有合焉耳三百五篇之中以一百二十句成篇者仅见于此又吴澄云公车千乗至则莫我敢承考其意为周公鲁公説简编错乱当与土田附庸为连文盖成王命周公建元子于鲁锡之以山川土田附庸有千乗之赋有三军之众使之膺戎狄惩荆舒也不然孟子引此诗何以云周公膺之乎金履祥因之谓此诗有错简当以孟子为正第一节説姜嫄后稷第二节説大王文武第三节当説周公之功而今诗但言封周公之子疑下文公车千乗戎狄是膺荆舒是惩则莫我敢承当是第三节言周公四征不庭伐淮践奄之功周无徐州故淮夷为荆州之界而舒今在淮西也第四节始及王曰叔父至乃命鲁公第五节方説周公之孙庄公之子方颂僖公第六节説享祀降神而俾尔之祝以类相从皆祝颂之辞如此则孟子之时诗未错简而孟子所引正周公事也黄光升着读诗蠡测据此説遂易置经文次序今按吴意以周公封鲁有公车千乗公徒三万足为他日膺戎狄惩荆舒之用以合于孟子之説犹为近之金直以此当周公伐淮践奄之事则公车公徒非周公当日所用不可通也经文虽长篇繁辞而细按之实井井有条无庸更置若丰坊鲁诗世学本则谬托之石经于笾豆大房下増钟鼓喤喤一句以公车千乗至莫我敢承接孝孙有庆之下以泰山岩岩至黄发儿齿接莫我敢承之下以俾尔炽而昌至如冈如陵接黄发儿齿之下以俾尔昌而炽至眉寿无有害接如冈如陵之下以徂来之松一章接眉寿无有害之下盖参用朱吴金三子之説变乱经文大是解事　序云颂僖公能复周公之宇也朱子谓此诗所谓居常与许复周公之宇者人之所以愿之而其实则未能也又云所谓复周公之宇者祝其能复周公之土宇耳非谓其能修周公之屋宇也序文之谬如此子贡传以为僖公八年始用郊禘史克颂之盖因春秋有八年禘太庙之文遂欲以此诗合之然果鲁郊大典始于此时春秋不并书之何也若申培説则更异矣谓鲁僖公新作后稷文王之庙于太庙世室及孝惠桓庄四寴庙之上而史克作诗以颂之非孔子所録也夫祀帝于郊以后稷配则作庙以藏后稷之主事容有之若鲁禘之説但谓祀周公用禘祭之礼云尔而必依仿赵伯循之论以文王为周公之所自出既行禘礼必立其庙此特勦袭旧闻以意揣摩果何据耶且周公曰太庙鲁公曰世室孝惠桓庄曰四寴庙又立后稷文王之二庙以加于其上则已过于天子之七庙何鲁庙如此之多而作是诗者居之不疑刺刺不休直如亲见其事者然即自觉其不伦则谓此诗非孔子所録夫孔子既不録则何以载之于经乱道甚矣朱子但以为僖公修庙诗人歌咏其事以为颂祷之辞虽于诗意无所明然犹不失君子阙疑之义】
　　有駜鲁僖公大饮烝也礼十月农功毕诸侯与羣臣饮酒于太学以正齿位谓之大饮僖公行此礼其臣美之【序以为颂僖公君臣之有道也盖君以礼燕臣臣以礼祝君谓之有道按豳风七月之诗曰十月涤场朋酒斯飨曰杀羔羊跻彼公堂称彼兕觥万寿无疆此诸侯之诗也其礼举于十月与月令孟冬大饮烝之礼合故郑以为颂大饮之诗谓十月农功毕天子诸侯与其羣臣饮酒于太学以正齿位而引党正职曰国索鬼神而祭祀则以礼属民而饮酒于序以正齿位亦谓此时也孔頴逹云知大饮在太学亦正齿位者以国君大饮与党正饮酒皆农隙而为俱教孝弟之道党正于序学知国君于大学党正饮酒为正齿位知国君饮酒亦正齿位也黄子道周云孟夏之酎则序爵于朝孟冬之烝则序爵于学所以正功徳奠天地之义也其奠天地之义何也孟夏巳月乾卦也君子以自强不息迨暇饮醑所以示羣臣功能之等也尊尊而卑卑则天为政于上孟冬亥月坤卦也君子以厚徳载物同位以齿同齿以位所以示羣臣同体之义也长长而弟弟则地为政于下故天者所以教敬也地者所以教让也敬让立而民不争按古者凡养老皆在太学太学在郊天子曰辟廱诸侯曰泮宫所以知此诗为饮酒太学者以振振鹭之语意之鲁固有頖宫也所以知此诗言饮酒为孟冬大饮烝者以自今以始岁其有之语意之岁其有者有谷也所以知为颂僖公者以春秋于僖公三书不雨意之谷梁传云不雨者勤雨也一时而言不雨者闵雨也既而书六月雨谷梁云喜雨也喜雨者有志乎民者也胡安国云闵雨与民同其忧喜雨与民同其乐此君国子民之道也又何休谓僖公饰过求已循省百官放佞臣郭都等理寃狱而百余公精意感天不云而得澍雨是则僖公之重农事如此此诗所以颂也子贡传中间阙文但上有僖公二字下有克颂之三字则亦主为史克颂僖公之诗矣陈际泰云颂中多言僖公之事春秋十二公鲁僖公贤焉春秋之义有因褒以见贬者前乎僖为代几何也后乎僖为代几何也独举僖公僖公贤也鲁亡乎人之辞也按左文二年有事于太庙跻僖公夏父弗忌曰跻圣贤明也然则鲁人之称僖公为圣贤旧矣】
　　有駜有駜駜彼乗黄【阳韵】夙夜在公在公明明【叶阳韵谟郎翻】振振鹭鹭于下【叶麌韵后五翻】鼓咽咽【陆徳明本作渊渊后同】醉言舞【麌韵】于胥乐【音络后同】兮【结句三章同文不用韵　赋而兴也駜説文云马饱也毛传云马肥彊也重言有駜者非一马也观下文乗字可见四马为乗黄即駉篇有骊有黄之黄盖以色为名僖公所乗也黄者马色之最贵故周书诸侯初见康王亦皆布乗黄也夙夜以行礼之日言自旦至暮也或疑厌厌夜饮于礼有之不应兼夙然观燕礼未饮酒之前尚有乐人县射人告具及请賔命賔纳賔等事自非夙兴不办岂谓旦即饮酒乎在公与七月篇跻彼公堂公字同义谓大学也燕飨齿譲之礼必于大学蒙上文乗黄而言则此在公指僖公在之也次章放此明明者明而又明賛美之辞若就燕饮之事賛之则礼教修明亦明明也振谓振羽也鹭觧见宛丘振鹭篇毛云鹭白鸟也以兴洁白之士按鹭居水泽中故辟廱及泮宫皆有之观周颂言振鹭于飞于彼西雝则此鲁颂之言振鹭其为泮水所有可知矣诗人即所见以起兴以与燕者非一人故重言振振鹭也鹭之下而就水犹賔及卿大夫之至而就席也下文自鼔咽咽至醉言舞乃合全礼之始终而言或以鹭下象舞亦通絶非如朱子持鹭羽以舞之説或又言鹭乃鼓精故汉有朱鹭之曲而隋乐志谓古之君子悲周道之衰颂声之辍饰鼓以鹭存其风流抑荒唐甚矣八音中独举鼓者大昕鼓征所以警众大学之礼也众至然后饮酒也咽通作鼘説文云鼓声也醉説文云卒也从酉从卒酉者酒也卒者各卒其度量不至于乱也言者语辞礼天子养老则舞大武诸侯燕賔则舞勺此言舞之文在醉之后当非如前所谓舞故郑孔皆云至于无筭爵而醉则为君起舞以尽其欢是也于尔雅説文皆云于也本作亏象口气之舒也胥通作疏疏者通也通者皆也故尔雅训为皆也乐兼君臣而言有明明之君在上能尽礼以感其臣则臣乐之有醉舞之臣在下能尽情以欢其君则君乐之信乎其皆乐也】　有駜有駜駜彼乗牡【有韵】夙夜在公在公饮酒【有韵】振振鹭鹭于飞【防韵】鼓咽咽醉言归【防韵】于胥乐兮【赋而兴也乗牡即乗黄也黄以言其色牡以言其体在公饮酒者申上章之意言此日鲁侯乗黄牡马来在公所非有他事特为与羣臣举行饮酒之礼也鹭于飞者郑元云喻羣臣饮酒醉欲退也此鼔咽咽与上章不同盖奏陔时也按燕礼无筭爵无筭乐之后宵则庻子执烛于阼阶上司宫执烛于西阶上甸人执大烛于庭阍人为大烛于门外賔醉北靣坐取其荐脯以降奏陔遂出卿大夫皆出陔者陔夏也九夏之一凡夏以钟鼔奏之钟在先鼓在后故将归复又闻奏鼓也归者自太学公所而归也时已入夜穷日之力不独宾归而君亦还宫矣不醉无归欲尽欢也醉而即归以礼节之也酒以行礼不继以滛此之谓能乐】　有駜有駜駜彼乗駽【叶霰韵黄绢翻】夙夜在公在公载燕【霰韵】自今以始【纸韵】岁其有【叶纸韵羽轨翻】君子有谷诒【列女传诒下有厥字】孙子【纸韵陆徳明云岁其有或作岁其有矣又作岁其年者矣皆衍字也诒孙子或作诒厥孙子诒干孙子皆是妄加也】于胥乐兮【赋也前二章上四句主君言下四句则纪燕臣之事此章上四句主臣言下四句则述祝君之语駽尔雅説文皆云青骊马也孙炎云色青黒之间郭璞云今之鐡骢也按汉乐府云君马黄臣马苍苍者浅青也此诗特以黄駽相对为言其分属君臣所乗可知矣然乗駽未必凡与燕者皆尔当是但据賔一人而言燕礼射入请賔公曰命其为賔与卿燕则大夫为賔与大夫燕亦大夫为賔燕义觧之云不以公卿为賔而以大夫为賔为疑也明嫌之义也賔定而后行燕礼下文自今以始等语自是賔所致辞故知乗駽者賔乗也夙夜在公臣尽其敬也在公载燕表其遭遇之隆也自从也今今岁也孔云上言在公载燕因即据燕为今与将来为始非以作诗为始也岁其有者毛云丰年也孔云春秋书有年者谓五谷大熟丰有之年也君子指僖公也谷尔雅云禄也国以民为本民以食为天使岁岁丰登家给人足是即君子之享有天禄也诒通作贻説文云赠遗也曰孙子者世数无穷之辞本固邦宁则君子之有谷其余庆足以及乎后人矣因是月农功毕行饮烝之礼而致其祝愿如此皆就农事言也君以有谷为乐臣亦以君之有谷为乐是胥乐也一説谷善也谓以善道贻其子孙如礼下爱民皆是亦通】
　　有駜三章章九句【朱传但以为燕饮而颂祷之词而不着其世盖疑僖公之不足以当此也申培説与朱传同而其篇次亦系之僖公之世然总之皆不能知其为何事而燕】
　　駉【説文作骁又作駫】思鲁伯禽之富也伯禽俭以足用寛以爱民务农重谷牧于坰野僖公思遵其法故命史克为之颂【礼问国君之富数马以对季本云此诗非伯禽不足以当之愚按序以为颂僖公也僖公能遵伯禽之法俭以足用寛以爱民务农重谷牧于坰野鲁人遵之于是季孙行父请命于周而史克作是颂説者多疑僖公在春秋时未为贤君不应有颂今观序中首以僖公能遵伯禽之法为言则所谓俭以足用等语必是伯禽实迹名虽颂僖公实颂伯禽耳又按春秋书庄二十九年春新延廐言新者明先世设有延廐兹特取而重新之庄公者僖公父也意修举伯禽牧政自庄公时已然至僖公时而马遂盛故经传皆不以多马美僖公然则此诗之为颂伯禽而非颂僖公又明矣左文十八年莒太子仆以寳玉来奔宣公命与之邑季文子使太史克对宣公必出诸境文子名行父正与史克同时然序所谓请命于周而史克作颂者当在僖公之世説见閟宫篇小引下】
