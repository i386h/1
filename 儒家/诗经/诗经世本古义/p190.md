<!-- { "loadSidebar": true } -->
　　瞻卬【丰氏本作仰】昊天则不我惠【霁韵】孔填不宁降此大厉【霁韵】邦靡有定士民其瘵【卦韵亦叶霁韵子例翻】蟊【陆徳明本作蛑下同】贼蟊疾【叶寘韵秦二翻】靡有夷届【卦韵亦叶寘韵居吏翻又叶霁韵居例翻】罪【丰本作辠】罟不收【尤韵】靡有夷瘳【尤韵　赋也举首而视曰瞻倾首而望曰卬説见云汉篇昊天孔安国云元气昊然广大惠者仁爱之意朱子云首言昊天不惠无所归咎之辞也孔甚也填説文云塞也宁通作寍安也甚填塞不安宁之事言其多也降説文云下也厉犹危也义见桑柔篇瘵尔雅説文皆云病也下文言蟊贼蟊疾靡有夷届正孔填不宁之实食苗根者曰蟊解见大田篇蟊贼言如蟊之为苗贼以比当时用事者如尹氏皇父石父辈是也贼自外至故桑柔之诗刺厉王用小人亦曰降此蟊贼也蟊疾言如蟊之为苗疾疾自内生则指褒姒耳靡之言无音之转也夷説文云平也犹云稍稍衰息也届説文云极也罪罟毛云设罪以为罟孔云谓多立科条使人易犯若设网以待鸟兽是以谓之罟愚按此斥蟊贼蟊疾之人言收説文云捕也瘳説文云疾瘉也徐锴云忽愈若抽去之也言此内外之蟊相煽为害无有平夷止极之时譬如张设罗网以防人于罪若不急加收捕则士民之病亦无有平夷瘳愈之时也甚恨之之辞】　人有土田【先韵亦叶真韵他因翻】女【音汝后同】反有【叶宥韵于救翻】之人有民人【真韵亦叶先韵如延翻】女覆夺【曷韵】之此宜无罪【与下罪相应为韵】女反收【叶宥韵舒救翻】之彼宜有罪女【潜夫论作汝】覆【后汉书潜夫论俱作反】説【叶曷韵他活翻后汉书潜夫论俱作脱】之【分章依朱传按此章四段八句每段上句各隔一句下句各隔四句用韵又辘轳之变体　赋也此章指言罪罟之实盖以刑罚为陷阱而后从而侵牟夺取之所以成其为蟊也土田人民乃诸侯卿大夫所有无罪有罪则兼括士民而言彼淫刑以逞惟贿是求其待诸侯卿大夫己如此矣又何有于士民乎宜其刑宥之颠倒也女通指蟊贼蟊疾两辈人也反者对正之称凡事之不当然而然者则谓之反怪之之辞也覆郑云犹反也夺犹攘也按董仲舒云周室之衰其卿大夫缓于义而急于利亡推让之风而有争田之讼则土田之为他人有者多矣正月之诗曰民之无辜并其臣仆则民人之为他人夺者多矣收与上章义同説通作捝説文云解捝也周昌年云取非其有者其贪之本谋也出入人罪正所以行其贪重在收无罪上言説有罪只以见其独及无辜之人耳王符云先王之制刑法也非好伤人肌肤断人夀命者也乃以威奸惩恶除民害也天下本以民不能相治故为立王者以统治之在于奉天威命共行赏罚故经称天罚有罪五刑五用诗刺彼宜有罪汝反脱之】　哲【陆本作诘后同】夫成城哲妇倾【丰本作顷】城【城城相应为韵毛郑本以人有土田至此为第二章】懿厥哲【汉书作悊】妇为枭为鸱【支韵】妇有长舌维厉之阶【叶支韵坚夷翻】乱【汉书引此句无乱字】匪降自天【先韵亦叶真韵汀因翻】生自妇人【真韵亦叶先韵见第二章　赋也此章斥蟊疾也有蟊疾主于内而后蟊贼得肆于外故先言之哲説文云智也夫妇非伉俪之谓即男子妇人之目耳成城犹所谓众心成城者倾説文云仄也物仄则覆故朱传又以为覆也倾城犹所谓坏汝万里长城者上之贤臣有才智多谋虑足以拥衞国家犹如城然而王所嬖宠之妇心不利其所为必逞其才智百计以倾陷之使不得安其位所谓倾城也后章言人之云亡指此哲夫退则蟊贼进矣故下文又以枭鸱目之孙鑛云艳妻意浅哲妇意精説到哲处可谓透入骨髓一説郑云城犹国也欧阳修云士多才智为谋虑则能兴人之国妇有才智者干外事则倾败人之国亦通晏子春秋云翟王子羡臣于景公以重驾公观之而不説也嬖人婴子説之因为之请曰厚禄之公许诺晏子起病而见公公曰翟王子羡之驾寡人甚説之是欲禄之以万钟其足乎对曰昔衞士东野之驾也公説之婴子不説公曰不説遂不观今翟王子羡之驾也公不説婴子説公因説之为请公许之则是妇人为制也且贤良废灭孤寡不振而听嬖妾以禄御夫以蓄怨与民为讐之道也诗曰哲夫成城哲妇倾城今君不思成城之求而惟倾城之务国之亡日至矣公曰善懿説文云专久而美也厥郑云其也懿厥哲妇顔师古云言幽王以哲妇为美也愚按言懿厥者即钟爱之意枭土枭也罗愿云枭穴土以居故曰土枭偃伏其子百日而长羽翼既成食母而飞盖稍长从母杀食母无以应于是而死黄帝欲絶其类使百吏祠皆用之今人养以致鸟后汉五行志称众鸟之性见非常斑駮好聚观之至于小爵希见枭者暴是尤聚鸱怪鸱即鸺鹠也亦名鸱鸺与鸱鸮不同彼但名鸮以其为鸱属故谓之鸱鸮耳陆佃云一名只狐昼无所见夜即飞噉蚊蝱庄子所谓鸱鸺夜撮蚤察豪末画出瞠目而不见丘山者其鸣即雨为防可以聚众鸟愚按察罗陆所説可以识诗人引喻之意枭鸱皆恶鸟而能致众禽以比幽王惟钟爱褒姒故羣小皆来集聚之也旧説但取譬恶声似未尽舌所以言者长舌非指褒姒自言盖谓言出而人皆附和而奉行之则其长孰甚焉厉即首章降此大厉之厉阶説文云陛也曹氏云自下而上以渐而升也丁奉云妇有长舌其自此诗创言乎然亦秦誓牝鸡之晨之遗防也夫谓维厉之阶者幽王之厉伙甚矣申后黜而太子废家厉也小人盛而刑狱繁国厉也诸侯畔而夷狄侵天下厉也三川竭而岐山崩天地厉也凡此之厉皆从妇之一舌以为阶小雅曰赫赫宗周褒姒灭之而不言其所以灭然则所以灭者此舌耶乱谓朝政紊乱也政事人所自作岂从天而下而莫尸其咎者哉实繇此妇人而己然则向所云降此大厉亦无可奈何而归咎于天之辞其实致厉固有阶天不任受过也】　匪教匪诲【叶寘韵胡位翻】时维妇寺【寘韵毛郑以懿厥哲妇至此朱传以哲夫成城至此为第三章】鞫【説文作□】人忮【説文作伎】忒【职韵】譛【陆本作僣】始竟背【叶职韵必墨翻】岂曰不极【职韵】伊胡为慝【职韵】如贾【音古】三倍君子是识【职韵】妇无公事休其蚕织【职韵毛朱诸本皆以鞫人至此为第四章　赋也此章斥蟊贼也蟊贼与蟊疾互相表里以恣其攘攫之谋于是乎有罪者捝无罪者收而有土田夺人民之事纷然接踵矣教导诲晓也皆施之自上者妇斥褒姒即上文云哲妇也寺説文云廷也有法度者也故字从寸左传疏云庭有法度令官所止皆曰寺刘熙云寺者嗣也治事者相嗣续于其内也承上章言褒姒为王宠爱如此故一时承望风防者皆不知有王之教诲而惟褒姒之言是依其所从出法度之庭虽有吏存焉犹无吏也谓之是惟妇人之寺焉可也鞫人以下乃道其实一説朱子云寺奄人也妇人与奄人二者常相倚而为奸欧阳公尝言宧者之祸甚于女宠其言尤为深切有国家者可不戒哉孔云奄人防守门閤亲近人主庸君以其少小贯习朝夕给使顾访无猜惮之心恩狎有可説之色且其人久处宫掖颇晓旧章常近牀第探知主意或乃色和貌厚挟术怀奸或乃捷对敏才饰巧乱实于是邪正并行情貌相越遂能迷防视聴谓其智足匡时忠能辅国信而使之亲而任之国之灭亡多繇此作邹忠云周礼寺人掌女官之戒其酒人浆人笾人醢人春人槀人之属皆与女奚为类内司服缝人至与女御女工共事则其相倚为奸利固易耳此言妇而兼及寺也愚按此説亦通但以上下俱无言及寺人之事而幽王之时寺人乱政史亦未有闻者故定主前説鞫説文云穷理罪人也徐锴云以言鞫之也忮当依説文通作伎云与也忒説文云更也毛传云变也言此蟊贼之辈奉命鞫狱惟与其能更变辞説以诬陷人于罪者下文所云譛始竟背是也一説忮如字説文云恨也毛传云害也曰忮忒者朱子云言其心忮害而变诈无常亦通譛説文云愬也诬告之也譛者簪也若簪之着物切至也乐曲尽为竟故有终之义反面为背故有反之义极者屋脊之栋故有中之义伊发语辞胡之言何音之转也説文无慝字当通作匿阴奸也义见民劳篇言譛人之人其始所譛之説如此而其终乃与之相反斯其虚伪灼然彼鞫狱者岂曰不可即是而得其中正之理乎乃蔵匿奸恶于心若将有所图者何也总之外内呼应皆为贪心所使以为不忮忒则不足以罗织无罪者为有罪而攫其土田民人之属耳居货曰贾盖坐卖以待售者物相二曰倍孔云利之多少其数无常必以三倍为言者以三是三才之数数之小成故举以言焉君子有位之称指蟊贼辈也妇指褒姒公事官府之事休説文云息止也郑云妇人无与外政虽王后犹以蚕织为事古者天子诸侯必有公桑蚕室近川而为之筑宫仞有三尺棘墙而外闭之及大昕之朝君皮弁素积卜三宫之夫人世妇之吉者使入蚕于蚕室奉种浴于川桑于公桑风戾以食之岁既单矣世妇卒蚕奉茧以示于君遂献茧于夫人夫人曰此所以为君服与遂副祎而受之少牢以礼之及良日后夫人缫三盆手遂布于三宫夫人世妇之吉者使缫遂朱绿之黄之以为黼黻文章服既成矣君服之以祀先王先公敬之至也刘向云妇人以织绩为公事者也休之非礼也严云商贾有三倍之利贱丈夫之所为而君子反知之妇人不宜与外事今乃休其蚕桑织纴之事而与朝廷之事皆非其宜也愚按如贾三倍刺鬻狱者坐而网利也所谓蟊贼也休其蚕织刺内外相闗通而王不能制也所谓蟊疾也十月之交归咎皇父外则番棸蹶楀布列要津内则艳妻骄扇日以不臧国语史伯策周之必敝曰先王聘后于异姓求财于有方择臣于谏工而讲以多物王将弃是类而与剸同天夺之明欲无得乎夫虢石父谗谄巧从之人也而立以为卿士与剸同也弃聘后而立内妾好穷固也侏儒戚施实御在侧近顽童也周法不昭而妇言是行用谗慝也不建立卿士而妖试幸措行暗昧也可与此诗互证】　天何以刺【寘韵】何神不富【叶寘韵香义翻】舎【音舍】尔介狄【説文作逖】维予胥忌【寘韵】不吊不祥【阳韵】威仪不类【寘韵】人之云亡【阳韵】邦国殄瘁【寘韵汉书作顇　赋也刺説文云直伤也总承前三章言天何以直伤良善而使受罪罟之毒乎为其瘵之士民叹也既言天又变言神者盈天地之间惟神而已矣孔云亚前为势故何在神上言何故神不以富予此君子妇人而使之网利为慝无己乎盖深恶蟊贼蟊疾者而又归咎于神也舎通作舍説文云释也尔指王也介犹摈介之介古者主有摈客有介礼云七介以相见孔丛子云士无介不见是也狄泛指夷狄非专指北狄也言此蟊贼蟊疾辈日惟以求富为事彼非忠于上者其心皆已舍置王矣而据其所为势必能招夷狄之来若为之摈介然国语史伯云申缯西戎方强王室方骚将以纵欲不亦难乎此所谓介狄者也万时蕐云介狄一语骊山之祸己逆覩之矣予凡伯自谓也胥尔雅云皆也当通作□説文云通也忌説文云憎恶也言我时出正言以相规戒则此辈皆胥以我为憎恶也吊犹愍也祥説文云善也不吊谓所存无仁心不祥谓所行无善事皆指蟊贼蟊疾辈也外言不入内言不出则有威可畏有仪可象今也内外交通曽无嫌限成何威仪乎不类言与寻常不相类甚怪之之辞也人泛指朝中之贤臣亡説文云逃也邦国天下之通称殄説文云尽也説文无瘁字当依汉书通作顇徐锴云劳苦见于貌也朝中贤士见防而作既皆曰奔亡矣则任羣蟊之横行将孰与救正之势不至使天下之邦国尽皆顦顇不止矣按周书文侯之命篇云闵予小子嗣造天丕愆殄资泽于下民侵戎我国家纯即我御事罔或耆夀俊在厥服与此诗所言一一脗合韩诗外传云易曰困于石据于蒺藜此言困而不见据贤人者也昔者秦缪公困于殽疾据五羖大夫蹇叔公孙支而小霸晋文困于骊氏疾据咎犯赵衰介子推而遂为君越王句践困于防稽疾据范蠡大夫种而霸南国齐桓公困于长勺疾据管仲甯戚隰朋而匡天下此皆困而知疾据贤人者也夫困而不知疾据贤人而不亡者未尝有之也诗曰人之云亡邦国殄瘁无善人之谓也左文六年秦伯任好卒以三良为殉君子曰秦缪之不为盟主也宜哉诗曰人之云亡邦国殄瘁无善人之谓若之何夺之古之王者知命之不长是以并建圣哲树之风声分之采物着之诂言为之律度陈之艺极引之表仪予之法则告之训典教之防利委之常秩道之以礼则使母失其土宜众赖之而后即命圣王同之】天之降防【叶阳韵武方翻】维其优【尤韵】矣人之云亡【阳韵】心之忧
