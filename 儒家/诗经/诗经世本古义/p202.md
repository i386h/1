<!-- { "loadSidebar": true } -->
　　雨无正七章二章章十句二章章八句三章章六句【韩诗作雨无极子贡传申培説丰本俱作雨无其极丰本又颠倒章序分为八章五章章六句二章章八句一章十句　序云大夫刺幽王也雨自上下者也众多如雨而非所以为政也郑笺谓刺王所下教令甚多而无正也欧阳修云古之人于诗多不命题而篇名往往无义例其或有命名者则必述诗之意如巷伯常武之类是也今雨无正之名据序所言与诗絶异当阙其所疑苏子繇则云雨之至也不择善恶而雨焉幽王之世民之受祸者如受雨之无不被也夫雨岂尝有所正雨哉此所以为雨无正也愚按二説俱难通以诗意玩之所谓雨即戎成不退饥成不遂祸乱之来其多如雨也所谓无正即正大夫离居无劻勷国事也冯时可云雨无正之篇不敢刺王而言天不敢指天而言雨其称名也隠其虑患也深而元城刘氏又云尝读韩诗有雨无极篇序云雨无极正大大刺幽王也至其诗之文则比毛诗篇首多雨无其极伤我稼穑八字元诗所见韩诗本世无传者似未足信朱子疑之谓第一二章本皆十句今遽增之则长短不齐非诗之例又此诗实正大夫离居之后御之臣所作其曰正大夫刺幽王者亦非是夫以章句长短为疑或云未可槩例然谓此诗为正大夫所作则诗中明有正大夫莫知我勚之语对彼言我其不作于正大夫明矣至若子贡传申培説篇名皆作雨无其极殆后人取元城之説附会为之非古书也申培説又以此诗为东迁之初大夫有不忠于王室者御之臣闵之而作传亦有王室播迁之语而中有阙文其意亦同此又袭大全中安成刘氏之説谓东迁之际羣臣惧祸者因以离居不复随王同迁于东都故见于诗词如此郑笺则以为刺厉王之诗谓在王流彘后所作总皆泥于周宗既灭之云然细味诗意俱不似且絶无稽据】
　　北山行役之士刺幽王不均也劳于王事而不得养父母焉【孟子曰是诗也劳于王事而不得养父母也曰此莫非王事我独贤劳也子夏序同而以为大夫刺幽王役使不均愚按篇中自叙偕偕士子而怨大夫不均则作此诗者其为士而非大夫明甚唯谓刺幽王则理固可信雨无正之诗曰正大夫离居三事大夫莫肯夙夜即所谓大夫不均燕燕居息也曾我御惨惨日瘁即所谓偕偕士子尽瘁事国也特彼意主黾勉尽职言此意主行役四方言微不同耳三山李氏云北山不当怨而怨夫子不删之者葢所以刺幽王也孔子曰公则説人主苟有均平之心则虽征役之重不以为怨若不均则虽未甚劳苦而人亦将怨矣观大东之诗则有粲粲衣服者有葛屦履霜者北山之诗则有息偃在牀者有不已于行者天下安得而悦服哉邓元锡云雅之盛也上平其政载恤其私内外均劳役也故士尽瘁而忘其劳雅之变也上不平其政不恤其私私内勤外故士尽瘁而哀其病葢四牡皇华之意索其尽矣】
　　陟彼北山言采其杞【纸韵丰氏本作芑】偕偕士子【纸韵】朝【丰本作鼂】夕从事【叶纸韵鉏里翻】王事靡盬【麌韵】忧我父母【叶麌韵满补翻亦叶纸韵母鄙翻赋也杞拘檵解见四牡枤杜篇郝敬云北山背阳之比杞苦菜食苦之比偕説文云俱也士六等之爵之一有上士中士下士子者男子之通称严粲云偕偕同也士子已之侣也王事靡盬解见鸨羽篇忧我父母贻父母以忧也诗人奉王命行役于外言陟彼北山采杞而食劳苦饥饿甚矣念我偕偕然与众士子旅行以朝夕从王之事无有休时亦以王事不可以不坚固故我当尽力勤劳于役乃至久不得归使父母思我而忧也】溥【左传孟子荀子韩子丰本俱作普】天之下【叶麌韵后五翻】莫非王土【麌韵】率土之濵【真韵説文丰本俱作濒】莫非王臣【真韵】大夫不均【真韵】我从事独贤【叶真韵下珍翻　赋也溥尔雅説文皆云大也率通作卫字从行故毛传以为循也濵説文本作濒水厓也孔颖达云浒濵涯浦皆水畔之地同物而异名也民居不尽近水而以濵为言者古先圣人谓中国为九州以水中可居曰州言民居之外皆有水也邹子曰中国名赤县赤县内自有九州瀛海环之是地之四畔皆至水也严云大天下皆王土也循土地之岸濵除海水在外居其中者皆王臣也愚按四句串説意重王臣以起下不均之意左昭七年楚申无宇曰天子经略诸侯正封古之制也封略之内何非君土食土之毛谁非君臣故诗曰普天之下莫非王土率土之濵莫非王臣天有十日人有十等下所以事上上所以供神也故王臣公公臣大夫大夫臣士士臣皁皁臣舆舆臣臣僚僚臣仆仆臣台马有圉牛有牧以待百事又吕氏春秋谓舜自为诗曰普天之下莫非王土率土之濵莫非王臣此疑与咸丘蒙同一説而托之于舜耳丰熙云大夫指官长之预国政者均説文云平徧也王安石云取数多谓之贤礼记曰某贤于某若干与此同义小尔雅云我从事独贤劳事独多也谢枋得云自古君子常任其劳小人常处其逸君子常任其忧小人常享其乐虽曰役使不均我独贤劳然君子本心亦不愿逸乐也朱子云不斥王而曰大夫诗人之忠厚如此愚按此亦指其实言之玩后章燕燕居息等语则大夫不止一人凡正大夫及三事所属之大夫皆有故统以大夫言上章虽言偕偕士子朝夕从事玩此则士子之中已又独当其劳也又左襄十三年晋侯使士匄将中军辞曰伯游长君子曰让礼之主也范宣子让其下皆让晋国以平数世赖之刑善也夫一人刑善百姓休和可不务乎周之兴也其诗曰仪刑文王万邦作孚言刑善也及其衰也其诗曰大夫不均我从事独贤言不让也世之治也君子尚能而让其下小人农力以事其上是以上下有礼而谗慝黜逺繇不争也谓之懿徳及其乱也君子称其功以加小人小人伐其技以冯君子是以上下无礼乱虐并生繇争善也谓之昏徳国家之敝恒必繇之此以独贤为不让其防又异】　四牡彭彭【叶阳韵蒲光翻説文作騯騯】王事傍傍【阳韵】嘉我未老鲜我方将【叶阳韵资良翻】旅【丰本作吕】力方刚【阳韵】经营四方【阳韵　赋也彭彭当依説文作騯騯马盛也傍通作旁侧出无方所之意彭彭四牡奉使时所乗而又每有意外之王事纷至沓来所以劳而不得息也嘉美也鲜通作尟少也朱子云以为少而难得也将毛传训壮当通作壮未老以年言方将以力言下文言旅力方刚正其实也旅毛云众也严云秦誓旅力既愆夏氏解谓众力如目力耳力手力足力也或説旅为陈如陈力就列之陈然陈力方刚则不辤矣经经画营营造如人作室曰经之营之是也言我之从事所以独贤于诸大夫者以王美我之年尚未老且气力方壮亦少有如我者如耳目聪明手足轻捷之类无在不见其刚强故独使我区画造作四方之事也谢云此诗本为役使不均独劳于王事而作反以王为知已忠厚之至也】　或燕燕【汉书作宴宴】居息【职韵】或尽【左传丰本俱作憔】瘁【左传丰本俱作悴汉书作顇】事国【职韵】或息偃【丰本作匽】在牀【阳韵】或不已于行【叶阳韵户郎翻】或不知叫【陆徳明本作嘂】号【叶豪韵呼刀翻丰本作号】或惨惨【陆本作懆懆】劬劳【豪韵】或栖【丰本作大全朱传俱作栖】迟偃【丰本作匽】仰【养韵陆本丰本俱作卬】或王事鞅掌【养韵】或湛【家讳】乐【音络】饮酒【有韵】或惨惨畏咎【有韵】或出入风议【叶支韵鱼羁翻】或靡事不为【支韵赋也刘公瑾云以下凡十二句为偶皆以他人之逸乐对已之忧劳所以形容不均之意愚按单句六或字分六项人看首言燕燕居息葢指正大夫也自息偃在牀而后其情状各不同则三事大夫之辈耳双句分六项总是自道以与上文对举相形故皆用或字燕燕当依汉书作宴宴安也辅广云重言之见安之甚也愚按六官之长养尊处优故特以燕燕言居谓私居息谓休息言惟休息于私居而已无所事事也瘁病也尽瘁犹言尽劳与燕燕对看事国严云从事于国也与居息对看左昭八年晋侯谓伯瑕曰吾所问日食从矣可常乎对曰不可六物不同民心不壹事序不类官职不则同始异终胡可常也诗曰或燕燕居息或尽瘁事国其异终也如是偃説文云僵也吴越春秋云迎风则偃背风则仆仆是前覆偃是却倒牀説文云安身之坐者刘熙云牀装也所以自装载徐云左传防子冯诈病掘地下氷而牀焉至于恭坐则席也故从爿爿象人斜身有所倚着愚按休息而偃卧于牀如今仕者之引疾在告也已止也不止于行谓日驰驱于道路若病则不能矣叫徐云直声呼也释文作嘂谓大呼也周礼鸡人掌夜謼旦嘂百官即此号亦呼也一云教令也孔颖达云或不知叫号者居家用逸不知上有征发呼召也愚按此有意违命而佯为不知者惨惨当依释文作懆懆以别于后之惨惨畏咎懆説文云愁不安也与下劬劳连言所谓劳人懆懆也其劳频数曰劬劳栖迟解见衡门篇仰举首也李氏云有栖迟于家而偃仰者愚按此如今仕者之请急休沐或偃或仰则象其夷犹自得之容耳鞅説文云颈组也孔云马鞅之鞅掌説文云手中也控马者执组在手一释手则马逸矣身肩王事如纳鞅于掌中无时可以暂释则虽欲不夙夜在公亦不可得寜复有栖迟于家之日乎説文云媅乐也从女今文与从水通用又説文云酖乐酒也徐云酖酖然安且乐也观下文言饮酒则通云酖亦可此以酩酊而旷废职业者亦其咎责不及故能适意如是惨尔雅云夏也咎説文云灾也从人从各各者相违也郑云犹罪过也救过不暇其焉能乐畏者乐之反也风如马牛其风之风郑云犹放也言其议论不根如风飘荡且出亦议论入亦议论则天下事之不经其议论者葢亦少矣然何尝以身亲之乎而我则百责交萃至于无所不为雨无正之诗曰哀哉不能言匪舌是出维躬是瘁哿矣能言巧言如流俾躬处休正此诗之谓也以上两两相形其不均有如此者刘氏云彼或如彼我则如此以彼为贤耶则国事待我而集以我为贤耶则厚禄居彼为多丁奉云或字十二叠诗中奇格也后代韩昌黎南山诗文信国正气歌皆祖诸此】
　　北山四章三章章六句一章十二句【旧作六句自或燕燕而下分为三章章各四句　子贡传以为懿王时诗邹忠谀其説引竹书纪年注谓懿王之世兴居无节号令不时挈壶氏不能供其职诸侯于是擕徳按此乃全抄东方未明篇诗序固齐诗也沈约意其在懿王时遂以属之耳然即如所云亦于役使不均何与申培説及朱传皆谓大夫行役作此与序略同辨已见前】
　　何草不黄周室将亡征役不息行者苦之故作此诗【出朱传　曰周将亡则朱子亦以为在幽王之世矣此诗与北山相表里北山为行役之士所作故其诗曰偕偕士子朝夕从事又曰大夫不均我从事独贤此诗为从役行役之人所作故曰哀我征夫独为非民葢自道也又曰有栈之车行彼周道正指士也二诗中亦皆有经营四方之语其为同时共事明矣】
