<!-- { "loadSidebar": true } -->
　　野有蔓草【丰氏本作艸后同】零【丰本作霝后同】露漙【叶阮韵上兖翻陆徳明本作团顔师古纠缪正俗作□云古本有水旁作専者皆当读上兖切叶清婉兮陆粲云今韵书作上兖切非盖兖字传写作衮耳杨慎云婉字在阮韵□字当从之矣诸韵书不收当补入之】兮有美一人清婉【阮韵集韵作防】兮邂【丰本作解后同】逅【陆本作遘丰本作觏后同】相遇适我愿【叶阮韵五逺翻】兮【兴之比又赋也野在四郊之外蔓説文云葛属茎叶相聨野有蔓草比叔段也説见小引下零之为义雨余也露之润泽似之故亦曰零蔡邕月令章句云露者阴液也释为露结为霜漙説文云露貌草之延蔓者凝露浓以比段之有宠于姜氏也有美一人指祭仲足也清解见君子偕老篇婉顺也言其眉目之间和顺可掬也邂逅二字説文皆解云不期而遇也遇説文云逢也祭仲以封人入见于公故曰邂逅相遇适犹当也愿通作愿愿者专谨之义人心有所爱则谨持之而不能释谓之愿也适我顾兮言与我心之所怀来者适相当也公欲去段仲亦欲去段谓之曰适我愿兮以见庄公之处心积虑欲害弟段见乎辞矣又左襄二十七年郑伯享赵孟于垂陇子大叔赋野有蔓草赵孟曰吾子之惠也昭十六年郑六卿饯晋韩宣子于郊子齹赋野有蔓草宣子曰孺子善哉吾有望矣韩诗外传亦云孔子遭齐程木子于郯之间倾盖而语终日有间顾子路曰繇束帛十匹以赠先生子路不对有间又顾曰束帛十匹以赠先生子路率尔而对曰昔者繇也闻之于夫子士不中道相见女无媒而嫁者君子不行也孔子曰夫诗不云乎野有蔓草零露漙兮有美一人清婉兮邂逅相遇适我愿兮且夫齐程木子天下之贤士也吾于是而不赠终身不之见也程木子名本即子华子家语説苑及子华子孔丛子诸书具载此事皆借此诗以表其喜于相遇之意要与诗防无涉】　野有蔓草零露瀼瀼【阳韵奴当翻】有美一人婉如清【阳韵】邂逅相遇与子偕臧【阳韵　与之比又赋也瀼瀼露盛貌段封京未已又命西鄙北鄙贰于己又收贰以为己邑至于廪延此蔓草得露之盛也婉如清犹言清婉如倒句法也亦就上章语而翻之耳偕俱臧善也与子偕臧犹言欲与子共安乐同富贵也盖庄公感仲之深如此不爱其弟而爱同谋害弟之人庄公可为有人心乎此诗不必庄公作而国人代为之言欲公闻之而自丑之也】
　　野有蔓草二章章六句【序以为思遇时也君之泽不下流民穷于兵革男女失时思不期而防焉吕祖谦云君之泽不下流盖讲师见零露之语从而附益之而陈氏引绸缪诗云见此邂逅以为邂逅正谓婚姻若尔直为野合纪咏耳子大叔辈何取焉苏辙云信如此説则赵文子将不受虽与伯有同讥可也时伯有赋鹑之贲贲文子讥之朱子直改为男女相遇于野田草露之间而作邪秽已甚更不足辨子贡传申培説则云臼季遇郤缺于冀荐于文公晋人美之意颇近似愚所以断其不然者以左传为证当子齹赋此诗饯韩宣子宣子美之以为赋皆不出郑志岂得入之唐风耶】










　　诗经世本古义卷十九之下
　　钦定四库全书
　　诗经世本古义卷二十
　　明　何楷　撰
　　周桓王之世诗三十篇
　　燕燕卫庄姜送归妾也【出序　郑云庄姜无子陈女戴妫生子名完庄姜以为己子庄公薨完立而州吁弑之戴妫于是大归庄姜逺送之于野作诗见己志按完卽桓公也春秋始于隐元年为平王之四十九年时桓公在位已十三年矣计其即位在平王之三十七年也及隠四年而桓公见弑凡在位十六年史记载桓公二年弟州吁骄奢桓公绌之州吁出犇十三年郑伯弟叚攻其兄不胜亡而州吁求与之友十六年州吁收聚卫亡人以袭杀桓公州吁自立为卫君此一叚足补左传之缺或者不知谓桓公甫立便遇弑非也】
　　燕燕于飞差池其羽【麌韵亦叶语韵王许翻】之子于归逺送于野【叶麌韵读如竪上主翻亦叶语韵上与翻】瞻望弗【列女传作不】及泣涕如雨【麌韵亦叶语韵于许翻　兴也燕鸟名陆佃云齐人呼鳦葢取其鸟自呼故曰鳦也一名鸟葢取其色之故曰鸟也一名鷾鸸庄周所谓鷾鸸者也言燕燕者曹氏云两燕也按尔雅云巂周燕燕鳦孙炎舍人皆以为巂周名燕燕又名鳦一物三名戴侗引陆玑言巂周子规也燕燕则乙也考説文云巂周燕也是以周燕训巂其训为乙者只名燕不名燕燕也孔颖逹则谓古人重言之汉书童謡燕燕尾涏涏是也然童謡之所云燕燕亦谓赵飞燕姊弟二人同时入宫仍是两燕也郝敬云燕雀依人为孚子也故鸟为祈子之祥庄姜于妫以子相依子亡相失故用为比于飞者各飞也以兴己与妫相离也差説文云贰也差不相值也陆佃云两相差为差池通作迟説文云徐行也杨慎云师旷禽经曰鸟向飞背宿燕向宿背飞此物理也故庄姜以为送归妾之比取其背飞之义送别之情也之子指戴妫也归大归也春秋文十八年夫人姜氏归于齐左传云大归也以归寜者有时而反此即去不复来故谓之大归也郊外曰野苏辙云礼妇人送迎不出门逺送于野情之所不能已也瞻望弗及者至野与之诀别已留而彼去稍稍更逺瞻望之不复能及也无声出涕曰泣自目曰涕如雨者如雨之倾也夫之子于归以子弑也归极苦矣送其归者遭际同之悲人亦还自悲而州吁方阻兵安忍痛哭之不可则有涕泣而已此岂若寻常临岐惜别而已乎风人含不尽之意止言涕泣而吁之暴子之弑国之危悉寓涕泣之中矣】　燕燕于飞颉之颃【阳韵】之之子于归逺于将【叶阳韵资良翻】之瞻望弗及【缉韵】伫立以泣【缉韵　兴也颉説文云直项也颃亢同字尔雅以为鸟咙也葢鸟髙飞直上故见其项颈上向也双燕各飞兴己与妫形影相望也将持也言相携持而行也伫説文云久立也】　燕燕于飞下上其音【侵韵】之子于归逺送于南【叶侵韵乃林翻】瞻望弗及实劳我心【侵韵　兴也孔云音无上下惟飞有上下耳知飞而上为音曰上音飞而下为音曰下音也钟惺云音字从飞字看出故曰下上送于南者毛传云陈在卫南朱子谓逺送于南一句可为送戴妫之騐初别时至泣涕如雨已别后犹伫立以泣及望之不见而茫然以失此时目断行尘无泪可挥矣所谓实劳我心也陆化熙云实字絶有味政见无限苦楚都在心上而口説不出亦防逗下思其贤意矣】　仲氏任只其心塞渊【叶真韵一均翻丰氏本作】终温且惠淑慎其身【真韵】先君之思以朂【礼记列女传作畜】寡人【真韵　赋也仲氏妫字也孔云妇人不以名行礼男女异长各自为伯季故称仲氏也郑云任者以恩相亲信也周礼六行孝友睦婣任恤陆化熙云任是以恩意相孚在平日嫡妾相与上见提此一字便见感念只语已辞也塞窒也一説通作防实也亦通渊深也塞渊有困心衡虑忧深思逺之意与卫文公之秉心塞渊同义终者始终如一温和惠仁也藏诸中者为塞渊见诸外者为温惠淑通作俶説文云善也慎谨也淑慎其身言善能谨慎其身塞渊温惠即其实也身者兼内心外貌而言徐光啓云凡人朝夕聚首虽深恩厚谊都可相忘一经别离便想像他平日许多好处诗之曲尽人情如此先君谓庄公也朂説文云勉也寡人寡德之人庄姜自称也顾起元云君称寡人而凡人亦可称王右军论字假令寡人躭之若此妇人亦可称寡人庄姜云以朂寡人是也此述其临时分手之语葢以庄姜敌体先君谊不可去与己为媵妾不同故勉其以先君为念又郑云戴妫思先君庄公之故故将归犹劝勉庄姜以礼义亦通坊记子云利禄先死者而后生者则民不僣先亡者而后存者则民可以托诗云先君之思以畜寡人以此坊民民犹偝死而号无告邓元云篇中伤离美德终不斥言国祸处大乱包周身之防也夫丰熙云春秋传曰石碏之子厚从于州吁州吁弑桓公厚问定君于碏碏曰王觐为可曰何以得觐曰陈桓公方有宠于王陈卫方睦若朝陈使请必可得也厚从州吁如陈石碏使告于陈曰卫国褊小老夫耄矣无能为也此二人者实弑寡君敢即图之陈人执之而请莅于卫卫人使右宰丑涖杀州吁于濮夫陈人旣从州吁之请而与之伐郑矣曾几何时乃从石碏之请而诛州吁葢戴妫归在陈国有以愬于陈侯故碏得借之以成讨贼之功耳然则戴妫诚贤矣哉按史记州吁新立好兵弑桓公卫人皆不爱石碏乃因桓公母家于陈佯为善州吁至郑郊石碏与陈侯共谋使右宰丑进食因杀州吁于濮夫桓公陈之自出而州吁弑之戴妫方大归于陈则陈与州吁葢仇国也州吁不知忌陈而反与陈睦卒杀其身可谓愚矣】
　　燕燕四章章六句【孔氏正义云卫世家谓庄公娶齐女为夫人无子又娶陈女为夫人生子早死陈女女娣亦幸于庄公而生子完完母死庄公命夫人齐女子之立为太子礼诸侯不再娶且庄姜仍在左传唯言又娶于陈不言为夫人世家云又娶陈以为夫人非也左传唯言戴妫生桓公庄姜养之以为己子而言完母死亦非也然传言又娶者葢谓媵也左传曰同姓媵之异姓则否此陈得媵庄姜者春秋之世不能如礼戴諡也妫陈姓也刘向列女传则以为卫姑定姜者卫定公之夫人公子之母也公子旣娶而死其妇无子毕三年之防定姜归其妇自送之至于野恩爱哀思悲心感恸立而望之挥泣垂涕乃赋诗曰燕燕于飞差池其羽之子于归逺送于野瞻望弗及泣涕如雨送去归泣而望之又作诗曰先君之思以畜寡人君子谓定姜为慈姑过而之厚韩诗则云定姜归其娣送之而作然其事有可疑者时定公尚在不得称先君也定公卒立敬姒之子衎为君是为献公王伯厚引鲁诗説云畜孝也献公无礼于定姜定姜作诗言献公常思先君定公以孝于寡人则于是诗之上下文全不相属其谬明矣按孔云坊记引此诗注以为夫人定姜之诗不同者郑志答炅模云为记注阙就卢君先师亦然后乃得毛公传记古书义又且然记注已行不复改之申培説又谓庄姜与娣戴妫皆为州吁所逐同出卫野而别庄姜作诗以赠妫焉今按庄姜被逐事无所载且诗中明言逺送于野岂同逐之辞乎】
　　击鼓怨州吁也【出序】卫州吁使公孙文仲帅师防陈侯宋公伐郑其从军者赋此【子贡传云州吁求宠于诸侯使公孙文仲帅师及宋公陈侯鲁人蔡人伐郑卫人怨之申培説亦云州吁伐郑国人怨之而作按左隠元年郑共叔之乱公孙滑出奔卫卫人为之伐郑取廪延二年冬郑人伐卫讨滑之乱四年春卫州吁弑桓公而自立宋殇公之即位也公子冯出奔郑郑人欲纳之及卫州吁立将修先君之怨于郑而求宠于诸侯以和其民使告于宋曰君若伐郑以除君害君为主敝邑以赋与陈蔡从则卫国之愿也宋人许之于是陈蔡方睦于卫故宋公陈侯蔡人卫人伐郑围其东门五日而还秋诸侯复伐郑败郑徒兵取其禾而还朱传以为此诗卫人从军者所作愚谓此当是再伐郑时军中寓书与家人诀别之辞以二章不我以归三章爰居爰处之语知之】
