<!-- { "loadSidebar": true } -->
　　正月繁霜【阳韵】我心忧伤【阳韵】民之讹【説文读诗记俱作譌石经丰氏俱本作伪】言亦孔之将【叶阳韵资良翻】念我独兮忧心京京【叶阳韵居良翻】哀我小心癙忧以痒【阳韵　赋也正月毛传云夏之四月郑云建巳之月按左传昭十七年夏六月甲戌朔日有食之祝史请所用币李平子曰止也惟正月朔慝未作日有食之于是乎有伐鼓用币其余则否大史曰在此月也当夏四月是谓孟夏顔师古云四月正阳之月故谓之正月按周之六月夏之四月也孔颖达云以大夫所忧则非当霜之月若建寅正月则固有霜矣不足忧也邵寳云四月曰正月十月曰阳月扶阳抑阴无所不用其极也繁多也霜凝露也大戴礼云霜露阴阳之气阴气胜则凝而为霜刘熙云其气惨独物皆丧也解颐新语云或疑四月不应有霜考之汉武帝元光四年四月陨霜杀草晋武帝咸宁九年四月陨霜杀粟麦郑云建巳之月纯阳用事而霜多急恒寒若之异按洪范谋时寒若急恒寒若以听属金金主寒谋者听之用急者谋之反故有恒寒之异讹言繁兴王听不聪之应也淮南子云逆天暴物则日月薄蚀五星失行四时于乖画防宵光山崩川涸冬雷夏霜诗曰正月繁霜我心忧伤天之与人有以相通也故国危亡而天文变世惑乱而虹蜺见万物有以相连精防有以相荡也伤説文云痛也思其所以致此繁霜之异厥有繇然故忧之甚而至于伤若下文所云是也民之讹言解见沔水篇孔甚也将者苏林云甫始之辞言讹言方兴其势甚炽而未有艾也真徳秀云以是为非以非为是以忠为佞以佞为忠此所谓讹言也讹言兴则君子小人易位而邪正混淆所以致繁霜之灾独对众言众讹成羣而已孤特无与与第十二章语意相似非众皆不忧而已独忧之説京者数目之称十万曰亿十亿曰兆十兆曰京十京曰垓京京众也言所忧多端盖不徒为一身忧而为社稷生民忧也癙从防説文无此字毛传以为病也吕氏云与鼠思泣血文虽小异而义同范氏云凡物之多畏者惟防为甚故谓癙忧痒痬同义头创也亦作痒防潜穴内不敢见人已之小心畏谨似之其状之可哀如此而念及国家之将亡则所忧者又不能自已如皮肤之有痒欲不抑搔之而不得也】　父母生我胡俾我瘉【麌韵】不自我先不自我后【叶麌韵后五翻】好言自口【叶麌韵孔五翻】莠言自口【同上】忧心愈愈【麌韵尔雅作瘐瘐】是以有侮【麌韵　赋也瘉毛云病也与交相为瘉之义同説文以病瘳解非是严粲云人穷则呼父母言父母生我胡为使我瘉病乎不出我之前不居我之后适当其时是我生之不幸也好言者夸谀之言莠害苗草也莠言者害正之言曰自口者讹言之人为誉为毁惟其口之所出本非繇中之言无真实也愈与愉同字于义难通当依徐锴作悆説文云忘也嘾也嘾者含深也盖含忧之深而至于善忘也侮説文云伤也郑云我忧心愈愈然与譌口者殊涂为譌言者所疾是以有此见侵侮于己也首章忧民之讹言犹属泛词至此曰是以有侮则己亦亲受其害矣】　忧心惸惸【陆徳明本作茕茕】念我无禄【屋韵】民之无辜并其臣仆【叶屋韵步木翻】哀我人斯于何从禄【见上】瞻乌爰止于谁之屋【韵　赋也周礼注云人无兄弟曰惸按説文无惸字孟子通作防説文云囘飞疾也于义无取集韵云或作憌忧也赵颐光云三十斤为憌从钧从心心之重也忧可知矣又杕杜篇独行瞏瞏説文云目惊视也陆徳明本亦作防防古文字音同通用或又作茕嬛其义俱同然説文皆不载禄説文云福也孔云禄名本出于居官食廪得禄者是福庆之事故谓福祐为禄无禄犹言不幸左传无禄献公即世是也此承上章有侮而言辜罪也并相从也其者将然之辞臣仆家之贱者左传晋惠公卜男为人臣女为人妾孝经云治家者不敢侮于臣妾而况其妻子乎臣者事人之通称凡己所得役使者皆谓之臣故与妾并言明其贱也仆给事者左传云人有十等王臣公公臣大夫大夫臣士士臣皂皂臣舆舆臣臣僚僚臣仆仆臣台是也臣仆虽贱称然必贵家有之非谓凡人皆有臣仆此言无罪之民遭此讹言孔将之世惴惴莫必其命将来必尽皆服属于权门为其臣仆庶可自免也辅广云民指在下之民人则并上下而言之念我无禄伤己之不幸也哀我人斯将从何人而受禄乎伤斯人之俱不幸也然味于何从禄之语则能禄人者必在权门可知故继之曰试观羣乌之飞果止于何人之屋乎毛云富人之屋乌所集也郑云乌止于富人之屋以求食愚按乌以比趋炎附势者禽经云乌向啼背栖管子云乌集之交初虽相驩后必相咄而招集流亡亦称乌合之众以乌易合亦易散也小人趋附情状类此故借乌言所集之屋则褒姒虢石父辈是也旧説以为哀国之将亡如郭林宗所云不知瞻乌爰止于谁之屋者似非诗意】　瞻彼中林侯薪【丰本作新】侯蒸【韵】民今方殆视【丰本作眎】天梦梦【叶蒸韵莫縢翻丰本作防防后章同】既克有定靡人弗胜【叶蒸韵书蒸翻】有皇上帝伊谁云憎【蒸韵　比而赋也中林林中也侯维也薪蒸解见无羊篇郑云林中大木之处而维有薪蒸尔喻朝廷宜有贤者而但聚小人愚按韩诗外传亦如此説盖承上乌止谁屋而言见布满有位者皆趋炎附势之徒也殆危也徐锴云梦之言防也不明之貌既克有定指天言定者梦之反人谓有位之人胜説文云任也今日小人用事民方在危殆之中视天若梦梦不明然者而究竟天亦有定之日及其既定必使登明选公无不克胜其任断不似今日阘冗充位也一説靡人弗胜言天非不能胜恶人特此时天犹未定耳正深恨恶人之语如谚所谓善恶到头终有报只争来早与来迟之意皇説文云大也上帝朱子云天之神也程子云以其形体谓之天以其主宰谓之帝伊发语辞憎恶也小人固可憎而使小人在位者谁实为之然则上帝当憎恶何人乎推本用人之人所以刺王也】谓山盖卑【陆本作庳】为冈为陵【蒸韵】民之讹【丰本作譌】言宁莫之惩【蒸韵】召彼故老讯之占梦【叶见上章】具曰予圣谁知乌【孔丛子作鸟】之雌雄【叶蒸韵如乘翻　比而赋也谓山盖卑二句与瞻彼中林二句对看语曰培塿无松栢将谓山盖卑故美材不生而其实为高冈为大陵非卑也安在其无嘉植乎以比国非无贤才特小人巧肆排挤或诋之曰无能或中之以竒祸人主受其蛊惑遂谓举朝无足称任使者骜然有轻士大夫之心下文予圣之病正原于此皆讹言之为也其空虚人国如是而曾莫之惩创何哉周语衞彪徯曰自幽王而天夺之明使迷乱弃徳而即慆淫夫周髙山广川大薮也故能生之良材而幽王荡以为魁陵粪土沟渎其有悛乎正谓此也召彼以下皆主王言讯问也孔云爱好鄙碎共信徴祥召彼元老宿旧有徳者但问之占梦之事言其不尚道徳侮慢长老也班固云惑者不稽诸躬而忌妖之见是以诗刺召彼故老讯之占梦伤其舎本而忧末不能胜凶咎也严云但问占梦之事其所问不急也李义山诗曰可怜夜半虚前席不问苍生问鬼神亦此意具通作俱偕也予代王自予也具曰予圣意连下文与上不相蒙此非故老之言乃谄佞小人思以逢王之欢聊献谀为固宠地而王不察闻其称神颂圣遂真谓天下莫已若也故叹之曰是皆上章所比集屋之乌羣然为利来者耳其雌其雄谁能辨之鄙其识趣齐等无以相别也欧阳修云凡禽鸟之雌雄多以其首尾毛色不同而别之乌之首尾毛色雌雄不异人所难别按国语郑桓公问于史伯曰周其弊乎对曰殆于必弊者泰誓曰民之所欲天必从之今王弃髙明昭显而好谗慝暗昧恶角犀丰盈而近顽童穷固去和而取同夫和实生物同则不继以它平它谓之和故能丰长而物生之若以同裨同尽乃弃矣故先王以土与金木水火襍以成百物是以和五味以调口刚四支以衞体和六律以聪耳正七体以役心平八索以成人建九纪以立纯徳合十数以训百体出千品具万方计亿事材兆物收经入行姟极故王者居九畡之田收经入以食兆民周训而能用之龢乐如一夫如是龢之至也于是乎先王聘后于异姓求财于有方择臣取諌工而讲以多物务和同也声一无听物一无文味一无果物一不讲王将弃是类而与剸同天夺之明欲无弊得乎夫虢石父谗谄巧从之人也而立以为卿士与剸同也弃聘后而立内妾好穷固也侏儒戚施实御在侧近顽童也周法不昭而妇言是行用谗慝也不建立卿士而妖试幸措行暗昧也是物也不可以久味史伯所言弃和取同与此诗具曰予圣之意殊合其为刺幽王诗明矣又按吕氏春秋云幽王染于虢公鼓祭公敦鼔即石父名孔丛子云子思谓衞君曰君之国事将日非矣君曰何故对曰有繇然焉君出言皆自以为是而卿大夫莫敢矫其非卿大夫出言亦皆自以为是而士庶莫敢矫其非君臣既自贤矣而羣下同声贤之贤之则顺而有福矫之则逆而有祸故使如此如此则善安从生诗曰具曰予圣谁知乌之雌雄抑亦似衞之君臣乎】　谓天盖髙不敢不局【叶陌韵居亦翻説苑陆本俱作局】谓地盖厚不敢不蹐【陌韵説文作趚】维号【丰本作号】斯言有伦有脊【陌韵春秋繁露作迹】哀今之人胡为虺蜴【陌韵盐铁论説文俱作蜥　赋也局曲也蹐説文云小步也毛云累足也郑云局蹐者天髙而有雷霆地厚而有陷沦上下皆可畏怖之言也王述之云言天高己不敢不曲身危行恐上触忌讳也地厚己不敢不累足惧陷于在位之网罗也愚按此因小人工为讹言而王又听信之故畏惧之甚至于如此家语及説苑皆载孔子论诗至于正月六章惕然如惧曰彼不逢时之君子岂不殆哉从上依世则道废违上离俗则身危时不兴善已独繇之则曰非妖即妄也故贤者既不遇恐不终其命焉桀杀闗龙逢纣杀比干皆是类也诗曰谓天盖髙不敢不局谓地盖厚不敢不蹐此言上下畏罪而无所自容也号説文云呼也斯言指讹言者伦説文云辈也犹类也脊当依繁露通作迹説文云步处也谓人行事之可据者虺解见斯干篇蜴虫名旧皆以为蜥蜴罗愿云蜥蜴似蛇而四足长五六寸生艸泽中尔雅蝾螈蜥蜴蝘蜓守宫四名转相解至陶隠居以为其类有四种形大纯黄色者名蛇医其次似蛇医而小形长尾见人不动者名龙子小而五色尾青碧可爱者名蜥蜴形小而黒喜缘墙壁者名蝘蜓则与今所见似同按説文及字林及崔豹古今注并以蝾螈为蛇医而説文又云在壁曰蝘蜓在艸曰蜥蜴蜥蜴守宫也方言亦云秦晋西夏谓之守宫或谓之蠦或谓之蜇易其在泽中者谓之易蜥南楚谓之蛇医或谓之蝾螈按此诸文则在艸泽名蝾螈蜥蜴在墙壁者名蝘蜓守宫也诗诂云守宫蜥蜴二物蜥蜴尾通于身如蛇而加足有黑色者有青绿色者常居艸间守宫褐色四足有尾伏壁间故名蝘蜓亦名守宫常在屋下也又陆玑云虺蜴一名蝾螈蜴也或谓之蛇医如蜥蜴青绿色大如指形状可恶详陆所言则虺蜴乃蝾螈之别名实非二物未详孰是虺蜴之为虫虽小以其有毒而能螫人故以为小人之比诗人局蹐于讹言之害故号呼此为讹言者而告之曰凡以言加人者必稽于其类如人之伦辈灼然难混附于其事如人之行步昭然可数则是者不可以为非无者不可以为有自无所容讹言为矣哀今之人胡为肆毒以害人而自同于虺蜴乎深恨之之词又董仲舒云是非之正取之逆顺逆顺之正取之名号名号之正取之天地天地为名号之大义也古之圣人謞而效天地谓之号鸣而命施谓之名名号异声而同本皆鸣号而达天意者也号凡而畧名详而目目者徧辨其事也凡者独举其事也物莫不有凡号号莫不有散名事各顺于名名各顺于天天人之际合而为一同而通理动而相益顺而相受谓之徳道诗曰维号斯言有伦有迹此之谓也此读号为去声其解又异】　瞻彼阪田有菀其特【职韵】天之杌我如不我克【职韵】彼求我则【职韵】如不我得【职韵】执我仇仇亦不我力【职韵　比而赋也山胁曰阪郑云阪田崎岖墝埆之处菀茂也特朱子云特生之苗也视彼阪田之苗菀然而特生以况已居昏乱之朝挺然而特立虽然地之美者善养禾君之仁者善养士彼苗在阪田亦岂能以其菀终乎杌説文云动也我诗人自我也欧阳修云曰天之杌我者君子居危推其命于天也下文执我仇仇正所谓杌我者克胜也朱子云天之杌我如恐其不我克何哉亦无所归咎之词彼指王也则其则不逺之则犹言求之以为榜様其始求之惟恐不得盖苐借以美观非真欲取法之也钟惺云士居乱世一退位不仕耳读此诗乃知乱而可退犹非乱之至也执持仇讐也执我仇仇言众讹朋兴持我之短长以与我为讐者不一其人即第二章所谓有侮是也亦不我力言不使我得以効力于国也礼记子曰大人不亲其所贤而信其所贱民是以亲失而教是以烦诗云彼求我则如不我得执我仇仇亦不我力君陈曰未见圣若己弗克见既见圣亦不克繇圣】　心之忧矣如或结【屑韵】之今兹之正胡然【大全作为】厉【叶屑韵力薛翻】矣【丰本作之】燎之方扬【汉书作阳】宁【汉书作能】或灭【屑韵韵书作烕杨慎云当作□】之赫赫宗周褒姒烕【屑韵音血与灭字异左传汉书列女传俱误作灭】之【赋也孔云心之忧矣如有结之者言忧不离心如物之纒结也愚按此不为已往之讹言忧而为孔将之讹言忧见其势方盛其来未已即下文所谓燎之方宁或灭之者宜其忧之纒绵于心而不可解也正正月也厉与沴同当今兹正阳之时而有繁霜之异所谓厉也变不虚生必于其类胡然而致此哉可以推其故矣燎説文云放火也尚书若火之燎于原是也举也火熄为灭以水沃之而熄故其字从水讹言孔将一唱众和如方当燎原之初火烈具未易扑灭也赫赫明盛貌宗周镐京也褒姒幽王之嬖妾褒国女姒姓也列女传云褒姒者童妾之女周幽王之后也初夏之衰也褒人之神化为二龙伺于王庭而言曰余褒之二君也夏后卜杀之与去莫吉卜请其漦蔵之而吉乃布币焉龙忽不见而蔵漦椟中乃置之郊至周莫之敢发也及周厉王之末发而观之漦流于庭不可除也王使妇人裸而噪之化为蚖入后宫宫之童妾未毁齿遭之既笄而孕当宣王之时产无夫而乳惧而弃之先是有童謡曰檿弧箕服实亡周国宣王闻之后有人夫妻卖檿弧箕服之器者王使执而戮之夫妻夜逃闻童妾遭弃而夜号哀而取之遂窜于褒长而美好褒人姁有狱献之以赎幽王受而嬖之遂释褒姁故号曰褒姒既生子伯服幽王乃废后申侯之女而立褒姒为后废太子宜臼而立伯服为太子幽王惑于褒姒出入与之同乘不恤国事驱驰弋猎不时以适褒姒之意饮酒沈湎倡优在前以夜继画褒姒不笑幽王乃欲其笑万端故不笑幽王为烽燧大鼓有冦至则举诸侯悉至而无冦褒姒乃大笑幽王欲悦之数为举燧火其后不信诸侯不至忠谏者诛唯褒姒言是从上下相谀百姓乖离申侯乃与缯西夷犬戎共攻幽王幽王举烽燧征兵莫至遂杀幽王于骊山之下虏褒姒尽取周赂而去于是诸侯乃即申侯而共立故太子宜臼是为平王自是之后周与诸侯无异诗云赫赫宗周褒姒灭之此之谓也灭义即灭而字与灭异从火从戌许慎云火死于戌阳气至戍而尽朱子云时宗周未灭以褒姒淫妬谗谄而王惑之知其必灭周也欧阳修云上七章皆述王信譌言乱政至此始言灭周主于褒姒谓王溺女色而致昏惑推其祸乱之本以归罪也孙鑛云烕之二字点得煞然险峻此必作未然説方有味按史苏谓褒姒与虢石父比逐太子宜臼而史记亦称石父为人佞巧善谀好利王以为卿用事国人咸怨然则讹言之祸即二孽所为盖主之者褒姒翼之者石父宜诗人之推本于是也又左昭元年楚令尹子园享赵孟事毕赵孟谓叔向曰令尹自以为王矣何如对曰王弱令尹彊其可哉虽可不终赵孟曰何故对曰彊以克弱而安之彊不义也不义而疆其毙必速诗曰赫赫宗周褒姒灭之彊不义也此解赫赫又异】　终其永怀又窘阴雨【麌韵】其车既载乃弃尔辅【麌韵】载输尔载将伯助予【叶麌韵读如雨王矩翻郭忠恕云予本无余音后人读之也赋而比也终其永怀承上褒姒烕之言周虽未灭亡然其势不灭亡不止有深识逺虑者已当永思其终矣况又迫于强臣防扈戎狄荐窥之时乎窘説文云迫也朱子云阴雨则泥泞而车易以陷按郑语史伯云申缯西戎方强王室方骚将以纵欲不亦难乎王欲杀太子以成伯服必求之申申人弗畀必伐之若伐申而缯与西戎防以伐周周不守矣缯与西戎方将徳申申吕方强其隩爱太子亦必可知也王师若在其救之亦必然矣王心怒矣虢公从矣凡周存亡不三稔矣据此所言申缯西戎皆将合力以与周为难即此诗所云阴雨也其车既载言此车载物既当此阴雨之时甚可惧也郑云以车之载物喻王之任国事也弃辅喻逺贤也孔云考工记车人为车不言作辅此云乃弃尔辅则辅是可解脱之物盖如今人缚杖于辐以防辅车也张文潜云辅之为物有功于车而非车也考一车之物而辅不与焉然正六辔谨轮辐仆在前马伏轭而辅不至则车不安登险而忧倾涉淖而忧濡视车中之载如寄物焉天下之物固有不相有而相须不同城而相成者岂独辅也哉载即既载之载与下输字连读输通作渝变也左氏春秋郑人来渝平公羊作输二字以音同通用传解输为堕今按输委输也以车运物与载同意训堕似难通特载输二字不应并言故当通作渝尚书云若乘舟汝弗济臭厥载注谓乘舟者久而不济必至败坏其所资载输之谓也盖遇雨而又弃辅则车将有泥陷之患而不得行故所载之物必至臭败而此臭败者非他人之载乃尔之载得无惜乎将毛传云请也盖请辞也伯长也以望助于彼因尊称之为伯曰助予者代王自言也及夫尔载既输之时然后呼请长者而告之曰试助我为出此载于泥涂嗟何及矣诗人逆知周之必亡而此怀不能自已冀其任贤自辅庶防挽回万一母终任其倾覆而不可救也王氏云如唐太宗败于髙丽乃思郭元振宗防尘入蜀乃思张九龄不用而思之亦晚矣】　无弃尔辅员于尔辐【叶职韵笔力翻】屡【陆本作娄】顾尔仆不输尔载【叶职韵节力翻】终逾絶险曾是不意【叶职韵乙力翻文中子作亿　比也反应上章而言无弃尔辅二句与其车既载乃弃尔辅相应屡顾尔仆二句与载输尔载将伯助予相应终逾絶险二句与终其永怀又窘阴雨相应员即方员之员通作圆员于尔辐盖言轮也轮之栅名辐其心名毂毂中虚而容轴辐三十枝以实轮而凑毂其包于毂外者名所以为员也合是三者总名为轮故考工记云望而眡其轮欲其幎尔而下迆也进而眡之欲其微至也无所取之取诸圜也旧训员为益未是轮辐皆车中所有所以喻政辅则车外之物所以喻贤无弃尔辅以防倾跌则尔辐有员转之利虽有阴雨而所载者自不至于输矣屡数也顾犹视也仆将车者也俱见郑笺愚按尔仆以比当时用事者即虢石父辈是也弃尔辅而不用试屡顾尔将车之仆果能不渝尔之载否乎终即终其永怀之终逾説文云越也郑云终是用逾度陷絶之险女不曾以是为意乎严云奈何终逾絶险曾不以为意而覆败必矣蒋悌生云此二章复借驱车以明救乱之道惓惓然忧君爱国之诚有不忍恝然之意此诗之所以为厚也文中子游马颊之谷遂至牛首之谿登降信宿从者乐窦威进曰闻朝廷有召子议矣子曰彼求我则如不我得执我仇仇亦不我力姚义曰其车既载乃弃尔辅窦威曰终逾絶险曽是不亿子喟然遂歌正月终焉既而曰不可为矣】　鱼在于沼【叶啸韵之少翻】亦匪克乐【叶啸韵力炤翻亦叶药韵厯各翻】潜虽伏矣亦孔之炤【啸韵亦叶药韵职畧翻中庸丰本俱作昭】忧心惨惨【叶药韵七各翻丰本作懆懆】念国之为虐【药韵亦叶啸韵宜炤翻比而赋也沼者池之别名一云圆曰池曲曰沼鱼相忘于江湖者也今乃在于池沼之中其生己蹙云胡能乐以比小人之在危朝虽侈然肆志然国事日非其乐必不能久犹处堂燕雀之意潜尔雅云深也伏匿孔甚炤明也此二句亦指鱼言鱼虽匿于水之深处而其形状亦甚炤然而易见以比羣小立朝总之以害人为事虽蔵机不露而其念虑所存人无有不知之者即下文言为虐是也故中庸引此而申之曰君子内省不疚无恶于志君子之所不可及者其惟人之所不见乎惨説文云毒也尔雅云忧也惨惨毛云犹戚戚也虐説文云残也我所以忧心惨惨然愁戚者惟念举国相率为虺蜴之事其肆毒于人未已耳】　彼有防酒【叶篠韵子小翻】又有嘉殽【叶篠韵下了切陆本作肴丰本改嘉殽二字作肴烝伪也】洽【左传作协】比其邻昏姻【丰本作婣】孔云【文韵陆本作员】念我独兮忧心慇慇【文韵尔雅丰本俱作殷殷赋也彼严云小人也防嘉皆美也殽通作肴广韵云凡非谷而食曰肴又曲礼注云熟肉有骨曰肴洽説文】
