<!-- { "loadSidebar": true } -->
　　同归【微韵亦叶支韵读如岿区韦翻】兮【赋也毛传云素冠故素衣也又礼深衣云孤子衣纯以素我心伤悲者哀其孝也子指棘人后仿此聊与子同归者言世有此敦崇古礼之人则凡事必皆能如礼自此我之诸凡趋向皆欲与之同归也】　庶见素韠【质韵】兮我心蕴结【叶质韵激质翻】兮聊与子如一【质韵】兮【赋也韠説文云韨也所以蔽前以韦为之玉藻云韠君朱大夫素士爵韦天子直公侯前后方大夫前方后挫角士前后正下广二尺上广一尺长二寸其颈五寸古者席地而坐以临俎豆故设蔽膝以备濡渍郑云冕服谓之韨他服谓之韠又孔云古者佃渔而食皆衣其皮先知蔽前后知蔽后后王易以布帛而犹存其蔽前者不忘本也陈祥道云衣之上韦犹尊上酒俎上生鱼也郑氏谓衣之上韠者执事以蔽裳为敬与不忘其本之説戾矣孔云丧服斩衰有衰裳绖带而已不言其韠檀弓説既练之服云练衣黄里縓縁葛要绖绳屦无絇角瑱鹿裘亦不言有韠则丧服始终皆无韠矣礼大祥祭服朝服缟冠朝服之制缁带素韠韠从裳色素韠是大祥祭服之韠故毛公意亦谓卒章思大祥之人也邹忠云间传曰又期而大祥素缟麻衣是则素冠素衣素韠特服于祥祭之日祭讫则反服微凶之深衣以寄其余哀至间一月而禫禫而纎斯无不佩矣诗人所愿见谓其能举祥祭者耳终丧而后有祥丧礼不终则未祥而服已除无论禫也此素者何从见之蕴説文云积也本作蕰左传蕴崇解云积之低为蕰堆之髙为崇结説文云缔也蕴结谓积想系思而不可解之意与子如一者言凡可遵先王之典礼而立于无过之地皆欲与之为一即同归之意但归以事言一以心言辅广云素衣素冠不祥之服也常情之所厌见也桧国之俗不能行三年之丧则不复见此既祥之衣冠矣而当时贤者庶几见之而不可得则至于忧劳如比是其心必有大不安者也幸而得见之则又为之爱慕而欲与同归为一焉是又必有大慊于其心者也此秉彛之心也先王之制丧服亦以是心而已岂强民而为之哉方静云三年之丧其不尽行也久哉孟子云春秋未逺也而滕之父兄忧曰吾宗国鲁先君莫之行吾先君亦莫之行明王不兴道徳不一风俗不同丧亲如礼者鲜矣又按礼记大全云从祥至吉凡服有六祥祭朝服缟冠一也祥讫素缟麻衣二也禫祭冠黄裳三也禫讫朝服祲冠四也逾月吉祭冠朝服五也既祭端而居六也】
　　素冠三章章三句【旧説皆以为慕见孝子之辞朱得之深不谓然以为此诗鉴羔裘之骄奢冀得见勤俭劳苦之人也悲伤其骄奢欲同归于勤苦谓欲见行丧礼者迂而凿也今按素冠明是大祥之冠素韠明是大祥祭服棘人栾栾明是孝子毁瘠之状则旧説固未可废】
　　逍遥【本名羔裘嫌与郑风唐风篇同摘用首句二字为别】郐大夫以道去其君也国小而迫郐君不用道好洁其衣服逍遥游燕而不能自强于政治故作是诗也【出序　郑语史伯谓郑桓公曰郐仲恃险有骄侈怠慢之心而加之以贪冒今按序所云洁其衣服逍遥游燕近于骄侈怠慢非其有恃必不至此大夫知其国之将亡而谏必不聴故去之】
　　羔裘【丰氏本作求下同】逍【説文作消】遥【萧韵説文作摇】狐裘以朝【萧韵】岂不尔思劳心忉忉【叶萧韵读如凋丁聊翻　赋也郑云诸侯之朝服缁衣羔裘逍遥毛传云游燕也严粲云狐裘有白有青有黄玉藻谓君衣狐白裘锦衣以裼之此狐白裘也又云君子狐青裘豹褏绡衣以裼之此狐青裘也又云狐裘黄衣以裼之此狐黄裘也郑氏以狐白之上加皮弁服天子以日视朝诸侯在天子之朝亦服之以黄衣狐裘为大蜡之后作息民之祭则服之黄衣黄冠而祭息田夫也引此为证以狐青为臣下之服诸侯不服之玉藻称君子狐青裘注以君子为大夫士也此诗狐裘不指何色狐青为臣下之服非桧君所服桧君好洁其衣服亦必不服狐黄当从苏辙之説以为狐白然诗人之意非以羔裘狐裘为大故而以逍遥翺翔为可忧也陈祥道则谓狐白裘为君之燕服狐青裘为大夫士之燕服邹忠云少仪曰衣服在躬而不知其名为罔葢羔裘法服也狐裘燕服也羔裘何以为法服春秋繁露曰羔有角而不用如好仁者执之不鸣杀之不号类死义者乳必跪而受类知礼者故羊之为言犹祥也君纯羔而臣以豹饰在朝皆得服之狐裘何以为燕服埤雅曰狐性好疑貉性好睡又皆藏兽不可以有为故狐貉之厚以居疑斯戒睡斯安取燕息之义今逍遥也而以羔裘是法服为嬉游之具矣视朝也而以狐裘是临御为防媟之矣苏子繇谓锦衣狐裘朝天子之服此本郑氏臆説按玉藻但云君衣狐白裘锦衣以裼之安在其为朝天子陈氏祥道不从之是也狐比羔为贱故朝服用羔燕服用狐而桧君一切反其常则凡败度败礼恣情颠倒何所不至其厪诗人之劳心岂独以鲜衣故哉愚按先言逍遥后言以朝则是以逍遥为急务而朝在所缓矣但举首句已见其不能自强于政治而裘服反常犹其后耳説文无忉字当作怊云悲也庄子云怊乎若婴儿之失其母是也悲而不已故重言之曰忉忉严云桧君者当深思逺虑孜孜汲汲求所以为自强之计今乃偷安嵗月坐而待亡大夫谏而不聴故去之虽去国而不忘君故言我岂不思尔乎实思之而劳心忉忉也朱子云孟子去齐其心葢如此云】　羔裘翺翔【阳韵】狐裘在堂【阳韵】岂不尔思我心忧伤【阳韵　赋也説文训翔为飞训翺但云翺翔也终未详翺字之义按翺字左施臯臯者气之进也翺翔犹云髙飞也上章言逍遥谓趋而至逺即逺游也此章言翺翔谓游而不止犹鸟之髙飞而不下也孔颖逹云上言以朝谓日出视朝此云在堂谓正寝之堂人君日出视朝乃退适路寝以聴大夫所治之政二者于礼同服羔裘今桧君皆用狐裘故二章各举其一忧通作防説文云愁也伤説文云创也人遭创则痛曰忧伤者臣之于君荣辱一体休戚相闗见君之所行如此而自伤无如之何故不徒忧之而又痛之】　羔裘如膏【叶号韵居号翻】日出有曜【叶号韵于号翻】岂不尔思中心是悼【号韵赋也韵防云以脂膏润物曰膏孔云此言裘色润泽如脂膏严云凡人忧劳戒惧则不暇鲜其衣禹恶衣文王卑服卫文大布之衣是也今桧君衣服鲜明如此其志虑凡近可见矣説文无曜字当作惧云照也陆佃云言日出有曜然后见其如膏且亦聴朝之时也而反以燕游又与狐裘以朝狐裘在堂异矣故是诗后之也愚按此如膏正于游燕之时见之上言以朝次言在堂则游燕之后尚有视朝适寝之时今并其以朝在堂者而亦无之则自辨色而起以至竟日皆游燕也悼説文云惧也陈楚谓惧曰悼又毛云动也葢谓心神震动亦惧意也首言劳心忉忉悲其君之失道也继言我心忧伤痛已之不能匡救也此言中心是悼则惧其国终不可保矣】逍遥三章章四句【子贡传阙文申培説云桧君不能自强于政治国人忧之而作今玩诗意是大夫去国之语从序为长又王符潜夫论云会在河雒之间其君骄贪啬俭灭爵损禄羣臣卑让上下不临诗人忧之故作羔裘闵其痛悼也会仲不悟重氏伐之上下不能相使遂以亡愚按逸周书史记解亦云昔有郐君啬俭灭爵损禄羣臣卑让上下不临禁罚不行重氏伐之郐君以亡与潜夫之语相合然史记解乃周穆王所作以命左史戎夫者其非诗之郐国明甚及考竹书载帝喾十六年使重帅师灭有郐则史记所述郐亡政帝喾时事而王符乃取以解此诗何其罔也】
　　丘中有麻刺郑桓公也桓公处于留与郐君夫人叔妘通焉诗人托为叔妘之辞以丑之【春秋公羊传云古者郑国处于留先郑伯有善于郐公者通乎夫人以取其国而迁郑焉而野留今按郑语幽王八年桓公为司徒问于史伯曰王室多故余惧及焉其何所可以逃死史伯对曰其济雒河颍之间乎是其子男之国虢郐为大虢叔恃势郐仲恃险是皆有骄侈怠慢之心而加之以贪冒君若以周难之故寄孥与贿焉不敢不许周乱而是骄而贪必将背君君若以成周之众奉辞伐罪无不克矣若克二邑鄢蔽补丹依防歴莘君之土也若前莘后河右雒左济主芣騩而食溱洧修典刑以守之惟是可以少固又周语富辰曰昔鄢之亡也繇仲任密须繇伯姞郐繇叔妘耼繇郑姬息繇郑妫是皆外利离亲者也参观此两説郑伯以寄孥于郐故得与叔妘通而叔妘以行淫辟求利于外故富辰谓之外利郐风苌楚之刺繇斯而作是则公羊之言不为无据矣此诗篇次本在王风之末以郑桓公初封国在畿内然亦以其为郑事故与郑风之卷相连朱子能知旧説之非直谓妇人望其所与私者而不来贼此其于诗意固自脗合而特不知其为谁而作惜无以公羊传之言告之者又按竹书纪幽王二年晋文侯同王子多父伐郐克之乃居郑父之丘是为郑桓公而班固地理志则云桓公死其子武公与平王东迁卒取史伯所云十邑之地食溱洧焉韦昭亦引唐尚书云郐郑武公灭之似与竹书异者葢幽王二年第伐郐克之而已未灭其国至平王六年竹书始记郑迁于溱洧斯则郐国已灭正当武公之时可知寄孥贿通叔妘为桓公之事而灭郐者乃武公也】
　　丘中有麻【韵亦叶歌韵谟婆翻】彼留子嗟【麻韵亦叶歌韵曹哥翻】彼留子嗟【见上】将其来施施【叶麻韵时嗟翻亦叶歌韵疎何翻顔之推家训云毛传郑笺韩诗重为施施河北毛诗皆云施施江南旧本悉单为施俗遂是之恐有少误　兴也丘説文云土之髙也麻麦皆五谷之一麻枲同类无实曰枲有实曰麻本草云麻一名麻勃此麻上花勃勃者麻子味甘平无毒园圃所莳即今人所作布者春秋説题辞云麻之为言微也阴精寝密女作纎微也宋均云麻三变生成形一变也沤取皮二变也积成为缕三变也愚按麻有三变诗之取兴葢疑桓公之多变态犹之麻也留地名路史云留国陶唐氏之后妘姓愚按留后入于郑或先为王所灭而以之封郑或郑自取之莫能详也孟康云留郑邑后为陈所并故曰陈留留子指郑伯也隠其国爵而以留子呼之葢自丑其行而忌讳之意亦犹氓篇之妇人呼夫为复闗也嗟説文云咨也甫呼留子而嗟叹之辞即与之俱伤其不得见也将犹言方且也曰将其者望之也施説文云旗貌徐锴云旗之逶迤也象其来时行动逶迤之状曰施施也言安得彼逶迤而来以慰我之望乎又按麻皮沤之甚长故以兴施施】　丘中有麦【叶职韵纥力翻】彼留子国【职韵】彼留子国【见上】将其来食【职韵　兴也麻麦互相为麦黄种麻麻黄种麦葢皆同时所有故即所见以起兴罗愿云麦者接絶续乏之谷夏之时旧谷已絶新谷未登民于此时乏食而麦最先熟愚按兴意疑桓公之有他遇亦如麦之可以接絶续乏故不来也彼留子国者指郑伯所居之国即留是也来食朱子云就我而食也麦可养人故以兴来食】　丘中有李【纸韵】彼留之子【纸韵】彼留之子【见上】贻我佩玖【叶纸韵苟起翻　兴也李字从木子葢有二义罗愿谓李木之多子者陆佃则云李韭皆酸李东方之果木子也三义皆通罗説为正诗曰何彼秾矣华如桃李兴意葢疑桓公别有所遇悦他人顔色之美而忘已也又陆云李性颇难老老虽枝枯子亦不细然则言李又正以自况耳贻説文云赠遗也佩襍佩也刘熙云陪也言其非一物有陪贰也玖説文云玉之黒色者赵颐光云玖从玉从久意兼声玉久土侵白光似石故从久也之子曩曽贻我以佩玖葢取坚久不渝之意岂其一旦而遂弃我乎】
