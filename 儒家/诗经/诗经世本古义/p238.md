<!-- { "loadSidebar": true } -->
　　君子偕老副笄六珈【叶歌韵居何翻】委委【尔雅音义作祎祎】佗佗【歌韵尔雅音义作它它释文作他他】如山如河【歌韵】象服是宜【叶歌韵牛何翻】子之不淑【丰氏本作叔】云如之何【歌韵　赋也君子指宣公也凡妇人称夫为君子偕俱也倡随大义从一而终所谓偕老也此一句正指宣姜言若曰之人也是君子之所将偕与俱老也云尔副者祭服之首饰毛传云编发为之按周礼追师掌王后之首服为副编次追衡笄注云副之言覆所以覆首为之饰其遗象若今之步摇矣服之以从王祭祀编者编列他发为之其遗象若今假紒服之以告桑也次者鬄他发而次第其长短与己发相合为紒服之以见王也追者治玉石之名谓治玉为衡笄即诗追琢其章之追衡笄郑以为二物其制皆以玉为之谓祭服有衡垂于副之两旁当耳其下以紞县瑱孔氏以左传衡紞纮綖证之谓紞与衡连文明言紞为衡设矣然衡者横也笄横据在头上以横贯为横此衡垂在副旁当耳据人身而言竪为从则此衡为横其衡下乃以紞悬瑱也愚按如孔説大是强觧左传虽衡紞连言然自是两事如下言纮綎纮是缨从下而上者綎是冠上覆之布何相涉之有且衡之为制既言垂于副之两旁何得名衡据郑众杜预解衡但谓维持冠者愚意左传言衡直是指笄而周礼衡笄连文亦正谓笄横贯在头上故名之谓衡笄耳男子之笄以维持冠妇人之笄则以固发所以知后笄用玉者以弁师王之笄以玉故知后与王同也侯夫人无考珈説文云妇人首饰毛传云珈笄饰之最盛者所以别尊卑郑笺云珈之言加也孔云以珈字从玉则珈为笄饰繇副既笄而加此饰故谓之珈如汉之步摇之上饰也言六珈必饰之有六据此侯夫人为六王后则多少无文也季云笄本妇人之常饰惟副之珈则后夫人有之卿大夫以下妻所无也钱氏云今人步摇加饰以珠饰之少者六多者倍蓰至三十六据诗云六珈然则古玉数凡六也按后汉书舆服志云皇后步摇以黄金为山题贯白珠为桂枝相缪一爵九华熊虎赤罴天鹿辟邪南山丰大特六兽诗所谓副笄六珈者诸爵兽皆翡翠为毛羽金题白珠珰绕以翡翠为华云疑未必古制也委説文云委随也字从女从禾徐锴云女子从人者也徐云取禾谷垂穗委曲之貌佗説文云负荷也愚按委委以状其行步之美佗佗则指其首容所负荷者而言即副笄六珈是也朱子云如山安重也如河寛广也又季云山河卫国之疆域故特举以明同主山川之意象服即下章翟也孔云翟而言象者象鸟羽而画之故谓之象以人君之服画日月星辰谓之象故知画翟羽亦为象也宜説文云所安也子谓夫人也淑通作俶説文云善也此章及次章皆以祭服为言以见夫人承宗祧之重不可慢易轻恌况祭祀家庙其礼尚严神实鉴之必有委委佗佗如山如河之度而后可与象服相宜有如子而不淑谓此象服何哉葢惜其不称也咏叹讽动优柔不迫旧説径以子之不淑二语为指斥之词似未是】　玼【陆德明云本或作瑳与后文同不容重出】兮玼兮其之翟【叶霁韵都计翻】也鬒【説文作防】发如云不屑髢【霁韵周礼注作鬄】也玉之瑱也【説文作兮】象之揥【霁韵陆德明云一作摘音同或作擿又作谪并非】也且【子余反】之晳【按晳字系韵无霁韵疑当作晢从折不从析诗明星晢晢易明辨晢也皆此晢也霁韵】也胡然而天也胡然而帝【霁韵】也【赋也玼説文云玉色鲜也王肃云顔色衣服鲜明貌上章言子指宣姜此言其者承上文也翟山雉尾长者取以为衣名按周礼内司服掌王后之六服袆衣揄狄阙狄鞠衣展衣縁衣注云袆当作翚揄与摇同狄与翟同皆雉名伊雒南雉素质五色皆偹成章曰翚江淮南雉青质五色皆偹成章曰摇祎衣画翚揄翟画摇阙则刻缯为翟形而不画祎衣从王祭先王之服色揄翟从祭先公服色青阙翟祭小祀服色赤孔云凡诸侯夫人于其国衣服与王后同上公夫人得袆衣以下袆衣从君见大祖揄翟从君见羣庙阙翟从君祭羣小祀侯伯夫人得揄翟以下揄翟见大祖及羣庙阙翟祭羣小祀又郝敬云阙狄防大记作屈狄栖防曰屈狄有揄屈犹衮龙有升降也郑云三翟以翟雉之形为饰不用真羽孙毓云自古衣饰山龙华虫藻火粉米及周礼六服无言以羽饰衣者羽施于旌旂葢则可施于衣裳则否葢附人身动则卷舒非可以羽饰故也鞠菊通黄衣也告桑事之服展玉藻作襢説文作□云丹縠衣也毛传亦云礼有展衣者以丹縠为衣与説文合当从之礼见王及宾客之服縁当作禒御于王之服色黒此后六服也又按郑司农谓袆衣揄翟青阙翟赤展衣白鞠衣黄禒衣黒而孙毓以为袆衣赤阙翟黒展衣赤其揄翟鞠衣禒衣同俱未详所出姑两存以偹考此翟依郑説则揄翟阙翟也与上章言副皆祭祀之服鬒説文云发稠也郑云发黒也二义兼之以下曰如云则稠宻之象又天油然作云亦黒象也屑説文云动作切切也髢亦作鬄説文云髲也宣姜发美无资于髢故不切切于用髢也瑱説文云塞耳也以玉为之亦曰充耳周礼弁师职云侯玉瑱夫人与君同也象象齿也揥所以摘发因以为饰一云以象骨搔首若今篦儿一云整发钗也未详孰是玉瑱礼服所有象揥礼服所无今并用之亦非礼也説文云飞举也且朱子云助语辞晳通作晢説文云昭晢明也言又言晢形容其轩昻开爽之状想其瞻瞩举止风流照映正舆如山如河之象相反而又致讶于天帝胡然生有此人葢叹其为尤物也礼记疏云据其在上之体谓之天因其生育之功谓之帝帝为徳称是也旧説以为言其服饰容貌之美见者惊犹鬼神如唐人咏太真诗云若非羣玉山头见防向瑶台月下逢然匹天帝于妇人防斯甚矣】　瑳兮瑳兮其之展【叶先韵也张连翻】蒙彼绉絺是绁【説文作防今石经作絏】袢【叶先韵汾防翻】也子之清且【子余反】之顔【叶先韵倪坚翻】也展如之人兮邦之媛【叶先韵子权翻韩诗作援】也【説文作兮赋也瑳説文云玉色鲜白也展展衣解见次章展衣色赤而云瑳兮者葢象下文绉絺之色而言如从郑司农以展衣为色白则瑳兮又即象展衣之色矣宣姜以礼见君及賔客宜服展衣蒙通作冡説文云覆也绉絺郑笺云絺之蹙蹙者孔云絺者以葛为之精曰絺麄曰绤其精尤细靡者绉也言细而缕绉也按周礼六服之外原有素沙郑注谓素沙为六衣之里据襍记云复用素沙其非衣里明矣所谓蒙彼绉絺乃展衣上加绉絺蒙之即素沙也郝敬云素沙即白纱所以加于衣上者尚防之意古妇人盛服以薄绡蒙于外凡缯薄细者皆称絺即今方目纱之类不独葛也绁説文云系也袢説文云衣无色也一云近身衣也故其字从衣从半即所谓防衣也清视清明也觧见上章顔説文云眉目之间也且之顔者言其飞举之象见于眉目之间也展据周礼注即其之展也之展谓展衣也展如之人兮言服展衣者有如此人也尔雅云美女为媛説文云人所援也从女从爰爰者引也谓其徒有美色而无小君之德至以邦之媛斥之其刺之益深切矣欧阳修云诗人之意责之愈切则其言愈缓君子偕老是也郑樵云诗有美刺者不可以言语求必将观其意可矣其颂美是人也不言其所为之善而言其冠佩之华容貌之盛而民安之以见其无愧也缁衣之宜兮服其命服朱芾斯皇是也其讥刺是人也不言其所为之恶而言其爵位之尊服饰之美而民疾之以见其不堪也节彼南山维石岩岩君子偕老副笄六珈是也】
　　君子偕老三章一章七句一章九句一章八句【序谓刺卫夫人也夫人淫乱失事君子之道故陈人君之德服饰之盛宜与君子偕老也朱子云此诗所以作亦未可考愚按今以诗之世论之则舍宣姜无足当此者硕人之诗虽賛美容貌颇复相似而此曰子之不淑又曰邦之媛也其非所以施之庄姜明矣】
　　静女刺时也卫君无道夫人无德【出序　子贡传云时不尚德陈古以风之申培説亦云陈古讽今之诗而皆不着其世严粲以为此宣公时诗按宣公上烝父妾下纳子妇淫秽已极国人不欲斥言故托言思静女以为刺亦犹车舝之思淑女也郑云以君及夫人无道德故陈静女遗我以彤管之法】
