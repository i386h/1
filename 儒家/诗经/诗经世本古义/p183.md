<!-- { "loadSidebar": true } -->
　　骍骍【陆徳明本引説文作弲弲今按説文引此诗作觲觲玉海补遗丰氏本同】角弓翩【路史作扁丰本作偏】其反【叶先韵分邅翻】矣兄弟昏姻无胥逺【叶先韵于圆翻按反逺皆属阮韵依下章以逺叶然故当用先叶】矣【兴也骍字本作骅当依説文通作觲云用角低卬便也毛传云骍骍调利也角弓朱子云以角饰弓也考工记云弓人为弓取六材必以其时六材既聚巧者和之干也者以为逺也角也者以为疾也筋也者以为深也胶也者以为和也丝也者以为固也漆也者以为受霜露也又云弓有六材焉维干强之张如流水维角防之欲宛而无负引之如环释之无失体如环言六材之中惟干与角为要干者弓身也角附干而安故指干为强也防读如牚距之牚宛之为言引也引之弓体不辟戾谓之无负也干善则张之如水之顺流角善则引之无负其状如环然及放矢后能无失体亦如环然此弓之妙也翩説文云疾飞也朱子云反貌盖疾速而反之义反説文云覆也谓弛弓时弓外反而去也诗意言王于兄弟昏姻无偏用偏舎之理如弓之一张一弛角干亦有互为内外之时张时则角在内干在外弛时则干在内角在外今王惟一于任昏姻而不任兄弟则是弓有张而无弛角恒在内干恒在外也兄弟与君同体为干之况昏姻本乎人合则外来附丽者乃角之况耳诗为昏姻发论故特举角言兄弟乃同姓之通称今按頍弁之诗为幽王不亲兄弟之明证而十月之交篇所言皇父卿士畨棸蹶楀辈大抵皆褒姒姻娅故汉书谷永云古之王者废五事之中失夫妇之纪妻妾得意谒行于内势行于外至覆倾国家惑乱隂阳诚修后宫之政明尊卑之序抑褒阎之乱息白华之怨后宫亲属饶之以财勿与政事以逺皇父之类损妻党之权未有闺门治而天下乱者也又正月之诗亦曰洽比其邻昏姻孔云意皆指此观此诗第三章但言兄弟不言昏姻其为嘲刺之意明矣或又见頍弁末章兼举兄弟甥舅疑此亦因言亲亲而并及之岂知王者于异姓之臣通呼甥舅此特指言昏姻自是私门嬖幸琐琐膴仕之流与泛言甥舅自别无通作毋戒辞也胥相也无胥逺矣言王之视兄弟不必与昏姻大相悬絶也怨恨而规戒之左襄八年范宣子来聘公享之宣子赋摽有梅季武子赋角弓昭二年晋侯使韩宣子来聘公享之韩子赋角弓季武子拜曰敢拜子之弥缝敝邑寡君有望矣既享宴于季氏有嘉树焉宣子誉之武子曰宿敢不封植此树以无忘角弓】　尔之逺【见前】矣民胥然【先韵】矣尔之教【效韵】矣民胥【潜夫论作斯】效【效韵左传潜夫论俱作效】矣【白虎通作欲民斯效　赋也尔尔幽王也逺字承上章而言然通作嘫説文云语声也民胥然矣犹言民亦相与如此也上所施下所效曰教效本作效説文云象也下二句只申上二句尔幽王视兄弟不如昏姻则自此以往恐下民亦将无不然者繇尔居上位实以此教之故民皆相与则而象之也抑亲昏姻疎兄弟恒情类然况重以上之教乎重致其警醒之意左昭六年韩宣子之适楚也楚人弗逆公子弃疾及晋竟晋侯将亦弗逆叔向曰楚辟我衷若何效辟诗曰尔之教矣民胥效矣从我而已焉用效人之辟书曰圣作则无宁以善人为则而则人之辟乎匹夫为善民犹则之况国君乎晋侯悦乃逆之】　此令兄弟绰绰有裕【遇韵】不令兄弟交相为瘉【叶遇韵俞戍翻　赋也令善也按令乃号之义旧皆训善不知何据疑通作泠庄子云列子御风而行泠然善也泠虽水名必水之流而清者人之无欲自得亦如之故有善义与寒冷之冷不同彼字乃从冫冫即氷字此令兄弟意为作诗者自道之辞绰説文云缓也裕説文云衣物饶也绰绰有裕与孟子云则吾进退岂不绰绰然有余裕哉意同交郑云犹更也瘉毛云病也言王之亲踈失宜如此在此宗族之中有令善者固绰绰然寛裕不以介意其不善者激于怨毒不能自制则与昏姻交相搆衅而为王之病矣愚按此必为王朝卿士相与争政而作坊记子云睦于父母之党可谓孝矣故君子因睦以合族诗云此令兄弟绰绰有裕不令兄弟交相为瘉】　民【説苑后汉书俱作人】之【説苑作而】无良【阳韵】相怨一方【阳韵】受爵不让【叶阳韵如羊翻】至于己【音纪】斯亡【阳韵赋也良善也相怨一方正无良之实一方犹言一隅各有所执自见其是而不肯相下所以毎至相怨顔师古云一方谓自守一方所向异也又郑笺云民之意不获当反责之于身思彼所以然者而恕之无善心之人则徒居一处怨恚之朱子云相怨者各据其一方耳若以责人之心责己爱己之心爱人使彼己之间交见而无蔽则岂有相怨者哉此皆名理之言然似非诗意礼记疏则云小人在朝无良善之行各在一方不相往来韩诗外传则云民皆居一方而怨其上不亡者未之有也今按经言民则非属有位言相怨则非指怨上故皆不取爵钱氏云酒爵也至于己斯亡者严粲云失意杯酒之间以亡其身如汉田蚡灌夫是也邓元锡云怨不在大献酬而让细矣受不让而怨兹生或以死亡子公之尝鼋是已愚按此承上章言不令兄弟交相为瘉固无足怪大凡民情好胜防前罕有善者彼执其一偏此亦执其一偏谁肯相下往往非有积怨深讐但一爵之酒受之不让遂至逞忿以亡其身况事有大于此者使其彼此之间得意与失意相形懻忮恚怒亦势所必至者己坊记子云觞酒豆肉让而受恶民犹犯齿衽席之上让而坐下民犹犯贵朝廷之上让而就贱民犹犯君诗云民之无良相怨一方受爵不让至于己斯亡旧説以受爵不让谓受爵禄不辞让故荀子引此诗云君子务修其内而让之于外务积徳于身而处之以遵道如是则贵名起之如日月天下应之如雷霆故曰君子隠而显防而明辞让而胜鄙夫反是比周而誉俞少鄙争而名俞辱烦劳以求安利其身俞危孔頴达云凡禀血气皆有争心在上者可量功较能受之者当先人后己故礼设辞让之法曰爵禄可辞又曰爵位相先文王之朝士让为大夫大夫辞为卿舜命羣官禹让稷契之类皆先圣典谟有相让之法也此于理亦通但据经以民为言则似无爵禄之可争耳又苏辙解至于己斯亡谓民于受爵不让之人皆知尤之而至于己则亡其非此所谓一方也其説与韩诗外传合云有君不能事有臣欲其忠有父不能事有子欲其孝有兄不能敬有弟欲其从令诗曰受爵不让至于己斯亡言能知于人而不能自知也详诗中俱无此意今皆不取】　老马反为驹【叶遇韵如遇翻隔句各叶】不顾其后【叶麌韵后五翻】如食宜【韩诗陆本皆作仪】饇【遇韵】如酌孔取【麌韵　比也此章专刺昏姻之窃位者老马喻当谢事驹以喻新进辅广云此必指当时实事而言盖时有谗己以取其爵位而不自度其不胜任者朱子云如老马惫矣而反自以为驹不顾其后将有不胜任之患也饇字本作饫説文云燕食也毛传云不脱屦升堂谓之饫周语单穆公云夫礼之立成者为饫昭明大节而已注谓立成者立而行礼不坐也酌説文云盛酒行觞也郑云孔取谓度其所胜多少凡器之孔其量大小不同孔頴达云孔所谓器中空虚受物之处器之所受有大小满则止老子孔徳之容亦谓器之受实为孔也按孔空以古音同通用此二语盖反言以规之言如食者但宜于举立成之礼而已不可过食而无节如酌酒者必于其孔焉取之若孔已满则无以为容受之地皆讽其知止足也一説饇饱孔甚也言其惟以得爵禄为快如食者但知称其饇饱之欲酌者但知多取曽不少加斟量也按此则与上章受爵不让之喻相为映亦可从】　母教猱【丰本作□】升木如涂涂附【叶遇韵符遇翻】君子有徽猷小人与属【叶遇韵朱戍翻　比也此章专刺王之弃兄弟而任昏姻而不知其皆假合不足恃也猱字本作□亦作獿説文云贪兽也尔雅云猱蝯善援蝯亦作猿孔云猱则猿之辈属非猿也按猱之类有五种一曰猴亦名猕猴状似愁胡故谓之胡孙或谓之王孙也老者为獑猴也一曰为母猴也好爪下腹亦谓之沐猴母沐音通非以牝称母也一曰玃貑貜也似猕猴而大色苍黒能攫持人好顾盻一曰禺头似鬼母猴之属其一则猱亦作蝚司马相如赋蛭蜩玃猱顔注云今狨皮为鞍褥者非猕猴也陆佃云狨盖猿犺之属轻防善缘木大小类猿长尾尾作金俗谓之金线狨人以药矢射杀之取其尾为卧褥鞍被坐毯狨甚爱其尾中矢毒即自齧断其尾以抑之恶其为深患也狨一名猱顔氏以为其尾柔长可借然则制字从柔以此故也涂泥饰也按服防云獿人古之善涂者师古云獿善抆拭故今谓涂者为獿人乐记所谓及优侏儒獶襍子女不知父子是也附本小土山之名故取以为附丽附益之义诗以猱刺昏姻之小人犹史言沐猴而冠之意真猱自能升木假则安能王毋庸教之言不必以假当真也此辈呼朋引类实繁有徒犹如獿人之相附丽彼亦涂饰此亦涂饰皆非其本来面目与天属之亲异矣王信任之亦何为乎一説小人之性本能为谗佞今王又好以来之是犹教猱升木又如于泥涂之上加以泥涂附之也亦通君子指王也徽説文云三纠绳也慎徽五典之徽取人伦相绾结之意与下文属字相炤猷谋也小人指民郝敬云君子小人以分而言即徳风徳艸之意属説文云连也徐锴云以相聨属若尾之在体故从尾此与第二章反应言在上者若能亲其骨肉有绾结而不可解之谋则小民效之亦皆连属而相亲矣论语子曰君子笃于亲则民兴于仁此之谓也】雨【去声后同】雪瀌瀌【萧韵汉书韩诗外传俱作麃麃】见【韩诗作胭云见日出也荀子作宴】
