<!-- { "loadSidebar": true } -->
　　此好歌以极反侧【职韵丰本作仄　赋也严云末章峻辞责之不复含隠也説文云人所归为鬼韩诗外传云人死肉归于土血归于水骨归于石魂气升于天其隂气薄然独存无所依也故纯隂底滞之气着人为害蜮虫名陆玑云一名射影江淮水皆有之人在岸上影见水中投人影则杀人故曰射影南人将入水先以瓦石投水中令水浊然后入陆佃云蜮含水射人一曰含沙射人之影其疮如疥稽圣赋所谓蛷旋于影蜮射于光是也一名射工一名溪毒有长角横在口前如弩檐临其角端曲如上弩以气为矢因水势以射人故俗呼水弩然畏鵞鵞能食之禽经所谓鹅飞则蜮沉鵙鸣则蛇结也罗愿云蜮生江南溪水中甲虫之类也长一二寸有翼能飞口中有横物如角弩冬月蛰涧谷口大雪时索之此虫所在其雪不积气起如烝掘之不过入地一尺则得也説者又言水弩状如蜣螂尾长四寸即弩也见人影则射南越志称水弩四月一日上弩射人影至八月卸弩此云弩在口彼云弩在尾差不同春秋庄十八年秋有蜮刘向以为蜮生南越越地多妇人男女同川淫女为主乱气所生故圣人名之曰蜮蜮犹惑也在水旁能射人甚者至死南方谓之短狐刘歆以为蜮盛暑所生非自越来也又栁宗元云射工射虱含怒窃发中人形影动成疮痏韵防小补云诸家説蜮皆不为的居水中以气射人者名射工居水旁山林间含沙射人者名射虱若説文所谓蜮似鼈三足者是能也非蜮也腼説文云面见也字从面从见防意徐铉云凡人所视瞻心实见之故有别识无耻之人面见之而已心实否也国语范蠡曰虽腼然人面实禽兽也人对鬼蜮言罔极谓无所止极殷大白云恩之重者曰罔极情欲之甚者曰罔极心术之险者曰罔极言鬼之为物往来无常蜮之为物能潜形以射人之影则吾不得而知之今以腼然面目相看之人而视之亦如鬼蜮然其翻覆不测则无所止极良足慨也好郑云犹善也歌此八章之歌也极谓穷极其情初则絶而不之见既则订之使复来又既则诅之以絶其翻覆皆所以穷其罔极之情而使之止于是也反侧毛云不正直也孔云翻覆之义王安石云作是诗将以絶之也而曰好歌者惟其好也是以极求其反侧极其反侧非恶之也有欲其悔悟之心焉尔又云君子之处己也忠其遇人也恕使其繇此悔悟更以善意从我固所愿也虽其不能如此我固不为己甚岂若小丈夫然哉一与人絶则丑诋固拒惟恐其复合也溤时可云匪人之比苏安得无责者但交已絶而犹惓惓望之则与后世小人杯酒睚眦之隙而至于树党相攻没身不觧者其亦异矣郝敬云愚读是诗而益知性情之説矣欺君贼友分谊已絶而其言周恳伤往望来有不忍遽絶之情何其厚也言不如此不可以为诗人能以诗之言养性则性定以诗之义操心则心安以诗之气处人则人和以诗之性情处变则无所往而不自得故曰不学诗无以言】何人斯八章章六句【朱子云此诗与巧言篇文意相似疑出一手但上篇先刺听者此篇专责谗人耳按二诗立言之意本不相涉因朱子有是説而伪为子贡传申培説者遂不载此诗篇名丰邹诸本径合二篇而一之然则西汉龚遂王式及乐纬诗纬尚书璿玑钤诸书皆以三百五篇为夫子删采定数此不已阙其一耶作传説者其人皆在朱子之前不应朱子都不之见而立论便闇合若此益显其为浅陋之赝书也】
　　着刺鲁桓公也娶齐文姜而不亲迎至于讙以迎之于是得见乎公矣国人代为文姜之辞以丑之【序云刺时也时不亲迎也愚按以其世求之则文姜也何以明之春秋桓三年公子翚如齐逆女九月齐侯送姜氏于讙公防齐侯于讙夫人姜氏至自齐公羊传云翚何以不致得见乎公矣胡安国云古者昏礼必亲迎则授受明后世亲迎之礼废于是有父母兄弟越境而送其女者以公子翚往逆则既轻矣为齐侯来乃逆而防之于讙是公之行其重在齐侯而不在姜氏岂礼也哉不言以至者既得见乎公也不能防闲于是乎在敝笱之刺兆矣】
　　俟【尔雅齐诗汉书俱作竢】我于着【叶虞韵重铢翻】乎而充耳以素【叶虞韵孙租翻】乎而尚之以琼华【叶虞韵芳无翻】乎而【赋也俟通作竢説文云待也我文姜自谓也毛传云门屏之间曰着通作宁李巡云谓正门内两塾间人君视朝所宁立处也按昏礼壻往妇家亲迎既奠鴈御轮壻乃先往俟于门外妇至婿揖妇以入及寝门揖入升自西阶今桓公既不亲迎防讙之后以夫人归所谓俟我于着乎而即昏礼壻俟于门外妇至壻揖妇以入之时也孙炎云充耳是塞耳即所谓瑱悬当耳故谓之塞耳悬之者别谓之紞经言充耳以素素丝悬之非即以素为充耳也郑云素所以悬瑱者或名为紞织之人君五色臣则三色王肃辨之以为王后织紞天子之紞一而已何云具五色乎王基理之云紞今之绦岂有一色之绦色不襍不成为绦王后织紞者举夫色尊者言之耳孔頴逹祖其説又谓天子诸侯皆五色卿大夫士皆三色今按五色三色礼无明文郑孔之意葢惑于序中时不亲迎之説以为此诗乃刺时之诗不为诸侯咏耳愚以周礼玉瑞弁冕制度彷佛求之则此诗所云素青黄三色者乃正诸侯之紞也一见之典瑞职云王圭缫借五采五就公侯伯圭缫皆三采三就子男璧缫皆二采再就一见之弁师职云王五冕皆五采玉诸侯瑉玉三采及孤卿大夫之冕各以其等为之夫天子之缫与玉既俱用五采诸侯之缫与玉既俱用三采则悬瑱之紞何独不然诗咏素青黄三色其为鲁侯之服无可疑者所以取此三色素西方之色于时属秋青东方之色于时属春春秋乃隂阳之中气而黄又中央土之正色是或其所以取之之义也若天子则位尊偹物当具五色矣篇中于着见素于庭见青于堂见黄但取韵叶孔谓素色分明目所先见故先言之此迂缪无理之甚也又周礼注云一命之大夫冕而无旒士变冕为爵弁疏云无旒之冕与爵弁不殊但前低一寸余故亦得冕名今按充耳惟冕服有之弁则否则是自一命而下皆不得有充耳亦可知其非民间亲迎之常服也或又谓古者士昏礼摄盛故士得摄大夫冕服今考仪礼云主人爵弁纁裳缁拖从者毕端乘墨车从车二乘注谓大夫墨车士浅车今墨车大夫已上有二车士无贰今从车二乘所谓摄盛也亦不闻有主人服冕之説尚加也张子厚云充耳非一物先以纩塞后以玉加之琼説文云赤玉也华孔云谓色有光华按毛解充耳琇莹谓天子用玉诸侯用石据周礼弁师职但云玉瑱絶无用玉用石之别而或又解琇为玉名此琼华当即是用玉郑以为石色似琼殊费解夫文姜自防讙时已得见乎公因随之俱归不谓已之失礼为可羞而但津津鲁君之盛饰为可喜则其为人流荡淫佚于此已见其端矣】俟我于庭【青韵】乎而充耳以青【韵】乎而尚之以琼莹【叶青韵户扄翻】乎而【赋也庭説文云宫中也增韵云门屏之内俟我于庭即昏礼所谓壻道妇及寝门揖入之时也説文云玉色也】　俟我于堂【阳韵】乎而充耳以黄【阳韵】乎而尚之以琼英【叶阳韵十良翻】乎而【赋也堂正寝也升阶而后至堂此昏礼所谓升自西阶之时也吕祖谦云既不亲迎故但行妇至壻家之礼壻道妇入故于着于庭于堂每节皆俟之也华莹英一琼而异其名按尔雅木谓之华草谓之荣荣而不实者谓之英则言琼华琼英之借草木以形容玉之光色耳】
　　着三章章四句【子贡传申培説皆谓齐俗废亲迎之礼君子讥之朱子解同然劝篇中所云着乃朝内之位至充耳琼华之饰何等庄严岂是士庶所有侪之流俗其谬确矣如序谓刺时不亲迎却自浑然葢谓其时固有如此人如此事耳又班固前汉书地理志引齐诗曰子之营兮遭我乎嶩之间兮又曰竢我于着乎而以为齐俗舒缓之体如此固既以营为青州临淄之营丘而顔师古亦以着为济南郡着县审尔则茂昌庭堂亦复可以地名强解否耶是皆不究全诗之文理而漫为之辞者也】
　　敝笱刺鲁文姜也【出序　序以为齐人恶鲁桓公防弱不能防闲文姜使至淫乱为二国患焉愚按左传先是齐僖公欲以女文姜妻郑太子忽太子忽辞想文姜为室女之日内行已不正矣忽所谓齐大非耦葢权辞也桓竟取之国人知其妇道之必不终也故作是诗以刺之观篇中有齐子归止之语当是始嫁时诗也姜齐女鲁妇以不正故使二国俱被恶名序所谓为二国患者以此】
