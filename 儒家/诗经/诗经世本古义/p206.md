<!-- { "loadSidebar": true } -->
　　丘中有麻三章章四句【子贡传丰氏本篇名俱作丘中　序云思贤也庄王不明贤人放逐国人思之而作是诗也子贡传亦云留子贤而退隠周人慕之葢剿袭序説云尔毛传遂以子嗟子国为二贤之字又以子国为子嗟父絶无稽据殆不足信毛又以丘中有麻麦草木乃留氏子之所治而陆佃为之説曰麻以衣之麦以食之又有李焉且皆丘中植之则留子之政修矣此人之所以思之法言曰男子亩妇人桑之谓思吕子曰子产相郑桃李之垂于街者莫之援也然则丘中有李又能使人不盗也愚按似此説诗絶不识比兴之趣固亦甚矣申培説阙】
　　隰有苌楚疾恣也【出序】郐君之夫人与郑伯通郐君弗禁国人疾之【郐诗作桧郐君字仲序云国人疾桧君之淫恣而思无情欲者也愚按诗言乐无家无室是兼刺夫人不専刺郐君也夫人名叔妘通于郑伯事见丘中有麻篇韦昭云郐妘姓之国叔妘同姓之女为郐夫人】
　　隰有苌【尔雅作长】楚猗傩其枝【支韵】夭之沃沃乐【音络后同】子之无知【支韵　兴也下湿曰隰苌楚草名尔雅云铫芅也一作铫戈广雅以为鬼桃本草以为羊肠通志以为御戈郭璞云今羊桃也叶似桃叶白子如小麦亦似桃而陆玑则云叶长而狭叶紫赤色其枝茎弱过一尺引蔓于草上或云一名叶楚生平泽中子细如枣核苗弱不能为树蜀本图经云今人呼为细子根似牡丹猗通作倚依也傩通作又通作姌説文云弱长貌夭通作枖徐锴云谓草木始生未几得地力而速大也沃説文云溉灌也曰沃沃者润泽之意其叶沃若是也子朱子云指苌楚也呼苌楚为子犹今人对物而言皆称尔也苌楚条弱不能自立过尺则引蔓于草上其枝有所倚着而嬝娜下垂但见其沃沃然发荣滋长在苌楚若有以自乐矣然亦惟苌楚无知之物故可以随处蔓引而不择地若人含五常之性各有配偶男有室女有家无相渎也谓之有礼而可以不顾防耻漫然相附丽为哉此即言桧夫人通乎郑伯之事而桧君不禁故借苌楚反言以志刺其语意恍然胡安国云男女人之大欲存焉欲生于色而纵于淫色出于性目之所视有同美焉不可掩也淫出于气不持其志则放僻趋蹶无不为矣夫以志徇气肆行欲而不能为之帅至于弃其家国而不顾此天下之大戒也】　隰有苌楚猗傩【猗傩楚辞章句作旖旎】其华【麻韵】夭之沃沃乐子之无家【麻韵　兴也上言无知合君与夫人并刺之此下二章则析言之也乐子之无家刺夫人也女以男为家】　隰有苌楚猗傩其实【质韵】夭之沃沃乐子之无室【质韵　兴也先言枝次言华后言实乃立言之序又陆佃云有一种羊桃华实皆连理故诗以刺淫恣乐子之无室刺桧君也男以女为室桧君不能有其室也华之敷在外故以兴家实之含在内故以兴室邓元锡云人生而有知其愿有室家者人之道也以从淫不如无之为愈也深痛至矣】隰有苌楚三章章四句【子贡传申培説丰字本篇名俱作苌楚　子贡传申培説皆以为桧人困于赋役而作朱子解亦然愚初亦从其説因为之义曰苌楚不能自立必引蔓于草上以兴民必附君以有生而今乃憔悴于虐政曽不如无知之苌楚犹得荣茂于光天化日之下也此以解首章亦近之特以后两章有室家之语明是为男女之事而发故定从序焉】
　　菀栁刺幽王也【出序】侮慢诸侯数征会之而无信义焉【愚按采菽之序有云幽王侮慢诸侯诸侯来朝不能锡命以礼数徴会之而无信义即移为是诗之本序可史记云褒姒不好笑幽王欲其笑万方故不笑幽王为烽燧大鼔有冦至则举烽火诸侯悉至至而无冦褒姒乃大笑幽王説之为数举烽火其后不信诸侯益亦不至吕氏春秋亦云周宅酆镐近戎人与诸侯约为髙葆祷于王路置鼔其上逺近相闻即戎冦至传鼔相告诸侯之兵皆至救天子戎冦当至幽王击鼓诸侯之兵皆至褒姒大悦喜之幽王欲褒姒之笑也因数击鼔诸侯之兵数至而无冦至于后戎冦真至幽王身之乃死于骊山之下为天下笑是诗所刺葢在举烽悉至而无冦时也】
　　有菀者栁不尚息【职韵】焉上帝甚蹈【郑本作悼】无【丰氏本作毋后同】自昵【叶职韵质力翻】焉俾【陆徳明本作卑后同】予靖之后予极【职韵】焉【兴也菀毛传云茂木也国语优施歌曰暇豫之吾吾不如鸟乌人皆集于菀已独集于枯即此菀也栁説文云小杨也郝敬云杨之垂者曰栁柔脆之木也桑车亦曰栁日酉亦曰栁昧谷谓之栁谷葢頽败丧亡之比不者疑辞尚郑曰庶几也息本喘息人以一呼一吸为一息故有止义言此菀然森茂之栁虽其枝叶低垂不庶几为行路之人所就之止息焉以兴王室将卑未卜此后天下尚肯宗周否也上帝指天观国防引此句作上天可见蹈毛云动也按动足践履为蹈故有动义无通作毋禁止辞昵説文云日近也徐锴云日日相近也亦作昵训为黏考工记凡昵之类不能方是也此指王嬖褒姒言言天意甚变动其去留将不可测王毋徒自快意而日与褒姒相亲昵也俾使也靖安也解见小明篇极剧同音古皆以为劳倦之意晋人所谓小极史记屈原传所谓劳苦倦极是也言王举烽伐鼓将使我会兵京师以安靖祸乱矣而后乃不然乃徒以欲悦褒姒之故假称有冦使我疲于道路也】　有菀者栁不尚愒【霁韵】焉上帝【战国防作天】甚蹈【战国策作神韩诗外传作慆】无自瘵【叶霁韵子例翻】焉【战国策作也】俾予靖之后予迈【叶霁韵力制翻】焉【兴也愒毛传説文皆云息也徐云犹憩也瘵毛传説文皆云病也郭璞云今江东呼病曰瘵上帝甚变动其意将有所转移王毋以昵于内嬖之故而卒至于自病也韩诗外传载荀卿为赋谢春申君曰璇玉瑶珠不知佩襍布与锦不知异闾娵子都莫之媒嫫母力父是之喜以盲为明以聋为聪以是为非以吉为凶呜呼上天曷维其同诗曰上帝甚慆无自瘵焉战国防略同迈説文云逺行也言将使我安靖冦乱既至之后乃徒使我空归而逺行也】　有鸟髙飞亦傅于天【光韵亦叶真韵汀因翻】彼人之心于何其臻【真韵亦叶先韵则然翻】曷予靖之居以凶矜【叶真韵渠巾翻亦叶先韵姑元翻　兴而比也鸟譬褒姒也传通作附取附丽之义故毛传以为至周礼注以为近也天譬王也彼人亦斥褒姒也臻毛传説文皆云至也褒姒一下国之贱女而获宠于王至夺嫡为后譬如鸟之髙飞亦既附丽于天矣然犹不知厌足所以蛊惑王者日新无已不识彼人之心将于何底止乎左传云女徳无极此之谓也曷説文云何也怪叹之辞矜通作兢毛传云危也按战战兢兢乃危意也时方无冦何故举烽为戏使我来靖乱乎信义不立其何以令徒自居于凶危之地而已厥后申侯与缯西戎犬戎攻幽王幽王举烽火征兵兵莫至遂杀幽王骊山下虏褒姒尽取周赂而去居以凶矜之言于斯验矣吕氏春秋云褒姒之败乃令幽王好小説以致大灭故形骸相离三公九卿出走此褒姒之所用死而平王所以东徙也】
　　菀栁三章章六句【序云刺幽王也暴虐无亲而刑罚不中诸侯皆不欲朝言王者之不可朝事也子贡传云厉王不礼于诸侯诸侯相戒以避之申培説云厉王暴虐诸侯相戒而作朱子亦主暴虐不朝之説而不显其世夫君臣大义无所逃于天地之间王虽不道而臣子朝贡之礼岂可以不修果如旧説诸侯相戒不欲朝王乃悖理伤教之甚者夫子岂肯録之乎】
　　巧言大夫伤谗也周幽王惑于谗既立伯服逐宜臼复与诸侯为太室之盟将谋伐申以求宜臼而杀之大夫忧丧乱之将至而作此诗【序云刺幽王也大夫伤于谗故作是诗也愚按竹书幽王十年春王及诸侯盟于太室秋九月王师伐申左传椒举亦云周幽王为太室之盟戎狄叛之据此篇有君子屡盟之语则此诗必于盟太室后作也何以盟太室谋伐申也何以谋伐申时宜臼奔于申将求而杀之也谁为此谋者乎虢石父也其事始末在国语言之最详与此诗相印合备録于此晋语史苏谓献公曰周幽王伐有褒有褒人以褒姒女焉褒姒有宠生伯服于是乎与虢石甫比而立伯服太子出奔申申人缯人召西戎以伐周周于是乎亡郑语史伯谓桓公曰夫虢石甫谗谄巧从之人也而立以为卿士与剸同也弃聘后而立内妾好穷固也侏儒戚施实御在侧近顽童也周法不昭而妇人是行用谗慝也不建立卿士而妖试幸措行暗昧也是物也不可以久申缯西戎方强王室方骚将以纵欲不亦难乎王欲杀太子以成伯服必求之申申人弗畀必伐之若伐申而缯与西戎会以伐周周不守矣缯与西戎方将徳申申吕方彊其隩受太子亦必可知也王师若在其救之亦必然矣王心怒矣虢公从矣凡周存亡不三稔矣此诗所指僭始既涵正斥褒姒也所指为谗为盗为巧言皆斥石父也曰既微且尰则石父之徒所谓侏儒威施实御在侧者也曰尔勇伊何尔居徒几何则斥其同谋伐申之事也曰跃跃毚遇犬获之则豫防周之必亡于申也然乱之长乱之暴乱之餤总之石父之谗阶之序谓大夫伤于谗犹云所痛伤者在于谗人耳非谓大夫身自遭谗也旧解俱谬】
