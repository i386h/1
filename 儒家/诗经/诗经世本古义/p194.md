<!-- { "loadSidebar": true } -->
　　青蝇大夫刺幽王也【出序】愚意为太子宜臼遭谗而作【按小弁之诗曰君子信谗如或醻之巧言之诗曰乱之又主君子信谗即此诗首章所言信谗国语史伯曰夫虢石父谗谄巧从之人也而立以为卿士与剸同也周法不昭而妇言是行用谗慝也即此诗二三章所谓谗人也焦氏易林亦云青蝇集蕃君信谗言害贤伤忠患生妇人又云马蹄踬车妇恶破家青蝇汚白恭子离居义亦同此汉戾太子之乱壶闗三老令狐茂上书曰臣闻父者犹天母者犹地子犹万物也故天平地安阴阳和调物乃茂盛父慈母爱室家之中子乃孝顺阴阳不和则万物天伤父子不和则室家丧亡故父不父则子不子君不君则臣不臣虽有粟吾得而食诸昔者虞舜孝之至也而不中于瞽瞍孝已被谤伯奇放流骨肉至亲父子相疑何者积毁之所生也繇是观之子无不孝而父有不察今皇太子为汉适嗣承万世之业体祖宗之重亲则皇帝之宗子也江布衣之人闾阎之臣也陛下显而用之衔至尊之命以迫蹵皇太子造饰奸诈羣邪鍻谬是以亲戚之路鬲塞而不通太子进则不得上见退则困于乱臣独寃结而亡告不忍忿忿之心起而杀充恐惧逋逃子盗父兵以救难自免耳臣窃以为无邪心诗曰营营青蝇止于藩恺悌君子无信谗言谗言罔极交乱四国陛下不省察深过太子发盛怒举大兵而求之智者不敢言辨士不敢説臣窃痛之诗云取彼谮人投畀豺虎唯陛下寛心慰意少察所亲无令太子久亡书奏天子感寤按茂奏引此诗事相类而指正合故备録之云】
　　营营【説文丰氏本俱作謍謍云小声也后同】青蝇止【汉书作至】于樊【元韵説文丰本俱作棥史记作蕃汉书作藩易林作蕃】岂【左传汉书作恺】弟【左传汉书作悌】君子无【汉书作母】信谗言【元韵汉书引此章下即接以谗言罔极交乱四国兴也营説文云匝居也连言营营者象其回旋飞绕之状程子云谗人之情常欲污白以为黑而其言不可以直达故必营营往来也青蝇与苍蝇异种段成式云苍蝇声雄壮青蝇声清聒其声皆在翼又云青蝇粪尤能败物虽玉犹不免陆佃云苍蝇善乱声青蝇善乱色故诗以青蝇刺谗青蝇首赤如火背若负金懐蛆萦利喜暖而恶寒汉书昌邑王梦青蝇之矢积粟阶东可五六石以屋版瓦覆发视之青蝇矢也以问郎中令龚遂遂曰陛下之诗不云乎营营青蝇至于藩恺悌君子毋信谗言陛下左侧谗人众多如是青蝇恶矣宜进先帝大臣子孙亲近以为左右顔师古云恶即矢也按青蝇之恶只在于矢止则布秽飞则不能也或以青蝇止于樊兴谗言止于智者非是樊当从説文作棥从木中枝交也其义为藩即今之篱屏也严粲云青蝇集于在外之藩篱若不必恶之也然其营营往来将入宫室汚几席不但止樊而己也喻谗人为乱渐致迫近当防其微也王云谗言伤善青蝇汚白同一祸败诗以为兴岂通作恺康也弟通作悌顺也郑云岂弟乐易也陈鸟飞云谗言多繇持心倾险而后入故君子当持心乐易不聴谗言也一説岂弟乃优容不断之意犹齐子岂弟之称微讽之辞也谗言之所以得入实繇于此苟遇英断之主自畏而逺去矣亦通刘昼云谗邪之蔽善人也犹朝日洞明雾甚则不见天沙石至浄流浊则不见地虽有明浄之质而不发明者水雾蔽之也左襄十四年曾于向范宣子将执戎子驹支驹支对曰今官之师旅无乃实有所阙以携诸侯而罪我诸戎我诸戎钦食衣服不与华同贽币不通言语不达何恶之能为不与于防亦无瞢焉赋青蝇而退宣子辞焉使即事于会成恺悌也】　营营青蝇止于棘【职韵】谗人【史记汉书论衡俱作言】罔极【职韵然以下章例之则此句非韵】交乱四国【职韵史记东方朔引此诗上章之后即继之曰谗言罔极交乱四国　兴也宜臼之废也有褒姒以谗之于内有虢石父以谗之于外此章所兴青蝇指石父也石父为王卿士周王朝植九棘孤卿大夫位焉故言止于棘也又棘者刺人之物故以为谗人之况楚辞云藜棘树于中庭王逸注谓蒺藜棘刺之木满于中庭以言逺仁贤近谗贼也谗人进谗言之人也罔极谓深险变幻无所底极人罔极则具言亦罔极矣交乱者交搆以成乱四国四方之国也交乱四国如搆王伐申之事以宜臼为申之自出故求之申其时吕缯西戎皆申与国因遂蠢然俱动是皆虢公之为也王云人中诸毒一身死之中于口舌一国溃乱诗曰谗言罔极交乱四国四国犹乱况一人乎故君子不畏虎犹畏谗夫之口谗夫之口为毒大矣陆贾云谗夫似贤美言是信聴之者惑观之者冥故苏秦尊于诸侯商鞅显于西秦世无贤智之君孰能别其形故尧放驩兠仲尼诛少正夘甘言之所嘉靡不为之倾惟尧知其实仲尼见其情故干圣王者诛遏贤君者刑遭凡王者贵触乱世者荣郑儋亡齐而归鲁齐有九合之名而鲁有干时之耻夫据千乗之国而信谗佞之计未有不亡者也故诗云谗人罔极交乱四国众邪合党以回人君邦危民亡不亦宜乎】　营营青蝇止于榛【真韵】谗人罔极构我二人【真韵　兴也此章所兴青蝇指褒姒也以止于榛之语知之左传女挚榛栗枣脩榛者妇人贽也又説者以榛可为贽为文事亦可为矢为武事今青蝇止焉为谗人害善之兴亦通构广韵云架也解见四月篇孔云构者构合两端令二人彼此相嫌交更惑乱也我者亲之之辞二人谓王与宜臼也王天下君也太子亦储君也故以我二人称之离间骨肉之事非外庭之臣所能辨浸灌滋润当以属之艳妻耳邓元锡云交乱四国造乱罔大也构我二人靡亲不离也皆罔极也罗愿云君子之于谗也初葢易之至于乱之又生而后君子信其谗此诗亦然故首章但云毋信谗言至其二章则已交乱在外之四国至其三章则虽同心如我二人者亦不能以相有其始轻之而不忌皆如此蝇矣髙伯宗云君子之谗于小人亦可悲哉忠臣不得而卒宠于君孝子不得而终爱于父贞女不得而暴志于夫艮士不得而全交于友是故晁错削国计安宗社可谓智矣朝衣东市惨何极焉然犹可诿曰深刻之贾祸也屈原定令修洁无私可谓忠矣汨罗之沈至今悲之然犹可诿曰婞直之招谤也子胥之功何负于吴而有鸱夷之浮乎则又诿曰君宠之不笃也楚之美人何疎于王而有劓鼻之祸乎则又诿曰嫔妇之愚自见欺也西伯之圣足自全矣而羑里之囚几不免焉则又诿曰主臣之疎人易问耳申生致胙分非疎矣而待烹之殃奚为而至则又诿曰父之不道人伦之变也伯奇掇蜂非不遇贤父矣而何至有伯劳之伤乎吁智如晁错忠如屈平功如子胥宠如美人圣如西伯戚如父子聪者如尹吉甫亦可保矣而皆不能免则不及此者当何如也甚矣谗之为祸而君子之不可不辨也嗟夫青蝇为祟一至于此中冓之言可胜道哉斯诚来世之永鉴矣】
　　青蝇三章章四句【朱子不着其世子贡传以为厉王信谗大夫忧之申培説亦云厉王之世谗言繁兴君子忧之而作邹忠云厉王之信谗虽无可考然观荡之诗曰流言以对桑柔之诗曰朋友以谮不胥以谷而国语载其用卫巫监谤道路以目夫恶直未有不好谀者故逸周书芮良夫解有云贤智箝口小人鼓舌厉之世如蜩如螗如沸如羹国步茂资乱况斯削有繇然矣今按是诗之属于幽厉虽皆可通然不若幽王信谗夺嫡之事为较然明着也而袁孝政注刘子则云魏武公信谗诗刺之曰营营青蝇止于藩岂弟君子无信谗言正不知其所自出国风有魏而世系无考今于此诗得一武公遗事奇矣然此故魏诗也何得入雅愚终不敢信以为然窃意毛传篇次此诗与賔之初筵相属彼为卫武公所作遂以此并系之武公而讹卫音为魏耳又此诗若指为周公之诗亦自肖似所谓谗言即指流言也所谓四国即指管蔡商奄也所谓二人则王及周公自谓犹之雒诰所云我二人共贞者也真徳秀云自昔不惟狂暴之君信谗害政虽慈祥乐易之君一惟谗言是信亦能变移心志如成王疑周公是也成王岂非乐易之资哉始为管蔡流言所入几至猜阻赖天动威而后悔故曰岂弟君子无信谗言也谗人之情志在伤善无有穷己故家有谗则家乱国有谗则国乱管蔡流言而四国不靖乃其验也故曰谗人罔极交乱四国末章又指实事而言】
　　我行其野疑太子宜臼出奔申之作【晋语史苏曰周幽王伐有褒有褒人以褒姒女焉褒姒有宠生伯服于是乎与虢石甫比逐太子宜臼而立伯服太子出奔申申人缯人召西戎以伐周周于是乎亡竹书纪幽王五年王世子宜臼出奔申愚按宜臼以被逐而奔申其情可悯厥后骊山变作而偃然身居天位忘仇不讨则无以解于弑父与君之罪矣】
