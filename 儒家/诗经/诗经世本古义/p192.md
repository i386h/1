<!-- { "loadSidebar": true } -->
　　【支韵七言为句】彼疏斯粺胡不自替职兄【丰本作况后同】斯引【大全云叶韵未详　赋也富禄也既富方谷之富时之言是音之转也维昔之富不如时申前天降罪罟二章而言孔云维昔明王之所富者不如今之时昔时富贤人今时富谗佞也疚本作防説文云久病也兹之言此亦音转也维今之疚不如兹申上如彼岁旱一章而言徐云言今之疚亦不意其如此之甚如不图为乐之至于斯也之意曰彼曰斯就小人中强为分别之也斯之言此亦音转也疏通作粗郑云谓粝米也米之率粝十粺九凿八侍御七孔云其术在九章粟米之法彼云粟率五十粝米三十粺二十七凿二十四御二十一言粟五升为粝米三升以下则米渐细故数益少四种之米皆以三约之得此数也曰疏曰粺言其相去不逺犹曰不相长弟也胡之言何亦音转也替尔雅云废也职説文云记微也尔雅云主也兄通作怳説文云狂之貌辅广云谓忧乱而无情绪之意引本闗弓之义尔雅云长也谓伸之使长也言今民疚之甚皆繇于朝廷所富不得其人试使比肩而品题之曰彼为粗此为粺其度量总无以大相越者胡不自行引退以避贤者路乎而使我记忆在心专主为此之故惝怳不知所为且至于思绪引之愈长而不能自释也钱天锡云小人日在君侧本自难退而诗人为是言者盖絶望于王冀得收功于万不可知之中无聊之极也】　池之竭矣不云自频【郑笺列女传俱作滨八言为一句观此句不用韵可见】泉之竭矣不云自中【东韵】漙斯害矣职兄【路史作况】斯【叶东韵胡公翻】不烖【路史作灾】我躬【东韵比也上章责小人此章刺王也维今之疚所以益甚于前者实繇于此蟊贼内讧相表里为奸利故王泽曰竭而王不知也孔云池者穿地引水家语曰池水之大鱼鼈生焉苇长焉谁知其非泉也是池繇自外引水而为之竭通作渇説文云尽也频説文云水厓也郑云池水之溢繇外灌焉今池竭繇外无益者喻王犹池也政之乱繇外无贤臣益之泉者中生水则益深水不生则竭喻王犹泉也政之乱又繇内无贤妃益之两曰不云者言王不肯归咎于是也刘向列女传云赵昭仪之凶嬖与褒姒同行成帝之惑乱与周幽王同风诗曰池之竭矣不云自滨泉之竭矣不云自中成帝之时舅氏擅外赵氏专内其自竭极盖亦池泉之势也漙説文云大也郑云犹徧也孔云王内无贤后外无贤臣漙徧有此内外无贤之害矣通作宏説文云屋深响也屋广大则响故有大之义职兄斯谓我之惝怳益甚也引言其忧之长言其忧之大盖为宗社虑非为身家危也故继之曰此害之漙不独烖祸及于我身而已将无不被其毒者矣】　昔先王受命【句】有如召【音邵】公日辟【音辟】国百里【纸韵九言为句】今也日蹙国百里【七言为句】于乎哀哉【句】维今之人不尚有旧【八言为句叶纸韵暨凡翻　赋也此章欲王用贤以救乱也郑云先王受命谓文王武王时也召公召康公奭也辟通作辟説文云开也蹙毛云促也説文云迫也曰辟曰蹙皆以国势言借百里以形容之耳按召公受采邑于召在文王时分陜西为伯在武王时周召分理此诗独思召公者苏辙谓文王之治周也所以为其国者属之周公所以交于诸侯者属之召公周公治内召公治外故周人之诗谓之周南诸侯之诗谓之召南是也文王之化自北而南三分天下有其二渐至武王因之以有天下召公助流政教与有力焉然则日辟国百里之言非无据矣朱子云今谓幽王之时蹙国盖大戎内侵诸侯外叛也孔云于蹙国之上不言无贤臣者以不尚有旧事见于下故空其名以下句互而知之于鸟名乎通作呼叹息之声如乌鸟之吁呼也不尚有旧者谓老成人犹在也第三章言兢兢业业即其人耳朱子云又叹息哀痛而言今世虽乱岂不犹有旧徳可用之人哉言有之而不用耳陈栎云此诗及瞻卬篇末皆有拳拳望治之意前诗望其改过而无忝皇祖此诗望其改图而擢用旧人审如是则否犹可泰危犹可安也岂至有犬戎祸哉陈传良云周南系于周公召南系于召公岂非化之盛者必有待乎二公也至于风之终系以邠雅之终系以召旻岂非化之衰者必有思乎二公也又陈际泰云宣王之兴也有召虎之命矣幽王之乱也有召公之思矣与召公劳之之语若出一揆何也召公之后世有庸于周焉而周公之后易世其衰矣一也召公居外以分陜甘棠志之矣而周公居中以运其功在辅精微也未易见焉二也】召旻七章章五句【旧皆作四章章五句三章章七句自第五章而下毎章俱作七句今改正　序云凡伯刺幽王大坏也旻闵也闵天下无如召公之臣也朱子谓旻闵以下不成文理苏氏亦诋其衍説是矣申培説则云幽王迩刑人近顽童谄巧用谗慝诸侯携贰戎狄内侵饥馑因之国人流散尹伯竒諌王而作是诗盖掇取篇中近似之语堆积成文赘累特甚尤无义理其妄驾之于尹伯竒辨已见瞻卬篇子贡传阙文】
　　小旻大夫刺幽王也【出序】以王弃髙明昭显而好谗慝暗昧去和而取同故作是诗【朱子云大夫以王惑于邪谋不能断以从善而作此诗邹忠云小旻作于幽王之世与召旻相表里彼云溃溃回遹靖夷我邦此谋犹回遹所自来也国语史伯策周之必弊谓其弃和而与剸同犹之声一无聴色一无文味一无果物一不讲此正所谓舎臧而用不臧者愚按据此则此诗疑亦凡伯所作】
　　旻【列女传作昊】天疾威敷于下土【麌韵】谋【丰本作谟后同】犹【石经崔灵恩注丰本俱作猷下同】回遹【韩诗作鴥石经作沈文选注作宂】何日斯沮【叶麌韵读如组总古翻】谋臧不从【冬韵】不臧覆用【叶冬韵丑封翻】我视谋犹亦孔之卭【冬韵赋也旻天疾威与雨无正篇意同敷説文云施也对上天称下土严粲云旻天以仁悯为称今乃迅烈威虐】
