<!-- { "loadSidebar": true } -->
　　十月之交大夫刺幽王也【出序】幽王之世褒姒用事于内皇父之徒乱政于外六年之冬日食阳月大夫恶之故作此诗【谷永云古之王者废五事之中失夫妇之纪妻妾得意谒行于内势行于外至覆倾国家惑乱阴阳昔褒姒用国宗周以丧阎妾骄扇日以不臧此其效也传曰皇之不极是谓不建时则有日月乱行诚修后宫之政明尊卑之序抑褒阎之乱息白华之怨后宫亲属饶之以财勿与政事以逺皇父之类捐妻党之权未有闺门治而天下乱者也刘向云众贤和于朝则万物和于野天应报于上此皆以和致和获天助也幽厉之际朝廷不和转相非怨君子独处守正不挠众枉勉强以从王事则反见憎毒谗愬故其诗曰密勿从事不敢告劳无罪无韦谗口嗸嗸当是之时日月薄蚀而无光其诗曰朔日辛夘日有蚀之亦孔之丑天变见于上地变动于下水泉沸腾山谷易处其诗曰百川沸腾山冢卒崩髙岸为谷深谷为陵自此之后天下大乱篡杀殃祸并作繇此观之和气致祥乖气致异祥多者其国安异众者其国危天地之常经古今之通义也班固云悬象着明莫大乎日月是故圣人重之于易在丰之震曰丰其沛日中见昧折其右肱亡咎于诗十月之交则着卿士司徒下至趣马师氏咸非其材同于右肱之所折明小人乗君子阴侵阳之原也丁鸿云昔周室衰季皇甫之属専权于外党类彊盛侵夺主埶则日月薄食按竹书纪幽王元年锡皇父命二年泾渭雒竭岐山崩三年王嬖褒姒冬大震电四年夏六月陨霜五年王世子宜臼出奔申皇父作都于向六年冬十月辛夘朔日有食之其事与此诗及正月之诗合乂愚疑此诗为贽御之臣所作説见雨无正篇小引下】
