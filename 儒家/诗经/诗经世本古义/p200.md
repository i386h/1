<!-- { "loadSidebar": true } -->
　　十月之交朔月【前汉书后汉书朱传读诗记苏子繇本大学衍义诗大全俱作日】辛夘【叶有韵莫后翻】日有食【汉书作蚀】之亦孔之丑【有韵】彼月而微【韵】此日而微【同上】今此下民亦孔之哀【叶微韵于希翻　赋也十月苏子繇陈少南朱子严华谷皆谓夏正建亥之月也纬书竹书郑笺以为周正建酉之月元齐履谦云以授时歴推之周幽王六年嵗在乙丑距延祐丁巳二千九十二年是嵗实以夏正八月辛夘朔入食限是周人改月数之一证邢云路亦云以元郭守敬授时法上推周幽王六年乙丑十月建酉朔辛夘日辰时日食梁太史令虞唐僧一行亦步得是日日食今按虞造梁大同厯推此食在幽王六年而未明言此为八月一行定朔之法本乎傅仁均仁均造唐戊寅元歴列其大要所可攷验者七事其三曰周幽王六年十月辛夘朔日蚀与诗合亦未明言此十月乃夏之八月也愚以三议推之则建酉之説似未可信一者先儒谓诗有夏正无周正如七月之诗皆夏正也章潢云小雅出车章曰春日迟迟卉木萋萋仓庚喈喈采蘩祁祁周颂臣工章曰维暮之春亦又何求如何新畬于皇来牟将受厥明使周果改时则春日暮春必夏之正月也正月安得有迟迟萋萋喈喈祁祁之景而来牟安得有将熟之征乎至于四月维夏六月徂暑秋日凄凄百卉俱腓冬日烈烈飘风发发其朱改时与月也又不待训释而自明矣夫诗皆夏正而何独以此为周正乎一者食当八月则是秋分左昭二十一年秋七月壬午朔日有食之公问于梓慎曰是何物也祸福何为对曰二至二分日有食之不为灾日月之行也分同道也至相过也其他月则为灾于是叔辄哭日食昭子曰子叔将死矣非所哭也八月叔辄卒是则八月日食未足为灾乃孔颖达又引左昭七年四月甲辰朔日有食之周之四月乃夏正二月晋侯问于士文伯曰谁将当日食对曰鲁卫恶之卫大鲁小公曰何故对曰去卫地如鲁地于是有灾鲁实受之其大咎其卫君乎鲁将上卿其年八月卫侯恶卒十一月季孙宿卒以此为春分之月日食有灾之验按即如孔所駮分月之灾所应仅在侯国未至若此诗孔丑之云明其将有大变应在幽王骊山之事则以阳月之灾为古人所甚忌故也一者古歴年之某嵗某甲子其真否总未可知如尚书征篇季秋月朔辰弗集于房虞以为元年僧一行以为五年以授时法步之在仲康六年丁丑嵗九月辛已朔日食其余前后十余年之九月朔俱不入时限据授时法步此诗日食既与一行同何仲康之食差殊若此班固云周不班朔鲁厯不正置闰不得其月月大小不得其度王应麟亦云黄帝颛顼夏殷周鲁六歴皆无推日食法但有攷课疎密而已尝攷通鉴皇极经世秦始皇八年嵗在壬戌吕氏春秋则云维秦八年嵗在涒滩涒滩者申也歴有二年之差后之歴者于夏之辰弗集房周之十月之交皆欲以术推之亦已疎矣据此三议皆足以破建酉之説故当从夏正解为长而孔氏又引王基云以歴较之自共和以来当幽王世无周十月夏八月辛夘交会欲以此会为共和之前其説更疎谬无据今但即诗辞以求时事则其在幽王世明矣十月谓之阳月孔云日月之食本无常时惟正月之月君子忌之沈括云先儒以日食正阳之月止谓四月不然也正阳乃两事正谓四月阳谓十月嵗月阳止是也诗有正月繁霜十月之交朔月辛夘日有食之二者此先王所恶也葢四月纯阳不欲为阴所侵十月纯阴不欲过而干阳也苏辙云四月纯阳故谓之正月十月纯阴故谓之阳月纯阳而食阳弱之甚也纯阴而食阴壮之甚也类占云十月日食乃六阴之极阴冒其阳君昏信谗阴谋作乱毛传云之交日月之交会孔云日月行相逮及交而会际故云交会朱子云谓晦朔之间也按会与交不同会但言其同度而已交则同度又当交道也会不必食会而交则食厯家所谓交食是也故此诗特以交言古厯纬及周髀皆云周天三百六十五度四分度之一每度九百四十分算四分度之一该二百三十五分计共行过三百六十五度二百三十五分日月皆右行于天日日行一度月日行十三度十九分度之七以每度九百四十分剖为十九分每分该四十九分四厘七毫三丝六忽八微四尘有奇于十九分中得其七计于十三度外又行过三百四十六分三厘一毫五丝七忽八微九尘有奇葢天行至健每一昼夜绕地一周又过一度以其行过处一日作一度至三百六十五日四分日之一则适合其初起之度谓之一期而周天之数遂为三百六十五度四分度之一凡星辰逺近之相去月与五星之行皆以其度为度焉度之为言数也则也天本无度以与日离合而有度之名在天成度在歴成日天体员故日东西行其周布本东西而纵横南北皆以其度为数月行疾于日日行积三百六十五日九百四十分日之二百三十五而与天会月行二十七日有奇而行天一周又二日追及于日计积二十九日九百四十分日之四百九十九而与日会方会则月光都尽而为晦已会则月光复苏而为朔一嵗之会凡有十二次十有一月会于星纪之次十有二月会于枵正月防訾娵二月会降娄三月大梁四月实沈五月鹑首六月鹑火七月鹑尾八月夀星九月大火十月析火亦名十二辰也日月相去近一逺三谓之上下日月相去百八十二度六十二分有奇分天之中谓之望日有中道月有九行中道者黄道亦曰光道光道北至东井去北极近为夏至南至牵牛去北极逺为冬至东至角西至娄去极中为春秋分九行者黑道二出黄道北赤道二出黄道南白道二出黄道西青道二出黄道东立春春分月东从青道立秋秋分西从白道立冬冬至北从黑道立夏夏至南从赤道八行与中道而九是谓九道月不行中道但此八道皆斜出入于中道内外凡日行不可指而知也以二至二分之星为至月行则以晦朔决之春分月上在东井望于角下在牵牛秋分月上在牵牛望于娄下在东井此于日如绳衡往来流通而相应也日行黄道阳路也月者阴精不繇阳路故或出其外或入其内出入去黄道不得过六度入十三日有奇而出出亦十三日有奇而入凡二十七日有奇而一入一出矣又沈存中谓黄赤诸道第欲以别算位如算法用赤筹黑筹以别算位而已非真有黄赤等色也日月异道有时而交交则相犯交道有二朔文为交初圣交为交中歴家为日月交会之术大率以百七十三日有奇为限朔而日月之会东西同道南北同度则月掩日而日为之食朢而日月之对同度同道则日冲月而月为之食是之为交食如月或在日道表或在日道里则不食矣日之所以食者朱子谓日尝在上会时月在下面遮了日故日食刘保斋亦云日轮大月轮较小日道近天在外月道近人在内日食既时四面犹有光溢出可见月轮小不能尽掩日轮也日月合朔时月常在内未有日在内者故月食日也何孟春深然之谓日外月内者日火也月水也此日月之行所以有上下之异而刘孝荣则谓朔旦之日日月同宫如月在日上掩太阳而过则日光为所遮即朱子他日亦云日月会合处月合在日之下或反在上故蚀二者説皆可通而谓月在日下则理较可信也月之所以食者朱子谓火日外影其中实闇至明中有闇虚其虚至微朢时月与之对无分毫相差为闇虚所射故食保斋亦云歴家所谓闇虚言月为日所暗而非日之实体暗之乃日之虚冲耳如点灯者当正炉炭炎炽之尖所冲射则灯反不然卓尔康亦云日月异道有时而交道不正交则日斜照月故月光更盛道若正交则日冲当月故月光即灭譬如火斜照水日斜照镜则水镜之光旁照他物若使镜正当日水正当火则水镜之光不能有照日之夺月亦犹是也而孝荣则谓月受日为明朢夜正与日对故一轮光满或月行有迟疾先后日光所不照处则为食张鼎思亦云月非以抗日而食也乃与日对时不全合耳一分不对则食一分数分不对则食数分湏之复其当行之道而相对则复满矣二説皆可通而谓闇虚所射则理较可信也大抵月本无光沈括谓如银九日耀之乃光皇极外书亦言月本黒受日之光而白故魄掩日则日为之食当日闇虚日光不及照则为日所食以掩闇有表里浅深故食有南北多少又星家祖西天法以为交初者罗防所为亦名天首交中者计都所为亦名天尾自交初至交中月在黄道外名阳歴乃背罗向计之处自交中至交初月在黄道内名阴歴乃背计向罗之处月道犹水道日道犹陆道而罗计犹桥道然隠暗不可见于是为入交法以求之其説殊无据若李日华述利玛窦之説谓日大于地地大于月地之最髙处有阙日月行度适当阙处则光为映蔽而食其肤甚矣万尚烈云十月之交四字最有意义按歴家日月之交也有限其交会之法日行黄道月不行黄道只行其余八道每行一道必随黄道而斜出其旁半在黄道之里半在黄道之表或髙而出黄道之上或低而出黄道之下然其髙低上下与黄道相去约计六度方其在表谓之入阳歴方其在里谓之入阴歴歴者日之所歴也入歴之时正其入表里之际或相迫相偪或两道相合遂交而以其交媾而故谓之交故验日食者必以日纒月道之交验之月一嵗十二次经天惟有两次与日会约计一百七十三日有奇而有一交日方有食此常度也故左传曰二至二分日有食之不可为灾此而曰十月之交非分非至失其常度正谓之灾愚以为四字最有意义者此也朔月谓十月之朔日即交之日也史绳祖云朔日也而乃谓朔月葢月朔之反辞也亦犹书之月正元日乃正月元日之比也又论语吉月注谓月朔也诗二月初吉注月朔谓之吉吉月亦犹朔月也按古厯有平朔定朔二家三大三小为定朔朢一大一小为平朔朢平朔亦名经朔古者止用经朔故朔或在晦或在二日春秋日食三十五书朔者二十七其不书朔者八公羊传以为二日谷梁传以为晦日惟左传云不书朔者官失之也汉魏以后日食亦多在晦宋何承天始立新法谓月有迟疾前厯合朔月食不在朔朢今当以盈缩定小余正朔朢之日隋刘孝孙亦推算春秋日食不书朔者俱在朔曰乃议行定朔而为有司所抑不得行至唐傅仁均申孝孙旧议引比诗及征为证云书既言季秋月朔辰弗集于房又云先时者杀无赦不及时者杀无赦既有先后之差是知定朔矣梁虞亦云所谓朔在会合苟躔次既同何患频大日月相离何患频小僧一行力主梁传之説为合朔议云日月合度谓之朔无所取之取之蚀也昔人攷天事多不知定朔假蚀在二日而常朔之晨月见东方食在晦日则常朔之夕月见西方或以为脁朒变行或以为歴术疎濶遇常朔朝见则增朔余夕见则减朔余此纪歴所以屡迁也又云天事诚密虽四大三小庸何伤一行葢取左传官失之之言而深明定朔之不可易惟定朔立而晦不东见朔不西朓日食常在朔月食常在朢矣辛夘朔日之干支也辛为日夘为辰左昭七年季武子卒晋侯谓伯瑕曰吾所问日食从矣可常乎对曰不可六物不同民心不壹事序不类官职不则同始异终胡可常也公曰何谓六物对曰嵗时日月星辰是谓也公曰多语寡人辰而莫同何谓辰对曰日月之会是谓辰故以配日又翼奉云师法用辰不用日辰为客孟康注云假令甲子日子为辰甲为日用子不用甲也天官书又云日食食所不利复生生所利不然食尽为主位以其直及日所躔加日时用名其国此诗举卒夘亦有意义乃六物中所谓论日者也但占法深微非有师授莫能通之笺疏谓日为君辰为臣辛金也夘木也辛日以辰侵木金应胜木反侵金是五行相逆犹君臣颠倒此一説也或谓十干寄宫辛寄在戊戊土夘木贼之又一説也或又谓十月建亥六阴用事一阳未复而月与日交会又正在晦朔之间是其月为纯阴且庚辛属金而重光之辛为阴金寅夘属木而单阏之夘为阴木是其日又为阴阴此日而食则羣阴擅令微阳不能独存又一説也又司马迁云甲子四海之内不占丙丁江淮海岱也戊巳中州河济也庚辛华山以西壬癸恒山以北日蚀国君月蚀将相当之今食在辛日属华山以西正在周地而翼奉推论六情十二律又以夘为阴贼王者所忌礼经避之春秋讳焉故春秋潜潭巴云辛夘蚀臣伐其主戎事类占亦云日食辛夘日有谋逆具观数説则此日之食其为凶祸昭然矣又刘昭云按春秋纬六旬之蚀各以甲子为説此偏举一隅未为通证故于事验不尽相符日有食之者月食之也何休云不言月食之者其形不可得而观故疑言日有食之焦竑云不徒曰日食而曰日有食之则若真有物食之者记异也警人君也谷梁传云吐者外壤食者内壤阙然不见其壤有食之者也有内辞也有食之者内于日也其不言食之者何也知其不可知知也李寻云日者众阳之长煇光所烛万里同晷人君之表京房易传云亡师兹谓不御厥异日食其食也既并食不一处诛众失理兹谓生叛厥食既光散纵畔兹谓不明厥食先大雨三日雨除而寒寒即食専禄不封兹谓不安厥食既先日出而黒光反外烛君臣不通兹谓亡厥食三既同姓上侵兹谓诬君厥食四方有云中央无云其日大寒公欲弱主位兹谓不知厥食中白青四方赤已食地震诸侯相侵兹谓不承厥食三毁三复君疾善下谋上兹谓乱厥食既先雨雹杀走兽弑君获位兹谓背厥食既先风雨折木日赤内臣外向兹谓背厥食食且雨地中鸣冢宰専征兹谓因厥食先大风食时日居云中四方亡云伯正越职兹谓分威厥食日中分诸侯争美于上兹谓泰厥食日伤月食半天营而呜赋不得兹谓竭厥食星随而下受命之臣専征云试厥食虽侵光犹明若文王臣独诛纣矣小人顺受命者征其君云杀厥食五色至大寒陨霜若纣臣顺武王而诛纣矣诸侯更制兹谓叛厥食三复三食食已而风地动适让庶兹谓生欲厥食日失位光晻晻月形见酒亡节兹谓荒厥食乍青乍黒乍赤明日大雨发雾而寒凡食二十占其形二十有四改之辄除不改三年三年不改六年六年不改九年孔甚丑恶也以阳月而有日食之异甚可丑恶也大戴礼孔子曰古之治天下者必圣人圣人有国则日月不食星辰不孛杨简云尧舜禹之时厯年多无日食至太康失邦始日食厯家谓日月薄食可以术推者衰世之术也杜预云日月动物虽行步有大量不能不少有盈缩故有虽交会而不食者或有频交而食者刘公瑾云若以常度论之一嵗两交当两食而春秋二百四十二年日食三十六唐二百九十年食百余者此所谓虽交而不食或频交而食者也在乎人君行事之所感召耳朱子云王者修徳行政用贤去奸能使阳盛足以胜阴阴哀不能侵阳则日月之行虽或当食而月常避日故其迟速髙下必有参差而不正相合不正相对者所以当食而不食也若国无政不用善使臣子背君父妾妇乗其夫小人陵君子夷狄侵中国则阴盛阳微当食必食虽曰行有常度而实为非常之变矣程子云日食有定数圣人必书者葢欲人君因此恐惧修省如治世而有此变则不能为灾乱世则为灾矣人气血盛虽遇寒暑邪秽不能为害其血气衰则为害必矣胡安国云日者众阳之宗人君之表而有食之灾咎象也或妾乗其夫或臣子背君父或政权在臣下或夷狄侵中国皆阳微阴盛之证也是故十月之交诗人以刺日有食之春秋必书僧一行云使日食而不可以常数求则无以课厯数之疎密使日食而皆可以常数求是何以占政教之休咎来斯行云唐虞之时厯象已极详密独日月之食缺而不讲良有深意后世畴人预定视为固然戒省之意蔑如矣何孟春云古人罔不以日蚀为惧春秋于日食必谨而书之圣贤岂不知数不可移欲以存上天之戒耳汉时诏有云谪见于天灾莫大焉犹是此意宋徽宗时乃下诏言此定数不足为灾异古人以为异者皆不晓歴之故是何言欤孔云日月之食于算可推而知则是虽数自当然而云为异者人君位贵居尊恐其志移心易圣人假之灵神作为鉴戒耳夫以昭昭大明照临下土忽尔殱亡俾昼作夜其为怪异莫斯之甚故有伐鼓用币之仪贬膳去乐之数皆所以重天变警人君者也而天道深逺有时而验或亦人之祸衅偶与相逢故圣人得因其变常假为劝戒使智达之士识先圣之深情中下之主信妖祥以自惧但神道可以助教而不可以为教神之则惑众去之则害宜故其言若有若无其事若信若不信期于大通而已矣彼彼昔日也李寻云月者众阴之长消息见伏百里为品千里立表万里连纪妃后大臣诸侯之象微郑云谓不明也孔云下章彼月而食此日而食与此微同则不明为日月被食而不明也彼月而微意前此必有月食之时此此今日也前既月食今又日食所谓日居月诸胡迭而微也欧阳修云日君道也月臣道也朢而至于黄道是谓臣干君明则阳斯蚀之朔而至于黄道是谓臣壅君明则阳为之蚀按周礼春官大司乐云日月食令去乐秋官庭氏有救日月之弓矢昏义云阴事不修谪见于天月为之食管子云日食修徳月食修刑然则日月之食皆谓之灾非谓月宜食日不宜食也严粲云伤败将至灾异先出故此下民将罹其祸而可哀也】　日月告【汉书作鞠】凶不用其行【叶阳韵户郎翻】四国无政不用其良【阳韵】彼月而食则维其常【阳韵】此【左传作彼】日而食于何不臧【阳韵　赋也日月告凶兼日食月食而言以是时二变皆有也告凶郑云告天下以凶亡之征凌蒙初云告字妙天不言以日月示之也行郑云道度也不用之者谓相干犯也顔师古云言日月不用其常行之道以告凶灾者繇四方之国无政理不能用善人也按郑语史伯策周之必敝谓其弃髙明昭融而好谗慝暗昧恶角犀丰盈而近顽童穷固去和而取同好穷固者弃聘后立内妾也近顽童者侏儒戚施实御在侧也用谗慝者周法不昭而妇言是行也行暗昧者不建立卿士而妖试幸措也其立为卿士者谗谄巧从之虢石父所谓与剸同也凡此皆不用其良之实左雄云幽厉昏乱不自为政褒阎用权七子党进贤愚错绪深谷为陵故其诗云四国无政不用其良韩诗外传云人主欲附下一民则莫若反之政欲修政美俗则莫若求其人彼其人者生今之世而志乎古之世知国之安危臧否若别白黑则是其人也人主欲强国安乐则莫若与其人用之巨用之则天下为一诸侯为臣小用之则威行邻国莫之能御若殷之用伊尹周之遇太公可谓巨用之矣齐之用管仲楚之用孙叔敖可谓小用之矣巨用之者如彼小用之者故如此也曰粹而王駮而霸无一而亡诗曰四国无政不用其良不用其良臣而不亡者未之有也彼月而食此日而食与上章微字同是一事而意稍别前以阴阳之本体较此以阴阳之胜负较也维其常者言视之为常事也于何二字有味乃唤醒之辞班固所谓推日食之占循变复之要也臧善也真徳秀云吾何繇而有此不善之证也月之食也繇于以阴干阳故为阳所蚀昔遭此变亦可以憬然矣乃以寻常视之略不介意今天心仁爱无已复以日食告是明言阳非特不能蚀阴且为阴所蚀也其非吉祥善事昭然甚明可不亟思其何以致此而改图以销此变乎又汉书引诗传云月食非常也比之日食犹常也日食则不臧矣谓之小变可也谓之正行非也此解费词似非诗防左昭七年晋侯问于士文伯曰诗所谓彼日而食于何不臧者何也对曰不善政之谓也国无政不用善则自取谪于日月之灾故政不可不慎也务三而已一曰择人二曰因民三曰从时】　煜煜【丰本作煜煜】震电不宁【丰本作寍】不令【叶蒸韵读如陵闾承翻】百川沸腾【蒸韵】山冢崒【汉书博物志俱作卒】崩【蒸韵】髙岸为谷深谷为陵【蒸韵】哀今之人胡防莫【丰本作不】惩【蒸韵　赋也字从火火盛也即电光也震説文云劈歴振物者易震为雷是也电説文云阴阳激燿也淮南子云雷以电为鞭陆佃云与雷同气发而为光雷从回电从申阴阳以回薄而成雷以申泄而为电故曰雷出天气电出地气故电从坤省説卦曰离为电电火属也葢阴阳暴格分争激射有火生焉其光为电其声为雷易曰雷电噬嗑又曰雷电皆至丰雷电噬嗑言雷电合而章也葢今震雷与电俱赴者所谓雷电皆至者也故君子以折狱致刑以象天之至威非特明罚勅法而已诗曰震电不宁不令言震雷变乱于上不安故常且非所以号令万物也董子曰太平之时雷不惊人号令啓发而已矣电不目宣示光耀而已矣沸水涌出貌腾相乗陵也汉李寻灾异对云臣闻五行以水为本其星武女天地所纪终始所王水为准平王道公正修明则百川理落脉通偏党失纲则踊溢为败诗所谓百川沸腾者也其咎在于皇甫卿士之属惟陛下留意诗人之言少抑外亲大臣冢尔雅云山顶也释名云肿也象山顶之髙肿起字从勺徐锴云地髙起若有所包也崒説文云危髙也尔雅云崒者厜防自上坠下曰崩谷梁传云髙曰崩厚曰崩尊曰崩岸説文云水崖而髙者尔雅云望厓洒而髙岸注以为视厓峻而水深者曰岸也説文云泉出通川为谷从水半见出于口张揖云水注川曰溪注溪曰谷陵説文云大阜也释名云隆也体隆髙也孔云当时天下有百川之水皆溢出而相乗水流趋下小人之象今溢出繇贵小人在上也又时山之冢顶髙峰之上崒然崔嵬者皆崩落山髙在上君之象今崩落是君道壊也于时又髙大之崖陷为深谷岸应处上今陷而在下繇君子居下故也又深下之谷进出为陵谷应处下今进而在上繇小人处上故也此所陈皆当时实事推度灾云百川沸腾众阴进山冢崒崩人无仰髙岸为谷贤者退深谷为陵小临大张华云小人握命君子陵迟白黑不别大乱之征也周语幽王三年西周三川皆震伯阳父曰周将亡矣夫天地之气不失其序若过其序民之乱也阳伏而不能出阴遁而不能烝于是有地震今山川实震是阳失其所而镇阴也阳失而在阴川源必塞夫水土演而民用也水土无演民乏财用不亡何待昔伊雒竭而夏亡河竭而商亡今周徳若二代之季矣其川源又塞塞必竭夫国必依山川山崩川竭亡之征也川竭山必崩若国亡不过十年数之纪也夫天之所弃不过其纪是嵗也三川竭岐山崩十一年幽王乃灭周乃东迁又左昭三十二年公薨于干侯晋史墨曰鲁君世从其失季氏世修其勤民忘君矣虽死于外其谁矜之社稷无常奉君臣无常位自古以然故诗曰髙岸为谷深谷为陵三后之姓于今为庶此以髙下变迁为尊卑易位之象亦通董仲舒云国家将有失道之败而天乃先出灾异以谴告之不知自省又出怪异以警惧之尚不知变而伤败乃至此见天心仁爱人君而欲止其乱也胡防莫惩与节彼南山解同严云变异荐臻哀哉今幽王君臣何为处可痛而莫惩创也谢枋得云诗人不指幽王而曰哀今之人微而婉也徐光启云野雉着怪髙宗深动大风暴过成王坦然二君亦知所惩也而卒成中兴业幽王之亡不亦宜乎愚按此承上二章因十月之日食而推及于前此之月食又及雷电崩竭诸异皆追述之语非同时事也考竹书泾渭雒竭岐山崩在幽王二年与史记同即周语所云三川皆震川竭山必崩者也特周语以为三年耳竹书又记冬大雷震电在三年即此诗之震电夏六月陨霜在四年即正月篇之繁霜而日食之变乃在六年冬十月惟月食无所考则以春秋凡日食必书而月食无纪意古史之法皆然诗人追数之意若曰昔年天已示变如此胡不少悛改而复致于天象于今也山崩川竭已是亡国之征况冬电夏霜月食诸变频仍不已又继之以日食乎朱子以诸异皆在十月似太泥徐士彰云天地犹人身也天地之气舛错犹人身之气壅阏也人身之气壅阏于是发而为疹疾结而为赘疣郁而为臃肿天地之气舛错于是有日月薄蚀之变亦犹人身之疹疾也有陵谷变迁之异亦犹人身之赘疣也有山崩川溢之患亦犹人身之臃肿也人身之气非无自而壅阏则天地之气之舛错亦必有使之者矣】　皇父卿士【纸韵】畨【汉书作皮汉书注作蕃韩诗作繁】维司徒【虞韵】家伯维【朱传大全读书记衍义丰本俱作冢】宰【叶纸韵奨里翻】仲【汉书作中】允【汉书作术】膳【汉书注作缮】夫【虞韵】棸【汉书作掫】子内史【纸韵】蹶【释文作蹷丰本作□】维趣马【叶麌韵满补翻】楀【汉书作萭】维师氏【纸韵此章八句前四单句士宰史氏俱一韵后四双句徒夫为一韵马处为一韵亦奇体】艳【纬书作剡汉书作阎】妻煽【説文作傓汉书注作扇】方处【叶麌韵读如取此主翻陆徳明本作炽　赋也皇父与常武篇之皇父非一人彼乃文王时南仲之后辨证云汤八世孙盘庚妃姜氏梦赤龙入怀孕十二月生子手抱南字长荆州号南赤龙生条孙仲为纣将平猃狁此南仲则尹氏也竹书载宣王二年锡太师皇父命又载幽王元年锡太师尹氏皇父命系尹氏于皇父之上所以别于宣王时之皇父耳卿士孔云谓卿之有事按左传郑武公庄公为平王卿士杜注谓王卿之执政者与周公以蔡仲为已卿士不同郑云下文六人之中虽官有尊卑权宠相连朋党于朝皇父则为之端首兼擅羣职故但目以卿士云畨疑即樊仲山甫之后据汉书作皮顔师古汉书注作蕃韩诗作繁按古文畨蕃皮繁樊五字皆通用卜式传随牧畜畨畨即蕃也路史载有虞氏后有畨国者其地在汉属鲁国亦名蕃城而引白褒鲁国记云陈子游为鲁相太尉陈蕃子也国人为讳蕃改曰皮是畨与蕃通蕃与皮通之证也仪礼君射则皮树中今文皮作繁音婆是皮与繁通之证也左传繁缨以朝礼记作大礼樊缨是繁与樊通之证也此诗若皇父之先为尹吉甫蹶之先为蹶父而率犬戎以攻周者其先为申伯皆宣王时臣则畨之为仲山甫后可类推矣司徒周地官卿尚书云司徒掌邦教敷五典扰兆民崔琦外戚箴云匪贤是上畨为司徒荷爵负乗采食名都诗人是刺徳用不怃家亦采邑解见节南山篇但未详其处伯字也家伯即家父之先也宰王肃以为小宰郑司农周礼注引此以为宰夫孔颖逹谓经传于宰夫未有单称宰者至如小司徒小宗伯不得单称司徒宗伯则小宰亦不得单称宰也郑笺以为冢宰今按汉书古今人表称太宰家伯则笺説是矣当从之尚书云冢宰掌邦治统百官均四海周天官卿也周礼疏云宰者调和膳羞之名冢宰亦能调和众官故名仲允郑云字也人表作中术未详何许人膳夫天官之属上士也周礼膳夫职云掌王之食饮膳羞以养王及后世子棸蹶楀郑云皆氏也棸楀木详其所出韵会云棸姓也襄州有之孔云棸子以子配之若曽子闵子然故知皆氏季本云称氏者繇世族而进用也称子者年尚少也内史春官之属中大夫也周礼内史职云掌王之八枋之法以诏王治一曰爵二曰禄三曰废四曰置五曰杀六曰生七曰予八曰夺执国法及国令之贰以致政事以逆会计掌叙事之法受纳访以诏王聴治蹶本姞姓葢以蹶父之字为氏趣马趣养马者名趣取督促为义夏官之属下士也周礼趣马职云掌赞正良马而齐其饮食简其六节掌驾説之颁辨四时之居治以聴驭夫顔师古云楀者木名因树以得姓也谓女宠之族有姓楀者为师氏之官人表作萭汉书游侠传有萭章字子夏者其后也师氏地官之属中大夫也周礼师氏职云掌以□诏王以三徳教国子一曰至徳以为道本二曰敏徳以为行本三曰孝徳以知逆恶教三行一曰孝行以亲父母二曰友行以尊贤良三曰顺行以事师长居虎门之左司王朝掌国中失之事以教国子弟凡国之贵游子弟学焉按司徒当在宰下膳夫趣马皆士职当在内史师氏之下而各序于其上者孔谓便文取韵理或然也蔡汝楠云古人慎独之学自宫及府无非正人幽王自中朝大臣以至燕朝小臣皆不得其正艳妻毛云褒姒也艳説文云好而长也从丰徐锴云容色丰满也郑云敌夫曰妻钱天锡云诗人称太姒则曰淑女称褒姒则曰艳妻王安石云言其配王以色而已非以徳也是时褒姒已正位中宫矣礼天子之妻曰后此不言后而言妻者不予其为后也煽本作傓説文云炽盛也徐云人权力相成若火之相扇也方四方也处居也褒姒与皇父之徒相比肆行鼓煽令各散处四方以张其羽翼便其私图纪无为国家分猷宣力之念若后章作都于向之事是也】　抑此皇父岂曰不时【支韵】胡为我作不即我谋【叶支韵谟悲翻】彻我墙屋田卒污莱【叶支韵陵之翻】曰予不戕【王肃本作臧】礼则然矣【叶支韵于姫翻丰本移置此章于皇父孔圣章之后未可信　赋也上章言艳妻煽方处则自皇父而下皆已布满四方各有分邑而皇父尤为众恶之首故特斥而言之抑朱子云发语辞郑云抑之言噫噫是皇父疾而呼之时朱子云农隙之时我皇父自我也作即下章作都之作画计为谋言抑此皇父承方处之命岂肯谓此时非兴作之时但闻其聚族而相语曰是役也既将为我作邑何故不先就我谋乎行当即彻我王都所居之墙屋以移居于外邑无庸再计葢喜幸之极见其与褒姒有同心也彻説文云通也除去之意墙屋除去则其地通达无碍故谓之彻田卒污莱以纷纷不时移徙之故使民疲于兴作不得趋农事故田尽化为污莱卒尽也毛云下则污髙则莱孔云污者池停水之名莱者草秽之名下田可以种稻无稻则为池髙田可以种禾无禾则生草曰皇父对众之言也予皇父自予也戕郑云残也田卒污莱所谓戕也言我非欲残败汝田业但臣奉君命礼实当然吾岂敢以不时之故而惮迁乎其托辞文过有如此者】　皇父孔圣作都于向【漾韵】择三有事亶侯多藏【叶漾韵材浪翻】不憖遗一老俾守我王【叶漾韵于况翻】择有车马以居徂向【见上　赋也孔甚圣通也上章言曰予不戕礼则然矣皇父偃然自以为达于礼而不恤民之病诗人所为讥孔圣也钱云夫惟有自圣之心故谓天变为不足畏人言为不足恤王应麟云皇父孔甚自谓圣也具曰予圣君臣俱自谓圣也自圣者乱亡之原光武诏上书者不得言圣大哉言乎向地名孔云在东都畿内按左隠十一年桓王取鄥刘蒍邘之田于郑而与郑人苏忿生之田共十二邑向在其中杜注云河内轵县西有地名向上在今河南怀庆府济源县西南忿生周初时人书所谓司寇苏公者向原其所食邑意其后复归于王故幽王以之与皇父而桓王复以之与郑耳路史以为沛国之向九域志以为同州之向皆非是又承县亦有向城乃姜姓左传所为莒子娶于向向姜不安莒而归者别是一向与此无涉竹书纪幽王五年皇父作都于向邹忠云向在京都畿内而此时周尚都西镐皇父既总集朝权何肯舍此而徂彼夫亦见西戎方彊王室方骚自知负天下之怨而营狡窟以自固耶且如郑桓公亦贤司徒也惧周难之及谋何所可以逃死乃东寄孥与贿于虢郐葢当时诸侯皆有郿邬之营焉而皇父实为之俑其背公稙私如此卒至王室播迁三事大夫莫肯夙夜斯固势之必至者三有事即三事解见雨无正篇择之者择以为王之三事也亶实也侯语辞尔雅云维也乃也藏蓄也皇父既出居私邑而所选择为王朝三事之官留以辅佐天子者实维贪墨聚敛之人周书文侯之命篇所谓殄资泽于下民侵戎我国家纯也史称虢石父为人佞巧善谀好利王立以为卿士国人咸怨又吕览云幽王染于虢公鼓祭公敦其即此时为三事之人乎憖尔雅云强也且也郑云憖者心不欲自彊之辞字从心孔引説文云肯从心也言初时心所不欲后始勉强而肯从也遗余也老谓老成人云一者数之少也王以王业言皇父播弃黎老不肯勉强留一人于朝以守我周王天下之大业也葢所用者多藏则所弃者故老趣向使然无足怪者谢枋得云平王东迁作文侯之命推原召乱之繇亦曰罔或耆夀俊在厥服西周之亡实兆于此使皇父秉政之时能留一老以守我王如周召之师保如仲山甫之保王躬则幽王有冯有翼未至于身辱国亡也皇父之罪莫大于此择有车马亦指皇父言择谓择取其精有谓具有其数自择而自有之葢备辎重以行也非遴取富民偕迁之説以居徂向者以往向邑而居此倒文法亦取叶韵耳】　黾【陆本作僶汉书作密丰本作宓】勉【汉书丰本俱作勿】从【丰本作从】事不敢告劳【豪韵】无罪【丰本作辠】无辜谗口嚣嚣【叶豪韵牛刀翻韩诗作謷謷汉书丰本俱作嗸嗸】下民之孽匪降自天【先韵亦叶真韵汀因翻】噂【左传丰本俱作僔説文亦作僔】沓【陆本丰本俱作】背憎职竞由人【真韵亦叶先韵如延翻　赋也黾勉解见谷风篇从事从王事也嚣嚣解见车攻篇时皇父辈已散之四方矣诗人独留居王朝勉力以供王之事未尝敢以劳苦自言然且非有罪辜而横罹谗毁繇褒姒用事于内已又非其党故不免为谗口所害自伤其所遭之不幸也下民之孽以下推本祸始而言孽本作□通论云妾之子曰孽孽之言蘖也有罪之女没废役之而已得幸于君有所生若木既废而生枿故于文子嶭为孼嶭者罪也童妾感漦而生褒姒褒人姁得之因以赎已罪而纳之于后宫所谓孽也对天言故曰下民降下也噂説文云聚语也沓説文云语多沓沓也字从水从曰以语多若水之流故从水也曰者言也背憎背后相憎恶也职主竞逐也方王嬖褒姒之初使在朝贤士大夫同心匡救必不至酿成废立之事无如皇父辈阴相比附其所与聚谈以浸润于上前者无非丑直毁止之语故使忠言不行王终感溺不悟如唐髙宗欲立武昭仪为后长孙无忌褚遂良韩瑗皆执以为不可而李勣则曰此陛下家事何必更问外人许敬宗则曰田舍翁多收十斛麦尚欲易妇况天子立一后何豫诸人事而妄生异议乎上意遂决即其类也然则此孽之在王宫岂诚天所降下哉皆繇此噂沓背憎之人立定主意竞逐为此此所以致有今日之煽耳又左僖十五年初晋献公筮嫁伯姬于秦史苏占之曰不吉及惠公在秦曰先君若从史苏之占吾不及此夫韩简侍曰象也筮数也物生而后有象象而后有滋滋而后有数先君之败徳及可数乎史苏是占勿从何益亦引此诗葢取其意相近】　悠悠【尔雅音义作攸攸】我里【纸韵韩诗作悝尔雅注顾野王本丰本俱作防】亦孔之痗【叶纸韵读如毁虎委翻陆本作悔又云一作侮】四方有羡我独居忧【尤韵】民莫不逸【韩诗外传作谷】我独不敢休【尤韵】天命不彻【叶质韵直质翻】我不敢效我友自逸【质韵八言为句又见此　赋也悠悠尔雅云思也周礼五邻为里説文无痗字当作悔云恨也严云仕不得志则思其乡里悠悠然道逺而未得归亦甚恨矣四方有羡民莫不逸我友自逸皆指皇父辈而言羡説文云贪欲也凡散处于四方者皆有贪欲我独居此忧苦之地无所可欲也逸通作佚安佚不劳也民之得遂其身图者莫不优游自便我独于职业置力不敢休息也彻通效学也我友僚友也泛言则为民斥言则为友国家气运方在否塞不通之时食人之食者当事人之事我岂敢仿效我友而自求安逸乎所以虽思我里而不忍言归者以此其词婉其志坚彼幽王君臣闻之亦戚戚有动否也】十月之交八章章八句【中侯擿雒贰云昌受符厉倡嬖期十之世权在相又云剡者配姬以放贤山崩水溃纳小人家伯罔主异载震孔颖达解之云既言昌受符为王命之始即云期十之世自文数之至厉王除文王为十世也剡与家伯与此篇事同以剡对姬剡为其姓以此知非褒姒也剡艳古今字耳山崩水溃即此篇百川沸腾山冢崒崩是也如此中侯之文亦可以明此为厉王但纬之书人或不信又尚书纬説艳妻谓厉王之妇不斥褒姒汉书艳妻作阎妻顔师古注亦谓此诗刺厉王淫于色皇父之属因嬖宠而为官内宠炽盛政化失理故致灾异日为之食也顔説不知何所本或当是祖纬书而郑氏笺则又以意断其为刺厉王诗谓节刺师尹不平乱靡有定此篇讥皇父擅恣日月告凶正月恶褒姒灭周此篇疾艳妻煽方处又幽王时司徒乃郑桓公友非此篇之所云畨也是以知然愚按尹氏乃桓王时之尹氏非幽厉时人解见节南山篇皇父以幽王五年作都于向而郑桓公至幽王八年方为司徒正是皇父徂向后故以友代之耳惟褒姒艳妻或疑是两人以汉书攷之谷永云褒姒用国宗周以丧阎妻骄扇日以不臧班倢伃赋云悲晨妇之作戒兮哀褒阎之为邮使厉王时别有阎妻则当序阎于褒之前不应先褒后阎也褒表其地剡仍是艳之转音以表其色且使厉王因艳妻用事以致乱亡国语史记不应都没而不见而竹书纪幽王事又与是诗种种相合乃尔其为刺幽王诗明矣又翼奉云窃学齐诗闻五际之要十月之交篇知日蚀地震之效昭然可明犹巢居知风穴居知雨按五际之説本于纬书诗纬泛歴枢云午亥之际为革命夘酉之际为改正辰在天门出入聴夘天保也酉祈父也午采芑也亥大明也然则亥为革命一际也亥又为天门出入聴二际也夘为阴阳交际三际也午为阳谢阴兴四际也酉为阴盛阳微五际也其理亦未所喻】
