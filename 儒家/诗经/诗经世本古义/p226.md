<!-- { "loadSidebar": true } -->
　　简兮三章章六句【朱传作四章三章章四句一章六句　序谓刺不用贤也卫之贤者仕于伶官可以承事王者也按诗中废教简贤二意皆有而刺废教之意居多若申培説以为伶官心乎王室而自伤之诗子贡传则谓邶之伶柬心乎王室又若在武庚之时然者今以诗词观之若有力如虎赫如渥赭皆旁观賛叹之词絶非自作之语至以东为伶名则别无经见尤不足信】
　　考槃刺卫庄公也不能继先君之业使贤者退而穷处【出序　庄公名扬武公子邓元锡云夫武公之德圣矣务士于交儆终老弗懈也庄公有溺志贤者退而适于野孰与尽规儆哉先公之业宜替矣故序以为刺愚按此诗与简兮篇宜皆为一人之作以考槃二字知之君不用贤使之沉沦下位与伶人贱工为伍尚能俛首求容乎所以考槃而自乐也孔丛子载孔子曰吾于考槃见遯世之士无闷于世】
　　考【孔丛子吕氏读诗记俱作攷】槃【韩诗丰氏本俱作盘】在涧【叶先韵居贤翻韩诗作干云墝埆之处文选注云地下而黄曰干丰本同】硕人之寛【叶先韵驱圆翻】独寐寤言【元韵】永矢弗谖【元韵按二章三章四句俱一韵而此上下二句各自为韵　赋也考通作攷说文云敂也毛传云击也槃木器说文云承槃也籕文作盘陈氏云葢扣之以节歌如鼔盆拊缶之为乐也尔雅云山夹水曰涧硕人之寛刺庄公之辞也硕人解见硕人简兮篇寛说文云屋寛大也庄公为人好丑兼容贤不肖无别故以寛目之孔子所谓糟者犹糟玉者犹玉血者犹血酒者犹酒是也观当时知州吁之好兵而不禁知石厚之匪类而不絶非寛而何寐卧也寐觉而有言曰寤俱见说文自言曰言独寐寤言者既寐而寤既寤而言皆独自也后放此永说文云长也矢尔雅云誓也葢谓意之激切如矢之直也谖说文云诈也奉身而退处涧谷之间独自寐独自寤独自言可谓离索寂寞矣然长乆誓愿如此非敢有诈所以自表其素心亦愤懑之极也记曰道合则从又曰事君者量而后入既已沉伏下僚而人君又以徘优畜之度无复表见之时矣不然学期世用而顾甘于遯世耶】　考槃在阿【歌韵】硕人之薖【歌韵韩诗作云美貌】独寐寤歌【韵】永矢弗过【歌韵　赋也毛传云曲陵曰阿文选注云曲景曰阿孔頴达云以大雅云有卷者阿则阿有曲者于隐遯为宜想硕人所居之地两山夹水其旁有阿也薖说文云艸也硕人之薖者刺庄公时政愦乱亦如艸之芜秽荒襍也歌咏也徐锴云长引其声以诵之也过说文云度也永矢弗过者长誓栖托于此山阿之中不复别有所从矣】　考槃在陆【屋韵】硕人之轴【屋韵尔雅作逐云病也】独寐寤宿【屋韵】永矢弗告【叶屋韵居六翻　赋也陆说文云高平地在涧在阿在陆总是一处葢谓左右前后之相近者轴说文云持轮也释名云抽也入毂中可抽出也硕人之轴者言其意向无定如轴之随轮以转徙也诵终风日月之篇庄公之所以待庄姜者如彼则其为人可知矣宿说文云止也独寐寤宿者言独寐而觉既觉而仍然止宿于彼也告通作诰谓相晓示也永矢弗告者长誓不以姓字告人如韩休逃名是也】
　　考槃三章章四句【子贡传申培说皆谓鄘人美其君子不仕乱邦赋此殊无明据朱传但以为诗人美贤者之诗而不着其世】
　　采葛惧谗也【出序　左传称郑武公庄公为平王卿士王贰于虢郑伯怨王王曰无之故周郑交质此诗疑郑庄公所作也周之东迁晋郑焉依平王不知以何事爱虢而憎郑及桓王立遂夺郑伯政至有繻葛之役郑固不臣而周之所以待郑亦失其道矣】
　　彼采葛【叶月韵居谒翻】兮一日不见如三月【韵】兮【比也田艺衡云彼谓君也愚按此不敢斥言王故托之乎彼也葛解见葛覃篇田云葛性善攀附萧艾并腐秽之物喻小人也采喻君方防近之也小人本好谗君又防近之则易谗欧阳修云诗人以采葛采萧采艾者皆积少以成多如王听谗积防而成惑夫谗者疎人之所亲疑人之所信夺人之所爱非一言可効一日可为必须累积而后成或渐入而日深或多言之并进故曰浸润之譛又谓积毁销骨也采葛之义如是而已郝敬云葛之为物可以织谗言蔓引何以异葛愚按葛生于初夏采于盛夏故下承三月也一日不见谓偶以事他出不进见于君也如三月兮如三月之久其中变态有不可知者也李氏云小人之譛人多乗间而谗之如上官桀等谋谮霍光伺光出沭日奏之恭石显欲譛萧望之候望之出沭日上之郝云君臣相与近则亲而逺则疎君子日在君侧精诚可以直通羣邪有所畏而不敢孟轲致主忧十寒于退后赵高窃秦使二世深居人不得见而后马鹿之计行自古小人排君子权奸欺庸君未有不始于离间而终于防害者诗人忧虑深矣古语曰一日不朝其间容刀李觏云夫君臣之礼不可以不接不接则上恩不下流下情不相通嫌疑易以生毁誉易以入在易天地不交则否柔进而上行则锡马蕃庶昼日三接也先王知其如此故制诸侯之朝逺者不过六岁以之图事比功陈谋协虑发禁施政则言何以不纳行何以不见知奸邪何以介其间左右何以塞其路汉刺史奏事京师其是之谓乎石显五鹿充宗疾京房欲逺之元帝以房为魏郡太守房自请岁尽乗传奏事天子许焉房未发诏止无乗传奏事房意愈恐繇此观之臣子不得见君父其祸何如诗曰彼采葛兮一日不见如三月兮一日之中尚曰如三月三秋三岁况其久者乎】　彼采萧【韵亦叶尤韵疎鸠翻】兮一日不见如三秋【尤韵亦叶萧韵七遥翻】兮【比也萧解见生民篇祭祀以脂之为香郝云萧之为物可以防谗言熏灼何以异萧姚舜牧云萧采于秋故下承三秋又孔云年有四时时皆三月设言三春三夏其义亦同作者取其韵耳】　彼采艾【泰韵亦叶霁韵鱼刈翻】兮一日不见如三岁【霁韵亦叶泰韵与艾翻】兮【比也尔雅云艾冰台博物志云削冰令圆举以向日以艾承其影得火故号冰台一名炙艸亦名医艸为其可用以炙又名病艸师旷占云岁欲疫病艸先生是也罗愿云萧与艾本皆香艸古者天子祭以鬯诸侯蕙大夫兰士萧庶人艾至离骚则薄之曰戸服艾以盈要兮谓幽兰其不可佩又云何昔日之芳艸兮今直为此萧艾也萧艾虽非恶物然比之蕙兰芳艸则有间矣愚按萧艾乃士庶人所用岂得非贱郝云艾之为物可以炙谗言烁肤何以异艾岁年也郭璞云取岁星行一次岁星者木星也越歴二十八宿宣徧阴阳十二月一次晋灼注天文志云太岁在四仲则岁行三宿太岁在四孟四季则岁行二宿二八十六三四十二而行二十八宿十二岁而周天此星行一次而四时功毕故年谓之岁罗云艾以乆畜为善孟子所谓七年之病求三年之艾艾之久畜者至三年此采艾者所以一日不见如三岁也孔云积日成月积月成时积时成岁故以月秋岁为次邓元锡云夫尊贤莫先于去谗已则不明好摘伺为明即有谗如或酬之亲而暂离斯有隙矣隙斯投投斯售矣嗟夫主之不明岂足頼哉乃安得无惧矣唐人伤之曰春明门外即天涯善夫一说此贤臣见弃而思君之作葛藟蔓延本支聨属比君臣情谊相维也萧可荐祭香气上达比君臣诚悃相通也艾可疗疾采而预蓄久而益善比君臣休戚相闗也今君弃予一日不见则思之极其切矣故于采葛见慕君之至也亦通】
　　采葛三章章三句【子贡传云某王好谗大夫忧之于王字上阙一字申培说以为贤者被谗见黜于野周人闵之而作总之不能知其世以意想像之耳至如朱子目为淫奔者怀人之诗则猥斯甚矣郑谱属此诗于桓王谓桓王之时政事不明臣无大小使出者则为谗人所毁故惧之此但据篇次而为之说要不必有所本】

　　诗经世本古义卷十九之上
<经部,诗类,诗经世本古义>
　　钦定四库全书
　　诗经世本古义卷十九之下
　　明　何楷　撰
　　周平王之世
　　遵大路周公卿欲留郑庄公也【左隠三年初郑武公庄公为平王卿士王贰于虢郑伯怨王王曰无之故周郑交质王子狐为质于郑郑公子忽为质于周君子曰信不繇中质无益也明恕而行要之以礼虽无有质谁能间之按国语史记当幽王之时褒姒与虢石父比实废平王而竹书又载骊山之乱虢公翰立王子余臣于携是为携王与平王并立至平王二十一年余臣始为晋文侯所杀然则虢者平王之仇宜不得与东迁所依之郑庄等王不知何意反贰于虢此郑庄之所以怨王也既而王亦自悟防虢贰郑之非故有交质之事以自解于郑意即此诗之所繇作其后平王崩桓王立复欲畀虢公政于是周郑交恶庄公如周朝王王不礼焉周公黑肩言于王曰我周之东迁晋郑焉依善郑以劝来者犹惧不蔇况不礼焉郑不来矣】
　　遵大路【遇韵今按后章亦用路字与下韵不叶则此不宜为韵】兮掺执子之袪【叶遇韵区遇翻】兮无我恶【叶遇韵乌故翻】兮不寁【俗作防】故【遇韵】也【释文作兮后同　赋也遵説文云循也路即道也字从足从各言人足有所适也一云道容三轨曰路掺毛传云擥也孔頴达云以掺字从手又与执共文故为揽也按説文无掺字宜通作攕云好手貌执持也子谓郑庄公也按庄公以平王二十八年即位初为周卿士王贰于虢当在此时以即位未逾年故称子耳袪徐锴以为袖口也孔云礼丧服云袂属幅袪尺二寸则袂是袪之本袪是袂之末无毋通止辞也恶如周郑交恶之恶寁説文云居之速也字从宀从疌宀者屋也疌者疾也言不必退居之速时庄公欲自周归郑故云然故旧也周公卿见庄公有不安于周之意心欲畱之乃拟为遵循于大路之间揽持其袂末而告之曰子毋恶我遂归而不畱也我虽不徳然不汲汲于退居者亦故旧之谊当然子宁不以厚道自处乎不言其恶平王而以为恶我婉辞也言故言好非止为挽畱庄公亦所以讽王也郑于周有兴复之勲自桓公武公父子为周卿士善于其职甚得周众其子庄公继辅平王乃以王贰于虢之故不能安于其位此周公卿所深惜也诵周公黒肩告桓王之辞可以得周公卿欲畱庄公之意】　遵大路【丰氏本作道】兮掺执子之手【有韵】兮无我魗【有韵説文作□释文作又作□丰本作□云忤视貌】兮不寁好【叶有韵许厚翻】也【赋也郑云言执手者思望之甚魗亦恶也孔云魗与丑古今字谓丑恶可弃之物好情好也故以谊言好以情言】遵大路二章章四句【序以为思君子也庄公失道君子去之国人思望焉今按郑庄公在位之时已入春秋其失道而为君子所去传无所见愚不敢信其然朱子初亦从序説既而见宋玉登徒子好色赋有曰郑衞溱洧之间羣女出桑臣观其丽者因称诗曰遵大路兮揽子袪赠以芳华词甚妙以为宋王去此诗之时未逺其所引用当得诗人之本防然彼为男语女之词而此似女语男之诗又疑大道之傍不应显然执男子之手则又指谓淫妇为人所弃者之作果尔于义更猥矣子贡传申培説意与米传同而但列此诗于郐风谓是郐氏夫妇相弃之词总之无据】
