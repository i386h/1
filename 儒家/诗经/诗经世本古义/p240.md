<!-- { "loadSidebar": true } -->
　　习习谷风以隂【丰氏本作霠】以雨【麌韵】黾【陆德明本作僶】勉【黾勉韩诗作宻勿】同心不宜有怒【叶麌韵腰五翻顔师古云自古读有上去二音今山东河北但知怒有去声失其真也】采葑【字书作蘴】采菲无以下体【荠韵亦叶纸韵天以翻】德音莫违及尔同死【纸韵亦叶荠韵少礼翻　比而赋也习本鸟数飞之义转训为重复正以数义取之谷风诗诂云风自谷出也陆佃云谷风言其自诗大风有隧有空大谷者大风之自也按宋玉风赋大风盛怒于土囊注谓土囊谷口也严粲云来自大谷之风大风也盛怒之风也又习习然连续不断所谓终风也又隂又雨无清明开霁之意所谓曀曀其隂也皆喻其夫之怒无休息也旧説谷风为生长之风以谷为谷固已不安又以习习为和调喻夫妇和同説此诗犹可通至小雅谷风二章言维风及頽頽暴风也非和调也三章言草木萎死非生长也其説不通矣诗多以风雨喻乱北风其凉喻虐风雨凄凄喻乱风雨摽摇喻危大风有隧喻贪故风雅二谷风邶下文言以隂以雨喻怒犹终风且曀喻州吁之暴也雅下文言维风及雨喻恐惧犹后人以震风凌雨喻不安也愚按尔雅东风谓之谷风疏谓谷之言谷谷者生也然则此谷风亦与彼谷风异矣黾虫名鼃黾也其性好跃越王见怒蛙式之为其有气即此虫也勉説文云强也曰黾勉者虽力所不堪犹勉强为之似黾之奋跃而不自量力者然怒説文云恚也言我黾勉尽力于家事与尔同心尔不宜以暴怒加我如此也采説文云捋取也葑説文云蕦苁也毛传云须也按尔雅云须葑苁孙炎云须菜名葑苁草木疏云芜菁也亦名蔓菁郭璞云今菘菜也陆德明云案江南有菘江北有蔓菁相似而异张萱云芜菁其梗短连地而生叶濶而红夏则苗枯又名鸡毛菜唐本草注根叶及子乃是菘类特梢似芦菔耳陆佃云芜菁似菘而小有台字书葑作蘴方言云蘴荛芜菁也陈楚之郊谓之蘴鲁齐之郊谓之荛闗之东西谓之芜菁赵魏之郊谓之大芥其小者谓之辛芥或谓之幽芥其紫华者谓之芦菔东鲁谓之菈陶隐居云芦菔是今温菘根可食叶不可食芜菁根乃细于温菘而叶似菘可食然则是芜菁芦菔非一物矣图经又云芜菁亦谓之台子春食苗夏食心秋食茎冬食根又名诸葛菜嘉话録云诸葛所止必多种之才出甲便可啖一也叶舒可煑食二也久居则随以滋长三也弃之不足惜四也回则易寻而采五也冬有根可斸而食六也比诸菜其利最博菲孙炎云葍类也陆玑云似葍茎粗叶厚而长有毛三月中蒸煑为茹甘美可作羹幽州人谓之芴尔雅又谓之蒠今河内人谓之宿菜按尔雅云菲芴郭璞注以为土瓜也又云菲蒠菜郭注以为生下湿地似芜菁华紫赤色可食孔颖达云尔雅菲芴与蒠菜异释郭注似是别草如陆之言又是一物某氏注尔雅二处引此诗即菲也芴也蒠菜也土瓜也宿菜也五者一物也唐慎防云土瓜根似葛细而多糁即月令所谓王瓜无如论语无乃为佞乎之无下体毛传云根茎也周祈云二物根为美诗人谓采葑采菲者得无以下体之故乎愚按此即取节之意旧注谓不可以其根之恶而弃其茎之美葢繇不辨二物故也程大昌云古者祭之用牲以上体为贵羊首牛首肩臑心肺皆上体之物也至于肾肠臀足之类皆不用以其在下而污秽也芜菁之叶可食而不如其根之美故采葑者不弃下体也左僖三十三年晋臼季使过冀见冀缺耨其妻馌之敬相待如賔与之归言诸文公请用之公曰其父有罪可乎对曰舜之罪也殛鲧其举也兴禹管敬仲桓之贼也实相以济康诰曰父不慈子不只兄不友弟不共不相及也诗曰采葑采菲无以下体君取节焉可也又坊记子云君子仕则不稼田则不渔食时不力珍大夫不坐羊士不坐犬诗云采葑采菲无以下体孔頴逹云引此诗证君子不尽利于人无以其根美则并取之义与此同德音程子云好音也指其夫言莫之言无音之近也违説文云离也同死犹云偕老也言若使尔存取节之意而德音之加于我者无相离背之意则亦可以及尔同死而有终矣伤所遭之不然也】　行道迟迟中心有违【防韵】不逺伊迩薄送我畿【防韵】谁谓荼苦其甘如荠【韵】宴【释文作燕】尔新【丰本作亲】昏如兄如弟【荠韵　赋而比也上章言本望与其夫偕老此乃述其见弃迟説文云徐行也违犹背也言我之被弃行于道路迟迟不进葢其足欲前而心有所不忍如心与足相背然也杨慎云紫玉歌所谓身逺心迩洛神赋所谓足往神留皆祖其意畿者疆限之名毛传以为门内也孔云周礼九畿及王畿千里皆期限之义言至有限之处故知是门内吕祖谦云韩愈谴疟鬼诗白石为门畿葢以畿为门阃也按韵防阃门橛也即门限两防夹木此非真谓其夫之送之言我既行矣汝与我诀别即不敢望其逺独不可近相送而一至于畿乎柰何其不一顾也恝斯极矣白虎通云出妇之义必送之接以賔客之礼君子絶愈于小人之交诗云薄送我畿正谓此也荼尔雅云苦菜易纬通卦验图云苦菜生于寒秋经冬厯春至夏乃秀月令孟夏苦菜秀即此荼也本草一名选一名逰冬楚辞疏云三月生扶疏六月华从叶出茎直黄八月实黒实落根生于冬不枯紫叶者为香荼青叶者为青荼陆佃云此草凌冬不凋故名逰冬凡此则以四时制名也顔之推云荼叶似苦苣而细断之有白汁花黄似菊陆玑云生山田及泽中得霜甜脆而美所谓堇荼如饴内则谓濡豚包苦用苦菜是也杨慎云一名呉葵按唐王氷注素问引古月令四月呉葵华而无苦菜秀一句唐本草注呉葵云即关河间谓之苦菜者俗作鵞儿菜又名野苦荬严粲云经有三荼一曰苦菜二曰委叶三曰英荼此诗及采苓緜之荼皆苦菜也良耜以薅荼蓼之荼委叶也出其东门有女如荼英荼也鸱鸮予所捋荼亦英荼之类又徐锴云即今之茶字按尔雅云槚苦茶乃今之茶然此在释木之类非此荼也荠甘菜尔雅云蒫荠实本草云荠味甘人取其叶】
