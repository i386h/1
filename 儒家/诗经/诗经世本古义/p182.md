<!-- { "loadSidebar": true } -->
　　白蕐八章章四句【序云周人刺幽后也幽王娶申女以为后又得褒姒而黜申后故下国化之以妾为妻以孽代宗而王弗能治周人为之作是诗也汉书注引此序幽字下有王废申三字郝敬云愚幼受朱传疑申后能为白华之忠厚胡不能戢父兄之逆谋宜臼能为小弁之亲爱胡乃预骊山之大恶读古序始知二诗托刺故序不可易也今按谓此诗为周人代申后作亦无不可但滮池二章自是申后意中事恐非外人所能及至若骊山之事举以责宜臼则可举以责申后则不可何者宜臼身在申国亲与逆谋何所迯罪故小弁文夀序不谓宜臼作愚深信之若申后被废未必大归又幽王遇弑事在十一年距废后时盖已九载此时申后存亡亦未可知邹氏忠谓观于宫于外在梁在林之咏当时或废处离宫其赋白蕐亦如后世之赋长门耳此论为允若申培説以为幽王废姜后后归申作此然他书絶无载后归申之事故不足信子贡传但存申后二字而缺其二字】
　　车舝刺幽王也王以褒姒为后宫中之人丑之思得贤女代之为后焉【序以为大夫刺幽王也褒姒嫉妬无道并进谗巧败国徳泽不加于民周人思得贤女以配君子故作是诗也愚按以此诗为刺褒姒嫉妬思得贤女以配君子者近之但窃意是宫中之人所作如谓出于大夫则于好友酒殽歌舞等语俱不可通读者详之因忆汉许后之废也成帝欲立赵飞燕为皇后谏大夫刘辅上书以为宜畏天命念祖宗妙选有徳之世考卜窈窕之女以承宗庙顺神祗心塞天下望子孙之祥今乃触情纵欲倾于卑贱之女欲以母天下不畏于天不愧于人惑莫大焉里语曰腐木不可以为柱卑人不可以为主与此诗恶褒姒而思贤女意雅相类或疑何不讽王复故后而讽以别选新婚则此时申后以废黜故或幽忧而死亦不可知但经传无明文耳】
　　间闗车之舝【叶曷韵何葛翻左传作辖】兮思娈季女逝【叶屑韵食列翻】兮匪饥匪渴【曷韵亦叶屑韵巨列翻】徳音来括【曷韵亦叶屑韵纪劣翻】虽无好友【叶纸韵羽轨翻】式燕且喜【纸韵　赋也间襍也厠也横木持门者为闗即门牡也车之横轴似之加铁于轴端使铁与木相间而不得脱是谓间闗下文言舝是也今人以驰驱为间闗义亦本此舝説文云车轴耑键也两穿相背孔頴达云舝无事则脱行乃设之娈説文云慕也季女谓女之少者逝往也言所以设此间闗之舝者为思慕彼少女之故欲以车往迎之使代褒姒为后也此虚拟之辞曰思娈则非有其人可知饥饿也渇通作防説文云欲饮也今经传中凡防字俱作渴括当依释文作佸説文云防也言思慕此季女之深非饥而若饥非渇而若渴所以然者欲闻其有徳之言来与我辈相防聚也思季女之徳音亦以刺褒姒之不徳也虽无好友宫人自谓也宫人从王后之后鱼贯以事主亦有友之义焉式发语声燕通作宴安也言我辈虽无可为季女之好友然使得季女而事之亦庶乎心安而可以自喜乐矣】　依彼平林有集维鷮【萧韵】辰【列女传作展】彼硕女【丰氏本作人】令徳来教【叶萧韵读如浇坚尧翻】式燕且誉【叶遇韵读如芋王遇翻】好【去声】尔无射【叶遇韵都故翻兴也依説文云倚也平林毛传云林木之在平地者也集説文云羣鸟在木上也薛综云雉之健者为鷮尾长六尺陆玑云鷮防小于翟也走而且鸣音鷮鷮然其色如雌雉尾如雉尾而长其头上有肉冠冠上藂毛长数寸如雄雉尾角也其肉甚美故林虑山下人语曰四足之美有麃两足之美有鷮麃者似鹿而小也禽经云火为鷮亢为鹤王安石云鷮字从乔尾长而走且鸣则其首尾乔如也陆佃云鷮走且鸣行止不能自舎女有取节尔夫虽等雉也类有不同则其取以拟象亦因以异若王后翚衣夫人揄翟公之服自鷩冕而下是也鷮又下鷩一等故取以况众妾説文以为雉十有四种字或从弟以此故也诗曰依彼平林有集维鷮言王后无妬忌之行险诐之心能庇其所頼而淑女从焉则如平林之集鷮雉也辰北辰也论语曰居其所而众星共之北辰之象也硕大也硕女即季女前据其在家而言则苐称季女此以正位中宫而言则尊之为硕女也辰彼硕女者拟硕女于北辰尊而仰之若史之称韩愈谓学者尊之如北斗也令善也令徳来教谓以令徳之言来相训告即上章所谓徳音也众妾尊之为北辰而望其来教即末章所谓髙山仰止景行行止也时褒姒己立为后而宫人之言如此则其嫉褒姒无徳甚矣式燕解见上章誉説文云称也好犹爱也尔尔硕女也射通作斁説文云解也硕女有徳音可以教人故众妾皆心安之且相与称道之悦慕尔硕女终无有解释之期也严云悦彼所以恶此也】　虽无防酒式饮庶几【尾韵】虽无嘉殽【丰本作肴】式食庶几【几几相应为韵亦变体】虽无徳与女【音汝叶麌韵读如乳蘂主翻】式歌且舞【麌韵赋也首章言往迎次章欲其立以为后此章则虚拟其初至时也旨嘉皆美也殽通作肴徐锴云谓肉已修】
　　【庖之可食也或云凡非谷而食皆曰肴治中馈者众妾之事故以酒殽言时幽王与褒姒沈湎无度其见于頍弁之诗者方且酒必求旨殽必求嘉此欲反其所为言我虽无美酒殽以为供具尔庶几饮之食之万不至如褒姒之厌纵其口腹也与如与人为善之与朱子云犹助也女朱子云亦指季女也既又内自循省言我辈虽自愧无徳可以助女然忻喜之深诚不自禁其咏犹舞蹈之不置也虽无徳与女即首章谦言虽无好友之意又左昭二十六年齐侯与晏子坐于路寝公叹曰美哉室其谁有此乎晏子曰敢问何谓也公曰吾以为在徳对曰如君之言其陈氏乎陈氏虽无大徳而有施于民豆区釡钟之数其取之公也薄其施之民也厚公厚敛焉陈氏厚施焉民归之矣诗曰虽无徳与女式歌且舞陈氏之施民歌舞之矣此虽断章取义然亦可见式歌且舞为贱者之事也】　陟彼髙冈【阳韵】析【丰本作□】其柞薪【叶阳韵思将翻】析其柞薪【见上】其叶湑【语韵】兮鲜我觏尔我心写【叶语韵敞吕翻】兮【兴也此章言欲黜褒姒也褒姒时为王后不黜之则季女无繇得立故首以析薪为言説文云陟登也冈山脊也析破木也柞郭璞以为栩即柞栎也解见鸨羽篇周处风土记云厯山在始宁邳郯二县界上舜所耕田在于山下多柞树吴越之间名柞为栎故曰厯山罗愿云柞生南方叶细而密今人为梳用之齐民要术称柞砍去寻生料理还复宜种于山阜之曲十年中椽二十年中屋抟薪樵不在此数然则为利亦博矣大木可析曰薪所以施炊防者孔云言为薪是废弃不用之辞湑叶得露而润泽之貌解见蓼萧篇曹居贞云柞坚忍之木其新叶将生故叶乃落附着甚固孔云言有人登彼髙冈之上当必析伐其柞木以为薪析伐其柞木以为薪者以此柞木其叶湑湑然茂盛兮为其蔽冈之髙故伐而去之以兴褒姒其恶众多为其蔽王之明故除而去之也欧阳修云夫艳嬖之兴常在中主第禂既接则情与爱迁顔辞媚熟则事为私夺乘易昏之明牵不断之柔险言似忠故受而不诘丑行已效反狃而为好左右附之憸壬惎之狡谋钳其悟先哀誓揵于宠初天下之事已去而恬不自觉也鲜通作尠少也鲜我觏尔与鲜我方将意同写尔雅注云有忧者思散写也解见泉水篇诗诂云接见曰觏郝敬云柞生髙冈其叶湑然艳妻方煽犹是也惟彼硕女世所鲜有我得觏之易柞薪而为良木心忧亦倾写矣】　髙山仰【阳韵疑刚翻陆徳明本丰本俱作卬】止【陆本丰本俱作之】景行行【叶阳韵户郎翻】止【史记丰本俱作之】四牡騑騑六辔如琴【侵韵】觏尔新【丰本作亲】昬以慰【韩诗作愠云恚也】我心【侵韵　兴也仰説文云举也谓举首而望也景説文云光也郑云明也上行字谓道也下行字谓人之步趋也刘熙云两脚进曰行行伉也伉足而前也此兴季女之贤可为师法与令徳来教相应言山维髙则人共瞻望而仰之彼培塿奚仰焉大道之灿然可见者人则共往来而行之彼邪径奚行焉深誉此所以痛斥彼也亦卑人不可以为主之意韩诗外传云南假子过程本本为之烹鲡鱼南假子曰闻君子不食鲡鱼本子曰此乃君子食也我何与焉假子曰夫髙比所以广徳也下比所以狭行也比于善者自进之阶比于恶者自退之原也且诗不云乎髙山仰止景行行止吾岂自比君子哉志慕之而已矣表记引此诗孔子曰诗之好仁如此乡道而行中道而废忘身之老也不知年数之不足也俛焉日有孽孽毙而后己又徐干云学者如登山焉动而益髙如寤寐焉久而愈足顾所繇来则杳然其逺以其难而懈之误且非矣诗云髙山仰止景行行止好学之谓也倦立而思逺不如速行之必至也矫首而徇飞不如循雌之必获也孤居而愿智不如务学之必达也按此虽非诗义然借意甚精四牡六辔女来时所乘之车即首章所云车舝也騑騑解见四牡篇如琴犹如舞调和之意慰説文云安也严云我愿具四牡之马騑騑然行而不息调其六辔如琴声之相应以往迎此贤女使我见王得此贤女为新昬则慰我心矣言新昬则外其旧者也愚按通章皆虚设之辞非有是人非有是事】
　　车舝五章章六句【左昭二十五年宋元夫人生子以妻季平子叔孙昭子如宋聘且逆之宋公享昭子赋新宫昭子赋车辖义取此诗思得贤女以配君子也子贡传系此诗于宣王之世云乐亲昬也朱子亦以为燕乐其新昬之诗申培説则云宣王中兴士得亲迎其友贺之而作此诗若然皆当入风何縁得入于雅况文义又多所未协乎抑闻之礼云昏礼不贺人之序也申培之説何居又云娶妇之家三日不举乐思嗣亲也新婚安得有燕耶此又可以破子贡及朱子之説矣】
　　角弓父兄刺幽王也不亲九族而好谗佞骨肉相怨故作是诗也【出序　愚按此刺幽王宠任昏姻而疎逺同姓之诗序所谓谗佞指昏姻也申培説与序同魏文帝报曹植诏曰恩泽衰薄不亲九族则角弓之章刺前汉书王音与王谭有隙杜邺説音曰邺闻人情恩深者其养谨爱至者其求详夫戚而不见殊孰能无怨此常棣角弓之所为作也】
