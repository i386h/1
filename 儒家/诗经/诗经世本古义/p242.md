<!-- { "loadSidebar": true } -->
　　氓【石经作甿】之蚩蚩【支韵字从虫之声今俗之作山非】抱布贸丝【支韵】匪来贸丝来即我谋【尤韵亦叶支韵谋悲翻】送子涉淇【支韵】至于顿【尔雅注作敦】丘【尤韵亦叶支韵祛其翻】匪我愆期【支韵亦叶尤韵渠尤翻】子无良媒【叶支韵谟悲翻亦叶尤韵迷侯翻】将子无怒秋以为期【见上　赋也孔頴逹云氓民之一名此妇人见弃乃追本男子诱己之时己所未识故以悠悠天下之民言之愚按氓字从亡从民乃流徙之民非土著者孟子谓天下之民皆悦而愿为之氓许行陈相自楚之滕皆曰愿为滕氓即其义也杨慎云周礼凡治野以下剂致氓以田里安氓以乐昬扰氓以土宜教氓又曰新氓之治注谓新徙来者也若是本国之氓已授田矣又何必以田里安之已安土矣又何必以土宜教之乎以诗与孟子证之尤可验诗曰氓之蚩蚩此葢氓之离其本土而淫于外州者也蚩説文云虫也曰蚩蚩者言其蠢动无知如虫之集聚然鄙贱之辞也布説文云枲织也毛传云币也按周礼载师职郑司农注云里布者布参印书广二寸长二尺以为币贸易物引诗云抱布贸丝即此布也贸説文云易财也徐锴云犹乱也交互之义郑笺云季春始蚕孟夏卖丝孔云欲明此妇人见诱之时节故言卖丝之早晚匪通作非后放此即就也此氓来意非真欲贸易我之丝乃借此以来就我谋欲密邀我为室家耳送説文云遣也亦为随行之义葢遣之去而又随之以行也子者男子之通称指氓也刘熙云丘一成曰顿丘一顿而成无上下大小之杀也尔雅易顿为敦敦亦顿也汉地理志东郡有顿丘县师古云以丘为县也阚骃云顿丘在淇水南按今大名府之开州是其地水经注云淇水屈迳顿丘西又东屈而西转迳顿丘北又按宿胥故渎受河于顿丘县遮害亭东黎山西北防淇水战国策所谓决宿胥之口魏无虚顿丘即指是渎也路史云即古观国后啓五庻俱封于卫是谓五观即此愆説文云过也期犹限也良説文云善也周礼媒氏注云媒之言谋也谋合异类使和成也郑云非我欲过子之期子无善媒来告期时将文选注云辞也郑云请也氓来即女谋本谋即挈是女而归而女意犹未可谓子无良媒先来告我故我行计未办请子无怒以秋为限当从子以往葢将为治装地如下文所言以贿迁耳朱子云夫既与之谋而不遂往计亦狡矣以御蚩蚩之氓宜其有余而不免于见弃葢一失其身人所贱恶始虽以欲而迷后必以时而悟是以无往而不困耳士君子立身一败而万事瓦裂者何以异此可不戒哉】　乘彼垝垣以望复闗【叶先韵圭翻】不见复闗泣【楚辞章句作波】涕涟涟【先韵】既见复闗载笑载言【叶真韵疑斤翻亦叶先韵倪坚翻】尔卜尔筮体【礼记作履注云礼也韩诗亦作履云幸也】无咎言【同上】以尔车来以我贿迁【先韵亦叶真韵苍新翻　赋也乗説文云覆也葢登髙而覆之如乗马之义垝説文云毁垣也垣而毁必危故字从土从危意兼声也垣土墙也复闗当是古闗名滑县志云复闗在县城东北六十里今有复闗堤寰宇记云澶州临河县复闗城在南黄河北阜也复闗堤在南三百歩自黎阳下入清丰县界此氓所居之地不敢斥其名而以所居呼之犹秦人之称樗里也涟澜同字古人谓流涕为泛澜严粲云涟涟涕出接续之貌别后相思凭髙逺望恐其负约则泣喜其践约则笑先笑而继之以言故曰载笑载言也下四句乃其所言者尔指氓曰卜蓍曰筮体谓卜之兆体筮之卦体也车者迎妇载贿之车贿説文云射也妇之嫁装也妇人既与氓有成言乃问之卜筮以决其可托与否而其兆卦之体皆无防咎之言深自喜其得所托故谓尔可遂即以车来我当即以所有之贿财迁徙随子而往不烦再计也厥后色衰被弃似若卜筮不灵然者先儒所谓易为君子谋不为小人谋也坊记子云善则称人过则称己则民不争善则称人过则称己则怨益亡诗云尔卜尔筮履无咎言意谓人之践履动与吉防者不当自以为功必归之于卜筮亦断文取义耳】　桑之未落【药韵】其叶沃若【药韵】于嗟鸠兮无【丰氏本作毋】食桑葚【叶侵韵知林翻释文作椹】于【韩诗外传作吁】嗟女兮无【丰氏本作毋】与士耽【叶侵韵持林翻尔雅作妉】士之耽兮犹可説也女之耽兮不可説【説説相应为韵犹上章载言与咎言相应】也【赋而兴也桑蚕所食叶木也説文凡草曰零木曰落徐锴云木曰落而从草者木但叶落耳其枝干劲与草零无异故从艸秋以为期此时车来桑犹未落故即其景以起兴亦以言贸丝及之然曰未落已隐然见有黄落可虑矣沃本作□説文云溉灌也沃若毛传云犹沃沃然言润泽也鸠毛传云鹘鸠也江东亦呼鹘鸼以其春来冬去偹四时之事故少皞氏取以名司马之官陆佃以为一名鸴鸠按尔雅释鸟云鸴山鹊也以此鸠似山鹊而小又其短尾青黑色多声故亦名鸣鸠也孔頴逹云尔雅鸠类非一知此是鹘鸠者以鹘鸠冬始去今秋见之以为喻故知非余鸠也葚説文云桑实也毛传云鹘鸠食桑葚过则醉而伤其性又旧説鸮食桑葚则革暴鸠食之则淫故戒鸠无食桑葚妇人未嫁称女已嫁称妇诗疏云士者男子行成之大称又未娶亦谓之士周易老妇得其士夫是也耽通作媅説文云乐也严粲云桑之沃若喻情眷欢洽之时鸠嗜桑葚之甘则食之不已犹女爱男情眷之浓而为其所诱故叹鸠无食桑葚女无与士耽今玩诗语意明是以鸠兴女以桑兴士而旧説谓桑之沃若以比妇人容色未衰之时恐未然也説许慎云释也郑云解也士有百行可以功过相除至于妇人无外事维以贞信为节严云女子一失身于人无可解説言其旣奔之后不待爱弛旋即愧悔已无及也钟惺云淫妇人到狼狈时偏看出许多正理説出许多正论与烈女贞妇只争事前事后之别耳】　桑之落矣其黄而陨【叶真韵于贫翻亦叶先韵于权翻诗幅陨既长陨作圆读】自我徂尔三嵗食贫【真韵亦叶先韵频眠翻】淇水汤汤【阳韵尸羊翻】渐车帷【仪礼疏作帏】裳【阳韵】女也不爽【叶阳韵师庄翻】士贰其行【叶阳韵寒刚翻】士也罔极【职韵】二三其德【职韵　赋而比也月令季秋草木黄落此时妇人已在氓家矣陨説文云从髙下也曰其黄而陨者桑叶先黄而后陨以比男子之情眷渐淡而向衰下文三嵗食贫即其事也徂説文云往也往之夫家也三嵗自始嫁至今阅三嵗也食贫犹云茹苦此氓非真贫特不以善遇此妇使如食贫者之食耳汤汤毛云水盛貌渐朱子云渍也车帷在上曰幄在旁曰帷裳郑云童容也孔云以帏幛车之旁以为容饰此惟妇人之车饰为然丈夫车立乘则有葢无帷裳或谓之帏裳爽説文云明也此追其始嫁时而言言我既以身许汝其时虽渡深水至渐车之童容而我犹不遑恤曾不意其所托之非人如此因自恨其不明也士贰其行此有所指必氓别有私者末二句又推本其德而言所以无所止极如斯者繇其心德所藏不能专一故也严粲云士也罔极所谓怨灵修之浩荡也罔极为无穷之意善恶皆可言之魏园有桃谓我士也罔极为志念无穷极蓼莪昊天罔极谓父母之徳无穷极青蝇谗人罔极桑柔民之罔极与此士也罔极皆为反覆无穷极刘公瑾云此妇首称曰氓继而曰子继而曰尔又继而谓之士继而复曰尔又复日士或鄙之或亲之或贵之此所以为怨妇之辞与左成八年晋侯使韩穿来言汶阳之田归之于齐季文子饯之私焉曰大国制义以为盟主是以诸侯懐德畏讨无有二心谓汶阳之田敝邑之旧也而用师于齐使归之敝邑今有二命曰归诸齐信以行义义以成命小国所望而懐也信不可知义无所立四方诸侯其谁不解体诗曰女也不爽士贰其行士也罔极二三其德七年之中一与一夺二三孰甚焉士之二三犹防配耦而况覇主覇主将德是以而二三之其何以长有诸侯乎】　三嵗为妇靡室劳【豪韵亦叶萧韵怜萧翻读作辽】矣夙兴夜寐靡有朝【萧韵亦叶豪韵直髙翻丰氏本作鼂】矣言既遂矣至于暴【号韵】矣兄弟不知咥其笑【叶号韵读如燥先到翻】矣静言思之躬自悼【号韵】矣【赋也靡之言无音之近也男以女为室劳説文云剧也言我三嵗为尔妇无有为人室而受如是之劳剧者侵晨而起至夜方寐靡有一朝之暇所谓劳也钟惺云此妇劬劳何减谷风谷风见弃以色此曰三嵗色未衰也直轻其人耳言即首章来即我谋之言遂犹申也暴通作虣説文云虐也急也咥説文云大笑也初与尔谋为室家惟恐不谐所愿今前言既遂而尔至翻以暴虐加我我之定计从尔兄弟初不及知今见我为尔诱而还为尔暴则惟有咥咥然笑我而已静言思之孽自已作虽躬自痛悼亦何所归咎哉连用数矣字寥落悲前事支离笑此身情况凄絶严粲云此　妇葢父母不存惟有兄弟耳】　及尔偕老老使我怨【叶翰韵乌贯翻】淇则有岸【翰韵】隰则有泮【翰韵丰氏本作畔】总角之宴【叶翰韵于旰翻孔頴逹云经有作丱者因甫田总角丱兮而误】言笑晏晏【叶翰韵乌旴翻】信誓旦旦【翰韵説文作】不思其反反是不思【支韵亦叶灰韵新才翻】亦已焉哉【灰韵亦叶支韵将其翻　赋而兴也及与偕俱怨恚也言初拟与尔相俱至老今甫三嵗而见暴至此则后来老之境皆使我恚恨之境也岸水涯而髙者隰阪下湿也俱见説文郑云泮读为畔畔涯也言淇与隰皆有厓岸以自拱持今君子放恣心意曾无所拘制也总角者直结其发聚之为两角诗有总角丱兮为男子未冠按内则云男女未冠笄者总角衿缨则女子亦得称总角宴安也此总角葢氓所私所谓士贰其行者捐故怜新妇人之所为恨也旧説连下文言我自总角之时即与尔宴乐如古诗结发为夫妻之意亦通晏説文云天清也言笑晏晏者葢象其开霁之状旦旦明也严粲云昊天曰旦之旦此言笑信誓皆指氓言乃追数其昔日挑诱之情状非妇人自谓也尔雅云晏晏旦旦悔爽忒也反复也责其不思念复前言也亦已焉哉者决絶之辞表记子曰口惠而实不至怨菑及其身是故君子与其有诺责也宁有已怨国风曰言笑晏晏信誓旦旦不思其反反是不思亦已焉哉朱子以为此妇人自悔之语言我不自思其反覆以至此则亦如之何哉传曰思其终也思其复也思其反之谓也理亦可通然与孔子引诗之意不合陆化熙云此诗立言有序总是悔之无及最可扼腕荀文若之失身曹瞒栁柳州之濡足叔文其是类也夫辅广云谷风与氓二诗皆怨然谷风虽怨而责之其辞直葢其初以正也氓之诗则怨而悔之耳其辞隐葢其初之不正也沈守正云诗虽作于悔恨然悔所托之非人不悔始奔之不正此所谓淫人之悔也邹忠云婚姻人道之始在易咸称取女渐称女归皆利贞则吉不徒悦徒防而已易归妹曰征凶无攸利葢其卦与渐反位不当而柔乘刚士动于欲而失其健女骄于悦而失其顺淫者之感终非嘉偶故象曰君子以永终知敝夫使行必稽其所敝何至立身一败万事瓦裂自贻伊戚乎】
　　氓六章章十句【序云刺时也宣公之时礼义消亡云云或乃困而自悔防其妃耦故序其事以风焉美反正刺淫佚也朱子谓此非刺诗其曰美反正者尤无理子贡传申培説皆以为鄘人所作亦无据】
