<!-- { "loadSidebar": true } -->
　　鸳鸯于飞毕之罗【歌韵亦叶支韵陵之翻】之君子万年福禄宜【支韵亦叶歌韵牛何翻】之【兴也鸳鸯毛传云匹鸟也罗愿云归蔵曰有鳬鸳鸯盖鳬属也雄名为鸳雌名为鸯水鸟之类多相匹偶好以颈相勾惟此雄雌鸟尤甚其大如鹜其质杏黄色头戴白长毛垂之至尾翅皆黒今妇人闺房中饰鸳鸯以黄赤五采有缨者皆鸂耳然鸂亦鸳鸯之类其色多紫李白诗所谓七十紫鸳鸯双双戏幽亭谓鸂也稽圣赋云雎鸠奚别鸳鸯奚双郑云飞则为双止则相耦崔豹云鸳鸯水鸟也雌雄未尝相离人得其一则其一思而死故谓之匹鸟也陆佃云鹊好外反鸳好内思説文称凤谓鹳□鸳思是己毕説文云田罔也月令注云罔小而柄长谓之毕罗説文云以丝罟鸟也孔頴达云毕罗异器毕则执以掩物罗则张以待鸟旧説谓毕所以掩免按説文训率字为捕鸟毕也象丝罔上下其竿柄也是则捕鸟之率亦名为毕何专指为掩免之物乎鸳鸯匹鸟其飞必双或毕或罗皆可双而得之今人多畜之池塘以供翫赏亦重其匹配之有情故耳孔云鸳鸯性驯善而相耦则取之易得君子指王也万年以传世之久言书云惟曰欲至于万年惟王子子孙孙是也无穷祚皆自此日之伉俪开之福禄之宜非虚祝矣礼记孔子侍坐于哀公哀公曰敢问人道谁为大孔子对曰礼为大所以治礼敬为大敬之至矣大昬为大大昬至矣大昬既至冕而亲迎亲之也亲之也者亲之也是故君子与敬为亲舎敬是遗亲也弗爱不亲弗敬不正爱与敬其政之本与公曰冕而亲迎不已重乎孔子愀然作色而对曰合二姓之好以继先圣之后以为天地宗庙社稷之主君何谓己重乎天地不合万物不生大昬万世之嗣也君何谓己重焉按孔子所言万世之嗣正与此诗咏万年福禄同意鸳鸯不再匹故以兴新昬且刺幽王黜申后立褒姒也凡诗中言于飞者有六曰黄鸟于飞曰仓庚于飞曰防雉于飞皆单举一鸟曰燕燕于飞虽重言之然以比庄姜戴妫则犹之乎皆雌燕也曰鸿鴈于飞则以有大小之异要非一族其以雌雄连言者惟凤凰于飞及此鸳鸯于飞耳卷阿咏凤凰虽不从配匹取义而左传载齐懿氏之卜妻陈敬仲也其妻占之曰吉是谓凤凰于飞和鸣锵锵有妫之后将育于姜亦以雄凤雌凰之俱飞比夫妇也然则此诗双举鸳鸯以兴夫妇抑何疑焉兴意重于飞不重毕罗】　鸳鸯在梁戢其左翼【职韵】君子万年宜其遐福【叶职韵笔力翻　兴也梁即无逝我梁之梁戢郑云敛也敛其左翼以右翼掩之阴阳相下之义也孔云此举雄者而言按尔雅云鸟之雌雄不可别者以翼右掩左雄左掩右雌郑孔之説盖本于此然诗称戢左翼明以鸳鸯合言何得谓单举雄乎陆云止言左翼者盖凡鸟左顾则怒作右盻则喜生飞而起则仰左翼飞而下则仰右翼故今鸷鸟下击皆先侧左翅也又张子厚云禽鸟并栖一正一倒戢其左翼以相依于内舒其右翼以防患于外盖左不用而右便故也二説皆通鸳鸯于飞毕而罗之皆可得所谓飞则为双也鸳鸯在梁戢其左翼以相向所谓止则为耦也遐逺也即所云万年也诗兴夫妇之和睦如此故宜具享长逺之福不言禄者举福可以兼禄也上宜字犹云应尔人与福相配故曰宜其】　乘马在廐摧【説文解字作剉郑云今莝字】之秣【叶队韵莫佩翻】之君子万年福禄艾【叶队韵疑刈翻】之【赋也此下二章皆咏亲迎之事而因以致其颂祷之意按昏义云天地合而后万物生焉夫昏礼万世之始也取于异姓所以附逺厚别也男子亲迎男先于女刚柔之义也壻亲御授绥亲之也亲之也者亲之也敬而亲之先王之所以得天下也出乎大门而先男帅女女从男夫妇之义由此始也冕齐戒鬼神阴阳也将以为社稷主为先祖后而可以不致敬乎是则古之先王亦行亲迎之礼也孔云公羊説天子至庶人娶皆当亲迎左氏説王者尊无体敌之义故不亲迎郑駮之云天子虽至尊其于后犹夫妇也夫妇判合礼同一体所谓无敌岂施于此哉礼记孔子言亲迎继先圣之后为天地宗庙主非天子则谁乎白虎通云天子下至士必亲迎授绥者何以阳下阴也欲得其欢心示亲之心也必亲御轮三周下车曲顾者防淫佚也宋范祖禹论立后疏云进言者必曰天子至尊无敌于天下不当行夫妇之礼而荀卿有言天子无妻告人无匹也如此则是周公之典孔子之言皆不可信而荀卿之言可信也谨按礼冠昬惟有士礼而无天子诸侯之礼故三代以来惟以士礼推而上之为天子诸侯之礼盖以成人之与夫妇自天子至于士则一也乘马四马也廏説文云马舎也周礼马四匹为乘乘马一师四圉三乘为皁一趣马二皁为系一驭夫六系为廏一仆夫计一廏之马凡二百一十有六应干之策此乘马乃亲迎时所用与硕人车牵之四牡同在廏则其未亲迎之时也毛云摧莝也秣粟也郑云摧今莝字按摧之所以为莝者以摧通作挫説文解挫为摧是也挫又通作莝以形声相邻而混莝説文云斩刍也史记范雎坐须贾于堂下置莝豆其前令两黥徒夹而马食之即此莝也秣説文本作防云食马谷也郑云古者明王所乘之马系于廏无事则委之以莝有事则予之谷言爱国用也愚按此谓在廏之马前此无事则莝之今将用之以亲迎则秣之也汉广之诗曰之子于归言秣其马事亦同此艾久也见毛传夜未艾之训当是以艾干久益善又方言东齐鲁衞之间凡尊老谓之艾故训艾为久耳言自今日新昏以往至于万年福禄之来永久而不替也盖祝辞下章仿此】　乘马在廏抹之摧【叶哿韵取果翻按摧字与下绥字虽各有灰支二韵然此摧字通作莝则当用哿韵叶】之君子万年福禄绥【叶哿韵吐火翻】之【赋也此乘马在廏与上章异谓亲迎返时也前此将用以乘车则饲之以秣今既返而在廏则仍饲之以莝也绥尔雅云安也徐锴云升车必执绥所以安也绥者所执辔之总也此承上章艾之言久而不替则安而不迁矣言外见大昏闗系之重如此今申后安在乎失意一人是谓永讫甚为王惜此盛礼也】
　　鸳鸯四章章四句【子贡传谓诸侯所以报天子申培説谓诸侯祝天子之诗朱子谓诸侯所以答桑扈亦颂祷之词三説皆同然于鸳鸯乘马之解不可通也序则云刺幽王也思古明王交于万物有道自奉养有节焉其意以前二章言鸳鸯为交于万物有道后二章言乘马为自奉养有节牵强附防如此盖无理之尤者】
　　白蕐幽王娶申女以为后又得褒姒而黜申后故作此诗【出朱传　按史记周本纪云幽王三年嬖爱褒姒褒姒生子伯服幽王欲废太子太子母申侯女而为后后幽王得褒姒爱之欲废申后并去太子宜臼以褒姒为后以伯服为太子周太史伯阳读史记曰周亡矣昔自夏后氏之衰也有二神龙止于夏帝庭而言曰余褒之二君夏帝卜杀之与去之与止之莫吉卜请其漦而蔵之乃吉于是布帛而策告之龙亡而漦在椟而去之夏亡传此器殷殷亡又传此器周比三代莫敢发之至厉王之未发而观之漦流于庭不可除厉王使妇人裸而噪之漦化为鼋以入王后宫后宫之童妾既龀而遭之既笄而孕无夫而生子惧而弃之宣王之时童女謡曰檿弧箕服实亡周国于是宣王闻之有夫妇卖是器者宣王使执而戮之迯于道而见乡者后宫童妾所弃妖子出于路者闻其夜啼哀而收之夫妇遂亡奔于褒褒人有罪请入童妾所弃女子者于王以赎罪弃女子出于褒是为褒姒当幽王三年王之后宫见而爱之生子伯服竟废申后及太子以褒姒为后伯服为太子太史伯阳曰祸成矣无可奈何据本纪褒姒为后事在幽王三年则申后见黜当在是时金履祥通鉴前编谓三年王始嬖褒姒至五年始废申后及太子宜臼不知何所本然大约误也汲冡竹书亦载三年王始嬖褒姒而不言立之为后或亦丑其事而防之及五年书王世子宜臼出奔申八年书立伯服为太子而郑语史伯有云王嬖是女也使至于为后而生伯服则生伯服乃在褒姒为后之后皆与本纪不合综而覈之废后立后事最在先即幽王三年事其后伯服生宜臼心怀疑惧始出奔申又三年而伯服稍长故遂立之竹书之纪事确矣孔頴达云厉王之末流彘之岁也毁齿曰龀女七岁而毁齿十五而笄帝王世纪以为幽王三年嬖褒姒褒姒年十四若然则宣王立四十六年崩是先幽王之立十一年而生其生在宣王三十六年也厉王流彘之岁为共和十四年而后宣王立自宣王三十六年上距流彘之岁为五十年流彘时童妾七岁则生女时母年五十六凡在母腹五十年其母共和九年而笄年十五而孕自孕后尚四十二年而生作为妖异故不与人道同】
