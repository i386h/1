<!-- { "loadSidebar": true } -->
　　白蕐菅兮白茅束【叶屋韵读如速苏木翻】兮之子之逺俾我独【屋韵】兮【兴也白华尔雅云野菅毛传云已沤为菅孔云沤之柔韧异其名谓之为菅因谓在野未沤者为野菅也解见东门之池篇陆佃云菅茅属也而其华白故一曰白蕐诗序曰白蕐孝子之洁白也按束晳补白蕐诗云白华朱蕚被于幽薄粲粲门子如磨如错白华綘趺在陵之陬蒨蒨士子湟而不渝白华足在丘之曲堂堂处子无营无欲推是以思则白蕐之美信矣茅解见野有死麕篇茅亦洁白故曰白茅孔子谓茅之为物薄而用可重为其可以为借又祭祀亦用之以缩酒然诗人触物起咏寄意不同故楚辞云兰芷变而不芳兮荃蕙化而为茅则亦贱茅之辞此诗取茅与菅对言正以菅茅同类但菅韧茅脆菅比茅为有用故申后以菅自喻而以茅喻褒姒也又左传引逸诗云虽有丝麻不弃菅蒯虽有姬姜不弃憔悴则菅蒯乃憔悴之比而白茅用之于宗庙祭祀或取以包裹礼物其崇重可知亦褒姒得时之比束説文云防也束薪之束字从口木严粲云白蕐柔韧宜为索则刈取之沤以为菅白茅不可用则以纒束白华而已菅喻后茅喻妾以贱承贵宜也欧阳修云言二物各有所施可以并用如妻妾各有职可以并居按天子一后三夫人九嫔二十七世妇八十一御妻皆以助后治内事是亦菅茅相须之意孔云宠褒姒以黜申后似取白茅而弃韧菅之子郑云斥幽王也俾使也我朱子云申后自我也独单也刘熙云鹿也鹿鹿无所依也今之子逺弃我而不相亲近使我单独失所则不独菅茅无别且弃菅而专取茅矣】　英英【韩诗作泱泱】白云露彼菅茅【叶尤韵迷侯翻姚旅谓古本作英英白露霑彼菅茅不知何据】天步艰【丰氏本作囏】难之子不犹【尤韵　兴也草蕐而不实者谓英李云白云水土轻清之气未为层云也而英英如花朶然露者显露之义大凡天清明则夜气降而为泽其名曰露若有云则无露矣故言物之隠而忽见者以露称之如露臂露身之类是也此刺幽王不明言白云在天非能如日月之明也然犹能下炤庶物如菅之非茅茅之非菅一一显露其下了然可指岂有遁形今王惑于嬖宠不知菅之可贵茅之可贱犹之泾渭莫辨玉石无分则非特明有愧于日月抑亦白云之不如矣天步犹天运天步艰难以天下将乱言繇王宠褒姒故天下将乱也犹谋也孔云之子幽王何故不图其变之所繇来而宠之以代后将至于灭国乎诗人深见狐媚惑主乃宗社危亡所系故欲王之深思而自得之痛之至也邹忠云后实天步是虑岂直为己之失意永讫发哉愚按英英白云露彼菅茅申上章白蕐二句天步艰难之子不犹申上章之子二句此上二章皆讽幽王】　滮【説文作淲】池【説文丰本俱作沱】北流浸【陆徳明丰本俱作寖】彼稻田【先韵亦叶真韵他因翻】啸【陆本丰本俱作歗】歌伤怀念彼硕人【真韵亦叶先韵奴延翻兴也滮毛传説文皆云水流貌池説文作沱无池字今按水自江出者别名为沱意凡大水枝流别而为小水者亦皆可以沱称穿地通水曰池亦其类也水经注云鄗水又北流西北注与滮池合水出鄗地西而北流入于鄗滮流浪也而世传以为水名矣鄗地又北迳于渭九域志云京兆府冰池名滮池亦名圣女泉寰宇记云渭水西自京兆鄠县流入长安汉建元三年造便桥跨渭斯滮池之别名西北合渭水今按滮池北入鄗鄗北合渭则是皆北流矣故郑笺云丰镐之间水北流也鄗镐通用浸字本作渐渍之义罗愿云稻性宜水故五谷外别设稻人之官掌稼下地以潴畜水以防止水以沟荡水以遂均水以列舎水以浍写水愚按稻田下流所归之地故以喻褒姒观一彼字可见严云池水滮然北流则止能浸彼在北之稻田耳喻幽王之泽有所偏也啸歌者既啸而复歌解见江有汜篇谢枋得云所谓长歌之哀过于痛哭也伤怀者怀思往事而自伤也念説文云常思也硕人朱子云尊大之称亦谓幽王也愚按亲之则曰之子尊之则曰硕人凡言硕人皆称彼者以幽王既爱褒姒非己所敢亲故也此诗意不专刺王与下章皆是自鸣其不妬忌之意言褒姒未正位中宫之先王泽虽偏于彼亦繇我能容之何幽王之不知返念所以追怀往事怃然欲絶也盖于怨恨之中寓感动之意】　樵彼桑薪【丰本作新】卬烘于煁【侵韵】维彼硕人实劳我心【侵韵　兴也樵据説文是散木之义汉书音义又训取薪者为樵孔云樵者薪之一名但诸事皆反其名以名其事此樵彼桑薪犹薪是获薪也桑虽嘉木但鸠食其葚则淫故氓之蚩蚩篇取以自况此举以喻褒姒亦刺淫乱之意又程大昌云吾防之桑春每气应土脉欲动木津未上则相与腰刀相其良盬凡柯枝繁密而相翳者倒垂乱行而不上达者或又半枯半萎不善茁叶者率皆删剟弃之不使分其正力俗语谓之剃桑言能剪恶存好也张堪守渔阳劝民耕种百姓歌曰桑无附枝麦穗两岐夫桑枝以无所附着为贵则是常加删剪而无有交戛相防者矣按据此则桑木之可析为薪者乃附枝耳亦庶妾之比大木可析者谓之薪卬字从匕从卩与维王之卭从工从邑不同尔雅训卭为我诗人涉卬否是也郭璞云卬犹姎也女人称我曰姎其语转故曰卬烘尔雅説文皆云燎也煁尔雅説文皆以为烓郭云今三隅灶也孔云烓者无釜之灶其上然火谓之烘本为此灶止以然火炤物若今之火炉也上章言北流浸彼犹曰王之自幸之而我姑能容之耳此兴言取彼外来之桑木为薪我则特为置之于煁以共炤燎之用不使有积薪之叹也意褒姒初来时申后必有进之于王而让之当御之事则不徒能容之而已幽王宁不知之乃今之待我何如能不使我抚今思昔而劳病我之心乎此上二章刺王而兼讽褒姒】　鼓钟【韩诗外传亦作钟鼓】于宫声闻于外【叶队韵鱼刈翻】念子懆懆【陆本丰本俱作惨惨】视【丰本作眎】我迈迈【叶队韵读如昧莫佩翻韩诗説文丰本俱作怖怖云意不説好也又很怨也　兴也鼔钟击钟也击钟于深宫之中而其声必彻闻于外喻诚之不可掩盖反兴也韩诗外传云伪诈不可长虚不可守朽木不可雕情亡不可久诗曰钟鼔于宫声闻于外言有中者必能见外也又云孔子见客客去顔渊曰客仁也孔子曰恨兮其心颡兮其口仁则吾不知也言之所聚也顔渊蹙然变色曰良玉度尺虽有十仞之土不能掩其光良珠度寸虽有百仞之水不能掩其莹夫形体也色心也闵闵乎其薄也苟有温良在中则眉睫与之矣疵瑕在中则眉睫不能匿之诗曰钟鼔于宫声闻于外子指王也懆説文云愁不安也陆元朗云愁不申也非一念之而已故曰懆懆迈説文云逺行也王之视我望望然去之不顾若迈而又迈然者逺之之甚也朱子云鼓钟于宫则声闻于外矣念子懆懆而反视我迈迈何哉程子云此自伤其诚意之不能动王也懆懆然忧戚而曽不能感动视我迈迈然而去愚按此承上文兼讽褒姒之后而专讽王言褒姒于我固无情者我之诚意或不足以动彼若王之于我有伉俪之分有相爱之素岂不知我之愁惨如斯而亦漠然不一动念谓之何哉一説以首二句为喻宫庭之事不可掩王当端本以善则如知逺之近知风之自知防之显之意于理亦近之然于下二句兴意不甚闗切故不从】　有鹙在梁有鹤在林【侵韵】维彼硕人实劳我心【侵韵　兴也鹙毛传説文皆云秃鹙也陆佃云鹙性贪恶一名扶老状如鹤而大长颈赤目其毛辟水毒头髙八尺善与人鬪好防蛇刘桢鲁都赋曰绿鹢葱鹙鹙色盖青也按禽经云扶老强力注谓食之益人气力走及奔马即此一名舎利北史后魏明帝时尝获鹙鸟于宫中养之崔光以为此贪恶之鸟野泽所有诗所谓有鹙在梁者魏黄初中鹈暂集而去犹以为戒况饕餮之禽必费鱼肉菽麦稻粱之食岂可留意于丑形恶声哉梁孔云鱼梁也解见衞谷风篇鹤解见鹤鸣篇説文云平土有丛木曰林陆佃云鹤飞必依洲屿止必集林木按鹙鹤相类亦犹之菅茅然特鹙贪鹤洁故兴意以鹙喻褒姒而以鹤自喻郑云鹙也鹤也皆以鱼为美食者也鹙之性贪恶而今在梁鹤洁白而反在林兴王养褒姒而馁申后苏辙云鹙鹤皆以鱼为食然鹤之于鹙清浊则有问矣今鹙在梁而鹤在林鹙则饱而鹤则饥矣幽王进褒姒而黜申后譬之如养鹙而弃鹤也欧阳云言二物皆非其所处如妾不宜居正位而妻不宜被逺弃也维彼硕人实劳我心者王之所为如此所以使我思之极而至于劳但自伤其所遭之不幸而已】鸳鸯在梁戢其左翼【职韵】之子无良二三其徳【职韵兴也鸳】
　　【鸯二句解见鸳鸯篇鸳鸯匹耦相随之鸟雄者名鸳雌者名鸯然则鸳以喻幽王鸯后以自喻梁与上章梁同敛左冀以相向雌雄和睦之象亦反兴也谢枋得云鸳鸯不失其匹耦幽王乃丧其良心嬖妾废后有愧于鸳鸯矣衞诗曰士也罔极二三其徳亦刺夫妇之相弃背也与此意合上章以己与褒姒相形归咎硕人此又专责备之子使之子不二三其徳虽百褒姒何能为其怨之也切矣】　有扁斯石履之卑【支韵】兮之子之逺俾我疷【支韵】兮【兴也扁説文云署也从户册户册者署门户之文也徐锴云门户封署也按何晏景福殿赋云爰有禁扁即此石郑云乘石也周礼夏官仆职云王行则洗乘石郑司农谓乘石者王所登上车之石礼书云王乘车于是石登降也设于两阶今按路寝崇严其上必有题署而于两阶之间又设有乘石焉所谓有扁斯石也履践卑下也履之卑兮是倒句文法言此乘石也虽其处地卑下亦时得防王之践履而我独无繇与王亲近则是斯石之不如也唐诗有云玉顔不及寒鸦色犹带昭阳日影来意亦类此王起沈乘石赋云承玉趾以増丽拂衮衣而更妍洗列周经履合诗雅疷本作疧説文云病不翅也按不翅犹言不止或以为过多之意盖言病之甚也以欲亲近之子不得故至于困病此诗通篇备极曲折而条理故自井然首言妻妾相资王不宜弃妻嬖妾若贵贱倒置恐乱天下次言己亦素有恩于褒姒固不当倾己而王亦不宜听之既又言己诚意不足动褒姒或无足怪而王不知己之念彼至待己与待褒姒相越之逺为可讶既又谓褒姒无足责而独归咎于之子之无良盖至是始露其怨王之意然竟不忍决絶而自叹其不如乘石至以俾我疷终焉亦可谓怨而不怒者矣真徳秀云申后虽见弃而其辞气和平如此信乎其为先王之泽与邹云易家人之九五曰王假有家勿恤象以为交相爱也解者曰夫爱其内助妇爱其刑家也自夫妇之道苦而谷风之篇奏此在氓庶家犹羞称之况为天下主乎记云无以嬖御人嫉庄后夫王后固奉神灵之统理万物之宜者为龙漦之妖幸而至于见黜幽之三纲于是乎沦矣史迁谓妃匹之际或虽合而不能成子姓或能成子姓而不能要其终人能道无如命何是故京室将隆任姒幸逢其盛宗周将灭申后不幸遇其艰岂非命也哉读白蕐之雅有余恫焉嗟夫周失申后而殒于戎衞失庄姜而于狄圣人录白蕐及绿衣终风诸篇以着旤败之原非直为怨妇写防憏而已】
