<!-- { "loadSidebar": true } -->
　　何草【丰氏本作艸后同】不黄【阳韵】何日不行【叶阳韵户郎翻】何人不将【叶阳韵资良翻】经营四方【阳韵　赋也朱子云草衰则黄郑云嵗晚矣何草而不黄乎言草皆黄也孔颖达云何草不黄是见黄而怨若草大始去或欲黄乃行不应见草之黄嗟怨若此明草有生死之期行者覩物而思日月长久征行不息是其所以怨也何日不行言嵗已将尽可休息矣而行犹未已正与北山篇不已于行语意相类此二句只据自己言何人不将二句推广言之见行役者不独一人所以为时事慨也将有相扶持之义字从寸寸者手也言何人不为奉王命以经营四方之故而相将以偕行乎经营解见北山篇幽王之世行役不息之事无所考然读小明大东诸诗意必政令繁兴诛求无艺其仆仆道路之象殆可想见诗即史也】　何草不【先韵亦叶真韵胡匀翻】何人不矜【叶真韵渠中翻亦叶先韵姑元翻韩诗丰本俱作鳏】哀我征夫【丰本征夫作人斯】独为匪民【真韵亦叶先韵弥延翻赋也郑云赤黑色始春之时草芽孽者将生必于此时也孔云色在緅缁之间春秋元命苞稽耀嘉皆言夏以十二月为正物生色黒故知始春之时草牙孽者将生必也王安石云草既黄而死矣嵗暮之时死而复生其色既则又改嵗矣焦氏易林云何草不黄至末尽室家分离悲愁于心按小明篇大夫以十二月西征中歴一嵗至后嵗之二月犹未得归四月篇大夫亦以去嵗六月征伐南国至今嵗四月犹未得归以此而推当时征途所见其为草之歴黄而者多矣矜兢音同通用兢者战栗之貌凡怜人者必为之心寒色战故矜有怜义何人不矜言岂有人而不相矜怜者乎先儒谓天地之性人为贵人之于人尤为同类而相亲正此意也草既黄而又生意之不断也人皆有不忍人之心性体之本然也哀我征夫虽主我言凡同时行役者皆兼举之犹云我辈也匪通作非后同孔云既久役如此哀我征行之夫岂独为非民乎若亦是民当休息何为使之从役久而不得归也谢枋得云东山采薇出车枤杜诸诗叙情悯劳皆以室家之望者为説同为天民血气嗜欲岂有异哉先王以民待民幽王之待民如犬马耳故曰哀我征夫独为匪民】　匪兕匪虎【麌韵】率彼旷野【叶麌韵读如竖上主翻】哀我征夫朝【丰本作鼂】夕不暇【叶麌韵后五翻　赋也兕解见吉日篇虎説文云山兽之君也格物论云虎属阳兽状如猫而大如黄牛黒章钩爪踞牙舌不大于掌生倒刺须硬尖而光横行而妥尾其怒而吼也声如雷百兽为之震恐而风从之生考异邮云三九二十七日阳气成故虎七月而生阳立于七故虎首尾长七尺般般文者阴阳襍也癸辛襍志云虎不行曲路率通作循也从行故有循义旷顔师古云广也毛云空也野者郊外通名陆佃云言兕抵触虎抟噬先王驱而逺之则率彼旷野兕虎之所宜今征人如此则可哀矣按家语楚昭王聘孔子孔子往拜礼焉路出于陈蔡大夫使徒兵距孔子不得行絶粮七日外无所通孔子乃召子路而问焉曰匪兕匪虎率彼旷野吾道非乎奚为至于此乎引诗之意亦为被人驱逐使循行于旷野而无所栖泊也孔云我此役人非是兕非是虎何为循旷野之中与兕虎无异乎时既视民如禽兽故哀我此征行之夫朝夕常行而不得闲暇】有芄者狐率彼幽草【皓韵】有栈之车行彼周道【皓韵兴也芄】
　　【説文云草盛貌徐锴云泛泛然若风之起也狐解见有狐篇以芄言狐者丘氏云毛尾长貌幽説文云隠也幽草谓草中也孔云狐草行草止罗愿云雄狐者君子之象也春秋秦穆伐晋筮之吉曰获其雄狐释者曰夫狐蛊必其君也既而获晋惠公栈説文云棚也竹木之车曰栈按周礼巾车职云服车五乗孤乗夏篆卿乗夏缦大夫乗墨车士乗栈车庶人乗役车注谓服车服事者之车也夏即夏翟之夏五采备乃为夏毂有约曰篆夏篆谓以五采画毂约也夏缦亦五采画如缦帛无篆耳墨车无画以墨漆革车而已栈车谓不革鞔而漆之役车方箱可载任器以共役又大昏礼摄盛亦得乗墨车考工记舆人云栈车欲弇饰车欲侈注谓栈车无革鞔舆亦可折坏故欲弇向内为之饰车以革鞔舆不畏折坏故欲得向外后也未命为士者不得乗饰车士得乗饰车者后异代法也又仪礼既夕篇云賔奠币于栈程良孺云车之上者有栈今人编竹置木亦谓之栈则栈车者编竹为舆也周道谓周之路孔云狐本是草中之兽故可循彼幽草此人本非禽兽何为行彼周道之上常在外野与狐在幽草中同乎故伤之也严粲云士乗栈车行于周之道路非特民也愚按此士葢征夫所从者】
　　何草不黄四章章四句【序云下国刺幽王也四夷交侵中国背叛用兵不息视民如禽兽君子忧之故作是诗也按经有征夫之语故序以用兵不息为言然出使行役皆名曰征不必征伐也至此诗乃征夫所作语气昭然与下国无预或疑为举火召诸侯师之事其曰栈车则谓因兵车不足而取之为物力凋敝之证然篇中言经营四方岂云命诸侯勤王乎子贡传有桓王卒苦之五字而桓王下缺二字申培説直云桓王之世伐滕薛唐杞诸国连嵗不息周人苦之而作是诗今按伐滕薛唐杞事无所考邹忠以为先是鲁隠五年曲沃庄伯以郑人邢人伐翼王使尹氏武氏助之无何而曲沃叛王乃始命虢公伐曲沃而立哀侯于翼喜怒总以恣其私不足彰天讨而三时之中再寻干戈轻用民力如此嗣是鲁隠九年宋公不王郑伯为王左卿士以王命讨之征兵畿内可知己鲁桓四年冬王师秦伯围魏执芮伯以归师竞己甚明年遂有伐郑之役繻葛中肩王令益不行于天下嗣是曲沃灭翼王命虢仲立晋哀侯之弟缗于晋又十年春虢仲谮其大夫詹父詹父有辞以王师伐虢终桓王之世无嵗不有兵革军旅驿骚非止春秋所书伐郑一役而已此正所谓经营四方者按如邹説归之桓王亦近似但篇中何故専指士之栈车为言明与北山偕偕士子之言脗合故仍定以为幽王世之诗】
　　小明大夫悔仕于乱世也【出序】遭时不偶役则偏苦行则过期所以悔也【出冯时可诗説　邓元锡云世乱则制命者庇私人而媢贤必寘之艰虞投之烦剧张之深文刺法或制之前或议其后或牵其左右凌捽顿蹙靡所不至已又从而扢龁之葢内不量心外不度力俾进不得遂退不得全必窘其用蔑其名使败涂地而后已也故北山伤其独劳小明畏其罪罟谴怒反覆也如张之罟然罹之岂有脱哉古于危乱不入不居有以也夫愚按此西征大夫困于行役期已逾而代者不至故作此诗观前三章皆曰念彼共人后二章曰无恒安处无恒安息可见当与北山合看篇名小明欧阳修以为大雅明明在下谓之大明小雅明明上天谓之小明自是名篇者偶为志别耳冯谓耿耿小明乃忧之貌故取以命篇亦通】
　　明明上天照临下土【麌韵】我征徂西至于艽【丰氏本作荒】野【叶麌韵读如竖上主翻】二月【丰本作日】初吉载【丰本作再】离寒暑【叶麌韵读如数爽主翻】心之忧矣其毒大苦【麌韵】念彼共【音恭后同】人涕零【丰本作霝】如雨【麌韵】岂不怀归畏此罪【丰本作辠】罟【麌韵　赋也苏辙云大夫行役久劳而不息故称天之无不照临言臣下无贤劳而不察者也尔雅云春为苍天夏为昊天秋为旻天冬为上天李巡云冬气在上万物伏藏故曰上天陆佃云言时无事在上临下而已今按此以上天对下土则不必泥冬为上天之説诗意呼天而诉之但欲其见察而已故以明明言明明者照也明明在上者以能照为临也郑云征行徂往也我行往之西方也孔颖达云野是逺称艽葢地名今按艽野未详其地説文训艽为逺荒或当是西戎荒服之地耳二月朱子云夏正建夘之月初吉毛传云朔日也孔云以言初而又吉故知朔日也君子举事尚早故以朔为吉周礼正月之吉亦朔日也按二月初吉文系在至于艽野之下当是此时作诗之日非徂征初行之日玩后章云昔我往矣日月方除则知此大夫徂西在前嵗之十二月中歴一嵗至今嵗之二月犹未得归故云载离寒暑也载犹更也按载字从车车所以载物而运行者唐虞号年为载取物终更始以年运而往为义上天之载其义亦同离者脱离之离前此歴春夏而秋已离乎暑今此歴秋冬而春又离乎寒也心之忧矣忧未得归也孔云其忧之甚则如毒药之大苦然共通作供具也共人谓治事之人辅广云即靖共尔位之僚友也愚按此共人葢指在内僚友当出与已代者本安处而不肯供事乃以共人称之亦反词也雨余为零望其来而不来故涕之下有如雨也罟徐云网之总名辅云言其以罪而加人如纲罟取物而物有不及知者也愚按此言已本无罪但恐以归获罪故虽过期懐归而终不敢也桓寛云古者行役不逾时春行秋反秋往春来寒暑未变衣服不易固已还矣上不苛扰下不烦劳各修其业安其性今则繇役极逺尽寒苦之地危难之处今兹往而来嵗还父母延颈而西望男女怨旷而相思故一人行而乡曲恨一人死而万人悲诗曰念彼恭人涕零如雨岂不怀归畏此罪罟】　昔我往矣日月方除【叶遇韵读如措苍故翻】曷云其还嵗聿云莫【叶遇韵漠故翻】念我独兮我事孔庶【叶遇韵读如素苏故翻】心之忧矣惮【陆徳明本丰本俱作瘅】我不暇【叶遇韵胡故翻】念彼共人睠睠【文选注作眷眷】怀顾【遇韵】岂不怀归畏此谴怒【遇韵　赋也日月方除谓十二月也除毛云除陈生新也邢云路云如尧典朔易言丑月嵗功将兴正除旧更新之日云聿皆词也还説文云复也当徂征之时预计之曰何时可以言归必嵗暮方可竣此役葢以匝嵗为期也庶众也郑云我事独甚众言王政不均臣事不同也惮説文云忌难也身独而事众是以心焉怀忧唯忌畏我之力量难支必至于日不暇给也睠顾皆以还视为义所谓内顾也此指共人言谴説文云谪问也念彼在位供事之人方且皆以勤视妻子为念我岂不思家哉只畏上人谴怒之及故不敢耳此章本其于役之始而言之】　昔我往矣日月方奥【叶屋韵于六翻丰本作隩】曷云其还政事愈蹙【屋韵】嵗聿云莫采萧获菽【屋韵】心之忧矣自诒伊戚【叶屋韵子六翻左传作慼】念彼共人兴言出宿【屋韵】岂不怀归畏此反覆【叶屋韵芳六翻赋也奥説文云宛也室之西南隅朱氏云古人室在东南隅门开东北隅为穴入西北隅为堂西南隅为奥】
