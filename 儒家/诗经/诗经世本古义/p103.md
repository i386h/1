<!-- { "loadSidebar": true } -->
　　交交桑扈【麌韵尔雅子贡传申培説丰氏本俱作鳸后同説文作雇】有莺其羽【麌韵】君子乐【音络后同】胥受天之祜【麌韵　兴也交交郑云飞往来貌邹忠云周之盛世有賔礼以亲邦国固交而为泰之时也以桑扈交交起兴正与末章彼交相映桑扈解见小宛篇丘光庭云尔雅桑扈窃脂窃之言浅也窃脂者浅白色也今三四月间采桑之时见有小鸟灰色眼下正白俗呼白鵊鸟是也以其采桑时来故谓之桑扈按左传剡子云我高祖少皡挚之立也凤鸟适至故纪于乌为鸟师而鸟名九扈为九农正扈民无淫者也杜预引尔雅解之云扈有九种也春扈鳻鶞夏扈窃秋扈窃蓝冬扈窃黄棘扈窃丹行扈唶唶宵扈啧啧桑扈窃脂老扈鷃鷃以九扈为九农之号各随其宜以教民事陆佃云贾逵樊光以为春扈趣民耕种夏扈趣民耘耔秋扈趣民收敛冬扈趣民葢藏棘扈为果驱鸟桑扈为蚕驱雀行扈唶唶画为民驱鸟宵扈啧啧夜为农驱兽老扈鷃鷃则趣民刈麦令起不得晏者也説者非之以为入林为果驱鸟入室为蚕驱雀昼驱鸟夜驱兽穷日通宵常在田野非先王所以建官之意则亦以误矣葢九扈农桑候鸟扈民无淫者也故先王名官以主农桑之事取其意云尔非谓依此诸扈使之动作也葢如棘扈则主园事尔桑扈则主蚕事尔驱鸟驱雀非所以为难也又扈字説文本作雇从佳户声徐云雇扈也扈止也婬者过时也扈民不婬为止民使无过时也今按扈乃邑名原无止义当是因雇鸟能止民不淫通用作扈故又因训扈为止也莺鸟名即黄鸟也一名仓庚月令以仲春之月鸣亦名黄鹂鸣则蚕生陆玑云幽州人谓之黄鸟详见葛覃篇罗愿云仓庚者蚕之候故诗称仓庚喈喈采蘩祁祁后人皆以鸎名之此鸟之性好双飞故鹂字从丽又曰鹂必匹飞也有莺其羽谓振羽而羣飞也与桑扈并言者以兴春朝之时爵有尊卑姓有同异皆在班列亦如鸟之不一其族者然又小雅两咏桑扈皆曰交交而秦风之咏黄鸟亦曰交交意其叅襍往来之状殆是相类故此诗于桑扈之下连言莺羽似亦以交交象之俗所云莺梭织柳是也且桑扈旣能扈民无淫而酒以成礼不继以淫末章所云彼交匪傲者虽在乐胥之时未尝忘扈止之戒而鹂必匹飞于同时来朝之义尤有合焉诗人所以取兴于二鸟者意固在是君子朱子云指诸侯也贾谊云胥者相也尔雅云皆也郭璞云方言东齐谓皆曰胥乐胥犹古乐府云今日乐相乐也杨慎云古人倒句法类如此愚按此以献酬款洽言乐胥之度正匪傲所形惟敬故能和也祜説文云福也地天交泰使天子之宠眷不衰即所谓受天之福也】　交交桑扈有莺其领【梗韵】君子乐胥万邦之屏【梗韵　兴也领毛传云颈也鸟将飞则先奋其颈屏小墙当门中者所以御外而蔽内尔雅屏谓之树是也君子能循礼以尽其事上之敬则名分辨纪网正外侮不侵天下和平信乎其足为万邦之屏蔽也曹氏云鲁乗周礼而齐不敢图何屏如之有礼则安无礼则危秦襄公未能用周礼则无以固其国】　之屏之翰【叶元韵读如繁符袁翻】百辟为宪【叶元韵虚元翻】不戢不难【叶歌韵囊何翻】受【説文长笺作逑】福不那【歌韵説文长笺作傩非也上文不难之难当作傩　赋也二之犹是也之屏承上章言翰鸟羽也与屏字皆借字取义言是君子也不特可为万邦之藩屏亦可为天朝之羽翼也百辟泛指其余诸侯也宪毛云法也愚按宪字从心从目故有取法之义言此来朝之君子能循礼则四方诸侯之闻风者皆将以之为法式而谨于礼矣戢説文云藏兵也收敛之义难通作傩説文云行有节也按难傩古文通用周礼方相氏率百时难以索室驱疫礼记月令季冬之月命有司大难论语史记俱作傩是其证也那之为言彼也按説文训那为西夷国故字从邑凡经传语辞用那者皆借声无义故尔雅以为于也杜预以为犹何也郭璞以为语之韵絶也愚谓不那即俗所云不那个也下足以屏万邦上足以翰天朝逺足以宪百辟则受天之祜自是无斁福孰如之使其中不以礼自戢而矜肆未除外不以礼自持而行动无节乃妄欲兾其受福恐亦不足以受彼矣不能受福则那而彼之那者外之之辞也能受福则来而纳之来者内之之辞下章云万福来求是也孝经言诸侯之孝云高而不危所以长守贵也满而不溢所以长守富也此可以通戢难受福之义矣】　兕觥【左传説文丰夲俱作觵】其觩【尤韵説文陆德明本丰本俱作觓】防酒思柔【尤韵】彼【左传前汉书俱作匪】交【前汉书作徼】匪敖【左传前汉书中説俱作傲】万福来求【尤韵　赋也兕觥郑云罚爵也解见巻耳篇吕祖谦云如卷耳罍觥并陈则不必指为罚爵若此诗则罚爵也觩朱子云角上曲貌本作觓防徐云甘也防酒者以酒为防而嗜之犹书云甘酒也柔説文云木曲直也其字从木与刚对看礼记疏云谓情性和柔也此二句解先王制兕觥之意言先王于燕飨之礼所以有觩觩然兕觥之设者何哉以酒为阳物能发人之刚其过在抵触故制兕觥为罚爵以寓戒兕善触者也取其角为觥欲人顾此物则虽以酒之防美为可嗜而必思所以和柔其性情不敢失礼过饮而为酒所困也况飨又与燕不同设几而不倚爵盈而不饮则酒之设亦徒取具文以成礼而非賔主之所酣用者乎彼彼诸侯也交者交接于一堂之谓升降酬酢皆其事也敖当依左传作傲倨也按礼记敖不可长及母怃母敖皆通作傲匪敖兼戢难言左传云万盈数也求本古衣裘字象形后人加衣作裘实一字也此当通作逑説文云聚敛也凡经书中言求者皆是逑字彼君子于行礼交际之间谨守侯度絶无傲侮之形位虽高而不骄情虽通而不肆是虽非有意于敛福而万福皆来就而聚之也易曰德言盛礼言恭谦也者致恭以存其位者也正谓此也上章末句自我受福言此自福就我言犹云富贵逼人耳中説云文中子曰命之立也其称人事乎故君子畏之无逺近高深而不应也无洪纎曲直而不当也故归之于天易曰乾道变化各正性命魏徴曰书云惠迪吉从逆凶惟影响诗云不戢不难受福不那彼交匪傲万福来求其是之谓乎子曰徴其能自取矣左襄二十七年郑伯享赵孟子垂陇公孙段赋桑扈赵孟曰匪交匪敖福将焉往若保是言也欲辞福禄得乎以彼交为匪交字之讹也而前汉书五行志亦云匪徼匪傲万福来求注谓饮酒者不徼幸不傲慢则福禄就而求之古文传写互异如此】
　　桑扈四章章四句【子贡传来子皆谓天子燕诸侯之诗然此飨诗非燕诗也如蓼萧露斯乃燕诸侯诗耳申培説则以为天子燕方伯之诗葢从万邦之屏百辟为宪二句生説其意见亦出于□子邹云夫以桑扈为燕方伯则亦当以彤弓为燕连帅此等总不必臆为之説古者方伯连帅亦未必有専职观所云百辟为宪则文武总在其中如后世六月之吉甫崧高之申伯可见已序则以为刺幽王也君臣上下动无礼文焉范甯序谷梁亦云君臣之礼废则桑扈之讽兴今按诗中原无刺意説者谓盛陈古之君子乐循礼文如此所以刺今之不然殊属附会总之为篇次所惑耳】
　　蓼萧诸侯继世嗣封天子与之燕而歌此【左传襄二十六年卫侯如晋晋人执而囚之于士弱氏秋七月齐侯郑伯为卫侯故如晋晋侯兼享之晋侯赋嘉乐国景子相齐矦赋蓼萧子展相郑伯赋缁衣叔向命晋侯拜二君曰寡君敢拜齐君之安我先君之宗祧也敢拜郑君之不贰也又昭十二年宋华定来聘通嗣君也享之为赋蓼萧弗知又不答赋昭子曰必亡宴语之不怀宠光之不宣令德之不知同福之不受将何以在据二传其一以赋此诗为安先君之宗祧其一以通嗣君之故赋此诗则其为继世嗣封之诗明矣故序云蓼萧泽及四海也岂亦以天子能怀四方之诸侯为泽及四海耶】
