<!-- { "loadSidebar": true } -->
　　将仲子郑庄公欲防弟段授以大邑祭仲諌阳拒之大夫原其情而刺之【出申培説　左隠元年初郑武公娶于申曰武姜生庄公及共叔段庄公寤生惊姜氏故名曰寤生遂恶之爱共叔段欲立之亟请于武公公弗许及庄公即位为之请制公曰制岩邑也虢叔死焉他邑惟命请京使居之谓之京城大叔祭仲曰都城过百雉国之害也先王之制大都不过参国之一中五之一小九之一今京不度非制也君将不堪公曰姜氏欲之焉辟害对曰姜氏何厌之有不如早为之所无使滋蔓蔓难图也蔓草犹不可除况君之宠弟乎公曰多行不义必目毙子姑待之既而大叔命西鄙北鄙贰于己公子吕曰国不堪贰君将若之何欲与大叔臣请事之若弗与则请除之无生民心公曰无庸将自及大叔又收贰以为己邑至于廪延子封曰可矣厚将得众公曰不义不昵厚将崩大叔完聚缮甲兵具卒乘将袭郑夫人将啓之公闻其期曰可矣命子封帅车二百乘以伐京京叛大叔段段入于鄢公伐诸鄢五月辛丑大叔出奔共书曰郑伯克段于鄢段不弟故不言弟如二君故曰克称郑伯讥失教也谓之郑志不言出奔难之也邹忠云尝观楚申无宇云制城邑若体性焉自首领股肱至于手拇毛脉大能掉小故变而不动国为大城未有利者叔段以京患严公郑防不封栎人实使郑子不得其位衞蒲戚实出献公宋萧防实杀昭公鲁卞费实弱襄公齐渠丘实杀无知晋曲沃实纳成师秦征衙实难桓景此即祭仲所谓大城不过百雉及晋师服所谓本大而末小是以能固之説也何国无谋臣而其主不听或戕其弟或戕其身或戕其子孙以此为鉴犹有树国相疑豪植太强酿七国之变者严粲云祭仲之谋迫而浅欲速去其偪曰早为之所庄公之谋狡而深欲养成其恶曰子姑待之公与祭仲皆欲致段于死地所争迟速之间耳公非拒祭仲也国人知公与祭仲有杀段之谋乃反其意设为公拒祭仲之辞以讽之按序云将仲子刺庄公也不胜其母以害其弟弟叔失道而公弗制祭仲諌而公弗聴小不忍以致大乱焉子贡传亦云郑庄公封弟段于京祭足諌之不聴大夫风之严云庄公克段之事左氏以为讥失教诗序以为小不忍皆责之也轻谷梁公羊及胡氏深诛其心以为大恶后之説诗者祖其意以序为非且谓诗人探庄公之心在于杀段而托诸父母诸兄国人以为説冀以稔成其恶耳窃谓此驳序未尽庄公之恶则然而説诗之本意则未也叔段旧有夺嫡之谋庄公固已不能释然于怀矣而又挟材武怙母宠结羣小将不利于宗国此庄公之所深忌也请制弗许请京与之迫于母意不得已焉耳始荅祭仲曰多行不义必自毙继答公子吕曰无庸将自及至公子吕又言之则曰不义不防厚将崩盖挟数用术为秋实黄落之计设心不仁矣观段之浅露为羣小所从臾而欲谋宗国何能为者耶固易之矣及段将袭郑公曰可矣盖幸其衅自彼作谓人不得以议我岂有涕泣而道之之意哉公固非不忍者然春秋乃圣人褒贬之法变风乃国人讽諌之辞不可以并论也此诗止以公与祭仲有杀段之谋故设为公拒祭仲之辞以天理感动之公论开悟之耳如此则不失诗人温柔敦厚之防胡安国云姜氏当武公存之时尝欲立段矣及公既没姜以国君嫡母主乎内段以宠弟多才居乎外国人又悦而归之恐其终将轧已为后患也故授之大邑而不为之所纵使失道以至于乱然后以叛逆讨之则国人不敢从姜氏不敢主而太叔属籍当絶不可复居父母之邦此郑伯之志也王政以善养人推其所为使百姓兴于仁而不偷也况以恶养天伦使防于罪因以翦之乎又云世衰道隠民彛泯乱若宋殇之于冯也衞侯郑之于叔武瑕也皆为利争不胜计也而庄公独以顺母为辞养成段恶夫中也养不中才也养不才故人乐有贤父兄也仁人之于兄弟不蔵怒焉不宿怨焉亲爱之而已矣象忧亦忧象喜亦喜恩掩义也使吏治其国而象不得有为义胜恩也恩义并立而中持衡焉段虽凶逆焉攸乱此春秋责庄公之意也东莱博议云庄公雄猜隂狠视同气如防讐而欲必致之死故匿其机而使之狎纵其欲而使之放养其恶而使之成封京之后伐鄢之前其处心积虑曷尝须臾而忘叔段哉吾尝反覆考之然后知庄公之心天下之至险也祭仲之徒不识其机反諌其都城过制不知庄公正欲其过制諌其厚将得众不知庄公正欲其得众是举朝之卿大夫皆堕其计中矣郑之诗人不识其机反刺其不胜其母以害其弟不知庄公正欲得不胜其母之名刺其小不忍以致大乱不知庄公正欲得小不忍之名是举国之人皆堕其计中矣庄公之机心犹未已也鲁隠之十一年庄公封许叔而曰寡人有弟不能和协而使糊其口于四方况能久有许乎其为此言是庄公欲以欺天下也鲁庄之十六年郑公父定叔出奔衞三年而复之曰不可使共叔无后于郑则共叔有后于郑旧矣段之有后是庄公欲以欺后世也既欺其朝又欺其国又欺天下又欺后世噫嘻岌岌乎险哉庄公之心与胡云庄公志杀其弟使糊其口于四方自以为保国之计得也然身殁未防而世嫡出奔庶孽夺正公子五争兵革不息忽仪亹突之际其祸矣乱之初生也起于一念之不善后世则而象之至于兄弟相残国内大乱民人思保其室家而不得不亦酷乎】
　　将仲子兮无【丰氏本作毋下同】逾我里【纸韵】无【丰本作毋下同】折我树【纸韵】岂敢爱之畏我父母【叶纸韵毋鄙翻】仲可怀【叶防韵胡威翻亦叶灰韵胡猥翻】也父母之言亦可畏【叶防韵于非翻亦叶灰韵乌回翻】也【赋而比也将毛传云请也仲子祭仲也名足仲其字郑大夫也其先为祭封人因以为氏逾説文云越也周礼五家为邻五邻为里皆有地域沟树之折説文云断也杞木名陆玑云栁属也生水傍树如栁叶麤而白色理防赤今人以为车毂按材坚韧故以比段李氏云无逾我里言无与我家事也郑云无折我树喻言无害我兄弟也苏辙云异姓而干公族以谋兄弟譬如逾里而折杞也吕祖谦云首三句辞虽拒仲而意则与之如侍人僚柤告昭公以去季氏之谋公执戈以惧之之类郑云段将为害我岂敢爱之而不诛欤以父母之故故不为也苏云庄公非畏父母之言者也欲必致叔于死耳夫叔之未袭郑也有罪而未至于死是以谏而不聴諌而不聴非爱之也未得所以杀之也未得所以杀之而不禁而曰畏我父母君子知其不诚也故因其言而记之夫因其言而记之者以示得其情也吕云岂敢爱之畏我父母则于段非有所不忍也其拳拳于叔而不得已于姜氏者可见矣郝敬云借庄公之口以诛其心辞若寛而心甚险千载读之如见肺肝诗所以善于讽也郑云怀私曰怀言仲之为我谋实与我亲防以私情论若可怀也然聴人言而忍于同气在父母必有怨望之辞亦可畏也此又诗人因上有畏我父母之言而拨转之以致其讽动之意含情更深严云公未尝有是言也而诗人代公言之若谓公纵不爱段独不畏父母乎盖谲諌也孔云于时其父虽亡遗言尚存故与母连言之也】　将仲子兮无逾我墙【阳韵】无折我树桑【阳韵】岂敢爱之畏我诸兄【叶阳韵虚王翻】仲可怀【见前】也诸兄之言亦可畏【见前】也【赋而比也墙説文云垣蔽也字从啬取爱啬自防也桑亦木之韧者故以比段按孟子曰五畆之宅树墙下以桑则桑在墙下也诸兄毛云公族严云讽公纵不爱段独不畏公族之议乎】　将仲子兮无逾我园【叶先韵于权翻】无折我树檀【叶先韵徒防翻】岂敢爱之畏人之多言【叶先韵倪坚翻】仲可怀【见前】也人之多言亦可畏【见前】也【赋而比也孔云太宰职园圃毓草木园者圃之藩故其内可以种木也檀彊韧之木可以为车亦以比段鹤鸣之诗云乐彼之园爰有树檀罗愿云淮南子十月檀檀隂木也王充云枫桐之树生而速长故其皮脆不能坚刚树檀以五月生叶后彼春荣之木其材彊劲车以为轴人国之人也繇父母而诸兄而国人立言之序如此严云讽公纵不爱段独不畏国人之多言乎吕云畏我诸兄畏人之多言特迫于宗族国人之议论非爱段也具文见意而庄公之情得矣丰熙云庄公所以不惜以京授段者乃老子所谓将欲取之必固与之其术深矣顾诿于诸兄国人之言盖潜秘其机而阳以拒仲之諌耳又晋语公子重耳安于齐姜氏劝之行曰西方之诗有之曰懐与安实疚大事郑诗云仲可怀也人之多言亦可畏也韦昭注云言虽欲从心思仲犹能畏人自止见可怀思可畏也】将仲子三章章八句【左襄二十六年郑伯为衞侯如晋晋侯言衞侯之罪使叔向告郑伯子展赋将仲子兮晋侯乃许归衞侯叔向曰郑七穆防氏其后亡者也子展俭而壹诗篇名多兮字实即此诗也　此诗为祭仲諌大叔事而作语意昭然无可疑者朱子先有成见胷中主定郑衞皆淫诗一闻蒲田郑樵氏谓此淫奔者之辞便欣然引为同调令人懑极】
　　野有蔓草刺郑庄公也祭仲为公谋去段遂有宠于公国人托为公爱仲之辞以刺之【按段之初封京也祭仲实首先为公谋其言曰今京不度非制也不如早为之所无使滋蔓蔓难图也蔓草犹不可除况君之宠弟乎此诗以野有蔓草发端因祭仲之辞也又左传曰初祭封人仲足有宠于庄公庄公使为卿夫仲之先不过一封人耳已而骤进为卿则以为公忠谋之故因而获宠诗所为歌邂逅者此也】
