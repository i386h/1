<!-- { "loadSidebar": true } -->
　　叔【毛诗古本叔上有大字严粲云采诗之初未有序故于首章加大后有序因存而不去犹书序作尧典之下复有尧典二字存其旧也丰氏本作尗下同】于田乘乗【上乘平声下乗去声后仿此】马【叶麌韵满补翻】执辔如组【麌韵】两骖如舞【麌韵家语作儛】叔在薮火烈【文选注作列】具举【语韵】襢【释文作袒説文作膻】裼暴虎【麌韵】献于公所【语韵】将叔无【释文丰本俱作毋】狃戒其伤女【语韵音汝　赋也叔于田毛传以此为叔之从公田也以下文有献于公所之句故云尔若上篇叔于出则段自出田耳乘乗马上乘驾也下乗四数也凡物之四数者皆名乘故四马为乘马四鴈为乘鴈四矢为乘矢又田制四丘曰乘亦其类也又陆佃云古者庶人驾一士驾二大夫驾三诸侯驾四天子驾六乘马则僣诸侯之礼矣盖乱生于车马衣服之间而已大叔于田乘乘马而沃之大夫素衣朱襮此晋郑之所繇乱也执辔如组解见简兮篇辔御马索所谓缰也车四马各两辔以骖马内两辔系于轼骖马外辔及两辕两服马辔分置两手故在手者惟六辔耳骖説文云驾三马也按夏初驾两谓之丽殷益一谓之骖周又益一谓之驷春秋时郑有公子騑字子驷车驾驷马在内两马谓之服在外两马谓之騑是有騑乃成驷也今曰两骖者一骖之外又益一骖即騑是也故礼记注云外騑曰骖董氏云五御之法有舞交衢者盖诗所谓如舞也服制于衡不得如舞其言舞者骖也按周礼保氏掌教国子五驭注云一曰鸣和鸾和在轼鸾在衡皆铃也升车则马动马动则鸾和应二曰逐水曲谓车行如水顺曲而流三曰道君表诗毛传谓裼缠旃以为门裘纒质以为槸闲容握驱而入击则不得入也四曰舞交衢谓车在交道旋应舞节五曰逐禽左谓田车逆驱禽兽使左当君以射此首言叔之善御是往田在道时自矜其能亲代御者执辔其御马光景如此至在薮以下则至其所而田矣后章同韩诗云禽兽居之曰薮毛传云薮泽禽之府也孔颖达云泽水所钟水□曰薮俱是旷野之地但有水无水异其名耳尔雅释地説十薮云郑有圃田此言在薮盖在圃田也烈説文云火猛也具通作俱偕也举火之初举也火烈具举疏以为宵田故持火炤之按周礼大司马中春搜田用火尔雅冬猎名狩火田亦名狩曹氏谓王制昆虫未蛰不以火田惟冬田乃用火孔頴达礼记疏则云今俗放火张罗从十月以后至仲春皆得火田是则田之用火凡春冬皆有之不必宵田也然春冬之火亦自有辨所云搜田用火不过刈草为防驱禽而纳之防中然后焚而射焉所以除陈草习火攻要其所焚者不出于防外非如冬之火田直是放火焚山林以猎也若此诗所云火烈具举后又云具具阜其火势之猛如此定不比春搜之火或即冬之火田耳又叔驰逐自雄郑伯不善教弟其射猎不必尽依礼法然以举火为宵田则似属无当襢説文作膻肉膻也脱衣而见体也亦作亶荀子露亶是也今文讹作襢按襢乃丹縠衣本作裦亦作展即王后六服中之展衣也与肉膻义无涉裼説文云袒也袒者衣缝解也暴当作□説文云疾有所趣也按暴□字易相混不可不辨公庄公也孔云公亦与之俱田也献于公所者进之于君前一説胡嘉云所不必于田所献之曰公所则不在田可知将请也无通作毋禁止辞狃説文云大性骄也字从犬尔雅云复也顔师古云忲也孙炎云狃伏前事复为也盖因骄成惯故徐氏解以为忲惯习是也叔之徒见叔露体解衣疾趋搏虎相与戒叔曰请叔无骄惯此事恐虎之或伤汝也爱之之辞郑氏云段以国君介弟之亲京城大叔之防而所好者驰骋弋猎也所矜者襢裼暴虎也所贤者射御足力也出而人思之者饮酒服马之俦也气习至此而又恃其君母之爱玩于庄公之惟其所欲而不谁何也欲不为叛得乎是则置段于必乱之地者庄公也钟惺云叔段无大志一驰马试剑公子耳其徒夸美亦不过媚子狎客从臾游戏者不然且为曲沃武公矣看将叔无狃戒其伤女及我闻有命不敢以告人气象大小深浅相去多少】　叔于田乘乘黄【阳韵】两服上襄【阳韵】两骖鴈行【叶阳韵寒刚翻】叔在薮火烈具【阳韵】叔善射【祃韵丰氏本作防】忌又良御【叶祃韵五驾翻】忌抑磬控【送韵】忌抑纵送【韵】忌【赋也陆佃云黄骍曰黄黄亦马之上色故駉颂首章曰有骊有黄列子亦曰牝而黄牡而骊马至果天下之马也旧説以乘黄为四马皆黄然则后章乘鸨岂又四马皆鸨乎何叔乗马之骤易如此愚谓乘黄乘鸨俱当于乘字畧断续之盖四马为乘于乘之中有黄者又有鸨者或两服为黄而两骖为鸨也朱子云衡下夹辕两马曰服按服字从舟舟即车辀也盖以两服马居辀两旁得名襄通作骧説文云马之低昻也两服上襄言两服在两骖之上其行并低并昻即下章所言齐首是也两骖鴈行者谓骖少次服行如飞鴈斜行曲礼注云鴈行者与之竝差退是也孔頴达云此四马同驾其两服则齐首两骖与服马鴈行其首不齐故左传云如骖之有靳説文云飞举也盖言接续而举畧无停歇也射説文作防从身从矢谓弓弩发于身而中于逺也篆改矢从寸寸者手也忌语助辞或作其或作已或作记或作期或作萁皆音近也良亦善也御説文云使马也从彳从卸徐锴云彳行也卸解车马也或彳或卸皆御者之职射御不对言叔本善射因有良御而益以济其善射也下二句正举其实抑发语辞毛传云骋马曰磬止马曰控谓之磬者骋马从禽随其所使马即从之曲折如磬也按磬之折杀其形必曲故谓之磬折控説文云引也马行方速遇兽而射引而止之即止随所制勒也朱子云舎拔曰纵覆彇曰送拔即括也矢衔处满则放手以任其去故曰纵彇弓弰头也覆倒也弓满时弓弰向内既放矢则颠倒其弰并指于前如送矢逺去也又严粲云纵放箭也送送箭也今射者云前手攧后手防攧即送也防即纵也能防能攧则矢去劲而有力亦通陆化熙云要知磬时未尝不控纵时即为之送不是二事上章言徒搏苐见其始事之勇此章乃以其射猎之实言也】　叔于田乘乗鸨【叶有韵补苟翻丰氏本作□】两服齐首【有韵】两骖如手【有韵】叔在薮火烈具阜【有韵】叔马慢【叶翰韵莫半翻释文丰氏本俱作嫚】忌叔发罕【叶翰韵黄半翻】忌抑释掤【蒸韵丰氏本作仌礼书作弸】忌抑鬯【丰氏本作韔】弓【叶蒸韵姑翻】忌【赋也鸨鸟名尔雅马骊白襍毛曰鸨盖取诸鸟也郭璞云今呼之为鸟骢齐首马首齐也如手郑云如人左右手之相佐助也朱子云两服并首在前而两骖在旁稍次其后如人之两手上章言乘黄意是主两服为言而并及两骖之善此章言乘鸨意是主两骖为言而明其能为两服之助然苐据骖服并行之象如此无御之善意与首章执辔如组二句不同阜本土山之名刘熙云厚也言髙厚也毛云盛也徐光启云始而具举既而具终而具阜形容火势以渐而炽乃知诗人体物之妙一字不苟此存薮二句虽与上同然已是田事将毕时矣慢毛云迟也孔云凡惰慢者必迟缓故训慢为迟罕毛云希也按罕本罔名所以训希者当是谓其罔目希疏故耳郑云田事且毕则其马行迟发矢希释説文云解也掤毛传及説文皆云所以覆矢亦作冰昭二十五年左传云公徒执冰而踞服虔云冰犊丸盖杜预云犊丸是箭筩其盖可以取饮严云用矢则举掤以开筩既用则纳矢筩中释下其掤以覆筩也鬯孔云韬弓之器鬯弓盖韬弓而纳之鬯中本作韔説文云弓衣也又苍颉名冰为矢房诗注名韔为弓室可作的对盖矢韬弓及田事既毕之时严云言其从容得意如庖丁解牛提刀而立为之四顾为之踌躇满志善刀而蔵之也亦可想叔段洋洋之意矣又云段有不义之谋兄弟之间人所难言诗人优游之意但言段矜能恃勇暴虎以献气陵其兄私党謟事甘言媚説方且踊跃驰骋不能自已从容毕事意气自得其气习轻麤暴如此殆非令终之器所谓智伯射御足力则贤而以不仁行之者也公何为不早禁止之乎吕祖谦云鸷鸟将击必匿其形二诗所载段之轻浅如此宜其为庄公之所易也诗人乃若忧其不能制者岂其未得庄公之情也哉忧之云者兄弟之心也欲止其恶者也涕泣而道之者也易之云者仇敌之心也欲养其恶者也谈笑而道之者也诗人直以兄弟之心为庄公忧耳岂知其他哉万时华云叔之得众如此为魏之信陵齐之孟尝不足为晋之桓叔衞之州吁亦不足何也其知不深其勇不沈结纳皆亾命之人终不足以举大事庄公识破此人弄之股掌中亦久矣桓志杀段固不足言汉文实友爱诸弟不朝赐几杖不问杀辟阳侯不问警跸称制不问卒令以骄恣自败损爱弟之名始知国家大体毕竟私情上稍姑息不得公义上稍寛假不得】
　　大叔于田三章章十句【丰氏本作叔于田　郝敬云于田二诗朱子皆以为郑人爱段而作非也序刺庄公无中才之教防其弟于恶也二诗极道段材艺武勇其缮甲治兵不轨之志隠然言外夫子删诗存此戒人君父兄于子弟爱之能勿劳乎若谓郑人美段而作何足以风又汉匡衡谓郑伯好勇而国人暴虎殊非事实】
