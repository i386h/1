<!-- { "loadSidebar": true } -->
　　【人随进先见东北却到西北然后西南此至深密之地愚按此与尧典厥民隩同义言是时日月正在季冬气方寒而民聚于室之内也愈郑云犹益也蹙説文云迫也何时能来旋乎其如政事纠纷擘画不前愈益蹙迫何哉捋取曰采刈谷曰获萧解见生民篇菽解见七月篇采萧获菽事在秋冬之交言嵗行且暮矣人皆有事于此将以为改嵗之备也董鼎云采萧所以祭也获菽所以畜也观时之晚所以为畜为祭不得有备故忧之而感也诒通作贻遗也伊语辞戚当依左传作慼即忧也郑云我冒乱世而仕自诒此忧悔仕之辞兴起也言亦语辞宿止也兴言出宿亦指共人言冀其起而出宿于外将来代已也然而不可必也故继之曰我一年役事已竣岂不思归哉但畏此供事之人不循常道反覆而未即来耳反覆二字义互相通但倒上而下即为反易面而背即为覆亦微有辨此章又叙其竣事之际而言之】　嗟尔君子无恒安处【叶语韵敞吕翻】靖【外传作静】共【汉书外传丰本俱作恭】尔位正直是与【语韵】神之聴之式谷以女【语韵音汝　赋也嗟叹声君子指僚友谢枋得云即所谓共人也无通作毋诫辞也恒説文云常也安处安于其所止之地也苏辙云有久劳于外则必有久安于内者矣故告之使无以安处为常朱子云言当有劳时勿怀安也靖説文云立竫也竫者亭安也葢亭亭安立而不迁之意书曰自靖解者以为安其义之所当为是也共通作供靖共尔位朂之自靖以供其职则东西南北自当唯命是从矣正者无邪直者无曲此正直指人言与者与之游也僚友中有不正不直之人思中人之欢心必导以择便偷安之説故言此以深规戒之末冀鉴于神亦怨语也聴犹察也式用也谷善也犹言福也春秋传云能左右之曰以女即尔也孔云女者相于之辞礼表记篇子曰事君不下达不尚辞非其人弗自小雅曰靖共尔位正直是与神之聴之式谷以女疏云言若见正直善人于是与之为朋友如此则神明聴聆女之所为用此福禄以与女也徐干引此诗亦云君子之交人也欢而不媟和而不同好而不佞诈学而不虚行易亲而难媚多徳而寡非故无絶交无畔朋书曰慎始而敬终终以不困王应麟云神之聴之终和且平朋友之信可质于神明神之聴之式谷以女正直之道无愧于幽隠愚按此下二章皆反语玩一无字可见责僚友正所以自伤也】　嗟尔君子无【春秋繁露作勿汉书作毋】恒【汉书作常】安息【职韵】靖【繁露作静】共【外传丰本俱作恭】尔位好【去声】是正直【职韵】神之聴之介尔景福【叶职韵笔力翻赋也安息比安处较深息有休息之义言了不事事也好犹慕也此正直主已言言在已当以正直之道为】
　　【好同为王臣劳逸均之若居人于劳而自处以逸不正不直孰甚焉马融云有国之建百工惟才守位谨常非忠之道故君子之事上也入则献其谋出则行其政居则思其道动则有仪秉职不回葢百工之忠也诗云靖共尔位好是正直又礼缁衣篇子曰有国家者章善瘅恶以示民厚则民情不贰亦引此诗此以好是正直为爱好正直之人又是一説介郑云助也按古者主有摈客有介故以介为助景説文云光也景福谓彰明可见之福言谷言福即永保禄位之意荀子引此诗而云神莫大于化道福莫长于无祸董仲舒云圣人于鬼神也畏之而不敢欺也信之而不独任事之而不専恃恃其公报有徳也幸其不私与人福也其见于诗曰嗟尔君子勿恒安息静共尔位好是正直神之聴之介尔景福正直者得福也不正者不得福此其法也左襄七年晋韩献子告老公族穆子有废疾将立之辞曰无忌不才让其可乎请立起也与田苏游而曰好仁诗曰靖共尔位好是正直神之聴之介尔景福恤民为徳正直为正正曲为直参和为仁如是则神聴之介福降之立之不亦可乎庚戌使宣子朝遂老宣于即韩起也】
　　小明五章三章章十二句二章章六句【丰氏本作四章章十二句合嗟尔君子二章为一章　子贡传有厉王出居于彘六字下皆阙文中培説亦云厉王流于彘大夫之从行者歴时既久悲伤而作按此于诗义絶不相蒙正以其中有念彼共人一语为指共伯和耳其妖妄如此】
　　匪风桧之君子行役适周见周道衰微归而感伤之作【序云思周道也国小政乱忧及祸难而思周道焉子贡传有桧之君子四字而其下阙文申培説及朱子皆以为周室衰微贤人忧之而作愚按系此诗桧风之末则作此诗者必桧之贤者也韩非子云郑桓公将欲袭桧先问桧之豪杰良臣辨智果敢之士尽与其名姓择桧之良田赂之为官爵之名而书之因为设坛郭门之外而理之衅之以鸡豭若盟状郐君以为内难也而尽杀其良臣桓公袭郐遂取之今观此诗则桧果非无贤臣也特为郑桓所问耳国安能不亡】
　　匪风发【叶曷韵北末翻】兮匪车偈【叶曷韵胡葛翻前汉书丰氏本俱作揭韩诗外传作】兮顾瞻周道中心怛【曷韵前汉书丰本俱作】兮【赋也匪非通发钱氏云风大起也严粲云今俗呼大风为风发偈博雅云疾也按説文无偈字当依前汉书作揭云髙举也车升髙则在车上者必震荡而不安也此亦车中即事之语郑云回首曰顾广韵云仰视曰瞻与民具尔瞻之瞻同周道朱子云适周之路也孔颖达云言顾瞻周道则周道已过回首顾之愚谓诗言顾瞻虽指适周之路而意之所托则仍在西周盛时其礼乐刑政布在方防者与今之所行大不相同如孔子所谓我观周道幽厉伤之是也孔云怛者惊痛之言诗人言我中心之所以惊怛者非闗风之大作也非闗车之髙举也直谓周道日非回首仰观不觉动伤今思昔之感耳又韩诗外传云国无道则飘风厉疾暴雨折木阴阳错氛夏寒冬温春热秋荣日月无光星辰错行民多疾病国多不祥羣生不夀而五谷不登当成周之时阴阳调寒暑平羣生遂万物宁故曰其风治其乐连其驱马舒其民依依其行迟迟其意好好诗曰匪风发兮匪车兮顾瞻周道中心怛兮前汉王吉治韩诗其上昌邑王疏云臣闻古者师日行三十里吉行五十里引此诗説曰是非古之风也发发者是非古之车也揭揭者葢伤之也今按毛传之解同此但玩诗人语意殊不尔故不从】　匪风飘【叶啸韵匹妙翻】兮匪车嘌【叶啸韵匹妙翻説文作□释文作票丰本作□】兮顾瞻周道中心吊【啸韵】兮【赋也尔雅説文皆云回风为飘李巡云旋风也严云今考尔雅扶摇谓之猋孙炎云回风从下上曰猋乂云回风为飘与猋同音义别葢回风谓之飘其回风自下而上则谓之猋嘌説文云疾也字从口葢言声之疾也程大昌云言嘌嘌无节度也上言风发未明其为何风此言飘则所发者乃回风也上言车偈则行之不安此言嘌则其不安之见于声者也吊毛云伤也上言怛此言吊先惊痛而后悲伤也】　谁能亨【音烹】鱼溉【説文释文俱作摡】之釡鬵【侵韵】谁将西归怀之好音【侵韵比也亨享同字本进熟之义故又借为熟物之名后人加火字于亨下非古文也溉通作摡説文毛传皆云】
　　【涤也少牢礼祭之日雍人溉鼎廪人溉甑是洗器之名鬵説文云大釡也又陆徳明云鼎大上小下若甑曰鬵孔云尔雅防谓之鬵鬵鉹也孙炎云闗东谓甑为鬵凉州谓甑为鉹然则鬵是甑非釡类烹鱼用釡不用甑双举者以其俱在食器故连言耳愚按鬵果是甑则非烹鱼之器不应与釡并言政当依陆氏解其形若甑耳非便可以鬵当甑也烹鱼以喻治国曰溉之釜鬵者取洗濯更新之义以喻当改易辙之意犹易所谓鼎颠趾利出否者与下文懐之好音相照郑云桧在周之东故言西归孔云桧在荥阳周都丰镐周在于西按匪风作于幽王之世周犹都镐故云然懐抱也好音谓安民致治之言贻之好音使之懐之倒句法也言谁有将西归而见周天子者将以兴道致治之理告之使之旷然一大变革其政以复文武成康之盛母徒使人瞻周道而兴感也吕祖谦云匪风思周道何也曰政出天子则强不陵弱各得其所政出诸侯则徴发之烦共亿之困侵伐之暴惟小国偏受其祸所以睠懐宗周为独切也战国时厉喜谓韩王曰大国恶有天子而小国利之以此诗验之其理益明贾谊欲众建诸侯而少其力虽其言略而不精亦可谓少知治体矣章潢曰读素冠而兴孝思读匪风而动忠义故曰兴于诗】
　　匪风三章章四句【王符云匪风冀君先教也会仲不悟重氏伐之上下不能相使禁罚不行遂以见亡所谓先教未详其防】
　　素冠刺不能三年也【出序及朱传子贡传申培説俱同　此诗在郐风中愚意当为刺郐君而作郐君在位好洁衣服计其居先君之丧服制必不能如礼故诗以为刺】
　　庶见素冠【寒韵】兮棘【崔灵恩注丰氏本俱作悈】人栾栾【寒韵説文作脔脔丰本作娈娈】兮劳心【寒韵】兮【赋也庶尔雅云幸也庶见者忧不得见之辞素冠王肃郑孙毓皆以为大祥之冠玉藻云缟冠素纰既祥之冠也注云纰縁边也既祥祭而服之也间传注云黑经白纬曰缟其冠用缟以素为纰故谓之素冠也毛传以为练冠按礼三年之丧十三月而练孔颖逹云毛以此冠练布使熟其色益白是以谓之素焉然经传之言素者皆谓白绢未有以布为素者则知素冠非练也邹忠云人子于亲丧再期则大祥祥后则将即吉于是不以布为冠而以缟然犹不以采为縁而以素葢虽渐易凶而不敢遽用吉此与丧服小记所谓朝服缟冠除丧不类小记曰除殇之丧者其祭也必除成丧者其祭也朝服缟冠此则期功之丧除服所通用不必三年丧也棘韵会云羸瘠也季本云因棘刺而言棘刺叶少而体常露故谓居丧而骨立见者为棘人愚按即此冠素冠之人也栾当依説文作脔云臞也臞者少肉也曰栾栾者毁瘠之甚也劳心诗人自谓也説文无字当依作团云圜也结聚不散之谓世衰礼废庶几有此栾栾之棘人使我得而一见之而其如终不可见何故劳心而至于也陈际泰云上古质朴心丧父母有终身之哀痛焉中世稍漓心不可测也于是制为丧服縁情以为之节文非止于三年然而遂之则是无已也至春秋而废久矣悲夫】庶见素衣【微韵亦叶支韵读如依鱼羁翻】兮我心伤悲【支韵】兮聊与子
