<!-- { "loadSidebar": true } -->
　　殷武三章二章章十三句一章十一句【旧作六章三章章六句二章章七句一章五句　序及子贡传皆云祀高宗也今按此诗明为立高宗新庙而作或于祭祀时仍歌此诗则不可知耳申培説则云帝乙之时武丁亲尽当祧以其中兴功高存而不毁特新其庙称为高宗而祀之故作此歌此葢掇袭疏义之説愚初亦以为然及诵史记武丁之庙已立于其子祖庚之时此昭然有据者何得以臆揣易之乎又古文引此诗皆以为咏成汤左襄二十六年蔡声子曰商颂有之曰不僣不滥不敢怠皇命于下国封建厥福此汤所以获天福也前汉书匡衡曰道德之行繇内及外自近者始然后民知所法迁善日进而不自知是以百姓安隂阳和神灵应而嘉祥见诗曰商邑翼翼四方之极寿考且寜以保我后生此成汤所以建至治保子孙化异俗而懐鬼方也皆为昔有成汤之一句所误】











　　诗经世本古义卷四
<经部,诗类,诗经世本古义>
　　钦定四库全书
　　诗经世本古义卷五
　　明　何楷　撰
　　殷武乙之世诗五篇
　　关雎太姒之德也太姒将归文王思得淑女爲媵故作此诗【胡安国云诸侯有三归嫡夫人行则以侄娣从三国来媵亦以侄娣从凡一娶九女所以广继嗣左传云凡诸侯嫁女同姓媵之异姓则否愚按关雎之诗太姒思求媵于他国之辞也求媵之事自有主之者太姒特思之如是耳于以见赋性之能不妬也故序云关雎后妃之徳也忧在进贤不淫其色哀窈窕思贤才而无伤善之心焉是关雎之义也大戴礼云春秋之元诗之关雎礼之冠婚易之干巛皆慎始敬止云尔韩诗外传子夏问于孔子曰关雎何以爲国风之始也孔子曰关雎之大仰则天俯则地幽幽冥冥徳之所藏纷纷沸沸道之所行如神龙变化斐斐文章大哉关雎之道也万物之所系羣生之所悬命也子其勉之思服之天地之间生民之属王道之原不外此矣子夏喟然叹曰大哉关雎天地之基也又论语子曰关雎乐而不淫哀而不伤或问朱子是诗人性情如此抑诗之词意如此朱子云是有那性情方有那词气声音郑樵云人之情乐者闻歌则感而爲淫哀者闻歌则感而爲伤惟关雎之声和而平乐者闻之其乐不至于淫哀者闻之其哀不至于伤此关雎所以爲美也又云夫子喜鲁太师之乐音莭中度故曰乐矣而不及于淫哀矣而不及于伤皆从乐奏中言之非以别其文义按序云关雎风之始也所以风天下而正夫妇也故用之乡人焉用之邦国焉所谓用之乡人者乡饮酒礼是乡大夫三年宾贤能之礼其经云乃合乐周南关雎是也燕礼是诸侯饮燕其臣子及宾客之礼其经云遂歌合乐周南关雎是也黄佐云燕礼乡饮升歌三终笙入三终间歌三终乃合乐三终以爲乱乱者乐之末章也关雎虽爲风始以合乐在升歌间歌之后则末也是以孔子曰师挚之始关雎之乱洋洋乎盈耳哉刘防孟云尝谓今世所存之诗特其辞与义耳诗之词未尝亡也其声亡也】
