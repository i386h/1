<!-- { "loadSidebar": true } -->
　　周礼鼓人以鼛鼓鼓役事韗人为臯鼓长寻有四尺鼓四尺倨勾磬折○乐书云鼛鼓以臯为义欲役之缓谓之臯鼓臯鼓中高而两端下
　　三洲
　　疏云水中可居曰洲淮上地也
　　笙磬
　　毛云笙磬东方之乐朱云琴瑟在堂笙磬在下○释名云磬罄也声坚罄罄然坚致也○尔雅云大磬谓之毊注云磬形似犂錧以玉为之又云徒击磬谓之寋○尚书夔云于予击石拊石百兽率舞庶尹允谐又云徐州泗濵浮磬○周礼小师正乐县之位凡县钟磬半为堵全为肆眡了掌击颂磬笙磬磬师掌教击磬击编钟教缦乐燕乐之钟磬磬氏为磬倨勾一矩有半其博为一股为二鼓为三参分其股博去一以为鼓博参分其鼓博以其一为之厚已上则摩其旁已下则摩其耑○仪礼大射乐人宿县于阼阶东笙磬西面西阶之西颂磬东面注云笙犹生也东为阳中万物以生是以东方钟磬谓之笙皆编而悬之言成功曰颂西为隂中万物之所成是以西方钟磬谓之颂○礼记云石声磬磬以立辨辨以致死君子听磬声则思死封疆之臣又云叔之离磬○世本云无句作磬尧臣也○乐録云磬叔所造○通礼义纂云黄帝使伶伦造磬○白虎通云磬者夷则之气也象万物之盛也有贵贱焉亲疎焉长防焉三者行然后王道得万物成天下乐用磬也○乐经云黄钟磬前长二律二尺七寸后长二律一尺八寸此谓特悬大磬配镈钟者也孔子在卫所击谓编磬○鬻子注云磬声消躁而近于悲故忧而击磬○乐书云石坚实而不动其卦则干其时则秋冬之交其方则西北之维其风不周其声尚角其音则辨立冬之气也先王以为磬之属焉小华之山其隂多磬鸟危之山其阳多磬髙山泾水出焉其中多磬要之一适隂阳之和者泗濵所贡浮磬而已其用编之则杂而小离之则特而大
　　音
　　乐记云凡音之起由人心生也人心之动物使之然也感于物而动故形于声声相应故生变变成方谓之音比音而乐之及干戚羽旄谓之乐○周礼太师播之以八音金石土革丝木匏竹又云教六诗以六律为之音
　　雅
　　笺云雅万舞也【详见邶风】○朱传云雅二雅也○子夏曰言天下之事形四方之风谓之雅雅者正也言王政之所由废兴也政有小大故有小雅焉有大雅焉○周礼太师教六诗曰风曰赋曰比曰兴曰雅曰颂以六徳为之本以六律为之音○乡饮酒礼燕礼云工歌鹿鸣四牡皇皇者华笙入乐南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪乃合乐燕礼又云若以乐纳賔升歌鹿鸣下管新宫大射云歌鹿鸣管新宫○左传穆叔云文王两君相见之乐也鹿鸣君所以嘉寡君也四牡君所以劳使臣也皇皇者华君教使臣五善季札请观于周乐为之歌小雅曰美哉思而不贰怨而不言其周徳之衰乎犹有先王之遗民焉为之歌大雅曰广哉熈熈乎曲而有直体其文王之德乎
　　南
　　传云南夷之乐曰南○薛君章句云四夷之乐惟南可以和于雅者以其人声及籥不僣差也○文王世子云胥鼓南注云南南夷之乐也胥掌以六乐之防正舞位明堂位曰昧东夷之乐也任南蛮之乐也纳夷蛮之乐于大庙言广鲁于天下也○周礼韎师掌教韎乐祭祀则帅其属而舞之大飨亦如之旄人掌教舞散乐舞夷乐鞮鞻氏掌四夷之乐与其声歌祭祀则龡而歌之燕亦如之○孝经钩命决云东夷之乐曰昧持矛助时生南夷之乐曰任持弓助时养西夷之乐曰侏离持钺助时杀北夷之乐曰禁持盾助时藏皆于四门之外右辟○乐元起曰南夷之乐曰兠西夷之乐曰禁北夷之乐曰昧东夷之乐曰离东夷持矛舞南夷持羽舞西夷持防舞北夷持干舞○白虎通曰南之为言任也任养万物一说东方持矛南方歌西方戚北方击金○正义云言南得总四夷者以周之徳先致南方○朱传云南二南也○吕氏春秋云涂山氏女令其妾待禹于涂山之阳女乃作歌曰候人兮猗实始作为南音周公及召公取风焉以为周南召南○用礼乐师凡射王以驺虞为节诸侯以貍首为节大夫以采苹为节士以采蘩为节磬师教燕乐之钟磬注燕乐房中之乐所谓隂声也钟师凡祭祀飨食奏燕乐笙师燕乐共其钟笙之乐○乡饮酒礼笙入间歌乃合乐周南关雎葛覃卷耳召南鹊巢采蘩采苹注云王后国君夫人房中之乐歌也又云乃息司正乡乐惟欲注云乡乐周南召南六篇之中唯所欲作不从次也乡射礼笙入立于县中西面乃合乐周南关雎葛覃卷耳召南鹊巢采蘩采苹又云歌驺虞若采苹皆五终燕礼间歌鱼丽以下至笙由仪遂歌乡乐周南关雎葛覃卷耳召南鹊巢采蘩采苹若以乐纳賔笙入三成遂合乡乐若与四方之賔燕有房中之乐注云弦歌周南召南之诗而不用钟磬之节也谓之房中者后夫人所讽诵以事君子○左传吴公子札请观于周乐为之歌周南召南曰美哉始基之矣犹未也然勤而不怨矣

　　六家诗名物疏卷四十
　　钦定四库全书
　　六家诗名物疏卷四十一　明　冯复京　撰小雅谷风之什二
　　楚茨篇上
　　仓
　　释名云仓藏也藏谷物也○月令云季春发仓廪赐贫穷孟冬命有司修囷仓务积聚○周礼仓人掌粟入之藏辨九谷之物以待邦用若谷不足则止余散用有余则藏之以待凶而颁之
　　庾
　　释名云庾裕也言盈裕也○周语云野有露积韦昭云庾露积谷也○疏云庾积粟未入仓露地积聚之九章算术平地委粟是也
　　享祀
　　疏云享祀虽总于祭因在前则为灌及朝践○郊特牲云周人尚臭既灌然后迎牲诏祝于室坐尸于堂注云谓朝事时也○礼书云尸入既祼于室然后延之于户西坐于主东南面行朝践之礼是时君出迎牲萧载膟膋合黍稷焫于炉然后诏以羮定焉其礼亦谓之朝事又谓之朝献以象朝时之所养也
　　妥
　　疏云妥侑当馈食之节○郊特牲云举斝角诏妥尸注云妥安坐也尸始入举奠斝若奠角将祭之祝则诏主人拜安尸使之坐尸即至尊之坐或时自不安时则以拜安之○少牢礼云尸即席坐主人拜妥尸即奠○贾公彦云天子诸侯大夫士虽同名馈食仍有小别何者天子诸侯食前仍有馈献一是馈熟隂厌阳厌尸入室乃献大夫士则馈熟与黍稷为隂厌阳厌前无馈献以此为异耳○礼书云羮定诏于堂然后延主于奥尸坐其北主人拜妥尸而奠爵举焉俎则载合亨之熟而簠簋之黍稷进焉又云周官掌次祭祀张尸次于庙门之西及其入也主人立于阼阶东西南面尸盥而进升自西阶主人升自阼阶祝从尸主人从祝尸入即席东面而坐祝主人西南而立皆拜妥尸尸答拜遂坐而挼祭
　　侑
　　特牲礼云尸三饭告饱祝侑之如初○少牢礼云尸三饭又食食胾又食举腊肩又食举牢骼又食告饱祝侑曰皇尸未实侑尸又食举牢肩尸不饭主人不言拜侑尸又三饭○太祝云辨九拜以享右祭祀注云右读为侑劝尸食而拜又云逆尸令钟鼓右亦如之○郑氏云食大名小数曰饭士九饭大夫十一饭其余有十三饭十五饭贾公彦云一口谓之一饭士三饭即告饱而侑大夫七饭而侑诸侯九饭而侑天子十一饭而侑
　　絜牛羊
　　疏云鲜絜尔王者所祀之牛羊于周礼司徒奉牛司马奉羊○刘执中云絜者在涤而刍之也○郊特牲云帝牛必在涤三月稷牛惟具○周礼充人掌系祭祀之牲牲祀五帝则系于牢刍之三月享先王亦如之
　　按絜字古屑奚结二音洁字古通作絜故孔疏云鲜絜所祀之牛羊也朱传无明説今俚儒以絜为度义出自妄臆
　　剥
　　郑云有解剥其皮者○礼运曰腥其俎孰其殽注云腥谓豚解而腥之孰谓体解而爓之孔氏云豚解腥之是解剥其肉体解爓之是煑孰之者陈祥道云国语曰禘郊之事则有全脀王公立饮有房脀亲戚燕饮有殽脀全脀豚解也房脀体解也殽脀骨析也士丧礼特豚四鬄去蹄两胉脊既夕鼎实羊左胖亦如之然则四鬄者殊左右肩髀而为四又两胉一脊而为七此所谓豚解也士丧礼畧豚解而已至虞然后豚解体解兼有焉若夫正祭则天子诸侯有豚解体解大夫有体解无豚解以其无朝践献腥之礼故也○周礼内饔凡宗庙之祭祀掌割亨之事司士凡祭祀帅其属而割牲
　　亨
　　周礼内饔掌王及后世子膳羞之割亨煎和之事凡宗庙之祭祀掌割亨之事外饔掌外祭祀之割亨共其脯修刑膴陈其鼎俎实之牲体鱼腊凡賔客之饔飱飨食之事亦如之邦飨耆老孤子士庻子掌割亨之事亨人掌共鼎镬以给水火之齐职外内饔之爨亨煑辨膳羞之物祭祀共太羮铏羮賔客亦如之
　　肆
　　传云肆陈也或陈于牙疏地官牛人云凡祭祀共其牛牲之牙注云牙若今屠家县肉架则肆谓既杀乃陈之于牙上也○笺云有肆其骨体于俎者释文肆他歴反○礼运云然后退而合亨体其犬豕牛羊注云谓分别骨体之贵贱以为众俎也○礼书云周礼王之牲事冢宰太仆赞之五官共奉之内饔外饔割亨之司士帅其属而割羞诸子正其牲体肱骨三肩臂臑也股骨三肫赂觳也脊骨三正脊脡脊横脊也胁骨三代胁长胁脰肩也正脊之前则膉也肫之上则髀也然则左右肱之肩臂臑与左右股之肫胳觳而为十有二脊骨三与左右胁骨六而为九二觳正祭不荐于神尸主人之俎两髀不升于主人主妇之俎膉不升于吉祭之俎则祭之所用者去髀膉而二十有一去二觳而为十九矣祭统曰商人贵髀周人贵肩以周人之礼观之胁贵中而贱两端骨贵右而贱左贵前而贱后贵上而贱下
　　将
　　传云将齐也王肃云分齐其肉所当用○笺云有奉持而进之者疏云是司徒小子之类然羣臣助祭各有所掌奉持进之非独此二职而已○大司徒云祀五帝奉牛牲羞其肆享先王亦如之小子职云掌祭祀羞羊肆羊殽肉豆
　　祝
　　周礼太祝掌六祝之辞以事鬼神示祈福祥求永贞掌六祈作六辞辨六号九祭九拜几大禋祀肆享祭示则执明水火而号祝隋衅逆牲逆尸令钟鼓右亦如之来瞽令皋舞相尸礼既祭令彻小祝掌小祭祀大祭祀逆齍盛送逆尸沃尸盥赞隋赞彻赞奠凡事佐太祝丧祝掌丧祭之祝号甸祝掌表貉之祝号诅祝掌盟诅类造攻説襘禜之祝号○仪礼士丧既夕有夏祝商祝士虞特牲馈食少牢馈食皆有祝
　　祭
　　周礼大宗伯以吉礼事邦国之鬼神示○尚书大传云祭之为言察也察者至也至者人事也人事至然后祭祭者荐也荐之为言在也在也者在其道也○礼记云礼有五经莫重于祭夫祭者非物自外至者也自中出生于心者也心怵而奉之以礼是故惟贤者能尽祭之义
　　祊
　　尔雅云閍谓之门郭注引诗曰祝祭于祊疏云案祊本庙门之名设祭于庙门因名其祭亦名祊凡祊有二种一是正祭之时既设于庙又求神于庙门之内郊特牲云索祭祝于祊及诗云祝祭于祊注云祊平生门内之旁待賔客之处与祭同日也二是明日绎祭之时设馔于庙门外西室亦谓之祊即郊特牲注云祊之礼宜于庙门外之西室及礼器云为祊乎外是也然则庙门内外皆有祊称○郊特牲曰直祭祝于主索祭祝于祊不知神之所在于彼乎于此乎或诸逺人乎祭于祊尚曰求诸逺者与祊之为言倞也○説文作云门内先祖所彷徨也○王氏云凡祀祼鬯则求诸隂焫萧则求诸阳索祭祀于祊则求诸隂阳之间盖防无不之神无不在求之之备如此
　　神保
