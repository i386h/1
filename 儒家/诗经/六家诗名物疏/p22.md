<!-- { "loadSidebar": true } -->
　　释名云耳耏也耳有一体属着两边耏耏然也○元命包云耳者心之候○真诰云耳者身之牖聴众则牖闭○左传富辰云耳不聴五声之和为聋目不别五色之章为昧

　　六家诗名物疏卷十一
　　钦定四库全书
　　六家诗名物疏卷十二　　明　冯复京　撰国风邶四
　　简兮篇
　　方
　　传云方四方也以干羽为万舞用之宗庙山川○书云柴望秩于山川○礼记云诸侯方祀祭山川嵗徧又云天子祭天下名山大川诸侯祭名山大川之在其地者○周礼大宗伯以薶沈祭山林川泽司服毳冕以祀山川大司乐奏防賔歌函钟舞大夏以祭山川舞师教兵舞帅而舞山川之祭祀○尔雅云祭山曰庪悬祭川曰浮沈
　　按毛解方云四方而继以用之山川则山川为四方矣以社以方传云迎四方气于郊郑康成释舞师云四方四望也其说各异舞师教羽舞帅而舞四方之祭祀教兵舞帅而舞山川之祭祀而毛云以干羽为万舞用之山川者天子礼大山川与四望别诸侯惟祭域内山川而已此传之四方非周官舞师之四方也
　　万
　　毛传云以干羽为万舞○郑注此及鲁颂万舞洋洋皆云干舞也○左隐五年传云考仲子之宫将万焉公问羽数于众仲疏万是舞之大名○左庄二十八传云子元欲蛊文夫人为馆于其宫侧而振万焉夫人闻之泣曰先君以是舞也习戎备也○公羊宣八年有事于太庙仲遂卒于垂壬午犹绎万入去籥传云万者何干舞也籥者何籥舞也何休云干谓盾也能为人扞难而不使害人故圣王贵之以为武乐万者其篇名武王以万人服天下民服之故名之云尔籥所吹以节舞也吹籥而舞文乐之长○夏小正云二月丁亥万入用籥○刘炫左氏说云羽者为文万者为武武则左执朱干右秉玉戚文则左执籥右秉翟○韩诗说云万以夷狄大鸟羽○异义公羊说云乐万舞以鸿羽取其劲轻一举千里
　　按吕东莱读诗记云万者二舞之总名干舞者武舞之别名也籥舞者文舞之别名也文舞又谓之羽舞以今考之书大禹谟舞干羽于两阶孔安国云舞文舞于賔主阶间抑武事是干舞亦得为文舞矣左传将万而问羽数何休说云妇人无武事独奏文乐夏小正万入用籥是羽舞籥舞名万矣息妫闻振万曰先君以是舞习戎备是干舞名万矣依左传疏万是舞之大名孔传干亦文舞者盖取干以自蔽不主杀敌故云文其实干是武舞也万专为干舞自是大戴公羊之说左传注已不依用鲁颂万舞洋洋商颂万舞有奕商鲁之庙其舞岂应存武而废文耶毛释万兼干羽而言义优于郑又何休云武王以万人服天下故舞名万殊不知商已有万舞矣
　　舞
　　吕氏春秋云陶唐氏之始隂多滞伏民气壅阏故作舞以宣导之○山海经云帝俊八子始为舞○左传众仲云天子用八诸侯用六大夫四士二夫舞所以节八音而行八风故自八以下又云季札观周乐舞象箾南籥大武韶濩大夏韶箾注云象箾南籥文王之乐韶濩殷汤乐○周礼舞师掌教兵舞帅而舞山川之祭祀教帗舞帅而舞社稷之祭祀教羽舞帅而舞四方之祭祀教皇舞帅而舞旱暵之事凡野舞则皆教之凡小祭祀不兴舞鼓人职注云兵谓干戚帗列五采缯为之舞师职注云羽析白羽为之形如帗皇析五采羽为之亦如帗又云大司乐以乐舞教国子舞云门大卷大咸大防大夏大濩大武云门之舞圜丘奏之咸池之舞方丘奏之九防之舞宗庙奏之乐师教国子小舞凡舞有帗舞有羽舞有皇舞有旄舞有干舞有人舞注云旄舞者旄牛之尾干舞者兵舞人舞者手舞郑司农云社稷以帗宗庙以羽四方以皇辟雍以旄兵事以干星辰以人后郑云四方以羽宗庙以人山川以干旱暵以皇大胥掌学士之版以待致诸子春入学合舞以六乐之防正舞位以序出入舞者籥师祭祀鼓羽籥之舞賔客飨食亦如之司干掌舞器诸子凡乐正舞位授舞器司兵祭祀授舞者兵司戈盾祭祀授旅贲殳故士戈盾韎师掌教韎乐祭祀则帅其属而舞之旄人掌教舞散乐舞夷乐○文王世子云养老下管象舞大武注云象周武王伐纣之乐以管播其声又为之舞内则云十三舞勺成童舞象二十而冠舞大夏明堂位云升歌清庙下管象朱干玉戚冕而舞大武皮弁素积裼而舞大夏乐记云屈伸俯仰缀兆舒疾乐之文也夔始制乐以赏诸侯其治民劳者其舞行缀逺其治民逸者其舞行缀短又云舞动其容也先鼓以警戒三步以见方再始以着往复乱以饬归奋疾而不拔极幽而不隐疏云谓作大武之乐也又云緫干而山立武王之事也发扬蹈厉大公之志也武乱皆坐周召之治也且夫武始而北出再成而灭商三成而南四成而南国是疆五成而分周公左召公右六成复缀以崇天子祭统云及舞君为东上冕而緫干率羣臣以乐皇尸又云舞莫重于武宿夜
　　庭
　　说文云庭宫中也○读诗记云庭在大门之内寝门之外○玉海云堂下至门谓之庭○庄子循本云庭堂外地也
　　虎
　　说文云虎山兽之君也○尔雅云甝白虎虪黑虎熊虎丑其子狗絶有力麙○方言云陈魏宋楚之间或谓之李父江淮南楚之间谓之李耳或谓之于防自关东西或谓之伯都○易曰云从龙风从虎○运斗枢云枢星散为虎○通卦验云立秋虎始啸○易又云大人虎变其文炳也○月令云仲冬虎始交○考异邮云三九二十七七者阳气成故虎七月而生阳立于七故虎首尾长七尺般般文者隂阳杂也○元命包云猛虎啸谷风起类相动也○论衡云虎出有时犹龙见有期也隂物以冬见阳虫以夏出○汉纪杨赐曰虎者金行参伐之精狠戾之兽○博物志云虎知冲破又能画地卜食今人有画物上下者推其竒偶谓之虎卜○雅翼云虎性至猛烈虽遭逐犹徘徊顾步搏物不过三跃不中则舍之夜以一目放光一目看物猎人候而射之目光堕地得之如白石子生三日即有食牛之气
　　辔
　　尔雅云镳谓之钀载辔谓之轙辔首谓之革注钀马勒旁铁也轙车轭上环辔所贯也革辔靶勒○释名云辔拂也言牵引拂戾以制马也辔之为饰有衔勒覊缰鞚之类以成其用也衔在口中之言也勒络也络其头而引之镳包也在旁包敛其口也覊检也所以持制之也缰疆也系之使不得出疆限也缰亦曰靮故埤苍曰靮马缰也鞚控制之义○家语曰善御马者正身以緫辔
　　组
　　礼记疏云组紃俱为绦也皇氏云组是绶也然则薄濶为组似绳者为紃○说文云组绶属其小者以为缨○周礼典丝凡饰邦器者受文织丝组○汉书云锦绣纂组害女工者也
　　籥
　　尔雅云大籥谓之产其中谓之仲小者谓之箹注籥如笛三孔而短小○毛传云籥六孔○广雅云籥谓之笛有七孔○释文云以竹为之长三尺执之以舞○周礼笙师掌教龡籥郑注籥如篴三孔又云籥师掌教国子舞羽龡籥祭祀则鼓羽籥之舞賔客飨食亦如之○文王世子云春夏学干戈秋冬学羽籥○陈云籥所以为声声由阳来故执籥于左左阳故也○赵岐孟子注云执籥以节众也○何休公羊注云籥所吹以节舞○释名云籥跃也气跃出也○宋书乐志云籥不知谁所造今凯容宣烈舞所执羽籥是
　　翟
　　尔雅云鸐山雉郭璞曰尾长者今俗呼山鸡○禹贡徐州羽畎夏翟传云羽中旌旄羽山之谷有之○禽经注云山雉长尾尤珍防之林木之森郁者不入恐触其尾也雨则避于嵓石之下恐濡湿也久雨亦不出而求食死者甚众○乐书云容自隂作故秉翟于右右隂故也左传五雉尔雅十二雉而舞之所取者特翟山雉耳以其羽犹可用为仪执之以舞所以为蔽翼者也又云记曰比音而乐之及干戚旄羽谓之乐又曰干戚旄狄以舞之言羽又言狄何也后之六服袆衣摇狄阙狄袆衣缋翚狄于衣尔雅谓素质五色皆备成章者也揄狄缋揄狄于衣尔雅谓青质皆备成章者也所谓羽者岂翚狄揄狄之羽与○古今注云殷高宗时有雊雉之祥服章多用翟羽周制以为王后夫人之车服
　　按陈氏乐书其释翟也既以为山鸡其释羽舞也又以为翚鹞一家之说自相抵梧然翚鹞皆有狄名后之五路重翟厌翟安知不以青素质五色成章者饰之或翟是雉之通名舞师注羽舞析白羽白雉为瑞鸟不易得必是钟氏之所染矣
　　赭
　　说文云赤土也○郭山海经注云紫赤色○子虚赋云其土则丹青赭垩
　　锡爵
　　礼记云祭有畀煇胞翟阍寺者惠下之道也翟者乐吏之贱者也○毛传云见惠不过一散○朱传云即仪礼燕饮而献工之礼
　　按郑以公庭为宗庙故引畀翟朱不拘祭祀故引献工畀翟在祭之末惠以五升之散献工之礼则乡饮酒乡射燕礼大射俱有之大畧卒歌主人献工一人拜不兴受爵主人拜送爵乡饮乡射于阼阶上燕礼大射于西阶上荐脯醢使人相祭工饮不拜既爵授主人爵众工则不拜受爵辨有脯醢不祭工不辞洗笙入主人献之于西阶上一人拜尽阶不升堂受爵主人拜送爵阶前坐祭立饮不拜既爵升授主人爵众笙则不拜受爵坐祭立饮辨有脯醢不祭惟大射不献笙畧下乐也然合此二说推之此硕人非士复非府史何者若士则尸饮九已有散爵之献若府史亦恐不在工歌之列殆是乐正之下众工礼云贱吏是也
　　爵
　　说文云礼器也象爵之形中有鬯酒又持之也所以饮器象爵者取其鸣节节足足也○周礼太宰祀五帝大神享先王赞玉爵内宰后祼献赞瑶爵梓人为饮器勺一升爵一升觚三升献以爵而酬以觚一献而三酬则一豆矣食一豆肉饮一豆酒中人之量也郑注觚当为觯豆当为斗○月令反执爵于大寝命曰劳酒礼器琥璜爵又云宗庙之祭贵者献以爵贱者献以散尊者举觯卑者举角明堂位爵夏后氏以琖殷以斚周以爵又云爵用玉琖仍雕加以璧散璧角少仪客爵居左其饮居右介爵酢爵僎爵皆居右○韩诗说云爵尽也足也二升曰觚觚寡也饮当寡少三升曰觯觯适也饮当自适也四升曰角角触也不能自适触罪过也五升曰散散讪也饮不自节为人所谤讪也总名曰爵其实曰觞觞者饷也觥亦五升所以罚不敬非所以饷不得名觞○三礼图云爵受一升尾长六寸博二寸傅翼兊下方足漆赤云气○礼书云祭统尸酢夫人执柄夫人受尸执足柄其尾也有足而尾命之以爵盖制若雀然也吉礼之爵全篆明堂位加以璧散璧角则天子自觯而上用玉矣燕礼大射以象觚象觯献公则诸侯之爵用象矣燕礼司正饮角觯士丧礼奠亦角觯盖大夫饰以角士木而已丧奠用角觯摄盛也觯中觞也先儒言诸觞皆形制同而升数异然爵如雀觚不圎形安得而同哉书称上宗奉同则周爵又谓同也○埤雅云崔豹古今注曰九月雀入水不则多淫泆酒善使人淫泆故一升曰爵所以戒也
　　榛
　　说文云□果实如小栗榛木也【今书传通作榛】○诗义疏云榛栗属有二种其一种之皮叶皆如栗其子小形如杼子表皮黑味亦如栗所谓树之榛栗者也其一种枝茎如木蓼生高丈余作胡桃味辽代上党皆饶○周礼笾人云馈食之笾其实榛○曲礼云妇人之贽椇榛枣栗内则云枣栗榛柿○尔雅翼云榛枝茎如木蓼叶如牛李色高丈余子如小栗核中悉如李生则胡桃味膏烛又美亦可噉渔阳辽代上党皆饶郑注礼曰似栗而小关中鄜坊甚多然则其字从秦盖此意也又一种大小枝叶如栗其子形如杼味亦如栗所谓树之榛栗者是大木非榛楛之榛若女贽则宜两者皆可用○本艸图经云桂阳有□而丛生实大如杏子中仁皮子形色与栗无异但差小耳又有奥栗皆与栗同子圎而细或云即□也今此色惟江湖有之
