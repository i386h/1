<!-- { "loadSidebar": true } -->
　　按礼记月令及中霤礼吕览皆曰冬祭行行在庙门外之西檀弓云毁宗躐行是也淮南子白虎通则云冬祀井其説以井者水之生藏在地中冬亦水王万物伏藏故祀井于冬也二説不同恐当以礼记为正縁月令祭法竝有祭行之言及中霤礼所记祭行礼甚详不应皆误蔡邕亦以为冬祭行
　　沙
　　説文云沙水中散石也○易需卦九二需于沙注云沙接水者○释水云潬沙出注云今河中呼水中沙堆为潬
　　脯
　　释名云脯搏也干燥相抟着也脩缩也干燥而缩也○周礼膳夫凡王之稍事设荐脯醢腊人掌干肉凡田兽之脯腊膴胖之事凡祭祀共豆脯荐脯膴胖凡腊物賔客丧纪共其脯腊注云薄析曰脯捶之而施姜桂曰腶脩腊小物全干○曲礼云以脯脩置者左朐右末祭宗庙脯曰尹祭妇人之挚脯脩内则牛脩鹿脯田豕脯麋脯麕脯大夫燕食有脍无脯有脯无脍郊特牲云大飨尚腶脩而已矣少仪云其以束脩赐人若献人则执脩以将命○礼书云膳夫凡王之稍食则脯醢冠礼醮则脯醢丧礼小敛特豚脯醢以脯醢之于鱼腊俎为轻故也大飨尚腶脩以礼賔冠礼取脯以见母婚礼賔取脯授从者燕礼賔执脯赐钟人又婚礼妇挚腶脯以见姑学者束脩以见师以脯之于礼为重故也用之于前则冠礼始醮再醮之类是也羞之于后则笾人加笾之实栗脯是也脯体之直谓之脡士虞脯四脡乡饮礼荐脯五脡是也脡亦谓之膱乡射礼荐腊用笾五膱祭半膱膱长尺二寸是也
　　潨
　　説文云潨小水入大水也○笺云水外之高者也
　　亹
　　传云亹山絶水也○诗缉云亹谓山当水路令水势防絶也西汉地里志金城郡有浩亹县注云浩水名也亹者水流峡山间两岸深若门也
　　假乐篇
　　百辟
　　笺云畿内诸侯○王制云天子三公之田视公侯天子之卿视伯天子之大夫视子男天子之元士视附庸天子之县内诸侯禄也外诸侯嗣也○周礼太宰以八则治都鄙注云公卿大夫之采邑王子弟所食邑在畿内者载师云以家邑之田任稍地以小都之田任县地以大都之田任畺地贾公彦云家邑大夫之采也小都六卿之采也大都三公之采也亲王子母弟与公同处而百里次疏者与六卿同处而五十里次疏者与大夫同处二十五里○典命云王之三公八命其卿六命其大夫四命其出封加一等
　　按孟子云天子之卿受地视侯大夫受地视伯元士受地视子男与王制所言不同郑以王制为殷因夏礼然则王制是夏商之法孟子自説周制矣郑氏谓周公制太平拓大九州之境故公封方五百里侯封方四百里伯封方三百里子封方二百里男封方百里而内诸侯采地最多者俭于百里何也以百里五十里二十五里为差与王制孟子俱不合郑果何据乎孟子又以百里七十里五十里三等之封为周制若使周制果如大司徒所云孟子何以不闻乎且周公虽致太平计其拓地岂能殊絶殷夏之世而封外诸侯之地遽加多若此外诸侯既加内诸侯又不应独俭凡此皆周礼之可疑者也郑氏注大司徒既以王制县内之数为夏之采地周则未闻注小司徒又云采地百里之国凡四都五十里之国凡四县二十五里凡四甸是前后自相戾也其注王制云畿内封国之数各有致仕者副之载师注又以宅田任近郊之地为致仕之家所受田其稍县畺三等不云有致仕者之田在内盖亦以为周变前代之法其详不可得而攷矣王制孟子皆云有天子元士之地岂即载师所谓以士田任近郊者乎
　　公刘篇
　　积
　　笺云乃有积委○周礼大司徒大賔客令野修道委积小司徒小賔客令野修道委积遗人掌邦之委积以待施惠乡里之委积以恤民之囏阨门闗之委积以养老孤郊里之委积以待賔客野鄙之委积以待羇旅县都之委积以待凶荒凡賔客防同师役掌其道路之委积凡国野之道路室有委候馆有积注云委积者廪人仓人计九谷之数足国用以其余共之少曰委多曰积遂人凡賔客令野修道而委积遂师賔客庀其委积廪人以嵗之上下数邦用凡邦有防同师役之事则治其粮与其食仓人凡国之大事共道路之委积掌讶賔客至戒官修委积
　　粮
　　説文云谷食也○周礼廪人凡防同师役之事治其粮
　　槖囊
　　传云小曰槖大曰囊○孙弈示儿编説文曰无底曰囊有底曰槖董氏曰无底曰槖有底曰囊唐韵云槖无底囊二説不同并存之○徐锴曰无底曰槖今纒腰下者○诗缉云东方朔传云奉一囊粟是粮米盛于囊也
　　戚【详见齐风斧】
　　传云戚斧也○释名云戚慼也斧以斩断见者皆慼惧也
　　
　　传云钺也疏云钺大而斧小大公六韬云大柯斧重八斤一名天钺○刘存事始案舆服志曰黄帝制以铜为鳯首衔刃古今注云金斧黄钺也铁斧钺也三代通用之武王以黄钺斩纣太公以钺斩妲己将军出征授黄钺者亦以铜为之○韩诗外传云诸侯有徳八锡鈇钺
　　巘
　　传云巘小山别于大山也○释名云小山别大山曰甗甗甑也甑一孔者甗形孤出处似之也○尔雅云重甗隒注云谓山形如累两甗甗甑山形似之因以名云
　　百泉溥原
　　曹氏曰汉朝那县属安定郡隋改为百泉县属平凉郡魏于其地置原州唐因之百泉溥原即其处○一统志陜西平凉府镇原县汉为安定郡后魏置原州
　　庐
　　周礼遗人凡国野之道十里有庐庐有饮食三十里有宿宿有路室路室有委五十里有市市有候馆候馆有积注庐若今野候徒有庌也宿可止宿若今亭有室矣候馆楼可以观望者也一市之间有一庐三宿
　　依
　　笺云公刘既登堂负扆而立○尔雅云牖户之间谓之扆注云窻东户西也礼云斧扆者以其所在处名之疏云本户牖之间名扆觐礼天子设屏风之状于户牖间因名此屏风为扆是以其在扆处即名曰扆也○觐礼云天子负斧依于户牖之间左右几注云依如今绨素屏风也有绣斧文所以示威○明堂位云天子负斧依南乡而立
　　牢
　　礼书曰养马谓之闲养牛羊豕谓之牢闲以防之牢以固之各象其性而制之也○郊特牲云帝牛必在涤三月稷牛惟具郑氏曰涤者牢中搜除处○周礼肆师大祭祀展牺牲系于牢颁于职人充人掌系祭祀之牲祀五帝则系于牢刍之三月享先王亦如之○何休公羊注云涤宫名养帝牲三牢之处也涤取其荡涤洁清三牢者各主一月取三月一时足以充其大牲
　　匏
　　陆佃礼图云旧图匏爵用匏片为爵据此乃杓也若爵宜截其鼻以盛酒不应破匏为之郑氏説取甘匏去抵以齐为正○礼记云郊器用陶匏以象天地之性也又云三王作牢用陶匏
　　流泉
　　郡县志云邠州三水县以县界有罗川谷三泉并流故以为号豳城在县西髙泉山亦曰甘泉在永寿县北二十五里五龙原在新平县南三里原侧有五泉水因名
　　三单【互见无衣篇师】
　　笺云公刘迁豳丁夫适满三军之数单者无羡卒也○春秋传曰成国不过半天子之军诸侯之大者三军可也○周礼小司徒上地家七人可任者家三人中地家六人可任者二家五人下地家五人可任者家二人凡起徒役母过家一人以其余为羡惟田与追胥竭作贾氏曰此谓六乡之内上剂致甿一人为正卒其余为羡卒若六遂之内以下剂致甿一人为正卒一人为羡卒其余皆为余夫饶逺故也○遂人以下剂致甿注云以下剂为率谓可任者家二人
　　隰原
　　孔氏曰禹贡雍州原隰底绩公刘居豳度其隰原以治田是豳居原隰之野○郡县志云邠州新平县有五龙原永寿县有永寿原宜禄县有浅水原
　　彻
　　孟子曰夏后氏五十而贡殷人七十而助周人百亩而彻彻者彻也助者借也诗云雨我公田遂及我私惟助为有公田由此观之虽周亦助也○王制曰古者公田借而不税○左传云谷不过借以丰财也○谷梁传云古者什一借而不税○公羊传曰古者什一而借○郑匠人注云周制畿内用夏之贡法税夫无公田邦国用殷之助法制公田不税夫贡者自治其所受田贡其税谷助者借民之力以治公田又使收敛焉诸侯谓之彻者通其率以什一为正孟子云野九夫而税一国中什一是邦国亦异外内之法耳○朱子孟子章句云周时一夫受田百亩乡遂用贡法十夫有沟都鄙用助法八家仝井耕则通力而作收则计亩而分故谓之彻语録云此亦不可详知但因洛阳议论中通彻而耕之説推之耳或但耕则通力収则各得其亩亦未可知也按彻兼贡助二法助法当如朱子所言公田有庐舎在内是也如郑通率之説则助之所取重贡之所取轻非孟子皆什一之防也
　　夕阳
　　尔雅曰山西曰夕阳孙炎曰夕乃见日
　　锻
　　传云锻石也笺云所以为锻质○説文作碫云厉石也朱传云锻铁也○禹贡梁州厥贡璆铁银镂○月令季春命工师审五库之量金铁母或不良○广雅云铁朴谓之砺○一统志终南山出铁
　　皇涧过涧
　　传氏曰二涧当在邠州界
　　芮
　　传云芮水厓也笺云芮之言内也○朱传云芮水名出呉山西北东入泾周礼职方作汭○夏官职方云雍州其川泾汭注云汭在豳地○一统志汭水在陜西鳯翔府陇州城西北源出蒲薮东入泾水周职方雍州其川泾汭诗曰汭鞫之即皆谓是也呉岳在陇州南八十里
　　鞫
　　尔雅曰隩隈也厓内为隩外为鞫李巡曰厓内近水为隩其外为鞫孙炎曰内曲里也外曲表也
　　泂酌篇
　　餴
　　传云餴馏也○释言云饙馏稔也孙炎曰蒸之曰饙均之曰馏郭璞曰今呼饭为饙饙熟为馏○説文云饙一蒸米也馏饭气流也
　　卷阿篇
　　昄
　　朱传或曰昄当为版版章犹版图也○周礼小司徒聴闾里以版图司防云掌凡在版图者之贰以逆羣吏之治注版户籍也图土地形象田地广狭司书掌邦中之版土地之图职方氏掌天下之图小司寇登民数自生齿以上登于天府司民掌登万民之数自生齿以上皆书于版
　　鳯凰
