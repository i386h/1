<!-- { "loadSidebar": true } -->
　　月令仲夏命有司为民祈祀山川百源大雩帝用盛乐乃命百县雩祀百辟卿士有益于民者以祈谷实注百辟卿士古者上公若句龙后稷之类疏百辟则古之上公国语鲧为宗伯祭法有祀之文社稷五祀虽为王朝卿士兼带上公之官故左传云封为上公祀为贵神○周礼舞师掌教皇舞帅而舞旱暵之事稻人旱暵共其雩敛司巫若国大旱则帅巫而舞雩女巫旱暵则舞雩左传云龙见而雩
　　旱魃
　　説文魃旱鬼也○神异经云南方有人长二三尺袒身目在顶上走行如风名曰魃所见之国大旱赤地千里一名旱母遇者得之投溷中即死旱灾消也○山海经系昆之山有人衣青衣名曰黄帝女魃黄帝攻蚩尤冀州之野蚩尤请风伯雨师纵大风雨黄帝乃下天女曰魃雨止遂杀蚩尤魃不得复上所居不雨叔均言之帝后置之赤水之北所欲逐之者令曰神北行○文字指归云女妭秃无髪
　　祈年
　　疏云孟春祈谷孟冬祈来年是也○月令孟春天子乃以元日祈谷于上帝注云谓以上辛郊祭太
　　微之帝疏云郊特牲云郊不言祈谷此经言祈谷不言郊郑以为二祭是一故此注谓以上辛郊祭也郊各祭所感之帝殷人祭汁防纪周人祭灵威仰○左传孟献子云郊祀后稷以祈农事也是故启蛰而郊郊而后耕注云启蛰夏正建寅之月耕谓春分○又云孟冬天子祈来年于天宗注云天宗谓日月星辰也○蔡邕云日为阳宗月为隂宗北辰为星宗○大宗伯以实柴祀日月星辰注云星谓五纬辰谓日月所防十二次疏云五纬即五星东方嵗星南方荧惑西方太白北方辰星中央镇星辰虽据日月防时而言即二十八星也○祭义云郊大报天而主日配以月疏云天帝独为坛其日月及天神等各为一坛○尔雅云祭星曰布
　　按此祈来年于天宗既非遇灾祷禳则与祭法所云王宫夜明幽禜祭日月星者异矣又非朝日夕月则与祭义所云祭日于坛祭月于坎者异矣其礼当如郊祭主日配月者日月及五纬星二十八经星合为一坛而以实柴祀之牲盖用牛以大宗伯注推之可见
　　庶正
　　疏云正长也周官三百六十每官各有其长
　　崧高篇
　　崧
　　释山云山大而髙崧注今中岳嵩髙山盖依此名○释名云崧竦也亦髙称也
　　岳
　　释山云泰山为东岳华山为西岳霍山为南岳恒山为北岳嵩丘为中岳○礼记云廵狩至于岱宗柴而望祀山川南岳西岳北岳如初礼天子祭天下名山五岳视三公○大宗伯以血祭祭五岳国有大故旅四望注云四望五岳四镇四渎典瑞两圭有邸以旅四望司服祀四望山川则毳冕大司乐奏姑洗歌南吕舞大防以祀四望凡五岳崩令去乐职方氏荆州衡山豫州华山兖州岱山并州恒山○白虎通云岳之为言桷桷功徳东岱宗者言物更相代于东方南霍者护也太阳用事护养万物西华者获也万物成熟可得获也北恒者常也万物伏藏有常也中央嵩山言其峻大之也○风俗通云东方泰山尊曰岱宗岱始也宗长也万物之始隂阳交代故为五岳长南方衡山一名霍霍者万物盛长垂枝布叶霍然而大西方华者万物变华于西方也北方恒者常也中央嵩者髙也○説苑云五岳能大布云雨焉能大敛云雨焉云触石而出肤寸而合不崇朝而雨天下徳施博大故视三公也○山海经云泰山上多玉下多金有兽曰狪狪太华之山削成而四方髙五千仭广十里鸟兽莫居有蛇名肥小华之山木多荆杞兽多防牛隂多磬石阳多防琈之玉鸟多赤鷩艸有华荔衡山上多青防多桑其鸟多鸜鹆北岳之山多枳棘刚木有兽名诸懐少室之山有木名帝休上多玉下多銕泰室之山有栯木防艸多美石
　　按泰山在今山东济南府泰安州北五里华山在陜西西安府华州华隂县南十里衡山在湖广衡州府衡山县西三十里恒山在直眞定府定州曲阳县西北一百四十里嵩山在河南河南府登封县北十里禹贡之外方也东谓太室西谓少室相去十七里嵩其揔名也衡山一名霍故孔安国注尚书郑注大宗伯服防注左传及孝经钩命决龙鱼河图皆以衡山为南岳而书传白虎通风俗通尔雅广雅説苑诸书并以霍山为南岳衡霍一也即今衡州之衡山也直庐州府六安州有霍山即天柱山汉武南廵以衡岳逺阻乃移岳神于此而祀焉其后因得衡山之名郭璞以六安之霍为南岳非也郑注大司乐五岳数雍州之呉岳而不数嵩盖以职方九州有呉岳无嵩髙取尔雅五山五岳差而配之以充五岳四镇故云尔其实五岳不数河西岳也呉岳山在今陜西鳯翔府陇州南八十里
　　伯
　　周书云士率众时作谓之伯○要畧云伯把也持政事也○风俗通云伯者长也白也言其咸建五长功实明白也○王制云伯七十里○周礼云诸侯之地封疆三百里其食者参之一又云伯执躬圭其他皆如诸侯之礼
　　私人
　　有司彻云主人降献私人注云大夫言私人明不纯臣○玉藻云大夫私事使私人摈
　　介圭
　　释器云珪大尺二寸谓之玠○大宗伯以玉作六瑞以等邦国玉人之事镇圭尺有二寸天子守之命圭九寸谓之桓圭公守之命圭七寸谓之信圭侯守之命圭七寸谓之躬圭伯守之
　　按介之为言大也毛以为诸侯之瑞圭是也郑独以为尺二寸之圭不知尺二寸乃王之镇圭岂得以赐诸侯乎尚书太保承介圭孔安国云大圭尺二寸天子守之可证介圭即镇圭也
　　郿
　　朱传云郿在镐京之西岐周之东○一统志郿县在陜西鳯翔府府城东南百四十里郿城在郿县北十五里渭水之北

　　六家诗名物疏卷五十
　　钦定四库全书
　　六家诗名物疏卷五十一　明　冯复京　撰大雅荡之什二
　　烝民篇
　　考
　　释亲云父为考母为妣○白虎通曰考成也言有成徳○曲礼曰生曰父母妻死曰考妣嫔
　　防
　　説文云防咙也○素问曰防主天气咽主地气○物理论云咽防生之要孔
　　韩奕篇
　　梁山
　　禹贡冀州既载壶口治梁及岐○释山云梁山晋望也注云在夏阳西北临河上○地里志在冯翊夏阳县故少梁梁山在西北○九域志山在龙门之南○括地志在同州韩城县东南一十九里○玉海云梁山在京兆府奉天县北五里古公逾梁山秦立梁山宫又同州韩城县南十九里亦有梁山汉左冯翊夏阳县西北诗所谓奕奕梁山也尔雅以为晋望
　　按同州韩城县今属陜西西安府古之韩国晋为少梁秦汉之夏阳县也梁山在其境非大王迁岐所逾之梁山也大王所逾之梁山在干州西北五里干州即唐之奉天县也
　　韩
　　左传云韩武之穆也○通典同州韩城县古韩国有韩原○一统志古韩城在韩城县南十八里
　　按水经注引王啸曰涿郡方城县有韩侯城后魏志亦云范阳郡方城县有韩侯城此诗下文又有燕师所完奄受北国之文故李氏疑韩国在燕地古方城县即今顺天府固安县地也存之以备参考
　　受命
　　朱传云盖即位除防以士服入见天子而听命○王制云诸侯之世子未赐爵视天子之元士以君其国○韩诗内传云诸侯世子三年防毕上受爵命于天子○白虎通云世子上受爵命衣士服何谦不敢自专也故诗曰韎韐有赩世子始行也
　　觐【互见沔水篇朝】
　　大宗伯云秋见曰觐大行人云秋觐以比邦国之功○觐礼云侯氏禆冕释币于祢乘墨车载龙旂弧韣乃朝以瑞玉有缫天子设斧依于戸牖之间左右几天子衮冕负斧依侯氏入门右坐奠圭再拜稽首摈者谒侯氏坐取圭升致命王受之玉侯氏降阶东北面再拜稽首摈者延之曰升升成拜乃出记几俟于东箱偏驾不入王门奠圭于缫上
　　入觐【互见商颂长发篇】
　　笺云觐于宣王而奉享礼○周礼内府凡四方之币献之金玉齿革兵器凡良货贿入焉大行人云庙中将币三享注皆束帛加璧庭实惟国所有小行人云合六币圭以马璋以皮璧以帛琮以锦琥以绣璜以黼玉人云璧琮九寸诸侯以享天子瑑琮八寸诸侯以享夫人○觐礼云四享皆束帛加璧庭实惟国所有注云四当为三初享或用马或用虎豹之皮其次享三牲鱼腊笾豆之实也金也丹漆丝纩竹箭也其余无常货惟所有分为三享皆以璧帛致之又云奉束帛匹马卓上九马随之奠币再拜稽首升致命王抚玉侯氏降自西阶东面授宰币西阶前再拜稽首以马出授人九马随之事毕
　　绥章
　　传云绥大绥也○王制云天子杀则下大绥诸侯杀则下小绥注绥当为緌有虞氏之旌旗也明堂位云夏后氏之绥注云虞当言緌夏当言旂盖错误也緌谓注旄牛尾于杠首所谓大麾周礼建大麾以田○夏采注云徐州贡夏翟之羽虞以为绥后世或无染鸟羽象而用之或以旄牛尾为之缀于幢上所谓注旄于竿首【互见干旄旄旌】○笺云绥所引以登车有采章也○説文曰绥车中把也○曲礼曰君车己驾仆取贰绥跪乗凡仆人之礼必授人绥乗路马必朝服不敢授绥少仪曰执君之乗车则坐仆者右带劔负良绥申之面拖诸幦以散绥升执辔然后步○论语曰升车必正立执绥
　　镂钖
　　疏云金路无钖有钩此金路得有镂钖者盖特赐之○巾车云玉路钖樊缨注钖马面当卢刻金为之所谓镂钖当卢者当马之额卢在眉眼之上
　　鞃
　　传云鞃轼中也○考工记舆人为车参分车隧一在前二在后以揉其式以其广之半为之式崇参分轸围去一以为式围○孔氏云轼者两较之间有横木可慿者也
　　浅
　　传云虎皮浅毛也○月令其虫倮注云虎豹之属恒浅毛
　　幭
　　传云幦覆式也○玉藻云君羔幦虎犆大夫斋车鹿幦豹犆朝车士斋车鹿幦豹犆注云幦覆苓也少仪曰御负良绥申之面拖诸幦曲礼曰大夫士去国素簚○周礼王之防车木车犬疏饰素车犬素饰藻车鹿浅革饰駹车然髤饰漆车豻雀饰○荀子曰丝末弥龙所以养威也○礼书云幦若席然施诸轼上【诸书幦簚末俱即幭字】
　　金厄
　　疏云毛以厄为厄虫则金厄者以金接辔之端如厄虫然郑易传以金为小环往往纒搤之往往者言非一二处
　　屠
　　李氏曰同州防谷○説文云防在冯翊郃阳亭○朱传或曰即杜也○解頥字义云屠盖在镐京东北之地未详其处或以为在同州防谷则太逺或以为即鄠县之杜陵则其地在镐京南不当至此也
　　壶
　　説文云壶昆吾圜器也象形从太象其盖也○周礼秋尝冬蒸其馈献用两壶尊掌客上公壶四十夫人致礼八壶侯伯三十二夫人致礼八壶子男二十四夫人致礼六壶○礼记五献之尊门内壶又云尊壶者面其鼻特牲礼视壶濯尊两壶于阼阶东又曰覆两壶焉盖在南乡饮酒尊两壶于房户间乡射两壶斯禁聘礼陈饔或八壶或六壶燕礼卿大夫两方壶士旅两圜壶公尊瓦大大射膳尊两甒卿大夫方壶士旅圜壶少牢尊两甒士防大敛两瓦甒虞两甒○三礼图云洗壶受一斛口径一尺头髙五寸大中身兑下赤漆中上加青云气方壶受一斛腹圜足口方圜壶受一斛腹方足口圜
　　蔌
　　释器云菜谓之簌○孔氏云蔌者菜茹之总名
　　笋
