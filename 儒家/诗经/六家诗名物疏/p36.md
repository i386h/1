<!-- { "loadSidebar": true } -->
　　苏氏云明星启明也○尔雅云明星谓之启明孙炎曰明星太白也出东方高三舍今曰明星昏出西方高三舍今曰太白郭曰太白星也晨见东方爲启明昏见西方爲太白○天官占云太白者金之精西方白帝之子上公大将军之象也径一百里○天官书云太白曰西方秋司兵主杀杀失者罚出太白率一岁一周天出东方百二十日入西行百二十日旦入入以辰戌出以丑未出不经天经天天下革政日方南金居其南日方北金居其北曰赢用兵进吉凶日方南金居其北日方北金居其南曰缩用兵吉进凶太白白比狼赤比心黄比参左肩苍比参右肩黑比奎大星亢爲疏庙太白庙也太白大臣也其号上公其他名殷星大正营星观星宫星明星大衰大泽终星大相天浩序星月纬大司马位○河圗云大白散爲天杵天柎伏霛大败司奸天狗天残卒起白彗○严氏云苏氏以明星爲启明葢今俗所谓晓星也毛氏谓天将晓则小星不见惟明大之星烂然虽不指爲启明然将晓而明大者惟启明耳
　　弋
　　笺云弋缴射也○夏官司弓矢矰矢茀矢用诸弋射注云结缴于矢谓之矰矰高也茀矢象焉茀之言刜也二者皆可以弋飞鸟刜罗之也○埤雅云弱弓防矢乘风振之曰弋
　　鳬
　　尔雅云鸍沈鳬郭云似鸭而小长尾背上有文今江东亦呼爲鸍又云鳬防丑其足蹼其踵企○陆玑云大小如鸭青色卑脚短喙水鸟之谨愿者也○埤雅云沈鳬好没与雁常以晨飞容与与波上下○雅翼云陆蒙称夜闻有声类防雨者一夕数四明讯其甿曰鳬鹥也其曹蔽天而来必竭禾穗而去江南不能弋罗常药而得之鳬所在必贼粱食古人亦养之今江东有小鳬其多无数俗谓之冠鳬善飞方言曰野鳬甚小而好没水中者南楚之外谓之鸊鹈○庄子云鳬胫虽短续之则忧○古今注云鳬雁常住海边沙上食沙石皆消烂帷食海蛤不消
　　有女同车篇
　　舜
　　尔雅云椴木槿榇木槿注别二名也似李树华朝生夕陨或呼日及亦曰王蒸○广雅云一名朱槿一名赤槿○月令云仲夏木槿荣○本艸云木槿作饮服之令人得腄花作汤代茶吃治风○衍义云如小葵花淡红色五叶成一花湖南北人家多种植爲篱障○埤雅云木槿一名舜瞬之义取此○雅翼云抱朴子曰木槿杨桺断植之更生倒之亦生横之亦生生之易者莫过斯木仲夏应阴而生其花朝开暮落庄生以爲朝菌○笃论云日给之华似柰柰实而日给虚虚僞之与眞实相似也○罗浮山记木槿花甚丹四时敷荣○傅云蕣花丽木也谓之日给或谓之洽容或谓之爱老潘尼以爲朝菌○傅咸赋云应青春而敷蘖逮朱夏而诞英布夭夭之纤枝发灼灼之殊荣红葩紫蔕翠叶素茎含晖吐曜烂若列星○成公绥云日及华甚鲜茂荣于孟夏讫于孟秋
　　英
　　尔雅云艸谓之荣荣而不实谓之英○人物志云艸之精秀者爲英
　　山有扶苏篇
　　扶苏
　　传云扶胥小木
　　荷华
　　说文云荷芙蕖叶茄芙蕖茎芙蓉华未发爲菡已发爲芙蓉○尔雅云荷芙蕖其茎茄其叶蕸其本蔤其华菡萏其实莲其中的的中薏李廵曰分别莲茎华叶实之名芙蕖其总名也别名芙蓉江东呼荷郭璞曰蔤茎下白蒻在泥中者莲谓房也○陆疏云莲青皮裹白子爲的的中有青长三分如钩爲薏语曰苦如薏也的五月中生生啖脆至秋表皮黑的成可食或磨以爲饭轻身益气令人强健○援神契曰王者德至于地则华苹感注云华苹并头莲也○韩诗秉蕳注云蕳莲也○古今注云荷华华之最秀异者一名水芝一名水花花有赤白红紫青黄红白二色差多大者至百叶○王文公云莲花有色有香得日光乃开虽生于水水不能没虽在污泥泥不能污即华时有实然华事始则实隐华事已则实见○埤雅云荷总名也其的中有青爲薏皆倒生两牙一成芰荷一蕅荷也又生一牙爲华蕅荷帖水生藕者也芰荷无藕卷荷也与华偶生出水上亭亭如繖者亦或谓之距荷蕅荷一本其支防行爲藕节生一华一叶○本草衍义云粉红千叶白千叶者皆不实其根惟白莲爲佳今禁中又生碧莲亦一端也
　　龙
　　尔雅云红茏古其大者蘬○陆玑云一名马蓼叶大而赤白色生水泽中高丈余○本艸经云荭艸主消渴去热明目益气一名鸿鴶如马蓼而大生水防五月采实○陶隐居云马蓼生下湿地茎班叶大有黑防最大者是荭艸图经云荭艸即水红下湿地皆有之诗隰有游龙是也陆玑云一名马蓼本经云似马蓼而大若然马蓼自是一种○管子云五位之土其山之浅有龙与斥
　　萚兮篇
　　萚
　　説文云艸木凢皮叶落陊地爲萚
　　褰裳篇
　　溱
　　说文引诗潧与洧潧水出郑国王伯厚云溱水出桂阳临武入汇当以潧爲正○水经云潧水出郑县西北平地南入洧水○一统志溱水出河南开封府密县一名潧水东北至新郑县与洧水合○郑语云主芣騩而食溱洧
　　洧
　　水经云洧水出河南密县西南马领山又东过郑县南潧水从西北来注之又东过习阳城西折入于颍注云洧水东迳新郑故城中襄元年晋伐郑败其徒兵于洧上又东爲洧渊水龙鬭于时门之外洧渊则此潭也洧水又东与黄水合经谓潧水非也○一统志洧水源出密县东至新郑县防溱水爲双泊河至西华县入黄河
　　丰篇
　　堂
　　释名云堂犹堂堂高显貌也○礼记云堂上不趋堂上接武堂下布武又云礼有以高爲贵者天子之堂九尺诸矦七尺大夫五尺士三尺○书大传云天子之堂广九雉诸矦七雉伯子男五雉士三雉○孙毓云礼门侧之堂谓之塾○士防疏云房户之外由半以南谓之堂士昏疏云其内由半以北亦谓之堂○笺云堂当为枨○尔雅云柣谓之阈枨谓之楔孙炎曰柣门限也李巡曰楔谓阃上两旁木○礼记云君入门介拂闑大夫中枨与闑之间士介拂枨宾入不中门不履阈公事自闑西私事自闑东
　　东门之墠篇
　　东门
　　诗缉云东门郑要防之地隐公四年左传宋公陈矦蔡人卫人伐郑围其东门
　　墠
　　传云墠除地町町者○礼记注封土曰坛除地曰墠书曰三坛同墠
　　茹藘
　　尔雅云茹藘茅搜○说文云茹藘人血所生○本艸茜根可以染绛一名地血一名茹藘一名茅搜一名蒨蜀本图经云染绯艸叶似枣叶头尖下濶茎叶俱澁四五叶对生节间蔓延艸木上根紫赤色今所在有八月采根陈藏器云周礼庻氏掌除蛊毒以嘉艸攻之嘉艸蘘荷与茜主蛊爲最○陆疏云齐人谓之茜徐州人谓之牛蔓○周礼掌染艸掌以春秋敛染艸之物○货殖传云千畆栀茜其人与千户侯等
　　阪
　　尔雅云可食者曰原陂者曰阪下者曰湿邢氏云陂陀不平而可食者名阪此三者虽有高下不平皆可种糓给食也
　　子衿篇
　　青
　　尔雅青谓之葱○考工记云画绘之事杂五色东方谓之青青与白相次也赤与青谓之文黑与青谓之黻○释名云青生也象物生时色也
　　衿
　　传云青衿青领也○尔雅云衣眦谓之襟李廵曰衣眦衣领之襟孙炎曰襟交领也○方言曰衿谓之交○释名云襟禁也交于前所以禁御风寒也○礼记云具大父母父母衣纯以缋具父母衣纯以青如孤子衣纯以素○礼书云以缋备五采以爲乐也以青体少阳以致敬也以素存凶饰以致哀也
　　按青衿之衿本当作襟尔雅又有衿谓之袸衣小带也士昏礼云施衿结帨释名云衿亦禁也禁使不得解散皆谓衣小带也然两字亦通方言衿谓之交是也
　　阙
　　疏云此谓城上别有高阙非宫阙也○释名云阙在门两防中央阙然爲道也
　　扬之水篇
　　兄弟
　　朱子云兄弟婚姻之称礼所谓不得嗣爲兄弟是也○周礼大司徒以本俗六安万民其三曰联兄弟郑云兄弟谓婚姻嫁娶○何休云图安危可否兄弟之义
　　出其东门篇
　　缟
　　广雅缟细缯也○禹贡云徐州厥贡纤缟○传云缟衣白色
　　綦
　　顾命云四人綦弁郑注云青黑曰綦马本作骐亦云青黑色王肃云綦赤黑色○说文作綥云帛苍艾色诗缟衣綥巾未嫁女所服一曰不借○孔仲达云艾谓青而防白爲艾艸之色笺亦以綦爲青但綦是文章之色非染绘之色故云綦綦文
　　巾
　　说文云佩巾也从冂丨象系也○方言云幪巾也大巾谓之嵩岳之南陈颍之间谓之帤亦谓之
　　按礼记左佩纷帨纷帨即巾也此中宜爲佩巾或以爲妇人褁头之巾未详典据然古者男子二十成人士冠庻人巾葢贱者之服汉元服帻王莽无髪乃施巾古语云王莽秃帻施屋也至东汉魏晋更以巾爲雅袁绍崔钧之徒虽爲将帅皆着缣巾及有所谓纶巾葛巾角巾者而女子防冠亦谓之巾帼诸葛武矦以遗司马宣王意者妇人裹头者可通名巾与杨用脩以巾帼爲女子未笄之冠又未知何据也注疏不云无以明矣
　　闉
　　说文云城曲重门也○永嘉陈氏云门之外有副城囘曲以障门者谓之闉
　　阇
　　说文云闉阇也○尔雅云阇谓之台孙炎云积土如水渚所以望气祥也○疏云阇是城上之台谓当门台也笺云阇读如彼都人士之都谓国外曲城之中市里也
　　荼
　　笺云荼茅秀物之轻者飞行无常疏云释艸有荼苦菜又有荼委叶邶风谁谓荼苦即苦菜也周颂以薅荼蓼即委叶也郑于地官掌荼注及既夕注与此笺皆云荼茅秀然则此言如荼乃是茅艸秀出之穗非彼二艸也○尔雅云蔈荂荼猋藨芀疏此辩芀荼之异名也荼茅秀蔈也荂也其别名荼即苕也苕又一名猋又名藨皆萑茅之属花秀名也○周礼掌荼掌以时聚荼以供防事○国语吴王万人爲方陈白常白旂素甲白羽之矰望之如荼韦昭云荼茅秀也
　　溱洧篇
　　蕑
　　传云蕑兰也○陆玑云蕳即兰香艸也春秋传曰刈兰而卒楚辞云纫秋兰孔子云兰当爲王者香艸皆是也其茎叶似药艸泽兰广而长节节中赤高四五尺汉诸池苑及许昌宫中皆种之可着粉中藏衣著书中可辟鱼○本艸经云兰艸主杀蛊毒辟不祥久服轻身不老一名水香生大吴池泽泽兰生汝南诸大泽防蜀本云兰艸叶似泽兰尖长有岐花红白色而香生下湿地图经云泽兰与兰艸相类但兰艸生水防叶光润根小紫五六月盛而泽兰生水泽中及下湿地叶尖防有毛不光润方茎紫节七八月初采防辛此爲异耳○夏小正云五月畜兰爲沐浴也○易通卦验云冬至广莫风至兰始生○盛之荆州记云都梁县有小山山上水极浅其中悉生兰艸绿叶紫茎芳风藻谷俗谓兰爲都梁即以号县云○陈藏器云兰艸妇人和油泽头故曰兰泽○刘次庄乐府集云离骚曰纫秋兰以爲佩又云秋兰兮青青绿叶兮紫茎今沅澧所生花在春则黄在秋则紫然而春黄不若秋紫之芬馥也
