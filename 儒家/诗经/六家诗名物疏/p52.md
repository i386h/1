<!-- { "loadSidebar": true } -->
　　按三礼賔有数等大行人掌大賔之礼及大客之仪以亲诸侯大賔要服以内诸侯也大客谓其孤卿以此推之要服以外为小賔时聘之大夫士及为介来者皆小客矣朝觐宗遇防同诸侯之爲賔者也时聘殷頫诸臣之爲客者也賔客之联事小宰合之燕飨之礼宗伯职之九仪之命爵行人辨而等之牢礼饩献饮食之等数掌客掌之逆于疆聚致积将币前驱至朝诏位之类掌讶掌之野之委积司徒令修之若公侯伯子男之相爲賔公侯伯子男之臣相爲客其仪掌之司仪凡诸侯聘礼主国所以待賔者飨食君亲爲主尊賔也燕私乐之礼崇恩杀敬故聘礼曰燕则上介爲賔賔爲苟敬宰夫献也若诸侯无事卿大夫有勤劳之功与羣臣燕饮以乐之则于客内立一人爲賔余爲众賔记云若与四方之賔燕则公迎之大门内揖让升与卿燕则大夫爲賔与大夫燕亦大夫爲賔燕义云使宰夫爲献主臣莫敢与君亢礼也不以公卿爲賔而以大夫爲賔爲疑也然则燕四方之賔与国内之臣其礼惟迎不迎爲异若族燕之礼则文王世子云异姓爲賔膳宰爲主人不以同姓爲賔者亲亲也不亲主献者尊君也士冠礼之賔主人之僚友也乡饮酒礼诸侯之乡大夫三年大比献贤者能者于其君以礼賔之与之饮酒主人就先生而谋賔介注云贤者爲賔其次爲介其次爲众賔以礼賔之将献于王与乡射之賔及众賔皆乡人之无爵者也乡饮酒义云立賔以象天立主以象地设介僎以象日月立三賔以象三光坐賔于西北必南乡郑以乡饮酒义之篇具载四礼则乡饮酒四事其仪皆同也诸侯大射之礼大夫爲賔宰夫爲主人特牲少牢士虞礼之賔皆助祭执事者也楚茨爲賔爲客賔筵賔载手仇是天子助祭之臣亦称賔也祭礼又有内賔郑云姑姊妹也其羣下自相饮亦尊一人爲上賔左传季氏饮大夫酒臧纥爲客国语公父文伯饮南宫敬叔酒露睹父爲客是也鹿鸣之诗燕羣臣嘉賔则賔指四方之賔及羣臣也
　　笙【详见王风簧】
　　白虎通云象万物之生故曰笙
　　承筐
　　笺云饮之而有币酬币也食之而有币侑币也○礼书云食有侑食故有侑币飨有酬爵故有酬币仪礼公食大夫侑以束帛而庭实以皮大夫相食以束锦此食有侑币也聘礼公于賔若不亲食使大夫致之以侑币致飨以酬币亦如之大夫于賔若不亲飨则公作大夫致之以酬币士昏礼舅姑飨送者酬以束锦此飨有酬币也燕礼无用币之文鹿鸣之诗燕羣臣嘉賔序曰既饮食之又实币帛筐篚则所谓饮食者燕与食耳此燕有酬币也孔頴达以饮食爲飨食非诗意也春秋传曰酬币宴货以示容合好则燕未尝不用酬币特文不备礼器曰琥璜爵郑氏以爲天子酬诸侯诸侯相酬之礼是天子飨诸侯诸侯相飨酬币用玉酬币亦谓之侑侑币不谓之酬故春秋传享醴皆曰宥以侑者劝酬之通称也
　　蒿
　　尔雅云蒿菣郭璞曰今人呼青蒿香中炙啖者爲菣○陆玑云蒿青蒿也荆豫之间汝南汝隂皆曰菣○尔雅又云蘩之丑秋爲蒿郭云春时各有种名至秋老成皆通呼爲蒿○本草云草蒿一名青蒿一名方溃生华隂川泽图经云叶似茵蔯蒿而背不白春生苗叶极细嫩时人亦取杂诸香菜食之至夏髙四五尺秋后开细淡黄花花下便结子如粟米大衍义云根赤叶香○晏子曰蒿草之高者也○笔谈云青蒿一类自有青黄两种陜西绥银之间蒿丛时有一两株逈然青色土人谓之香蒿茎叶与常蒿悉同但比常蒿色青翠一如松桧之色至深秋余蒿并黄此蒿犹青气稍芬香恐古人所用以此爲胜
　　按尔雅蘩之丑秋爲蒿则所谓蒿者不专谓青蒿矣尔雅蘩蒿蔚蓍莪购萧七种毛诗俱有之本草有茵蔯蒿邪蒿同蒿三种诗中不见皆蒿属
　　燕
　　周礼大宗伯以飨燕之礼亲四方之賔客掌客掌四方之賔客饮食之等数与其政治凡诸侯之礼上公三燕侯伯再燕子男一燕○燕礼记云燕朝服于寝若与四方之賔燕则公迎之大门内揖让升賔爲苟敬席于阼阶之西北面有脀不哜肺不啐酒其介爲賔无膳尊无膳爵与卿燕则大夫爲賔与大夫燕亦大夫爲賔○燕义云使宰夫爲献主臣莫敢与君亢礼也不以公卿爲賔而以大夫爲賔爲疑也俎豆牲体荐羞皆有等差所以明贵贱也○皇氏云燕礼折俎有酒无饭有二种若燕同姓夜则饮之其于异姓让之而止○贾公彦云飨烹大牢以饮賔献依命数在庙行之燕者其牲狗一献四举旅降脱屦升坐无算爵以醉爲度行之在寝此谓朝賔若聘客则皆一飨其燕与时赐无数又云燕有四等诸侯无事而燕一也卿大夫有王事之劳二也卿大夫有聘而来还与之燕三也四方聘客与之燕四也○国语云先王之燕礼体解节折而共饮食之于是乎有折俎加豆酬币宴货以示容合好○韩诗说云夫饮之礼不脱屦而即序者谓之礼跣而上坐者谓之宴能饮者饮之不能饮者已谓之饇齐顔色均众寡谓之沈闭门不出者谓之湎故君子可以宴可以饇不可以沈不可以湎
　　芩
　　陆玑云茎如钗股叶如竹蔓生泽中下地咸处爲草真实牛马亦喜食之
　　四牡篇
　　周道
　　传云岐周之道○汉书地里志右扶风郁夷县注诗周道郁夷顔氏曰四牡诗周道倭迟韩诗作郁夷言使臣乗马于此道○一统志郁夷城在陜西凤翔府陇州
　　骆
　　尔雅云白马黒鬛骆疏云鬛也○说文云白马黒鬛尾○礼记云夏后氏骆马黒鬛疏云夏尚黒故用黒鬛○埤雅云尔雅曰白马黒鬛骆广雅云白马朱鬛骆今呼黄马尾鬛一道通黒如界者爲骆盖马无分于黄白若今衣脊络缝故曰骆也明堂位云夏后氏骆马黒鬛此以别白马朱鬛之骆也月令曰孟秋驾白骆此以别黄马黒鬛之骆也俗云骆马善耐劳苦诗曰啴啴骆马言骆性善劳而今取息不平如此则以甚劳故也
　　鵻
　　诗缉云鵻鹁鸠也即郯子祝鸠氏司徒也一鸟而十四名鵻也隹其也鹁鸠也祝鸠也鳺防也防鸠也鹍鸠也楚鸠也鳻鸠也荆鸠也乳鸠也鵴鸠也鸠也防鸠也○通志云凡鸟之短尾者皆谓之隹惟夫不专名焉○尔雅云鵻其夫不注今防鸠○毛传云鵻一宿之鸟笺云一宿者一意于所宿之木又云鸟之谨愿者人皆爱之○方言云鸠闗东周郑韩魏谓之鷱其鸠谓之鸊鷱闗西秦汉之间谓之鵴鸠其大者谓之鳻鸠其小者谓之鸠或谓防鸠或谓防鸠或谓鹘鸠梁宋之间谓之鹪鳸○陆玑云今小鸠也一名防鸠幽州人或谓之鷱梁宋之间谓之鵻扬州人亦然○左传云祝鸠氏司徒也注祝鸠孝故主教民○禽经云鵻上无寻鹨上无常○听声考详篇云雀声惨毒鸠声慈念○雅翼云似班鸠而臆无绣采又头有赘物之拙者不能爲巢才架数枝往往破卵无巢不能居天将雨则逐其雌霁则呼而反之鵻既孝鸟故汉授民七十者玉杖端以鸠鸟爲饰
　　按鸠之类多而名赤烦杂故扬雄误谓鹘鸼爲鵻又误以鸤鸠爲戴胜严氏说鵻十四名而忘陆玑疏幽州谓之鷱方言鸠谓之鸊鷱罗氏谓鵻不能作巢陆农师亦云鵻拙而安疑即欧阳永叔所云拙鸠也然欧阳子说拙鸠又不正名爲鵻
　　杞
　　诗缉云诗有三杞将仲子无折我树杞柳属也有台南山有杞湛露在彼杞棘山木也此诗集于苞杞雅杕杜北山言采其杞四月隰有杞桋枸杞也○尔雅云杞枸檵注今枸杞也○广雅云地筋枸杞○陆玑云一名苦杞一名地骨春生作羮茹微苦其茎似莓子秋熟正赤茎叶及子服之轻身益气○本草云枸杞味苦寒久服坚筋骨轻身不老一名杞根一名地骨一名枸杞心名地辅羊乳脚暑仙人杖西王母杖生常山平泽及诸丘陵阪岸冬采根春夏采叶秋采茎实○抱朴子云家菜一名托卢或名天精却老地骨○日华子云地仙苗即枸杞○图经云春生苗叶如石榴叶而软薄堪食俗呼爲甜菜茎干高三五尺作丛六七月生小红紫花随结红实形微长如枣核其根名地骨与枸棘相类其实形长而枝无刺者真枸杞也圆而有刺者枸棘也世传蓬莱县南丘村多枸杞高者一二丈其根蟠结甚固乡人多寿考亦饮食其水土之品使然耳○沈存中云陜西极边生枸杞高文余大可作柱叶长数寸无刺根皮如厚朴甘美异于诸处实圆如樱桃全少核暴干如饼极膏润有味○冦氏衍义云凡杞未有无刺者但此物小则多刺大则少刺如酸枣及棘其实一也后人分别杞棘强生名耳
　　皇华篇
　　骃
　　尔雅云阴白杂毛骃樊光曰骃者目下白也郭璞曰阴浅黒今之泥骢或云目下白或云白阴俱非也邢昺曰毛浅黒而白兼杂毛者名骃○埤雅云诗我马维驹维骐维骆维骃先后与駉之序合则骃不如骆骆不如骐
　　常棣篇
　　常棣
　　李氏云何彼秾矣言唐棣之华尔雅所谓栘也此常棣与采薇维常之华尔雅所谓棣也○尔雅云常棣棣郭云今山中有棣树子如樱桃可食○陆玑疏云许慎曰白棣树也如李而小如樱桃正白今官园种之又有赤棣树叶如刺榆叶而微圆子正赤如郁李而小五月始熟自闗西天水陇西多有之○程子曰常棣今所谓玉李花鄂相承甚力○埤雅云华蕚上承下覆甚相亲尔棣从隶言华蕚相承辉荣相隶也
　　鄂不
　　笺云承华者曰鄂不当作拊拊鄂足也○杨用修云鄂花苞也今文作蕚不华蒂也今文作跗华下有蕚蕚下有跗花蕚相承覆故得韡韡而光明
　　脊令
　　尔雅云防鸰雝渠郭云雀属也飞则鸣行则摇○陆玑云大如鷃雀长脚长尾尖喙背上青灰色腹下白颈下黒如连钱故杜阳人谓之连钱○物类相感志云俗呼雪姑其色苍白如雪鸣则天当大雪○禽经云鹡鸰友悌注鹡鸰共母者飞鸣不相离诗人取以喻兄弟相友之道也○埤雅云诗曰脊令在原脊令水鸟在原则失其所矣其鸣自呼或曰首尾相应飞且鸣者故谓之雝渠渠之言勤也○诗缉云鹡令雪姑也郑氏以爲水鸟非今雪姑非水鸟
　　朋
　　公羊传曰同门曰朋○郑云同师曰朋
　　饫
　　毛云饫私也不脱屦升堂谓之饫郑云私者图非常之事若议大疑于堂则有饮礼疏云饫不在公朝在路门内酒肉在堂○释言云饮私孙炎曰饫非公朝私饫饮酒也○国语定王曰王公立饮则有房烝将以讲事成章建大德昭大物也故立成礼烝而已饮以显物宴以食好岁饫不倦时宴不淫衞彪徯曰武王克商作诗以爲饫歌名之曰支以遗后之人使永鉴焉
　　按皇氏注礼记以饮爲飨礼义异于毛若依韦昭国语注则毛说爲长但韦依毛郑爲文未必外传之本旨
　　帑
　　传云子也疏云左传归其帑书曰予则帑戮女皆是子也
　　伐木篇
　　鸟
　　尔雅云鸟之雌雄不可别者以翼右掩左雄左掩右雌又云二足而羽谓之禽○淮南云羽嘉生飞龙飞龙生凤皇凤皇生鸾鸟鸾鸟生庻鸟凡羽者生于庻鸟○白虎通云鸟所以飞何鸟者阳也飘轻所以飞也禽者何鸟兽之总名明爲人所禽制也○禽经云冠鸟性勇带鸟性仁缨鸟性乐风翔则风雨舞则雨霜霏则霜露翥则露林鸟朝嘲水鸟夜防山鸟岩栖原鸟地处物食长喙谷食短咮搏则利觜鸣则引吭毛协四时色合五方○周礼云庖人供六禽辨其名物射鸟氏掌射鸟罗氏掌罗乌鸟掌畜掌养鸟而阜蕃教扰之四时贡鸟物翨氏掌攻猛鸟庭氏掌射国之妖鸟○礼记云献鸟者佛其首畜鸟者则勿佛也○尚书考灵耀云鸟爲春候
　　神
　　说文天神引出万物从示申○易曰阴阳不测之谓神注神者变化之极妙万物以爲言不可以形诘○大戴礼云阳之精气曰神
