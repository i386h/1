<!-- { "loadSidebar": true } -->
　　按蜾蠃煦妪螟蛉以成其子扬雄郑皆有是説列子云纯雄其名穉蜂庄子云细腰者化是也惟陶隠居以为不然有拟子大为粮之论而郑樵驳之以为后人壊蜾蠃房见有卵如粟在死虫上者是变与未变耳将故房看之其虫殻皆如蜕形则非为物所食明矣范处义之说更益可疑彼所谓诗人者业已剖视其房见有不生不死之螟蛉后日何待穴窍而出且巢破子应毁何得日益长大盖欲创新説因贞白之论而影响测度非实事也杨用修引之于丹铅录不思甚矣
　　桑扈
　　尔雅云鳸鴳又云桑鳸窃脂郭云俗谓之青雀嘴曲食肉好盗脂膏因名云又云春鳸鳻鶞夏鳸窃秋鳸窃蓝冬鳸窃黄桑鳸窃脂棘鳸窃丹行鳸唶唶宵鳸啧啧注诸鳸皆因其名色音声以为名疏云释兽云虎窃毛谓之虦猫魋如小熊窃毛而黄窃即古浅字窃脂为浅白也而诸儒必为盗窃脂膏者以此经下别云桑扈与窃黄等并列则为浅白者也春秋九扈是也此自别一种青雀好窃脂肉目騐而然诗交交桑扈是也○左传云九扈为九农正贾逵注云桑扈窃脂为蚕驱雀者也○山海经云崌有鸟焉如鹗赤身白首其名窃脂注云今呼青雀为窃脂疑非此也○淮南子云马不食脂桑扈不食粟非廉也○通志云桑扈今名蜡觜性慧可教多在桑木故名○埤雅云桑扈一名而二种诗所谓率啄粟者以性之窃脂膏者言故以啄粟为失其性所谓有莺其羽者以色之浅白者言故其序曰君臣上下动无礼文焉尔雅主诗言之小雅桑扈所取有两故亦两解○补传曰或指其色或指其性实一物耳
　　岸
　　传云岸讼也○韩诗作犴云乡亭之系曰犴朝廷曰狱
　　小弁篇
　　鸒
　　尔雅云鸒斯鹎鶋郭云雅乌也小而多羣腹下白江东亦呼为鹎鸟○小尔雅云小而腹下白不反哺者谓之雅乌○说文云雅楚乌也一名鸒一名鹎居秦谓之雅○法言云频频之党甚于鸒斯亦贼夫粮食而已○东都赋云鹎鶋秋栖○通志云雀类差小多羣飞食谷俗呼必鸟鹎音匹声相近
　　按孔氏以斯为语辞而讥刘孝标类菀立鸒斯之目然尔雅法言俱名鸒斯何以定斯之一字必为语辞乎郑夹漈通志亦曰鸒斯
　　毛
　　说文眉髪之属及兽毛也○释名云毛貎也冒也在表所以别形貎且以自覆冒也
　　辰
　　笺云谓六物之吉凶○左传晋侯谓伯瑖曰何谓六物对曰嵗时日月星辰是谓也服防云嵗嵗星之神也左行于地十二嵗而一周时四时也日十日也月十二月也星二十八宿也辰十二辰也
　　足
　　释名足续也言续踁也又云足底也○礼记云足容重
　　壊木
　　壊说文作瘣云病也一曰肿旁出也○尔雅云瘣木符娄某氏曰诗云譬彼瘣木疾用无枝符娄尫伛内疾瘣磊故疾用无枝郭璞曰谓木病尫伛瘿肿无枝条
　　墐
　　传云墐路冢也○说文作殣云道中死人人所覆也○左传云道墐相望
　　巧言篇
　　寝
　　尔雅云室无东西厢曰寝○周礼隶仆掌五寝之埽除粪洒之事祭祀修寝大防复于小寝大寝注云五寝五庙之寝也周天子七庙惟祧无寝诗云寝庙绎绎相连貎也前曰庙后曰寝小寝髙祖以下庙之寝也始祖曰大寝○朱传云凡庙之制前庙以奉神后寝以藏衣冠祭于庙而燕于寝
　　毚兔
　　仓颉解诂云毚大兔也
　　犬【详见召南厖】
　　说文云犬狗之有悬蹄者也孔子曰视犬之字如画狗也○何承天纂文曰守犬为獖陇西以犬为猷
　　阶
　　说文陛也○防大记虞人设阶注梯也○释名云阶梯也如梯之等差也
　　防尰
　　尔雅云骭疡为防肿足为尰郭注骭脚胫也疡疮也孙炎曰皆水湿之疾也
　　何人斯篇
　　暴【附苏】
　　郑氏曰暴苏皆畿内国名○春秋文公八年公子遂防雒戎盟于暴杜注云郑地○路史云暴新公采郑邑也一曰隧○成十一年传云昔周克商使诸侯抚封苏忿生以温为司冦○寰宇记温县故国已姓苏忿生所封○世本云暴辛公作壎苏成公作篪○一统志河南懐庆府温县周为苏忿生之封邑
　　陈
　　尔雅云堂涂谓之陈孙炎曰堂下至门之径○攷工记堂涂十有二分
　　壎
　　尔雅云大埙谓之嘂注埙烧土为之大如鹅子锐上平底形如称锤六孔小者如鸡子○风俗通云埙烧土为也围五寸半长一寸半有四孔其二通凡六孔○白虎通云壎坎音也在十一月阳气于黄泉之下薰蒸而萌○释名云埙喧也声浊喧喧然也○周礼小师掌教埙瞽蒙掌播埙笙师掌教吹埙○乐记曰鞉鼓椌楬壎篪此六者德音之音也○世本云暴辛公作埙○吕氏春秋云倕作埙篪○唐乐志云壎熏也立秋之音万物将曛黄也○乐书云埙立秋之音平底六孔水之数也中虚上锐火之形也以水火合而成器亦以水火和而成声故大者声合黄钟大吕小者声合太蔟夹钟古有雅埙如雁子颂埙如鸡子又云土埏埴以成器而冲气出焉其风则坤其方则西南之维其时则秋夏之交其风则凉其声尚宫其音则浊立秋之气也
　　篪
　　尔雅云大篪谓之沂孙炎曰沂悲也郭璞曰篪以竹为之长尺四寸围三寸一孔上出寸三分名翘横吹之小者尺二寸广雅云八孔邢昺曰郑司农注周礼云篪七孔盖不数其上出者故七也○广雅云篪长尺四寸有八孔前有一孔上有三孔后有四孔头有一孔○风俗通云篪管乐十孔长尺一寸○释名云篪啼也声从孔出如婴儿啼声也○周礼云笙师掌教吹篪○月令云仲夏之月命乐师调篪篪世本云苏成公造篪吹孔有觜如酸枣○竹谱云有竹象芦因以为名东瓯诸郡縁海所生凡今之篪匪兹不鸣
　　诅
　　周礼司盟掌盟载之法盟万民之犯命者诅其不信者有狱讼者则使之盟诅各以其地域之众庶共其牲而致焉诅祝掌盟诅之祝号作盟诅之载辞以叙国之信用以质邦国之剂信○毛氏云诅君以豕臣以犬民以鸡○韩诗云盟牲所用天子诸侯以牛豕大夫以犬庶人以鸡○郑氏曰大事曰盟小事曰诅贾公彦曰盟者盟将来诅者诅徃过○左传注云诅以祸福之言相要○陈祥道曰盟有继之以诅诅有不系于盟大事必盟而或诅诅以诅往过而或为将来盟诅皆坎牲加书以告神明其异者盟有执耳防血既盟有祈而诅无是也
　　鬼
　　说文云人所归为鬼○韩诗外传云人死肉归于土血归于水骨归于石魂气升于天其隂气薄然独存无所依也故纯隂底滞之气着人为害
　　蜮
　　陆玑云一名射影如龟三足江淮水皆有之人在岸上影见水中投人影则杀之故曰射影南人将入水先以瓦石投水中令水浊然后入或曰含沙射人皮肌其疮如疥○周礼壶涿氏掌除水虫注狐蜮之属○汉五行志云刘向以为蜮生南越越地多妇人男女同川淫女为主乱气所生故圣人名之曰蜮蜮犹惑也在水旁能射人甚者至死南方谓之短狐刘歆以为蜮盛暑所生非自越来也○京房易传云忠臣进善君不试厥咎国生蜮○韩诗外传云短狐水神也○抱朴子云蜮一名射工一名射影水虫也状似鸣蜩有翼能飞口中有横物闻人声以气为矢激水射人中身即发疮病似大伤寒不治杀人冬天蛰谷间大雪时索之此虫所在雪不积留气起如灼蒸当掘之入地一尺则得也○中记云水狐者视其形虫也其气乃鬼也长三四寸色黑广寸许背上有甲厚三分许其头有角去二三步则气射人中十人六七人死鸳鸯鸑鹫蟾蛛悉食之○地里志云江南山溪水中有射工甲虫之类也长一二寸口中有弩以气射人影随所着处发疮○南越志云水弩四月一日上弩射人影至八月卸弩○埤雅云一名溪毒俗呼水弩鹅能食之禽经所谓鹅飞则蜮沈○雅翼云说者言水弩状如蜣蜋尾长四寸即弩也
　　按蜮刘向以为生于南越百越之地至秦方入中国诗人豫以入咏当是中国亦有之耳然本一物也或言如龟鳖三足或言如鸣蜩或言如蜣蜋或言甲虫或言有翼能飞或言长三四寸或言长一二寸或言含沙射人或言激气射人其説纷错如此汉书东方朔传人主之大蜮师古云魅也説者以为短狐非也钱白石又云说文所谓似鳖三足者能也非蜮也韵防因以鬼魅之蜮音惑短狐之蜮音域亦未知然
　　
　　说文云靣顔前也○释名云靣漫也○七发云太子阳气见于眉宇之间浸淫而上防满大宅注大宅靣也○眞诰云靣者神之庭
　　巷伯篇
　　贝
　　说文云贝海介虫也古者货贝而寳龟至周而有泉到秦废贝行泉○尔雅云贝陆居□在水者蜬大者魧小者鰿贝贻贝余貾黄白文余泉白黄文蚆博而頩蜠大而险小而椭○书云扬州厥篚织贝又顾命云大贝鼖鼓在西房○诗义疏云贝龟鳖属余蚳黄为质以白为文余泉白为质黄为文又有紫贝白质如玉紫点为文皆行列相当大者至尺六七寸今九眞交趾以为杯盘寳物○运斗枢云摇光得江吐大贝○山海经云阳山浊洛之水注于蕃之泽中多文贝隂山渔水中多文贝邽山蒙水多黄贝苍梧之野爰有文贝○相贝经云盈尺如赤电黑云谓之紫贝素质红黑谓之珠贝青地緑文谓之绶贝黑文黄画谓之霞贝紫愈疾珠明目绶消气障霞伏蛆虫贝大者如轮浮贝使人寡濯贝使人善惊虽贝使病疟皭贝使胎消惠贝使善忘醟贝使童愚女淫碧贝使人盗委贝使志强○南州异物志云交趾北南海中有大文贝质白而文紫天姿自然不假雕琢磨莹而光色焕烂○交州记云大贝出日南如酒杯小贝贝齿也善治毒俱有紫色○埤雅云贝中肉如科斗而有首尾以其背用故谓之贝
　　箕
　　疏云箕四星二为踵二为舌踵狭而舌广○诗纬云箕为天口主出气○春秋纬云月离于箕风扬沙○史记天官书云箕为敖客曰口舌索隠曰宋均云敖调弄也箕以扬调弄为象箕又受物有去去来来客之象也○晋书云箕四星亦后宫妃后之府亦曰天津一曰天鸡凡日月宿在箕东壁翼轸者风起又主口舌主客蛮夷胡貊故蛮夷将动先表箕焉○荆州星占云箕舌一星动则大风至不出三日又云箕第二星名风后
　　豺
　　尔雅云豺狗足郭云脚似狗贪残之兽○礼记季秋之月豺乃祭兽戮禽又云豺祭兽然后田猎○左传云戎狄豺狼不可厌也○说文云豺狼属狗声○埤雅云豺似狗而长尾白颊髙前广后其色黄季秋取兽四靣陈以祀其先世谓之祭兽豺柴也豺体细瘦故谓之豺○雅翼云豺牙如锥足前矮后髙肉酸不宜食
　　有北
　　传云北方寒凉而不毛○庄子云穷髪之北
　　杨园
　　传云杨园园名
　　按杨生下湿欲之高地者先歴卑处故云猗于畆丘也乃是园中有杨非必有园名杨园也
　　畆丘
　　尔雅云如畆畆丘李巡曰谓丘有垄界如田畆曰畆丘也孙炎曰方百步也

　　六家诗名物疏卷三十九
　　钦定四库全书
　　六家诗名物疏卷四十　　明　冯复京　撰小雅谷风之什一
　　谷风篇
　　頺
　　尔雅云焚轮谓之頺李巡曰焚轮暴风从上来降谓之頺頺下也孙炎曰回风从上下曰頺
　　蓼莪篇
　　蔚
　　尔雅云蔚牡菣某氏曰江河间曰菣邢氏曰蔚即蒿之雄无子者○陆玑云牡蒿也三月始生七月华华似胡麻华而紫赤八月为角角似小豆鋭而长一名马薪蒿○本艸马先蒿陶隐居云一名烂石艸唐本注云叶如茺蔚红白色实八月九月熟俗谓之虎麻茺蔚苗短小子夏中熟而初生二种极相似○陆佃云蔚大于蒿○罗氏曰蔚无子者今青蒿叶端皆作子如米大蔚独无耳
