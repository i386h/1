<!-- { "loadSidebar": true } -->
　　尔雅云鸱鸮鸋鴂郭璞曰鸱类○方言云桑飞自闗而东谓之工爵或谓之果鸁或谓之女匠谓之鸋鴂自闗而西谓之桑飞或谓之韈爵郭璞曰桑飞即鹪鹩也按尔雅云鸋鴂鸱鸮鸱属非此小雀明矣○陆疏云鸱鸮似黄雀而小其喙尖如锥取茅莠爲窠以麻紩之如刺袜然县着树枝或一房或二房幽州人谓之鸋鴂或曰巧妇或曰女匠闗东谓之工雀或谓之过羸闗西谓之桑飞或谓之袜雀或曰巧女○小毖传云桃虫鹪也鸟之始小终大者笺云鹪之所爲鸟题肩也或曰鸮皆恶声之鸟陆玑疏云今鹤鹩是也微小于黄雀其雏化而爲雕故俗语鹪鹩生雕○尔雅又曰桃虫鹪其雌鴱郭璞曰鹪桃雀也俗呼爲巧妇邢昺曰此鹪小鸟而生雕鹗者也○张华鹪鹩赋云翳荟蒙笼是焉游集飞不飘飏翔不翕习巢林不过一枝每食不过数粒○朱传云鸱鸮鸺鹠恶鸟攫鸟子而食者也○埤雅云先儒以爲鸱鸮即今巧妇郭注尔雅独云鸱类则璞与先儒异意以诗与尔雅考之宜如璞义盖尔雅言鸱鸮鸋鴂继云狂茅鸱怪鸱枭鸱则鸱鸮宜亦鸱类贾谊所谓鸾鳯伏窜鸱鸮翺翔是也鸱鸺一名只狐鸮服鬼车之类○尔雅云鵅鵋防注今江东呼鸺鹠爲鵋欺亦谓之鸲鵅又云怪鸱注即鸱鸺也见广雅今江东通呼此属爲怪鸟○庄子云鸺鹠夜撮蚤察毫末昼出瞑目不见丘山言殊性也○博物志云鸺鹠一名鵄鸺昼目无所见夜则目至明人截爪甲弃露地此鸟夜至人家拾取爪视之则知吉凶辄便鸣其家有殃○本草云钩鵅入城城空入宅宅空怪鸟也又有鸺鹠亦是其类微小而黄夜能拾人手爪知人吉凶○纂文曰鸺鹠夜能拾蚤虱蚤爪音相近俗人云拾人弃爪相吉凶妄说也○淮南万毕术曰鵄鸺致鸟取鵄鸺折其大羽绊其两足以爲媒张罗其旁则鸟聚矣○欧阳氏云今鸮多攫鸟子而食
　　按鸱鸮名鸋鴂巧妇亦名鸋鴂故先儒多误以鸱鸮爲巧妇其实鸱鸮是鸮类耳衞风流离之子此土枭也陈风有鸮萃止此尔雅之枭鸱也并非此鸱鸮朱传以爲鸺鹠则又误鸺鹠尔雅谓之鵅鵋防又云怪鸱不得爲鸱鸮也若巧妇乃周颂之桃虫耳据本草则鵋防鸺鹠又是二物及郑氏云鹪鹩生题肩与鸮亦无所出难以管见定其然否韩诗说云鸱鸮鸋鴂鸟名也鸱鸮所以爱养其子者适以病之爱怜养其子者谓坚固其窠巢病之者谓不知托于大树茂枝反敷之苇防风至防折有子则死有卵则破是其病也与荀子所说蒙鸠同杨倞荀子注云蒙鸠鹪鹩也是韩婴亦以鸱鸮爲巧妇也
　　桑土
　　方言云东齐谓根曰土○字林作桑皮也
　　荼
　　传曰荼萑苕疏谓薍之秀穗也出其东门传云荼茅秀然则茅薍之秀相类故皆名荼
　　口
　　易说卦云兑爲口○礼记云口容止○左传口不道忠信之言爲嚚○鬼谷子云口者机闗也所以开闭情意也又曰口可以食不可以言○养生经云军营之有甘泉军营口也甘泉唾也○释名口空也










　　六家诗名物疏卷三十
<经部,诗类,六家诗名物疏>
　　钦定四库全书
　　六家诗名物疏卷三十一　明　冯复京　撰国风豳三
　　东山篇
　　东山
　　诗缉云三监在周之东周公自西徂东以征之军屯必依山爲固故以东山言之○王伯厚云秦汉谓山东山西者皆指太行山东山即商地○孔氏曰金縢云周公居东二年周公在东实出入三年
　　裳衣
　　笺云裳衣谓兵服也○周礼司服云凡兵事韦弁服注韦弁以韎韦爲弁又以爲衣裳春秋传曰晋郤克衣韎韦之跗注是也今时五伯缇衣古兵服之遗色○襍问志云韎韦之不注不读如幅注属也幅有属者以浅赤韦爲弁又以爲衣而素裳白舄也○贾公彦云郑君两解此注裳亦用韎韦至彼襍问志裳用素者从白舄之义○左传均服振振注戎事上下同服疏云在兵之服皆韦弁
　　行
　　周礼云振旅如战之陈辨鼓铎镯铙之用茇舍如振旅之陈辨号名之用治兵如振旅之陈辨旗物之用大阅陈车徒如战之陈○周书曰春爲牝陈弓爲前行夏爲方陈防爲前行季夏爲圆陈牙爲前行秋爲牡陈剑爲前行冬爲伏陈楯爲前行是爲五陈○左传郑伯爲鱼丽之陈先偏后伍伍承弥缝衞捄宋郑翩愿爲鹳其御愿爲鹅蔿敖爲宰军行右辕左追蓐前茅虑无中权后劲楚君之戎分爲二广广有二卒卒偏之两鲁哀公爲支离之卒以侵衞○握竒经云四爲正四爲竒余竒爲握竒解云天地风云爲四正龙虎鸟虵爲四竒○六韬云日月星辰斗柄一左一右一向一背此谓天陈丘陵水泉亦有前后左右之列此谓地陈用车用马用文用武此谓人陈
　　枚
　　周礼大司马中冬教大阅车徒皆作遂鼓行徒衔枚而进注云枚如箸衔之有繣结项中军法止语爲相疑惑衔枚氏掌司嚣国之大祭祀令禁无嚣军旅田役令衔枚
　　蠋
　　尔雅云蚅乌蠋郭云大虫如指似蚕疏韩奕云鞗革金厄毛亦云厄乌蠋也又云独者蜀邢云言山中之孤独者名蜀此虫更无羣匹○韩非子云蚕似蠋人见蠋则毛起○广志云藿蠋有五色者槐香蠋五采有角甚臭○埤雅云蠋以丝自褁○雅翼云蜀葵中虫也亦食于藿蚕类而不食桑诗乃称烝在桑野者葵藿之下亦桑野之地也蚕致养于人万百爲族蜀则独行故以比敦然独宿者或作鸟名禽经曰蜀不独宿不知何物
　　果臝之实
　　尔雅云果臝之实栝楼○孔疏引本草云栝楼如瓜叶形两两相值蔓生青黑色六月华七月实如瓜瓣○本草经云栝楼根一名地楼一名果臝一名天瓜一名泽姑实名黄瓜主胷痹悦泽人面图经云根亦名白药皮黄肉白三四月内生苗引藤蔓叶如甜瓜叶作义有细毛七月开花似葫芦花浅黄色实在花下大如拳生青至九月熟赤黄色有正圆者有锐而长者
　　伊威
　　尔雅云蟠鼠负又云蛜威委黍注旧说鼠妇别名○说文云委黍鼠也○陆玑云在壁根下瓮底土中生似白鱼○陶隐居云一名鼠负言鼠多在坎中背则负之又一名鼠妇○衍义云此湿生虫也多足其色如蚓背有横文蹙起大者长三四分水瓮及下湿处多○埤雅云食之令人善淫○刘氏云壁落间小虫无人扫则出行于室
　　蟏蛸
　　尔雅云蟏蛸长踦疏此小鼅鼄长脚者俗呼爲喜子○陆玑云一名长脚荆州河内人谓之喜母此虫来着人衣有亲客至有喜也幽州人谓之亲客亦如蜘蛛爲罗网居之○崔豹云蟏蛸身小足长
　　町畽
　　传云鹿迹也○说文云田践处曰町畽禽兽所践处也○程子云町畽庐傍畦陇○董氏曰区种法曰伊尹作爲区田一亩之中地长十八丈分十八丈作十五町町间分十四道通人行畽爲田里所聚
　　熠燿
　　尔雅云萤火即炤舍人云即夜飞有火虫也○本草云萤火一名夜光一名放光一名熠燿一名即炤生阶地池泽陶隐居曰此是腐草及烂竹根所化初犹未如虫腹下已有光数日便变而能飞衍义云萤常在大暑前后飞出是得大火之气而化故如此明照也月令虽云腐草所化然非隂湿处终无○古今注云萤火一名耀夜一名景天一名熠燿一名丹良一名燐一名丹鸟一名夜光一名宵烛腐草爲之食蚊蚋○陈思王萤火论云诗云熠燿宵行章句以爲鬼火或谓之燐未爲得也天隂沈数雨在于秋日萤火夜飞之时也故曰宵行然腐草木得湿而光亦有明验众说并爲萤火近得实矣○月令季夏之月腐草爲萤○夏小正曰八月丹鸟羞白鸟丹鸟者谓丹良也白鸟者谓蚊蚋也其谓之鸟也重其养者也有翼者爲鸟羞也者进也不尽食也○崇有论云萤无胃而育○埤雅云今西北多萤大者如枣行而有光正曰宵行以此故也一说萤非熠燿熠燿行虫耳今卑湿处有虫如蚕蠋尾后载火行而有光俗谓之熠耀○董氏曰熠燿自是一种虫夜行地上如蚕喉下明如萤故曰宵行○杨用修云萤火有二种梁萧和赋云悦草萤之夜翔此草萤也唐李子卿有水萤赋此水萤也
　　按古今注萤火一名燐故毛公云熠燿燐也燐萤火也孔疏以燐爲鬼火而驳毛公非也本草明云萤火一名熠燿而董陆二家复有异论然止云熠燿别一种虫初未常以宵行爲虫名也朱子始以宵行爲虫名盖以末章有熠燿其羽疑熠燿但爲明貌耳然虫名可妄造乎杨用修云古人用字有虚有实熠燿之爲萤火实也熠燿爲仓庚之羽虚也如小雅交交桑扈有莺其领此言桑扈之领如莺之文非谓莺即桑扈也彼谓仓庚之羽如熠燿之明非谓熠燿即仓庚也此说当矣
　　鹳
　　韩诗章句曰鹳水鸟巢居知风穴处知雨天将雨而蚁出壅土鹳鸟见之长鸣而喜○陆玑疏云鹳鹳雀也似鸿而大长颈赤喙白身黑尾翅树上作窠大如车轮卵如三升杯望见人按其子令伏径舍去一名负釜一名黑尻一名背灶一名皂裙又泥其巢一傍爲池含水满之取鱼置池中稍稍以食其雏若杀其子则一村致旱灾○陶隐居云鹳有两种似鹄而巢树者爲白鹳黑色曲颈者爲乌鹳○本草衍义云鹳头无丹项无乌带身如鹤者是兼不善唳但以喙相击而鸣○禽经云鹳仰鸣则晴俯鸣则隂○博物志云鹳伏卵时数入水卵冷则不毈取礜石周围绕卵以助暖气○自然论云鹳影接而怀卵○襍俎云江淮谓羣鹳旋飞爲鹳井鹳亦好羣飞人探巢取鹳子六十里旱能羣飞薄霄激雨雨爲之散○北梦琐言云南方有鹳食蛇每遇巨石如道士禹歩其石阞然而转因得而噉
　　垤
　　疏云螘穴处将欲隂雨水泉上润穴处者先知之避湿而上冢○释虫云蚍蜉大螘小者螘蠪朾螘螱飞螘其子蚳○记蛾子时术之○方言垤封场也楚郢以南蚁土谓之垤垤中齐语也○埤雅云蚁将雨则出而壅土成峯方言曰其场谓之坻亦或谓之垤垤从至以螘之微而能爲垤用其至故也今蚁取小虫入穴辄坏垤窒穴盖防其逸亦以窒雨一名蚁封朔地蚁封大有如冢者所谓蚁冢盖出于此○易林震之蹇曰蚁封戸穴大雨将集
　　皇
　　尔雅云黄白騜疏曰马有黄处有白处者曰騜
　　驳
　　尔雅云駵白驳孙炎曰駵赤色也邢昺曰谓马有駵处有白处者曰驳○易说卦云干爲驳马○礼斗威仪云君乗火而王南海输驳马○埤雅徐铉曰疑象駮文晋侯乗驳乳虎见之而伏则象駮之文理或然也驳亦马之上色故古者国君乗之
　　缡
　　尔雅云妇人之袆谓之褵褵緌也孙炎曰袆帨巾也郭璞曰即今之香缨也袆邪交络带系于体因名爲袆緌系也此女子既嫁之所着示系属于人义见礼记诗云亲结其缡谓母送女重结其所系着以申戒之说者以袆爲帨巾失之○韩诗注云缡带也○孔疏云按昏礼言结帨此言结缡则缡当是帨非香缨○广雅云大巾帏○昏礼记曰父送女命之曰戒之敬之夙夜毋违命母施衿结帨曰勉之敬之夙夜毋违宫事庻母及门内施鞶申之以父母之命命之曰敬恭听宗尔父母之言夙夜无愆视诸衿鞶
　　破斧篇
　　四国
