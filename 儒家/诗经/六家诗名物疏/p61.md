<!-- { "loadSidebar": true } -->
　　笺云冢宰○书云冢宰掌邦治綂百官均四海○周礼太宰卿一人掌建邦之六典以佐王治邦国以八法治官府以八则治都鄙以八柄诏王驭羣臣以八綂诏王驭万民以九职任万民以九赋敛货贿以九式均节财用以九贡致邦国之用以九两系邦国之民作大事则戒于百官赞王命王眡朝则赞聴治眡四方之聴朝亦如之嵗终令百官府各正其治受其防聴其致事而诏王废置三嵗则大计羣吏之治而诛赏之○家语云冢宰之官以成道官属不理分职不明法政不一百事失纪曰乱乱则饬冢宰○齐职仪云尧命羲和主隂阳之职即天官也后稷服事虞夏敬授民时尊稷为天官殷以其官为冢宰周公在丰为太宰召公又居之
　　膳夫
　　周礼天官膳夫上士二人中士四人下士八人掌王之食饮膳羞食用六谷膳用六牲饮用六清羞用百二十品珍用八物酱用百有二十罋王日一举鼎十有二物皆有俎王斋日三举大防大荒大札天地有灾邦有大故则不举王燕饮酒则为献主掌后及世子之膳羞
　　内史
　　周礼春官内史中大夫一人掌王之八枋之法爵禄废置杀生予夺执国法及国令之贰以攷政事以逆防计掌叙事之法受纳访以诏王聴治凡命诸侯及孤卿大夫则策命之凡四方之事书内史读之王制禄则赞为之赏赐亦如之掌书王命○家语子曰天子以内史为左右手
　　趣马
　　周礼夏官趣马下士皁一人掌赞正良马而齐其饮食简其六节掌驾说之颁辨四时之居治以聴驭夫
　　师氏
　　周礼地官师氏中大夫一人掌以美诏王以三德敎国子教三行居虎门之左司王朝掌国中失之事以教国子弟凡国之贵防子弟学焉凡祭祀賔客防同防纪军旅王举则从聴治亦如之使其属帅四夷之隶各以其兵服守王之门外且跸朝在野外则守内列
　　艶妻
　　鲁诗曰阎妻扇方处谷永疏云阎妻骄扇日以不臧师古曰阎嬖宠之族也厉王无道内宠炽盛○班健伃赋哀阎襃之为邮○中候擿雒贰曰昌受符厉倡嬖期十之世权在相剡者配姬以放贤山崩水溃纳小人家伯罔主异载震孔氏曰剡艶古今字以剡对姬剡为其姓
　　汚
　　疏云池停水之名礼记曰汚其宫而潴焉是也
　　莱
　　孔氏云田废生草谓之莱周礼以田易者为莱○遂人注云莱休不耕者
　　向
　　孔氏云左传桓王与郑十二邑向在其中杜预云河内轵县西有地名向上则向在东都畿内○水经注云向城北向岗左传襄十一年诸侯伐郑师于向○朱传云都大邑周礼畿内大都方百里小都方五十里皆天子公卿所封也向在东都畿内今孟州河阳县是也○一统志向城在河南懐庆府济源县西南即周向国按路史国名纪谓皇父作都之向在沛国龙亢若然则不在东都畿内矣与郑笺异不可从
　　三有事【详见下三事大夫】
　　传云有司国之三卿疏云太宰云施则于都鄙立其两注两谓两卿明皇父当二卿今立三有事是自同畿外増一卿也
　　六家诗名物疏卷三十八
<经部,诗类,六家诗名物疏>
　　钦定四库全书
　　六家诗名物疏卷三十九　明　冯复京　撰小雅节南山之什二
　　雨无正篇
　　旻天
　　尔雅秋为旻天李巡曰秋万物成熟皆有文章故曰旻天旻文也郭璞曰旻犹愍也愍万物雕落○毛传云仁覆闵下则称旻天
　　正大夫
　　笺云正长也长官之大夫○王荆公云周官八职一曰正六官之长是也○周礼宰夫掌百官府之征令辨其八职一曰正掌官法以治要贾公彦曰正长也六卿下各有属六十故六卿称正也云掌官法者掌当官之法也以治要者要谓大计要也
　　三事大夫
　　疏云郑言三公以经三事大夫为三公也○尚书云立太师太傅太保兹惟三公○周礼曰面三槐三公位焉○晋书云三台六星两两而居起文昌列抵太微一曰天柱三公之位也主开徳宣符○盐铁论云天设三光以照记天子立公卿以明治故曰公卿者四海之表仪神化之丹青也○后汉书云三公上则台阶下象山岳○环济要略云三公者太师太傅太保也师王所尊也傅助王事保保王身也凡此皆内与王论道中参六官之事三公者象鼎三足共承其上也○大戴论曰天子无恩于父母不惠于庻人无礼于大臣不中于制狱无经于百官不哀于防不敬于祭不信于诸侯不诫于戎事不诚于赏罚不厚于徳不强于行不从太师之言凡是之属太傅之任也天子处位不端受业不敬言语不序声音不中律进退陞降不以礼俯仰周旋不中节凡此之属太保之任也【太师见前】　白虎通云公之为言公正无私也○朱传云三事三公也大夫六卿及中下大夫也○周官太宰大司徒大宗伯大司马大司冦卿【冬官阙】小宰司防小司徒州长师氏遂人遂大夫小宗伯大司乐内史小司马戎右大驭戎仆校人职方氏小司冦大行人中大夫宰夫太府内宰乡师党正保氏司市司门遂师县正廪人肆师冢人墓大夫乐师太师太卜太祝太史内史巾车军司马射人司士诸子虎贲氏太仆司甲司弓矢齐右齐仆士师小行人下大夫○周礼疏云诸侯三卿司徒司马司空大夫五人谓司徒下二大夫一大夫为司徒大夫一大夫为太宰大夫司空下二大夫一大夫主司空事一大夫为司空大夫司马事省阙一大夫故五人亲王子弟食邑与三公同在五百里畺地各百里其次疏者在四百里县地各五十里与六卿同二者得立两卿五大夫六卿虽尊位在天子下故屈而立两卿不足于诸侯其次更疏者在五百里稍地各食二十五里与大夫同不得立两卿五大夫亦职相兼也
　　邦君诸侯
　　尚书云列爵维五分土维三周礼曰八命作牧九命作伯又云上公九命为伯侯伯七命子男五命又云邦畿方千里其外方五百里谓之侯服嵗一见其贡祀物又其外方五百里谓之甸服二嵗一见其贡嫔物又其外方五百里谓之男服三嵗一见其贡器物又其外方五百里谓之采服四嵗一见其贡服物又其外方五百里谓之卫服五嵗一见其贡材物又其外方五百里谓之要服六嵗一见其贡货物九州之外谓之蕃国世一见各以其所贵寳为挚○礼记曰诸侯赐弓矢然后征赐鈇钺然后杀赐圭瓉然后为鬯○白虎通云伏羲氏之王天下也爵有五等以法五行也或三等者法三光也质家据天故法三光文家据地故法五行含文嘉曰殷爵三等周爵五等各有宜也○初学记云易称先王建万国亲诸侯史记云黄帝置左右大监以监万国尧典云协和万邦左传云禹防诸侯于涂山执玉帛者万国万国之数盖亲贤兼封夏列九州制五服立爵三等分地有三公侯方百里伯方七十里子男五十里不足五十里曰附庸殷则爵列三等周又列为五等则公方五百里侯伯子男各百里为差不满百里为附庸凡王之子弟并参封之
　　御
　　朱传云近侍也○楚语居寝有御之箴注近也
　　舌
　　释名云舌泄也舒泄所当言也舌卷也可以卷制物使不落也○元命包云舌之为言达也阳立于三故舌在口中者长三寸象斗玉衡隂合有四故舌沦入嗌内者长四寸○养性经云舌者和之候也
　　王都
　　释名云国城曰都者国君所居人所都防也
　　血
　　释名云血濊也出于肉流濊濊也○文子云人受天地变化而生一月而膏二月血脉又云血气者人之华也○素问云诸血者皆属于心肝受血而能视足受血而能步掌受血而能握指受血而能摄
　　小旻篇
　　龟
　　尔雅云龟三足贲俯者灵仰者谢前弇诸果后弇诸猎左倪不类右倪不若一曰神龟二曰灵龟三曰摄龟四曰寳龟五曰文龟六曰筮龟七曰山龟八曰泽龟九曰水龟十曰火龟○易云或益之十朋之龟离为龟○易纬云灵蓍四十九茎下有千嵗龟守之○禹贡云九江纳锡大龟○雒书云灵龟王者不偏党尊耆老则出○逸周书云伊尹请正西以神龟为献○周礼鼈人秋献龟鱼龟人掌六龟之属天龟曰灵属地龟曰绎属东龟曰果属西龟曰靁属南龟曰腊属北龟曰若属各以其方之色与其体辨之凡取龟用秋时攻龟用春时各以其物入于龟室上春衅龟○大戴礼云甲虫三百六十而龟为之长○月令云季秋登龟取鼋季冬命大史衅龟防礼运云龟以为畜故人情不失○逸礼云天子龟尺二寸诸侯八寸大夫六寸民士四寸龟者隂虫之老也龟三千嵗上防于卷耳上老者先知故君子举事必攷之○礼斗威仪云君乘土而王则龟被文而见○运斗枢云瑶光星散为龟○管子云伏闇能存而能亡者蓍龟与龙是也龟生于水发之于火于是为万物先为祸福正○史记云龟千嵗乃游莲叶之上江旁人家常畜龟饮食之以为能导引致气有益于助衰养老○褚先生云一曰北斗龟二曰南辰龟三曰五星龟四曰八风龟五曰二十八宿龟六曰日月龟七曰九州龟八曰王龟凡八名龟各有文在腹下此龟不必满尺二寸民人得长七八寸可寳矣○论衡孔子云龙食于清游于清龟食于清游于浊鱼食于浊防于清○説苑云灵龟文五色似玉似金背隂向阳上隆象天下平法地槃衍象山四趾转运应四时文着象二十八宿虵头龙翅左精象日右精象月千嵗之化下气上通能知存亡吉凶之变寜则信信如也动则着矣○龟经云龟一千二百嵗可卜天地之终始又云夫龟甲黄足赤眼白尾青腹黑者盖禀受乎五行之粹也○埤雅云龟旧也外骨内肉肠属于首广肩无雄与虵为匹故龟与虵合谓之武化书曰龟龟相顾神交也言龟亦有以神交者易曰舎尔灵龟盖龟有灵德伏匿而噎善潜而不志于养
　　小宛篇
　　螟蛉
　　尔雅云螟蛉桑虫郭注俗谓之桑蟃亦曰戎女○陆玑云螟蛉者桑上小青虫也似歩屈其色青而细小或在草莱上
　　蜾蠃
　　尔雅云蜾蠃蒲卢郭注即细腰虫也俗呼为蠮螉○说文云细腰土蠭也天地之性小腰纯雄无子○陆玑云蜾蠃土蜂也似蜂而小腰取桑虫负之于木空中七日而化为其子○列子云纯雄其名穉蜂○方言曰蠭赵燕之间谓之蠓螉其小者谓之蠮螉或谓之蚴蜕○法言云螟蛉之子殪而逢果蠃祝之曰类我类我乆则肖之矣○博物志云蜂无雌取桑虫或阜螽子抱而成已子○本草蠮螉一名土蜂陶隠居云此类甚多虽名土蜂不就土中为窟谓摙土作房尔今一种黑色腰甚细衘泥于人室及器物边作房如并竹管者是也其生子如粟米大置中乃捕取草上青蜘蛛十余枚满中仍塞口以拟其子大为粮其一种入芦竹管中者亦取草上青虫一名蜾蠃诗人云螟蛉有子蜾蠃负之言取青虫教祝变为已子斯为谬矣唐本注云土蜂土中为窠大如乌蜂不伤人非蠮螉蠮螉不入土中为窠○段成式云书斋中多蠮螉好作窠于书卷或在笔管中祝声可聴有时开卷视之悉是小蜘蛛大如蝇虎以泥隔之乃知不独负桑虫也○宋齐丘云蠮螉之虫负螟蛉之子传其情交其精混其气和其神随物大小皆得其眞蠢动无定精万物无定形○范处义云説者攷之不精乃谓蜾蠃负桑虫为子近世诗人取蜾蠃之巢毁而视之乃自有细卵如粟寄螟蛉之身以养之其螟蛉不生不死蠢然在穴中乆则螟蛉尽枯其卵日益长大乃为蜾蠃之形穴窍而出
