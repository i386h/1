<!-- { "loadSidebar": true } -->
　　尚书云立太师太傅太保兹惟三公论道经邦燮理隂阳官不必备惟其人○大戴礼云天子不论先圣王之德不知君国畜民之道不见礼义之正不察应事之理不博古之典传不闲威仪之数诗书礼乐无经学业不法凡是其属太师之任也○贾谊云师道之教训○宋书曰三公训防人主导以德义天子加拜待以不臣之礼非人则阙
　　尹
　　春秋隠三年夏四月尹氏卒公羊传云尹氏者何天子之大夫也其称尹氏何贬曷为贬讥世卿世卿非礼也○崧髙笺云尹官氏○路史云子朝入尹周地尹氏采杜谓巩西南偃师今汾州有吉甫墓记即其邑
　　按偃师今属河南府汾州平遥县治东有尹吉甫墓
　　昊天
　　尔雅夏为昊天邢氏云元气博大之貎○尚书欧阳説云春曰昊天○郑云尧典羲和以昊天緫敕以四时故知昊天不独春也○吕氏春秋云西方昊天○埤雅云夏曰昊天昊天者大以明与天反
　　亚
　　尔雅云两壻相谓为亚郭璞云今江东人呼同门为僚壻○释名云两壻相谓为亚者言每一人取姊一人取妹相亚次也又并来女氏则姊夫在前妹夫在后亦相亚也
　　家
　　朱传云家氏○左传桓公八年天王使家父来聘杜氏云家氏父字何休公羊注云家采地父字也范寗谷梁注云家父天子大夫家氏父字○古今姓纂云家姓京兆周大夫家父之后
　　正月篇
　　正月
　　笺云夏之四月建巳之月纯阳用事○左传曰正月朔慝未作○孔氏云以易爻卦言之从建子之后每月一阳息一隂消至四月建已六隂消尽六阳并盛是为纯干之卦正阳之月也从建午之后每月一隂息一阳消至十月建亥六阳消尽六隂并盛是为纯坤之卦正隂之月也
　　臣仆
　　传曰古者有罪不入于刑则役之圜土以为臣仆○周礼云大司寇以圜土聚教罢民凡害人者置之圜土而施职事焉以明刑耻之其能改者反于中国不齿三年司圜掌收敎罢民凡害人者弗使冠饰而加明刑焉任之以事而收敎之能改者上罪三年而舎中罪二年而舎下罪一年而舎其不能改而出圜土者杀○孔氏云古者罪有等级重者入于肉刑轻者役于圜土昼则役之夜入圜土当役之时为臣仆之事故号之为臣仆○笺云人有十等仆第九言罪及家之贱者○白虎通云臣者坚也属志自坚固○广雅云臣缮也○孝经云不敢失于臣妾○左传云人有十等王臣公公臣大夫大夫臣士士臣皁皁臣舆舆臣臣僚僚臣仆仆臣台朱传云亡国所虏亦为臣仆○书箕子云商其沦防我罔为臣仆
　　占梦【详见大人】
　　周礼春官占梦中士二人
　　蜴
　　尔雅云蝾螈蜥蜴蜥蜴蝘蜓蝘蜓守宫也疏一物四名○说文云荣蚖虵医以注鸣者也在壁曰蝘蜓在草曰蜥蜴蜥蜴蝘蜓守宫也○方言云秦晋西夏谓之守宫或谓之蠦或谓之蜤易在泽中谓之易蜴南楚谓蛇医或谓蝾螈东徐海岱谓之蹏□北燕谓之祝蜒桂林之中守宫大而能鸣谓之蛤解注蜤易南阳呼蝘蜒蹏□斯侯二音似蜤易大而有鳞今所在通言虵医蛤解似虵医而短身有鳞采江东呼蛤蚖○诗义疏云蜴一名蝾螈水蜴也或谓之号蜼蛇医如蜤蜴青緑色大如指形状可恶○本艸石龙子一名蜤蜴一名山龙子一名守宫一名石蜴生平阳川谷及荆山石间陶隠居云其类有四种大形纯黄色为蛇毉次似蛇毉小形长尾见人不动名龙子次有小形五色尾青碧可爱名蜤蜴不螫人一种喜縁篱壁名蝘蜓形小而黑乃言螫人必死而未尝中人唐本注云蛇师生山谷头大尾短小青黄或白斑者是蝘蜓似蛇师不生山谷在人家壁间名守宫又名虎其名龙子及五色者蜤蜴耳形皆细长尾与身相类似蛇四足○古今注云蝘蜓一曰守宫一曰龙子善于树上捕蝉食之其长细五色者名蜤蜴其短大者名蝾螈一曰虵毉大者长三尺色绀善魅人一曰蝘一曰縁螈○考异邮云土胜水故守宫食虿○东方朔射守宫云以为龙又无角谓之为虵又有足跂跂脉脉善縁壁若非守宫即蜤蜴○博物志云蜤蜴或蝘蜓以器养之食以朱砂体尽赤所食满七斤万杵以点女人支体终身不灭偶则落故号守宫○笺云虺蜴之性见人则走○三敎珠英云守宫鳞色如虵而四足亦与鱼合○埤雅云易十二时变色故曰易也旧说蜤易吐雹虵体有伤衔草傅之故有蛇医之号考工记注云胸鸣荣原属马融周官作以胃鸣干寳周官作以骨鸣○诗诂云守宫蜤蜴二物蜤蜴尾通于身如蛇而加足有黑色者有青緑色者常居草间守宫褐色四足有尾偃伏壁间故名蝘蜓亦谓守宫
　　燎
　　传云火田为燎
　　宗周
　　书多方王来自奄至于宗周周官归于宗周○说文镐武王所都在长安西上林苑中○地里志初雒邑与宗周通封畿东西长而南北短短长相覆为千里○孔氏曰正月云赫赫宗周谓镐京也后平王居洛邑亦谓洛邑为宗周祭綂云即宫于宗周谓洛邑也○吕氏云王者天下之所宗宗周初无定名随所都而名耳
　　褒
　　水经注褒水又南迳褒县故城东褒中县也本褒国又南流入于汉南郑县故褒之附庸周显王之世蜀有褒汉之地至六国楚人兼之懐王衰弱秦略取焉○一綂志陜西汉中府褒城县在府城西北四十五里古褒国汉置褒中县以地在褒谷中故名古褒城在褒城县境内○郑语云宣王之时有童謡曰檿弧箕服实亡周国宣王闻之有夫妇鬻是器者王使执而戮之府之小妾生女而非王子也惧而弃之此人也收以奔褒褒人褒姁有狱而以为女入于王王嬖是女使至于乱国
　　姒
　　礼纬云禹祖以吞薏苡生故姓姒氏○国都城记云褒国姒姓夏同姓所封
　　辅
　　孔氏云辅是可解脱之物如今人缚杖于辐以防辅车也
　　殽
　　说文肴啖也徐锴曰谓已修庖之可食也○释文云熟肉有骨曰殽大脔曰胾○曲礼云进食之礼左殽右胾○笺云凡非谷而食之曰殽
　　邻
　　周礼遂人五家为邻五邻为里四里为鄼五鄼为鄙五鄙为县五县为遂邻长五家则一人掌相纠相受凡邑中之政相赞徙于他邑则从而授之○左传晏子云非宅是小惟邻是卜○通鉴外纪云黄帝以井一为邻邻二为朋○晋书云尧制八家为邻三邻为朋○合璧事类云周礼大司徒曰五家为比遂人曰五家为邻考之则在郊内者谓之比在郊外者谓之邻释文皆训为近郑云异其名者示相变耳
　　十月之交篇
　　朔
　　释名云朔月初之名也朔苏也月死复苏生也
　　辛
　　尔雅太嵗在辛曰重光○史记云辛者言万物之辛生○汉书云悉新于辛○释名云辛新也物初新者皆有収成也○推度灾云辛者正秋之王气
　　卯
　　尔雅太嵗在卯曰单阏○史记云卯之为言茂也言万物茂也○汉书云茂茆于卯○说文云卯冒也二月万物冒地而出象开门之形故二月为天门○推度灾云卯者正春之臣位
　　日食
　　释名云日月亏曰食稍稍侵亏如虫食草木叶也○周礼膳夫天地有烖则不举太司乐日月食令去乐庭氏救日之弓救月之矢注云日食射太隂月食射太阳○曾子问孔子云诸侯旅见天子诸侯相见日食废大夫之祭日食废昏义云男敎不修阳事不得谪见于天日为之蚀故日蚀则天子素服而修六官之职荡天子之阳事○书云乃季秋月朔辰弗集于房瞽奏鼓啬夫驰庶人走○左传士文伯云国无政不用善则自取谪于日月之灾故政不可不慎也务三而已一曰择人二曰因民三曰从时叔孙昭子云日有食之天子不举伐鼓于社诸侯用币于社伐鼓于朝○公羊传云日有食之以朱丝萦社○谷梁传云日有食之何也吐者外壤食者内壤阙然不见其壤有食之者也天子救日置五麾陈五兵五鼓诸侯置三麾陈三兵三鼓大夫击门士击柝凡有声皆阳事也以厌隂气也○管子云日掌阳阳为德故日食则失德之国恶之圣王日食则修德按唐书志十月辛卯日食在幽王六年而国语载三川震岐山崩为幽王三年事三川者泾渭汭也即此诗之百川沸腾也岐山崩即山冢崒崩也盖十月日食以前事而诗人追言之
　　行
　　笺云行道度也○周髀云周天三百六十五度四分度之一日月皆右行于天日日行一度月日行十三度十九分度之七○唐一行日议云日行黄道月有九道遇交则有薄蚀之变至如合朔如合璧则不食其交不轨道则食也
　　月食
　　易云月盈则食○礼记云妇顺不修隂事不得谪见于于天月为之蚀故曰食则后素服而修六宫之职荡天下之隂事○管子云月掌隂隂为刑故月食则失刑之国恶之圣人月食则修刑○灵宪云当日之冲光常不合是谓闇虚在星则星防遇月则月蚀○荆州占云月蚀后自提鼓阶前击鼓者三中良人诸御者宫人皆击柝救之月已食后乃斋服缟素三日不从乐以应其祥○新唐书厯志云月臣道也逺日益明近日益亏望而正于黄道是谓臣干君明则阳斯蚀之矣朔而正于黄道是谓臣壅君明则阳为之蚀矣
　　电
　　释名云电殄也乍见则殄灭也○说文云电隂阳激耀也○易曰离为电雷电合而章○时训解云春分又五日雷乃发声又五日始电不始电君无威震○庄子云隂气伏于黄泉阳气上通于天隂阳分争故为电○大戴礼云隂阳之气偏则风俱则雷交则电○董仲舒云太平之世电不眴目宣示光辉而已○物理论云风清热之气散为电○易元包云噬嗑列缺搏防磹灼传曰列缺搏雷之动也防磹灼电之耀也○埤雅云电从申隂阳以申泄而为电故也记曰地载神气神气风霆风霆流形言万物以风霆流形而风霆出于地之神气也
　　冢
　　释山云山顶冡孙炎曰谓山巅也○释名云冢肿也言冢起也
　　崒
　　释山云崒者厜防郭璞曰谓山峰头巉岩者
　　卿士
　　孔氏云六卿之外更为之都官緫綂六官之事兼襍为名故谓之卿士○朱传云或曰卿士盖卿之士周礼太宰之属有上中下士公羊所谓宰士左氏所谓周公以蔡仲为已卿士是也盖以宰属而兼总六官位卑而权重也○左传郑武公庄公为平王卿士注云卿士王卿之执政者○白虎通云卿之为言章善明理也○伊尹曰九卿通寒暑
　　番聚蹶楀
　　笺云番棸蹶楀皆氏疏云盖后氏之外亲
　　按番韩诗作繁汉有御史大夫繁延夀其字音皤汉又有游侠萭章音与楀同蹶周宣王时有蹶父为卿士盖贵族也
　　司徒
　　尚书云百姓不亲五品不逊汝作司徒敬敷五教在寛又曰司徒掌邦教敷五典扰兆民○周礼大司徒卿一人掌建邦之土地之图与其人民之数以佐王安扰邦国以土防之法辨五地之物生因此五物者民之常而施十有二教焉以土宜之法辨十有二土之民物以土均之法辨五物九等制天下之地征以土圭之法测土深正日景以求地中建王国焉凡建邦国以土圭土其地而制其域凡造都鄙制其地域而封沟之以荒政十有二聚万民以保息六养万民以本俗六安万民施教法颁职事于邦国都鄙以乡三物教万民而賔兴之以乡八刑纠万民大军旅大田役以旗致万民而治其徒庶之政令○礼记云司徒修六礼以节民性明七教以兴民德齐八政以防淫一道德以同俗养耆老以致孝恤孤独以逮不足上贤以崇德简不肖以绌恶○韩诗外传云君臣不正人道不和国多盗贼人怨其上则责之司徒○管子云昔者黄帝得祝融辨南方故使为司徒○家语云司徒之官以成德地宜不殖财物不蕃万民饥寒教训不行风俗淫僻人民流散曰危危则饬司徒
　　宰
