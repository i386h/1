<!-- { "loadSidebar": true } -->
　　毛传云域茔域也○周礼冢人掌公墓之地辨其兆域而为之图以爵等为丘封之度与其树数墓大夫掌凡邦墓之地域为之图令国民族葬而掌其禁令正其位掌其度数使皆有私地域○孔子云古者墓而不坟又云古不修墓
　　枕
　　説文云枕卧所荐首者○释名云枕检也所以检项也
　　夏
　　尚书云申命羲叔宅南交平秩南讹敬致日永星火以正仲夏厥民因鸟兽希革○书大传云南方者任方也任方者物之方任何以谓之夏夏者假耆吁荼万物养之外者也故曰南方夏也○夏小正云四月昴则见囿有见杏鸣蜮王萯秀取荼五月参则见浮防有殷良蜩鸣六月鹰始挚○月令云孟夏之月日在毕昏翼中旦婺女中其日丙丁其帝炎帝其神祝融其虫羽其音徴律中仲吕蝼蝈鸣蚯蚓出王生苦菜秀靡草死麦秋至仲夏之月日在东井昏亢中旦危中律中防賔小暑至螳蜋生鵙始鸣反舌无声日长至隂阳争死生分百官静事无刑以定晏隂之所成鹿角解蝉始鸣半夏生木堇荣季夏之月日在柳昏火中旦奎中律中林钟温风始至蟋蟀居壁鹰乃学习腐艸为萤土润溽暑大雨时行○乡饮酒义云夏之为言假也养之长之假之仁也○尔雅云夏为朱明注气赤而光明○素问云夏三月此谓蕃秀天地气交万物华实○管子云南方曰日其时曰夏其气曰阳阳生火与气九暑乃至时雨乃降五谷百果乃登此谓日德○魏相奏云南方之神炎帝乘离执衡司夏○月令注云孟夏日月防于实沈仲夏日月防于鹑首季夏日月防于鹑火
　　采苓篇
　　首阳
　　朱传云首山之南也○孔氏云首阳之山在河东蒲坂县南○马融云华山之北河曲之中○十三州志云雷首山一名独头山夷齐所隐○水经注云雷首山临大河北去蒲坂三十里○左传赵宣子田于首山注首山在河东蒲坂县东南○戴延之西征记云洛东北去首阳山二十里山上有伯夷叔齐祠或云饿死此山今河东蒲坂南又有首阳亦有夷齐未详饿死所在○一统志云首阳山在山西平阳府蒲州东南三十里即禹贡雷首山也伯夷叔齐隐此上有夷齐墓并庙




　　六家诗名物疏卷二十四
<经部,诗类,六家诗名物疏>
　　钦定四库全书
　　六家诗名物疏卷二十五　明　冯复京　撰国风秦一
　　秦
　　谱云秦者陇西谷名于禹贡近雍州鸟鼠之山周孝王封伯翳末孙非子为附庸邑之于秦谷至曽孙秦仲宣王命作大夫秦仲孙襄公平王初讨西戎以救周平王东迁王城乃以岐丰之地赐之始列为诸侯遂横有周西宗周畿内八百里之地其封域东至迤山在荆岐终南惇物之野至孙德公又徙于雍云○括地志秦州清水县本名秦十三州志云秦亭秦谷○元命包云东井鬼星散为雍州分为秦国○诗含神雾云秦地处仲秋之位男懦弱女髙膫白色秀身音中商其言舌举而仰声清以扬
　　按秦今陜西巩昌府秦州境内有秦亭德公所徙之雍今鳯翔府鳯翔县地
　　车邻篇
　　白顚
　　尔雅云的颡白顚舎人云的白也颡额也额有白毛今之戴星马○周易云震为的颡疏白额为的颡取动而见○埤雅云觐礼奉束帛匹马卓上九马随之说者以为卓即的颡故以为上列而九马随其后庄子曰齐之以月题盖月题额上当颅如月者所以象顚之白然则马之贵的颡可知矣马政论云颡有白毛谓之的卢又曰凖上有旋毛及白毛者谓之的吻凶俗云的颅非也
　　寺人
　　周礼寺人王之正内五人掌王之内人及女宫之政令○疏云诸侯寺人传达君命○范蔚宗云易曰天垂象圣人则之宦者四星在皇位之侧故周礼置官亦备其数阍者守中门之禁寺人掌女宫之戒月令仲冬阉尹审门闾谨房室宦人之在王朝者其来旧矣将以其体非全气情志专良通关中人易以役养乎○杨用修云史年表书穆公学于宁人宁人寺人也此云寺人之令言君不接羣臣但使寺人传令秦用阉宦非一日矣
　　阪
　　尔雅云陂者曰阪李巡曰谓髙峯山陂○曹氏曰说文阪山胁也地理志陇西有陇坻在其西注陇阪也即今陇山三秦记其阪九囘欲上者七日乃越髙处东望秦川然则阪固秦所有也
　　杨【互见王风蒲】
　　尔雅云杨蒲柳○埤雅云今有黄白青赤四种白杨叶圆青杨叶长赤杨霜降则叶赤材理亦赤黄杨木性坚致难长俗云嵗长一寸闰年倒长一寸杨之孚甲早于众木○淮南子正月其木杨
　　按杨柳本二种然相似而称之易混尔雅云杨蒲栁即本草之水杨也崔正熊云叶似青杨青杨木出峡中为牀卧之无蚤又别一种非蒲栁也白杨株大叶圆如梨皮白多种墟墓间故古诗曰白杨多悲风萧萧愁杀人黄杨叶细难长俗云嵗长三寸遇闰则退一寸人家庭中多植以为玩赤杨霜降则叶及材理俱赤者又有栘杨所谓唐棣之华翩其反而者也蒲栁一种又有皮青皮红之别亦名杨栁采薇诗云杨栁依依是也凡此皆杨之属也本草栁华其叶狭长青緑枝条长软者又有杞栁尔雅所谓旄泽栁也有赤柽木尔雅所谓河栁也凡此皆栁之属也然蒲栁亦曰蒲杨栘杨亦曰栘栁河栁亦曰小杨大抵二名常混陈藏器云江东通名杨栁北人都不言杨杨树叶短栁树枝长朱传云栁杨之下垂者杨栁之扬起者説文云栁小杨也欲知杨与栁之别者请以此三説参之
　　驷驖篇
　　驖
　　传云驖骊○说文云驖马赤黑色也○月令孟冬驾驖骊注色如铁○埤雅云说文云马深黑色骊马赤黑色驖先儒云取其马色如铁非特有取于色盖亦取其坚壮如驖故曰驖也月令孟冬乘铁骊即此是也
　　按驖依传即骊依说文则二者有别
　　辰牡
　　周礼云兽人掌罟田兽辨其名物冬献狼夏献麋春秋献兽物注狼膏聚麋膏散聚则温散则凉以救时之苦也兽物凡兽皆可献也及狐狸
　　拔
　　疏云拔为矢末以镞为首故拔为末○释名云矢末为括括防也言与防也括旁曰叉形似叉也○太甲曰若虞机张徃省括于度则释○考工记矢人为矢夹其隂阳以设其比夹其比以设其羽郑司农云比谓括也○礼书云弓矢之括居藳两旁弩矢之括居藳上下
　　四马
　　笺云四种之马○周礼校人辨六马之属种马戎马齐马道马田马驽马天子十有二闲马六种邦国六闲马四种注诸侯有齐马道马田马其驽马则分为三
　　輶车
　　周礼田仆掌佐车之政设驱逆之车注驱驱禽使前趋获逆御还之使不出围贾公彦云按王制云大夫杀则止佐车佐车止则百姓田猎彼佐车则此驱逆之车也校人田猎帅驱逆之车
　　按尔雅輶轻也夏官车仆掌轻车之萃郑氏云轻车驰敌致师之车然田车以木戎车以革二轻车不同
　　鸾
　　笺云置鸾于镳异于乘车疏云乘车金玉象也夏官太驭及玉藻经解之注皆云鸾在衡和在轼谓乘车之鸾也此云鸾镳则鸾在于镳异于乘车也○周礼大驭凡御路仪以鸾和为节○玉藻云君子在车则闻鸾和之声行则鸣佩玉是以非辟之心无自入也○明堂位云鸾车有虞氏之路也注鸾有鸾和也○少仪云鸾和之美肃肃雝雝○韩诗内传云鸾在衡和在轼前升车则马动马动则鸾鸣鸾鸣则和应○禽经注云周之文物大备法车之上缀以大铃如鸾之声○陆农师云说文曰鸾赤神灵之精也赤色五采鸡形鸣中五音颂声作则至一曰青鳯为鸾鸾雌曰和雄曰鸾乘车和在衡鸾在轼而輶车置鸾于镳驱逆之车尚轻疾故也当上古时鸾舆愼动此鸟辄集车上雄鸣于前雌应于后后世不能致作和鸾以象之因谓之鸾仗
　　按鸾瑞鸟也淮南子云羽嘉生飞龙飞龙生鳯凰鳯凰生鸾鸟其始生似鳯乆则五采变易故字从变省其音如铃峦峦然故曰鸾也山海经云女牀之山有鸟其状如翟而五采文名曰鸾鸟见则天下安宁诗含神雾云德化充塞照润八防则鸾臻春秋运斗枢云天枢得鸾鸟集孔演图云天子官守以贤举则鸾在野元命包云火离为鸾援神契云德至鸟兽则鸾鸟舞昆仑图云鸾鸟似鳯而白缨闻乐则蹈舞而至其雌曰和禽经云鸾一名鸡趣首翼赤曰丹鳯青曰羽翔白曰化翼曰隂翥黄曰土符瑞应图云鸾鸟凤凰之佐鸣中五音肃肃雝雝喜则鸣舞人君行步有容进退有度祭祀有礼亲疎有序则至一云心识钟律钟律调则至至则鸣舞以和之说其形者虽不同大都似鳯五采此鸟善鸣师旷故言鸾鸣噰噰鳯鸣喈喈山海经言鸾鸟自歌鳯鸟自舞也礼云鸾车有虞氏之路意者有虞之世鸾鸟适至故作为鸾和以象其声而后世因之郑注礼记云鸾和皆铃也则鸾特铃而已乃蔡伯喈崔正熊俱谓乘舆之鸾以金为鸾鸟悬铃其中施于衡上此自汉制非古也乘车鸾在衡和在轼或者如禽经注云缀以大铃不必有八鸾即汉制亦止为一鸾鸟衔铃耳左传疏谓诗词每言八鸾当谓马有二鸾鸾若在衡衡唯两马安得置八此说未为无见即如仲山甫徂齐为卿士之车烈祖诸侯助祭所乘金路而俱有八鸾者其义何居故蓼萧传云在轼曰和在镳曰鸾郑注商颂亦依而用之则不能自守其说矣杜元凯注左传亦曰鸾在镳和在衡也
　　镳【详见邶风辔】
　　说文云镳马衘也○罗氏云镳亦名扇汗又曰排沫尔雅谓之钀
　　猃
　　尔雅云长喙猃○说文猃长喙犬一曰黑犬黄顄
　　歇骄
　　尔雅云短喙猲獢
　　小戎篇
　　小戎
　　疏云戎车小大应同而谓之小戎者六月云元戎十乘以先啓行元大也先啓行之车谓之大戎从后行者谓之小戎故笺云羣臣之兵车言羣臣在元戎之后也○礼书云周礼车仆掌戎车之萃广车之萃革车之萃轻车之萃戎路即革路也君之所乘周锋车曰元戎秦兵车曰小戎则自广车以下皆戎车也特不谓之戎路尔车仆凡师共革车防同亦如之戎仆掌驭戎车凡巡狩及兵车之防亦如之防同巡狩王虽不乘戎车犹共以从不失备也○董氏云六月言元戎十乘此天子之车也故夏钩车殷寅车周元戎然则诸侯之戎车谓之小戎宜也
　　収
　　疏云轸车之前后两端横木所以収敛所载故名収焉兵车言浅轸者对大车平地任载之车为浅也兵车当舆之内从前轸至后轸惟深四尺四寸大车前轸至后轸其深八尺兵车之轸比之为浅○考工记云轸方以象地也舆人为车轮崇车广衡长参如一参分车广去一以为隧六分其广以一为之轸围注隧车舆深也兵车之隧四尺四寸轸舆后横者也兵车之轸围尺一寸○方言曰轸谓之枕○礼书云轸一曰収一曰车枕舆后横木也轸围尺一寸其厚与轐共七寸其长六尺舆人谓舆为车轮人以轸名舆则舆可谓之车亦可谓之轸故郑氏谓轸舆后横木又谓轸舆也辀人以轸方对盖圆则方轸方舆也秦诗以浅収为浅轸则浅轸浅舆也孔颖达谓车前后横木皆曰轸自后轸至前轸浅于乘车故曰俴然考之于礼车前有軓有隂而已不闻其有轸也说文亦曰轸舆后横木
　　按轸舆后横木也所谓俴収者浅舆也兵车之隧仅四尺四寸大车牝服八尺则箱方而深矣故曰俴収孔氏之意本不爽但不当谓车前有轸耳
　　梁
　　尔雅楣谓之梁注门戸上横梁又云杗廇谓之梁注屋大梁也
　　辀
