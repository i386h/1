<!-- { "loadSidebar": true } -->
　　释鸟云鶠鳯其雌皇○説文天老云鳯象鸿前麟后蛇颈鱼尾鹳颡鸳思龙文背燕颔鸡喙五色备举出东方有道之国翺翔四海之外过昆仑饮砥柱濯羽弱水莫宿风穴飞则羣鸟从以万数五方神鸟东方曰发明南方曰焦明西方曰鹔鷞北方曰幽昌中央曰鳯皇○左传云鳯鸟氏司厯杜预云鳯知时故以名厯官○大戴礼羽虫三百六十鳯皇为之长○礼运云鳯以为畜故鸟不獝○诗义疏云鳯皇一名鸑鷟非梧桐不栖非竹实不食非醴泉不饮在天为朱雀○韩诗外传天老曰鳯首带徳颈揭义背负仁心入信翼挟义足履正尾系武小音金大音鼔食有质饮有仪游心择所饥不妄下其鸣也雄曰节节雌曰足足昏鸣曰固常晨鸣曰发明昼鸣曰保章举鸣曰上翔集鸣曰归昌○元命包云火离为鳯○运斗枢云天枢得则鳯凰翔○斗威仪曰君乗土而王其政太平鳯皇集于林苑○乐叶图征云五音克谐各得其伦则鳯皇至冠类鸡头燕喙虵颈龙形麟翼鱼尾五彩不啄生虫又曰五鳯为瑞者一其四似鳯并为妖一曰鹔鷞至则役之感二曰发明至则丧之感三曰焦明至则水之感四曰幽昌至则旱之感○动声仪云镇星不逆行则鳯皇至○论语摘襄圣曰鳯有六像九包六像者头像天目像日背像月翼像风足像地尾像纬九包者口包命心合度耳聴达舌诎伸彩色光冠矩州【宋均云州当作朱】距鋭钩音激扬腹文户行鸣曰归嬉止鸣曰提扶夜鸣曰善哉晨鸣曰贺世飞鸣曰郎都知我者唯黄持竹实来故子欲居九夷从鳯嬉○山海经云丹穴之山有鸟如鸡五采而文名曰鳯皇首文曰徳翼文曰义背文曰礼膺文曰仁腹文曰信饮食自然自歌自舞见则天下安宁○帝王世纪云国安其主好文则鳯皇翔○庄子云鳯带圣婴仁左智右贤○荀子曰诗曰鳯皇秋秋其翼若干其声若箫有鳯有皇乐帝之心○吕氏春秋云黄帝聴鳯皇之鸣以别十二律○淮南子云二皇鳯至于庭三代鳯至于门周室鳯至于泽徳弥浇所至弥逺徳弥精所至弥近○京房易传云鳯皇髙丈二○三辅决録蔡衡云凡鳯有五多赤色者乃鳯多黄色者鹓鶵多青色者鸾多紫色者鸑鷟多白色者鹄○禽经云鳯青谓之鹖赤谓之鹑黄谓之鸾白谓之鹔紫谓之鷟○瑞应图云鳯皇仁鸟王者不刳胎剖卵则至
　　梧【详见定之方中篇桐】
　　释木云榇梧注今梧桐○青史子云梧东方之草春木也○王逸子云梧桐春荣阳木也○埤雅云梧一名榇即梧桐也今人以其皮青号曰青桐华净妍雅极可爱故多近斋阁种之梧櫜鄂皆五焉其子似乳缀其櫜鄂生多或五六少或一二飞鸟喜巢其中庄子所谓桐乳致巢也○雅翼云梧木易生鸟衔坠者辄随生殖其畦种者是嵗可髙一丈
　　朝阳
　　释山云山东曰朝阳孙炎曰朝先见日也
　　板篇
　　药
　　説文治病萆○周礼疾毉以五药养其病注云草木虫石谷也痬毉凡药以酸养骨以辛养筋以咸养脉以苦养气以甘养肉以滑养窍○本草经云上药养命以应天中药养性以应人下药冶病以应地药有隂阳配合子母兄弟根茎华实草石骨肉○三皇纪云神农始尝百草始有毉药

　　六家诗名物疏卷四十九
<经部,诗类,六家诗名物疏>
　　钦定四库全书
　　六家诗名物疏卷五十　　明　冯复京　撰大雅荡之什一
　　荡篇
　　羹
　　尔雅云肉谓之羮○广雅云羮谓之湆○释名云羹汪也汁汪郎也○天官亨人祭祀共大羹铏羹賔客亦如之疏云大羹肉湆盛于登谓大古之羹不调以盐菜及五味铏羹是陪鼎膷臐膮调以五味盛于铏器谓之铏羹若盛之于豆即谓之庶羞即公食大夫十六豆也○公食大夫记云铏芼牛藿羊苦豕薇皆有滑士虞记云铏芼用苦若薇有滑夏用葵冬用荁○曲礼云进食之礼羹居人之右母嚃羹母絮羹羹之有菜者用挟无菜者不用挟礼运云退而合亨实其铏羹礼器云纳牲诏于庭血毛诏于室羹定诏于堂郊特牲云大羹不和贵其质也内则云膳膷臐膮食雉羹麦食脯羹鸡羹折稌犬羹兔羹和糁不蓼凡羹齐视夏时士不贰羹胾鹑羹鸡羹酿之蓼羹食自诸侯以下至于庶人无等玉藻云子卯稷食菜羹○毛诗义问云铏羹有菜盐防其中菜为其形象可食因以铏为名○朱子云乡饮酒礼乡射礼燕礼大射仪公食大夫礼少牢馈食礼皆曰羹定盖以羹熟为节然后行礼
　　鬼方
　　易髙宗伐鬼方○大戴礼帝系曰陆终娶于鬼方氏○世本注云鬼方于汉则先零戎○后汉西传云武丁伐西戎鬼方三年乃克○唐髙祖纪云夏曰熏鬻商曰鬼方周曰玁狁汉曰匈奴魏曰突厥○朱子殷武传曰髙宗伐鬼方盖谓是与
　　按鬼方不详其地盖是逺夷之国也古有三説俱非确证
　　本
　　説文曰木下曰本从木一在其下徐曰一记其处也
　　抑篇
　　蛮方
　　郑注云九州之外不服者疏云谓治夷镇蕃三服○禹贡五百里荒服三百里蛮二百里流○大司马云蛮畿外方五百里曰夷畿又其外方五百里曰镇畿又其外方五百里曰蕃畿大行人云九州之外谓之蕃国世一见各以其所贵寳为挚○周语云蛮夷要服戎狄荒服
　　屋漏
　　尔雅云西北隅谓之屋漏孙炎曰当室之所白日光所漏入舍人曰古者彻屋西北隅以炊浴没者讫而复之故谓之屋漏○笺云屋小帐也漏隐也礼祭于奥既毕改设馔于西北隅而防隐之处此祭之末也疏云天官幕人职掌帷幕幄帟注云幕以布幄帟以缯为之幄在帷幕内则为小帷室内亦有之屋漏者正谓西北隅也言祭末时事者特牲礼尸谡之后云佐食彻尸荐爼敦设于西北隅凡在南厞用筵纳一尊佐食阖牖户降是其事也礼记郑注云祭成人始设奠于奥是谓隂厌尸谡后改馔于西北隅是谓阳厌若宗子为殇惟有隂厌若庶子适殇宗子适殇惟有阳厌士有隂厌阳厌天子诸侯亦同唯上大夫无阳厌为当日賔尸故也
　　按郑之义以阳厌为祭末之事助祭者至此易倦故以不愧戎之考之特牲礼隂厌尊有酒阳厌纳一尊而已隂厌备鼎爼阳厌爼释三个而已则非徒在祭末而其礼亦略矣朱子云独居于室不主祭言故逌旃言云不愧屋漏犹曰不愧闇室然孔子云当室之白尊于东房是谓阳厌则屋漏非暗室矣此笺云厞隐之处盖用仪礼厞用筵之文彼文又云佐食阖牖户降则室内无人故彼注云改馔为幽闇有司彻司宫阖牖户注云或者神欲幽闇是也非以屋漏为闇室也若诗取暗室之义则宜云不愧于奥不得云不愧于屋漏若欲从朱説者但谓室中虽虚尚当不愧于西北之隅理亦自通何必指明为暗反孔子之说乎
　　柔木
　　笺云柔忍之木被之以为弓○考工记弓人为弓取干之道七柘为上檍次之檿桑次之橘次之木次之荆次之□为下凡相干欲赤黒而阳声赤黒则乡心阳声则逺根
　　桑柔篇
　　圉
　　释诂云圉垂舍人曰圉拒边垂也孙炎曰国之四垂
　　相
　　汉书云丞相掌丞天子助理万机○蔡邕独断云相助也助理天下
　　肺
　　说文云肺金藏也○释名云肺勃也其气郁勃也○素问云西方生燥燥生金金生辛辛生肺肺生皮毛皮毛生肾肺主鼻又云肺者相传之官治节出焉又云肺者气之本魄之处也其华在毛其充在皮为阳中之大隂通于秋气○文子云肺为气○白虎通云肺所以义何肺者金之精义者断决西方亦杀成万物故肺象金色白系于鼻
　　肠
　　说文云肠大小肠也○释名云肠畅也畅胃气去滓秽也○广雅云肠详也○素问云六经为川肠胃为海又云脾胃大肠小肠者仓廪之本营之居也名曰器能化糟粕转味而入出至隂之类通于土气○白虎通云大肠小肠心之府也主礼礼有分理肠亦大小相承受也
　　大风
　　笺云西风谓之大风○释天云西风谓之泰风孙炎曰西风成物物丰泰也○易纬云立秋阊阖风至○吕氏春秋曰西方曰飂风
　　隧
　　孔氏曰隧者道之别名
　　云汉篇
　　郊
　　周礼太宰祀五帝掌百官之誓戒与其具修前期十日帅执事卜日遂戒及执事视涤濯及纳亨賛王牲事祀之日賛玉币爵之事幂人祭祀以疏布巾幂八尊掌次祀五帝张大次小次设重帟重案大司徒祀五帝奉牛牲羞其肆充人掌繋祭祀之牲牷祀五帝则系于牢刍之三月大宗伯以青圭礼东方以赤璋礼南方以白琥礼西方以璜礼北方皆有牲币各放其器之色祀大神祭大治其大礼国有大故则旅上帝小宗伯兆五帝于四郊大烖及执事祷祠于上下神典瑞四圭有邸以祀天旅上帝两主有邸以事地旅四望司服祀昊天上帝则服大裘而冕祀五帝亦如之大司乐奏黄钟歌大吕舞云门以祀天神奏大蔟歌应钟舞咸池以祭地示大祝掌六祈一曰类大司冦禋祀五帝涖誓百官祭之日奉明水火小司冦禋祀五帝实镬水纳亨亦如之职金旅上帝共其金版士师祀五帝则沃尸及王盥洎镬水○礼记月令孟春元日祈谷于上帝仲夏大雩帝礼运云祭帝于郊所以定天位祀社于国所以列地利礼器有以下为贵者至敬不坛埽地而祭有以素为贵者大圭不琢大羹不和大路素而越席牺尊疏布□椫杓又云礼之近人情者非其至者也郊血又云莞簟之安而藳秸之设又云飨帝于郊而风雨节寒暑时郊特牲云郊特牲而社稷太牢郊之祭迎长日之至也大报天而主日也兆于南郊就阳位也埽地而祭于其质也器用陶匏以象天地之性也牲用骍尚赤也用犊贵诚也郊之用辛也周之始郊日以至卜郊受命于祖庙作于祢宫卜之日王立于泽亲听誓命献命库门之内戒百官也太庙之命戒百姓也祭之日王皮弁以听祭报被衮以象天戴冕璪十有二旒乘素车旂有十二旒龙章而设日月帝牛必在涤三月稷牛惟具所以别事天神与人鬼也祭法云燔柴于泰坛祭天也瘗埋于泰折祭地也用骍犊祭义云郊之祭也丧者不敢哭凶服者不敢入国门敬之至也大报天而主日配以月夏后氏祭其闇殷人祭其阳周人祭日以朝及闇明堂位云鲁君孟春乘大路载弧韣旂有十二旒日月之章祀帝于郊配以后稷天子之礼也○公羊传云郊则曷为必祭稷王者必以其祖配自内出者无主不行自外至者无主不止
　　奠瘗
　　孔氏曰奠谓置之于地瘗谓埋之于地礼与物皆谓为礼事神之物酒食牲玉之类也○尔雅云祭天曰燔柴祭地曰瘗薶疏云祭天之礼积柴以实牲体玉帛而燔之使烟气之臭上达于天祭神州地于北郊瘗缯埋牲因名祭地曰瘗理
　　宗
　　传云宗尊也凶荒索鬼神而祭之○周礼大司徒荒政十一曰索鬼神党正春秋祭禜大祝掌六祈类造禬禜攻説小祝掌侯禳祷祠之祝号以逆时雨宁风旱○祭法云埋少牢于泰昭祭时也相近于坎坛祭寒暑也王宫祭日也夜明祭月也幽宗祭星也雩宗祭水旱也四坎坛祭四方也山林川谷丘陵能出云为风雨见怪物皆曰神有天下者祭百神注相近当为禳祈宗皆当为禜疏此经所载谓四时乖序寒暑僣逆水旱失时须有祈祷非闗正礼之事○左传子产云山川之神则水旱疠疫之灾于是乎禜之日月星辰之神则雪霜风雨之不时于是乎禜之
　　羣公先正
