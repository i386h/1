<!-- { "loadSidebar": true } -->
　　传云四国管蔡商奄也○书蔡仲之命云惟周公位冢宰羣叔流言乃致辟管叔于商囚蔡叔于郭邻以车七乗降霍叔于庻人三年不齿书序云成王东伐淮夷遂践奄作成王政成王既践奄将迁其君于蒲姑周公告召公作将蒲姑○杜预云乐安博昌北有蒲姑城奄阙不知所在郑云奄盖在淮夷之地亦未能详成王先伐淮夷遂灭奄奄似逺于淮夷也○作雒解云武王克殷乃立王子禄父俾守商祀建管叔于东建蔡叔霍叔于殷俾监殷臣武王崩周公立相天子三叔及殷东徐奄及熊盈以叛二年乃作师旅临衞攻殷殷大震溃降辟三叔王子禄父北奔管叔经而卒乃囚蔡叔于郭淩凡所征熊盈族十有七国俘维九邑俾康叔宇于殷俾中旄父宇于东○书传云管蔡流言奄君薄姑谓禄父曰成王幼周公见疑矣此百世之时也请举事然后禄父及三监畔○左传周有徐奄注二国嬴姓
　　按管今河南开封府郑州蔡今河南汝宁府上蔡县霍今山西平阳府霍州商谓公子禄父都纣故都朝歌故城在今大名府濬县奄地未详所在左传云蒲姑商奄吾东土也又云鲁公因商奄之民则奄是东方之国近鲁之地也括地志兖州府曲阜县奄至即奄国之地疑此即杜氏所谓迸散在鲁者其后故得奄名非奄之初封在曲阜也书序称成王践奄则四国流言之日周公但讨而定之未尝灭其国至归政后成王始灭之而徙其君耳孟子云周公相武王诛纣伐奄则周公凡两次伐奄犹未能荡平盖奄本忠于商爲周家反覆之臣也
　　锜
　　传曰凿属曰锜○韩诗云木属
　　銶
　　传曰木属曰銶○韩诗云凿属也一解云今之独头斧
　　伐柯篇
　　柯
　　考王记车人云柯长三尺博三寸厚一寸有半五分其长以其一爲之首注云首六寸谓闗头斧也柯其柄也又云半矩谓之宣一宣有半谓之欘一欘有半谓之柯一柯有半谓之磬折
　　笾
　　尔雅云竹豆谓之笾○郑注云笾竹器如豆者其实皆容四升○周礼笾人掌四笾之实朝事之笾其实麷蕡白黑形盐膴鲍鱼鱐馈食之笾其实枣栗桃干防榛实加笾之实蓤芡栗脯蓤芡栗脯羞笾之实糗饵粉餈凡祭祀共其笾荐羞之实丧事及賔客之事共其荐笾羞笾九嫔凡祭祀赞后荐彻豆笾内宗掌宗庙之祭祀荐加豆笾外宗掌宗庙之祭祀佐王后荐玉豆眡豆笾掌客凡诸侯之礼夫人致礼八笾侯伯夫人致礼八笾子男夫人致礼六笾○礼记鼎俎竒而笾豆偶阴阳之义也笾豆之实水土之品也又云荐用雕篹○礼书士丧特牲笾有巾则簋敦豆有巾可知鲁用雕篹士丧礼笾无縢则士大夫吉祭之笾有縢无雕可知○仪礼图云士冠脯醢脯用笾醢用豆士昏醴賔脯醢乡饮脯醢众賔辩有脯醢乡射荐用笾脯五膱醢以豆聘礼醴賔脯醢又延几于室荐脯醢燕礼大射礼献賔献公献卿荐脯醢士丧始死奠脯醢小敛朝夕奠脯醢特牲主人献賔荐脯醢以上皆一豆一笾士冠再醮两豆葵菹蠃醢两笾栗脯大敛毼豆两笾无縢士虞及献祝特牲及主妇致爵于主人以上皆两豆两笾既夕遣奠少牢賔尸皆四豆四笾士昏礼夫妇席妇馈舅姑聘礼归饔公食大夫士丧朔月奠皆有豆无笾盖豆重而笾轻
　　豆
　　尔雅云木豆谓之豆○周礼醢人掌四豆之实朝事之豆其实韭菹醓醢昌本麋臡菁菹鹿臡茆菹麋臡馈食之豆其实葵菹蠃醢脾析蠯醢蜃蚳醢豚拍鱼醢加豆之实芹菹兔醢深蒲醓醢菭菹雁醢笋菹鱼醢羞豆之实酏食糁食凡祭祀共荐羞之豆实賔客丧纪亦如之掌客凡诸侯之礼豆四十夫人致礼八豆侯伯三十有一夫人致礼八豆子男豆二十有四夫人致礼六豆○礼器云礼有以多爲贵者天子之豆二十有六诸公十有六诸侯十有二上大夫八下大夫六有以少爲贵者诸侯相朝无笾豆之荐明堂位云荐用玉豆又云夏后氏以楬豆殷玉豆周献豆注云楬无异物之饰也献疏刻之祭綂云君执鸾刀羞哜夫人荐豆又云夫人荐豆执校执醴授之执镫尸酢夫人执柄夫人受尸执足注校豆中央直者也镫豆下跗乡饮酒六十者三豆七十者四豆八十者五豆九十者六豆所以明养老也○聘礼有司堂上八豆西夹六豆公食大夫六豆上大夫八豆士昏四豆士丧毼豆两既夕四豆士虞四豆特牲两豆少牢四豆有司彻四豆考工记旊人爲豆实三而成觳崇尺器中防豆中县○三礼图云豆以木受四升高尺二寸漆赤中大夫以上画以云气诸侯加象饰口天子玉饰○邢氏云豆高一尺口足径一尺校径二寸○楚茨传云豆谓内羞庻羞也
　　九罭篇
　　九罭
　　尔雅云緵罟谓之九罭九罭鱼网也孙炎曰九罭鱼之所入有九囊也郭璞曰今之百囊罟亦谓之靁今江东谓之緵○疏云緵促细目能得小鱼○韩诗说云九罭取鰕芘也
　　鳟
　　尔雅云鮅鳟注鯶子赤眼○陆玑云鳟似鯶鱼而鳞细于鯶赤眼多细文○埤雅云鳟鱼圆鲂鱼方鳟好独行○雅翼云鳟目中赤色一道横贯瞳鱼之美者今俗谓之赤眼食螺蚌多祗独行亦有两三头同行者极难取见网辄遁
　　衮衣
　　尚书云予欲观古人之象日月星辰山龙华虫作防宗彞藻火粉米黼黻絺绣以五采彰施于五色作服孔安国曰日月星爲三辰华象章华虫雉也画三辰山龙华虫于衣服旌旗防五采也以五采成此画宗庙彞樽亦以山龙华虫爲饰藻水草有文者火爲火字粉若粟氷米若聚米黼若斧形黻爲两已相背葛之精者曰絺五色备曰绣天子服日月而下诸侯自龙衮而下至黼黻士服藻火大夫加粉米上得兼下下不得僭上○周礼司服王之吉服享先王则衮冕享先公飨射则鷩冕祀四望山川则毳冕祭社稷五祀则希冕祭羣小祀则冕公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自冕而下如孤之服注衮卷龙衣也古天子冕服十二章至周以日月星辰画于旌旗而冕服九章登龙于山登火于宗彞尊其神明也九章一龙二山三华虫四火五宗彞皆画以爲缋六藻七粉米八黼九黻皆絺以爲绣衮之衣五章裳四章凡九也鷩画以雉谓华虫也其衣三章裳四章凡七毳画虎蜼谓宗彞也其衣三章裳二章凡五希刺粉米无画其衣一章裳二章凡三者衣无文裳刺黻而已是以谓焉凡冕服皆衣纁裳自公之衮冕至卿大夫之冕皆其朝聘天子及助祭之服诸侯非二王后其余皆冕而祭于己贾公彦曰古人爲日月星辰于衣取其明也山取爲人所仰龙取能变化华虫取文理衣是阳阳至轻浮画亦轻浮故衣绘也宗彞者彞尊有虎彞蜼彞因号虎蜼爲宗彞并爲一章虎取其严猛蜼取其有智以其卬鼻长尾大雨则悬于树以尾塞鼻是其智也藻取有文火取其明粉米共爲一章取其洁亦取养人黼谓白黒爲形则斧文近刃白近上黑取断割焉黻黑与青爲形两已相背取臣民背恶向善亦取君臣有合离之义希绣郑读希爲黹黹紩也裳主隂刺是沈深之义故裳刺也○考工记云白与黑谓之黼黑与青谓之黻五采备谓之绣土以黄其象方天时变火以圜山以章水以龙鸟兽蛇襍四时五色之位以章之谓之巧○释文云衮六冕之第二者也画爲九章天子画升龙于衣上公但画降龙
　　按衮者卷也言龙首卷然以衮爲名据先儒之说谓虞有十二章周制惟九章孔安国所谓十二章者日也月也星辰也山也龙也华虫也皆画于衣藻也火也粉也米也黼也黻也皆刺于裳郑氏所谓九章者除日月星加宗彞以华虫爲一粉米爲一郑氏差次冕服之等则以黼黻最下孔氏则裳重黼黻粉米次之藻火又次之说者谓衣在上爲阳故所尊在先裳在下爲隂故所重在后而所云士服藻火大夫加粉米则皆刺在裳而衣上无文矣古礼湮亡莫得而辨然天之大数不过十二王者制作皆以十二象天使天子于上公其衣但有升龙降龙之异恐非所以示上下之别或者以龙德爲重故衣以衮名其实周亦十二章郊特牲云祭之日王被衮冕以象天也龙章而设日月以象天也郑君云设日月画于衣服旌旗据此文则衮冕之文亦画日月郑又谓之鲁礼要其文称王被服衮冕非鲁事也郑注弁师云衮衣之冕十二斿鷩衣之冕九斿毳衣之冕七斿希衣之冕五斿衣之冕三斿即以斿数爲章数何不可哉顾氏说书则分华虫爲二云华取文章雉取耿介是衣有十三章而其说不得通矣
　　狼跋篇
　　胡
　　疏云老狼颔垂胡　说文云胡牛顄垂也　释名胡互也在咽下垂能敛互物
　　赤舄
　　周礼屦人掌王及后之服屦爲赤舄黒舄注云复下曰舄单下曰屦凡屦舄各象裳色王吉服有九舄有三等赤舄爲上冕服之舄诸侯与王同下有白舄黒舄王后吉服六惟祭服有舄舄爲上袆衣之舄也下有青舄赤舄鞠衣以下皆屦耳舄饰如缋之次赤繶者王黒舄之饰黄繶者王后舄之饰青絇者王白舄之饰言繶必有絇纯言絇亦有繶纯三者相将王及后之赤舄皆黒饰后之青舄白饰絇谓之拘着舄屦之头以爲行戒繶缝中紃纯縁也天子诸侯吉事皆舄其余惟服冕衣翟着舄耳○贾公彦曰繶者牙底相接之缝缀绦于其中絇谓屦头状如刀衣以绦爲鼻或谓用缯一寸屈之爲絇所以受系穿贯者也纯以爲口縁也○释名云复其下曰舄舄腊也行礼久立地或泥湿故复其末下使干腊也○方言曰屦中有木者谓之复舄

　　六家诗名物疏卷三十一
　　钦定四库全书
　　六家诗名物疏卷三十二　明　冯复京　撰小雅鹿鸣之什一
　　鹿鸣篇
　　苹
　　传云苹蓱也○夏小正七月湟潦生萍○周书曰谷雨一日萍始生萍不生阴气愤盈○淮南子云萍树根于水木树根于土又云容华生萍萍生萍藻萍藻生浮草凡浮生不根茇者生于萍藻○万毕术曰老血爲萍聚血之精至黄泉也○埤雅曰苹一名蓱无根而浮常与水平故曰苹也江东谓之薸言无定性漂流随风周官萍氏掌水禁郑氏云以不沈溺取名盖使之几酒谨酒也旧说萍善滋生一夜七子一曰浮于流水则不生于止水则一夕生九子故谓之九子萍也世说杨华入水化爲浮萍○雅翼云萍水上小浮萍无根但有小须垂水中然淮南云萍植根于水盖萍以水爲地所垂者乃是根今或反根于上为日所暴即死是与失土同也小雅食野之苹毛氏以为此郑氏以为非野所生非鹿所食易之曰藾萧然古人以水草之交为麋则麋鹿亦食水草○笺云苹藾萧○尔雅云苹藾萧郭云今藾蒿也○初生亦可食○陆玑云叶青白色茎似筯而轻肥始生香可生食亦可蒸食○卢氏杂説云唐文宗问宰臣苹是何草李珏曰是藾萧上曰朕看毛诗疏苹叶圆而花白丛生野中似非藾萧
　　按唐文宗所説诗疏与今本异
　　賔
　　説文賔所敬也○周礼小宰以官府之六聨合邦治二曰賔客之聨事大宗伯以賔礼亲邦国
