<!-- { "loadSidebar": true } -->
　　毛传云五尺以上为驹○周礼校人春执驹将事于四海山川则饰黄驹廋人掌敎駣攻驹○郑司农注曰马三歳曰駣二歳曰驹○埤雅云传曰大夫乘驹盖驹血气未定有蹄齧之虞故大夫乘之説文从句字音拘以驹血气未定宜拘执之焉尔○淮南子云方马为草驹之时人不得制及至圉人扰之良御敎之虽歴险超堑弗敢辞马聋虫也而可以通气志
　　汝坟篇
　　汝
　　水经云汝水出河南梁县勉乡西天息山注地理志云出髙陵山即猛山也亦言出南阳鲁阳县之大猛山又言出农卢氏县还归山博物志曰汝出燕泉山并异名也今汝水出鲁阳大孟山黄栢谷西即卢氏界也【鲁阳县今南阳府汝州鲁山县】○朱传云迳蔡頴州入淮【蔡今河南汝宁府上蔡县頴州今鳯阳　府頴州○】一统志汝水源出河南府嵩县分水岭经流南阳府郏县防扈涧长桥等水戴液圑造等溪东流入于淮汝坟城在南阳府叶县境内
　　坟
　　释丘云坟大防李廵曰坟谓厓岸状如坟墓名大防也○周礼坟衍其动物宜介物其植物宜荚物其民晳而瘠注云水厓曰坟下平曰衍○方言曰坟地大也青幽之间凢土而髙且大者谓之坟
　　按释水云汝为濆郭璞注引诗遵彼汝濆大水溢出别为小水之名又曰汝有濆李廵曰汝旁有肥美之地毛公不同释水义者或以濆坟字异然常武传云濆涯则毛以濆亦为大防也
　　条枚
　　传云枝曰条干曰枚○説文云条小枝也枚木别生条也
　　鲂
　　尔雅云鲂魾注今江东呼鲂鱼为鳊一名魾○陆疏曰鲂今伊洛济頴鲂鱼也广而薄肥恬而少力细鳞鱼之美者渔阳泉州及辽东梁水鲂肥厚尤美故其乡语曰居就粮梁水鲂○埤雅云其广方其厚褊故一曰鲂鲂方也一曰鳊鳊褊也○雅翼云鲂缩头穹脊博腹青白而味美汉中者尤美○説苑阳昼云夫投纶错饵迎而吸之者阳桥也其为鱼也薄而不美若有若亾若食若不食者鲂也其为鱼也博而厚味○韩诗章句云鲂鱼劳则尾赤○蓝田吕氏云鲤尾赤鲂尾白赤则劳甚矣
　　鱼
　　尔雅云鱼有力者鰴鱼枕谓之丁鱼肠谓之乙鱼尾谓之丙○説文云水虫也鱼尾与燕尾相似○周礼人凢祭祀賔客丧纪共其鱼之鱻薧醢人馈食之豆豚拍鱼醢加豆笋菹鱼醢○礼器云三牲鱼腊四海九州之美味○曲礼云祭宗庙之礼稾鱼曰商祭鲜鱼曰脡祭月令季冬命渔师始渔天子亲往乃尝鱼先荐寝庙内则云鱼曰作之○家语云鱼之大者名为鱄鲿其小者名鱦○国语云鱼禁鲲鲕蕃庻物也又云庶人祀以鱼○淮南子云月者隂之宗是以月亏则鱼脑减月盈则鱼脑盈
　　頳
　　尔雅云一染谓之縓再染谓之頳三染谓之纁注縓今之红也頳染赤纁绛也
　　尾
　　説文防也从到毛在尸后○释名尾防也承脊之末稍防杀也
　　王
　　元命包云王者往也神之所输向人之所归乐○白虎通云德合天地者称帝仁义合者称王别优劣也礼记諡法云德象天地称帝仁义所生称王帝者天号王者五行之称也○尚书刑德放云帝者天号王者人称天有五帝以立名人有三王以正度○孝经钩命决云接上称天子明以爵事天接下称帝王明以号令臣下○董子云古之人造文字者三画而连其中谓之王三画者天地与人也连中者通其道也取天地与人之才而参之非王者其孰能当○独断云王者至尊四号之别名王畿内之所称王有天下故称曰王○老子曰道大天大地大王亦大域中有四大而王居其一焉
　　燬
　　释言云燬火李廵曰燬一名火○方言云防火也楚转语也犹齐言火也注音毁○释名云火亦言燬物入中即毁坏也
　　麟之趾篇
　　麟
　　尔雅云麐麕身牛尾一角○京房易传云麐麕身牛尾狼额马蹄有五采腹下黄髙丈二○广雅云麟者含仁怀义行歩中防折旋中矩游必择土翔必后处不履生虫不折生草不群居不旅行不犯陷穽不罹罘文章彬彬○大戴礼云毛虫三百六十而麟为之长○礼记云麟鳯龙谓之四灵麟以为畜则兽不狘又云地不爱其寳鳯凰麒麟皆在郊棷○何法盛征祥记云麒仁兽也牝曰麟牡鸣曰游圣牝鸣曰归和夏鸣曰扶幼秋鸣曰养绥○毛传云麟信而应礼以足至者也○笺云麟角之末有肉示有武而不用○孔氏曰传麟信而应礼笺云公子与礼相应有似于麟申述传文亦以麟为信兽驳异义以为西方毛虫更为别説○蔡邕月令云天宫五兽中有大角轩辕麒麟之信麟生于火游于土故修其母致其子五行之精也视明礼修则麒麟臻○春秋运斗枢曰机星得则麒麟生万人夀○春秋保干图云歳星散为麟○感精符云麟一角明海内共一主也王者不刳胎不剖卵则出于郊又云明王动则有义静则有容乃见○孔演图云苍之灭也麟不荣也麟乃木精也宋均注麟木精生水故曰隂水气好土土黄木青故麟色青黄不荣谓见絏也○礼斗威仪云君乘金而王其政平麒麟在郊○鹖冠子云麒麟者枵之兽隂之精也○瑞应图云麟王者嘉祥食嘉禾之实饮珠玉之英○埤雅云狼额赤目五蹄似麕圆顶一角故西狩获麟曰有麕而角也或曰麐肉角鳯肉咮皆示有武而不用传云麒似麟而无角按尔雅曰驨如马一角不角者骐然则麒从骐省不角故也
　　按罗氏谓麟只如防麋之属后世言麐者皆妄果尔则何以为四灵司马相如赋曰射麋脚麟此麟并州界有之大小如鹿非瑞兽也罗氏所指之麟殆此物与
　　趾
　　説文止下基也象草木出有址故以止为足○释名云趾止也言行一进一止也
　　定
　　尔雅云定题郭注额也
　　姓
　　説文云姓人所生也○毛传云公姓公同姓○易是类谋曰黄帝吹律而定姓○禹贡云锡土姓○左传众仲云天子建德因生以赐姓胙之土而命之氏诸矦以字为谥因以为族官有世功则有官族邑亦如之○国语云司商协名姓○白虎通曰人所以有姓者何纪世别类使生相爱相哀同姓不得相娶皆为重人伦也所以有氏者何所以贵功徳下伎力或氏其官或氏其事王者之子称王子王者之孙称王孙诸侯之子称公子公子之子称公孙公孙之子各以其王父字为氏○礼记云同姓从宗合族属系之以姓而弗别缀之以食而弗殊注云始祖为正姓髙祖为庻姓○周礼小史奠系世辨昭穆○氏族序云三代之前姓氏分而为二男子称姓妇人称姓氏所以别贵贱贵者有氏贱者有名无氏古诅辞多曰堕命亾氏则与夺爵失国同可知为贱也故姓可呼为氏氏不可呼为姓姓所以别婚姻故有同姓异姓庻姓之别氏同姓不同者婚姻可通姓同氏不同者婚姻不可通三代之后姓氏则合为一矣○陈祥道云姓所以系百世之正统氏所以别子孙之旁出氏又可谓之族羽父为无骇请族公命以为展氏则氏族一也○王氏曰公姓公孙也孙传姓者也○玉藻子姓之冠疏姓生也孙是子之所生故云子姓○丧大记云子姓立于西方
　　角
　　説文云角兽角也象形角与刀鱼相似○周礼角人掌以时征齿角凢骨物于山泽之农以当邦赋之政令○尔雅角谓之觷又云北方之美者有幽都之筋角焉按汉书释五音之角曰角触也物触地而出戴芒角也兽角其义亦同
　　族
　　白虎通曰族者凑也聚也恩爱相流凑也生相亲爱相哀痛有防聚之道故谓之族○传云公族公同祖疏此有公子公族公姓对例为然○朱传云公同髙祖祖庙未毁有服之亲
　　按古之释族者有三説古尚书説云九族髙祖孙之亲郑周礼小司徒掌三族之别以辨亲踈及礼记闺门之内有礼故三族和注云三族父子孙士昏礼请期曰惟是三族之不虞使某也请吉日注云三族谓父昆弟已昆弟子昆弟丧服小记曰亲亲以三为五以五为九上杀下杀旁杀而亲毕矣郑注已上亲父下亲子三也以父亲祖以子亲孙五也以祖亲髙祖以孙亲孙九也此纯以父族而言者也戴礼尚书欧阳説云九族父族四五属之内一父女昆弟适人者与其子二己女昆弟适人者与其子三己之子适人者与其子四母族三母之父姓一母之母姓二母女昆弟适人三妻族二妻之父姓一妻之母姓二此兼内外亲而言者也杜预左传亲其九族注云九族谓外祖父外祖母从母子及妻父妻母姑之子姊妹之子女子之子此纯以外亲而言者也予谓当从孔安国郑康成为正盖小记云亲亲以三为五以五为九此九族之定训也经或言三族者举其本或言九族者极其末尔雅于内宗皆曰族于母妻曰党而已礼小功之末可以嫁娶妻之党固无妨于嫁娶不容虑其不虞士昏礼欲及未有不虞而迎妇知异姓不在族中明矣且季梁对君无容近舍本宗而逺取外属元凯之释尤为巨谬宋昭公欲去羣公子乐豫曰公族公室之枝叶也不可纵寻斧焉岂亦异姓乎孔氏乃疑髙曾曾不能一身僃有故以外亲充数殊不思国君宗室繁衍髙曾虽亾与髙曾一代者或髙曾之子孙非髙曾族乎曾虽无与曾为一代者非曾族乎何足以难孔郑之义也此章释公族又有二説毛云同祖朱云同髙祖据左传曰同姓于宗庙谓诸姬也同宗于祖庙谓凢蒋邢茅胙祭也同族于祢庙谓五服之内也记云五庙之孙祖庙未毁虽为庻人冠取妻必告死必赴练祥则告是朱义有所昉不似毛公徒对例而云也

　　六家诗名物疏卷四
<经部,诗类,六家诗名物疏>
　　钦定四库全书
　　六家诗名物疏卷五　　　明　冯复京　撰国风召南一
　　召
　　括地志邵亭故城在岐州岐山县西南十里故召公邑○水经注雍水东迳邵亭南世谓之树亭川亭故召公之采邑又京相璠曰亭在周城南五十里○孔氏云召是周内之别名○朱传云旧説扶风雍县南有邵亭今雍县析为岐山天兴二县未知邵亭的在何县
　　按晋书地道记河东郡垣县有召亭通典河南府王屋县古召公之邑此武王分陜之后所徙非诗所云召也
　　鹊巢篇
　　鹊
　　尔雅云鹊鵙丑其飞也注竦翅上下又云乌鹊丑其掌缩注飞缩脚腹下○月令云季冬之月鹊始巢○周书云小寒之日鴈北乡又五日鹊始巢鹊不始巢国不宁○易通卦验云鹊者阳鸟先时而动先事而应见于未风之象失节不巢癸气不通故言春不东风也○笺云鹊作巢冬至架之至春乃成○诗推度灾云鹊以复至之月始作室家鸣鸠因成事天性如此也○禽经云鹊以音感而孕又云鹊鸣唶唶○曾子曰鹊上髙城之塘而巢于髙枝之巅城坏淩风而起○淮南子云鹊识岁之多风去乔木而巢扶枝又云蛰虫鹊巢皆向天一者至和在焉又云太隂所建鹊巢向而为户又曰干鹄知来而不知往【干鹄鹊也】○博物志云鹊巢开口背太歳○陆贾云干鹊噪而行人至○陶贞白云一名飞驳鸟○陆佃云鹊知人喜作巢取在木杪枝不取堕地者皆传枝受卵故一名干鹊荘子云乌鹊孺鹊以传枝少欲故曰孺也○罗愿云鹊巢水大则髙水小则卑传枝而生子春二月有乳鹊矣已而舎去他鸟居之故召南称鸠居鹊巢今乌之类亦逐鹊而居其巢鹊尾尤长故汉髙祖刘氏冠民间谓之鹊尾冠能制猬其所在猬必反腹而受啄矣
　　按尔雅鸴山鹊注似鹊而有文采长尾觜脚赤説文云知来事鸟也据此则群书所言知来者乃是鸴非鹊也
　　巢
　　説文云鸟在木上曰巢在穴曰窠
　　鸠【鸤鸠】
