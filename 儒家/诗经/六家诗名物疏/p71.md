<!-- { "loadSidebar": true } -->
　　毛传云堇菜也○诗缉云孔氏谓堇即乌头则与鸩毒同类非荼菜可食之类矣荼虽苦得霜甜脆故可言如饴乌头毒物不可食何由知其如饴乎毛氏以堇为菜不言毒物○内则云堇荁枌榆注云荁似堇而叶大○公食礼铏芼皆有滑注云滑堇荁之属○説文云堇根如荠叶如细栁蒸食之甘○尔雅云齧苦堇郭云今堇葵也叶似栁子如米肉食之滑者○本草堇汁味甘唐本注云此菜野生非人所种俗谓之堇菜叶似蕺花紫色○朱传云堇乌头也○尔雅云芨堇艸郭云即乌头也江东呼为堇音靳○晋语骊姬置堇于肉贾逵曰堇乌头也○国防云人之饥所以不食乌喙者以其虽偷充腹而与死同患也○广雅云附子一嵗为萴子二嵗为乌喙三嵗为附子四嵗为乌头五嵗为天雄○本草云冬月采为附子春采为乌头乌头味辛甘温大热有大毒一名奚毒一名即子一名乌喙三寸以上为天雄陶隠居云春时茎初生有脑形似乌鸟之头故谓之乌头有两岐共蔕状如牛角名乌喙喙即乌之口也呉氏本草云乌头一名莨一名千秋一名毒公一名果负一名耿子禹锡等云正月始生叶厚茎方中空叶四面相当与蒿相似图经云乌头乌喙天雄附子侧子都是一种冬至前将陆田耕五七遍以猪粪粪之逐月耘耔至次年八月后方成苗髙三四尺茎四棱叶如艾花紫碧色作穗实小黑如桑椹本只种附子熟后有四物长三二寸为天雄附子旁尖牙角为侧子絶小者亦名侧子元种者为乌头其余大小皆为附子
　　按尔雅齧苦堇本草在菜部毛公所云堇菜指此若乌头则但可谓之草不可谓之菜也陆氏释文又引广雅云堇藋也今三辅之言犹然此尔雅所谓拜蔏藋非此堇也
　　饴
　　内则云枣栗饴蜜以甘之○释文云饴饧也○方言云饧谓之张皇饴谓之防谓之餹○説文云饴米糵煎也饴和馓者也○释名云饴小弱于饧形怡怡然也
　　契
　　周礼菙氏掌共燋契以待卜事凡卜以明火爇燋遂龡其焌契以授卜师遂役之卜师凡卜事火以作致其墨○士丧礼楚焞置于燋在东○陈祥道云燋炬也契灼之木也契谓之焌亦谓之楚焞楚其材也焞其体也契其用也○罗氏云礼图楚焞以荆为之必以荆者凡木心圆荆心方卦之徳方以知以其徳方故以方木灼也
　　司空
　　尚书佥曰伯禹作司空帝曰俞咨禹女平水土又曰司空掌邦土居四民时地利○礼记云司空执度度地量地逺近兴事任力○元命包云危东六星两两而比曰司空主水○书大传云沟渎壅遏水为民害田广不垦则责之司空○家语曰司空之官以成礼度量不审举事失礼都鄙不修财物失所曰贫贫则饬司空○白虎通云司空主土不言土而言空空尚主之况于实乎○汉官解诂云下理坤道上和干光谓之司空○环济要略云冬官司空掌邦事营城郭都邑立社稷宗庙造茔宅器械监百工
　　臯门应门
　　毛云王之郭门曰臯门王之正门曰应门笺云诸侯之宫外门曰臯门朝门曰应门内有路门天子之宫加以库雉疏云毛云郭门者宫之外郭之门毛以诸侯之门不名臯应与郑别○尔雅云正门谓之应门○朱子曰书天子有应门春秋书鲁有雉门礼记云鲁有库门家语云卫有库门皆无云诸侯有臯应者则臯应为天子之门明矣意者太王之时未有制度特作二门其名如此及周有天下遂尊以为天子之门而诸侯不得立也○周礼阍人掌守王宫中门之禁先郑注云王有五门外曰臯门二曰雉门三曰库门四曰应门五曰路门一曰毕门谓雉门三门也又云匠人营国应门二彻三个王宫门阿之制九雉○明堂位云库门天子臯门雉门天子应门○礼书云臯门之内外朝也朝士建其法小司冦掌其政列三槐与九棘设嘉石与胏石而朝诸侯聴讼询大事在焉应门之内治朝也司士正其位宰夫掌其法大仆正王之位而王日视朝在焉路门之内燕朝也大仆正其位掌摈相而族人朝焉诸侯之外门曰库门鲁以周公之故犹不可称臯门应门特为臯应之制而已○考索云臯者逺也明最在外故曰臯应门者则居此以应治也
　　冢土【详见甫田社】
　　传云冢土大社也美太王之社遂为大社○祭法云王为羣姓立社曰大社郊特牲云天子大社心受霜露风雨以达天地之气也○礼书云王之大社土五色而冒以黄其位则中门之右社主隂故也其壝北面社向隂故也其饰则不屋记所谓大社必受霜露风雨也其表则木传所谓夏以松商以柏周以栗是也其方广则五丈其主则石为之
　　问
　　传曰小聘曰问○大宗伯云賔礼时聘曰问○大行人云凡诸侯之邦交嵗相问也殷相聘也世相朝也○聘礼云小聘曰问不享有献不及夫人主人不筵几不礼面不升不郊劳其礼如为介三介郑目録云大问曰聘诸侯相于乆无事使卿相问之礼小聘使大夫○王制云诸侯之于天子也比年一小聘三年一大聘
　　棫
　　尔雅云棫白桵郭云桵小木丛生有刺实如耳珰紫赤可啖○陆玑云王苍説棫即柞也其材理全白无赤心者为白桵直理易破可为椟车辐又可为矛防矜今人谓之白梂或曰白柘
　　混夷
　　笺云夷狄国也【详见出车西戎】
　　虞芮
　　括地志云故虞城在陜州河北县东北五十里虞山之上古虞国故芮城县西二十里古芮国闲原在河北县西六十五里○晋太康地记云虞西百四十里有芮城○郡县志云闲原在平陆县即虞芮争田让为闲田之所○史记注引地里志云虞在河东太阳县芮在冯翊临晋县正义云注引芮在临晋者恐疎闲原在河东与虞芮相接临晋在河西同州非临晋芮城明矣○一统志平陆县在山西平阳府解州东南九十里芮城县在州西南九十里闲田在平陆县西五十里即虞芮相让之地俗呼让畔城
　　棫朴篇
　　朴
　　传云朴枹木○尔雅云朴枹者郭云朴属丛生者为枹
　　槱
　　笺云祭皇天上帝及三辰聚积以燎之疏云月令注皇天为北辰耀魄寳上帝为五帝三辰即宗伯所云日月星辰也○周礼大宗伯云以禋祀祀昊天上帝以实柴祀日月星辰以槱燎祀司中司命飌师雨师注云禋之言烟槱积也诗曰芃芃棫朴薪之槱之三祀皆积柴实牲体焉或有玉帛燔燎而升烟所以报阳也○礼记月令云季冬乃命四监收秩薪柴以共郊庙及百祀之薪燎祭法云燔柴于泰坛祭天也
　　纲纪
　　说文云纲网纮也纪别丝也○尚书云若网在纲有条而不紊
　　旱麓篇
　　旱
　　地里志汉中郡南郑县旱山沱水所出东北入汉○曹氏曰旱山在梁山之境与汉广相近故取以兴焉○周地图记云山上有云即雨○一统志陜西汉中府南郑县附郭府城西南六十五里有旱山
　　麓
　　谷梁传云林属于山曰麓○汉书应劭云麓林之大者○释名云山足曰麓麓陆也言水流顺陆燥也○周礼林衡掌巡林麓之禁令而平其守以时计林麓而赏罚之若斩木材则受法于山虞而掌其政令
　　楛
　　陆玑曰楛其形似荆而赤茎似蓍上党人织以为牛筥箱器又屈以为钗○禹贡荆州贡楛注云中矢干出云梦之泽
　　瓒【互见卫风圭斯干璋文王祼将】
　　笺云圭瓒之状以圭为柄黄金为勺青金为外朱中央○周礼典瑞云祼圭有瓒以肆先王以祼賔客注于圭头为器可以挹鬯祼祭谓之瓒汉礼瓒槃大五升口径八寸下有槃口径一尺玉人云祼圭尺有二寸有瓒以祀庙注云瓒如槃其柄用圭有流前注凡流皆为龙口三璋之勺形如圭瓒○白虎通云圭瓒宗庙之盛礼也玉饰其末君子之性金饰其中君子之道○礼书云王之肆先王礼賔客以祼圭后之亚祼与王之巡狩以祼璋圭璋其柄瓒其勺也○罗氏云郁与鬯皆隂而玉为阳物圭璋又东南阳方之玉故假之嫌于无阳也○礼图云圭瓒如槃大五升口径八寸深二寸璋瓒口径四寸深二寸
　　按玉人説三璋云黄金勺青金外朱中郑依此説圭瓒之制则为勺者黄金也玉人云祼圭有瓒不别云祼璋有瓒则三璋即璋瓒也陈氏祥道乃云圭瓒璋瓒勺用玉多石少者三璋之勺则饰以金此何据乎即其引郑氏瓒四玉一石之説彼注郑已读瓒为取杂色之意非此瓒也且若三璋之勺以金为饰玉人但説青外朱中足矣又何用黄金勺一句以此知其説妄也三璋有缫圭瓒当亦有缫郑氏下槃龙口之説或是汉法不足以拟周制古者诸侯九命赐以秬鬯圭瓒天子之瓒其柄之圭尺有二寸赐诸侯盖九寸以下也
　　清酒
　　笺云祭祀之事先为清酒○周礼酒正辨三酒之物三曰清酒注云今中山冬酿接夏而成












　　六家诗名物疏巻四十六
　　钦定四库全书
　　六家诗名物疏卷四十七　明　冯复京　撰大雅文王之什二
　　思齐篇
　　在宫【辟廱别载】
　　笺云宫谓辟廱宫也羣臣助文王养老○周礼外饔邦飨耆老掌割亨之事酒正飨耆老共其酒无酌数凡有秩酒者以书契授之大司徒以保息六养万民二曰养老遗人门闗之委积以养老孤司门以其财养死政之老稾人飨耆老共其食罗氏中春罗春鸟献鸠以养国老○王制云凡养老有虞氏以燕礼夏后氏以飨礼殷人以食礼周人修而兼用之五十养于乡六十养于国七十养于学达于诸侯有虞氏养国老于上庠养庶老于下庠殷人养国老于右学养庶老于左学周人养国老于东胶养庶老于虞庠虞庠在国之西郊有虞氏深衣而养老夏后氏燕衣而养老殷人缟衣而养老周人衣而养老凡三王养老皆引年月令仲秋养衰老授几杖行糜粥饮食文王世子云凡大合乐必遂养老注云大合乐谓春入学释菜合舞秋颁学合声又云天子视学适东序释奠于先老遂设三老五更之席位适馔省醴养老之珍具遂发咏焉退修之以孝养也反登歌清庙下管象舞大武有司告乐阕王乃命公侯伯子男及羣吏曰反养老幼于东序内则云凡养老五帝宪养气体而不乞言有善则记之为惇史三王亦宪既养老而后乞言亦微其体皆有惇史乐记云食三老五更于太学天子袒而割牲执酱而馈执爵而酳冕而总干所以教诸侯之弟也○礼书云天子之于老所养也三国老也庶老也死政者之老也岁养之也三仲春也季春也仲秋也罗氏献鸠以养之者国老也司徒以保息养之者庶老也司门以其财养之者死政者之老也若夫外饔酒正槁人所谓耆老者总三者而言之也
　　皇矣篇
　　二国
　　传云殷夏也○帝王世纪曰禹受封为夏伯在豫州外方之南今河南阳翟是也即天子位都平阳或在安邑或在晋阳○一统志河南开封府钧州本夏禹所封地秦为阳翟县安邑县在山西平阳府
　　菑
　　释木云立死菑李巡曰以当死害生曰菑○孔氏云立死之木妨他木生长故曰菑也
　　翳
　　释木云毙者翳郭云翳树隂翳覆地者也○孔氏云生木自倒枝叶覆地为廕翳故曰翳也
　　栵
　　尔雅云栵栭郭云树似槲樕而庳小子如细栗可食今江东亦呼为栭栗○陆玑云树如榆木理坚韧而赤可为车辕○内则云芝栭防椇郑氏云人君燕食所加庶羞也
　　柽
