<!-- { "loadSidebar": true } -->
　　周礼司弓矢掌八矢之法枉矢絜矢利火射用诸守城车战杀矢鍭矢用诸近射田猎矰矢茀矢用诸弋射恒矢庳矢用诸散射注枉杀矰恒弓所用也絜鍭茀庳弩所用也冶氏爲杀矢刄长寸围寸铤十之重三垸矢人爲矢□矢参分茀矢【注茀当爲杀】参分一在前二在后兵矢田矢五分【注谓枉矢絜矢】二在前三在后杀矢【注杀当爲茀】七分三在前二在后参分其长而杀其一五分其长而羽其一以其笴厚爲之羽深水之以辨其隂阳夹其隂阳以设其比夹其比以设其羽参分其羽以设其刄则虽有疾风亦弗之能惮矣○世本云夷牟作矢○荀子云浮游作矢○六韬云陷坚阵败强敌大黄参连弩飞鳬电影矢自副注飞鳬赤茎白羽以铁爲首电影青茎赤羽以铜爲首○方言云自关而东谓之矢江淮之间谓之□关西曰箭注箭者竹名因以爲号○释名云矢指也其有所指向迅疾也其本曰足又谓之镝齐人谓之镞关西谓之釭其末曰括括旁曰义○唐六典云骨镞曰骲铁镞曰镝鸣箭曰骹霹叶曰鈚皆古之制也竹箭以竹爲笴诸箭亦通用木箭以木爲笴惟利射猎○韩诗传云诸矦有德七锡弓矢

　　六家诗名物疏卷二十二
<经部,诗类,六家诗名物疏>
　　钦定四库全书
　　六家诗名物疏卷二十三　明　冯复京　撰国风魏
　　魏
　　谱云魏者舜禹所都之地在禹贡冀州雷首之北析城之西周以封同姓其封域南枕河曲北涉汾水与秦晋邻晋献公灭之以其地赐大夫毕万后晋有魏氏○诗含神雾云魏地处季冬之位土地平夷唐地处孟冬之位得常山泰岳之风音中羽其地墝埆故其民险而好畜○地里志云魏国亦姬姓也在晋之南河曲故诗曰彼汾一曲寘诸河之侧○水经注故魏国城南西并去大河可二十余里北去首山十余里处河山之间土地迫隘故魏风着十畆之诗也○一统志山西平阳府解州平陆县北五十里有魏侯城即古魏国汉于此置河北县属河东郡
　　葛屦篇
　　霜
　　释名云霜丧也其气惨毒物皆丧也○易曰履霜坚氷隂始凝也驯致其道至坚氷也○月令云季冬之月霜始降则百工休○大戴礼云隂阳之气各静其所则静矣阳气胜则散为雨露隂气胜则凝为霜雪○春秋考异邮云霜者隂精冬令也四时代谢以霜収杀霜之为言亡也物以终也○感精符云霜杀伐之表秋季霜始降鹰隼击王者顺天行诛以成肃杀之威若政令苛则夏下霜诛伐不行则冬霜不杀草○援神契云霜以挫物○五经通义云寒气凝以为霜从地升也○国语云驷见而陨霜陨霜而冬裘具贾逵曰驷房星也○淮南子云秋三月青女乃出以降霜雪髙诱曰青女天神主霜雪○京房易传曰诛不原情其霜附木不下地不教而诛其霜反在草上
　　要
　　朱传云要裳要○士丧礼云襚者左执领右执要○玉藻云缝齐倍要
　　襋
　　说文云衣领也○郑注礼记云古者方领如今小儿衣领
　　汾沮洳篇
　　汾
　　地里志汾水出太原郡汾阳县北山西南至汾隂入河○山海经曰管涔之山其上无草木而多玉汾水出焉○水经云汾水出太原汾阳县北管涔山○一统志汾河源出山西太原府静乐县管涔山经太原清源交城文水祁县至平遥介休南入平阳府灵石县界经赵城洪洞临汾南歴襄陵太平绛州稷山河津荥河入于黄河○淮南子云汾水蒙浊而宜麻
　　沮洳
　　朱传云水浸处下湿之地○山海经沮洳之山郭氏注引诗彼汾沮洳
　　莫
　　陆疏云莫茎大如箸赤节节一叶似柳叶厚而长有毛刺今人缫以取茧绪其味酢而滑始生可以为又可生食五方通谓之酸迷冀州人谓之干绛河汾之间谓之莫○埤雅云子如楮实而红冀州人谓之干绛盖以此也今呉越呼为茂子
　　公路公行
　　疏云公路与公行一也以其主君路车谓之公路主兵车之行列谓之公行○左传云初骊姬之乱诅无畜羣公子自是晋无公族及成公即位乃宦卿之适子而为之田以为公族又宦其余子亦为余子其庶子为公行赵盾请以括为公族冬赵盾为旄车之族杜元凯云旄车公行之官疏云周礼有诸子掌国子之倅事与公族同巾车掌王五路事与公行同
　　藚
　　尔雅藚牛唇郭注毛诗传曰水蕮也如续断寸寸有节拔之可复○陆疏云今泽蕮也其叶如车前草大其味亦相似徐州广陵人食之○本草泽防一名水防及防芒芋鹄防生汝南池泽陶隐居云叶狭长丛生诸浅水中仙经服食断谷皆用之亦云身轻能步行水上图经云春生苖多在浅水中叶似牛舌独茎而长秋开白花作丛似谷精草
　　按释草别云蕍蕮郭云今泽蕮邢云即本草泽防也陆以牛唇为泽蕮误矣然本草经泽防一名水防而毛传解藚为水舄故陆有此误牛舌草即车前之异名泽防似车前故韩诗又以车前为泽防也
　　公族
　　笺云公族主君同姓昭穆○左传晋荀防栾黡韩无忌为公族大夫使训卿之子弟恭俭孝弟○国语栾伯请公族大夫公曰荀家惇惠荀禬文敏黡也果敢无忌镇静使兹四人者为之夫膏粱之性难正也故使惇惠者教之使文敏者道之使果敢者谂之使镇静者脩之○左传疏公族之官掌敎公之子弟卿之适子亦属公族
　　园有桃篇
　　謡
　　尔雅云徒吹谓之和徒歌谓之謡孙炎曰謡声消摇也○韩诗章句云有章曲曰歌无章曲曰謡○毛传云乐合曲曰歌徒歌曰謡○册府元云春秋以来乃有婉娈緫角之謡传于闾巷皆成章协律
　　棘
　　埤雅云魏风园有棘棘酸枣也○朱传云枣之短者按传棘枣也此指樲棘而言豳风八月剥枣乃是本草之大枣非此传所云枣也樲棘释已详邶风陟岵篇
　　岵
　　尔雅云多草木岵○释名云岵怙也人所怙取以为事用也○毛传云山无草木曰岵
　　屺
　　尔雅云无草木峐【与屺同】○释名云屺圯也无所出生也毛传云山有草木曰屺
　　按尔雅毛公説岵屺正相反当是毛公误耳朱子从毛非也岂有不信周孔子夏之説而信后儒者乎伐檀篇
　　干
　　传云厓也○斯干传云涧也○易云鸿渐于干注云干谓大水之旁故停水处○韩诗考槃注云干墝角之处也又云地下而黄曰干
　　按水经云河水东过河北县南又东永乐涧水注之河北县即故魏国此诗所以称河干也
　　涟沦
　　尔雅云河水清且澜猗大波为澜小波为沦直波为迳李巡云分别水大小曲直之名郭璞曰澜言涣澜也沦言蕴轮也径言径涏也邢昺云澜涟虽异而义同○毛传云风行水成文曰涟直直波也沦小风水成文转如轮也○释名云风吹水波成文曰澜澜连也波体之流相及连也水小波曰沦沦伦也小文相次有伦理也小直波曰泾泾径也言如道径也○韩诗説云顺流而风曰沦
　　稼
　　説文云禾之秀实为稼○毛传曰种之曰稼○周礼大司徒辨十有二壤之物而知其种以敎稼穑树艺遂人以土宜敎甿稼穑遂师巡稼穑遂大夫正嵗简稼器脩稼政县正各掌其县之政令征比趋其稼事酂长嵗时简器与有司数之里宰以嵗时合耦于耡以治稼穑趋其耕耨司稼巡野观稼以年之上下出敛法注云种谷曰稼如嫁女有所生
　　穑
　　説文云谷可収曰穑○毛传去敛之曰穑○疏云以稼穑相对则先稼后穑故知种之曰稼敛之曰穑若散则相通大田云曾孙之稼非唯种之也汤誓云舎我穑事非唯敛之也○左传疏云穑爱也言爱惜而収敛之○内则云饭黍稷稻粱白黍黄粱稰穛注云谷熟而获之则曰稰生获之曰穛
　　禾
　　説文云嘉谷也二月始生八月而熟得时之中故谓之禾禾木也木王而生金王而死○广雅云粢稻其穗谓之禾○春秋説题辞云禾者衔滋液注衔滋液以生故以禾谷为名也○孝经援神契云德之下地则嘉禾生○周书云凡禾麦居东方黍居南方稻居中央粟居西方菽居北方○董仲舒云圣人于五谷最重麦与禾○泛胜之书云种禾无期因地为时三月榆荚雨时髙地强土可种禾○七月疏云苗生既秀谓之禾种殖诸谷名为稼禾稼者苗干之名黍稷重穋其余稻秫苽粱之辈皆名为禾麻与菽麦则无禾称○吕氏春秋曰饭之美者山之禾
　　按禾即粇糯二稻也春秋书大无麦禾説文云二月而生八月而熟皆指稻而言耳若广言之自可该诸谷
　　廛
　　毛传云一夫之居曰廛○説文云一畆半一家之居○周礼载师以廛里任国中之地郑司农云廛市中空地未有肆城中空地未有宅者谓廛里者若今云邑里居矣廛民居之区域也里居也以廛里任国中而遂人职授民田夫一廛田百畆是廛里不谓民之邑居在都城者与○遂人夫一廛田百畆郑司农云廛居也扬子云有田一廛谓百畆之居也谓廛城邑之居孟子所云五畮之宅树之以桑麻者也○韵防注云市物邸舎曰廛一曰民居区域之称○汉书扬雄传有田一廛晋灼曰一百畆○礼书云廛者国中之居庐者田中之居庐舎二畆半廛亦二畆半则五畮之宅合在野在邑言之考之于礼乡师巡国及野以施惠乡大夫辨国中之可任舎者乡士掌国中之狱则六乡之民莫不廛里于国中矣廛里所以定居而庐舎特其宿息之地而已按遂人云夫一廛田百畮谓夫受一廛者其田百畮先后二郑之説本自相通毛氏云一夫之居曰廛笺不易之者盖以此也先郑及毛但不明着廛为城邑之居耳孔仲达正义似未达笺防惟先郑载师注以城市空地为廛后郑所不从杨用脩独以为然是亦孤证且引説文市物邸舎曰廛非许叔重之言也用脩卤莽大都如是
　　猎
　　笺云宵田曰猎○尔雅云宵田为燎注管子云獠猎毕弋今江东亦呼猎为燎或曰即今夜猎载罏照也○説文云猎放猎逐禽也
　　貆
　　尔雅云貈子貆疏貈似狐其子名貆○诗义问云貉子曰貊貊形状与貉异
　　辐
　　诗缉云辐车轑也○考工记云轮辐三十以象日月也辐也者以为直指也望其辐欲其揱【音宵小貎】尔而纎也进而眡之欲其肉称也眡其绠【轮箄】欲其蚤之正也【入牙必正】察其菑蚤不齵【菑音厠辐入毂中者】则轮虽敝不匡【枉也】凡辐量其凿深以为辐广故竑其辐广以为之弱【菑也】则虽有重任毂不折参分其辐之长而杀其一则虽有深泥亦弗之溓也【溓粘也】参分其股围【近菑谓之股】去一以为骹围【近牙谓之骹】揉辐必齐【揉以火槁之】平沈必均【浮以水无轻重】直以指牙牙得则无槷而固又云车人为车辐长一柯有半其博三寸厚三之一栢车辐一柯○礼书云轮崇六尺有六寸毂径一寸三分寸牙围尺一寸则辐长二尺有竒矣薮径三寸九分寸之五而辐广如之则辐围九寸有竒矣三分股围去一以为骹围辐之入牙者谓之爪近牙谓之骹入毂谓之菑近菑谓之股菑亦谓之弱则股菑而骹爪杀矣○老子云三十辐共一毂
　　特
　　传云兽三嵗曰特○先郑周礼注云三嵗为特○尔雅云豕生三豵二师一特
　　按毛云兽三嵗曰特先郑亦云当有所出然考尔雅有豕生一特之文则此特应谓豕耳上下章貆鹑皆专指一物不应此章乃泛言兽窃谓宜从尔雅
　　轮
