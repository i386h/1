<!-- { "loadSidebar": true } -->
　　六家诗名物疏卷二十八　明　冯复京　撰国风桧
　　桧
　　朱传云桧国名高辛氏火正祝融之虚在禹贡豫州外方之北荥波之南居溱洧之间其君妘姓祝融之后周衰爲郑桓公所灭而迁国焉○郑语云妘姓郐注陆终第四子求言爲妘姓封于郐○世本曰陆终生六子四曰郐人○郡县志郐城在郑州新郑县东北三十二里○杜预云桧城在荥阳宻县东北○一綂志河南开封府钧州新郑县周封桧国密县本古密国亦桧国地
　　羔裘篇
　　狐裘
　　笺云大蜡而息民则有黄衣狐裘今以祭朝服○玉藻云狐裘黄衣以裼之注云黄衣大蜡时腊先祖之服○郊特牲云黄衣黄冠而祭息田夫也注云祭谓既蜡腊先祖五祀也于是劳农以休息之○诗正义云人君以岁事成熟搜索羣神而报祭之谓之大蜡又腊祭先祖五祀因令民得大饮农事休息谓之息民于大蜡之后作息民之祭时有黄衣狐裘大蜡则皮弁素服二者不同以其事相次故连言之○苏子由云锦衣狐裘其所以朝天子之服
　　堂
　　疏云朝路门外之朝堂路寝之堂也○玉藻云君日出视朝退适路寝听政使人视大夫大夫退然后适小寝释服
　　素冠篇
　　素冠
　　传云素冠练冠也○李氏曰毛以素冠爲练冠谓练布使熟其色益白是以谓之素三年之丧十有三月而练○襍记云丧冠条属以别吉凶三年之练冠亦条属右缝小功以下左缌冠缲缨大白冠缁布之冠皆不防委武缟而后防○礼书云丧礼成服布冠小祥练布冠布冠春秋传所谓大白之冠也条属不委武不防○笺云丧礼既祥祭而缟冠素纰○玉藻云缟冠素纰既祥之冠也注纰縁边也已祥祭而服之疏云纰縁边者谓縁冠两边及冠卷之下畔其冠与卷身皆用缟但以素縁耳缟是生绢而近吉○闲传云又期而大祥素缟麻衣疏云二十五月大祥此日首服素冠以缟纰之身着朝服而爲大祥之祭祭讫之后哀情未除反服微凶之服首服缟冠以素纰之身着十五升布深衣未有采縁○礼书云缟冠素纰其制厌无緌
　　按孔氏引闲传注云黑经白纬曰缟朱子从之今考闲传注黑经白纬曰纎岂今礼记本误乎抑孔氏误也
　　素衣
　　毛云素冠故素衣疏云谓既练之后服此白布丧服○笺云除成丧者其祭也朝服缟冠朝服缁衣素裳此言素衣者谓素裳也○襍记云祥主人之祭也于夕爲期朝服祥因其故服注云丧服小记曰除成丧者其祭朝服缟冠是也祭犹缟冠未纯吉也既祭乃服大祥素缟麻衣
　　按朱子从郑说以素冠爲既祥冠则其所谓素者乃是白绢非白布也而注素衣又从毛说云素冠则素衣使朱子之意谓素衣爲布则与缟冠素纰之冠不相蒙使谓爲绢则既祥之后无服绢之理卤莽甚矣此素衣服之于祥祭之日若既祥之后则服十五升布之深衣以寄其余哀不服素衣矣又过二月而禫祭则冠朝服禫祭讫首着纎冠身着素端黄裳以至吉祭
　　素韠
　　疏云祥祭朝服素韠
　　按素韠亦祥祭之日所服若既祥之后则素缟麻衣不服韠矣
　　韠
　　释名云韠蔽也所以蔽膝前也○采菽笺云芾太古蔽膝之象也冕服谓之芾其他服谓之韠以韦爲之○干凿度云天子之朝朱芾诸侯之朝赤芾注云古者田鱼而食因衣其皮先知蔽前后知蔽后后王易之以布帛而独存其蔽前者重古道而不忘本也○白虎通曰绋者蔽也行以蔽前因以别尊卑彰有德也以韦爲之者反古不忘本也上广一尺下广二尺天一地二也长三尺法天地人也○礼记云韠君朱大夫素士爵韦圜杀直天子直公侯前后方大夫前方后剉角士前后正韠下广二尺上广一尺长三尺其颈五寸肩革带博二寸又云一命緼韨再命赤韨三命赤韨又云齐则綪结佩而赤韠又云有虞氏服韨夏后氏山殷火周龙章又云韠防去上五寸纰以爵韦六寸不至下五寸纯以素紃以五采○士冠礼爵弁服韎韐皮弁服素韠端爵韠特牲馈食其服皆朝服端缁韠唯尸祝佐食端爵韠○左传云衮冕黻珽昭其度也○斯干传云天子纯朱诸侯黄朱○东汉志云佩所以章德服之衷也韨所以执事礼之共也○春秋繁露云韨之在前朱鸟之象也
　　按韠即黻也黻字或作芾或作绋或作绂士之緼韨又称韎韐郑氏云冕服谓之芾其他谓之韠然礼惟言韠之制而已更不指芾知芾即韠耳一命之士服爵弁亦得称緼韨岂以冕服他服爲间乎郑氏又云韨舜始作之以尊祭服贾公彦云祭服谓之韨其他服谓之韠然方叔南征车攻诸侯之防同采菽诸侯之交接云朱茀赤芾则非独祭服名韨矣韨之饰依郑氏明堂位注天子备山火龙章诸侯火而下卿大夫山士韎韐而已以礼推之周多以近世之礼待贵者逺世之礼待卑者郑说或是也其端服之韠加饰亦同惟士无饰故谓之韎韐左传疏谓韠以色别韨加文饰者非也先儒惟不知韨韠之本同直所从言之异耳以致纷纷如此
　　隰有苌楚篇
　　苌楚
　　尔雅云苌楚铫芅郭璞曰今羊桃也或曰鬼桃叶似桃华白子如小麦亦似桃○陆疏云叶长而狭华紫赤色其枝茎弱过一尺引蔓于草上今人以爲汲灌重而善没不如杨柳也近下根刀切其皮着热灰中脱之可韬笔管○本草羊桃一名羊肠一名御弋生山林川谷及生田野陶隐居云子细小苦不堪噉花甚赤蜀本图经云叶花似桃子细如枣核多生溪涧今人呼爲细子根似牡丹○埤雅云有两羊桃一种花实皆连理
　　按羊桃必蔓于草上而郑氏云始生正直长大不妄寻蔓草木者误也
　　匪风篇
　　飘
　　尔雅云回风爲飘李巡曰回风旋风也一名飘风○老子曰飘风不终朝○乙巳占云扶摇羊角者曰飘风
　　鬵
　　说文大釜也一曰鼎大上小下若甑曰鬵防釜属○释器云防谓之鬵鬵鉹也孙炎曰关东谓甑爲鬵凉州谓甑爲鉹○考工记陶人爲甗实二鬴厚半寸唇寸盆实二寸厚半寸唇寸甑实二鬴厚半寸唇寸七穿○方言云甑自关而东或谓之甗或谓之鬵或谓之酢按鬵本釜属故可以烹鱼甑亦曰鬵鼎上大下小若甑亦曰鬵盖异物而同名耳孔仲达泥鬵爲甑以爲俱食器而连言之者误也
　　国风曹
　　曹
　　朱传云曹地在禹贡兖州陶丘之北雷夏菏泽之野周武王以封其弟振铎○孔疏云曹都虽在济隂其地则逾济北鲁在其东南衞在其西北○郡县志古曹国在曹州济隂县东北四十里自曹叔至伯阳凡十八叶按古之济隂县今山东兖州府曹州曹县曹所都也菏泽在曹州境内雷泽城在东昌府濮州即故城阳郑笺所谓尧游成阳死而葬焉者也然则今之曹州曹县定陶及濮州皆其地
　　蜉蝣篇
　　蜉蝣
　　尔雅云蜉蜉渠略舍人曰南阳以东曰蜉蝣梁宋之间曰渠略郭璞曰似蛣蜣身狭而长有角黄黑色聚生粪土中朝生暮死猪好噉之○陆玑云似甲虫有角大如指长三四寸甲下有翅能飞夏月隂雨时地中出今人烧炙噉之美如蝉也○陆佃云丛生郁栖中朝生夕殒有浮游之义○夏小正曰五月浮游有殷殷众也浮游殷之时也○淮南子云蜉蝣不食不饮三日而死○王褒云蜉蝣出以隂○广志云蜉蝣在水中翕然生覆水上寻死随流而去
　　麻衣
　　笺云麻衣深衣诸侯之朝朝服朝夕则深衣○疏云诸侯夕服当用十五升布深衣而纯以采○玉藻云诸侯夕深衣祭牢肉深衣三袪缝齐倍要衽当旁袂可以回肘长中继揜尺袷二寸袪尺二寸縁广寸半深衣云古者深衣短毋见肤长毋被土续衽钩边要缝半下袼之高下可以运肘袂之长短反诎之及肘带下毋厌髀上毋厌胁当无骨者制十有二幅以应十有二月袂圜以应规曲袷如矩以应方负绳及踝以应直下齐如权衡以应平故先王贵之可以爲文可以爲武可以摈相可以治军旅完且弗费善衣之次也具父母大父母衣纯以缋具父母衣纯以青如孤子衣纯以素纯袂縁纯边广各寸半○礼书云虞夏商周养老皆以燕服又周大夫士之于私朝朝端夕深衣庶人吉服深衣而已则深衣在虞爲燕服在周以爲夕与丧服大夫士庶人皆服焉所以异于余服者余服上衣下裳深衣则衣裳连矣余服幅前三后四深衣则十二幅矣余服三分带下绅居二焉由带以下四尺五寸深衣之带则当无骨者矣
　　按郑云深衣者用十五升布鍜濯灰治纯之以采然则丧服麻衣虽似深衣之制不必鍜濯灰治以其襍凶故也惟其鍜濯灰治故得色白如雪此诗云麻衣知是深衣
　　候人篇
　　候人
　　周礼候人上士一人下士一人史六人徒百有二十人候人各掌其方之道治与其禁令以设候人若有方治则帅而致于朝及归送之于竟○国语单襄公云周之秩官有之曰敌国賔至闗尹以告行理以节逆之候人爲导○孔疏云身荷戈祋谓作候人之徒属非候人之官长也
　　祋【详见衞风殳】
　　说文云祋殳也
　　赤芾【详见桧风韠】
　　传云大夫以上赤芾乗轩
　　鹈
　　尔雅云鹈洿泽郭璞曰今之鹈鹕也好羣飞沈水食鱼故名洿泽俗呼之爲淘河○陆疏云鹈水鸟形如鹗而极大喙长尺余直而广口中正赤颔下胡大如数升囊若小泽中有鱼便羣共抒水满其胡而弃之令水竭尽鱼在陆地乃共食之故曰淘河○本草云鸟大如苍鹅頥下有皮袋容二升物展缩由袋中盛水以养鱼身是水沫惟胷前有两块肉如拳○山海经云宪期之山多鹈鹕如鸳鸯而人足其名自呼○庄子云鱼不畏网而畏鹈鹕网者公平无私鹈鹕有心故鱼畏之○淮南子云鹈鹕饮水数斗而不足鳣鲔入口若露而死○禽经云淘河在岸则鱼没沸河在岸则鱼出又云鹈志在水○前汉志鹈鹕集昌邑王殿下刘向以爲水鸟色青青祥也
　　咮
　　释文咮鸟口也
　　南山
　　传云曹南山也○郡县志曹南山在曹州济隂县东二十里诗南山朝隮是也○十道志云曹南山汜水出焉汉书云高祖即位于汜水之阳今坛存○一綂志曹南山在兖州府曹州南一百里诗南山朝隮春秋盟于曹南皆此
　　鸤鸠篇
　　骐弁
　　尚书顾命云四人骐弁执戈注云青黑曰骐孔安国本作綦注云綦文鹿子皮弁王肃云綦赤黑色○孔疏云马之青黑色者谓之骐此字从马则谓弁色如骐马之文○礼书云綦者阴阳之襍故礼以綦组缨爲士之齐冠綦组绶爲世子佩诗以綦巾爲女巾皆其未成德者之服也则士弁以綦宜矣弁师言卿大夫之冕弁各以其等爲之则士弁无玉饰康成读玉璂爲綦以綦爲结是臆说也○笺云骐当作以玉爲之【详见衞风弁】
　　年
　　尔雅云载岁也夏曰岁商曰祀周曰年唐虞曰载注岁取岁星一次祀取四时一终年取禾一熟载取物终更始
　　下泉篇
　　下泉
　　释水云沃泉县出县出下出也李巡云水泉从上溜下出○孔氏云此言下泉谓泉下流是尔雅之沃泉也
　　稂
　　尔雅云稂童粱郭璞曰莠类也○传云稂非溉草得水而病○说文曰禾粟之采生而不成者谓之蕫蓈蓈或从禾作稂○陆玑云禾秀爲穗而不成则薿然谓之蕫粱今人谓之宿田翁或谓之守田○罗氏曰稂恶草也古以饲马鲁仲孙它马饩不过稂莠谓此也诗称不稂不莠孔氏正义云稂莠苗既似禾实亦类粟锄禾除非类莠既别是一物稂亦当是一物许叔重陆玑以爲禾之不成者则是亦禾而已何至与莠并称乎按本草有狼尾草子作黍食之令人不饥似茅作穗生泽地广志曰可作黍引尔雅孟狼尾今人呼爲狼茅子然则此物似是稂尔稂既有实如黍故能乱苗又莠今谓之狗尾草稂名狼尾则亦相类
