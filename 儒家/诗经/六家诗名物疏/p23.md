<!-- { "loadSidebar": true } -->
　　按说文以榛为木而□为果然则山有榛之榛当作□而树之榛栗宜为榛矣诗义疏尔雅翼皆云有二种但茎如木蓼既似栎树之形子形如杼复似栎树之实罗氏以树榛之榛为大木而所云生高丈余者又非小木两榛俱有实如栗今之榛实较胡桃与栗并自不同未知何以别异本艸注□于栗条下且引陆玑疏则所谓如杏子中仁与奥栗皆树榛之榛矣既未详古人防趣聊备释云
　　隰
　　释名云隰蛰也隰蛰意也○说文曰隰坂下隰也○尚书传云下而平者谓之隰隰之言犹湿也○周礼大司徒以土防之法辨五地之物生五曰原隰其动物宜臝物其植物宜丛物其民丰肉而庳
　　苓
　　尔雅云蘦大苦郭云今甘艸也蔓延生叶似荷青黄茎赤有节节有枝相当或云蘦似地黄疏唐风采苓首阳之顚是也蘦苓字异音义同○本艸云解百药毒为九土之精安和七十二种石一千二百种艸久服轻身延年一名密甘一名美艸一名密艸一名蕗草圗经云甘艸河西川谷积沙山及上郡今陜西河东州郡皆有之春生青苗高一二尺叶如槐叶七月开紫花似柰冬结实作角子如毕豆根长者三四尺麤细不定皮赤上有横梁梁下皆细根也有数种以坚实断理者为佳诗采苓首阳首阳山在河东蒲坂县今甘艸所生处相近而先儒说苗叶与今全别岂种类有不同者乎○笔谈云甘艸枝叶悉如槐高五六尺但叶端防尖而糙澁似有白毛子如小扁豆齿啮不破

　　六家诗名物疏卷十二
<经部,诗类,六家诗名物疏>
　　钦定四库全书
　　六家诗名物疏卷十三　　明　冯复京　撰国风邶五
　　泉水篇
　　泉水
　　蓝田吕氏曰泉水即今卫州共城之百泉也淇水出相州林虑县东流泉水自西北来注之故曰亦流于淇而竹竿诗言泉源在左淇水在右者盖主山而言之相卫之山东面故以北为左以南为右○水经注泉源水有二源一水出朝歌西北又东与左水合谓之马沟水又美沟水出朝歌西北大岭下更出迳骆驼谷于中逶迤九十曲故俗有美沟之目歴十二崿崿流相承泉响不断○寰宇记澶州顿丘县东北三十五里有泉源祠○一统志泉源在顿丘右城东北顿丘城在大名府清丰县西南
　　按吕云卫州共城即今河南卫辉府辉县古共伯国卫都朝歌今大名府濬县境共城在朝歌西南相州林虑县即彰德府林县也在朝歌西北泉水与淇合当在于此一统志谓顿丘有泉源又谓卫河源出辉县则百泉即卫河之源也
　　淇
　　山海经云沮洳之山淇水出焉南流注于河○水经云淇水出河内隆虑县西大号山东过内黄县南为白沟屈从县东北与洹水合过广宗县东为清河○通典云淇水至卫州卫县界入河谓之淇水口古朝歌也卫居河淇之间○一统志淇水源出林虑县山中绵歴太行而东至大名府濬县枋头东流入卫河卫河源自辉县经大名府濬内黄二县下流与淇漳滹沱等河合至直沽入海【大名府濬县即古卫州卫县】
　　卫
　　地里志云河内朝歌县纣所都康叔所封更名卫○左传祝佗曰分康叔封畛土略自武父以南及圃田之北竟封于殷墟○朱传云卫本都河北朝歌之东淇水之北百泉之南其后不知何时并得邶鄘之地至懿公为狄所灭戴公东徙渡河野处漕邑文公又徙居楚丘大抵今懐卫澶相滑濮等州开封大名府界皆卫境也○元命包云营室流为并州分为卫国之镇
　　按朝歌故城在大名府濬县西七十里懐州今懐庆府卫州今卫辉府相州今彰德府竝隶河南开封府今仍旧名杂有宋卫陈郑祀许之地澶州今开州滑州今滑县竝属隶大名府濮州今属山东东昌府
　　诸姬
　　笺云诸姬未嫁之女○朱传云谓侄娣○庄十九公羊传云诸侯娶一国则二国徃媵之以侄娣从侄者何兄之子也娣者何弟也诸侯一聘九女诸侯不再娶○成八年左传云卫人来媵共姬礼也凡诸侯嫁女同姓媵之异姓则否杜预释例云古者诸侯取适夫人及左右媵各有侄娣皆同姓之国国三人凡九女参骨肉至亲所以息隂讼隂讼息所以广继嗣○谷梁传云一人有子三人缓带范注欲共享其禄也○尔雅云女子谓晜弟之子为侄女子同出谓先生为姒后生为娣注同出谓俱嫁事一夫○白虎通云备侄娣从者谓其不相嫉妬也一人有子三人共之若已生之不娶两娣者传异气也娶三国女何广异类也恐一国血脉相似俱无子也侄娣年虽少犹从适人者明人君无再娶之义也还待年于父母之国未任答君子也二国来媵谁为尊者大国为尊国等以德德同以色质家法天尊左文家法地尊右
　　按媵有二种诸侯娶九女夫人及二媵俱有侄娣大夫士无二媵即以侄娣为媵大夫备侄娣曲礼大夫不名世臣侄娣丧大记大夫抚侄娣是也士不必备士昏礼虽无娣媵先是也郑注士昏礼云娣尊侄卑考诸经传竝无以姑为媵之文盖姑尊非可从嫁朱子释诸姬云侄娣释诸姑云即诸姬殆是瞽说尔雅云同出谓先生为姒是姊得为媵矣
　　泲
　　笺云泲祢所嫁国适卫之道所经○朱传云皆自卫来时所经之处○苏氏云书济入于河溢为荥春秋传卫败于荥泽故泲水及卫○水经济水出河东垣县东王屋山○禹贡云导沇水东流为济入于河溢为荥东出于陶丘北又东至于菏又东北防于汶又北东入于海○玉海云济水在孟州济源县西北三里平地而出有二源东源周囘七百步深不可测西源周囘六百八十五步深一丈源出王屋山○风俗通云济者齐齐其度量也
　　按说文泲沇也东入于海济水出常山房子赞皇山东入泜二水音同经传通误书泲为济惟此经文不误耳应劭遂以出赞皇者为泲失之逺矣一统志济在河南懐庆府济源县西北三里源发王屋山下既见而伏复出于此有东西二源合流至温县南入黄河其水性下且劲过黄河之南溢而为荥徃东若断若续或伏或见而入于海
　　饮饯
　　说文饯送去也○传云祖而舍軷饮酒于其侧曰饯○韩诗章句云送行饮酒曰饯
　　祢
　　寰宇记云大祢沟在曹州寃句县北七十里○一统志大祢沟在山东兖州府曹州界内诗饮饯于祢即此今淤塞
　　姑
　　尔雅云父之姊妹为姑○释名云姑故也于已为久故之人
　　姊
　　尔雅云男子谓女子先生为姊疏云姊咨也以其先生言可咨问
　　干
　　毛传云干言所适国郊也○地里志东郡有发干县曹氏曰即此所谓干○玉海云故发干县今开德府观城【今观城县属山东东昌府】○路史云郡国志卫县南有干城诗出宿于干者今开封有邗沟
　　言
　　隋云邢州内丘县有千言山○水经注泜水又东南经千言山○一统志千言山在直隶顺德府唐山县西北四里卫诗出宿于干饮饯于言即此
　　按泲祢千言诸地孔氏云卫女所嫁国适卫之道所经见今不知所嫁何国古人释地名及一统志所载亦俱影响耳曹氏既以干为发干县一统志复以干言为一山其参错不同如此岂可据信
　　脂
　　尔雅云氷脂也○内则注云脂肥凝者释者曰膏○尔雅疏云对例则异散文则脂膏皆揔名也
　　牵
　　释文云牵车轴头金也○说文云车键○释名云辖害也车之急害也【舝辖音义同】○礼书云輨以冐毂辖以制轴二者皆金为之○诗正义云牵无事则脱行乃设之○淮南子云车之能转千里者其要在三寸辖
　　肥泉
　　尔雅云归异出同肥疏小水支分归入大海则异其泉源初出则同流者名肥○释名云所出同所归异曰淝泉本同出时所浸润少所归各枝散而多似淝者也○水经注马沟水出朝歌城北又东流与美沟合又东南注淇水为肥泉诗我思肥泉毛云同出异归为肥泉今是水异出同归
　　须
　　水经注濮渠东迳须城北卫诗云思须与曹也○地里志云东郡须昌县故须句国○一统志须城废县在兖州府东平州○傅氏曰自须至漕由东而西也
　　驾
　　后汉舆服志云乘舆所御驾六余皆驾四注古文尚书曰予临兆民凛乎若朽索之御六马逸礼王度记云天子驾六马诸侯驾四大夫三士二庶人一周礼四马为乘毛诗天子至大夫同驾四士驾二易京氏春秋公羊说皆云天子驾六许慎以为天子驾六诸侯及卿驾四大夫驾三士驾二庶人驾一史记曰秦始皇以水数制乘六马郑以为周礼乘马有四圉各养一马也诸侯亦四马顾命时诸侯皆献乘黄朱乘亦四马也今帝者驾六此自汉制与古异耳○王肃云古者一辕之车驾三马则五辔其大夫皆一辕车夏后氏驾两谓之骊殷益以一騑谓之骖周人又益一騑谓之驷本从一骖而来亦谓之骖○埤雅云说文曰骈驾二马也尚书大传曰命于其君然后得乘骈马骖驾三马也驷驾四马也诗曰载骖载驷骖以言大夫驷以言诸侯白虎通曰天子驾六者示有事于天地四方也列子亦云六辔不乱而二十四蹄所投无差则古有驾六之制矣或曰天子之马盛则驾六常则驾四○吕览乘雅作驾
　　北门篇
　　门
　　释名云门扪也在外为人所扪摸也○说文云门从二戸象形○易云重门击柝以待暴客○月令仲冬乃修阖扇郑注因蛰虫啓戸耕事少间而治门戸也用木曰阖用竹苇曰扇○左传云啓塞从时注门戸道桥谓之啓城郭墙堑谓之塞
　　天
