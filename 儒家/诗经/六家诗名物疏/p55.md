<!-- { "loadSidebar": true } -->
　　尔雅云莪萝○陆玑云莪蒿也生泽田渐洳之处叶似邪蒿而细科生三月中茎可生食又可烝香美味颇似蒌蒿○广志云莪蒿廪蒿○本草唐注云叶似白蒿花如瞿麦红赤可爱子似王不留行黒色作角七月八月采蜀本图经云叶似蛇床青蒿等子角似蔓青实黒秋熟所在皆有之陈藏器云防蒿生高冈宿根先于百草衍义云角蒿茎叶如青蒿开淡红紫花花大约径三四分花罢结子长二寸许微弯
　　按莪蒿一名角蒿一名防蒿陆玑以爲生泽田陈藏器以爲生高冈其说之不同若此以诗文证之陵阿则高地也沚则水中也然则泽田高冈俱有莪矣
　　百朋
　　笺云古者货贝五贝爲朋疏云汉书食货志有五种之贝贝中以相与爲朋非总五贝爲一朋也○食货志云王莽居摄更作龟贝钱布之品大贝四寸八分以上二枚爲一朋直二百一十六壮贝三寸六分以上二枚爲一朋直五十幺贝二寸四分以上二枚爲一朋直三十小贝寸二分以上二枚爲一朋直十不盈寸二分漏度不得爲朋率枚直钱三是爲贝货五品
　　六月篇
　　常
　　传云日月爲常○周礼司常日月爲常巾车王乗玉路建太常十有二斿以祀大司马教治兵王载太常司勋凡有功者铭书于王之太常○觐礼天子乗龙载大旂象日月升龙降龙○郊特牲云旂十有二旒龙章而设日月象天也○郑氏云春夏之田用大麾秋冬建太常王之自将建太常不自将建太白○礼书云常有三辰升龙降龙设崇牙备弧矢【弧以张縿也郑氏谓崇牙者爲重牙以饰旒之侧】饰之以旄垂之以铃考工记曰弧旌枉矢以象弧明堂位曰乗大辂载弧韣左传曰锡鸾和铃尔雅曰有铃曰旂则太常之制可知已太常不特祀天至于拜日拜月祀方明礼四渎礼山川秋治兵冬大阅皆载焉然常之三辰则北斗而已与衣服画星辰不仝观曲礼曰招摇在上穆天子传曰天子葬盛姬建日月七星盖旗以指物所画不过北斗耳
　　焦获
　　尔雅十薮周有焦获孙炎曰岐周也郭璞曰今扶风池阳县瓠中是也○寰宇记焦获薮在京兆府泾阳县北十数里亦名瓠口○沟洫志云韩水工郑国说秦令凿泾水自中山西抵瓠口爲渠○朱传云焦未详所在获郭璞以爲瓠中今在耀州三原县○一统志焦获泽在陜西西安府泾阳县西北亦名瓠口盖古之焦获薮也池阳废县在三原县东北二十里汉时遗址畧存
　　镐方
　　郑氏云镐也方也皆北方地名○王基云刘向曰千里之镐犹以爲逺镐去京师千里○朱传云刘向以爲千里之镐则非镐京之镐矣未详所在方疑即是朔方也
　　泾阳
　　笺云泾水之北疏云水北曰阳泾去京师爲近○通典云今泾原州地并泾水之阳○一统志泾阳在西安府城北七十里故城在平凉府界以居泾水之北故名
　　织文
　　笺云织徽织也将帅以下衣皆着焉疏云言徽织者以其在军爲徽号之织织与帜字同以绛爲縿画爲鸟隼又绛爲旒书名于末其制如所建旌旗而画之着之于衣自王以下旌旒虽有等差其徽织同长三尺縿长一尺旂长二尺○周礼司常掌九旗之物名各有属以待国事日月爲常交龙爲旂通帛爲旜杂帛爲物熊虎爲旗鸟隼爲旟龟蛇爲旐全羽爲旞析羽爲旌及大阅官府各象其事州里各象其名家各象其号注云物名者所画异物则异名也属谓徽织也大传谓之徽号事名号三者旌旗之细也士丧礼爲铭各以其物亡则以缁长半幅頳末长终幅广三寸书名于末大阅礼象而爲之兵凶事若有死事者亦当以相别也○大司马教茇舍辨号名之用帅以门名县鄙各以其名家以号名乡以州名野以邑名百家各象其事○吕东莱云日月爲常之类皆帜之文也鸟章特其一尔诗之所指乃其建之旗郑氏所笺乃所服之号初非一物
　　白
　　孔氏曰白谓绛帛○尚书曰舜修三帛○周礼染人掌染帛肆师大祀用玉帛典命诸侯之适子未誓以皮帛继子男闾师民不蚕者不帛职方氏并州其利布帛防氏练帛○坊记云礼之先币帛也欲民之先事而后禄○易曰贲于丘园束帛戋戋○说文帛缯也
　　白斾
　　毛传云白斾继旐者也疏云此旟而言旐者散则通名九旗之帛皆用绛言白斾者谓绛帛犹通帛爲旃亦是绛也○尔雅云缁广充幅长寻曰旐继旐曰斾注云帛续旐末爲燕尾者○曹氏曰白斾以帛续旐末爲燕尾战则斾之
　　按继旐曰斾出于尔雅郭注所云续旐末爲燕尾义见诗者即此白斾央央也然则旐是旂身斾是旂尾考之诗图则一车中有二旗其一旗画朱鸟即织文鸟章其一则斾别自爲一竿有旌有两飘带其所谓缁广充幅长寻与燕尾之形并无有焉诗图出于后儒固不足信不可据以疑尔雅然此诗下文云元戎十乗以先啓行则斾盖建于元戎之上者元戎军之前行几师前朱雀而后武恐不得建旐也郑氏以织爲着之于衣故孔氏解毛传继旐曰斾以爲旟旐散则通名此说经传无文毛意当是据尔雅不得与郑同也左传说斾多矣杜氏注各不同庄二十八年子元鬬御强鬬梧耿之不比爲斾注云子元自与二子特建以居前广充幅长寻曰旐继旐曰斾僖二十八年狐毛设二斾而退之注云斾大旗也建二斾而退若使大将稍却又亡大斾之左旃注云大斾旗名系旐曰斾通帛曰旃宣十二年令尹南辕反斾注云回车南向斾军前大旂昭十三年合诸侯于平丘八月辛未治兵建而不斾壬申复斾之注云建立旌旗不曳其斾斾游也军将战则斾故曳斾以恐之哀二年阳虎以兵车之斾与罕驷兵车先陈注云斾先驱车也傅士凯反复其说以事推之知子元之斾阳虎之斾军前大旂也狐毛所设与亡大斾之斾建而不斾之斾大将所建大旗也所云建者旂之竿耳如傅氏之说则此白斾央央者即军前大旂故建于元戎之上孔氏亦云军行之次斾最在先是也若是继旐之斾乃后军所建矣旐之末不妨有斾顾非此斾耳至杜以斾爲斿尤是臆说斿如垂水之势数之多寡不同非燕尾之形也若杜此注不从尔雅则旌旗既建但结其斿旗是大物既已建矣反以斿之舒结爲战不战之候晋之军容何太不彰明乎
　　元戎
　　司马法云夏后氏曰钩车殷曰寅车周曰元戎○毛氏云元大也钩车先正也寅车先疾也元戎先良也○韩诗说云元戎大戎谓兵车也车有大戎十乗谓车缦轮马被甲衡扼之上尽有劒防名曰陷军之车所以冒突冲啓敌家之行伍也○王介甫云军前曰啓后曰殿元戎十乗以先军行之前者所谓选锋也兵法军无选锋曰北
　　太原
　　书禹贡既修太原顔师古曰即今晋阳○黄氏云晋太原大卤大夏夏虚晋阳凡六名○朱传云太原亦曰大卤今在大原阳曲县○谷梁传云中国曰太原夷狄曰大卤○后汉西羌传穆王迁戎于大原夷王命虢公率六师伐大原之戎至于俞泉宣王遣兵伐大原戎不克○大全注太原即今太原府阳曲县山西
　　鼈
　　周礼鼈人掌取互物【有甲物】以时簎鱼鼈龟蜃凡貍【含刀之属】物春献鼈蜃秋献龟鱼　礼记云水潦降不献鱼鼈又云水烦则鱼鼈不大又云居山以鱼鼈爲礼君子谓之不知礼又云鼈去丑○淮南子云鼈无耳而目不可以瞥精于明也○博物志云九窍者胎化八窍者卵生龟鼈鼋此诸类皆卵生而影伏○古今注云鼈一名河伯从事○埤雅云鼈以眼听穹脊连胁甲虫也水居陆生养鱼经曰鱼满三百六十则龙爲之长引飞出水内鼈则鱼不复去故鼈一名神守天地之性细腰纯雄大腰纯雌大腰龟鼈之属以虵爲雄段成式云甲虫影伏羽虫体伏今鼈伏于渊而卵剖于陵此思化也内典曰鹤影生鼈思生是则思生与影伏异矣○雅翼云易离爲鼈爲蟹爲龟以其骨在外肉在内也至考工记则以外骨爲龟属内骨爲鼈属以鼈外有肉縁比龟爲内骨耳鼋鼈之大者濶或至一二文
　　脍
　　释名云脍防也细切肉令散分其赤白异切之已乃防合和之也○礼记云进食之礼脍炙处外又云牛脍羊炙鱼脍芥酱大夫燕食有脍无脯有脯无脍脍春用葱秋用芥肉腥细者爲脍大者爲轩又云牛与羊鱼之腥聂而切之爲脍麋鹿爲菹野豕爲轩皆聂而不切麕爲辟鸡兔爲宛脾皆聂而切之切葱若薤实之醯以柔之陈氏云聂而切之者谓先聂爲大脔而后报切之爲脍也

　　六家诗名物疏卷三十四
<经部,诗类,六家诗名物疏>
　　钦定四库全书
　　六家诗名物疏卷三十五　明　冯复京　撰小雅南有嘉鱼之什二
　　采芑篇
　　芑
　　陆疏云芑菜似苦菜茎青白色摘其弃白汁出肥可生食亦可烝爲茹西河雁门芑尤美胡人恋之不出塞是也○朱传云即今苦荬菜宜马食军行采之人马皆可食也○本草云野苦荬五六回拗后味甘滑于家苦荬
　　新田
　　尔雅云二岁曰新田孙炎曰新田新成柔田也
　　菑
　　尔雅云田一岁曰菑孙炎曰菑始菑杀其草木也郭璞曰今江东呼初耕地反草爲菑○孔仲达云菑是杀草之名虽二岁之后耕而杀草亦名爲菑
　　钩膺
　　朱传云钩膺马娄颔有钩而在膺有樊有膺也樊马大带缨鞅也○疏云此钩是金路或方叔爲同姓或五官之长得乗金路矣不乗革路者以革路临战所乗此时受命率车未至战时故不言戎车也○周礼巾车玉路锡樊缨十有再就金路钩樊缨九就象路朱樊缨七就革路龙勒条缨五就木路前樊鹄缨注云樊读如鞶带之鞶谓今马大带也郑司农云缨谓当胸以削革爲之谓缨今马鞅玉路之樊及缨皆以五采罽饰之十二就就成也钩娄颔之钩也金路无锡有钩亦以金爲之其樊及缨以五采罽饰之而九成象路无钩以朱饰勒而已其樊及缨以五采罽饰之而七成革路以白黒韦襍色爲勒条读爲绦其樊及缨以绦丝饰之而五成木路无龙勒以浅黒饰韦爲樊鹄色饰爲缨前读爲翦浅黒色也就数与革路同○大行人云上公樊缨九就侯伯七就子男五就○既夕云荐马缨三就注诸侯之臣饰缨以三色而三成此三色者盖绦丝也○礼记云大路樊缨一就次路樊缨七就注大路殷祭天之车也又云大路樊缨一就先路三就次路五就○左传鞶厉游缨昭其数也注缨在马胸前如索帬○释言云牦罽也舍人曰牦毛也罽胡人续羊毛而作○礼书云钩在膺前以金爲之杜预曰缨在马膺前如索帬则缨非鞅也樊然爲鞅之饰耳巾车言五者之饰皆其首面颔膺之著者也故不及腹带郑康成以樊爲鞶带之鞶又以龙爲尨条爲绦前爲剪非也缨盖用组爲之与冠缨同五采一匝爲就与圭缫冕旒之就同
　　中乡
　　郑氏云中乡美地名
　　軧【详见秦风毂】
　　说文曰軧长毂也○考工记云容毂必直陈篆必正注云容者治毂爲之形容也篆毂约也盖以皮纒之而上加以朱漆也○诗诂云軧毂之旁出者也
　　衡
　　释名云衡横也横马颈上也○考工记舆人爲车轮崇车广衡长参如一谓之参称辀人爲辀衡任者五分其长以其一爲之围注云衡任谓两轭之间也○烈祖笺云金饰错衡之车○礼书云衡长六尺六寸衡任之围一尺三寸五分寸之一而其长与轮崇车广等衡围与轴围等矣说文谓辕耑持衡曰軓轭下曲曰軥轭軥曰防左传称庾公差追衞献公射两軥而还则軓在辕端衡在轭上轭軥防在衡下而轭与軥防一物也衡上有采以爲饰诗曰错衡是也轭上有环以贯辔尔雅曰载辔谓之轙是也
　　命服
　　笺云命服者命爲将受王命之服也天子之服韦弁服朱衣裳疏云经云朱芾芾从裳色故知裳亦朱不用戎服素裳者以其命将非在军不可纯如之也亦变爲美故襍祭服之饰
