<!-- { "loadSidebar": true } -->
　　按尸出入奏肆夏天子之礼也古注以楚茨之诗为思古明王故笺用周礼之文朱子以为述公卿有田禄者力农奉祭则与天子之礼不同而此传云奏肆夏未知所出考之仪礼大射公升即席奏肆夏燕礼賔及庭奏肆夏则诸侯得奏肆夏天子畿内公卿比外诸侯或亦奏肆夏未可知但天子公卿及诸侯祭礼亡无所据证朱子此篇之传如主人往阼阶下西面听告利成皆准少牢馈食礼少牢馈食者诸侯卿大夫之祭礼也其仪告利成后祝入尸谡主人降立于阼阶东西面祝先尸从遂出于庙门无鼓钟送尸之事故特牲云大夫之奏肆夏也由赵文子始也是诸侯之卿大夫不得奏肆夏也
　　诸宰
　　周礼膳夫上士二人中士四人下士八人凡王祭祀賔客食则彻王之胙俎注云膳夫亲彻胙俎胙俎最尊也余则其属彻之
　　彻
　　周礼膳夫祭祀賔客食彻王之胙俎九嫔祭祀彻豆笾内宗及以乐彻则佐传豆笾外宗佐王后眡豆笾以乐彻亦如之乐师及彻帅学士而歌彻小师大祭祀彻歌○特牲云宗妇彻祝豆笾入于房彻主人荐俎佐食彻尸荐俎賔出佐食彻胙俎堂上俎毕出有司彻云司士归尸侑之俎主人退有司彻若不賔尸众賔出妇人乃彻彻室中之馔
　　燕私
　　礼记云若公与族燕则异姓为賔膳宰为主人公与父兄齿族食世降一等又云旁治昆弟合族以食序以昭穆别之以礼义人道竭矣又云因其酒肉聚其宗族以教民睦○特牲礼俎出于庙门彻庶羞设于西序下注云庶羞主为尸非神馔也此彻庶羞置西序下者为将燕饮自尸祝至兄弟之庶羞宗子以与族人燕饮于堂内賔宗妇之庶羞主妇以燕饮于房○尚书传云宗室有事族人皆侍终日大宗已侍于宾奠然后燕私燕私者何也已而与族人燕也饮而不醉是不亲醉而不出是不敬○礼书云族燕礼服皮弁服即于路寝宰夫为主异姓为賔王与族人燕于堂后帅内宗之属燕于房其物殽烝所以合好也其食世降一等所以辨亲疎也昭穆以序之所以明世次也夜饮以成之所以别异姓也若夫几席之位升降之仪脱屦而坐立监相礼羞庶羞以尽爱爵乐无算以尽欢大率与诸侯燕礼不异
　　乐
　　尚书云予欲闻六律五声八音在治忽以出内五言又曰声依永乐和声八音克谐无相夺伦神人以和○礼记云比音而乐之及干戚羽旄谓之乐○周礼大司乐以乐舞教国子以六律六同五声八音六舞大合乐以致鬼神示以和邦国以谐万民以安賔客以悦逺人以作动物太师合隂阳之声阳声黄钟太蔟姑洗防賔夷则无射隂声大吕应钟南吕函钟小吕夹钟皆文之以五声宫商角徴羽皆播之以八音金石土革丝木匏竹教六诗曰风曰赋曰比曰兴曰雅曰颂○乐纬云黄帝之乐曰咸池颛顼曰六茎帝喾曰五英尧曰大章舜曰箫韶禹曰大夏殷曰大濩周曰勺又曰大武是以清和上升天下乐其风俗鳯凰来仪百兽率舞神龙升降灵晏宁
　　稽首
　　周官大祝辨九拜一曰稽首注云拜头至地也
　　信南山篇
　　甸
　　笺云南山之野禹治而丘甸之六十四丼为甸甸方八里居一成之中成方十里出兵车一乘以为赋法○周礼小司徒经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事注此谓造都鄙也采地制井田异于乡遂四丘为甸甸之言乘也读如衷甸之甸甸方八里旁加一里则方十里为一成积百井九百夫其中六十四井五百七十六夫出田税三十六井三百二十四夫治洫又云稍人掌令邱乘之政令○司马法曰四井为邑四邑为丘马一匹牛三头是曰匹马丘牛四丘为甸六十四井出长毂一乘马四匹牛十二头甲士三人步卒七十二人戈楯具谓之乘马又曰六尺为步步百为亩亩百为夫夫三为屋屋三为井井十为通通为匹马三十家士一人徒二人通十为成成百井三百家革车一乘士十人徒二十人成十为终终千井三千家革车十乘士百人徒二百人十终为同同方百里万井三万家革车百乘士千人徒二千人○贾公彦云一成惟三百家革车一乘士十人徒二十人此谓天子畿内采地法郑注论语道千乘之国亦引司马法彼是畿外邦国法革车一乘甲士三人步卒七十二人甲士少步卒多此比畿外甲士多步卒少外内有异故也
　　曾孙
　　疏云曾者重也自曾孙以至无穷皆得称曾孙
　　疆理
　　传云疆画经界理分地理疏经界者地畔之名分地理者分别地所宜之理若孝经注云髙田宜黍稷下田宜稻麦是也○朱传云疆者为之大界也理者定其沟涂也○周礼遂人凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以逹于畿匠人为沟洫耜广五寸二耜为耦一耦之伐广尺深尺谓之田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍专逹于川贾公彦云遂人为沟洫法遂纵沟横洫纵浍横九浍而川周其外以彼遂在夫间故以南亩遂则纵矣匠人井田法云田首倍之为遂以南亩图之遂即横也
　　同云
　　埤雅云古文云字作云象云回转之形其上从二二者天中之隂也天中之隂应之于上故地中之阳升而为云诗曰上天同云冬曰上天燠则云旸而异寒则云隂而同故也
　　霡霂
　　尔雅云小雨谓之霡霂○释名云霡霂小雨也言裁霡雳霑渍如人沐头帷及其上枝而根不濡也
　　埸
　　孔氏云以田之疆畔至此而易主名之为埸
　　庐
　　孔氏云古者宅在都邑田于外野农时出而就田须有庐舍○班固曰井方一里是为九夫八家共之各受私田百亩公田十亩是为八百八十亩余二十亩以为庐舍又曰还庐树桑菜茹有畦瓠果蓏殖于疆埸在野曰庐在邑曰里○说文云庐寄也春夏居秋冬去○春秋井田记人受田百亩公田十亩庐舍在内贵人也公田次之重公也私田在外贱私也○邱氏曰公田百亩内除二十亩为八家治田之庐○董氏云井九百亩其中为公田八家每庐舍二亩半
　　按公田百亩余二十亩为庐舍其説出于汉书食货志郑注匠人云野九夫而税一则郑意无家各二亩半为庐之事
　　菹【详见豳风豆】
　　说文云酢菜也○周礼醢人掌四豆之实王举共醢以七菹实之○记云恒豆之菹水草之和气○疏周礼埸人祭祀共果蓏是祭必有菹醢人豆实无菹者文不具○采蘩传云公侯夫人执蘩菜以助祭王后则荇菜
　　清酒
　　笺云清谓酒也酒郁鬯五齐三酒也朱传云清酒清洁之酒郁鬯之属也孔疏云以周礼言之祼献所用则郁鬯与醴齐三酒之清酒卑于五齐诸臣之所酢不用之以献神○仪礼特牲云壶禁在东序尊于戸东酒在西又尊两壶于阶东西方亦如之少牢云尊两甒于房戸之门甒有酒○礼记礼也者反本修古不忘其初者也醴酒之用酒之尚又云酒在室疏云酒谓水也以其色黒谓之太古无酒此水当酒所用贵重古物陈设之在于室内而近北○周礼郁人掌祼器凡祭祀賔客之祼事和郁鬯以实彛而陈之凡祼事沃盥鬯人掌供秬鬯而饰之凡王之斋事共其秬鬯大宗伯凡祭大神享大鬼祭大示涖玉鬯肆师祭之日及果筑防郑司农云筑煑筑香艸煑以为鬯郑云鬰郁金香艸宜以和鬯鬯酿秬为酒芬香条畅于上下也秬如黒黍一稃二米○礼记云诸侯未赐圭瓒资鬯于天子又云周人尚臭郁合鬯臭隂达于渊泉灌以圭璋用玉气也又云畅臼以椈杵以梧又云天子亲耕粢盛秬鬯以事上帝又云加以郁鬯以报魄也○王度记云天子以鬯诸侯以薰大夫以兰芝士以萧庶人以艾○毛氏云九命锡圭瓒秬鬯○説文云郁十叶为贯百廿贯筑以煑之为郁一曰郁鬯百艸之华逺方郁人所贡芳艸合酿之以降神郁今郁林郡也鬯以秬酿郁艸芬芳攸服以降神也从凵凵器也中象米匕所以扱之易曰不丧匕鬯○魏畧云郁金生大秦国○陈藏器云其花十二叶为百艸之英二月三月有花状如红蓝四月五月采花即香也○本艸图经云四月初生苗似姜黄花白质红末秋出茎心无实根黄赤○周礼酒正凡祭祀以法共五齐三酒以实八尊【详见邶风酒】大祭三贰中祭再贰小祭一贰皆有酌数惟齐酒不贰皆有器量酒人掌为五齐三酒祭祀则共奉之以役世妇○礼书云浊莫如五齐清莫如三酒祭祀有五齐以神事之也有三酒以人养之也郑氏以祫备五齐禘备四齐祭备二齐朝用醴齐馈用盎齐诸臣自酢用凡酒然记曰夫人荐盎则醴以上君所酌盎以下夫人所酌而无君馈荐盎之礼矣酒正曰凡祭祀以五齐三酒实八尊则中祭小祭皆备五齐矣
　　骍牡
　　传云周尚赤也○周礼牧人凡阳事用骍牲毛之注云骍牲色赤毛之取纯毛也阳祀祭天于南郊及宗庙○礼记云周人尚赤牲用骍又云周人骍刚又云于郊故谓之郊牲用骍尚赤也
　　鸾刀
　　正义云鸾即铃也谓刀环有铃其声中节○礼记云割刀之用而鸾刀之贵贵其义也声和而后断也又云祭之日君牵牲入庙门丽于碑卿大夫袒而毛牛尚耳鸾刀以刲取膟膋乃退爓祭祭腥而退敬之至也○何休云鸾刀宗庙割切之刀环有和锋有鸾
　　按礼记卿大夫袒而毛牛尚耳则人君祭礼执鸾刀者固谓卿大夫也考之仪礼特牲则曰主人立于门户视侧杀少牢则曰主人即位于庙门之外司马刲羊司士击豕宗人告备乃退则士大夫犹视杀而不亲刲矣王介甫刘执中乃谓王执鸾刀以亲杀此何据耶朱子云主人亲执盖沿王氏之误国语云天子郊禘之事必自射其牲诸侯宗庙之事必自射其牛亦不云执刀以杀也
　　啓毛取膋
　　郊特牲云毛血告幽全之物贵纯之道也注云幽谓血也礼器云纳牲诏于庭血毛诏于室羮定诏于堂○楚语观射父云毛以示物血以告杀接诚拔取以献具为齐敬也注云物色也告杀明不因故也○又郊特牲云取膟膋燔燎升首报阳也又曰萧合黍稷臭阳达于墙屋故既奠然后爇萧合羶芗注云萧香蒿染以脂合黍稷烧之【互见前章燔】○贾公彦云按説文及字林膟血祭膋是牛肠间脂也是膟为血膋为肠间脂也

　　六家诗名物疏卷四十二
<经部,诗类,六家诗名物疏>
　　钦定四库全书
　　六家诗名物疏卷四十三　明　冯复京　撰小雅甫田之什一
　　甫田篇
　　耘
　　说文云耘除田间秽也○左传云譬如农夫是穮是蓘虽有饥馑必有丰年注云穮耘也壅苗为蓘○汲冢周书曰农之服田务耕而不耨维艸其宅之○吕氏春秋云凡禾之患不俱生而俱死是以先生者美米后生者为粃是故其耨也长其兄而去其弟○庄子云芸而灭裂之其实亦灭裂而报予
　　耔
　　说文云壅禾本也○食货志云后稷始畎田以二耜为耦广尺深尺曰畎长终亩一亩三畎一夫三百畎而播种于畎中苗生叶以上稍耨陇艸因隤其土以附苗根比盛暑陇尽而根深能风与旱
　　齐
