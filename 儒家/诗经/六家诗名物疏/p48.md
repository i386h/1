<!-- { "loadSidebar": true } -->
　　笺云伯劳鸣将寒之候也五月则鸣豳地晚寒鸟物之候从其气焉○尔雅云鵙伯劳也樊光曰春秋传曰少皥氏以鸟名官伯赵氏司至伯赵鵙也以夏至来冬至去郭云似鶷而大又云鹊鵙丑其飞也翪疏云翪竦也不能翺翔逺飞但竦翅上下○大戴礼云五月鵙则鸣鴂者百鹩也鸣者相命也○时训解云芒种之日螳螂生又五日鵙始鸣鵙不始鸣号令壅偪○易通卦验云搏劳性好单栖○楚词云恐题鴂之先鸣使百草爲之不芳○吕览注云仲夏阴作于下阳发于上伯劳夏至后应阴而杀蛇磔之于棘而鸣于上○恶鸟论云伯劳以五月鸣应阴气之动阳气爲仁养阴爲杀残贼伯劳盖贼害之鸟也其声鵙鵙故以其音名也○类从云鵙鸣在上蛇伏不动○禽经注云形似鸜鹆但鸜鹆喙黄伯劳喙黑○杨用脩云性能击抟鹰集于林则盘旋鸣聒俟鹰飞辄击之蜀中名驾鵹五更辄鸣不止至曙乃息
　　
　　周礼云染人掌染丝帛凡染春防练夏纁秋染夏冬献功注谓纁者谓始可染此色纁天地之色以爲祭服○考工记云天谓之三入爲纁五入爲緅七入爲缁注凡色者在緅缁之间其六入者与○毛氏云黒而有赤也
　　按黄朱爲公子裳者公子诸侯之子不必继世爲君有爲大夫士者礼冕服衣纁裳端服有裳黄裳朱者深纁之色君大夫冕服之纁裳也裳者上士端服之裳也黄裳者中士端服之裳也玉藻曰衣正色裳间色然黄正色而爲裳黑赤杂而爲衣则玉藻所云大畧言之耳孔氏疏云绩麻爲布民自衣之黄之色施于祭服朱则爲公子裳盖独举冕服之裳爲说矣殊不知古者深衣何尝不用麻而黄亦以爲裳非独施于祭服也
　　葽
　　传云葽葽草也○笺夏小正四月王萯秀葽其是乎物成自秀葽始○说文云诗曰四月秀葽刘向说此味苦苦葽也
　　按葽草毛公不云何物郑疑爲王萯蔡邕月令章句曰萯草名生于陵月令四月王瓜生郑注云王瓜萆挈也今月令云王萯生夏小正云王萯秀未闻孰是吕览孟夏王善生注云善或作瓜□也淮南子孟夏王瓜生注云王瓜本草作茇葜然则郑以王萯即王瓜而又以王瓜爲茇葜也吕览淮南高诱一家之说而一以爲□一以爲茇葜考之本草王瓜一名土瓜生鲁地平泽田野及人家垣墙间三月采阴干图经云叶似栝楼圆无叉缺有刺如毛五月结黄花花下结子如弹丸生青熟赤根似葛细而多糁均房间人呼爲菟瓜尔雅曰蔩菟瓜郭璞云似土瓜而土瓜自谓之钩藈姑盖菟瓜别是一种也予谓本草明言王瓜一名土瓜则二物小异实一种耳王萯又是一物蔡邕云生于陵本草云生田中叶青刺人有实七月采隂干且夏小正云王萯秀月令云王瓜生定非一也若栝楼自是果臝之实菝葜自在草部中品之上陶隐居云郑以王瓜爲菝葜殊爲谬矣曹氏则以爲药草之逺志据尔雅有云葽绕蕀蒬郭璞曰今逺志也似麻黄赤花叶锐而黄其上谓之小草本草云逺志味苦一名棘菀一名葽绕一名细草四月采根叶阴干图经云根黄色形如蒿苗名小草似麻黄而青又如华豆叶亦有似大青而小者三月开花白色泗州出者花红根叶俱大于他处商州者根黑色曹氏以葽绕之名偶渉于葽又味苦合于刘向之说故定爲逺志严氏亦从之然不荣而实谓之秀逺志有花则不得云秀矣且本草但言四月采根叶不云采实也或曰黍稷有华亦可曰秀若然则秀是吐华葽绕花又以三月开不以四月曹氏所见未必果核若从郑氏以爲王萯则实以七月采以爲王瓜则王瓜亦有花五月方开花下结子亦不得以四月秀也朱子阙而不说良亦有以唐山夫人歌云丰草葽注云葽盛貌或者诗泛言草有盛秀者乎
　　蜩
　　尔雅云蜩蜋蜩螗蜩蚻蜻蜻茅蜩蝒马蜩蜺寒蜩蜓蚞螇螰疏云蜩者目诸蜩也蜋蜩五采具者也螗蜩似蝉而小鸣声清亮夏小正云螗蜩者蝘荡篇云如蜩如螗是也蚻即螓也似蝉而小青色蝒蝉之最大者蜺又名寒螀似蝉而小青赤色闗东谓蟪蛄爲蜓蚞或谓之螇螰也又云翥丑罅疏虫类能飞翥者谓蝉属皆剖坼母以爲孔罅而生○周礼以旁鸣者注蜩蜺属○夏小正云五月螗蜩鸣螗蜩鸣者蝘也七月寒蝉鸣蝉也者蝭也○本草蚱蝉生杨柳上五月采蒸干之陶隐居云蚱即是痖蝉雌蝉也不能鸣者蝉类甚多庄子云蟪蛄不知春秋则是今四月五月小紫青色者而离骚云蟪蛄鸣兮啾啾岁莫兮不自聊此乃寒螀耳九月十月中鸣甚凄急又二月中便鸣者名防母似寒螀而小七月八月鸣者名蛁蟟色青今此云生杨柳树上是诗云鸣蜩嘒嘒者形大而黑伛偻丈人掇此昔人噉之故礼有蜩范蝉有緌亦谓此此蜩五月便鸣俗云五月不鸣婴儿多灾苏恭云蚱蝉即鸣蝉也○易通卦验云姤上九候蝉始鸣不鸣国多妖言蝉应期鸣古语之象今失节不鸣鸣则失时故多妖言○援神契云蝉无力故不食○周书曰夏至又五日蜩始鸣不鸣贵臣放逸立秋之日寒蜩鸣不鸣人臣不力争○淮南子云蛇不足而行鱼无耳而听蝉无口而鸣自然者也又云蝉饮而不食三十日而化○论衡云蝉生于复育开背而出○徐广车服杂注云侍臣加貂蝉者取其清高饮露而不食○陆云寒蝉赋云头上有緌则其文也含气饮露则其清也黍稷不享则其廉也处不巢居则其俭也应候守常则其信也加以冠冕取其容也○段柯古云蝉未脱时名复育相传言蛣蜣所化韦翾尝冬中掘树根见复育附于朽处怪之村人言蝉固朽木所化也翾因剖视腹中犹实烂木
　　按蜩之类多蜩与蝉其总号也其名随方土所称最多参错此五月鸣蜩即蜋蜩螗蜩也夏小正传曰蜋蜩者五采具螗蜩者蝘郭云螗蜩俗呼胡蝉江南谓之螗蛦是也舍人注尔雅曰蜋蜩螗蜩皆蝉也方语不同三辅以西爲蜩梁宋以东谓蜩爲蝘楚地谓之蟪蛄楚辞云蟪蛄鸣兮啾啾者也方言亦云蝉楚谓之蜩宋衞谓之螗蜩陈郑谓之蜋蜩秦晋谓之蝉海岱谓之防舍人扬雄俱以螗蜩蜋蜩爲一物大雅荡篇云如蜩如螗不得爲一也舍人所云蟪蛄者有二种庄子称不知春秋者夏虫小紫青色者也楚辞称其鸣啾啾者尔雅所谓蜓蚞螇螰也方言云蛥蚗齐谓螇螰楚谓蟪蛄或谓蛉蛄秦谓蛥蚗自闗而东谓蛁蟧或谓蝭蟧或谓蜓蚞广雅云蟪蛄蟧蛁是也庄子音义及陶隐居以爲蟪蛄即寒螀非也风土记云蟪蛄鸣于朝寒螀鸣于夕郭注尔雅蜺寒蜩云寒螀也引月令寒蝉鸣方言云黑而赤者谓之蜺谓之寒蜩寒蜩者瘖蜩也郭以月令云寒蜩鸣知寒蜩不瘖据以难子云不知寒蝉即今痖蝉痖蝉初瘖得寒露冷风乃鸣方言原其始故谓之瘖蜩耳然陶贞白所云哑蝉自是雌蝉不能鸣者非此寒蜩也陆玑如蜩如螗疏云螗一名蛁蟟青徐人谓之螇螰其失与舍人同蝒马蜩景纯以爲蜩中最大者本草图经以此爲诗之鸣蜩不必尔也马蜩特蜋蜩螗蜩中之犹大者耳蚻蜻蜻即诗之所谓螓扬雄云雌蜻谓之疋者也茅蜩扬雄谓之麦蚻郭璞云江东呼茅闗西呼麦蝉之小者也古今注蝉一名王女而诸类总谓之蝉爲其变化而禅亦以舍卑秽趋高洁其禅足道也
　　貉
　　字林云貈似狐善睡其子名貆又云貍类貁谓之○郭璞云貉雌者名□今江东呼貉爲○淮南子曰螘知爲垤貛貉爲曲穴虎豹有茂草隂以防雨景以蔽日此亦鸟兽之所以智也○考工记云貉逾汶则死此地气然也○诗义问云狐之类貉貒貍也○埤雅云俗云貛貉同穴而异处貛之出入以貉爲导诗曰一之日于貂取彼狐狸爲公子裘言往祭表貉因取狐狸之皮爲裘故传云于貉谓取狐狸皮周官祭表貉是也○雅翼云貉善睡之兽畜而养之扣之即卧已而复寐亦善捕○疏云礼无貉裘惟孔子狐貉以居明貉贱也按貉狐貍三兽名笺云抟貉自爲裘狐狸以供尊者其辨甚明朱传云貉狐貍也何混若此
　　貍
　　尔雅云貍子○字林云貍伏兽似防○本草貍骨肉疗诸疰心腹痛走无常处及鼠瘘恶疮头骨尤良图经云貍类甚多似虎斑文者可用猫斑者不佳南方有一种香貍人以作鲙其气甚香微有麝气邕州已南又有风貍似兔而短多栖息高木候风吹过他木衍义云貍骨形类猫其文有二一如连钱一如虎文肉味与狐不相逺江南一种牛尾貍其尾如牛人多糟食未闻入药○埤雅云貍豸在里者里人所居也貍穴而薶焉故貍又通于薶字貍之伺物卑身而伏以候敖者似防而小文彩异于貒貉大射以貍歩张三侯郑氏云貍善搏者也行则止而拟度其发必获是以侯道取象焉狐善疑貉善拟不可以有爲故古者以爲燕居之裘齐东郭书衣貍制是也貍狐貒貉性一也其迹皆而不速○雅翼云狐口锐而尾大貍口方而身文黄黒彬彬盖次于豹○礼曰貍首之斑然又曰貍去正脊狐去首○太经云辨人貍别其文萃也○魏志管辂云虽有爪牙微而不彊虽有文章蔚而不明其名曰狸○淮南子云貍头似鼠以类推也○异物志云灵狸一体自爲夫妇故能媚人○子思子曰谓狐爲貍者非直不知貍也勿得狐复失貍者也○徐广封禅书注云狸一名不来

　　六家诗名物疏卷二十九
　　钦定四库全书
　　六家诗名物疏卷三十　　明　冯复京　撰国风豳二
　　七月篇下
　　股
　　说文髀也○释名云股固也爲强固也
　　莎鸡
　　尔雅云螒天鸡樊光曰小虫黑身赤头李巡曰一名酸鸡郭璞曰一名莎鸡一名樗鸡○陆疏云如蝗而斑色毛翅数重其翅正赤六月中飞而振羽索索作声幽州人谓之蒲错○本草樗鸡生河内樗树上七月采苏恭云五色具者爲雄青黑质白斑者是雌图经云今所谓莎鸡亦生樗木上六月后出飞而振羽作声人或畜之樊中但头方腹大翅羽外青内红而身不黑头不赤此殊不类惟在樗木上人呼红娘子者头翅皆赤乃如旧说然不名莎鸡疑古今之称不同耳衍义云樗鸡东西京都尤多形类蚕蛾但头足微黑翅两重外一重灰色下一重深红五色皆具腹大○广志云莎鸡似蚕蛾而五色亦曰犨鸡○古今注云莎鸡一名促织一名蟋蟀促织谓鸣声如急织络纬谓其鸣声如纺绩也一曰促机一曰纺纬○埤雅云俗云络纬雄鸣于上风雌鸣于下风而风化○雅翼云莎鸡头小而羽大有青褐两种一名络纬今人谓之络丝娘小儿亦养之夜听其声能食瓜苋之属莎鸡与络纬是一物蟋蟀与促织是一物崔豹不当合而言之盖二虫俱似机杼声可以趣妇功故易紊乱孙炎郭璞陆机广志所云皆非其类今莎鸡之鸣乃止而振羽不待飞也一名马
　　按斯螽虫之以股鸣者莎鸡虫之以翼鸣者蟋蟀虫之以注鸣者逈然三物也朱子云一物随时变化而异其名其误起于程正叔而正叔之误又起于崔正熊正熊混莎鸡蟋蟀爲一正叔又混入斯螽可谓误中之误罗氏辨之精矣今时验亦然
　　宇
　　韩诗云宇屋霤也○释文云屋四垂爲宇○释名云宇羽也如鸟羽翼自覆蔽也○系辞云上栋下宇以待风雨
　　牀
　　释名云牀装也所以自装载也长狭而卑曰榻小者独坐○通俗文云牀三尺五曰榻板独坐曰秤八尺曰牀○说文云牀身之安也杠牀前木也○方书云牀杠北燕朝鲜谓之树闗西秦晋谓之杠南楚谓之赵东齐海岱谓之桦其上板衞之北郊赵魏谓之牒或曰牑○广雅云栖谓之牀○周礼玉府掌王之牀第○天文集云紫宫门外有天牀六星
　　向
　　士虞礼云祝啓牖向注向牖一名也○韩诗云北向牕也
　　郁
