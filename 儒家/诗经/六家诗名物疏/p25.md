<!-- { "loadSidebar": true } -->
　　按尔雅释训云籧篨口柔也戚施面柔也疏云人口柔者必仰面观人顔色而为辞似籧篨不俯之人因名口柔者为籧篨面柔者必低首下人媚以容色似戚施之人因名面柔者为戚施尔雅之作本为释诗郑本以申传防盖卫宣公下淫子妇为鸟兽行诗人度其狐媚之态故以口柔面柔者丑之郑意未为失欧阳永叔曲加掊击未详厥趣又韩诗薛君章句云戚施蟾蜍喻丑恶说文作引此诗文即尔雅云鼁蟾诸郭云似虾蟆居陆地淮南谓之去蚊者也本草圗经云形大背上多痱磊行极迟缓不能跳跃亦不解鸣多在人家下湿处其腹下有丹书八字抱朴子云蟾蠩夀三千嵗者头上有角颔下有丹书八字文子云蟾蠩辟兵夀在五月之望盖其形亦丑恶而可畏者也似虾蟆非即虾蟆本草经云虾蟆一名蟾蜍一名混矣

　　六家诗名物疏卷十三
　　钦定四库全书
　　六家诗名物疏卷十四　　明　冯复京　撰国风鄘一
　　鄘
　　通典云卫州新乡县西南三十二里有鄘城即鄘国○孔氏曰王肃服防以鄘在纣都之西孙毓云据鄘风定之方中楚丘之歌鄘在纣都之南明矣○一统志鄘城在河南卫辉府城东北一十三里又新乡县西南三十二里有古鄘国
　　柏舟篇
　　髦
　　内则云子事父母栉縰笄緫拂髦男女未冠笄者栉縰笄緫拂髦緫角注拂髦振去尘着之髦用髪为之象幼时鬌其制未闻又云三月之末择日翦髪为鬌男角女羁否则男左女右注鬌所遗髪也夹囟曰角午达曰羁○玉藻云亲没不髦○防大记云小敛主人脱髦注云诸侯礼也○既夕礼云既殡主人脱髦○左传云岂如弁髦而因以敝之○许慎云髦髪至眉○笺云礼世子昧爽而朝亦栉縰笄緫拂髦疏云髦者事父母之餙若父母有先死者于死三日脱之服阕又着之若二亲竝没则因去之○项氏云髦者以髪作伪髻垂两眉之上如今小儿用一带连双髻横系额上是也○礼书云子之幼也父母翦髪为之鬌及其长也因以为餙谓之髦存而不忍弃所以顺父母之心长而不忘幼所以示人子之礼及亲死始犹幸其生焉未忍脱之三日之后则幸生之心已矣脱之可也髦毛长而特出者也故凡物长毛皆谓之髦礼记所谓髦畐寻所谓誉髦皆长毛也
　　墙有茨篇
　　墙【互见召南佣】
　　说文云垣蔽曰墙○释名云墙障也所以自障蔽也○礼书云墙者墉垣之总名
　　茨
　　尔雅茨蒺藜注布地蔓生细叶子有三角刺人○陶隐居云多生道上其叶布地子有刺状如菱而小长安最饶人行多着木履易云据于蒺藜言其凶伤诗云墙有茨不可埽也以刺梗秽也○本草衍义云蒺藜有二等一等杜蒺藜即今之道旁布地而生或生墙上有小黄花结芒刺此正是墙有茨者又一种白蒺藜出同州沙苑牧马处黄紫花作荚结子如羊内肾○埤雅云可以茨墙故谓之茨○师旷占云嵗欲旱旱草先生旱草蒺藜也○韩诗外传云春植桃李夏得荫其下秋得食其实春植蒺藜夏不得采其叶秋得其刺焉
　　中冓
　　笺云内冓之言谓宫中所搆成顽与夫人滛昬之语○説文冓交积材也象对交之形○前汉梁王共传聴闻中冓之言注应劭曰中冓材构在堂之中也晋灼曰鲁诗以为夜也顔师古曰构谓舎之交积材木也应説近之○集韵防博雅夜也诗中防之言○吕东莱云中冓当从应顔说盖阃内应奥之处
　　君子偕老篇
　　副
　　释名云王后首餙曰副副覆也以覆首亦言副贰也兼用众物成其饰也○天官追师掌王后之首服副编次注副之言覆所以覆首为之饰其遗象若今之步摇矣服之以从王祭祀○毛传云编髪为之○祭统云君纯冕立于阼夫人副祎立于东房○广雅云假结谓之□案续汉书舆服志云皇后入庙步摇以黄金为山题贯白珠桂枝相纠八爵九华熊虎赤能天鹿辟邪郑氏所见之步揺其制盖如此宋玉讽赋云主人之女垂珠步揺则步摇亦古矣郑氏之说虽未必信然要非编髪为之若编髪则是编矣
　　笄
　　释名云笄系也所以系冠使不坠也○三礼圗云笄簮也士以骨大夫以象○士冠礼皮弁爵弁笄同箧○周礼弁师掌王之五冕王笄诸侯之缫斿九就玉笄○追师掌追衡笄郑司农云衡维持冠者春秋传曰衡紞纮綎后郑云王后之衡笄皆以王为之惟祭服有衡垂于副之两防当耳其下以紞悬瑱笄卷髪者○曲礼云女子许嫁笄而字内则云女子十有五而笄二十而嫁杂记女虽未许嫁二十而笄礼之妇人执其礼燕则鬈首案笄今之簮也男子冕弁冠皆得施之妇人十五笄则亦尝饰耳惟玉笄为后夫人祭服之盛饰祭统副袆则以配袆衣此诗其之翟也则以配揄阙二翟内外命妇服鞠衣展衣褖衣者俱不得用防服传云吉笄者象笄也则卿大夫士及其妻或皆用象与若桑笄箭笄榛笄则防服所用或当无贵贱一也此诗毛传云笄衡笄葢聨引追师追衡笄之文以见笄之为玉也衡笄二物衡垂于当耳笄横于头上朱传误以衡笄为一云笄垂于副之两防当耳其下以紞悬瑱此乃释衡非释笄也
　　珈
　　笺云珈之言加也如今步摇上饰古制所有未闻疏云六珈饰之有六○说文云妇人首饰从玉珈声
　　翟
　　传云褕翟阙翟羽饰衣也笺云侯伯夫人之服自褕翟以下如王后○郑注周礼云翟雉名伊洛而南素质五色皆备成章曰翚江淮而南青质五色皆备成章曰揺王后之服刻缯为之形而采画之缀于衣以为文章袆衣画翚者揄狄画揺者阙狄阙而不画此三者皆祭服从王祭先王则服袆衣祭先公则服揄翟祭羣小祀则服阙翟今世有圭衣盖三翟之遗俗○玉藻云王后袆衣夫人揄狄君命阙翟再命鞠衣一命襢衣士褖衣○崔灵恩云王后三翟数皆十二王者之后诸侯夫人三公而下夫人如命数
　　按翟毛氏谓羽饰衣郑谓刻缯采画不用真羽六服之色毛云展用丹縠孙毓推之以为袆衣赤褕翟青阙翟黒鞠衣黄展衣赤褖衣黑郑贾之徒则云褖衣黑展衣白鞠衣黄阙翟赤褕翟青袆衣古制无稽各以意为説不足多辨
　　髪
　　释名云髪防也防擢而出也○援神契云髪法星辰○真诰云髪者脑之华脑减则髪素
　　云
　　释名云云犹云云众盛意也又言运也行也○说文云山川气也从雨云象回转形也○春秋説题辞云云之为言运也动阴路触石而起谓之云含阳而起以精运也○礼记云天降时雨山川出云○周礼保章氏以五云之物辨吉凶水旱降丰荒之祲象郑司农曰二至二分观云气青为虫白为防赤为兵荒黑为水黄为丰○易通卦验云冬至初阳云出箕如树立春少阳云出房如积水春分正阳云出轸如白鹄谷雨太阳云出张如车盖立夏初阴云出觜如赤珠夏至少阴云出参如水波寒露正阴云出井如冠缨霜降太阴云出鬼上如羊下如蟠石○左传云凡分至启闭必书云物为备故也○元命包云阴阳聚为云○斗威仪云人君乗水而王其政和平则景云见景明也言云气光明○史记若烟非烟若云非云郁郁纷纷萧索轮囷是谓卿云○西京杂记云太平之时云则五色而为庆三色而成矞○瑞应圗云矞云外赤内黄○吕氏春秋云山云艸莽水云鱼鳞旱云烟火雨云水波无不比类其所生以示人○初学记云云师曰屏翳
　　瑱【详见邶充耳】
　　释名云瑱镇也悬当耳旁不欲令人妄聴自镇重也
　　象
　　说文云象长鼻牙南越之大兽三嵗一乳○尔雅云南方之美者有梁山之犀象焉○左传云象有齿以焚其身○运斗枢云瑶光之精散而为象○吕氏春秋曰肉之美者髦象之约○岭表録异云象肉有二十种象胆不附肝随月转在诸肉楚越之间象皆青黑惟西方弗林大食多白象云南豪族多畜象负重致逺若中国之牛马○本草云身有百兽肉皆自有分叚惟鼻是其本肉○酉阳杂俎云象胆随四时在四腿春在前左夏在前右如无定体鼻端有爪可拾鍼古训云孕五嵗始产○南州异物志云象之为兽形体特诡身倍数牛目不逾狶鼻为口役望头若尾驯良承教聴言则跪素牙玉洁载籍所美服重致逺行如丘徙○沈懐逺南越志云象牙长丈余脱其牙则深藏之削木代之可得不尔穷其土得乃已○埤雅云象性久识能浮水出没命在其鼻食物皆以鼻取之其牙生花必因雷声故古者以为器饰○雅翼云象鼻长三丈大如臂能别道之虚实稍虚輙不敢过驯者能拜起从人意世言物象凡有数义望头如尾有混成之象一曰感雷而齿又生有象焉一曰有进止威仪之象一曰斧象者见星月而没亦合于天象云
　　揥
　　释名云揥摘也所以摘髪也○疏云以象骨搔首因以为饰○诗缉云若今之篦
　　皙
　　说文云人色白也从白析声○杨用修云男白曰皙女白曰玭
　　帝
　　史记天官书云太微三光之庭其内五星五帝坐○文耀钩云苍帝其名灵威仰赤帝其名赤熛怒黄帝其名含枢纽白帝其名曰招拒黑帝其名汁光纪○礼正义云天皇北辰耀魄宝又云昊天上帝又名太一帝君以其尊大故有数名也昊天上帝得连上帝而言至于单名皇天单名上帝亦得月令季夏供皇天上帝郑分之皇天耀魄宝上帝大微五帝亦是大帝单号之事若然大帝得单称与五帝仝五帝不得兼称皇天昊天也○礼书云周礼有言祀天有言祀昊天上帝有言上帝有言五帝者言天则百神皆预言昊天上帝则统乎天者言五帝则无预乎昊天上帝言上帝则五帝兼存焉五帝与昊天仝称帝不与昊天仝称天犹诸侯与天子仝称君不与天子仝称王孝经曰郊祀后稷以配天宗祀文王于明堂以配上帝则明堂之祀上帝其为昊天上帝及五帝可知也易曰先王以作乐崇徳殷荐之上帝以配祖考以配祖者天也以配考者五帝也合天与帝而谓之上帝则易孝经之于周礼其义一矣诗书之文未有称五帝而书亦未有称昊天上帝者其称天及上帝类皆泛言之而已
　　展
　　周礼注云展衣以礼见王及賔客之服字当为襢襢之言亶亶诚也○礼书云白者阴之纯色见王及賔客服之以见王及賔客无事乎饰一于诚焉后礼之懿也
　　清扬
　　孔仲达云以目视清明因名为清扬者眉上之美名因谓眉上眉下皆曰扬目上目下皆曰清故野有蔓草传云清扬眉目之间猗嗟传云目下为清
　　顔
　　说文云眉目之间也○应劭云顔頟颡也齐人谓之颡汝南淮泗之间曰顔○方言云□頟顔颡也
　　案頟颡曰顔朱传云额角丰满者非正解顔字也以诗文畧补之
　　邦
　　释名曰大曰邦邦封也封有功于是也
　　媛
　　释训云美女曰媛孙炎曰君子之援助
　　桑中篇
　　唐
