<!-- { "loadSidebar": true } -->
　　按孔子云芝兰生于深林不以无人而不芳曰生深林则与此在水上者异矣毛氏谓蕑即兰罗氏即以本艸经之兰艸当之但陆玑疏与本艸图经所说兰形状互异罗氏之言曰兰艸一名都梁香一名水香以解秉蕳可也何关兰乎兰叶如莎首春则茁其芽出五六寸杪作一花花甚芳香大抵生深林中林愈深则茎愈紫故称幽兰与蕙甚相类其一干一花而香有余者兰一干五六花而香不足者蕙江南兰只在春芳荆楚及闽中者秋复再芳故有春兰秋兰以时验推之罗氏说兰近得其实信乎非此蕑也兰艸泽兰自陶隐居苏恭已不能辨陈藏器始能别之而衍义更有异论云兰艸叶如门冬而濶且韧长一二尺四时常青花黄中间叶上有细紫防春芳者爲春兰色深秋芳者爲秋兰色淡秋兰稍难得今江陵鼎澧州山谷有之山外平田即无生于幽谷盖可验矣其叶殊不与泽兰相似泽兰才出土便分枝梗叶如菊而尖长若取香臭则稍类耳若然则兰艸亦出山林且不似泽兰矣然经明云生大吴川泽衍义所指之兰即罗愿云生深林者而非经之兰也兰之种类至多其入药者更有马兰山兰花可玩者有崇兰凤尾兰竹兰石兰郑渔仲云兰即蕙蕙即薫薰即零陵香且不辨兰蕙之种矣韩诗传云三月桃花水下之时执兰袚除薛君注郑国之俗三月上己之溱洧两水之上招防续魄秉兰艸袚除不祥故诗人愿与所悦者俱徃也本艸经谓兰艸可辟不祥故执以祓除抑或以兰有国香人所服媚淮南子曰男子树兰美而不芳说者以爲兰女类故左传称女爲季兰宜女子树之郑女故执之以媚其士与袚除之礼说者参差蔡邕以爲因暮春天子乗舟褉于名川论语云浴乎沂自上及下古有此礼后汉书以爲上已官民皆絜于东流水上阳气布畅始洗洁之南齐志以爲三月清明之节脩事水侧祷祀以祈丰年予谓周礼女巫掌岁时袚除衅沴则袚除之来已久第不知何缘定于上巳之辰晋束广防云周公成洛邑因流水以泛酒逸诗曰羽觞随流波此三月曲水之始也其说无稽所引诗复不似周人之语挚虞谓起于徐肇三女亾一邨盥洗者抑又妄矣
　　勺药
　　广雅云挛夷芍药也○韩诗云离艸也言将离别赠此艸也○本艸云一名白木一名余容一名犂食一名解仓一名铤生中岳川谷及丘陵图经云春生红芽作丛茎上三枝五叶似牡丹而狭长髙一二尺夏开花有红白紫数种子似牡丹而小秋时采根根亦有赤白二色○古今注云芍药有二种有艸芍药木芍药木者花大而色深俗呼爲牡丹非也又牛亨问曰将离别相赠以芍药者何答曰芍药一名可离故将别以赠之亦犹相招召赠文无文无一名当归也○山海经云条谷之艸多芍药洞庭之上多芍药○范子曰芍药出三辅○建宁记曰建宁出芍药极精好○埤雅云芍药荣于仲春华于孟夏传曰惊蛰节后二十有五日芍药荣是也华有至千叶者今羣芳中牡丹品第一芍药品第二○雅翼云芍药花之盛者其根可和五脏制食毒古有芍药之酱合兰桂五味以助诸食因呼五味之和爲芍药○花木攷云芍药花谱总别四十二种其色以黄者爲贵按勺药即今芍药也毛氏云香艸陆疏云今药艸勺药无香非是也未审今何艸盖泥毛公香艸之言必欲求香于柯叶置其华而不论耳董氏则以古今注谓芍药可离唐本艸云可离江离而别以勺药爲江离矣

　　六家诗名物疏卷二十一
　　钦定四库全书
　　六家诗名物疏卷二十二　明　冯复京　撰国风齐
　　鸡鸣篇
　　苍蝇
　　尔雅云蝇丑扇疏青蝇之类好摇翅自扇○方言云蝇东齐谓之羊○埤雅云蝇好交其前足有绞绳之象故绳字从蝇省亦好交后足摇翅自扇段氏云苍蝇声雄壮青蝇声清聒其声皆在翼盖苍蝇善乱声故诗曰匪鸡则鸣苍蝇之声也苍蝇尤大肌色正苍今俗谓之麻蝇蝇逐臭者喜暖恶寒值水溺死置灰中须臾即活淮南子以爲烂灰生蝇正谓此也○雅翼云苍蝇蝇之洁者小于青蝇其色苍好集几案食饮上○韩子云以骨去蚁蚁愈多以鱼驱蝇蝇愈至○张敞书云苍蝇之飞不过十歩托于骐骥之则至千里
　　按青蝇即能变白黒者苍蝇其小者也陆农师谓大于青蝇非是又有一种大麻蝇酉阳襟爼以爲茅根所化
　　虫
　　疏云鸟亦称虫此虫飞薨薨未必惟小虫也○尔雅云有足谓之虫无足谓之豸疏此对文耳散言则无足亦曰虫○周礼云外骨【属】内骨【蟞属】郤行【螾蚓属】仄行【蟹属】连行【鱼属】纡行【蛇属】以脰鸣者【鼃黾属】以注鸣者【精列属】以旁鸣者【蜩蜺属】以翼鸣者【发皇属】以股鸣者【蚣蝑属】以胷鸣者【荣螈属】谓之小虫之属○大戴记云毛虫之精者曰麟羽虫之精者曰鳯介虫之精者曰鳞虫之精者曰龙倮虫之精者曰圣人○礼记曰孟春之月蛰虫始振仲春之月蛰虫咸动仲秋之月蛰虫坏户季秋之月蛰虫咸俯在内皆墐其户○春秋考异邮曰二九十八主风精爲虫八日而化风列波激故其命字以虫虫之爲言屈申也
　　还篇
　　峱
　　地里志临淄名营丘故齐诗曰子之营兮遭我乎嶩之间师古曰齐国风营诗之辞也毛诗作还齐诗作营嶩山名也字或作峱或作□言往适营丘而相逢于嶩山也
　　按水经注临淄城中有丘淄水出其前经其左故有营丘之名释丘云水出其左营丘今营丘城在山东青州府昌乐县东南五十里峱山在临淄县南一十五里又崔灵恩集注以还茂昌三者皆地名今不知何所
　　肩
　　传云兽三岁曰肩○诗缉云亦作豜○郑司农周礼注云一岁爲豵二岁爲豝三岁爲特四岁爲肩五岁爲愼○毛七月传云豕一岁曰豵三岁曰豜疏云笺云豕生三月豵既易传不以豵爲一岁之名则豜亦非三岁之称释兽释鹿与麕皆云絶有力麉笺意葢以麉爲鹿麕有力者也
　　狼
　　尔雅云狼牡貛牝狼其子獥絶有力迅○陆疏云其鸣能小能大善爲小儿啼声以诱人去数十歩其猛健者虽善用兵者不能免也其膏可煎和皮可爲裘故礼记狼臅膏又曰君之右虎裘厥左狼裘是也○毛诗艸虫经云老狼项下有袋求食满腹向前行乃触之退后又自踏践上疐其尾进退有患故诗以况防前防后○酉阳襍爼云狼大如狗苍色作声诸窍皆沸防中筋大如鸭卵有犯盗者薰之当令手挛缩或言狼筋如织络狼烟直上烽火用之○瑞应图曰白狼王者仁德明哲则见一云王者进退动准法度则见○埤雅云里语狼卜食将远逐食必先倒立以卜所向狼骈胁肠直其粪烟直爲是故也○雅翼云狼聚物不整故称狼籍猛而敏给能自顾其后淮南子云鸱视而狼顾鸟雄鸷于雌兽牝猛于牡是以罴爲熊之牝而罴猛于熊狼爲貛之牝而狼名独着虎猛者称乳虎葢其类也○左传云狼子野心○朱传云狼似犬鋭头白颊髙前广后
　　着篇
　　着
　　传云门屏之间曰着○尔雅云门屏之间谓之宁疏云路门之外屏树之内人君视朝宁立之处因名爲宁李廵云正门内两塾间曰宁曲礼云天子当宁而立是也○孔疏云着与宁音义同○礼书云门屏之间谓之宁大夫以帘士以帷则无屏矣诗曰俟我于着而大夫士与焉者葢帘帷之爲蔽限亦谓之屏
　　按汉书地里志竢我于着乎而注着地名济南郡着县水经注漯水东北迳着县故城南则又非门宁之宁明矣宁与着字义各别他处未有相通者
　　琼华琼莹琼英
　　传云琼华美石士之服也琼莹石似玉卿大夫之服也琼英美石似玉者人君之服也疏云琼莹俱玉石名也英华是玉光色
　　按朱子云古者五等之爵朝防祭祀皆以充耳不知此诗是说何人传分三章爲士爲卿大夫爲人居郑以爲三章共述人臣亲迎之礼俱无所据
　　东方之日篇
　　闼
　　说文闼门也○韩诗说云门屏之间曰闼
　　东方未明篇
　　柳
　　说文柳小杨也○朱传云杨之下垂者○本草云柳华一名柳絮唐本注云柳与水杨全不相似水杨叶圆阔而赤枝条短硬柳叶狭长青緑枝条长软陶云柳即水杨非也○青史子云柳南方之艸夏木也○管子云五沃之土宜柳○夏小正云正月柳稊稊发孚也○埤雅云柳柔脆易生之木与杨同类虽纵横顚倒植之皆生○通志云柳曰天棘南人呼爲杨柳○古今合璧云树髙二三丈许嬝娜枝条叶细而长者曰柳树低枝立叶小者曰杨杨花入水经宿化爲浮萍柳花漫空如雪
　　樊
　　尔雅云樊藩孙炎曰圃之藩也郭璞曰谓藩蓠也
　　圃
　　说文云种菜曰圃○周礼太宰九职二曰园圃毓草木注树果蓏曰圃场人掌国之场圃而树之果蓏珍异之物以时敛而藏之凢祭祀宾客共其果蓏享亦如之闾师任圃以树事贡艸木
　　辰
　　传云时也○说文云□震也三月阳气动雷电振民农时也物皆生从乙匕象芒达厂声也□房星天时也从二二古文上字徐锴曰七音化乙艸木萌初出曲卷也徐铉等曰三月阳气盛艸木生上彻于土故从上厂非声疑亦象物之出
　　按不能辰夜之辰今朱传误作晨朱子释诗时齐鲁韩三诗俱亡虽有附见他籍者皆不依用则所从惟毛传耳而字画多讹或传写之谬也他如终然允臧之然作焉羊牛下括作牛羊求尔新特之尔作我胡然厉矣之然作爲家伯维宰之维作冢小旻抑二如彼泉流作流泉朔月辛卯之月作日爰其适归之爰作奚天降滔德之滔作慆降予卿士之予作于俱是顚倒错误今人不读注疏讹以传讹俱不能辨
　　莫
　　说文云日旦防也从日在茻中
　　南山篇
　　南山
　　传云齐南山
　　鲁
　　谱云鲁者少昊摰之墟也在周公归政成王封其元子伯禽于鲁封域在禹贡徐州大野蒙羽之野○朱传云今袭庆东平府沂宻海等州即其地○地里志兖州曲阜县外城即伯禽所筑古鲁城○郡县志曲阜在县治鲁城中委曲长七八里○世本云周公居少昊之墟炀公徙鲁○元命包云天弓星主弓弩流爲徐州别爲鲁国
　　按袭庆府今爲山东兖州府东平府今爲州与沂州并属兖州府宻州今莱州府髙宻县海州今登州府宁海州鲁城在曲阜县西二里神农氏自陈徙居鲁帝王世纪曰黄帝生于夀丘在鲁东门之北至春秋时鲁国都其城
　　鲁道
　　水经注汶水南迳钜平县故城东西南流城东有鲁道诗所谓鲁道有荡今汶上夹水有文姜台汶水西南流诗云汶水滔滔
　　按汉钜平县在今兖州府宁阳县境
　　屦
