<!-- { "loadSidebar": true } -->
　　传云私燕服也疏云六服之外唯有纚笄绡衣○士昏礼注云纚縚髪笄今时簪也纚亦广充幅长六尺宵读为绡绮属也衣以绡为领因以为名
　　按左传其衵服注近身衣也此私殆是衵与
　　衣
　　白虎通曰衣者隐也裳者鄣也所以隐形自鄣蔽也○释器云衣裗谓之防黼领谓之襮缘谓之纯□谓之褮衣眦谓之襟衱谓之裾衿谓之袸衣蔽前谓之襜○世本曰胡曹作衣○易曰黄帝尧舜垂衣裳而天下治盖取诸乾坤○释名云凢服上曰衣衣依也人所依以庇寒暑也○笺云衣谓袆衣以下至褖衣○周礼内司服掌王后之六服袆衣揄狄阙狄鞠衣展衣褖衣素纱郑注云袆衣从王祭先王揄狄祭先公阙狄祭羣小祀鞠衣以告桑展衣以礼见王见賔客褖衣以御于王
　　归宁
　　春秋左传曰杞伯姬来归宁也○释例云归宁者女子旣嫁有时而归问父母之宁否父母没则使卿归问兄弟
　　父
　　白虎通曰父矩也以度教子也○释名云父甫也始生已也
　　母
　　广雅云母牧也育养子也○释名云母冒也含生已也

　　六家诗名物疏卷一
　　钦定四库全书
　　六家诗名物疏卷二　　　明　冯复京　撰国风周南二
　　卷耳篇
　　卷耳
　　尔雅云卷耳苓耳郭璞云广雅枲耳亦云胡枲江东呼常枲或曰苓耳形如鼠耳丛生似盘○陆疏云叶青白色似胡荽白叶细茎蔓生可煮为茹滑而少味四月中生子如妇人耳中珰今或谓之耳珰幽州人谓之爵耳○罗愿云幽冀谓之襢菜其实如防耳而苍色上多刺好着人衣一名葹离骚以喻小人所谓薋菉葹以盈室是也一名羊负来博物志云洛中有人入蜀胡枲着羊毛蜀人种之据此物既称胡枲必是胡物但国风尔雅所载则其来已久○本草经曰枲耳实味苦甘温叶味苦辛久服益气耳目聪明强志轻身陶隐居曰此是常思菜伧人昔食之以叶覆麦作黄衣者方用亦甚稀按古释卷耳者皆以为即苍耳惟郑夹漈云诗云采采卷耳以其可茹也即今卷菜如连钱者是若苍耳但堪入药不可食予谓陶隐居既云伧人所食何谓但堪入药乎其以卷菜为卷耳又未知何据也
　　筐
　　方言曰淇卫之间谓之牛筐○仪礼公食大夫簋实实于筐聘礼夫人使大夫饩賔上介米八筐众介米六筐○礼记云具曲植籧筐又曰熬君八筐大夫六筐士四筐○说文方曰筐圜曰○韩诗曰顷筐欹箱也○三礼图云大筐以竹受五斛大夫以盛米致馈于聘賔小筐以竹受五升以盛米○礼书云有顷筐有懿筐有小筐有大筐顷筐其浅者也懿筐其深者也大筐实五斛小筐实绩熬簋实而已筐者正也其深浅大小虽殊而制皆方
　　周行
　　吕氏曰周行大道也东莱云毛氏以为周之列位自左氏以来其传旧矣然以经解经则不若吕氏之说也○尔雅云路旅途也路场猷行道也○周礼遂人凢治野遂上有径沟上有畛洫上有涂浍上有道川上有路注云径容牛马畛容大车涂容乗车一轨道容二轨路容三轨又云遗人掌道路之委积量人书天下之涂数司险掌九州之图以周知其山林川泽之阻而达其道路设国之五沟五涂候人各掌其方之道治合方氏掌达天下之道路野庐氏掌达国之道路至于四畿比国郊及野之道路匠人云王城经涂九轨环涂七轨野涂五轨环涂以为诸矦经涂野涂以为都经涂○礼记曰道路男子由右妇人由左车从中央又云季春开通道路母有鄣塞○左传云司空以时平易道路○罗长源云据遂人职自径至路凢五涂莫枝于逵莫大于路涂一曰旅亦谓之行所谓旅树防行者
　　崔嵬
　　尔雅云石戴土谓之崔嵬○传云土山之戴石者○谷风传云山巅也
　　按传与尔雅之说正相反下文释砠其失亦同
　　马
　　说文云马怒也武也马一嵗曰二歳曰驹三歳曰駣八歳曰髙六尺曰骄七尺曰騋八尺曰龙○易曰牝马地类行地无疆又云干为良马○周礼校人掌王马之政辨六马之属种马戎马齐马道马田马驽马天子十有二闲六种邦国六闲四种家四闲二种凢大祭祀会同毛马而颁之凢军事物马而颁之其属有趣马巫马牧师廋人圉师圉人之官○尔雅云絶有力駥膝上皆白惟四骹皆白驓四蹢皆白首前足皆白騱后足皆白翑前右足白啓左白踦后右足白骧左白駵马白腹騵骊马白跨驈白州驠尾本白騴尾白駺馰防白顚白达素县面防皆白惟駹駵白驳黄白騜駵马黄脊騝骊马黄脊騽青骊駽青骊驎驒青骊繁鬛騥骊白襍毛駂黄白杂毛駓隂白襍毛骃苍白襍毛骓彤白襍毛騢白马黑鬛骆白马黑唇駩黑喙騧一目白瞷二目白鱼又云宗庙齐毫戎事齐力田猎齐足○左传云凢马日中而出日中而入又云兾之北土马之所生○春秋说题辞云地精为马十二月而生应隂纪阳以合功故人驾马任重致逺利天下月度疾故马善走○春秋考异邮云隂合于八八合阳九八九七十二二为地地主月月精为马月数十二故马十二月而生人乗马以理天下王者驾马故其字以王为马头○相马经云马头欲得方目欲得朋脊欲强腹欲张四下欲长眼欲髙鼻孔欲大口中欲得赤膝骨圆而长耳欲得相近而前竪小而厚凢相马之法先除三羸五驽乃相其余又云马生下堕地无毛行千里举一脚行五百里兰筋竪者千里马膝如圑麴千里三军莫逐但知所发不知所宿也一筋从中出谓之兰筋中者目上防如井字○埤雅曰旧説相马望之大就之小筋马也望之小就之大肉马也前视见目防视见肉后视见足骏马也毛束皮皮束筋筋束肉肉束骨五者兼备天下之马也○荘子徐无鬼曰吾相马直者中绳曲者中钩方者中矩圆者中防是国马也而未若天下马也天下马有成材若卹若失若丧其一若是者超轶絶尘不知其所又云马陆居则食草饮水喜则交颈相靡怒则分背相踶○马援上铜马式表云行天莫如龙行地莫如马马者兵甲之本国之大用安宁则以别尊卑之序有变则以济逺近之难
　　金
　　尔雅云黄金谓之璗其美者谓之镠白金谓之银其美者谓之镣鉼金谓之钣锡谓之鈏纯泽谓之铣○説文云金五色金也黄为之长久薶不生衣百链不轻从革不违西方之行生于土从土左右注象金在土中形铜赤金也银白金也鈆青金也鐡黒金也锡银鈆之间也○释名云金禁也气刚毅能禁制物也○易说卦曰干为金○尚书云扬州厥贡惟金三品注金银铜也郑云铜三色也又云荆州厥贡惟金三品又云五行四曰金金曰从革从革作辛○周礼玉府职王之金玉玩好职金掌凢金锡之戒令○考工记云攻金之工筑氏执下齐冶氏执上齐鳬氏为声防氏为量段氏铸器桃氏为刃金有六齐○淮南子云黄埃五百歳生黄澒黄澒五百嵗生黄金黄金千歳生黄龙注中央数五故五百歳一化澒黄金水银也○孝经援神契曰石润苞玉丹精生金○叅同契云黄土金之父流珠水之母○地镜图云黄金之气赤黄千万斤以上光大若镜盘金气发本上赤下青银气夜正白拨之随手散复合山有葱下有银光隠隠正白山有磁石下有铜若金○管子云山上有丹砂者下有黄金上有磁石者下有铜金上有绿石者下有鈆锡上有赭下有鐡○左传云夏方有徳贡金九牧
　　罍
　　尔雅云彛卣罍器也小罍谓之坎注罍形似壶大者受一斛疏云罍者尊之大者也○说文曰樽酒器也罍目酒樽也木刻为云象其施不穷○周礼司尊彛献象着壶大山六尊皆有罍诸臣之所酢也○礼记云山罍夏后氏之尊也又云庙堂之上罍尊在阼牺尊在西○礼图云六彛为上受三斗六尊为中受五斗六罍为下受一斛○韩诗说云金罍大夫器也天子以玉饰诸矦大夫皆以黄金饰士以梓○毛诗説云人君以黄金饰尊大一硕金饰目盖刻为云雷之象○诗正义云韩诗说天子以玉经无明文谓之罍者取象云雷博施如人君下及诸臣又司尊彛注罍亦刻而画之为山云之形言刻画则用木矣故礼图依制度云刻木为之韩诗说士以梓士无饰言其木体则以上同用梓而加饰耳毛说言大一硕礼图亦云大一斛则大小之制尊卑同也
　　按王仲任云画工图雷累累如连鼓又图一人若力士谓之雷公左手引连鼔右手推推如击之状予阅五经图其图罍正如此尝谓此异状莫觌古人不应鄙俚乃尔后见博古图始知所谓雷者盖镂为回文以其似防字而名也防古雷字论衡又引礼曰刻尊为雷形一出一入一屈一伸为相较轸云出入屈伸正似今之廻文与博古图合竖儒目不见古器误人多矣又按罍之别有五山罍金罍大罍小罍水罍也周礼鬯人祭祀社壝用大罍则盛鬯者也仪礼燕大射罍水在洗东则盛水者也然则罍之为用岂一途哉
　　冈
　　尔雅云山脊冈孙炎注长山之脊也○释名云冈亢也在上之言也
　　兕
　　尔雅云兕似牛犀似豕○郭璞云一角青色重千斤○说文云兕如野牛青毛其皮坚厚可制铠○交州记云兕出九徳有角角长三尺余形如马鞭柄○陈藏器云犀之雌者是兕而形不同○山海经云祷过山多兕图赞云兕惟壮兽似牛青黒力无不倾自焚以革皮充武备角助文徳○周礼函人为甲兕甲六属夀二百年○罗氏云兕即犀之牸者枯犀之角能辟邪恶寕心神散风热故良于药饵牸犀之角文理分明俗所谓班犀故美于服饰尔雅云兕似牛犀似豕郭氏称犀似水牛而豕首然则犀亦似牛与兕同但首如豕耳兕青而犀黒兕一角而犀二角以此为异郭氏又云犀亦有一角者但古多言兕今多言犀北人多言兕南人多言犀耳射以得兕为隽故周诗美宣王殪此大兕也
　　觥
　　韩诗説云觥受五升所以罚不敬觥廓也所以着明之貌君子有过廓然着明非所以饷不得名觞○三礼图云觥受七升以兕角为之○诗疏云觥是觚觯角散之外别有此器以兕角为之先师説云刻木为之形似兕角盖无兕者用木知必以罚者地官闾胥掌比觥挞罚之事注云觥挞失礼之罚也觥用酒其爵以兕角为之春官小胥职亦云觥其不敬者故桑扈丝衣皆云兕觥其觩明为罚而不犯矣○左传疏异义韩诗说觵五升毛传说觵大七升许愼云一饮七升为过多当谓五升是也○陆农师云老子曰兕无所投其角兕善抵触故先王之制罚爵以兕角为之酒阳物也而善发人之刚其过则在抵触故先玉制此以为酒戒
　　按古人释兕觥皆以为罚爵诗中此篇及七月桑扈丝衣凢四见毛郑之义各自有说无不谓用以示罚诸经训诂亦同自朱传不载始以为泛常酒器矣是不攷古之过也又按觥之为用飨燕乡饮賔尸皆有之七月言朋酒斯飨称彼兕觥左传卫矦飨苦成叔寗惠子歌兕觥其觩知飨有觥也郑人燕赵孟穆叔子皮举兕爵知燕有觥也闾胥掌比觥是乡饮有觥也丝衣言兕觥是賔尸有觥也盖燕礼乡饮酒大夫之飨皆有旅酬无算爵恐有吴敖失礼者故设以罚之
　　砠
　　尔雅云土戴石为砠○传云石山戴土曰砠○释名云石戴土曰砠砠胪然也
　　仆
