<!-- { "loadSidebar": true } -->
　　朱传云昆夷也○风俗通云斩伐杀生不得其中戎者凶也○礼记云西方曰戎被发衣皮有不粒食者矣○尔雅七戎○职方五戎○明堂位六戎○山海经云黄帝生苗龙苗龙生融吾融吾生弄明弄明生白犬白犬有牝牡是爲犬戎○书大传云文王四年伐犬夷注犬夷昆夷也○帝王世纪云文王受命四年周正月丙子朔昆夷氏侵周一日三至周之东门文王闭门修德而不与战○皇矣串夷载路郑氏云即混夷西戎国名○汉匈奴传周西伯昌伐畎夷注畎夷即畎戎也又曰昆夷或作混又作绲亦曰犬戎○史记曰自陇以西有绲戎○后汉西羗传云武乙暴虐犬戎寇边周古公逾梁山而避于岐下及子季歴遂伐西落鬼戎太丁之时季歴复伐燕京之戎戎人大败周师后二年周人克余无之戎于是太丁命季歴爲牧师自是之后更伐始呼翳徒之戎皆克之及文王爲西伯西有昆夷之患北有玁狁之难遂攘戎狄而戍之莫不賔服乃率西戎征殷之叛国以事纣至厉王无道戎乃入犬丘杀秦仲之族宣王四年使秦仲伐戎爲戎所杀王乃召秦仲子庄公与兵七千人伐戎破之后申侯与戎寇周杀幽王郦山下秦襄公攻戎救周及平王之末自陇山以东及乎伊洛往往有戎于是渭首有狄防邽冀之戎泾北有义渠之戎洛川有大荔之戎渭北有骊戎伊洛间有杨拒泉臯之戎頴首以西有蛮氏之戎
　　按西戎在今巩昌秦州之地史记称陇以西有绲戎盖陇西者秦州之东也
　　卉
　　说文草之总名
　　鱼丽篇
　　罶
　　尔雅云凡曲者爲罶郭注云毛传曰罶曲梁也凡以薄爲鱼笱者名爲罶又云嫠妇之笱谓之罶孙炎曰罶曲梁其功易故谓之寡妇之笱○孔氏曰其功易故号寡妇笱非寡妇所作也○周勃传织薄曲师古云苇薄爲曲也
　　鲿
　　陆玑疏云鲿一名黄颊鱼似燕头鱼身形厚而长大颊骨正黄鱼之大而有力解飞者徐州人谓之扬黄颊通语也○释文云江东呼黄鲿鱼尾微黄大者长七八寸许○埤雅云性浮而善飞跃故一曰扬
　　鲨
　　尔雅云鲨鮀注今吹沙小鱼体员而有点文○陆玑云鱼狭而小常张口吹沙故曰吹沙○异物志曰吹沙长三寸许背上有刺螫人○海物异名记云鲨似鲫而狭小○广志云吹沙鱼大如指沙中行○埤雅云鲨性善沈亦于沙中乳子鲿鲂鲤性浮鲨鳢鰋性沈○雅翼云鲨非特吹沙亦止食细沙味甚美大者不过二斤然不若小者之佳今人呼爲重唇唇厚特甚有若鼃黾故名今江东小谿中每春甚多土人珍之夏则随水下是后罕矣春来复来大抵正月先至鱼之最先至者次则鲤至次则鳜至桃花水至而鳜肥则三月矣○宁波府志云皮上有沙故名其类甚多○鸟兽考云鲨有二种鱼丽之鲨盖闽广江汉之常产海鲨虎头鲨体黒文鼈足巨者余二百斤常以春晦陟于海山之麓旬日化爲虎惟四足难化经月乃成矣
　　鳢
　　毛传云鳢鲖也○尔雅云鳢鲩舍人曰鳢一名鲩郭璞曰鳢鲖也鲩今鯶鱼似鳟而大○陆玑云鳢鲩也似鲤颊狭而厚○本草蠡鱼味甘寒一名鲖鱼生九江池泽陶隠居云今皆作鳢字旧言是公蛎虵所变然亦有相生者至难死犹有虵性日华子云诸鱼中惟此胆甘可食衍义云今人谓之黒鲤鱼道家谓头有星爲厌○尔雅又云鲣大鲖小者鮵疏此即上文鳢也○埤雅云今鳢是也有舌鳞细有花文一名文鱼与虵通气其首戴星夜则向北盖北方之鱼也鲿鲨之美不若鲂鳢鲂鳢之美不若鰋鲤故诗序如此○雅翼云鳢鱼圆长而斑点郭氏解释鱼称爲鲖然今鲖又别一种
　　按鳢一名鲖此神农本草经也尔雅云鳢鲩别二鱼名如云鲤鳣耳舍人陆玑之说非也日华子称鳢鱼胆味甘陈藏器称鲩鱼胆至苦又云鲩似鲤生江湖间正合陆玑之说则陆玑所云是鲩非鳢断乎爲二物矣罗氏谓鲖别一种又戾本草之说今吴中人知有鳢不知罗氏所谓鲖复是何物鳢今人指爲厌味亦不佳鲩即今鯶鱼俗不甚珍之
　　鰋
　　传云鰋鮎也○尔雅鰋鮎孙炎曰鰋一名鮎郭璞曰鰋今偃额白鱼鮎别名鳀江东通呼鮎爲鮧○本草云鮧鱼味甘主百病陶隠居云此是鳀也即是鮎图经云大首方口背青黒无鳞多涎又有鳠鱼相似而大鮠鱼亦相似色黄而美衍义云鮧鱼形少类獭有四足腹重坠如囊身微紫色无鳞与鮎鮠相类○埤雅云今鰋额白鱼也一名鮎鰋鱼偃鲤鱼俯鳢鱼圆鲂鱼方○雅翼云鮧鱼两目上陈头大尾小善登竹有水堰处辄自下腾上或曰口腹俱大者名鳠背青口小者名鮎○梁寅云鮎腹平着地故得鰋名
　　按孙炎以鰋鮎爲一鱼郭璞以爲二鱼未知孰是埤雅两从之转误后学矣如陶贞白之说鮎即是鮧与郭说合衍义云鮧鱼四足似獭又与鮎大别今吴中正呼爲鮎不闻谓爲鳀也










　　六家诗名物疏卷三十三
　　钦定四库全书
　　六家诗名物疏卷三十四　明　冯复京　撰小雅南有嘉鱼之什一
　　南有嘉鱼篇
　　嘉鱼
　　水经注云裦水又东南得丙水口水上承丙穴穴出嘉鱼常以三月出十月入穴口广五六尺去平地七八尺泉县注鱼自穴下透入水穴口向丙故曰丙穴下注裦水故左思称嘉鱼出于丙穴○任豫益州记云嘉鱼似鳟蜀中谓之拙鱼蜀郡山处处有之从石孔出大者五六尺○云南记云雅州丙穴出嘉鱼似鲤鳞细○岭表録异云嘉鱼形如鰽出梧州戎城县江水口甚肥美最宜爲防每炙以芭蕉叶隔火盖虑脂滴火灭耳○本草嘉鱼味甘温食之令人肥健悦泽此乳穴中小鱼常食乳水所以益人○方舆胜览云首有黒点谓照映星象相感而成长身细鳞肉白如玉其味自咸○虞衡志云嘉鱼出梧火山下丙穴如小鲥鱼多脂煎不假油蜀中丙穴亦出肥美相似○埤雅云鲤质鳟鳞肌肉甚美食乳泉出于丙穴先儒言丙穴在汉中沔南县北有乳穴二常以三月取之
　　按嘉鱼所产地不一大都蜀与南越之境也然皆云出自丙穴岂因嘉鱼所出而通得此名耶若水经注所云丙穴则在今陜西汉中府沔县境
　　罩
　　尔雅云篧谓之罩李巡曰篧编细竹以爲罩捕鱼也孙炎曰今楚篧也○孔仲达曰罩以竹爲之无竹则以荆故谓之楚篧○陆佃云鱼欲逸则罩之使入
　　汕
　　尔雅云罺谓之汕郭璞曰今之撩罟○朱传云以薄汕鱼也○陆氏云鱼欲伏则汕之使出
　　南山有台篇
　　台
　　尔雅云台夫须○陆玑云旧说夫须莎草也可爲簑笠故曰台笠缁撮或云台草有皮坚细滑致可爲簦笠南山多有○纂文曰台一名山莎○本草香附子即莎草根生田野二月八月采图经云香附子交州者大如枣近道者如杏仁苗茎叶都似三棱根若附子周帀多毛今近道生者苗叶如薤而瘦根如筯头大○埤雅云莎草疏而无温故从沙
　　莱
　　陆玑云莱草名其叶可食今兖州人烝以爲茹谓之莱烝
　　杞
　　陆玑云杞一名狗骨山材也其树如樗理白而滑可以爲函及检板其子爲木蝱可合药○曹氏云梓杞也
　　枸
　　陆玑云枸枳枸也木高大似白杨所在山中皆有枝柯不直子着枝端大如指长数寸噉之甘美如饴八九月熟江南特美今官园种之谓之木蜜本从南方来能败酒若以爲屋柱则一屋之酒皆薄○本草云枳椇味甘平一名木蜜其木皮温唐本注云其树径尺叶如桑柘其子作房似瑚核在其端人皆食之○古今注云枳椇子一名树蜜一名木饧实形拳曲核在实外亦名白石白实木石木实○广志云叶似蒲柳子十一月熟树干者益美○埤雅云多枝而曲飞鸟喜巢其上赋曰枳句来巢是也○雅翼云古者人君燕食所加庻羞凡三十一物其果则有蔆椇枣栗榛柿瓜桃李梅杏楂棃又妇人之贽椇榛枣栗荆楚之俗亦盐藏荷裹以爲冬储今不以爲重贱者食之而已
　　楰
　　尔雅云楰鼠梓郭璞曰楸属也今江东有虎梓○陆玑云其树叶木理如楸山楸之异者今人谓之苦楸○曹氏云宫室之良材
　　蓼萧篇
　　鞗革
　　传云鞗辔也革辔首也○尔雅云辔首谓之革○孔仲达云马辔所靶之外有余而垂者谓之革鞗皮爲之故云鞗革
　　和【详见秦风鸾】
　　鲁诗训曰和设轼者也鸾设衡者也○韩诗说曰在轼曰和在轭曰鸾○毛传云在轼曰和在镳曰鸾○干寳周礼注云和鸾皆以金爲铃鸾者在衡和者在轼马动则鸾鸣鸾鸣则和应舒则不鸣疾则失音故诗云和鸾雍雍言得其和也○孔仲达云和亦铃也以其与鸾相应和故载见曰和铃央央是也○埤雅云青凤爲鸾鸾雌曰和后世作和鸾以象之
　　湛露篇
　　夜饮
　　笺云夜饮之礼在宗室同姓诸侯则成之庻姓让之则止○燕礼无算爵无算乐宵则庻子执烛于阼阶上司官执烛于西阶上甸人执大烛于庭阍人爲大烛于门外賔醉奏陔遂出
　　宗【详见斯干】
　　传云夜饮必于宗室○朱传云盖路寝之属○诗缉燕礼云膳宰具官馔于寝东注云寝路寝也当从朱氏
　　彤弓篇
　　彤弓
　　传云朱弓也以讲德习射○左传寗武子云诸侯敌王所忾而献其功王于是乎赐之彤弓一彤矢百玈弓矢千以觉报宴○礼记云诸侯赐弓矢然后专征伐○孔疏云弓皆漆之以御霜露彤弓周礼当唐弓大弓往体来体若一合七成规彤矢当周礼恒矢也色以赤者周之所尚
　　飨
　　周礼大行人云上公飨礼九献侯伯七献子男五献大国之孤视小国之君掌客云上公三飨侯伯再飨子男一飨○聘礼云公于賔再飨賔介皆明日拜于朝上介一飨大夫于賔一飨上介若食若飨○礼记云凡养老有虞氏以燕礼夏后氏以飨礼殷人以食礼周人修而兼用之○仲尼燕居云礼有九焉大飨有四焉两君相见揖让而入门入门而县兴揖让而升堂升堂而乐阕下管象武夏籥序兴陈其荐俎序其礼乐备其百官行中规还中矩和鸾中采齐客出以雍彻以振羽○左传云飨有体荐燕有折俎公当飨卿当燕王室之礼也又云享以训共俭燕以示慈惠○皇氏礼记注云飨有四种一是诸侯来朝天子飨之其牲则体荐体荐则房烝国语云王公立饫则有房烝其所云饫即谓飨也其礼亦有饭食故舂人云凡飨食共其食米则飨礼兼燕与食也二是王亲戚及诸侯之臣来聘王飨之礼亦有饮食及酒其酌数亦当依命其牲折俎亦曰殽烝三是戎狄之君使来王委飨之四是飨宿衞及耆老孤子则以醉爲度○仪礼疏云受賔聘享则于太庙飨食则于祢庙燕又在寝弥相亲也周礼疏云飨礼九献者谓后日王速賔賔来就庙中行飨飨者烹大牢以饮賔设几而不倚爵盈而不饮九献者王酌献賔賔酢主人主人酬賔酬后更八献是爲九献
　　右
　　传云右劝也疏云谓设享礼劝其功○笺云右之者主人献之賔受爵奠于荐右既祭俎乃席末坐卒爵之谓也○诗缉云右与宥侑通皆助也庄十八年左传云王飨礼命之宥注以币物助欢也僖二十五年二十八年皆云飨醴命宥是飨礼必有赐以爲宥而彤弓则宥之大者也
　　醻
　　传云醻报也疏云爲享以报功○笺云主人献賔賔酢主人主人又饮而酌賔谓之酬○孔氏云酬有二等既酢而酬賔者賔奠之不举谓之奠酬至三爵之后乃举向者所奠之爵以行之于后交错相酬名曰旅酬谓众相酬也
　　按严坦叔云郑以酬爲献醻但酬酢是燕礼飨训共俭爵盈不饮未必有酬酢此考之不详也周礼掌客飨有九献七献五献之节郊特牲云大飨君三重席而酢三献之介君专席而酢但其礼之俭不若燕之四举旅耳安得谓无酬酢耶
　　菁莪篇
　　莪
