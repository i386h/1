<!-- { "loadSidebar": true } -->
　　水经注左邑故城故曲沃洓水自城西注水流急濬故诗人以为激扬之水○孔仲达云成侯徙居曲沃则为晋都至昭公分曲沃封桓叔则昭公已前已徙绛矣然则穆侯以后晋常都绛○曹氏云自桓侯初封曲沃至武公灭晋凡六十七嵗○竹书纪年庄伯十二年翼侯焚曲沃之禾
　　绣
　　疏云于缯之上刺绣以为黼○尚书云予欲观古人之象藻火粉米黼黻絺绣○考工记云青与赤谓之文赤与白谓之章白与黑谓之黼黑与青谓之黻五采备谓之绣注此言刺绣采所用○释名云绣修也文修修然也○绣鲁诗作绡以为绮属也○孔仲逹云绡是缯绮别名于此绡上刺为绣文
　　鹄
　　传云曲沃邑疏云桓叔都在曲沃其旁更有邑
　　椒聊篇
　　椒
　　尔雅云檓大椒郭云今椒树丛生实大者名为檓又云椒榝丑莍李廵曰榝茱萸也椒茱萸皆有房故曰梂梂实也○陆疏云椒树似茱萸有针刺叶坚而滑泽蜀人作荼呉人作茗皆合煑其叶以为香今成臯诸山间有椒谓之竹叶椒其树亦如蜀椒少毒热不中合药可着饮食中又用蒸鸡豚最佳香东海诸岛上亦有椒树枝叶皆相似子长而不圆甚香味似橘皮岛上獐鹿食此椒叶其肉自然作椒橘香○本草经云秦椒生太山川谷及秦岭上或琅琊八九月采实蜀椒一名蓎藙生武
　　都川谷及巴郡八月采实蔓椒生云中川谷及丘冢间采茎根煑酿酒胡椒生西戎形如鼠李子调食用之味甚辛辣○范子计然云蜀椒出成都赤色者譱秦椒出天水陇西细者譱○春秋运斗枢云玉衡星散为椒○援神契云椒姜御湿昌蒲益聪○酉阳杂俎云椒可以来水银茱萸气好上椒气好下○埤雅云椒似茱萸而小赤色内含黑子如防今谓椒目
　　案椒之种不一秦椒色黄黑似蜀椒而大初秋生花秋末结实即尔雅所谓檓也蜀椒即陆玑云似茱萸有刺叶坚而滑者四月结子无花但生叶间如小豆颗而圆皮紫赤色八月采实隂干其生蜀都巴郡者皮肉厚腹里白气味浓蔓椒陶云俗呼为樛似椒欓小不香耳今亦无能辨之者又有崖椒彼土四季采皮入药陆玑所谓竹叶椒但可着饮食中似是今之胡椒续汉书云天竺国出胡椒段柯古云其苗蔓生茎极弱长半寸有细条与叶齐条上结子两两相对叶晨开暮合合则裹其子于叶中者是也盖其种实自西域来耳此诗作于晋人晋地近秦歌其土物当指秦椒山海经云景山多秦椒则秦椒之着乆矣
　　升
　　考工记云防氏为量改煎金锡则不耗不耗然后权之权之然后准之准之然后量之量之以为鬴其耳三寸其实一升○汉书云嘉量法用铜方尺而圜其外左耳为升右耳为合合合龠之量也升者登合之量也斗者聚升之量也○家语云黄帝设五量○崔灵恩集注云古者为升上径一寸下径六分其深八分
　　匊
　　传云两手为匊○诗诂云两手曰臼屈掌曰匊○礼书云匊二升二匊为豆四升○吕氏云古量二升曰匊匊大于升○埤雅云古者匊大而升小或曰广雅以为两手谓之匊匊一升也○曲礼云受珠玉者以掬
　　绸缪篇
　　三星
　　传云三星参也○笺云三星谓心星也心有尊卑夫妇父子之象又为二月之合宿故嫁娶者以为候
　　案参十星然实三星下三星曰伐其外四星为左右肩股故毛以三星为参心三星天王正位召南小星诗毛以三为心是也故郑谓三为心毛郑二家説婚姻之时不同后儒各从其所见
　　良人
　　毛云美室○朱云夫称
　　案古无称女子为良人者仪礼良席在东孟子其良人出秦风厌厌良人皆指其夫耳郑注仪礼云妇人称夫曰良是也此传当革而不革未知郑防云何
　　刍
　　説文刍刈艸也象包束艸之形○尔雅秆谓之刍○祭统王执刍注藳也○孔氏云刍者饲马牛之艸荛者供燃火之艸
　　隅
　　説文陬也○尔雅西南隅谓之奥西北隅谓之屋漏东北隅谓之宦东南隅谓之防
　　戸
　　释名云戸护也所以谨防闭塞也○説文云半门曰戸○毛公云庶人荜戸
　　枤杜篇
　　杜【详见召南甘棠】
　　尔雅云杜甘棠
　　羔裘篇
　　褎
　　释名云袖由也手所由出入也亦言受也以受手也○玉藻云袂可以囘肘注云二尺二寸之节
　　鸨羽篇
　　鸨
　　郭璞云鸨似雁无后趾毛有豹文一名独豹○疏云鸨鸟连蹄性不树止树止则为苦○释文云似雁而大○杂俎云鸨遇鸷鸟能激粪御之粪着毛悉脱○礼曰鸡肝雁肾鸨奥鹿胃郑云奥脾也○埤雅曰説文曰肉出尺胾焦贡易林曰文山鸿豹肥腯多脂盖言此也闽谚曰鸨无舌兔无脾説文曰□相次也从匕从十盖鸨性羣居如雁自然有行列故从□诗故曰鸨行
　　栩
　　尔雅云栩杼郭曰柞树又云栎其实梂孙炎曰栎实橡也有梂彚自裹邢云栎似樝之木也○陆玑疏云唐风集于苞栩今柞栎也徐州人谓栎为杼或谓之为栩其子为皁或言皁斗其殻为汁可以染皁今京洛及河内多言杼斗谓栎为杼五方通语也秦风山有苞栎秦人谓柞栎为栎河内人谓木蓼为栎椒榝之属也其子房生为梂木蓼子亦房生故説者或曰柞栎或曰木蓼玑以为此秦诗宜从其方土之言柞栎是也东海及徐州谓之木莲其叶始生食之味辛其梂子八月中成抟以为烛明如胡麻烛研以为羮肥如胡麻羮○本草云橡实堪染用一名杼斗槲栎皆有斗以栎为胜所在山谷中皆有图经云木髙二三丈三四月开黄花八九月结实柞栎也杼也栩也皆橡栎之通名○枕中记云橡子非果非谷最益人服食无气而受气无味而受味消食止痢令人强徤○本草衍义云栎叶如栗叶坚而不堪充材○风土记云呉越之间名柞为枥○古今注云杼实曰橡○齐民要术云柞砍去还生料理还复宜种于山阜之曲十年中椽二十年中屋薪樵不在此数○雅翼云管子五粟之土其柘其栎修直以长淮南时则训十二月之木可以为车毂木不出火惟栎为然亦应隂气也
　　案郑渔仲以栩杼为柞木以秦风之苞栎更是一物栎即今之橡斗树也緜诗朱子解柞云枝长叶盛丛生有刺亦与橡斗树不同
　　盬
　　疏云盬与蛊字异义同左传云于文皿虫为蛊谷之飞亦为蛊然则虫害器败谷者皆谓之蛊是盬为不攻牢○董氏云说文煑海为盐煑池为盬故安邑之出为盬苦而易败故传以不坚训之
　　翼
　　说文云翅也
　　行
　　传云行翮也○尔雅云羽本谓之翮注鸟羽根也○周礼云羽人掌以时征羽翮之政于山泽之农以掌邦赋之政令
　　稻
　　尔雅云稌稻也○说文云稻稌也秔稻属稬沛国谓稻为稬○本草粳米味甘苦主益气止烦止泄稻米味苦主温中○顔师古刋谬正俗云本草稻米今之糯米○养生要集云秔稻属也稻亦秔之緫名也道家方药有用稻米秔米此则是两物也稻米粒白如霜味苦主温食之令人多瘦无肌肤秔米味甘主利五藏长肌肤好顔色○周礼云扬州宜稻○曲礼云祭宗庙之礼稻曰嘉蔬月令云季秋天子乃以犬尝稻先荐寝庙○春秋説题词云稻之为言籍也稻冬含水盛其德也故稻太隂精含水沮洳乃能化也江旁多稻固其宜也○孝经援神契云汚泉宜稻○吕氏春秋曰得时之稻大本而茎葆长秱疏穖穗如马尾大粒无芒抟米而薄穅舂之易而食之香如此者不益先时者大本而茎叶格对短秱短穗多粃厚糠薄米多芒后时者纎茎而不滋厚糠多粃辟米不待定热卬天而死○泛胜之书云种稻春解冻时耕反其土种稻区不欲大大则水深浅不遍冬至后百一十日可种稻地美者用种亩四斗○四民月令曰三月多种秔稻○月令章句云十月获稻九月熟者谓之半夏稻
　　案尔雅云稌稻説文云稻稌也沛国谓稻为稬秔稻属也本草粳米稻米分二种则稻稌即是今之米然秔糯緫是有芒之谷故粳亦谓之稻字林云黏稻也秔稻不黏者周官有稻人之职汉置稻田使者则秔糯二色皆稻也若别而言之则稻是糯而秔乃稻属耳诗书所用则各随文而解之论语食夫稻则稻是稉月令秫稻必齐则稻是周礼牛宜稌则稌是秔丰年多黍多稌为酒为醴则稌是糯粳有赤白小大异族稻有蝉鸣虎掌一切殊名婆登月成南海九熟交趾再获天竺四収种类有不可穷诘者以陶隠居之博物而云江东无稻不知色类云何丈人责子路曰五谷不分五谷岂易分哉稬米今人亦谓之秫广雅云秫稬也古今注云稻之粘者为秫然尔雅众秫别是一种礼记秫稻必齐又云菽麦蕡稻黍粱秫惟所欲急就篇云稻黍秫稷既言秫又言稻必非一物郑司农太宰注亦以秫稻为九谷之二种本草图经云黍米粘者为秫説文云秫稷之黏者则秫是黍稷之属非稻也顔师古云秫似黍米而粒小
　　粱
　　本草青粱米味甘微寒益气补中轻身长年白粱米味甘微寒主除热益气黄粱米味甘平主益气和中止泄陶隐居云青粱出北方黄粱出青冀州白粱处处皆有唐本注云青粱殻穗有毛粒青米亦微青而细于黄白粱谷粒似青稞而少麤夏月食之极清凉但以味短色恶不如黄白粱故人少种之此谷早熟而收少作饧清白胜余米白粱穗大毛多且长谷麤扁长不似粟圆米亦白而大食之香美为黄粱之亚黄粱出蜀汉商浙间亦种之穗大毛长谷米俱麤于白粱收子少不耐水旱食之香美逾于诸粱人号为竹根黄图经云粱皆粟类大抵人多种粟而少种粱以其损地力而收获少诸粱食之比他谷最益脾胃粟米亦相似耳粟米比粱乃细而圆种类亦多功用则无别矣○通志云泛胜之书云粱是秫粟今俗谓之粱古祭祀所用粢盛是也可作粢食及酿酒亦如米或云粱亦有粳者○雅翼云古不以粟为谷名但米有孚殻者皆称粟今人以谷之最细而圆者为粟则粱是其类古天子之饭有白粱黄粱者明取二种耳○周礼食毉防膳食之宜犬宜粱疏天味酸而温粱米味甘而微寒气味相成也○礼记云祭宗庙之礼梁曰芗萁又曰大夫无故不食粱
　　无衣篇
　　七衣
　　周礼大行人云诸侯之礼冕服七章○读诗记云周礼注鷩冕七章衣三章一曰华虫画以雉即鷩也二曰火三曰宗彛皆画为缋裳四章一曰藻二曰粉米三曰黼四曰黻皆絺以为绣
　　六衣
　　周礼云王之三公八命其卿六命其国家宫室车旗衣服礼仪亦如之○孔仲达云衣服指谓冠弁也饰则六玉冠则六辟积
　　案周礼典命八命之公六命之卿四命之大夫衣服如其命数而司服公衮冕九章侯伯鷩冕七章子男毳冕五章孤希冕三章卿大夫冕一章其八章六章四章二章之衣未闻其制故此诗岂曰无衣六兮郑朱俱言六命之服不云六章也其典命所云衣服亦如之者终不可解求其説而不得则有贾公彦大章小章之説然亦不知小章如何而别也夏官射人云三公执璧与子男同则其服亦毳冕矣差而次之则孤卿希冕大夫冕希冕之服刺粉米于衣黼黻于裳但三章耳然诸侯之孤卿大夫其朝聘天子及助祭得服希冕冕王臣与陪臣不应同服王荆公云六者子男之服也子男之服以五为节而曰六者天子之卿六命与子男同服故也若然则八命之三公服侯伯之服矣及其出封也皆加一等则三公即得九章卿即得七章于理亦可通而未详所出当是荆公臆见耳
　　葛生篇
　　蔹
　　陆疏云蔹似栝楼叶盛而细其子正黑如燕奥不可食幽州人谓之乌服其茎叶煑以哺牛除热
　　域
