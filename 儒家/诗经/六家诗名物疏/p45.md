<!-- { "loadSidebar": true } -->
　　尔雅云鹭舂锄郭璞曰白鹭也头翅背上皆有长翰毛今江东人取以爲睫攡名之曰白鹭缞○陆玑云鹭水鸟也好露而洁白故谓之白鸟齐鲁之间谓之舂锄辽东乐浪吴扬人皆云白鹭大小如鹞青脚高尺七八寸尾如鹰尾喙长三寸头上有长毛十数枚毵毵然与众毛异好欲取鱼时则弭之今吴人亦养焉好羣飞行楚威王时有朱鹭合沓飞翔而来舞则复有赤者然则鸟名白鹭赤者少耳○禽经云鹭好露又云寀寮雝雝鸿仪鹭序○阴阳自然变化论云鹭目成而受胎○物类相感志云鹭人养之于池塘驯若家禽每至白露日即飞腾而去○埤雅云鹭歩于浅水好自低昂故曰舂锄色雪白善蹙捕鱼其翔集必舞而后下故诗以况二王之后曰我客戾止亦有斯容也
　　缶
　　尔雅云盎谓之缶○疏云缶是瓦器可以节乐若今击瓯又可以盛水盛酒即今之瓦盆也○易注云弁星似缶○方言云缶谓之瓿防其小者谓之瓶
　　按易云不鼓缶而歌则大耋之嗟知缶是乐器又云樽酒簋贰用缶礼器五献之尊门外缶知缶是酒器左传宋灾具绠缶知缶又是汲器然缶以节乐其来已久春秋外传曰瓦丝尚宫吕不韦曰尧使质以麋防缶而鼓之史记蔺相如请秦王鼓缶庄子妻死鼓盆而歌杨恽言酒后耳热仰天鼓缶淮南子曰穷乡之社扣瓮拊瓶相和而歌自以爲乐亦鼓缶之类也
　　东门之枌篇
　　东门
　　传云国之交防○戴氏云陈诗多言东门必陈人游息之地
　　枌
　　尔雅云榆白枌孙炎曰榆白者名枌郭璞曰枌榆先生叶郤着荚皮色白○埤雅云枌先敷后叶着荚其叶初生盖似兔目榆性扇地所扇各与木等故其隂下五谷不植而古人就以息焉陈诗东门之枌婆娑其下是也○内则云枌以滑之
　　子仲
　　传云陈大夫氏
　　按此诗作于陈幽公时幽公在宣公前路史注云子仲氏陈宣公子即诗子仲之子者非也
　　原
　　传云原大夫氏疏春秋季友如陈葬原仲是陈有大夫姓原氏也○朱传云防于南方之原○尔雅曰大野曰平广平曰原又云可食者曰原○公羊传曰上平曰原○春秋説题辞云原端也平而有度也○释名云广平曰原原元也元气广大也○周礼原师辨原隰之名
　　按毛公云高平曰原非也尔雅广平曰原高平曰陆
　　绩
　　说文绩缉也○汉书云冬民既入妇人同巷相从夜绩必相从者所以省费燎火同巧拙而合习俗也○闾师民不绩者不衰
　　市
　　易云古者日中爲市致天下之民聚天下之货交易而退各得其所盖取诸噬嗑○周礼内宰凡建国佐后立市祭以隂礼司市掌市之治教政刑量度禁令以次序分地而经市【次吏所治思次介次也若今市亭思次市师所涖介次胥师贾师所涖也】以陈肆辨物而平市以政令禁物靡而均市以商贾阜货而行布以量度成贾而征儥以质剂结信而止讼以贾民禁僞而除诈以刑罚禁暴而去盗以泉府同货而敛賖大市日昃而市百族爲主朝市朝时而市商贾爲主夕市夕时而市贩夫贩妇爲主凡治市之货贿六畜珍异亡者使有利者使阜害者使亡靡者使微其属有廛人胥师贾师司司稽胥肆长之官考工记云匠人营国面朝后市市朝一夫○风俗通云市恃也言交易而退恃以不匮也○古史考云神农作市高阳氏衰市官不修祝融修市○白虎通云因井爲市故曰市井○古今注云阛市垣也阓市门也肆陈也店置也○礼书云古之治市也君夫人世子命夫命妇不得过属游饮食者不得行鬭嚣暴乱出入相凌犯者不得作圭璧金璋犠牲祭器戎器与不中度量不中杀伐之类不得粥然遗人五十里有市市有候馆量人营军之垒舍量其市朝州涂则道路之与军师亦有市矣天文旗星中四星曰天市中星众者实其中虚则耗此市之象也
　　按市朝之市在国中者乃是商贾贸易之地虽幽公淫荒必无司属游之禁然揆之理势不宜聚防歌舞于其间也上文云南方之原其地必闲旷而可乐意者如遗人道路之市与古者八家同井家有私田百亩公田十亩余二十亩爲井灶庐舍即就庐舍以交易市井之名殆出于此而后世因谓国都之市亦爲市井则此诗所谓市者或在野外田间未可知也东汉书注妇人于市中歌舞以祀神盖以太姬好巫觋其民化之故有是说抑齐鲁韩三家之义与
　　鬷
　　传云鬷数王肃述毛云鬷数绩麻之缕也○西京襍记云倍緎爲纪倍纪爲緵
　　荍
　　尔雅云荍蚍衃郭云今荆葵也似葵紫色谢氏云小草多花少叶叶又翘起○古今注云荆葵一名戎葵一名芘芣华似木槿而光色夺目有红有紫有青有白有黄茎叶不殊但花色有异耳一曰蜀葵○陆玑云芘芣一名荆葵似芜菁华叶紫緑色可食微苦○罗氏曰荆葵比戎葵叶小花似五铢钱大色粉红有紫文缕之一名锦葵大抵似芦菔花故陆氏云似芜菁花释草菺戎葵郭氏曰今蜀葵又曰荍芘芣郭氏曰今荆葵其所来各不同本草云蜀葵中小花者名锦葵一名戎葵功用更强则以此襍之蜀葵中而反得戎葵之名矣崔豹古今注其说戎葵蜀葵之状可也混荆葵芘芣之名于内者非也然今人亦通呼此爲蜀锦葵则从其类比附之耳○濮氏曰芘芣紫荆春时开花叶未生花紫色自根及干而上连接甚宻有类虮窠故尔雅名蚍俗曰火虮按古之说荍者以爲锦葵今邑中多有而濮一之云紫荆别是一说非也
　　衡门篇
　　衡门
　　疏云衡古文横假借字也衡门横木爲门门之深者有阿塾堂宇此惟横木爲之言其浅也
　　鲤
　　养鱼经云所以养鲤者鲤不相食易长又贵○陶隐居云鲤鱼最爲鱼之主形既可爱又能神变乃至飞越江湖○本草图经云鲤脊中鳞一道每鳞上皆有小黒点从头数至尾无大小皆三十六鳞○雅翼云鲤孟春之月应阳而动上负冰○埤雅云鲤鱼赤今人以盘水养之虽困鳞不反白盖健鱼也
　　子
　　史记云舜封契于商赐姓子氏○礼纬曰祖以鸟生子也○中候握河纪云尧曰嗟朕无德钦奉丕图赐示二三子斯封稷契臯陶赐姓号注云赐姓号者契爲子稷爲姬臯陶未闻又契握汤说契云赐姓子氏以题朕躬
　　东门之池篇
　　东门池
　　传云池城池也○孔安国曰停水曰池○说文云隍城池也有水曰池无水曰隍○家语云池水之大鱼鼈生焉萑苇长焉谁知其非泉也○郡县志东门池在陈州城东门内道南○水经注云陈城故陈国也东门内有池池水东西七十歩南北八十许歩水至清洁而不耗竭不生鱼草水中有故台处诗所谓东门之池也
　　纻
　　陆玑云纻亦麻也科生数十茎宿根在地中至春自生不再种也荆扬之间一岁三收今官园种之岁再刈刈便生剥之以铁若竹挟之表厚皮自脱但得其里韧如筋者谓之徽纻今南越纻布皆用此麻○周礼典枲掌布缌缕纻之麻草之物
　　菅
　　尔雅云白华野菅郭璞曰菅茅属○白华笺云人刈白华于野已沤名之爲菅○陆疏云菅似茅而滑泽无毛根下五寸中有白粉者柔韧宜爲索沤乃尤善矣○范氏曰菅以爲屦○濮氏曰左传云虽有丝麻无弃菅蒯蒯与菅皆谓苕也黄华者俗名黄芒即蒯也白华者俗名白芒即菅也○周书曰成王时防人献以菅○山海经云天帝之山其下多菅○异物志云香菅似茅而叶长大于茅不生洿下之地凡所烝享必得此菅包裹助调五味
　　东门之杨篇
　　昏
　　说文云昏日防也从日氐省氐下也○释名昏损也阳精损灭也○礼记疏云日入后二刻半爲昏
　　墓门篇
　　墓【互见唐风域】
　　春官墓大夫注云墓冢茔之地孝子所思慕之处
　　棘【详见邶风】
　　诗缉云荆棘
　　鸮
　　疏云鸮恶声之鸟一名鵩与枭一名鸱瞻卬云爲枭爲鸱是也俗说以爲鸮即土枭非也○陆玑疏云鸮大如班鸠緑色恶声之鸟也入人家凶贾谊所赋鵩鸟是也其肉甚美可爲羮臛又可爲炙汉供御物各随其时唯鸮冬夏常施之以其美故也○尔雅云枭鸱○埤雅云鸮鸣其民有祸证俗云祸鸟也肉可爲炙故庄子曰见弹而求鸮炙○荆州记曰巫县有鸟如雌鸡其名爲鸮○广志曰鸮楚鸠所生如驴巨虚种类不滋乳也○汉书贾谊传云服似鸮○岭表録异云北方枭人家以爲怪南中昼夜飞鸣与乌鹊无异桂林人罗取生鬻之家家养使捕鼠以爲胜貍○酉阳襍俎云相传鹘生三子一爲鸱不饮泉及井水惟遇雨濡翮方得水饮
　　按尔雅枭鸱即此恶声之鸮也枭鸮音相近故孔仲达云鸮一名枭古书多称枭鸣指此非土枭也土枭尔雅自谓之鹠鷅郭注枭鸱云土枭误矣本草云鸮目吞之令人夜中见物博物志云鸺鹠一名鵄鸺夜目至明今云吞鸮目而夜中见物似说鸱鸺非鸮矣鸱鸺即尔雅之怪鸱又云鵅鵋防者也本草又云贾谊云鵩似鸮其实一物考之异物志有鸟如小鸡体有文色土俗因形名之曰服不能逺飞行不出域周礼注云夭鸟恶鸣之鸟若鸮鵩贾公彦曰鸮之与鵩二鸟俱夜爲恶鸣者是二鸟不可合爲一也
　　防有鹊巢篇
　　防
　　毛传云防邑也○郡国志陈郡陈县注博物记曰卭地在县北防亭在焉○朱传云防人所筑以捍水者○説文云隄也○周礼稻人以潴畜水以防止水匠人爲沟洫凡沟必因水势防必因地势善沟者水潄之善防者水淫之凡为防广与崇方其閷二分去一大防外閷凡沟防必一日先深之以为式里【读作已】为式然后可以傅众力○礼记云以旧防为无所用而壊之者必有水败○郊特牲祭防注云坊以畜水亦以鄣水○左传蔿掩町原防
　　苕
　　陆玑云苕苕饶也幽州人谓之翘饶夏生茎如劳豆而细叶似蒺藜而青其茎叶緑色可生食如小豆藿也○诗缉云此旨苕苕饶也非小雅苕之华所谓陵苕也
　　中唐
　　尔雅云庙中路谓之唐堂涂谓之陈○毛传云中中庭也唐堂涂也○诗缉云毛以中爲中庭唐爲堂涂不必分也中唐犹言唐中耳
　　甓
　　尔雅云瓴甋谓之甓注防甎也今江东呼爲瓴甓
　　鹝
　　尔雅云虉绶郭璞曰小草有襍色似绶也○陆玑云鹝五色作绶文故曰绶草○刘公瑾云鹝本鸟名亦名绶鸟咽下有囊如小绶具五色鹝草之名岂因其似鹝鸟而取义乎
　　株林篇
　　株林
　　传云株林夏氏邑也○寰宇记陈州南顿县西南三十里有夏亭城城北五里有株林○郡县志宋州柘城县本陈之株邑○一綂志开封府睢州柘城县在州城东南九十里古朱襄氏邑春秋时爲陈株野地
　　夏
　　楚语云昔陈公子夏爲御叔娶于郑穆公女生子南子南之母乱陈而亡之○疏云征舒祖字子夏故以夏爲氏
　　泽陂篇
　　泽
　　释名云下有水曰泽言润泽也○风俗通云传曰水草交厝名之曰泽言其润泽万物以阜民用○周礼云川泽其动物宜鳞物其植物宜膏物其民黑而津泽虞掌国泽之政令爲之厉禁使其地之人守其财物以时入之于王府颁其余于万民凡祭祀宾客共泽物之奠○月令孟冬命有司收水泽之赋○周语云古之长民者不防川不窦泽川气之导也泽水之钟也
　　陂
　　传云陂泽障○说文云阪也一曰池也○尚书禹贡九泽既陂孔注九州之泽已陂障无决溢矣
　　菡萏
　　尔雅荷其花菡萏○说文芙蓉花未发爲菡已发爲芙蓉○埤雅云秀曰菡萏畅茂曰华○字说云菡萏实若臽随昏昕开阖
　　俨
　　韩诗作防薛君曰重頥也○传云矜庄貌






　　六家诗名物疏卷二十七
　　钦定四库全书
