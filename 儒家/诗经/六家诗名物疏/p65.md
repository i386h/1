<!-- { "loadSidebar": true } -->
　　朱传云神保盖尸之嘉号○礼记曲礼云为人子者祭祝不为尸又云孙可以为王父尸子不可以为父尸曾子问孔子曰祭成丧者必有尸尸必以孙孙幼则使人抱之无孙则取于同姓可也祭殇必厌盖弗成也礼器云周坐尸诏侑武方其礼亦然其道一也夏立尸而卒祭殷坐尸周旅酬六尸郊特牲云举斝角诏妥尸古者尸无事则立有事而后坐也尸神象也小记父为士子为天子诸侯则祭以天子诸侯其尸服以士服父为天子诸侯子为士祭以士其尸服以士服少仪妇人为尸坐则不手拜杂记孔子云尸弁冕而出卿大夫士皆下之尸必式必有前驱祭统云尸谡君与卿四人馂尸在庙外则疑于臣在庙中则全于君又云尸饮三众賔饮一示民有上下也○周礼掌次凡祭祀张尸次守祧祭祀各以其服授尸大司乐尸出入则令奏肆夏大祝凡大禋祀肆享祭示则执明火而号祝隋则执衅逆牲逆尸令钟鼓侑亦如之相尸礼小祝大祭祀逆尸沃尸盥节服氏郊祀裘冕二人执戈送逆尸士师若祭胜国之社则为之尸祀五帝则沃尸○士虞礼尸服卒者之上服男男尸女女尸必使异姓不使贱者○逸礼记祫礼云毁庙之主升合食而立二尸○曾子云王者宗庙以卿为尸不以公为尸辟嫌也○礼书云天子诸侯之尸以卿大夫则幼者不与礼曰尸必以孙孙则使人抱之此大夫士之礼与丧礼始丧而奠则无尸以人道事之也既葬而祭则有尸以神道事之也祭祀同几则一尸仪礼曰男男尸女女尸谓虞祭也大夫前祭一日筮尸士前祭三日筮尸大夫于尸再宿而一戒士于尸一宿而无戒推而上之人君盖亦前三日筮尸而宿戒之仪又加隆矣
　　爨
　　释名云爨铨也铨度甘辛调和之处也○礼记云孟夏其祀灶又云臧文仲焉知礼燔柴于灶灶者老妇之祭也故盛于盆尊于瓶又云庶士庶人立一祀或立户或立灶○士虞礼侧亨于庙门外之右东面鱼腊爨亚之北上饎爨在东北西面特牲馈食主人视饎爨于西堂下亨于门外东方西面北上记云牲爨在庙门外鱼腊爨在其南馈爨在西壁尸卒食而祭饎爨雍爨少牢馈食礼雍爨在门东南北上廪爨在雍爨之北○淮南子云黄帝作灶死为灶神○白虎通云夏祭灶者火之主人所以自养也
　　俎
　　周礼膳夫云王日一举鼎十有二物皆有俎○礼记云取俎进俎不坐又云鼎俎竒而笾豆偶隂阳之义也又云凡羞有俎者则于俎内祭其有折俎者取祭反之不坐燔亦如之又云俎有虞氏以梡夏后氏以嶡殷以椇周以房俎又云三牲之俎八簋之实美物备矣又云凡为俎者以骨为主骨有贵贱殷人贵髀周人贵肩是故贵者取贵骨贱者取贱骨俎者所以明惠之必均也○三礼图云梡长二尺四寸广一尺二寸髙一尺诸臣加云气天子犠饰之夏俎名嶡嶡亦如梡而横柱四足中央如距也○禇遂良云舜造漆器禹雕其俎
　　按俎之制有四虞曰梡断木为四足而已夏曰嶡中足为横距之象殷曰椇如枳椇之曲挠周曰房俎足下有跗如堂房其长皆二尺二寸广一尺二寸髙一尺其用之别甚多一曰荐腥谓豚解而腥之殊两肩两髀两胉与胁为七体此上古之礼也二曰荐爓谓体解而爓之又分豚解为十一体以汤爓之而不全熟此中古之礼也三曰荐熟以其所爓者先煑于镬既熟则以鼎重煑之升于俎此近代之礼也又割其余以制之则有燔炙之事俎由鼎而升有九聘礼牛一羊一豕三鱼四腊五肠胃六肤七鲜鱼八鲜腊九是也去鲜鱼鲜腊则为七俎矣公食大夫礼上大夫九俎下大夫七俎是也又去其二则为五少牢陈五鼎羊一豕二肤三鱼四腊五肠胃从羊五鼎五俎是也又去其二则为三特牲三鼎牲鼎一鱼鼎二腊鼎三亦有三俎是也此皆正俎天子诸侯大夫士之所以别也为俎骨有贵贱乡饮乡射礼賔俎脊胁肩肺主人俎脊胁臂肺之类是也又有陪俎非正俎则膷臐膮之三臛臛者羮也即铏羮也牛臛为膷羊臛为臐豕臛为膮又有肵俎所以载心舌而燔炙皆从献之物故郑笺以为从献之俎九俎皆进于神前其尸既哜而反其余于肵俎者谓之尸俎尸俎之外又有主人主妇祝佐賔长兄弟宗人众賔及众兄弟内賔宗妇公有司之俎牲之升俎必有物以盛之意即掌蜃之蜃器也主人受尸酢之俎谓之胙俎其俎最尊天子之祭膳夫亲彻之王賔客礼食亦有焉
　　燔
　　传云燔取膟膋○礼器云君亲制祭夫人荐盎注亲制祭谓朝事进血膋时郊特牲云取膟膋燔燎升首报阳也祭义云祭之日君牵牲既入庙门丽于碑鸾刀以刲取膟膋乃退爓祭注云膟膋血与肠间脂也又云建设朝事燔燎羶芗见以萧光以报气也此教众反始也○笺云燔燔肉也疏云燔者火烧之名难熟者近火故肉燔也亦为脔贯之以炙于火非炮烧之也○士虞主妇亚献尸賔以燔从献祝佐食皆如初賔长三献燔从如初仪特牲馈食主妇亚献尸兄弟长以燔从尸受振祭哜之反之羞燔者受加于肵出献祝燔从如初仪賔三献燔从如初有司彻云次賔羞羊燔豕燔○周礼量人凡祭祀飨賔掌其从献脯燔之数量
　　炙
　　传云炙肉也疏云传以炙为炙肉则是荐俎非从献也笺云肝肝炙也疏云炙者逺火之称易熟者逺之故肝炙也○士虞主人酳尸賔长以肝从实于俎缩用盐特牲云主人洗角升酌酳尸賔长以肝从尸取肝防于盐振祭哜之加于菹豆献祝以肝从主妇致爵于主人肝从燔亦如之主人致爵于主妇宗妇荐豆俎从献皆如主人少牢礼主人酳尸賔长羞牢肝缩进末献祝羞牢肝
　　君妇
　　笺云君妇谓后也凡嫡妻称君妇事舅姑之称也○释名云天子之配曰后言在后不敢以副言也诸侯之配曰夫人夫扶也扶助其君也卿之配曰内子言在闺门之内以治家也大夫之配曰命妇妇服也服家事也○礼记云古者天子立后六宫三夫人九嫔二十七世妇八十一御妻以聼天下之内治以明章妇道○白虎通云天子之配谓之后后者君也○后汉书周礼王者立后后正位宫闱同体天王夫人坐论妇礼九嫔掌教四徳世妇主丧祭賔客女御叙于王之燕寝颁官分务各有典司女史彤管记功书过居有阿保之训动有环佩之响进贤才以辅佐君子哀窈窕而不淫其色所以能述宣隂化修成内则闺房肃雍险谒不行者也○初学记云按夏殷以前后妃之制其文畧矣大率皆称妃故黄帝有四妃帝喾四妃周则天子立后秦称皇帝正嫡曰皇后○周礼内宰大祭祀后灌献则赞瑶爵亦如之凡建国佐后立市中春诏外内命妇治蚕于北郊上春诏皇后帅六宫之人生穜稑之种而献之于王九嫔凡祭祀赞后荐彻豆笾若有賔客则从后世妇帅女功而擢摡为齍盛及祭之日涖陈女宫之具凡内羞之物女御凡祭祀赞世妇大宗伯凡大祭祀王后不与则摄而荐豆笾彻大賔客则摄而载果内宗掌宗庙之祭祀荐加豆笾及以乐彻则佐传豆笾賔客之飨食亦如之王后以乐羞齍则赞凡王后之献亦如之王后不与则赞宗伯○礼记云王后蚕于北郊以共纯服夫人蚕于北郊以共冕服王后夫人非莫蚕也身致其诚信也及时将祭先期旬有一日宫宰宿夫人夫人亦散斋七日致斋三日君致斋于外夫人致斋于内然后会于太庙君纯冕立于阼夫人副袆立于东房君执圭瓒祼尸大宗伯执璋瓒亚祼及迎牲君执纼宗妇执盎从夫人荐涗水君执鸾刀羞哜夫人荐豆此之谓夫妇亲之○特牲云主妇纚笄宵衣立于房中南面洗爵于房酌亚献尸少牢云主妇被锡衣侈袂荐自东房韭菹醢醢坐奠于筵前赞者执葵菹蠃醢以授主妇遂受陪设于东主妇兴入于房自东房执一金敦黍有盖坐设于羊俎之南妇赞者执敦稷以授主妇主妇兴受坐设于鱼俎之南又兴受赞者敦黍坐设于稷南又兴受赞者敦稷坐设于黍南主妇兴入于房又云主妇洗爵于房中出酌入户西面拜献尸尸拜受主妇主人之北西面拜送爵
　　献酬交错
　　祭统云尸饮五君洗玉爵献卿尸饮七以瑶爵献大夫尸饮九以散爵献士及羣有司皆以齿○特牲云三献主人酌西阶上献賔荐脯醢设折俎賔卒爵主人酌酢卒爵降奠于其位众賔升受爵坐祭立饮主人洗觯酌于西方之尊西阶前北面酬賔賔奠觯于荐南揖复位主人洗爵献长兄弟于阼阶上如賔仪洗献众兄弟如众賔仪洗献内兄弟于房中如献众兄弟之仪嗣举奠兄弟弟子洗酌于东方之尊举觯于长兄弟如主人酬賔仪賔坐取觯酬长兄弟长兄弟卒觯众賔及众兄弟交错以辩皆如初仪长兄弟酬賔如賔酬兄弟之仪以辩卒受者实觯于篚賔弟子及兄弟子举觯于其长长皆奠觯揖其弟子爵皆无算有司彻云主人酌献賔于西阶上众賔长升拜受爵坐祭立饮辩受爵乃升长賔主人酌酢于长賔西阶上北面饮卒爵宰夫洗觯升主人受酌酬长賔于西阶南北面遂饮卒爵主人卒洗升酌賔拜受坐奠爵于荐左主人献兄弟于阼阶上辩受爵洗献内賔于房中献私人于阼阶上二人洗觯升实爵西楹坐奠爵尸侑卒爵尸酬主人主人酬侑于西楹卒爵主人复筵乃升长賔侑酬之如主人之礼至于众賔遂及兄弟私人兄弟之后生举觯于其长賔及兄弟交错其酬皆遂及私人爵无算若不賔尸賔拜受爵洗酌醋于主人卒爵賔以爵降奠于篚主人洗献众賔献兄弟与内賔与私人皆如傧礼賔长献于尸尸醋献祝致醋賔兄弟交错其酬无算爵

　　六家诗名物疏卷四十一
　　钦定四库全书
　　六家诗名物疏卷四十二　明　冯复京　撰小雅谷风之什三
　　楚茨篇下
　　祝告
　　笺云祝致神意造主人使受嘏嘏之礼祝徧取黍稷牢肉鱼擩于醢以授尸孝孙前就尸受之天子使宰夫受之以筐祝则释嘏辞以勑之○礼运曰修其祝嘏又云祝以孝告嘏以慈告又云天子祭宗庙诸侯祭社稷祝嘏莫敢易其常是谓大嘏曾子问曰摄主不假【当作嘏】郊特牲曰嘏长也大也○特牲馈食尸九饭主人酳尸尸酢主人佐食搏黍稷授祝祝授尸尸授以菹豆执以亲嘏主人主人左执角再拜稽首受复位诗懐之实于左袂挂于季指卒角拜尸答拜主人出写啬于房祝以笾受少牢馈食尸十二饭主人酳尸尸酢主人上佐食以绥祭二佐食各取黍于一敦上佐食兼受抟之以授尸尸执以命祝卒命祝祝受以东北面于户西以嘏于主人曰皇尸命工祝承致多福无疆于女孝孙来女孝孙使女受禄于天宜稼于田眉寿万年勿替引之主人坐奠爵兴再拜稽首兴受黍坐振祭哜之诗懐之实于左袂挂于季指执爵以兴坐卒爵执爵以兴出宰夫以笾受啬黍主人尝之纳诸内
　　孝孙徂位
　　笺云祭礼毕孝孙往位堂下西面位祝于是致孝孙之意告尸以利成疏云孝孙在堂下西面则祝当以西阶下告○特牲云主人出立于户外西南祝东向告利成尸谡注云利犹养也供养之礼成少牢云主人出立于阼阶上西面祝出立于西阶上东面祝告曰利成祝入尸谡贾公彦云特牲戸外告利成少牢阶上告利成以尊者稍逺于尸若天子诸侯礼毕于堂下告利成
　　送尸
　　大司乐云尸出入奏肆夏○乐师教乐仪行以肆夏○钟师凡乐事以钟鼓奏九夏肆夏杜子春云吕叔玉云肆夏周颂时迈也肆遂也夏大也言遂于大位谓王位也谓九夏皆诗篇名
