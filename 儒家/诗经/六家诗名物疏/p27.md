<!-- { "loadSidebar": true } -->
　　大戴礼云八月栗零零也者降也零而后取之故不言剥也○周礼天官云馈食之笾其实栗○礼记内则云栗曰撰之疏云栗虫好食数数布陈撰省视之○左传女贽不过榛栗枣脩以告防也○唐本草注云栗作粉胜于菱芡蜀本云树高二三丈叶似栎花青黄色似胡桃花圗经云兖州宣州者最胜实有房彚若拳中子三五小者若桃李中子惟一二将熟则暴开子出有茅栗佳栗其实更小而木与栗不殊但春生夏花秋实冬枯为异耳栗房当心一子谓之栗楔治血尤效○陆玑云栗五方皆有周秦吴扬特饶吴越被城表里皆栗惟濮阳及范阳栗甜美味长他方者悉不及也倭韩国诸岛上栗大如鸡子亦短味不美○西京杂记上林苑有侯栗瑰栗魁栗榛栗峄阳栗峄阳都尉曹龙所献大如拳○埤雅云栗味咸北方之果也有莍猬自褁秋熟罅发其实惊跃如爆东观书所谓栗骇也○雅翼云栗味咸性温而宜于肾其质缜宻故称玉缜宻以栗
　　椅
　　尔雅云椅梓注云即楸○陆玑云梓实桐皮曰椅○雅翼云郭氏解椅梓云即楸又解楸榎云大而皵楸小而皵榎说文亦曰椅梓也梓楸也楸梓也槚楸也然则椅梓楸槚一物而四名然定之方中既言椅又言梓故诗义疏曰楸之疏理色白而生子者为梓梓实桐皮曰椅○日华子云椅树皮有数般惟楸梓佳
　　桐
　　尔雅云荣桐木○诗义疏云梓实桐皮曰椅今人云梧桐也有青桐白桐赤桐白桐宜琴瑟今云南牂牁人绩以为布○严坦叔云陆玑言有青桐白桐赤桐此中琴瑟者白桐也椅桐梓漆之桐为白桐梧桐生矣之桐为青桐○本草衍义云桐有四种白桐可斵琴者叶三杈开白华不结子荏桐早春先开淡红花子作桐油梧桐四月开淡黄小花一如枣花枝头出丝堕地成油五六月结桐子今人取炒为果此是月令清明之日桐始华者岗桐无花不中作琴体重○埤雅云桐即白桐华而不实尔雅云荣桐木是也今亦谓之华桐桐有三辈青白之外复有冈桐即油桐也生于髙冈盖梧性便湿不生于冈故此桐有冈之号陶氏云桐有四种青桐叶皮青似梧而无子梧桐色白叶似青桐而有子白桐与冈桐无异惟有华子尔冈桐无子是作琴瑟者皆不足据按青桐即今梧桐白桐又与冈桐全异白桐无子材中琴瑟冈桐子大有油与陶氏之説正反○雅翼云荣桐木独桐名荣者桐以三月华在众木之先其荣可纪故也桐与梧既异而桐之中又有数种有其子可以取油者即诗所谓其桐其椅其实离离者也有华而不实堪作琴瑟者若生石间其声则鸣书峄阳孤桐是也云南牂牁人亦绩以为布其叶饲豕肥大三倍至秋后亦用以饲鱼○贾思勰云桐叶花而不实者曰白桐实而皮青者曰梧桐炒其实噉之味似菱芡白桐无子冬结似子者乃是明年之花房○易纬云梧桐濡毳而又空中难成易伤须盛气而后华○周书云清明之日桐始华桐不华嵗有大寒○礼斗威仪云君乗火而王其政和平梧桐为常生○遁甲经云梧桐不生则九州异主注云梧桐以知日月正闰生十二叶一边有六叶从下数一叶为一月有闰则十三叶视叶小者则知闰何月也不生则九州异君天下不同也○管子云五沃之土其木宜桐○论衡云枫桐速长故其皮肌不能坚○桐谱云桐体湿则愈重干则愈轻生时以斧斫之甚易干乃软而拒斧○花木考云凡木本实而末虚惟桐反之试取小枝削皆实坚其本皆中虚故世所以贵孙枝者贵其实也实故丝中有木声也
　　按陶氏説桐之误陆农师已驳之矣陶又云白桐一名椅桐据湛露云其桐其椅此章笺云树六木于宫则椅桐二物也本草图经以冈梧为作琴瑟者而埤雅谓白桐冈桐大异本草衍义以月令始华之桐为青桐而陆罗二氏皆以荣桐木之桐为白桐盖桐种大同小异诸家各执所见纷纷致辩亦不能诘矣
　　梓
　　诗义疏云楸之疏理色白而生子者为梓○齐民要术云白色有角者为梓或名角楸又名子楸黄色无子者为柳楸世人见其木黄呼为荆黄楸○萧炳云树似桐而叶小花紫○雅翼云梓为百木长故古者名制器之工为梓人管子五沃之土宜白梓楚地尤多此木故尸子曰荆有长松文梓室屋之间有此木则余材皆不复震其叶可以饲豕肥硕三倍荚细如箸其长仅尺冬后叶落而荚犹在树緫緫然○十道记云越人多种豫章树梓即豫章也○礼斗威仪云君乗火而王其政和平楸梓为长生○古今注云实曰枣梓实曰豫章○淮南子云六月其树梓
　　漆
　　説文云桼木汁可以防物象形泰如水滴而下○古今注云漆树以刚斧斫其皮开以竹管承之汁滴管中即成漆也○本草圗经云木髙二三丈皮白叶似椿花似槐子若牛李木心黄○书云兖州厥贡漆丝豫州厥贡漆枲○庄子云桂可食故伐之漆可用故割之○蜀本注云上等清漆色黑如瑿若铁石者好黄嫩若蜂窠者不佳
　　虚
　　释文云虚本作墟○説文云大丘也昆仑谓之墟○正义云地有故墟髙可登之以望犹晋侯登有莘之墟也○管子云狄人伐卫卫君出致于虚注虚地名诗所谓升彼虚矣
　　堂
　　传云楚丘有堂邑○傅氏云堂当是今博州堂邑博濮二州连境【堂邑县今属山东东昌府】
　　景山
　　水经注河水分济北迳景山东又北迳楚丘城西○补传曰景山以大而得名商之故都也卫在商畿内升故虚以望知地势之胜○寰宇记景山在澶州卫南县东南三里【澶州今直大名府闻州卫南县今废在滑县东】
　　京
　　尔雅云絶高为之京注人力所作○广雅云四起曰京○风俗通云按尔雅丘之絶高大者为京谓非人力所能成乃天地性自然也春秋左氏传莫之与京今京兆京师义取于此
　　按尔雅云絶髙为之京又云非人为之丘则京是人力所作丘是地自然生但对例则异散称亦通故此传云京髙丘也若应氏所説全悖尔雅不可依用
　　桑
　　尔雅云桑栁丑条注阿那垂条○礼记云季秋之月命野虞无伐桑柘又云古者天子诸侯必有公桑蚕室近川而为之○管子云五粟之土其檿其桑○孟子云五畆之宅树墙下以桑○青史子云桑中央之木○典术曰桑木者箕星之精神木虫食叶为文章人食之老翁为小童○汜胜之书云种桑五月取椹着水中濯洗取子阴干之治肥田十畆荒久不耕者先好耕治之黍椹子各三升三合和种之黍桑俱生锄之桑令疎条适黍熟获之放火烧之桑至春生一畆食三簿蚕○王盘农书云鲁桑之类宜饲大蚕荆桑宜饲小蚕

　　洪范云七稽疑择建立卜筮人乃命卜筮曰雨曰霁曰蒙曰驿曰克曰贞曰悔凡七衍忒三人占则从二人之言○周礼太卜掌三兆之法一玉兆二瓦兆三原兆其经兆之体皆百有二十其颂皆千有二百凡国大贞卜立君卜大封则视髙作大祭祀则祀髙命凡小事涖卜国大迁大师则贞凡旅陈凡防事命卜师掌开之四兆一方兆二功兆三义兆四弓兆占人凡卜筮君占体大夫占色史占墨卜人占坼筮人凡国之大事先筮而后卜载师尝之日涖卜来嵗之芟狝之日涖卜来嵗之戒社之日涖卜来嵗之稼○礼记曲礼云卜筮不相袭卜筮者先圣王之所以使民信时日敬鬼神畏法令决嫌疑定犹豫也祭义云易抱南面天子卷冕北面虽有明智之心必进断其志焉示不敢专以尊天也○元命包云古司怪主卜○周礼圗云大夫以上事卜且筮士则但筮尊卑之差
　　灵雨
　　瑞应圗云灵雨瑞雨也降而应物谓之灵雨
　　倌人
　　传云主驾者
　　按周礼天子主驾者有巾车典路车仆等职诸侯礼亡未闻倌人为何官也
　　田
　　说文云田陈也树谷曰田象四口十阡陌之制也○释名曰土已耕者曰田田填也五谷填满其中也○禹贡冀州田惟中中兖州田惟中下青州田惟上下徐州田惟上中扬州田惟下下荆州田惟下中豫州田惟中上梁州田惟下上雍州田惟上上○周礼大司徒凡造都鄙不易之地家百畆一易之地家二百畆再易之地家三百畆遂人辨野之土上地夫田百畆莱五十畆余夫亦如之中地夫田百畆莱百畆余夫亦如之下地夫田百畆莱二百畆余夫亦如之载师以宅田士田贾田任近郊之地以官田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任畺地○王制云四海之内断长补短方三千里为田八十万亿一万亿畆○孟子云卿以下必有圭田圭田五十畆余夫二十五畆○前汉志云民受田上田夫百畆中田夫二百畆下田夫三百畆嵗耕种者为不易上田休一嵗者为一易中田休二嵗者为再易下田三嵗更耕之自爰其处农民户人已受田其家众男为余夫亦以口受田如比士工商家受田五口乃当农夫一人此谓平土可以为法者也若夫山林薮泽原陵淳卤之地各以肥硗多少为差
　　騋
　　周礼云马八尺以上为龙七尺以上为騋六尺以上为马○尔雅云騋牝骊牡○埤雅云凡马宗庙用龙戎事用駥田事用騋騋田马也考工记曰国马之辀深四尺有七寸田马之辀深四尺郑云国马髙八尺衡髙八尺有七寸除马之髙则余七寸为衡颈之间也田马髙七尺衡髙七尺有七寸除马之髙则余七寸为衡颈之间也○雅翼云騋减于龙而愈于马亦马之良者故释兽称騋牝骊牡也
　　蝃蝀篇
　　蝃蝀
　　释名云虹攻也纯阳攻阴气也○尔雅云防蝀谓之雩防蝀虹也霓为挈贰弇日为蔽云注蜺雌虹也见离骚挈贰其别名也见尸子蔽云即晕气五彩覆日也○韩诗序云蝃蝀在东者邪色乗阳人君滛佚之徴○周礼云视祲掌十煇之法九曰隮注隮虹也○周书云清明后十日虹始见小雪日虹藏不见虹不收藏妇不专一○河圗稽耀钩云镇星散为虹霓虹霓主内淫又霓者气也起在日侧其色青赤白黄○孔演圗云霓者斗之乱精也斗失度则投霓见态主惑于毁誉○感精符云九女并御则九虹并见○考异邮云虹霓出惑众弃和○运斗枢云枢星散为虹霓○京房易传云蜺旁气也其占云妻乗夫则见阴胜阳之表也○月令章句云虹阴阳交接之气着于形色者也阴阳不和婚姻失序即生此气有青赤色常依阴云而昼见于日冲无云不见太阴亦不见见辄与日相互率以日西见于东方故诗云防蝀在东蝀之文从东以此故也蜺则常依蒙浊见日旁白而直者曰白虹凡见日旁者四时常有惟雄虹起是月至孟冬乃藏○白虎通曰天弓虹也又谓之帝弓○庄子云阳灸阴成虹○文子云天二气即成虹地二气即泄藏人二气即生病○淮南子云虹霓者天之忌也○埤雅云旧说虹常双见鲜盛者雄其暗者雌一曰赤白色谓之虹青白色谓之霓故虹红也地气还矣天气不复于是成虹先儒以为云薄漏日日照雨滴则虹生今以水噀日自侧视之晕为虹霓然则不晕于日不成也朝阳射之则在西夕阳射之则在东
　　按郑解崇朝其雨云朝有升气于西方终其朝则雨气应自然朱传云方雨虹见则雨终朝而止二説正相反据玉厯通政经旦见于西则为雨暮见于东则雨止旦见于西而纯赤者则大雨暮见于东而色黄者则雨止然则在东者截雨者也隮西者行雨者也孟子云若大旱之望云霓盖以此虹虽天文垂象然俗传其能入涧饮水甚则饮薛愿之酒淫陈济之妻子不语怪故不赘焉
　　朝
　　说文云旦也○传云从旦至食时为终朝
　　姻
　　白虎通云妇人因夫而成故曰姻○释亲云壻之父为姻壻之党为姻兄弟
　　相鼠篇
　　齿
