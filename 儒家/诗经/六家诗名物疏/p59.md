<!-- { "loadSidebar": true } -->
　　笺云竹苇曰簟○释名云簟簟也布之簟簟然平正也○説文云簟竹席也○方言云簟宋魏谓之笙或谓籧防关西谓之簟或谓之防其麄者谓之籧篨关东或谓之篕掞○礼曰莞簟之安藳秸之尚○淮南子云席上之先萑簟樽之上樽先王贵之先本而后末
　　按司几筵有次席注以为桃枝竹所次成者其即此簟与莞席在下即筵也竹簟在上即重席也孔氏曰寝卧之席自天子以下宜莞簟同
　　寝
　　周礼宫人掌王之六寝之修注六寝者路寝一小寝五路寝以视事小寝以时燕息焉又司士居虎门之左司王朝注虎门路寝门也王日视朝于路寝门外大仆建路鼓于大寝之门外而掌其政○礼记寝不逾庙又云朝辨色始入君日出而视之退适路寝聴政使人视大夫大夫退然后适小寝释服又云路寝成则考之○郑康成诗礼注云君谓之路寝大夫谓之适寝士或谓之适室世妇以君下寝之上为适寝内子卿之妻也下室其燕处也天子之寝有左右房宗庙及路寝制如明堂每室四户○孔仲达云天子路寝制如明堂燕寝如诸侯路寝故有左右房○何休云天子诸侯皆有三寝一曰髙寝一曰路寝一曰小寝父居髙寝子居路寝孙从王父母妻从夫寝夫人居小寝○尔雅云室有东西厢曰庙无东西厢有室曰寝○礼书云以书攷之天子路寝之制室居中左戸右牖东西有房又有东序西序东堂西堂东垂西垂賔阶阼阶房之南有东西夹室郑康成释仪礼谓房当夹室北是也孔安国谓西房西夹室东房东夹室误矣诸侯路寝与大夫士之室皆东西房郑氏谓大夫士无西房误矣王六寝后六宫诸侯三寝夫人三宫王大寝一小寝五诸侯大寝一小寝二大寝在前谓之路寝又谓正寝小寝在后谓之燕寝又谓少寝自卿以下二寝正寝居前燕寝居后其妻二寝亦如之
　　熊
　　説文云熊兽似豕山居冬蛰○诗义疏云熊能攀援上髙树见人则顚倒投地而下冬入穴蛰始春而出○援神契云赤熊见则奸宄自逺○淮南子注云熊食盐而死○抱朴子云熊夀五百嵗能化为狐狸○异苑云熊藏山穴穴里不得见秽及伤残见则舎穴自死○续搜神记云熊无穴或居大树孔中东土呼熊为子路以物击树云子路可起于是便下不呼则不动也○陶隠居云熊白是背上膏寒月则有夏月则无○图经云熊形类犬豕而性轻捷○酉阳杂俎云熊胆春在首夏在腹秋在左足冬在右足○墨客挥犀云熊于山中行数十里悉有跧伏之所必在危嵓枯木中山民谓之熊舘○埤雅云熊似豕坚中当心有白脂如玉味甚美俗呼熊白好举木而引气谓之熊经冬蛰不食饥则自舐其掌故其美在掌鬼谷子曰分威法伏熊说者以为熊之击搏先伏而后动○字说云熊强毅有所堪能而可以其物火之罴亦熊类而又强焉然可网也○雅翼云熊人足黑色革厚筋驽猎者刺其革不可得入随有膏膜之
　　罴
　　尔雅云罴如熊黄白文郭云似熊而长头髙脚猛憨多力能拔树木关西呼曰貑罴○诗义疏云有黄罴有赤罴大于熊其脂如熊白而麄理不如熊白美○禹贡云梁州厥贡熊罴狐狸织皮○山海经云嶓冡之山其兽多罴○埤雅云罴似熊而大坚中从目能縁能立遇人则擘而攫之淮南子曰熊罴之动以攫搏是也其白生于心之下肓之上秋冬则有春夏则无○尔雅翼云猎者云罴熊之雌者力尤猛柳宗元称鹿畏畏虎虎畏罴罴之状被髪人立絶有力而甚害人周礼穴氏掌攻蛰兽各以其物火之谓熊罴之属
　　虺
　　尔雅蝮虺博三寸首大如擘舎人曰江淮以南曰蝮江淮以北曰虺孙炎曰有牙最毒郭曰此自一种虵名为蝮虺邢昺曰今虵细颈大头色如文绶文间有毛似猪鬛鼻上有针大者长七八尺一名反鼻如虺类足以明此自一种虵○广雅云虺蝰也○广志云蝮虵与土色相乱长三四尺其中人以牙栎之裁断皮出血则身尽痛九窍出血而死○述异记云虺五百年化为蛟○埤雅云虺状似虵而小传曰为虺弗摧为虵奈何以此故也虺一名蝮旧曰蝮虵怒时毒在头尾一曰虺与蝮异虺如土色所在有之蝮虵鼻反在上有针锦文众虵之中此独胎产生辄坼副母腹亦有与地同色者○陶隠居云蝮形短而扁○陈藏器云蝮着足断足着手断手不尔合身糜溃七八月毒盛时啮树以泄其气树便死又吐涎沫于艸木上着人身肿成疮○图经云蝮虵黄黑色黄颔尖口○张文仲云蝮虵头斑身赤斑亦有青黑色者○葛洪云青蝰虵緑色大者四五尺一种尾三四寸
　　蛇
　　尔雅云螣螣虵蟒王虵○周易云龙虵之蛰以存身也○左传云深山大泽实生龙虵○星经云腾虵二十二星在室北近河主虫虵○埤雅云鱼属连行虵属纡行盘常向壬地以耳聴○雅翼云虵艸居常饥得食稍饱辄蜕壳冬含土入蛰及春出蛰则吐之其圎重如锡石谓之虵黄种类至多惟乌虵性善不噬物而白花虵有毒生于蕲州今虵死目皆闭惟蕲州者目开若生舒蕲两界间者则一开一闭此理之不可晓者○陶隠居云虵皆有足五月五日取烧地令热以酒沃之置中足出按虵类至多尔雅所载惟螣蟒蝮虺三者本艸有白花虵乌虵金虵银虵虵婆蓝虵两头虵山海经有肥遗六足四翼有巴虵吞象三年而出其骨有长虵毛如彘有鸣虵四翼音如磬神异经有率然孙武子以譬善用兵者也顾渚山记有緑虵朝野佥载有报寃虵岭表录异杨氏南裔异物志诸书俱有蚺虵録异记有鸡冠虵爆身虵黄领虵寰宇记有钩虵穷神秘苑有自断虵及诸方志所録不可胜记本毒虫有无毒者本鳞虫有无鳞者惟黄喉虵一种善啖蝮额有大王字为众虵之长
　　大人
　　朱传云太卜之属占梦之官也○周礼太卜掌三梦之法一曰致梦二曰觭梦三曰咸陟其经运十其别九十以龟之八命赞三梦之占占梦掌其嵗时观天地之防辨隂阳之气以日月星辰占六梦之吉凶一曰正梦二曰噩梦三曰思梦四曰寤梦五曰喜梦六曰惧梦季冬聘王梦献吉梦于王王拜而受之乃舍萌于四方以赠恶梦
　　男
　　説文丈夫也从田从力○易云乾道成男坤道成女○射义云天地四方者男子之所有事也○本命解云男子者任天道而长万物者也女子者顺男子之教而长其理者也○释名云男任也典任事也
　　璋
　　周礼大宗伯以赤璋礼南方注半圭曰璋典瑞璋缫二采一就以頫聘玉人大璋中璋九寸边璋七寸射四寸厚寸黄金勺青金外朱中鼻寸衡四寸有缫天子以巡狩宗祝以前马大璋亦如之诸侯以聘女瑑圭璋八寸以頫聘牙璋中璋七寸射二寸厚寸以起军旅以治兵守璋邸射素功以祀山川以致稍饩○礼记云灌以圭璋用玉气也又云君执圭瓒祼尸大宗执璋瓒亚祼又聘义云致饔饩还圭璋○聘礼云聘于夫人用璋觐礼云方明者木也南方璋○左传蒍啓疆云朝聘有珪享頫有璋○尔雅云璋大八寸谓之琡
　　地
　　说文云元气初分轻清为天重浊为地万物所陈列也徐曰地者迆也迆而髙也山岳丘陵坟衍迆而卑也臯隰汚潢故曰地有二形髙下平也○尔雅云东至泰逺西至邠国南至濮鈆北至祝栗谓之四极孤竹北戸西王母日下谓之四荒九夷八狄七戎六蛮谓之四海距齐州以南载日为丹穴北载斗极为空同东至日所出为太平西至日所入为太蒙○易曰至哉坤元万物资生乃顺承天坤厚载物德合无疆含光大品物咸亨又云立地之道曰柔与刚又云在地成形○考灵耀云地有四游冬至地上行北而西三万里夏至地下行南而东三万里春秋二分是其中矣地常动移而人不知譬如人在大舟中闭牖而坐舟行不觉也○元命包云地者易也言养物懐仁交易变化含吐应节故其立字土力于一者为地又云地所以右转者气浊精少含隂而起迟故转右迎天佐其道○春秋説题辞云地之为言嫓也承天行其义也山陵之大非地不制含功以牧生也○援神契云地顺受泽谦虚开张含泉任萌滋物归中○括地象云八极之广东西二亿三万三千里南北二亿三万一千五百里夏禹所治四海内地东西二万八千里南北二万六千里○素问云积隂为地故地者浊隂也○家语子夏云商闻山书曰地东西为纬南北为经山为积德川为积刑髙者为生下者为死丘陵为牡谿谷为牝○国语云阳伏而不能出隂遁而不能烝于是有地震○管子云地者万物之本原诸生之根苑○白虎通云地者元气所生万物之祖也地之言施也谛也应施变化审谛不误敬始重终故谓之地也○物理论云地者底也底之言着也隂体下着也其神曰祗祗成也育生万物备成也西北髙而东南下东西长南北短其尽四海者也炎气欝烝景风荡物地之张也秋风荡生凉气肃然地之闭也
　　裼
　　説文褓也诗曰载衣之○正义云褓缚儿被也侯苞云示之方也明褓制方
　　瓦
　　传云瓦纺塼也笺云习所有事○古史考云夏世昆吾氏作屋瓦乌曹氏作甎○物原云伏羲始以茨覆屋禹作土墼石甃桀臣昆吾作甎瓦舜作墙周公作壁○朱子云瓦纺时所用之物旧见人画列女传漆室女如今银子様者意其为纺甎也
　　无羊篇
　　犉
　　尔雅云黑唇犉注毛诗传曰黄牛黑唇此宜通谓黑唇牛尔雅又云牛七尺为犉
　　蓑
　　传云蓑所以备雨○说文云艸雨衣也○公羊传不蓑城也注若今以艸衣城○韵防注云秦谓之萆○国语身衣袯襫注云蓑薜衣也
　　笠
　　疏云笠原以御暑兼可御雨○说文云簦无柄也○増韵云有柄曰簦无柄曰笠○国语云蓑笠时雨既至必求之又云首戴茅蒲注云簦笠也
　　牲
　　周礼庖人掌共六畜注云始养之曰畜将用之曰牲又膳夫膳用六牲注云六牲马牛羊豕犬鸡也闾师民不畜者祭无牲牧人掌牧六牲而阜蕃其物以共祭祀之牲牷凡阳祀用骍牲毛之隂祀用黝牲毛之望祀各以其方之色牲毛之凡时事之牲必用牷物凡外事毁事用尨可也凡祭祀共其牺牲以授充人系之凡牲不系者共奉之牛人掌养国之公牛以待国之政令充人掌系祭祀之牲牷小宗伯毛六牲而颁之于五官使共奉之鸡人掌共鸡牲辨其物羊人掌羊牲校人掌王马之政牧师掌牧地皆有厉禁而颁之孟春焚牧中春通淫掌其政令凡田事賛焚莱庾人掌十二闲之政教圉师掌教圉人养马圉人掌养马刍牧之事以役圉师犬人祭祀共犬牲用牷物伏瘗亦如之○礼记云牺牲不粥于市又云仲秋之月乃命宰祝循行牺牲视全具按刍豢瞻肥瘠察物色必比类量小大视长短皆中度五者备当上帝其飨又云帝牛必在涤三月稷牛惟具所以别事天神与人鬼也又云古者天子诸侯必有养兽之官召牛纳而视之择其毛而卜之吉然后养之君皮弁素积朔月月半君巡牲所以致力也○左传云牛卜日曰牲又云五牲不相为用注牛羊豕犬鸡又云为六畜五牲三牺以奉五味注六畜马牛羊鸡犬豕五牲麋鹿麏狼兔祭天地宗庙三者谓之牺服防云三牺雁鹜鸡也○国语云天子祀以防诸侯太牢卿特牛大夫少牢士特牲
　　蒸
　　笺云麄曰薪细曰蒸
　　肱
　　传云肱臂也
　　牧人【详见牲】
　　周礼牧人下士六人府一人史二人徒二十人注牧人养牲于野田者



　　六家诗名物疏卷三十七
　　钦定四库全书
　　六家诗名物疏卷三十八　明　冯复京　撰小雅节南山之什一
　　节南山篇
　　师
