<!-- { "loadSidebar": true } -->
　　释名云轮纶也言弥纶也○考工记云察车自轮始欲其朴属而微至不朴属无以为完乆也不微至无以为戚速也轮已崇则人不能登也轮已庳则于马终古登阤也故兵车之轮六尺有六寸田车之轮六尺有三寸乘车之轮六尺有六寸轮人为轮斩三材必以其时毂也者以为利转也辐也者以为直指也牙也者以为固抱也凡为轮行泽者欲杼【薄其践地者】行山者欲侔【上下等】规之以眡其圜也萭之以眡其匡也县之以视其辐之直也水之以眡其平沈之均也量其薮以黍以眡其同也权之以眡其轻重之侔也又云车人为车行泽者反輮行山者仄輮反輮则易仄輮则完○庄子云斵轮徐则甘而不固疾则苦而不入不徐不疾得之于手而应于心
　　囷
　　匠人注云囷圆仓○释名云囷绻也藏物缱绻束缚之也○月令孟冬命有司脩囷仓○考工记云囷窌仓城逆墙六分○説文云囷廪之圜者从禾在口中圜谓之囷方谓之京
　　飱
　　传云孰食曰飱○周礼掌客云上公飱五牢食四十簠十豆四十铏四十有二壶四十鼎簋十有二牲三十有六皆陈侯伯飱四牢食三十有二簠八豆三十有二铏二十有八壶三十有二鼎簋十有二腥二十有七皆陈子男飱三牢食二十有四簠六豆二十有四铏十有八壶二十有四鼎簋十有二牲十有八皆陈凡介行人宰史皆有飱以其爵等为之礼注云飱客始致小礼也小曰飱大曰饔饩○聘礼云宰夫朝服设飱饪一牢在西鼎九羞鼎三腥一牢在东鼎七堂上之馔八西夹六门外米禾皆二十车薪刍倍禾上介饪一牢在西鼎七羞鼎三堂上之馔六门外米禾皆十车薪刍倍禾众介皆少牢○笺云飱读如鱼飱之飱○説文飱餔也从夕食○字林云水浇饭也○韵防注云人旦则食饭夕则食飱飱为饭别名○释名云飱散也投水于中解散也
　　按郑志答张逸云礼飱饔太多非可素故易传然説文云水浇饭左传僖负羇馈盘飱赵衰以壶飱从馁而不食未始非孰食也不知郑何见定以孰食为牢礼之飱乎
　　硕鼠篇
　　硕鼠
　　尔雅鼫鼠孙炎云五伎鼠郭璞云形大如鼠头似兔尾有毛青黄色好在田中食粟豆关西呼为鼩鼠见广雅○説文云鼫五伎鼠也能飞不能上屋能縁不能穷木能游不能度谷能穴不能掩身能走不能先人○荀子云梧鼠五伎而穷○诗义疏云硕鼠樊光谓即尔雅硕鼠也许慎云鼫鼠五伎鼠也今之河东有大鼠能人立交前两脚于颈上跳舞善鸣食人禾苗人逐则走入树空中亦有五技或谓之雀鼠其形大故序云大鼠也魏国今河北县是也言其方物宜谓此鼠非鼫鼠也本草又谓蝼蛄为石鼠亦五伎古今方土名虫鸟物异名同故记也○文子云圣人师拱鼠制礼○録异记云拱鼠形如常鼠行田野中见人即拱手而立人近欲捕之即跳跃而走去秦川有之○雅翼云诗称相鼠即河东大鼠也
　　按陆云硕鼠非鼫鼠而邢昺谓陆玑所説与郭氏尔雅注同今观两家之説未见其同也硕鼠能交前两足于颈故或者以为拱鼠孙奕遂以相鼠有皮为相州所出之硕鼠然相虽去河东不逺而録异记云拱鼠出秦陆玑疏硕鼠亦不名为拱鼠未知然否崔豹古今注説蝼蛄一名硕鼠其五技与鼫鼠同然蝼蛄不食黍麦食黍麦者自是鼠属耳朱传云硕大也则但以为大鼠郊特牲云迎猫为其食田鼠也大戴礼云田鼠者鼸鼠也然则硕鼠得非鼸鼠之大者乎










　　六家诗名物疏卷二十三
　　钦定四库全书
　　六家诗名物疏卷二十四　明　冯复京　撰国风唐
　　唐
　　谱云唐者帝尧旧都今曰太原晋阳成王封母弟叔虞于唐墟曰唐侯南有晋水至子燮改为晋侯其封域在禹贡冀州太行恒山之西太原太岳之野至曽孙成侯南徙居曲沃近平阳僖侯孙穆侯又徙于绛○地里志河东土地平易有盐銕之饶本唐尧所居诗风唐魏之国也其民有先王遗教君子深思小人俭陋○左传唐叔命以唐诰而封于夏虚注大夏今晋阳○诸侯谱云晋穆侯徙都于绛孝侯改绛为翼景公迁新田○晋语景霍以为城汾河洓浍以为渊戎狄之民实环之○孔仲达云武公并晋又都绛
　　案今山西太原府太原县即秦汉之晋阳县有唐城叔虞子燮父所徙也晋水出其县西南十里悬罋山曲沃今为解州闻喜县绛翼俱在翼城县东南属平阳府平阳府又有曲沃县亦成师所封绛州绛县景公所徙之新田也
　　蟋蟀篇
　　蟋蟀
　　尔雅蟋蟀蛬李巡曰蜻蛚也郭璞云今趗织也○古今注蟋蟀一名吟蛩一名蛩秋初得寒则鸣一云济南呼为懒妇○易通系卦曰蟋蟀之虫随隂迎阳居壁向外趣妇女织绩女工之象○通卦验云立秋蜻蛚鸣白露下蜻蛚上堂○周书云小暑之日温风至又五日蟋蟀居壁○陆疏云蟋蟀似蝗而小正黑有光泽如漆有角翅一名蛬一名蜻蛚楚人谓之王孙幽州人谓之趋织里语云趋织鸣懒妇惊是也○诗义问云蟋蟀食蝇而化成○春秋説题词云趣织为言趣织也织兴事遽故趣织鸣女作兼○潜潭巴云蟋蟀集天子无逺兵○月令季夏蟋蟀居壁疏此物生在于土中至季夏羽翼稍成未能逺飞但居其壁至七月则能逺飞在野○搜神记云朽苇为蛬○埤雅云隂阳率万物以出入至于悉能帅隂阳之悉者也似蝗而小善跳○雅翼云蟋蟀以夏生秋始鸣周书蟋蟀居壁淮南则云居奥奥者西南隅也有生野中及生人家者寒则渐近人好吟于土石塼甓之下尤好鬭胜辄矜鸣其声如急织故幽州谓之促织又其鸣正织之候也古称腾蛇游雾而殆于即且即且乃蜈蚣耳许叔重谓蟋蟀为即且上虵虵不敢动非也梓人以注鸣者精列属
　　役车
　　巾车云庶人乘役车注役车方箱可载任器以共役疏庶人以力役为事故名车为役车○诗疏云収纳禾稼亦用此车○礼书云役车牛车也书曰肇牵车牛辀人曰大车辕直必缢其牛则大车牛车也牛车大则栢车中车羊车小车也大车以行泽栢车以行山羊车以行宫中车人所谓行泽者欲短毂行山者欲长毂行泽者反輮行山者仄輮此大车柏车之辨也大车两辕故车人言凡为辕三其轮崇辙广六尺鬲长六尺一牛在辕内故鬲短而辙狭也大车毂长尺五寸围尺五寸辐长四尺五寸渠围二丈七尺轮崇九尺牙围尺五寸绠一寸辕二丈七尺牝服八尺轮人之牙车人谓之渠舆人之较车人谓之牝服舆人之衡车人谓之鬲舆人之为车起度于舆广车人之为车起度于柯长舆人之车其箱广而不方车人之车其箱方而不广其制之异可知矣
　　山有枢篇
　　枢
　　尔雅云藲荎郭云今之刺榆○广雅云柘榆梗榆也○陆疏云其针刺如柘其叶如榆为茹美滑于白榆榆之类有十种叶皆相似皮及木理异耳○陈藏器云江南有刺榆无大榆刺榆秋实
　　榆
　　内则云堇荁枌榆免薧以滑之○元命包云三月榆荚落○运斗枢云玉衡星散为榆○管子云五沃之土其榆条长○淮南子云五月其树榆○万毕术云八月榆檽令人不饥○四民月令曰二月榆荚成者收干以为防蓄色变白将落收为酱○稽康云榆令人暝○邹子云春取榆栁之火○广雅云山榆毋估也柘榆梗榆也○齐民要术云梜榆凡榆三种色别种之勿令杂梜榆荚叶味苦凡榆荚味甘○陶隐居云榆皮性至滑利初生荚仁以作糜羮○本草衍义云榆皮硙为粉歉嵗农以代食叶青嫩时收贮亦用为羮茹○雅翼云陈藏器云江南无大榆盖大榆北方之木也
　　案陆氏云榆类有十种而不详其别异之状尔雅云无姑其实夷注无姑姑榆也生山中叶圆而厚剥取皮合渍之其味辛香所谓芜夷本草云味辛平生晋山川谷此一种也枢今之刺榆即广雅所谓梗榆其二种也本草榆皮味甘平一名零榆生颍川山谷其三种也朗榆皮味甘寒生山中如榆皮有滑汁秋生荚如北榆其四种也尔雅榆白枌其五种也广志云有姑榆有郎榆郎榆无荚又任车用姑榆即无姑朗榆有荚郎榆无荚则郎榆别一种矣齐民要术有梜榆凡榆之别未知梜榆复何如也陆玑又云驳马梓榆或亦一种与严坦叔云此言隰有榆緫言榆耳
　　栲
　　尔雅云栲山樗郭璞曰栲似樗色小白生山中因名云亦类漆树俗语曰櫄樗栲漆相似如一○陆疏云山樗与下田樗畧无异叶似差狭耳呉人以其叶为茗方俗无名此为栲者似误也今所云为栲者叶如栎大皮厚数寸可为车辐或谓之栲栎许慎正以栲读为糗今人言栲失其声耳
　　杻
　　尔雅云杻檍注似棣细叶叶新生可饲牛材中车辋关西呼杻子一名土橿○陆疏云叶似杏而尖白色皮正赤为木多曲少直枝叶茂好二月中叶疏华如练而细蘂正白盖树今官园种之正名曰万嵗既取名于亿万其叶又好故种之共汲山下人或谓之牛筋或谓之檍材可为弓弩干
　　廷内
　　説文云廷朝中也○释名云廷停也人所集之处
　　洒扫
　　曲礼云凡为长者粪之礼必加帚于箕上以袂拘而退其尘不及长者以箕自乡而扱之○少仪云汜埽曰埽埽席前曰拚拚席不以鬛执箕膺擖○管子云凡拚之道实水于盘攘臂袂及肘堂上则播洒室中握手执箕膺揲厥中有帚入戸而立其仪不忒执帚下箕倚于戸侧凡拚之纪必由奥始俯仰磬折拚毋有彻拚前而退聚于戸内坐板排之以叶适已实帚于箕遂出弃之
　　扬之水篇
　　素
　　説文云素白致缯也从糸取其泽也○释名云素朴素也已织则供用不复加功饰也○杂记韠以素注云素生帛也○范子云白素出三辅疋八百○陈锡元云古人动称竹素殆所以渐变竒觚而啓薄蹏之始者与其轻匀明净易于点染可想见矣
　　素衣【互见曹麻衣】
　　诗缉云素丝也以素为衣者谓中衣也○郑深衣目録云深衣连衣裳而纯之以采者素纯曰长衣有表则谓之中衣大夫以上祭服之中衣用素士祭以朝服中衣以布○玉藻云深衣袂可以囘肘长中继揜尺郑注云其为长衣中衣继袂掩一尺若今褎矣又云以帛里布非礼也注中外宜相称也冕服丝衣也中衣用素皮弁服朝服端麻衣也中衣用布○诗正义云崔灵恩等以天子诸侯朝祭之服先着明衣又加中衣又加裘裘外又有裼衣裼之上乃加朝祭之服其二刘等则以玉藻云君衣狐白裘锦衣以裼之又云以帛里布非礼也郑注云冕服中衣用素朝服中衣用布若皮弁服之下即以锦衣为裼便是以帛里布故知中衣在裼衣之上明矣○礼书云深衣与中衣同制异饰连裳方袷直绳旁袵以至裳十二幅要三袪缝齐倍要之类此其所同也深衣之纯以采若素长衣之纯素而已中衣之饰绣黼丹朱而与长衣又继掩尺焉所谓揜尺者幅广二尺二寸以半幅继袂之末掩余一尺长衣之揜以布中衣揜或素或布各象其衣然也若深衣则縁而已此其所异也
　　朱襮
　　传云襮领也诸侯绣黼丹朱中衣○笺云绣当为绡中衣以绡黼为领丹朱为纯也○释器云黼领谓之襮孙炎曰绣刺黼文以褗领○郊特牲云绣黼丹朱中衣大夫之僣礼也○诗缉云中衣者朝服祭服之里衣也朱朱縁也谓染缯为赤色为中衣之縁也襮领也谓绣黼领也绣刺白黑文以褗领也此以素为衣谓冕服爵弁之中衣公之孤及天子大夫四命皆爵弁自祭士助祭于君亦服爵弁以上则中衣亦用素但不得用朱襮也○礼记疏云素衣朱襮国君之礼大夫士不用绡黼丹朱但用采纯而已
　　沃
