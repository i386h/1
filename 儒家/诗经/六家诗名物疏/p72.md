<!-- { "loadSidebar": true } -->
　　尔雅云柽河栁郭云今河旁赤茎小杨○陆玑云生水旁皮正赤如绛一名雨师枝叶如松○本草云赤柽木皮赤色叶细其中木脂一名柽乳衍义云人谓之三春栁以其一年三秀也花肉红色成细穗河西者戎人取滑枝为鞭○南都赋注柽似柏而香○雅翼云天将雨柽先起气以应之故一名雨师亦能负霜雪大寒不雕有异余栁○通志云大概松杉之类而意态似栁故谓之柽栁其材可卷为盘合又有一种名赤杨又名水杨与此相似而植之水边其叶经秋尽红人多植于门巷
　　椐
　　尔雅云椐樻郭云肿节可以为杖○陆玑云节中肿似扶老即今灵寿是也今人以为马鞭及杖农郡北山甚有之○本草云灵寿木作杖令人延年益寿圆长皮紫○汉书孔光传赐灵寿杖师古曰木似竹有枝节长不过八九尺围三四寸自然有合杖制不须削治也○山海经云广都之野灵寿实华○王粲颂云寄干坚正不待矫輮
　　檿
　　尔雅云檿桑山桑注云似桑材中作弓及车辕○禹贡青州厥篚檿丝注云檿桑蚕丝中琴瑟○考工记云弓人取材檿桑次檍○管子五粟之土其檿其桑○师古云山桑之有点文者○花木考云茧生山桑不浴不饲居民取之制为防乆而不敝
　　柘
　　月令云季春无伐桑柘○投壶云矢以柘若棘○考工记云弓人取材柘为上○周书云季夏取桑柘之火○淮南子云八月其树柘○四民月令云柘染色黄赤人君所尊○蚕书云柘叶饲蚕其丝作琴瑟清鸣响亮○埤雅云柘宜山石古今注柘实曰佳佳言佳鸟性所食○本草衍义云柘木理有纹亦可旋为器
　　按郑笺云岐周之地险隘多树木乃竞刋除而自居处其刋除之次陆农师论之详矣作屏修平启辟攘剔八字皆刋除之义也盖归周者日众地无所容故伐木以立田宅无暇论其材之美不美以去留之也自程子有修治丛列及剔去繁冗之説而朱子因之故后人遂谓去恶木以存美材不知柽可入药为器椐中为杖亦何尝不可用而并啓辟之乎
　　宻
　　传云宻须氏○地里志安定郡隂密县诗宻人国○国名记子爵世本云商有宻须文王伐之鲁有密须之鼓杜预谓姞姓国在安定隂密今泾之灵台也史索云是河南密九域志以为郓之致密城皆非○一统志陜西平凉府泾州灵台县在州城南九十里古密须之国○书传云文王受命三年伐密须○皇甫谧云文王问太公吾欲用兵孰可太公曰密须氏疑于我我可先伐之管叔曰不可其君天下之明君伐之不义太公曰臣闻先王之伐也伐逆不伐顺伐险不伐易文王曰善遂侵阮徂共而伐密须宻须之人自防其君而归文王○左传云密须之鼓与其大路文所以大搜也
　　阮徂共
　　笺云阮也徂也共也三国犯周文王伐之○孔氏云毛以徂为往阮共为周地宻须所侵也○鲁诗说云阮徂共皆国名○张氏云阮国名共阮国之地名皆在今泾州今有共池即共也○氏族略云阮诸侯国在岐渭之间
　　旅
　　传云旅地名疏云毛意以旅为周地○孟子疏云大雅曰以遏徂旅孟子曰徂莒者案春秋书莒子盟于密则莒密之近地诗言密之众孟子言密之地其防同也○左传注云莒今城阳莒县城阳淳于县东北有密乡按古莒国今山东青州府莒州汉之城阳国也去密须殊逺孟子疏非也
　　鲜原
　　传云小山别大山曰鲜○尔雅孙炎注云别不相连也○疏云周书称文王在程作程寤程典皇甫谧云文王徙宅于程盖谓此也○前汉地里志安陵颜注曰阚骃以为本周程邑○通鉴外纪云西伯自岐徙鲜原在岐之阳不出百里○朱传云其地于汉为扶风安陵今在京兆府咸阳县○国名记云在今咸阳亦在岐南与毕陌接所谓毕程孟子言文王卒于毕郢
　　夏
　　笺云诸夏○说文云夏中国之人也徐锴曰象有威仪文饰备具行纾迟也○师古汉书注曰夏大也言大于四夷
　　钩援
　　孔氏曰钩援一物所以钩引上城者墨子称公输班作云梯以攻宋盖此之谓
　　临
　　朱传云临临车在上临下者也○礼书云楚子使解杨登楼车以告宋人盖临车之类
　　冲
　　朱传云冲冲车从旁冲者也○礼书云墨子有备冲之篇荀子曰渠冲入穴而求利扬子曰冲不荠皆言冲车之大也孙武曰攻城之法修其橹轒輼輼四轮车盖冲车之类也
　　崇
　　朱传云崇今京兆府鄠县○一统志陜西西安府鄠县夏时扈国殷为崇国○史记云崇侯虎谮西伯于纣纣囚西伯于羑里后赦西伯受命明年伐犬戎明年伐密须明年败耆国明年伐邘明年伐崇侯虎而作丰邑○説苑文王曰余闻崇侯虎蔑侮父兄不敬长老分财不均百姓力尽余将来征之乃伐崇令毋杀人壊室填井伐树木动六畜崇人闻之因请降
　　类
　　尔雅云是禷是祃师祭也疏云王制云天子将出征类乎上帝则类祭祭天也尚书欧阳説以事类祭之在南郊春官肆师注云类礼依郊祀是用尚书説为义也○书曰类于上帝○周礼小宗伯兆五帝于四郊四望四类亦如之凡天地之大烖类社稷宗庙则为位肆师类造上帝则为位大祝六祈一曰类大师类上帝诅祝掌类造之祝号○礼记天子将出类乎上帝天子将出征类乎上帝注云帝谓五徳之帝○礼书云类皆有所祈其礼劣于正祭与旅
　　祃
　　尔雅云祃师祭也○礼记云天子出征祃于所征之地○周礼小宗伯甸役之祷祠肄仪为位肆师四时大田猎祭表貉则为位注云于所立表之处为师祭造军法者祷气势之增倍也其神盖蚩尤或曰黄帝又云甸祝掌表貉之祝号大司马教振旅有司表貉教大阅设驱逆之车有司表貉于陈前○公羊説云师出曰祠兵祠者祠五兵矛防劒楯弓鼓及祠蚩尤之造兵者○应劭云至所征之地表而祭之谓之祃祃者马也马者兵之首故祭其先神也○考索云汉书称髙祖祠黄帝蚩尤于沛庭管仲称蚩尤作劒防史记称黄帝与蚩尤战于阪泉岂军法之兴始此故后世因祭之与
　　灵台篇
　　灵台
　　笺云天子有灵台者所以观祲象察气之妖祥也疏云灵台在国之西郊与辟廱同处○易干凿度云文王二十九年伐崇作灵台○易是类谋云作灵台受赤爵丹书○含神雾云作邑于丰起灵台○礼含文嘉云天子灵台所以观天人之际察隂阳之防也揆星度之验征六气之端应神明之变化覩因气之所验为万物获福于无方之原招太极之清泉以与稼穑之根天子得灵台之则五车三柱明制可行水泉川流无滞寒暴暑之灾禾尽丰穰○礼统云所以制灵台何以尊天重民备灾御患也夏为清台何明明相承太平相续故为清台殷为神台周为灵台何质者具天而王天者称神文者具地而王地者称灵也○援神契云灵台考符居髙显圣王所以宣徳察微○五经通义云灵台在于野中国之南附近辟廱积土增崇其髙九仞极阳之数上平无屋望气显著○春秋左传云公旣视朔而登观台以望而书云物为备故也○说苑云积恩为爱积爱为仁积仁为灵是故文王始接民以仁而天下莫不仁焉○三辅黄图云文王灵囿在长安县西四十二里灵沼在长安西三十里灵台在长安西北四十里高二十丈周四百二十步○三辅故事灵台在丰水东○一统志灵台在西安府鄠县东灵囿在鄠县东三十里囿中有沼曰灵沼
　　按明堂辟廱灵台太庙四者先儒多合为一歴代纷争皆不能决惟袁准之论为得文多不载文王灵台当在鄠县平凉府灵台县又有灵台相传文王伐密后所作考诸纬书皆云文王伐崇作灵台不云伐密而作之也三辅黄图説台囿沼异处或以郑驳异义云同言灵者于台下为囿沼疑黄图所言为谬不知文王之囿方七十里据黄图所説台囿沼与长安相去里数不过十里即于囿中设为台沼亦何患于不容乎黄图得其实矣
　　囿
　　传云囿所以域养禽兽也天子百里诸侯四十里○风俗通云囿者畜鱼鳖之处也囿犹有也○説文云囿苑有垣也一曰禽兽曰囿○白虎通云苑囿所以在东方何苑囿养万物者也东方所以生也○周礼囿人掌囿游之兽禁牧百兽祭祀丧纪賔客共其生兽死兽之物○吕览云昔圣王之为苑囿园池也足以观望劳形而已○周语云薮有圃草囿有林池所以御灾也○淮南子云汤始作囿以奉宗庙犞鲜之具○谷梁传疏云徐邈何休皆曰天子囿方十里伯方七里子男方五里未审据何为説○隋天文志云天苑十六星在昴毕南天子之苑囿○管子云武王有灵台之囿而贤者进
　　虡业
　　释器云木谓之虡大版谓之业○有瞽疏云虡者立于两端栒则横入于虡栒上加大版侧着于栒其上刻为崇牙似锯齿捷业然或曰既刻又画之挂绳于上以为悬又置羽于笋虡之上角○释名云悬钟鼓者横曰簨簨峻也在上高峻也纵曰虡虡举也在旁举簨也○礼记曰夏后氏之龙簨虡殷之崇牙周之璧翣注云殷于龙上刻画之为重牙以挂县纮也周又画缯为翣戴以璧垂五采羽于其下树于簨之角上○周礼典庸器祭祀帅其属而设笋虡大司乐凡国之大忧令弛县小胥正乐县之位王宫县诸侯轩县卿大夫判县士特县眂了掌太师之县○考工记梓人为笋虡臝属有力而不能走则于任重宜大声而宏则于钟宜若是者以为钟虡羽属无力而轻则于任轻宜其声清扬而逺闻于磬宜若是者以为磬虡小首而长抟身而鸿者谓之鳞属以为笋
　　贲
　　尔雅云大鼓谓之鼖○周礼韗人鼓长八尺鼓四尺中围加三之一谓之鼖鼓鼓人鼖鼓鼓军事司马中春振旅诸侯执鼖鼓镈师凡军之夜三鼜皆鼓之注云鼓之以鼖鼓○书云鼖鼓在西序○疏贲大也故谓大鼓为贲
　　镛
　　尔雅云大钟谓之镛孙炎曰镛深长之声李巡曰大钟音声大镛大也郭璞曰亦名鑮○书云笙镛以闲郑注云镛即大射颂一也○周礼钟师掌金奏镈师掌金奏之鼓考工记云大钟十分其鼓间以其一为之厚○射礼云西阶之西颂磬其南钟注云西方钟磬谓之颂古文颂为镛○书传云天子将出撞黄钟之钟右五钟皆应入则撞防賔之钟左五钟皆应○吕氏曰黄帝命伶伦铸十二钟○陈氏曰十二辰之钟大钟也大钟特县诗书尔雅所谓镛也非十二辰之钟则编焉周礼所谓编钟也
　　按郭以镈为镛依郑注书及仪礼则镛即颂钟非镈也大射注镈如钟而大陈氏祥道以镈为小钟镛为特钟博古图説又云镈减于特钟而大于编钟三説亦不同
　　辟廱
