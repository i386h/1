<!-- { "loadSidebar": true } -->
　　按稂郑破字作凉以爲萧蓍之属今未见有草名凉者
　　周京
　　公羊传云京师者何天子之居也京者何大也师者何众也天子之居必以大众言之○白虎通云京师者千里之邑号也法日月之径千里或曰夏曰夏邑殷曰商邑周曰京师○公刘京师之野朱子曰京师高丘而众居之也董氏曰所谓京师者始于此其后因以所都曰京师曰嫔于京依其在京则岐周之京也王配于京则镐京也春秋所书京师则洛邑也
　　蓍
　　陆玑云似藾萧青色科生○本草云蓍实主益气充肌肤明目聪慧先知久服不饥不老图经云生少室山谷今蔡州上蔡县白龟祠旁其生如蒿作丛高五六尺一本一二十茎至多者三五十茎生便条直异于众蒿秋后有花出于枝端红紫色形如菊○易云蓍之德圆而神昔者圣人之作易也幽赞于神明而生蓍○周官筮人上春相筮○逸礼云天子之蓍九尺诸侯七尺大夫五尺士三尺蓍千岁三百茎者先知也○洪范五行传曰蓍之爲言耆也百年一本生百茎此草木之寿知吉凶者也圣人以问鬼神焉○史记云蓍所生兽无虎狼草无毒螫褚先生云闻蓍生百茎者其下必有神龟守之其上常有青云覆之传曰天下和平王道得而蓍茎长丈丛生满百茎今世取蓍不能中古法度取满六十茎已上长六尺者即可用矣○论衡云蓍生七十岁生一茎七百岁生十茎神灵之物迟也○说原云草植三百六十蓍爲之长○傅赋云春迈德于青阳混百卉而萌生逮朱夏而修茂暨商秋而坚贞虽离霜而未雕与潜龟乎通灵
　　郇
　　左传郇文之昭也○毛氏云郇伯郇侯郑氏云文王之子爲州伯○水经注云涑水又西迳郇城春秋释地曰解县西北有郇城服防云郇国在解县东郇瑕氏之墟也余按竹书纪年秦穆公送重耳围令狐桑泉臼衰至庐柳退次舍于郇桑泉臼衰并在解东南明不至解今解故城东北二十四里有故城在猗氏故城西北乡俗名郇城考服说与俗符贤于杜单文孤证○一綂志山西平阳府猗氏县古郇国文王子所封后爲晋令狐地
　　伯
　　疏云牧下二伯○郑答张逸云一州一牧二伯佐之○旄丘笺云周之制使伯佐牧















　　六家诗名物疏卷二十八
<经部,诗类,六家诗名物疏>
　　钦定四库全书
　　六家诗名物疏卷二十九　明　冯复京　撰国风豳一
　　豳
　　释文云豳者戎狄之地名夏道衰后稷之曾孙公刘自邰而出居焉其封域在雍州岐山之北原隰之野于汉属右扶风郇邑○韦昭云豳西近戎北近狄○郡县志古豳城在邠州三水县西三十里公刘始都之处○国名记云邠本谷名○一綂志陜西西安府邠州古西戎地公刘所居爲豳国淳化县在州城东二百里三水废县在县西干州永寿县古邠国地邠州今有古公乡
　　七月篇上
　　褐
　　传云褐毛布○说文云编枲韤一曰粗衣○左传云旨酒一盛兮余与褐之父睨之注云褐寒贱之人
　　耜
　　说文云耜耒端木也耒手耕曲木也垂作耒耜以振民○释名云耜齿也似齿之断物也○易曰神农氏作斵木爲耜揉木爲耒耒耜之利万民以济盖取诸益○夏小正云正月农纬厥耒纬束也束其耒云尔○月令云季冬命农计耦耕事脩耒耜具田器孟春天子躬耕帝籍○考工记匠人耜广五寸二耜爲耦车人爲耒庛长尺有一寸中直者三尺有三寸上句者二尺有二寸自其庛縁其外以至于首以其内六尺有六寸与歩相中也坚地欲直庛柔地欲勾庛直庛则利推勾庛则利发倨句磬折谓之中地疏云耜谓耒头金庛耒下前曲接耜者也古法耒下惟一金不岐头○韩诗云三月之时可预取耒耜脩缮之至于四月始可举足而耕也○古史考曰神农作耒耜○世本曰鲧作耒耜○国语曰周制有曰民无县耜野无奥草○吕氏春秋曰六尺之耜所以成畎其下八寸所以成亩○罗中行云耜耒下耓也广五寸耒耜上勾木也耜古以木爲之易曰斵木爲耜揉木爲耒亦以金爲之周礼注古者耜一金两人并发之
　　馌
　　释诂云馌馈也孙炎云馌野之馈也
　　亩
　　王制云方百里者爲田九十亿亩山陵林麓川泽沟渎城郭宫室涂巷三分去一其余六十亿亩古者以周尺八尺爲歩今以周尺六尺四寸爲歩古者百亩当今东田百四十六亩三十歩古者百里当今百二十一里六十歩四尺二寸二分○司马法云六尺爲歩歩百爲亩亩百爲夫○礼记疏云歩百爲亩是长一百歩濶一歩亩百爲夫是一顷也长濶一百歩夫三爲屋是三顷也濶二百歩长一百歩屋三爲井是九百亩也长濶一里○程正叔云古者百亩止当今之四十一亩今之百亩当古之二百五十亩
　　按亩即田之身也古之治田者虽有沟洫井田二法不同然田之形体大抵因地势水势而爲之其在于东者谓之东田王制所云当今东田是也其在于南者谓之南亩诗屡云南亩郑注遂人云以南亩图之是也补传大田解曰田事喜阳而恶阴东南向阳则茂盛西北傍阴则不实故信南山云南东其亩也朱子信南山传云亩垄也书传云终竟垄亩左传注使垄亩东西行又云晋之伐齐循垄东行易是亩可以谓爲垄也汉书陈胜辍耕之垄上师古曰田中之高处是正训垄字朱子所云亩垄者只是今之田所谓若干亩非必其中之高处也长乐刘氏云遂东亩南遂南亩东正言顺地势及水所趋之事盖于此方爲水道则于彼方爲田亩南东交互其势宜然虽沟洫之法遂纵沟横井田之法遂横沟纵而其爲亩之制则相彷也朱公迁者元儒之荒陋者也其爲疏义有亩以防水之说今之学者遂爲所惑不知古有遂沟洫浍川以通水之流大小浅深以次相注自不至于决溢有径畛涂道路以通车徒之行而即在遂沟洫浍川之上初不闻田之畔更有所谓亩以防水也若然郤克欲使齐尽东其亩宾媚人责以无顾土宜何不云不顾水防乎防水之丘计必不广使其尽南亦何碍于晋之戎车而必东其亩乎诗云南东其亩诸书称东田南亩无所谓西亩北亩岂非范氏喜阳恶阴之说乎若用以防水则称西亩北亩亦可矣所以防水者周礼正谓之防稻人以防止水是也左传蔿掩町原防注防隄也隄防间地不得方正如井田别爲小顷町稻人疏故以爲楚之恶地有防潴之法南东其亩乃沟洫井田之定制又何有于防乎匠人爲防是梢沟之防非广深四尺之沟有防也方氏注礼记引诗南东其亩而以庐之所向爲言可见古人并未尝以亩爲防水之具矣若必因垄字而以爲丘垅之垄则书云曷敢不终朕亩孔安国云何敢不顺天终竟我垄亩亦可得耕耨于水防之上乎孙毓驳笺云大夫衔命巡司何爲就耕民公妪垄亩之间饮食又可谓此馌彼南亩爲饷在南边水防之上者乎然范氏云田喜阳恶阴未爲通论如黍宜燥稌宜湿正左传所谓土宜而古人只云南东者乃人道贵阳贱阴之义耳非地道固然也陶潜云农人告予以春及将有事于西畴则亩亦可云在西但晋人之言不应经义苟如公迁之说又将以西畴爲西边之防水者矣
　　田畯
　　释言云畯农夫也孙炎曰农夫田官也郭璞曰今之啬夫是也○传云田畯田大夫疏云此官选俊人主田谓之田畯典农之大夫谓之农夫以王者尤重农事知其爵爲大夫也按郑注周礼载师云六遂余地自三百里外天子使大夫治之或于田农之时特命之主其事以周礼无田畯正职故直云田畯大夫春官籥章掌击土鼓以乐田畯郑司农云田畯古之先教田之官彼说祈年之祭知爲祭先教者○甫田笺云田畯司啬今之啬夫也疏云郊特牲曰蜡之祭也主先啬而祭司啬也注云先啬若神农司啬若后稷蜡者爲田报祭故知祀此二人此言田畯乃是当时主稼之人故以司啬言之与郊特牲名同实异
　　微行
　　传云墙下径也五亩之宅树之以桑
　　公子
　　疏云诸侯之女称公子○左传雩讲于梁氏女公子观之○公羊传羣公子之舍则以卑矣何休曰谓女公子也
　　萑【详见衞风菼】
　　埤雅云萑即今之荻一名蒹蒹萑之未秀者也
　　蚕
　　尔雅云蟓桑茧雔由樗茧棘茧栾茧蚢萧茧疏云此皆蚕类作茧者因所食叶而异其名也食桑叶作茧者名蟓即今蚕也○周礼云内宰中春诏后帅内外命妇治蚕于北郊以爲祭服马质禁原蚕者注云原再也天文辰爲马蚕书蚕爲龙精月直大火则浴其种是蚕与马同气物莫能两大禁再蚕者爲伤马与○礼记月令云季春天子乃荐鞠衣于先帝命野虞毋伐桑柘具曲植籧筐后妃斋戒亲东乡躬桑禁妇女毋观省妇使以劝蚕事蚕事既登分茧称丝受功以共郊庙之服孟夏蚕事毕后妃献茧乃收茧税以桑爲均贵贱长幼如一以给郊庙之服祭义云古者天子诸侯必有公桑蚕室近川而爲之大昕之朝【季春朔旦】君皮弁素积卜三宫之夫人世妇之吉者使入蚕于蚕室奉种浴于川桑于公桑风戾而食之岁既单矣世妇献茧于夫人夫人副袆而受之及良日夫人缫三盆手遂布于三宫夫人世妇之吉者使缫○春秋文耀钩曰商絶蚕含丝○考异邮曰蚕阳者火火恶水故食不饮桑者土之液木生火故蚕以三月叶类防精合相食　荀子云身女好而头马首屡化而不寿善壮而拙老有父母而无牝牡冬伏而夏游食桑而吐丝前乱而后治夏生而恶暑喜湿而恶雨【湿谓浴其种】蛹以爲母蛾以爲父三俯三起事乃大已【俯谓卧而不食】夫是之谓蚕理　淮南子云黄帝元妃西陵氏始蚕○仲长子昌言云蚕寒而饿之则引日多温而饱之则用日少此寒温饿饱之爲脩短验于物者也○嵇叔夜云火蚕十八日寒蚕三十余日○呉録曰南阳郡一岁蚕八绩○林邑记曰九真郡蚕年八熟茧小轻薄丝弱绵细○永嘉郡记曰永嘉有八辈蚕珍蚕三月绩柘蚕四月初绩蚕四月绩爱珍五月绩爱蚕六月末绩寒珍七月末绩四出蚕九月初绩寒蚕十月绩○广志曰有原蚕有冬蚕有野蚕有柞叶可以作绵○埤雅太曰红蚕縁于枯桑其茧不黄盖二十七日蚕已老则红红蚕以茧自衣亦或谓之室易林曰饥蚕作室是也○雅翼云蚕之状喙呥呥类马色斑斑似虎初拂谓之蚝以毛扫之蚕尚小不欲见露气桑叶着怀中令暖然后切之比至再眠常须三箔虚上下二箔以隔土障尘饲必卷窗开帏饲讫还下盖蚕昆虫之类见明则食其旋生驹皆与马同老食而不饮三十六日而化淮南曰二十二日而化亦有四眠者既老将绩其口含丝独成茧者谓之独茧自二以上谓之同功茧独茧丝细而有绪养蚕之室欲明而温古者后妃享先蚕先蚕天驷也汉旧仪曰今蚕神曰苑窳妇人寓氏公主凡二神
　　斨
　　传云斨方銎也疏云斨即斧也惟銎孔异耳○释名云斨戕也所伐皆戕毁也
　　女桑
　　传云荑桑也○释木云女桑桋桑注今俗谓桑树小而条长者爲女桑树
　　鵙
