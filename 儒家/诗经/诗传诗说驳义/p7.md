<!-- { "loadSidebar": true } -->
　　诗说云噫噫康王孟春祈糓于东郊以成王配享之诗按祈糓上帝只以稷配未闻有更易成王之事此与昊天有成命禘成明堂说相表里
　　执竞
　　诗说执竞昭王禘康王于明堂之诗按诗中明有武王成王何得独禘康王乎余说见前
　　商颂【二条】
　　长发鸟
　　诗说以长发为大禘之诗鸟为亦禘祀之诗按长发大禘说本小序人多辨之杨氏所云长发诗但述王以下不及所自出是也若鸟为禘祀则诗说臆断原未有本岂以天命鸟二语为遡其所自出耶考郑谓此诗是合高宗之主于庙而作歌似此所云禘或是吉亦未可知但殷礼与周制未必相同且此云亦禘则固仍长发来原是大禘与康成所云合庙者又是不同
　　殷武
　　诗说殷武祀髙宗之乐葢帝乙之世武丁亲尽当祧以其中兴功高存而不毁新其庙称为高宗而祀之故作此歌按此袭安成刘氏之说以为高宗亲尽立庙此诗必作于帝乙之世故云不知史记世家明有谱系如云武丁崩子祖庚立祖已嘉武丁之以祥雉为徳立其庙为高宗则在祖庚时已别立庙矣岂待帝乙乎
　　诗传诗说驳义卷五
