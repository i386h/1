<!-- { "loadSidebar": true } -->
　　钦定四库全书　　　　　经部三
　　诗传诗説驳义　　　　　诗类
　　提要
　　【臣】等谨案诗传诗説驳义五卷
　　国朝毛竒龄撰明嘉靖中鄞人丰坊作鲁诗世学一书往往自出新义得解于旧注之外恐其説之不信遂托言家有鲁诗为其逺祖稷所传一为子贡诗传一为申培诗説并列所作世学中厥后郭子章传刻二书自称得黄佐所藏秘阁石本于是二书乃单行明代説诗诸家以其言往往近理多采用之遂盛传于时竒龄因其托名于古乃引证诸书以紏之夫易传托之于子夏书传托之于孔安国其説之可取者皆行于世其源流授受则説经之家务核其真竒龄是书不以其説为可废而于依托之处则一一辨之亦可谓持平之论矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀

　　钦定四库全书
　　诗传诗説驳义卷一
　　翰林院检讨毛竒龄撰
　　诗传子贡作诗说申培作向来从无此书至明嘉靖中庐陵中丞郭相奎家忽出藏本见示云得之黄文裕秘阁石本然究不知当时所为石本者何如也苐见相奎家所传本则摹古篆书而附以楷体今文用作音注嗣此则张元平司马刻于贵竹专用楷体无篆文而李本宁宗伯则复合刻篆文楷体于白下且加子夏小序于其端共刻之名曰二贤言诗而于是诗传诗说一入之百家名书再入之汉魏丛书而二书之名遂相沿不可去矣按从来说诗不及子贡即古今艺文志目亦从无子贡诗传徒以论语有赐也始可与言诗已矣一语遂造为此书其识趣弇陋即此可见若申培鲁人善说诗故汉书儒林传云言诗于鲁则申培公而艺文志亦云汉兴鲁申公为诗训故则申培説诗固自有据但传又云申公独以诗经为训故以教无传言苐有口授无传文也则申公虽说诗而无传文即志又云所载鲁诗有鲁故二十五卷鲁说二十八卷隋志亦云小学有石经鲁诗六卷则申公说诗虽有传文亦苐名鲁故鲁说鲁诗不名诗说即谓鲁说即诗说然诗説祗二十四篇无卷次亦并非二十八卷与二十五卷六卷况隋志又云鲁诗亡于西晋则虽有传文而亦已亡之久矣乃或者又曰鲁诗亡于西晋则西晋后亡之固已然安知西晋之所亡者不即为明代之所出者耶则又不然夫鲁诗至西晋始亡则西晋以前凡汉魏说诗有从鲁诗者则必当与今说相合乃汉魏以来说诗不一假如汉杜钦云佩玉晏鸣关雎刺之注云此鲁诗也今诗说所载反剽窃匡衡所论如云风诗之首王化之基曽不一云刺诗如刘向列女传云燕燕夫人定姜之诗或云此鲁诗而诗说反袭毛郑为庄姜戴妫大归之诗如此者不可胜则今之诗説全非旧之诗故居然可知且旧诗次第见于左传襄二十九年其时呉季札观乐以次相及在孔子删定之前毛传训诂传次第无不脗合此非齐鲁韩三家所得异者即小有差殊不过豳王之先后与商鲁之存亡已耳今诗说悉与古异有鲁风无豳与鲁颂而以豳与鲁颂合之为鲁且又以豳之七月一诗名邠风杂入小雅而以小雅大雅分为正续为传即风与雅与颂中前后所次又复错杂倒置与旧乖反然而外此无相合也独子贡诗传与此两书自为辅行为补苴彼倡此和如出一手者申培鲁诗宗不闻受学子贡子贡亦不闻授某某为鲁学两相解后比若蛩駏亦可怪矣且其剽窃古说浅薄无理又饰以参差俨若未尝窃其说者假如孔氏正义谓仪礼歌召南三篇是鹊巢采蘩采苹越草虫一篇或者采苹一篇旧在草虫之前乎曹氏诗说又谓齐诗先采苹而后草虫然要之皆臆说也今两书采苹则实在草虫前矣然又恐人之伺其隠也又以羔羊江有汜两诗更列之采苹之前朱子小序辨说于之日月有云若果庄姜诗则亦当在庄公之世而列于燕燕之前于终风亦云此当在燕燕前也此即以日月终风两诗置燕燕前矣然又欲小异也遂使终风又置之日月之前韩诗章句云皷钟昭王之时作晁说之时序论亦谓齐鲁韩三家以皷钟为昭王时诗今皷钟则既曰昭王诗矣又云三家以王风为鲁诗今亦有鲁诗然又故更变焉不以王风为鲁诗而以豳鲁颂为鲁诗欧阳子云七月诗燕齐鲁三家皆无之今故以七月为邠风使入小雅刘元城谓韩诗有雨无极篇篇首有雨无其极伤我稼穑八字然先儒谓此书世无传者且他书不经见也恐亦好事者附防者耳今两书以雨无正诗则竟作雨无极诗误矣史记孔子世家谓古时三千余篇孔子定为三百五篇孔氏正义谓史迁之说为谬且云据今诗及亡诗六篇凡有三百一十一篇而史记汉书皆云三百五篇因汉世毛诗不行三家不见诗序故不知六篇亡失则谓三家不以六篇见诗序也今两书亦遂无六亡诗矣其私据古说原不精博适足以彰其浅陋故或明见鲁诗反不能袭偶拾他书所传或燕齐家则倾以徇之间有更易篇名以见巧异即如郑诗狡童以史记箕子歌有云彼狡童兮与偶同也遂易名麦秀小雅之圻父以国语圻招诗亦以圻为圻父官相类也易名圻招又郑诗东门之墠有云岂不尔思子不我即与论语所引唐棣逸诗岂不尔思句又相似遂以东门之墠为唐棣又小雅小宛以国语秦伯赋鸠飞或曰即小宛也则以小宛为鸣鸠齐诗之还以汉书志曰齐地临淄即营丘故齐诗曰子之营兮乃即以还为营衞诗定之方中以仲梁子曰初立楚宫也遂以定之方中为楚宫大雅之抑以国语左史倚相曰昔衞武年数九十五矣犹箴儆于国于是作懿戒以自儆也遂亦以抑为懿戒凡若此者亦不可数又或者传之所遗以说补之説之既备传乃或缺如小雅嘉鱼鱼丽既详之传则说无所解矣大雅民劳桑柔传既无文则说可攷焉又或者各得其半合而得全如小雅頍弁此燕亲戚兄弟诗也故诗中亦明云兄弟云甥舅而传曰燕亲戚说曰燕王族必合观然后得全又或者分举一义合之而后备如小雅四牡传曰章使臣之勤则以国语曰四牡君之所以章使臣之勤也说曰劳使臣则以左传曰四牡君所以劳使臣也则必合观之乃始得备窥其私智葢有不可以告人者且其大概多袭朱子集传而又好旁窃小序又惟恐小序之为朱子所既辨也故从其辨之不甚辨者则间乃袭之否则依傍朱子传而故为小别然亦十之八九矣则岂有朱子生于百世下上与子贡申培暗脗合者岂朱子阳袭子贡申培书而私掩之不以告人者老学究授生徒市门日烦苦无所自娱乃作此欺世焉其庸罔固陋无少忌惮乃至如此此不可不辨也予客江介有以诗义相质难者攟摭二家言杂为短长予恐世之终惑其说因于辨论之余且续为记之世之说诗者可考鉴焉
　　周南【五条】
　　关雎葛覃
　　诗传云文王之妃姒氏思得淑女以供内职赋关雎诗说亦云太姒思得淑女以充嫔御之职而供祭祀賔客之事按供祭祀袭毛郑说彼以荇菜为祭时之菹故云然耳不知供祭祀是后妃事礼记所谓请君之玉女共有敝邑以供祭祀是也安得后妃又思一供祭祀者盖小序所云思得淑女者是思得后妃不是后妃又思得淑女此系毛郑误解小序而此则袭毛郑之说而又误之者也且后汉皇后纪序有云康王晏朝关雎作讽旧以为出自鲁诗岂有申培鲁诗宗而不守已说反袭毛郑以为解者若其引孔子言关雎乐而不淫哀而不伤又曰心正而后身修身修而后家齐家齐而后国治国治而后天下平则大学出自礼记本汉后儒者所为而四书之彚鲁论孟子与大学中庸合为一书则又宋后儒者所为岂有子贡生于春秋预读礼且预识礼记鲁论之必合为一所而连类相引一如今人习四书者此作伪之庸妄蔑略而不自知者也至葛覃诗传又引子云贵而能勤富而能俭疏而能孝可以观化矣此数语则直袭朱子集传已贵而能勤巳富而能俭巳长而敬不弛于师傅已嫁而孝不衰于父母四句而略为更易以成说则岂有子贡袭朱传者岂有朱传引子语而不明指为子语者岂有子语而他书不一见者考左传有贵而能贫又有富而能臣语然皆非此类
　　桃夭
　　诗传云周人美后妃之德终始妇道赋桃夭子曰宜其家人而后可以教国人见君子之修其身矣按数语出自大学大学一书又出自礼记礼记本吕秦以前战国以后儒者所为而汉儒集成之故其诸篇各有作者姓氏如吕不韦作月令荀卿作三年问公孙尼子作缁衣子思作中庸类而大学则不知谁作或以为子思穷居在衞作大学中庸则似大学亦子思之书然其说后起终未可信若今人所云孔子之言曾子述之曾子之意门人记之则可怪孰甚天下无相隔二千年一无所据可朗然凿指为孰是言孰是意孰是述孰是记者即大学果圣人之书亦后儒所作子贡焉能引之即或夫子平日果有是语然子贡所引只是大学何也以宜家教国而复推本之修身则非大学无是语也然则以学究荒陋日读大学四书而妄云说诗妄云子贡之说诗寃矣
　　麟止
　　诗本是麟之趾惟陆氏释文云序本或直云麟趾无之字趾本亦作止两通之此指小序耳而此则竟袭之作麟止且传说俱然则是子贡申培俱袭小序且俱看注疏读陆德明释文岂有此理
　　卷耳
　　按仪礼乡饮酒礼乡射礼燕礼皆云合乐周南关雎葛覃卷耳遂歌周南关雎葛覃卷耳则卷耳本周南之三葛覃卷耳本相次在周初制礼时序已如此此故列麟趾之后西洋厯法改毕觜参为毕参觜何足示异耶又晁说之曰鲁诗以此为康王时诗诗说作文王遣使求贤而劳之以诗反实指文王不同求贤袭小序
　　兎罝
　　诗说云兎置文王闻太颠闳夭散宜生皆贤人而举之国史咏其事而美之按墨子云文王举闳夭太颠于置网之中此或以兎置字偶同故云然作者并不知有墨子岂偶合者与
　　召南【六条】
　　鹊巢采蘩
　　晁说之曰鲁诗以二诗为康王时诗
　　采苹
　　按仪礼乡饮酒礼乡射礼燕礼皆曰合乐召南鹊巢采蘩采苹则采苹为召南之三此叙在第五不同又晁说之以此为康王时诗
　　邹虞
　　诗传云虞人克举其职国史美之赋邹虞诗说云邹虞美虞人之诗按礼记射义云天子以驺虞为节乐官备也以虞官之备为乐亦犹美虞人克举职意在欧阳子已先有此说然驺字义又不同贾谊曰驺者文王之囿虞者囿之司兽则独以虞为虞人而驺固囿名耳若欧阳子说则又以马御为驺虞官为虞如七驺六驺山虞泽虞之谓则驺与虞皆官名也此独曰虞人则但以虞为虞官而邹字无解此袭欧阳子之说而又小变其义者也若驺之为邹则驺邹通字三驺子即三邹子然于此与鲁诗有偶合处按文选注引鲁诗传曰古有梁邹者天子之田也则鲁诗亦固以驺为邹字且亦以驺虞为司兽官又周礼疏引韩鲁诗亦谓驺虞天子掌鸟兽官则邹本田名驺虞官名此不识鲁诗而偶合者也然晁说之又谓鲁诗以此为康王时诗
　　摽有梅
　　诗说摽有梅女父择婿之诗按戴岷隠说诗有云此择婿之辞父母之心也故云然作伪者未必知此
　　野麇行露
　　诗说野麇昏婣恶无礼之诗按毛诗作野有死麕左传昭元年郑伯享赵孟子皮赋野有死麕之末章则古无称野麇者若行露诗传云野人强昏不得而讼则竟以野麇为野人求昏之物此又本韩诗外传云一物不具一礼不备则必不肯许诸语故合两诗为一事以示巧异然亦何必尔
　　甘棠
