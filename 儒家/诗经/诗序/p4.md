<!-- { "loadSidebar": true } -->
　　河东地瘠民贫风俗勤俭乃其风土气习有以使之至今犹然则在三代之时可知矣序所谓俭不中礼固当有之但所谓刺僖公者盖特以諡得之而所谓欲其及时以礼自娱乐者又与诗意正相反耳况古今风俗之变常必由俭以入奢而其变之渐又必由上以及下今谓君之俭反过于初而民之俗犹知用礼则尤恐其无是理也独其忧深思逺有尧之遗风者为得之然其所以不谓之晋而谓之唐者又初不为此也
　　○山有枢刺晋昭公也不能修道以正其国有财不能用有钟鼔不能以自乐有朝廷不能洒埽政荒民散将以危亡四隣谋取其国家而不知国人作诗以刺之也此诗盖以答蟋蟀之意而寛其忧非臣子所得施于君父者序説大误
　　○之水刺晋昭公也昭公分国以封沃沃盛彊昭公防弱国人将叛而归沃焉
　　诗文明白序説不误
　　○椒聊刺晋昭公也君子见沃之盛彊能修其政知其蕃衍盛大子孙将有晋国焉
　　此诗未见其必为沃而作也
　　○绸缪刺晋乱也国乱则昏姻不得其时焉
　　此但为婚姻者相得而喜之词未必为刺晋国之乱也
　　○杕杜刺时也君不能亲其宗族骨肉离散独居而无兄弟将为沃所并尔
　　此乃人无兄弟而自叹之词未必如序之説也况曲沃实晋之同姓其服属又未逺乎
　　○羔裘刺时也晋人刺其在位不恤其民也
　　诗中未见此意
　　○鸨羽刺时也昭公之后大乱五世君子下从征役不得养其父母而作是诗也
　　序意得之但其时世则未可知耳
　　○无衣美晋武公也武公始并晋国其大夫为之请命乎天子之使而作是诗也
　　序以史记为文详见本篇但此诗若非武公自作以述其赂王请命之意则诗人所作以着其事而隂刺之耳序乃以为美之失其防矣且武公弑君簒国大逆不道乃王法之所必诛而不赦者虽曰尚知王命之重而能请之以自安是亦御人于白昼大都之中而自知其罪之甚重则分薄饵贪吏以求私有其重宝而免于刑戮是乃猾贼之尤耳以是为美吾恐其奬奸诲盗而非所以为教也小序之陋固多然其颠倒顺逆乱伦悖理未有如此之甚者故予特深辨之以正人心以诛贼党意庶几乎大序所谓正得失者而因以自附于春秋之义云
　　○有杕之杜刺晋武公也武公寡特兼其宗族而不求贤以自辅焉
　　此序全非诗意
　　○葛生刺晋献公也好攻战则国人多丧矣
　　○采苓刺晋献公也献公好听谗焉
　　献公固喜攻战而好谗佞然未见此二诗之果作于其时也
　　秦
　　车邻美秦仲也秦仲始大有车马礼乐侍御之好焉未见其必为秦仲之诗大率秦风唯黄鸟渭阳为有据其他诸诗皆不可考
　　○驷马美襄公也始命有田狩之事园囿之乐焉○小戎美襄公也备其兵甲以讨西戎西戎方彊而征伐不休国人则矜其车甲妇人能闵其君子焉
　　此诗时世未必然而义则得之説见本篇
　　○兼葭刺襄公也未能用周礼将无以固其国焉此诗未详所谓然序説之凿则必不然矣
　　○终南戒襄公也能取周地始为诸侯受显服大夫美之故作是诗以戒劝之
　　○黄鸟哀三良也国人刺穆公以人从死而作是诗也此序最为有据
　　○晨风刺康公也忘穆公之业始弃其贤臣焉
　　此妇人念其君子之词序説误矣
　　○无衣刺用兵也秦人刺其君好攻战亟用兵而不与民同欲焉
　　序意与诗情不协説己见本篇矣
　　○渭阳康公念母也康公之母晋献公之女文公遭丽姬之难未反而秦姬卒穆公纳文公康公时为太子赠送文公于渭之阳念母之不见也我见舅氏如母存焉及其即位思而作是诗也
　　此序得之但我见舅氏如母存焉两句若为康公之辞者其情哀矣然无所系属不成文理盖此以下又别一手所为也及其即位而作是诗盖亦但见首句云康公而下云时为太子故生此説其浅暗拘滞大率如此
　　○权舆刺康公也忘先君之旧臣与贤者有始而无终也
　　陈
　　宛丘刺幽公也淫荒昏乱游荡无度焉
　　陈国小无事实幽公但以諡恶故得游荡无度之诗未敢信也
　　○东门之枌疾乱也幽公淫荒风化之所行男女弃其旧业亟会于道路歌舞于市井尔
　　同上
　　○衡门诱僖公也愿而无立志故作是诗以诱掖其君也
　　僖者小心畏忌之名故以为愿无立志而配以此诗不知其为贤者自乐而无求之意也
　　○东门之池刺时也疾其君之淫昏而思贤女以配君子也
　　此淫奔之诗序説盖误
　　○东门之杨刺时也昏姻失时男女多违亲迎女犹有不至者也
　　同上
　　○墓门刺陈佗也陈佗无良师傅以至于不义恶加于万民焉
　　陈国君臣事无可纪独陈佗以乱贼被讨见书于春秋故以无良之诗与之序之作大抵类此不知其信然否也
　　○防有鹊巢忧谗贼也宣公多信谗君子忧惧焉此非刺其君之诗
　　○月出刺好色也在位不好徳而説美色焉
　　此不得为刺诗
　　○株林刺灵公也淫乎夏姬驱驰而往朝夕不休息焉陈风独此篇为有据
　　○泽陂刺时也言灵公君臣淫于其国男女相説忧思感伤焉
　　桧
　　羔裘大夫以道去其君也国小而迫君不用道好洁其衣服逍遥游燕而不能自强于政治故作是诗也○素冠刺不能三年也
　　○隰有苌楚疾恣也国人疾其君之淫恣而思无情欲者也
　　此序之误説见本篇
　　○匪风思周道也国小政乱忧及祸难而思周道焉诗言周道但谓适周之路如四牡所谓周道逶迟耳序言思周道者盖不达此意也
　　曹
　　蜉蝣刺奢也昭公国小而迫无法以自守好奢而任小人将无所依焉
　　言昭公未有考
　　○候人刺近小人也共公逺君子而好近小人焉此诗但以三百赤芾合于左氏所记晋侯入曹之事序遂以为共公未知然否
　　○鸤鸠刺不壹也在位无君子用心之不壹也
　　此美诗非刺诗
　　○下泉思治也曹人疾共公侵刻下民不得其所忧而思明王贤伯也
　　曹无他事可考序因候人而遂以为共公然此乃天下之大势非共公之罪也
　　豳
　　七月陈王业也周公遭变故陈后稷先公风化之所由致王业之艰难也
　　董氏曰先儒以七月为周公居东而作考其诗则陈后稷公刘所以治其国者方风谕以成其徳故是未居东也至于鸱鸮则居东而作其在书可知矣
　　○鸱鸮周公救乱也成王未知周公之志公乃为诗以遗王名之曰鸱鸮焉
　　此序以金縢为文最为有据
　　○东山周公东征也周公东征三年而归劳归士大夫美之故作是诗也一章言其完也二章言其思也三章言其室家之望女也四章乐男女之得及时也君子之于人序其情而闵其劳所以説也説以使民民忘其死其为东山乎
　　此周公劳归士之词非大夫美之而作也
　　○破斧美周公也周大夫以恶四国焉
　　此归士美周公之词非大夫恶四国之诗也且诗所谓四国犹言斩伐四国耳序説以为管蔡商奄尤无理也
　　○伐柯美周公也周大夫刺朝廷之不知也
　　○九罭美周公也周大夫刺朝廷之不知也
　　二诗东人喜周公之至而愿其留之词序説皆非
　　○狼跋美周公也周公摄政逺则四国流言近则王不知周大夫美其不失其圣也








　　诗序卷上
　　钦定四库全书
　　诗序卷下
　　宋　朱子　辨説
　　小雅
　　鹿鸣燕羣臣嘉宾也既饮食之又实币帛筐篚以将其厚意然后忠臣嘉賔得尽其心矣
　　序得诗意但未尽其用耳其説己见本篇
　　○四牡劳使臣之来也有功而见知则説矣
　　首句同上然其下云云者语疎而义鄙矣
　　○皇皇者华君遣使臣也送之以礼乐言逺而有光华也
　　首句同上然诗所谓华者草木之华非光华也
　　○常棣燕兄弟也闵管蔡之失道故作常棣焉
　　序得之但与鱼丽之序相矛盾以诗意考之盖此得而彼失也国语富辰之言以为周文公之诗亦其明騐但春秋传为富辰之言又以为召穆公思周徳之不故纠合宗族于成周而作此诗二书之言皆出富辰且其时去召穆公又未逺不知其説何故如此杜预以作诗为作乐而奏此诗恐亦非是
　　○伐木燕朋友故旧也自天子至于庶人未有不须友以成者亲亲以睦友贤不弃不遗故旧则民徳归厚矣○天保下报上也君能下【去声】下【如字】以成其政臣能归美以报其上焉
　　序之得失与鹿鸣相似
　　○采薇遣戍役也文王之时西有昆夷之患北有玁狁之难以天子之命命将帅遣戍役以守卫中国故歌采薇以遣之出车以劳还杕杜以勤归也
　　此未必文王之诗以天子之命者衍説也
　　○出车劳还率也
　　同上诗所谓天子所谓王命皆周王耳
　　○杕杜劳还役也
　　同上
　　○鱼丽美万物盛多能备礼也文武以天保以上治内采薇以下治外始于忧勤终于乐故美万物盛多可以告于神明矣
　　此篇以下时世次第序説之失己见本篇其内外始终之説盖一节之可取云
　　○南陔孝子相戒以养也
　　此笙诗也谱序篇次名义及其所用己见本篇
　　○白华孝子之洁白也
　　同上此序尤无理
　　○华黍时和歳丰宜黍稷也有其义而亡其辞
　　同上然所谓有其义者非真有所谓亡其辞者乃本无也
　　○南有嘉鱼乐与贤也太平之君子至诚乐与贤者共之也
　　序得诗意而不明其用其曰太平之君子者本无谓而説者又以专指成王皆失之矣
　　○南山有台乐得贤也得贤则能为邦家立太平之基矣
　　序首句误详见本篇
　　○由庚万物得由其道也
　　见南陔
　　○崇丘万物得极其髙大也
　　见上
　　○由仪万物之生各得其宜也有其义而亡其辞见上
　　○蓼萧泽及四海也
　　序不知此为燕诸侯之诗但见零露之云即以为泽及四海其失与野有蔓草同臆説浅妄类如此云
　　○湛露天子燕诸侯也
　　○彤弓天子锡有功诸侯也
　　○菁菁者莪乐育材也君子能长育人材则天下喜乐之矣
　　此序全失诗意
　　○六月宣王北伐也
　　此句得之
　　鹿鸣废则和乐缺矣四牡废则君臣缺矣皇皇者华废则忠信缺矣常棣废则兄弟缺矣伐木废则朋友缺矣天保废则福禄缺矣采薇废则征伐缺矣出车废则功力缺矣枤杜废则师众缺矣鱼丽废则法度缺矣南陔废则孝友缺矣白华废则亷耻缺矣华黍废则蓄积缺矣由庚废则隂阳失其道理矣南有嘉鱼废则贤者不安下不得其所矣崇丘废则万物不遂矣南山有台废则为国之基队矣由仪废则万物失其道理矣蓼萧废则恩泽乖矣湛露废则万国离矣彤弓废则诸夏衰矣菁菁者莪废则无礼仪矣小雅尽废则四夷交侵中国微矣
　　鱼丽以下篇次为毛公所移而此序自南陔以下八篇尚仍仪礼次第独以郑谱误分鱼丽为文武时诗故遂移此序鱼丽一句自华黍之下而升于南陔之上此一节与小序同出一手其得失无足议者但欲证毛公所移篇次之失与郑氏独移鱼丽一句之私故论于此云
　　○采芑宣王南征也
　　○车攻宣王复古也宣王能内修政事外攘夷狄复文武之竟土修车马备器械复会诸侯于东都因田猎而选车徒焉
　　○吉日美宣王田也能慎防接下无不自尽以奉其上焉
　　序慎微以下非诗本意
