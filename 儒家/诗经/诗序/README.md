<!-- { "loadSidebar": true } -->
　　钦定四库全书　　　　　经部三
　　诗序　　　　　　　　　诗
　　提要
　　【臣】等谨案诗序之说纷如聚讼以为大序子夏作小序子夏毛公合作者郑元诗谱也以为子夏所序诗即今毛诗者王肃家语注也以为衞宏受学谢曼卿作诗序者后汉书儒林也以为子夏所创毛公及卫宏又加润益者隋书经籍志也以为子夏不序诗者韩愈也以为子夏惟裁初句以下出于毛公者成伯瑜也以为诗人所自制者王安石也以小序为国史之旧文以大序为孔子作者明道程子也以首句即为孔子所题者王得臣也以为毛传初行尚未有序其后门人互相传授各记其师说者曹粹中也以为村野妄人所作昌言排击而不顾者则倡之者郑樵王质和之者朱子也然樵所作诗辨妄一出周孚即作非郑樵诗辨妄一巻摘其四十二事攻之质所作诗总闻亦不甚行于世朱子同时如吕祖谦陈傅良叶适皆以同志之交各持异议黄震笃信朱学而所作日钞亦申序说马端临作经籍考于他书无所考辨惟诗序一事反覆攻诘至数千言自元明以至今日越数百年儒者尚各分左右袒也岂非说经之家第一争诟之端乎考郑元之释南陔曰子夏序诗篇义合编遭战国至秦而南陔六诗亡毛公作传各引其序冠之篇首故诗虽亡而义犹在也程大昌考古编亦曰今六序两语之下明言有义无词知其为秦火之后见序而不见诗者所为也朱鹤龄毛诗通义序文举宛邱篇序首句与毛传异词其説皆足为小序首句原在毛前之明证邱光庭兼明书举郑风出其东门篇谓毛传与序不符曹粹中放斋诗说亦举召南羔羊曹风鸤鸠卫风君子偕老三篇谓意序意不相应序若出于毛安得自相违戾其说尤足为续申之语出于毛后之明证观蔡邕本治鲁诗而所作独断载周颂三十一篇之序皆只有首二句与毛序文有详略而大防略同盖子夏五至孙卿孙卿授毛亨毛亨授毛苌是毛诗距孙卿再传申培师浮邱伯浮邱伯师孙卿是鲁诗距孙卿亦再故二家之序大同小异其为孙卿以来递相授受者可知其所授受只首二句而以下出于各家之演说亦可知也且唐书艺文志称韩诗卜商序韩婴注二十二巻是韩诗亦有序其序亦称出子夏矣而韩诗遗说之于今者徃徃与毛迥异岂非其学者递有増改之故哉今防考诸说定序首两语为毛苌以前经师所以下续申之词为毛苌以后弟子所附仍録冠诗部之首明渊源之有自并録朱子之辨说着门户所由分盖数百年朋党之争兹其发端矣隋志有顾欢毛诗集解叙义一巻雷次宗毛诗序义二巻刘毛诗集小序一巻刘巘毛诗序义疏一巻【案序叙二字互见盖史之驳文今仍其旧】唐志则作卜商诗序二卷今以朱子所辨其文较繁仍析为二巻若其得失则诸家之论详矣各具本书兹不复赘焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　诗序卷上
　　宋　朱子　辨説
　　诗序之作説者不同或以为孔子或以为子夏或以为国史皆无明文可考唯后汉书儒林以为卫宏作毛诗序今传于世则序乃宏作明矣然郑氏又以为诸序本自合为一编毛公始分以寘诸篇之首则是毛公之前其传已久宏特增广而润色之耳故近世诸儒多以序之首句为毛公所分而其下推説云云者为后人所益理或有之但今考其首句则已有不得诗人之本意而肆为妄説者矣况沿袭云云之误哉然计其初犹必自谓出于臆度之私非经本文故且自为一编别附经后又以尚有齐鲁韩氏之説并传于世故读者亦有以知其出于后人之手不尽信也及至毛公引以入经乃不缀篇后而超冠篇端不为注文而直作经字不为疑辞而遂为决辞其后三家之传又絶而毛説行则其抵牾之迹无复可见故此序者遂若诗人先所命题而诗文反为因序以作于是读者转相尊信无敢拟议至于有所不通则必为之委曲迁就穿凿而附合之宁使经之本文缭戾破碎不成文理而终不忍明以小序为出于汉儒也愚之病此久矣然犹以其所从来也逺其间容或直有传授证验而不可废者故既颇采以附传中而复并为一编以还其旧因以论其得失云
　　大序
　　诗者志之所之也在心为志发言为诗○情动于中而形于言言之不足故嗟叹之嗟叹之不足故永歌之永歌之不足不知手之舞之足之蹈之也○情发于声声成文谓之音治世之音安以乐其政和乱世之音怨以怒其政乖亡国之音哀以思其民困故正得失动天地感鬼神莫近乎诗○先王以是经夫妇成孝敬厚人伦美教化移风俗○故诗有六义焉一曰风二曰赋三曰比四曰兴五曰雅六曰颂○上以风化下下以风刺上主文而谲谏言之者无罪闻之者足以戒故曰风○至于王道衰礼义废政教失国异政家殊俗而变风变雅作矣○国史明乎得失之迹伤人伦之变哀刑政之苛吟咏性情以风其上达于事变而怀其旧俗者也○故变风发乎情止乎礼义发乎情民之性也止乎礼义先王之泽也○是以一国之事系一人之本谓之风言天下之事形四方之风谓之雅雅者正也言王政之所由废兴也政有小大故有小雅焉有大雅焉颂者美盛徳之形容以其成功告于神明者也是谓四始诗之至也
　　小序
　　周南
　　关雎后妃之徳也
　　后妃文王之妃大姒也天子之妃曰后近世诸儒多辨文王未尝称王则大姒亦未尝称后序者盖追称之亦未害也但其诗虽若专美大姒而实以深见文王之徳序者徒见其词而不察其意遂壹以后妃为主而不复知有文王是固已失之矣至于化行中国三分天下亦皆以为后妃之所致则是礼乐征伐皆出于妇人之手而文王者徒拥虚器以为生之君也其失甚矣唯南丰曾氏之言曰先王之政必自内始故其闺门之治所以施之家人者必为之师傅保姆之助诗书图史之戒珩璜琚瑀之节威仪动作之度其教之者有此具然古之君子未尝不以身化也故家人之义归于反身二南之业本于文王岂自外至哉世皆知文王之所以兴能得内助而不知其所以然者盖本于文王之躬化故内则后妃有关雎之行外则羣臣有二南之美与之相成其推而及逺则商辛之昏俗江汉之小国兎之野人莫不好善而不自知此所谓身修故国家天下治者也窃谓此説庶几得之
　　风之始也
　　所谓关雎之乱以为风始是也盖谓国风篇章之始亦风化之所由始也
　　所以风天下而正夫妇也故用之乡人焉用之邦国焉説见二南总论邦国谓诸侯之国明非独天子用之也
　　风风也教也风以动之教以化之
　　承上文解风字之义以象言则曰风以事言则曰教
　　然则关雎麟趾之化王者之风故系之周公南言化自北而南也鹊巢驺虞之徳诸侯之风也先王之所以教故系之召公
　　説见二南卷首关雎麟趾言化者化之所自出也鹊巢驺虞言徳者被化而成徳也以其被化而后成徳故又曰先王之所以教先王即文王也旧説以为大王王季误矣程子曰周南召南如乾坤干统坤坤承干也
　　周南召南正始之道王化之基
　　王者之道始于家终于天下而二南正家之事也王者之化必至于法度彰礼乐着雅颂之声作然后可以言成然无其始则亦何所因而立哉基者堂宇之所因而立者也程子曰有关雎麟趾之意然后可以行周官之法度其为是欤
　　是以关雎乐得淑女以配君子忧在进贤不淫其色哀窈窕思贤才而无伤善之心焉是关雎之义也
　　按论语孔子尝言关雎乐而不淫哀而不伤盖淫者乐之过伤者哀之过独为是诗者得其性情之正是以哀乐中节而不至于过耳而序者乃析哀乐淫伤各为一事而不相须则已失其防矣至以伤为伤善之心则又大失其防而全无文理也或曰先儒多以周道衰诗人本诸袵席而闗雎作故雄以周康之时闗雎作为伤始乱杜钦亦曰佩玉晏鸣闗雎叹之説者以为古者后夫人鸡鸣佩玉去君所周康后不然故诗人叹而伤之此鲁诗説也与毛异矣但以哀而不伤之意推之恐其有此理也曰此不可知矣但仪礼以闗雎为乡乐又为房中之乐则是周公制作之时已有此诗矣若如鲁説则仪礼不得为周公之书仪礼不为周公之书则周之盛时乃无乡射燕饮房中之乐而必有待乎后世之刺诗也其不然也明矣且为人子孙乃无故而播其先祖之失于天下如此而尚可以为风化之首乎
　　○葛覃后妃之本也后妃在父母家则志在于女功之事躬俭节用服澣濯之衣尊敬师傅则可以归安父母化天下以妇道也
　　此诗之序首尾皆是但其所谓在父母家者一句为未安盖若谓未嫁之时即诗中不应遽以归宁父母为言况未嫁之时自当服勤女功不足称述以为盛美若谓归宁之时即诗中先言刈葛而后言归宁亦不相合且不常为之于平居之日而暂为之于归宁之时亦岂所谓庸行之谨哉序之浅拙大率此
　　○卷耳后妃之志也又当辅佐君子求贤审官知臣下之勤劳内有进贤之志而无险诐私谒之心朝夕思念至于忧勤也
　　此诗之序首句得之余皆傅会之凿説后妃虽知臣下之勤劳而忧之然曰嗟我怀人则其言亲昵非后妃之所得施于使臣者矣且首章之我独为后妃而后章之我皆为使臣首尾衡决不相承应亦非文字之体也
　　○樛木后妃逮下也言能逮下而无嫉妬之心焉此序稍平后不注者放此
　　○螽斯后妃子孙众多也言若螽斯不妬忌则子孙众多也
　　螽斯聚处和一而卵育蕃多故以为不妒忌则子孙众多之比序者不达此诗之体故遂以不妒忌者归之螽斯其亦误矣
　　○桃夭后妃之所致也不妒忌则男女以正婚姻以时国无鳏民也
　　序首句非是其所谓男女以正婚姻以时国无鳏民者得之盖此以下诸诗皆言文王风化之盛由家及国之事而序者失之皆以为后妃之所致既非所以正男女之位而于此诗又专以为不妒忌之功则其意愈狭而説愈疎矣
　　○罝后妃之化也闗雎之化行则莫不好徳贤人众多也
　　此序首句非是而所谓莫不好徳贤人众多者得之
　　○芣苢后妃之美也和平则妇人乐有子矣
　　○汉广徳广所及也文王之道被于南国美化行乎江汉之域无思犯礼求而不可得也
　　此诗以篇内有汉之广矣一句得名而序者谬误乃以徳广所及为言失之逺矣然其下文复得诗意而所谓文王之化者尤可以正前篇之误先儒尝谓序非出于一人之手者此其一验但首句未必是下文未必非耳苏氏乃例取首句而去其下文则于此两失之矣
　　○汝坟道化行也文王之化行乎汝坟之国妇人能闵其君子犹勉之以正也
　　○麟之趾闗雎之应也闗雎之化行则天下无犯非礼虽衰世之公子皆信厚如麟趾之时也
　　之时二字可删
　　召南
　　鹊巢夫人之徳也国君积行累功以致爵位夫人起家而居有之徳如鸣鸠乃可以配焉
　　文王之时闗雎之化行于闺门之内而诸侯化以成徳者其道亦始于家人故其夫人之徳如是而诗人美之也不言所美之人者世逺而不可知也后皆放此
　　○采蘩夫人不失职也夫人可以奉祭祀则不失职矣○草虫大夫妻能以礼自防也
　　此恐亦是夫人之诗而未见以礼自防之意
　　○采苹大夫妻能循法度也能循法度则可以承先祖共祭祀矣
　　○甘棠美召伯也召伯之教明于南国
