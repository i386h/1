<!-- { "loadSidebar": true } -->
　　○行露召伯听讼也衰乱之俗微贞信之教兴强暴之男不能侵陵贞女也
　　○羔羊鹊巢之功致也召南之国化文王之政在位皆节俭正直徳如羔羊也
　　此序得之但徳如羔羊一句为衍説耳
　　○殷其靁劝以义也召南之大夫逺行从政不遑宁处其室家能闵其勤劳劝以义也
　　按此诗无劝以义之意
　　○摽有梅男女及时也召南之国被文王之化男女得以及时也
　　此序末句未安
　　○小星恵及下也夫人无妒忌之行恵及贱妾进防于君知其命有贵贱能尽其心矣
　　○江有汜美媵也勤而无怨嫡能悔过也文王之时江沱之间有嫡不以其媵备数媵遇劳而无怨嫡亦自悔也
　　诗中未见勤劳无怨之意
　　○野有死麕恶无礼也天下大乱强暴相陵遂成淫风被文王之化虽当乱世犹恶无礼也
　　此序得之但所谓无礼者言淫乱之非礼耳不谓无聘币之礼也
　　○何彼秾矣美王姬也虽则王姬亦下嫁于诸侯车服不系其夫下王后一等犹执妇道以成肃雝之徳也此诗时世不可知其説己见本篇但序云虽则王姬亦下嫁于诸侯説者多笑其陋然此但读为两句之失耳若读此十字合为一句而对下文车服不系其夫下王后一等为义则序者之意亦自明白盖曰王姬虽嫁于诸侯然其车服制度与他国之夫人不同所以甚言其贵盛之极而犹不敢挟贵以骄其夫家也但立文不善终费词説耳郑氏曰下王后一等谓车乗厌【音叶】翟【音狄】勒面缋【音绘】总服则褕【音遥】翟然则公侯夫人翟茀者其翟车贝面组总有幄也欤
　　○驺虞鹊巢之应也鹊巢之化行人伦既正朝廷既治天下纯被文王之化则庶蕃殖搜田以时仁如驺虞则王道成也
　　此序得诗之大防然语意亦不分明杨氏曰二南正始之道王化之基盖一体也王者诸侯之风相须以为治诸侯所以代其终也故召南之终至于仁如驺虞然后王道成焉夫王道成非诸侯之事也然非诸侯有驺虞之徳亦何以见王道之成哉欧阳公曰贾谊新书曰驺者文王之囿名虞者囿之司兽也陈氏曰礼记射义云天子以驺虞为节乐官备也则其为虞官明矣猎以虞为主其实叹文王之仁而不斥言也此与旧説不同今存于此
　　邶
　　栢舟言仁而不遇也卫顷公之时仁人不遇小人在侧诗之文意事类可以思而得其时世名氏则不可以强而推故凡小序唯诗文明白直指其事如甘棠定中南山株林之属若证验的切见于书史如载驰硕人清人黄鸟之决为可无疑者其次则词防大槩可知必为某事而不可知其的为某时某人者尚多有之若为小序者姑以其意推寻探索依约而言则虽有所不知亦不害其为不自欺虽有未当人亦当恕其所不及今乃不然不知其时者必强以为某王某公之时不知其人者必强以为某甲某乙之事于是傅会书史依托名諡凿空妄语以诳后人其所以然者特以耻其有所不知而唯恐人之不见信而已且如栢舟不知其出于妇人而以为男子不知其不得于夫而以为不遇于君此则失矣然有所不及而不自欺则亦未至于大害理也今乃断然以为卫顷公之时则其故为欺罔以误后人之罪不可揜矣盖其偶见此诗冠于三卫变风之首是以求之春秋之前而史记所书庄桓以上卫之诸君事皆无可考者諡亦无甚恶者独顷公有赂王请命之事其諡又为甄心动惧之名如汉诸侯王必其尝以罪谪然后加以此諡以是意其必有弃贤用佞之失而遂以此诗予【音与】之若将以其多知而必于取信不知将有明者从旁观之则适所以暴其真不知而啓其深不信也凡小序之失以此推之什得八九矣又其为説必使诗无一篇不为美刺时君国政而作固己不切于情性之自然而又拘于时世之先后其或诗所载当此之时偶无贤君美諡则虽有词之美者亦例以为陈古而刺今是使读者疑于当时之人絶无善则称君过则称已之意而一不得志则扼腕切齿嘻笑冷语以怼其上者所在而成羣是其轻躁险薄尤有害于温柔敦厚之教故予不可以不辨
　　○緑衣卫庄姜伤己也妾上僭夫人失位而作是诗也此诗下至终风四篇序皆以为庄姜之诗今姑从之然唯燕燕一篇诗文略可据耳
　　○燕燕卫庄姜送归妾也
　　逺送于南一句可为送戴妫之验
　　○日月卫庄姜伤己也遭州吁之难伤己不见答于先君以至困穷之诗也
　　此诗序以为庄姜之作今未有以见其不然但谓遭州吁之难而作则未然耳盖诗言宁不我顾犹有望之之意又云徳音无良亦非所宜施于前人者明是庄公在时所作其篇次亦当在燕燕之前也
　　○终风卫庄姜伤己也遭州吁之暴见侮慢而不能正也
　　详味此诗有夫妇之情无母子之意若果庄姜之诗则亦当在庄公之世而列于燕燕之前序説误矣
　　○击鼔怨州吁也卫州吁用兵暴乱使公孙文仲将而平陈与宋国人怨其勇而无礼也
　　春秋隐公四年宋卫陈蔡伐郑正州吁自立之时也序盖据诗文平陈与宋而引此为説恐或然也然记鲁众仲之言曰州吁阻兵而安忍阻兵无众安忍无亲众叛亲离难以济矣夫兵犹火也弗戢将自焚也夫州吁弑其君而虐用其民于是乎不务令徳而欲以乱成必不免矣按州吁簒弑之贼此序但讥其勇而无礼固为浅陋而众仲之言亦止于此盖君臣之义不明于天下久矣春秋其得不作乎
　　○凯风美孝子也卫之淫风流行虽有七子之母犹不能安其室故美七子能尽其孝道以慰其母心而成其志尔
　　以孟子之説证之序説亦是但此乃七子自责之辞非美七子之作也
　　○雄雉刺卫宣公也淫乱不恤国事军旅数起大夫久役男女怨旷国人怨之而作是诗
　　序所谓大夫久役男女怨旷者得之但未有以见其为宣公之时与淫乱不恤国事之意耳兼此诗亦妇人作非国人之所为也
　　○匏有苦叶刺卫宣公也公与夫人并为淫乱
　　未有以见其为刺宣公夫人之诗
　　○谷风刺夫妇失道也卫人化其上淫于新昏而弃其旧室夫妇离絶国俗伤败焉
　　亦未有以见化其上之意
　　○式微黎侯寓于卫其臣劝以归也
　　诗中无黎侯字未详是否下篇同
　　○旄丘责卫伯也狄人廹逐黎侯黎侯寓于卫卫不能修方伯连率【音帅】之职黎之臣子以责于卫也
　　序见诗有伯兮二字而以为责卫伯之词误矣○陈氏曰説者以此为宣公之诗然宣公之后百余年卫穆公之时晋灭赤狄潞氏数之以其夺黎氏地然则此其穆公之诗乎不可得而知也
　　○简兮刺不用贤也卫之贤者仕于伶官皆可以承事王者也
　　此序略得诗意而词不足以达之
　　○泉水卫女思归也嫁于诸侯父母终思归宁而不得故作是诗以自见也
　　○北门刺仕不得志也言卫之忠臣不得其志尔○北风刺虐也卫国并为威虐百姓不亲莫不相携持而去焉
　　卫以淫乱亡国未闻其有威虐之政如序所云者此恐非是
　　○静女刺时也卫君无道夫人无徳
　　此序全然不似诗意
　　○新台刺卫宣公也纳伋之妻作新台于河上而要之国人恶之而作是诗也
　　○二子乗舟思伋寿也卫宣公之二子争相为死国人伤而思之作是诗也
　　二诗説已各见本篇
　　鄘
　　柏舟共姜自誓也卫世子共伯蚤死其妻守义父母欲夺而嫁之誓而弗许故作是诗以絶之
　　此事无所见于他书序者或有所今姑从之
　　○墙有茨卫人刺其上也公子顽通乎君母国人疾之而不可道也
　　○君子偕老刺卫夫人也夫人淫乱失事君子之道故陈人君之徳服饰之盛宜与君子偕老也
　　公子顽事见春秋传但此诗所以作亦未可考鹑之奔奔放此
　　○桑中刺奔也卫之公室淫乱男女相奔至于世族在位相窃妻妾期于幽逺政散民流而不可止
　　此诗乃淫奔者所自作序之首句以为刺奔误矣其下云云者乃复得之乐记之説已略见本篇矣而或者以为刺诗之体固有铺陈其事不加一辞而闵惜惩创之意自见于言外者此类是也岂必谯让质责然后为刺也哉此説不然夫诗之为刺固有不加一辞而意自见者清人猗嗟之属是已然尝试玩之则其赋之之人犹在所赋之外而词意之间犹有宾主之分也岂有将欲刺人之恶乃反自为彼人之言以陷其身于所刺之中而不自知也哉其必不然也明矣又况此等之人安于为恶其于此等之诗计其平日固己自其口出而无惭矣又何待吾之铺陈而后始知其所为之如此亦岂畏我之闵惜而遂幡然遽有惩创之心耶以是为刺不惟无益殆恐不免于鼔之舞之而反以劝其恶也或者又曰诗三百篇皆雅乐也祭祀朝聘之所用也桑间濮上之音郑卫之乐也世俗之所用也雅郑不同部其来尚矣且夫子答顔渊之问于郑声亟欲放而絶之岂其删诗乃录淫奔者之词而使之合奏于雅乐之中乎亦不然也雅者二雅是也郑者缁衣以下二十一篇是也卫者邶鄘卫三十九篇是也桑间卫之一篇桑中之诗是也二南雅颂祭祀朝聘之所用也郑卫桑濮里巷侠邪之所歌也夫子之于郑卫盖深絶其声于乐以为法而严立其词于诗以为戒如圣人固不语乱而春秋所记无非乱臣贼子之事盖不如是无以见当时风俗事变之实而垂鉴戒于后世故不得已而存之所谓道并行而不相悖者也今不察此乃欲为之讳其郑卫桑濮之实而文之以雅乐之名又欲从而奏之宗庙之中朝廷之上则未知其将以荐之何等之鬼神用之何等之宾客而于圣人为邦之法又岂不为阳守而隂叛之耶其亦误矣曰然则大序所谓止乎礼义夫子所谓思无邪者又何谓邪曰大序指柏舟緑衣泉水竹竿之属而言以为多出于此耳非谓篇篇皆然而桑中之亦止乎礼义也夫子之言正为其有邪正美恶之杂故特言此以明其皆可以惩恶劝善而使人得其性情之正耳非以桑中之亦以无邪之思作之也曰荀所谓诗者中声之所止太史公亦谓三百篇者夫子皆歌之以求合于韶武之音何邪曰荀卿之言固为正经而发若史迁之説则恐亦未足为据也岂有哇淫之曲而可以强合于韶武之音也邪
　　○鹑之奔奔刺卫宣姜也卫人以为宣姜鹑鹊之不若也
　　见上
　　○定之方中美卫文公也卫为狄所灭东徙渡河野处漕邑齐桓公攘戎狄而封之文公徙居楚丘始建城市而营宫室得其时制百姓説之国家殷富焉
　　○蝃蝀止奔也卫文公能以道化其民淫奔之耻国人不齿也
　　○相防刺无礼也卫文公能正其羣臣而刺在位承先君之化无礼仪也
　　○干旄美好善也卫文公臣子多好善贤者乐告以善道也
　　定之方中一篇经文明白故序得以不误蝃蝀以下亦因其在此而以为文公之诗耳他未有考也
　　○载驰许穆夫人作也闵其宗国颠覆自伤不能救也卫懿公为狄人所灭国人分散露于漕邑许穆夫人闵卫之亡伤许之小力不能救思归唁其兄又义不得故赋是诗也
　　此亦经明白而序不误者又有春秋传可证
　　卫
　　淇澳美武公之徳也有文章又能听其规谏以礼自防故能入相于周美而作是诗也
　　此序疑得之
