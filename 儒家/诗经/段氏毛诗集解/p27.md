<!-- { "loadSidebar": true } -->
　　丰【芳防反】刺乱也昏姻之道缺阳倡而隂不和【胡卧反】男行而女不随
　　子之丰兮俟我乎巷兮悔予不送兮
　　毛曰丰丰满也巷门外也　郑曰子谓亲迎者有亲迎我者面貌丰丰然丰满出门而待我于巷中悔乎我不送是子而去也　孔曰男亲迎而女不从后乃追悔此陈其辞也
　　子之昌兮俟我乎堂兮悔予不将兮
　　毛曰昌盛壮貌　孔曰王肃云升于堂以俟士昏礼主人揖宾入于庙賔升堂北面奠鴈再拜稽首降出妇从是则士礼受女于庙堂庶人虽无庙亦当受女于寝堂　程曰将迎也言男俟我于堂非不有礼但女不将迎也
　　衣【于既反】锦褧【苦逈反】衣裳锦褧裳叔兮伯兮驾予与行郑曰褧襌【音丹】也盖以襌縠【户木反】为之中衣裳用锦而上加襌縠焉为其文之大着也庶人之妻嫁服也士妻防【侧基反】衣纁【许云反】袡【如盐反】叔兮伯兮驾予与行言此者以前之悔今则叔也伯也来迎已者从之志又易也【朱曰妇人既悔其始之不送而失此人也则曰叔兮伯兮岂无有驾车而迎我以行者乎】
　　裳锦褧裳衣锦褧衣叔兮伯兮驾予与归
　　孔曰妇人之服不殊裳而经衣裳异文者以诗须韵句故别言之耳其实妇人之服衣裳连俱用锦皆有褧故互言之
　　丰四章二章章三句二章章四句
　　东门之墠【音善】刺乱也男女有不待礼而奔者也
　　东门之墠茹【音如】藘【力于反】在阪【音反】其室则迩其人甚远毛曰东门城东门也墠除地町町【吐鼎反】者茹藘茅搜【所留反】也【孔曰除地去草故云町町茅搜一名茜可以染绛】　尔雅曰陂【彼宜反】者曰阪【孔曰陂陀不平而可种者名阪】　朱曰门之外有墠墠之外有阪阪之上有草志其所欲奔之处也其室则迩其人甚远者思之切欲奔而未得闲之辞
　　东门之栗有践家室岂不尔思子不我即
　　毛曰栗行道上栗【孔曰行谓遒也左云赵武魏绛斩行栗杜预云行栗表道树】践行列貌即就也　朱曰门之旁有栗栗之下有成行列之室家亦志其处也岂不尔思子不我即俟其就已而俱往耳
　　东门之墠二章章四句
　　风雨思君子也乱世则思君子不改其度焉
　　风雨凄凄【七西反】鸡鸣喈喈【音皆】既见君子云胡不夷毛曰兴也　陈曰凄凄寒凉之气　毛曰风且雨凄凄然鸡犹守时而鸣喈喈然　朱曰我得见此人则我心之所思岂不坦然而平哉
　　风雨潇潇鸡鸣胶胶【音交】既见君子云胡不瘳【敕留反】朱曰潇潇风雨声　毛曰胶胶犹喈喈也瘳愈也言积思自此而愈也【李曰言如病之愈也】
　　风雨如晦鸡鸣不已既见君子云胡不喜
　　毛曰晦昏也　郑曰已止也　范曰如晦又甚于潇潇而鸡鸣不已此所以为不改其度
　　风雨三章章四句
　　子衿【音金】刺学校废也乱世则学校不修焉
　　程曰治世则庠序之教行有法以率之不率教者有至于移屏不齿又礼义廉让之风所渐陶父兄朋友之义所劝督故人莫不强于进学及夫乱世上不复主其教则无以率之风俗杂乱浮偷父兄所教者趋利朋友所习者从时故人莫不肆情废惰为自弃之人虽有贤者欲强之于学亦岂能也故悲伤之而已【王曰世之乱生于上之人不学莫知反本以枚之顾颠沛于末流以舒目前之患而以学为不切于世务此学校所以废也　范曰无忠臣良士大乱五世学废之由也】
　　青青子衿悠悠我心纵我不往子宁不嗣音
　　毛曰青衿青领也学子之所服【郑曰礼父母在衣纯以青】　郑曰嗣续也　程曰世乱学校不修学者弃业贤者念之而悲伤故曰悠悠我心纵我不可以反求于汝谓往教强聒也子宁不思其所学而继其音问遽尔弃絶于善道乎
　　青青子佩悠悠我思纵我不往子宁不来
　　毛曰佩佩玉也士佩瓀【如兖反】珉【亡巾反】而青组绶【孔曰玉藻士佩瓀珉而緼组绶此云青组绶者盖毛读礼记作青字其本与郑异也】不来者言其不一来也
　　佻【他羔反】兮达【他末反】兮在城阙兮一日不见如三月兮毛曰佻达往来相见貌【程曰佻轻跃达放恣】　郑曰人废学业但好登城阙以侯望为乐【孔曰释宫云观谓之阙孙炎曰宫门双阙此言在城阙兮谓城之上别有髙阙非宫阙也】　程曰贤者念之一日不见如三月之久也盖士之于学不可一日忘废一日忘之则其志荒矣放僻邪侈之心胜之矣
　　子衿三章章四句
　　之水闵无臣也君子闵忽之无忠臣良士终以死亡而作是诗也
　　之水不流束楚终鲜【息浅反】兄弟维予与女无信人之言人实迋【居望反】女
　　毛曰激也激之水可谓不能流漂束楚乎【郑曰激之水喻忽政教乱促不流束楚言其政不行于臣下】　郑曰作此诗者同姓臣也鲜寡也　孔曰兄弟争国亲戚相疑惟我与汝二人而已　毛曰迋诳也　范曰之水不流束楚弱也终鲜兄弟惟予与女无亲也无信人之言人实迋女小人众也
　　之水不流束薪终鲜兄弟维予二人无信人之言人实不信
　　朱曰兄弟既不相容所与亲者二人而已然亦不能自保于谗间此忽之所以亡也　东莱曰无信人之言非教之以不信人言也忽既微弱强公子复多其臣大都怀二心而外市仅有一二人实心向之者乃暗于情伪不知所倚故提耳而告之也
　　之水二章章六句
　　出其东门闵乱也公子五争兵革不息男女相弃民人思保其室家焉
　　朱曰五争首尾二十年【孔曰鲁桓十一年祭仲立突而忽奔衞是一争也十五年突使祭仲壻雍纠杀祭仲仲知之杀雍纠突出奔蔡忽复归于郑是二争也十七年髙渠弥弑忽而立公子亹是三争也十八年齐人杀子亹髙渠弥祭仲逆子仪于陈而立之是四争也鲁庄公十四年傅瑕杀子仪而纳突是五争也　曽曰氓以华落色衰而相弃背谷风以淫于新昏而弃旧室出其东门则不然夫妇之情未尝衰薄特以兵革不息室家不保视其去而不能留此所以为闵乱也】
　　出其东门有女如云虽则如云匪我思存缟【古老反】衣綦【巨基反】巾聊乐【音洛】我贠【音云】
　　毛曰如云众多也缟衣白色【孔曰缟细缯也】綦巾苍艾色孔曰云贠古今字助语辞也　范曰今女之委弃者虽多视之而不得救者非我思虑之所能及也缟衣綦巾聊乐我员思保其室家以相乐也【孔曰彼众女之中有着缟素之衣綦色之巾者是我之妻今亦絶者且得少留以喜乐我云】
　　出其闉【音因】阇【音都】有女如荼【音徒】虽则如荼匪我思且【子徐反】缟衣茹藘聊可与娱
　　毛曰闉曲城也阇城台也【陈曰门之外有副城囘曲以障门者谓之闉】荼英荼也【郑曰荼茅秀物之轻者飞行无常　孔曰释草有荼苦菜又有荼委叶邶风谁谓荼苦即苦菜也周颂以薅荼蓼即委叶也郑于地官掌荼注及既夕注与此笺皆云荼茅秀然则此言如荼乃是茅草秀出之穗非彼二种荼草也言荼英荼者英是白貌呉王夫差黄池之防言白常白旗素甲白羽之矰望之如荼韦昭云荼茅秀亦以白色为如荼】茹藘茅搜之染女服也【郑曰茅搜染巾也　朱曰茅搜可以染绛】
　　出其东门二章章六句
　　野有蔓【音万】草思遇时也君之泽不下流民穷于兵革男女失时思不期而防焉
　　东莱曰君之泽不下流盖讲师见零露之语从而附益之
　　野有蔓草零露漙【徒端反】兮有美一人清婉【于阮反】兮邂【户懈反】逅【胡豆反】相遇适我愿兮
　　毛曰兴也野四郊之外蔓延漙漙然盛多也清眉目之间婉然美也邂逅不期而防　朱曰野有蔓草则零露漙矣有美一人则清婉矣邂逅相遇则得以适我愿矣【欧阳曰男女昏娶失时邂逅相遇于草野之间】
　　野有蔓草零露瀼瀼【如羊反】有美一人婉如清邂逅相遇与子偕臧
　　毛曰瀼瀼盛貌臧善也　朱曰与子偕臧犹言各得其所欲也
　　野有蔓草二章章六句
　　溱【侧巾反】洧【于轨反】刺乱也兵革不息男女相弃淫风大行莫之能救焉
　　范曰乐之淫者曰郑衞如有王者必放郑声然则乱关雎者莫如郑衞故郑诗终于乱之极者焉【前汉地理志云郑地右雒左沛食溱洧焉士狭而险山居谷汲男女亟聚防故其俗淫王曰羞恶之心莫不有之而其为至于如此者岂其人性之固然哉兵革不息男女相弃而无所于归也是以至于如此然则民之失性也为可哀君之失道也为可刺】
　　溱与洧方涣涣兮士与女方秉简【古顔反】兮女曰观乎士曰既且【子徐反】且往观乎洧之外洵【息旬反】訏【况于反】且乐【音洛】维士与女伊其相谑赠之以勺【时灼反】药
　　毛曰溱洧郑两水名涣涣春水盛也【郑曰仲春之时冰已释水则涣涣然　李曰説文云涣流散也盖春冰解释而流散也韩诗注曰郑国之俗三月上已之辰往溱洧雨水之上招魂续魄秉兰草以祓除不祥】简兰也【陆玑疏云其茎叶似药草泽兰广而长节节中赤髙四五尺汉诸池苑及许昌宫中皆种之可着粉中藏衣著书中辟白鱼】　郑曰既已也洵信也　毛曰訏大也勺药香草【陆玑疏曰今药草勺药无香气未审今何草　释文曰勺药韩诗云离草也言相离别赠此草也　黄曰古今注谓勺药可离唐本草可离江离也　东莱曰兰即今之兰勺药即今之勺药陆玑必指为他物盖泥毛公香草之言必欲求香于柯叶置其花而不论尔　陈曰勺药者溱洧之地富有之诗人赋物有所因也】男女相弃各无匹偶感春气并出托采芬芳之草而为淫佚之行郑曰女曰观乎欲与士观于寛闲之处士曰已观
　　矣未从之也女情急故使男往观于洧之外言其土地信寛大可乐也于是男则往也　朱曰士与女既相与戏谑又以勺药为赠所以结恩情之厚也
　　溱与洧浏【音留】其清矣士与女殷其盈矣女曰观乎士曰既且且往观乎洧之外洵訏且乐维士与女伊其将谑赠之以勺药
　　毛曰浏深貌殷众也　郑曰将大也
　　溱洧二章章十二句
　　郑国二十一篇五十三章二百八十三句

　　毛诗集解卷七
　　钦定四库全书
　　毛诗集解卷八
　　宋　段昌武　撰
　　齐
　　朱曰齐国名本少昊时爽鸠氏所居之地在禹贡青州岱山之隂潍淄之野周武王以封太公望【汉地理志云少昊之世有爽鸠氏虞夏时有季崱汤时有逢公柏陆商末有薄姑氏皆为诸侯国于此地至周成王时与四国共作乱成王灭之以封师尚父是为太公师古曰武王封太公于齐初未得爽鸠之地成王以益之也】东至于海西至于河南至于穆陵北至于无棣太公姜姓本四岳之后【孔曰齐世家云其先祖世为四岳佐禹有功封于吕或封于申姓姜氏望其后裔也武王平商而王天下封师尚父于齐营丘　孔曰汉地理志云齐郡临淄县师尚父所封也臣瓒按临淄即营丘也今齐之城内有丘即营丘淄水临其南及东以丘临水谓之临淄】既封于齐通工商之业便鱼盐之利民多归之遂为大国【曹曰及管蔡作乱成王乃使召公命太公曰东至于海西至于河南至于穆陵北至于无棣五侯九伯汝实征之齐由此得专征伐】今青齐潍淄等州是其地也【郑曰后五世哀公政衰荒淫怠慢纪侯谮之于周懿王使烹焉齐之变风始作　曹曰烹哀公而立其弟静是为胡公胡公徙都薄姑】
　　鸡鸣思贤妃也哀公荒淫怠慢故陈贤妃贞女夙夜警戒相成之道焉
