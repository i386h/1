<!-- { "loadSidebar": true } -->
　　董曰传曰百官官箴王阙【曹曰箴者治疾自微而达之也】此诗其司烜之属所为乎　程曰天下之事贵乎得中而可常是之谓宜茍以意之欲而已靡不勤于始而怠于终故其进鋭者其退必速宣王之于始不守法以治尽其力以勤于事固可知其不能于终也此所以方美其勤而遂以箴之也【陈曰君子有四时朝以聴政昼以访问夕以修今夜以安身于是乎节宣其气勿使有所壅闭湫底以露其体然后能有常而不变　黄曰使人爱君之深而欲全君于无过之地故因美而箴之】　孔曰此言美而箴之以下规诲为衰失之渐置斯干无羊于末见终善以隐之
　　夜如何其【音基】夜未央庭燎之光君子至止鸾声将将【七羊反】
　　孔曰其语声　胡曰説文云央中央也广雅云央极中也秦风云宛在水中央央亦中也二章云未艾三章云乡晨是从未央而至未尽从未尽而至乡明也【孔曰毛传言央旦者旦是夜屈之限言未央者谓夜未至旦非谓训央为旦王肃曰央旦未旦夜半是也】毛曰庭燎大烛也【孔曰庭燎者树之于庭燎之为明司烜云邦之大事共坟烛庭燎树于门外曰大烛门内曰庭燎郊特牲曰庭燎之百由齐桓公始也注云僣天子也庭燎之差公盖五十侯伯子男皆三十是天子庭燎用百古制未得而门要以物百枚并而纒束之今则用松苇竹灌以脂膏也释文曰在地曰燎执之曰烛】　王曰设庭燎者谓将朝也光者燎盛也【曹曰玉藻曰朝辨色始入君日出而视之盖辨色则羣臣入应门日出而后君乃视朝则门庭之内无事于设燎矣】晣晣则其衰也煇则其光散矣　毛曰君子诸侯也将将鸾镳声也　苏曰宣王将视朝不安于寝而问夜之早晚曰夜如何矣则对曰夜未央庭燎光【朱曰夜虽未央而庭燎光矣】朝者至而闻其鸾声矣　东莱曰宣王将朝而屡问其志虽勤然未能安定凝止跃然有喜事之心焉斯其所以不能常也【曹曰始焉中夜而起继而夜将尽乃起终焉将明而起魏郑公所谓渐不克终之意也】
　　夜如何其夜未艾庭燎晣晣【之世反】君子至止鸾声哕哕【呼防反】
　　王曰未艾者未及尽也【李曰左传秦后子曰一世无道国未艾也注曰尽也则艾为尽意】　朱曰晣晣小明也哕哕近而闻其徐行有节之声也
　　夜如何其夜乡【许亮反】晨庭燎有煇【音晖】君子至止言观其旂
　　朱曰乡晨近晓也有煇天明而光散也【又曰煇火气也天欲明而见其烟光相杂也】　郑曰上二章闻鸾声尔今夜乡明见其旂是朝之时也朝礼别色始入
　　庭燎三章章五句
　　沔【绵善反】水规宣王也
　　郑曰规者正圆之器也春秋传曰近臣尽规　孔曰物有不圆匝者规之使成圆人行有不周者规之使周备是匡谏之名
　　沔彼流水朝宗于海鴥【惟必反】彼飞隼【息尹反】载飞载止嗟我兄弟邦人诸友莫肯念乱谁无父母
　　毛曰兴也　孔曰沔然而满者彼流水也　郑曰诸侯春见天子曰朝夏见曰宗隼鹞属急疾之鸟　郑曰载则也兄弟邦人诸友同姓异姓之诸侯　孔曰水之趋海犹诸侯之朝天子　欧阳曰鴥彼飞隼载飞载止者言诸侯之来者如隼之或飞或止其或来或不来不可常　东莱曰诸侯之于天子如沔水之朝宗其常理也所以如飞隼载飞载止去来不常者其必有所以矣【曹曰宣王自废鲁武公长子括而立其弟懿公戯国人不从乃杀戯而立括宣王于是伐鲁立孝公诸侯从此不亲睦王室】嗟我兄弟邦人诸友固皆愿安宁莫肯念乱况谁无父母岂不顾惜乎然则其未服者盖必有甚不得已也此深规宣王使之自反也　段曰惩羹者得虀而吹畏暑者见月而喘厉王之祸极矣故当时见诸侯有去来不常之形而忧念废乱之意已迫嗟我兄弟邦人诸友叹当时之不思救乱纵不为踈逺计谁独无父母乎奈何独使我之忧也故此章曰莫肯念乱而下章曰念彼不迹他人不念而已则念也两章之后四句皆言意也
　　沔彼流水其流汤汤【失羊反】鴥彼飞隼载飞载念彼不迹载起载行心之忧矣不可弭忘
　　郑曰汤汤波流盛貌　毛曰不迹不循道也弭止也其流汤汤言放纵无所入也载飞载言无所定止也　孔曰念彼不循道之诸侯　李曰载起载行言其起居之不忘也不可弭忘言心之忧而不可忘也此皆作诗者忧之
　　鴥彼飞隼率彼中陵民之讹言宁莫之惩我友敬矣防言其兴
　　郑曰率循也讹伪也　毛曰惩止也　郑曰隼飞循陵阜者是其常也喻诸侯顺法度者　李曰当时诸侯有朝有不朝者如第二章念彼不迹则是不朝也如此言鴥彼飞隼率彼中陵则是朝王也　范曰凡为此诗者以防言其兴也　东莱曰前章言诸侯之不服者可忧如是则其服从者保持之尤不可不力也当诸侯向背未定之际有恪守侯度如中陵之隼者夫岂易得民之讹言乃欲诬污之宁可不深惩痛治以保持之乎若不惩之则诸侯皆不自坚各相语曰我友其敬戒矣防言其将兴矣虽为诸侯相语之辞实则规宣王当屏絶防慝使忠顺者安意肆志而无所惧也防人在朝乃诸侯疑畏之本故于卒章明言之
　　沔水三章二章章八句一章六句
　　鹤鸣诲宣王也
　　董曰此诗其师傅所作欤
　　鹤鸣子九臯声闻【音问】于野鱼潜在渊或在于渚乐彼之园爰有树檀其下维萚【音托】它山之石可以为错【七落反】朱曰鹤鸟名长颈竦身髙脚顶赤身白颈尾黒　陆疏曰鹤其鸣髙亮闻八九里　郑曰臯泽中水溢出所为坎自外数至九喻深逺也　范曰檀木之坚者是美木也　吕曰落叶秽杂【毛曰落萚也】　释文曰错砺石也　李曰鹤鸣二章殊无一句序也意其诗最为难晓　毛曰诲宣王求贤之未仕者鹤鸣于九臯声闻于野言身隐而名著也【郑曰喻贤者虽隐居人咸知之】良鱼在渊小鱼在渚【郑曰喻贤者乱世则隐治平则出】何乐于彼园之观乎萚落也尚有树檀而下其萚【郑曰此犹朝廷之尚贤者而下小人是以往也】错石也可以琢玉举贤用滞则可以治国【王曰易曰鸣鹤在隂其子和之子曰君子居其室出其言善则千里之外应之况其迩者乎与此意同　陈曰鹤鸣以比人君之声闻鱼以比贤鱼以时升降贤以道去就声闻善则贤者至如鱼之在渚也恶则贤者去如鱼之在渊也鱼潜而在渊则贤者去而之丘园矣可乐者有檀之美木也使其无檀其下有萚有谷不足美也君子犹以为乐者甚言贤者之无不善也它山之石诗人自谓也石贱而可以错利器犹言狂夫之言明主择焉此所以诲宣王也　曹曰宣王欲求贤者岂可以不修身乎在身者纎芥不善不可为而在人者不当求备犹彼园之所可乐以有植檀也然其下亦有萚与谷不以萚谷而弃檀也它山之石犹可以错利刃攻坚玉况贤者乎】　东莱曰此诗既不见所指诸家互有所长毛在众説之先恐其传有自　朱曰此诗之作不可知其所由然必陈善纳诲之辞也盖鹤鸣于九臯而声闻于野言诚之不可揜也鱼潜在渊而或在于渚言理之无定在也园有树檀而其下维萚言爱当知其恶也它山之石而可以为错言憎当知其善也由是四者引而伸之触类而长之天下之理其庶防乎
　　鹤鸣于九臯声闻于天鱼在于渚或潜在渊乐彼之园爰有树檀其下维谷它山之石可以攻玉
　　毛曰谷恶木也【陆疏云荆人谓之谷中州人谓之楮今江南人绩其皮以为布又捣以为纸】攻错也　程曰玉之温润天下之至美也石之粗厉天下之至恶也然两玉相磨不可以成器以石磨之然后玉之为器得以成焉犹君子之与小人处也横逆侵加然后修省畏避动心忍性増益预防而义理生焉道德成焉吾闻诸邵子云
　　鹤鸣二章章九句
　　祈父刺宣王也
　　范曰读诗至于庭燎未尝不叹古之君子爱其君之至也知其将失也则就其美而箴之箴之而不可则规之规之不可故鹤鸣诲之诲之不可然后祈父刺之然则刺其君者岂诗人之心哉盖不得已也夫有宣王之功而不至于文武此诗人之所惜也故其先后浅深之序如此
　　祈父予王之爪牙胡转予于恤靡所止居
　　毛曰祈父司马也职掌封圻之兵甲【郑曰书曰若畴圻父谓司马孔曰司马掌封畿兵甲古者祈圻畿同字得通用故此作祈尚书作圻　朱曰案左传襄十六年穆叔见中行献子赋圻父其字用酒诰若畴圻父之圻则知郑説有据也】　郑曰予我也　孔曰鸟用爪兽用牙此人自谓王之爪牙以鸟兽为喻也　郑曰转移也　毛曰恤忧也宣王之末司马职废戎为败【孔曰常武美宣王命程伯休父为大司马此诗所刺者盖休父卒后他人代之周语云宣王三十九年战于千畆王师败绩于姜氏之戎　曹曰宣王料民于大原人不足用司马乃驱此徒使从千畆之战事非素习遂败绩于姜氏之戎】　郑曰此责司马之辞也我乃王之爪牙之士当为王闲守之卫女何移我于忧使我无所止居乎谓见使从军也六军之士出自六乡法不取于王之爪牙之士【董曰案司马之属有司右虎贲旅贲皆奉事王之左右者也故司右曰凡国之勇力之士能用五兵者属焉虎贲曰掌先后王而趋以卒伍旅贲曰掌执戈盾夹王车此所谓爪牙者也　张曰禁卫天子之爪牙而使之逺戍是诗所谓转予于恤也古人容易出一句便不可及诗人造理深其辞尽难学】
　　祈父予王之爪士胡转予于恤靡所底【之履反】止
　　王曰爪士爪牙之士也　毛曰底至也
　　祈父亶不聪胡转予于恤有母之尸饔
　　毛曰亶诚也　刘曰尸主也　毛曰熟食曰饔　王曰劳役无有休息不得奉养而母反尸劬劳之事也东莱曰读是诗见宣王变古制者二焉前两章既
　　刺其以宿卫之士从征役矣末章复曰祈父亶不聪胡转予于恤有母之尸饔有亲老而无他兄弟其当免征役在古必有成法故责其不聪其意谓此法人皆闻之彼司马独不闻乎乃驱吾从戎使吾亲不免薪水之劳也责司马者不敢斥宣王也越勾践伐呉大狥于军曰有父母耆老而无兄弟者以告勾践亲命之曰我有大事子有父母耆老而子为我死子之父母将转于沟壑子为礼已重矣子归没而父母之世后若有事吾与子图之【魏公子无忌救赵亦令独子无兄弟者归养】勾践尚能辨此况周之盛时乎其有定制必矣太子晋谏灵王之辞曰厉始革典十四王矣又曰自我先王厉宣幽平而贪天祸至于今未弭宣王中兴之主也至与幽厉并数之其辞虽过观是诗所刺则子晋之言岂无所自欤
　　祈父三章章四句
　　白驹大夫刺宣王也
　　皎皎白驹食我苗絷【陟立反】之维之以永今朝所谓伊人于焉逍遥
　　释文曰皎皎洁白也马五尺以上为驹　孔曰苗宜云圃而云者以圃同地对则异名散则通　毛曰絷绊维系也【孔曰在后曰绊谓绊其足维谓系靷也】　郑曰永乆也朱曰伊人指贤者也　郑曰逍遥逰息也　毛曰宣王之末不能用贤贤者有乗白驹而去者　郑曰使食我中之苗我则绊之系之以乆今朝爱之欲留之【张曰白驹乗白驹之贤也不欲斥言车上之人故言车马言白者又以表洁白之意诗人欲得贤者来上其家故言白驹食其苗籗庶防絷之维之　朱曰托以其所乗之驹食我场苗而絷维之若后人留客而投其辖于井中也】　吕曰贤者将去而不留我犹愿絷维之以永今朝今夕而已【东莱曰知其不可乆留庶防得一日之欵以尽我心也】逍遥者徘徊少留之貌【苏曰逍遥不事事也虽逍遥犹愈于去耳】
