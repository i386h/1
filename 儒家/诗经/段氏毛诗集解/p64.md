<!-- { "loadSidebar": true } -->
　　毛曰爨饔爨廪爨也【孔曰祭祀之礼飨爨以煮肉廪爨以炊米少牢云饔爨在门东南北上廪爨在饔爨之北】踖踖言爨灶有容也【孔曰执爨灶之人皆踖踖然敬慎】丘曰为爼孔硕谓载牲体于爼甚大也　郑曰燔燔肉也炙肝炙也【孔曰量人云凡祭祀制其从献脯燔之数然言从献者谓既献酒即以此燔炙从之知燔肉炙肝者特牲主人献尸賔长以肝从主妇献尸兄弟以燔从彼燔同则彼肝与此炙同燔者火烧之名炙者逺火之称以难熟者近火易熟者逺之故肝炙而肉燔也　东莱曰为爼孔硕谓荐熟也或燔或炙谓从献也郑氏以为一事误矣燔肉与炙肝岂得谓之孔硕乎】君妇谓后也【孔曰凡适妻称君妇故妾称之为女君也】　毛曰莫莫言清穆而敬至也孔曰九嫔賛后荐彻豆笾是后主共笾豆由后能清静笃敬故能为豆甚多若简躁不恭则不能也　毛曰豆谓内羞庶羞也【孔曰以言孔庶则非一故为兼二羞也有司彻云宰夫羞房中之羞司士羞庶羞注云房中之羞其笾则糗饵粉餈其豆则食糁食庶羞羊臐豕膮皆有胾醢房中之羞内羞也彼大夫賔尸尚有二羞明天子之正祭有二羞矣天子庶羞百有二十品内羞亦多矣】　朱曰为賔为客言既以豆献尸又与賔客相献酬也【曹曰二羞品物甚众非特以供祭祀而已祭终有燕及賔尸之礼不可以不豫备也尸饮五以王爵献卿尸饮七以瑶爵献大夫尸饮九以散爵献士至羣有司皆以齿　孔曰或以为三章别陈绎祭賔尸之事而知不然者以此篇上下共论一祭首尾连接则所用必广其文不主绎也】　郑曰始主人酌賔为献賔既酢主人主人又自饮酌賔曰醻至旅而爵交错以徧【孔曰特牲少牢皆有其事】　毛曰东西为交邪行为错郑曰卒尽也　毛曰度法度也　郑曰古者于旅
　　也语　朱曰获得其宜也　毛曰格来也酢报也孔曰执爨有俯仰之容君妇有清静之徳爼豆肥美献酬得法以事鬼神鬼神安之报以多福　孔曰三章献酬笑语事在祭末当处嘏辞工祝之下今在先者以献酬是賔客之事因说羣臣助祭而言之耳坊记子云七日戒三日斋承一人焉以为尸过之者趋走以教敬也醴酒在室醍酒在堂澄酒在下示民不淫也尸饮三众賔饮一示民有上下也因其酒肉聚其宗族以教民睦也故堂上观乎室堂下观乎上诗云礼仪卒度笑语卒获　东莱曰味坊记之言则三代之祭祀洋洋乎其可识矣【以下原阙】







<经部,诗类,段氏毛诗集解,卷二十>
　　【少宰云主人出立于阼阶上西面是尊者出稍逺也此云徂位明逺于大夫故知至堂下也特牲少牢皆西面故知天子之位亦西面也】　毛曰致告告利成也【少牢注云利犹养也成毕也言孝子之养礼毕　孔曰特牲告利成即云尸谡祝前主人降少牢祝告利成即云祝入尸谡主人降几若此之二者皆祝告主人以利成是致尸意也孝子之事尸有尊亲及賔客之义命当由尊者出让当从賔客来礼毕义由于尸非主人所当先　东莱曰孔氏论特牲少牢礼祝致尸意告主人以利成之说既得之矣其下又云天子尊节文备祝先致尸意于主人乃致主人意告尸此乃牵合以附郑说初无据也】郑曰具皆也【孔曰言皆醉者所祭羣庙非止一神故也】　朱曰鬼神无形言
　　其醉而归者诚敬之至如见之也　毛曰皇大也朱曰皇尸者尊称之也　郑曰载则也　孔曰鸣鼓钟以送尸谓奏肆夏也【大司乐尸出入奏肆夏】　郑曰尸节神者也神醉而尸谡送尸而神归【释文曰谡起也　孔曰尸与神为节度者也神无形故尸象焉　曹曰少牢馈食礼云尸谡主人降拜于阼阶东西面祝先尸从遂出于庙门】废去也尸出而可彻诸宰彻去诸馔君妇笾豆而已【孔曰周礼九嫔云祭祀賛后彻豆笾然周礼宰夫无彻馔之文膳夫彻王之胙爼最尊也其余则其属彻之然则言诸宰者以膳夫是宰之属官膳夫上士二人中士四人下士八人故言诸也】祭祀毕归賔客之爼同姓则留与之燕所以尊賔客亲骨肉也【孔曰特牲少牢礼皆曰祝执其爼以出是归賔客之爼也又特牲曰祝命彻胙爼豆笾设于东序下所以留同姓燕也　曹曰自尸祝至兄弟之庶羞宗子以与族人燕饮于堂内賔宗妇之庶羞主妇以燕饮于房亲之义也】　孔曰此受嘏之后言祭毕告利成送尸彻馔与同姓燕之事
　　乐具入奏以绥后禄尔殽既将莫怨具庆既醉既饱小大稽首神嗜饮食使君寿考孔惠孔时维其尽之子子孙孙勿替【天帝反】引之
　　毛曰绥安也将行也　郑曰小大犹言长幼也　董曰稽首谓头拜至地也　郑曰惠顺也甚顺于礼甚得其时　尔雅曰替废引长也子子孙孙引无极也孔曰上章云备言燕私故此章即陈燕私之事祭
　　时在庙燕当在寝故言祭时之乐皆复来入于寝而奏之【又曰燕祭不得同乐而云皆入者歌咏虽异乐器则同故皆入也　朱曰凡庙之制前庙以奉神后寝以藏衣冠祭于庙而燕于寝】朱曰且于祭既受禄矣故以燕为将受后禄而绥之也【郑曰骨肉欢而君之福禄安】尔殽既进与燕之人无有怨者【刘曰莫有怨而不足者】而皆欢庆醉饱稽首而言曰向者之祭神既嗜君之饮食矣【曹曰凡祭必欲其飨之故工祝致告宗族具庆皆以神嗜饮食归美焉】是以使君寿考也又言君之祭祀甚顺甚时无所不尽【董曰维其尽之则内尽志外尽物】子子孙孙当不废而引长之也【尔雅注云世世昌盛长无穷是勿废长行之】　孔曰神嗜饮食以下是庆辞也
　　楚茨六章章十二句
　　信南山刺幽王也不能修成王之业疆理天下以奉禹功故君子思古焉
　　刘曰天下之土昔为水之所汨而禹决九川距四海濬畎浍距川暨稷播奏庶艰食烝民乃粒万邦作乂弼成五服至于五千州十有二师外薄四海咸建五长是田法成于禹稷乆矣夏道衰微而公刘绍兴后稷之业商道废坠而太王王季绪理公刘之遗文武既有天下而周公辅弼成王广五服为九服推后稷之法以践禹功而遂成畎浍于天下至于幽王政烦赋重田莱多荒饥馑降丧民卒流亡则畎浍不修于天下是以夫间之遂不距于沟畛下之沟不距于洫涂下之洫不距于浍道下之浍不距于川路下之川不距于海是所谓不能修成王之业疆理天下以奉禹功也疆理者川自六乡而距于海路自荒服而达于畿之谓也【东莱曰刘氏释序之意善矣但诗之曽孙盖泛指周之盛王周自后稷教民播种故诗言后王务农者皆本之后稷而谓之曽孙也】
　　信彼南山维禹甸【田见反】之畇畇【音匀】原隰曽孙田之我疆我理南东其畆
　　董曰南山终南山也　毛曰甸治也【郑曰禹治而丘甸之六十四井为甸甸方八里居一成之中成方十里出兵车一乗以为赋法　孔曰四井为邑四邑为丘四丘为甸丘十六井甸六十四井也知方八里者以孟子云方里而井计之则邑方二里丘方四里甸方八里也匠人既云十里为成即云成间广八尺深八尺谓之洫是甸在其中傍一里以治洫成出兵车十乗为七十五人而左传説夏少康有田一成有众一旅十里有五百人者计成方十里其地有九百夫之田授民田有不易一易再易通率二而当一有四百五十人矣其中土地差多则容得五百人也传说少康尽举大数故与出赋异禹尽力乎沟洫与匠人井间有洫同也畎浍距川与匠人田间有浍専达于川同也是则丘甸之法禹之所为　曹曰禹尝曰予决九川距四海濬畎浍距川暨稷播奏庶艰食鲜食烝民乃粒万邦作乂水土既平稷乃得敎民蓺五谷是稷之功因于治水故孟子以为禹稷同道至成王能遵后稷之业以终禹之功乃井牧其田野什伍其人民而田制备矣故诗系后稷之言而谓曽孙为成王也】畇畇垦辟貌【孔曰垦耕其地辟除草莱以成柔田也释训云畇畇田也】　毛曰髙平曰原下湿曰隰　孔曰曽者重也自曽祖以至无穷皆得称曽孙　王曰疆者为之大界理者衡从其沟涂【刘曰疆谓有夫有畛有涂有道有路以经界之也理者谓有遂有沟有洫有浍有川以疏通之也】　毛曰南东或南或东【刘曰其遂东入于沟则畆南矣其遂南入于沟则畆东矣　王曰或南或东各顺地势所宜言南以庐在其北而乡南故也言东以庐在其西而乡东故也】　孔曰信乎彼南山之野本禹所治【董曰雍州之小荆岐既旅终南惇物则禹固治之矣　刘曰周京于镐南距于山其田独广也　曹曰郑氏谓丘甸之法自禹已然按禹贡王畿谓之甸服者主为天子服治田而已其货财贡赋则咸取则于三壤未有丘甸之法也至周而后丘甸之法行于侯服之外盖可考也】　朱曰将言原隰垦辟之事故推其始　王曰言信彼者以见幽王之时王政衰矣不明乎得失之迹者闻有道先王之事则疑其不能如彼故也　曹曰于禹言南山见其治水之功大也于曽孙言原隰见其井田之制备也　左传齐国佐曰先王疆理天下物土之宜而布其利故诗曰我疆我理南东其畆刘曰南东其畆者顺地势及水之所趋也
　　上天同云雨【于付反】雪雰雰【芬云反】益之以霡【音麦】霂【音木】既优既渥既霑既足生我百谷
　　尔雅曰冬为上天　朱曰同云云一色也将雪之候如此　毛曰雰雰雪貌　尔雅曰小雨谓之霡霂毛曰丰年之冬必有积雪　郑曰冬有积雪春而益之以小雨润泽则饶洽【陆曰三农之亊雪则欲盛而徧故于雪言雰雰雨则欲微而润故于雨言霡霂　曹曰季冬行夏令则时雪不降当冬而雪至春而益以霡霂之小雨无愆阳无伏隂二气既和万物得矣】　曹曰谷之别五而已而其属有百者盖五谷乃种之美者也然水旱凶荒未必皆收故凡草木之实可以备凶荒水旱而充民食者亦咸务焉故称百谷也
　　疆场【音亦】翼翼黍稷彧彧【于六反】曽孙之穑以为酒食畀我尸賔寿考万年
　　毛曰埸畔也【前汉书张晏注至此易主故曰易】　孔曰翼翼然闲整毛曰彧彧茂盛貌　郑曰敛获曰穑畀予也　丘曰与尸谓献熟食并酌齐献尸是也与賔谓助祭之賔酌齐献尸尸因酌以酢賔并祭末燕同姓于燕寝是也此祭始终用酒食之事　刘曰疆场翼翼谓八家一井各有疆埸万井纵横左右翼翼也黍稷彧彧谓万井棊布广野彧彧成文也曽孙之穑以为酒食畀我尸賔【曹曰厚尸賔所以重先祖也】寿考万年者公田所收以为酒食祭祀隂阳和万物遂而人心欢悦以奉宗庙则神降之福故寿考万年也
　　中田有庐【力居反】疆埸有是剥是菹【侧居反】献之皇祖曽孙寿考受天之祜
