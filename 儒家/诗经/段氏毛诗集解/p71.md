<!-- { "loadSidebar": true } -->
　　毛曰卬我也木曰豆瓦曰豋豆荐菹醢也豋大羮也【孔曰释噐云木豆谓之豆瓦豆谓之豋天官醢人掌四豆之实皆有葅醢是豆为荐羞葅醢也公食大夫礼云大羮湆不和实于豋是豋为盛大羮也大古之羮不调以盐菜湆者肉汁也　王曰释之烝之簠簋尊爵之实也羝俎实也豆豋则实以葅醢大羮之噐也或言其噐或言其实亘相备也】　郑曰始升其馨香始上行也居安也歆飨也【董曰传曰鬼神食气谓之歆】胡何也　朱曰臭香也　郑曰亶诚也　毛曰迄至也　王曰我今盛于豆豋谓周室尊祖以配天之祭也【李曰前章言后稷肇祀为祭宗庙此章言后世既有天下郊天配以后稷也先儒谓后稷祀天殊不知鲁郊上帝成王之赐伯禽之受皆非礼也而谓尧与稷亦然乎　董曰先儒谓后稷得祭天者二王之后也后稷于舜不得为二王之后况主尧祀者虞賔既立岂后稷得祀天耶】　曹曰大羮不和陶瓦无文至薄也【王曰于郊祀言豆豋则不以多品为贵也】然其香始升而上帝则居然歆之【朱曰言应之疾也】胡气臭而信能若是乎【郑曰何芳臭之诚得其时乎　朱曰此何但芳臭之荐信得其时哉盖自后稷之肇祀则庻无罪悔以得至于今】自后稷肇祀宗庙社稷以来世修其业是以上天眷顾无穷也【曽曰自后稷肇祀以来前后相承兢兢业业惟恐有一罪悔获戾于天阅数百年而此心不易故曰庻无罪悔以迄于今言周人世世用心如此也】　李曰因郊天之际而念后稷之始得百谷以肇祀　曹曰天相后稷以稼穯之道后稷能奉天意而成之民被无穷之泽则后稷自当配天非由子孙有天下始膺推尊之礼也
　　生民八章四章章十句四章章八句
　　行苇忠厚也周家忠厚仁及草木故能内睦九族外尊事黄耉养老乞言以成其福禄焉
　　黄曰周家忠厚仁及草木乃合言周家之君而非谓成王也自故能以下则言成王因其祖宗之忠厚而能以忠厚继之也故能盖因彼而能此之辞惟周家世积忠厚则成王之所以耳闻目见者皆忠厚之事也薰陶渐渍者皆忠厚之风也其所躬行其所发见者岂能外此而为治乎内睦而尽其欢外尊事而尽其敬此皆忠厚之遗余也　东莱曰自周家忠厚以下论成周盛德至治则得之然非此诗之义也意者讲师见序有忠厚之语而附益之欤【朱曰序以诗有勿践行苇而曰仁及草木有以祈黄耉而曰尊事黄耉养老乞言则序之误也】
　　敦【徒端反】彼行苇牛羊勿践履方苞方体维叶泥泥【乃礼反】戚戚兄弟莫逺具尔
　　朱曰兴也　毛曰敦聚也【朱曰勾萌之时】行道也　孔曰释草云苇葭也初生为葭长大为芦成则名为苇　朱曰勿戒止之辞也　丘曰苞抱箨也　郑曰体成形也　毛曰叶初生泥泥【朱曰柔泽貌】戚戚内相亲也【孔曰亲亲起于心内故言内相亲　东莱曰毛氏以戚戚为内相亲惟体之深者为能识之】　郑曰莫无也【朱曰莫犹勿也】具犹俱也　苏曰尔近也　郑曰敦敦然道旁之苇牧牛羊者母使躐履折伤之　李曰此苇方苞方体其叶又泥泥而美又孰忍伤之哉　陈曰兄弟不可相逺　东莱曰敦彼行苇方苞方体维叶泥泥其可使牛羊践履之乎戚戚兄弟其可踈逺而不亲近之乎忠厚之意蔼然见于言语之外矣【朱曰此方其开宴设席之初而慇懃笃厚之意蔼然已见于言语之外矣】下章之燕乐皆所以乐乎此也
　　或肆之筵或授之几肆筵设席授几有缉【七习反】御毛曰肆陈也　郑周礼注曰铺陈曰筵借之曰席【孔曰在下为铺陈在上人所蹈籍故在下者称筵在上者称席】毛曰设席重席也　郑曰缉犹续也御侍也【毛曰缉御踧踖之容也】刘曰肆之筵所以行燕礼也授之几者优尊也【李曰重席者即周官司几筵所谓设筦筵加缫席蒲筵加筦席重席是也　郑曰年稚者为设筵而已老者加之以几　曹曰几尊者所凭以为安】郑曰老者既为设重席授几又有相续代而侍【刘曰更其仆御所以优老不暂阙其侍从也主曰缉之则御者得以更劳逸】　陈曰非特肆筵而已又有重席非特授几而已又有侍御之人
　　或献或酢洗爵奠斝【古推反】醓【他感反】醢以荐或燔或炙嘉殽脾臄【渠略反】或歌或咢【五洛反】
　　毛曰斝爵也夏曰醆殷曰斝周曰爵【孔曰谓之斝者明堂位注谓画禾稼也】　苏曰醓醢盖醢之多汁者也【郑曰荐之礼韭葅则醓醢也　孔曰醓肉汁也盖用肉为醢特有多汁故以醓为名其无汁者自以所用之肉鱼鳫之属为之名也醢所以擩葅礼笾豆偶有醢必有葅醢人云朝事之豆韭葅醓醢是也】　郑曰燔用肉炙用肝毛曰臄函也【孔曰服防通俗云口上曰臄口下曰函　説文云函舌也又云口里肉也】
　　歌者比于琴瑟也【孔曰经传诸言歌者皆以和之】徒击鼓曰咢郑曰进酒于客曰献客答曰酢主人洗爵醻客客受而奠之不举也【孔曰所洗所奠一物也仪礼饮觯者亦云卒爵是爵为总称作诗者因洗奠之别变其文耳　曹曰按文王世子曰若公与族人燕则异姓为賔膳宰为主人异姓为賔者以同姓无相賔客之道也膳宰为主人者以君尊不亲献酒也如是则献与酢皆非宗族亲行之礼推诸侯以见王者当亦然耳斝商爵也举商爵者见周之亲亲尚矣】　孔曰于献酒之时则用醓醢以荐之或燔其肉或炙其肝以为羞所谓嘉殽则脾之与臄【曹曰脾与臄以为嘉羞故谓之嘉殽】酒殽既备又作乐助欢　曹曰由亲亲而后尊贤由尊贤而后敬老此二章序亲亲也
　　敦【音雕】弓既坚四鍭【音侯】既钧舎【音舍】矢既均序賔以贤毛曰敦弓画弓也天子敦弓【孔曰敦与雕古今字之异雕是画饰之义弓人为弓惟言用漆不言画则漆上又画之　李曰荀子云天子雕弓诸侯彤弓大夫黒弓何休公羊注亦曰天子雕弓诸侯彤弓大夫婴弓士虑弓此言敦弓即所谓天子雕弓也】　尔雅曰金镞剪羽谓之鍭【孔曰方言云关西曰箭江淮谓之鍭则鍭者鐡镞之矢名也　后汉南蛮传其民户出鸡羽三十鍭】　毛曰鍭矢参亭【孔曰鍭是矢参亭者也矢人为鍭矢三分一在前二在后彼注云三订之而平者前有鐡重也四矢皆轻童钧亭故言四鍭既钧】　郑曰舍释也【孔曰释谓既射放矢也】　丘曰均徧也谓四鍭徧释之射以中多者为贤【乡射礼曰若右胜则曰右贤于左若左胜则曰左贤于右】　朱曰既燕而射以为乐也【孔曰王肃以此为燕射于燕旅酬之后乃为之】　郑曰序賔以贤谓以射中多少为次序　东莱曰此两章郑以为将养老大射择士王肃以为燕射以诗之所序考之仪礼王肃之说是也孔頴逹难王肃燕射之说谓燕射旅酬之后乃为之不当设文于曾孙维主之上岂先为燕射而后酌酒哉遂从郑氏以为大射抑不知此篇乃成周燕宗族兄弟之诗非大射择士时也按仪礼燕射如乡射之礼射虽毕而饮未终举觯无筭爵献酌尚多言酌大斗祈黄耉于既射之后亦岂不可乎然学者读此诗当深挹顺弟和乐之风以自陶冶若一一拘牵礼文则其味薄矣
　　敦弓旣句【古豆反】旣挟【子协反】四鍭四鍭如树序賔以不侮孔曰旣句是引满时也【又曰彀与句字虽异音义同説文云彀张弓也二京赋曰雕弓斯彀】　郑曰射礼搢三挟一个言已挟四鍭则已徧释之【孔曰搢者揷也挟谓手挟之射用四矢故揷三于带间挟一以扣而射也射礼毎挟一矢今言挟四鍭故知己徧释之也按大射礼搢三挟一个谓卿大夫若其君则使人属矢不亲挟也】　丘曰四鍭如树言皆着于侯如以手植之也【曹曰言其巧且力也】　朱曰不侮不以中病不中者也射以中多为隽以不侮为德【朱曰不侮敬也令弟子辞所谓无怃无傲无偝立无逾言者也】　东莱曰四鍭旣钧泛言射者也故继之曰序賔以贤四鍭如树専言胜者也故继之曰序賔以不侮　曹曰此二章序尊贤也若公与族人齿族食世降一等则不以贤否为序故知其为尊贤耳
　　曾孙维主酒醴维醹【如主反】酌以大斗以祈黄耉
　　毛曰曾孙成王也【朱曰此诗作于成王之时则盖谓成王也而説者于他诗所谓曾孙皆以为成王则误矣】　王曰醴酒正所谓醴齐也成而汁滓相将如今甜酒也以养老故兼设甜酒　毛曰醹厚也【说文曰醹厚酒也】大斗长三尺也【孔曰谓其柄也汉礼噐制度注勺五升径六寸长三尺是也】孔曰祈训为求黄黄髪也耉老也　王曰序賔以贤人以不侮矣而为之主者则曾孙也【孔曰周之先王皆亲亲而敬老成王承先王之法度而为主人言曾孙明先王亦然也】曹曰三章言燕族人故以膳夫为献主此章言养老养老必成王亲之故复言曾孙维主也　李曰成王之为主人而酒醴皆厚矣遂酌以大斗以祈求黄耉而乞言也【朱曰祈黄耉颂祷之辞按古噐物欵识多此语如云用蕲万寿用蕲眉寿永命多福用蕲眉寿万年无疆皆此类也　王曰以祈黄耉则序所谓养老乞言也】　东莱曰酌大斗而祈黄耉饮之也颂祷与乞言皆在其中矣不必专指一端也
　　黄耉台背以引以翼寿考维祺以介景福
　　毛曰台背大老也【郑曰台之言鲐也大老则背有鲐文　舎人曰老人气衰皮肤消瘠背若鲐鱼也】董曰引谓引之以美翼谓辅翼之也　毛曰祺吉也　释文曰介大也　郑曰景福大福也　东莱曰前章言成王厚酒醴以酌黄耉此章言黄耉相导左右成王庻其登寿考而介景福也　段曰此诗毛氏七章二章章六句五章章四句郑氏析为八章以文考之当从毛氏一章以行苇兴兄弟冝作六句二章言陈设宜作四句三章言燕乐宜作六句后四章则不可增损毛郑所同也
　　行苇七章一章六句次章四句三章六句后四章章四句
　　旣醉太平也醉酒饱德人有士君子之行【下孟反】焉丘曰成王之时天下太平无所施为但燕羣臣而已陈曰君臣沉湎于上而天下之民谷粟不继饥穷
　　无聊朝夕相聚欲为戎首君虽有酒岂能独乐夫惟民俗安靖于下君臣肃恭于上于是因祭祀之余旅酬徧及非夫太平之时能若是乎　东莱曰醉酒饱德以下皆讲师附益之辞　朱曰序亦与诗不协疑此诗乃族人相燕答行苇之诗若小雅之天保云耳族人亲亲故所以祝王皆室家子孙之事
　　旣醉以酒旣饱以德君子万年介尔景福
　　朱曰德王之德也　郑曰君子斥成王也　朱曰尔亦指王也　郑曰景大也　苏曰周自文武至于成王而天下平无所复事故君子作诗言王与羣臣祭毕而燕于寝旅酬至无筭爵醉之以酒而饱之以德【吕曰既饱以德熟观是礼而有得也　陈曰燕接之间恩泽充足故言旣饱以德　黄曰闻醉酒之能败德未闻醉酒之能饱德也孔子曰吾食于少施氏而饱少施氏食我以礼　段曰孔子之所以饱者以待已有礼也至食于季氏不食肉而饱其待已不以礼耳】　曹曰君子万年介尔景福此羣臣祝君之辞也
　　旣醉以酒尔殽旣将君子万年介尔昭明
　　郑曰殽俎实也【孔曰归俎者以牲体实之于俎也楚茨篇为俎孔硕或燔或炙　国语晋献公令司正实爵与史苏曰赏女以爵罚女以无殽】　毛曰将行也【朱曰亦奉持而进之意黄曰以将其厚意之将】王曰昭明明德也　李曰成王之待臣下如此故欲其君有万年之夀　孔曰天又光大汝成王与之以昭明使之永作明君也【丘曰谓其志虑也　黄曰犹锡王勇智之意　曹曰老将至而耄及之古人所病天既锡成王以夀考又助之以昭明则受福无穷】
　　昭明有融高朗令终令终有俶公尸嘉告
