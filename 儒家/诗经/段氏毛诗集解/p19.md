<!-- { "loadSidebar": true } -->
　　【郭璞曰广雅云雉之羽也　乐书曰乐师所谓羽舞者翟羽可用为仪执之以舞所以为蔽翼者也古者王后之路重翟则重其羽而不厌厌翟则次其羽而不重翟不厌以羽饰之而已然则羽舞亦不过习羽而已春秋之时隠公问羽数于众仲众仲曰天子用八诸侯用六大夫四士二或以羽配旄记所谓饰以羽旄是也或以旄配狄记所谓旄狄以舞之是也或以翟配籥简兮之诗是也】又曰赫赤貌渥厚渍也　朱曰赭赤色也言其顔色之充盛也公言锡爵即仪礼燕饮而献工之礼也【毛曰祭有畀煇胞翟阍寺者惠下之道见惠不过一散　郑曰散受五升】　程曰此章又言才艺之美有力如虎才武也执辔如组艺也言其艺如此非在公庭见之也　孔曰执籥秉翟而舞文舞也【程曰左执籥而右秉翟言其能之备也】　郑曰硕人容色赫然如厚傅丹君徒赐其一爵而已【程曰锡之以爵劳贱者之道也　曹曰其赭然发于面色者徒沾巵酒之赐而已　朱曰以硕人而得此则亦辱矣乃反以其赉予之亲洽为荣而夸美之亦玩世不恭之意或曰渥赭慙而色变之貌　又曰此二章皆反覆道贤者之美而不得其所亦可见矣】
　　山有榛【侧巾反】隰有苓【音零】云谁之思西方美人彼美人兮西方之人兮
　　毛曰榛木名【陆疏曰榛栗属其子小似柿子表皮黒味如栗】下湿曰隰苓大苦【孔曰孙炎曰本草云苓今甘草也蔓延生叶似荷青黄其茎赤有节节有枝相当或云苓似地黄】西方王室【王曰衞在王室之东　东莱曰西方指西周也晋语齐姜氏引西方之书韦昭以为周亦西周也】　东莱曰周既东迁而衰每思其全盛之时文献之美也作诗者叹硕人之贤谓山则有榛隰则有苓惟西周然后有此等人物也云谁之思西方美人见硕人而慨然有怀西周之贤士大夫也彼美人兮西方之人兮指硕人也叹美其真西周之人而非今世之人也江左诸人喜言中朝名臣亦此意也陈曰简贤以具舞既舞而锡爵是以俳优蓄之也虽然君不吾用而茍焉以供舞宜去矣而顾以甚武之力甚文之伎甚盛之容相从于鄙事何也孟子曰往役义也往见不义也召之舞则舞其知往役之义欤故君子诎其身不诎其道辱于身不辱于礼猎较则可少贬则不可牧羊则可降节则不可简兮之贤其知此也欤　黄曰周之士也贵秦之士也贱贵贱在周秦而不在士贤者而仕伶官非特为贤之耻而实衞之耻
　　简兮三章章六句
　　泉水衞女思归也嫁于诸侯父母终思归宁而不得故作是诗以自见也
　　郑曰国君夫人父母在则归宁没则使大夫宁于兄弟　杨曰衞女思归发乎情也其卒也不归止乎礼义也圣人着之于经以示后世使知适异国者父母终无归宁之义则能自克者知所处矣
　　毖【悲位反】彼泉水亦流于淇有怀于卫靡日不思娈彼诸姬聊与之谋
　　毛曰兴也泉水始出毖然流也【吕曰泉水即今卫州共城之百泉也淇水出相州林虑县东流泉水自西北来注之故曰亦流于其而竹竿诗言泉源在左淇水在右者盖主山而言之相衞之山东面故以北为左南为右】娈好貌诸姬同姓之女　朱曰言毖然之泉水则亦流于淇矣我之有怀于衞则亦无日而不思矣是以即诸姬而与之谋为归衞之计东莱曰诸姬非必俱嫁于此国盖有所思而欲与
　　亲者谋乃人情之常非必真得相见也
　　出宿于泲【子礼反】饮饯【音浅】于祢【乃礼反】女子有行远【于万反】父母兄弟问我诸姑遂及伯姊
　　毛曰泲地名祖而舎軷饮酒于其侧曰饯重始有事于道也祢地名父之姊妹称姑先生曰姊　王曰泲祢盖父母之国地名欲归则又思嫁时出宿饮饯相与诀而之夫家　朱曰追言其始嫁时已远其父母兄弟矣况今父母既终而复可归哉　杜预左注衞女思归而不得故愿致问于姑姊
　　出宿于干饮饯于言载脂载舝【胡瞎反】还【音旋】车言迈遄【市専反】臻于衞不瑕有害
　　朱曰干言地名适衞所经之地也脂以脂膏涂其舝使滑泽也舝车轴也【孔曰车不驾则脱其舝将行设之　释文曰舝车轴头金也】毛曰遄病臻至也　郑曰瑕犹过也【张曰瑕与遐字同言不大】
　　【有害】　东莱曰还车犹言囘辕不必云嫁时所乘之车也不瑕有害谓归衞不为过差有害自恕之辞也
　　我思肥泉兹之永叹思须与漕我心悠悠驾言出游以冩我忧
　　毛曰所出同所归异为肥水【尔雅曰归异出同流肥】　郑曰兹此也自衞而来所渡水故思此而长叹思须与漕自衞而来所经邑故又思之既不得归宁且欲乘车出游以除我忧　朱曰悠悠思之长也　毛曰冩除也泉水四章章六句
　　北门刺仕不得志也言衞之忠臣不得其志尔
　　张曰此诗忠臣所自作也【杨曰忠信重禄所以劝士也衞之忠臣至于窭贫莫知其艰则无劝士之道仕之所以不得志也先王视臣如手足岂有以事敦遗之而不知其艰哉然不择事而安之无怼憾之辞知其无可奈何而归之于天所以为忠臣也】
　　出自北门忧心殷殷终窭且贫莫知我艰已焉哉天实为之谓之何哉
　　尔雅曰殷殷忧也　李曰尔雅云窭贫也兼言之以见其贫之甚也　张曰出自北门是游息偶出北门因有此言也【毛曰北门背明向隂　朱曰衞之忠臣不得其志因行出北门而有所感心为之忧慇慇然盖出北门背明向隂亦处乱世事暗君之道也】诗怨则怨矣然归之于命曰已焉哉天实为之谓之何哉【郑曰诗人事君无二志故自决归之于天】
　　王事适我政事一埤【避支反】益我我入自外室人交徧讁【知革反】我已焉哉天实为之谓之何哉
　　郑曰王事国有王命役使之事【孔曰王事不必天子事直以行役战伐皆王家之事】　苏曰政事国之政事　毛曰适之埤厚也讁责也　朱曰王事既适我矣政事又一埤益我其劳如此而窭贫之甚室人无以自安而交徧讁我则其困于内外极矣【范曰关雎之化行则妇人能闵其君子至衰世则室家日见而有不知其心者】
　　王事敦我政事一埤遗【唯季反】我我入自外室人交徧摧【徂囘反】我已焉哉天实为之谓之何哉
　　释文曰敦韩诗云敦廹也　毛曰遗加也摧沮也北门三章章七句
　　北风刺虐也衞国并为威虐百姓不亲莫不相携持而去焉
　　程曰序谓百姓不亲相携而去乃述当时之事然考诗之辞乃君子见几而作相招无及于祸乱者也君子全身远害唯恐去之不速故其辞廹切其虚其邪旣亟只且是也
　　北风其凉雨【于付反】雪其雱【普康反】惠而好【呼报反】我携手同行其虚其邪【音徐】旣亟【纪力反】只且【子余反】
　　毛曰兴也北风寒凉之风【程曰四时之风春而自东则生物也夏而自南则养物也秋而自西则成物也冬而自北则杀物也以北风之杀害万物故以兴】雱盛貌惠爱也　程曰虚寛貌邪缓也雍容之状　毛曰亟急也程曰只且辞也　苏曰北风而又雨雪其虐甚矣
　　朱曰言衞之君臣威虐已甚将与其所好去而避之郑曰邪读如徐其威仪虚徐也　程曰言尚可寛
　　容徐缓乎既急也哉
　　北风其喈【音皆】雨雪其霏【芳菲反】惠而好我携手同归其虚其邪既亟只且
　　毛曰喈疾貌霏甚貌【刘曰喈风声疾也霏雪落急也】归归有德也
　　莫赤匪狐莫黒匪乌惠而好我携手同车其虚其邪旣亟只且
　　程曰同车亦偕行耳但卒章辞意益迫切同车有已驾之意莫赤者匪狐乎莫黒者匪乌乎以其色则知其物矣岂难辨哉观其为政之道则知暴虐祸难将及于人矣【范曰见防而作者哲人也见着而作者凡民也衞大为威虐如此而犹不去则是不辨狐赤而乌黒也】　东莱曰惠而好我携手同行盖泉涸鱼相与处于陆相喣以湿相濡以沫之时也同车不必指贵者特协韵耳
　　北风三章章六句
　　静女刺时也衞君无道夫人无德
　　静女其姝【赤朱反】俟我于城隅爱而不见搔【苏刀反】首踟【直知反】蹰【直诛反】
　　毛曰静贞静也女德贞静而有法度乃可説也姝美色也【郑曰女徳贞静然后可畜美色然后可安】　张曰后宫西北邃城隅俟我幽闲念彼姝【吕曰古之人君夫人媵妾散处后宫城隅者后宫幽闲之地也女有静徳又处于幽闲而待进御此有道之君所好也】
　　静女其变贻我彤管彤管有炜【于鬼反】説【音悦】怿【音亦】女美毛曰既有静徳又有美色又能遗我以古人之法可以配人君也古者后夫人必有女史彤管之法【郑曰彤管笔赤管也】史不记过其罪杀之后妃羣妾以礼御于君所女史书其日月授之环以进退之生子月辰则以金环退之当御者以银环进之着于左手旣御着于右手事无大小记以成法炜赤貌　朱曰此女之美又可説怿皆愿见之词也
　　自牧归荑【徒兮反】洵【音狥】美且异匪女之为美美人之贻毛曰牧田官也　郑曰洵信也　张曰自牧归荑牧牧地也不耕种之地则多草木根芽【毛曰荑茅之始生也】如甸人供菓蓏之属因以赠夫人也归荑以备虀菹供豆实　东莱曰此诗刺衞君无道夫人无徳故述古者贤君贤妃之相与一章言贤妃有徳有容事其君子逡巡待唱于后宫幽闲之地盖静之至也爱而不见则搔首踟蹰犹关雎求之不得寤寐思服盖思之切也横渠谓后宫西北乃城隅必有所据当考二章言贤妃贻以彤管女史之法盖彤管之光华与其容色之美皆可悦怿则所悦者不専以其色也三章之义难通横渠之説差近大过九二枯杨生稊郑康成易作荑然则所谓荑者凡草木根芽皆是非独茅也田官献新物于君所归之荑信芳美而且异于常乃用之以答彤管之赠盖所以赠之者非其女色之为美亦惟徳美之人是贻耳
　　静女三章章四句
　　新台刺衞宣公也纳伋之妻作新台于河上而要【于遥反】之国人恶之而作是诗也
　　毛曰伋宣公之世子　孔曰此时伋妻盖自齐始来未至于衞而公于河上为新台待其至
　　新台有泚【七礼反】河水弥弥【莫尔反】燕婉之求籧【音渠】篨不鲜【斯浅反】
　　尔雅曰四方而髙曰台【尚书注曰土髙曰台】　毛曰泚鲜明貌【刘曰泚者水中台影鲜明之貌】　孔曰言河水者表作台之处也毛曰弥弥盛貌燕安婉顺也籧篨不能俯者　孔曰鲜王肃曰少也【朱曰言其不知丑之多也】　曽曰籧篨戚施皆恶疾之不能为人者也宣公之行非复人理尚可谓之人欤燕婉是求而得此匪人深恶之之辞也　郑曰伋之妻来嫁于衞本求燕婉之人谓伋也反得籧篨谓宣公也
　　新台有洒【七罪反】河水浼浼【毎罪反】燕婉之求籧篨不殄毛曰洒髙峻也【刘曰洒谓水光之中见其台之髙峻也】浼浼平地也殄絶也【苏曰犹言病而不死者也】
　　鱼网之设鸿则离之燕婉之求得此戚施
　　毛曰言所得非所求也【郑曰设鱼网者宜得鱼鸿乃鸟也反离焉犹齐女以礼来求世子而得宣公也】戚施不能仰者　东莱曰籧篨戚施盖国人恶宣公而以恶疾指之不能俯者籧篨之疾证不仰者戚施之疾证非于此取义也
　　新台三章章四句
　　二子乗舟思伋寿也卫宣公之二子争相为【于伪反】死国人伤而思之作是诗也
　　二子乗舟泛泛其景愿言思子中心养养
