<!-- { "loadSidebar": true } -->
　　范曰魏君俭而不取啬而不施君不能政施仁而民亦无以趋事劝功上下相离君民相弃君独行之于上而臣民不以为非此诗所以刺时也
　　园有桃其实之殽心之忧矣我歌且谣【音遥】不知我者谓我士也骄彼人是哉子曰何其【音基】心之忧矣其谁知之其谁知之盖亦勿思
　　毛曰兴也园有桃其实之殽国有民得其力　程曰观此诗可见其忧深思逺矣所刺者不能用其民耳不能用其民则不能治岂复有徳教其致侵削可知也国无政事则亡故诗人忧思之深也桃果之贱者园有桃亦用其实以为殽兴国有民虽寡能用则治今不能用其民故心忧之至歌且谣诵咏之为谣【毛曰曲合乐曰歌徒歌曰谣　孔曰释乐云徒歌谓之谣谣既徒歌则歌不徒矣故曰曲合乐曰歌乐即琴瑟行苇传曰歌者合于琴瑟也歌谣对文如此散则歌未必合乐也】重言人不知者不思耳其情至深切也　王曰俭而非之则疑于骄朱曰彼不知我心之所忧者反以我为骄慢而曰彼君之所为已是矣而子之言独何为哉盖举国之人莫觉其非而反以忧之者为骄也故曰心之忧矣其谁知之重言其谁知之而曰盖亦勿思盖曰此之可忧较然易知彼之非我特未之思耳诚思之则将不暇非我而自忧矣
　　园有棘其实之食心之忧矣聊以行国不知我者谓我士也罔极彼人是哉子曰何其心之忧矣其谁知之其谁知之盖亦勿思
　　毛曰棘也　郑曰聊且略之辞也聊出行于国中以写忧【程曰行国犹驾言出游以写我忧】　范曰谓我士也罔极言责君无已也
　　园有桃二章章十二句
　　陟岵孝子行役思念父母也国迫而数【音朔】侵削役乎大国父母兄弟离散而作是诗也
　　郑曰役乎大国者为大国所征发
　　陟彼岵【音户】兮瞻望父兮父曰嗟予子行役夙夜无已上慎旃哉犹来无止
　　毛曰山无草木曰岵【孔曰释山云多草木岵无草木屺与传正反　説文曰岵山有草木也屺山无草木也　陈曰岵也屺也冈也皆山之髙处而可以瞻望者诗人各取其一以协韵耳】郑曰无已无懈倦　苏曰上犹尚也　毛曰旃之
　　也　苏曰孝子登髙以望其父而不见则思其将行之戒以自慰【张曰直述所以念父之意未若思父所以念已之心之为深切也】　孔曰我欲行之时父教戒我曰嗟予子从军行役之时当早起夜寐无得已止　朱曰尚庶几慎之哉犹可以来归无止于彼而不来也盖生则必归死则止而不来矣
　　陟彼屺【音起】兮瞻望母兮母曰嗟予季行役夙夜无寐上慎旃哉犹来无弃
　　毛曰山有草木曰屺季少子也【王曰尤怜爱少子者妇人之情也】无寐无耆【常志反】寐也　东莱曰母尚恩故曰无弃言无弃母而不归也
　　陟彼冈兮瞻望兄兮兄曰嗟予弟行役夙夜必偕上慎旃哉犹来无死
　　毛曰山脊曰冈　苏曰必偕必与同役者偕无独行也
　　陟岵三章章六句
　　十畆之间刺时也言其国削小民无所居焉
　　孔曰谓土田陿隘非谓无居宅也　王曰先王建万国亲诸侯使小事大大比小有相侵者方伯连帅治而正之是以诸侯不失其分地而庶民保其常生周道衰彊陵弱众蹙寡天子方伯连帅无以制之有国者亦多不知所以守其封疆此诗所为作也
　　十畆之间兮桑者闲闲兮行与子还兮
　　张曰十畆之间场圃之地【又曰周制国郛之外有聴为场圃之地者疑家授十畆以毓草木　孔曰孟子曰五畆之宅树之以桑则野田不树桑汉食货志云田中不得有树用妨五谷】毛曰闲闲然男女无别往来之貌或行来者或来
　　还者【孔曰还兮相呼而共归下云逝兮相呼而共往传总解之】　孔曰魏虽地狭民稠未必即然举十畆地以喻其陿隘耳
　　十畆之外兮桑者泄泄【以世反】兮行与子逝兮
　　毛曰泄泄多人之貌　东莱曰横渠指桑地为场圃合于古制但又谓魏地侵削外无井受之田徒有近郭园防而已则似不然果如是民将何所食乎政使周制果家赋园防十畆魏既削小岂容尚守古法或数家共之也况诗所谓十畆者特甚言之尔未可以为定数也
　　十畆之间二章章三句
　　伐檀【徒丹反】刺贪也在位贪鄙无功而受禄君子不得进仕尔
　　吕曰君子小人相为盛衰小人肆而君子穷此所以不得进仕也
　　坎坎【苦感反】伐檀兮寘之河之干兮河水清且涟【力纒反】猗【于宜反】不稼不穑胡取禾三百防【直连反】兮不狩不猎胡瞻尔庭有县【音】貆【音暄】兮彼君子兮不素餐【七丹反】兮
　　朱曰坎坎用力之声【曹曰檀木坚忍故伐之之声坎坎然非若丁丁之易也】檀木可以为车者寘与置同　毛曰干厓也　董曰河浊而在岸之干之侧之漘者清也　毛曰风行水上成文曰涟【孔曰释水云河水清且澜漪大波为澜小波为沦直波为径涟澜虽异而义同】朱曰猗与兮同语辞也书断断猗无他技大学作兮庄子亦云而我独为人猗是也　毛曰种之曰稼敛之曰穑　郑曰胡何也　毛曰一夫之居曰防【孔曰谓一夫之田百畆也地官遂人云夫一防田百畆扬子云有田一防　曹曰三百防为田三万畆以汉志凖之畆收一石有半三百防之所收当四万五千石昔孟子辞齐卿而宣王欲使之养弟子以万钟孟子以为辞十万而受万是大国之卿其禄之多者至于十万钟少亦不减万钟钟六斛四斗也较三百防之数与万钟相近意者魏为小国其上卿之禄固当大国之下卿也然下章三百亿其数与三百防甚相辽絶故知诗人情性之言亦不甚拘于名数也】　郑曰冬猎曰狩宵田曰猎【孔曰狩猎取禽兽之通名周礼云大田猎王制云佐车止则百姓田猎不必皆宵田也中候云秦伯出狩驷驖云从公于狩未必皆冬猎也】　朱曰貆貉类【郑曰貉子曰貆　曹曰説文以貆为貉类云北方豸种似狐而善睡】　郑曰彼君子者伐檀之人　毛曰素空也　朱曰餐食也　东莱曰君子伐檀以自给也坎坎伐檀兮寘之河之干兮河水清且涟猗悠然于河之干遗佚而不怨阨穷而不悯者也国人见君子在下者如此小人在位者如是乃责之曰汝未尝稼穑禾何为而积汝未尝狩猎貆何为而来汝独不见夫彼河干之君子义不素餐亲伐檀以自食者乎【朱曰遂叹彼君子者不肯无事而空食人之食则此无功而受禄者之为空食而可贱明矣　南轩曰此诗盖讥在上者无功徳于民而享其奉故以不稼而得禾不猎而得兽者为比非必欲君子稼穑而后食也公孙丑以君子不耕而食为素餐其为诗也亦固矣其将至于为许行之徒之论故孟子辟之】此特旁观者之辞若所谓伐檀之君子方且陶陶不改其乐岂较短量长者哉　苏曰河非用车之处【朱曰有人于此用力伐檀将以为车而行陆也今乃寘之河干则但见河水之清涟而无所用以比君子进徳修业将以有为而不遇其时　南轩曰为有用之物弃置河滨徒与河水之清涟相映而已犹君子之不得进仕废放于林谷之中也】　曹曰檀车而寘之河上非车之不能势不可也若夫渐裳濡轨茍以求济则君子有所不屑矣
　　坎坎伐辐【音福】兮寘之河之侧兮河水清且直猗不稼不穑胡取禾三百亿兮不狩不猎胡瞻尔庭有县特兮彼君子兮不素食兮
　　朱曰辐车辐也伐木以为辐也直波文之直也【苏曰水平则流直】　郑曰十万曰亿三百盖言禾秉之数【孔曰田方百里于今数为九百万畆而王制云方百里为田九十亿畆是亿为十万也三百亿与三百防三百囷相类若为釡斛之数则太多不类故为禾秉之数谓刈禾之把数也】　毛曰兽三嵗曰特
　　坎坎伐轮兮寘之河之漘兮河水清且沦猗不稼不穑胡取禾三百囷【丘伦反】兮不狩不猎胡瞻尔庭有县鹑【音纯】兮彼君子兮不素飱【素门反】兮
　　朱曰轮车轮也伐木以为轮也　毛曰沦小风水成文转如轮也【韩诗顺流而风曰沦沦文貌】　孔曰囷圆仓　郭璞曰鹑防属　毛曰熟食曰飱【説文曰水浇饭也　曹曰人旦则食饭饭不可留故夕则以水浇而食之薄于朝食尚不敢素也】
　　伐檀三章章九句
　　硕鼠刺重敛【吕验反】也国人刺其君重敛蚕食于民不修其政贪而畏人若大鼠也
　　孔曰蚕食者蚕之食桑渐渐以食使桑尽也犹君重敛渐渐以税使民困也
　　硕鼠硕鼠无食我黍三嵗贯【古乱反】女【音汝】莫我肯顾逝将去女适彼乐【音洛】土乐土乐土爰得我所
　　郑曰硕大也大鼠【孔曰陆玑云今河东有大鼠能人立交前两足于颈上跳舞善鸣食人禾苗人逐则走入树空中魏国今河东郡河北县是也言其方物宜谓此鼠】　毛曰贯事也　郑曰逝往也　朱曰爰语辞也　郑曰我事女三嵗矣曽无恩徳来顾眷我往矣将去女与之诀别之辞　朱曰今将去女以适彼乐土而得我之所也东莱曰三嵗贯女盖言魏君掊克民当去之久矣
　　姑事之至于三嵗而莫我肯顾也犹书所谓天惟五年须暇之之意也
　　硕鼠硕鼠无食我麦三嵗贯女莫我肯徳逝将去女适彼乐国乐国乐国爰得我直
　　范曰莫我肯徳者不以我为徳也民出力以事上不以为徳而反蚕食之所以去也爰得我直者欲适从有道之国而赴愬之得其直亦乐矣
　　硕鼠硕鼠无食我苗三嵗贯女莫我肯劳逝将去女适彼乐郊乐郊乐郊谁之永号【户毛反】
　　毛曰苗嘉谷也　范曰莫我肯劳者不以我为劳也郑曰郭外曰郊之往也　毛曰号呼也　张曰硕
　　鼠之诗圣人所为取者以君失道如此国人疾之甚而欲去之犹有所未忍絶也故着其情于诗着其情于诗乃其所未忍絶者也末章谁之永号谓我将去尔而适乐郊当谁复永号于尔之土者乎此则尤可见其情也
　　硕鼠三章章八句
　　魏国七篇十八章百二十八句






　　毛诗集解卷九
　　钦定四库全书
　　毛诗集觧卷十
　　宋　段昌武　撰
　　唐风【阙】











　　毛诗集解巻十
<经部,诗类,段氏毛诗集解>
　　钦定四库全书
　　毛诗集解卷十一
　　宋　段昌武　撰
　　秦
