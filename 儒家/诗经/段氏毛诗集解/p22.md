<!-- { "loadSidebar": true } -->
　　郑曰灵善也【李曰言好雨也及时而降不先不后若有相焉是之谓灵　段曰天降时雨勾者达甲者拆痿者起瘁者荣若不知其然而然者岂非灵雨乎】　毛曰零落也倌人主驾者【曹曰説文注云小臣也】　苏曰见星而驾　释文曰説舎也【郑曰往为辞説教民稼穑】　毛曰秉操也　郑曰塞充实也渊深也【张曰渊虚明如渊　朱曰塞则多不明塞渊则塞而明犹曰诚明云耳是人也亦小充此道矣】　毛曰马七尺曰騋騋马与牝马也　朱曰言方春时雨旣降而农桑之务作文公于是命主驾者晨起驾车亟往而劳劝之【郑曰务农之急也】诗人因言非独此人诚实而渊深其所蓄之騋牝亦三千矣【陈曰然文公非直加诸人如此此心所运虽物亦滋育焉】　苏曰富彊之业必深厚者为之非轻浅薄者之所能致【段曰昧爽躬勤巡行乎桑畴稻田之间此其实塞渊邃不事浮侈可知】　王曰言国君之富者宜以马也　曹曰此侈大之辞耳而先儒每以名数求之是以其説多不通【苏曰记曰问国君之富数马以对今言騋牝之众如此则生息之蕃可知余马之多可见而衞国之富可知矣　陈曰三千犹言九十其犉三百维羣诗人铺张之体然也陈公扪虱新话云诗人之语要是妙思逸兴所寓故非绳墨度数所能束缚今观郑康成注诗乃一一要合周礼于騋牝三千则言国马之制天子十有二闲马六种三千四百五十六匹邦国六闲马四种一千二百九十六匹衞之先君兼邶鄘而有之而马数过制于其车三千则云司马法兵车一乘甲士三人步卒七十二人宣王承乱羡卒尽起甫田云嵗取十千则以为井田之法一成之数棫朴云六师及之则必以为殷末之制未有周礼周礼五师为军军万二千五百人如此之类皆是束缚太过不知诗人本一时之言不可一一牵合也康成盖长于礼学以礼而言诗过矣】　程曰一章原建国之事次章方言相土度地之初属文之势然也今文首言其事然后原其初者多矣既度其可然后卜以决之卜洛亦然古人之为皆如是也人谋臧则筮从矣卒章叙其勤劳以致殷富
　　定之方中三章章七句
　　蝃【丁计反】蝀【都动反】止奔也衞文公能以道化其民淫奔之耻国人不齿也
　　李曰止奔者言能止当时淫奔之风也文公能以道化其民而民知止于礼义国人皆言淫奔为可耻所以不与之齿列也【朱曰不齿与礼所谓终身不齿者异止谓耻之而不敢道犹今人所谓不挂齿牙也　郑曰不齿者不与相长稚】
　　蝃蝀在东莫之敢指女子有行远【于万反】父母兄弟毛曰蝃蝀虹也　程曰蝃蝀阴阳气之交映日而见故朝西而暮东在东者阴方之气就交于阳也夫阳唱阴和男行女随乃理之正今阴来交阳人所丑恶故莫敢指之【今世俗不以手指者因诗之言】女子之奔犹蝃蝀之东人所丑也　郑曰女子有行远父母兄弟妇人生而有适人之道何忧于不嫁而为淫奔之过乎恶之甚东莱曰女子有行远父母兄弟此诗及泉水竹竿
　　辞同而意不同此诗盖国人疾淫奔者言女子终当适人非久在家者何为而犯礼也泉水竹竿盖衞女思家言女子分当适人虽欲常在父母兄弟之侧有所不可得也一则欲常居家而不可得一则欲亟去家而不能得其善恶可见矣
　　朝隮【子西反】于西崇朝其雨女子有行远兄弟父母程曰朝隮于西乃阳方之气来交于阴则理之顺【周礼眡祲掌十煇之法九月隮郑注曰隮虹也诗曰朝隮于西】　毛曰崇终也从旦至食时为崇朝　范曰朝隮于西阳感阴也阳感阴则是阳为倡而阴从之也故崇朝其雨此阴阳之相应也女子有行远父母兄弟亦犹是矣
　　乃如之人也怀昏姻也大无信也不知命也
　　毛曰乃如是淫奔之人也　程曰人虽有欲苟惟欲之从则人道废而入于禽兽矣女子以不自失为信所谓贞信之教违背其父母可谓无信矣命正理也以道制欲则能顺命【王曰男女之欲性也有命焉君子不谓性也今从欲而不知命有所制此之谓不知命也】
　　蝃蝀三章章四句
　　相【息亮反】鼠刺无礼也衞文公能正其羣臣而刺在位承先君之化无礼仪也
　　相鼠有皮人而无仪人而无仪不死何为
　　毛曰相视也　郑曰仪威仪也　陈曰鼠卑污可恶之物犹有皮齿体以全其形今汝在位反无礼仪而不如鼠【韩愈聨句云礼鼠拱而立　陆曰今一种鼠见人则交其前两足而拱谓之礼鼠亦或谓之拱鼠】　朱曰人而无仪则其不死亦何为哉
　　相鼠有齿人而无止人而无止不死何俟
　　郑曰止容止孝经曰容止可观
　　相鼠有体人而无礼人而无礼胡不遄【市専反】死
　　毛曰体肢体也遄速也　东莱曰相鼠之恶无礼何其如是之甚也盖溺于淫乱之俗不如是不足以自拔也疾恶不深则迁善不力
　　相鼠三章章四句
　　干旄【音毛】美好【呼报反】善也衞文公臣子多好善贤者乐告以善道也
　　王曰以素丝组马以好贤者臣子之好善也人君之好善则非特如此必与之食天禄共天位焉柏舟之仁人见愠于羣小以至于觏闵受侮者以顷公故也然则文公之臣子好善如此亦以文公故也故曰一国之事系一人之本谓之风【南轩曰臣子多好善则文公之好善可知惟臣子好善而后疎远之贤得以毕达而无遗也】　朱曰衞本以淫风乱无礼不乐善道而亡今人心危惧正惩创往事兴起善端时也故其为诗如此盖所谓生于忧患死于安乐者小序之言疑亦有所本【又曰孟子曰夫茍好善则人将轻千里而来告之以善此诗见之】
　　孑孑【居热反】干旄在浚【苏俊反】之郊素丝纰【符至反】之良马四之彼姝【赤朱反】者子何以畀之
　　朱曰孑孑特出之貌　孔曰干之首有旄有羽【李曰干与竹竿之竿通用家语曰干旄之忠】旄者牛尾也【曹曰郭璞谓载旄于干首如今幢之有旄也】羽夏翟之羽也【周礼注云徐州贡夏翟之羽有虞氏以为绥后世或无故染鸟羽用之谓之夏采　曹曰谓之夏者具五色也若秋染夏是也其全羽者谓之旞其析羽者谓之旌然则旄与旌一也有旄牛尾与染鸟羽之分耳　程曰注旄干首九旗皆然九旗之物所见各不同若王建太常诸侯建旗孤卿建旃大夫士建物是也云旄云旟云旌皆通言耳　朱曰旄皆旗之类也三者皆建于车之后】其下有旒縿【朱曰縿旗之体也旒縿之垂也】　毛曰浚卫邑　尔雅曰邑外谓之郊　毛曰纰所以织组也　王曰素丝为组所以带马良马所以好贤者也【程曰素丝束帛也谓以束帛乘马行礼于贤者纰疎布之状组密错之状祝疑为竺厚积之意　段曰或曰纰缝也以素丝为线缕以缝纰此旌旗之旒縿也旒之垂数非一须以缕相缀连之尔雅説龙旂云节以组维以缕皆以丝为之纰有连比之义或以饰或以维未可知也】　朱曰四之两服两骖妹美也子指卫之臣子与也　程曰卿大夫建旗而来就浚之郊礼下贤者【曹曰窃考司常九旗之物名凡国之大阅賛司马颁旗物则自主建太常以至县鄙建旄皆大阅之时所用其下则曰凡祭祀各建其旗防同宾客亦如之盖祭祀田猎会同賔客皆国之大礼盛陈仪物故旌旗羽旄咸使建之若夫见贤于郊野之中而载旌旗羽旄以往则礼之所不言也古者招贤之礼大夫以旌士以旂庶人以旃然则干旄干旗干旌卫文公所以招贤者其详饰不可考然大率类孟子之所言矣】　朱曰此设为贤者之言言卫之卿大夫建干旄驾四马来浚之郊其礼意之盛如此徳又甚美欲有所咨问于我我将何以畀之乎惟恐无以副其意【段曰诚之所感使贤者无以称其意则又乌有不尽人心之患者乎】心诚爱之厚之至也
　　孑孑干旟在浚之都素丝组【音祖】之良马五之彼姝者子何以予【音与】之
　　毛曰鸟隼曰旟【孔曰周礼州里建旟大司马又曰百官载旟旟亦有旌二章互文也言旄则有旒縿言旟则亦有旄矣　朱曰上设旌旄其下繋斿斿下属縿皆画鸟隼也　曹曰旟者剥鸟隼皮毛置之竿首即礼记所谓载飞鸿及鸣鸢者是也】　下邑曰都【朱曰都居民所聚也】王曰纰之以为组
　　孑孑干旌在浚之城素丝祝之良马六之彼姝者子何以告【姑沃反】之
　　毛曰析羽为旌　朱曰析翟羽设于旌竿之首也【孔曰乡射记注云旌总名也尔雅云注旄首曰旌则干旄于旌一也既设旒縿有旃旟之称未设旒縿空有析羽谓之旌】　毛曰城都城祝织也【王曰组成而祝之故初言纰中言组终言祝祝断也　郑曰祝当作属属着也着直畧反】　程曰马四至于五六马之益多见其礼之益加也【朱曰天子驾六诸侯与卿驾四大夫驾三士驾二庶人驾一则凡车无驾五者而衞臣子之车亦不得有驾六之制也良马五之六之者取恊韵而极言其盛凡诗之言类此者多矣】郊野外都邑城国中好贤益笃则贤者益至不好贤则士益远遯也【曹曰自郊而都自都而城言贤者之日亲也】　黄曰贤者岂动心于币马之隆杀哉其尊徳乐道不如是不足与有为也　段曰权舆四簋而至于无余干旄四马而至于六之好贤之诚盛衰可见矣
　　干旄三章章六句
　　载驰许穆夫人作也闵其宗国颠覆自伤不能救也衞懿公为狄人所灭国人分散露于漕邑许穆夫人闵衞之亡伤许之小力不能救思归唁其兄又义不得故赋是诗也
　　孔曰许穆夫人公子顽烝于宣姜所生也兄戴公朱曰露于漕邑未有宫室而庐居也【按春秋衞懿公九年冬狄人入衞懿公败死宋桓公迎衞之遗民立宣姜子申是为戴公】　范曰先王制礼父母没则不得归寜者义也虽国灭君死不得往赴焉义重于亡故也【朱曰圣人录泉水于前所以着礼之经列载驰于后所以尽事之变夫宗国覆灭莫大之变顾以父母既终而不得归则事变之防于是者可知矣】
　　载驰载驱归唁衞侯驱马悠悠言至于漕大夫跋【蒲末反】涉我心则忧
　　毛曰载辞也吊失国曰唁悠悠远貌【朱曰悠悠逺而未至之貌】漕衞东邑草行曰跋水行曰涉【释文韩诗曰不由蹊遂而涉曰防涉】　范曰载驰载驱急也言至于漕思之也　朱曰夫人父母不在当使大夫寜其兄弟夫人欲自归唁其兄弟而托不欲劳其大夫之跋涉也
　　旣不我嘉不能旋反视尔不臧我思不远
　　郑曰嘉善也尔许人也臧善也　东莱曰许人旣不以我归衞则我亦不能旋反于衞矣为许人者盍亦视尔父子兄弟之间有灾患不臧其心如之何则我之思不远矣
　　既不我嘉不能旋济视尔不臧我思不閟【悲位反】
　　朱曰济渡也自许归衞必有所渡之水也　毛曰閟闭也　东莱曰不閟谓晓然易见初不閟也
　　陟彼阿丘言采其蝱【音盲】女子善怀亦各有行许人尤之众穉【直吏反】且狂
　　毛曰偏髙曰阿丘蝱贝母也【陆玑疏曰蝱今药草贝母也其叶如栝楼而细其子在根下如芋】升至偏髙之丘采其蝱者将以疗疾【王曰采蝱所以疗郁结之疾】　曽曰善怀犹善思也【郑曰善犹多也】女子之于怀思甚于男子　毛曰行道也　朱曰将欲升髙望远以抒忧想之情言采其蝱以疗郁结之疾　东莱曰女子善怀亦各有行言女子虽多怀思然今之所以迫切者亦各有道他人不知则以为女子情性之常而尤之也众穉且狂非真指许人以为穉狂盖言我忧患如此之迫切彼方且尤我之归意者众人其防穉乎其狂惑乎不然何其不相体悉不识缓急一至于是也
