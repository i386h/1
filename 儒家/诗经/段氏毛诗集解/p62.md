<!-- { "loadSidebar": true } -->
　　四月维夏六月徂暑先祖匪人胡宁忍予
　　朱曰兴也　李曰乃夏之四月六月也　毛曰徂徃也六月火星中暑盛而徃矣　郑曰匪非也　朱曰四月维夏则六月徂暑矣先祖岂非人乎而何忍使我遭此祸也无所归咎之辞也　王曰先祖匪人乎亦人耳则不宜忍其后使之遇乱世也　曹曰四月始夏夏者万物盛大之时然盛大者不可乆也俄而六月大火既中则暑徂而徃矣暑徂则万物衰瘁之候以比周之昔盛而今衰也【李曰此诗三章颇有次第一章则言其夏时二章则言其秋日三章则言其冬日四月之时阳气方盛至六月而暑徃矣是其万物衰微之渐其后遂为秋又其后遂为冬其暴虐愈甚也】
　　秋日凄凄【匕西反】百卉具腓【芳非反】乱离瘼【音莫】矣爰其适归东莱曰秋日冬日犹云秋时冬时也　毛曰凄凄凉风卉草也　郑曰具犹皆也　毛曰腓病也　丘曰离离散也　毛曰瘼病也　杜氏左传注曰爰于也毛曰适之也　郑曰凉风用事则众草皆病　杜
　　氏左传注曰祸乱于何所归乎叹之
　　冬日烈烈飘风民莫不谷我独何害
　　郑曰烈烈犹栗烈也疾貌　朱曰谷善也　李曰幽王虐政愈甚如冬日烈烈然而虐飘风然而疾也　朱曰民莫不善而我独何以遭此害乎夏则暑秋则腓冬则烈祸乱日进无时而息也
　　山有嘉卉侯栗侯梅废为残贼莫知其尤
　　郑曰嘉善也侯维也尤过也　李曰嘉美卉草也诸家徒见诗以栗梅为嘉卉遂以生于栗梅之下据诗言山有嘉卉是栗是梅也且如考工记言天下之大兽脂者膏者臝者羽者鳞者正犹此诗所谓嘉卉也民犹嘉卉也今君忍而残虐之曽莫知其所以得罪之由也【曹曰嘉卉皆废为残贼则焚林竭泽之喻也苏曰废为残贼言幽王暴而剥下下无完民也】
　　相【息亮反】彼泉水载清载浊我日构祸曷【何葛反】云能谷郑曰相视也　朱曰载则也　郑曰构犹合集也曷之言何也　丘曰我视彼泉水则有清时则有浊时不一于浊也幽王之时皆浊无有或清之时　朱曰相彼泉水犹有时而清有时而浊而我乃日日构害则曷云能善乎
　　滔滔【吐刀反】江汉南国之纪尽瘁【似醉反】以仕宁莫我有毛曰滔滔大水貌　郑曰江汉南国之大水　朱曰纪纲纪也谓经带包络之也【曹曰江汉受百川之水而注之海使无泛溢之患所以纪理南国也】　郑曰瘁病也　朱曰有识有也　苏曰王者如江汉之纪众水使天下有所宗而人有所頼朱曰尽瘁以仕而王何其不我有哉【曹曰此诗指江汉而言尽瘁者有意也以渐渐之石之诗考之幽王时荆舒甞叛命将徂征有武人东征不遑出矣之辞则尽瘁以从征役之事者固多矣而幽王曽不知有其勤劳也仕者事也】
　　匪鹑【徒丸反】匪鸢【以专反】翰飞戾天匪鳣【张连反】匪鲔【于轨反】濳逃于渊
　　毛曰鹑雕也【孔曰说文云鹑雕也从鸟敦声字异于鹑也　李曰若以为鹑鹊之鹑则无戾天之理雕似鹰而大其飞上云汉】　尔雅曰鸢乌丑其飞也翔【防云鸢鸱也鸱乌之类说文云鸢鸷鸟也】　郑曰翰髙戾至也　毛曰鳣鲤也鲔鮥也【孔曰郭璞云鲤今赤鲤也鳣大鱼似鱏而短鼻口在颔下体有邪行甲无鳞大者长二三丈今江东呼为黄鱼陆玑云鲔鱼形似鳣而青黒头小而尖似鐡兠鍪大者不过七八尺一名鮥以今騐之则鲤鲔鳣鮥皆异鱼】　刘曰言怨乱并兴忧之辞也曽不为鹑鸢乎翰飞戾天曽不为鳣鲔乎潜逃于渊言非此四者则皆罹其患矣
　　山有蕨【居曰反】薇隰有杞桋【音夷】君子作歌维以告哀毛曰杞枸檵也桋赤栜【所革反】也【孔曰释木云桋赤栜郭璞云赤栜树叶细而岐鋭皮理错戾好丛生山中为车辋】　郑曰此章言草木尚各得其所人反不得其所伤之也告哀言劳病而愬之【苏曰桋或作荑幽王之乱大夫有退而食蕨荑杞桋以免于祸者作此诗以告其哀怜天下之志非以为其身也】四月八章章四句
　　北山大夫刺幽王也役使不均已劳于从事而不得养其父母焉
　　【李曰孔子曰公则说若不均则虽征役未甚劳苦而人亦将怨矣观大东之诗则有粲粲衣服者有葛屦履霜者北山之诗则有息偃在牀者有不已于行者则天下安得而说服哉　王曰经营四方出入风议皆大夫之事也】
　　陟彼北山言采其【音起】偕偕【音皆】士子朝夕从事王事靡盬【音古】忧我父母
　　李曰枸也左昭十二年有圃生之杞杜元凯注云世所谓枸者　毛曰偕偕彊壮貌【説文曰偕偕彊也】　朱曰大夫行役陟彼北山采杞而食也　毛曰士子有王事者也　郑曰朝夕从事言不得休息　朱曰王事靡盬忧我父母言以王事而贻亲忧也
　　溥【音普】天之下莫非王土率土之濵【音賔】莫非王臣大夫不均我从事独贤
　　毛曰溥大率循濵厓也【孔曰九州海环之濵是四畔近水之处】　王曰取数多者谓之贤礼记曰某贤于某若干与此同义【孔丛子曰我从事独贤劳独事多也】　朱曰言土之广臣之众而王不均平使我从事独劳也不斥王而曰大夫诗人之忠厚如此【孔曰作者言王道之衰伤境界之削则云蹙国百里蹙蹙靡所骋恨其有人众而不使即以广大言之所怨情异故设辞不同】
　　四牡彭彭王事傍傍【布彭反】嘉我未老鲜【息浅反】我方将旅力方刚经营四方
　　毛曰彭彭然不得息傍傍然不得已　郑曰嘉鲜皆善也　毛曰将壮也　朱曰旅与膂同【李曰毛氏以旅为众按桑柔曰靡有旅力秦誓曰旅力既愆若桑柔之诗以谓众力方盛犹可也如秦誓及此诗但指作诗者及良士耳不得解为众也旅亦训陈左氏庭实旅百杜元凯以旅训陈此旅力亦是陈力也　后汉傅毅诗曰哀我经营旅力靡及注旅陈也】　李曰四牡彭彭然不得休息王事傍傍然不得已盖王之意善我之未老善我之方壮以我之力方且刚强可以经营四方而使之
　　或燕燕居息或尽瘁事国或息偃在牀或不已于行毛曰燕燕安息貌尽瘁事国尽力劳瘁以从国事郑曰不已犹不止也【李曰有不止于行而驰驱于道路者】　李曰自此以下皆言役使不均【刘曰彼或不知呌号我则惨惨劬劳彼或栖迟偃仰我则王事鞅掌彼或湛乐饮酒我则惨惨畏咎彼或出入风议我则靡事不为以彼为贤也则国事待我而集以我为贤耶则厚禄居彼为多】　左氏传晋伯瑕曰诗曰或燕燕居息或憔悴事国
　　或不知呌号【户刀反】或惨惨【七感反】劬劳或栖【音西】迟偃仰或王事鞅【于两反】掌
　　李曰有栖迟于家而偃仰者　毛曰鞅掌失容也【孔曰鞅掌频劳之状言事烦鞅掌不暇为容仪也今俗语以职烦为鞅掌其言出于此】　东莱曰号呼也或不知呌号谓深居安逸虽外之呌呼亦不知也
　　或湛【都南反】乐【音洛】饮酒或惨惨畏咎或出入风【音讽】议或靡事不为
　　王曰出入风议亲信而优游也【陈曰出入风议从事口舌也】北山六章三章章六句三章章四句
　　无将大车大夫悔将小人也
　　郑曰是时小人众多贤者与之从事自悔与小人并
　　无将大车祗【音支】自尘兮无思百忧祗自疷【都礼反】兮郑曰将犹扶进也　孔曰大车平地载任之车其车驾牛祗适也　毛曰疷病也　苏曰将大车则尘污之思百忧则病及之　李曰犹小人不可与之共事与之共事难及其身不可逃也
　　无将大车维尘防防【莫庭反】无思百忧不出于颎【古逈反】朱曰防防昏晦也颎与耿同小明也在忧中耿耿然不能出也　荀子云君人者不可以不慎取臣匹夫者不可以不慎取友友者所以相有也道不同何以相友也均薪施火火就燥平地注水水流湿夫类之相从也如此之着也以友观人焉所疑取友求善人不可不慎是徳之基也诗曰无将大车维尘防防言无与小人处也
　　无将大车维尘雝【于勇反】兮无思百忧祗自重【直用反】兮郑曰雝犹蔽也重犹累也【王曰凡物之行不为物所累则轻而速为物所累则重而迟】
　　无将大车三章章四句
　　小明大夫悔仕于乱世也
　　欧阳曰郑谓名篇曰小明者言幽五日小其明损其政事据诗终篇但述征行劳苦畏于得罪不敢懐归之事乃是大夫悔仕之辞如序之说是也了无幽王日小其明之意大雅明明在下谓之大明小雅明明上天谓之小明自是名篇者偶为志别尔了不闗诗义苟如郑说则小旻小宛之类有何义乎
　　明明上天照临下土我征徂西至于艽【音求】野二月初吉载离寒暑心之忧矣其毒大【音泰】苦念彼共【音恭】人涕零如雨岂不懐归畏此罪罟【音古】
　　苏曰艽地名也【毛曰艽野逺荒之地】　朱曰二月建夘也　毛曰初吉朔日也　孔曰离厯也　毛曰罟网也　朱曰此大夫以二月西征至于嵗莫而未得归故呼天而诉之其毒大苦谓忧之甚　丘曰共人谓温恭之人隠居不仕者也贤者乆不得归于是悔仕进退既难恐不免于祸念彼不仕之人闲居自乐欲似之而不得故涕零如雨也　王曰岂不怀归畏此罪罟世乱矣欲去而畏离罪也【李曰方其未仕不仕可也既仕则欲归而不得乱世常如此也】
　　昔我徃矣日月方除【直虑反】曷云其还嵗聿云莫【音暮】念我独兮我事孔庶心之忧矣惮我不暇念彼共人睠睠【音眷】懐顾岂不懐归畏此谴怒
　　毛曰除除陈生新也【孔曰上云二月初吉谓始行之时故言除陈生新谓二月也下云日月方奥曰暖即春温亦谓二月也】　郑曰孔甚也庶众也　毛曰惮劳也　曹曰除嵗除也周以十一月为正则除在十月矣唐蟋蟀曰蟋蟀在堂嵗聿其莫今我不乐日月其除是嵗莫而后除也郑以四月为除则以蟋蟀之义不通当是嵗莫也下章所谓奥则入室之书所谓厥民隩是也盖大夫以去嵗十月啓行二月而至艽野故于方除言往于艽野言至此而问归期焉则茫然无日今嵗又莫矣乃复使我独以一身而当众事　孔曰悔仕于乱故念彼共人睠睠然情懐反顾恨不隠而遭此劳也我诚思归畏此谴怒而不敢归耳
　　昔我徃矣日月方奥【于六反】曷云其还政事愈蹙【子六反】嵗聿云莫采萧获【户郭反】菽【音叔】心之忧矣自诒伊戚念彼共人兴言出宿岂不懐归畏此反覆【芳福反】
　　毛曰奥暖也　郑曰愈犹益也　毛曰蹙促也　郑曰诒遗也　毛曰戚忧也　郑曰兴起也　朱曰今未知还期而政事益以促急是以至此嵗莫采萧获菽之时而不得归也【刘曰采萧获菽者冬之事也董曰采萧所以祭也获菽所以畜也观时之晚所以为畜为祭不得有备故忧之而感　曹曰萧以供祭菽以致养此思归之心尤切也】郑曰自贻伊戚我冐乱世而仕自遭此忧【朱曰不能见几逺去而自遗此忧】悔仕之辞　苏曰念彼共人兴言出宿不安寝也　朱曰畏此反覆王政险侧不可知也
　　嗟尔君子无恒安处【昌虑反】靖共尔位正直是与神之听之式谷以女
