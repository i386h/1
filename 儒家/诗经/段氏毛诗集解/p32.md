<!-- { "loadSidebar": true } -->
　　朱曰俴驷四马皆以浅薄之金为甲欲其轻而易于马之旋习也　郑曰孔羣者言甚调和也　孔曰厹矛三隅矛也刃有三角鋈錞矛之下端平底者亦以白金沃之【孔曰曲礼曰进戈者前其鐏进矛防者前其錞是矛之下端者当有镦也鋭底曰鐏平底曰镦毛氏言鐏錞者取类相明非训为鐏也】　朱曰蒙杂也伐中干也盾之别名苑文貌画杂羽之文于盾上也【孔曰画杂鸟之羽以为盾饰其文章苑然而美司兵掌五盾各辨其等注云干橹之属言辨其等则盾有小大左传狄虒弥建大车之轮而蒙之以甲以为橹橹是大盾故以伐为中干干伐皆盾之别名也　曹曰龙盾合而载之于轼以蔽车则蒙伐当载之于车中以蔽御者】　毛曰虎虎皮韔弓室也郑曰镂刻金饰也　毛曰膺马带也　朱曰镂金以饰马当胷带也【孔曰其弓则有虎皮之韬其马则有金镂之膺膺胷也镂膺谓膺上有镂是以金饰带若今之娄胷也】　苏曰交二弓于韔备折毁也　朱曰闭弓檠也仪礼作防绲绳縢约也以竹为闭而以绳约之于弛弓之里檠弓体使正也【孔曰既夕礼説明器之弓云有防注云防弓檠也弛则之于弓里备损伤也以竹为之引诗云竹防绲縢然则竹闭一名防也毛氏言闭绁也説文云绁系也置弓防里以绳系之因名防为绁所绁之亊即绲縢是也谓以绳约弓然后纳之韔中也　曹曰角弓弛则体反若不檠绁则不可复用矣】　朱曰载寝载兴言思之深而起居不宁也　毛曰厌厌安静也　苏曰秩秩有序也　李曰妇人谓夫乃安静善人其徳音又秩秩然有序今乃从征役而不反我是以思念也【曹曰徳音嗣续不失条理盖有常者也与五日为期六日不詹者异矣】
　　小戎三章章十句
　　蒹【古恬反】葭【音加】刺襄公也未能用周礼将无以固其国焉刘曰必曰未能用者尚庶几其有时而能用之也黄曰不弃周礼所以存鲁未能用周礼所以亡秦也
　　蒹葭苍苍白露为霜所谓伊人在水一方遡【苏路及】洄【音回】从之道阻且长遡游从之宛在水中央
　　毛曰兴也蒹葭芦苇也【孔曰蒹似而细髙数尺牛食之肥彊芦苇也　曹曰秦地近黄河蒹葭水草盖兴所见也】苍苍盛也白露凝戾为霜　朱曰伊人犹言彼人也一方彼一方也　毛曰逆流而上曰遡洄顺流而涉曰遡游　郑曰宛坐见貌　欧阳曰蒹葭必待霜然后坚实秦必用周礼以变其夷狄之俗【苏曰蒹葭之方盛也苍苍其彊劲而不适于用至于白露凝戾为霜然后坚成可施用于人秦起西陲与戎狄杂居本以彊兵富国为先襄公以耕战自力而不知以礼义终成之岂不苍然盛哉然君子以为未成故其后世狃于利而不知义至商君厉之以法卒以此胜天下既胜之后二世而亡其殆有以取之矣　曹曰此诗人之识微矣哉】　欧阳曰所谓伊人者斥襄公也【南轩或曰所谓伊人谓有礼之人也】谓彼襄公如水旁之人不知所适欲逆流而上则道逺而不能达欲顺流而下则未免困于水中以兴襄公不知所为欲慕中国之礼义既邈不能及退循其旧则又不免为夷狄也【曹曰秦地在黄河之西故穆公之伯也东以河为境在水一方言其僻处西河不与中国通其朝聘防盟孤陋而无与也伊人在水一方孤僻而无与我之从伊人也将强其所劣使之自克以礼欤襄公必不能黾勉而力行遡洄从之道阻且长之譬也将顺适其所欲不改其俗之旧欤终不能有济遡游从之宛在水中央之譬也　东莱曰所谓伊人犹曰所谓此理也盖指周礼也襄公所以未能用周礼者特疑其迂耳若孝公所云安能邑邑待数千百年以成帝业也故诗人讽之以礼甚易且近特人求之非其道耳】
　　蒹葭凄凄白露未晞【音希】所谓伊人在水之湄遡洄从之道阻且跻遡游从之宛在水中坻【宜尸反】
　　曹曰凄凄清也蒹葭得秋气而清也　毛曰晞干也【孔曰未干为霜】跻升也【曹曰升为逆降为顺】　尔雅曰水草交为湄毛曰坻小渚也
　　蒹葭采采白露未已所谓伊人在水之涘遡洄从之道阻且右遡游从之宛在水中沚
　　曹曰采采色泽也　毛曰未巳犹未止也涘厓也朱曰右不相直而出其右也　毛曰小渚曰沚　曹曰未晞未巳皆未为霜则是蒹葭终不得以有成也蒹葭三章章八句
　　终南戒襄公也能取周地始为诸侯受显服大夫美之故作是诗以戒劝之
　　欧阳曰按史记平王封襄公为诸侯赐之以岐西之地襄公十二年伐戎至岐而卒子文公立十六年以兵伐戎戎败走遂収周余民而有之地至岐盖自戎侵夺岐丰周遂东迁虽以岐丰赐秦使自攻取而终襄公之世不能取之但尝一以兵至岐至文公始逐戎而取之【朱曰襄公虽未能遽有周地然既有天子之命矣仲梁子曰王者无外命之则成矣曹曰信如迁説则取周地者乃文公非襄公也盖毛公诗至刘歆始请列于学官犹未得立马迁作史】
　　【时未见毛序也当以序为正】
　　终南何有有条有梅君子至止锦衣狐裘顔如渥【于角反】丹其君也哉
　　毛曰兴也终南周之名山中南也条槄梅柟也【孔曰槄郭璞云今之山楸陆玑云皮叶白色亦白宜为车板梅郭璞曰似杏实酢　曹曰终南秦之望也条梅皆良材言终南所有富而且美也朱曰终南在今京兆府之南】　　朱曰君子指其君也　郑曰至止者受命服于天子而来也诸侯狐裘锦衣以裼之【杨曰玉藻云锦衣狐裘诸侯之服也孔曰玉藻注云以素锦为其衣而覆之也】渥厚渍【辞赐反】也顔色如厚渍之丹言赤而泽也苏曰终南则有草木以自衣被而成其深君子则有服章以自严饰而成其尊　朱曰欲其修徳以称之故盛陈容貌衣服之美以戒劝之也　东莱曰其君也哉犹书所谓孺子王矣戒之之辞也【程曰终南崇髙厚大以兴君位之尊山之髙大必生美材人君尊崇必有今徳有令徳故宜称显服又美其容貌称人君之位也】
　　终南何有有纪有堂君子至止黻【音弗】衣绣裳佩玉将将【七羊反】寿考不忘
　　程曰纪棱角堂平寛【朱曰纪山之廉角也堂山之寛平处也　毛曰纪基也堂毕道平如堂也　孔曰基谓山基也毕终南之道各道之侧其崖如堂之墙也　曹曰纪崔灵恩作屺曰终南之旁有屺山字当作屺堂尔雅説文皆以山如堂者曰室谓其形如堂室也此言终南形势之壮也】毛曰黒与青谓之黻【朱曰黻之状亚两已相戾也】五色备谓之绣【朱曰绣刺绣　曹曰黻衣绣裳祭服也禹所谓致美乎黻冕采芑斯干所谓朱芾斯皇皆祭服也盖黻蔽膝之服也六冕皆有之惟祭服谓之黻其他则谓之鞸先儒以为希冕三章之服非也夫希冕以粉米为衣以黻黼为裳此诗方对绣裳言之安得又谓之黻裳故知黻衣为黻冕也诸侯之冕服惟享王于庙助祭于天子则服焉此外惟二王后得服之以自祭其他诸侯则冕而祭于已耳】　朱曰将将佩玉声也寿考不忘者欲其君居此位服此服长久而安宁也亦劝戒之辞【曹曰襄公虽据秦国形势之壮当尽臣节服其命服以时而来聘享于王庭久而不失其职佩玉将将然徳音有常而无懈乃得长享有秦国寿考不忘矣此戒劝之意】
　　终南二章章六句
　　黄鸟哀三良也国人刺穆公以人从死而作是诗也孔曰左传文六年秦伯任好卒以子车氏之三子奄息仲行鍼虎为殉皆秦之良也国人哀之为之赋黄鸟杀人以葬环其左右曰殉不刺康公而刺穆公是穆公命从已死此人自杀从之【董曰陈干昔魏颗从其治命不以为殉君子美之然康公得无罪乎诗人特以伤贤者之不得死然方责穆公死而弃民故举其重者　朱曰三人者不食其言以死从君而诗人不以为美者死不为义不足美也　东坡和陶三良诗曰此生太山重忽作鸿毛遗三子死一言所死良已微贤哉晏平仲事君不以私我岂犬马哉从君求盖帷杀身固有道大节要不亏君为社稷死我则同其归顾命有治乱臣子得从违魏颗真孝爱三良安足希仕宦岂不荣有时纒忧悲所以靖节翁服此黔娄衣】
　　交交黄鸟止于棘谁从穆公子车奄息维此奄息百夫之特临其穴惴惴其栗彼苍者天殱【子亷反】我良人如可赎兮人百其身
　　毛曰兴也【朱曰以所见起兴也　陶诗曰荆棘笼髙坟黄鸟声正悲】　李曰交交飞而往来之貌　孔曰黄鸟止棘而得其所　毛曰子车氏奄息名　王曰百夫之特则特出于百夫郑曰穴圹也　毛曰惴惴惧也　郑曰栗悼栗也彼苍者天愬之　毛曰殱尽良善也【孔曰尽杀我善人】　朱曰此奄息之死若可以他人赎之则人虽有百身亦皆愿赎之矣爱之甚也
　　交交黄鸟止于桑谁从穆公子车仲行【户郎反】维此仲行百夫之防临其穴惴惴其栗彼苍者天殱我良人如可赎兮人百其身
　　郑曰防犹当也言此一人当百夫【东莱曰训防为当者盖如提防之防水也】
　　交交黄鸟止于楚谁从穆公子车鍼虎维此鍼虎百夫之御临其穴惴惴其栗彼苍者天殱我良人如可赎兮人百其身
　　王曰百夫之御则能御百夫者也
　　黄鸟三章章十二句
　　晨风刺康公也忘穆公之业始弃其贤臣焉
　　孔曰康公防穆公子
　　鴥【尹橘反】彼晨风郁彼北林未见君子忧心钦钦如何如何忘我实多
　　毛曰兴也鴥疾飞貌晨风鹯【之然反】也【孔曰陆玑疏云鹯似鹞青黄色燕颔句喙向风摇翅乃因风飞急疾击鸠鸽燕雀食之】郁积也北林林名也忧心钦钦思望之心中钦钦然【程曰钦钦不解之意】忘我实多今则忘之矣　程曰以晨风兴君子者取其去来之疾人君好贤待士有道则贤者归之礼貌不至则浩然去矣林木茂盛则飞鸟所集兴朝廷有道则贤者所就也如何如何叹其如是也此诗主贤者见弃之意而言故云忘我　东莱曰此诗亦如权舆刺康公与贤者有始而无终未见君子忧心钦钦言康公初立想望贤者如是之切也如何如何忘我实多责其不能终也
　　山有苞栎【卢狄反】隰有六駮【邦角反】未见君子忧心靡乐【音洛】如何如何忘我实多
　　李曰苞丛生也　毛曰栎木也【陆草木疏云秦人谓柞栎为栎河内人谓木蓼为栎此秦诗也宜从其方土之言柞栎是也】　孔曰王肃云言六据所见而言也　陆玑疏曰駮駮马駮马梓榆也其树皮青白駮荦遥视似駮马故谓之駮马【毛曰駮如马倨牙食虎豹　草木疏云下章云山有苞棣隰有树檖皆山隰之木相配不宜云兽】　朱曰靡乐忧之甚也　苏曰山则栎隰则有駮可以大国而独无其人乎
　　山有苞棣【音悌】隰有树檖【音遂】未见君子忧心如醉如何如何忘我实多
　　毛曰棣唐棣也檖赤罗也【释木曰赤罗今杨檖也实似梨而小酢可食】朱曰如醉忧又甚矣　东莱曰秦之寡恩于晨风权舆二诗见之
　　晨风三章章六句
　　无衣刺用兵也秦人刺其君好【呼报反】攻战亟【欺冀反】用兵而不与民同欲焉
　　孔曰康公以文七年立十八年卒按春秋文七年晋人秦人战于令狐十年秦伯伐晋十二年晋人秦人战于河曲十六年楚人秦人灭庸见于经传者已如是是其好攻战也　朱曰襄公以王命攘戎狄报君父之雠故征伐不休而诗人美之康公令狐河曲之战修私怨逞小忿故好攻战亟用兵而诗人刺之诗可以观于此见矣
　　岂曰无衣与子同袍【抱毛反】王于兴师修我戈矛与子同仇
