<!-- { "loadSidebar": true } -->
　　朱曰秦国名地在禹贡雍州之域近鸟鼠山初伯益佐禹治水有功赐姓嬴氏其后中潏居西戎以保西垂其六世孙大骆生成及非子非子事周孝王养马于汧渭之间马大蕃息孝王封为附庸而邑之秦至宣王时犬戎灭成之族宣王遂命非子曽孙秦仲为大夫诛西戎不克见杀【郑曰至秦仲秦之变风始作】及幽王为西戎犬戎所杀平王东迁秦仲孙襄公以兵送之王封襄公为诸侯曰能逐犬戎即有岐丰之地襄公遂有周西都畿内八百里之地至孙徳公又徙于雍秦即今之秦州雍今京兆府兴平县是也　前汉地理志云天水陇西【秦陇西国名】山多林木民以板为屋室及安定北地上郡西河迫近戎狄修习战备髙上气力以射猎为先故秦诗曰在其板屋又曰王于兴师修我甲兵与子偕行及车邻驷驖之诗小戎之篇皆言车马田狩之事【曹曰汉兴六郡良家子选给羽林期门以材力为官名将多出焉故秦诗多言战鬭田猎之事】　朱曰岐丰之地文王用之以兴二南之化如彼其忠且厚也秦人用之未几而一变其俗见于诗者大扺尚气槩先勇力已悍然有招八州而朝同列之气矣盖雍州土厚水深其民厚重质实无郑卫骄堕浮靡之习以善导之则易以兴起而笃于仁义以猛驱之则其彊毅果敢之资亦足以彊兵力农而成富彊之业也论至于此以见厚重者之可与有为而又以见上之导民不可不谨其所之也
　　车邻美秦仲也秦仲始大有车马礼乐侍御之好焉孔曰秦仲以字配国附庸未得爵命无谥可称　南轩曰读车邻驷驖之诗则立国自其始创不过盛其车马奉养之事竞于射猎之为而已盖不及于用贤制民也则其流风亦习乎是而已
　　有车邻邻有马白颠【都田反】未见君子寺人之令【力呈反】毛曰邻邻众车声也【朱曰密比之声】白颠的颡也【孔曰的白也颡额也额有白毛　王曰白颠盖仲之名马若骅骝盗骊赤兔的卢之称】　李曰君子指秦仲　毛曰寺人内小臣也　范曰寺人所以传内外之命【孔曰按夏官小臣掌王之小命天官寺人掌王之内人及女宫之戒令则天子自有小臣主王命寺人主内令不主王命矣　燕礼云小臣戒与者则诸侯之有小臣亦应传君命此説国君使寺人传命者天子备官故外内异职诸侯兼官故内外共掌也左传説晋献公使寺人披伐公子重耳于蒲宋平公之丧使寺人传达君命是亦礼之常也】　李曰令使也　朱曰是时秦君始有车马及此寺人之官将见者必先使寺人通之故国人创见而夸美之也【苏曰凡此皆人君之常礼而秦之先君昔所未有也　南轩曰寺人之令若今之通谒者也令者役使之称未见君子者得以令寺人则其谒之无壅可知矣若后世居上者有不察则其来见已者盖反为寺人所令矣　范曰君臣相信故其下得以使之也】
　　阪【音反】有漆隰有栗既见君子并坐鼓瑟今者不乐逝者其耋【田节反】
　　毛曰兴也陂者曰阪【説文曰阪山胁也　曹曰按前汉地理志陇西郡有陇坻师古曰陇阪也即今之陇西北郡在陇之西故曰陇西三秦记曰其阪九回不知髙几许欲上者七日乃越髙处东望秦川然则阪者固秦地之所有也】下湿曰隰瑟释文曰乐也耋老也八十曰耋　苏曰人君之有礼乐犹阪之有漆隰之有栗也　孔曰君臣事简故并坐而观鼓瑟【郑曰君臣以闲暇燕饮故能相安乐也】　范曰今者不乐恐失时也　李曰逝者与日月逝矣之逝同皆言其嵗月之往　东莱曰既见君子并坐鼓瑟简易相亲之故也今者不乐逝者其耋悲壮感慨之气也秦之彊以此而止于为秦者亦以此【段曰秦人之初君民以简易相亲其后既得天下乃为尊君卑臣之説上下否塞而亡然则兴国之规模其可废哉今者不乐逝者其耋急功利乐便安之意皆在其中矣】
　　阪有桑隰有杨既见君子并坐鼓簧今者不乐逝者其亡
　　朱曰簧笙中金叶吹笙则鼓动之以出声者也车邻三章一章四句二章章六句
　　驷驖【田结反】美襄公也始命有田狩之事园囿之乐焉孔曰庄公生襄公　朱曰秦自非子以来世为附庸及周幽王为犬戎所败秦仲之孙襄公救周有功平王赐之以岐西之地于是始命为诸侯　曹曰冬田曰狩田之大者始命而能狩侈之也
　　驷驖孔阜六辔在手公之媚【眉冀反】子从公于狩
　　朱曰驷驖四马皆黑色如鐡也阜肥大也六辔者两服两骖各两辔而骖马内两辔纳之于觖故惟六辔在手也媚子所亲爱之人也　孔曰襄公乗此鐡色之马既肥大而又良善御人执其六辔在手而已不须控制之也　又曰叔于田云两骖如手言进退迟速如御者之手盖御之良也此云六辔在手言马性调柔御者不劳提制在手而已盖马之良也　吕曰公之媚子不必如媚于天子媚于庶人者也此诗称其始为诸侯未必能用贤但人君之奉稍备云耳【曹曰所谓便嬖足使令于前者也】
　　奉时辰牡辰牡孔硕公曰左之舍【音舍】拔【蒲末反】则获毛曰时是辰时也　朱曰牡兽之牡者也【曹曰祭祀之牲不用牝皆以牡为贵】辰牡者冬献狼夏献麋春秋献鹿豕之类【孔曰兽之供食各有时节】奉之者虞人翼以待射也孔甚也硕肥大也公曰左之者命御者使左其车以射兽之左也盖射必中其左乃为中杀五御所谓逐禽左者为是故也【董曰五御五曰逐禽左自左膘而射之达于右腢为上杀自左肩腢而射之达于右耳本为中杀自左髀而射之达右为下杀孔曰逐禽由左礼之常法】　郑曰拔括也【孔曰家语论矢之事云括而羽之镞而砺之以镞为首故抜为末】　朱曰左之而舍拔无有不获者言兽之多而射御之善也【曹曰所谓命中也段曰吾为之范我驰驱终日而不获一禽公曰左之守御法也而舍拔则无不获焉】
　　游于北园四马既闲輶【音由】车鸾镳【彼骄反】载猃【力验反】歇【许谒反】骄【许乔反】
　　苏曰四马乘马闲调习也輶车轻车所以驱兽所谓驱逆之车也【夏官注云驱驱出禽兽使趋田者也逆逆要不得令走驱逆之车田仆所设非君所乗　曹曰逆而还之使不得逸也】　朱曰鸾铃也效鸾鸟之声镳马衔也　郑曰置鸾于镳异于乘车也【孔曰乘车以鸾在衡和在轼　曹曰马动则鸣与车轼之和相应此言御不失节也】　毛曰猃歇骄皆田犬名长喙曰猃短喙曰歇骄　朱曰田事已毕故游于北园以车载犬盖以休其足力也韩愈画记有骑拥田犬者亦此类
　　驷驖三章章四句
　　小戎美襄公也备其兵甲以讨西戎西戎方彊而征伐不休国人则矜其车甲妇人能闵其君子焉
　　李曰按史记秦仲诛西戎西戎杀之宣王召其子庄公与兵七千人使伐西戎破之至杀幽王骊山下襄公将兵救周有功然则西戎者秦之臣子所不与共戴天之雠也襄公承天子之命以报君父之仇其所以不能自己者岂忮忿之心哉明人伦述天理以大义驱其人而战之此襄公所以能用其人而秦人所以乐为之用也圣人删録之意其示人也深矣春秋之义大复雠而与讨贼亦是意也
　　小戎俴【钱浅反】收五楘【音木】梁辀【陟留反】游环胁驱隂靷【音】鋈【音沃】续文茵【音因】畅【敕亮反】毂【音谷】驾我骐馵【之树反】言念君子温其如玉在其板屋乱我心曲
　　毛曰小戎兵车也【董曰天子元戎诸侯谓之小戎宜也】俴浅也收轸也【孔曰轸车前后两端横木所以收敛所载故名收焉凡车之制广皆六尺六寸其平地任载者为大车则轸深八尺兵车则轸深四尺四寸比之为浅故曰俴收】五五束也楘歴録【音禄】也梁辀辀上句衡也一辀五束束有歴録【孔曰楘歴録然文章之貌也辀辕也梁辀辀上曲句衡衡者轭也辀从轸以前稍曲而上至衡则居衡之上而向下句之衡则横于辀下而辀形穹隆上曲如屋之梁然又以皮革五处束之其文章歴録然见也　陈曰辀车辕也其前驾于服马之衡之上其后则乘前轸直逼后轸梁轸则穹于其上以便服马之进退车之进退以辕为主惧辀之不坚也故一辕则五分其穹每分以皮纒束之使坚是谓五楘】游环靷环也游在背上所以御出也胁驱谨驾具所以止入也【朱曰游环靷环也以皮为之引两骖马之外辔贯其中而执之所以制骖马使不得外出也环当两服马之背上游移前却无定处故谓之游环亦谓之靳左传曰如骖之有靳胁驱亦以皮为之前系于衡之两端后系于轸之两端当服马两胁外以驱骖马使不得内入也　曹曰两服马驾勾衡之下旁有两骖马齐于服马之颈惧骖之外出也故以环贯骖之外辔以禁其出欲出则此环牵之惧骖之内入乱服马也故以韦二条系衡与轸防服马胁以止骖之入欲入则此皮从而约之也】隂揜轨也靷所以引也鋈白金也续续靷也【孔曰揜轨者谓舆下三面材以板木横侧车前所以隂映此轨也辀在轨前横木映轨故郑氏云揜轨在轼前垂辀上谓隂板垂辀上也此车衡之长惟六尺六寸止容二服骖马颈不当衡别以皮为二靷系于隂板之上令骖马引之亦谓之靷左传曰两靷将絶是横轨之前别有骖马二靷也　朱曰揜轨在轼前轸上靷者以皮二条前系骖马之颈后系隂板之上有续靷之处白金沃其环以为饰也　孔曰鋈沃也非白金之名谓销白金以沃灌靷言鋈续则是作环相接　苏曰续靷皮之相续处缀环于其端以白金沃之也】　孔曰文茵车中所坐之褥也用虎皮有文采也畅长也　朱曰毂所以贯车轮者【孔曰大车之毂一尺有半兵车之毂三尺二寸比大车为长曰畅毂】　毛曰骐骐文也马左足白曰馵　朱曰君子妇人目其夫也温其如玉美之之辞板屋者西戎之俗以板为屋【孔曰地理志云天水陇西民以板为屋然则秦之西陲民亦板屋也毛氏言西戎板屋者此言伐戎故也】心曲心中委曲之处也　孔曰襄公率国人以讨贼故其从役者之家人先夸车甲之盛如此而后及其私情盖以义兴师则虽妇人亦知勇于赴敌而无所怨矣
　　四牡孔阜六辔在手骐駵【音留】是中騧【古花反】骊是骖龙盾【顺允反】之合鋈以觼【古穴反】軜【音纳】言念君子温其在邑方何为期胡然我念之
　　孔曰孔阜甚肥大也骐马之青黒色者　郑曰赤身黒鬛曰駵中中服也　孔曰黄马黒喙曰騧骊黒色郑曰骖两騑也【孔曰车驾四马在内两马谓之服在外两马谓之騑】　朱曰
　　盾干也画龙于盾合而载之以为车上之卫必载二者备破毁也【孔曰盾以木为之谓之龙盾是画龙于盾也王肃云合而载之以为车蔽也】觼环之有舌者軜骖内辔也置觼于轼前以系軜故谓之觼軜亦销沃白金以为饰也【孔曰觼軜谓白金饰皮为觼以纳物也四马八辔而经传皆言六辔明有二辔常系之马之冇辔者所以制马之左右令之随逐人意骖马欲入则偪而胁驱内辔不须牵挽故知軜者纳骖内辔系于轼前其系之处以白金为觼也】　苏曰骖之外辔则御者执之　朱曰邑西鄙之邑也　曹曰温其在邑者犹言在彼和平无患苦也与爰居爰处爰丧其马者异矣　朱曰方将也将以何时为归期乎何为使我思念之极也
　　俴驷孔羣厹【音求】矛鋈錞【徒对反】蒙伐有苑虎韔【勅亮反】镂【音漏】膺交韔二弓【姑反】竹闭绲【古本反】縢【直登反】言念君子载寝载兴厌厌【于盐反】良人秩秩徳音
