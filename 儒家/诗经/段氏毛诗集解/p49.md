<!-- { "loadSidebar": true } -->
　　毛曰修长广大也颙大貌【曹曰修以言其身之长广以言其腹之充颙以言其首之大説文曰颙大头也三者相称所以成其大也】奏为肤大公初也严威严也翼敬也　苏曰有严有翼言将帅之德也　朱曰共与供同　郑曰服事也　吕曰上三章皆言自治之备　范曰凡兵事莫尚于严莫先于敬【曹曰严则常整而敌莫敢犯敬则不懈而常有备如周亚夫细栁之军严故也如楚子反鄢陵之败不敬故也】共武之服者如此则足以定王国矣
　　玁狁匪茹整居焦获【音防】侵镐及方至于泾阳织【音志】文鸟章白斾央央元戎十乗以先启行【户郎反】
　　【阙】

<经部,诗类,段氏毛诗集解,卷十七>
　　【曰启行昭果毅也后世乃以元戎为元帅所乗其失亦甚矣】　刘曰言玁狁不度其力轻侮天子整居焦获又侵于镐渐进于方未已也遂至于泾阳观其贼锋可谓孔炽矣安得不饬励我师以攘斥之乎　曹曰以匪茹之势敢深入而为防可以必胜于是始战则所谓先计而后战者也　朱曰是以建旌旗选锋鋭进声其罪而致讨焉直而壮律而臧有所不战战必胜矣
　　戎车既安如轾【竹二反】如轩四牡既佶【其乙反】既佶且闲薄伐玁狁至于大原文武吉甫万邦为宪
　　朱曰轾车之覆而前也轩车之却而后也【后汉书马援防云居前不能令人轾居后不能令人轩注言为人无所轻重也】　郑曰佶壮健之貌　朱曰大原地名亦曰大卤今在太原府阳曲县　毛曰文武有文有武也吉甫尹吉甫也　郑曰此时大将也　毛曰宪法也　孔曰戎车既安正矣从后视之如轾从前视之如轩是适调也四牡既壮健矣且复闲习【范曰凡兵之动莫善于马之良故一章曰四牡骙骙二章曰比物四骊闲之维则三章曰四牡修广五章曰四牡既佶既佶且闲　曹曰鼂错以轻车突骑为中国胜匈奴之长枝故此诗尤侈其车马焉】　毛曰薄伐玁狁至于太原言逐出之而已【吕曰治戎有备车马安闲驱之出竟而不穷追也　前汉书严尤曰当周宣王时玁狁内侵至于泾阳命将征之尽竟而还其视戎狄之侵譬犹蟁蝱之螫敺之而已】　王曰能伐敌而攘之则吉甫之力于是美之曰文武吉甫万邦为宪非文无以附众非武无以胜敌能文能武则万邦以为法矣　陈曰万邦可以宪法办一玁狁是其所优为者
　　吉甫燕喜既多受祉来归自镐我行永乆饮【于鸩反】御诸友炰【白交反】鼈脍鲤侯谁在矣张仲孝友
　　毛曰祉福也御进也　范曰诸友王之诸臣也王以羣臣为友【东莱曰酒诰曰矧大史友内使友君固以臣为友也盖其亲近者也】　毛曰侯维也张仲贤臣也善父母为孝善兄弟为友使文武之臣征伐与孝友之臣处内　郑曰吉甫既伐玁狁而归天子以燕礼乐之又多受赏赐也王以吉甫逺从镐地来又日月长乆故饮之酒　孔曰进诸友与俱饮以尽其欢【郑曰使其诸友恩旧者待之　孔曰言休兵饮至也】　郑曰炰鼈脍鲤又加其珍美之馔所以极劝之也【孔曰燕礼其牲狗天子之燕不过有牢牲鱼鼈非常膳故云加之】　陈曰于诸友之中维谁在矣独举其孝友之贤者曰张仲以显孝友之臣处内　范曰宣王使吉甫征伐而与张仲居朝所以辅其德也茍无孝友忠信之臣养君之心则虽征伐有功于外而不善之政将出于内朝廷心腹也戎狄四支也故孝友之臣日纳王于善而敦厚之然后戎狄可攘而外患可除矣【刘曰移孝而为忠移友而为顺忠则无妒贤嫉善之心顺则无妨功害能之行王曰吉甫为将于外而内无忠顺之臣与之同志者辅王耳目而迪其心则妨功害能之人至矣妨功】
　　【害能之人至则若吉甫者身之不阅而何暇议胜敌哉　朱曰言其所与燕者之贤所以贤吉甫而善是燕也】
　　六月六章章八句
　　采芑【音起】宣王南征也
　　孔曰上言伐此云征便辞尔无义例也
　　薄言采芑于彼新田于此菑畆方叔涖【音利】止其车三千师干之试方叔率止乗其四骐四骐翼翼路车有奭簟茀【音弗】鱼服钩膺鞗【音条】革
　　毛曰兴也　程曰薄言发语辞　毛曰芑菜也【陆疏曰芑菜似苦菜也茎青白色摘其叶白汁出脆可生食亦可蒸为茹青州人谓之芑西河鴈门芑尤美胡人恋之不出塞　朱曰此即今苦荬菜宜马食军行采之人马皆可食也曹曰或曰芑生民所谓糜芑尔雅曰芑白苗郭璞注今之白粱粟好谷也　李曰此诗曰新田菑畆则田中所生宜谷也然未有采之者既谓之采则不宜谓之谷姑缺之可也】先曰彼后曰此不遐遗之意也田一歳曰菑二歳曰新田三歳曰畬【孔曰释地文菑者灾也孙炎曰菑始灾杀其草木也新田新成柔田也畬和也田舒缓也郭璞曰今江东呼初耕地反草为菑是也　曹曰田一嵗曰菑初反草也二嵗曰新田未成熟也三嵗曰畬始成熟矣故易曰不菑畬言其不劳力而可以享成功也】方叔卿士也受命而为将也涖临也　郑曰兵车一乗甲士三人歩卒七十二人【刘曰其车三千则为甲士九千歩卒二十一万六千　苏曰其车三千以荆蛮强盛不得不尔也　朱曰其车三千法当用三十万众盖兵车一乗甲士三人歩卒七十二人又二十五人将重车在后凡百人也　计天子六乡一乡万二千五百家通率上中下地一家有二卒半共有三万一千二百五十人万二千五百人为正卒万八千七百五十人为羡卒正使尽起六乡才得十八万七千五百人耳尚不足以方其数故孔氏以为兼起乡遂公邑之兵而王氏谓不应虚内事外如此盖防诸侯之师也愚谓此皆以文害辞辞害意之过诗人但极其盛而称之尔岂必实有此数哉】　程曰师干犹今云兵甲也【刘曰师众也干楯也言楯则戈矛弧矢在其中】试肄习也　郑曰率者率其戎车士卒而行也　孔曰方叔自乗其四骐之马翼翼然甚壮健【朱曰翼翼顺序貌】　郑曰奭赤貌　苏曰路车金路也金路赤饰【孔曰瞻彼洛矣韎韐有奭以茅搜染为奭故知赤貌也】　孔曰其车以方文竹簟之席为之蔽饰【曹曰以竹簟为车前后蔽也】　毛曰鱼服鱼皮也郑曰鱼服矢服也钩膺樊缨也【孔曰巾车五路惟金路有钩以金为】
　　【之马颔之饰也在马膺之饰惟有樊缨故引樊缨以解膺樊马大带膺马鞅方叔不乗革路者以革路临阵所乗　曹曰樊缨以革为之当膺】　毛曰鞗辔也革辔首也　程曰采芑于新田菑畆皆地力方盛处　毛曰宣王能新美天下之士然后用之【郑曰士军士也　黄曰宣王一兴而谋臣勇士毛奋鳞集防诸侯之师其车三千有不可胜用者此如采芑者或取于新田或取于菑畆或取于中乡虽其所不足之地而皆可获焉　张曰采芑新田言岂徒治田习阵法也吕曰因治田而讲武事古之法皆然如六月云我服既成于三十里与骏尔私终三十里之义同畎浍沟洫之法即行伍营阵也　曹曰芑谷也此后世屯田是也宣王北伐之事大矣然止见于六月之诗其所命者吉甫一人而已至于南征在小雅见于采芑者则命方叔在大雅见于江汉者则命召虎见于常武者则命大师皇父而各言其成功则蛮荆淮夷之作难非一时其所任非一人盖其为日乆矣意当时必为持乆之计屯田积谷不事劳师穷讨而坐制其如赵充国之于先零者故其诗中不甚序其攻伐之事而但言执讯获丑意可见也】吕曰涖止则布其行阵故止曰其车三千率止则作而用之故言其车马之盛服饰之美
　　薄言采芑于彼新田于此中乡方叔涖止其车三千旂旐央央方叔率止约軧【祗支反】错衡八鸾玱玱服其命服朱芾斯皇有玱葱珩【音衡】
　　苏曰中乡民居在焉故其田尤治　郑曰交龙为旂龟蛇为旐【董曰旂诸侯所建也旐县鄙所建也九旗之物太常王所建旞旌象辂木辂所建其诸臣之旗旂为上旐为下此言上下所建则余得兼举矣】　毛曰軧长毂之軧也朱而约之【孔曰説文云軧长毂朱而约之谓以皮纒之而上加以朱漆也】错衡文衡也【孔曰错者杂也杂物在衡是有文饰其饰之物注无云焉】　孔曰四马八鸾【朱曰钤在镳曰鸾马口两旁各一四马故八也】　毛曰玱玱声也【曹曰玱玱玉声也马行安徐故鸾声和缓如玉】　朱曰命服所受命于天子之服【刘曰方叔出率则王命加等】　毛曰朱芾黄朱芾也【孔曰斯干传云天子纯朱诸侯黄朱】皇犹煌煌也玱珩声也葱苍也三命葱珩【李曰葱珩乃苍玉之珩也曹曰珩佩上之横梁以仓王为之　朱曰葱如葱之色　孔曰玉藻云三命赤韨葱珩三命至九命皆葱珩非谓方叔惟三命也】程曰其行也受服章之尊美言付之重【刘曰始行之时具命服与其芾佩所以示众也　刘曰或曰吴起可谓知战矣亲与士卒最下者同其甘苦曰是何足以言知战也子见夫乞人呼号偃付乎康庄之间其声可哀也不若是不足以济其身若乃家丈人者五十可以衣丝七十可以食肉子孙奉之耳父母之仇不共天下兄弟之仇不与同国非虚加之也然后称于人情视民如子者民报之如父母视民如弟者民事之如兄无仇云耳有则争先致力焉子弟岂待父兄已均其苦然后为用哉故用民者矫之以身徇之以爱齐之以术茍一时之胜而已矣恶可以乆也诗云服其命服朱芾斯皇八鸾玱玱道上不失其度下不失其节也驾彼四牡四牡骙骙君子所依小人所腓君子之所依而小人以为已腓安在其毁上下之节哉　曹曰芾与佩皆非军中之服路以金路则非戎路马有和鸾则非戎马所以然者盖方叔克壮其犹用谋而不尚战如呉起将战不带劔诸葛武侯临阵不亲戎服羊祐轻裘缓带而盛着威名杜预身不跨马而自能制胜故诗人言其车服之美而已】
　　鴥彼飞隼其飞戾天亦集爰止方叔涖止其车三千师干之试方叔率止钲人伐鼓陈师鞠旅显允方叔伐鼓渊渊振旅阗阗【徒颠反】
