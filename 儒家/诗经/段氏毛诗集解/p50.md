<!-- { "loadSidebar": true } -->
　　孔曰鴥鴥然而集也　陆疏曰隼鹞属也或谓之雀鹰春化为布谷者是也　毛曰戾至也　郑曰爰于也三称其车三千者重师也　毛曰钲以静之鼓以动之伐击也　郑曰钲也鼓也各有人焉言钲人伐鼓者互言尔【孔曰説文云钲铙也似铃柄中上下通然则钲即周礼之铙也又云镯钲也铙也则镯铙相类俱得以钲名之故鼓人注云镯钲也形如小钟是镯亦名钲也镯似小钟铙似铃是有大小之异耳凡军进退皆鼓动钲止非临阵独然此文在陈师鞠旅之上是未战时事也　乐书曰周官鼓人以金镯节鼓司马职公司马执镯鼓行鸣镯诗曰钲人伐鼓国语曰鼓丁宁春秋传曰射伏辀而着于丁宁説文曰镯钲也韦昭曰丁宁钲也郑康成曰镯如小钟军行鸣之以为鼓节盖自声浊言之谓之镯自其儆人言之谓之丁宁自其正人言之谓之钲其实一也　董曰周官曰鸣铙且却闻钲而止则钲铙二物也但司马有铙铎而不言钲故前世疑之崔灵恩集注谓钲人伐鼓则勇于战也今诗谓陈师鞠旅则未战矣安得钲人为击鼓使进哉就如此则亦乱于军制矣】二千五百人为师五百人为旅　毛曰鞠告也【郑曰陈师告旅亦互言之】　孔曰显允明信也　毛曰渊渊鼓声也【郑曰谓战时进士众也王曰渊渊深也师众则鼓逺鼓逺则声深矣】入曰振旅复长防也【孔曰古者春教振旅秋教治兵以戎是大事又三年一教隐五年左传曰三年而治兵入而振旅是征伐之时出军至对陈用治兵礼战止至还归用振旅法名异而礼同也释文云出为冶兵尚威武也入为振旅反尊卑也孙炎曰出则防贱在前贵勇力也入则尊老在前复常法也长防出入前后不同而云礼一者坐作进退如一也】　郑曰战止将归又振旅伐鼓阗阗然【董曰阗阗众行声也】　程曰此章言虽将之才士之众且勇进退得宜趋舍有节言隼之急疾亦集于所止【曹曰如王师之勇捷无敌而进退作止则惟方叔之命也　阙曰言士虽勇而阙　于行伍也】兴兵虽强用之有节而不过也其伐鼓也渊渊平和不暴急其振旅也鼓声阗阗整缓之状【又曰振旅之行亦以鼓止行则以钲此诗意者未战耶方陈师鞠旅以伐鼓而已闻振旅矣故曰征伐玁狁蛮荆来威　曹曰方陈其师旅告以致讨之意众皆显然信之而后方叔于此用其智谋焉始伐鼓以进众俄振旅而退师伪遁以致之王者之师虽不尚诈然汤伐夏犹升句陑问道也】
　　蠢尔蛮荆大邦为雠方叔元老克壮其犹方叔率止执讯【音信】获丑戎车啴啴【吐丹反】啴啴焞焞【吐雷反】如霆如雷显允方叔征伐玁狁蛮荆来威
　　毛曰蠢动也【孔曰释诂文也释训云不逊也　郭璞曰蠢动为恶不逊也　程曰蠢动而无知之义】蛮荆荆州之蛮也【王曰经或言蛮或言荆楚春秋之初曰荆而已后乃曰楚】朱曰大邦犹言中国也　毛曰元大也【李曰毛氏谓五官之长出于诸侯曰天子之老亦不必如此説但方叔为一时大老耳　曹曰凡谋则贵老决则贵壮此善谋而能决也】郑曰犹谋也讯言也丑徒众也　毛曰啴啴众也焞焞盛也　尔雅曰疾雷为霆【郭璞曰雷之急疾者为霹雳】　程曰卒章言成功因言其致伐之由蠢尔之蛮乃与大邦为雠方叔克壮其犹【朱曰方叔元老克壮其犹言方叔虽老而谋则壮也】故征而执获戎车之盛如霆如雷　吕曰四章方及南征之事不言战而执讯获丑者我武素备震叠奔北未尝加兵也【陈曰南征北伐二事皆是班师时作六月之辞迫采芑之辞缓六月以讨而定采芑以威而服也】　朱曰方叔盖尝与于北伐之功是以蛮荆闻其名而皆来畏服也
　　采芑四章章十二句
　　车攻宣王复古也宣王能内修政事外攘夷狄复文武之竟【音境】土修车马备器械复【扶又反】防诸侯于东都因田猎而选车徒焉
　　程曰先王之政后嗣所当守失则罪也故春秋于复古之事不加美词此诗但称其复古也　朱曰周之文武以天保以上治内以采薇以下治外而宣王中兴其事亦曰内修政事外攘夷狄而已无二道也茍政事之不修而嚣嚣然务以外攘夷狄为功亦见其敝内以事外而适所以为乱亡之资也此诗所赋自修车马备器械以下其修政事攘夷狄则前乎此矣东都洛邑也周公营之而成王防诸侯焉　李曰成王有岐阳之搜亦如宣王之防诸侯而与之田猎也东莱大事记曰周敬王二十八年考王封其弟揭
　　于河南是为河南桓公河南即郏鄏周武王迁九鼎周公营以为都是为王城洛诰所谓我乃卜涧水东瀍水西惟洛食者是也洛阳周公营下都以迁殷顽民是为成周洛诰所谓我又卜瀍水东亦惟洛食是也孔子序洛诰曰周公往营成周则成周乃东都之总名河南成周之王城也洛阳成周之下都也王城非天子时防则虚之下都则保厘大臣所居治事之地周人朝夕受事习见既乆遂指以为成周矣平王东迁定都于王城王子朝之乱其余党多在王城敬王畏之徙都成周至是考王以王城故地封其弟桓公焉稽古録谓桓公为东周桓公非也平王东迁之后所谓西周者丰镐也所谓东周者东都也威烈王之后所谓西周者王国也所谓东周者洛阳也何以称河南为西周自洛阳下都而视王城则在西也何以称洛阳为东周自河南王城而视下都则在东也君陈毕公尸殷民盖在下都之地书皆谓之东郊则下都在王城之东明矣世本曰西周桓公居河南东周惠公居洛阳　黄曰武帝穷兵于四夷既服之时萧俛段文昌销兵于两河甫定之初其失均也武帝敝内以事外不治中国而治夷狄不知内修政事外攘夷狄之説也萧俛之徒知幸安而不知逺虑不知修车马备器械因田猎而选车徒之説也宣王之于夷狄彼未服不忘其在我者之自备何宣王之能也
　　我车既攻我马既同四牡庞庞【鹿同反】驾言徂东
　　毛曰攻坚也【程曰攻谓坚治　董曰考工记五工皆言攻则攻者治也治而成其良故曰攻】同齐也宗庙齐毫尚纯也【孔曰齐其毫毛尚纯色】戎事齐力【孔曰齐其马力】尚强也田猎齐足【孔曰齐其马足】尚疾也庞庞充实也【董曰按字书训释説文并以厐为髙屋盖马之髙大也】东洛邑也　吕曰言备车马以如东都也
　　田车既好四牡孔阜东有甫草驾言行狩
　　孔曰田车田猎之车【曹曰上言适东都时车马此选田猎时车马也周官田仆掌驭田路以田以鄙设驱逆之车田车即田路即木路王所自乗而虞人则有驱禽逆禽之车】好善也阜盛大也【程曰阜谓肥壮也】　毛曰甫大也田者大芟草以为防【孔曰大芟杀野草以为防限作田猎之杀围之处　曹曰古者田猎用车草多则车不可行故先芟除其草莱周礼若大田猎则山虞莱山田之野泽虞莱泽野是也】或舍其中【孔曰木田之前誓士戒众在其间止舍也其防之广狭无文】褐纒旃以为门【孔曰其防设周卫而立门以织毛褐布纒通帛旃之竿以为门之两旁其门盖南开并为二门用四旃四褐也】裘纒质以为槸【孔曰以裘纒椹质以为门中之闱闑车軏之里两邉约车轮者也】间容握【孔曰门之广狭两轴头去旃竿之间各容一握握人四指为四寸是门广于轴八寸也】驱而入【孔曰驰走而入门不得徐也以教战试其能否故令驱焉周礼大司马仲冬教大阅言前期虞人莱所田之野为三表田之日司马建旗于后表之中羣吏以旗物各帅其民而致质明乃陈徒以旌为左右和之门羣吏各帅其车徒以叙和出注叙和出用次第出和门也此言驱而入不同者此据质明时初入和门既入同在后表之中将以教战也礼毕当从是以出田故叙和出左右与此终始各举其一】击则不得入【孔曰其轴头击着门傍旃竿则不得入所以罚不工也】左者之左右者之右【孔曰以天子六军分为左右虽同舍防内令三军各在一方不得越离部伍以此故有二门也】然后焚而射焉【孔曰教战既毕士卒出和门乃分地为后焚此防草而射之焚所芟之草　王制云火田放火田猎者】天子发然后诸侯发诸侯发然后大夫发天子发抗大绥诸侯发抗小绥献禽于其下【孔曰举绥为表因献禽于其下】故战不出顷【孔曰战有顷数战者不出其顷界】田不出防【孔曰不出所芟之防】不逐奔走【孔曰谓出于顷防者不逐之】古之道也　孔曰东都之界有广大之草可以就而田猎焉【曹曰草盛处禽必多】曹曰是诗于狩言选车于苗言选徒惟举田猎之名尔
　　之子于苗选徒嚣嚣【五刀反】建旐设旄搏【音博】兽于敖毛曰之子有司也【朱曰不敢斥王故以有司言之　曹曰从王于苗者】夏猎曰苗【孔曰此时宣王为夏田也上云驾言行狩狩者是猎之总名　刘曰大司马中夏教芟舍遂以苗田张曰搜苗狝狩使习军行草木间事教茇舍亦然】嚣嚣声也维数车徒者为
　　有声也【朱曰选数也嚣嚣声众盛也数车徒者其声嚣嚣则车徒之众可知且车徒不哗而惟数者有声又见其静治也】　孔曰建立旐于车而设牛尾于旐之首【曹曰大司马教治兵之法自王载大常以至百官载旟各书其事与其号焉旐者郊野所载而九旗皆注旄于竿首田猎当在郊野之间旐与旄列尊卑皆该矣】　曹曰徒手曰搏言其选徒之勇也　郑曰敖郑地今近荥阳【东莱曰敖山名晋师救郑在敖鄗之间士季设七覆于敖前则敖山之下平旷可以屯兵翳荟可以设伏所谓东甫草即此地也　曹曰敖敖仓也有虎牢之险猛鸷所庐也】　孔曰此章言选车徒备器械搏兽于敖谓当往搏取禽兽于敖地未实行也　东莱曰宣王之往东都以防诸侯为主因田猎以选车徒而二章三章先言田猎者盖有司先为戒具以待防同毕而田猎也
　　驾彼四牡四牡奕奕赤芾金舄防同有绎
　　朱曰奕奕连络布散之貌　毛曰诸侯赤芾金舄舄达屦也【郑曰金舄黄朱色也　孔曰加金为饰故谓之金舄天官屦人注舄有三等赤舄为上冕服之舄下有白舄黒舄逹屦者白舄黒舄犹有在其上者为尊未逹其赤舄所尊者莫是过故云逹屦言是屦之最上逹者也此舄也而曰屦屦舄通名　王曰诸侯人君宜朱芾而此赤芾者防同故也涖其臣庶则朱芾君道也故方叔服其命服则朱芾防同于王则赤芾臣道也故此防同有绎则赤芾也】时见曰防殷见曰同　朱曰绎陈列聨属之貌【毛曰绎陈也王曰绎者言其属连而不絶若绎丝然也】
　　决拾既佽【音次】弓矢既调射夫既同助我举柴【子智反】毛曰决钩也拾遂也【孔曰决着于右手大指所以钩开体遂着于左臂所以遂周人缮人注云决天子用象骨拾韛扞也着左臂襄以韦为之　刘曰决谓防大指以钩者也拾谓防左臂以利者也】　郑曰佽谓以手指相次比也调调弓强弱与矢轻重相得　孔曰此章承诸侯之下射夫即诸侯以下也【曹曰自防同之诸侯以至从王之卿大夫皆在其中矣】夫者男子之总名　毛曰柴积也【郑曰谓积禽也】　孔曰决之与拾既与手指相比次而和利矣弓之与矢既强弱相得而调适矣　程曰同谓同力如此故获多【王曰同所谓手仇也】　朱曰使诸侯之人助举之言获多也【曹曰有余力者又助我举积禽言不争也】
　　四黄既驾两骖不猗【于绮反】不失其驰舍矢如破
