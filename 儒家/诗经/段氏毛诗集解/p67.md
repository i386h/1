<!-- { "loadSidebar": true } -->
　　孔曰古者有世禄复有世位世禄者直食其先人之禄而不居其位子若复贤则居父位矣【曹曰葵丘之盟士无世官礼称大夫不世爵春秋讥世卿自卿大夫至士皆不可世所可世者禄而已　叶曰古者有世臣无世官如所谓象贤世美自一世之选如伊尹之后有伊陟巫咸之后有巫贤太公之后有吕伋到得春秋之时世臣之説遂变而为世官是以三家世为鲁卿六卿世将晋军田氏专齐氏专卫盖自春秋以来所以治世官者甚严然而当时也縁一二私家专擅国政故使旧族世官沦落殆尽当时大臣已病之如叔向说晋栾郤胥原狐续庆伯降在皁隷七姓从王后皆为荜门圭窦加此类世臣自沦落也縁当时人见世臣之祸故尽用一时倾巧新进之人亦世变至此看六国时士大夫无复有扶持国家之意者用他国之人以为相如秦使张仪相楚齐使孟尝相秦国不自信其臣至求他国之人而相之当时世臣贵戚一至于此匹夫徒步便可以倾其位范睢蔡泽之徒以徒步攘臂取丞相之尊于时葢无复有世官之臣也】朱曰此诗四章皆美贤者之类功臣之世徳誉文章
　　威仪之盛似其先人以见不可废絶之意盖周之先王于国之子弟尽其教养之方故其成就若此虽更幽厉之衰而不亡也　陈曰小人在位欲引进其私人故不使贤者之后复居其位而弃絶之
　　裳裳者华其叶湑【思叙反】兮我觏之子我心写兮我心写兮是以有誉处兮
　　毛曰兴也裳裳犹堂堂也湑盛也　郑曰觏见也刘曰之子谓贤者功臣之子孙也　丘曰写喜而舒冩也誉处美名可保也　陈曰华叶上下相承而俱茂以兴贤者前后相继而荣显也【苏曰譬如堂堂之华而附以湑然之叶　曹曰叶之茂盛者以其根本深固也根本则贤者功臣之譬也华叶则其世类之譬也】　朱曰夫能使见者悦慕如此则其有誉处宜矣
　　裳裳者华芸其黄矣我觏之子维其有章矣维其有章矣是以有庆矣
　　毛曰芸黄盛也　苏曰黄色之上也有章有文也其文粲然如华之盛也【曹曰毛公释苕之华芸其黄矣以为苕华将落则黄郑氏释何草不黄以为草嵗晚则黄至于裳裳者华芸其黄矣独以为芸黄盛也义恐未安按老子曰夫物芸芸各归其根则芸者迁逝不停之意也华之秾厚俄芸然而黄则衰瘁之时也此言贤者功臣之子孙不见收恤俄而衰瘁矣幸而见焉必当赐命服以尊显之庶彼获其庆頼也章书所谓五服五章也　段曰上章言华裳裳而叶湑以见贤者之类之盛也受爵受服之事在其中矣故但言见此人则我心倾冩而喜也此章及后章始及章服车马之事以衰瘁故也言黄及白皆衰瘁之象也此盖我心之所愿欲而未能者】朱曰有文章斯有福庆矣
　　裳裳者华或黄或白我觏之子乘其四骆【音洛】乘其四骆六辔沃若
　　丘曰言白者韵便也【曹曰或黄则既衰矣或白则尚有余芳焉】白马黒鬛曰骆　朱曰言其车马威仪之盛【曹曰凡仕者一命而受爵再命而受服三命而受车马前章言章服此章言车马欲其赐之备物也】
　　左之左之君子宜之右之右之君子有之维其有之是以似之
　　郑曰君子斥其先人也　朱曰言其先世之君子才全徳备以左之则无所不宜以右之则无所不有是以其子孙肖似之而如此也【曹曰似之犹云象贤也】
　　裳裳者华四章章六句
　　桑扈【音户】刺幽王也君臣上下动无礼文焉
　　刘曰君臣以言其朝廷也上下以言其风俗也朝廷风俗之礼而谓之文者尊卑异位也亲踈异情也长幼异序也内外异宜也徃来异守也动而相交合而相纪莫不成文而中于义理序其品则曰人伦也序其义则曰礼文也朝廷所以纲天下之风俗不可以一日无之也　吕曰桑扈之诗作则君臣肆其心易其事矣
　　交交桑扈有莺其羽君子乐胥受天之祜
　　毛曰兴也　郑曰交交徃来貌桑扈窃脂也【李曰桑扈有二种尔雅曰桑扈窃脂鸠鹩剖苇此一种也桑扈窃脂棘扈窃丹此一种也对剖苇言之则窃脂者窃其肉也对窃丹言之则窃脂者窃其色也尔雅有窃毛皆谓浅色浅色浅白也交交桑扈有莺其羽者正以其色之窃脂者言之此则陆农师之説也】　毛曰莺然有文章　苏曰胥辞也【毛曰胥皆也】　郑曰祜福也窃脂飞而徃来有文章人观视而爱之喻君臣以礼法威仪升降于朝廷则天下亦观视而仰乐之　苏曰幽王直情而恣行无复以礼文法度思古之君子乐循礼义以受天福【毛又曰以其有文粲然以相接君臣所以相乐也】
　　交交桑扈有莺其领君子乐胥万邦之屏【毕郢反】
　　毛曰领颈也【刘曰领所以首出于身者欲有作为未动其羽而先奋其领文采四张莺然可爱也】屏蔽也【王曰屏之为物御外以蔽内也】　苏曰乐循礼义则足以屏万邦矣【曹曰屏塞门所以蔽外者也鲁秉周礼而晋不敢圗何屏如之】
　　之屏之翰百辟为宪不戢【庄立反】不难受福不那
　　毛曰翰榦也【孔曰释诂云桢翰榦也舍人曰桢正也筑墙所立两木也榦所以当墙两邉障土者也】宪法也　郑曰辟君也戢敛也　毛曰不戢戢也不难难也那多也不多多也　苏曰王者屏翰四方而为诸侯法【曹曰礼非独为屏又且为翰也翰则垣屏之所恃以立也君臣率礼于上诸侯仪刑于下君臣上下之交如此也】茍不以礼自戢难而求肆情焉则亦不足以受多福矣【王曰戢则不肆难则不易肆则放逸易则傲慢动不以礼非所以受福故戢而难然后受福多也】
　　兕觥其觩防酒思柔彼交匪敖【五报反】万福来求
　　郑曰兕觥罚爵也　朱曰觩角上曲貌颂作捄春秋谷梁传作觓与此字同【谷梁注曰觓球球然角貌董曰字书作兕觥其觓说文曰兕角可以为饮者也后世作觥误也许慎説文作兕觵其觓觓角貌】防美也思语辞也　苏曰防酒之和柔而兕觥之设所以常自戢难也【郑曰其罚爵徒觩然陈设而已　李曰所以设而不用者以其防酒而思柔之和也　东莱曰兕觥如卷耳罍觥并陈则不必指为罚爵也如此诗则指为罚爵彼指古人】　朱曰交际之间无所傲慢则无事于求福而福反求之矣　李曰以湛露观之则知桑扈之思古以賔之初筵观之则知桑扈之伤今
　　桑扈四章章四句
　　鸳鸯刺幽王也思古明王交于万物有道自奉养有节焉
　　东莱曰自楚茨至鸳鸯八篇皆陈古以刺今也　孔曰幽王残害万物奉养过度是以思古明王
　　鸳鸯于飞毕之罗之君子万年福禄宜之
　　毛曰兴也【郑曰此交万物之实也而言兴者广其义也獭祭鱼而后渔豺祭兽而后田此亦皆其将纵散时也　孔曰举一物以兴其余】鸳鸯匹鸟【郑曰匹鸟言其止则相耦飞则为双性驯耦也】　孔曰月令云罗罔毕翳注罔小而柄长谓之毕释器云鸟罟谓之罗毕罗异器　郑曰君子谓明王也毛曰太平之时交于万物有道取之以时于其飞
　　乃毕掩而罗之【孔曰小者未能飞待其能飞而后取之罗则张以待鸟毕则执以掩物故言毕掩　王曰于其飞然后毕之罗之则不取其卵弋不射宿故也　曹曰鸳鸯匹鸟也其飞止必以其偶于其止而取之则无遗者于其飞而加毕罗庶几其一脱焉】　郑曰交于万物其徳如是则宜寿考受福禄也【刘曰先王之制禽虫之微如鸳鸯者凡民取之亦有禁令不可常取也必遂其生育种类煦养既就然后于飞于飞之时乃可手毕以网之张罗以待之也苟非礼乐刑政之治于其民而中和浃于风俗则仁民恤物之道其能及于是耶是以舟车所至人力所通天之所覆地之所载日月所照霜露所队凡有血气者莫不尊亲故曰配天以言万物之戴乎其徳与天无二也君子万年福禄宜之者谓贵为天子富有四海人以为宜也】
　　鸳鸯在梁戢其左翼君子万年宜其遐福
　　郑曰梁石絶水之梁戢敛也遐逺也逺犹久也鸳鸯休息于梁明王之时人不惊骇敛其左翼以右翼掩之自若无恐惧【孔曰敛其左翼以右翼掩之举其雄者而言耳　张曰禽鸟并栖一正一倒戢其左翼以相依于内舒其右翼以防患于外盖左不用而右便故也　曹曰戢其左翼则雄者方安其匹也宁忍加毕罗哉　刘曰戢翼在梁人无害禽之心禽亦不疑于人】　苏曰惟俟其飞而后取故其在梁者戢翼而安　东莱曰此诗独以鸳鸯为兴者诗人偶见人之掩捕适有所感耳梁桥梁鱼梁皆是不必专以为石絶水之梁也
　　乘【绳证反】马在廏【音救】摧【采卧反】之秣【音末】之君子万年福禄艾之
　　毛曰摧莝也【郑曰摧今莝字也释文曰摧蒭也】秣粟也【释文曰秣谷马也】艾养也　郑曰古者明王所乗之马系于廏无事则委之以莝有事乃子之以谷【苏曰将用其力则加之以秣也】爱国用也【刘曰王所乗之马犹或节俭如此其他服用从可推矣】奉养之节如此故宜乆为福禄所养也【苏曰艾老也言以福禄终其身也】
　　乘马在廏秣之摧之君子万年福禄绥之
　　郑曰绥安也
　　鸳鸯四章章四句
　　頍【缺婢反】弁诸公刺幽王也暴戾无亲不能宴乐同姓亲睦九族孤危将亡故作是诗也
　　曹曰诸公王之同姓也义亲而爵尊有与国存亡之道作诗虽有所主而其情则同故以诸公目之
　　有頍者弁实维伊何尔酒旣防尔殽既嘉岂伊异人兄弟匪他茑【音鸟】与女萝【力多反】施【以豉反】于松栢未见君子忧心奕奕旣见君子庶几説怿【音亦】
　　毛曰兴也頍弁貌【说文曰頍举首貌　董曰頍者围项而结之也礼缁布冠有頍凡冠无笄者着頍围发际结项中隅四缀弁当有笄而又頍者亦以为之固欤】弁皮弁也【孔曰弁者冠之大名称弁者多矣但爵弁则士之祭服韦弁则服以即戎冠弁则服以从禽非常服也惟皮弁则上下通服之故知皮弁也】　郑曰实犹是也防嘉皆美也　毛曰茑寄生也【陆防云茑一名寄生叶似当芦子如覆盆子赤黒甜美】女萝兎丝松萝也【孔曰释草云唐蒙女萝女萝丝毛意以丝为松萝故言松萝也陆防云今丝蔓连草上黄赤如金今合药丝子是也非松萝松萝自蔓松上生枝正青与丝殊异　释文曰在草曰丝在木曰松萝】　郑曰君子斥幽王也　毛曰奕奕然无所薄也【孔曰忧则心逰不定】　郑曰言幽王服是皮弁之冠是维何为乎言其宜以宴而弗为也礼天子诸侯朝服以宴天子皮弁以日视朝【孔曰燕礼者诸侯燕臣子之礼其经云燕朝服诸侯用朝服燕则知天子亦自以朝服燕也　曹曰五冕皆祭服也其次则有弁故弁为冠之大名以士冠礼考之其陈服于房也爵弁皮弁端及其加也先加端次加皮弁后加爵弁三加而后成人之道备矣士之爵弁服之以祭皮弁服之以朝其在王者常朝则服皮弁而燕同姓亦服之所谓皮弁者以白鹿皮为冠其衣十五升布其裳素积王者服之以朝则正君臣之义虽诸父诸兄必北面而就臣列服之以燕则惇骨肉之恩虽兄弟甥舅犹縁亲而等慈惠】女酒已美矣女殽已美矣何以不用与族人燕也【王曰无以为礼君子弗非也有以为礼而不用是乃君子所非也】言王当所与燕者岂有异人踈逺者乎皆兄弟至亲　朱曰非他人也　孔曰茑与女萝依于松栢【朱曰以比兄弟亲戚纒緜依附之意　王曰万物之性固然而况于人乎】松栢存而茂松栢殒而亡是存亡在松栢　苏曰兄弟之于王譬如茑与女萝之托于松栢耳不见则忧见则庶几王乐之王柰何独不顾哉
