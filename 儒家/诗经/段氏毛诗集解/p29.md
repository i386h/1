<!-- { "loadSidebar": true } -->
　　毛曰卢田犬【孔曰犬有田犬守犬战国策云韩国卢天下之骏犬东郭逡海内之狡兔是卢为田犬也】　朱曰令令犬颔下之环声　毛曰言人君能有美徳尽其仁爱百姓欣而奉之爱而乐之顺时游田与百姓共其乐同其获故百姓闻而説之其声令令然【陈曰此诗与孟子言今王田猎于此百姓闻王车马之音见羽旄之美举欣欣然有喜色同意朱曰此诗大意与还畧同　苏曰时人以田猎相尚故闻其缨环之声而美之曰此仁人也犹还曰揖】
　　【我谓我儇兮】
　　卢重【直龙反】环其人美且鬈【音权】
　　毛曰重环子母环也【孔曰谓大环贯一小环也】　朱曰鬈须好貌
　　卢重鋂【音梅】其人美且偲【七才反】
　　毛曰鋂一环贯二也偲才也【朱曰偲多须之貌传所谓于思即此字通用也】卢令三章章二句
　　敝笱【古口反】刺文姜也齐人恶【乌路反】鲁桓公微弱不能防闲文姜使至淫乱为二国患焉
　　释文曰桓公轨亦名允隠公弟【朱曰防所以止水闲所以扞物故防闲有禁制之意　孔曰闲梐枑也】
　　敝笱在梁其鱼鲂【音房】鳏【古顽反】齐子归止其从【才用反】如云毛曰兴也笱所以捕鱼也梁鱼梁也　陆疏曰鲂今伊洛济颍鲂鱼也广而薄肥恬而少力细鳞鱼之美者胡曰毛云鳏大鱼孔颖达引孔丛子鳏鱼其大盈
　　车郑云鳏鱼子以鲂鱮为比则鳏非大盈车者亦非鱼子盖鲂鳏鱮及唯唯者皆鱼之可制者也为其笱之敝败而不能制之也文姜本可以防闲而制之由鲁桓微弱不能防闲文姜致文姜骄伉而难制也张曰反归于齐也　毛曰如云言盛也　杨曰其从如云其从如雨言从之者众也许穆夫人思归唁其兄许人尤之终以义不得而止若鲁桓公刚而有制使鲁人无肯从者如许人焉则文姜虽欲适齐尚可得乎
　　敝笱在梁其鱼鲂鱮【才吕反】齐子归止其从如雨
　　陆疏曰鱮似鲂厚而头尤大鱼之不美者故里语曰网鱼得鱮不如啗茹其头尤大而肥者徐州人谓之鲢或谓之鳙　毛曰如雨言多也
　　敝笱在梁其鱼唯唯【惟癸反】齐子归止其从如水
　　孔曰唯唯鱼行相随之貌　毛曰水喻众也【朱曰言其从之者多如水之流也】
　　敝笱三章章四句
　　载驱齐人刺襄公也无礼义故盛其车服疾驱于通道大都与文姜淫播其恶于万民焉
　　朱曰按春秋鲁庄公之二年冬十有二月夫人姜氏防齐侯于禚四年春享齐侯于祝丘五年如齐师七年防齐侯于防冬防齐侯于谷
　　载驱薄薄【普各反】簟茀【音弗】朱鞹【苦郭反】鲁道有荡齐子发夕毛曰薄薄疾驱声也簟方文席也车之蔽曰茀诸侯之路车有朱革之质而羽饰【孔曰谓以簟蔽车之后户也鞹革也兽皮治去毛曰革谓路车以皮革为本质其上又以翟羽为之饰】　朱曰夕犹宿也发夕言离于所宿之舍　苏曰襄公疾驱其车以防文姜文姜夕发于鲁而往防之
　　四骊【力驰反】济济【子礼反】垂辔濔濔【乃礼反】鲁道有荡齐子岂【开改反】弟
　　毛曰四骊言物色盛也【孔曰襄公乘其一驷之马皆是驖骊之色】济济美貌垂辔辔之垂者濔濔众也齐子岂弟言文姜于是乐易然【东莱曰齐子岂弟盖于此而乐易也美恶不嫌同辞】　欧阳曰文姜安然乐易无慙耻之色也
　　汶【音问】水汤汤【失章反】行人彭彭【必亡反】鲁道有荡齐子翺翔董曰汶水有二出泰山莱芜者西南入泲今须城之汶是也其一出朱虚县泰山北过淳于县今潍之东南有大汶小汶即此是也　毛曰汤汤大貌彭彭多貌翺翔犹彷徉也　郑曰汶水之上盖有都焉襄公与文姜时所防【孔曰齐在鲁北水北曰阳僖公赐季友汶阳之田汶水之北尚是鲁地襄公入鲁境也】　李曰言行人之多以见其无耻也
　　汶水滔滔【吐刀反】行人儦儦【表骄反】鲁道有荡齐子游敖毛曰滔滔流貌儦儦众貌　朱曰游敖犹翺翔也载驱四章章四句
　　猗【于宜反】嗟刺鲁庄公也齐人伤鲁庄公有威仪技艺然而不能以礼防闲其母失子之道人以为齐侯之子焉释文曰庄公同桓公子　李曰大宰问于子贡曰夫子圣者与何其多能也子闻之曰吾少也贱故多能鄙事君子多乎哉不多也后世乃专心于此而忘其本故庄公有威仪技艺而不免猗嗟之刺昭公习威仪以亟而不能止干侯之祸汉成帝善修容仪升车正立不内顾不能制赵氏之横虽多才多艺而不能务本何所补哉
　　猗嗟昌兮颀【音祈】而长兮抑若扬兮美目扬兮巧趋跄兮射则臧兮
　　毛曰猗嗟叹辞昌盛也颀长貌　朱曰抑而若扬美之盛也扬目之动也　王曰趋跄之巧也　郑曰臧善也　朱曰极称其威仪技艺之美所以刺其不能以礼防其母也若曰惜乎其特少此耳
　　猗嗟名兮美目清兮仪既成兮终日射【食亦反】侯不出正【音征】兮展我甥兮
　　朱曰名犹称也言其威仪技艺之可名也清目清明也【毛曰目上为名目下为清】　王曰仪既成兮言其威仪之备也朱曰侯张布而射之也　毛曰二尺曰正【孔曰正者侯中】
　　【所射之处周礼大射则张皮侯而设鹄宾射则张布侯而画正正以防画为之侯身长一丈八尺者正方六尺侯身长一丈四尺者正方四尺六寸侯身长一丈者正方三尺三寸其外之广虽不同其内皆方二尺王射五正画中朱次白次苍次黄居外诸侯射三正损黄孤卿大夫士同射二正去白苍而画以朱绿正之言正也射者内志正则能中亦鸟名齐鲁之间名题肩为正正鸟之捷黠者射之难中以中为俊】　郑曰展诚也姊妹之子曰甥　朱曰言称其为齐之甥也而又以见其非齐侯之子此诗人之微辞也
　　猗嗟娈兮清扬婉兮舞则选【雪恋反】兮射则贯兮四矢反兮以御乱兮
　　毛曰娈壮好貌婉好眉目也【朱曰目清而眉扬故谓目为清眉为】选齐【孔曰善舞齐于乐节也】贯中【王曰贯而中革】四矢乗矢　郑曰反复也礼射三而止毎射四矢皆得其故处此之谓复范曰射足以御乱而礼不足以防淫故卒章深非之东莱曰四矢反兮以御乱兮盖称庄公弓矢之精
　　可以御乱观其以金仆姑射南宫长万则可见矣説者或谓诗人讽庄公当用以御乱非也是诗讥刺之意皆在言外一章叹其威仪技艺之美也二章复叹其威仪技艺宜为我甥也三章复叹其威仪技艺可以御乱也嗟叹再三而庄公所大阙者不言可见矣猗嗟三章章六句
　　齐国十一篇三十四章百四十三句







　　毛诗集解卷八
　　钦定四库全书
　　毛诗集解卷九
　　宋　段昌武　撰
　　魏
　　朱曰魏国名本舜禹故都【曹曰舜都蒲坂禹都安邑皆在魏地】在禹贡冀州雷首之北析城之西南枕河曲北涉汾水其地陿隘【前汉地理志云魏在晋之南河曲故其诗有云彼汾一曲置之河之侧　水经注云故魏国城南西并去大河可二十余里北去首山十余里处河山之间土地迫隘故魏风着十畆之诗也】而民贫俗俭盖有圣贤之遗风焉【郑曰一帝一王俭约之化于是时犹存】周初以封同姓【左传曰虞虢焦滑霍扬韩魏皆姬姓】后为晋献公所灭而取其地【郑曰当周平桓之世魏之变风始作至春秋鲁闵之元年晋献公竟灭之　曹曰献公以其地封毕万毕万毕公髙之后也】今河中府解州即其地也　朱曰苏氏曰魏地入晋久矣其诗疑皆为晋而作故列于唐风之前犹鄘之于卫也今按篇中公行公路公族皆晋官疑实晋诗又恐魏亦尝有此官盖不可考矣　曹曰魏晋皆有俭啬之风然其诗若作在晋献公并吞以后则其俗渐已荒侈此诗每刺其君俭勤故知其作诗在未并于晋以前也然序皆不着其时君无得而知之
　　葛屦【俱具反】刺褊【必浅反】也魏地陿【音洽】隘【于懈反】其民机巧趋利其君俭啬【音色】褊急而无徳以将之
　　范曰魏俗所以机巧趋利如此者君心之所为也故是诗惟刺其褊　张曰夫子谓与其奢也宁俭则俭虽失中本非恶徳然而俭之过则至于吝啬迫隘计较毫分之间而谋利之心始急矣葛屦汾沮洳园有桃三诗皆言其急迫琐碎之意
　　纠纠【吉黝反】葛屦可以履霜掺掺【所衔反】女手可以缝裳要【于遥反】之襋【纪力反】之好人服之
　　孔曰纠纠稀疎之貌【朱曰纠纠缭戾寒凉之意】　毛曰夏葛屦冬皮屦掺掺犹纎纎也　朱曰女妇未庙见之称也　郑曰裳男子之下服【孔曰以妇人之服不殊裳故知男子之下服也曲礼曰诸母不潄裳惟举裳不潄则衣可潄明裳为贱】　毛曰要防也襋领也【孔曰要是裳防襋为衣领説文亦云襋衣领也】　范曰好人女而未妇为容好者也【毛曰好人好女手之人】　孔曰服之整治之也　郑曰魏俗至冬犹谓葛屦可以履霜　孔曰新来嫁犹谓之女可以缝衣裳　毛曰妇人三月庙见然后执妇功　范曰非特使之缝裳而又服要襋之功其俭啬且急亦已甚矣　苏曰君子之为国致隆而极广焉故其降也犹可以不陷今葛屦而以履霜及其暑也将安用矣妇之未庙见也而使之缝裳及其成为妇也将安使之矣
　　好人提提【徒兮反】宛【于阮反】然左辟【音避】佩其象揥【勅帝反】维是褊心是以为刺
　　毛曰提提安谛【音帝】也【范曰安徐也】宛辟貌【朱曰宛然让之貌也】妇至门夫揖而入不敢当尊宛然而左辟【苏曰让而辟者必左孔曰不敢当主故就客位】　朱曰揥所以摘发用象为之贵者之饰也苏曰女子始嫁而治其威仪其修如此而可以贱
　　事使之与然褊者以为为是无益故为其益者而至于缝裳也惟君子则不然惧其不容降矣【郑曰妇新至慎于威仪如是使之非礼】
　　葛屦二章一章六句一章五句
　　汾【扶云反】沮【子预反】洳【如预反】刺俭也其君俭以能勤刺不得礼也
　　孔曰王肃孙毓皆以为大夫采菜崔灵恩集注序云君子俭以能勤案今定本及诸本序直云其君义亦通
　　彼汾沮洳言采其莫【音暮】彼其之子美无度美无度殊异乎公路
　　毛曰汾水也【説文曰汾出太原晋阳山西南入河　苏曰汾水出于晋其流及魏】沮洳其渐【接廉反】洳者【朱曰汾水名沮洳水浸处下湿之地也】莫菜也【孔曰莫菜者叶似柳叶厚而长有毛刺今人缫以取茧绪五方通谓之酸迷】　郑曰无度言不可以尺寸【孔曰不可以尺寸量也】是子之徳美信无度矣虽然其采莫之事则非公路之礼也公路主君之軞车庶子为之晋赵盾为軞车之族是也　朱曰俭啬不似贵人也
　　彼汾一方言采其桑彼其之子美如英美如英殊异乎公行【户郎反】
　　朱曰一方彼一方也史记扁鹊视见垣一方人　范曰英者草木之华也　郑曰公行者主君兵车之行列【孔曰公路公行一官也晋成公宦卿之适以为公族其庶子为公行赵盾为軞车之族杜预云公行之官是也】
　　彼汾一曲言采其藚【音续】彼其之子美如玉美如玉殊异乎公族
　　朱曰一曲谓水曲流处　毛曰藚水蕮【音昔】也【孔曰水藚如续断寸寸有节拔之可复陆玑云今泽蕮也叶如车前】　郑曰公族主君同姓昭穆也【孔曰左传曰晋荀防栾黡韩无忌为公族大夫使训卿之子弟是公族主君之同姓】汾沮洳三章章六句
　　园有桃刺时也大夫忧其君国小而迫而俭以啬不能用其民而无徳教日以侵削故作是诗也
