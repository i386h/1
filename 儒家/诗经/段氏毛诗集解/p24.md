<!-- { "loadSidebar": true } -->
　　毛曰蒲草也【郑曰蒲蒲栁　释文孙毓云蒲草之声不与戍许相协笺义为长今则二蒲之音未详其异耳】许诸姜也【国语曰申吕虽衰齐许犹在】
　　之水三章章六句
　　中谷有蓷【吐雷反】闵周也夫妇日以衰薄防年饥【居疑反】馑【音觐】室家相弃尔
　　范曰世治则室家相保者上之所养也世乱则男女相弃者上之所残也其使之也勤其取之也厚则夫妇日以衰薄而防年不免于离散矣伊尹曰匹夫匹妇不获自尽民主罔与成厥功故诗人举一物失所而知王政之恶一女见弃而知人民之困以为政荒民散将无以为国矣
　　中谷有蓷暵【呼但反】其干矣有女仳【匹指反】离嘅【口受反】其叹矣嘅其叹矣遇人之艰难矣
　　毛曰兴也蓷鵻【音佳】也【孔曰释草云雈蓷郭璞云今茺蔚也方茎白华华生节间又名益母陆玑疏云庵防是也】　孔曰暵燥也　毛曰仳别也　程曰蓷谷中所生之物待隂润而后能生故暵则干矣兴夫妇乐嵗则能相保防年则至相弃也　郑曰嘅然而叹自伤遇君子之穷厄　曽曰防年而遽相弃背盖衰薄之甚者然诗人乃曰遇斯人之艰难遇斯人之不淑而无怨怼过甚之辞焉厚之至也
　　中谷有蓷暵其修矣有女仳离条其歗【音肃】矣条其歗矣遇人之不淑矣
　　陈曰修长茂者也长茂者为所暵　毛曰条条然歗也　程曰歗长吟也悲恨深于叹矣　郑曰淑善也董曰古之伤死者之辞曰如何不淑　东莱曰古
　　者谓死丧饥馑皆曰不淑盖以吉庆为善事防祸为不善事虽今人语犹然
　　中谷有蓷暵其湿矣有女仳离啜【张劣反】其泣矣啜其泣矣何嗟及矣
　　苏曰及其甚也则虽生于湿者亦不免也　毛曰啜泣貌　苏曰泣者穷之甚也　东莱曰啜其泣矣何嗟及矣言事已至此末如之何也
　　中谷有蓷三章章六句
　　兎爰闵周也桓王失信诸侯背【音佩】叛搆怨连祸王师伤败君子不乐【音洛】其生焉
　　孔曰桓王林平王孙　朱曰按左郑武公为平王卿士王贰于虢郑伯怨王王曰无之故周郑交质桓王即位将卒畀虢公政郑祭足帅师取温之麦又取成周之禾五年王遂夺郑伯政郑伯不朝王以诸侯伐郑郑伯御之战于繻葛王卒大败祝耼射王中肩
　　有兎爰爰雉离于罗我生之初尚无为我生之后逢此百罹【力支反】尚寐无吪【五戈反】
　　毛曰爰爰缓意鸟网为罗　郑曰尚庶几也　毛曰罹忧吪动也　朱曰为此诗者盖及见西周之盛故曰方我生之初天下尚无事及我生之后而逢时之多难如此　郑曰寐不欲动无所乐生之甚　东莱曰孟子曰雉兎者往焉盖采捕于野者多得雉兎因以名之此诗亦因所见而为比也兎之大以比诸侯雉之小周人以自比也言诸侯之背叛者恣雎自如而周人反受其祸也
　　有兎爰爰雉离于罦【音孚】我生之初尚无造我生之后逢此百忧尚寐无觉【古孝反】
　　毛曰罦覆车也【孔曰下罿罬与此一也释器云繴谓之罿罬也罬谓之罦罦覆车也孔曰郭璞云今之翻车也有两辕中施罥以捕鸟兽展转相解也】造为也
　　有兎爰爰雉离于罿【昌钟反】我生之初尚无庸我生之后逢此百防尚寐无聪
　　毛曰罿罬【张劣反】也【释文曰韩诗云施罗于车上曰罿】庸用也聪闻也兎爰三章章七句
　　葛藟【力轨反】王族刺平王也周室道衰弃其九族焉郑曰九族者据已上至髙祖下及孙之亲【孔曰尚书欧阳説云九族乃异姓有亲属者父族四母族三妻族二释文作刺桓王曰本亦作刺平王按诗诸是平王诗皇甫士安以为桓王之诗崔灵恩集注本亦作桓王】
　　緜緜葛藟在河之浒【呼五反】终远兄弟谓他人父谓他人父亦莫我顾
　　毛曰兴也緜緜长不絶之貌　左曰葛藟犹能庇其本根【朱曰葛藟其支蔓聨属自有宗族之义】　毛曰水厓曰浒　胡曰周南云葛之覃兮施于中谷又云南有樛木葛藟累之邶风云旄丘之葛兮何诞之节兮唐风云葛生蒙楚蘝蔓于野大雅云莫莫葛藟施于条枚然则葛也藟也必生于山谷丘野之地延蔓于草木条枚之上不生于河浒水厓生不得其地则失物之性也东莱曰葛藟生非其地犹宗族失所依也　王曰谓他人父谓他人母谓他人昆所谓不爱其亲而爱他人　李曰王既以他人为父亦无顾我之意我九族也【苏曰王今弃九族远兄弟而谓他人父彼非王族亦安肯顾王哉】
　　緜緜葛藟在河之涘【音俟】终远兄弟谓他人母谓他人母亦莫我有
　　毛曰涘厓也　郑曰有识有也【左曰不有寡君】
　　緜緜葛藟在河之漘【顺春反】终远兄弟谓他人昆谓他人昆亦莫我闻
　　孔曰尔雅云夷上洒下曰漘郭云厓上平坦而下水深者为漘　毛曰昆兄也　李曰不与我相闻知也葛藟三章章六句
　　采葛惧谗也
　　彼采葛兮一日不见如三月兮
　　毛曰兴也葛所以为絺绤也事虽小一日不见于君已惧于谗矣　苏曰朝有谗人则下不敢有所为李曰人之谮人多因其不见则乘间而谗之　孔曰既以葛萧艾为喻因以月秋嵗为次也设文各从其韵也不由事大忧深也
　　彼采萧兮一日不见如三秋兮
　　毛曰萧所以共祭祀【孔曰释草云萧荻今人所谓荻蒿可作烛有香气故祭祀以脂爇之也】　孔曰三秋设言三春三夏其义亦同取其韵耳
　　彼采艾【五盖反】兮一日不见如三嵗兮
　　毛曰艾所以疗疾　东莱曰毛氏所谓事虽小盖通三章言之葛之为絺绤萧之共祭祀艾之疗疾特训释三物见采之由不于此取义也郑氏所笺失意矣
　　采葛三章章三句
　　大车刺周大夫也礼义陵迟男女淫奔故陈古以刺今大夫不能听男女之讼焉
　　东莱曰此诗所谓陈古其犹在于文武成康之后欤盖惟能止其奔未能革其心与行露之诗异矣亦仅胜于东迁之时而已【朱曰周衰大夫犹有能以刑政治其私邑者故淫奔者畏而歌之如此然其去二南之化则远矣此可以观世变也】
　　大车槛槛【胡覧反】毳【尺鋭反】衣如菼【吐敢反】岂不尔思畏子不敢
　　朱曰赋也　毛曰大车大夫之车槛槛车行声也毳衣大夫之服菼鵻也芦之初生者也【郑曰毳衣衣绘而裳繍皆有五色焉其青者如鵻　孔曰毳衣衣三章裳二章　王曰此大夫也而服毳者以礼考之子男之服自毳冕而下如侯伯之服则子男五命衣服以五为节典命王之三公八命其卿六命其大夫四命及其出封皆加一等盖八命加一等所谓上公九命其服以九为节也其未出封则与侯伯同服矣公与侯伯同服则卿与子男同服矣此诗所谓周大夫者卿也然则司服所谓卿大夫之服自冕而下者诸侯之卿大夫也】　朱曰子大夫也不敢不敢奔也　孔曰大夫乘大车服毳冕循行邦国以决讼【曹曰毳冕在周官为子男五命之服天子之大夫四命不敢服毳衣也毛公谓出封加一等得如子男之服乘其大车槛槛然服毳冕以决讼按出封本谓出天子畿内封为诸侯则不主为聴讼也若谓出封而聴讼则在周官自有讶士四方乱狱则往成之其官乃中士又非大夫也按士师之职掌察狱讼之辞以诏司防断狱弊讼致邦令则听讼专在士师矣其官乃下大夫古者诸侯以贤能而入为王官者侯伯入为卿子男入为大夫则各服其本等之服是以大夫而服毳衣也子男之封若异姓则以象路其在四衞者则以革路然而偏驾不入王门至则舎之于舘而乘墨车以朝墨车本大夫所乘以无将大车之义观之则大车为大夫之车可考矣此乘大车服毳衣序所以知其为大夫也然毳衣冕服也享王于庙及助王祭祀则服之未有服之以听讼者则知诗人之意不为听讼也乘是车服是服朝享而致其恭祭祀而致其敬俨然人望而畏之此其能以礼率下者齐之以礼有耻且格固可使民无讼不待于听讼也都人士之序曰古者长民衣服不贰从容有常以齐其民则民徳归壹今周大夫之服车徳礼如此宜其民畏之而不敢犯礼也此诗之意盖言古之大夫以礼齐民故能使之无讼今之大夫有讼而不能听是以兴刺云耳　段曰按诗序但言陈古以刺今大夫之不能听讼而未尝言古大夫之能听讼则曹氏説亦一説也】　苏曰民闻其车声见其容服则畏而不敢非待禁之而后已也盖伤今之不能矣　黄曰古之为民上者正心诚意以化其民而使民无犯礼之思故其为大夫者非特听讼而亦使之无讼闻大车之声见毳衣之容而非礼之念不萌于中非畏刑也畏礼义也今礼义陵迟则其隄防己坏矣又何以禁水之奔溢哉故为大夫非惟不能止讼而且不能听讼此诗人所以伤今而思古也
　　大车啍啍【他敦反】毳衣如璊【音门】岂不尔思畏子不奔毛曰啍啍重迟之貌璊赪也【孔曰赪浅赤也説文云璊玉赤色故以璊为赪毳衣绩繍皆五色其青者如鵻其赤者如赪二章各举其一尔　王曰如菼言其衣之色如璊言其裳之色也】
　　谷则异室死则同穴谓予不信有如皦【古了反】日
　　毛曰谷生也　郑曰穴谓塜圹中也　毛曰皦白也朱曰民之欲相奔者畏其大夫自以终身不得如
　　其志也故曰生不得相奔以同室庶几死得合葬以同穴而已谓予不信有如皦日约誓之辞也【吕曰古之所谓合者同其兆而已非同坎而葬也盖死有先后前丧已葬复启之以纳后丧仁人有所不忍有礼者有所不取也此云同穴者亦同兆也　郑曰古大夫聴讼之政非但不敢淫奔乃使夫妇之礼有别】大车三章章四句
　　丘中有麻思贤也庄王不明贤人放逐国人思之而作是诗也
　　孔曰庄王他桓王子　陈曰东迁之后贤者一变而为禄仕再变而为放逐
　　丘中有麻彼留子嗟役留子嗟将其来施施
　　朱曰麻谷名子可食皮可绩为布者　毛曰留氏子嗟字也【李曰所谓彼留子嗟者亦犹陈风所谓子仲之子岂必求之他书盖诗中所陈便是实事迹　曹曰留本邑名其大夫以为氏毛公言之或自有所据　欧阳曰留不必専主留氏彼独留于后者子嗟也子嗟子国当时贤士之子也】　吕曰将之为言犹欲也愿也郑曰施施徐行【孟子曰施施从外来】　苏曰子嗟隠居丘陵之间而殖麻麦果实以为生者民思其贤而庶其肯徐来以从我【朱曰将其来施旌望之之辞也　陈曰有麻有麦有李言其所居有此足以自养无求于外犹韩子云盘之土可稼而食也　南轩曰贤人放逐越在他国故国人思之曰丘中有麻彼盖可以留子嗟而使不外适也其所以欲留之者欲其不越吾国庶几犹可望其施施而来也则其思而望之盖亦切矣】
　　丘中有麦彼留子国彼留子国将其来食
　　朱曰子国亦字也【毛曰子国子嗟父】　苏曰庶几肯来从我食
　　丘中有李彼留之子彼留之子贻我佩玖
　　朱曰之子并指前二人也　毛曰玖石次玉者　朱曰贻我佩玖冀其有以赠已也
　　丘中有麻三章章四句
　　王国十篇二十八章百六十二句















　　毛诗集解卷六
<经部,诗类,段氏毛诗集解>
　　钦定四库全书
　　毛诗集解卷七
　　宋　段昌武　撰
　　郑
