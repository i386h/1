<!-- { "loadSidebar": true } -->
　　曽孙之稼如茨【徐私反】如梁曽孙之庾【羊主反】如坻【直基反】如京乃求千斯仓乃求万斯箱黍稷稻梁农夫之庆报以介福万寿无疆
　　郑曰稼禾也谓有藁者也茨屋盖也【孔曰墨子称茅茨不翦谓以茅覆屋故笺以茨为屋盖言其积聚髙大如屋茨耳　王曰茨者如束茅而积之者也】　毛曰梁车梁也【孔曰孟子十二月舆梁成梁谓水上横桥桥有广狭得容车渡则髙广者也故以比禾之积】郑曰庾露积谷也坻水中之髙地也【孔曰释水云水址曰坻】　毛
　　曰京髙丘也　朱曰箱车箱也如茨言其宻比也如梁言其穹然也　董曰如坻则鳞比而出也如京则絶髙者亦非一矣　曹曰古之税法近者纳总故有曽孙之稼逺者纳粟米故有曽孙之庾若农夫之庆则所頼者众矣　郑曰见禾谷委积之多于是求千仓以处之万箱以载之　苏曰言黍稷稻粱无所不有也【曹曰黍稷以实簋稻粱以实簠】　东莱曰溥天之下莫非王土王土所生莫非曽孙之稼也郑氏以税言之陋矣执讯获丑战士之庆也黍稷稻粱农夫之庆也盖农夫视黍稷稻粱之丰以为天下之美尽在此矣不知其他也此诗后二章皆述前二章之意三章所言述首章今适南畆劳农之事也故曰曽孙来止田畯至喜四章所言述二章以御田祖祈福之事也故曰报以介福万寿无疆自曽孙之稼以下所谓大福也
　　甫田四章章十句
　　大田刺幽王也言矜【古顽反】寡不能自存焉
　　孔曰序不言思古者楚茨至此文指相类承上篇而畧之也
　　大田多稼既种【章勇反】既戒既备乃事以我覃【以冉反】耜俶载南畆播厥百谷既庭且硕曽孙是若
　　孔曰地官司稼注云种谷曰稼种择其种也　朱曰戒饬其具也　毛曰覃利也系辞曰神农氏作斵木为耜揉木为耒【释文曰京云耜耒下耓也广五寸耒耜上勾木也　说文曰耜耒端木也耒手耕曲木也】　孔曰王肃以俶为始载为事　毛曰庭直也郑曰硕大也若顺也将稼者必先相地之宜而择
　　其种月令季冬命民出五种【曹曰田之大则其种不一或宜髙燥或宜下湿或利先种或利后种惟其所宜不可以不豫备也周官舍人以嵗时悬穜稑之种以共王后之春献种司稼掌廵邦野之稼而辨穜稑之种周知其名与其所宜地以为法而悬于邑闾】计耦耕事【孔曰耕必二耜相对共一尺之地故计而耦之也】修耒耜具田器【孔曰镃基之属】此之谓戒是既备矣至孟春土长冒橛陈根可拔而事之【孔曰此出于农书以冬土定故椓橛于地与地平至孟春土气升长而胃覆于橛则旧陈之根可拔】　曹曰两者俱备乃可以从事于耕　苏曰取其利耜而始有事于南畆既耕而播之其耕之也勤而种之也时故其生者皆直而大以顺王之所欲【李曰凡民之所以勤于农功如是者则以曽孙是若故也言民皆顺曽孙之意　郑曰顺民事不夺其时也】　东莱曰大田多稼总言之也既种既戒以下至于卒章自始及末以次陈之也稼虽有如嫁女有所生之训不必训稼为种也
　　既方既皁【才老反】既坚既好不稂【音郎】不莠【余乆反】去其螟螣【徒得反】及其蟊【莫侯反】贼无害我田穉田祖有神秉畀【必二反】炎火
　　郑曰方房也谓孚甲始生而未合时也【孔曰穗上已有孚甲也孚者米外之粟皮故秠者一孚二米言一皮之内有两米也甲者以在米外若铠甲之在人表其种于地则开甲始生】　毛曰实未坚熟曰皁稂童粱也【释文曰童稂草也禾粟之秀生而不成者】莠似苗【孔曰仲虺之诰曰若苗之有莠若粟之有粃粃似粟莠似苗也　国语注云莠似稷而无实】　朱曰皆害苗之草也　毛曰食心曰螟食叶曰螣食根曰蟊食节曰贼【孔曰陆防云螟似子方而头不赤螣蝗也贼似桃李中蠧虫赤头身长而细耳或説云蟊蝼蛄也食苗根为人患旧説螟螣蟊贼一种虫也如言冦贼奸宄内外言之耳故犍为文学曰此四种虫皆蝗也】　朱曰皆害苗之虫也　説文曰穉幼禾也　释文曰秉执持也畀与也　郑曰尽生房矣尽成实矣尽坚熟矣尽齐好矣【刘曰谷粒之生先有房甲而后充实既实矣而未充满曰皁既皁矣而未黄绽曰坚既坚矣而咸可翦刈曰好】而无稂莠【孔曰稂莠苗既似禾实亦类粟若择种去其细粒锄禾除其非类则无复稂莠矣】择种之善民力之专时气之和所致之　孔曰虫灾禾穉者偏甚【王曰田穉再生之稻也去其害苗稼之物而可以养再生之稻】　朱曰田祖有神乎则为我持此四虫而付之炎火之中使消亡也此祷辞也【苏曰仁人在上则虫蝗不作人以为田祖投之于火耳】姚崇遣使捕蝗引此为证夜中设火火邉掘坑且焚且瘗【张曰三代盛时必无虫蛊天下之田尽垦何处不种纵或有之亦人众觉察必豫早能去其害虽有山林陂泽亦人以时出入潴停水陂不得生也且不论盛时故灾害不作直人谋足以胜之蝝螟之类其去易于蝗又况古人除田害亦易得人只于采芑使三千乘要以百井之民除一井之民患计之为不难】
　　有渰【于检反】萋萋兴雨祁祁雨【于付反】我公田遂及我私彼有不获【户郭反】穉此有不敛穧【才计反】彼有遗秉此有滞穗【音遂】伊寡妇之利
　　毛曰渰云兴貌【刘曰天将降雨则地气上腾蒸为湿润渰浸万物】萋萋云行貌祁祁徐也　孟子曰方里而井井九百畆其中为公田八家皆私百畆同养公田诗曰雨我公田遂及我私惟助为有公田　孔曰穧者禾之铺而未束者秉刈禾之把也【又曰聘礼云四秉筥注云此秉谓刈禾盈手之秉筥穧名也若今莱易之间刈稻聚把有名为筥者掌客注云米禾之秉筥字同数异禾之秉手把耳筥谓一穧然则禾之秉一把耳米之秉十六斛禾之筥四把耳米之筥则五升】滞穗滞漏之禾穗也　郑曰古者隂阳和风雨时其来祁祁然而不暴疾【王曰云欲盛盛则多雨雨欲徐徐则入土】其民之心先公后私今天正雨于公田因及私田耳此言民怙君徳蒙其余惠【朱曰冀怙君徳而蒙其福耳书所谓一人有庆兆民頼之也　孔曰民见云行雨降归之于君曰此雨本为雨我公田耳因及我之私田也】百谷齐熟收刈促遽力皆不足而有不获不敛遗秉滞穗故听寡妇取之以为利【刘曰穉谓穗之低小刈获之所不及者穧谓刈而遗忘束防之所不及者秉谓束而辇载之所不尽者滞谓成而折乱秉获之所不通者皆縁丰稔农夫之力所不能尽取而矜寡得以享其遗利　朱曰此见其丰成有余而不尽取又与矜寡其之盖既足为不费之惠而亦不弃于地也不然则粒米狼戾不殆于轻视天物而慢弃之乎】
　　曽孙来止以其妇子馌彼南畆田畯至喜来方禋祀以其骍黒与其黍稷以享以祀以介景福
　　国语内史过曰精意以享禋也　郑曰骍用骍牲也黒用黝牲也【孔曰周礼牧人云阳祀用骍牲隂祀用黝牲阳祀南郊及宗庙隂祀北郊及社稷毛分骍黒为二牲郑以骍黒为二色故引牧人骍黝以明骍黒为别方之牲非为四方之祭在阳祀隂祀之中也】　刘曰王以其西成乃出郊省民之敛也【曹曰上四句已见于甫田矣甫田所言省耕时也大田所言省敛时也】　孔曰时耕者皆以其妇之与子同馌彼农人于南畆之中田畯之官至喜乐其勤故得成获【王曰喜其趋获事也】　陈曰王所来之方致其禋祀以为报【董曰康成以来方为四方不知来方禋祀则以其所至之方而禋祀也　东莱曰来南方则用骍牲来北方则用黒牲独举骍黒者孔氏所谓畧举二方以为韵句是也　李曰大宗伯皆有牲币各放其器之色】　孔曰其牲或赤或黒与其黍稷之粢盛以献以祀神飨之而报以大福【刘曰王者所出山川原隰之有神防民之稼穑者靡不祭之示爱其民而为之祈福也朱曰以介景福农夫欲曽孙之受福也】
　　大田四章二章章八句二章章九句
　　瞻彼洛矣刺幽王也思古明王能爵命诸侯赏善罚恶焉
　　瞻彼洛矣维水泱泱【于良反】君子至止福禄如茨韎【音昧】韐【音閤】有奭以作六师
　　毛曰兴也　王曰洛水东都之所在也　东莱曰职方氏河西曰雍州其浸渭洛故毛传以洛为宗周之浸水洛水虽出于京兆上洛西山然其流尚微此诗所谓洛盖指东都也　毛曰泱泱深广貌　孔曰君子诸侯也　郑曰茨屋盖也如屋盖喻多也　毛曰韎韐者茅搜染草也一曰韎韐所以代韠也【郑曰韎韐者茅搜染也茅搜韎韐声也孔曰韎韐是蔽膝之衣合韦为之駮异义云韎草名齐鲁之间言韎韐声如茅搜陈留人谓之蒨　朱曰韎茅搜所染色也韐韠也】天子六军　孔曰奭赤貌王曰瞻彼洛矣而思古之明王见其地而不见其
　　人也先王防诸侯于东都于是爵命诸侯君子至止福禄如茨者言能爵命之厚也韎韐有奭以作六师者使服韎韦之韐而作六师也周官凡有兵事韦弁服先儒以为左传所谓韎韦之附注是也【朱曰言诸侯至此洛水之上受宠锡之厚而又帅天子之六师以讨有罪也　陈曰诸侯来朝天子适有征伐之事故宠之以卿佐之任　曹曰其用命而至者获爵秩之福赏赐之禄如茨之厚其违命而不至者或黜爵或削地甚则六师移之韎韐戎服也将帅服之以行天子之六师】
　　瞻彼洛矣维水泱泱君子至止鞞【补顶反】琫有珌【賔一反】君子万年保其家室
　　毛曰鞞容刀鞞也琫上饰珌下饰【孔曰鞞今刀鞘也容者容饰珌琫即容饰也】天子玉琫而珧珌诸侯璗琫而璆珌大夫镣【音辽】琫而镠【力幽反】珌士珕【力计反】琫而珕珌【孔曰珧似琫说文曰珧蜃甲也尔雅曰黄金谓之璗其美者谓之镠镠即紫磨金也白金美者谓之镣珕蜃属而不及于蜃用其甲以饰物　董曰此本出于三朝礼故许慎以此证书】　王曰鞞琫有珌者言既爵命又其赐予备物如此【曹曰此其加赐之备物也】　刘曰天子尊贤乐善非徒爵命之于一时又将延永逮其子孙俾克安于封土焉
　　瞻彼洛矣维水泱泱君子至止福禄既同君子万年保其家邦
　　朱曰同犹聚也【丘曰同犹俱也谓俱聚于诸侯之身与诸侯共之】　丘曰家邦犹家室也【曹曰同均也一章赏罚兼用既而赏当贤则臣下劝罚当罪则奸邪止故一章有赏而无罚至三章则天下诸侯皆知劝而为善则均受其福禄而已】
　　瞻彼洛矣三章章六句
　　裳裳者华刺幽王也古之仕者世禄小人在位则谗谄并进弃贤者之类絶功臣之世焉
