<!-- { "loadSidebar": true } -->
　　尔还而入我心易【以豉反】也还而不入否【方九反】难知也壹者之来俾我祗也
　　郑曰还行反也祗安也　朱曰尔之徃也既不入我门矣　丘曰傥尔还而入则我心平易无疑【段曰尔还而入我心即为之平易则苏公之怨良易解也其心之忠厚可知矣】今还而不入谓不谮我则难知【董曰过我门矣而不入虽曰不为譛害其可得而知乎　曹曰暴公之徃也甞过苏公之门而不入矣容有可诿者比其还也而不入则其心可知矣否难知者非有难知也】又　朱曰其或壹来见我而使我心安乎　董曰是诗至此辞益缓若不知其为谮者
　　伯氏吹壎【况袁反】仲氏吹篪【音池】及尔如贯【古乱反】谅不我知出此三物以诅【侧助反】尔斯
　　郑曰仲伯喻兄弟也　毛曰土曰壎竹曰篪【孔曰壎周礼小师职作埙古今字异耳注云壎六孔烧土为之尔雅释乐云大埙谓之嘂郭璞云如鹅子锐上平底形似称锤小者如鸡子释乐又云大篪谓之沂郭璞云篪以竹为之长尺四寸围三寸八孔一孔上出径三分横吹之小者尺二寸小师注篪七孔盖不数其上出者故七也世本云暴辛公作埙苏成公作篪谯周古史考云古有埙篪尚矣周幽王时暴辛公善埙苏成公善篪嘂居吊反称尺证反锤直危反　乐书曰壎之为器平底六孔水之数也中虚上锐火之形也壎以水火相合然后成器然以水火相和然后成声故大者声合黄钟大吕小者声合太簇夹钟一要诸中声之和而已先儒谓围五寸有半长三寸有半盖取诸此篪之为器大者尺有四寸隂数也其围三寸阳数也小者尺有二寸则全于隂数而已要皆有窍焉埙则六孔交鸣而諠哗篪则出于一孔而其声清以辨也土王于长夏而壎土音也有伯氏之意焉竹王于仲春而篪竹音也有仲氏之意焉周官小师教埙瞽蒙播之笙师兼篪而教之详于壎畧于篪者以埙主倡始不得不详篪主和中而已不得不畧壎篪异器而同乐伯仲异体而同气故诗人取以况焉　李曰世本古史考见此诗言伯氏吹壎仲氏吹篪遂为此説皆求诗之过也】如贯如物之在绳索之贯也【董曰如贯弁贯珠皆以绳结之曹曰贯之为物异以为一】　朱曰谅诚也　毛曰三物豕犬鸡也民不相信则盟诅之【王曰出此三物盖若郑庄公令出鸡犬豭以诅毛遂取鸡狗马之血以盟也盖古盟诅如此也　孔曰诅小于盟左传襄十一年季武子将作三军盟诸僖闳诅诸五父之衢定六年既逐阳虎盟国人于亳社诅诸五父之衢】　苏曰与女义如兄弟和如壎篪【朱曰言其心相亲爱而声相应和也】势相次比如物之在贯【郑曰俱为王臣其相比次如物之在贯也】女岂诚不我知而谮我哉茍诚不我知也则出犬豕鸡三物以诅之可也【孔曰出此三物以诅盟使谗否有决令我不疑】
　　为鬼为蜮【音彧】则不可得有腼【土典反】面目视人罔极作此好歌以极反侧
　　毛曰蜮短狐也【孔曰洪范五行传蜮如鼈三足生于南越　陆防云一名射影江淮水皆有之人在岸上影见水中投人影则杀之或曰含沙射人皮肌其疮如疥是也】腼姡也【孔曰说文云腼面见人姡面腼也然则腼与姡皆面见人之貌李曰国语曰面腼然注曰面目之貌后世用此句者以为愧耻其实非也】　郑曰好善也　孔曰反侧者翻覆不正直之义　欧阳曰汝隠匿形迹能使我不见不觉如鬼蜮之肆害于人乎【曹曰鬼祸人而无形蜮射影而无迹】我则不得而知汝今汝乃人尔日以面目与我相视无穷极不可隠藏我安得不知汝之譛我乎　孔曰作此八章之善歌穷极尔反侧之情【王曰作是诗将以絶之也而曰好歌者惟其好也是以极求其反侧极其反侧非恶之也有欲其悔悟之心焉尔】　朱曰上篇先刺听者此篇专责谗者耳
　　何人斯八章章六句
　　巷伯刺幽王也寺人伤于谗故作是诗也
　　孔曰后宫称永巷伯长也主宫内道官之长【陈曰诗名巷伯以寺人解之明巷伯即寺人也寺人被宫刑者盖因谗而被刑也　吕曰寺人近习也近习日见于君然犹伤于谗则幽王之不明可知　董曰当幽王之世大臣伤于谗如苏公小臣伤于谗如寺人孟子则上下其得以免乎兼列于此着其所以乱也】
　　萋【七西反】兮斐【孚匪反】兮成是贝锦彼谮人者亦已大【音泰】甚毛曰萋斐文章相错也贝锦锦文也【郑曰锦文者文如余泉余蚳之贝文也蚳直基反　孔曰锦而连贝故知为贝之文释鱼说贝文状云余蚳黄白文余泉白黄文李巡曰余蚳贝甲黄为质白为文彩余泉贝甲以白为质黄为文彩陆玑防云贝水介虫也其文彩之异小大之殊甚众古者货贝是也今九真交趾以为杯盘寳物】　郑曰喻谗人集作已过以成于罪犹女工之集采色以成锦文　李曰喻谗人织其罪也　朱曰萋斐小文之貌贝水介虫也有文彩似锦则文之盛也言因萋斐之形而文致之以成贝锦以比谗人者因人之小过而饰成大罪也彼为是者亦已大甚矣
　　哆【昌者反】兮侈【尺是反】兮成是南箕彼谮人者谁适与谋苏曰哆侈皆张也【毛曰哆大貌　说文曰侈张口也张曰侈者因物而大之名礼于衣袂半而益一谓之侈袂】　毛曰南箕箕星也【郑曰箕星哆然踵狭而舌广　孔曰箕四星二为踵二为舌】郑曰适徃也　陈曰南箕之星本非箕张大其口以成其名尔贝锦南箕皆曰成是者我本无是实因萋斐张大以成之尔　郑曰谁徃就汝谋乎怪其言多且巧
　　缉缉【七立反】翩翩【音篇】谋欲谮人慎尔言也谓尔不信毛曰缉缉舌声翩翩徃来貌【刘曰缉缉言能缕析萋斐以成经纬也翩翩言念念为譛如髙飞之禽翩翩不能自己也】　孔曰口舌缉缉然徃来翩翩然谋欲为谗谮以害人　李曰此言谗人之意惟欲谮人尔无它营为也　陈曰谮人者自谓得意更宜保慎尔言　王曰不慎尔言则听者有时而悟亦谓尔不信矣
　　捷捷幡幡【芳烦反】谋欲谮言岂不尔受既其女迁
　　毛曰捷捷犹缉缉也幡幡犹翩翩也【陈曰捷捷儇利貌幡幡反覆貌】王曰岂不尔受既其女迁者上好譛则固将受汝然
　　好譛不已则遇譛之祸既而迁及汝矣【董曰譛人者人亦譛之使王好谗故得譛人以自逞然人谁不欲逞乎则其移于女也不久矣】　曽曰谓尔不信旣其女迁皆君子忠告之辞
　　骄人好好劳人草草苍天苍天视彼骄人矜此劳人毛曰好好善也　苏曰草草忧也　王曰骄人好好劳人草草者骄人譛行而得意劳人遇譛而失度其状如此也　李曰呼天而告之曰察此骄人之有罪乎悯此劳人之无辜乎
　　彼谮人者谁适与谋取彼谮人投畀【必二反】豺【士皆反】虎豺虎不食投畀有北有北不受投畀有昊
　　毛曰投弃也　说文曰豺狼属狗声　毛曰北方寒凉而不毛【孔曰掷于有北寒郷使冻杀之】昊昊天也　朱曰再言彼譛人者谁适与谋者甚嫉之故重言之也不食不受言谗譛之人物所共恶也　郑曰有北不受投畀有昊付与昊天制其罪也　孔曰缁衣曰恶恶如巷伯言欲其死亡之甚【子曰好贤如缁衣恶恶如巷伯则爵不渎而民作愿刑不试而民咸服】
　　杨园之道猗【于绮反】于畆丘寺人孟子作为此诗凡百君子敬而听之
　　毛曰杨园园名猗加也畆丘丘名【孔曰释丘云如畆畆丘李廵曰谓丘如田畆曰畆丘也】　孔曰寺人字孟子　王曰杨园下地以况卑人畆丘髙地以况大臣欲陵畆丘则必道杨园言将譛大臣必始于卑人也　孔曰于时王都之侧盖有此畆丘诗人见之而为辞也　刘曰谗人罔极不独譛已而已必将上及大臣骨肉但先自已始也故曰凡百君子敬而听之其后王后太子及大夫果多以谗废者
　　巷伯七章四章章四句一章五句一章八句一章六句
　　节南山之什十篇七十九章五百五十二句














　　毛诗集解卷十九
　　钦定四库全书
　　毛诗集解卷二十
　　宋　段昌武　撰
　　谷风之什
　　谷风刺幽王也天下俗薄朋友道絶焉
　　刘曰天子之于天下无他职也厚其人伦皇建厥极人君之所以夙夜也是故朋友道絶则琢磨之义不行琢磨之义不行则人不防其有极而归其有极矣于是君得以遂其不君臣得以遂其不臣父得以遂其不父子得以遂其不子兄得以遂其不兄弟得以遂其不弟夫得以遂其不夫妇得以遂其不妇皆由琢磨之义不行而习以成俗莫知以为耻也乃至人伦悖乱亡国丧身而不可救天下俗薄而朋友道絶非天子之职欤其曰刺之不亦宜哉【吕曰急则相求缓则相弃恩厚不知怨小必记皆小人之交也天下俗薄朋友道絶则莫非小人之交】
　　习习谷风维风及雨将恐【丘勇反】将惧维子与女【音汝】将安将乐【音洛】女转弃予
　　毛曰兴也　郑曰习习和调之貌东风谓之谷风将且也　孔曰谷风生长之风取其朋友相长益也毛曰风雨相感朋友相须【郑曰风而有雨则润泽行孔曰润泽是雨之事但雨得风乃行则润泽亦由风故易曰润之以风雨是风雨共为润也　东莱曰朋友之义出于天其相求本非以利害也故穷逹若一不知其义则利害而已耳离合安可常哉玩习习谷风维风及雨之辞其义盖可识也】　丘曰在危难恐惧则相亲爱曰维予与女谓与已厚也　孔曰才得且安且乐汝便转更弃我乎　毛曰言朋友趋利穷达相弃【郑曰弃恩忘旧薄之甚】
　　习习谷风维风及頽【徒雷反】将恐将惧寘【之防反】予于懐将安将乐弃予如遗
　　毛曰頽风之焚轮者也【孔曰释文云焚轮谓之頽扶摇谓之焱孙炎曰廻风从上下曰頽回风从下上曰焱焱必遥反】　郑曰寘置也　毛曰风薄相扶而上喻朋友相须而成【孔曰頽风从上而下力薄不能更升谷风与相遇二风并力乃相扶而上以喻朋友相率而成也　东莱曰叔向见司马侯之子抚而泣之曰自此其父之死吾蔑与比而事君矣昔者此其父始之我终之我始之夫子终之无不可所谓维风及頽此其一端也　王曰风之扇物则因其势而相髙朋友相汲引则徳义相髙】　郑曰寘我于懐言至亲已也如遗者如人行道遗忘物忽然不省存也
　　习习谷风维山崔【徂回反】嵬【五囘反】无草不死无木不萎【于危反】忘我大徳思我小怨
　　毛曰崔嵬山巅也虽盛夏万物茂壮草木无有不死叶萎枝者【孔曰长物之盛莫过夏时不能无小萎死者】　郑曰喻朋友安能不时有小讼【孔曰良朋成就之徳虽大然无能使色不有忿者无能使辞不有讼者】　朱曰习习谷风维山崔嵬言其所被者广然犹无不死之草无不萎之木况于友朋岂可以忘大徳而思小怨乎【刘曰天地之功有所不足奈何忘我大徳思我小怨乎　吕曰生物之恩及于崔嵬之山不知以为徳一草一木偶然死絶则怨其恩之不足此忘我大徳思我小怨也　郑曰大徳切磋以道相成之谓也】
　　谷风三章章六句
　　蓼【音六】莪【五河反】刺幽王也民人劳苦孝子不得终养【余亮反】尔
　　朱曰晋王裒以父死非罪毎读诗至哀哀父母生我劬劳未尝不三复流涕受业者为废此篇诗之感人也如此　李曰凯风母不安其室之诗也小弁太子见弃之诗也蓼莪孝子不得终养之诗也故其咎责怨慕哀痛如此茍不为母所弃不为父所逐不困于行役而得终养则其欢欣可知矣观诗者当以此类求之
　　蓼蓼者莪匪莪伊蒿【呼毛反】哀哀父母生我劬劳
