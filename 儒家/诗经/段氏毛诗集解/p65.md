<!-- { "loadSidebar": true } -->
　　郑曰中田田中也农人作庐焉以便其田事【后汉注春秋井田记人受田百畆公田十畆庐舍在内贵人也公田次之重公也私田在外贱私也　丘曰公田百畆内除二十畆为八家治田之庐　董曰井九百畆其中为公田八家毎家庐舍二畆半于畔上种前汉书食货志匏果蓏植于疆】　毛曰剥为菹也【郑曰剥削淹渍以为菹】郑曰祜福也　孔曰古者宅在都邑田于外野农时则出而就田须有庐舍【曹曰邑则聚居庐则各在田中所以疆埸有爪】　于田中种谷于畔上种所以便地也【王曰疆场有爪则地无遗利矣】新熟献于天子乃为菹以供祭祀【曹曰郊特牲之说曰天子树华不敛藏之种而周官埸人掌国之场圃而植之果蓏珍异之物以时敛而藏之祭祀賔客则供之是则祭时虽有菹之荐非敛之于民也而此乃云尔者岂农夫敏于本业有余力以蓺瓠之属而田大夫毎先场人而有献得以荐新因美之欤此本孔氏之说】　郑曰献于先祖者贵四时之异物顺孝子之心也
　　祭以清酒从以骍【息营反】牡享于祖考执其鸾刀以啓其毛取其血膋【音聊】
　　丘曰清酒清洁之酒也言祭则惟鬰鬯并五齐是用若酒示不忘古而已三酒诸臣之所酢非祭用也【孔曰鬰金香草煮之以和鬯鬯酿秬为酒也五齐一泛齐二醴齐三盎齐四缇齐五沈齐三酒一事酒二昔酒三清酒】　毛曰骍牡周尚赤也【孔曰三代祭其庙各用其所尚之毛色周尚赤故郊庙用骍牧人云阳祀用骍牡注以阳祀为宗庙】鸾刀刀有鸾者言割中节也【孔曰鸾即铃也谓刀环有铃其声中节曹曰割欲其正故必声和而后断也】毛以告纯也【孔曰郊特牲曰毛血告幽全之物贵纯之道也注幽谓血也楚语观射父云毛以示物韦昭曰物色也是毛以告纯】血以告杀【孔曰亦楚语文若不杀则无血韦昭曰明不因故也】膋以升臭合之黍稷实之于萧合馨香也【孔曰膋者肠间脂也以脂膏合之黍稷置之萧乃以火烧之合其馨香之气是升臭也郊特牲曰取膟膋燔燎升首报阳也】　郑曰祭之礼先以鬰鬯降神然后迎牲享于祖考乃纳亨时【孔曰大宰云及纳亨賛王牲事牵牲入庙将杀授亨人故谓之纳亨也纳亨而谓之献于祖考者充人云硕牲则赞注云助君牵牲入告肥是献之也】　刘曰王躬执鸾刀以啓牲耳之毛豆荐其血萧爇其膋【王曰执其鸾刀者以亲杀也子孙之养其祖考当自致其力故也祭义曰祭之日君牵牲既入庙门丽于碑卿大夫而毛牛尚耳鸾刀以刲取膟膋乃退注丽犹系也毛牛尚耳以耳毛为尚也】　郊特牲曰周人尚臭灌用鬯臭鬰合鬯臭隂达于渊泉灌以圭璋用玉气也既灌然后迎牲致隂气也萧合黍稷臭阳达于墙屋故既奠然后焫萧合羶芗凡祭慎诸此魂气归于天形魄归于地故祭求诸隂阳之义也
　　是烝是享苾苾芬芬祀事孔明先祖是皇报以介福万寿无疆
　　毛曰烝进也【朱曰或曰冬祭名】　董曰苾苾芬芬香气上达也郑曰既有牲物而进献之苾苾芬芬然香祀礼于
　　是则甚明也　孔曰先祖于是美大之报以大福张文潜曰受莫大之福而其君有安宁夀考之乐此天下之至美极治之际也而其本出于仓廪之盈原隰之治田庐之修相礼之时而后反于祭祀礼乐之事也盖衣食不足于下则礼乐不备于上礼乐废则乱随之而起惟田事修则衣食丰衣食丰则礼乐备礼乐备则和平兴和平兴则人君有安乐寿考之盛此诗人深探其本要其终而言之其序如此也信南山六章章六句
　　谷风之什十篇五十四章三百五十六句




　　毛诗集解卷二十
<经部,诗类,段氏毛诗集解>
　　钦定四库全书
　　毛诗集解卷二十一
　　宋　段昌武　撰
　　甫田之什
　　甫田刺幽王也君子伤今而思古焉
　　倬彼甫田取十千我取其陈食【音嗣】我农人自古有年今适南畆或耘或耔黍稷薿薿【鱼起反】攸介攸止烝我髦【音毛】士
　　毛曰倬明貌　孔曰甫大也　朱曰十千公田所取之数【郑曰嵗取十千于井田之法则一成之数也九夫为井井税一夫其田百畆井十为通通税十夫其田千畆通十为成成方十里成税百夫其田万畆欲见其数从井通起故言十千上地谷畆一钟孔曰钟容六斛四防　张曰一成之田九万畆公取十千畆九一之法也　曹曰甫田大田也毛公所谓天下田是矣十千盈数也大田之所收多矣而嵗所取者十千而已言其取之廉也颂曰丰年多黍多稌亦有髙廪万亿及秭廪之多至于万亿及秭而官止取其十千以为税可谓廉矣郑氏以十千为一成之税百夫其田万畆以合十千之数且见其数从井通起此据司马法而言之也且如噫噫颂曰骏尔私终三寸里亦服尔耕十千维耦郑康成以为万夫有川川上有路计万夫之地方三十二里半耜广五寸二耜为耦一川之间万夫故有万耦且去其二里半以求合于万耦之说犹之可也至于载芟言千耦其耘徂隰徂畛畛隰之间十夫之地而容千耦则不能为之说矣大抵诗人情性之言或多或寡未必一一皆稽于度数执庭数以求之岂不时有合者然不合者亦多矣】　朱曰陈旧粟也　毛曰耘除草也耔雝本也【孔曰前汉食货志云后稷始畎田以二耜为耦广尺深尺田畆长终畆一畆三畎一夫三百畎而播种于畎中苗叶以上稍耨垄草因壝其土以附苗根比成垄尽而根深能风与旱故薿然而盛也附根即此雝本也】　朱曰薿茂盛貌　王曰介助也止息也　毛曰烝进也髦俊也　苏曰一成之田嵗取万畆以为国用　朱曰取其陈以食农人言积之乆而有余于是存其新而散其旧以补不足助不给也盖以自古有年【郑曰自古者丰年之法如此】是以陈陈相因所积如此然其用之之节又合宜而有序如此则无红腐而不可食之患矣　苏曰是以亲适南畆而视其耘耔助其勤力止其怠惰【曹曰于是曽孙助其不足而止舍于田间以察焉其有俊髦之士则登而进之】　朱曰进我俊士而劳之也【毛曰治田得谷俊士以进　苏曰进其髦俊者如汉宠力田之类欤】　东莱曰今者指周盛王之时也言周王适南畆以劳农见农夫散布田野或耘或耔而其黍稷薿薿然而盛乃相助而休息之又于间进其俊髦者以劳勉之古者士出于农而工商不与焉管仲曰农之子恒为农野处而不昵其秀民之能为士者必足頼也秀民即诗所谓髦士也
　　以我齐【音资】明与我牺羊以社以方我田既臧农夫之庆琴瑟击鼓以御【牙稼反】田祖以祈甘雨以介我稷黍以谷我士女
　　朱曰齐与粢同曲礼曰稷曰明粢此言齐明便文以协韵耳【毛曰器实曰齐在器曰盛　孔曰肆师祭之日表齍盛告洁注云粢六谷也器实曰齐指谷体也在器曰盛据已盛于器也　季曰王氏读齐明为齐明盛服之齐按礼记曰齐者精明之至也则齐明亦可以为齐戒然齐明二字对牺羊为文则当从毛氏之説也】　孔曰羊言牺谓纯色【又曰郊特牲曰社稷大牢则四方之神亦大牢此独言羊以防句】　毛曰社后土也【孔曰中庸云郊社相对郊是天则社是地后土者地之大名也郑驳异义以为社者五士之神能生万物者以舌之有大功者配之祭法曰共工氏之霸九州也其子曰后土能平九州故祀以为社勾龙职主土地故谓其官为后土死以配神社而祭之　左传蔡墨曰共工氏有子曰勾龙为后土后土为社稷田正也有烈山氏之子曰桂为稷自夏而上祀之周弃亦为稷自商以来祀之　前汉郊祀志云帝王建立社稷百王不易社者土也稷者百谷之主所以奉宗庙供粢盛人所食以生活也王者莫不尊重亲祭自为之主礼如宗庙诗曰乃立冢土又曰以御田祖以祈甘雨注冢大也土土神谓大社也田祖稷神也　胡曰古者祭祖于社犹祭天于郊也故秦誓曰郊社不修而周之祀于新社亦先用二牛于郊复用大牢于社也记曰天子将出类于上帝宜于冢土又曰郊所以明天道社所以明地道周礼以禋祀祀昊天上帝以血祭祭社稷而别无地示之祀四圭有邸舞云门以祀天两圭有邸舞咸池以祀地而别无社稷之説则以郊对社可知矣后世既立社又立北郊失之矣】方迎四方气于郊也【孔曰曲礼云天子祭四方嵗徧注云祭四方谓祭五官之神于四郊也勾芒在东祝融后土在南蓐收在西防在北是也此祀在秋而倂言四方盖秋成报功则总祭社为隂祀其牺用纯黒色其方祀则各以其方之色也　朱曰四时逝五行气于郊以五帝五官配焉木之帝曰太皥官曰句芒火之帝曰炎帝官曰祝融土之帝曰黄帝官曰后土金之帝曰少皥官曰蓐水之帝曰颛顼官曰防】郑曰臧善也御迎也　毛曰田祖先啬也【孔曰郊特牲注云先啬若神农春官籥章注云田祖始耕田者谓神农始教造田谓之田祖先为稼穑谓之先啬神其农业谓之神农名殊而实同也王曰田祖者生而为田畯死而为田祖若乐工之死而为乐祖也　乐书曰古者有事于释奠祭先师有事于瞽宗祭乐祖养老祭先老执爨祭先炊马祭先牧食祭先饭然则于田祭田祖亦示不忘本始而已】孔曰甘雨者以长物则为甘害物则为苦　毛曰谷善也　郑曰以絜齐丰盛与我纯色之羊秋祭社与四方为五谷成熟报其功也　丘曰所以祭社与方者由我田尽善农夫喜庆之故也【朱曰言奉其齐盛牺牲以祭方社而曰我田之所以臧善者非我之所以致也乃頼农夫之福而致之耳】　孔曰至前孟春又以琴瑟及击其土鼓以迎田祖之神而祭之以祈甘澍之雨王肃云大得我稷黍以善我男女言仓廪实而知礼节也【王曰既已报成复作乐以御田祖祈甘雨农事终则有始也祈甘雨所以介稷黍介稷黍所以谷士女乐嵗则士女多頼故也　乐书曰周官籥章凡国祈年于田祖龡豳雅击土鼓以乐田畯国祭蜡则龡豳颂击土鼓以息老物又曰国索鬼神而祭祀则以礼属民而饮酒于序　段曰予谓以社以方我田既臧报本之祀也以御田祖以祈甘雨祈年之祀也于报本之祀言礼以见乐于祈年之祀言乐以见礼】
　　曽孙来止以其妇子馌【于辙反】彼南畆田畯至喜攘【如羊反】其左右尝其防否禾易【以鼓反】长畆终善且有曽孙不怒农夫克敏
　　郑曰馌馈也　王曰畆大抵以南为正故每曰南畆郑曰田畯司啬今之啬夫也【汉百官表乡有啬夫职听讼收赋税】　苏
　　曰攘取也　毛曰易治也【王曰禾易禾生乐易也】长畆竟畆也长畆者古者百畆为畆从一步数至百歩非取方也凡一畆濶一步长一百歩若濶三十畆则长三千畆矣故曰禾易长畆【已上徐筠周礼微言】　朱曰有犹多也　毛曰敏疾也　孔曰王肃云曽孙来止亲循畎畆劝稼穑也农夫务事使其妇子并馌馈也　苏曰于是田畯至而喜之取其左右之馈而尝之以知其防否　朱曰言上下相亲之甚也　苏曰民尽力于禾其生竟畆如一庶几终善且有于是王无所谴者曰农夫敏矣　东莱曰此章言省耕之时王者在上耕者在下田畯徃来其间劝劳而抚摩之熙然其若一家也攘其左右尝其防否曰攘者喜之甚而取之疾以言其相亲无间也见其禾之易治竟畆如一预知其收获终当善而且多矣曽孙不怒农夫克敏者言农夫能敏于田事如此王者无由谴怒也不曰喜而曰不怒者若不敏于农则怒矣盖其喜怒欣戚专在于农也洛人称张全义曰张公他无所好见嘉谷大茧则喜耳正此意也
