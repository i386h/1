<!-- { "loadSidebar": true } -->
　　孔曰四黄之马　程曰不猗不偏倚也【王曰猗不正也】朱曰驰驰驱之法也【刘曰谓应五御之法】　郑曰射者之弓矢发则中如椎【直追反】破物也　王曰向曰四牡则既言力之强今曰四黄则又言色之纯也两骖不猗言御之能正其马也【曹曰驾马以两服为主两骖所以助服马耳今两骖犹且皆不偏猗则御之正可知】不失其驰言车行节而法也舍矢如破言矢行巧而力也　孟子曰王良曰吾为之范我驰驱终日不获一为之诡遇一朝而获十诗云不失其驰舍矢如破【苏曰不善射者为之诡遇则获不然则不能中使御者不失其驰而舍矢如破然后为善射也】
　　萧萧马鸣悠悠斾旌徒御不惊大庖不盈
　　朱曰徒歩卒也【孔曰释训云徒御不惊辇者也辇人挽行所以载任器也止以为蕃营】御车御也惊如汉书夜军中惊之惊　孔曰大庖君之庖　毛曰萧萧马鸣悠悠斾旌言不讙哗也【孔曰言军旅齐肃惟闻萧萧然马鸣之声见悠悠然斾旌之状无有讙哗者　李曰东坡诗曰令严钲鼓三更月野宿貔貅万灶烟效此也　朱曰萧萧悠悠皆闲暇之貌　曹曰猎罢而归车徒众矣犹无諠哗之声终始静治也　张曰三十二里万夫之地亦军行之法故曰居谷满谷居山满山毎方百歩一人故曰萧萧马鸣悠悠斾旌遇敌则当之者聚而攻之守之一车止则七十五人聚二车以上依此】董曰徒御不惊则号令有素矣【王曰武乆不讲士气惰怯则有事而易惊故于是言徒御不惊】朱曰大庖不盈言择取而用之有度不极欲也【张曰大庖不盈者其馔虽多而无余盖由均及于众而有法尔凡事有法则何患乎不均】　毛曰一曰干豆【孔曰谓第一上杀者干足以为豆实供宗庙也】二曰宾客【孔曰谓第二杀者别之以待宾客也】三曰充君之庖【孔曰谓第三下杀者取之以充实君之庖厨也】故自左膘【释文曰音愚谓肩前也】为上杀【释文曰何休注公羊自左膘射之逹于右腢中心死疾鲜洁也】射右耳本次之【孔曰笺云射当为逹亦自左射之达右耳本而死者为次杀以其逺心死稍迟肉已防恶】射左髀【释文曰髀方尔反谓股外】达于右【余绕反】为下杀【孔曰射左股髀而逹过于右胁为下杀以其中胁死最迟肉又益恶凡射兽皆遂后从左厢而射之】面伤不献践毛不献【孔曰面伤谓当面射之践毛谓在旁而逆射之不献者嫌诛降之义】不成禽不献【孔曰恶其害防小】禽虽多择取三十焉【孔曰毎禽三十也】其余以与大夫士以习射于泽宫田虽不得禽射中则得取禽古者以辞让取不以勇力取【孔曰以大兽公之非复已物君赐使射故非中不取言向者田猎所取用勇力今射者礼乐所取用辞让也】　朱曰此章言其终事严而颁禽均也
　　之子于征有闻【音问】无声允矣君子展也大成
　　郑曰允信展诚也　孔曰君子宣王也　程曰有闻无声闻师之行而不闻其声【郑曰晋人伐郑陈成子救之舍于栁舒之上去谷七里谷人不知所谓有闻无声　曹曰夫有声则有闻今无声而有闻是我军无所扰而名誉自归之也】言至肃也　朱曰信矣其君子也诚哉其大成也此章序其事既毕而深美之也【曹曰之子如此则宣王之政事可知信所谓君国子民之道诚可谓治之大成也】
　　车攻八章章四句
　　吉日美宣王田也能慎防接下无不自尽以奉其上焉程曰宣王将田而卜吉日见其慎防诗人因美之更称其接下得羣臣之自尽诗中所陈是也【朱曰得禽兽则为醴酒以御宾客而不专享足以见其接下矣从田之人悉左右以燕天子足以见无不自尽以奉其上矣宣王慎防接下得人自尽有大于此者此特美其田而序因诗文以发之耳】
　　吉日维戊既伯既祷田车既好四牡孔阜升彼大阜从其羣丑
　　郑曰戊刚日也　刘曰田之前二日也【朱曰以下章推之是日也其戊辰欤】　毛曰伯马祖也【孔曰释文云既伯既祷马祭也故知马祖注云马祖天驷释文云天驷房也孙炎曰龙为天马故房四星谓之天驷】　孔曰孔阜甚盛大也大阜大陵阜【曹曰大陵羣丑所聚】　郑曰丑众也从禽兽之羣众也毛曰重物慎微将用马力必先为之祷其祖　孔曰车牢马健可以歴险从禽　朱曰盖曰可以田矣
　　吉日庚午既差我马兽之所同麀【音忧】鹿麌麌【愚甫反】漆沮之从天子之所
　　朱曰庚午亦刚日也　毛曰外事以刚日差择也郑曰同犹聚也　毛曰鹿牝曰麀麌麌众多也【董曰广训云麌众也】　苏曰漆沮在渭北所谓洛水也【李曰禹贡所谓导渭自鸟防同穴束防于澧又东防于泾又东过漆沮即此漆沮是也故孔氏正义以谓漆沮在泾水之东一名洛水与诗古公自土沮漆者别也此漆沮正周礼职方氏所谓雍州其浸渭洛雍州之地非河南之洛也　朱曰漆沮二水名在西都畿内泾渭之北所谓洛水今自监韦流入鄜防至同州入河也　段曰漆沮有二皆出雍州皆东入于渭特有上流下流之别诗所谓漆沮者入于渭之上流者也书所谓漆沮既从又东过漆沮者入于渭之下流者也盖诗之自土沮漆言于岐周之间而书之漆沮言于东防于澧又东防于泾之下按张旭志云漆沮出扶风县缺驷十三州志云漆沮出漆县西北至岐山东入渭沮水不知所在此则诗之所谓自土沮漆者也河者至岐周而东入于渭则在澧水之上为渭之上流也又按水经沮水出北地直路县东入洛郑渠在太皇陵南原至白渠与泽泉合俗谓之漆水东流注洛此则书之所谓漆沮也何者二水之注洛乃雍州所谓其浸渭洛之洛非河南之洛也所谓漆沮二水者亦曰洛水也漆沮皆出于雍州洛汭而禹贡导渭谓之东过漆沮则漆沮既合在洛水而又入于渭也但渭水先入于澧又至于泾而后过漆沮则漆沮之水在澧水泾水之东为渭之下流也今吉日言田猎而有漆沮之文乃继于东都防田猎之后则宜为下流之漆沮也盖下流漆沮逺歴鄜防而鄜防比之东都为地近也】　程曰戊日祭祷庚午于田　曹曰既伯既祷而又差择之则其谨微也无所不至矣　毛曰漆沮麀鹿所生也从漆沮驱禽而至天子之所【孔曰以驱逆之车驱之于漆沮之旁从彼以至天子之所　李曰与驷驖所谓奉时辰牡同意朱曰视兽之所聚麀鹿最多之处而从之惟漆沮之旁为盛宜为天子田猎之所也】　程曰漆沮之从天子之所悉率左右以燕天子皆羣下尽力奉上
　　瞻彼中原其祁孔有儦儦【表娇反】俟俟【音士】或羣或友悉率左右以燕天子
　　毛曰祁大也趋则儦儦行则俟俟兽三曰羣二曰友苏曰燕乐也　孔曰视彼中原之野其诸禽兽大
　　而甚有有趋者有行者或三三为羣或二二为友朱曰从王者视彼禽兽之多于是率其同事左右之人各共其事以乐天子也
　　既张我弓既挟【子洽反】我矢发彼小豝【音巴】殪【于计反】此大兕【徐履反】以御宾客且以酌醴
　　郑曰豕牝曰豝　毛曰殪一发而死也　朱曰兕野牛也青色重千斤御进也　毛曰飨醴天子之饮酒也【孔曰醴不可专饮天子之于羣臣不徒设醴左传天子飨诸侯毎曰飨醴命之宥举醴言之也周官五齐二曰醴齐注云醴成而汁滓相将如今恬酒矣】　李曰既遂兽矣于是张弓挟矢而射之　毛曰发彼小豝殪此大兕言能中微而制大也【孔曰小者易毙而难中故小豝言发谓发则中之也大兕言殪者谓射着即毙也】郑曰以所获为爼实酌而饮羣臣也　程曰以御宾客且以酌醴道宣王接下之诚意也【曹曰以御宾客燕也燕则有折俎酌醴飨也飨则有体荐庄十八年左传虢公晋侯朝王王飨醴命之宥杜预曰王觐羣后始则行飨礼先置醴酒示不忘古也燕则命以物宥之助懽敬也】　东莱曰车攻吉日皆以搜狩为言何也盖搜狩之礼所以见王赋之复焉所以见军实之盛焉所以见师律之严焉所以见上下之情焉所以见综理之周焉欲明文武之功业者观诸此足矣
　　吉日四章章六句
　　南有嘉鱼之什十篇四十六章二百七十二句

　　毛诗集解卷十七
　　钦定四库全书
　　毛诗集解巻十八
　　宋　段昌武　撰
　　鸿鴈之什
　　鸿鴈美宣王也万民离散不安其居而能劳【力报反】来【力代反】还安定集之至于矜【古顽反】寡无不得其所焉
　　王曰宣王之民劳者劳之来者来之往者还之扰者定之危者安之散者集之
　　鸿鴈于飞肃肃【所六反】其羽之子于征劬【其俱反】劳于野爰及矜【棘冰反】人哀此鳏寡
　　毛曰兴也大曰鸿小曰鴈【孔曰鸿鴈俱是水鸟其形鸿大而鴈小春则避阳暑而北秋则避隂寒而南】肃肃羽声也　欧阳曰之子使臣也朱曰征行也　毛曰劬劳病苦也　苏曰矜人人之可怜者也　毛曰老而无妻曰鳏偏丧曰寡【孔曰偏丧之寡】苏曰厉王之后人民离散譬如鸿之飞四方无所不往徒闻其羽声肃肃未知所止也　刘曰宣王忧勤于上则使者劬劳于野不敢遑宁焉爰及可矜之人鳏寡孤独皆得其养以天子哀困穷为急务也　东莱曰还定安集之政必不遗穷民然后为至故曰爰及矜人哀此鳏寡爰及者不遗之辞也孔氏谓既安集万民然后及之则误矣文王发政施仁必先斯四者
　　鸿鴈于飞集子中泽之子子垣【音袁】百堵【丁古反】皆作虽则劬劳其究【九又反】安宅
　　毛曰中泽泽中也　孔曰垣墙也　毛曰一丈为版五版为堵【郑曰春秋传曰五版为堵五堵为雉雉长三丈则版六尺也】　朱曰究终也　郑曰鸿鴈之性安居泽中【曹曰鸿鴈之趾连蹄不能握木故易以鸿渐于木为失所不安之象书以彭蠡既猪阳鸟攸居为得其所也】今飞又集于泽中犹民去其居而离散今见还定安集　苏曰使者所至招来流民使反其都邑筑其墙垣而安处之【郑曰徴民起屋舍筑墙壁百堵同时而起】　郑曰虽则劬劳其究安宅此劝万民之辞女今虽病劳终有安居【孔曰欲使不惮劳也】
　　鸿鴈于飞哀鸣嗸嗸【五刀反】维此哲人谓我劬劳维彼愚人谓我宣骄
　　毛曰宣示也　范曰忧民之未得安集故曰哀鸣嗸嗸我所以勤而劳来之也【曹曰説文引此诗曰哀鸣嗸嗸众口然也则嗸嗸者喻民哀诉之声也民初得其所归有所赴诉矣于是寒者求衣饥者求食凡不获者求得则嗸嗸然赴诉于使者惟使者能周知民之疾苦故于是称之曰维此哲人谓我劬劳哲人指使者言之若彼愚人不知我劬劳如此谓既为汝筑室俾获安居矣而犹号寒啼饥邀求无已是上爱恤之太过致民敢宣畅其骄恣之心也　朱曰之子以鸿鴈哀鸣自比而作此歌也知者闻我歌知其出于劬劳不知者谓我闲暇而宣骄也韩诗云劳者歌其事魏风亦云我歌且謡不知我者谓我士也骄大抵歌多出于劳苦而不知者常以为骄也】王曰维此哲人谓我劬劳者以我于征于垣为劬劳也维彼愚人谓我宣骄者以我矜怜抚奄为宣骄也【又曰民皆离散而不安其居必矜之甚深哀之甚切不尔则无告之民不足以自存矣哲者所懐有同于我是以知吾之劬劳愚者谓我宣骄而姑息于民而已　苏曰兴废补败不能自靖不知者以为宣骄耳　东莱曰此非以不知为愠盖深叹此心知之者鲜也当时君臣其于民恻怛深厚如此斯其所以中兴欤】
　　鸿鴈三章章六句
　　庭燎【力召反】美宣王也因以箴【之金反】之
