<!-- { "loadSidebar": true } -->
　　毛曰恒常也　王曰靖静也　毛曰式用也　丘曰谷禄也　朱曰以犹与也　欧阳曰嗟尔君子无恒安处乃是大夫自相劳苦之辞云无茍偷安【朱曰无以安处为恒言当有劳时勿懐安也】但靖共尔位之职惟正直是与则神将佑尔以福也　郑礼记注曰神听汝之所为用禄与汝　东莱曰上三章皆悔仕乱世厌于劳役欲安处休息而不可得故每章有懐归之叹至是知不可去矣则与其同列自相劳苦曰嗟尔君子无恒欲安处也茍靖共于位惟正直之道是与则神将佑之矣何必去哉卒章又申言之也
　　嗟尔君子无恒安息靖共尔位好【呼报反】是正直神之听之介尔景福
　　毛曰息犹处也　朱曰好是正直爱此正直之人也毛曰介景皆大也
　　小明五章三章章十二句二章章六句
　　鼓钟刺幽王也
　　孔曰郑氏于中候握河纪注云昭王时鼓钟之诗所为作者郑时未见毛诗依三家为说也
　　鼓钟将将【七羊反】淮水汤汤【音伤】忧心且伤淑人君子懐允不忘
　　孔曰鼓击也　释文曰将将声也　禹贡曰导淮自桐柏东防于泗沂东入于海【孔曰桐柏山在南阳之东　朱曰淮水出信阳军桐柏山至楚州涟水军入海】　释文曰汤汤流盛也　郑曰淑善也允信也　张曰必是为淮水盛害而不恤作乐不止故刺之【曹曰宣王征淮夷南至江汉四方既平则淮夷内属乆矣当幽王时淮水泛滥为害幽王无救灾恤患之心方且作乐不已此诗所谓刺也欧阳曰考诗书史记皆无幽王东廵之事无由逺出淮上而作乐】　王曰为流连之乐乆而忘反故人忧伤淑人君子懐允不忘者伤今而思古也【李曰言今我思古之善人君子念而信之未尝忘也】
　　鼓钟喈喈【音皆】淮水湝湝【户皆反】忧心且悲淑人君子其徳不回
　　毛曰喈喈犹将将也　苏曰湝湝水流也　毛曰回邪也　王曰湝湝则既不溢矣淑人君子其徳不回亦思古也
　　鼓钟伐鼛【古毛反】淮有三洲忧心且妯【勑留反】淑人君子其徳不犹
　　毛曰鼛大鼓也【周礼鼓人以鼛鼓鼓役事注云鼛鼓长一丈二尺韗人云臯鼓长寻有四尺鼓四尺倨勾磬折则鼛鼓中髙而两头下矣　孔曰鼛即臯也古今字异耳今且伐于鼛则凡乐无所不用之矣】　孔曰水中可居曰洲　毛曰妯动也犹若也张曰言水之大其上而露者惟有三洲耳【曹曰幽王当减膳彻乐以答灾谴方且作乐愈加而大　东莱曰淮有三洲作诗者赋其所见也　苏曰言水落而洲见也】孔曰忧结于心为之变动容貌念古之善人君子其
　　徳不若幽王也【朱曰言不若今王之荒乱　王曰作乐当水之溢至淮水之降以言其乆也其流连亦甚矣　董曰用于淮上则其地远也用于三洲则其役乆也其地逺其役久则民怨而音变凄苦之气贯金石入陶匏故闻之者忧伤也】
　　鼓钟钦钦鼓瑟鼓琴笙磬同音以雅以南以籥【以灼反】不僭【七念反】
　　孔曰钦钦亦钟声也【毛曰钦钦言使人乐进也孔曰人闻而乐进其善】　尔雅曰礼圗旧云雅瑟长八尺二寸广一尺八寸二十三其常用者十九颁瑟长七尺二寸广尺八寸二十五尽用之广雅云琴长三尺六寸六分五后加文武二笙以匏为底列十三管匏中笙筦有簧故或谓笙为簧磬以石为之其制在考工记磬氏【乐书周官眡了掌击笙磬笙师掌共钟笙之乐仪礼大射乐人宿县于阼阶东笙磬西其南笙钟是笙磬作于堂之上下异器而同音同为阳声也笙镛均作于堂之下异音而同乐其音一隂而一阳也】　苏曰雅二雅南二南　毛曰籥六孔【孔曰郭璞曰籥如笛三孔而短小广雅云七孔释文曰以竹为之长三尺　欧阳曰季札见舞南籥者曰美哉犹有憾盖以为文王之乐诗又以文王之诗为周南召南以雅以南者不知南为何乐当阙所未详　程曰春秋战国以来诸侯卿大夫士赋诗道志者凡诗杂取无择至考其入乐则惟南雅颂之三者盖享之用鹿鸣乡饮酒之笙由庚鹊巢射之奏驺虞采苹诸如此类未有或出南雅颂之外也则是三者皆乐诗也故鼓钟之诗曰以雅以南以籥不僭季札观乐有舞象箾南籥者详而推之南籥二南之籥也雅二雅也象舞颂之维清也其在当时亲见鼓乐者凡雅颂率参以南其后文王世子又有所谓胥鼓南者则南之为乐信矣论语曰孔子自卫反鲁然后乐正雅颂各得其所】　朱曰僭乱也　孔曰先言钟者先击金以奏诸乐左传谓之金奏　朱曰琴瑟在堂笙磬在下同音言其和也　曹曰上下谐和犹云依我磬声也籥舞者所执也以二雅二南播之文舞而无僭差凡此皆先王之正乐也【乐书曰鼓瑟鼓琴笙磬同音以致其和以雅以南以籥不僭以致其节】　苏曰言幽王之不徳岂其乐非古欤乐则是而人则非也
　　鼓钟四章章五句
　　楚茨【徐咨反】刺幽王也政烦赋重田莱多荒饥馑降丧民卒流亡祭祀不飨故君子思古焉
　　吕曰楚茨极言祭祀所以事神受福之节致详致备所以推明先王致力于民者尽则致力于神者详观其威仪之盛物品之丰所以交神明逮羣下至于受福无疆者非徳盛政修何以致之　苏曰凡详言之者皆思而不得见之辞也
　　楚楚者茨言抽【勑留反】其棘自昔何为我蓺【鱼世反】黍稷我黍与与【音余】我稷翼翼我仓既盈我庾维亿以为酒食以享以祀以妥【汤果反】以侑以介景福
　　毛曰楚楚茨棘貌　郑曰茨蒺藜也【孔曰郭璞曰布地蔓生细叶子有三角刺　董曰郑康成谓趋以采荠当为楚荠之荠虑后世误也　说文曰荠蒺藜也而茨则以茅葺屋覆之名然则当康成世字犹为荠其为茨者后人误也】　朱曰抽谓其条抽郑曰与与翼翼蕃芜貌　毛曰露积曰庾【孔曰甫田言曽孙之稼如茨如梁此聚稼又曰曽孙之庾如坻如京此积粟也下言乃求千斯仓乃求万斯箱欲以万箱载稼千仓纳庾是庾未入仓矣故曰露积周语云野有庾积】　郑曰十万曰亿　毛曰妥安坐也侑劝也　孔曰介大也　郑曰景大也王曰今棘茨之所生乃自昔我蓺黍稷之地　孔曰我所种之黍与与然我所种之稷翼翼然蕃茂盛大皆得成就　王曰及其收也则我仓既盈无所藏之则露积为庾其数至亿【刘曰古者内自乡遂外薄要荒皆成井邑与与然比隣之黍皆丰也翼翼然左右之稷皆实也故我人仓盈于州都而我庾充于亿兆】其成民如此然后可以致力于鬼神于是以为酒食以享以祀以妥以侑【郑曰以黍稷为酒食献之以祀先祖既又迎尸使处神坐而食之恐其不饱祝以主人之辞劝之　少牢馈食礼尸升筵祝主人皆拜妥尸尸答拜遂坐尸告饱祝侑曰皇尸未实侑尸又食主人不言拜侑尸又三饭注祝言而不拜主人不言而拜亲疎之宜　朱曰郊特牲曰诏妥尸盖祭祀筮族人之子为尸既奠迎之使处神坐而拜以安之也又惧其不敢饱也使祝进而劝之食所以侑之也】以介景福也　曹曰首章之意言昔人能治茨棘而为良田今人乃废良田而为茨棘时政之得失宗庙兴废之由也　陈曰此章与丰年之诗相类
　　济济【子礼反】跄跄【七羊反】絜尔牛羊以徃烝尝或剥或亨【普庚反】或肆或将祝祭于祊【补彭反】祀事孔明先祖是皇神保是飨孝孙有庆报以介福万夀无疆
　　毛曰济济跄跄言有容也【孔曰曲礼云大夫济济士跄跄是有容也祭祀之礼主人自慤而趋其賔客则有容仪故济济跄跄也】　刘曰絜者在涤而刍之也郑曰冬祭曰烝秋祭曰尝【董曰自黍稷成为酒醴至其为祭乃烝尝之时】
　　【也】剥解剥其皮也　毛曰亨饪之也【孔曰亨谓煮之使熟故云亨饪之也】肆陈也【苏曰肆陈其骨体于爼也　朱曰郑氏读肆为剔谓剔其醴骨而升之爼也亦通】郑曰将奉持而进之也　毛曰祊门内也【孔曰孙炎云祊谓庙】
　　【门也彼直言门知门内者以正祭之礼不宜出庙门也而郊特牲云直祭祝于主注云直正也又曰祝祭索于祊注云庙门外曰祊又注祊之礼宜于庙门外之西室与此不同者以彼祊对正祭是祭之明日故礼器曰为祊于外祭统曰而出于祊对设祭于堂为正是以明日之绎故皆在门外以庙门谓之祊知内外皆有祊之称也】　郑曰孔甚也　朱曰明犹备也着也　毛曰皇大也　朱曰神保鬼神之嘉号楚词曰思灵保兮贤姱【匈于反】盖古语云然　刘曰孝孙谓天子也孔曰介大也　郑曰疆境界也　孔曰古之明王其助祭之臣其仪济济然跄跄然乃絜所祀之牛羊为烝尝之祭【又曰周礼祭祀之聫事司徒奉牛司马奉羊各有司也】既絜此牲其治之亦各有职或解剥之者或亨煮之者或陈之者或奉持而进之者【孔曰内饔云凡宗庙之祭祀掌割亨之事则觧剥其肉是内饔也亨人云掌共鼎镬以给水火之齐职外内饔之爨亨煮则煮熟之者是亨人也外飨掌陈其鼎爼实之牲体则肆其骨体于爼是外饔也大司徒云祀五帝奉牛牲羞其肆享先王亦如之注云肆进所解骨体又小子掌祭祀羞羊肆羊殽肉豆则奉持进之是司徒小子之类】　郑曰孝子不知神之所在故使祝博求之平生门内之旁待賔客之处祀礼于是甚明【王曰凡祭祼鬯求诸隂焫萧求诸阳索祭祝于祊求于隂阳之间夫逰魂为变无不之无不在求之不可一所　曹曰然后洋洋乎如在其上如在其左右祀事乃甚明也正祭之祊不出庙门绎祭之祊在庙门外内外礼备则向也不知神之所在者至此为甚明矣　王曰孔明即见所祭之谓】　王曰夫然故先祖是皇神保是飨而孝孙有庆矣【曹曰神即先祖之神也推其统业所始则谓之祖着其感格之灵则谓之神】　丘曰孝孙有庆者神报以大福万夀无疆也
　　执爨【七乱反】踖踖【七夕反】为爼孔硕或燔【音烦】或炙【之列反】君妇莫莫【音麦】为豆孔庶为賔为客献醻【市由反】交错礼仪卒度笑语卒获神保是格报以介福万夀攸酢
