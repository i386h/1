<!-- { "loadSidebar": true } -->
　　朱曰融明之盛也【春秋传曰明而未融　曹曰明而融则得中和之美而不流于太察也】毛曰朗明也【朱曰虚明也　曹曰卓然有以周物然后谓之高明也】　郑曰令善也　东莱曰周之追王止于太王则宗庙之祭尸之尊者乃公尸也【曹曰祭綂曰祭之道孙为王父尸所使为尸者于祭者子行也父北面而事之所以明子事父之道也注云若祭祖则用孙为尸皆取于同姓之嫡孙也曲礼曰凡为人子者祭祀不为尸注云必卜筮无父者是则尸当用嫡孙而无父者矣若非宗庙之尸则不必同姓曾子曰王者宗庙以卿为尸公近则嫌故避而不用今曰公尸者公君也谓后稷羣公之尸也其有曰皇尸者皇王也谓大王王季文武之尸也诗人互举之耳】　毛曰俶始也　郑曰嘉告以善言告之谓嘏辞也【黄曰有祝辞有嘏辞祝以孝告嘏以慈告公尸嘉告先儒以为奉牲以告之意愚以为此非祝辞也嘏辞也宗祝传公尸之辞以告主人】　丘曰言羣臣愿王明圣而又获善终也【朱曰高朗而又善终所谓攸好德考终命也】　陈曰王之所以能高明善终者何由知之盖有其始矣【朱曰欲善其终者必善其始今固未终也而旣有其始矣于是公尸又嘉告之】　东莱曰自旣醉以酒至高朗令终皆祭毕而燕颂祷之辞也自令终有俶至于卒章皆追道祭之受福以明颂祷之实也
　　其告维何笾豆静嘉朋友攸摄摄以威仪
　　尔雅曰竹豆谓之笾木豆谓之豆　郑曰静嘉洁清而美也【刘曰静言其涤濯且敬也嘉言其新美而时也】　朱曰朋友指助祭者【陈曰共事之人　苏曰王之友人也】郑曰攸所也　苏曰摄捡也　孔曰公尸以善言告者是何故乎由祭馔则洁清而美【郑曰笾豆之物洁清而美政平气和所致　王曰其设之也不哗而为之也至美与执防踖踖为俎孔硕君妇莫莫为豆孔庶同意　陈曰传所谓馨香而无谗慝之意也】助祭者又相敛摄以威仪当神之意也【孔曰各自収敛以相佐助为威仪之事祭义所谓济济漆漆是也　王曰摄以威仪则其助祭也莫或敢慢与旣齐旣稷旣匡旣勑同意】
　　威仪孔时君子有孝子孝子不匮【求位反】永锡尔类郑曰孔甚也　孔曰时谓时节【曹曰宗庙之祭也主人则其亲也慤其行也趋趋以数賔客则济济漆漆然各致其至故威仪甚得其时也】　朱曰孝子主人之嗣子也仪礼祭祀之终有嗣举奠【吕曰祭祀之终有嗣举奠所以致其传付祖考徳泽之意深矣】　毛曰匮竭也类善也　东莱曰成王与助祭者威仪旣得其宜又有嗣子之孝举奠于后其孝可谓源源不竭矣神之锡汝以善宜其永永不替也【曹曰子孙各以孝敬之道转锡予其族类其施岂有穷哉是以不匮也叔向语单靖公曰类也者不忝前哲之谓其言得之　黄曰洪范所谓锡厥庻民谓人君以中道锡之民也则所谓锡者何必曰天孟子谓圣人之于民亦类也书所谓别生分类则所谓类者何必曰善如頴考叔爱母而施及庄公如斯而已】
　　其类维何室家之壸【苦本反】君子万年永锡祚【羊刄反】尔雅曰宫中巷谓之壸【董曰壸者内也自内以达外也　黄曰犹言家室之中也】朱曰祚福也子孙也锡之以善孰大于此
　　其维何天被【皮寄反】尔禄君子万年景命有仆
　　郑曰被覆被也　毛曰仆附也【王曰属也　孔曰以仆御必附近于人故以仆为附】　孔曰前章言永锡祚谓祚及后也此章因其句末而转之故云其维何其实先言祚耳　朱曰言将使尔有子孙者先当使尔被天禄而为天命之所附属下章乃言子孙之事
　　其仆维何厘【力之反】尔女士厘尔女士从以孙子
　　毛曰厘予也　郑曰女士女而有士行者从随也天旣予女以女而有士行者谓生淑媛【于眷反】使为之妃又使生贤知【音智】之子孙以随之谓传世也【苏曰予之以女士而其子孙无不贤者矣　曹曰如谓未嫁之女未娶之士】
　　既醉八章章四句
　　鳬鹥守成也太平之君子能持盈守成神祗祖考安乐之也
　　孔曰物极则反或将防之成之旣难守亦不易故所以美其能守之也【黄曰有可持之资必有自恃之心当至足之时必有自足之志此人之情也可恃而不自恃愈足而愈不足此非知进退存亡之理者能之乎天下之理极则必反盛则必衰日之中也昃月之盈也亏其时极其数穷也圣人知进之必有退存之必有亡是以无虞焉而儆无难焉而畏苞桑之繋当戒于无事之时薄氷之履常谨于安强之后天下之治已休休而圣人之心愈兢兢此非固为矫激之行也圣人之心若曰我祖我父夙夜忧惧不敢康宁基天命于宥宻成王业于艰难则盈成之功岂一朝一夕之所能致哉旣盈矣予不能持旣成矣予不能守岂我祖我父之心与岂天地神人之心与人皆以盈成为可喜而圣人以盈成为可惧盖盈者倾之防而成者败之渐也故天下虽有泰山之安而圣人常以累卵为心不敢骄也惧其骄而不能持也不敢怠也惧其怠而不能守也持守之诚尽于吾心之中而神祗祖考安乐于冥冥之际盖幽明一理也神人一心也冥冥之中虽不可知然以理推之以心求之其安乐也必矣岂特脩物而后飨哉髙而不危满而不溢圣人以为诸侯之孝则盈而能持成而能守岂非天子之孝与圣人以孝祭非以物祭神明非飨其物飨其心神祗祖考安乐之説冝求于此】　李曰人茍不安神何所依惟能持盈守成神祗亦得安矣
　　鳬鹥在泾公尸来燕来宁尔酒旣清尔殽旣馨公尸燕饮福禄来成
　　朱曰兴也　毛曰凫水鸟也【孔曰释鸟鸍一名沈凫郭璞云似鸭而小长尾背上有文今江东亦呼为鸍　陆疏云大小如鸭青色卑脚短喙水鸟之谨愿者也】鹥鸟属【孔曰苍颉解诂云鹥鸥也】　孔曰地理志云泾水出今安定泾阳　张曰凫鹥言天子之祭而言公尸何也当成王之时为王尸者有文王武王其上皆公尸也故言公尸之尊者【曹曰天曰神地曰祗人曰祖考皆有尸尸盖神祗祖考之所依者也神祗祖考安乐之状不可得而见也旣祭而燕尸于庙其事尸之礼犹事神也观公尸安乐之状则神祗祖考从可知矣】　郑曰尔者成王也　毛曰馨香之逺闻也　欧阳曰凫鹥在泾在沙谓公尸和乐如水鸟在水中及水旁得其所尔在渚在潨在亹皆水旁耳郑氏曲为分别以譬在宗庙等处者皆臆説也　黄曰诗人以为神之安乐可知也而神之格思不可度思或在天或在庙或在其上或在其左右此不可知也是以广托之在泾在沙在渚在潨在亹以为况所以见神之无所不在而祭者之心以为如在也祭必立尸礼也尸旣安乐而后神得以燕飨之降之福　李曰公尸来燕来宁言公尸来燕饮而安宁　孔曰福禄来成汝孝子也
　　凫鹥在沙公尸来燕来冝尔酒既多尔殽旣嘉公尸燕饮福禄来为【于伪反】
　　毛曰沙水旁也　刘曰冝冝之也　郑曰为犹助也【毛曰厚为孝子也】
　　凫鹥在渚公尸来燕来处尔酒旣湑【息汝反】尔殽伊脯公尸燕饮福禄来下
　　毛曰渚沚也【孔曰水中高地为渚】处止也湑酒之泲者也【释文曰与左传缩酒同义】
　　凫鹥在潨【在公反】公尸来燕来宗旣燕于宗福禄攸降公尸燕饮福禄来崇
　　毛曰潨水防也【説文曰小水入大水也】宗尊也　郑曰于宗宗庙也　吕曰崇积而高大也
　　凫鹥在亹【音门】公尸来止熏熏【许云反】防酒欣欣燔炙芬芬公尸燕饮无有后艰
　　毛曰亹山絶水也【孔曰谓山当水路令水势断絶也后汉书马援传浩亹注云浩水名也亹者水流峡山间两岸深若门也】熏熏和説也欣欣然乐也芬芬香也　郑曰令王自今无有后艰
　　凫鹥五章章六句
　　假【音暇】乐嘉成王也
　　假乐君子显显令德宜民宜人受禄于天保右命之自天申之
　　毛曰假嘉也【朱曰中庸春秋传皆作嘉】　陈曰民在下之民也人在位之人也【臯陶谟曰知人则哲能官人安民则惠黎民怀之　黄曰宜民宜人特以形容其得民之深如此不必分民与人也】　毛曰申重也　欧阳曰诗人嘉乐成王有显显之德【黄曰假释文云音暇与闲暇之意通则所谓假乐君子者犹太平君子岂弟君子之称也】以冝其民人而受天之禄【曹曰人之所欲天必从之　黄曰君有是徳民有是情天有是理】　朱曰天之于成王反覆眷顾之不厌旣保之右之命之而又申重之也
　　干禄百福子孙千亿穆穆皇皇宜君宜王不愆不忘率由旧章
　　郑曰干求也十万曰亿　尔雅曰穆穆敬也皇皇美也【郑曰天子穆穆诸侯皇皇】　孔曰君诸侯也王天子也　郑曰愆过也率循也　刘曰旧章先王之礼乐政刑也　苏曰成王干禄而得百福【曹曰福者百顺之名成王以百福求禄】故其子孙之蕃至于千亿适为天子庻为诸侯无不穆穆皇皇以遵成王之法者【曹曰冝君冝王皆诗人形容其子孙之盛而乐其有天下云耳】
　　威仪抑抑德音秩秩无怨无恶【乌路反】率由羣匹受福无疆四方之纲
　　郑曰抑抑密也　毛曰秩秩有常也　郑曰羣匹羣类也【郑曰匹耦也　朱曰羣臣也　曹曰易于君臣之际常以夫妇为象者有配之义焉故谓之羣匹也】　欧阳曰言成王有威仪有令德其临下无有怨恶于人率用羣臣以共治之【黄曰威仪之抑抑德音之秩秩盖所以使其君臣之间欢欣和睦各不相怨各不相恶率由其匹耦而守职也】王享其福禄总其纲纪而已【李曰旣率用其羣臣于是无为在上而但总其大纲】　苏曰从众之欲而已不自为是以能受无疆之福为四方之纲
　　之纲之纪燕及朋友百辟卿士媚【眉备反】干天子不解【佳卖反】于位民之攸墍
　　董曰大作纲小作纪纲为统纪为目　郑曰燕者燕饮也　毛曰朋友羣臣也【东莱曰泰誓曰友邦君酒诰曰太史友内史友则朋友者合百辟卿士言之也】　董曰百辟诸侯也卿士诸臣也　郑曰媚爱也　毛曰墍息也　黄曰国之存亡厯数之短长亦观其所以纲纪天下者如何耳　李曰纲纪旣正无为在上与臣下燕饮而乐之　朱曰百辟卿士媚而爱之维欲其不解于位而为民所安息也【曹曰当燕安无事之日可以自逸矣然犹不解于位则以爱天子之故思所以尽心焉耳　黄曰卷阿之诗前一章曰媚于天子后一章曰媚于庻人所以见媚于天子之道特在于媚于庻人而已】　东莱曰君燕其臣臣媚其君此上下交而为泰之时也泰之时所忧者怠荒而已此诗所以终于不解于位民之攸墍也方嘉之又规之者盖臯陶赓歌之意也民之劳逸在下而枢机在上上逸则下劳矣上劳则下逸矣不解于位乃民所由以休息也
　　假乐四章章六句
　　公刘召康公戒成王也成王将涖政戒以民事美公刘之厚于民而献是诗也
　　孔曰周本纪云后稷生不窋不窋生鞠陶鞠陶生公刘是后稷之曾孙也后稷本封于邰【史记曰夏后氏政衰去稷不务不窋失其官而奔戎狄之间不窋孙公刘虽在乎戎狄之间复修后稷之业】　王曰周之有公刘言乎其时则甚防言乎其事则甚勤称时之防以戒其盈称事之勤以惩其逸盖召公之志也　黄曰推美公刘者盖以乃祖乃父之事乃人情之所素信也七月之诗必以后稷公刘为戒无逸之书必以大王王季文王为说善进戒于君者皆如是也　陈曰公刘之诗相类七月之诗七月言先公之风化而公刘则言建国君民之事风雅之不同如此　刘济曰周公师道也故于鸱鸮则曰遗召公臣道也故于是诗则曰献
