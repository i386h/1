<!-- { "loadSidebar": true } -->
　　毛曰枸枳枸【孔曰宋玉赋云枳枸来巢则枸木多枝而曲所以来巢也　陆疏云枸树髙大似白杨有子着枝端大如指长数寸噉之甘美如饴八月熟今官园种之谓之木蜜　曹曰或云枸酱也然木蜜生蜀与江南枸酱出于西域皆非周南山之所有当是枸骨耳】楰防梓【孔曰郭璞云楸属也陆疏曰其校叶木理如楸山楸之异者今人谓之苦楸是也】黄黄髪也【孔曰老人发白复黄也】耇老也【孔曰孙炎云耇者面冻梨色如浮垢也】艾养保安也南山有台五章章六句
　　由庚万物得由其道也　崇丘万物得极其髙大也由仪万物之生各得其宜也有其义而亡其辞
　　郑曰依六月序由庚在南有嘉鱼前崇丘在南山有台前今同在此者以其俱亡使相从耳　苏曰三诗皆亡乡饮酒燕礼亦用焉燕礼升歌鹿鸣下管新宫射礼诸侯以貍首为节新宫貍首皆正诗而词义不见
　　蓼【音六】萧泽及四海也
　　李曰郑氏泥于尔雅曰九夷八狄七戎六蛮谓之四海遂以此诗为四夷之长此诗统言及天下之诸侯不必分别也
　　蓼彼萧斯零露湑【息叙反】兮既见君子我心写兮燕笑语兮是以有誉处兮
　　毛曰兴也蓼长大貌萧蒿也【孔曰郭璞曰即茑也生民曰取萧祭脂萧香物也】湑湑然萧上露貌　郑曰既见君子者言朝见于天子也　毛曰冩者输冩其心也【郑曰冩者舒其情意无留恨也　刘曰写者倾其瞻仰之心也】　苏曰诸侯来朝王者推恩以接之无所不及如零露之于萧故其既见天子也其心莫不倾尽天子又申之以燕礼于其燕也极其笑语而无间张曰有誉处兮谓君接之以温厚则下情得伸防
　　毁不入而美名可保也【刘曰有誉而无间言自处而不失位　郑笺云天子与之燕而笑语则逺国之君各得其所是以称德美使声誉常处天子　李曰此诗末句皆称赞天子之辞也】
　　蓼彼萧斯零露瀼瀼【如羊反】既见君子为龙为光其德不爽寿考不忘
　　毛曰瀼瀼露蕃貌龙宠也【李曰昭子曰宠光之不宣是指此章也长发曰何天之龙亦以龙为宠】爽差也　郑曰为龙为光言天子之恩泽光耀被及已也　东莱曰四海诸侯逺近大小亲防亦不齐矣而王者德施之普各称其分莫不满足所谓其德不爽也茍有心于其间岂能无偏党差忒哉丘曰见天子之德无有差爽故皆愿其寿考而永
　　不忘于心也　曹曰彼且感恩慕义无有二心虽至老寿没齿不忘也
　　蓼彼萧斯零露泥泥【乃礼反】既见君子孔燕岂【开在反】弟宜兄宜弟令德寿岂
　　毛曰泥霑濡也　郑曰孔甚也　董曰燕燕诸侯也毛曰岂乐弟易也　苏曰兄弟同姓诸侯也　李
　　曰天子既如是宜其有令善之德寿而且乐也　东莱曰天子之待诸侯甚燕乐而岂弟也兄弟自同姓诸侯亲者而言之四海诸侯莫不在其中矣诸侯既被天子之燕乐于是祝颂之曰庶几天子宜兄宜弟无不亲睦有令善之德寿而且乐乎亦为同姓诸侯善颂之辞以见其踈也　朱曰诸侯朝于天子天子与之燕以示慈惠故歌此诗宜兄宜弟犹曰宜其家人盖诸侯继世而立多疑忌其兄弟如晋诅无畜羣公子秦鍼惧选之类故以宜其兄弟美之亦所以警戒之也此诗曰既见盖于其初燕而歌之后诗言不醉则不归盖于其夜饮之终而歌之也【曹曰岂弟言乐易也天子以乐易待之彼皆安于天子之乐易则亦化而为乐易矣故能于兄弟之国无乖争陵犯之祸也　段曰诸侯朝于天子天子与之燕以示慈惠故歌此诗君子指诸侯也庭燎亦以君子目诸侯】
　　蓼彼萧斯零露浓浓【奴同反】既见君子鞗【徒雕反】革冲冲【勑弓反】和鸾雝雝万福攸同
　　毛曰浓浓厚貌鞗辔也革辔首也【孔曰郭璞云辔靶也马辔所靶之外有余而此者谓之革鞗皮为之故曰鞗革也】冲冲垂饰貌【曹曰冲冲者言其垂之和柔也】后汉志注曰干寳周礼注和鸾皆以金为铃鸾者在衡和者在轼【鲁训曰和设轼者也鸾设衡音也　董曰韩诗曰在轼曰和在轭曰鸾　毛曰在镳曰鸾　释文曰镳马衔外鐡也　孔曰驷驖笺云置鸾于镳异于乗车是郑以乗车之鸾不当在镳矣】马动则鸾鸣鸾鸣则和应【曹曰以其鸣故曰鸾以其应故曰和】舒则不鸣疾则失音故诗云和鸾雍雍言得其和也【王曰冲冲雝雝有礼节故也】　郑曰攸所也　王曰乗马路车天子所以好诸侯也有车马则有鞗革和鸾矣【东莱曰韩奕之二章曰王锡韩侯鞗革金厄三章曰其赠维何乗马路车即其事也朱曰此但言诸侯车服之饰如庭燎之称其鸾旂之美也】上下相遇以德而成以礼则万福所同也　段曰天子诸侯休戚同也则福岂有尊卑之间哉故曰攸同言燕而并受其福也
　　蓼萧四章章六句
　　湛【直减反】露天子燕诸侯也
　　左传寗武子曰昔诸侯朝正于王土宴乐之于是乎赋湛露　郑曰燕谓与之燕饮酒也诸侯朝觐防同天子与之燕所以示慈惠
　　湛湛露斯匪阳不晞【音希】厌厌【于兼反】夜饮不醉无归毛曰兴也湛湛露茂盛貌阳日也晞干也厌厌安也【孔曰安闲也　苏曰久也　程曰足意之义】夜饮私燕也宗子将有事则族人皆侍不醉而出是不亲也醉而不出是渫宗也【郑曰天子燕诸侯之礼亡此假宗子与族人燕为説耳　孔曰伏生书传曰既侍其宗然后得燕燕私者何而与族人饮饮而不醉是不亲醉而不出是不敬与此传同诸侯燕礼曰宵则庶于执烛于阼阶上甸人执大烛于庭开人为烛于门外宾醉北而坐取其荐脯以降奏陔夏取所执脯以赐钟人于门外霤遂出】欧阳曰露以夜降者也因其夜饮故近取以为比
　　云湛湛之露润霑于物非至曙则不干厌厌之饮恩被于诸侯非至醉则不止【苏曰天于燕诸侯而饮之酒如露之凝于物而无不需足者饮酒至夜非饮醉不出如露之得日而后干也　曹曰不醉无归则其醉乃出于天子眷顾勤厚之意】
　　湛湛露斯在彼丰草厌厌夜饮在宗载考
　　毛曰丰茂也【程曰丰草柔而茂者】夜饮必于宗室【丘曰言在所尊者之室朱曰宗室盖路寝之属】　郑曰考成也夜饮之礼在宗室同姓诸侯则成之于庶姓其让之则止昔者陈敬仲饮桓公酒而乐桓公命以火继之敬仲曰臣卜其昼未卜其夜于是乃止此之谓不成也【程曰在宗成欢乐礼数也】　欧阳言曰在彼丰草棘者以露之被草木如王恩被诸侯尔曹曰露之霑濡无不均被而草之丰茂者得之最
　　多犹天子燕饮之泽均被于诸侯而同姓者遇之尤厚　范曰王者天下之宗诸侯之所主也在宗载考礼成而恩洽也
　　湛湛露斯在彼杞棘显允君子莫不令德
　　孔曰显允明信也　朱曰君子指诸侯为宾者也郑曰令善也　欧阳曰令德令仪者言此与燕之臣皆有令德令仪尔【程曰忠顺之心温克之容皆令德也　朱曰谓其饮多而不乱德黄曰上之所以防下者愈寛而下之所以自防者愈严君有余恩臣有余敬】　曽曰前两章言厌厌夜饮后两章言令德令仪然则虽过三爵亦可谓不继以淫矣　程曰杞棘卑下之物【陈曰国有小大恩泽均及】　曹曰草性柔露多则其叶自低垂有沾醉之象至于杞棘则强直而不屈能胜重露犹言醉而能将之以德
　　其桐其椅【于宜反】其实离离岂弟君子莫不令仪
　　毛曰椅梓属【陆防曰梓实桐皮曰椅】　毛曰离离垂也【程曰离离犹累累也】欧阳曰其桐其椅木之美者其实离离然亦喻诸侯在燕有威仪尔【孔曰言其蕴借自持威仪不至醉乱】诗人比事多于卒章别引他物　苏曰桐椅虽实繁而枝不披【曹曰桐与椅皆柔材且又多实加之以重露而其枝亦能自持犹乐易之君子酒行无筭而终能以礼自克】湛露四章章四句
　　彤【徒冬反】弓天子锡有功诸侯也
　　朱曰此天子燕有功诸侯而锡以弓矢之乐歌也左传寗武子曰诸侯敌王所忾而献其功于是乎赐之彤弓一彤矢百玈弓矢千以觉报宴注忾恨怨也觉明也谓诸侯有四夷之功王赐之弓矢又为歌彤弓以明报功宴乐　郑曰凡诸侯赐弓矢然后得专征伐　范曰先王知天下诸侯之不可无长故为之方伯连帅以维之其有功则赐之弓矢使专征伐以正诸夏此王室之所以尊也不然则强陵弱大并小而莫之制天子之政令有所不行故曰形弓废则诸夏衰矣　东莱曰所谓专征伐者如四夷入邉臣子簒弑不容待报者其他则九伐之灋乃大司马所职非诸侯所专也与后世强臣拜表辄行者异矣　李曰周室东迁之后赏罚无章然彤弓之赐惟及晋文侯文公二人则盛时可知
　　彤弓弨【尺昭反】兮受言藏之我有嘉宾中心贶之钟鼓既设一朝飨之
　　毛曰彤弓朱弓也以讲德习射【孔曰彤赤故言朱弓为弓着皆漆之以御霜露彤弓漆之色赤玈弓漆之色黑也周尚赤赐弓赤一而黒十以赤为重耳周礼无彤弓之名传言讲德习射则彤弓其周礼之唐弓大弓乎夏官司弓矢唐弓大弓以授学射者使者劳者注往体寡来体多曰王弓弧弓皆逺射强弓也往体多来体寡曰夹弓曰庾弓皆近射弱弓也往体来体若一曰唐弓大弓学射者弓用中后习强弱则易也劳者勤劳王事若晋文侯文公受王弓矣之赐也讲德谓射礼也】弨弛貌【孔曰説文云弨弓反谓弛之而体反也】　李曰言者语辞也　王曰受言藏之者工成而献王王受而藏之以待赐也【朱曰诸侯受而藏之】毛曰贶赐也　郑曰朝早朝也【孔曰燕或至夜飨则如其献数礼成而罢左传曰郑飨赵孟礼终乃燕是飨不终日也】大饮宾曰飨【孔曰飨者烹太牢以饮宾殽牲爼豆盛于食燕周语曰王享有体荐宴有折爼公当享卿当宴是礼盛也】　范曰钟鼓大乐也飨盛礼也【曹曰飨礼大是以有钟鼓周官乐师凡乐事以钟鼓奏九夏而三夏天子所以享元侯其盛可知矣　乐书曰天子之燕羣臣也其乐有及于琴瑟笙簧燕朋友故旧其乐有及于鼓舞然则飨乐固与燕同是诗特及钟鼓者非不用琴瑟笙舞也所主者钟鼓而已　刘曰行庆赏必与神人共之故行享礼于庙】　苏曰其赐之也行之以飨礼　【曹曰晋文败变师干城濮献俘于王王享醴命晋侯宥赐以彤弓一彤矢百　刘曰湛露燕以示慈惠彤弓飨以训恭俭慈惠以布政则贵舒缓故饮至夜而不为过所以致其厚而已恭俭以行礼则贵谨饬故飨在朝而不为速所以致其钦而已】　东莱曰彤弓弨兮受言藏之言其重也受弓人所献藏之王府以待有功不敢轻予人如説命惟衣裳在笥之意也我有嘉宾中心贶之言其诚也中心实欲贶之非由外也钟鼓既设一朝飨之言其速也以王府寳藏之弓一朝举以畀之未尝有迟留顾惜之意也【曹曰一朝云者言天子平昔保惜彤弓如此一朝以为好赐其意非浅也】后世视府藏为己私分至有以武库兵赐弄臣者则与受言藏之者异矣赏赐非出于利诱则迫于事势至有朝赐铁劵而暮屠戮者则与中心贶之者异矣屯膏吝赏功臣解体至有印刓而不忍予者则与一朝飨之者异矣　吕曰必曰中心贶之喜之好之者言是锡也非以为仪也出于吾情而非勉也飨之右之醻之者言功之大者情必厚情之厚者赐必多赐之多者仪必盛所谓本末情文无所不称者也
　　彤弓弨兮受言载之我有嘉宾中心喜之钟鼓既设一朝右之
