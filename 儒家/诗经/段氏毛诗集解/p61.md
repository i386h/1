<!-- { "loadSidebar": true } -->
　　毛曰兴也蓼蓼长大也莪萝蒿也蒿菣也　欧阳曰周人苦于劳役不得养其父母者见彼蓼蓼然长大者非莪即蒿皆草木之微者其茂盛如此由天地生育之功也思我之生也父母养我者亦劬劳矣而我不得终养以报也　东莱曰莪蒿不能报天地之生育犹人子不能报父母之劬劳也孟郊诗云谁言寸草心报得三春晖　李曰昔谓之为莪而今非莪也特蒿而已莪美菜也蒿贱草也以比父母生我以为美材可頼以终其身而今乃不得其养以死【苏曰犹采莪者得蒿也】于是言父母生我之劬劳而重自哀伤也　曹曰尔雅曰莪萝注云盖蒿之丛生者也又曰蒿菣【去刄反】注云今人呼为青蒿香中炙啖盖蒿之特生者也又曰蔚牡菣盖蒿之无子者也莪本丛生蓼蓼然长茂犹民之父母俱存兄弟无故骨肉团聚之时甚可乐也今乃变而为特生之蒿故曰匪莪伊蒿犹之可也征役既乆不得从其室家以有子息了然无嗣尤所苦也故曰匪莪伊蔚
　　蓼蓼者莪匪莪伊蔚哀哀父母生我劳瘁【似醉反】
　　毛曰蔚牡菣【去刄反】也【陆云牡蒿也三月始生七月华华似胡麻华而紫赤八月为角角似小豆角锐而长一名马新蒿】　郑曰瘁病也
　　缾【蒲丁反】之罄矣维罍【音雷】之耻鲜民之生不如死之乆矣无父何怙无母何恃出则衔恤入则靡至
　　毛曰缾小而罍大【孔曰罍形似壶大者受一斛】罄尽也鲜寡也郑曰恤忧靡无也　朱曰言缾资于罍而罍资缾犹父母与子相依为命也故缾之罄矣乃罍之耻犹父母不得其所乃子之责所以穷独之民生不如死也【王曰缾譬则民也罍譬则君也缾之罄则罍之耻民之穷则君之羞】　吕曰鲜犹穷独之义【曹曰以无怙恃故谓之鲜民言其薄徳而寡祜也】言穷独而从役其生不如死也　孔曰所以然者以无父何所依怙无母何所倚恃　刘曰出则衔无穷之恤　曽曰入则靡至无所归役也【曹曰孝子出必告反必面今出而无所告故衔恤上堂入室而不见故靡至也】
　　父兮生我母兮鞠我拊【音抚】我畜【喜郁反】我长我育我顾我复我出入腹我欲报之徳昊天罔极
　　毛曰鞠养也　孔曰拊拊循也【刘曰防其惊也则拊之】　朱曰畜亦养也　郑曰育覆育也【孔曰谓其寒暑或身体妪之覆近而爱育焉】顾旋视也【孔曰谓去之而反顾也】复反覆也【丘曰顾旋视复反覆不能暂舍也】腹懐抱也【孔曰谓置之于懐抱　毛曰腹厚也】父兮生我者本其气也李曰拊我育我而下皆重复言生育之恩也　王曰出入腹我虽至于壮大尚然也　朱曰父母之恩如此欲报之以徳而父母之恩如天之无穷不知所以为报也
　　南山烈烈飘【避遥反】风民莫不谷我独何害
　　王曰南山之气烈烈　丘曰烈烈气之寒　毛曰疾貌　郑曰谷养也　苏曰虐政之病人如大寒之视南山而闻飘风　欧阳曰南山烈烈望之可畏也飘风暴急而中人也【郑曰民人自苦见役视南山则烈烈然飘风然寒且疾也】朱曰民莫不善而我独何为遭此害也哉曹曰周民皆然而乃云民莫不谷者劳苦之民身受其害自以为夫人而不若耳
　　南山律律飘风弗弗民莫不谷我独不卒
　　王曰南山之势律律盖崒【子恤反】嵂【音律】之谓也　毛曰律律犹烈烈也弗弗犹也【陈曰弗弗动貌】　郑曰卒终也我独不得终养父母重自哀伤也
　　蓼莪六章四章章四句二章章八句
　　犬东刺乱也东国困于役而伤于财谭大夫作是诗以告病焉
　　孔曰谭国在京师之东【杜氏左传注谭国在济南平陵县西南】
　　有饛【音蒙】簋【音轨】飱【音孙】有捄【音虬】棘匕【必履反】周道如砥【之履反】其直如矢君子所履小人所视睠【音眷】言顾之澘【所奸反】焉出涕【音体】
　　毛曰兴也饛满簋貌飱熟食谓黍稷也【孔曰礼之通例皆簠盛稻粱簋盛黍稷】捄长貌匕所以载鼎实棘赤心也【孔曰杂记云匕用桑长三尺谓丧祭也吉礼用棘鼎实煮肉也煮肉必实之于鼎必载之者以古之祭祀享食必体解其肉之胖既大故须以匕载之谓出之于鼎升之于爼棘木赤心】　孔曰砥谓砺石言其平也禹贡曰砺砥砮【音奴】丹矢则言其直君子小人在位与民庶也　毛曰睠反顾也澘涕下貌　苏曰思先王之世诸侯富足其簋之飱饛然其鼎之匕捄然【孔曰言有饛然满者簋中黍稷之飱也有捄然长者棘木载肉之匕也】　欧阳曰周道平直而赋役均【曹曰什一而税所谓平也损上益下所谓直也】　李曰在位之君子则履而行之在下之小人则瞻而视之【陈曰周道平直赋役均调而易供君子茍有所履行其国之小人视而从之故君子不劳小人易治】　郑曰此事在乎前世过而去矣从今顾视之为之出涕伤今不如古也
　　小东大东杼【直吕反】柚【音逐】其空纠纠葛屦可以履霜佻佻【徒雕反】公子行彼周行【户郎反】既徃既来使我心疚【音救】苏曰自周视诸侯皆东也【曹曰是时周都于雍在西所取于诸侯之国皆为东矣后世有以关西为横关东为从言东则所举者广矣】　孔曰杼持纬者也【説文曰盛纬器】董曰柚卷织者【朱曰柚受经者也　曹曰用梭以行纬用柚以卷织】　毛曰空
　　尽也　董曰纠纠防貌　郑曰葛屦夏屦也【曹曰凡屦冬皮而夏葛纠纠则而纠之又纠其寠甚矣】　朱曰佻轻薄不耐劳苦之貌毛曰行即道也周行周之道路【朱曰周行大路也】　郑曰疚病也赋敛小亦于东大亦于东　苏曰小大皆取于东东人之杼柚空矣【董曰谭为东方小国土地之出麻丝其重也】　欧阳曰至于穷乏以葛屦而履霜　王曰公子不宜服役今公子行彼周之道则余人可知矣【曺曰小司徒凡国之大事致民大故致余子说者谓大事者戎事也则召聚百姓大故曰灾冦也则召聚卿大夫之余子守于王宫皆国中之事耳】朱曰奔走往来不胜其劳使我心忧而病也
　　有洌【音列】氿【音轨】泉无浸获薪契契【苦计反】寤叹哀我惮【丁佐反】人薪是获薪尚可载也哀我惮人亦可息也
　　毛曰洌寒意也侧出曰氿泉获艾也契契忧苦也惮劳也　郑曰尚庶几也　朱曰载载以归也　欧阳曰此告病之辞也　孔曰洌洌寒气之氿泉无得浸清我所获之樵薪以浸之则湿腐不中用也谭大夫契契忧苦而寤寐之中嗟哀怜我谭国劳苦之民极敛之则困病也　苏曰薪已艾矣而复浸之则腐民已劳矣而复事之则病　曹曰惧薪之腐败者犹将载而徙之知民之穷瘁者亦可息而安之也
　　东人之子职劳不来【音赉】西人之子粲粲衣服舟人之子熊罴是裘私人之子百僚【力雕反】是试
　　朱曰东人诸侯之人也　郑曰职主也【朱曰职専主也】　毛曰来勤也【孔曰来勤释诂文以不被劳来为不见勤故采薇序曰杕杜以勤归即是劳来也】西人京师人也【曹曰敢指宗周为西人而自称东人以敌之无尊君畏上之心矣自此而后降为国风于以见王室之不竞也】粲粲鲜盛也舟人舟檝之人　孔曰私人皂之属私居家之小人也　毛曰试用也郑曰东人劳苦而不见谓勤【孔曰东国之子主为劳苦尽财以供王赋而曽不见谓以为勤以谭人空竭为常不愧之也】　欧阳曰周人方事侈富洁其衣服以相夸至于操舟之贱亦衣熊罴之裘而私家之人皆备百官而禄食【王曰私人之子试于百僚则是絶功臣之世弃贤者之类寠贱者用事而贵也】　朱曰此言赋役不均羣小得志也
　　或以其酒不以其浆鞙鞙【胡犬反】佩璲【音遂】不以其长维天有汉监【古蹔反】亦有光跂【丘豉反】彼织女终日七襄
　　毛曰鞙鞙玉貌璲瑞也【郑曰佩璲者以瑞玉为佩后汉舆服志曰古者君臣佩玉五霸迭兴战兵不息解去绂佩留其系璲以为章表故诗曰鞙鞙佩璲此之谓也绂佩既废秦乃以采组连结于璲转相结受故谓之绶汉承秦制而弗改故加之以双印佩刀之饰至孝明皇帝乃为大佩冲牙双瑀璜皆以白玉】汉天河也有光而无所明【孔曰杨泉物理论云汉水之精也气而升精华浮上宛转随流名曰天河一曰云汉】　郑曰监视也　毛曰跂隅貌　朱曰织女星名在汉旁【孔曰孙毓云织女三星跂然如隅则三星鼎足而成三角望之跂然】　郑曰襄驾也驾谓更其肆也从旦至暮七辰一移因谓之七襄【孔曰肆谓止舎处天有十二次日月星辰所止舎也在天为次在地为辰星之行昼夜虽各六辰数者举其终始故七即自夘至酉也】　毛曰或醉于酒或不得浆佩之鞙鞙然居其官职非其才之所长也【曹曰既以私人为百僚则名实乱矣故当饮浆者反饮之以酒无寸长者乃使之佩瑞玉也】朱曰维天之有汉则庶乎其有以监我而织女之七襄则庶乎其能成文章以报我矣无所赴愬而言惟天庶乎其恤我耳【欧阳曰谭人仰诉于天言我民困矣天之云汉有光亦能下监我民乎其不言日月之明而言云汉之光者谓不能下监也】　曹曰昼夜行役不得休息重以饥渴寒暑因夜行仰见星汉而托兴焉
　　虽则七襄不成报章睆【华板反】彼牵牛不以服箱东有啓明西有长庚有捄天毕载施之行【户郎反】
　　毛曰报章反报成章也睆明星貌【孔曰睆然而明】河鼓谓之牵牛【孔曰尔雅以河鼓牵牛为一星李廵孙炎以为二星不知其同异】　丘曰服箱犹言驾车也【朱曰易曰服牛乘马】　毛曰箱大车之箱也【孔曰两较之内谓之箱甫田曰乃求万斯箱书传曰长几充箱是车内容物之处】日旦出谓明星为啓明日既入谓明星为长庚庚续也【刘曰金星朝在东所以啓日之明夕在西所以续日之长　李曰郑樵云啓明金星长庚水星金在日西故日将出则东见水在日东故日将没则西见】捄毕貌所以掩也【孔曰鸳鸯曰毕之罗之月令禁罗罔毕翳母出九门是田器也】天毕毕星也　郑曰行行列也　欧阳曰天虽有织女不能为我织而成章【郑曰织女有织名尔驾则有西无东不如人织相反报成章　孔曰织之用纬一来一去是报反成章　曹曰今徒左旋而不反】虽有牵牛不能为我驾车而输物虽有啓明长庚不能助日为昼俾我营作【郑曰啓明长庚皆有助日之名而无实光也】虽有天毕不能为我掩捕鸟兽【孔曰在天之毕徒施于二十八宿之行列而已何曽见其掩乎】李曰此数星者皆取人间器用之物为有其名而无其实　朱曰至是则天亦无若我何矣　曹曰地利尽矣人力竭矣维自天而降或可以佐之所谓天雨鬼输也
　　维南有箕不可以簸【波我反】维北有斗不可以挹【音揖】酒浆维南有箕载翕【许急反】其舌维北有斗西柄【彼病反】之揭【居竭反】
　　朱曰箕星夏秋之间见于南方斗北斗也　毛曰挹防【矩于反广雅云酌也】也　郑曰翕犹引也　董曰箕其踵似箕且有舌斗其方如斗且有柄箕四星二为踵二为舌踵狭而舌广故曰翕斗四星为斗三星为柄垂而下揭故曰揭　朱曰斗西柄亦秋时也　欧阳曰虽有箕不能为我簸糠粃虽有斗不能为我挹酌酒浆箕斗非徒不可用而已箕引其舌反若有所噬斗西其柄反若有所挹取于东也　朱曰是天非徒无若我何乃亦若助西人而见困甚怨之辞也　曹曰此诗縁困于役而伤于财故其所兾望而不足者皆衣服饮食之事由其迫于饥渴寒窘而后兴也大东七章章八句
　　四月大夫刺幽王也在位贪残下国构【古又反】祸怨乱并兴焉
