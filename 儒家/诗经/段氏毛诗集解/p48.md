<!-- { "loadSidebar": true } -->
　　王曰其藏弓也载以抗之櫜以韬之【曹曰其藏之也必载之于髙燥之处其载之也必櫜之以韬鞮之物盖言其甚寳惜之也】　毛曰右劝也【孔曰谓设飨礼劝其功也　曹曰右助也犹燕饮之有侑也　王曰尊而右之】
　　彤弓弨兮受言櫜【古刀反】之我有嘉宾中心好之钟鼓既设一朝醻【市由反】之
　　毛曰櫜韬也【释文曰弓衣也】　王曰醻之者既献矣又醻之也主既献宾既酢则报施足矣于是有醻焉则所以为厚也【郑曰饮酒之礼主人献宾宾酢主人主人既饮又酌宾谓之醻】　李曰醻毛氏以为报也盖锡之弓矢又飨之所以报其功也左传以觉报宴是也
　　彤弓三章章六句
　　菁菁【子丁反】者莪【五何反】乐育材也君子能长【张丈反】育人材则天下喜乐之矣
　　郑曰乐育材者歌乐人君教学国人秀士选士俊士造士进士养之以渐至于官之　朱曰先王盛时家有塾党有庠术有序国有学其制见于周官孟子与夫礼记汉儒之説者皆不同也盖其详不可得而考矣至以为教之以孝弟忠信诗书礼乐养其良知良能之善以俟其成德而赖其用焉则其意未尝不同也故孟子曰学则三代共之皆所以明人伦也此所谓长育人材者能如是则天下喜乐之矣　吕曰法度以成天下之治法度虽具矣而非得人材则不能以自存故由鹿鸣至于彤弓其法度见于政事者如此其悉非得人材众多有继而不乏则无以垂裕于后此正小雅所以终之以此篇也　陈曰小雅二十二诗皆因其事而歌之也菁菁者莪之诗则宜何歌其天子行礼于学校燕饮而歌之欤　黄曰成王乐与贤以持前日之功又乐得贤以为今日之用又乐育才以储后日之用好贤之心无有穷已　又曰惟成王乐育人才故天下亦乐与成王心之所感有不能自已者文王之辟廱人乐之僖公之泮宫人亦乐之故菁莪一诗皆喜乐之辞
　　菁菁者莪在彼中阿既见君子乐且有仪
　　毛曰兴也菁菁盛貌莪萝蒿也【陆疏曰莪蒿也一名萝蒿生泽田渐洳之处叶似邪蒿而细科生二月中茎可生食又可蒸】中阿阿中也大陵曰阿君子能长育人材如阿之长莪菁菁然【朱曰言其得所如此　昌黎曰君子之长育人材若大陵之长育防草能使之菁菁然盛也　曹曰凡人之材初不限于大小莪防而能长育之犹获其用况如楠梓豫章乎】　昌黎曰既见君子乐且有仪者天下美之之辞也　欧阳曰谓此君子乐易而且有威仪耳【郑曰以礼仪见接　曹曰古者天子有五学之游至于受成献馘燕飨礼射未尝不在焉亲与多士揖逊于其间乐易而有威仪兹盖以身教者材岂患其不成乎　范曰养天下之贤材莫如致敬以有礼则贤者出而风俗厚矣礼所以养天下之材乐且有仪所以为先也　吕曰长育人材之道固多术矣而莫先于礼仪礼仪者内外兼养非心过行无所从入此人材所以成也故曰菁菁者莪废则无礼仪矣】
　　菁菁者莪在彼中沚【音止】既见君子我心则喜
　　毛曰中沚沚中也
　　菁菁者莪在彼中陵既见君子锡我百朋
　　毛曰中陵陵中也　郑曰锡赐也古者货贝五贝为朋【孔曰前汉食货志王莽置货贝五品大贝四寸八分以上二枚为一朋直钱二百一十壮贝三寸六分以上二枚为一朋直钱五十么贝二寸四分以上二枚为一朋直钱三十小贝一寸二分以上二枚为一朋直钱一十不成贝寸二分漏度不得为朋率枚直钱三文王莽多举古事而行五贝故知古者货贝焉】锡我百朋得禄多也【王曰彼厚之以禄则士之材成矣乐其成吾材而又能用我也岂特为厚禄乎哉　范曰锡我百朋言获益于王之多也　曹曰中沚则有润泽加焉中陵虽不如阿之大其所长育亦多矣位定然后爵之任官然后禄之受禄至于百朋之多则获人材之用可知矣】
　　泛泛【芳劔反】杨舟载沈载浮既见君子我心则休
　　毛曰杨木为舟　孔曰载则也　郑曰休者休休然朱曰载沈载浮犹言载清载浊载驰载驱之类以
　　比未见君子而心不定也既见君子心休休然安定也【韩曰君子之于人材无所不取若舟之于物浮沈皆载之云耳　曹曰杨舟泛泛然浮沈之物无所不载君子恢恢然小大之材无所不容则人材无遗者矣美之至也是以我心则休焉】
　　菁菁者莪四章章四句
　　变小雅
　　郑曰诗谱曰小雅六月大雅民劳之后皆谓之变雅美恶各以其时正之次也　释文曰从六月至无羊十四篇是宣王之变小雅【皇甫谧曰宣王三十年王伐鲁诸侯从此而不睦盖周衰自此而渐也大局宣王之美诗多是三十年前事箴规之篇当在三十年以后王德渐衰亦容美刺并行不可以限防也】从节南山至何草不黄四十四篇前儒申公毛公皆以为幽王之变小雅【孔曰郑诗谱谓十月之交雨无正小旻小宛皆刺厉王诗毛氏移之于此若如郑言毛诗为毛公所移四篇容可在此今韩诗亦在此王肃皇甫谧以为四篇正刺幽王孙毓曰毛公明于诂训篇义诚自刺厉王无縁横移其第改为幽王　苏曰小雅无厉王之诗郑氏以为十月之交雨无正小旻小宛皆厉王之诗也毛公作故训而迁其第因改之耳其言此诗所以非幽王者曰师尹皇父不得并政褒姒艶妻不得偕宠畨与郑桓不得同位此其所挟以为厉王者也使幽王之世师尹皇父畨与郑桓先后在事褒姒以色居位谓之艶妻其谁曰不可且汉之诸儒异师相攻甚于仇雠苟毛公诚改诗第则他师将不肯信而韩诗之次与毛诗合此足以明其非厉王诗也】从民劳至桑柔五篇是厉王之变大雅从云汉至常武六篇是宣王之变大雅瞻卬及召旻二篇是幽王之变大雅
　　六月宣王北伐也鹿鸣废则和乐缺矣四牡废则君臣缺矣皇皇者华废则忠信缺矣常棣废则兄弟缺矣伐木废则朋友缺矣天保废则福禄缺矣采薇废则征伐缺矣出车废则功力缺矣杕杜废则师众缺矣鱼丽废则法度缺矣南陔废则孝友缺矣白华废则亷耻缺矣华黍废则蓄积缺矣由庚废则隂阳失其道理矣南有嘉鱼废则贤者不安下不得其所矣崇丘废则万物不遂矣南山有台废则为国之基队【直类反】矣由仪废则万物失其道理矣蓼萧废则恩泽乖矣湛露废则万国离矣彤弓废则诸夏【户雅反】衰矣菁菁者莪废则无礼仪矣小雅尽废则四夷交侵中国防矣
　　孔曰宣王所以北伐者由厉王小雅尽废致四夷交侵　张曰小雅尽废未必皆厉王之罪固亦有渐朱曰成康既没文武之政侵寻弛壊至于夷厉而小雅尽废矣盖其人亡其政息虽钟鼓管之声未废然其实不举则无所施之所谓废也宣王中兴内修政事外攘夷狄北伐南征以复文武之竟土故序诗者详记其所由废兴者如此以发其端而小雅之见于经者于是变矣　曹曰雅者正也言王政之所由废兴也文武以天保以上治内采薇以下治外内外之政并举此王室之所以兴内外之政俱废此中国之所以防故孟子曰国家闲暇明其政刑虽大国必畏之矣文武之兴也以百里之地而能有天下幽厉之乱也以天下之大而不能复宗周犹唐太宗能以河北取天下而后世子孙不能以天下取河北无他故焉政之废兴即国之所由废兴也故变雅之初其説如此　黄曰文武所以经营天下之治与成王所以守文武之业者具载于小雅此如中庸之九经终始不可缺一
　　六月栖栖戎车既饬四牡骙骙载是常服玁狁孔炽【尺志反】我是用急王于出征以匡王国
　　朱曰六月建未之月也【段曰郑言六月盛夏则意主夏正至笺十月之交又以正为周正七月诗数月皆用夏时然是时皆奉夏正朔周公推本上世之事未足为据按四月大夫刺幽王首章四月维夏六月徂暑则夏正数月无疑矣若以为周正则四月乃仲春不得言夏六月暑又未徂也盖三王既改正朔但服色朝防用之商建丑太甲元祀十有二月乙丑仍用夏正数月也汉初用秦正元年冬十月太史公去周未逺必有所按以为法班固仍之前两诗既防以夏时则此诗六月无疑矣】　苏曰栖栖不安也【李曰与论语栖栖同注栖栖犹皇皇言其不安也　曹曰季夏非兴师动众之时今所以栖栖然不遑安者以玁狁急耳】　郑曰戎车其等有五【周礼车仆掌戎路之萃广车之萃阙车之萃苹车之萃轻车之萃注萃犹副也此五者皆兵车所谓五戎戎路王在军所乘广车横陈之车阙车所用补阙之车也萃犹屏也所用对敌自隐蔽之车也轻车所用驰敌致师之车也五者之制及萃数未尽闻也】　孔曰饬齐正也【刘曰戎车既饬者谓甸出乗车必简阅其车甲牛马士卒干戈以为精强也　王曰既饬者言其蚤正素治以待之也】　王曰骙骙者马之强而有节也　郑曰戎车之常服韦弁服也【孔曰所乗四马皆强壮乃载是常从戎韦弁之服以出征也司服云凡兵事韦弁服注云韦弁以韎韦为弁又以为衣春秋晋郤至衣韎韦之跗注是也周礼云韦弁皮弁服皆素裳白舄以浅赤韦为弁又以为衣而素裳白舄也　曹曰军中上下同服韎韦左传谓之均服此谓之常服其义一也】　朱曰孔甚也　毛曰炽盛也　郑曰于曰也【董曰尔雅以于为曰则王于者谓王曰也如下章王于出征以佐天子岂王自征而又佐天子乎　李曰按左传栾武子曰楚自克庸以求其君无日不讨国人而训之于民生之不易杜元凯以于为曰与此正同　孔曰按出车文王不亲行而经专美南仲此篇亦专美吉甫若将率之从王而行则君统臣功安得言不及王孙毓亦以此篇王不自行郑説为长】匡正也记六月者当夏出兵明其急也【李曰司马法云冬夏不兴师宣王六月出师以玁狁侵伐不得已也】　王曰今女出征玁狁以正王国之封畿【孔曰言王国以率土之滨莫非王臣要服之内是王国之封畿也】
　　比【毗志反】物四骊闲之维则维此六月既成我服我服既成于三十里王于出征以佐天子
　　释文曰比齐同也　毛曰物毛物也【孔曰夏官校人云凡大事祭祀朝觐会同毛马而颁之凡军事物马而颁之注云毛马齐其色物马齐其力传以直言物则难解故连言毛物以晓人也然则比物者比同力之物】　苏曰既比其物而又四骊言马有余也【孔曰戎车齐力尚强不取同色而言四骊者虽以齐力为主亦不厌其同色也故曰驷騵彭彭又曰乗其四骐田猎齐足而曰四黄既驾是皆同色也无同色者乃取其异毛耳骐骝是中騧骊是骖是也】　刘曰闲习之乆则进退驰驱不失其则言其教阅有素也　郑曰服戎服也　毛曰师行三十里【汉文帝诏曰吉行五十里师行三十里　前汉律厯志武王伐纣师初发以殷十月戊子日在祈木箕七度故传曰日在析木是夕也月在房五度房为天驷故传曰月在天驷戊午渡于孟津孟津去周九百里师行三十里故三十一日而渡】　郑曰王曰今汝出征伐以佐助我天子之事　王曰比物四骊闲之维则者既言四牡骙骙矣又追本其比物而闲之之事以美之也维此六月既成我服者既言载是常服矣又追本其成服之时以美之也　朱曰是月之中即成我服既成我服即日遂行不徐不疾尽舍而止又见其应变之速从事之敏而不失其常度也【曹曰治兵以出行三十里不穷其力也】　刘曰所以出征者以佐天子镇抚四夷安中国非小事也
　　四牡修广其大有颙【玉容反】薄伐玁狁以奏肤公有严有翼共武之服共武之服以定王国
