<!-- { "loadSidebar": true } -->
　　毛曰宣公为伋取齐女而美公夺之生寿及朔朔与其母愬伋于公公令伋之齐使贼先待于隘而杀之寿知之以告伋使去之伋曰君命也不可以逃寿窃其节而先徃贼杀之伋至曰君命杀我寿有何罪贼又杀之　孔曰泛泛然见其影之去【朱曰景影字通景古字也】郑曰愿念也　毛曰养养然忧不知所定　苏曰自衞适齐必涉河国人伤其往而不返泛泛然徒见其景欲救之不可得是以思之养养然
　　二子乗舟泛泛其逝愿言思子不瑕有害
　　毛曰逝往也　王曰死非其所不得为无瑕陷父于不义不得为无害虽然其心岂有他哉故诗人怨之曰不瑕有害惟其能不瑕有害也是以怨之云尔【史记衞世家太史公曰余读世家言至于宣公之子以妇见诛弟寿争死以相让此与晋太子申生不敢明骊姬之过同俱恶伤父之志然卒死亡何其悲也或父子相杀兄弟相戮亦独何哉】
　　二子乗舟二章章四句
　　邶国十九篇七十二章三百六十三句










　　毛诗集解卷三
<经部,诗类,段氏毛诗集解>
　　钦定四库全书
　　毛诗集解卷四
　　宋　段昌武　撰
　　鄘説【已见邶】
　　柏舟共【音恭】姜自誓也衞世子共伯蚤死其妻守义父母欲夺而嫁之誓而弗许故作是诗以絶之
　　郑曰共姜妇人从夫諡【吕曰序言父母诗独云母盖北是母意序并言之文势当尔如将仲子云父母之言时郑庄公亦止有母姜氏此其比也】　范曰衰乱之世淫风大行共姜得礼之正而能守义故以首鄘风
　　泛彼柏舟在彼中河髧【徒坎反】彼两髦【音毛】实维我仪之死矢靡它母也天只【音纸】不谅人只
　　毛曰兴也中河河中髧两髦之貌髦者髪至眉子事父母之饰【郑曰礼世子昧爽而朝亦栉绣筓总拂髦冠緌缨　孔曰髦者用发为之象防时鬌其制未闻内则云子事父母总拂髦言两者以象防时鬌则知鬌以挟囱故两髦也父母旣没则去之丧大记云主人脱髦注诸侯礼士既殡脱髦】仪匹也【吕曰仪以夫为法也犹夫曰皇辟辟亦法也】矢誓靡无之至也至已之死信无他心谅信也　郑曰舟在河中犹妇人之在夫家是其常处两髦之人谓共伯也【朱曰以夫已死不忍斥故以两髦言之也】实是我之匹故我不嫁也　朱曰告其母而质之于天曰何其不信我也序所谓誓而不许者如此【范曰女子以母为亲故称母而不称父也】
　　泛彼柏舟在彼河侧髧彼两髦实维我特之死矢靡慝【他得反】母也天只不谅人只
　　毛曰特匹也【朱曰特有孤特之义而以为匹者古人用字多如此犹治之谓乱也】慝邪也　王曰以再嫁为慝则其絶之甚矣　释文曰特韩诗作直云相当值也　东莱曰史记载共伯厘侯世子厘侯已武公袭攻共伯共伯入厘侯羡自杀按武公在位五十五年国语又称武公年九十有五犹箴儆于国计其初即位其齿盖已四十余矣使果弑共伯而篡立则共伯见弑之时其齿又加长于武公安得谓之蚤死乎髦者子事父母之饰诸侯既小敛则脱之史记谓厘侯已而共伯自杀则是时共伯旣脱髦矣诗安得犹谓之髧彼两髦乎是共伯未尝有见弑之事武公未尝有篡弑之恶也
　　柏舟二章章七句
　　墙有茨【徐资反】衞人刺其上也公子顽通乎君母国人疾之而不可道也
　　郑曰宣公卒恵公防其庶子顽烝于恵公之母生子五人齐子戴公文公宋枑夫人许穆夫人
　　墙有茨不可埽也中冓【古侯反】之言不可道也所可道也言之丑也
　　毛曰茨蒺藜也欲埽去之反伤墙也　东莱曰前汉梁王共听闻中冓之言注应劭曰中冓材构在堂之中也顔师古曰构谓舎之交积材木也应説似之当从应劭顔师古説盖阃内隠奥之处也中冓之言若曰闺门之言也　郑曰中冓之言谓顽与夫人淫昏之语　范曰埽之则伤墙道之则伤君必不得已而道之则不可复详必不得已而详之则不可复读诗人之意本不欲道疾之而不能不道既道而复以为耻又悔而相戒也
　　墙有茨不可襄也中冓之言不可详也所可详也言之长也
　　毛曰襄除也　朱曰详详言之也不欲言故托以长
　　墙有茨不可束也中冓之言不可读也所可读也言之辱也
　　毛曰束而去之　朱曰读诵言也　杨曰公子顽通乎君母闺中之言至不可读其污甚矣圣人何取焉而着之于经也盖自古淫乱之君自谓秘密于闺门之中世无得而知者故自肆而不反圣人所以着之于经使后世为恶者知虽闺中之言亦无隠而不彰也其为训戒深矣
　　墙有茨三章章六句
　　君子偕老刺衞夫人也夫人淫乱失事君子之道故陈人君之徳服饰之盛宜与君子偕老也
　　郑曰宣公夫人惠公之母也人君小君也
　　君子偕老副筓六珈【音加】委委【于危反】佗佗【待河反】如山如河象服是宜子之不淑云如之何
　　朱曰君子其夫也偕老言偕生而偕死也妇人夫死称未亡人言待死也今宣姜夫死而淫是失偕老之义矣【毛曰能与君子偕老乃宜居尊位服盛服也】　毛曰副者后夫人之首饰编髪为之笄衡笄也珈笄饰之最盛者所以别尊卑【孔曰副之言覆所以覆首为之饰编列他发为假作紒形加于首上追师云追衡筓注云王后之衡笄皆以玉为之垂于副之两旁当耳其下以紞悬瑱珈之言加由副既筓而加此饰故谓之珈六珈必饰之有六但不可知】　朱曰委委佗佗雍容自得之貌　孔曰宣姜行歩有仪其举动之貌如山如河【朱曰如山言其安重也如河言其广也】　郑曰象服者谓褕翟阙翟也人君之象服则舜所云予欲观古人之象日月星辰之属【孔曰翟而言象者象鸟羽而画之也】服饰如是而为不善当如之何
　　玼【音此】兮玼兮其之翟也鬒【真忍反】髪如云不屑髢【徒帝反】也玉之瑱【吐殿反】也象之揥【勑帝反】也扬且【七也反】之晳【星歴反】也胡然而天也胡然而帝也
　　毛曰玼鲜盛貌翟褕翟阙翟也【孔曰翟雉名郑注周礼三翟皆刻缯为翟雉之形而彩画之以为饰不用真羽】鬒发黑髪也【释文曰服防云发美为鬒】如云言美长也屑洁也　郑曰髢髲也不洁者不用髲为善【孔曰説文云髲益发也言妇人发少聚他人髪益之不洁髢者言妇人发善不用他发为髲而自洁美也】毛曰瑱塞耳也揥所以摘发也【孔曰以象骨搔首因以为饰名曰揥】
　　扬眉上广　朱曰且语助也　毛曰晳白晳　朱曰胡然而天胡然而帝言其服饰容貌之美见者惊犹鬼神也
　　瑳【七我反】兮瑳兮其之展【陟战反】也蒙彼绉【侧救反】絺是绁【息列反】袢【符袁反】也子之清且之顔也展如之人兮邦之媛【于眷反】也
　　説文曰瑳玉色鲜白也　毛曰礼有展衣者以白縠为衣【郑曰后妃六服之次展衣宜白】　曹曰三翟之次鞠衣黄丧服也展衣白以礼见王及宾客之服也其首服则服编褖衣黒御于王及燕居之服其首服则次　毛曰蒙覆也絺之靡者为绉是当暑袢延之服也【孔曰絺以为之】郑曰绉絺絺之蹙蹙者展衣夏则里衣绉絺以礼见于君及宾客之盛服也【孔曰绁去蒸热之服袢延是热之气也　王曰袢依説文读如绊系之绊暑服则加绁袢焉所以自敛饰也毛氏以为袢延之服误矣　朱曰蒙或谓加絺绤于防之上説文绁防字同所谓表而出之也】　毛曰清视清明也广扬而顔角丰满【説文曰顔眉目之间也】展诚也善女为媛【朱曰见其徒有美色而无人君之徳也】　东莱曰一章之末云子之不淑云如之何责之也二章之末云胡然而天也胡然而帝也问之也【汝盍自省容服尊严如天帝乎】三章之末云展如之人兮邦之媛也惜之也辞益婉而意益深矣【南轩曰辞章之和平也如此】君子偕老三章一章七句一章九句一章八句
　　桑中刺奔也衞之公室淫乱男女相奔至于世族在位相窃妻妾期于幽远政散民流而不可止
