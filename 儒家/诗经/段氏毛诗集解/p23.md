<!-- { "loadSidebar": true } -->
　　我行其野芃芃【蒲红反】其麦控【苦贡反】于大邦谁因谁极大夫君子无我有尤百尔所思不如我所之
　　毛曰愿行衞之野麦芃芃然方盛长　朱曰控持而告之也因如因魏庄子之因　毛曰极至也　朱曰言我将行其野涉芃芃之麦而控告于大邦然未知其将何所因而何所至乎虽大夫君子为我思所以处此者百方然不如使我得自尽其心之为愈也【王曰百尔所思不如我所之者终欲归唁之辞】
　　载驰五章一章六句二章章四句一章六句一章八句
　　鄘国十篇三十章百七十六句

　　毛诗集解卷四
　　钦定四库全书
　　毛诗集解卷五
　　宋　段昌武　撰
　　衞国风【阙】

　　毛诗集解卷五
　　钦定四库全书
　　毛诗集解卷六
　　宋　段昌武　撰
　　王
　　朱曰王谓周东都洛邑王畿方六百里在豫州太华外方之间北得河阳渐冀州之南周初文居丰武居镐成王时周公始营洛为时防诸侯之所以其土中四方来者道里均故也自是谓丰镐为西都而洛邑为东都【郑曰武王邑镐谓之宗周是谓西都成王在丰欲宅洛邑使召公先相宅既成谓之王城是谓东都今河南是也召公既相宅周公往营成周今洛阳是也成王居洛迁顽民于成周复还处西都吕大事记曰河南即郏鄏周武王迁九鼎周公营以为都是为王城书所谓我乃卜涧水东瀍水西惟】
　　【洛食者也洛阳周公营下都以迁顽民是为成周书所谓我又卜瀍水东亦惟洛食者也孔子序洛诰曰周公往营成周则成周乃东都总名河南成周之王城也洛阳成周之下都也王城非天子时防诸侯则虚之下都则保厘大臣所居治事之地周人朝夕受事习见既久遂独指以为成周矣平王东迁定都于王城王子朝之乱其余党多在王城敬王畏之徙都成周至是考王以王城故地封其弟桓公焉稽古録谓桓公为东周桓公非也平王东迁之后所谓西周者丰镐也所谓东周者东都也威烈王之后所谓西周者河南也所谓东周者洛阳也河南桓公之时虽未有东西周之名推本而言之谓之西周桓公则可矣何以称河南为西周自河阳下都而视王城则在西何以称洛阳为东周自河南王城而视下都则在东也君陈毕公尹殷民皆在下都之地今书皆谓之东郊则下都在王城之东明矣世本曰西周桓公居河南东周惠公居洛阳　东莱书説又曰始云我乃卜涧水东瀍水西惟洛食者王城也复云我又卜瀍水东亦惟洛食者下都也王城在涧瀍之间下都在瀍水之外其地皆近洛水故两云惟洛食也洛都虽有二城而成周则其总名杜预孔颖达皆以下都为成周谓敬王继子朝之乱自王城徙都之其説不然大可以包小小不可以包大苟成周信为下都之名则凡书之言洛皆谓之成周是以下都之名而包王城其不可信一也左氏未尝有敬王自王城迁成周之明文第言子朝既逐王入于成周而已敬王请城成周之辞亦谓成王合诸侯成周以为东都则成周为洛都之总名明矣其不可信二也】至幽王嬖褒姒生伯服废申后及太子宜宜奔申申侯怒与犬戎攻宗周弑幽王于戏晋文侯郑武公迎宜于申而立之是为平王徙居东都王城【曹曰成王周公之为子孙讣何其逺哉镐京迫近戎狄文武起而后服中国衰而先叛后世茍不能嗣修文武之绪则内侮之变朝夕可叛宗社之忧也是以度天地之中据形势之胜东有成臯西有崤渑背河向洛其险可恃于是豫定其宅以备后世仓卒之变十一世而至幽王果为犬戎所杀宗周于是荡覆郑武公晋文侯迎宜于申而立之于东都是为平王则成王周公所以预备于十世之前者至此始验矣】于是王室遂卑与诸侯无异【苏曰自平王东迁而变风遂作其风及其境内而不能被天下与诸侯比故其诗不为雅而为风然其王号未替也故不曰周而曰王　孔曰尊之犹称王在风则卑矣以比列国当言周而言王则尊之　曹曰春秋之作始于隠公隠公之元年即平王之四十九年也天下无王而寄元于鲁故曰王者之迹熄而诗亡诗亡然后春秋作此圣人序诗之意也　胡文定曰按邶鄘衞而下多春秋时诗而谓诗亡然后春秋作何也自黍离降为国风天下无复有雅而王者之诗亡春秋作于隠公适当雅亡之后也】其地在今河南府及怀孟等州
　　黍离闵宗周也周大夫行役至于宗周过故宗庙宫室尽为禾黍闵周室之颠覆彷【蒲皇反】徨【音皇】不忍去而作是诗也
　　彼黍离离彼稷之苗行迈靡靡中心摇摇知我者谓我心忧不知我者谓我何求悠悠苍天此何人哉
　　毛曰彼彼宗庙宫室【郑曰宗庙宫室毁坏而其地尽为禾黍】　説文曰黍禾属而黏者也以大暑而种故谓之黍或曰黍可为酒　孔曰离离垂也　尔雅曰粢稷也【孔曰粢者稷也曲礼曰稷曰明粢是也郭璞云今江东人呼粟为粢然则粢也稷也粟也止是一物也而本草稷米在下品别有粟米在中品又似二物故先儒共疑焉説文曰稷百谷之长沈括曰稷乃今之穄也穄子例反】孔曰黍言离离稷言苗则是黍秀稷未秀　毛曰迈行也靡靡犹迟迟也　孔曰摇摇是心忧无所附着之意楚威王谓苏秦曰寡人心摇摇然如悬旌而无所薄　郑曰知我者知我之情谓我何求怪我久留不去　毛曰悠悠远意苍天以体言之尊而君之则称皇天元气广大则称昊天仁覆闵下则称旻天自上降监则称上天据远视之苍苍然则称苍天　李曰周大夫呼天而愬曰致此者何人哉盖含蓄其辞不欲指斥其人也
　　彼黍离离彼稷之穗【音遂】行迈靡靡中心如醉知我者谓我心忧不知我者谓我何求悠悠苍天此何人哉毛曰穗秀也诗人自黍离离见稷之穗故歴道其所更见中心如醉醉于忧也
　　彼黍离离彼稷之实行迈靡靡中心如噎【于结反】知我者谓我心忧不知我者谓我何求悠悠苍天此何人哉毛曰自黍离离见稷之实　元城刘曰人之情于忧乐之事初遇之则其心变焉次遇之则心微变三遇之则其心如常矣此常人之情也至于君子忠厚之情则不然其行役往来固非一见也初见稷之苗矣又见稷之穗矣又见稷之实矣而所感之心始终如一不少变而愈深此则诗人之意也【张曰黍离之诗言苗言穗言实作文者须是如此不可都谓之苗】　孔曰噎者咽喉闭塞之名言忧深不能喘息如噎然
　　黍离三章章十句
　　君子于役刺平王也君子行役无期度大夫思其危难【乃旦反】以风【福凤反】焉
　　孔曰平王宜臼幽王子　东莱曰考经文不见思其危难以风之意
　　君子于役不知其期曷至哉鸡栖【音西】于埘【音时】日之夕矣羊牛下来君子于役如之何勿思
　　毛曰凿墙而栖曰埘【孔曰寒乡凿墙为鸡作栖】　朱曰君子之行役不知其还反之期且今亦何所至哉鸡则栖于埘矣日则夕矣羊牛则下来矣　郑曰言畜产出入尚有期节至于行役者乃反不也　朱曰虽欲使我之不思不可得也
　　君子于役不日不月曷其有佸【户括反】鸡栖于桀日之夕矣羊牛下括【古活反】君子于役茍无饥渴
　　毛曰佸防也鸡栖于杙【羊职反】为桀括至也　郑曰茍且也　朱曰君子行役之久不可计以日月而又不知其何时可以来防也亦庶几其免于饥渴而已矣君子于役二章章八句
　　君子阳阳闵周也君子遭乱相招为禄仕全身远【于万反】害而已
　　朱曰君子当衰世知道之不行为贫而仕亦免死而已所以辞尊居卑辞富居贫岂恶富贵而不居哉诚以处其尊与富则任其责位卑者言责不加焉是以相招为禄仕虽役于伶官之贱而阳阳自得若有所乐乎此者其全身远害之计深矣虽非圣贤出处之正然比于不自量其力不足而昧于营利以没身者岂不贤哉观是诗则周室下衰无可复振之理可知其为闵周也　段曰井田之法行不惟圭田以养防而下亦受田以自养今遭乱之君子而拳拳于为禄则在民之田或有无之者矣不然君子有可养生何至此哉井田亦渐废矣
　　君子阳阳左执簧【音黄】右招我由房其乐【音洛】只且【千徐反】苏曰阳阳自得也【董曰庄子曰以阳为充孔则阳阳者气充于内容貌不枯也】程曰阳阳陶陶皆不任忧责全身自乐而已君子居乱世如是　毛曰簧笙也【孔曰簧者笙管之中金薄叶也　郑司农云笙必有簧故以簧表笙　朱曰笙竽皆以竹管植于匏中而窍其管底之侧以薄金叶障之吹则鼓之而出声所谓簧也故笙竽皆谓之簧笙十三簧或十九簧竽三十六簧也】　郑曰我者君子之友自谓也由从也招我欲使我从之于房中俱在乐官也　毛曰国君有房中之乐【孔曰路寝房中也谱云路寝之常乐天子以周南诸侯以召南是天子诸侯皆有房中之乐也】　朱曰只且语助声　苏曰君子以贱为乐则其贵者不可居也虽有贵位而君子不居则周不可辅矣此所以为闵周也
　　君子陶陶【音遥】左执翿【徒刀反】右招我由敖【五刀反】其乐只且程曰陶陶自乐之状【记云人喜则斯陶陶斯咏】　孔曰翿舞者所持纛【徒报反】也【乐书曰羽舞者所执翿舞者所建郭璞以为即今之羽葆幢盖舞者所建以为容非其所持者也今圣朝大乐所用髙七尺于首栖木凤注髦一重缀纁帛画升龙焉二工执之分立于左右以引文舞亦得古之遗制也　曹曰旄人注云旄旄牛尾舞者所持以指麾也尔雅谓翿与纛同是羽葆幢舞者所以自蔽翳也然则羽与旄同为指麾之物而翿与纛一也且大司乐中大夫二人大司下大夫二人小师上士四人其他笙磬钟籥诸师或中士或下士此皆有名位者不得谓之禄仕也若旄人云凡四之以舞仕者属焉兹盖乐吏之贱者乃所谓禄仕也】　郑曰敖者燕舞之位
　　君子阳阳二章章四句
　　之水刺平王也不抚其民而远屯戍于母家周人怨思焉
　　程曰诸侯有患天子命保衞之亦宜也平王独私其母家尔非有王者保天下之心人怨宜也况天子当使方伯邻国共保助之【朱曰先王之制诸侯有故则方伯连帅以诸侯之师讨之王室有故则方伯连帅以诸侯之师救之天子乡遂之民供贡赋衞王室而已平王微弱威令不行于天下无以保其母家而使畿甸之民远为诸侯戍守周人以非其职而怨思也又况幽王之祸申侯实为之则平王所与不共戴天雠也乃不能讨而反戍焉爱母忘父其悖理也亦甚矣民之怨也岂不亦以此欤刘曰六卿六遂之兵所以制方伯之失职非所以御夷狄也】
　　之水不流束薪彼其【音记】之子不与我戍申怀哉怀哉曷月予还归哉
　　张诗曰水悠缓不流不漂蒲楚弱堪忧谈诗若作奔湍解王郑诸篇未易求　欧阳曰之水不流束薪犹东周政衰不能召发诸侯独使周人远戍久而不得代耳彼其之子周人谓他诸侯国人之当戍者也　郑曰平王母家申国姜姓在陈郑之南【杜预曰今南阳宛县是也】迫于彊楚而数见侵伐王是以戍之　朱曰思之哉思之哉何月而得还也
　　之水不流束楚彼其之子不与我戍甫怀哉怀哉曷月予还归哉
　　毛曰楚水也甫诸姜也【朱曰书吕刑礼记作甫刑孔曰吕侯后为甫侯】孔曰言甫许者以其俱为姜姓既重章以变文因借甫许以言申其实不戍甫许也六国时秦赵同为嬴姓史记汉书多谓秦为赵亦此类也
　　之水不流束蒲彼其之子不与我戍许怀哉怀哉曷月予还归哉
