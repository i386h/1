<!-- { "loadSidebar": true } -->
　　仪礼觐礼篇天子称来朝诸侯皆曰侯氏　礼记射义引诗曰曾孙侯氏四正具举大夫君子凡以庶士小大莫处御于君所以燕以射则燕则誉　曽孙侯氏以下八句旧说以为貍首篇之文诸侯推本始封之君故云曾孙侯氏四正者举正爵以献賔献君献卿献大夫凡四
　　汾王
　　严坦叔引解颐新语曰汾王犹晋侯居翼谓之翼侯晋人纳诸鄂谓之鄂侯郑叔叚居京谓之京城太叔及出奔共谓之共叔也【共恭】又楚人谓王不终者为敖郏者为郏敖訾者为訾敖其汾王之谓乎说者以莒郊公黎比公为比非也按左氏传莒夷无諡于是有黎比公郊公兹丕者着丘公皆以号为称与汾王以地为称者不类矣黎比之比音毗
　　燕
　　召公初封春秋之燕亳以其僻逺有寝丘留侯之意地逼山戎六国时浸大置渔阳上谷右北平辽东西五郡地秦灭之为上谷郡汉立燕国昭帝为广阳国广阳郡唐武徳为燕州后为燕山府金为大兴府周封康公于燕盖为归老之地所谓寝丘留侯意也康公之召则在扶风罗长源云东迁后采于垣【食采垣邑】凤翔天兴县东北六十里召原也有康公庙王厚斋说见召南
　　城邢
　　春秋僖公元年经书齐师宋师曹师城邢左氏传云诸侯救邢邢人溃具邢器用而迁之邢迁于夷仪诸侯之救患也
　　城楚丘
　　三年经书春王正月城楚丘传云诸侯城楚丘而封卫焉　邢困于狄齐桓公迁之邢迁如归衞遭狄难君死国灭齐桓公封之卫国忘亡
　　追
　　如字又都回切追貊如论语之言蛮貊
　　江汉
　　淮夷来求
　　来求之求如左宣十二年晋大夫赵括赵同云率师以来唯敌是求
　　卣
　　卣中尊也古者之尊以彛为上卣为中罍为下故祭祼皆用彛酢皆用罍赐皆用卣
　　敦
　　敦音对周礼玉府天官属掌王之金玉玩好若合诸侯则供珠槃玉敦注云敦槃类珠玉以为饰古者以槃盛血以敦盛食合诸侯者必割牛耳取其血歃之以盟珠槃以盛牛耳尸盟者执之　尸主也盟者以血涂口旁曰歃
　　敦
　　先秦古器记曰刘原父家所藏敦铭惟二年正月初吉王在周邵宫丁亥王格于宣榭毛伯内门立中庭佑祝王呼内史册命王曰昔先王既命汝作邑继五邑祝今余惟疃京乃命锡汝赤芾彤冕齐黄銮旂用事拜稽首敢对扬天子休命用作朕皇考龚伯尊敦其眉夀万年无疆子子孙孙永宝用享　皮变切音汴弁通姓有弁氏刘曜太史弁广明　益按春官有典庸器之职庸功也有功者为之铸器而铭其功于器上如敦之类是也后世谓之欵识　宣榭　宣王之庙
　　常武
　　仍
　　老子道德经上德不德章上礼为之而莫之应则攘臂而仍之
　　班师
　　禹谟班师振旅班还也
　　常武篇名
　　濮斗南曰诗中无常武字反因讲师续说而命名此所创见也益谓汉儒尚专门之学异师相攻各讲其所传之经故有讲师汉以前无之此诗之命名当从雨无正之例篇中无题字
　　瞻仰
　　欧阳公言
　　五代史宦者传论自古宦者乱人之国其源深于女祸其用事也近而习其为心也专而忍以小善中人之意小信固人之心使人主已信然后惧以祸福而把持之前后左右日益亲忠臣硕士日益踈而人主之势日益孤势孤则惧祸日益切而把持者日益牢安危出于喜怒祸患伏于帷闼向所可恃者乃所以为患也患已深而觉之欲与踈逺之臣而圗亲近缓之则养祸而益深急之则挟人主而为质【音志】虽有圣智不能为谋大者亡国其次亡身而使奸豪得借以为资至抉其种类尽杀以快天下之心而后已
　　懿
　　懿厥哲妇之懿古注作有所痛伤之声故圈平声今朱传训美也如字
　　寺
　　寺亦作侍寺祥吏切音嗣侍时吏切如字一作防与侍同是寺有寺侍二音皆谓寺人寺人阉官也阉与奄同衣亷切音淹阉官男子去势精闭者谓之中官谓之宦者谓之黄门亦谓之珰
　　女戎
　　春秋外传晋语献公伐骊戎克之获骊姬以归有宠立以为夫人史苏告大夫曰有男戎必有女戎若晋以男戎胜戎而戎亦必以女戎胜晋史苏又曰国且深乱乱必自女戎　夏桀妹喜有施氏商辛妲己有苏氏周幽王褒姒有褒氏皆女戎也
　　召旻
　　防粺
　　二者米之精粗防米之粗者谓粝米粺米之精者郑康成曰米之率粝十粺九凿八侍御七率音类又音律又所律切凿子洛切吕忱字林曰粝米一斛舂为八斗粝郎葛切孔颖达曰言米之率粝十粺九凿八侍御七者其术在九章筭数粟米之法彼云粟率五十粝米三十粺二十七凿二十四御二十一言粟五升为粝米三升以下则米渐细故数益少四种之米皆以三约之得此数也言此明粝麄于粺故为防耳

　　诗传旁通卷十二
　　钦定四库全书
　　诗传旁通卷十三　　　　　元　梁益　撰周颂清庙之什
　　清庙
　　周公成洛邑
　　史记周本纪武王曰我南望三涂北望岳鄙顾詹有河粤瞻雒伊毋逺天室营周居于雒邑而后去成王在丰使召公复营洛邑如武王之意周公复卜申视卒营筑居九鼎焉曰此天下之中四方入贡道里均雒洛同　蔡仲黙曰宅洛者武王之志周公成王
　　成之召公实先经理之
　　烝祭嵗
　　王在新邑烝祭嵗洛诰篇文嵗者嵗举之祭
　　书大传
　　大传释书之文
　　愀
　　愀七小切音悄愀然变色之貌
　　乐记
　　乐记礼记篇名
　　练朱
　　练朱以为丝不练则声清练之则声浊
　　防越
　　防通也越瑟底之孔也防而通之使其声迟缓也防音踈越如字
　　三叹
　　一倡三叹朱子云一人倡之三人和之或以为三叹息者非郑氏明云三人从叹之详味从字是从而和之也
　　有遗音
　　瑟声浊而迟是质素之音非极声音之美然其中有不尽之余音存焉故曰有遗音者矣
　　干豆上奏豋歌
　　西汉书礼乐志髙祖时叔孙通因秦乐人制宗庙乐太祝迎神于庙门奏嘉至【乐名】犹古降神之乐也皇帝入庙门奏永至【乐名】以为行步之节犹古采齐肆夏也干豆上奏豋歌独上歌不以管乱人声欲在位者徧闻之犹古清庙之歌也豋歌再终下奏休成之乐美神明既飨也皇帝就酒东箱坐定奏永成之乐美礼已成也　采齐逸诗篇名齐才私切或作薋亦作茨音同干豆脯羞之属　休成乐叔孙通所作
　　维天之命
　　何以恤我
　　左传襄公二十七年君子曰何以恤我我其收之向戍之谓乎　向戍宋大夫戍雪律切
　　维清
　　典
　　文王之典毛传曰典法也
　　烈文
　　君子小人
　　大学注君子谓其后贤后王小人谓后民
　　天作
　　徂
　　东汉书西南夷莋都夷传【莋音昨】益州刺史朱辅上防曰臣闻诗云彼徂者岐有夷之行传曰岐道虽僻而人不逺诗人诵咏以为符验　唐章懐太子贤注曰诗周颂也韩诗薛君传曰徂往也夷易也行道也彼百姓归文王者皆曰岐有易道可往归矣易道谓仁义之道而易行故岐道阻险而人不难　易并去声
　　岐
　　古有岐伯至古公避狄迁岐之阳今凤翔府岐山县西北有岐城故址以山之岐而得名即箭筈岭也桓谭琴操云文王初为岐侯　岐亦作一分为二曰岐　筈古活切音括箭本受处曰筈其地有箭筈闗
　　韩子
　　昌黎韩子退之岐山操彼岐有岨我往独处莆田方氏崧卿曰岨与阻同楚辞汉书多用岨字今以平声读之非也
　　昊天有成命
　　叔向引诗
　　国语周语晋羊舌肸【黒乙切叔向名】聘于周单【音善】靖公享之语说【音悦】昊天有成命单之老送叔向叔向告之曰异哉吾闻之曰一姓不再兴今周其兴乎其有单子也且其说昊天有成命颂之盛徳也其诗曰昊天有成命二后受之成王不敢康夙夜基命宥宻于缉熙单厥心肆其靖之是道成王之德也成王能明文昭能定武烈者也夫道成命者而称昊天翼其上者也二后受之让于德也成王不敢康敬百姓也夙夜恭也基始也命信也宥寛也宻寕也缉明也熈广也单厚也肆固也靖龢也其始也翼上德让而敬百姓其中也恭俭信寛帅归于宁其终也广厚其心以固龢之单若不兴子孙必蕃后世不忘
　　我将
　　文王之典
　　严坦叔曰典毛于维清传云法也于此传云常也郑氏以为常道法者道之所寓其实一也
　　人本乎祖
　　礼记郊特牲篇曰万物本乎天人木乎祖此所以配上帝也
　　圜丘
　　圜圆通周制冬至日祀天于地上之圆丘以禋祀昊天上帝精意以享之谓禋玉用苍璧玉之圆者谓之璧牲及币皆苍色牲用犊币缯丈八尺王大裘冕无旒乘玉辂钖【音羊】繁【音盘】缨十有再就五色备一匝谓之就连太常十有二旒祀尊荐俎醢器并瓦爵匏片为之以藁秸及蒲为借神之席乐圜钟为宫黄钟为角太簇为徴姑洗为羽雷鼓雷鼗孤竹之管云和之琴瑟云门之舞若乐六变则天神皆降可得而礼矣圜钟夹钟也周礼春官大司乐此钟字　太常旗天神主北辰　雷鼓雷鼗六面有革可击　孤竹竹之特生者　云和山名　祀天于南郊地上之圆丘丘圆而髙所以象天南郊之坛曰泰坛以之燔柴焉祭地于北郊泽中之方丘丘方而下所以象地北郊之坛曰泰折以之瘗埋焉
　　方丘【附】
　　夏至日礼地祗于泽中之方丘其丘在国之北礼以黄琮瑞玉八寸形似车釭谓之琮郑氏云琮八方象地之形牲以黄犊币以黄缯王及尸同服大裘乐函钟为宫太簇【凑】为角姑洗【藓】为徴南吕为羽灵鼔灵鼗丝竹之管空桑之琴瑟咸池之舞若乐八变则地祗皆出可得而礼矣　祗与示同地祗主昆崘　函钟林钟也　郑云雷鼓雷鼗八面灵鼔灵鼗六面与前郑众之説异　丝竹竹枝根之末生者　空桑山名
　　器陶匏牲犊
　　郊特牲郊之祭也迎长日之至也大报天而主日也兆于南郊就阳位也扫【去音】地而祭于其质也器用陶匏以象天地之性也于郊故谓之郊牲用骍尚赤也用犊贵诚也
　　大飨
　　月令季秋之月是月也大飨帝【句】尝【句】牺牲告备于天子　仲夏之月命有司为民祈祀山川百源大雩帝用盛乐乃命百县雩祀百辟卿士有益于民者以祈谷实仲夏之大雩祈也季秋之大飨报也
　　雩
　　吁也吁嗟其声以求雨之祭一说雩逺也逺为民祈福也
　　曰天曰帝
　　朱子曰为坛而祭故为之天祭于屋下而以神祗祭之故为之帝
　　以义起之
　　礼运篇礼也者义之实也恊诸义而恊则礼虽先王未之有可以义起也
　　时迈
　　殷国
　　殷犹众也周礼秋官大行人之职曰王之所以抚邦国诸侯者岁徧存三嵗徧覜【他吊切与眺同】五嵗徧省七嵗属象胥谕言语恊辞命九嵗属瞽史谕书名听声音十有一嵗达瑞节同度量成牢礼同器数修法则十有二嵗王巡狩殷国夏官职方氏注云十二嵗王若不巡狩则六服尽朝　通言语之官曰象胥如今之通事朝音潮
　　春秋传
　　左氏宣公十二年楚子【庄王名旅】曰夫文止戈为武武王克商作颂曰载戢干戈载櫜弓矢我求懿德肆于时夏允王保之又作武其卒章曰耆定尔功其三曰敷时绎思我徂维求定其六曰绥万邦屡丰年夫武禁暴戢兵保大定功安民和众丰财者也武有七德我无一焉
　　外传
