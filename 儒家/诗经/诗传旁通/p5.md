<!-- { "loadSidebar": true } -->
　　卫都朝歌在河北宋都睢阳在河南
　　伯兮
　　女为恱已容
　　史记豫让曰士为知己者死女为恱己者容今智伯知我必为报讐而死则吾魂魄不愧矣
　　王
　　唐啖助春秋传曰幽厉虽衰雅未为风平王之初人习余化及化变风移陵迟乆矣
　　胡文定公春秋传曰孟子曰王者之迹熄而诗亡诗亡然后春秋作何也自黍离降为国风天下无复有雅而王者之诗亡矣
　　孔氏曰平王东迁政遂微弱化之所被才及郊圻诗作后于卫顷公地狭于千里故次之于卫也尊之犹称王在风则卑矣【顷公音倾】
　　宗周
　　郑氏诗谱曰始武王作邑于镐京谓之宗周是为西都成王在丰欲宅洛邑使召公先相宅既成谓之王城今河南是召公既相宅周公往营成周今洛阳是成王居洛邑迁殷顽民于成周复还归处西都李氏迂仲曰成王营东都王城则迁九鼎成周则居顽民焉谨按宗周之地即西都也自周平王东迁于洛之后丰镐岐雍西都畿内八百里之地皆为秦人有而谓之秦矣
　　戯
　　戯地名亦水名在骊山之北今新丰有戯亭幽王死焉郡国图志昭应东北三十里有古戯亭武王克商命吕佗伐戯戯在纣都畿内章邯入闗至戯亦此地戯音许宜切左传襄公九年之戯乃郑地
　　黍离
　　彼
　　毛传彼彼宗庙宫室黍离离稷之苗箕子过故殷墟作麦秀之歌麦秀渐渐兮禾黍油油与黍离之诗意同渐音杉
　　君子阳阳
　　房敖
　　房毛传国君有房中之乐郑笺欲使我从之于房中俱在乐官也朱子语録由房只是人出入处古人屋于房处前有壁后无壁所以通内　敖舞位郑笺欲使我从之于燕舞之位亦俱在乐官也
　　扬之水
　　申
　　伯爵初为侯平王母申姜国楚灵王迁之今信阳之方城内也方城山名汉平氏县魏义阳军刘宋立司州宋安郡梁曰北司州改郢州周为申州隋为义州唐为申州宋曰义阳改信阳军国朝为信阳州淮水所出
　　甫即吕也　【吕】
　　孔頴逹书正义记传引吕刑多为甫刑诗大雅崧髙为宣王时诗云生甫及申王风扬之水为平王时诗云不与我戍甫明子孙改封为甫侯穆王时未有甫名而称为甫刑者后人以子孙国号名之也宣王以后改吕为甫而郑语史伯云申吕虽衰齐许犹存乃幽王时言仍得称吕者因申吕之文吕即甫也
　　吕姓侯爵伯夷之封也舜纪云伯夷次禹能礼于神爰封之吕杜预云在南阳宛县西宛于后周并入南阳南阳本隷邓而今之邓乃隷南阳物志曲海城有东吕乡东吕里太公望所出也寰宇记宻之莒县东百六十里汉曲海城太公出于东吕吕莒也霍邑亦曰吕唐武德中为吕州十七年废乃彘邑也晋献公十九年防虞师伐虢灭下阳虢公丑奔卫晋侯命瑖父吕甥邑于虢此河东之吕也图经以新蔡为古吕国后来之吕近于申在周亦曰甫字亦作郙
　　许
　　姜姓国太岳之也齐许申吕皆四岳之后春秋许男地即今许州
　　董泽之蒲
　　左宣十二年晋厨武子曰董泽之蒲可胜既乎厨武子晋大夫魏锜董泽晋之泽名其地多蒲栁可为箭蒲栁一名杨栁
　　不共戴天
　　曲礼注父者子之天杀巳之天与共戴天非孝子也行求杀之乃止故父母之讐不与共戴天
　　中谷有蓷
　　益母草
　　蓷一名益母一名茺蔚尔雅萑蓷萑音追防释曰萑一名蓷郭璞注曰今茺蔚也茺音充蔚音尉叶似荏方茎白华华生节间全似杜天麻而不生横枝天麻则方茎紫华子黒色细长三棱一名蔚臭刘歆云萑臭秽一名益母故昔者曽子见益母而悲也荏似紫苏而髙大音稔
　　脯脩
　　如脯之谓脩脩干肉脯也
　　葛藟
　　不有寡君
　　有谓有心服事不有谓无心服事左传昭公三年晋韩宣子【韩起】使叔向对宋子皮【罕虎】曰君若辱有寡君在楚何害修宋盟也君苟思盟寡君乃知免于戾矣君若不有寡君虽朝夕辱于敝邑寡君猜焉君实有心何辱命焉君其往也苟有寡君在楚犹在晋也
　　漘
　　夷上洒下曰漘孙炎云平上陗下也郭璞云厓上平坦而下水深者为漘洒取猥切音璀峻貌
　　采葛
　　荻
　　尔雅释草曰萧荻李廵云荻一名萧陆玑以为荻蒿或以为牛尾蒿陆农师曰萧可以祭故其字从肃亦秋风之过萧意气肃然故萧一名荻而其字从肃也萧可以纬顔延年靖节徴士诔云灌畦鬻蔬为供鱼菽之祭织絇纬萧以充粮粒之费陆玑字元恪吴人陆佃字农师山隂人
　　郑
　　郑之名三桓公采地于咸林葢未为国其地在华隂郑县今郑县西北三里有古郑城武公徒河南并虢鄫十邑居之故荘公云吾先君新邑于此是为新郑在今郑州耆旧传云桓公死于犬戎其民南奔汉中是为南郑今兴元府路
　　缁衣
　　好贤如缁衣　【孔丛子】
　　礼记子曰好贤如缁衣恶恶如巷伯则爵不渎而民作愿刑不试而民咸服郑氏注曰缁衣巷伯皆诗篇名也缁衣首章曰缁衣之宜兮敝予又改为兮适子之舘兮还予授子之粲兮言此衣【于既切】缁衣者贤者也宜长为国君其衣敝我愿改制授之以新衣是其好贤欲其贵之甚也
　　孔丛子孔子曰于缁衣见好贤之至【至朱传作实】
　　叔于田
　　共叔叚
　　左隐元年郑武公娶于申曰武姜生荘公及共叔叚及荘公即位请京使居之谓之京城太叔太叔将袭郑公命子封【公子吕】帅车二百乘以伐京京叛太叔叚叚入于鄢公伐诸鄢太叔出奔共【鄢音偃共音恭】
　　大叔于田
　　火焚而射
　　火火田也尔雅火田为狩王制昆虫未蛰不以火田周礼仲春搜田用火弊火田者焚除莱草而田猎也弊者止也皆杀而火止故曰火弊
　　上驷
　　史记齐田忌与诸公子驰射不胜孙膑曰以君下驷与彼上驷取君上驷与彼中驷取君中驷与彼下驷既驰三辈忌一不胜而再胜乃得千金见齐世家
　　舎防覆彇
　　防矢末也所谓括也字亦作筈箭本受处也孔氏曰以镞为首故括为末舎防放箭也音防彇与萧□字同弓之梢末所谓弭也葢弓弭头也曲礼左手执箫防者云弓头梢剡差斜似箫故名曰箫又谓之弰【师交切】剡鋭利也礼云圭剡上谓削之令上鋭也
　　掤冰
　　左昭十三年鲁司铎射怀锦奉壶饮冰射音亦司铎官之名冰与掤同箭筩也可以取水饮又昭二十七年晋范献子曰岂其伐人而説【脱】甲执冰以游箭筩今谓之箶簏簏亦作簶
　　清人
　　髙克
　　左传郑人为之赋清人清邑在荥阳中牟西
　　郑弃其师
　　春秋闵公二年郑弃其师公羊传郑弃其师者何恶其将也郑伯恶髙克使之将逐而不纳弃师之道也谷梁传郑弃其师恶其长也兼不反其众则是弃其师也
　　羔裘
　　君用纯物
　　君之衣用纯色之物臣下之者下一等也如今之畨披袄之类人君纯用银防人臣必杂以貂防不敢用一色也
　　遵大路
　　揽子袪
　　宋玉登徒子好色赋曰臣少曽逺游从容郑卫溱洧之间是时向春之末迎夏之阳仓庚喈喈羣女出桑此郊之姝华色含光体美容冶不待饰装臣观其丽因称诗曰遵大路兮揽子袪赠以芳华辞甚妙李善文选注曰称此诗者此本郑诗故称之以感动
　　女曰鸡鸣
　　明星
　　尔雅释星明星谓之启明郭景纯注太白星也晨见东方为启明昏见西方为太白启与启同太白一名长庚余见大东
　　弓缴加鳬鴈
　　史记楚世家曰楚人有好以弱弓微缴加归鴈之上者顷襄王闻之召而问之对曰小人之好射鶀鴈罗鸗小矢之发也何足以为大王道也且称楚之大因大王之贤所弋非直此也好音耗缴音灼顷音倾鶀音其小鴈也鸗音龙小鸟名直犹但也归鴈非谓北归之鴈
　　鴈宜麦之属
　　礼记内则牛宜稌羊宜黍豕宜稷犬宜梁鴈宜麦鱼宜苽稌秔稻也稌音杜秔音庚黍秫粟也秫音术稷穄粟也穄音祭梁似粟而大五谷之长也苽茭苗米也苽音孤
　　珩璜琚瑀
　　毛传杂佩者珩璜琚瑀冲牙之类珩音衡璜音黄亦音横琚音居瑀音禹瑀石次玉制为大珠
　　觽燧箴管
　　内则子事父母左右佩用左佩纷帨刀砺小觽金燧右佩玦捍管遰大觽木燧妇事舅姑左佩纷帨刀砺小觽金燧右佩箴管线纩郑氏注曰纷帨拭物之巾也今齐人有言纷者刀砺小刀及砺砻也小觽解小结也觽貌如锥以象骨为之金燧可取火于日捍犹拾也言可以捍也管笔彄也遰刀鞸也木燧鑚火也箴管箴在管中也帨音税砺音厉觽许规切燧音遂玦音决捍音汗遰音逝箴与针同纩音旷彄苦候切彄呇也鞸音毕
　　褰裳
　　溱洧
　　溱水一名潧水一名浍水出荥阳浍城西北鸡络坞下东南入府　洧水出荥阳宻县西马岭山宻今河南其水东南有溱水入焉又过新郑有黄水入焉又东南至长平入頴水长平今为陈州西华县西汉地理志亦云洧川出頴州阳城山东南至长平入頴今汴梁之洧川县地近郑州
　　丰
　　褧禅
　　记玉藻曰禅为防帛为褶注曰防有衣裳而无里褶裌也有表里而无着褧与防同禅音丹褶音牒裌音夹着音贮著者袍中之絮所谓枲着
　　东门之墠
　　陂阪【除地町町　栗】
　　尔雅释地陂者阪陂音坡与坡同郭景纯曰坡陀不平除地町町者町吐鼎切墠除也去草也封土为坛除地为墠町町言有町畦
　　门之旁有栗毛传行上栗也郑笺行道也左传赵武魏绛斩行栗杜预云表道树也
　　扬之水
　　迋与诳同
　　左定十年宋公子地出奔陈宋景公弗止公子辰为之请弗听辰曰是我迋吾兄也按春秋传迋字之义正与此扬之水诗人实迋女【汝】之迋同迋者欺诳也音求况切又古况切
　　齐
　　齐地在今青州之境左传昭公二十年晏子对齐景公曰昔爽鸠氏始居此地季萴因之有逢伯陵又因之薄姑氏又因之然后太公因之爽鸠当在太昊时季萴夏之季伯陵薄姑氏商之末　齐有二其一北齐逢伯陵之后伯陵先封逢后改封齐故称逢伯陵伯益书曰炎帝生器器生伯陵周语曰天鼋之分我之皇妣太姜之侄伯陵之后逢公之所凭神伯陵太姜之祖逢公伯陵之后为商侯伯封于齐地是伯陵前封于齐而太公继其后也太公之齐侯爵居爽鸠氏之故墟太公都营丘今青州之临淄然营丘故城乃在潍州之昌乐故莱侯与太公争营丘后胡公徙薄姑齐地记云丘髙九丈下周三百歩丘临淄水故曰临淄
　　鸡鸣
　　无庻
　　严坦叔曰无庶犹言庻无古人辞急倒用也
　　坦叔曰齐亦二南之变也
　　还
　　峱
　　地理志峱嶩巙皆山名在齐地音皆乃髙切
　　着
　　亲迎【西阶】
　　礼记哀公问冕而亲迎【去声】不已重乎孔子愀【悄】然作色而对曰合二姓之好以继先圣之后以为天地宗庙社稷之主君何谓巳重乎孔子又曰天地不合万物不生大昏万世之嗣也君何谓巳重乎昏义曰父亲醮子而命之迎男先于女也醮冠昏祭名酌酒而无酬酢曰醮
　　西阶　仪礼昏礼篇妇至主人揖妇以入及寝门揖入升自西阶
　　东方未明
　　瞿瞿
　　汉吴王濞传曰西王瞿然骇师古曰瞿然无守之貌礼记檀弓曽子闻之瞿然皆惊顾之貌
　　南山
　　雄狐
　　陆农师曰雄狐説者以为牡狐非也宜读如狐不二雄之雄雄狐君象也狐一羣不二雄
　　卢令
　　于思
