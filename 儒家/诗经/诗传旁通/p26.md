<!-- { "loadSidebar": true } -->
　　讲师　汉儒尚専门之学各讲授其师之说故有讲师之名人各异师师各异说经之本防反因之而亡吕伯恭氏所谓从而附益之此讲诗讲经之也然亦有互相发明者不可一槩而论故近世李性学先辈有继序之说大序小序之下以经生讲师所述者为继序性学着诗统一编有自序诗统有曰诗者圣人传心之正印而五经之灵枢也士欲学道必自诗入经燬于秦惟诗以咏免汉裂而四鲁固齐陋韩厖惟毛以尔雅传又曰至隋而王文中氏始窥其门至宋而欧阳氏苏氏始撤其藩覩其堂室明道氏伊川氏横渠氏发其蔀启其钥诗之真隠而复豁紫阳氏觿其结解其纷而诗之灵明公大中正纯粹之天乃昭昭　李先辈之自序此其大畧然诗统每篇之首各有小序葢雪山王氏夹漈郑氏子朱子之外言诗者率以序言非愚益所敢妄议也
　　唐　不谓之晋而谓之唐初不为此　叔虞封唐侯其子燮以晋水所出改为晋晋之为国葢以水得名晋武公　史记晋世家晋侯缗立二十八年曲沃
　　武公伐晋灭之尽以其宝器赂周僖王春秋左传王使虢公命曲沃伯以一军立为晋侯实鲁庄公之十六年也武公弑君簒国大逆不道乃王法之所必诛而不赦者朱子自附于春秋之义以正人心以诛乱贼于小序深辨之辞严义正武公之罪暴不可揜愚所谓大节目者于是乎在矣其后六卿分晋并归于三而威烈王命魏斯韩防赵籍为诸侯簒夺强僣之臣天诛不加而宠秩命之王纲于是而自紊政柄以是而下移正人纪立人极者不可复言矣呜呼悲夫晋献公　名佹诸武公之子
　　秦　非子事周孝王养马于汧渭之间孝王封为附庸而邑之秦此嬴氏有国之始也非子封秦造父封赵因附见罗长源赵氏国姓纪原之说罗长源泌曰氏族之兴所繇来逺矣自一姓以上推而至于有国有家者均不可不原其所自来也太史公作尧舜本纪谓其源皆出于黄帝后世目为良史唐史臣作世系表先宗室而后宰相后世指为全书恭惟国家列圣相承太祖太宗以英睿定大业真宗仁宗以忠厚守成宪髙宗孝宗以谟断成中兴之功而赵氏得姓之因厯诸儒讨论犹莫之核议者徒见史记所载程婴杵臼之事遂以为赵氏得姓之始于此而不知其不止此徒见左氏所记赵朔赵武之事遂以为赵氏得姓或繇于是而不知其不止是徒见史传所谓造父以徐方功封于赵城为赵氏及张说氏族对以韩陈鲁衞许郑若魏与赵氏并无遂又以为赵氏得姓以国而不知其亦不止于国也嗟乎处刘汉之朝而不知刘氏之为尧后居李唐之世而不知李氏之为少昊裔者考订有所未到赵氏得姓之繇例推援为造父之后抑不知夏氏之季已有讳梁字者见于正史则赵氏得姓其不止于造父也明矣商氏之初有讳隠字者官为牧师则赵氏得姓其不止于造父也审矣百家谍风俗传易纬书氏族谱俱言张王李赵皆黄帝之所赐姓抑又知赵氏得姓其不止于造父也亦较然矣按此于诗传虽无所系宋氏有国其姓亦当知故通之　穆康　秦穆公名任好康公名防陈　陈佗以乱贼被讨见书于春秋　鲁隠公六年传书五父五父陈公子佗也父音甫桓公五年陈侯鲍卒陈乱文公子佗杀子免而代之免音问六年蔡人杀陈佗鲁庄公二十二年传云陈厉公蔡出也故蔡人杀五父而立之桓公名鲍厉公名跃史记以佗为陈厉公跃为陈利公陈杞世家云桓公鲍卒桓公弟佗其母蔡女故蔡人为佗杀五父及桓公太子免而立佗与春秋传异
　　曹　昭公名班僖公名夷子共公名襄昭公之子豳　金縢　金縢之匮藏卜书之匮以金縢缄之奄　奄商奄二国名商奄之君附纣子禄父周公践祚伐之又有鲁奄之奄然与禄父所封相逺
　　谨按周南召南邶鄘卫王郑齐魏唐秦陈郐曹豳十五国地周南则河南洛阳之境其地属汴梁河南省周天子之王城陈郑桧之三国皆河南省地召南则上接京兆陜西省境江汉则河南及武昌湖广省境也其邶鄘卫曹皆在河北唐在河东则上中书都省齐鲁山东之地亦都省豳秦则陜西省之地也玁狁之境则和林城岭北省之地西戎则甘州甘肃省之地东海则髙丽镇东省之地医无闾山则懿州辽阳省之地江之发源则成都四川省之地荆楚羣舒则湖广河南及隆兴江西省之地太伯适吴则杭州浙江省之地也中庆云南省汉以前不与中国通其地盖西南夷耳以九州言之直都省河北东鲁皆冀州兖州之地齐为青州之地河南省之地为徐为荆为豫湖广江西江浙之地为扬陜西之地为梁为雍河东则并州之地辽阳则营州之地开平大兴和林省则幽州之地甘肃云南时皆荒逺髙丽箕子朝鲜之域与辽阳壤地相接然此亦槩言之地形如犬牙相入故不截然整齐也以星土言之大梁之次州曰冀夀星之次州曰兖枵之次州曰青降娄之次州曰徐星纪之次州曰扬鹑尾之次州曰荆大火之次州曰豫实沈之次州曰益益州与梁州同分野沈音审或云与沉同鹑首之次州曰雍析木之次州曰幽娵訾之次州曰并以分野之星言九州者如此诗之十五国风之地古九州内之地也而其地形皆陿隘今自都省行省所辖各道各路郡县处所有古所未有之幅员不可与十五国同论然以舆地形势观之今天下即古天下今山川即古山川但有通未通辟未辟之分初无古今之异愚因以赘兹说小雅　鹿鸣　賔　序诗者言羣臣嘉賔忠臣嘉賔必君为主臣为賔孔颖达引燕礼客为賔宰夫为主之说又云君设酒肴羣臣皆在君为主羣臣为賔当以后说为是　棠棣　国语春秋传皆左丘明作谓国语为春秋外传丘明姓左名丘明与论语左丘明不同　富辰畿内诸侯为王朝卿士富其采邑也周文公即公旦召穆公名虎宣王时人　天保　与鹿鸣相似盖谓序得诗意但未尽其用耳　南陔笙诗　笙中吹其诗故有声无辞如俗中以箫笛吹歌曲得一曲之谱则此曲之类皆此声不必求其歌曲之辞　六月　郑谱　郑康成诗谱分别时世必以某诗为当某王之世　此下不出诗篇名　世本世本纪氏族谱系之类宋为之注释　谯周
　　周蜀汉人　脱简　古者以韦编汗青之竹为简用以写书嵗久而所编之韦皮断烂故有错简脱简之谬误　汉魏乐府　汉武帝云欢乐极兮哀情多少壮几时兮奈老何魏武帝云对酒当歌人生几何譬如朝露去日苦多
　　大雅　文王　欧阳文忠公论曰书泰誓十有一年说者因以谓自文王受命九年及武王居丧二年并数之尔是以西伯听虞苪之讼谓之受命以为元年此妄说也古者人君即位必称元年常事耳不以为重也后世曲学之士说春秋始以改元为重事然则果常事欤固不足道也果重事欤西伯即位已改元矣中间不宜改元而又改元至武王即位宜改元而反不改元乃上冒先君之元年并其居丧称十一年及其灭商而得天下其事大于听讼逺矣又不改元由是言之谓西伯以受命之年为元年者妄说也后之学者知西伯生不称王而中间不再改元则诗书所载文武之事粲然明白而不诬矣　东坡苏文忠公曰昔汉髙祖击灭项籍统一四海诸侯大臣相率而帝之终且辞以不德惟彼陈胜吴广乃嚣嚣乎急于自王而谓文王亦且为之耶武王伐商师渡孟津会于牧野其所以称君之命命于诸侯者盖犹曰文考而已至于武成既以柴望告天百工奔走受命于周而后称曰我文考文王克成厥勲由是观之则是武王不敢一日妄尊其先君而况于文王自王乎广平游氏定夫曰武王于泰誓三篇称文王为文考至武成而柴望然后称文考为文王游氏又曰礼记大传载牧野之文追王太王亶父王季厯文王昌亦据武成之书以明追王之意出于武王也世之说者因中庸无追王文王之文遂以为文王自称王岂未尝攷泰誓武成之书乎君臣之分犹天尊地卑纣未可去而文王称王是二天子也当六国之时辛垣衍欲帝秦鲁仲连以片言折之不敢复出口盖名分之严如此曾谓至德如文王者反盗虚名而拂天理乎赤雀丹书此防纬之说不足取信如云有火自上
　　复于下至于王屋流为乌其色赤之类是也汉儒解经多惑谶纬既已近诬而灵台一诗乃追述文王之事遂以为天子之制其诬甚矣
　　周颂北郊集议　宋元祐八年礼部尚书苏轼言古者合祭天地以为祀上帝则并祭地祗厯举汉魏及唐合祭之说其弟辙亦同其议诸家皆言南郊圆丘冬至祭天北郊方丘夏至祭地此苏氏北郊集议之説也诗序未终姑缀于此者望来者云

　　诗传旁通卷十五
