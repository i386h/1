<!-- { "loadSidebar": true } -->
　　毛传曰天子谓同姓诸侯诸侯谓同姓大夫皆曰父异姓则称舅国君友其贤臣大夫士友其宗族之仁者　干糇　糇食也食之干者
　　天保
　　尔指君【除】
　　欧阳文忠公诗本义曰诗人尔其君者盖称天以爲言耳
　　除　吴伯丰问何福不除朱子曰如除戎器之除易萃卦大象君子以除戎器程子传除谓简治也朱子本义除者修而聚之新安胡廷芳曰按此録虽不同集传而义爲胜
　　昭受上帝　书益稷文蔡氏传曰以是昭受于天天岂不重命而用休美乎
　　宗庙之祭
　　周礼春官大宗伯以祠春享先王以禴夏享先王以尝秋享先王以烝冬享先王公羊春秋桓八年传春曰祠夏曰礿秋曰尝冬曰烝礼记王制篇曰天子诸侯宗庙之祭春曰礿夏曰禘秋曰尝冬曰烝郑氏注曰此盖夏殷之祭名周则改之春曰祠夏曰礿以禘爲殷祭诗小雅礿祠烝尝于公先王此周祭宗庙之名也礿与禴同并音药薄也説者曰夏物未成其祭尚薄也尚薄者以薄爲尚也或曰新菜可汋也尝谓尝新谷烝谓进品物烝之爲言进也説祠者曰物品少而文词多之谓祠
　　尸传神意
　　仪礼少牢馈食礼之篇祝酌授尸以嘏于主人曰皇尸命工祝承致多福无疆于汝孝孙来汝孝孙使汝受禄于天宜稼于田眉夀万年勿替引之此所谓尸传神意以嘏主人之辞也嘏福也主人主祭之人也古者祭祀必有尸尸主也筮择一人使坐以象神谓之尸若始死之难奠及祭殇择奠则无尸
　　公叔祖类
　　史记索隐曰世本云太公组绀诸盩三代世表称叔类凡四名皇甫谧云公祖一名组绀诸盩字叔类号曰太公也罗氏路史曰祖类即公叔组绀世表云叔类而古今人表曰公祖是爲祖戾亦曰公叔祖类祖绀也郑云先公组绀以上诗小戎图乃云髙圉侯亚圉侯乂以公叔祖类诸盩爲三人缪矣
　　后稷至公叔祖类
　　金氏通鉴前编曰按世本自不窋鞠公刘至季厯已十七世史记拘于十五王文始平之之数遂谓后稷之子爲不窋曽孙爲公刘前既缺代又自公刘已后缺四世不书皇甫氏不得其説遂以四世爲字而组绀又自有四名独索隠觉其非而不明辨路史已明辨而不断十五王之説今按公刘之世云周道之兴自此而始京师之名亦始此国语十五王之説自公刘数至文王尔然又安知非祖功宗德之云周世世修德者贤圣之君十五作而至文王乎　罗氏路史发挥曰禹爲夏契之后爲商而稷之后爲周夏十七世商三十世盖四十有七世而下有周文王禹及稷契皆当唐尧之时稽之史载契十四世而至成汤厥次仅是然其叙弃后稷十五世而至文王中间乃阅夏商二代所较者三十余世踈脱甚矣夫繇尧舜至周文王千一百有余载而其世止十五岂人情也哉尝窃攷之信书不窋实非后稷之子而公刘乃商世之诸侯盖当商家十叶之间故左氏云文武不先不窋而外传乃谓夏氏之衰不窋始失官守娄敬亦言周自后稷封邰积德累善十有余世而公刘避桀是公刘之去后稷已十余世还当君桀之时盖所谓夏之衰尤不当出乎履癸之前然而説者每不谓太康之世曷不谛之如是耶匈奴传云夏道衰公刘失其稷官变于西戎顔师古以爲稷之曾孙而郑康成谓与太康并世妄矣传云太王亶父去公刘三百余歳则其去文王才四百年盖当仲丁外壬之时云爰复详之夏氏之书记帝王之世云帝俊生稷稷生台蠒台蠒生叔均叔均爲田祖夫帝俊者帝喾之名而台即邰也后稷封邰故其后有台蠒有叔均既有台蠒叔均则知稷之后世多矣不窋不得爲稷子明矣第恨其间世次久逺有不得尽见者虽然单穆公言后稷勤周十五世而兴是则世本史记所爲信者夫亦知夫所谓兴者有非文王而不正爲公刘也耶即稽世本不窋而下至于季厯犹一十有七世矣一十五世而遽得爲尽之哉甚矣系牒之难理也罗长源周世系攷之説如此今分纪于周南后稷十三世孙古公亶甫及豳之不窋及此合而观之可也
　　文王时未曰先王
　　礼记大传所谓武王追王太王王季文王不以卑临尊也太王初曰古公王季初曰公季文王亦止曰西伯耳
　　黔首
　　史记秦皇帝更名民曰黔首黔黒也谓其黒头无知也礼记祭义曰明命鬼神以爲黔首则按古无黔首之称而云爲黔首则此汉儒窜入之说无疑非礼记旧文黔音钳其亷切
　　采薇
　　敌忾【防秋　腓】
　　忾口溉切音慨怒也即寗武子所谓敌王所忾者防秋　秋髙马肥军卒戍边谓之防秋
　　腓　咸六二咸其腓程子曰腓足肚行则先动
　　鱼
　　鱼兽名陆玑疏曰鱼兽似猪东海有之其皮背上班文腹下纯青今以爲弓鞬步义者也其皮虽朝燥爲弓鞬矢服经年海水潮及天将雨其毛皆起水潮还及天晴则毛复如故虽在数千里外可以知海外之潮自然相感也
　　日【人栗切】
　　岂不日戒古注本日作曰音越言也又人栗切
　　出车
　　郊牧
　　国外百里爲郊五十里爲近郊百里爲逺郊郊在牧内尔雅邑外谓之郊郊外谓之牧　邑国都也
　　旟旐
　　春官司常掌九旗之物名各有属以待国事日月爲常交龙爲旂通帛爲旜杂白爲物熊虎爲旗鸟隼爲旟龟蛇爲旐全羽爲旞【遂】析羽爲旌
　　注旄
　　注旄于旗干之首谓注旄牛之尾于旗干之首也夹漈郑氏渔仲名尔雅犣牛郭璞云即旄牛髀膝及尾皆有长毛此牛角向前毛白如雪其长毛今人用爲拂子出荆夔间犣音猎
　　朱雀武【怳】
　　曲礼曰行前朱雀而后武左青龙而右白虎招摇在上急缮其怒注者曰以此四兽爲军阵象天也急犹坚也缮读曰劲
　　怳　诩往切怳惚怳之怳与况字不同
　　防礼泣涕
　　老子偃武篇吉事尚左凶事尚右偏将军居左上将军居右言以防礼处之杀人之众以悲哀泣之战胜以丧礼处之孙子九地篇令发之日士卒坐者涕霑襟偃卧者涕交頥投之无所往诸刿之勇也魏武帝曹操注孙子曰皆持必死之计也诸谓专诸刿谓曹刿
　　临事而惧好谋而成黄勉斋谓行军八字法洪水怀山襄陵襄谓驾出其上
　　枤杜
　　匪载
　　匪载匪来之载训装音宜作在昨代切
　　繇　合言于繇繇者卦兆之占辞音宙
　　赐君子小人不同攷
　　南陔
　　笙诗
　　公是刘原父【敞】曰南陔以下六篇有声无诗故云笙不云歌有其义亡其辞非亡失之亡乃本无也夹漈郑渔仲【樵】曰古者歌鹿鸣必歌四牡皇皇者华三诗同节故曰工歌鹿鸣之三而用南陔白华华黍三笙以赞之然后首尾相承节奏有属夹漈又曰古者丝竹与歌相和故有谱无辞所以六诗在三百篇中但存名耳汉儒不知谓爲六亡诗非也
　　南陔爲笙诗白华爲次什之首朱子次序并依仪礼见燕礼乡饮酒礼篇
　　白华之什
　　华黍
　　鲁鼓薛鼓
　　礼记投壶篇末有鲁鼓薛鼓方圆之节严陵方性夫曰鲁薛之鼓既异而传之者又异是以记者两存之
　　鱼丽
　　乐毕皆问
　　礼记乡饮酒义曰工入升歌三终主人献之笙入三终主人献之间歌三终工告乐备遂出一人扬觯乃立司正焉知其能和乐而不流也　东滙泽陈澔曰间者代也笙与歌皆毕则堂上与堂下更代而作间音涧古苋切
　　南有嘉鱼
　　丙穴
　　左太冲蜀都赋嘉鱼出于丙穴良木攒于褒谷李善文选注丙穴在汉中沔阳县北有鱼穴二所常以三月取之丙地名也陆农师埤雅曰嘉鱼鲤质鳟鳞肌肉甚美食乳泉出于丙穴穴口向丙故曰丙也旧言尾象篆文丙字故曰丙穴盖尔雅鱼枕谓之丁鱼肠谓之乙鱼尾谓之丙则鱼尾皆象丙岂特嘉鱼而已鳟音慈损切今人谓之赤眼鳟石湖范至能桂海虞衡志曰嘉鱼状如小鲥鱼多脂味极腴美出梧州火山春末尤多彼人爲鲊以饷逺蜀道丙穴出嘉鱼火山之名疑与同意一説丙穴出达州明通县井峡中穴凡十产嘉鱼春社前鱼出秋社归穴达州即通川也集传云鲤质鳟鲫肌埤雅云鲤质鳟鳞陆似近是赤眼鳟者鳟似鲤而鳞细眼赤云
　　篧樔
　　篧字亦作籗食角切音浞　樔　汕樔也郑康成曰樔今之撩罟也樔音嘲撩音聊又音料
　　南山有台
　　台
　　台一名夫须夫音扶陆玑云夫须莎草也可以爲蓑笠禹治水称畚筑赋蓑蘧程土石夏时已有之春秋外传齐语曰首戴茅蒲身衣袯襫韦昭注袯襫蓑薜音百
　　莱【檍】
　　北山有莱传草也孔頴达以莱爲草之緫名非有别草名之爲莱如十月之交田卒污莱周礼莱五十畆皆非草名然诗人对南山有台言之台爲夫须草莱亦当是草名故刘芳义疏云莱藜也陆玑疏莱草名其叶可食兖州人蒸以爲茹谓之菜蒸山海经秦山有草名曰藜可以爲菹藜之茎叶皆似王刍　王刍尔雅释草菉王刍郭氏云菉蓐也今呼鸱脚莎王
　　刍即终朝采緑之緑古人用以染黄本草谓之荩草俗中呼淡竹叶者是也
　　檍　檍材可爲弓弩干于力切音忆
　　蓼萧
　　晋诅公子
　　晋献公卒国乱左传宣公二年初骊姬之乱诅无畜羣公子自是晋无公族
　　秦鍼惧选
　　左传昭公元年秦后子有宠于桓如二君于景其母曰弗去惧选癸卯鍼适晋其车千乘春秋书曰秦伯之弟鍼出奔晋罪秦伯也后子见赵孟赵孟曰吾子其曷归对曰鍼惧选于寡君是以在此将待嗣君晋封鍼于裴中曰裴君　选数也恐景公数其罪而加戮鍼音钳数上声
　　鞗革
　　毛传曰鞗辔也革辔首也冲冲垂饰貌孔疏曰释器云辔首谓之革郭氏曰辔靶也然则马辔所靶之外有余而垂者谓之革鞗皮爲之故云鞗革
　　和鸾
　　在轼曰和轼车中面前横木可慿者在镳曰鸾镳马勒傍鐡马口两旁者也周礼注曰和鸾皆以金爲铃升车则马动马动则鸾鸣鸾鸣则和应舒则不鸣疾则失音铃谓之鸾者象鸾鸟之音銮銮然
　　湛露
　　设烛【宗室路寝】
　　仪礼燕礼曰宵则庶子执烛于阼阶上司宫执烛于西阶上甸人执大烛于庭阍人爲大烛于门外宗室路寝　公羊传路寝者何正寝也何休注曰公之正居也路者大也寝者居也
　　朝正
　　左氏文公四年传卫寗武子来聘公与之宴爲赋湛露及彤弓不辞又不荅赋使行人私焉对曰臣以爲肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾玈音卢亦作卢黒也
　　过三爵【德将】
　　记玉藻曰君子之饮酒也【句】受一爵而色洒如也【句】二爵而言言斯【句】礼已三爵而由由【句】以退【句】洒如肃敬也言言和也油油悦敬也　左传宣公二年晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下晋侯晋灵公其右车右也
　　德将　书酒诰文王诰教小子德将无醉
　　不继以淫
　　左传庄公二十二年陈公子完奔齐爲工正饮桓公酒乐公曰以火继之辞曰臣卜其昼未卜其夜不敢君子曰酒以成礼不继以淫义也以君成礼弗纳于淫仁也











　　诗传旁通卷六
　　钦定四库全书
　　诗传旁通卷七　　　　　　元　梁益　撰小雅彤弓之什
　　彤弓
　　大饮宾曰飨
