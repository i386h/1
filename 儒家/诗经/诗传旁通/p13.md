<!-- { "loadSidebar": true } -->
　　家父作诵之诵歌诵也左传僖公二十八年聼舆人之诵注云歌诵也家家伯采邑后爲家父
　　正月
　　申包胥
　　史记伍子胥传吴兵入郢伍子胥求昭王不得掘楚平王墓出其尸鞭之三百申包胥使人谓子胥曰子之报讐其以甚乎吾闻之人众者胜天天定亦能胜人申包胥求救于秦立于秦庭昼夜哭七日七夜不絶声秦哀公怜之遣车五百乘救楚败吴于稷
　　子思卫侯【褒姒　云旋】
　　子思之言是孔丛子
　　褒姒见后白华
　　云旋陆农师曰云者象云气囬旋之形故释云爲旋
　　燕雀处堂
　　吴薛珝【诩】聘蜀汉后主还对吴景帝【孙休】曰入其朝不闻直言经其野民有菜色臣闻燕雀处堂子母相乐突决栋焚而怡然不知祸之将及其是之谓乎燕雀处屋两见吕氏春秋【阙】　览士容论一见赧王五十六年孔斌言其説皆相类
　　刚日
　　吉日戊刚日也曲礼外事以刚日内事以柔日甲丙戊庚壬刚乙丁己辛癸柔外事治兵内事冠昏祭祀

　　诗传旁通卷七
<经部,诗类,诗传旁通>
　　钦定四库全书
　　诗传旁通卷八　　　　　　元　梁益　撰小雅祈父之什【下】
　　十月之交
　　日食
　　春秋左氏传眧公七年四月朔日有食之晋平公曰诗所谓彼日而食于何不臧者何也士文伯对曰不善政之谓也国无政不用善则自取谪于日月之灾故政不可不慎也　春秋自隠公元年至哀公十四年二百四十二年之中日食凡三十有六　孔頴达诗正义曰日食者月食之也何休云不言月食者其形不可得而覩故疑言日有食之周天三百六十五度四分度之一日月皆右行于天一昼一夜日行一度月行十三度十九分度之七二十九日有余而月行天一周追及于日而与之会交会而日月同道则食月或在日道表或在日道里则不食矣又歴象为交食之法大率一百七十三日有竒为限然月先在里则依限而食者多若月在表则依限而食者少杜预见其参差乃云日月动物虽行度有大量不能不少有盈缩故有交会而不食者或有频交而食者此得之矣按朱子集传取孔疏说谓月二十九日有竒而一周天又逐及于日而与日会陈尚徳谓月二十七日有竒而周又二日有竒始与日会陈说在朱子语録后　欧阳文忠公诗本义曰日君道也月臣道也望而至于黄道是谓臣干君明则阳斯蚀之朔而至于黄道是谓臣壅君明则阳为之蚀十月之交于歴当食君子犹以为变诗人悼之然则古之太平日不食星不孛盖有之矣若过至未分月或变行以避之或五星潜在日下御侮以救之或渉交数浅或在阳歴阳盛隂微则不蚀或徳之休明而有小眚焉【眚生之上】则天为之隠虽交而不蚀四者皆徳之所由生也先儒又谓交而蚀阳微而隂乘之也交而不蚀阳盛而隂不能掩也此则系乎人事所感盖臣子背君父妾妇乘其夫小人陵君子夷狄侵中国所感如是则隂盛阳微而日为之食矣
　　日食分至说　左氏昭公二十一年秋七月壬午朔日有食之公问于梓慎曰是何物也祸福何为对曰二至二分日有食之不为灾日月之行也分同道也至相过也其他月则为灾阳不克也故常为水　朱子语録曰横渠说日月皆是左旋盖天行甚徤一日一夜周三百六十五度四分度之一又进过一度日行速徤次于天一日一夜周三百六十五度四分度之一正恰好被天进一度则日为退一度二日天进二度则日为退二度积至三百六十五日四分日之一则天所进过之度又恰周得本数而日所退之度亦恰退尽本数遂与天会而成一年是谓一年一周天月行迟一日一夜行三百六十五度四分度之一行不尽比天为退了十三度有竒至二十九日半强恰与天相值在恰好处是谓一月一周天进数为顺天而左退数为逆天而右歴家以进数难算只以退数算之故谓之右行且曰日行迟月行速朱子又曰歴家只算所退之度却云日行一度月行十三度有竒此乃截法故有日月五星右行之说其实非右行也横渠云天左旋处其中者顺之少迟则反右矣此说最好书疏玑衡礼疏星回于天汉志天体沈括浑天仪皆可参攷天左旋日月亦左旋恐人不晓所以诗传只载旧说
　　歴家月行速　陈【普】尚徳曰月行迟常以二十七日千十六分日之三百二十七而与天会二十九日九百四十分日之四百九十九而与日会一月一周天者以与日会言也其实二十七日有竒而周又二日有竒始与日会文公注十月之交以为月二十九日有竒而周天又逐及于日而与日会盖未详也　李迂仲曰唐志云十月之交以歴推之在幽王之六年时之艳妻即褒姒故定为幽王时
　　书疏玑衡
　　舜典在璿玑玉衡以齐七政孔頴达尚书正义曰在察也释诂文说文云璿美玉也玉是大名璿是玉之别称玑衡俱是玉饰但史之立文不可云玉玑玉衡一指玉体一指玉名犹左传云琼弁玉缨所以变其文孔安国传以璿言玉名故云美玉其实玉衡亦美玉也易贲卦象云观乎天文以察时变日月星宿运行于天是为天之文也玑衡者玑为转运衡为横箫运玑使动于下以衡望之是王者正天文之器汉世以来谓之浑天者是也马融云浑天仪可旋转故曰玑衡其横箫所以视星宿也以璿为玑以玉为衡盖贵天象也蔡邕云玉衡长八尺孔径一寸下端望之以视星辰盖悬玑以象天而以衡望之转玑窥衡以知星宿是其说也七政其政有七于玑衡察之必在天者知七政谓日月与五星也木曰嵗星火曰荧惑星土曰镇星金曰太白星水曰辰星易系辞云天垂象见吉凶圣人象之此日月五星有吉凶之象因其变动为占七者各有异政故为七政得失由政故称政也舜既受终乃察玑衡是舜察天文齐七政以审已之受襌当天心与否也马融云日月五星皆以璿玑玉衡度知其盈缩进退失政所在圣人谦让犹不自安视璿玑玉衡以验齐日月五星行度知其政是与否重审已之事也上天之体不可得知测天之事见于经者唯有此璿玑玉衡一事而已蔡邕天文志云言天体者有三家一曰周髀二曰宣夜三曰浑天宣夜絶无师说周髀术数具在其考验天象多所违失故史官不用惟浑天者近得其情今史所用候台铜仪则其法也虞喜云宣明也夜幽也幽明之数其术兼之故曰宣夜但絶无师说不知其状如何周髀之术以为天似覆盆盖以斗极为中中髙而四邉下日月旁行达之日近而见之为昼日逺而不见为夜浑天者以为地在其中天周其外日月初登于天后入于地昼则日在地上夜则日入地下王蕃浑天说曰天之形状似鸟卵天包地外犹卵之里黄圆如弹丸故曰浑天言其形体浑浑然也其术以为天半覆在地上半在地下其天居地上见者一百八十二半强地下亦然北极出地上三十六度南极入地下三十六度嵩高山正当天之中极南五十五度当嵩高之上又其南十二度为夏至之日道又其南二十四度为春秋分之日道又其南二十四度为冬至之日道南下去地三十一度而已是夏至日北去极六十七度春秋分去极九十一度冬至去极一百一十五度此其大率也其南北极持其两端其天与日月星宿斜而回转此必古有其法遭秦而灭扬子法言云或问浑天曰洛下闳营之鲜于妄人度之耿中丞象之防乎莫之能违也是扬雄之意以浑天而问之也闳与妄人武帝时人宣帝时司农中丞耿夀昌始铸铜为之象史官施用焉后汉张衡作灵宪以说其状蔡邕郑陆续吴时王藩晋世姜岌张衡又一人葛洪皆论浑天之义并以浑说为长江南宋元嘉年皮延宗又作是浑天论太史丞钱乐铸铜作浑天仪传于齐梁周平江陵迁其器于长安今在太史书矣衡长八尺圆周二丈五尺强转而望之有其法也
　　礼疏星回于天
　　月令季冬是月也日穷于次月穷于纪星回于天数将防终嵗且更始孔頴达礼记正义曰去年季冬日次于枵从此每月移次他辰至此月穷尽还次枵故云日穷于次去年季冬月与日相会于枵自此月与日相会于他辰至此月穷尽还复会于枵故云月穷于纪二十八宿随天而行每日虽周天一匝早晚不同至此月复于故处与去年季冬早晚相似故曰星回于天防近也以去年季冬去今年季冬三百五十四日未满三百五十六日未得正终唯近于终故云数将防终　防音祈又音机
　　汉志天体
　　西汉书天文志日有中道月有九行中道者黄道一曰光道光道北至东井去北极近南至牵牛去北极逺东至角西至娄去极中夏至至于东井北近极故晷短立八尺之表而晷景长尺五寸八分冬至至于牵牛北逺极故晷长立八尺之表而晷景长丈三尺一寸四分春秋分日至娄角去极中而晷中立八尺之表而晷景长七尺三寸六分此日去极逺近之差晷景长短之制也去极逺近难知要以晷景晷景者所以知日之南北也日阳也阳用事则日进而北昼进而长阳胜故为温暑隂用事则日进而南昼退而短隂胜故为凉寒也故日进为暑退为寒若日之南北失节晷过而长为常寒退而短为常燠此寒燠之表也月有九行者黒道二出黄道北赤道二出黄道南白道二出黄道西青道二出黄道东立春春分月东从青道立秋秋分西从白道立冬冬至北从黒道立夏夏至南从赤道凡君行急则日行疾君行缓则日行迟日行不可指而知也故以二至二分之星为候日东行星西转冬至昬奎八度中夏至氐十三度中春分柳一度中秋分牵牛三度七分中此其正行也日行疾则星西转疾事势然也故过中则疾君行急之感也不及中则迟君行缓之象也至月行则以晦朔决之日冬则南夏则北冬至于牵牛夏至于东井日之所行为中道月五星皆随之也
　　沈括浑天仪
　　梦溪沈括存中精天文学东坡亦敬为大儒浑天仪之说汉晋天文志孔頴达书疏大畧已尽之蔡仲黙书传谓宋朝为仪三重其在外者曰六合仪次其外者曰三辰仪最在内者曰四游仪四游者东西南北无不周徧也沈括曰旧法规环一面刻周天度一面加银丁盖以夜候天晦不可目察则以手切之也古人以璿饰玑疑亦为此蔡氏曰今太史局秘书省铜仪制极精致亦以铜丁为之
　　四分度之一【日之一】
　　陈寿翁曰四分度之一者周天全度外其零度有一度四分中之一分也以对周嵗全日外其零日亦有一日四分中之一分所谓四分日之一也夀翁名栎新安人为蔡氏书传纂疏
　　正阳之月
　　沈存中曰日食正阳之月先儒正谓四月非也正谓四月阳谓十月王厚斋曰子田诗说与存中同　集传中苏氏頴濵苏子由也
　　春秋必书
　　春秋时日食隠公一桓公二荘公四僖公三文公二宣公三成公二襄公九昭公七定公三凡三十有六已见卷首此复出之
　　董子
　　董子董仲舒广川人对汉武帝三策仕江都相
　　宰士
　　公羊传天王使宰咺来归惠公仲子之宰者何官也咺者何名也曷为以官氏宰士也何休注天子上士以名氏通中士以官録下士畧称人　咺吁阮切赗芳鳯切助丧之物车马曰
　　蔡仲为卿士
　　左传定公四年卫子鱼曰管蔡啓商惎间王室王于是乎杀管叔而蔡【放也】蔡叔以车七乘徒七十人【以车徒放之也】其子蔡仲改行帅徳周公举之以为已卿士见诸王而命之蔡　蔡放之蔡一作粲桑葛切音撒惎音忌谋也间音涧离也帅入声
　　膳夫
　　天官属掌王之食饮膳羞以养王及后世子
　　内史
