<!-- { "loadSidebar": true } -->
　　子路曰：“士不能勤苦，不能轻死亡，不能恬贫穷，而曰我能行义，吾不信也。昔者申包胥立于秦廷，七日七夜，哭不绝声，是以存楚。不能劝革，焉能行此？比干且死，而谏愈忠。伯夷叔齐饿于首阳，而志益彰。不轻无记名投票亡，焉能行此？曾子褐衣缊绪，未尝完也。粝米之食，未尝饱也。义不合，则辞上卿。不恬贫穷，焉能行此？夫士欲立身行道，无顾难易，然后能行之。欲行义白名，无顾利害，然后能行之。《诗》曰：“彼己之子，硕大且笃。”非良笃修身行之君子其执能与之哉？
　　
　　第二十六章
　　
　　子路与巫马期薪于韫丘之下。陈之富人有处师氏者，脂车百乘，觞于韫丘之上。子路与巫马期曰：“使子无忘子之所知，亦无进子之所能，得此富，终身无复见夫子，子为之乎？”巫马期喟然仰天而叹，闟然投鎌于地，曰：“吾尝闻之夫子：‘勇士不忘丧其元，志士仁人不忘在沟壑。’子不知予与？试予与？意者其志与？”子路心惭，负薪先归。孔子曰：“由来！何为偕出而先返也？”子路曰：“向也由与巫马期薪于韫丘之下，陈之富人有处师氏者，脂车百乘，觞于韫丘之上。由谓巫马期曰：‘使子无忘子之所知，亦无进子之所能，得此富，终身无复见夫子，子为之乎？’巫马期喟然仰天而叹，闟然投鎌于地，曰：‘吾尝闻之夫子，勇士不忘丧其元，志士仁人不忘在沟壑。子不知予与？试予与？意者其志与？’由也心惭，故先负薪归。”孔子援琴而弹。《诗》曰：“肃肃鸨羽，集于苞栩。王事靡盬，不能蓻稷黍。父母何怙？悠悠仓天，曷其有所！”予道不行邪？使汝愿者。
　　
　　第二十七章
　　
　　孔子曰：“士有五。有埶尊贵者，有家富厚者，有资勇悍者，有心智能者，不以爱民行义理，而反以暴敖凌物。家富厚者，不以振穷救不足，而反以侈靡无度。资勇悍者，不以卫上攻战，而反以侵陵私斗。心智能者，不以端计数，而反以事奸饰诈。貌美好者，不以统朝莅民，而反以蛊女从欲。此五者，所谓士失其美质者也。”《诗》曰：“温其如玉，在其板屋，乱我心曲。”
　　
　　第二十八章
　　
　　上之人所遇，容色为先，声音次之，事行为后。故望而知宜为人君者容也，近而可信者色也，发而安中者言也，久而可观者行也。故君子容色，天下仪象而望之，不假言而知宜为人君者。《诗》曰：“彦如渥沰。”其君也哉！
　　
　　第二十九章
　　
　　子夏读书已毕。夫子问曰：“尔亦可言于书矣。”子夏对曰：“书之于事也。昭昭乎若日月之光明，燎燎乎如星辰之错行，上有尧舜之道，下有三王之义，子弟所受于夫子者，志之于心不敢忘。虽居蓬户之中，弹琴以咏先生之风，有人亦乐之，无人亦乐之，亦可发愤忘食矣。《诗》曰：‘衡门之下，可以栖迟。泌之洋洋，可以疗饥。’”夫子造然变容曰：“嘻！吾子殆可以言书已矣。然子以见其表，未见其里。”彦渊曰：“其表已见，其里又何有哉？”孔子曰：“窥其门，不入其中，安知其奥藏之所在乎？然藏又非难也。丘尝悉心尽志，已入其中，前有高岸，后有深谷，泠泠然如此，既立而已矣。”
　　
　　第三十章
　　
　　传曰：国无道则飘风厉疾，暴雨折木，阴阳错气，夏寒冬温，春热秋荣，日月无光，星辰错行，民多疾病，国多不祥，羣生不寿，而五谷不登。当成周之时，阴阳调，寒暑平，羣生遂，万物宁。故曰：其风治，其乐连，其驱马舒，其民依依，其行迟迟，其意好好。《诗》曰：“匪风发兮，匪车揭兮，顾瞻周道，中心制（下加心）兮。”
　　
　　第三十一章
　　
　　夫治气养心之术，血气刚强则务之以调和，智虑潜深则一之以易谅，勇毅强果则辅之以道术，齐给便捷则安之以静退，卑摄贪利则抗之以高志，容众驽散则劫之以师友，怠慢摽弃，则慰之以祸灾。愿婉端悫则合之以礼乐。凡治气养心之术，莫径由礼，莫优得师，莫慎一好。好一则抟，抟则精，精则神，神则化。是以君子务结心乎一也。《诗》曰：“淑人君子，其仪一兮。其仪一兮，心如结兮。”
　　
　　第三十二章
　　
　　玉不琢，不成器。人不学，不成行。家有千金之玉，不知治，犹之贫也。良工宰之，则富及子孙。君子谋之，则为国用。故动则安百姓，议则延民命。《诗》曰：“淑人君子，正是国人。正是国人，胡不万年！”
　　
　　第三十三章
　　
　　嫁女之家，三夜不息烛，思相离也。取妇之家，三日不举乐，思嗣亲也。是故昏礼不贺，人之序也。三月而庙见，称来妇也。厥明见舅姑，舅姑降于西阶，妇降自阼阶，授之室也。孝子之情也。故礼者，因人情为文。《诗》曰：“亲结其褵，九十其仪。”言多仪也。
　　
　　第三十四章
　　
　　原天命，治心术，理好恶，适情性，而治道毕矣。原天命则不惑祸福，不惑祸福则动静循理矣。治心术则不妄喜怒。不妄喜怒则赏罚不阿矣。理好恶则不贪无用。不贪无用则不以物害性矣。适情性则欲不过节，欲不过节则养性知足矣。四者不求于外，不假于人，反诸己而存矣。夫人者说人者也，形而为仁义，动而为法则。《诗》曰：：“伐柯伐柯，其则不远。”
　　
　　
　　
　　
　　韩诗外传卷第三
　　
　　第一章
　　
　　传曰：昔者舜甑盆无膻，而下不以余获罪。饭乎土簋，啜乎土型，而工不以巧获罪。麑衣而执（下加皿）领，而女不以侈获罪。法下易由，事寡易为，而民不以政获罪。故大道多容，大德多下，圣人寡为，故用物常壮也。传曰：易简而天下之理得矣。忠易为礼，诚易为辞，贤人易为民，工巧易为材。《诗》曰：“岐有夷之行，子孙保之。”
　　
　　第二章
　　
　　有殷之时，谷生汤之廷，三日而大拱。汤问伊尹曰：“何物也？”对曰：“谷树也。”汤问：“何为而生于此？”伊尹曰：“谷之出泽野物也，今生天子之庭，殆不吉也。”汤曰：“奈何？”伊尹曰：“臣闻妖者祸之先，祥者福之先。见妖而为善，则祸不至，见祥而为不善，则福不臻。”汤乃斋戒静处，夙兴夜寐，吊死问疾，赦过赈穷，七日而谷亡。妖孽不见，国家其昌。《诗》曰：“畏天之威，于时保之。”
　　
　　第三章
　　
　　昔者周文王之时，莅国八年，夏六月，文王寝疾。五日而地动，东西南北不出国郊。有司皆曰：“臣闻地之动，为人主也。今者君王寝疾，五日而地动，四面不出国郊。羣臣皆恐，请移之。”文王曰：“奈何其移之也？”对曰：“兴事动众以增国城，其可以移之乎。”文王曰：“不可。夫天之见妖，是罚有罪也。我必有罪，故天以此罚我也。今又专动众以增国城，是重吾罪也。不可以移之。昌也请改行重善以移之，其可以免乎。”于是遂谨其礼袟、皮革，以交诸侯；饰其辞令币帛，以礼俊士；颁其爵列、等级、田畴，以赏羣臣。行此无几何而疾止。文王即位八年而地动，地动之后四十三年，凡莅国五十一年而终。此文王之所以践妖也。《诗》曰：“畏天之威，于时保之。”
　　
　　第四章
　　
　　王者之论德也，不尊无功，不官无德，不诛无罪，朝无幸位，民无幸生。故上贤使能而等级不踰，折暴禁悍而刑罚不过，百姓晓然皆知夫为善于家，取赏于朝也，为不善于幽而蒙刑于显也。《诗》曰：“明昭有周，式序在位。”
　　
　　第五章
　　
　　传曰：以从俗为善，以货财为宝，以养性为已至道，是民德也，未及于士也。行法而志坚，不以私欲害其所闻，是劲士也，未及于君子也。行法而志坚，好修其所闻以矫其情，言行多当，未安谕也，知虑多当，未周密也，上则能大其所隆也，下则开道不若己者，是笃厚君子，未及圣人也。若夫修百王之法，若别白黑，应当世之变，若数一二，行礼要节，若性四支，因化立功，若推四时，天下得序，羣物安居，是圣人也。《诗》曰：“明昭有周，式序在位。”
　　
　　第六章
　　
　　魏文侯欲置相，召李克问曰：“寡人欲置相，非翟黄则魏成子。愿卜之于先生。”李克避席而辞曰：“臣闻之：‘卑不谋尊疎不间亲。’臣外居者也，不敢当命。”文侯曰：“先生临事勿让。”李克曰：“夫观士也，居则视其所亲，富则视其所与，达则视其所举，穷则视其所不为，贫则视其所不取。此五者足以覌矣。”文侯曰：“请先生就舍，寡人之相定矣。”李克出遇翟黄，翟黄曰：“今日闻君召先生而卜相，果谁为之？”李克曰：“魏成子为之。”翟黄悖然作色曰：“吾何负于魏成子？西河之守，吾所进也。君以邺为忧，吾进西门豹。君欲伐中山，吾进乐羊。中山既拔，无守之者，吾进先生。君欲置太子傅，吾进赵苍唐。皆有成功就事。吾何负于魏成子？”克曰：“子之言克于子之君也，岂比周以求大官哉？君问置相非成则黄，二子如何？臣对曰：‘君不察故也。居则视其所亲，富则视其所与，达则视其所举，穷则视其所不为，贫则视其所不取。五者足以定矣，何待克哉！’以知魏成子为相也。且子焉得与魏成子比乎？魏成子食禄千钟，什一在内，九在外，以聘约天下之士。是以东得卜子夏、田子方、段干木。此三人君皆师友之。子之所进皆臣之，子焉得与魏成子比乎？”翟黄逡巡再拜曰：“鄙人固陋，失对于夫子。”“明昭有周，式序在位。”
　　
　　第七章
　　
　　成侯嗣公，聚敛计数之君也，未及取民也。子产取民者也，未及为政也。管仲为政者也，未及修礼也。故修礼者王，为政者强，取民者安，聚敛者亡。聚敛以招寇，积财以肥敌，危身亡国之道也，故明君不蹈也。将修礼以齐朝，正法以齐官，平政以齐下，然后节奏齐乎朝，法则度量正乎官，忠信爱利刑乎下。如是百姓爱之如父母，畏之如神明，是以德泽洋乎海内，福祉归乎王公。《诗》曰：“降福简简，威仪昄昄。”
　　
　　第八章
　　
　　楚庄王寝疾，卜之，曰“可为祟”。大夫曰：“请用牲。”庄王曰：“止。古者圣王之制，祭不过望。濉、漳、江、汉，楚之望也。寡人虽不德，河非所获罪也。”三日而疾有瘳。孔子闻之曰：“楚庄王之霸，其有方矣。制节守职，其霸不亦宜乎！”《诗》曰：“嗟嗟保介。”庄王之谓也。
　　
　　第九章
　　
