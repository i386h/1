<!-- { "loadSidebar": true } -->
　　宋万与庄公战，获乎庄公。庄公散舍诸宫中，数月，然后归之，反为大夫于宋。宋万与闵公博，妇人皆侧。万曰：“甚矣，鲁侯之淑，鲁侯之美也！天下诸侯宜为君者，惟鲁侯耳。”闵公矜此妇人，妬其言，顾曰：“尔虏，焉知鲁侯之美恶乎？”宋万怒，博闵公绝脰。仇牧闻君弒，趋而至，遇之于门，手剑而叱之。万臂摋仇牧，碎其首，齿着乎门阖。仇牧可谓不畏强御矣。《诗》曰：“惟仲山甫，柔亦不茹，刚亦不吐。”
　　
　　第七章
　　
　　可于君，不可于父，孝子弗为也。可于父，不可于君，君子亦弗为也。故君不可夺，亲亦不可夺也。《诗》曰：“恺悌君子，四方为则。”
　　
　　第八章
　　
　　黄帝既位，施惠承天，一道修德，惟仁是行，宇内和平，未见凤凰，惟思其象。夙寝晨兴，乃召天老而问之曰：“凤象何如？”天老对曰：“夫凤之象，鸿前而麟后，蛇颈而鱼尾，龙文而龟身，燕颔而鸡啄，戴德负仁，抱中挟义。小音金，大音鼓。延颈奋翼，五彩备明。举动八风，气应时雨。食有质，饮有仪。往即文始，来既嘉成。惟鳯为能通天祉，应地灵，律五音，览九德。天下有道，得鳯象之一，则鳯过。得鳯象之二，四鳯翔之。得鳯象之三，则鳯集之。得鳯象之四，则鳯春秋下之。得鳯祝愿之五，则鳯没身居之。”黄帝曰：“于戏，允哉！朕何敢与焉！”戴黄冕，致斋于中宫。鳯乃蔽日而至。黄帝降于东阶，西面，再拜稽首曰：“皇天降祉，敢不承命！”鳯乃止帝东园，集帝梧桐，食帝竹实，没身不去。《诗》曰：“凤凰于飞，翙翙其羽，亦集爰止。”
　　
　　第九章
　　
　　魏文侯有子曰击，次曰诉，诉少而立之以为嗣。封击于中山，三年莫往来。其傅赵苍唐谏曰：“父忘子，不不可忘父。何不遣使乎？”击曰：“愿之，而未有所使也。”苍唐曰：“臣请使。”击曰：“诺。”于是乃问君之所好与所嗜。曰：“君北犬，嗜晨鴈。”遂求北犬晨鴈赍行。苍唐至，曰：“北蕃中山之君，有北犬晨鴈，使苍唐再拜献之。”文侯曰：“嘻！击知吾好北犬，嗜晨鴈也。”则见使者。文侯曰：“击无恙乎？”苍唐唯唯而不对。三问而三不对。文侯曰：“不对何也？”苍唐曰：“臣闻诸侯不名君。既已赐弊邑，使得小国侯，君问以名，不敢对也。”文侯曰：“中山之君无恙乎？”苍唐曰：“今者臣之来，拜送于郊。”文侯曰：“中山之君长短若何矣？”苍唐曰：“问诸侯，比诸侯。诸侯之朝，则侧者皆人臣，无所比之。然则所赐衣裘几能胜之矣。”文侯曰：“中山之君亦何好乎？”对曰：“好《诗》。”文侯曰：“于《诗》何好？”曰：“好《黍离》与《晨风》。”文侯曰：“《黍离》何哉？”对曰：“彼黍离离，彼稷之苗。行迈靡靡，中心摇摇。知我者谓我心忧，不知我者谓我何求。悠悠苍天，此何人哉！”文侯曰：“怨乎？”曰：“非敢怨也，时思也。”文侯曰：“《晨风》谓何？”对曰：“‘鹬彼晨风，鬰彼北林。未见君子，忧心钦钦。如何如何，忘我实多。’此自以忘我者也。”于是文侯大悦，曰：“欲知其子亲其母，欲知其人视其友，欲知其君视其所使。中山君不贤恶能得贤？”遂废太子诉，召中山君以为嗣。《诗》曰：“凤凰于飞，翙翙其羽，亦集爰止。蔼蔼王多吉士，惟君子使，媚于天子。”君子曰：“夫使非直敝车罢马而已，亦将喻诚信，通气志，明好恶，然后可使也。”
　　
　　第十章
　　
　　子贱治单父，其民附。孔子曰：“告丘之所以治之者。”对曰：“不齐时发仓廪，振困穷，补不足。”孔子曰：“是小人附耳，未也。”对曰：“赏有能，招贤才，退不肖。”孔子曰：“是士附耳，未也。”对曰：“所父事者三人，所兄事者五人，所友者十有二人，所师者一人。”孔子曰：“所父事者三人，足以教孝矣。所兄事者五人，足以教弟矣。所友者十有二人，足以祛壅蔽矣。所师者一人，足以虑无失策，举无败功矣。昔者尧舜清微其身，以听观天下，务来贤人。夫举贤者，百福之宗也，而神明之主也。惜乎不齐之所为者小也。为之大功，乃与尧舜参矣。”《诗》曰：“恺悌君子，民之父母。”子贱其似之矣。
　　
　　第十一章
　　
　　度地图居以立国，崇摁溥利以怀众，明好恶以正法度，学校庠序以立教，事老养孤以化民，升贤赏功以观善，惩奸绌失以丑恶，讲御习射以防患，禁奸止邪以除害，接贤连友以广智，宗亲族附以益强。《诗》曰：“恺悌君子。”
　　
　　第十二章
　　
　　齐景公使使于楚，楚王与之上九重之台，顾使者曰：“齐亦有台若此者乎？”使者曰：“吾君有治位之堂，土阶三等，茅茨不翦，采掾不斵，犹以谓为之者劳，居之者泰。吾君恶有台若此者乎？”于是楚王盖悒如也。使者不可谓不辱君命，其能专对矣。
　　
　　第十三章
　　
　　传曰：予小子使尔继邵公之后。受命者必以其祖命之。孔子为鲁司寇，命之曰：“宋公子弗甫何孙，鲁孔丘，命尔为司寇。”孔子曰：“弗甫敦及厥辟将不堪。”公曰：“不妄。”传曰：诸侯之有德，天子锡之。一锡车马，再锡衣服，三锡虎贲，四锡乐器，五锡纳陛，六锡朱户，七锡弓矢，八锡鈇钺，九锡秬鬯，谓之“九锡”也。《诗》曰：“厘尔圭瓒，秬鬯一卣。”
　　
　　第十四章
　　
　　齐景公谓子贡曰：“先生何师？”对曰：“鲁仲尼。”曰：“仲尼贤乎？”曰：“圣人也，岂直贤哉！”景公嘻然而笑曰：“其圣何如？”子贡曰：“不知也。”景公悖然作色。曰：“始言圣人，今言不知，何也？”子贡曰：“臣终身戴天，不知天之高也。终身践地，不知地之厚也。若臣之事仲尼，譬犹渴操壶杓，就江海而饮之，腹满而去，又安知江海之深乎？”景公曰：“先生之誉，得无太甚乎？”子贡曰：“臣赐何敢甚言，尚虑不及耳。臣誉仲尼，譬犹两手捧土而附泰山，其无益亦明矣。使臣不誉仲尼，譬犹两手杷泰山，无损亦明矣。”景公曰：“善！岂其然？善！岂其然？”《诗》曰：“民民翼翼，不测不克。”
　　
　　第十五章
　　
　　一谷不升谓之兼（左加食），三谷不升谓之馑，四谷不升谓之荒，五谷不升谓之大侵。大侵之礼，君食不兼味，台榭不饰，道路不除，百官补而不制，鬼神祷而不祠，此大侵之礼也。《诗》曰：“我居御卒荒。”此之谓也。
　　
　　第十六章
　　
　　古者天子为诸侯受封，谓之采地。百里诸侯以三十里，七十里诸侯以二十里，五十里诸侯以十五里。其采地不绌，使子孙贤者守其地，世世以祠其始受封之君。《书》曰：“兹予大享于先王，尔祖其从与享之。”
　　
　　第十七章
　　
　　梁山崩，晋君召大夫伯宗。道逢辇者，以其辇服其道。伯宗使其右下，欲鞭之。辇者曰：“君趋道岂不远矣，不如捷而行。”伯宗喜，问其居。曰：“绛人也。”伯宗曰：“子亦有闻乎？”曰：“梁山崩，壅河，顾三日不流，是以召子。”伯宗曰：“如之何？”曰：“天有山，天崩之。天有河，天壅之。伯宗将如之何？”伯宗私问之。曰：“君其率羣臣素服而哭之，既而祠焉，河斯流矣。”伯宗问其姓名，弗告。伯宗到，君问伯宗。以其言对。于是君素服率羣臣而只有之，既而祠焉，河斯流矣。君问伯宗何以知之，伯宗不言受辇者，诈以自知。孔子闻之曰：“伯宗其无后。攘人之善。”《诗》曰：“天降丧乱，灭我立王。”又曰：“畏天之威，于时保之。”
　　
　　第十八章
　　
　　晋平公使范昭观齐国之政。景公锡之宴。晏子在前，范昭趋曰：“愿君之倅樽以为寿。”景公顾左右曰：“酌寡人樽献之客。”范昭已饮，晏子曰：“彻去樽。”范昭不说，起舞，顾太师曰：“子为我奏成周之乐，吾为子舞之。”太师对曰：“盲臣不习。”范昭起出门。景公谓晏子曰：“夫晋，天下大国也，使范昭来观齐国之政，今子怒大国之使者，将奈何？”晏子曰：“范昭之为人也，非陋而不知礼也，是欲试吾君臣，婴故不从。”于是景公召太师而问之曰：“范昭使子奏成周之乐，何故不调？”对如晏子。于是范昭归报平公曰：”齐未可并也。吾试其君，晏子知之。吾犯其乐，太师知之。”孔子闻之曰：“善乎晏子，不出俎豆之间，折冲千里之外。”《诗》曰：“实右序有周，薄言振之，莫不震叠。”
　　
　　第十九章
　　
　　三公者何？曰司马，司空，司徒也。司马主天，司空主土，司徒主人。故阴阳不知，四时不节，星辰失度，灾变非常，则责司马。山陵崩竭，川谷不流，五谷不植，草木不茂，则责之司空。君臣不正，人道不和，国多盗贼，下怨其上，则责之司徒。故三公典其职，忧其分，举其辩，明其德，此三公之任也。《诗》曰：“济济多士，文王以宁。”又曰：“明阳有周，式序在位。”
　　
　　第二十章
　　
　　夫观君之治也，温良而和，宽容而爱，刑清而省，喜赏而恶罚。移风崇教，生而不杀，布惠施时空，仁不偏与。不夺民力，役不踰时，百姓得耕，家有收聚，民无冻馁，食无腐败。士不造无用，雕文不粥于肆。斧斤以时入山林。国无佚士，皆用于世。黎庶欢乐衍盈，方外远人归义，重译执贽，故得风雨不烈。《小雅》曰：“有弇凄凄，兴云祁祁。”以是知太平无飘风景雨明矣。
　　
　　第二十一章
　　
　　昨日何生？今日何成？必念归厚，必念治生。日慎一日，远如金城。《诗》曰：“我日斯迈，而月斯征。夙兴夜寐，无忝尔所生。”
　　
　　第二十二章
　　
　　官怠于有成，病加于小愈，祸生于懈惰，孝衰于妻子。察此四者，慎终如始。《易》曰：“小狐汔济，濡其尾。”《诗》曰：“靡不有初，鲜克有终。”
　　
　　第二十三章
　　
　　孔子燕居，子贡摄齐而前曰：“弟子事夫子有年矣，手竭而智罢，倦于学问，不能进，请一休焉。”孔子曰：“赐也欲焉休乎？”曰：“赐欲休于事君。”孔子曰：“《诗》云：‘夙夜匪懈，以事一人。’为之若此其不易也，若之何其休也！”曰：“赐欲休于事父母。”孔子曰：“《诗》云：‘孝子不匮，永锡尔类。’为之若此其不易也，如之何其休也！”曰：“赐欲休于事兄弟。”孔子曰：“《诗》云：‘妻子好合，如鼓瑟琴。兄弟既翕，和乐且耽。’为之若此其不易也，如之何其休也！”
　　
　　第二十四章
　　
