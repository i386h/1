<!-- { "loadSidebar": true } -->
　　齐有隐士东郭先生梁石君。当曹相国为齐相也，客谓匮生曰：“夫东郭先生梁石君，世之贤士也。隐于深山，终不诎身下志以求仕者也。吾闻先生得谒曹相国，愿先生为之先。臣里妇与里母相善。妇见疑盗肉，其姑去之，恨而告于里母，里母曰：‘安行。今令姑呼汝。’即束蕴请火去妇之家，曰：‘吾犬争肉相杀，请火治之。’姑乃直使人追去妇还之。故里母非谈说之士，束蕴请火，非还妇之道也，然物有所感，事有适可。何不为之先？”匮生曰：“愚恐不及。然请尽力为东郭先生梁石君束蕴请火。”于是乃见曹相国曰：“臣之里有夫死三日而嫁者，有终身不嫁者。则自为娶，将何娶焉？”相国曰：“吾亦娶其终身不嫁者耳。”匮生曰：“齐有隐士东郭先生梁石君，世之贤士也。隐于深山，终不诎身下志以求仕。相国娶妇，欲娶其不嫁者，取臣独不取其不仕之臣耶？”于是曹相国因匮生帛安车迎东郭先生梁石君，厚客之。《诗》曰：“既见君子，我心则降。”
　　
　　第四章
　　
　　孔子曰：“昔者周公事文王，行无专制，事无由己，身若不胜衣，言若不出口，有奉持于前，洞洞焉若将失之，可谓能子矣。武王崩，成王幼，周公承文武之业，履天子之位，听天下之政，征夷狄之乱，诛管蔡之罪，抱成王而朝诸侯，诛赏制断，无所顾问，威动天地，振恐海内，可谓能武矣。成王壮，周公致政，北面而事之，请然后行，无伐矜之也，可谓能臣矣。故一人之身，能三变者，所以应时也。”《诗》曰：“左之左之，君子宜之，右之右之，君子有之。”
　　
　　第五章
　　
　　传曰：鸟之美羽勾喙者，鸟畏之。鱼之侈口垂腴者，鱼畏之。人之利口赡辞者，人畏之。是以君子避三端：避文士笔端，避武士之锋端，避辩士之舌端。《诗》曰：“我友敬矣！谗言其兴。”
　　
　　第六章
　　
　　孔子困于孙蔡之间，即三经之席，七日不食藜羹不糁，弟子有饥色，读《诗》《书》习礼乐不休。子路进谏曰：“为善者，天报之以福。为不善者，天报之以祸。今夫子积德累仁，为善久矣。意者尚有遗行乎，奚居之隐也？”孔子曰：“由来！汝小人也，未讲于论也。居吾语汝。子以知者为无罪乎，则王子比干何为刳心而死？子以义者为听乎，则伍子胥何为抉目而悬吴东门？子以廉者为用乎，则伯夷叔齐何为饿于首阳之山？子以忠者为用乎，则鲍叔何为而不用，叶公子高终身不仕，鲍焦抱木而立，子推登山而燔？故君博学深谋，不遇时者众矣。岂独入哉？贤不肖者材也。遇者时也。今无有时，贤安所用哉？故虞舜耕于历山之阳，立为天子，其遇尧也。传说负土而版筑，以为大夫，其遇武丁也。伊尹故有莘氏僮也，负鼎操俎调五味，而立为相，其遇汤也。吕望行年五十，卖食棘津，年七十屠于朝歌，九十乃为天子师，则遇文王也。管夷吾束缚自槛车，以为仲父，则遇齐桓公也。百里奚自卖五羊之皮，为秦伯牧牛，举为大夫，则遇缪公也。虞丘名闻于天下，以为令尹，让于孙叔敖，则遇楚庄王也。伍子胥前功多，后戮死，非知有盛衰也，前遇阖闾，后遇夫差也。夫骥罢盐车，此非无形容也，莫知之也。使骥不得伯乐，安得千里之足？造父亦无千里之手矣。夫兰茝身于茂林之中，深山之间，不为人莫见之故不苍。夫学者非为通也。为穷而不困，忧而志不衰，先知祸福之终始，而心无惑焉。故圣人隐居深念，独闻独见。夫舜亦贤圣矣，南面而治天下，惟其遇尧也。使舜居桀纣之世，能自免于刑戮之中，则为善矣，亦何位之有？桀杀关龙逢，纣杀王子比干，当此之时，岂关龙逢无知，而王子比干不慧乎哉？此皆不遇时也。故君子务学，修身端行而须其时者也。子无惑焉。”《诗》曰：“鹤鸣九皋，声闻于天。”
　　
　　第七章
　　
　　曾子曰：“往而不可还者亲也。至而不可加者年也。是故孝子欲养，而亲不待也。木欲直，而时不待也。是故椎牛而祭墓，不如鸡豚逮亲存也。故吾尝仕为吏，禄不过钟釜，尚犹欣欣而喜者，非以为多也，乐其逮亲也。既没之后，吾尝南游于楚，得尊官焉，堂高九仞，转毂百乘，犹北乡而泣涕者，非为贱也，悲不逮吾亲也。故家贫亲老不择官而仕。若夫信其志，约其亲者，非孝也。《诗》曰：“有母之尸雍。”
　　
　　第八章
　　
　　赵简子有臣曰周舍，立于门下三日三夜。简子使人问之，曰：“子欲见寡人何事？”周舍对曰：“愿为谔谔之臣，墨笔操牍，从君之后，司君之过而书之，日有记也，月有成也，岁有效也。”简子居则与之居，出则与之出。居无几何，而周舍死。简子如丧子。后与诸大夫饮于洪波之台，酒酣，简子涕泣。诸大夫皆出走，曰：“臣有罪而不自知也。”简子曰：“大夫皆无罪。昔者吾友周舍有言，曰：‘千羊之皮不若一狐之腋，众人之唯唯不若直士之谔谔。昔者商纣默默而亡，武王谔谔而昌。’今自周舍之死，吾未尝闻吾过也。吾亡无日矣。是以寡人泣也。”
　　
　　第九章
　　
　　传曰：齐景公问晏子：“为国何患？”晏子对曰：“患夫社鼠。”景公曰：“何谓社鼠？”晏子曰：“社鼠出窃于外，入托于社，灌之恐坏墙，熏之恐烧木。此鼠之患。今君之左右，出则君以要利，入则托君，不罪乎乱法，君又并覆而有之。此社鼠之患也。”景公曰：“呜呼，岂其然！”“人有市酒而甚美者，置表甚长，然至酸而不售。问里人其故。里人曰：‘公之狗甚猛，而人有持器而欲往者，狗辄而啮之，是以酒酸不售也。’士欲白万乘之主，用事者迎而啮之，亦国之恶狗也。左右者为社鼠，用事者为恶狗，此为国之大患也。”《诗》曰：“瞻彼中林，侯薪侯蒸。”言朝廷皆小人也。
　　
　　第十章
　　
　　昔者司城子罕相宋，谓宋君曰：“夫国家之安危，百姓之治乱，在君之行赏罚。夫爵赏赐与，人之所好也，君自行之。杀戮刑罚，民之所恶也，臣请当之。”君曰：“善。寡人当其美，子受其恶，寡人自知不为诸侯笑矣。”国人知杀戮之刑专在子罕也，大臣亲之，百姓畏之。居不期年，子罕遂劫宋君而夺其政。故老子曰：“鱼不可脱于渊，国之利器不可以示人。”《诗》曰：“胡为我作，不即我谋？”
　　
　　第十一章
　　
　　卫懿公之时，有臣曰弘演者，受命而使。未食，而狄人攻卫。于是懿公欲兴师迎之。其民皆曰：“君之所贵而有禄位者，鹤也。所爱者，宫人也。亦使鹤与宫人战。余安能战！”遂溃而皆去。狄人至，攻懿公于荧泽，杀之。尽食其肉，独舍其肝。弘演至，报使于肝。辞毕，呼天而号。哀止，曰：“若臣者，独死可耳。”于是遂自刳，出腹实，内懿公之肝，乃死。桓公闻之，曰：“卫之亡也，以无道也。今有臣若此，不可不存。”于是复立卫于楚丘。如弘演，可谓忠士矣。杀身以捷其君，非徒捷其君，又令卫之宗复立，祭祀不绝，可谓有大功矣。《诗》曰：“四方有羡，我独居忧。民莫不谷，我独不敢休。”
　　
　　第十二章
　　
　　孙叔敖遇狐丘丈人。狐丘丈人曰：“仆闻之，有三利必有三患，子知之乎？”孙叔敖蹵然易容曰：“小子不敏，何足以知之。敢问何谓三利？何谓三患？”狐丘丈人曰：“夫爵高者，人妬之。官大者，主恶之。禄厚者，怨归之。此之谓也。”孙叔敖曰：“不然。吾爵益高，吾志益下。吾官益大，吾心益小。吾禄益厚，吾施益博。可以免于患乎？”狐丘丈人曰：“善哉言乎！尧舜其犹病诸。”《诗》曰：“温温恭人，如集于木。惴惴小心，如临于谷。”
　　
　　第十三章
　　
　　孔子曰：“明王有三惧。一曰处尊位而恐不闻其过，二曰得志而恐骄，三曰闻天下之至道而恐不能行。昔者越王勾践与吴战，大败之，兼有南夷。当是之时，君南面而立，近臣三，远臣五，令诸大夫曰：‘闻过而不以告我者为上戮。’此处尊位而恐不闻其过也。昔者晋文公与楚战，大胜之，烧其军，火三日不息。文公退而有忧色。侍者曰：‘君大胜楚而有忧色，何也？’文公曰：‘吾闻能以战胜而安者惟圣人。若夫诈胜之徒，未尝不危，吾是以忧也。’此得志而恐骄也。昔者齐桓公得管仲隰朋，辩其言，说其义，正月之朝，令具太牢，进之先祖。桓公西面而立，管仲隰朋东面而立。桓公曰：‘吾得二子也，吾目加明，吾耳加聪。不敢独擅，进之先祖。’此闻天下之至道而恐不能行者也。由桓公、晋文、越王、勾践观之，三惧者，明君之务也。”《诗》曰：“温温恭人，如集于木。惴惴小心，如临于谷。战战兢兢，如履薄冰。”此言文王居人上也。
　　
　　第十四章
　　
　　楚庄王赐其羣臣酒。日暮酒酣，左右皆醉。殿上烛灭，有牵王后衣者。后扢冠缨而绝之，言于王曰：“今烛灭，有牵妾衣者，妾扢其缨而绝之。愿趣火视绝缨者。”王曰：“止！”立出令曰：“与寡人饮，不绝缨者，不为乐也。”于是冠缨无完者，不知王后所绝冠缨者谁。于是王遂与羣臣欢饮，乃罢。后吴兴师攻楚，有人常为应行合战者，五陷阵却敌，遂取大军之首而献之。王怪而问之曰：“寡人未尝有异于子，子何为于寡人厚也？”对曰：“臣先殿上绝缨者也。当时宜以肝胆涂地。负日久矣，未有所效。今幸得用于臣之义，尚可为王破吴而强楚。”《诗》曰：“有漼者渊，雚苇渒渒。”言大者无不容也。
　　
　　第十五章
　　
　　传曰：伯奇孝而弃于亲。隐公慈而杀于弟。叔武贤而杀于兄。比干忠而诛于君。《诗》曰：“子慎无辜。”
　　
　　第十六章
　　
　　纣杀王子比干，箕子被髪佯狂。陈灵公杀泄冶，邓元去陈以族从。自此之后，殷并于周，陈亡于楚，以其杀比干、泄冶，而失箕子、邓元也。燕昭王得郭隗而邹衍乐毅以齐魏至。于是兴兵而攻齐，栖闵王于莒。燕度地计众，不与齐均也。然所以信意至于此者，由得士也。故无常安之国，无恒治之民，得贤者昌，失贤者亡，自古及今，未有不然者也。明镜者，所以照形也。修往古者，所以知今也，知恶往古之所以危亡，而不务袭蹈其所以安存，则未有以异乎却走而求逮前人也。太公知之，故举微子之后而封比干之墓。夫圣人之于贤者之后，尚如是其厚也，而况当世之存者乎？《诗》曰：“昊天太怃，予慎无辜。”
　　
　　第十七章
　　
