<!-- { "loadSidebar": true } -->
　　齐景公纵酒，醉而解衣冠，鼓琴以自乐。顾左右曰：“仁人亦乐此乎？”左右曰：“仁人耳目犹人，何为不乐乎！”景公曰：“驾车以迎晏子。”晏子闻廿，朝服而至。景公曰：“今者寡人此乐，顾与大夫同之。请去礼。”晏子曰：“君言过矣。自齐国五尺已上，力皆能胜婴与君，所以不敢乱者，畏礼也。故自天子无礼则无以守社稷，诸侯无礼则无以守其国。为人上无礼则无以使其下，为人下无礼则无以事其上。大夫无礼则无以治其家，兄弟无礼则不同居。人而无礼，不若遄死。”景公色媿，离席而谢曰：“寡人不仁，无良左右，淫湎寡人，以至于此。请杀左右以补其过。”晏子曰：“左右无过。君好礼，则有礼者至，无礼者去。君恶礼，则无礼者至，有礼者去。左右何罪乎？”景公曰：“善哉！”乃更衣而坐，觞酒三行。晏子辞去。景公拜送。《诗》曰：“人而无礼，胡不遄死！”
　　
　　第九章
　　
　　传曰：堂衣若扣孔子之门曰：“丘在乎？丘在乎？”子贡应之曰：“君子尊贤而容众，嘉善而矜不能，亲内及外，己所不欲，勿施于人。子何言吾师之名为？”堂衣若曰：“子何少言之绞！”子贡曰：“大车不绞则不成其任，琴瑟不绞则不成其音。子之言绞，是以绞之也。”堂衣若曰：“吾始以鸿之力，今徒翼耳。”子贡曰：“非鸿之力，安能举其翼？”《诗》曰：“如切如瑳，如错如磨。”
　　
　　第十章
　　
　　齐景公出弋昭华之池，使颜斵聚主鸟而亡之。景公怒而欲杀之。晏子曰：“夫斵聚有死罪四，请数而诛之。”景公曰：“诺。”晏子曰：“斵聚！汝为吾君主鸟而亡之，使吾君以鸟之故而杀人，是罪二也。使四国诸侯闻之，以吾君重鸟而轻士，是罪三也。天子闻之，必将贬绌吾君，危其社稷，绝其宗庙，是罪四也。此四罪者，故当杀无赦，臣请加诛焉。”景公曰：“止1此吾过矣。愿夫子为寡人敬谢焉。”《诗》曰：“邦之司直。”
　　
　　第十一章
　　
　　魏文侯问于解狐曰：“寡人将立西河之守，谁可用者？”解狐对曰：“荆伯柳者贤人，殆可。”文侯曰：“是非子之雠也？”对曰：“君问可，非问雠也。”于是将以荆伯柳为西河守。荆伯柳问左右：“谁言我于吾君？”左右皆曰：“解狐。”荆伯柳往见解狐而谢之曰：“子乃宽臣之过也，言于。谨再拜谢。”解狐曰：“言子者公也，怨子者私也。公事已行，怨子如故。”张弓射之，走十步而没，可谓勇矣。《诗》曰：“邦之司直。”
　　
　　第十二章
　　
　　楚有善相人者，所言无遗策，闻于国中。庄王召见而问焉。对曰：“臣非能相人也，能相人之友者也。观布衣者，其友皆孝弟，笃谨畏令，如此者家必日益，而身日安，此所谓吉人者也。观事君者，其友皆诚信，有行好善，如此者措事日益，官职日进，此所谓吉臣者也。观人主也，朝臣多贤，左右多忠，主有失，皆敢交争正谏，如此者国日安，主日尊，名声日显，此所谓吉主者也。臣非能相人也，能观人之友者也。”王曰：“善！”其所以任贤使能而霸天下者，殆遇之于是也。《诗》曰：“彼己之子，邦之彦兮。”
　　
　　第十三章
　　
　　孔子出游少源之野，有妇人中泽而哭，其音甚哀。孔子怪之，使弟子问焉，曰：“夫人何哭之哀？”妇人曰：“在亡吾蓍簪，吾是以哀也。”弟子曰：“刈蓍薪而亡蓍簪，有何悲焉？”妇人曰：“非伤亡簪也，吾所以悲者，盖不忘故也。”《诗》曰：“代马依北风，飞鸟扬故巢。”皆不忘故之谓也。。
　　
　　第十四章
　　
　　传曰：君子之闻道，入之于耳，藏之于心，察之以仁，守之以信，行之以义，出之以逊，故人无不虚心而听也。小人之闻道，入之于耳，出之于口，茍言而已，譬如饱食而呕之，其不惟肌肤无益，而于志亦戾矣。《诗》曰：“胡能有定。”
　　
　　第十五章
　　
　　孔子与子路子贡颜渊游于戎山之上，孔子喟然叹曰：“二三子者各言尔志，予将贤焉。由尔何如？”曰：“得白羽如月，赤羽如日，击钟鼓者，上闻于天，旌旗翩飜，下蟠于地，惟由为能。”孔子曰：“勇士哉！赐尔何如？”对曰：“得素衣缟冠，使于两国之间，不持尺寸之兵，升斗之粮，使两国相亲如兄弟。”孔子曰：“辩士哉！回尔何如？”对曰：“鲍鱼不与兰茝同笥而藏，桀纣不与尧舜同时而治。二子已言，回何言哉？”孔子曰：“回有鄙之心。”颜渊曰：“愿得明王圣主为之相，使城郭不治，沟池不凿，阴阳和调，家给人足，铸库兵以为农器。”孔子曰：“大士哉！由来，区区治何攻？赐来，便便治何使？愿得衣冠为子宰焉。”
　　
　　第十六章
　　
　　贤士不以耻食，不以辱得。《老子》曰：“名与身孰亲？身与货孰多？得与亡孰病？是故甚爱必大费，多藏必厚亡。知足不辱，知止不殆，可以长久。大成若缺，其用不敝。大盈若冲，其用不穷。大直若诎，大辩若讷，大巧若拙，其用不屈。罪莫大于多欲，祸莫大于不知足，咎莫憯于欲得。故知足之足常足矣。”
　　
　　第十七章
　　
　　孟子妻独居，踞。孟子入户视之，白其母曰：“妇无礼，请去之。”母曰：“何也？”曰：“踞。”其母曰：“何知之？”孟子曰：“我亲见之。”母曰：“乃海无礼也，非妇无礼。《礼》不云乎：‘将入门，问孰存。将上堂，声必扬。将入户，视必下。’不掩人不备也。今治往燕私之处，入户不有声，令人居而视之，是汝之无礼也，非妇无礼也。”于是孟子自责，不敢去妇。《诗》曰：“采葑采菲，无以下礼。”
　　
　　第十八章
　　
　　孔子出卫之东门，逆姑布子卿，曰：“二三子使东避。有人将来，必相我者也。志之。”姑布子卿亦曰：“二三子引车避。有圣人将来。”孔子下步，姑步子卿迎而视之五十步，从而望之五十步，子贡曰：“是何为者也？”子贡曰：“赐之师也，所谓鲁孔丘也。”姑布子卿曰：“是鲁孔丘欤？吾固闻之。”子贡曰：“赐之师何如？”姑布子卿曰：“得尧之颡，舜之目，禹之颈，皋陶之喙。从前视之，盎盎乎似有土者。从后视之，高肩循固得之转广一尺四寸，此惟不及四圣者也。”子贡吁然。姑布子卿曰：“子何患焉？污面而不恶，葭喙而不藉，远而望之，羸丧家之狗。子何患焉？”子贡以告孔子。孔子无所辞，独辞丧家之狗耳，曰：“丘何敢乎？”子贡曰：“污面而不恶，葭喙而不藉，赐以知之矣。不知丧家狗，是何足辞也？”子曰：“赐，汝独不见夫丧家之狗欤？既敛而椁，布席而祭。顾望无人，意欲施之。上无明王，下无贤方伯，王道衰，政教失，强陵弱，众暴寡，百姓纵心，莫之纲纪。是人固以丘为欲当之者也。丘何敢乎！”
　　
　　第十九章
　　
　　修身不可不慎也。嗜欲侈则行亏，谗毁行则害成。患生于忿怒，祸起于纤微。污辱难湔洒，败失不复追。不深念远虑，后悔何益？徼幸者，伐性之斧也。嗜欲者，逐祸之马也。谩诞者，趋祸之路也。毁于人者，困穷之舍也。是故君子去徼幸，节嗜欲，务忠信，无毁于一人，则名声常存，称为君子矣。《诗》曰：“何其处也，必有兴也。”
　　
　　第二十章
　　
　　君子之居也，绥如安裘，晏如覆杅。天下有道，则诸侯畏之。天下无道，则庶人易之。非独今日，自古亦然。昔者范蠡行游，与齐屠地居，仁义沉浮，汤汤慨慨，天地同忧。故君子居之，安得自若。《诗》曰：“心之忧矣，其谁知之！”
　　
　　第二十一章
　　
　　田子方之魏，魏太子从车百乘而迎之郊。太子再拜，谒田子方，田子方不下车。太子不说，曰：“敢问何如则可以骄人矣？”田子方曰：“吾闻以天下骄人而亡者有矣，以一国骄人而亡者有矣。由此观之，则贫贱可以骄人矣。夫志不得，则授履而适秦楚耳，安往而不得贫贱乎？”于是太子再拜而后退。田子方遂不下车。
　　
　　第二十二章
　　
　　戴晋生弊衣冠而往见梁王。梁王曰：“前日寡人以上大夫之禄要先生，先生不留，今过寡人邪？”戴晋生欣然而笑，仰而永叹曰：“嗟乎！由此观之，君曾不足与游也。君不见大泽中雉乎？五步一噣，终日乃饱，羽毛悦泽，光照于日月，奋翼争鸣，声响于陵泽者何？彼乐其志也。援置之囷仓中，常噣梁粟，不旦时而饱，然犹羽毛憔悴，志气益下，低头不鸣。夫食岂不善哉？彼不得其志故也。今臣不远千里而从君游者，岂食不足？窃慕君之道耳。臣始以君为好士，天下无双，乃今见君不好，明矣。”辞而去，终不复往。
　　
　　第二十三章
　　
　　楚庄王使使赍金百斤聘北郭先生。先生曰：“臣有箕箒之使，愿入计之。”即谓妇人曰：“楚欲以我为相，今日相，即结驷列骑，食方丈于前，如何？”妇人曰：“夫子以织屦为食，食粥毚履，无怵惕之忧者何哉？与物无治也。今如结驷列骑，所安不过容膝，食方丈于前，所甘不过一肉。以容膝之安，一肉之味，而殉楚国之忧，其可乎？”于是遂不应聘，与妇去之。《诗》曰：“彼美淑姬，可与晤言。”
　　
　　第二十四章
　　
　　传曰：昔戎将由余使秦，秦缪公问以得失之要，对曰：“古有国者未尝不以恭俭也，失国者未尝不以骄奢也。”由余因论五帝三王之所以衰，及至布衣之所以亡。缪然之，于是告内史王廖曰：“邻国有圣人，敌国之忧也。由余圣人也，将奈之何？”王廖曰：“夫戎王居僻陋之地，未尝见中国之声色。君其遗之女乐以淫其志，乱其政，其臣下必疎。因为由余请缓期，使其君臣有间，然后可图。”缪公曰：“善。”乃使王廖以女乐二列遗戎王，为由余请期。戎王大悦，许之。于是张酒听乐，日夜不休，终岁淫纵，牛马多死。由余归，数谏不听，去之秦。秦缪公迎而拜之上卿。遂并国十二，辟地千里。
　　
　　第二十五章
　　
