<!-- { "loadSidebar": true } -->
　　季孙之治鲁也，众杀人而必当其罪，多罚人而必当其过。子贡曰：“暴哉治乎！”季孙闻之，曰：“吾杀人必当其罪，罚人必当其过，先生以为暴，何也？”子贡曰：“夫奚不若子产之治郑？一年而负罚之过省，二年而刑杀之罪亡，三年而库无拘人。故民归之如是就下，爱之如孝子敬父母。子产病将死，国人皆吁嗟曰：‘谁可使代子产死者乎？’及其不免死也，士大夫哭之于朝，商贾哭之于市，农夫哭之于野。哭子产者，皆如丧父母。今窃闻夫子疾之时，则国人喜，活则国人皆骇。以死相贺，以生相恐，非暴而何哉？赐闻之，托法而治谓之暴，不戒致期谓之虐，不教而诛谓之贼，以身胜人谓之责。责者失身，贼者失臣，虐者失政，暴者失民。且赐闻居上位行此四者而不亡者，未之有也。”于是季孙稽首谢曰：“谨闻命矣。”《诗》曰：“载色载笑，匪怒伊教。”
　　
　　第二十五章
　　
　　问者曰：夫智者何以乐于水也？曰：夫水者缘理而行，不遗小间，似有智者。动而之下，似有礼者。蹈深不疑，似有勇者。障防而清，似知命者。历险致远，卒成不毁，似有德者。天地以成羣物以生，品物以正。此智者所以乐于水也。《诗》曰：“思乐泮水，薄采其茆。鲁侯戾止，在泮飮酒。”乐水之谓也。
　　
　　第二十六章
　　
　　问者曰：夫仁者何以乐于山也？曰：夫山者万民之所瞻仰也。草木生焉，万物植焉，飞鸟集焉，走兽休焉，四方益取与焉。出云道风嵷乎天地之间。天地以成，国家以宁，此仁者所以乐于山也。《诗》曰：“太山巌巌，鲁邦所瞻。”乐山之谓也。
　　
　　第二十七章
　　
　　传曰：晋文公尝出亡，反国，三行赏而不及陶叔狐。陶叔狐谓咎犯曰：“吾从君而亡十有一年，颜色黯黑，手足胼胝。今反国三行赏而我不与焉。君其忘我乎？其有大过乎？子试为我言之。”咎犯言之文公，文公曰：“噫！我岂忘是子哉？高明至贤，志行全成，说我以仁，变化我行，昭明我名，他我为成人者，吾以为上赏。恭我以礼，防我以义，藩援我，使我不为非者，吾以为次。勇猛强武，气势自御，难在前则、处前，难在后则处后，免我于危难之中者，吾又以为次。然劳苦之士次之。”《诗》曰：“率礼不越，遂视既。”今不内自讼过，不悦百姓，将何锡之哉？
　　
　　第二十八章
　　
　　夫诈人者曰，古今异情，其所以治乱异道。而众人皆愚而无知，陋而无度者也，于其所见犹可欺也，况乎千岁之后乎？蚀诈人者，门庭之间犹挟欺，而况千岁之上乎？然则圣人何以不可欺也？曰：圣人以己度人者也。以心度心，以情度情，以类度类，古今一也。类不悖，虽久同理。故性缘理而不迷也。夫五帝之前无传人。非无贤人，久故也。五帝之中无传政。非无善政，久故也。虞夏有传政，不如殷周之察也。非无善政，久故也。夫传者久则愈略，近则愈详。略则举大，详则举细。故愚者闻其大不知其细，闻其细不知其大。是以久而差。三王五帝，政之至也。《诗》曰：“帝命不违，至于汤齐。”
　　
　　第二十九章
　　
　　舜生于诸冯，迁于负夏，卒于鸣条，东夷之人也。文王生于岐周，卒于毕郢，西夷之人也。地之相去也，千有余里，世之相后也千有余岁，然得志行乎中国，若合符节。孔子曰：“先圣后圣，其揆一也。”《诗》曰：“帝命不违，至于汤齐。”
　　
　　第三十章
　　
　　孔子观于周庙，有欹器焉。孔子问于守庙者曰：“此谓何器也？”对曰：“此盖为宥座之器。”孔子曰：“吾闻宥座之器，满则覆，虚则欹，中则正，有之乎？”对曰：“然。”孔子使子路取水试之，满则覆，中则正，虚则欹。孔子喟然而叹曰：“呜呼！恶有满而不覆者哉！”子路曰：“敢问持满有道乎？”孔子曰：“持满之道，抑而损之。”子路曰：“损之有道乎？”孔子曰：“德行宽裕者，守之以恭，土地广大者，守之以俭。禄位尊盛者，守之以卑。人众兵强者，守之以畏。聪明睿智者，守之以愚。博闻强记者，守之以浅。夫是之谓抑而损之。”《诗》曰：“汤降不迟，圣敬日跻。”
　　
　　第三十一章
　　
　　周公践天子之位七年，布衣之士所执贽而师见者十人。所友见者十二人，穷巷白屋所先见者四十九人。时进善者百人，教士者千人，官朝者万人。当此之时，诚使周公骄而且吝，则天下贤士至者寡矣。成王封伯禽于鲁，周公诫之曰：“往矣！子其无以鲁国骄士。吾文王之子，武王之弟，成王之叔父也，又相天子，吾于天下亦不轻矣。然一沐三握髪，一饭三吐哺，犹恐失天下之士。吾闻德行宽裕，守之以恭者，荣。土地广大，守之以俭者，安。禄位尊盛，守之以卑者，贵。人众兵强，守之以畏者，胜。聪明睿智，守之以愚者，哲。博闻强记，守之以浅者，智。夫此六者，皆谦德也。夫贵为天子，富有四海，由此德也。不谦而失天下亡其身者，桀纣是也，可不慎欤！故《易》有一道，大足以守天下，中足以守其国家，小足以守其身，谦之谓也。夫天道亏盈而益谦，地道变盈而流谦，鬼神害盈而福谦，人道恶盈而好谦。是以衣成则必缺袵，宫成则必缺隅，屋成则必加措，示不成者，天道然也。《易》曰：‘谦亨，君子有终吉。’《诗》曰：‘汤降不迟，圣敬日跻。’诫之哉！子其无以鲁国骄士也。”
　　
　　第三十二章
　　
　　传曰：子路盛服以见孔子，孔子曰：“由疏疏者何也？昔者江于濆，其始出也，不足以滥觞。及其至乎江之泽也，不方舟，不避风，不可渡也。非其下流众川之多欤？颜色充满，天下有谁加汝哉？”子路趋出，改服而入，盖揖如也。孔子曰：“由志之。吾语汝。夫慎于言者不哗，慎于行者不伐。色知而有长者小人也。故君子知之为知之，不知为不知，言之要也。能之为能之，不能为不能，行之要也。言要则知，行要则仁。既知且仁，又何加哉？《诗》曰：‘汤降不迟，圣敬日跻。’”
　　
　　第三十三章
　　
　　君子行不贵茍难，说不贵茍察，名不贵茍传，惟其当之为贵。夫负石而赴河，此行之难为者也，而申徒狄能之。君子不贵者，非礼义之中也。山渊平，天地比，齐秦袭，入乎耳，出乎口，钩有须，卵有毛，此说之难持者也，而邓片（右加木）惠施能之。君子不贵者，非礼义之中也。盗跖吟口，名声若日月，与舜禹俱传而不息。君子不贵者，非礼义之中也。故曰君子行不贵茍难，说不贵茍察，名不贵茍传，惟其当之为贵。《诗》曰：“不竞不絿，不刚不柔。”言当之为贵也。
　　
　　第三十四章
　　
　　伯夷叔齐目不视恶色，耳不听恶声。非其君不事，非其民不使。横政之所出，横民之所止，弗忍居也。思与乡人居，若朝衣朝冠，坐于涂炭也。故闻伯夷之风者，贪夫廉，懦夫有立志。至柳下惠内则不然。不羞污君，不辞小官。进不隐贤，必由其道。阨穷而不悯，遗佚而不怨。与乡人居，愉愉然不去也。虽袒裼裸裎于我侧，彼安能浼我哉？故闻柳下惠之风者，鄙夫宽，薄夫厚。至乎孔子去鲁，迟迟乎其行也，可以去而去，可以止而止，去父母国之道也。伯夷，圣人之清者也。柳下惠，圣人之和者也。孔子，圣人之中者也。《诗》曰：“不竞不絿，不刚不柔。”中庸和通之谓也。
　　
　　第三十五章
　　
　　王者之法，等赋正事，田野什一，关市讥而不征，山林泽梁，以时入而不禁。相地在衰正，理道而致贡，万物羣来，无有流滞，以相通移，近者不隐其能，远者不疾其劳，虽幽间僻陋之国，莫不趋使而安乐之。夫是之谓王者之法，等赋正事。《诗》曰：“敷政优优，百禄是遒。”
　　
　　第三十六章
　　
　　孙卿与临武君议兵于赵孝成王之前。王曰：“敢问兵之要。”临武君曰：“夫兵之要，上得天时，下得地利，后之发，先之至。此兵之要也。”孙卿曰：“不然。夫兵之要，在附亲士民而已。文马不和，造父不能以致远。弓矢不调，羿不能以中微。士民不亲附，汤武不能以战胜。由此观之，要在于附亲士民而已矣。”临武君曰：“不然。夫兵之用，变故也。其所贵，谋诈也。善用之者犹脱兔，莫知其出。孙吴用之无敌于天下。由此观之，岂必待附亲士民而后可哉？”孙卿曰：“不然。君之所道者，诸侯之兵，谋臣之事也。臣之所道者，仁人之兵，圣王之事也。彼可诈者，怠慢者也。君臣上下之际，奂然有离德者也。夫以跖而诈桀，犹有工拙焉。以桀而诈尧，如以指挠沸，以卵投石，抱羽毛而赴烈火，入则燋也。夫何可诈也？且夫暴国将孰与至哉？彼其所与至者必其民，民之亲我也，芬若椒兰，欢如父子。彼反顾其上，如憯毒蜂虿。人之情，虽桀跖岂肯为其所至恶，贼其所至爱哉？是犹使人之子孙自贼其父母也。彼则先觉其失，何可诈哉？且仁人之兵，聚则成卒，散则成列。延居则若莫邪之长刃，婴之者断。锐居则若莫邪之利锋，当之者溃。圆居则若丘山之不可移也，方居则若盘石之不可拔也，触之摧角折节而退尔，夫何可诈也？《诗》曰：‘武王载发，有虔秉钺，如火烈烈，则莫我敢遏。’此谓汤武之兵也。”孝成王避席抑手曰：“寡人虽不敏，请依先生之兵也。”
　　
　　第三十七章
　　
　　受命之士，正衣冠而立，俨然人望而信之。其次，闻其言而信之。其次，见其行而信之。既见其行，而众皆不信，斯下矣。《诗》曰：“慎尔言矣，谓尔不信。”
　　
　　第三十八章
　　
　　昔者不出户而知天下，不窥牖而见天道者，非目能视乎千里之前，非耳能闻乎千里之外，以己之度度之也。以了之情量之也。己恶饥寒焉，则知天下之欲衣食也。己恶劳苦焉，则知天下之欲安佚也。己恶意象乏焉，则知天下之欲祠足也。知此三者，圣王之所以不降席而匡天下。故君子之道，忠恕而已矣。夫饥渴苦血气，寒暑动肌肤，此四者民之大害也。大害不除，未可教御也。四体不掩，则鲜仁人。五藏空虚，则无立士。故先王之法，天子亲耕，后妃亲蚕，先天下忧衣与食也。《诗》曰：“父母何尝？心之忧矣，子之无裳。”
　　
　　
　　
　　
　　韩诗外传卷第四
　　
　　第一章
　　
　　纣作炮格之刑，王子比干曰：“主暴不谏，非忠也。畏死不无言，非勇也。见过即谏，不用即死，忠之至也。”遂谏，三日不去朝。纣囚而杀之。《诗》曰：“昊天大怃，予慎无辜。”
　　
　　第二章
　　
