<!-- { "loadSidebar": true } -->
　　宋玉因其友见楚襄王，襄王会之无以异，乃让其友。其友曰：“夫姜桂因地而生，不因地而辛。女因媒而嫁，不因媒而亲。子之事王未耳，何怨于我？”宋玉曰：“不然。昔者齐有狡兔，曰东郭鵕（右为兔），盖一日而走五百里。于是齐有良狗曰韩卢，亦一日而走五百里。使之瞻见指注，虽良狗犹不及众兔之尘。若摄缨而纵绁之，则狡兔亦不能离也。今子之属臣也，摄缨纵绁与？瞻见指注与？”其友曰：“仆人有过，仆人有过。”《诗》曰：“将安将乐，弃予如遗。”
　　
　　第十八章
　　
　　宋燕相齐见逐，罢归之舍，召门尉陈饶等二十六人，曰：“诸大夫有能与我赴诸侯者乎？”陈饶等皆伏而不对。宋燕曰：“悲乎哉！何士大夫易得而难用也！”陈饶对曰：“非士大夫易得而难用也，君弗能用也。君不能用，则有不平之心。是失之己而责诸人也。”宋燕曰：“夫失诸己而责诸人者何？”陈饶对曰：“三斗之稷不足于士，而君雁鹜有余粟，是君之一过也。果园梨栗，后宫妇人以相提掷，而士不曾得一尝，是君之二过也。绫纨绮縠，靡丽于堂，而士曾不得以为缘，是君之三过也。且夫财者，君之所轻也。死者，士之所重也。君不能行君之所轻，而欲使士致其所重，譬犹铅刀畜之，而干将用之，不亦难乎？”宋燕面有惭色，逡巡避席曰：“是燕之过也。”《诗》曰：“或以其酒不以其浆。”
　　
　　第十九章
　　
　　传曰：善为政者，循情性之宜，顺阴阳之序，通本末之理，合无人之际。如是则天气奉养而生物丰美矣。不知为政者，使情压性，使阴乘阳，使末逆本，使人诡天，气鞠而不信，鬰而不宣。如是则灾害生，怪异起，羣生皆伤，而年谷不熟。是以其动伤德，其静亡救。故缓者事之，急者弗知，日反理而欲以为治。《诗》曰：“废为残疾，莫知其尤。”
　　
　　第二十章
　　
　　魏文侯之时，子质仕而获罪焉，去而北游，谓简主曰：“从今已后，吾不复树德于人矣。”简主曰：“何以也？”质曰：“吾质树堂上之士半，吾所树朝廷之大夫半，吾所树边境之人亦半。今堂上之士恶我于君，朝廷之大夫恐我以法，边境之人劫我以兵，是以不复树德于人也。”简主曰：“噫！子之言过矣。夫春树桃李，夏得阴其下，秋得食其实。春树蒺藜，夏不可采其叶，秋得其刺焉。由此观之，在所树也。今子之所树，非其人也，故君子先择而后种也。”《诗》曰：“无将大车，惟尘冥冥。”
　　
　　第二十一章
　　
　　正直者顺道而行，顺理而言，公平无私，不为安肆志，不为危扬行。昔卫献公出走，反国及郊，将班邑于从者而后入。太史柳庄曰：“如皆守社稷，则孰负羁絷而从？如皆从，则孰守社稷？君反国而有私也，无乃不可乎？”于是不班也。柳庄正矣。昔者卫大夫史鱼病且死，谓其子曰：“我数言蘧伯玉之贤而不能进，弥子瑕不肖而不能退。为人臣生不能进贤而退不肖，死不当治丧正堂，殡我于室足矣。”卫君问其故。其子以父言闻。君造然召伯玉而贵之，而退弥子瑕，徙殡于正堂，成礼而后去。生以身谏，死以尸谏，可谓直矣。《诗》曰：“静恭尔位，好是正直。”
　　
　　第二十二章
　　
　　孔子闲居，子贡侍坐，请问为人下之道奈何。孔子曰：“善哉！尔之问也。为人下，其犹土乎。”子贡未达。孔子曰：“夫土者，掘之得甘泉焉，树之得五谷焉，草木植焉，鸟兽鱼鳖遂焉。生前立焉，死则入焉，多功不言，赏世不絶。故曰：能为人下者，其惟上乎？”子贡曰：“赐虽不敏，请事斯语。”《诗》曰：“式礼莫愆。”
　　
　　第二十三章
　　
　　传曰：南假子过程本子，本子为之烹鲡鱼。南假子曰：“吾闻君子不食鲡鱼。”本子曰：“此乃君子不食也，我何与焉？”假子曰：“夫高比所以广德也，下比所以狭行也。比于善者，自进之阶。比于恶者，自退之原也。且《诗》不云乎：‘高山仰止，景行行止。”吾岂自比君子哉？志慕之而已矣。”
　　
　　第二十四章
　　
　　子贡问大臣。子曰：“齐有鲍叔，郑有子皮。”子贡曰：“否。齐有管仲，郑有东里子产。”孔子曰：“然。吾闻鲍叔之荐管仲也，子皮之荐子产也，未闻管仲子产有所荐也。”子贡曰：“然则荐贤贤于贤。”曰：“知贤，智也。推贤，仁也。引贤，义也。有此三者，又何加焉？”
　　
　　第二十五章
　　
　　孔子游于景山之上，子路、子贡、颜渊从。孔子曰：“君子登高必赋。小子愿者，何言其愿。丘将启汝。”子路曰：“由愿奋长戟，荡三军，乳虎在后，仇敌在前，蠡跃蛟奋，进救两国之患。”孔子曰：“勇士哉！”子贡曰：“两国构难，壮士列阵，尘埃涨天，赐不持一尺之兵，一斗之养，解两国之难。用赐者存，不用赐者亡。”孔子曰：“辩士哉！”颜回不愿。孔子曰：“回何不愿？”颜渊曰：“二子已愿，故不敢愿。”孔子曰：“不同，意各有事焉。回其愿，丘将启汝。”颜渊曰：“愿得小国而相之。主以道制，臣以德化，君臣同心，外内相应。列国诸侯，莫不从义响风，壮者趋而进，老者扶而至。教行乎百姓，德施乎四蛮，莫不释兵，辐辏乎四门。天下咸获永宁，蝖飞蠕动，各乐其性。进贤使能，各任其事。于是君绥于上，臣和于下，垂拱无为，动作中道，从容得礼。言仁义者赏，言战斗者死。则由何进而救？赐何难之解？”孔子曰：“圣士哉！大人出，小子匿。起，贤者伏。回与执政，则由赐焉施其能哉！”《诗》曰：“雨雪麃麃，咽晛聿消。”
　　
　　第二十六章
　　
　　昔者孔子鼓瑟，曾子子贡侧门而听。曲终，曾子曰：“嗟乎！夫子瑟声殆有贪狼之志，邪僻之行，何其不仁趋利之甚？”子贡以为然，不对而入。夫子望见子贡有谏过之色，应难之状，释瑟而待之。子贡以曾子之言告。子曰：“嗟乎！夫参，天下贤人也，其习知音矣。郷者丘鼓瑟，有鼠出游，狸见于屋，循梁微行，造焉而避，厌目曲脊，求而不得。丘以瑟淫其音。参以丘为贪狼邪僻，不亦宜乎！”《诗》曰：“鼓钟于宫，声闻于外。”
　　
　　第二十七章
　　
　　夫为人父者，必怀慈仁之爱，以畜养其子。抚及其有识也，必严居正言，以先导之。及其束髪也，授明师以成其技。十九见志，请宾冠之，足以成其德。血脉澄静，娉内以定之，信承亲授，无有所疑。冠子不詈，髦子不笞，听其微谏，无令忧之。此为人父之道也。《诗》曰：“父兮我我，母兮鞠我。拊我畜我，长我育我，顾我复我，出入腹我。”
　　
　　
　　
　　
　　韩诗外传卷第八
　　
　　第一章
　　
　　越王勾践使廉稽献民于荆王。荆王使者曰：“越，夷狄之国也。臣请欺其使者。”荆王曰：“越王，贤人也，其使者亦贤，子其慎之。”使者出见廉稽，曰：“冠则得以俗见。不冠不得见。”廉稽曰：“夫越亦周室之列封也，不得处于大国，而处江海之陂，与魭鳣鱼鳖为伍，文身翦髪而后处焉。今来至上国，必曰冠得俗见，不冠不得见，如此，则上国使适越，亦将劓墨文身翦髪而后得以俗见，可乎？”荆王闻之，披衣出谢。孔子曰：“使于四方，不辱君命，可谓士矣。”
　　
　　第二章
　　
　　人之所以好富贵安乐，为人所称誉者，为身也。恶贫贱危辱，为人所谤毁者，亦为身也。然身何贵也？莫贵于气。人得气则生，失气则死。其气非金帛珠玉也，不可求于人也。非缯布五谷也，不可籴买而得也。在吾身耳，不可不慎也。《诗》曰：“既明且哲，以保其身。”
　　
　　第三章
　　
　　吴人伐楚，昭王去国，国有屠羊说从行。昭王反国，赏从者。及说，说辞曰：“君失国，臣所失者屠。君反国，臣亦反其屠。臣之禄既厚，又何赏之？”辞不受命。君强之，说曰：“君失国，非臣之罪，故不伏其诛。”君反国，非臣之功，故不受蔶赏。吴师入郢，臣畏寇避患。君反国，说何事焉？”君曰：“不受则见之。”说对曰：“楚国之法，商人欲见于君者，必有大献重质，然后得见。今臣智不能存国，节不能死君，勇不能待寇，然见之，非国法也。”遂不受命，入于涧中。昭王谓司马子期曰：“有人于此，居处甚约，论议甚高，为我求之。愿为兄弟，请为三公。”司马子期舍车徒求之，五日五夜，见之，谓曰：“国危不救，非仁也。君命不从，非忠也。恶富贵于上，甘贫苦于下，，意者过也。今君愿为兄弟，请为三公，不听君，何也？”说曰：“三公之位，我知其贵于刀俎之肆矣。万钟之禄，我知其富于屠羊之利矣。今见爵禄之利，而忘辞受之礼，非所闻也。”遂辞三公之位，而反乎屠羊肆。君子闻之曰：“甚矣哉！屠羊子之为也。约己持穷而处人之国矣。”说曰：“何谓穷？吾让之以礼而终其国也。”曰：“在深渊之中而不援彼之危，见昭王德衰于吴，而怀宝绝迹，以病其国，欲独全己者也。是厚于己而薄于君，狷乎非救世者也。”“何如则可谓救世矣？”曰：“若申伯仲山甫，可谓救世矣。昔者周德大衰，道废于厉，申伯仲山甫辅相宣王，拨乱世反之正，天下略振，宗庙复兴。申伯仲山甫乃并顺天下，匡救邪失，喻德教，举遗士，海内翕然向风。故百姓勃然咏宣王之德。《诗》曰：‘周邦咸喜，戎有良翰’，又曰：‘邦国若否，仲山甫明之。夙夜匪懈，以事一人。’如是可谓救世矣。”
　　
　　第四章
　　
　　齐崔杼弒庄公。荆蒯芮使晋而反，其仆曰：“崔杼弒庄公，子将奚如？”荆蒯芮曰：“驱之。将入死而报君。”其仆曰：“君之无道也，四邻诸侯莫不闻也。以夫子而死之，不亦难乎？”荆蒯芮曰：“善哉而言也。早言我，我能谏。谏而不用，我能去。今既不谏，又不去。吾闻之，食其食，死事其。吾既食乱君之食，又安得治君而死之？”遂驱车而入死。其仆曰：“人有乱君，犹必死之。我有治长，可无死乎？”乃结辔自刎于车上。君子闻之，曰：“荆蒯芮可谓守节死义矣。仆夫则无为死也，犹饮食而遇毒也。”《诗》曰：“夙夜匪懈，以事一人。”荆先生之谓也。《易》曰：“不恒其德，或静电屏蔽之羞。”仆之谓也。
　　
　　第五章
　　
　　逊而直，上也。切次之。谤谏为下。懦为死。《诗》曰：“柔亦不茹，刚亦不吐。”
　　
　　第六章
　　
