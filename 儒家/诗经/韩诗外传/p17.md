<!-- { "loadSidebar": true } -->
　　子夏过曾子，曾子曰：“入食。”子夏曰：“不为公费乎？”曾子曰：“君子有三费，饮食不在其中。君子有三乐，钟磬琴瑟不在其中。”子夏曰：“敢问三乐。”曾子曰：“有亲可畏，有君可事，有子可遗，此一乐也。有亲可谏，有君可去，有子可怒，此二乐也。有君可喻，有友可助，此三乐也。”子夏曰：“敢问三费。”曾子曰：“少而学，长而忘之，此一费也。事君有功，而轻负之，此二费也。久交友而中绝之，此三费也。”子夏曰：“善哉！谨身事一言，愈于终身之诵，而事一士，愈于治万民之功。夫知人者不可以不知，何也？吾尝蓾焉吾田，朞岁不收。土莫不然，何况于人乎？与人以实，虽疎必密。与人以虚，虽戚必疎。夫实之与实，如胶如漆。虚之兴虚，如薄冰之见昼日。君子可不留意哉！”《诗》曰：“神之听之，终和且平。”
　　
　　第二十六章
　　
　　晏子之妻布衣纻表。田无宇讥之曰：“出于室何为者也？”晏子曰：“臣家也。”田无宇曰：“位为中卿，食田七十万，何用是人为畜之？”晏子曰：“弃老取少谓之瞽，贵而忘贱谓之乱，见色而说谓之逆。吾岂以逆辞之瞽之道哉。”
　　
　　第二十七章
　　
　　夫凤凰之初起也，翾翾十步，藩篱之雀，喔吚而笑之。一诎一信，展羽云间，藩篱之雀超然自知不及远矣。士褐衣缊着未尝完也，粝荅之食未尝饱也，世俗之士即以为羞耳。及其出则安百议，用则延民命，世俗之士超然自知不及远矣。《诗》曰：“正是国人，胡不万年！”
　　
　　第二十八章
　　
　　齐王厚送女，欲妻奢牛吐。屠牛吐辞以疾。其友曰：“子终死腥臭之肆而已乎，何谓辞之？”吐应之曰：“其女丑。”其友曰：“子何以知之？”吐曰：“以吾屠知之。”其友曰：“何谓也？”吐曰：“吾肉善，如量而去苦少耳。吾肉不善，虽以他附益之，尚犹贾不售。今厚送子，子丑故耳。”其友后见之，果丑。传曰：目如擗杏，齿如编蠁。
　　
　　第二十九章
　　
　　传曰：孔子过康子，子张子夏从。孔子入坐，二子相与论，终日不决。子夏辞气甚隘，颜色甚变。子张曰：“子亦闻夫子之议论邪？徐言誾誾，威仪翼翼，后言先默，得之推让，巍巍乎，荡荡乎，道有归矣！小人之论也，专意自是，言人之非，瞋目搤腕，疾言喷喷，口沸目赤。一幸得胜，疾笑嗌嗌。威仪固陋，辞气鄙俗，是以君子贱之也。”
　　
　　
　　
　　
　　韩诗外传卷第十
　　
　　第一章
　　
　　齐桓公逐白鹿，至麦丘，见邦人曰：“尔何谓者也？”对曰：“臣麦丘之邦人。”桓公曰：“叟年几何？”对曰：“臣年八十有三矣。”桓公曰：“美哉寿也！”与之饮。曰：“叟盍为寡人寿也？”对曰：“野人不知为君王之寿。”桓公曰：“盍以叟之寿祝寡人矣！”邦人奉觞再拜曰：“使吾君固寿，金玉之贱，人民是宝。”桓公曰：“善哉祝乎！寡人闻之矣，至德不孤，善言必再，叟盍复之。”邦人奉觞再拜曰：“使吾君好学而不恶下问。贤者在侧，谏者得入。”桓公曰：“善哉客乎！寡人闻之，至德不孤，善言必三，叟盍复之。”邦人奉觞再拜曰：“无使羣臣百姓得罪于吾君，亦无使吾君得罪于羣臣百姓。”桓公不说曰：“此一言者，非夫前二言之祝，叟其革之矣。”邦人澜然而涕下，此一言者，夫前二言之上也。臣闻子得于父，可因姑姊妹而谢也，父乃赦之。臣得罪于君，可使左右而谢也，君乃赦之。昔者桀得罪汤，纣得罪于武王，此君得罪于臣也，至今未有为谢者。”桓公曰：“善哉！寡人赖宗庙之福，社稷之灵，使寡人遇叟于此。”扶而载之，自御以归，荐之于庙而断政焉。桓公之所以九合诸侯，一匡天下，不以兵车，非独管仲也，亦遇之于是。《诗》曰：“济济多士，文王以宁。”
　　
　　第二章
　　
　　鲍叔荐管仲曰：“臣所不如管夷吾者五。宽惠柔爱，臣弗如也。忠信可结于百姓，臣弗如也，制礼约法于四方，臣弗如也。决狱折中，臣弗如也。执枹鼓立于军门，使士卒勇，臣弗如也。”《诗》曰：“济济多士，文王以宁。”
　　
　　第三章
　　
　　晋文公重耳亡过曹，里凫须众，因盗重耳资而亡。重耳无粮，馁不能行，子推割股肉以食重耳，然后能行。及重耳反国，国中多不附重耳者。于是里凫须造见曰：“臣能安晋国。”文公使人应之曰：“子尚何面目来见寡人欲安晋也！”里凫须曰：“君沐邪？”使者曰：“否。”里凫须曰：“臣闻沐者其心倒，心倒者其言悖。今君不沐，何言之悖也？”使者以闻。文公见之，里凫须仰首曰：“离国久，臣民多过君，君反国而民皆自危。里凫须又袭竭君之资，避于深山，而君以馁，介子推割股，天下莫不闻。臣之为贼亦大矣，罪至十族，未足塞责。然君诚赦之罪，与骖乘游于国中，百姓见之，必知不念旧恶，人自安矣。”于是文公大悦，从其计，使骖乘于国中。百姓见之，皆曰：“夫里凫须且不诛而骖乘，吾何惧也！”是以晋国大宁。故《书》云：“文王卑服，即康功田功。”若里凫须，罪无赦者也。《诗》曰：“济济多士，文王以宁。”
　　
　　第四章
　　
　　传曰：言为王之不易也。大命之至，其太宗、太史、太祝，斯素服执策，北面而吊乎天子曰：“享以祭，永主天命，畏之无疆，厥躬无敢宁。”授天子策二矣，曰：“敬之！夙夜伊，厥躬无怠。万民望之。”授天子策三矣，曰：“天子南面受于帝位，以治为忧，未以位为乐也。”《诗》曰：“天难谌斯，不易惟王。”
　　
　　第五章
　　
　　君子温俭以求于仁，恭让以求于礼，得之自是，不得自是。故君子之于道也，犹农夫之耕，虽不获年，优之无以易也。大王亶甫有子曰太伯、仲雍、季历。历有子曰昌。太伯知大王贤昌而欲季为后也，太伯去之吴。大王将死，谓曰：“我死，汝往让两兄，彼不来，汝有义而安。”大王薨，季之吴告伯仲，伯仲从季而归。羣臣欲伯之立季，季又让。伯谓仲曰：“今羣臣欲我立季，季又让，何以处之？”仲曰：“刑有所谓矣，要于扶微者。可以立季。”季遂立而养文王，果受命而王。孔子曰：“太伯独见，王季独知。伯见父志，季知父心。故大王、太伯、王季，可谓见始知终而能承志矣。”《诗》曰：“自太伯王季。惟此王季，因心则友，则友其兄，则笃其庆，载锡之光，受禄无丧，奄有四方。”此之谓也。太伯反吴，吴以为君，至夫差二十八世而灭。
　　
　　第六章
　　
　　齐宣王与魏惠王会田于郊。魏王曰：“亦有宝乎？”齐王曰：“无有。”魏王曰：“若寡人之小国也，尚有径过之珠照车前后十二乘者十枚，奈何以万乘之国无宝乎？”齐王曰：“寡人之小所以为宝与王异。吾臣有檀子者，使之守南城，则楚人不敢北郷为寇，泗水上有十二诸侯皆起来朝。吾臣有朌子者，使之守高唐，则赵人不敢东渔于河。吾臣有黔夫者，使之守徐州，则燕人祭北门，赵人祭西门，从而归之者七千余家。吾臣有种首者，使之备盗贼，而道不拾遗。吾将以照千里之外，岂特十二乘哉！”魏王惭，不怿而去。《诗》曰：“辞之怿矣，民之莫矣。”
　　
　　第七章
　　
　　东海有勇士，曰菑丘欣，以勇猛闻于天下。过神渊，曰：“饮马。”其仆曰：“饮马于此者，马必死。”曰：“以欣之言饮之。”其马果沉。菑丘欣去朝服拔剑而入，三日三夜，杀三蛟一龙而出。雷神随而击之，十日十夜，眇其左目。要离闻之，往见之，曰：“欣在乎？”曰：“送有丧者。”往见欣于墓。曰：“闻雷神击子十日十夜，眇子左目。夫天怨不全日，人怨不旋踵。至今弗报，何也？”叱而去，墓上振愤者不可胜数。要离归，谓门人曰：“菑丘欣，天下勇士也。今日我辱之人中，是其必来攻我。暮无闭门，寝无闭户。”菑丘欣果夜来，拔剑拄要离颈，曰：“子有死罪三。辱我以人中，死罪一也。暮无闭门，死罪二也。寝不闭户，死罪三也。”要离曰：“子待我一言。来谒，不肖一也。拔剑不刺，不肖二也。刃先辞后，不肖三也。能杀我者，是毒药之死耳。”菑丘欣引剑而去曰：“嘻！所不若者，天下惟此子尔！”传曰：公子目夷以辞得国，今要离以辞得身。言不可不文，犹若此乎？《诗》曰：“辞之怿矣，民之莫矣。”
　　
　　第八章
　　
　　传曰：齐使使献鸿于楚，鸿渇，使者道饮，鸿攫筥溃失。使者遂之楚，曰：“齐使臣献鸿，鸿渇，道饮，攫筥溃失。臣欲亡去，为两君之使不通。欲拔剑而死，人将以吾君贱士贵鸿也。攫筥在此，愿以将事。”楚王贤其言，辩其词，因留而赐之，终身以为上客。故使者必矜文辞，喻诚信，明气志，解结申屈，然后可使也。《诗》曰：“辞之怿矣，民之莫矣。”
　　
　　第九章
　　
　　扁鹊过虢侯，世子暴病而死。扁鹊造宫门，曰：“吾闻国中卒有坏土之事，得无有急乎？”曰：“世子暴病而死。”扁鹊曰：“入言郑医秦越人能活之。”中庶子好方者出应之，曰：“吾闻上古医曰茅父，茅父之为医也，以莞为席，以蒭为狗，北面而祝之，发十言耳，诸扶舆而来者皆平复如故。子之方岂能若是乎？”扁鹊曰：“不能。”又曰：“吾闻中古之为医者曰踰跗，踰之为医也，搦脑髓，爪荒莫，吹区九窍，定脑脱，死者复生。子之方岂能若是乎？”扁鹊曰：“不能。”中庶子曰：“茍如子之方，譬如以管窥天，以锥刺地，所窥者大，所见者小，所刺者巨，所中者少。如子之方，岂足以变骇童子哉？”扁鹊曰：“不然。事故有昧投而中蠡（上改为民）头，掩目别白黑者。夫世子病所谓尸蹶者。以为不然，试入诊世子股阴当温，耳焦焦如有啼者声。若此者，皆可活也。”中庶子遂入诊世子，以病报虢侯。虢侯闻之，足跣而起，至门曰：“先生远辱，幸临寡人。先生幸而治之，则粪土之息，得蒙天载地长为人。先生弗治之，则先犬马填沟壑矣。”言未卒而涕泣沾襟。扁鹊入，砥针砺石，取三阳五输，子同捣药，子明灸阳，子游按摩，子仪反神，子越扶形，于是世子复生。天下闻之，皆以扁鹊能起死人也。扁鹊曰：“吾不能起死人，直使夫当生者起耳。”夫死者犹可药，而况生乎？悲夫！罢君之治，无可药而息也。《诗》曰：“不可救药。”言必亡而已矣。
　　
　　第十章
　　
