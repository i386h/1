<!-- { "loadSidebar": true } -->
　　问公孙硕肤注以为此乃诗人之意言此非四国之所为乃公自逊其大美而不居耳盖不使谗邪之口得以加乎公之忠圣此可见其爱公之深敬公之至云云防来诗人此意也囘互委曲却太伤巧得来不好曰自是作诗之体当如此诗人只得如此説如春秋公孙于齐不成説昭公出奔圣人也只得如此书自是体当如此【同上】
　　问公孙硕肤集传之説如何曰鲁昭公分眀是为季氏所逐春秋却书云公孙于齐如其自出云尔是此意【吴必大录】
　　变风中固多好诗虽其间有没意思者然亦须得其命辞遣意处方可观后人硬自做个道理鲜説于其造意下语处元不及究只后代文集中诗亦多不解其辞意乐府中罗敷行罗敷即使君之妇使君即罗敷之夫其曰使君自有妇罗敷自有夫正相戏之辞其曰夫壻从东来千骑居上头观其气象即使君也后人亦错解了须得其辞意方见其好笑处【同上】
　　苏氏陈灵以后未尝无诗之説似可取而有病盖先儒所谓无诗者固非谓诗不复作也但谓夫子不取耳康节先生云自从删后更无诗者亦是此意蘓氏非之亦不察之甚矣故熹于集传中引蘓氏之説而系之曰愚谓伯乐之所不顾则谓之无马可矣夫子之所不取则谓之无诗可矣正眀先儒之意也大抵二蘓识论皆失之太快无先儒淳实气象不奈咀嚼所长固不废然亦不可不知其失也十五国风次序恐未必有意而先儒及近世诸先生皆言之故集传中不敢提起盖诡随非所安而辨论非所敢也欧阳公本末论甚佳熹亦収在后语中矣似此等且当阙之而先其所急乃为得耳【答范念徳书】



　　诗传遗説卷四
　　谨案卷四第十二页前二行公侯好仇原本仇讹逑今改
　　第三十页后三行君固尽得以知之原本固讹得今改












<经部,诗类,诗传遗说>
　　钦定四库全书
　　诗传遗说卷五　　　　　　宋　朱鉴　编
　　雅
　　吕伯恭读诗记引郑氏诗谱曰小雅十六篇大雅十八篇为正经孔颖逹曰凡书非正经者谓之传未知此传在何书也案楚辞屈原离骚谓之经自宋玉九辩以下皆谓之传以此例考之则六月以下小雅之传也民劳以下大雅之传也孔氏谓凡非正经者谓之传异矣又谓未知此传在何书则非也【楚辞辨证】
　　问先生诗集传分诗之经诗之传何也曰此得之于吕伯恭风雅之正则为经风雅之变则为传如屈平之作离骚骚即经也如后人作反骚与夫所谓九辩之类则为传耳【周谟録】
　　问二雅所以分曰小雅是所系者小大雅是所系者大呦呦鹿鸣其义小文王在上于昭于天其义大问变雅曰亦只是变用他腔调尔【余大雅録】
　　问大雅小雅或谓言政事及道故谓之大雅止言政事故谓之小雅窃恐不可如此分别荅曰如此分别固非是然但谓不可分别则二雅之名又何以辩耶【荅熊梦兆】伊川有诗解数篇说到小雅以后极好盖是王公大人好生地做都是识道理人言语故他里面说得尽有道理好子细看非如国风或出于妇人小夫之口但可观其大槩也【董铢録】
　　小雅恐是燕礼用之大雅须飨礼方用小雅施之君臣之间大雅则止人君可歌【呉必大録】
　　大雅非圣贤不能为其间平易明白正大光明【同上】孟子曰王者之迹熄而诗亡诗亡然后春秋作　王者之迹熄谓平王东迁而政教号令不及于天下也诗亡谓黍离降为国风而雅亡也春秋鲁史记之名孔子因而笔削之始于鲁隠公之元年实平王之四十九年也
　　王者之迹熄而诗亡诗亡然后春秋作这道理紧要在王者之迹熄一句上盖王者之政存则礼乐征伐自天子出故雅之诗作于上自王者之迹熄则礼乐征伐不自天子出故雅之诗不复作于上而诗降而爲国风是以孔子作春秋以定天下之邪正为百王之大法也【吕徳昭録】
　　沈僴问诗亡然后春秋作先儒谓自东迁之后黍离降为国风而雅亡矣恐是孔子删诗之时降之曰亦是他当时自如此要识此时便如周南召南当初在镐丰之时其诗爲二南后来在洛邑之时其诗爲黍离只是自二南进而为二雅自二雅退而为王风二南之于二雅便如登山到得黍离时节便是下坡了【陈文蔚録】
　　大雅气象闳阔小雅所陈虽各止一事然说得亦自精切至到尝观左传以工歌宵雅之三为重近因除夜课孙辈诵之见其诗果为恳至鹿鸣之诗则见其賔主相好之诚所谓德音孔昭以燕乐嘉賔之心情意恳切而不失义理之正四牡之诗注云无公义非忠臣也无私恩非孝子也如云王事靡盬又云不遑将母皆是人情少不得防皇皇者华首章言每怀靡及其后便须咨询谋度看此三诗虽不用小序意义自明白【呉必大録】
　　潘时举问鹿鸣四牡皇皇者华三诗仪礼皆以为上下通用之乐不知如君劳使臣谓王事靡盬之类庶人安得而用之曰乡饮酒亦用而大学始教宵雅肄三观其始也正谓习此盖入学之始须教他便知有君臣之义始得又曰上下常用之乐小雅如鹿鸣以下三篇及南有嘉鱼鱼丽南山有台三篇风则是关雎卷耳采苹等篇皆是然不知当初何故独取此数篇也【潘时举録】
　　潘时举说棠棣诗荅曰虽有兄弟不如友生未必其人实以兄弟为不如友生也犹言防乱既平之后乃谓兄弟反不如友生乎盖疑而问之辞也【同上】
　　中庸诗曰妻子好合如鼓瑟琴兄弟旣翕和乐且耽冝尔室家乐尔妻孥子曰父母其顺矣乎　鼓瑟琴和也翕亦合也耽亦乐也孥子孙也夫子诵此诗而賛之曰人能和于妻子冝于兄弟如此则父母其安乐之矣【章句】圣人之言自是精粗轻重得冝吕伯恭棠棣诗章说圣人之言大小髙下皆冝而左右前后不相悖此句说得极好【董铢録】
　　问伐木大意皆自言待朋友之不可不加厚之意所以感之也曰然又问酾酒缩酌用茅是此意否曰恐茅乃以酹酒古人刍狗乃酹酒之物则茅之缩酒乃今以醡酒也想古人不肯用缩帛故以茅缩酒也【道夫别録】神之听之终和且平先生曰若能尽其道于朋友虽鬼神亦必听之相之而锡之以和平之福【吕徳昭録】
　　古人缩酒用茅非谓祭时以缩酌求神也看礼记特牲篇缩酌用茅注谓泲之以茅缩去滓也诗伐木有酒湑我注云湑莤之也王有酒则泲莤之与左传缩酒同义谓以茅泲之而去其糟也如今人或以器或以布帛去酒之滓然【刘砥録】
　　问天保上三章天以福锡人君四章乃言其先君先亦锡尔以福五章言民亦徧为尔德则福莫大于此矣故卒章事言之曰然【杨道夫别録】
　　潘时举说天保诗云第一章第三章皆人臣颂祝其君之言然辞繁而不杀者以其爱君之心无已也至四章则以祭祀王公爲言五章则以徧为尔徳为言盖谓人君之德必上无媿于祖考下无媿于斯民然后福禄愈逺而愈新也故末章终之以无不尔或承先生颔之董铢云蓼萧诗云令德寿岂亦是此意盖人君必有此德而可以称是福也曰然【潘时举録】
　　何福不除义如除戎器之除【呉必大録】
　　问如松柏之茂无不尔或承无不尔或承是继承自相接续之谓如何曰松柏非是叶不凋但旧叶凋时新叶已生木犀亦然【吕徳昭録】
　　又说采薇诗云采薇首章略言征夫之出盖以玁狁不可不征故舎其室家而不遑宁处至二章则既出而不能不念其家三章则竭力致死而无还心盖不复念其家矣至四章五章则惟勉于王事而欲成其战伐之功也卒章则其事成之后极陈其劳苦忧伤之情而念之也其序恐如此曰雅者正也乃王公大人所作之诗皆有次序而文意不茍极可玩味风则或出于妇人小子之口故但可观其大略耳【同上】
　　采薇采薇薇亦阳止薇亦刚止盖薇之生也挺直【周僴别録】问采薇小人所腓传曰腓犹庇也又引程子曰腓随动也如足之腓足动则随而动也必大案易咸传曰腓足肚行则先动足乃举之非如腓之自动也易本义亦曰欲行则先自动由程子前说观之则腓为随足以动之物由后二说观之则腓为先足而动明矣不当引之以解此诗之义不若犹庇之云得之生民诗牛羊腓字之传亦以腓为庇若施于此语与上文君子所依意义亦相类也荅曰此非大义所系今详两说诚不合当删去然版本已定只于补脱中说破可也又百卉具腓又有他训不知此字竟是何义也【荅呉必大】
　　潘时举问畏此简书简书有二说一说简书戒命也邻国有急则以简书相戒命一说策命临遣之词曰后说为长当以后说在前前说只据左氏简书同恶相恤之谓然此是天子成命不得谓之隣国也又问胡不斾斾东莱以为初出军时旌旗未展惟卷而建之【引左氏建】故曰此旗何不斾斾而飞乎盖以命下之初我方忧心悄悄而仆夫憔悴亦若人意之不舒也曰此説精巧然胡不斾斾一句语势似不如此胡不犹言遐不作人言岂不斾斾乎但我自忧心悄悄而仆夫又况瘁耳如此却自平○伯恭说诗太巧诗正怕如此防古人意思自寛平何尝如此纎细拘廹铢曰先生诗传旧取此诗与闗雎论非天下之至静不足以配天下之至健防今皆削之岂亦以其太精巧耶曰正为后来防得如此故削去铢曰闗雎诗引康衡説甚好曰吕氏引但不如此详便见古人防文字亦寛博如此【董铢録】
　　文武以天保以上治内采薇以下治外始扵忧勤终扵逸乐这四句尽说得好【杨道夫録】
　　或说鱼丽诗云罶笱也者寡妇之器也寡妇得鱼而不为富强所夺则是太平之象而可告功于神明也此因小序而失之固为无礼然専以笱为寡妇之器似亦未然盖聚石为梁必有笱以承其阙空乃可得鱼凡取鱼者皆然非但寡妇也但笱易成而易用虽寡妇亦能置之故以为寡妇之笱他人则取鱼之器尚多不専用笱耳非他人不得用笱而唯寡妇得用亦非谓寡妇只得用笱而不得更以他物取鱼也谷风小弁之诗皆曰无逝我梁无我笱岂寡妇之作也哉【文集偶读谩记】
　　潘时举问南有嘉鱼诗中汕汕字曰是以木叶捕鱼今所谓鱼花园是也
　　南山有枸枸是檵枸子建阳谓之皆拱子味甘而解酒毒
　　大学诗云乐只君子民之父母民之所好好之民之所恶恶之此之谓民之父母○只语助辞言能絜矩而以民心为己心则是爱民如子而民爱之如父母矣【章句】所谓民之父母者何也君子有絜矩之道故能以己之好恶知民之好恶又能以民之好恶为己之好恶也夫好其所好而与之聚之恶其所恶而不以施焉则上之爱下犹父母之爱其子矣彼民之亲其上岂不亦犹子之爱其父母哉【或问】
　　潘时举说蓼萧湛露二诗先生曰文义也只如此却更湏要讽咏实见他至诚和乐之意乃好【潘时举録】
　　克己如誓不与贼俱生克伐怨欲不行如薄伐玁狁至于太原但逐出境而已【沈僴録】
　　潘时举说采芑诗先生曰宣王南征蛮荆想不甚费力不曽大段战鬬故只极称其军容之盛而已【潘时举録】潘时举说车攻吉日二诗先生曰好田猎之事古人亦多刺之然宣王之田乃是因此见得其车马之盛纪律之严所以为中兴之势者在此其所谓田异乎寻常之田矣【同上】
　　石鼓有说成王时又有说宣王时然其辞有似车攻甫田诗辞恐是宣王时未可知【吕德明録】
　　孟子诗云不失其驰舎矢如破　言御者不失其驰驱之法而射者矢皆中而力【集注】
