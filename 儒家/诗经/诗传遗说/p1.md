<!-- { "loadSidebar": true } -->
　　钦定四库全书　　　　经部三
　　诗传遗説　　　　　　诗类
　　提要
　　【臣】等谨案诗传遗説六卷宋朱鉴编鉴有朱文公易説已着録是编乃理宗端平乙未鉴以承议郎权知兴国军事时所成葢因重椠朱子集传而取文集语録所载论诗之语足与集传相发明者彚而编之故曰遗説其书首纲领次序辨次六义继之以风雅颂之论断终之以逸诗诗谱叶韵之义以朱子之説明朱子未竟之义犹所编易例也鉴自序有曰先文公诗集传豫章长沙后山皆有本而后山校讐最精第初脱稿时音训间有未备刻板已竟不容増益欲着补脱终弗克就仍用旧板葺为全书补缀趱那久将漫漶朅来富川郡事余暇辄取家本亲加是正刻寘学宫
　　国朝宁波史荣撰风雅遗音据鉴此序谓今本集传音叶多鉴补苴非朱子所手定其説似非无因然则以音叶之误议朱子与以朱子之故而委曲回防呉棫书者殆均失之矣乾隆四十五年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　诗传遗説序
　　先文公诗集传豫章长沙后山皆有本而后山本雠校为最精第初脱藁时音训间有未备刻版已竟不容増益欲着补脱终弗克就未免仍用旧版葺为全书补缀趱那久将漫漶朅来富川郡事余暇輙取家本亲加是正刻寘学宫以永久抑鉴昔在侍旁每见学者相与讲论是书凡一字之疑一义之隐反复问荅切磋研究必令心通意解而后已今文集书问语録所记载无虑数十百条彚次成编题曰遗説后之读诗者能兼攷乎此而尽心焉则无异于亲承诲诱可以得其意而无疑于其言矣若七月斯干二诗书以遗丘子服者尚可攷见去取位置小序之法因附于后端平乙未五月朔孙承议郎权知兴国军兼管内劝农营田事节制屯戍军马鉴百拜敬识

　　钦定四库全书
　　诗遗説卷一　　　　　　宋　朱鉴　编
　　纲领
　　舜典帝曰夔命汝典乐教冑子直而温寛而栗刚而无虐简而无傲诗言志歌永言声依永律和声八音克谐无相夺伦神人以和○冑长也自天子至卿大夫之适子也栗荘敬也凡人直者必不足于温故欲其温寛者必不足于栗故欲其栗皆所以因其徳性之善而辅翼之也刚者必至于虐故欲其无虐简者必至于傲故欲其无傲皆所以防其气禀之过而矫揉之也所以教胄子者欲其如此而所以教之之具则又専在于乐如周礼大司乐掌成均之法以教国子弟而孔子亦曰兴于诗成于乐盖所以荡涤邪秽斟酌饱满动荡血脉流通精神养其中和之徳而救其气质之偏者也心之所之谓之志心有所之必形于言故曰诗言志既形于言则必有长短之节故曰歌永言既有长短则必有髙下清浊之殊故曰声依永声者宫商角徴羽也大抵歌声长而浊者为宫以渐而清且短则为商为角为徴为羽所谓声依永也既有长短清浊则又必以十二律者和之乃能成文而不乱假令黄钟为宫则太蔟为商姑洗为角林钟为徴南吕为羽盖以三分损益隔八相生而得之余律皆然即礼运所谓五声六律十二管还相为宫所谓律和声也人声既和乃以其声被之八音而为乐则无不谐协而不相侵乱失其伦次可以奏之朝廷荐之郊庙而神人以和矣圣人作乐以养情性育人材事神祗和上下其体用功效广大深切如此今皆不复见矣可胜叹哉【文集书説○今见诗而此注説为详】
　　论语子曰吾自卫反鲁然后乐正雅颂各得其所○鲁哀公十一年冬孔子自卫反鲁是时周礼在鲁然诗乐亦颇残缺失次孔子周流四方参互考订以知其説晚知道终不行故归而正之【集注下同】
　　子所雅言诗书执礼皆雅言也○雅常也执守也诗以理情性书以道政事礼以谨节文皆切于日用之实故常言之
　　尝独立鲤趋而过庭曰学诗乎对曰未也不学诗无以言鲤退而学诗○事理通达而心气和平故能言子曰兴于诗立于礼成于乐○兴起也诗本性情有邪有正其为言説既易知而吟咏之间抑反复其感人又易入故学者之初所以兴起其好善恶恶之心而不能自已者必于是而得之○案内则十歳学幼仪十三学乐诵诗二十而后学礼则此三者非小学传授之次乃大学终身所得之难易先后浅深也○程子曰天下之英才不为少矣特以道学不明故不得有所成就夫古人之诗如今之歌曲虽闾里童稚皆习闻之而知其説故能兴起今虽老师宿儒尚不能晓其义况学者乎是不得兴于诗也
　　子曰小子何莫学夫诗诗可以兴【感至意】可以观【考见得失】可以羣【和而不流】可以怨【怨而不怒】迩之事父逺之事君【人伦之道诗无不备二者举重而言】多识于鸟兽草木之名【其绪余又足以资多识】○学诗之法此章尽之读是经者所宜尽心也
　　子曰诵诗三百授之以政不逹使于四方不能専对虽多亦奚以为○専独也诗本人情该物理可以騐风俗之盛衰见政治之得失其言温厚和平长于风谕故诵之者必逹于政而能言也○程子曰穷经将以致用也世之诵诗者果能从政而専对乎然则其所学者章句之末耳此学者之大患也
　　子曰起予者商也始可与言诗已矣○孔子曰绘事后素而子夏曰礼后乎可谓能继其志矣非得之言意之表者能之乎商赐可与言诗者以此若夫玩心于章句之末则其为诗也固而已矣○谢氏曰子贡因论学而知诗子夏因论诗而知学故皆可与言诗【并同上今见诗传而注説小不同故备载之后放此】
　　孟子咸丘蒙问曰诗云普天之下莫非王土率土之濵莫非王臣而舜既为天子矣敢问瞽瞍之非臣如何孟子曰是诗也非是之谓也劳于王事而不得养父母也曰此莫非王事我独贤劳也故説诗者不以文害辞不以辞害志以意逆志是为得之如以辞而已矣云汉之诗曰周余黎民靡有孑遗信斯言也是周无遗民也○诗小雅北山之篇也普徧也率循也此诗今毛氏序云役使不均已劳于王事而不得养其父母焉其诗下文亦云大夫不均我从事独贤乃作诗者自言天下皆王臣何为独使我以贤才而劳苦乎非谓天子可臣其父也文字也辞语也逆迎也云汉大雅篇名也孑独立之貌遗脱也言説诗之法不可以一字而害一句之义不可以一句而害设辞之志当以已意迎取作者之志乃可得之若但以其辞而已则如云汉所言是周之民真无遗种矣惟以意逆之则知作诗者之志在于忧旱而非真无遗民也【集注○今诗传经文同而注阙】
　　二礼春秋有制度之难明本末之难见放下未要理防亦得如书诗直是不可不先理防又只如诗之名数书之盘诰恐难理防且先读典谟之书雅颂之诗何尝一言一句不説道理何尝深潜谛玩无有滋味只是人不曽子细防若子细防里面有多少伦序须是子细参研方得此便是格物穷理【袭盖卿録】
　　论孟用二三年工夫看亦须兼防大学及书诗所谓兴于诗诸经诸史大抵皆不可不读【廖徳明録】
　　大学中庸有个准则读着便令人识蹊径诗又能兴起人意思皆易防【万人杰録】
　　圣人教人自诗礼起如鲤趋过庭曰学诗乎学礼乎诗是吟咏性情感人之善心礼使人知得个定分这都是切身工夫如书亦易看大纲亦似诗【华贺孙録】
　　读书如论孟是直説日用眼前事文理无可疑先儒説得虽浅却别无穿凿壊了处如诗易之类则为先儒穿凿所壊使人不见当来立言本意此又是一种工夫直是要人虚心平气本文之下打叠交空荡荡地不要留一宗先儒旧説莫问他是何人所説所尊所亲所憎所恶一切莫问而唯本文本意是求则圣贤之指得矣若于此处先有私主便为所蔽而不得其正此夏虫井蛙所以卒见笑于大方之家也【答吕祖俭书】
　　问子所雅言诗书执礼曰古之为儒者只是习诗书礼乐言执礼则乐在其中如易则掌于太卜春秋掌于史官学者兼通之不是正业只这诗书大而天道之精微细而人事之曲折无不在其中礼则节文法度圣人教人亦只是许多事【沈僴录】
　　陈文蔚问兴于诗与游艺先后不同如何曰兴立成是言其成志据依游是言其用功处但诗较感人故在先礼则难执守须是常常执守得乐则如太史公所谓动荡血气流通精神者所以涵养前所得也【黄义刚録○又魏椿録云兴于诗此三句上一字谓成功而言也】
　　只是这一心更无他説兴于诗兴此心也立于礼立此心也成于乐成此心也今人读诗是兴起得个甚麽【沈僴录】
　　孔子当时教人只説诗书执礼只説学诗乎与兴于诗立于礼成于乐只説人而不为周南召南诗三百一言以蔽之曰思无邪【黄义刚录】
　　问兴于诗立于礼成于乐曰兴于诗便是个小底立于礼成于乐便是个大底兴于诗初间只是因他感兴起得来到成处却是自然后恁地又云古人自少时习乐诵诗学舞不是到后来方始学礼学诗学乐如云兴于诗立于礼成于乐非是初学有许多次第乃是到后来方能如此不是説用工夫次第乃是得效次第如此到得成于乐是甚次第防与理为一看有甚放僻邪侈一齐都涤荡得尽不留些子兴于诗是初感这些善端起来到成于乐是刮来刮去凡是有毫髪不善都涤荡得尽了这是甚气象【叶贺孙録】
　　徐防问立于礼犹可用力诗今难晓乐又无何以兴成乎曰今既无此家具只有理义在只得就理义上讲究如分别是非到感慨处有以兴起其善心惩创其恶志便是兴于诗之功也涵养和顺无斯须不和不乐恁地和平便是成于乐之功也如礼今亦无只是硬造些规矩自恁地収敛古人此身终日都在礼之中不由自家古人兴于诗犹有言语可以讽诵礼全无説话只是恁地做去乐更无説话只是声音节奏使人闻之自然和平【陈淳录】
　　看诗不要死杀看了看了见得无所不包今人看诗无兴底意思【甘节录】
　　诗可以兴须是反复熟读使书与心相乳入自然有感处【李闳祖录】
　　孔子曰诗可以兴可以观可以羣可以怨迩之事父逺之事君多识于鸟兽草木之名那上面六节固是当理防若鸟兽草木之名何用自家知之但是既为人则于天地之间物理须要都知得方可【黄义刚录】
　　问诗如何可以兴曰读诗见其不美者令人羞恶见其美者令人兴起【甘节录】
　　读诗便长人一格如今人读诗何縁防长一格诗之兴处最不要然兴起人处正在兴防得诗人之兴便有一格长丰水有芑武王岂不仕盖曰丰水且有芑武王岂不有事乎此亦兴之一体不必更注觧如山説闗雎处意亦好然终是説死了如此便诗眼不活【吴必大录】问诗可以观集注云考见得失是自已得失否曰是考见事迹之得失因以警自已之得失又问可以怨集注云怨而不怒怒是如何曰诗人怨词委曲柔顺不恁地疾怨【吕徳明录】
