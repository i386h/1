<!-- { "loadSidebar": true } -->
　　郑樵据仪礼作三次以觧鼓钟之卒章谓凡奏乐有四节首节升歌三终此歌以瑟次节笙入三终辅笙以磬三节间歌三终歌笙相禅所谓鼓瑟鼓琴笙磬同音者也已上皆奏雅四节合乐三终歌二南所谓以雅以南者也吁郑之附防一至此乎真诗礼中舞文手矣彼所据者乡饮酒礼燕礼二篇文耳升歌笙入间歌合乐四节惟此二篇为详其见于乡射大射者则已略此乃乡国礼也非王礼也又诗三百篇皆可歌也其见仪礼而入乐者二南各三小雅共十三及新宫肆夏陔勺等数诗外余不槩见至文王清庙振羽九夏湛露彤弓诸诗所用稍见于周礼礼记左传而仪礼弗载焉盖具于亡篇而今不可考矣郑欲执此二篇之文尽周家奏乐之制可乎哉鼓钟所引天子作乐之事也其为朝聘燕飨虽未可知要亦非乡饮酒与侯国之燕也其所用之乐节与诗章未必与乡国同也区区以二篇之文傅防而为之説陋矣其言笙磬雅南俱不合古义辨见下条笙磬同音孔疏申毛以笙磬为一器郑以笙与磬为二器案传训笙磬为东方之乐明是阼阶之笙磬【见大射礼】则笙乃磬名信为一器矣至笺之分为二器未见其然也笺不觧笙磬意必同毛其释同音云谓堂上堂下八音克谐亦与传四县皆同语意相合孔特见笺言八音故分笙磬为二使与钟及琴瑟备金石丝匏四音以当八音之半耳然未必是郑意
　　以雅以南以籥不僭雅者先王之雅乐南者四方之南乐籥者羽舞之籥毛传义允矣郑以雅为万舞与籥分文武异于毛不可从宋氏复自立説谓雅是二雅南是二南舛谬尤甚大雅小雅诗六义之一也非乐名也乐以雅名则风雅颂皆得奏之不仅二雅矣至二南之南犹十五国之国也自其地而言也当时所采诗或得于南国周召不足以尽之故不言国而言南耳尚不得与二雅并列于六义况乐名乎文王世子之胥鼓南郑氏释为南夷之乐左传之南籥【防二十九年】杜氏以为文王之乐俱不云二南也又案雅南之义三家诗说皆与毛同文选【东都赋】注刘渊林引韩诗内传云王者舞六代之乐舞四夷之乐大徳广被无所不及六代皆雅乐也四夷则南乐在其中矣又后汉陈禅引诗云以雅以南韎任朱离注云韩诗薛君云南夷之乐曰南四夷之乐惟南可以和于雅以其人声音及籥不僭差也又云毛诗无韎任朱离文盖见齐鲁诗即注语观之薛君南义即同毛而齐鲁之诗复备列于四夷乐名可见南为南夷古义皆然矣【又有辨详总诂】集传僭叶七心反案释文僭有七念子念楚林三反其楚林反洗重音也与琴音二字韵同本不必用叶
　　楚茨
　　楚茨信南山甫田大田瞻彼洛矣裳裳者华桑扈鸳鸯鱼藻采菽都人士黍苗瓠叶凡十一篇徐皆以为思古诗其可指名者楚茨四篇思成王鱼藻思武王黍苗思宣王也此三王者一开剏一守成一中兴皆周家令辟尤诗人所不能忘情者矣其诗序称古王不知何属要以三王而外有道之主仅有康王诗人所指当不外此惟黍苖则兼思其臣都人士瓠叶又思及其民楚茨以下十篇朱子辨説谓其和平详雅无风刺之意如出一手当是正雅错脱在此序以为伤今思古不应十篇相属无一语见衰世之意似矣然诗人寓意深逺固有不可泥其词者采薇出车杕杜多嗟怨之词行露摽梅野有死少和平之语列于正风正雅可谓刺诗乎安在楚茨十篇不可为刺也又人当衰乱之时道太平之乐必言之娓娓不休班张之赋喜述西京之盛时元白之诗多咏开元之胜事皆此意也楚茨诸篇所言祭典之肃农政之详锡命之有章礼文之必谨报功恤贤之厚仁民爱物之恩词烦而不杀感叹无聊之情已跃然言外矣当日思古非一人作诗亦非一手十诗者特一斑尔乃讶其多乎
　　朱子又云楚茨诗精深宏博何得为变雅斯言误矣风雅之正变分于时之治乱不分于词之工拙也风之七月雅之六月斯干诸诗其精深宏博不减于楚茨何以皆列于变诗且三百篇皆经也不论正变为经一也安得粗浅俭陋之诗而以为经哉
　　采齐肆夏先郑注周礼刘德文頴注汉书皆以为逸诗惟玉藻趋以采齐康成注云齐当为楚荠之荠盖谓齐音当读如茨耳【孔疏云音同耳其义则异】非谓采齐即楚茨诗也大全载刘瑾语曰先儒以楚茨即采齐岂误读康成注乎何闇于文义至此
　　诗缉言诗有二棘吹彼棘心园有棘是酸枣楚茨以棘配茨青蝇以棘为樊必非酸枣当是尔雅之茦刺案茦刺注云草刺鍼也方言云凡草木刺人北燕朝鲜之间谓之茦自关而西谓之刺江湘之间谓之棘合此二文茦刺信有棘名矣又方言注云楚词曰曽枝剡棘亦通语耳橘颂意本谓橘枝有刺若棘而景纯引之止见凡草木有刺者皆可名棘也则二诗之棘当泛指草木刺人者
　　神保是飨毛云保安也郑云安而飨其祭祀未尝合神保二字为鬼神称号也朱传既以毛训保为安又云神保盖尸之嘉号则又非毛义刘瑾申之曰祖考之神降而安于尸之身故因以号尸夫尸以象神耳神岂真降其身邪朱传又引楚词灵保证之谓是以巫降神之称朱子又曰灵保神巫也神降而托于巫身则巫而心则神今诗中不説巫当便是尸案此误尤甚尸至尊将祭始卜而得之巫贱役有常职岂可合为一乎周礼有司巫乃羣巫之长也其秩中士而已不敢与祝史比肩况尸乎又案楚词思灵保兮贤姱王逸注云灵巫也姱好貌思得贤好之巫与神保相乐也则灵保二字古人原不用为巫号
　　毛训肆为陈将为齐【音剂】谓既杀而县肉于架分齐其所当用此未熟时也郑读肆为剔言剔其骨体于爼将以奉而进之此既熟时也义各相属不可互易朱传肆从毛将从郑于事为不次矣
　　为爼孔硕郑觧为从献之俎东莱非之以为是荐熟之俎因燔肉炙肝不可言孔硕也然郑以硕为肥硕亦通案俎之为用多端有荐腥之爼荐爓【余亷切】之爼又有肵【其靳二音】俎所以载心舌而燔炙皆从献之物故名从【献】之俎郑觧肆将为肆骨体而进之则荐熟之俎已具上章此章之俎谓之从献与燔炙合为一事亦有理也
　　我孔熯矣毛以熯为敬与尔雅同此古义也吕记从说文训干此乃熯字常训与诗意逺矣集传训竭盖欲彊通干义于诗也夫敬而不愆于礼文义甚顺何必以筋力既竭见尽礼之难哉严氏引王风熯其干矣左传外彊中干语以证竭义尤费力
　　既匡之匡笺训为筐盖筐乃匡之或体郑非改字也匡本训饭器从匚【音方受物之器】□【音皇】声今作匡省也
　　楚茨所咏皆天子祭礼也仪礼废缺天子诸侯祭礼无存焉故笺疏引特牲少牢士大夫礼推类以明之如燔炙受嘏私燕之类是也其天子祭礼载周礼戴记而亦见于此诗者则如剥亨祭祊鼓钟送尸之类是也朱之据少牢嘏词遂判此诗为公卿力农奉祭之诗不知少牢礼乃侯国大夫所行非天子公卿之礼也又谓天子诗不应列小雅夫小雅诸篇何一非天子诗哉
　　鼓钟送尸鼓与钟二器也疏云鸣钟鼓以送尸而已周礼钟师掌金奏以钟鼓奏九夏肆夏其一也尸出入奏之虽钟鼓偕作仍以钟为主故谓之金奏而掌以钟师此王礼也集传以为公卿奉祭而后又引钟师文以释送尸自相违戾名物疏驳之允当
　　信南山
　　信南山甫田大田三诗皆咏曽孙传笺指成王因信南山序有幽王不能修成王之业语也东莱非之谓曽孙之名周之后王皆可称然周之后王可当诗人追诵者孰有如成王哉文武开剏时武功多于文治礼乐制度尚有未遍周公摄政之六年制礼作乐颁度量于天下始号大平疆理之法祭祀之典大率皆成王时所定康王以后坐享其成而已故正雅及周颂文武而下止有成王诗余后王弗及焉则思古者惟思成王固其宜也我疆我理传云疆画经界也理分地理也正义申之云正经界之疆分土地之宜又云分地理者分别地所宜之理若孝经注云髙田宜黍稷下田宜稲麦是也案理字如此觧方与疆义有辨左传云先王疆理天下物土之宜而布其利【成二年】杜氏注云布植之物各以土宜与此传疏同义緜诗疆理孔疏之觧亦相符宋王氏以疆为大界理为沟涂刘氏以疆为径畛涂道路理为遂沟洫浍川彼徒取与南东其亩文义相接耳然非古义也若论字训则考工记有水属理孙之语刘氏较胜焉















　　毛诗稽古编卷十四
　　钦定四库全书
　　毛诗稽古编卷十五
　　吴江陈启源撰
　　甫田之什【变小雅】
　　甫田
　　朱子讥小序谓甫田序用自古有年立説大田序用寡妇之利立说瞻彼洛矣序以命服为赏善六师为罚恶裳裳者华序用似之二字立说桑扈序用彼交匪傲立説总谓其傅防诗语以欺后世也然小序之文不与诗类者多矣彼果欲傅防何不每篇用一语以立说哉且序语不类诗者朱子既以诗无此意置而弗用其类于诗者又有立说之疑亦太苛矣
　　楚茨信南山甫田三诗序皆以为思古不独甫田然也甫田序思古古字偶与诗自古有年同耳朱子讥之以为序专以此立说斯亦深文之论矣案小序之古指成王时也诗之古与今适南亩对则指成王以前防以信南山推之谓此古亦禹理或然矣序之古乃诗之今非诗之古岂用以立说乎
　　甫田诗毛郑异解后儒又于毛郑外立说纷纷虽亦短长互见俱不及古注之优如今适南亩以为王之观稼攘其左右以为馈馌之物者子由之说也烝我髦士以为进髦士而劳之两农夫之庆以为頼农夫之福而丰年者紫阳之说也文义俱可通但诗人立言当有次第首章言太古丰年之美成王农政之详次章又备言报祈之礼至三章始及省耕劝农之事耳今适南亩即解为王之亲行则曽孙来止一章不已复乎适亩不指王则烝髦亦非劝劳矣頼农夫之福而有年归美于王诚为厚意然一人有庆兆民頼之古有是言矣不闻兆民有庆一人頼之也惟攘取馈物见上下之相亲摹写情事虽微嫌其纎曲而较王【述毛】郑【易传】之解差为自然源谓首章传义不可易矣余三章则郑近之其攘尝二语取其近义可尔首章郑易传义而孔疏是之然郑惟说十千合一成公田之数似胜耳【毛云十千言多也王肃孙毓皆从之】其以甫为大夫以取陈为賖贳【世射二音】以介为舎皆彊立异也甫父虽同义然以大夫为田名则太迂不如传谓天下田即大田之义也齐甫田雅甫草传皆训大大实甫之恒训矣补助固有常典但盛世家给人足民或无借于賖贳不如传言尊者食新卑者食陈别其老壮示孝养之道也七月诗农夫亦指少壮言老者不任耕作之劳故专因壮者为农夫耳至以介为庐舍字训无本尤属臆説不如王肃述毛以介为大止为定言治道所大功所定止盖太平年丰治功所以美大而成定也生民传亦云介大止定王义本此
