<!-- { "loadSidebar": true } -->
　　赤芾金舄传云金舄达屦也案小尔雅云履尊者曰达屦谓之金舄而金絇也宋咸注云礼黒履青絇赤舄黒絇详注意则金舄当是赤舄之特异者注言黒履赤舄皆与絇异色正见金之为达履以其色与絇同絇者舄头饰也古人重之以为成人之饰【玉藻童子不屦絇】金舄之色直达于絇所以殊其制而独得达名也传文达屦义亦应尔孔疏申之以为金舄即赤舄舄有三等白舄黒舄在赤舄之下其尊未达赤舄之尊莫过屦之最上达者故曰达屦此殆臆説耳孔子鱼【名鲋着小尔雅】宣圣九代孙其书最古其説又甚优而仲达不用未知何意
　　车攻第五章疏以为诸侯从王田罢赐射余获之事盖田猎所获禽王择取三十其余颁赐臣下然必习射泽宫令中者取之贱勇力贵礼让也事在田猎之后而文在田猎之先者所谓承上章诸侯来防而言令其事相次故射夫即指诸侯又谓田无射礼惟既猎乃有班余获射其説如此盖诗人叙事尝有先后倒置者如驷铁之二三章定之方中之首二章出车之四五章皆取文便也后儒释此诗惟求事顺遂解决拾以下三章皆为田猎之事而班余之射阙如矣七章所谓大庖是王所择取之三十禽与士大夫无与也朱传于七章方及泽宫习射之典不已赘乎况射中之后方可获禽诗助我举柴在舍矢如破之前就令两章通指田猎事之前后终未顺也案第五章文义定是専言射礼诸侯防射而集传直目为射夫决拾弓矢皆射耳故言之特详曰猎虽不废射然所主不在此竟以射夫目诸侯非名矣助我举柴亦因班余时聚诸禽以待射故有积禽若方猎时其所杀获尚布散原野中未可言积也王者之田杀不尽物岂如后世所谓风毛雨血禽相镇压兽相枕藉者哉举柴当在泽宫明矣
　　尔雅释训云徒御不惊辇者也举全句而释之其専为车攻诗可知传云徒辇也义亦同矣辇载任器见周礼诗所咏正指此但文义未显故子夏之徒特着之于尔雅俾后之读诗者不至误解为徒行耳无如后人之误自若也
　　吉日
　　吉日篇漆沮之从宋李樗引尚书孔疏漆沮在泾水之东一名洛水即职方雍州之浸以解之吕记朱传皆祖其説则此漆沮在冯翊即禹贡之漆沮也近世冯氏名物疏谓地近焦获其山多兽水多鱼渔猎宜于此地理或有然冯又谓惟漆水又名洛不得并以沮为洛今録其略曰洛水出陜西庆阳府环县经延安府甘泉县鄜州宜君县子午岭至中部县入西安府界经耀州及同官县至富平县合沮厯蒲城同州至朝邑县东南入渭【此洛水即漆也】沮水出自延安府宜君县至子午谷子午谷水歴中部县东南流入西安府界至富平县合漆水此冯翊之漆沮也去镐京三百余里若出扶风漆县者与冯翊之漆为泾渭所隔岂能飞渡而合为一水邪其扶风漆水出自鳯翔府麟游县西普润废县故汉漆县也流经岐山北大栾水自西北注之与杜水合即诗所谓自土沮漆者也其沮之所出孔仲达云未闻【韩诗沮水出巩昌府阶州角弩谷东南入渭】此扶风之漆沮也緜诗漆沮指此冯谓漆沮有二而此漆沮是冯翊之水信矣至谓漆沮不得俱名洛则犹有未尽焉禹贡导水又东过漆沮孔传云漆沮二水名亦曰洛水出冯翊北疏引水经云沮水出北地直路县东入洛水【今水经同】又云郑渠在太上皇陵东南濯水入焉俗谓之漆水又谓之漆沮其水东流注于洛水【今此文见注而稍不同又濯作浊漆作防】汉书引禹贡此文顔师古注亦云漆沮即冯翊之洛水此皆统名漆沮为洛而冯氏所讥也以今考之漆沮洛乃各一水名漆沮得入洛洛又入渭三水源异而委同耳案汉地里志北地郡归德县注洛水出北蛮夷中汉归德今庆阳府合水县隋置洛源县于其东北【后并入合水】盖指洛水之初入塞为源以名县也又山海经云白于之山洛水出其阳东流以注于渭乐史寰宇记以为白于山一名女郎山在合水县北三十里亦谓洛出合水县与隋洛源意同皆言洛之源也又案地里志冯翊懐德县注禹贡北条荆山之南下有彊梁原洛水东南入渭周礼职方氏注亦言洛出懐德此与禹贡传疏及师古注意同皆言洛之委也洛之委与漆沮合则已兼有二水在其中冯谓沮不得并名洛过矣雍録言洛水入塞后经鄜坊同三州乃入渭漆在沮东洛又在漆沮东漆至华原而西合沮【华原今省入耀州寰宇记言漆沮合于此俱入富平之石川河】漆沮又东南至同州白水县乃合于洛而南流入渭【在朝邑县西南三十二里有汉懐德故城】三水虽分至白水县溷为一流故孔安国班固皆指懐德入渭之水为洛水而曰洛即漆沮也斯语得之【瞻彼洛矣指此洛王氏以为东都水非是】雍州有二漆沮在冯翊者入渭之下流禹贡之漆沮既从【疏以为扶风水误也】又东过漆沮是也在扶风者入渭之上流緜诗之自土沮漆潜颂之猗与漆沮是也潜传云漆沮岐周之二水矣惟吉日之漆沮宋蘓子由李迂仲俱指为洛则冯翊之水也近世冯嗣宗祖其説谓冯翊之漆沮地近焦获多产鱼兽宜为渔猎之地信矣然扶风之漆沮正潜篇所云多鱼者也其水经流岐下而岐阳之地实周家较猎之塲楚椒举言成王有岐阳之搜语见昭四年左传世传石鼓文十篇记宣王田猎之事地亦在岐阳其文次篇言渔于汧水【云汧也沔沔王厚之云汧水名】末篇言兽于吴岳【云吴亟人怜郑樵云吴即吴岳】汧水出扶风汧县吴岳即汧水所自出皆与扶风之漆沮相近又文之体制颇与车攻吉日相似所述物产有麋豕麀鹿雉兔□【鰋同】鲤鲢【郑樵云卑连切】【郑樵云音白】鲨之类其多兽多鱼不下于焦获矣又其地即周礼之蒲尔雅之杨陓【音纡】周礼职方氏雍州之泽薮曰蒲注云蒲在汧疏云吴山在汧西有蒲之薮尔雅秦有杨陓注云在扶风汧县西杨陓与焦获各居十薮之一吉日之漆沮安在非扶风水乎
　　漆沮之从天子之所毛传云从漆沮驱禽而致天子之所孔疏云以猎有期所故驱禽从之也盖古者战不出顷田不出防不逐奔走【此三语亦见车攻传】故诸侯田猎之礼必使虞人驱禽而至入于防中然后射之未尝登歴山险搜求兔不轻万乗之重更见三驱之仁其义良深矣驺虞传云虞人翼五豝以待射驷铁诗云奉时辰牡周礼大司马职云设驱逆之车皆是礼也此礼废而后世人主盘于游畋始有歴邱坟渉蓬蒿口敝于叱咤手倦于鞭防者矣下章悉率左右以燕天子即上章之意传云驱禽之左右以安待天子笺云顺其左右之宜以安待王之射射禽必自其左故云顺其宜也集传云视兽之所在而从之惟漆沮之旁为盛宜为天子田猎之所是徒以利兽为乐古制蔑如矣又谓悉率左右是从王者率同事之人夫在王左右者独非从王之人乎谁率之而谁为所率者乎文义殊不可通
　　悉率左右传云驱禽之左右笺申之曰率循也悉驱禽顺其左右之宜笺语释经文最顺而申传义犹纡传字下更须补岀循义方可通耳玩传语竟似训率为驱而传之字应解为往文义始明然以释经不如笺之优笺殆易传孔以为申传殆未必然矣又案文选注李善引此传云驱禽于王之左右句法较完成然玩孔疏则于王二字乃李所益也
　　毛诗稽古编卷十一
<经部,诗类,毛诗稽古编>
　　钦定四库全书
　　毛诗稽古编卷十二
　　吴江陈启源撰
　　鸿雁之什【变小雅】
　　鸿雁
　　二雅皆士大夫作也朱传谓鸿雁是流民作训之子为流民自相谓恐非是之子侯伯卿士为王廵行劳来者也【欧阳以为使臣义亦同】爰及于人恩泽及此可怜之人也哀此鳏寡哀此孤独者而收恤之也皆之子劬劳之事古义本如此汉萧望之曰爰及怜人哀此鳏寡上惠下也望之治齐诗说亦同毛郑矣集传曰劬劳者皆鳏寡可怜之人则爰及哀此四字为虚设矣况此流民岂必偏丧者哉
　　鸿与雁同类而异禽毛传云大曰鸿小曰雁是已博物志又有三同三异之説三异者色有苍白羣有多寡飞有髙下也则不止大小为异矣或谓凡雁类其大小【陶隠居云】苍白【见本草纲目】亦各不同案郑风雁与凫并言尔雅亦以凫为雁丑九罭笺言鸿大鸟不宜与凫鹥之属飞而遵渚草木疏亦云鸿鹄羽毛光泽纯白似鹤而大则鸿之大非雁比矣陆疏又云有小鸿其小如凫白色今人直谓鸿则鸿自有二种雁之白者亦鸿也陶隠居云又有野鵞大于雁似人家苍鵞谓之驾鵞案鵞音戈説文作鴚鵞也合而论之小而苍者雁也小而白者小鸿也大而白者鸿也鹄也大而苍者鴚鵞也尔雅云鵱【音六】鷜【力于反】鵞注云今之野鵞则鵱鷜又鴚鵞之别名
　　雁鴈二字俱见説文雁字入隹部云鸟也鴈字入鸟部云鹅也又云鴈读若雁并非重文则二字异禽亦异字矣玉篇广韵皆以雁为鸿雁字而别出鴈字为鴈之重文其雁字则依説文训鸟未尝合雁鴈为一也徐以雁为知时鸟大夫以为挚昏礼壻挚用之故从人而谓雁字从人从厂义无所取当从鴈省声则雁鴈不同字明矣韵防云鴈或作雁始以一字后人习而不察二字久通用非古也又据徐説鸿雁字当从隹作雁与玉篇广韵异今玩説文则徐説为长雁虽与鹅相类不应径释为鹅鸟乃统名可以目雁矣诗雁字皆当从佳其从鸟者误也又案尔雅及礼记俱号鹅为舒雁庄子山木篇记主人烹雁事是雁乃畜禽定指鹅也意谓鹅为雁古人本有此称名观説文雁字注则益信矣近世魏拔六书精蕴释雁字谓鹅似雁而德不然故以伪乱真之赝取其义理或有然
　　矜人贫穷之人也鳏寡无告之人也此流民之最苦者而无告又甚于贫穷矜人则赈饩之爰及之谓也鳏寡则收恤之哀此之谓也此劳来安集之加厚者而收恤尤厚于赈饩下章百堵皆作则凡流民均及之而矜人鳏寡亦在其中劳来安集当有三者之差矣侯伯卿士为王行抚绥之政委曲周详如此故三章皆以劬劳为言
　　鸿雁诗三言劬劳皆谓侯伯卿士也郑独以次章劬劳属流民言与首尾两劬劳异误矣案虽则劬劳其防安宅指使臣言文义甚协于垣作堵皆使臣经理之安得不劳及民各得所则为上者亦身享太平之乐岂不一劳永逸乎集传三劬劳皆指流民言义虽画一然以之子为侯伯卿士毛义断不可易
　　百堵皆作传云一丈为板五板为堵郑笺引公羊传以破之云五板为堵五堵为雉雉长三丈则板六尺案毛郑所云五板累五板也郑所云五堵接五堵也累言其髙接言其长板髙二尺累之则一堵之墙髙一丈郑以为六尺而堵雉之长亦从而异公羊后于毛未足深信然雉长三丈语郑又据左传都城百雉为説于义较优【详见孔疏】
　　维彼愚人谓我宣骄笺云谓我役作众人为骄奢役作指上于垣百堵也义似通而实迂作堵本以安民虽愚人决不谓之骄耳吕记载王氏之説云谓我劬劳者以我于征于垣为劬劳也谓我宣骄者以我矜怜抚恤为宣骄也此解得之盖此骄字与骄子之骄义同矜怜抚恤有类于姑息则疑为骄巷伯诗骄人谓王听信其言所骄纵之人也故亦以骄与劳对言史记田蚡曰此吾骄灌夫罪用骄字亦同此二诗义
　　庭燎
