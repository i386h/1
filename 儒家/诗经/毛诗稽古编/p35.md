<!-- { "loadSidebar": true } -->
　　韩诗外传曰汉书食货志论井田之法皆以为八家各受私田百亩公田十亩是八家八百八十亩余二十亩为庐舍何休之注公羊范甯之解谷梁赵岐之注孟子宋均之説乐纬皆以为然而甫田孔疏据孟子之言以规其失谓二十亩为庐舍则八家别有私田二亩半何得言八家皆私百亩家取公田十亩各自治之安得为同养公田又谓郊外用助法是九之中税一国中用贡法是十一之中税一内外通率为什一故谓之彻班固取孟子为説而失其本指诸儒皆袭其谬郑氏匠人注并无此説俗以郑意因于诸儒又失郑指源案孔氏此言非笃论也公田百亩私田百亩孟子举其大数耳野外之庐以便田事七月亟其乗屋信南山中田有庐及此诗郑笺觧攸介为庐舎皆稽此也非公田二十亩将焉给之同养者就公田百亩统言之耳分治共治俱可言同不必八家聚于一处也况共治则推诿易生分治斯勤惰可考若论立法之无弊则分治善矣至于郊外国中通率为什一于义尤疏九而取一十一而税一多寡相悬既非王者无偏之政又国外百里为郊郊以内所谓国中而用贡者也其地仅方百里者四耳王畿千里为方百里者百而什一而税一者才居百之四其余皆九而税一通率之安得为什一乎礼记正义亦孔氏所定也其释王制公田借而不税仍约孟子乐纬之书以为公家共治八百八十亩已外二十亩为井灶庐舍意与汉志同盖亦不能守其一説也
　　甫田四章所言外典凡五社也方也农夫之庆则蜡与腊也御田祖则始耕之祭也社祭土神必与稷俱方祭五官之神蜡祭百物腊祭先祖五祀始耕祭田祖社方在仲秋蜡腊在孟冬皆报祭始耕之祭以孟春吉腊行之则独为祈祭此章先言报后言祈合两年之事相为首尾其犹信南山之由雨雪而及霡霂与生民以兴嗣岁之义乎
　　琴瑟撃鼓以御田祖毛云田祖先啬也案田祖一神而名不同周礼大司徒谓之田主籥章谓之田祖礼记郊特牲谓之先啬皆指神农也籥章又有田畯【非此诗之田畯】即郊特牲之司啬皆指后稷也则田祖田畯乃二神矣至七月甫田诸诗之田畯毛云田大夫郑云今之啬夫噫嘻颂及尔雅谓之农夫此田官也非神也王安石曰生而为田畯死而为田祖谬矣古今以来为田官者多矣安得死便祭之乎且田祖是神农于田神为最尊安得田大夫即其前身乎
　　朱子疑楚茨四篇为豳雅因甫田次章击鼔以御田祖语与籥章文合也然此四诗言祭多矣曰先祖曰皇祖曰社曰方何尝专乐田祖哉所述乐器名有鼓钟琴瑟之类不言土鼔也况与公卿奉祭之説又自相戾矣以谷我士女毛以谷为善郑以谷为养郑义允矣谷士女文承稷黍下养义较相属焉又下章烝我髦士善义已具不必复出也集传兼二义而主于养得之
　　曽孙来止郑云出观农事其为耕耘耨获时未可定也集传以为来馌耘者则确指耘时矣岂据下文禾易长亩语邪夫易而治理长而竟亩信为耘所致然易长之下复言善有成善而大有乃秀寔义不又似获时乎
　　如茨如梁毛云梁车梁也孔氏申之引孟子之舆梁谓梁能容车渡则必髙广故以比禾积刘瑾释朱传以为即小戎之梁辀岂别有据邪然梁为车上句衡其髙广能几何舍其容车者而取喻于车上之一物非诗人夸美之指矣
　　大田
　　古人树谷必先相地之宜而择其种每岁命田官讲求之以命于民故随土之髙下肥瘠皆可以艺殖而地无遗利大田诗首言既种正其事也笺引月令季冬民出五种证之疏又引月令孟春善相其地所宜五谷所殖及周礼司稼辨穜稑草人物地相宜之文可见古人农政之详宻矣后世不讲农政稼穑之事任民自为之彼老农虽精于其业然见闻不越乡里岂能徧歴天下访求百谷之稼而树之乎周官职方氏言荆二州宜稻要止约略其大槩耳其间地固有髙卑者自应杂树他谷也近日江南之民止恃稻以为食一值旱熯髙乡輙告饥此宜有变通之法也源谓今北土所谓小米黍子即古之黍稷梁秫也当各取其种试其与南土相宜者凡山源逺水之地则树之以为常其下田仍以艺稻则墝埆可化为菑畬而水旱皆无患矣是在士大夫及豪富有力者倡率之以为民先耳
　　曽孙是若传云成王于是止力役以顺民事不夺其时于义允矣蘓氏改为顺王所欲殊无意味然诸家多从其说
　　方皁坚好皆指谷实言不若生民诗歴道苗稼生成之次第故彼连用十字而此仅以四盖生长之条茂已具于前章庭硕中矣又坚好即生民之坚好也至生民之方毛以为极亩郑以为齐等此诗之方毛无传郑以为生房谓孚甲始生而未合时也彼生时统言其苗此成时专言其实所以异耳然则此诗之方皁正与彼诗实发实秀相当耳发管而秀出则有孚甲而实犹未坚所谓皁也【毛云实未坚日皁】故两诗皆以坚好继之
　　田祖有神秉畀炎火毛云炎火盛阳也孔氏申之以为四者盛阳气赢则生消乏则付于所生之本盖明君为政虫蝗不生诗人归功于田祖之神言若为我驱除之云尔后人縁此立焚蝗之法谓之善于断章则可若用为正解则秉畀者乃人也非田祖也与诗语戾矣集传以为古之遗法如此殆不其然
　　诗中祁祁凡六见采蘩训舒迟七月出车鸟皆训众多韩奕训徐靓大田训徐诸训惟众多稍逺余皆不离舒徐之义严缉辨之详矣案霡霂言其小祁祁言其徐小雨必徐徐则入土深而能生谷董江都所谓太平之世雨不破块者是也然北方所艺多黍稷梁秫雨宜小耳若荆惟恃稻为食夏月揷莳非翻盆大雨则农夫束手信乎土俗各殊难以一槩论也
　　此有不敛穧疏云定本集注穧作积董氏曰崔灵恩集注不敛筥亦音穧则同一集注也孔以为穧作积董以为穧作筥夫集注一书唐尚存宋已无之董所见不如孔之真也
　　来方禋祀谓曽孙之来禋祀四方之神此笺疏之义后儒莫有易之者独董氏自立説谓随所来之方而禋祀之误矣案曲礼谓天子祭四方岁徧即月令四时迎气之礼此一时各祭一方也周礼大司马秋狝致禽以祀祊乃仲秋而报成万物注引诗以社以方证之此四方一时俱祭也若随所至之方而祭之则与二祭皆不合恐无此理
　　田家馈馌乃其常事非以夸示观者集传云农夫相告曰曽孙来矣于是与其妇子馌彼获者然则曽孙不来农竟终日不食邪且获者即农夫也相告者何独不获而馌也皆所未解其以为馌获岂以下文方祀乃仲秋事乎较之甫田之馌耘尤有据矣
　　集传以山有枢为答蟋蟀以破斧为答东山以大田为答甫田以裳裳者华为答瞻彼洛矣以鸳鸯为答桑扈以采菽为答鱼藻以既醉为答行苇以假乐为答鳬鹥何周室君臣上下唱酬之盛也至楚茨等十篇朱子以为如出一手则甫田已下六诗乃一人所作又分为一赠一答是自相矛盾矣
　　曕彼洛矣
　　周礼职方氏雍州其浸渭洛注云洛出懐德【详见吉日】此洛水即禹贡之漆沮而瞻彼洛矣之洛也诗人托兴多取目前为言幽王变雅作于西京当指雍州之浸以起兴矣故毛云宗周浸溉水郑亦以水之灌溉为明王德泽之喻也王氏以为东都之洛非是
　　韐本作□左从屯【音弗韨乃其或体】韨与韐皆祭服而异制矣大夫以上服韨士无韨而有韐制如榼缺四角其色韎【见説文】谓之韎韐其非祭则通服韠然则韠者士及大夫以上所同韎韐者士所独也以配爵弁见于士冠礼故韎韐有奭郑训为诸侯世子未爵命之服王氏据周礼兵事韦弁服及左传韠韦跗注
　　之文而改训为戎服恐不然案周礼司服凡兵
　　事韦弁服郑云以韎韦为弁又以为衣裳不言以韎韦为韠也左传跗注或作不注不读为幅注训为属谓幅有属者杜氏训为戎服若袴而属于跗皆非韠也安得以衣弁用韎韦而牵合韎韐为一事哉又爵弁韦弁陈氏礼书疑为一物元无确据况爵色微黒而韎色浅赤兵事之韦弁必非韎韐所配之爵弁礼书臆度之见不足信也然则韎韐之称惟士得专之耳岂槩为戎服之名哉
　　鞞琫有珌毛云鞞容刀鞞也琫上饰珌下饰公刘篇鞞琫容刀毛云下曰鞞上曰琫疏申毛以为鞞是刀鞘之名琫是鞘之上饰下不言饰指鞞之体上则有饰可名【疏引公刘传琫上饰鞞下饰与彼文异当是偶误】名物疏讥毛説自相矛盾孔不得已而为之词又引释名下末之饰曰琕琕即鞞字鞞正是下饰今案之殆不然也小尔雅云刀之削谓之室室谓之鞞鞛【琫同】珌鞞之饰也説文曰鞞刀鞘也广雅云鞞防【折制二音】刀削也义皆同疏并无以鞞为下饰者况鞞为下饰则珌又为何物邪瞻彼洛矣传以琫珌对言故言上饰下饰公刘则以鞞琫对言故传言上下而不言饰非饰也而琫在其上则鞞为下矣古文简质词不达意未尝相矛盾也孔氏申之善逹毛意亦非彊为之词也释名下末之説殆误解公刘传意耳反据以规毛可乎又此诗释文云鞞字或作琕冯欲合鞞琕为一字盖据此也然説文无鞞字玉篇有之以为即玭字云蒲蠲蒲实二切书作蠙是与玭同不与琕同也又案杜注左传以鞞为上饰鞛为下饰而玉篇同其説先儒已讥之矣小尔雅宋咸注以珌为上饰琫为下饰玊篇广韵亦以珌为上饰互有异同俱不足信当以此诗传疏为正
　　裳裳者华
　　观巧言何人斯巷伯角弓诸诗幽王之世谗谄盈庭矣勲贤之裔因此失其禄位有裳裳者华之刺焉前三章皆援古以规今也勲贤之家子孙相继而崇显上之固有誉有庆下之亦驷马乗车犹华之裳裳而光美焉惟谗謟不行故如此今则不然庆誉转为忧畏乘驷降为徙歩矣故末章盛称先人之德左宜右有子孙当世享其禄不应见絶也序所云谗謟者其虢石父暴辛公之流与
　　裳裳者华裳即常字信矣然董氏谓此华即常棣则谬甚诗云芸其黄矣又云或黄或白书传并无言常棣华黄者集传既从毛训裳裳为堂堂复引董氏语何弗深考与严缉训裳裳为如衣裳之秾厚亦牵合而无理且引説文训何彼秾矣为衣厚以自证又甚不伦衣厚自训秾不训裳也且衣裳各有厚薄何得徧为厚哉裳裳者华之首章与蓼萧相似语同而情异矣彼为躬逢此为追忆也説诗者所以贵论世不可以词害也集传以蓼萧为天子燕诸侯以裳裳者华为天子美诸侯殆徒以其词也夫
　　传云似嗣也言先人有是才徳子孙宜嗣其禄位以似为嗣诗之恒训耳集传曰有之于内是以形之于外者无不似其所有夫维其有之正承上宜与有耳左之右之可云在内乎且所谓形之于外者又何所指乎
　　桑扈
　　礼文法度王者所以辨名定分范围一世不可一日无也故君臣上下守此勿失则尊卑得安其位亲疏得遂其情长防得明其序家邦乡国内外大小皆得循其分而洽其欢政令于是乎成风俗于是乎美中国以寜四夷以服天命祐之万邦頼之此非徒一人之乐而天下之乐也乐莫大焉故曰乐胥胥皆也【毛云】不然莺然之桑扈犹有文章可观人反不如乎三章之戢难君上之有礼文者也末章之思柔匪敖臣下之有礼文者也幽王之朝动无礼文则放恣骄僻无所不为将何以示轨物保福禄乎孙毓述毛乐胥之言【见孔疏】足称闳议聊为衍畅其説郑以胥为有才智之名迂矣近以为语词尤无义趣
　　万福来求犹云自求多福古人固多倒语也严缉得之集传曰无事于求福福反求之纎甚矣
　　鸳鸯
