<!-- { "loadSidebar": true } -->
　　无羊朱传云旐郊野所建旟州里所建此错举周官司常大司马二职之文而各取其一不知何意案周礼春官司常夏官大司马所颁旗物各异盖司常所颁仲冬大阅之礼大司马所颁仲秋治兵之礼彼注云秋辨旗物冬简军实以出军之旗则如秋以尊卑之常则如冬大阅备军礼而旌旗不如出军之时空辟实也贾疏申其义以为大阅是教战非实出军之法故谓之空治兵是出军法故寄出军之旗于彼是冬之空当避秋寔出军之法也二职旗物之互异其故如此今以旐旟二者言之司常云州里建旟县鄙建旐注州里县鄙乡遂之官互约言之疏谓乡之下次州又次防又次族皆建旟又次闾又次比皆建旐遂之下次县又次鄙又次酂皆建旐又次里又次邻皆建旟也【此贾公彦周礼注之説也诗干旄孔疏则云族建旐酂建旗为异余同贾孔皆申互约之説】大司马云郊野载旐百官载旟注郊谓乡遂之州长县正以下也野谓公邑大夫载旐者以其将羡卒也百官卿大夫也载旟者以其属衞主也疏谓乡遂之正卒属军吏其羡卒使州长以下不为军吏者将之公邑亦然其天地四时之卿大夫属各六十有选当行者合此观之是司马之郊已兼司常之州里县鄙而野与百官又在其外二职文义不甚相伦岂得各取其一以相配乎朱子之引周礼误矣集传又谓旐统人少旟统人多其説本于张子厚然统人多少之故非源所知也以司常所颁而言则五职建旐五职建旟所统乡遂之民数略相等也以大司马所颁而言则六官之属岂能多于六乡六遂及四等公邑之羡卒乎若就朱子所错举之文而较论之则建旟之州里正当建旐之郊之半而野犹未与焉是旐统人甚多而旟至少也今乃反之何其不稽于典乎













　　毛诗稽古编卷十二
　　钦定四库全书
　　毛诗稽古编卷十三
　　吴江陈启源撰
　　节南山之什【变小雅】
　　节南山
　　求车之家父非作诵之家父正义辨之明且核矣朱子犹疑其人之同异只欲证此诗之作非幽王时意主于驳小序耳独不思东迁后雅已降为风哉刘瑾附和其説谓隠三年尹氏卒即此诗之师尹求车之家父与之同时此尤可笑隠三年左传本作君氏卒君氏隠公母声子也其言尹氏者公谷二传之文耳左氏亲见国史所书又鲁事必无误二传之言得于传闻舛谬最多其释春秋此文谓平王崩隠公奔丧尹氏为主故书其卒夫隠公如周不见春秋经经但书武氏子来求赙耳赙礼尚缺致其来求焉肯奔丧二传之不足信明矣岂可执以为据哉况如瑾意必谓西周时不得有尹氏而凡言尹氏必是一人然后可也则常武诗云王谓尹氏常武亦东迁后作邪春秋昭二十三年书尹氏立王子朝距隠三年二百二载矣亦可合为一人邪何弗之思也瑾又谓丧乱卒斩鞠凶大戾等语皆乱亡以后之词殊不知古注本以丧乱为疾疫卒斩为诸侯自相残灭讻讼乖戾为民俗之未善未尝谓王室乱亡也后儒自误觧耳反执此以疑经乎况古人稍见亡徴即极口言之徃徃如此祖伊曰天既讫我殷命微子云殷遂丧箕子曰天毒降灾荒殷邦此时尚未亡也又况幽王时不仅政乱而已饥馑寇盗疠疫流亡戎狄侵陵诸侯背叛盖亦多有观周语言幽王九年王室始骚与大雅瞻卬召旻二诗所云及小雅渐渐之石以下三诗序可见必以为东迁后作不已固乎
　　节南山近世赵凡夫以节字为岊之譌【岊子结切】此有理也岊省作卩卩又譌作节耳説文岊字注云陬隅髙山之卩也与毛传髙峻义元不相背释文云节在切反又如字又音截凡三音其如字乃岊之音也后儒専读为截音诗话遂以池阳峩嶻【五葛反】山当之误矣汉池阳县为今泾阳县在西安府北五十里而峩嶻山又在县北七十里古镐京在今咸阳县西南咸阳县在今西安府西北五十里诗言南山明是镐京之南安得逺指池阳北之峩嶻山也邪黄公绍信其説而録之于韵防何弗考也又礼记引此诗朱子章句训为截然髙大亦误截断也与髙大何闗况节音截非训截也
　　忧心如惔释文云惔説文作炎才亷切孔疏亦云今案説文引诗作忧心炎炎不作如炎其惔字注引诗忧心如惔与今诗正同又注云惔忧也徒甘切炎小热也直亷切二字音义各异忧心炎炎似别是一诗但孔陆二家所引同不应得误岂古本説文元作如炎而炎炎乃韵谱之譌乎
　　有实其猗朱传先述传笺后载或説以为皆不甚通或説出苏氏以实为草木猗为长茂吕记严缉皆从之刘瑾又以我落其实淇奥诗緑竹猗猗为实字猗字之证殊不知猗训为长可言草木之枝叶不可言草木之实若竟以草木为山之实则文义又未安左传我落其实而取其材实对材言定是果实之义【杜注亦云吹落山木之实】非泛指草木刘所引非其证矣宜朱子以为不甚通也案实字毛郑皆训满猗字毛训长郑训旁毛谓南山髙俊而有满之使平均者因草木之长茂兴夫师尹之尊盛而有益之使平均者以用众士之智能郑谓山既髙峻又有草木平满其旁倚之亩谷使之齐均兴尹氏既尊显亦当以政教养育民庶使之齐均与苏説俱未明顺吾寜从古
　　节南山诗两言不吊昊天传训吊为至笺又转至为善言不善乎昊天也后儒据成七年防十七年左传引此诗改为愍恤之义然玩左氏两传善义自通其训为愍恤者杜注之説耳未必丘明本意也
　　弗躬弗亲弗问弗仕古注目幽王得之教王躬亲机务问察民情欲其自为政也自为政则尹氏不得专恣矣下章不自为政王肃以为政不由王出意正相应苏氏谓讥尹氏付政姻娅误矣诗刺王委任尹氏方嫉尹之檀权反教以躬亲问察乎
　　勿罔君子笺破勿为未言不问察之则民将未略欺罔其上比义为径防小尔雅勿未二字同训为无是勿与未义本相通也
　　昊天不佣佣训均毛传与尔雅同释文云敕龙反诗雅同説文云佣均直也余封切案玉篇佣耻恭切均也直也又音庸赁也然则借为赁义故转音庸耳徐以庸音施于均直恐非是宜以释文为正
　　尔雅云讻讼也説文讻作询云説也省作讻毛传训讼与尔雅同集传训为辞不知何本
　　俾民心阕传云阕息也案説文阕事也闭门也事已闭门其息之时乎更借之以为止为尽为终为曲终皆不离息义庄子瞻彼阕者虚室生白释文引司马彪云阕空也盖指室之牖殆反借闭门义
　　正月
　　传云癙痒病也尔雅同瘐人云癙瘐【以主切】防痒皆忧惫之病孙炎云癙者畏之病癙字不见説文要之与痒俱谐声非取防羊为义也宋刘彞曰防病而忧在于穴内人所不知殆是臆説
　　民之无辜四句申言上无禄也毛以为无罪而役于圜土罚为臣仆郑以为王刑杀不辜并及其家之贱者説虽不同总是言王之滥刑非言国亡而身为臣虏也念我无禄指已身言于何从禄指天下言于何从禄即无禄意非言国亡之后从他人受禄也瞻乌爰止方谓别归明君然亦预计之词耳诗人语意本有层次集传曰无罪之民俱被囚虏未知复从何人而受禄如视乌飞不知止于谁之屋也六句一意复甚矣况被虏为受禄可乎
　　中林冝有大木而维见薪蒸喻朝廷宜有贤者而但见小人韩诗外传亦云言朝廷皆小人也盖毛韩同觧矣朱传以兴分明可见之意与刺时义何闗
　　召彼故老讯之占梦言侮慢元老妄信徴祥也具曰予圣谁知乌之雌雄言君臣皆自圣贤愚无别也意分两层此毛郑之説后儒莫有易之者防集传曰讹言如此而王莫正之及询之故老讯之占梦又皆自以为圣人亦谁能别其言之是非乎不知自以为圣者是何人指王乎指故老与占梦乎故老本言召何得改为询乎既自谓圣人正当自负知言何以言之是非反不能别乎文似顺义实乖矣胡为虺蜴释文云蜴星厯反字又作蜥诗缉辨之谓蜥音析蜴音亦陆氏误以蜴为蜥也信矣然説文引诗亦云胡为虺蜥是古本多有作蜥者意释文经本元作蜥当云蜥星厯反字又作蜴后人写据今本为正遂互易蜥蜴两字以致音与字违严氏反讥陆误殆未之思也
　　笺疏以虺蜴见人而走喻民闻王命而逃朱传以虺蜴为肆毒害人之喻义相反而皆通王氏以虺喻害人以蜴喻畏人一语而分二意凿矣
　　蝾螈蜥蜴蝘蜓守宫尔雅以为一物蝾螈説文作荣蚖云荣蚖蛇医以注鸣者又云在草曰蜥蜴在壁曰蝘蜓本草又有石龙子亦得守宫蜥蜴之名陶隠居辨之以为有四种蛇医一也龙子二也蜥蜴三也蝘蜓四也崔豹古今注谓蝘蜓守宫龙子为一物其长细者名蜥蜴短大者名蝾螈蛇医苏恭唐本草注以龙子蜥蜴为一物蝘蜓蝾螈为一物苏颂图经以在草泽者为蝾螈蜥蜴在屋壁者为蝘蜓守宫诸说纷纷皆未得其真今参以毛传陆疏之説则蜥蜴即石龙子其在水者名蝾螈又名蛇医蝘蜓即守宫在屋壁间也形皆相类而小异故尔雅合四名为一物也分之则蝘蜓守宫为一物蝾螈蜥蜴为一物石龙子又名蜥蜴守宫者又为一物也其为种凡三矣説文之荣蚖水蜥蜴也正月诗虺蜴指此在草者则兼乎水陆焉
　　毛传云蜴螈也陆疏云虺蜴一名蝾螈水蜴也【今本无水字玩文义又合之孔疏知古本定作水蜴后人传冩误脱水字】或谓之蛇医如蜥蜴青緑色大如指形状可恶孔疏引之以为如陆意蜥蜴与螈形状相类水陆异名耳然则此诗虺蜴乃一物之名加虺于蜴所以别于常蜥蜴也宋董氏颇疑其非今案本草鳞部有石龙子李时珍释之以为生山石间者曰石龙即蜥蜴也生草泽间者曰蛇医又名蛇师蛇舅母水蜥蜴蝾螈俗亦呼猪婆蛇蛇有伤则衔草以敷之又能入水与鱼合故得诸名据此本草之水蜥蜴即陆疏之水蜴诗之虺蜴矣能入水故名水蜴能治蛇伤故为虺蜴虺蜴之得名与蛇医同蛇虺一物也尔雅名蛇牀为虺牀矣又案説文蜥字不引此诗而于虺字引之又谓虺以注鸣与释荣蚖同盖亦以虺蜴为一物矣陆疏殆不误董氏疑之非是
　　説文云坡者曰阪一曰泽障一曰山胁正月笺以阪田为崎岖墝埆之处其山胁之谓非然尔雅十土可食者三而阪与原隰并列焉阪之不如原隰者正以坡陂不平耳诗名为田则犹是可食之土也故特苗往往生之执我仇仇亦不我力尔雅释训仇仇敖敖傲也注云皆傲慢贤者毛郑释诗亦同葢古义相传如此集传曰执我坚固如仇雠然夫诗言仇仇何尝言如仇乎古人用重语多离其本训此篇之哀哀愈愈蓛蓛皆是况执留之固亦是美意何至以仇雠比之集传载或説疑正月诗是东迁后作以赫赫宗周褒姒烕之二语为据通义辨之谓西周亡后不即东迁引左传携王奸命【见昭二十六年】语及汲冡纪年虢入朝立王子余臣事证之而以此诗为作于东西周之交案犬戎入周在幽王十一年庚午至明年辛未平王始徙都洛邑则谓西周初亡未即东迁信有然矣但以此诗之作在西周既亡而未东迁之时恐未必然也夫赫赫宗周褒姒烕之何害为西周未亡时语邪国语幽王三年三川震伯阳父料周之亡不过十年又郑桓公为周司徒谋逃死之所史伯引檿弧之謡龙漦之防决周之必其期不及三稔然则周之必亡而亡周之必为襃姒当时有识之士固已明知之且明言之矣安在襃姒烕周之语独不可着之于诗乎况篇中所云具曰予圣及防酒嘉肴有屋有谷等语显是荒君敝政奢纵淫佚燕雀处堂之态若犬戎一乱玉石俱焚此軰已血化青燐身膏白刃尚得以冨贵骄人哉
