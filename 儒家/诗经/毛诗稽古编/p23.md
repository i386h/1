<!-- { "loadSidebar": true } -->
　　小雅次什之首至宋儒而两更不数六亡诗而以南有嘉鱼为什首者毛公之旧也苏颍濵嫌其非孔子之旧仍数六诗于什中而更以南陔为什首朱子又据仪礼奏乐之次升南陔于鹿鸣什末抑鱼丽于华黍诗下更以白华为什首夫子由之更什祖六月序及康成之説于诗之篇第元无改也至朱子之据仪礼则不能无议焉乡饮酒礼笙入乐南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪燕礼亦然此仪礼奏乐之次也夫先乐南陔三诗所谓笙入三终也次间歌鱼丽笙由庚等六诗所谓间歌三终也南陔在笙入之列则不得不先鱼丽在间歌之列则不得不后各以类相从耳此奏乐之次岂编诗之次乎若必执此以定诗之先后则间歌之后尚有合乐三终所奏者闗雎之三鹊巢之三也亦当移置二南于小雅后又鹊巢之三越草虫而取采苹今此二诗视之为倒置矣何不依合乐之次正之乎朱子既凭仪礼之文定诗篇之先后矣又谓六月诗序鱼丽句本在华黍下而郑氏移置于南陔之上夫郑氏未移之诗序逺在千余年前朱子何自见之哉严坦叔诗缉一依毛传之旧仍以南有嘉鱼为次什之首洵为有见
　　鱼丽南有嘉鱼南山有台三诗朱传皆释为燕飨通用之乐特见仪礼乡饮酒及燕皆间歌此三诗因据以立説耳不知古人之用乐与作诗之本意不必相谋【宋马端临文献通考论之甚详】小序所谓万物盛多能备礼者作鱼丽之本意也乐与贤者作南有嘉鱼之本意也乐得贤者作南山有台之本意也既有此三诗后乃取为间歌之乐章非专为间歌而作此三诗也序自释诗不释乐有何误哉朱子专以燕飨释三诗故于鱼丽云极道其美且多以见主人礼意之勤于嘉鱼云道逹主人乐賔之意夫对客而自夸其馔何鄙也对客而自称君子是何礼也至南山有台篇玩其词意殊与燕饮不类凡诗为燕饮作者必言酒食乐舞之事及为劝侑之词如燕羣臣则云鼓瑟吹笙云我有防酒矣燕兄弟则云傧尔笾豆饮酒之饫矣燕朋友则云酾酒有藇云有肥牡有肥羜云陈馈八簋矣燕诸侯则云厌厌夜饮矣今有台篇所称南山北山之所有既非馔客之需而颂美君子又絶无劝侑之意若鹿鸣之式燕以敖常棣之和乐且孺与伐木湛露之饮此湑矣不醉无归者也安在其为燕飨之诗也
　　南有嘉鱼
　　序云太平君子至诚乐与贤者共之也至诚当断句惟至诚则能致贤之来又能任贤之久诗直言与贤序更推其与贤之心非必于诗词有专指也康成释烝然为久如以合序至诚之意固矣且君子至诚与贤其心始终如一岂仅于贤之未来迟之而已哉【迟直冀反笺云久如迟之也迟之者谓至诚也】集传以烝然为发语声尤属臆説王肃述毛云烝众也得之矣吕记从王义
　　南有嘉鱼嘉非鱼名也犹下章樛木之樛甘瓠之甘云尔东发日抄【黄震】曰嘉鱼非指丙穴之鱼丙穴鱼饮乳泉而美未必原名嘉鱼自诗传引此以释诗世遂名其鱼为嘉鱼黄言嘉鱼不指丙穴是也言嘉鱼因集传得名非也以丙穴鱼释诗埤雅之説而集传袭之耳嘉鱼出于丙穴见左太冲蜀都赋其名之来已久岂因集传而得之乎盖丙穴之嘉鱼直是后世好事者采用诗语为名耳毛云江汉之间鱼所产也笺疏亦止云南方水中有善鱼皆不以嘉为鱼名也孔仲逹唐时人时丙穴已有嘉鱼之名而不引以为证者岂非以后世事不可以证古诗乎足见先儒释经之慎矣
　　累之绥之两之字来思又思两思字皆助词故累与绥协来与又协皆不用句尾为韵式燕又思笺疏以为燕而又燕得之矣朱传既从古注复载或説以思为思念祗赘耳
　　少皥氏以祝鸠名司徒祝鸠乃孝顺谨慤之鸟故掌教之官有取焉翩翩者鵻两见小雅四牡以况使臣南有嘉鱼以喻贤者彼劳使臣义取于慤谨此美贤者意主于专壹皆与设教之指同上以此立教下以此成德无异趣也集传以嘉鱼末章之兴为全不取义通义驳之良是
　　诗以又字协韵凡四见小雅南有嘉鱼及小宛各有其一宾之初筵有其二嘉鱼式燕又思天命不又集传皆音亦室人入又则怡由二音矧敢多又则亦异二音近世陈第古音考以为俱无的据且言又即右也右手也诗右字有以意两音四又字皆当音意燕又与来协来音利不又与富协富音系入又与时协时音是多又与识协识职吏切其説似矣然古人韵缓凡与右又同韵者所协字多在支纸寘韵内如仇协逵母协杞否协止裘协试之类不胜屈指又古不分四声支纸寘质可通为一读而职勿缉亦与质通用多识古注原读如字不必音职吏切燕又之来入又之时亦不必作去读也来字古陵之反时用今音本自协耳至富字古方二反我行其野协异瞻卬协刺召旻协时閟宫协炽并小宛凡五见所协皆同
　　南山有台
　　传以台为夫须尔雅亦然郭注云可以为御雨笠草木疏云莎草可为蓑笠【郭陆俱误别有辨见无羊】故都人士称台笠台字或从草作薹殆后人所益都人士释文云台尔雅作薹然今本尔雅仍作台与诗同也玉篇及广韵【即唐韵】又有薹字毛氏増韵黄氏韵防皆载之云笠也【皆承郭陆之误】而以当时之台笠字于是台薹薹一字而分为三矣又案尔雅薃【音浩】侯莎其实媞【音隄夏小正缇缟传云缟也者莎随也缇者其实也即此草】葢与夫须一草尔雅翼以为其根即药中之香附子又名雀头香江表传魏文帝遣使者于吴求雀头香即此本草纲目云莎叶如老韭五六月抽茎三棱中空茎端复出数叶开青花成穗如黍中有细子其根有须须下结子一二枚转相延生此近时要药也而陶氏不识诸注亦略可见古今药物兴废不同如此
　　莱传云草也陆疏以为草名其叶可食而孔氏取之当矣案莱亦名藜本草纲目云即灰藋【音掉】之红心者【灰藋叶心有白粉如灰故名藜心则红粉案灰藋今俗呼灰苋】茎叶稍大河朔人名落藜南人名胭脂菜亦曰鹤顶草嫩时可食老则茎可为杖原宪藜杖应门即是物也韵府以为落帚者误
　　乐只只字古训是今训哉樛木篇两义俱通前已辨之矣至南山有台之乐只正小序所谓乐得贤也如以为乐哉君子则君子自指王者乐即邦家之基万寿无期云云耳非乐得贤之乐也以为乐是君子则君子正谓贤者乐乃王者乐之下文盛称其效正所谓太平之基也与序意最合则只字训是为长
　　易姤卦以杞包一杞也而释者各异马曰大木张曰枸杞郑曰杞栁凡三焉【见易释文】此三木皆载于诗而小雅之南山有杞在彼杞棘严坦叔以为山木王伯厚以为杞梓【见困学纪闻】则大木也左传楚声子以杞梓比卿才【防二十三年】孔丛子载子思之言以杞梓比干城之将又称其连抱是必木之髙大而材者草木疏云其树如樗理白而滑可为函樗非材木也而谓杞如之殆仅取其形似乎南山有枸传云枸枳枸孔疏引宋玉赋枳枸来巢以证毛説严缉讥之以为风赋枳枸来巢字作句李善注橘逾淮为枳句曲也音沟非毛义也案严説非是陆元恪草木疏已引此语证枸矣云古语云枳枸来巢言其味甘故飞鸟慕而巢之孔惟谓枸木多枝而曲所以来巢稍不同耳要之枳枸之为木其枝则曲其实则甘二者俱足致鸟陆孔两疏各取一义均可通也句枸古字本通用李善注文选不知引毛传及陆疏为证训枳枸为木名而妄以枳为橘变之枳句为屈曲之句是李之谬也况孔李俱唐人而孔先于李安得据李而非孔哉枳枸虽南产而咏于周诗其在礼【枸礼记作椇】则妇人以为挚【见曲礼】人君燕食以为庶羞【见内则】是北土亦珍其味也岂以其甘美如饴【见陆疏】故逺致之邪字又作□□本草列其名曰蜜□□曰蜜屈律曰木蜜曰木瑚曰木饧曰鸡距子曰鸡爪子其木名又曰白石木曰金钩木曰枅栱曰交加木或言其味或似其形也靁公炮炙论云弊箄【卑俾闭三音】淡卤如酒霑文注云交加枝即蜜□□也葢此木能薄酒矣又山海经有甘华【海外北经平邱东经发邱大荒南经葢犹山西经有沃国皆有此木】郭注云赤枝干黄华杨慎补注以为即枳枸
　　梓椅楸槚四木同类而小别故秦风之条得兼楸槚之名小雅之楰得兼楸梓之名楰名防梓【尔雅毛传同】又名虎梓【见郭注】又名苦楸【见陆疏】是也郭以为楸属陆又以为山楸之异者然则条为山楸楰又条之异者与又案此诗五章而台莱桑杨杞李栲杻枸楰取兴于木者凡十焉皆以为贤者之喻也埤雅缕而析之每物各竖一义持説甚优然郑笺云山有草木以成其髙大喻人君有贤臣以自尊显义亦平正
　　蓼萧
　　古人言四海多专指荒裔之国故蓼萧序泽及四海郑笺以为国在九州之外而引尔雅所言四海及虞书外薄四海释之然郑笺之言又与礼记明堂位周礼职方及尔雅释地之文互异笺云九夷八狄七戎六蛮谓之四海案九夷八蛮六戎五狄此礼记明堂位之文也尔雅有二文上文同郑笺下文同明堂位【今无下文】而无九夷邢昺述先儒云上文是殷制下文是周制理或然与四夷八蛮七闽九貉五戎六狄同礼述方氏之所掌也【逸周书同】注云周所服之国数也郑答赵商以为四夷总言四方夷狄九貉即九夷在东方八蛮在南方闽其别也戎狄之数或五或六两文异此郑据尔雅下文相较为説也尔雅下文惟李巡本有之郑与李同时人当见此文矣然郑于蓼萧笺则取上文其注职方氏及布宪则取下文葢亦未有定见周礼贾疏谓诗序与尔雅及礼异是传写之譌岂未见上文与
　　戎狄之数或五或六康成两存礼雅之文不辨其孰是孔疏载其答赵商语以为无国数可明故不敢定然八蛮六戎五狄国名李巡注尔雅已备列之李注今见礼记王制疏疏云九夷一莬二乐浪三髙骊四蒲饰五凫臾六索家七东室八倭人九天鄙八蛮一天竺二咳首三僬侥四跂【距之切】踵五穿胷六儋耳七狗轵八旁舂六戎一侥夷二戎夷三老白四耆羌五鼻息六天刚五狄一月支二秽貊三匈奴四单于五白屋惟九夷据东夷传文余俱本李注源案渊博如郑又与李同时李所知郑安有未悉而云无国数不敢定者岂以李所指诸国名不见经传正文无足据信邪阙疑之道当如是也又案周书王防解记成周之防四夷来献者凡六十国既与明堂职方异又载伊尹为四方令东夷十南蛮六西戎九北狄十二亦与尔雅上文不同书史残阙传文异词戎狄五六之数信难以臆定也又案卢辨大戴礼注谓职方所言周所服四海种落之数明堂位所言朝明堂来者国数尔雅所言夏所服与殷之夷国似矣然以戎论之朝明堂者六而职方者五是朝者之数浮于服也夫声教所被皆可言服朝则称臣奉贡自比诸侯之列矣岂犹未得谓之服乎此説之难通者卢又讥郑引尔雅其数不同终使学者疑其所闻是未识康成阙疑之意矣
　　周之王业虽成于文武然兴礼乐致太平实在周公辅成王时尝读戴记明堂位周书王防解二篇想见当时华夷一统之盛蓼萧泽及四海孔疏引越裳来朝事以为此诗之作当在周公摄政之六年良有然也合明堂王防二文以读此诗觉成周一防俨然未散
　　蓼萧首章燕笑语兮三章孔燕岂弟一诗两燕义当画一郑氏于首章云与之燕而笑语孔氏申之为燕饮三章则训燕为安前后异解矣源谓以孔燕为甚燕饮则不驯以燕笑为安乐而笑语文义无碍也则两燕俱训安为当严缉解孔燕为盛燕然孔本训甚转甚为盛恐费力
