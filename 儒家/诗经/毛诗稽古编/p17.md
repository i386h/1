<!-- { "loadSidebar": true } -->
　　临其穴惴惴其栗言秦人哀此三良为之悼栗也笺语甚明朱传谓观临穴惴栗之言是康公生纳之于圹罪有所归恐未必然史记秦本纪正义引应劭语云穆公与羣臣饮酒酣公曰生共此乐死共此哀于是奄息仲行鍼虎许诺及公薨皆从死窃意此三人者定是然诺不苟侠烈轻生之士何至临穴惴栗待人廹而纳之圹邪但康公不特为禁止任其自杀则亦不能无罪要之康公与三良廹于君父之乱命不能以义决从违虽有罪当从末减若穆公要人以死乃昏君虣主之所为应为首恶也左传【文六年】及诗序专罪穆公信为正论班固序传称田横义过黄鸟刘徳谓黄鸟诗罪穆公要人从死亦得之
　　晨风
　　穆公虽不为盟主然置晋救荆霸西戎亦嬴之隽也而得士力为多如百里奚蹇叔公子絷公孙枝之徒谋臣济济然传谓贤人归之驶疾如晨风之入北林信有之矣康公嗣立秦业遂衰终春秋见摈于中国士防之归也绕朝谓之曰子无谓秦无人【见文十三年左传】可见康公弃贤有人而不用也卒为晋所绐贻笑于诸侯非自取之乎序云忘穆公之业弃其贤臣非无稽之谈也朱子以为妇人思夫之诗夫君子之称岂独妻可目其夫哉駮驳音同而形异义亦异秦风隰有六駮尔雅駮如马倨牙食虎豹字从交豳风皇驳其马尔雅駵白驳字从爻两字竝见说文駮注同雅驳注云马色不纯亦与马白相杂义同易干为驳马王广云驳马能食虎豹取其至健则秦之驳【此毛传义】也宋衷云天有五行之色故为驳马则秦豳二字俱通秦梓榆【此陆疏义】青白駮荦豳驳马赤白皆杂色也易疏独取王义则字当从驳
　　无衣
　　无衣诗序以为刺其君好战朱子以为民自述其好战两意相反夫乐生恶死人之常情在为君者务广土地不恤民命则好战或有之耳谓民自好战岂其情哉秦俗虽勇悍要自商君变法之后利于首虏之获始以好战成风当春秋世未必然也其时兵与晋遇殆九战而一胜耳秦民果勇乎怯乎乐鬬乎不乐鬬乎此实事之可考者也朱子又诋小序以为与诗情不协夫不论世何自知诗情哉与子同泽郑笺以泽为防衣释文与正义皆引说文云袴也刘熈释名以为裁足覆胷背又名鄙襢又名羞襢则非袴矣刘许皆汉人未知孰是又袴训胫衣今之韤也古上衣下裳不用今之袴
　　无衣篇集传极称雍州土厚水深其民厚重质直周用之易以为仁义秦用之易以成富彊后世建国者宜定都焉噫此赵宋一代之习见非万世之通论也艺祖尝欲都关中而不果后渐致削弱故宋世谋国者长以为憾率交口称羡关中推为奥区神臯殊不知古帝王之兴各因利乘便相度时宜以建立都邑岂容执一乎况此特论其形势耳非论其土俗也若民性贞淫厚薄未尝尽由地气尧舜之仁义不下于文武元之彊虣不减于秦皆非以雍兴也俗有淳浇力有彊弱惟上所化耳如必恃地气为之则礼乐刑政反在可后矣
　　渭阳
　　序云康公念母孔疏申之以为秦姬生存时欲使文公返国康公见舅得反忆母宿心故念之斯言善于论世矣秦穆初心本欲置重耳惑于公子絷之谋故先置夷吾以罔利于晋【事详见左传】然二公子之仁不仁秦人共知之穆姬卷卷于宗国絷之谋非姬之愿也况夷吾反国之后首弃姊言又背施闭籴以召邻衅及身执于秦姬复死争以释之姬见夷吾之不仁必益思重耳之仁登台履薪之时康公与焉母之宿心知之深矣今重耳反国得如母愿而母顾弗及见囘忆往事自应怆然故诗本送舅之词而序云念母防哉孔氏申之深中当年情事
　　宋广汉张氏谓渭阳念母康公之良心然不能自于令狐之役怨欲害之也吕记朱传皆録其语然而误矣令狐之役非报怨也非贪利也为纳雍也秦之纳雍晋逆之也初逆之后距之晋则无信非秦之罪矣源又谓康公此举正其念母之心为之母之欲置文公以其仁也雍之好善而长文公爱之而寘诸秦诚立之必能继文之烈晋又以无长君而逆之安得不纳纳雍者是穆公置重耳之初心非公子絷置夷吾之谲计也康公以为是足以慰母于地下矣故于其入也犹监于吕郤之难而多与之徒卫其虑之也周矣岂料晋之变计哉故余谓令狐之役益见康公念母之心且此举若成则秦晋和好当复如初不至有河曲之师矣
　　权舆
　　笺云屋具也渠渠犹勤勤礼食大具其意勤勤然疏云屋具释言文案今本尔雅屋作握邢昺云李本作幄屋握幄三字必有一是而屋具与笺合当以为正矣始则大具今则无余文义相应斯解为允集传祖王肃以屋为屋宇用修议之良是或曰夏屋即食爼犹閟宫诗云大房也亦可通但笺义出尔雅较有本
　　陈【变风】
　　诗谱谓大姬好巫觋歌舞民俗化之地里志亦言大姬妇人尊贵好祭祀用巫故俗好巫鬼其说略同皆言陈俗之不美自大姬始也窃怪文王后妃之德化及南国夫人大夫妻与汉濵之游女大姬亲孙女独不率教乃从事淫巫开陈地数百年敝习况传称胡公不淫【见左传昭年】斯亦足表正其封内民顾不从君而从夫人皆理之
　　难晓者朱子喜辟汉儒然此说独信用之
　　陈风十诗朱子惟取株林一序余皆辨以为非其本属有据而疑为无据者宛丘衡门墓门三诗也首序出自采风之官所指时世定有实据安有以諡号彊配而欺后代之理幽公之游荡僖公之愿而不思自立他典阙之犹幸存于诗序可资后儒之见闻何忍弃之陈佗之恶见于左传【隠七年及桓五年】墓门之刺固其所宜尤非无证也其本非淫乱之诗而判为淫诗者东门之池防有鹊巢二诗也昏乱之君忠言不入庶几贤妃与之共处闺房燕笑之语或可渐化其心此忠君爱国者不得已之思也卫之静女齐之鸡鸣小雅之车舝皆此意朱子以为男女聚防之作浅之乎言诗矣同一忧也君信谗而忧者正也男女有私而忧或间之非其正矣朱子舍正而取变与夫子一言以蔽之指无乃不相类与其本是刺淫之诗而指为淫人之自述者东门之枌东门之杨月出泽陂四诗也天下虽至无耻之人发其淫私之事则赧然靣赤决无将自已淫汚之行编为诗歌以夸示人者即后世玉台香奁之咏及近世淫词艳曲皆是文人墨士寓兴而为之未有淫者之自述也朱子何弗思乎况东门之枌云不绩其麻市也婆娑言其弃女工而不事疾之之甚也泽陂云寤寐无为涕泗滂沱言其更无他事惟知恋色而已鄙之之甚也讥刺之意已显然于言中岂淫者之自道邪
　　宛丘
　　毛公之传诗李廵孙炎之注尔雅皆以宛丘为四方髙中央下独郭璞反之谓中央隆髙曰宛丘因尔雅宛中宛丘上文有水潦所止泥丘下文有丘上有丘宛丘若以为中央下则与泥丘相似而与丘上有丘不合矣又案水经注云宛丘在陈城南道东王隠云渐欲平今不知所在矣据此则宛丘之形难以目騐而知宜先儒之各执一说也又宛丘嵗乆遂为平地乃丘之小者故尔雅言天下有名丘五其三在河南其郭氏以为宛营诸丘碌碌未足当之益信郦语之不谬矣玉海诗地理考载舆地广记【欧阳忞着】谓宛丘地形正符丘上有丘之语元魏时已失丘所在忞何由见之殆属附防【忞着广地记当宋徽宗时】
　　东门之枌
　　糓旦于差音钗训择笺谓择善地而游下文南方原氏女家是也今以为差择善日不若笺之当隂晴未可预期岂容人择邪
　　衡门
　　泌之洋洋可以乐饥传云泌泉水也洋洋广大也乐饥可以乐道忘饥广大正目泉水言耳盖波流壮阔至寂寞也然可以乐道忘饥与上衡门虽陋而可游息两喻本一意孔氏申毛乃以泉水涓流渐至广大喻人君进德亦积小成大则乐饥语意迂囘况首章二句文义参差殆非传悮又乐饥郑本作【瘼同】饥义更明防
　　东门之池
　　可与晤歌毛训晤为遇郑训为对孔氏通之谓释言遇偶也则遇亦对偶之义是毛郑义本相同也朱传释为解悟之意亦通但对字虽平实而趣味较永矣况以诗语观之可与二字内已具有解悟意不必出
　　可以沤菅集传云菅叶似茅而滑泽茎有白粉此用陆疏语然陆云根下五寸中有白粉不云茎有白粉案说文云茎枝柱也枝生于茎故曰枝柱根木株也徐曰入土曰根在土上曰株然则根与茎别矣况茎下五寸乎郭氏注尔雅以菅为茅属陆氏草木疏以菅为似茅则菅茅乃各一草观小雅白华诗茅菅并言又以菅喻申后茅喻褒姒其说良是陈风可以沤菅孔疏既引郭陆之说又引白华笺已沤名菅之语而继之曰未沤但名茅是误合茅菅为一又不悟其与郭陆意异疏矣夫已沤名菅对未沤名野菅言耳岂茅之谓哉然白华次章笺云白云下露养彼可以为菅之茅则合茅菅为一实自郑始
　　东门之杨
　　此诗与郑之丰皆亲迎而不至者也集传以为始有私约既而不从夫衣锦褧衣庶人嫁服也昏以为期亲迎之候也诗有明证何云私约哉
　　墓门
　　陈佗之恶师傅犹楚商臣之有潘崇乎崇教商臣弑君卒享其富贵佗以逆诛师傅必不独免崇特幸免者其防恶声于后世则均
　　歌以讯之释文云讯又作谇音信徐息悴切案徐音与上萃协良是陈第古音考引王逸离骚注【引诗谇予不顾】及雨无正诗【瘁讯协韵】证之益信而有徴矣
　　防有鹊巢
　　谁侜予美侜与诪义同故尔雅云侜张诳也本释书诪张为幻而毛公即用以释此诗又说文云侜有廱蔽也诪训也则侜为正诪乃借矣濮一之谓侜从舟有装载増加之意【见大全】穿凿杜撰最为可笑舟夀皆声也侜取舟之载诪之夀又焉取乎
　　贝母名蝱药草名游龙梓榆名駮马绶草名防鹝皆见诗蕨名鼈蓷名鵻亦见诗传此植物而以禽虫得名者也案鹝尔雅作虉说文作□
　　月出
　　月出诗窈纠懮受夭绍皆舒迟之态指俊人言言其行歩舒迟有此姿致也集传以状思者之情殆未然况三语皆两字聨绵共为一义窈纠分作两训尤属臆说
　　株林
　　首章上二句胡为乎是问词下二句匪字是讳词各二句为一意适株林即是从夏南非以株林目其母夏南目其子也疏云妇人夫死从子故主夏南言之是已朱传曰君胡为乎株林乎曰从夏南耳然则匪适株林也特以从夏南故耳夫夏南本在株林既从夏南矣尚以为非适株林乎文义殊有碍
　　泽陂
　　陈郑二风言蕳毛皆训为兰郑笺秉蕳从毛而蒲蕳则从韩诗破蕳为莲疏申其故以为荷者其茎莲者其实菡蓞者其华三章连咏一物不应次章别据佗物又兰为陆草不产泽中似矣但兰虽陆草亦生水旁何妨于泽陂咏之至三章同物徒取文义完整耳古人手笔不必以此法拘也当以传义为正
　　桧【变风】
　　羔裘
　　序云大夫以道去其君也凡去君之礼待放于郊得玦乃去此诗应作于待放未絶之时故每章皆言岂不尔思可见去国之臣不忍忘君如此春秋而下斯风邈矣集传遵序郤遗去国义
　　狐裘以朝郑以为黄衣狐裘是也古狐裘有三一锦衣狐白裘天子之朝君臣同服之若桧君服以朝是僭也失不仅好洁一狐青裘大夫士之服非君服也且人功粗恶好洁者不服之一黄衣狐裘息民之祭服之即此诗狐裘也故笺云以朝服燕以祭服朝祭谓息民之祭孔申郑义甚妥蘓氏改训狐白谬矣
　　素冠
