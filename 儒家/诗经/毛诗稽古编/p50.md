<!-- { "loadSidebar": true } -->
　　民靡有黎传云黎齐也孔申之谓民既被兵或存或亡无齐一平安者此解未通郑易传训为不齐过矣王安石训为黒言黎民犹言黔首説本杜撰而施于此诗尤谬不仅民靡有黒不成语也【华谷讥之如此】诗本言民遭祸乱少得生存耳岂谓民皆白首乎严缉训黎为众庶亦得之但诗本极言民生凋敝不应止言不众则传义尤允天歩国歩歩皆训行天歩艰难谓天行此艰难于申后也国歩斯频谓国家行此困急于民之道也【传云频急也】国歩蔑资谓国家行政轻蔑民之资用毛郑义本如此程子以天歩为时运陈氏以国歩为国运今遂习为常语但训歩为运实属牵合
　　传云濯所以救热也礼所以救乱也笺云手持热物之用濯犹治国之道当用贤者疏谓惟贤人能行礼笺正申足传意此仲达通两家之异其实义别也今因用贤之解与上序爵语相接成故皆从郑然传义实优匪直与卫北宫语合也【见左传疏亦引之】周家一代专恃礼为治春秋贤卿大夫往往以礼之有无决国之存亡与人之休咎则以濯喻礼传得诗指矣又毛公为荀卿弟子荀卿之书谓隆礼为儒术之先务故毛之释诗亦多言礼【如郑东门之墠唐蟋蟀豳破斧伐柯诸传皆是】此诗以礼救乱亦其师説然也好是稼穑四诗毛传既异解而后儒释之复人各一説吕记兼用李欧二氏之説谓好是稼穑民力不可轻也惟有功于民者使之代耕而食稼穑当以为宝必以禄养贤才意实本于王肃之申毛而严缉衍之尤为明确严以好稼言重农代食言任贤维宝言诏禄下可轻维好言择人不可滥此青出于蓝矣朱传用苏氏之説谓君欲进而不能进则维退而务农以代禄食虽劳而无患恐非诗指
　　具赘卒荒传训赘为属盖赘肬赘壻皆系属义然与荒虚义不相协故郑氏申之以为见繋属于兵也朱传由属义转为危义恐太迂逺夫有所繋属何言危乎以旅力为膂力于北山篇已辨其误矣至桑柔篇靡有旅力以念穹苍亦作膂力觧文义尤不可通诗本责在朝诸臣莫肯同心协力忧念天变耳念之当纳诲于王修举政事以挽回天意定须大小羣僚合力为之训旅为众正合诗意何反释为膂耶且靡有者是当念而不肯非欲念而不能也今谓危困之极无力以念天祸尤不可解念天祸焉用拳勇乎况正因危困故须忧念反云危困而不能忧念乎
　　宁为荼毒孔疏以荼为苦菜毒为螫虫殆未然也荼为礼食所用岂螫虫之比哉荼毒之荼乃秽草薅之欲其速朽诗或指之
　　征以中垢传云中垢言闇冥也孔申之谓垢者土处中而有垢土故以中垢言闇防是合两字方成闇防之意集传分训中为隠闇垢为汚秽则由苏氏语而衍之也至严缉云中垢内汚也以闺门之事汚蔑君子如王鳯之诬王商尤为妄説中垢与式谷相对言君子小人性行之不同如此耳岂如严所云哉君子光明正直无事不可对人言小人反之蝇营狗苟无所不至其所行作甚且不可告妻子此传所谓闇防也知小人之闇防则良人之式谷必然光明正直知光明之为善道则闇防之不善可知诗之语意又互相备
　　听言则对诵言如醉听言道听之言诵言诵诗书之言也闻浅近之言则应答闻正言则眠卧如醉【左传杜注亦云昏乱之君不好典诵之言】无识之人往往如此此非笺疏一家之説也韩诗外传述郭公出亡御者责其不听谏则怒御者称其大贤则以为然而引此诗证之正与笺疏同意近解迂回大甚
　　桑柔诗末二章三言民俗之败皆归咎于执政之人上欺违则民心罔中矣上尚力而不尚德则民行邪僻矣上为寇盗之行则民心不能安定矣此诗刺王而兼及辅臣故篇末缕陈之也王肃述毛皆主民言殆非毛意当以笺为正
　　云汉
　　宣王遭旱之年笺疏不能定其早晚以云汉序推之殆初年事乎序云宣王承厉王之烈是去前王未逺也又云内有拨乱之志是拨乱方有其志未见诸政事也又云天下喜于王化复行是前此王化尚未及行也其在初即位时可知矣皇甫谧以为宣王元年不耤千畆天下大旱二年不雨至六年乃雨孔疏疑其无据然合之于序非谬也又经言饥馑荐臻与六年乃雨説亦相符刘道原通鉴外纪全祖士安之説谅有见矣竹书纪年以为二十五年大旱祷之而雨此不可信又序厉王之烈笺云烈余也尔雅本有此训故郑用之后儒以烈为虣虐不如训余之自然
　　左传谓天灾有币无牲【僖二十五年】而云汉诗云靡爱斯牲祭法郑注亦云祭水旱用少牢与左传异周礼大司徒贾疏及礼记祭法诗云汉篇孔皆推明其故而説各不同贾疏谓祷祈无牲灾灭之后有牲孔氏之説则不然其礼疏以为初遇水旱先须修德不当用牲若水旱歴时祷而不止则当用牲其诗疏则引祭法注见上又引春官太祝六祈注造类禬禜皆用牲政説用币而已知天灾祈祷皆用牲较论三説诗疏长矣
　　蕴隆虫虫传云蕴蕴而暑隆隆而雷虫虫而热【疏云蕴平常之热而隆隆又甚热故暑热异文】蕴隆经本单举而传为重文古义当尔矣王氏蕴积隆盛之解真臆説释文云蕴本又作煴【纡文切説文鬰烟也】正义云温字定本作蕴则古本经文蕴煴温三字杂见也煴与温亦训为蕴积耶
　　斁旁从攴音亦解也又厌也其音妬者本作殬旁从歺【音蘖】败也通作斁诗惟云汉篇耗斁下土训败音妬余俱音亦但斁殬俱谐睾声睾羊益切音与妬逺殬之得声意古人韵缓或可相通乎
　　子由释云汉诗有可取者三释宁丁我躬云与下耗斁下土宁使我身当之无使人被其患释宁俾我遯云苟我不当天心宁使我遯去以避贤者无以我苦此庶民释黾勉畏去云弃位以避忧患非人主之义故黾勉不敢去以求济难也皆胜古注
　　靡有孑遗毛云孑然遗失也疏云孑然孤独之貌无有孑然得遗漏者孟子赵注云无有孑然遗脱不遭旱灾者皆以为孑然小尔雅云孑余也训靡有余遗原明直朱子因説文无右臂之解遂释之曰无复有半身之遗者正使留得半身尚可以为民哉
　　先祖于摧传云摧至也与释诂义同疏用孙説申毛以于摧为于何所至言民皆饿死先祖之神将无所归也转至为归义太迂源谓至者犹云来格耳言酷旱如此天将使我民无有遗留先祖之神何不助我畏此旱灾而来格乎毛意或如此康成改摧为嗺固非是苏氏摧落之解亦属臆説
　　郑破摧为嗺云嗺嗟也先祖之神于嗟乎告困之辞如笺义则经文于字当读为吁释文无音反非陆之疎即传写之脱漏
　　涤涤山川传以涤涤为旱气盖貌状语无闗涤之本训也朱传用王説谓山川如涤除此依文穿凿耳説文引此作【徙履切】与涤除何预哉又乐记狄成涤滥疏引诗踧踧周道证狄涤涤山川证涤云皆物之形状但彼注以狄涤为往来疾貌义稍殊
　　我心惮暑惮字毛训劳则丁佐反郑训畏则徒旦反疏及释文辨之甚明朱传兼取劳畏二义不知当何读又丁住反者字本作瘅説文云劳病也从疒【女戹切】单声然则大东惮人小明惮我此诗惮暑皆借也劳畏二义异音并异字安得兼之于一字乎
　　云如何里悠悠我里二里字一训病一训忧两意皆通尔雅防病也悝忧也里乃防悝之借耳郑解云汉之里为忧而严缉讥其破字误矣朱传从郑训里为忧得之但引季布传无俚为无聊赖以为义同则未当有聊赖则不忧忧则无聊赖俚正是聊赖之义与里训忧相反安得同
　　昭假无赢昭假二字王申毛以为昭其至诚于天下朱传以为精诚昭格于天义皆可通而王较优矣诗言昭假者五烝民昭假于下噫嘻既昭假尔泮水昭假烈祖长发昭假迟迟及此诗是也惟烝民泮水二昭假经文一言于下一言烈祖所指自明不容异解其三昭假古注多以及民取义近解率用感天为説其噫嘻诗朱子初説虽训为格上帝而集传则易之惟云汉长发皆以为昭假于天案昭假迟迟疏用笺义述毛以假为寛暇説近迂独其注语【孔子闲居】谓汤之明道下至于民与迟迟义较顺【详见总诂】似胜于集传也至昭格无赢则王义尤得之上章靡人不周言羣臣恤民之事此又欲其终始不倦故劝以昭布至诚施惠于下无或少有留赢以民命濒危当赈救之无弃其成功也此于前后文义最为通贯矣

　　毛诗稽古编卷二十一
　　钦定四库全书
　　毛诗稽古编卷二十二
　　吴江陈启源撰
　　荡之什下【变大雅】
　　崧髙
　　崧髙传并举甫申齐许四国以为姜氏四伯之后郑笺因之以甫申为甫侯申伯当矣至以甫即训夏赎刑之甫侯则吕记讥之谓二人宜皆宣王时贤诸侯而郑氏逺取穆王时人为非是然以古况今文义之常以同姓名贤配申伯而为言正见称美之至笺义不谬也至康成注记时未悉诗义故以甫为山甫及笺诗则改之仲逹辨之甚明而严缉反取其旧説斯舛矣王伯厚困学纪闻驳之允当
　　王命召伯定申伯之宅王肃曰召公为司空主缮治孔疏引之以为独使召伯营谢之故肃所谓召公专指穆公也时穆公适为司空耳集传引或説曰大封之礼召公之世职是谓康公以来世世为司空也殆非肃意别有辨见韩奕篇
　　王命傅御迁其私人传云御治事之臣也郑以为冢宰虽未必然然既王命之定是王臣非申伯之家臣也朱传以为家臣之长不知何据又引汉明帝赐东平国傅手诏以为古制如此恐周制未必同汉也申伯当是有土之名入相王室如卫武公虢文公之类周家王后皆侯国女申伯是王舅若非旧为国君安得与王室聨姻其城谢也犹下篇之城齐乃迁国非始封也【孔疏以为申伯旧国已絶今改而大之恐未然】申伯身在王朝其家室仍在申迁其私人者申而迁于谢耳申伯眷恋阙庭未遽反国而室家在涂宜有将导统率之者又新邑人民未习申伯威德其室家先到岂能賔至如归亦须王臣衔命而徃以镇服之岂家臣可胜其任哉迨后申伯遄行则家室已获宁居故径从郿入谢不复过其故都矣六章谢于诚归是也案一统记今南阳府南阳县附郭为古申国今汝宁府信阳州在南阳府城北二百七十里州境内有古谢城是申与谢两地相去亦不甚逺申伯私人当自今南阳府至信阳州耳
　　崧髙第六章云申伯信迈乂云谢于诚归又云式遄其行一似始疑其不果行今方信其行者郑笺以为申伯不欲离王室王氏以为王之数留两意正相反较而论之则郑説长也此篇屡言王命又言王缵之事又言王锡王遣王饯不一而足玩其辞气殆是王促之使行非留之也古诸侯在其国则南面而为君入王朝则北面而为臣又当勤劳于职非若后世重内而轻外也况申伯以卿士进为牧伯【笺云申伯周之卿士又南国是式笺云改大其邑使为侯伯疏引左传谓侯伯是为州牧】新膺重寄自应谦恭引避宣王倚毗念切亦宜敦迫再三反谓申伯欲行而宣王固留情事岂应尔尔
　　王饯于郿郿在镐西非适谢之路故笺云北就王命于岐周以郿在岐之东也严缉乃谓丰有文王庙故至丰防命申伯误矣丰镐相去止二十五里丰亦在郿之东与镐等耳何得道郿而入谢哉
