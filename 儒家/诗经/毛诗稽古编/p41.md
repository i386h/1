<!-- { "loadSidebar": true } -->
　　慰止左右定民居也疆理宣亩授民田也各分四义孔疏云乃安穏其居乃定止其处乃处之于左乃处之于右乃为之疆埸乃分其地理乃教之时耕【笺云时耕曰宣】乃治其田亩分疏明且确矣然又云疆理是一宣亩亦同但作者以乃间之而成句耳夫时耕与治田诚一事也疆是分其经界理是辨其土宜截然两义何可合而一乎此泥笺语太过矣又止字疆字监本注疏不从土释文作强亦作疆同居良反今俗本此诗皆増土作疆矣案疆本作畺説文云界也从畕三其界画也疆乃或体又作疆壃疅又案畕比田也从二田音与畺同
　　鼛皋通用周礼地官鼔人掌鼛鼔考工记防人为皋鼔总一鼔也章氏考索谓皋者缓也故以节役事良然毛传以臯门应门为天子之制郑笺谓诸侯亦有臯应毛説当矣诸侯无臯应朱子辨之是也孔疏欲证郑説引襄十七年左传宋人称臯门之晳谓诸侯有臯门亦有应门误矣宋筑者讴言泽门不言臯门也据杜注泽门是宋东城南门非外朝门也【毛云王之郭门曰臯门孔云郭门者宫之外郭之门】案彼释文言泽门本或作臯门者误孔所据当此本矣然则以为朝门者岂服贾诸家之説邪
　　传云冢上大社也案祭法王为羣姓立社曰大社疏云在库门之内右正此大社矣朱子谓太王初立岐周之社武王通立周社于天下且以汉初令民立汉社稷证之【语见大全】误矣大社之尊正以惟天子得立耳安得天下尽立乎诸侯有国社侯社大夫以下又有置社安得又立大社乎臯应二门为天子之制则诸侯不得立何大社反通于天下乎况汉事亦未可证周也
　　肆不殄厥愠亦不陨厥问传云肆故今也今指文王言緜诗为文王而作而推本于太王应以文王为今也故承上章立社言太王立社有用众之意故今文王亦絶恚怒敌人之心也朱传肆字从毛解又以不殄为太王事则今义赘矣又故为因上之辞即非新故之故矣尔雅肆故今与毛传同则亦释诗也郭注乃云肆既为故又为今义相反而兼通殊非诗雅之指
　　柞棫拔矣尔雅云棫白桵【音绥】郭注以为小木丛生有刺实如耳珰紫赤可食陆疏据三苍説以为棫即柞其材理全白无赤心者为白桵孔疏并存两説不能辨其孰是朱传本从郭注而大全引东阳许氏语申之则纯袭陆疏之言与朱意正相反而引吕为证舛矣案白桵本草用其核为药名防【儒佳切】核入本经上品陶隠居云大如乌豆有文理如胡桃核蜀韩保升云叶似枸杞而狭长叶白子附茎生紫赤色大如五味子多细刺宋苏颂云木高五六尺茎间有刺此三家注所纪物色形相皆与郭氏同朱子独取其説良有见矣至陆疏之棫亦载本草言栎有二种一种不结实者名棫是也然非此诗之棫
　　柞棫拔矣柞棫斯拔拔字从手旁蒲贝反疏云拔然生柯叶也拔本蒲八反训擢柯叶生长拔擢之状音虽殊义实相因耳韵防拔字四见独于泰韵作柭从木旁注云礼韵续降岂非后人传写妄易偏旁而礼韵并收之邪于泰韵注云又见队韵于队韵注云又见曷黠韵则四韵共一字彼三韵皆为拔何此韵独为柭乎
　　混夷駾矣维其喙矣毛云喙困也孔疏云喙之为困未详案晋语靡笄之役郤献子伤曰余病喙韦昭注云喙短气貌郤以喙为病病岂非困乎短气亦困之状此足证毛义矣孔氏何未忆及邪又方言云□倦也郭注云今江东呼极为因引外传郤语又曰极也注亦云江东呼极为然则喙三字通用矣又广雅困同训极广韵字亦引此诗云困极也亦作喙亦作
　　孔疏未详困义而后儒多训喙为息其説又不无得失焉吕氏大临云喙张喙而息也奔趋者其状如此吕记严缉皆引之是以喙为口喙又从口喙转出息义迂矣案方言云防【音息】喙呬【虚器切】息也自闗而西秦晋之间或曰喙或曰防周正闗西之地宜其谓息为喙矣广雅亦云喙息也朱传直训喙为息盖本诸此又説文引此诗云混夷駾矣犬夷呬矣呬与喙同训息益信此喙字直是息义不必从口喙作转也然总不如毛义之当虞芮质厥成传云质成也成平也疏云质成平释诂文三字义同言二国诣文王而得成其和平也案成乃邻国结好之称左传求成请成行成董成皆此义质厥成犹云成其成尔正指相让而退言始争而今让是乃成矣从此归周者四十余国文之王业乃大故继之曰蹶厥生厥生与初生相首尾周家王业之生太王始之而渐兴文王勤之而益大正见文王之兴本由太王与序义合后儒解成字生字异説纷纷俱非诗指
　　棫朴
　　棫朴薪槱是俊乂盈朝之喻烝徒舟楫是防力毕効之喻序所谓能官人也朱子论兴体最轻于此二兴止以数助字毕之不究其义宜其以序为误矣至次章之奉璋三章之六师正举戎祀两大事见贤才之用乃漫解为天下归之夫天下之归岂仅助祭之髦士从征之武夫已哉其作人之化能使汚俗一新【笺谓作人者变化纣之恶俗】纲纪之施能使四方成理则又言其政教之美见官人之效耳朱传总归于文王之德夫文德虽盛恐助理之人亦不可少况能官人不益见其德盛乎
　　棫朴次章王肃述毛以为不言祭孔疏亦以传解璋而不言瓒则不以为祭殊不知传云半珪曰璋璋瓒之璋独非半珪乎传文质畧偶不及瓒耳安见其必非祭也王肃谓璋瓒不名璋疏引王基语駮之矣而仍用肃説以述毛不知何意
　　追琢其章金玉其相皆言文王之圣德正所谓勉勉也纲纪四方又言其政教之美及于天下耳集传云追之琢之所以美其文金之玉之所以美其质勉勉我王所以纲纪乎四方或问所美之人为谁朱子曰追琢金玉所以兴我王之勉勉也据此则其相其章当兴纲纪四方矣上二语各四字分为两截恐破碎不成文义追琢其章金玉其相二语皆比也集传以此章为兴失之矣章周王之章也相周王之质也追琢者其文比其修饰也金玉者其质比其精纯也一喻一正相为形况有客篇追琢具旅白驹篇金玉尔音同一句法耳纲为网之纲纪为丝之纪以喻我王之为政于四方亦比也假象于器物而去其如似之称诗中比体类此者多有如我心匪石我心匪席价人维藩大师维垣诸诗皆是集传皆以赋目之矣但朱子释诗多于兴中分立比体独此诗本比也而又以为兴殊不可解
　　旱麓
　　首章毛传纯用周语为説谓隂阳和山薮殖故君子得以干禄乐易本不以上二句为兴也郑易之曰林木茂盛者得山之润泽也喻周民豊乐由其君之德教始以为兴体矣疏申其意谓诗美君德当以养民为主不应惟论草木周语遗其兴意毛传亦于作意未尽故笺申而备之源谓此诗之指周语及毛传尽之矣隂阳和山薮殖乃纪实事非取喻也山薮民所取材也物产蕃庶财用富足正所以养民安得谓惟论草木乎鱼丽诗即鱼酒二物以明万物之盛多此诗即榛楛二木以明资用之饶裕举一以见百其义同矣古人引诗虽多断章然如单穆公所云乃正解也吕记以榛楛喻君子以榛楛得麓而滋茂喻君子烝先祖而受福亦以此章为兴而兴义则殊盖笺疏以君子目太王王季而吕记用丘氏説以美文王故取兴亦别也
　　诗三言瑟瑟兮僴兮传云矜庄貌瑟彼柞棫传云众貌瑟彼玉瓒毛无传而笺云洁鲜貌案此瑟释文云又作璱説文引诗亦作璱云从玉瑟声玉英华相带如瑟也则与彼二瑟本异字矣
　　鸢飞戾天鱼跃于渊郑氏中庸注云圣人之德至于天则鸢飞戾天至于地则鱼跃于渊是其明着于天地也此解本与传义不逺及笺诗则以鸢飞喻恶人逺去鱼跃喻民喜得所义短矣疏申郑意以为变恶为善乃作人之义殊不知道被飞潜万物得所作人气象如此尤为广大也
　　民所燎矣释文云燎説文作尞云柴祭天也案尞变也字本作□説文云从火从昚昚古文慎字祭天所以慎也又□与□别説文□放火也从火□声此诗燎字郑笺训熂燎则是放火之燎非柴祭之□陆氏引説文非笺义





　　毛诗稽古编卷十七
　　钦定四库全书
　　毛诗稽古编卷十八
　　吴江陈启源撰
　　文王之什下【正大雅】
　　思齐
　　思齐文王所以圣也【序语】首章正言所以圣故专美太任之德能上慕先姑之所行下为子妇之所续耳集传以圣母贤妃并言失轻重之权矣周南序言后妃而不言文王朱子犹大讥之及释此诗乃直谓文王圣德本于内助何邪及孙炎示儿编欲读思齐之齐为见贤思齐之齐言太姒思齐于太任又思媚于周姜是此章专美太姒而谓文王圣德全由妇力也谬益甚矣
　　思齐次章郑义往往胜毛以宗公为大臣与晋语胥臣引诗合胜毛宗神之训以寡妻为寡有与康诰寡兄义合胜毛适妻之训以御为治与大诰御事义合胜毛迓迎之训宗公与御孔疏右郑言之备矣至寡妻之义并加申述未置抑扬源谓寡为寡有两见尚书孔传康诰寡兄康王之诰寡命皆以寡为美称此笺云寡有之妻言贤也正与二书相符较之适妻惟一之解当出其上矣若苏氏以为犹言寡小君最为谬説寡小君者对异国之谦词耳诗方颂美文王之圣反代谦其妃后为寡德邪
　　郑取雝雝在宫三章并为二章章各六句以在宫为养老于辟雝在庙为祭于宗庙不显四句承在宫不闻四句承在庙各取二亦字一肆字文义相对古之人二句总结上二章于经文极明整但判在宫为辟雝终属武断故后儒不从其説惟无斁训为无择源窃有取焉言古人口无择言身无择行以身化臣下令此士皆有名誉成俊髦也疏谓此经本有作择者不为破字较优矣又射斁二字俱训为厌一篇中字异而义同似属未安若从郑则无此嫌
　　雝雝在宫三章毛郑异解近儒皆宗毛而小变其説不显亦临无射亦保毛云以显临之保安无厌也今则以为虽幽隠而若或临之虽无厌射常有所守肆戎疾不殄烈假不瑕毛以为大疾害之人不絶之而自絶功业广大岂不长逺今则以为大难虽不殄絶光明自无玷缺此其不同也源谓戎疾二句两説俱可通其不显二语则毛义为优孔申毛意以此二语承上雝肃言雝雝肃肃此显德也然此显德岂独在宫庙乎亦以临于民上矣既以显德临民民无厌者亦皆安之上句言君临下下句言民化上意自相成也案大雅周颂多言不显皆反训为显惟抑诗无曰不显连莫予云觏成文明是正言不显与特言不显者自别不可以例此诗也至于虽无厌斁亦常有守则尤碍于文义不厌正是能守耳反云虽不厌亦有守哉
　　思齐之三四五章文义相承故两用肆字肆故今也故者因上生下之词也亦临亦保言君民感孚之妙故继以恶人殄絶生业逺大皆以治功言亦式亦入言文王与性天合故继以成人小子修德敏行皆以学术言章断而意接两故今不虚设矣
　　古之人谓古昔圣君非指文王也毛郑意同王肃云文王性与古合是言古人正借以美文王耳于义尽通李氏以为指文王非是诗言古多矣自古有年古训是式自古在昔振古如兹未尝以近世为古也东莱引典谟稽古为证亦不能以典谟稽古目尧舜禹臯陶亦后儒之臆説孔氏书不作是解矣
