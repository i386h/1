<!-- { "loadSidebar": true } -->
　　雅之蓼萧采芑韩奕颂之载见皆言鞗革蓼萧传云鞗辔也革辔首也冲冲垂饰貌案鞗革辔也以丝曰辔以革曰鞗鞗之有余而垂者曰革尔雅辔首谓之革郭云辔靶勒是也【説文靶必驾切辔革也】革末以金饰之状如鸟蠋名曰金厄韩奕所言是也此诗之冲冲载见之有鸧则金饰之貌状
　　和鸾雝雝集传云在镳曰鸾刘瑾疑其与驷铁传异谓镳字误当作衡此非也驷铁笺云置鸾于镳异于乗车此诗传云在镳曰鸾彼取笺文此仍传语耳况和鸾所在先儒本无定解驷铁疏云郑注夏官大驭及经解玉藻皆曰鸾在衡和在轼葢依韩诗内传及大戴礼保傅篇文也然蓼萧传在轼曰和在镳曰鸾笺不易之烈祖笺又云鸾在镳葢和鸾所在经无明文且殷周或异故郑为两解据此则在衡在镳俱通也又左传锡鸾和铃【桓二年】杜注鸾在镳和在衡孔疏云考工记轮崇车广衡长参如一则衡所容惟两服马诗每言八鸾当谓马有二鸾鸾若在衡衡惟两马安得置八鸾以此知鸾必在镳鸾在镳则和必在衡据此则在镳之説长也宋罗愿谓诗言四牡八鸾镳马衔也马口两旁各置一鸾四马应八鸾矣殆祖此疏至杜谓和在衡与毛郑异孔亦不辨意以经无明文未可臆决乎然罗愿又谓四牡八鸾见采芑烝民韩奕烈祖诸诗乃王臣及侯国之车若天子车名鸾路岂反置鸾于马定当在衡斯语亦有理蓼萧之鞗革和鸾郑以为説天子车饰是正指鸾路也鸾当在衡矣且言车饰不言马饰则非在镳疏谓不易传者以驷铁已明此从可知郑意或然
　　湛露
　　厌厌夜饮传云厌厌安也疏云安闲之夜尔雅作懕懕云安也郭注云安详之容説文引此诗作懕懕亦云安也然则诗字当以懕懕为正其义则一安足以蔽之朱传云安也足也久也久训出苏氏殆縁安而附益至厌足之厌当作猒説文云猒饱也从甘从肰诗厌字本为懕之借不得又兼猒义案厌字于辄切説文训笮【廹也阻厄切】俗作压厌已从厂【呼旱切】俗又加土误也小学不讲譌舛遂至此又案韩诗诗之借厌而转以猒义释懕是縁俗误而又加误也韩诗诗之借厌而转以猒义释貌与安义殊而亦相近
　　湛露篇郑分下三章以丰草喻同姓杞棘喻庶姓桐椅喻二王之后似属穿凿然谓同姓则夜饮异姓则否以见古人一燕饮亦寓亲疏厚薄之等其説不可废也在宗载考传云夜饮必于宗室宗室二字笺疏俱无申述案采苹传云宗室大宗之庙也是即毛公之自注矣又礼记昏义教于宗室注云宗子之家葢亦指庙言然此皆大夫士之礼故有宗子若湛露之在宗乃天子之燕礼则宗室者直谓宗庙之寝室耳尔雅室有东西厢曰庙无东西厢有室曰寝是庙寝俱可名室燕则是寝非庙矣凫鹥诗既燕于宗与此在宗义正同但彼为宾尸在庙门外之西室此为燕同姓在庙后之寝室要之同在庙中则可同谓之宗也毛又释夜饮为私燕私燕即楚茨之燕私也【孔疏云然】备言燕私惟与诸父兄弟共之异姓不得与故笺疏以在宗载考为燕同姓诸侯夜饮之礼同姓则成之异姓则止矣楚茨又云乐具入奏谓由庙而入寝也庙在前寝在后故言入寝即在宗也朱传以宗为路寝之属则是王之燕朝小寝非庙中寝室矣恐不得谓之为宗
　　杞棘皆坚彊之木故以兴显允君子显允明信也桐椅是柔韧之木故以兴岂弟君子岂弟乐易也诗意较然康成徒取同类异类为説【笺以杞与棘异类喻异姓诸侯桐与椅同类而异名喻一王之后惟同姓则一类故广举丰草】遂无暇及此义
　　彤弓
　　彤弓诗经文明言飨而集传反言燕虽飨毕之后容有燕然毕竟飨为主且释经者不应故与经违也又此诗専主赐弓飨亦因赐而设耳故序云锡有功不云飨也合先言燕而后及赐已失经意矣况经不言燕乎受言藏之谓诸侯受天子之赐而藏之家也左传防八年晋范宣子来聘公享之季武子赋彤弓宣子曰城濮之役我先君文公献功于衡雍受彤弓于防王以为子孙藏匄也先君守官之嗣也敢不承命宣子言受言藏若为此诗下注脚矣毛传郑笺及王肃述毛意皆指诸侯言无异説也王安石以为王受工献而藏以待赐凿矣迂矣东莱踵此以立论谓藏之王府不妄与人后世视府藏为已私至以武库兵赐弄臣与此异矣持论虽佳恐非诗指朱传从之严缉仍用古注
　　右之醻之毛郑异解毛以右为劝有功醻为报功虽承上章飨字而言然不指酒也郑以右为賔受献爵奠于荐右醻为献酢之后主复醻賔义亦可通但不如毛之浑然
　　菁菁者莪
　　朱子释子衿菁菁者莪二诗皆不从小序而自立新説及作白鹿洞赋中有曰广青衿之疑问又曰乐菁莪之长育门人请其故答曰旧説亦不可废可见朱子传诗之意祗为从来遵序者株守太过不能广开心眼玩索经文领其微防故悉扫旧诂别开生面为学诗者示一变通之法以救后学之滞俾与古注相辅而行原不谓集传一出便可尽废诸家之义也其中或矫枉过直不无稍偏朱子固自知之应不罪后儒之指摘耳今人奉集传为绳尺束注疏而不观此末学之陋也非朱子之本懐也
　　菁菁首章笺云既见君子官爵之而得见也案此语未尽然官爵之者在成材之后耳此诗主君子长育人材而天下喜乐之至于成材而授官乃其余意观序语可见源谓前三章皆以莪之长喻材之育则此三既见因教诲之而得见也所见之君子在乡则乡老乡大夫诸职在国则大司成太师乐正诸职如遇视学养老则并得见天子矣末章以舟之载物喻君之用人则此一既见因官爵之而得见也所见之君子直应谓王者而司马有辨论之权或当兼目之
　　既见君子乐且有仪笺云心既喜乐又以仪礼见接是乐主见者言有仪主君子言也欧阳氏本义全指君子严华谷非之谓以乐且有仪指君子则既见二字无所归诗中既见君子二十有二见于九诗【汝坟风雨唐杨之水车粼出车蓼萧菁菁者莪頍弁隰桑】其接句皆述喜之之情谓见君子者喜非所见者喜也斯言得之矣源谓乐字即下章喜字休字欧阳以属君子寔为无理郑以有仪指君子元是见者自幸之辞无妨文义但一句分属两人终未浑成且以仪为相接之仪趣味亦短严缉云见善教之作成是有仪主贤才言得之矣惜语未畅明诗记载吕氏之言曰长育人材之道固多术矣而莫先于礼仪礼者内外兼养非心过行无所以入此人材所以成也故曰菁菁者莪废则无礼仪防哉斯言严説应本此案古人言仪竝非仅容貌之谓仪义宜三字本相通如鸤鸠笺训仪为义烝民释文仪作义传训宜文王诗宜鉴于殷戴记引之作仪鉴皆是説文云仪度也度谓法度合于法度则谓之宜诗言礼仪犹言礼义云尔故育材者必以之此诗首章有仪与六月序之礼仪语意本相应可见诗言育材以礼仪为要术吕氏得其指矣诗谱録吕説于序下而首章正解后用欧阳语不知何説为是
　　泛泛杨舟载沈载浮笺云沉物亦载浮物亦载喻人君用人文亦用武亦用孔疏谓载字与载飞载止载震载夙同类当训为则郑以载解义非经中之载余谓疏语太拘诗中载字取任载之义者多矣【谓之载矣受言载之载是常服之类】何必専训为则邪至集传以为舟之则沈则浮喻人之未见君子而心无所定于义尤疏未见而思见系念最笃何云无定况经文初无未见君子语也又舟之浮者常也沈则不复浮矣如以为无定则是浮而又沈沈而又浮也舟之在水岂有是乎

　　毛诗稽古编卷十
　　钦定四库全书
　　毛诗稽古编卷十一
　　吴江陈启源撰
　　南有嘉鱼之什下【变小雅】
　　六月
　　六月北伐郑笺以为遣吉甫信矣至毛传以为亲征并无明文也王肃孔晁述毛指始有亲征之説徒据首二章传文为词耳首章传云日月为常次章传云出征以佐其天子太常王所建而出行征伐成已为天子之大功此王孔二家所据为亲征之证也不知毛传原不言佐已其云佐其为天子指吉甫言义亦明顺至王建太常虽周官有明文【见司常及大司马】然玩传语未尝谓建此以行也传云栖栖简阅貌饬正也日月为常服戎服也夫简阅者将出师先选练其士众车马如周礼大司马四时搜田教民坐作进退之法是也平时简阅王犹亲涖之况命将出征乎太常之建只应在此时耳二章传又云必先教战然后用师可见首二章毛皆指简阅言章末两出征则明简阅之故何尝以为亲出哉故末章传云使文武之臣征伐与孝友之臣处内传义显然矣肃见斯语与已矛盾复为之説曰王出镐京而还使吉甫迫逐乃至太原则尤可笑躬率六师业已就道乃未见敌而先归中兴贤主何举动轻率如此乎又案简阅近在京师自当躬亲其事征伐在千里之外择人而任之乗舆可以无出此事势之常无足怪也孔欲证成王説以为得毛指乃云不得载常简阅遣将独行此吾所未解
　　六月栖栖刘执中彞以六月为建巳之月吕説从之朱传以为建未之月此本不足置辨但周世民间纪物候或用夏正至朝廷大政令必以周正纪月出师征伐国家大事焉有舍周正而用夏正者哉诗小传谓诗无周正非也必如豳风之七月小雅之四月方可定其夏正耳小明之二月未尝建卯十月之交之十月未尝建亥也【各有辨见本篇】
　　于字有三训于也往也曰也诗具有之今莫识曰义然六月篇两王于出征若不训于为曰文义终不可通郑笺得其解矣孔疏谓诗中于字传止有于往两训故不用曰义述毛殊不知传文简略安知非偶遗之邪案于曰二义皆见尔雅释诂其曰义郭注引此诗释之又説文于字注云于也象气之舒从丂一夫亏象气之舒曰从口从一亦象口气之出【见説文】古人制此二字意原相同矣又案亏于同义诗多用亏而于字亦间出于本古文乌字也古文乌作□又省作□隶变作于借为于乎字转其义而不改其音也又为亏义则音义俱转矣于字见诗者静女着权舆蜉蝣九罭白驹下武板清庙九诗凡十七字皆于义央居切至伐木灵台与雝赉二颂则释文有两音要音乌之义长也其余皆叹词矣又于为叹词元象乌鸟之鸣斯假借而不离本义者故他处作乌亦作呜
　　共武之服释文云共郑如字王徐音恭王徐之音述毛者也孔疏用郑説述毛亦读如字恭字之义无闻焉朱传云共与供同未知王徐亦此义否也观巧言之匪其止共小明之靖共尔位召旻之昏椓靡共皆训为供具之供则意当同矣严缉既音共为恭又引郑笺云共典也笺本谓严者与翼者共典兵事共典犹同典耳非以典释共也裁割先儒之言而不顾其文义将谁欺乎又案笺分严翼为两人云羣帅之中有威严者有恭敬者共典兵事言文武之人备此义亦胜严者能率厉士气敬者能抚缉众心或以武节着或以文德优人各有能在用才者兼収之耳吉甫文武俱长所以为元帅也孔以郑述毛不为无见
