<!-- { "loadSidebar": true } -->
　　古之人无斁传云古之人无厌于有名誉之俊士释文以为此王肃语是斁字毛无传也疏亦言斁字经本有作择者然则作斁而训厌乃王肃述毛如此毛无传安知不同郑为择乎唐世诗学有毛韩二家而疏云作择不言是韩诗则当指毛本言矣窃意古本毛诗原有择斁两文郑王述毛各据一字立解后儒传写误勦王语入传遂以王説当毛义而目郑为易传幸择字尚存他本故不疑郑改经耳陆既知传文是肃语又云毛音亦训厌殆习而不察也又孔疏不言作择者是何诗而董廼言韩诗作无择此特因疏语而臆度其然未必有他据不足信也
　　皇矣
　　首二章传笺本指文王后儒以为太王之事殆非也玩经语与太王事不合者有三太王居位当商祖甲之世时商未有秕政也何云其政不获乎一也太王避狄迁岐势最微弱后虽寖以彊盛为王业之基然终身为诸侯未尝受天之命何得云受命既固乎二也先言文王而后追溯其前代故三章云帝作邦作对自太伯王季盖谓天兴周邦而生明君也自太伯王季之时而已然矣若由太王顺序之则当云至何云自乎三也后儒以为太王事者徒以二章言刋除之事惟迁岐之始当有之又三四章述王季之德首二章当言太王耳殊不知生聚渐繁则草莱亦渐辟文王地广民众倍加于太王时又迁程迁丰连作两都皆剪榛芜而为庐舎转荒翳而成膏腴者也岂能无事于刋除邪至三章述王季以自字发端为追溯之词愈证首二章之言文王也况次章云帝迁明德七章云予怀明德两明德前后相应自应属文王矣又汉书郊祀志载匡衡奏议云乃眷西顾此维予宅言天以文王之都为居也衡治齐诗者而为此言则首二章之美文王非毛郑一家之説矣
　　其政不获指二国言则爰究爰度亦应指四国言句法本同也程子以究度为天意四语文义不伦矣且究度是天意则下语上帝不复出乎
　　爰究爰度传云究谋度居也此维与宅传云宅居也盖古宅度二字通用皆待洛反而训居传义允矣郑训度为谋非古义又礼记引诗宅是镐京王充论衡引诗此维与宅石经尧典宅嵎夷宅皆作度公刘诗度其隰原度其夕阳二度字疏述毛意亦引皇矣传训为居又小尔雅云里度居也义并相合
　　上帝耆之毛训耆为恶郑训耆为老郑谓天须假【音暇】此二国养之至老取义亦优但以下语合之则毛説为允憎恶义同憎其以淫虐之人用大位行大政正恶之之实也集传用或説改憎为増训式廓为规模皆臆创之解难据为信惟训耆为致本武颂毛传较为有理但解耆之为所欲致者文义全不与经合而耆之之字无归着不如毛説之当
　　此维与宅郑云见文王之德而与之居天意常在文王之所此与匡衡奏议【见本篇首条】意同皆以为天居之下章帝迁即此义迁而就文王与之居也汉世皆作是解定有本矣始则顾之既而宅之语意相应且天无首目而言顾天无形体而言宅其为假托之词又同古注妙得经意不可易也程子曰使其居西土以王天下郑渔仲曰可与居天子位集传曰以此岐周与太王为居宅三説小异而以与宅为人居之则均殊不知周自后稷以来世居西土不必至文王时天始与之且周之兴以脩德不以宅岐夸宅岐为天与尤非诗指至诗言与宅不言何所宅正连上西顾为文谓宅西也若言居天子位是经文乃不完之语必须郑氏代补尤属谬见皇矣次章首八句言刋除林木以作室治田作屏修平启辟攘剔皆刋除之事毛郑正统为一义并不言孰为不材而去之孰为美材而留之也盖作诗者欲形容生聚之蕃非讲论树艺之法意有所注耳埤雅论刋除次第谓始之所去惟木之枯者【菑翳】既而民益众复辟地以容之则并去其茂者【灌】又次及其材者【栵柽椐】终则及其材之美而宜蚕者【檿柘】此义优矣朱传祖程子之説以作屏为拔去启辟为芟除是去其不材也以修平为疏宻得宜攘剔为去其烦冗使得成长是留其美材也持説甚美然非诗之正指且未闻灌栵之材于柽椐也名物疏辨之甚当兹述其意而广之
　　菑翳灌栵柽椐檿柘八者除菑翳灌非木名余五者皆嘉植也芝栭【即栵】蔆椇人君燕食之庶羞见礼记内则及郑注栭材可为车辕见陆疏河栁【尔雅柽河栁】入药一年三秀寇氏衍义谓之三春栁天将雨先起气以应之草木疏谓之雨师又大寒不凋有松柏之性灵寿木【即椐】似竹有节长八九尺围三四寸自然合杖不须削理见汉书师古注而草木疏亦言其节中肿似扶老可为马鞭及杖檿柘宜蚕取其丝以琴瑟清响异常又中弓榦五者皆有用于人而与槁【菑】蔽【翳】丛生【灌】之木同在刋除之列者诗特指此以见民之乐就有德归怀日聚向时园圃林麓渐变为民居耳周之兴也转榛棘为室庐其衰也化宫庙为禾黍兴衰气象徴于草木而可知诗人言在此意在彼不可徒泥其词也若从伊川之解则仅老圃之事耳岂所以美文王哉
　　其灌其栵传云栵栭也此尔雅文説文亦同郭注谓子如细栗陆疏谓叶如榆皆以为木名也程子曰行生曰栵而朱传从之不知何本程朱之为此解者定以栵字木旁从列有行列之义且经文灌栵同句欲取丛生行生相配成文耳不知字训须有本非可意为之説也栵字【释文例列两音】元谐例声何尝防行列意乎又古人文体不似后世之拘岂必两相配以求精工乎
　　栗种最多其小者有二实如橡子者名榛栗见邶鄘曹风及大雅之旱麓如指头者名茅栗即尔雅之栭栗注以为树似槲而卑小子如细栗者也亦名栵栗见大雅皇矣篇释文云江淮之间呼小栗为栭栗广韵云栵细栗今江东呼为栭栗楚呼为茅栗是矣又草木疏释榛栗云又有茅栗其实更小而木与栗不殊但春生夏华秋实冬枯为异耳此亦指栵也然则茅栗之称旧矣笔谈及埤雅谓当为芧栗茅字乃芧字之误未知果否芧乃栎实今之橡斗榛栗似之源尝泊江濒登岸野歩见山侧有小栗其叶如榆其树如槲而卑小正如陆疏郭注所云时已深秋矣实如榛栗而差小采食之味亦同殆是栵也
　　帝迁明德谓天意去殷而即周徙就文王之德与上章西顾与宅相应串夷载路谓周家习行此常道至文王则益大天意就徙之以此毛训路为大当作是解王肃述毛以载路为居大位文义未安至程子训载路为满路后儒仍其説谓民之归周者满路而不絶夫以载为满古无此字训也且上言帝迁不言民归字义句义俱乖舛而难通矣案此章民之归周皆于刋除见之若乃习行常道克当帝心又言民归之本语意相承各有所主也集传从郑以串夷为患夷云即混夷而满路之解则从程
　　尔雅释诂妃婫也天立厥配毛传同毛不破字作传时经文配字当从女旁矣故笺疏皆改为贤妃而以太姒当之尔雅某氏注亦引此诗云天立厥妃则益信矣欧程解为配天而吕记严缉从之义虽可通然非诗指朱传则从郑而目为太姜
　　尔雅释诂省善也帝省其山之省正合斯义故郑用其语柞棫斯拔松栢斯兑正所以善其山也郑又谓和其风雨使树木茂盛非徒养其民人是也后儒以训善惊俗仍为省视解然下二语难通遂多牵合矣又礼记大传大夫士有大事省于其君郑注省亦训善景纯释尔雅不引此二文为证反云未详其义疎矣
　　兑本卦名説其本义也【説文兑从几防声防古兖字儿音仁徐曰防非声当从口从入象气之分散】行道兑矣毛传兑成蹊也皇矣传云易直也行道故言成蹊松柏故言其材榦滑易而调直各随文释之耳集传两兑皆训通行道而言通即成蹊意也以松栢为通迂矣因解之曰此言山林之间道路通又曰木拔道通竟忘此诗斯兑连松栢为句矣
　　帝作邦作对传云对配也笺云作配谓生明君也案文王篇克配上帝意正同君以臣为配故曰匹曰仇天以君为配故曰对曰配配者相须之义天须君以代治民君须臣以共治民民失所则无以为配矣此古人字法之妙也今以对为当未见其胜
　　左传引皇矣之四章作维此文王诗疏及左传疏皆谓师有异读后人不敢追改今王肃注及韩诗亦作文王是异读之验以源意之当以作文王者为正此经毛无传王述毛者也而注为文王则毛本作文王可知左传引诗作文王复云近文德矣申言九德为文王之德则传文决无误又合之韩诗而三焉王季之当作文王岂不信然哉况王此大邦非文王不足当之郑以追王为説殊费回防
　　明类二字程朱俱不用古注程以明为知之类为践之盖转肖似为践履与明分知行两义也解类字稍纡回矣朱以察是非分善恶二义相配夫察事之是非分人之善恶一明字足尽之何必増立类名哉若圣人明无不烛则察是非分善恶特明中之条目尚未能尽明义安得分配类义乎不如左传以照临四方言明其为义广大也至类训为善尔雅文也勤施无私乃人君之善道义出左传是诗説之最古者故郑笺既云类善又引左传实之也案诗凡言类多为善训如永锡尔类【毛云善也】而秉义类【郑云善也】皆是笺义不妄矣乂严缉谓明类是一意长君是一意顺比是一意彼徒求文义整齐耳然古人文体正不必如此
　　毛引左传择善而从曰比疏申其意言服社注皆不得解当为择善而从以比文王案服云比方损益古今之宜而从之杜云比方善事使相从是服杜释比义重于择孔释比义偏于从俱可通但克比之比与下比字文同而义殊上比择善而从惟取能比未定所比何善也下言比文字专美其文德不主于比意各有指矣孔欲强克比义与下比合不巳固乎又比于文毛皆依左为解则此两字当分为二德孔谓克比即比文尤非毛指比于文王笺云王季之德比于文王者德以圣人为匹有称子而美其似父者安有称父而美其似子者邪斯已颠矣朱传训比于为至于吕记用季氏语谓后世亦继其德比于文王于义皆安但左传释此文为九德之一不应指后人言又文为一德与八德同列则此文字乃美德之称不专指諡号所谓文王非西伯昌之文王也刘云可比于上代文德之王【见左传疏】较为优矣毛用左传经纬天地语以释此文意当与同笺疏之申毛恐未合其意
　　其德靡悔言盛德如此无可悔之举动也德字总上九德言左传云九德不愆作事无悔乃此诗之正解薄德之人动辄有悔悔在事不在德也自亦悔之不徒人恨之也此诗毛不为传意应同左谓德比文王人无以不应比而悔之者孔据公刘传述毛谓文王之德不为人恨而王季比之集传谓其德无遗恨皆以悔指德言与左有毫厘之差
　　无然畔援传云无是畔道无是援取笺云畔援犹跋扈释文引韩诗云畔援武彊也郑义殆本于韩汉书序传云项氏畔援黜我巴汉师古曰畔援强恣之貌犹言跋扈也皇矣篇曰无然畔援顔又本郑义也朱传祖毛得之正序训为党比恐属臆説
　　诞先登于岸岸字毛训高位郑训狱讼皆迂程王两家取渉川济难之义庶近之集传云岸道之极至处此内无到彼岸之义也晦庵盖隂袭其意然诗为用兵发端非讲学也未敢奉为定解
