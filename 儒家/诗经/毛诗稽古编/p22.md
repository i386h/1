<!-- { "loadSidebar": true } -->
　　民之质矣日用饮食质成也平也民事尽平则为君王者惟有日用饮食相燕乐而已易需卦九五需于酒食与此义同虞之无为周之垂拱所以为至治也程子训质为实而集传因之以为民皆质实无伪日用饮食而已夫百姓日用而不知易大传之所讥也诗反以归美于君上邪
　　羣黎百姓笺云黎众也本释诂文集传改训黒而以秦言黔首证之然训黒者本作黧黎训履粘或借为异义耳况用秦言以解周诗何如竟遵周公之尔雅哉如月之恒毛郑训为月上此古义也释文云恒字亦作縆同古邓反沈古桓反则此恒原与训常之恒音义各别严缉谓恒无义止有常久之义解为常盈而不亏夫古无盈而不亏之月乃以称愿其君乎案恒本作□常也从心从舟在二之间胡登切天保恒训古桓切生民恒训徧古邓切其皆借乎然説文又云古文恒从月在□因引诗如月之恒则恒字原以月取义上未必非本训也俗作恒误
　　采薇
　　正雅篇次皆周公所定其先后之序自有取义不以作诗时世为断也如小雅文王诗九篇天保以上治内采薇以下治外义各有当非苟而已常棣诗虽作于成王时既在治内之列则不得不先又诗谱推其故以为周公闵管蔡被诛若在成王诗中则彰明其罪故推而上之托于文王亲兄弟之义王肃亦以为然于鱼丽序下传特着其説二子所见良不妄也朱子因常棣一篇是周公作遂谓以后诸诗皆非文王事左矣采薇诗序言文王之时西有昆夷之患北有猃狁之难以天子之命命将帅遣戌役故歌采薇以遣之晦翁力诋其説以为非文王诗殊不知序之昆夷即诗之西戎緜诗之混夷孟子之昆夷也史记言文王伐犬戎书大传言西伯伐犬戎顔师古注汉书以犬夷畎戎昆夷为一帝王世纪亦言文王时有混夷此伐西戎为文王事歴歴有据者也猃狁不见他典独见于逸周书序其言曰文王立西拒昆夷北备猃狁谋武以昭威懐作武称斯非伐猃狁之一证与逸周书七十一篇见刘歆七畧及班书艺文志其克殷篇史记亦采用之且文字古质非伪托之书也然则采薇之为文王诗无可疑矣
　　歳亦阳止毛郑皆指夏十月而解阳字不同毛以为厯尽有阳之月【自十一月复至九月剥】方至十月郑引尔雅十月为阳之文是郑以嵗阳専据十月而毛则否矣郑説长也又嵗阳即首章嵗莫周正建子也以证小传诗无周正为谬説矣
　　小人所腓笺云腓当作芘葢破字也集传云腓犹芘也竟为字训误矣案腓字三见诗此诗腓字及生民篇牛羊腓字之毛皆训辟四月篇百卉具腓毛训病郑于彼两诗皆从毛独此诗破字孔疏推其意以为君子所依依戎车也小人所腓亦当腓戎车不得有避患义故易之夫以辟为避患王之述毛然耳其实毛意未必如此毛当谓此戎车者君子所依而乗小人所避而弗敢乗何尝非避戎车乎案腓亦作萉音肥又房未切班固幽通赋安慆慆而不萉文选注曹大家训萉为避汉书注邓展亦训避义正与毛传合朱传从郑不如从毛之当也至引程子随动之説朱子已觉其误欲删之而未及【説见大全及本义】然吕记严缉皆用此解不知腓乃躁动之物非随动之物也易咸艮两卦注疏皆取躁动之义程传则于咸训躁动于艮训随动在一经中已自相矛盾矣
　　出车
　　尔雅邑外谓之郊郊外谓之牧郊牧异地然统言之皆可名郊出车诗首章言牧次章言郊郑笺云牧地在逺郊是郊即牧也疏引司马法云王国百里为逺郊又引白虎通云近郊五十里逺郊百里可见逺郊者即牧地周礼载师职以牧田任逺郊之地斯其证矣然则近郊但可名郊逺郊可名牧又可名郊笺防合两章郊牧为一非无据也集传曰郊在牧内又曰前军已至牧后军犹在郊朱子不信尔雅此郤泥之太过
　　彼旟旐斯集传引曲礼及杨氏之言以为旟即朱鸟旐即武因以下章之旂为青龙此误矣曲礼曰前朱鸟而后武左青龙而右白虎是军陈之法非旗帜之名也与周礼司常所言各一事其前后左右又与大司马文义不相通曲礼言君以军行之法大司马治兵亦寓出军之制大司马职云诸侯载旂军吏载旗百官载旟郊野载旐今以曲礼之前后左右合之则交龙为旂即左青龙矣载之者国君也君若主兵则当居中若从王出征则从者未必一国亦应分列左右不应専为左翼也熊虎为旗即右白虎矣军吏寔载之军吏是诸军帅所将乃乡遂之正卒其偏为右翼于义何取且鸟隼之旟为在前之朱鸟而百官者乃卿大夫以其属卫王何以当为前驱蛇之旐为在后之武而郊野者乃州长以下所将羡卒何以当为后劲此皆难彊为之説矣郑氏注礼以陈法言之良有见也至以为旗名本崔灵恩之説已经孔氏礼疏驳正杨岂未见邪
　　南仲之名出出车常武二诗出车诗传云文王之属未详其谱系也罗泌路史言禹后有南氏二臣均势争权而国分南仲即其后泌语本周书史记解以为禹后则见马迁夏本纪赞赞云禹后有男氏索隠云系本男作南是也斯语信矣泌子苹谓盘庚子生而手把南字号南赤龙孙仲为纣将据此则仲乃殷后非夏后不知出何典殆妄也
　　毛传云方朔方近猃狁之国又云朔方北方也疏申之以为北方大名皆言朔方尧典宅朔方尔雅朔北方也皆其广号传与疏皆不指朔方是何地朱传始以灵夏等州当之宋灵夏今寜夏卫北方为朔方郡似矣然汉乃借诗语以名郡耳岂可援汉郡以释周诗哉又灵夏为陜之极邉去长安千余里商之末造邠岐近地皆沦于戎狄南仲虽良将岂能于一年中穷兵直至北垂连平二冦乎朔方之为灵夏吾未敢信也汉置朔方郡在武帝时贾郑孙王诸儒岂不知其事而不用以释诗良有见矣
　　昔我往矣喓喓草虫两章笺义最婉曲详尽前章自朔方出平二冦复还朔方总叙往返始末后章更叙南仲在西方诸侯归附之情令千载后读此诗者如目覩当年用兵方畧此先儒释经所以能论世也今以首章为既归在涂之语后章为室家思望之情夫岂不懐归畏此简书欲归而未得归之词也既身在归涂则还家有期何必复作此语邪至赫赫南仲薄伐西戎其词奋张非室家思望之言则东莱辨之允矣
　　卉字释文许贵切则去声音讳説文许伟切则上声音虺玉篇广韵皆兼此两读
　　杕杜
　　首章日月阳止即采薇之歳亦阳止谓遣戍年之歳莫也次章卉木萋止即出车之卉木萋萋谓遣戌明年之春暮也三诗一遣二劳语意相应出师之初告以歳莫即归至期而望之情也此阳止之时女心所以伤也然连平二冦未获遽归逾期至春莫则卉木萋矣劳还两诗皆寔指归时之景色也故首章云征夫遑止仅言可以归耳次章言征夫归止则实欲归矣前虽望之明如期来归后则知其将归而望之益切也一伤一悲情同而事异矣次章传云室家逾时则思正谓逾曰归之时耳孔疏申之以萋止为时未黄落在歳莫之前此于文义未顺恐非毛意古人行役未有不念父母者汝坟鸨羽陟岵北山诸诗皆是或自念之或室家代念之惟四牡杕杜则上之人探其情而念之所以为正雅也孔疏以为妇目夫之称迂矣
　　正小雅二十二篇其为文王诗者九【鹿鸣至杕杜】武王诗者四【鱼丽南陔白华华黍】周公成王诗者九【南有嘉鱼至菁菁者莪】正大雅十八篇其为文王诗者八【文王至灵台】武王诗者二【下武文王有声】周公成王诗者八【生民至巻阿】武王为周家开创之主而诗篇独少者良以周之王业悉定于文王之世惟留伐纣一事以待武王又耄期受命诸务日不暇给故详文而畧武与不独诗然也书述先德必文武竝称至康诰酒诰无逸蔡仲之命诸篇则盛称文德而不及武可见周室开代首王断应属文后之学者欲彰其事殷之小心反讳其造周之大业岂善于论世者哉
　　鱼丽
　　王伯厚【名应麟宋末人】困学纪闻引叶氏语谓汉世文章无引诗序者魏黄初四年铭云曹风刺逺君子近小人盖毛诗序至此始行案叶语非是司马相如难蜀父老云王者未有不始于忧勤而终于逸乐此鱼丽序也班固东京赋云德广所被此汉广序及皷钟毛传也一当武帝时一当明帝时皆用序语可谓非汉世邪
　　鱼丽诗前三章先儒以防多防三字絶句下且多且防且有各二字为句【释文云异此读则非】因上防多防三字言酒下多防有三字言物下三章叠此三字不得复言酒也集传于酒字断句句法较浑成但防多多防防有六字皆承酒言下三章文义未顺陈栎言多防有三字上言酒而下言物者见物与酒称【语见大全】不知此篇言万物盛多酒成于人力虽多有限物仅与之称安在其盛多乎源谓有酒断句多防有三字仍可説鱼三章各末句结上三句耳酒既防多防鱼又多防有中俱用且字闗两意下三意遂承鱼而言句法与文义皆无碍也
　　孟诜食疗本草有黄颡鱼即鱼丽诗之鲿也亦名黄鲿鱼又名黄颊鱼无鳞而色黄羣游作声轧轧故又名□防【音尖鸭】又名黄防毛传云鲿杨也孔疏释之以为鱼有二名岂非此鱼有力解飞取义于轻乎【埤雅之説】陆元恪以为名黄正以色黄而性也本草李注以陆为譌失之矣
　　鲨鱼有二一吹沙小鱼也又名鮀【徒何切】大者长四五寸居沙沟中吹沙而游啑【音匝】沙而食味美俗呼阿浪鱼一鲛鱼背皮粗错如直珠斑有鹿沙虎沙锯沙诸种出东南近海郡亦名沙鱼鱼丽之鲨吹沙也尔雅云鲨鮀是也毛传亦云
　　鳢鱼本草名蠡鱼亦名鲖【音同又音重】鱼入本经上品而陶隠居言其有小毒无益不宜食意物性古今不同也尔雅鳢注以为鲖又云鲤【音里】大鲖小者鮵【音夺】埤雅以为即此鱼矣今俗呼黒鱼非珍品也鱼丽诗鳢与鲂并称岂亦视为美味邪
　　尔雅鰋鮎孙炎以为一鱼毛公诗传亦以鰋为鮎説文鮎读训□又云□鮀也鮀鮎也而鮎即鰋之重文皆以鰋鮎为一惟郭璞分为二云鰋今鰋额白鱼鮎别名鳀【诗释文引郭注作鮧音啼又在私反】释文引之且云目验毛解与世不恊恐古今名异意葢右郭矣埤雅既引郭注又溷二注为一彊郭以从孙而不明断其是非将焉适从乎诗诂及韵防皆勦袭陆疏且言鮎腹平着地宜得鰋名亦非郭氏鰋额本义本草纲目别鮧鱼之名曰鳀鱼曰鰋鱼曰鮎鱼注云古曰鰋今曰鮎北人曰鰋南人曰鮎是鰋鮎直为一鱼矣然则郭注尔雅分鲤鳣鳢鲩为四鱼説皆胜先儒惟鰋鮎之分为二则非也又案别録有鳠鱼【胡化切】鮠【音危】鱼人鱼陶隠居以为皆鮎之属
　　六笙诗
　　六笙诗集传以为有声无词説本刘原父吕记严缉俱不从可称卓识后儒辨证最多而近世郝仲舆敬之论尤为详确具载长孺通义中矣源又谓作诗者多取诗中一二字或总括其大义以立篇名若有声无词则南陔由庚等名何自来乎鲁鼓薛鼓有谱而无词则仅冠之以国号不更立别名矣朱子取以为证非其类也况声者乐也词者诗也无词则非诗矣纵有谱当入乐经或附见礼记不当与雅篇竝列矣乃毛公本置六诗于什外朱子反収之于什中又推白华为次什之首何自相矛盾也夫什者篇之总也无词则无字句无篇章何由数之为什乎

　　毛诗稽古编卷九
　　钦定四库全书
　　毛诗稽古编卷十
　　吴江陈启源撰
　　南有嘉鱼之什上【正小雅】
