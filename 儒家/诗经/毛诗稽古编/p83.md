<!-- { "loadSidebar": true } -->
　　文王篇自次章以下章法首尾相承如贯珠近世王元美谓曹子建赠白马王诗祖此源谓大雅多有此章法下武既醉二诗亦然下武惟三四章不接而余章皆相连矣他若棫朴之首二章皇矣之七八章生民之五六章假乐之三四章桑柔之二三章云汉之七八章烝民之首二章江汉之五六章瞻卬之三四章皆此章法也大明诗八章毛郑次章六句三章八句四章六句五章八句吕记朱传严缉皆次章八句三章六句四章八句五章六句取其与首尾两章六八相间也不知改自何时
　　诗言挚仲氏任是太任乃挚国次女汉儒谓礼惟嫁长女余俱为媵自殷以前皆然与此诗不合通义疑之良是矣源谓汉儒之言亦不谬但所言者时礼之大概耳在当时行之必更有变通生女者多寡不齐不足者或取同姓国女为娣侄有余者或嫡夫人所出得嫁为嫡而娣侄取诸庶出更有余或以备他国之媵皆未可知也不独挚任为仲女而已见于春秋者纪季姜为王后鲁叔姬为齐夫人季姬为鄫夫人皆非长也见于卫硕人诗者齐女三姊妹嫁卫邢谭三国皆为夫人亦不以女弟随嫁也则当时之有变通可知矣源又因此窃叹古人风俗有不若今人之美者男女之别最其大也古人尊男而卑女故姑姊娣侄一人为妻余皆为妾不以为辱待之既卑亦不甚防以节行故列国夫人徃徃淫佚不制而通室易内之事时见于世家右族甚有夺人之妻以予人彊人之子而烝其母如鲁人之于施氏孔圉之于太叔齐人之于卫公子顽者此今人市井无頼子所不忍为而当日名邦卿大夫为之恬不知怪何今人之反胜古邪岂非洙泗之文诵习既乆渐深入乎人心各生其愧耻邪又不仅此也古者诸侯世其国卿大夫亦世其家皆有土有民怙侈纵欲有自来矣后世天下定于一綂无常贵常富之家一有越礼之事人即以王法议其后宜其有所顾忌也况愧耻内生所得于圣人之教泽者有素乎
　　伣天之妹毛训伣为譬韩诗伣作磬孔疏言俗语譬喻为磬夫以譬为磬岂可以今人文义求之乎观孔疏则唐世方言犹然矣
　　堇荼之堇是苦堇而非乌头前已辨之矣释文据广雅合之三辅人土语谓堇是藋案广雅云堇藋也说文云藋堇草也一曰拜啻【尔雅作商】藋其说相同则诗之堇容或指此也又案本草有蒴藋别録言此一名堇草生田野春夏采叶秋冬采茎亦以堇藋为一草苏恭疑其无出处误矣陶蘓又谓与陆英一物甄权之说亦然宋图经云春抽苗茎有节节间生枝叶大似水芹衍义云草白子初青如緑豆颗十月方孰又蘓恭以芹名水英接骨名木英并此草名陆英为三英云
　　其防则直释文云绳本或作乗案经作防传作乗笺云传破之乗字后人遂误改经文今案传引释器绳谓之缩误绳为乗耳此训缩版不训防直也与经文绳字何渉又郑笺云乗声之误当为绳是言后人传写之譌耳不以传为破字也释文所述笺语经并无之此不可解廼立臯门章笺云内有路门当作内有寝门一曰路门中间脱去四字观疏云文王世子曰至于寝门是内有寝门也疏又云寝门一曰路门以路寝在路门之内故系而名之则可见矣
　　左右趣之传云趣趍也案説文云趍趋赵走也读如驰从走多声疏申笺云趣向之趣于义无取故转为疾趋然説文云趣疾也玉篇文云趣趍也遽也则疾趋乃趣字本义非转训也又趋走也七逾切趣七喻切趍直离切三字音形各异而义则同今俗人写趋字多省笔作趍莫辨其音之异佩觽集【宋郭忠恕】云奔趍之趍为进趋其顺非有如此者则两字之混久矣
　　淠水名説文云出汝南从水畀声匹制切诗三借其字皆为貌状之称小弁为萑苇之象采菽为旂动之形棫朴为舟行之貌同此淠字今淠彼泾舟诸本俱作渒则传写之误也观韵防淠字注引此三诗正韵淠字亦引棫朴诗则误尚未久至淠本作説文云水在丹阳从水箄声匹卦切玉篇又作渒
　　黄流在中传云黄金所以流鬯也释文云一本作黄金所以为饰流鬯也是后人所加正义云定本及集注皆云黄金所以饰流鬯也有饰字于义易晓则俗本无饰字者误陆孔二君意正相反余谓无饰字简而当矣且黄金以为勺不仅饰也
　　思齐篇大全録陈止斋之言曰古人于夫妇之分甚严刑于寡妻刑于二女刑之一字法近于忍此真谬论诗之言刑多矣其恒训不过法则之意耳仪刑文王百辟其刑之仪式刑文王之典所刑者君也祖也亦将忍于君祖邪
　　皇矣首章孔疏引书多方曰天惟五年须夏之子孙注云夏之言暇今世尚书诸本皆作暇莫知原文之为夏者未审何时所改岂唐明之世与即此以推可见后世五经文字窜易者多矣赖有古注疏得知其万一耳家国兴亡之际忠臣义士所痛心也虽有圣人受命不能禁人故主之思矣殷之既亡也叛周者有四国焉吾读破斧诗而知之【见传】周之将兴也不忘殷者亦有四国焉吾读皇矣诗而知之【见笺】疏云宻须疑周将叛殷故距之宻须之君虽不达天命亦是民之先觉者也吁可与论世矣文王之伐宻也管叔谏曰其君天下之明君也伐之不义【疏引皇甫谧言】是或一见也所以后启商之叛与集传经文多譌脱其六字为晦翁自改既论之于稽疑中矣至皇矣篇以笃于周祜脱去于字虽未见其为朱子意然观假乐之读为嘉乐鬷假之读为奏格上帝甚蹈之为上天甚神假以溢我之为何以恤我皆彊诗义以就他书而爰其适归爰之为奚则直据家语以改经字安知此诗于字非因孟子而删之乎蔡仲黙注禹谟降水警予改降为洚并禹贡北过降水亦改为洚正用斯例也他如孝经系词武成大学徃徃窜易其文而孝经尤多所删削孔子之诗序子夏之诗序则摈弃之是直以作者自居而圣人文语特遂其进退黜陟耳至尧夫诸卦图本出道书之説则取弁周易卷首又指为羲文二圣所为后儒耳目可尽涂乎先君子尝谓源云汝徒读宋儒之经耳尚未读孔氏之经也向颇以为疑今乃知其信然鼍鼔逢逢乐书【宋陈旸】以为鼍鸣应更故诗人托言以为灵德之应非实鼓也此谬矣麀鹿白鸟但言其得所不言其似何乐以为灵异也况此二章言灵德见于乐笺有明解若托鼔为喻则虡业鼓钟又喻何物乎
　　生民之什
　　生民第五章二种字以文义论之种之黄茂应去声实种实褎应上声释文止有支勇一反推其故定是种字上脱一实字案释文云种支勇反注种雍种种生不杂并同观此章注内尚有使种黍稷种字而释文不及此可知矣郑笺使种黍稷止解经文种之黄茂耳【谷之黄色者惟黍稷故郑以黍稷释黄文】种字去声者是本音故不反切但章内有二种字其支勇反宜加实字别之今本无实字则传写之漏也然其误已久严缉二种字俱云上声此承其误而不觉也吕记音反皆遵释文独此二种字缺则疑之也惟朱传二种字前去声后上声却与古暗合
　　生民或蹂笺云润湿之将复舂之趣于凿也释文云凿子洛反精米字林作毇云粝米一石舂为八斗也子沃反【左传桓二年释文引字林亦同】孔疏引召旻笺云米之率粝十粺九凿八侍御也亦以八斗为凿与释文同案説文毇以防【其九切】从殳米一斛舂八斗也许委切其凿字自作糳云从毇丵【读如浞士角切】声粝米【説文粝作防以万得声洛带切】一斛舂为九斗曰凿则洛切又粺字注云毇也与孔疏之説异源谓説文毇凿二字一防意一谐声不可易字林毇字与凿同音但省艸首耳至粺九凿八定当以孔陆为正疏所云召旻笺本于九章粟米法信而有徴又左传【桓二年】齍【粢借】食不凿若凿为九斗则不凿者直是粝米用粝米为齍盛必无是理楚语言天子亲舂禘之盛又言禘郊之事皇后亲舂谷梁传【桓十四年】亦言宗庙之事夫人亲舂而此诗舂簸正以供肇祀之用皆不用粝之证也説文毇凿两字注互易之为是其粺字以随毇而更矣
　　尔酒既湑笺云湑酒之泲者也释文云泲字又作防同案玊篇防子礼切手出其汁亦作櫅广韵云手搦【尼革切按也】酒也然则防字正当湑义笺及周礼礼记注皆作泲借也泲本水名今借用济
　　度其夕阳孔申郑以为总言豳人一国之所处考其地当在梁山之西苏氏谓度山西之地以广豳人之居不知又是何山之西吕记朱传皆从之严缉则用疏义取锻释文云锻丁乱反本又作碫説文碫厉石字林大唤反案碫今説文作碬厉石也从石段【古雅反借也】声春秋传曰郑公孙碫字子石徐音乎加切外并无锻字碫从段【徒玩切从殳耑省声】音锻碫从叚音遐音形俱异但段叚二字笔画相似遇此等字须视音切为辨陆徐不同如此当必有一误矣又案玉篇两字并载云碫都乱反砺石也碬下加反磍【恰辖轧三音】碬髙下也广雅释器云砻碫砺也曹宪注碫都玩反顾梁人曹随人砺石皆是碫非碬而碫字注则玉篇别义可见唐以前説文云作碫故二书音切与陆同释文当不误也唐韵碫碬俱训砺石徐音殆宋之韵防碫碬音训皆同唐韵而碫引诗及广雅碫字不用玉篇注则过信徐矣其春秋传郑公孙碫今本作段亦作叚印段亦作段迭见释文俱无音反蔑由致辨又宋禇师叚作攴部段字【説文韵谱段字属攴部】此三子皆字子石名亦宜同而今监本注疏二文错出近世书都无善本俗人溷写其多误固宜至宋禇师叚释文云徒乱反依徐反宜作殳部叚字而监本作段定是传写之譌但释文别徒乱为徐反则当时必有遐音可见段叚溷写在唐初已然
　　卷阿序孔疏引説文云贤坚也以其人能坚正然后可以为人臣故字从臣今説文云贤多才也从贝卧声与疏所引异
　　媚于庶人吕记引笺云亲爱庶人谓抚扰之今监本作无扰文义俱通但疏云无扰皆安乐之义则吕记得之矣无扰止一义何云皆乎又烦扰字从手驯字从牛右皆从忧忧即猱字今右误从忧左又溷从手谬甚民劳笺汔几也释文几音祈易井卦注释文几音祈又音机案训微者当读机音训近者祈机二音俱可读
　　荡之什
　　訏谟定命逺犹辰告郑笺当有阙文以疏合之当云大谋定命谓正月始和布政于邦国都鄙也为天下逺图庶事而以歳时告施之即正歳悬之象魏也今本笺文缺即正歳悬之象魏也八字案疏申笺谓既云谋定而别云时告则谋定时未告也周礼太宰正月悬治象小宰正歳观治象正月周之正月正歳夏之正月是再悬之也二时不同与谋定时告相合故以定命为正月始布政教以辰告即正歳悬之象魏也今缺正歳一证则文义不全矣
　　万民靡不承释文云靡一本作是案郑笺云天下之民有不承顺之乎谓承顺之也则康成读本靡当作是屋漏笺云设馔于西北隅而厞隠之处释文云防扶味反隠也沈云许慎凡非反今説文厞隠也从厂非声扶沸切徐氏此切非许意矣又厞字从厂不从广厂呼旱切广鱼俭切音各异今本注疏误从广作防
　　淑慎尔止传云止正也为人君止于仁【云云】止于信此特借大学文释此诗正义也疏谓大学为此言引此诗证之古传依用焉误矣然文王篇于缉熙敬止疏文云大学引此文何前后相戾耶
　　谁能执热近世杨用修谓热不去体为执执非手持之义杜诗执热露白头韩文如热之濯清风古义本如此此语甚辨而实非也手持热物解出郑笺郑不较古于杜韩乎案唐分进士明经为两科故文人多不谙经义如文王时尚未有镐京而宋之问诗镐饮周文乐常棣非黄华字亦不作棠而李商隠诗棠棣黄华发皆不自知其误也岂可执以为据
