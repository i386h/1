<!-- { "loadSidebar": true } -->
　　蔼蔼毛云济济郑云奉职尽力意皆出尔雅疏合二义言之云美容又尽力夫美容尽力所以为吉士也苏氏改训为众多则下王多复出矣又释文云蔼説文作譪案説文譪从言葛声臣尽力之美亦与释训同又此字近世有上去二读正韵解泰二韵皆收之非古也释文蔼于害反説文玉篇皆同止有此一音无读上声者又皆入言部示儿编云蔼字释文与礼部韵并音去声意宋世已有上声之误故孙特置辨与
　　维君子使集传以君子目王自知与下句文义难通也因引六月篇王于出征以佐天子相例不知彼诗于本训曰出征以佐天子正王命吉甫语也故王与天子文连无碍于义非此诗之比
　　尔雅释训篇解诗专不释字义直举作诗大指以为言如蔼蔼萋萋臣尽力也雝雝喈喈民协服也惟蔼蔼是正释耳诗萋萋自説梧桐之盛雝雝喈喈自説鳯凰之鸣而释训以臣民当之是推明全句意非解其字也毛郑俱祖是説惟兴与不兴有异以鳯凰梧桐为太平之实验而致此瑞则由王之用贤此毛义也以鳯凰喻贤士梧桐喻明王此郑义也较论之郑义差长
　　君子之车既庶且多君子之马既闲且驰言贤者车马之盛见王宠赉之隆也若君子目王不过王有此车马耳与优贤意何闗
　　矢诗即首章之矢音也遂歌即首章之来歌也来歌矢音承上岂弟君子言矢诗遂歌承上两君子言皆谓贤者矢之而为歌也但首章来歌以矢其音是贤者自歌之末章矢诗而遂为歌是乐工歌之为异耳末章传云不多多也明王使公卿献诗遂为工师之歌传泛言公卿是即诗之君子而序所谓贤也笺以矢诗为召公自言孔疏因谓公刘泂酌卷阿即所矢之诗而此二语为三篇总结似矣然矢诗遂歌兴来歌矢音首尾文义相应甚明笺疏之述传殆未合诗意
　　生民之什下【变大雅】
　　民劳
　　民劳序下笺云厉王成王七世孙也疏引世本及周本纪明其世次以为共王生懿王及孝王孝王生夷王误矣案本纪孝王乃共王弟夷王乃懿王子也世本即史记所据亦应与本纪同疏又引左传服防注言召穆公是康公十六世孙康公与成王同时穆公与厉王并生世数不同者生子有早晚寿命有短长也此语固然而犹未尽案召康公最称多寿论衡言其百八十歳必有据也计其生存时当及见七八世孙成又冲主特与其云仍同辈耳世数差殊又何足怪
　　汔可小康毛云汔危也郑云汔几也疏申毛云汔之下云小康明是由危即安故以汔为危又申郑云汔之为危无正训又劳民须安不当更云危故以汔为几源谓孔氏失毛郑意矣毛云危即近义易曰其殆庶几殆与危义皆可通于近但毛语未明故郑云几正申毛危意非易传也又尔雅释诂噊【音聿】几几殆危也【音祈】汔也几危汔转互相通毛危郑几同归近义耳岂有异乎又案汔尔雅説文皆作汽从水气声气即古气字省作气借为乞与请乞义别尔雅释文汔音盖诗释文及説文皆许讫反音各不同説文云水涸也或曰泣下与诗雅义又不同广雅汔许讫反尽也音同许陆而训释又异当以毛郑为正
　　无纵诡随毛训为诡人之善随人之恶朱传训为不顾是非而妄随人虽小异而实同归也后汉书陈忠传引此诗章怀注云诡诳委随之人朱説当本此
　　憯不畏明説文引之憯作防云曽也从曰兟【子林反从二先先侧林反首笄】声臣等以今昝字即防字之伪又説文别有防字云痛也则憯防是两字诗中憯字多训曽当以不着心傍为正惟雨无正憯憯日瘁当从心耳后人传写合两义于一字久矣柔逺能迩见书亦见诗郑注书则曰能恣也笺诗则曰能犹侞也侞字唐初已不载字书音义莫考释文借用广雅如字训【广雅云如若也均也】释之正义用书注恣意释之然郑笺自有解矣笺云安逺方之国顺侞其近者则侞义当与顺相同又释文云能毛如字郑奴代反据徐反能与耐同侞当训忍任训徐邈晋人去郑未逺宜得侞字之解矣但毛传能字无训孔述毛全用郑顺意不知徐云毛如字当作何义也案尚书孔传云言当安逺乃能安近【孔训来为安】疏引王肃云能安逺者乃能安近二説相反而释能字则同随意或如之
　　板
　　板荡首章上帝皆谓王者板诗二四五六章荡诗次章及桑柔首章天字亦斥王毛郑之説有自来矣三家义虽无考然韩诗外传以上帝板板下民卒瘅为君反道而民愁则上帝亦指君尔雅释诂云天帝皇王君也正谓此诸诗耳后儒易其説最是拘墟之见又天之牖民下文皆言王者之事尤难径属上天李氏解为顺天理以牖其民迂矣朱传曰天之开民其易如此以明上之化下其易亦然亦迂
　　靡圣管管毛以管管为无所依繋必有本也训为小见者盖因管字而傅防之曹氏之陋説也严缉引之误矣案管本作悹广韵云古满切诗传悹悹无所依又音贯然则此诗管字乃悹字之借也与管见音何预
　　尔雅释训云宪宪泄泄制法则也小人逢迎其主往往创立新法以助其虐厉王时纷更旧典必多周语太子晋曰厉始革典斯其证也首章靡圣管管六章无自立辟正此意孟子解泄泄云言则非先王之道以先王为非故敢于自立法也与释训意脗合朱传以泄泄为怠缓悦从恐非孟子沓沓之义沓沓者杂沓竞进之貌【解见小雅十月之交】故以弃礼义非先王实其説夫弃礼义非先王岂止于怠缓悦从哉案説文泄泄作呭呭云多言貌沓沓云语多沓沓义正相符矣又多言与制法则似异而实同人主纷更旧典羣小必争先献媚各进其説説文解字义故止云多言尔雅释诗义则推其多言之故诗三言泄泄泄泄其羽传曰雉飞而鼓翼也桑者泄泄兮传云多人貌无然泄泄传曰犹沓沓也三泄泄所指异而实则同鸟之鼔翼为求雌也人之众多急蚕桑也臣之杂沓争献媚也总为竞进趋先之态朱传皆反其义
　　天之方蹶蹶俱卫反动也朱传既解为动矣又云颠覆之意训颠覆则蹶当居月反今兼两义不知读何音辞之辑矣辞之怿矣郑以辞为王者之政教葢上文戒羣臣毋助王为虐因言国之安危系于出令如此不得轻变先王法也其説本当而严缉非之谓戒以僚友之言论宜相协和误矣夫言论贵其是岂必其同乎以下数章观之当时灌灌者止一老夫耳其嚣嚣者谑谑者夸毗者皆随声附和唯诺恐后者也尚虑其不相合哉严又讥郑以为上下文皆责僚友中忽言王者出令词意不伦则不独失诗意并失郑意郑原云此戒语时之大臣矣政教虽出于王者而辑之怿之臣亦与有责焉故告戒之与上下文正一意安得谓不伦乎
　　听我嚣嚣毛云嚣嚣犹謷謷也疏引尔雅謷謷傲也申之谓傲慢其言而不听也嚣字音五刀反训为自得不肯受言之貌以自得训嚣嚣虽本孟子赵注然转为不肯受言迂矣
　　毛传云夸毗体柔人也义同尔雅先儒皆遵用之朱传独曰夸大也毗附也小人之于人不以大言夸之即以谀言毗之夫夸毗与籧篨戚施一类乃见成称目非可分析取义也此解不巳凿乎况毗本作□从□比声人脐也转训益训厚训辅并无作附解者案夸毗玉篇广韵皆作防□□字集韵亦作□□与毗字本训不相蒙尔雅籧篨口柔也戚施面柔也夸毗体柔也此三者曲尽小人狐媚之态而皆见诗今合之他典则周书巧言令色便辟语异而义同巧言即口柔令色即面柔便辟即体柔论语亦言巧言令色足恭注云足恭便辟貌书传亦云便辟足恭孔仲达释夸毗云便辟其足前却为恭【今经生解足恭异此误也】则足恭也便辟也夸毗也三名而一实也孟子述曽子子路之言所谓未同而言者其口柔乎谄笑者其面柔乎胁肩者其体柔乎取人与立身皆当戒此三者圣贤之垂训古今同符如此又案籧篨广韵作蕖蒢戚施説文作广韵及玉篇作□防晋语以二者为疾名説文以籧篨为粗竹席为詹诸取象于废疾与器物其贱恶之称与夸毗亦必有所象今不得其説矣
　　丧乱蔑资毛以蔑为无资为财义本通也集传曰资与咨同嗟叹声不独改字文义亦乖
　　民之多辟无自立辟立辟者立法也自立法必废祖宗之法所谓国将亡必多制也成王之贤也由旧章厉王之虣也自立辟可识兴亡之故矣李氏谓民多邪辟王不宜又为邪辟朱吕皆从之此非诗指左传宣四年孔子引此诗讥泄冶处邪僻之世不可自立法意正与古注同不然泄冶谏君可言邪僻乎
　　又此两辟字毛郑上训邪僻下训法故释文上匹亦反下婢亦反下章大师毛郑以为三公故释文音泰吕记立辟从李氏训邪僻大师从王氏训大众而音反仍袭释文之旧殊少检防
　　以大宗为同姓世适宗之为王之适子者郑康成之説也以大宗为巨室宗子为同姓者王安石之説也晋士蔿对献公【僖五年左传】引此诗而云君其修德而固宗子何城如之宗子暗指申生正适子之谓郑説有本矣李樗从王説反引左传证之何弗思与
　　及尔出王毛训王为往王之训往独见此耳説诗者颇以为疑近世説文长笺言□□□等字皆从□诗出王本作□石经因凡字从□者俱借□为王并出□字亦省作王斯言良是也案説文□从□【隶作之】□土上防本象艸出而借训□□以防取义训艸木妄生则亦可借训□传义有徴矣又赵谓此字是石经所改则孟蜀以前经文尚作□也故□【乎光切】王【雨芳切】异音而释文无音反是唐本之为□字可知也后儒不察妄为□音以就之陋矣夫王字止有平去两读安得有上声乎







　　毛诗稽古编卷二十
<经部,诗类,毛诗稽古编>
　　钦定四库全书
　　毛诗稽古编卷二十一
　　吴江陈启源撰
　　荡之什上【变大雅】
　　荡
　　荡序云厉王时天下荡荡无纲纪文章故作此诗尔雅云板板荡荡僻也笺云荡荡法度废坏之貌盖上帝本指厉王讥其无法度而在民上为人君也此诗荡荡与尧舜之荡荡无名洪范之王道荡荡取义各别矣欧阳氏训为广大殊失诗指苏氏因此谓小序荡荡与诗之荡荡不合夫序诗者岂能逆料后之误解乎案説文平坦义当作愓狂放义当作□亦作愓涤除义当作荡广大义当作潒荡本水名与此四义俱无渉今愓□潒三字不同以一荡字总其义而间亦作荡此俗之譌也古今文必有别矣即如诗鲁道有荡此愓字也书以荡陵德论语其蔽也荡今之狂也荡及诗荡荡上帝此□字也法度废坏正放义矣书洪水荡荡孔传训涤除此荡字也论语君子坦荡荡及尧之荡荡当作潒潒训水潒流近广逺义矣书王道荡荡孔训开辟则亦广逺义当作潒也汉世去古未逺所见经本较真又师授有自古训释得其当后儒徒据俗本妄肆纷更及讥先儒为误岂非经学之一阨哉
　　又案经典中语同而美恶异者甚多如同一钦钦曹风以为忧鼔钟以为乐同一翩翩四牡以兴使臣南有嘉鱼以兴贤者巷伯以刺谗人同一藐藐抑篇以为不相入崧高以为美貌瞻卬以为大貌岂弟君子至美之称也而齐人讥文姜亦用之缱绻从公【昭二十五年左传语】忠爱之谊也而召公恶诡随则谨之此类难胜屈指盖自有经以来字体屡更经文亦屡易卫包所改之经已非汉隶之旧况古文大篆乎较之删定之原文不啻内典之遭繙译矣又加以传写之踳误俗学之沿譌垂二千年古经面目几不加复问然字形虽易而字义犹可考此汉唐注疏所以为功不小也后儒所据者俗本所识字俗字骤见先儒训释大有迳庭遂骇之疑之因而掊撃之悉易以臆解郢书燕説其谬可胜言哉
