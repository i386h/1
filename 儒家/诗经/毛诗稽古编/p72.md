<!-- { "loadSidebar": true } -->
　　蒿之种类至多诗诂诗缉及韵防皆备着之今取其名见尔雅与毛诗者列之于左一蒿【去刄切】注今人呼青蒿香中炙啖者为即鹿鸣食野之蒿是也草木疏云汝南汝阴人皆云一蘩皤蒿注白蒿即召南于以采蘩豳风小雅两采蘩祁祁是也春生秋死香美可食又可烝埤雅云蒿青而髙蘩白而繁此二蒿之辨矣一蔚牡注无子者即蓼莪匪莪伊蔚是也亦名齐头蒿牡蒿与马新蒿别草见隠居别録注陆疏合之误矣三四月生苗秋华黄结实如车前子而内子微细不可见故云无也一莪萝注今莪蒿一名防蒿即小雅菁菁者莪蓼蓼者莪是也亦名萝蒿【埤雅诗缉】或以为又名角蒿者非是埤雅莪俄而蒿高蔚粗而莪细此其易辨也而诗人不能精识所以为忧思之至与一艾氷台注今艾蒿即王风彼采艾兮是也其字从乂草之可医人病者又削冰令圜举以向日以艾承其影则得火曰氷台其以此乎二月宿根生苗茎直上白色叶白茎面青背白七八月有花实一苹藾【音頼】萧注今藾蒿也初生苗可食即鹿鸣食野之苹是也草木注云茎似箸香美可食一萧荻【音狄】注蒿也即王风彼采萧兮曹风浸彼苞萧小雅蓼彼萧斯采萧获菽大雅取萧祭脂是也草木疏云今谓荻蒿或云牛屎蒿可作烛有香气故祭祀以脂爇【音雪】之为香亦名香蒿一购蔏蒌注蒿也生下田初出可啗江南用以煮鱼即周南言刈其蒌是也【蘩苹蒌三蒿并别见召南】草木疏云叶似艾髙丈余已上八种皆见诗雅又齧雕蓬荐黍蓬郭注不言是蒿而説文及埤雅以为蒿属见召南驺虞卫风伯兮又蓍草亦蒿类不见尔雅而曹风下泉诗有之又尔雅云蘩之丑秋为蒿注丑类也春时各有种名至秋老成皆通呼为蒿今案释草蘩之类自皤蒿已外又有蘩蒵【音兮】蘩由胡二种注皆未详然草木疏谓皤蒿一名游胡北海人谓之旁勃而引夏小正蘩游胡旁勃语证之埤雅谓白蒿白食之而仙故尔雅又曰蘩蒵则斯二蘩与皤蒿故一种矣要之蘩之丑其即蒿之丑与故邢疏以为蘩萧莪之类又月令芸始生仓颉解诂云芸蒿也根名茈胡【茈音紫又音柴亦作防通作柴】叶嫩时可茹别録云柴胡叶名芸蒿辛香可食又本草茵蔯似蓬蒿而叶细后世亦名蒿又有同蒿邪蒿宋嘉祐始列本草同蒿气味与蒿同邪蒿似蒿而叶纹皆邪此不载诗雅而俱得蒿名
　　离骚云薋菉施以盈室葢以恶草喻小人也此三草皆见诗薋诗作茨本作荠即蒺藜诗墙有茨楚楚者茨是也菉即王刍诗作緑緑竹猗猗终朝采緑是也葹即卷耳又名卷施诗采采卷耳是也二茨一言扫一言抽亦以为恶草矣卷耳王刍虽采之而不盈意亦非嘉卉乎然两诗取兴之意实不在此又卷耳堪茹蒺藜入药王刍可染皆有用于人而王刍以兴武公之徳尤为嘉植非恶草也骚又云朝搴阰之木兰夕揽洲之宿莽宿莽即卷施以其拔心不死故名尔雅郭注以为一草矣案木兰去皮不死宿莽终冬不枯喻已性坚贞不为谗人所间与盈室取譬不同则灵均之寓兴于物岂可一律论乎
　　茅贱草也而用于人甚薄又以其洁白故古人重之菁茅见于书白茅见于易祭祀则以束酒封诸侯则以苴土食礼则以为鼎鼐所谓物薄而用重也其在诗或质言之曰茅白茅包之昼尔于茅白茅纯束是也或本其初生曰荑自牧归荑手如柔荑是也或咏其花曰荼有女如荼予所捋荼是也其类之贵者则别而言之曰菅可以沤菅白华菅兮是也考之本草厥种不一有白茅菅茅黄茅香茅芭茅【芭音巴】之属白茅短小华于春夏之间菅茅生山上似白茅而长华于初秋黄茅似菅茅而茎上间叶华于深秋可索绹三者叶相似皆白华根甘可入药而白茅为胜香茅一名菁茅一名璚【琼同】茅荆州贡之芭茅丛生叶大如蒲长六七尺以五者合之诗则召南小雅之茅白茅也陈风之菅小雅之白华菅茅也豳风之茅黄茅也二荑不知何茅静女毛传谓取其有始有终始为荑终为茅可以供祭祀则此荑其香茅乎硕人之茅徒取柔为比则泛指诸茅可也芭茅不见诗而见尔雅云莣【音芒】杜荣是也然郭璞谓莣草皮可为绳索履屩则七月之于茅容或取之矣尔雅又云白华野菅此菅茅也又云□牡茅注曰白茅属则诗所未及又云蔈【音缥】荂【音吁】荼猋【音摽】藨【音好】芀【音苕】六者皆茅秀之别名郑豳之荼当之矣
　　梅之名四见于国风而召南与秦陈之梅毛皆有传召南传云盛极则隋【音惰】落者梅也秦陈二传皆云梅柟也陆元恪摽梅条梅亦各有疏于摽梅曰梅杏类也于条梅曰梅树皮叶似豫章然则召南之梅是和羮之梅秦陈之梅是梅柟之梅截然两木毛陆意正相同矣又説文云梅柟也可食从木每声或从某作楳徐莫桮切又云某酸果也从木甘石鼓文从口作槑徐莫后切是两木元各一字古人经文字必各异后世溷为一耳况梅性畏寒不产北土召南江沱已入梁境自应植之非秦陈所宜木也其为枬树无疑陆疏又言豫章子青不可食柟之木理细致于豫章子有赤白二种説文以为可食殆对豫章言与尔雅释木梅枬明是秦陈之梅非召南之梅郭注云似杏实酢葢误认两梅为一也邢疏引陆氏条梅疏证之合于经而违于注又不辨其同异疎忽甚矣
　　诗有二梅而尔雅之梅柟是条梅非摽梅也郭注以为似杏误矣尔雅有二条而诗终南之条是尔雅之槄【音叨】山榎非柚【音又】条也埤雅以为柚误矣当以毛传及草木疏为正
　　陆疏言榛有二种一种枝叶如栗子如橡子味亦如栗一种枝叶如木蓼髙丈余子作胡桃味辽东上党皆饶案味如胡桃者今人用为果俗呼榛子品与松子相亚非栗类也诗言五榛为果实者四【详见正字】邶鄘大雅先儒皆以为似栗曹在兖豫间木必产辽果大抵四榛皆栗耳桐有四种诗与尔雅得其二焉定之方中之桐白桐也即尔雅之荣桐木亦名华桐名椅桐名泡桐二月开华如牵牛华而白色心微赤实长寸余殻内有子片轻虚如榆叶葵实材堪作琴瑟埤雅谓其不实者误卷阿之桐梧桐也即尔雅之榇梧四月开嫩黄小花五六月结子可食古称凤凰非此不栖是矣郭璞合上二桐为一木者误至月令三月桐始华陶贞白以为白桐宋防宗奭以为梧桐言其始华之时陶説近之矣二桐之外又有青桐即梧桐之无实者又有冈梧早春开淡红华实大而圜南人用之作油亦名油桐名子桐名荏桐名虎子桐名紫华桐宋罗愿谓湛露诗其桐其椅乃此桐恐无明据如以其实离离证之则朝阳之桐何尝不华实乎又湛露与定之方中皆椅桐并称所指自应一种荣桐实长寸余足当离离之目矣
　　唐陈两风及四牡之栩车舝之柞薪采菽之柞枝緜旱麓皇矣之柞皆柞栎也即尔雅栩杼是也案此木又名杼树髙二三丈小则耸枝大则偃蹇叶如槠【音诸】叶木坚而理邪故有不材之称四五月着华黄色子名芧【直吕切】又名橡可染皂亦名皂斗俭嵗可以御饥服食家亦用之孙思邈所谓非果非谷而最益人者也狙【亲去切】公之所赋杜甫之所拾皆是物矣车舝篇云其叶湑兮采菽篇云其叶蓬蓬可见叶之蕃茂但车舝喻妬女蔽君故以湑兮为讥采菽喻贤才相继故以蓬蓬为美一木也而美刺不同诗人取兴岂有定乎郑笺云柞之叶新将生故乃落则又耐霜之木也鸨羽四牡篇曰苞苞训稹旱麓篇曰瑟瑟训众则又丛生之木也至秦风之苞栎华谷以为别木
　　唐之苞栩秦之苞栎皆有柞栎之名説诗者不明言其为两木宋掌禹锡修嘉祐本草指为一木亦莫辨其非惟严氏诗缉云诗有二柞栎谓尔雅栩杼唐风之苞栩是也尔雅栎其实梂【音求】秦风之苞栎是也【大全于唐风不引栩杼而引栎实梂误甚】今案草木疏二风之柞栎各有释艺文类聚亦分柞栎为二木于柞引尔雅栩杼及车舝采菽旱麓緜诸诗于栎引尔雅栎实梂及秦风苞栎之陆疏则严説非无据矣
　　草木疏言榆之类有十种叶皆相似皮及木理异耳今十种榆不可得而数矣间尝考之诗及尔雅有其七焉唐风山有枢尔雅藲荎【音迭】注云今之刺榆也陆疏云针刺如柖叶如榆为茹美滑于白榆陈蔵器本草谓江东无大榆有刺榆是也陈风东门之枌尔雅榆白枌此白榆也郭注云枌榆先生叶后着荚色白是也本草谓之零榆入本经上品其叶名榆钱三月取其仁作糜羮【见别録】亦可收至冬酿酒晒干可作酱谓之防【音茂豆见説文及崔实月令】小雅大东无浸获薪尔雅获落陆疏云获今椰榆也叶如榆皮坚韧可为絙索甑带材可为杯器是也大雅皇矣其灌其栵尔雅栵栭注木似槲而卑小陆疏云叶如榆木理坚韧而赤可为车辕栵本栗类然元恪所言十种惟取叶似栵叶似榆当亦榆类矣此四者诗雅俱载之唐风隰有榆此荚榆也防榆有赤白二种而白者名枌则此其赤榆乎秦风隰有六驳陆疏云驳马梓榆皮青白驳荦遥视似马然陆疏又引里语云斫檀不谛得檕迷檕【音计】迷尚可得驳马则驳虽名榆而亦似檀也尔雅无姑其实夷郭注云无姑枯榆也生山中叶圜而厚剥取皮合渍之其味辛香所谓芜荑周礼壶涿氏谓之牡橭午贯象齿以杀渊神者即此【彼注云橭读为枯枯榆木名释文云橭音枯亦音姑山榆也】本草入别録中品云三月采实阴干陶云气臭如【音信小兽也黄色有臭气居泽中食防】性杀虫辟蛀周礼用以杀渊神殆亦其气臭乎此三者二见诗一见雅合前凡七矣元恪所云十种未知此得当其七否也外此则本草有榔【音郎】榆皮味甘寒图经云皮有滑汁秋生荚如此榆荚皆二月生此独以八月异矣广记云榔榆无荚则误也又名郎榆左传庄公四年楚子伐随卒于樠木之下孔疏以为木似榆俗呼为朗榆葢樠朗同音也【释文樠郎荡反】正此木矣齐民要术有梜【古协反】榆凡榆梜榆味苦凡榆味甘此于诗雅所称未审异同如何耳又广雅云杜仲蔓榆也山榆毋估也柘榆梗榆也杜仲皮类榆栁故得榆名然十种榆叶皆相似而本草谓杜仲叶似辛夷亦似辛夷亦似柘则非榆类毋估与姑音同其即姑榆乎刺榆如柘梗榆其即枢乎然説文云梗山枌榆有刺荚可为芜【字亦作莁】荑【音同夷】者则梗榆即姑榆耳岂姑刺两榆同类而稍别乎案内则甘旨之供枌榆与焉后世亦有榆糜酱皆用其荚是榆乃佳味今人无食榆荚者惟采其根皮以和香剂而嵗饥则贫民食之可见物之性味古今不同甚矣
