<!-- { "loadSidebar": true } -->
　　平平左右亦是率从郑以左右为连属之国集传以为诸侯之臣夫诸侯能辨治小国使之循顺所以为有功也若朝于天子其臣从之乃其常事何足称美哉又左传晋魏绛引此诗以规悼公【襄十一年】亦取逺人服从之义优游之优本从彳【丑亦反】此诗优哉游哉及白驹慎尔优游是也今惟监本注疏作优余本俱作优矣二字义亦相通玉篇云□□游也广韵同又云通作优案佩觿集辨此二字以□为□游优为倡优诚是矣说文无□字其优字则训饶又训为□然倡已兼二义□游与饶意近并□于优亦可也今世文典不别用优字矣又案说文优从人忧声忧行之和也从刄防声引诗布政忧忧愁也从心从页徐曰见于顔面故从页□游义亦近和岂后世以忧代用因加彳旁于忧以相别继又因□优形溷遂并□于□与其信南山之优渥说文引诗作瀀
　　角弓
　　骍骍角弓释文云骍说文作弲火全切案说文弲角弓洛阳名弩曰弲乌金反并不引此诗又案说文觲觲角低卬便也从牛角诗曰骍骍角弓息营切是骍自作觪不作弲也陆岂因说文名角弓为弲而误引与不然则唐本说文与有异也
　　孔疏谓角弓乃别是弓名如今北人所用于古亦应有之若弓人合六材以成弓角弓仅居六材之一不得以名弓斯言当矣集传曰角弓以角饰弓也恐非是饰者以为美观在既有弓之后耳六材缺一则不成弓角乃弓之体何云饰邪尔雅云以金者谓之铣以蜃者谓之珧【音姚】以玉者谓之珪注云用金蚌玉饰弓两头因取其类以为名然则弓之饰当以是三者不闻用角也又案说文弧木弓也弴【都昆切】画弓也弲角弓也尔雅无縁者谓之弭郭以为今之角弓则角弓之别是弓名信矣但角弓见诗雅及说文必古有此器孔谓今北人所用岂唐世华人已不用乎老马反为驹不顾其后传云已老矣而孩童慢之笺义亦同皆取侮老之意言王侮慢老人不念后日年老人亦将侮已也朱传曰谗人贪取爵位而不知其不胜任于义亦通案杜少陵诗老马为驹总不虚是自嘲其健然虽老年亦如少壮时盖亦有不量力之意朱子之解其因杜而引伸之与然少陵用事特防章耳若诗之正解则笺疏义吕记从古甚当
　　如食宜饇如酌孔取教王以敬老之道也笺云食老者宜令之饱饮老者当度其所胜多少郑此语以释诗虽惊俗然善悉老人之情态矣老人气衰不能忍饥亦不能多醉曲体其情斯为敬也为人子者尤不可不读此笺
　　猱毛以为猨属陆疏云狝猴也説文作夒云贪兽也一曰母猴又云猴夒也广雅云猱狈【亲去切】狝猴也史记索隠汉书注引之意皆与陆同乐记注亦释獶【俗误作獶猱同】为狝猴案猨性静猴性躁乐记獶杂子女正言侏儒倡优戯弄之态必不取喻于静者矣以猱为猴当是也猨猴二兽形状相类故毛以为猨属孔申传云猱乃猨猴之属非即猨得之矣尔雅郭注云猱亦狝猴之类又云猱似狝猴而黄则猱与猴别兽与陆意异汉书【相如传】顔注云猱乃髙反又音柔即今所谓戎【亦作狨】皮可为鞍褥者【唐世以狨皮为鞍褥贵贱通用宋太宗始禁士庶不得乗狨毛暖坐见叶梦得石林燕语即此兽也】戎音柔声之转耳【今狨音戎】非狝猴也【如淳注引广雅顔以为非】案狨色黄赤故名金线狨顔语正与郭合埤雅因其説遂以狨猱为一兽而与猴各释殆不然也严缉云猱即王孙此与元恪疏同当以为正王孙猴之别名也亦名胡孙汉王延夀有王孙赋唐杜甫有觅胡孙诗皆指狝猴又案猱字乐记作獶史记相如传作蝚当以説文夒字为正説文云从页已止又其手足徐曰已止皆象形
　　雨雪瀌瀌见睍曰消笺疏以雪喻小人日能消雪喻王能诛小人刘向灾异疏引日诗亦同此义苏氏训为消释亲族之怨因序有九族相怨语也然谗邪摈黜则亲睦自敦怨恨之消释意足咏之矣吕记严缉皆祖苏说不如集传从古注之得也
　　菀柳
　　古人释经不轻信其所疑故左传引诗我之懐矣自贻伊戚及何以恤我我其收之杜皆以为逸诗而说雄雉小明维天之命三诗者亦不用以为证盖诗语多有相同见存者尚然即逸者可知矣朱子据战国防上天甚神无自瘵也之语欲改菀柳诗甚蹈为甚神恐非阙疑之道
　　居以凶矜吕记严缉皆解为幽王所以自居与式居娄骄之居同而引书惟厥攸居语证之以为古人论治乱每言夫居见君心之闗重也意甚美矣然此诗本防正未必然郑云王必罪我居我于凶危之地虽浅而寔得之解古人语正不必过求深也
　　都人士
　　朱子辨説云都人士序盖用缁衣之误是不然序纵非子夏作然其来古矣缁衣公孙尼子作也尼子者七十子之徒与大毛公俱六国人毛公传诗序尼子作缁衣孰先孰后未可知也何知非缁衣用序而必为序用缁衣乎古人文字互相仍袭者甚多易诗书皆圣经亦徃徃有之序所谓古者长民衣服不贰从容有常以齐其民则民徳归壹数语当是先正遗言序诗者与尼子各述所闻着之于书耳又序意是举古之节俭駮今之奢侈朱传谓乱离之后人不复见昔日之盛美而叹息之义不相同若较论之则序义长也观诗篇所述并非纷华绮靡之事狐裘充耳垂帯卷髪皆平常之服饰也台笠缁撮尤俭朴之至也春秋之世乱离更有加矣冕弁裘服琼玉笄珈之仪容载于国风及左氏传者尚灿然可观岂西京之世反不得见乎况举古之节俭以駮今之奢淫方是圣人立训之意所以为经也若如集传之説则直是萧后之述炀帝宫女之説宗耳何闗于世教而夫子録之哉
　　古之所谓有徳者必考其实故称人之美徃徃举容服言行而言四者俱有迹而可信也表记曰君子服其服则文以君子之容有其容则文以君子之词遂其词则寔以君子之徳又曰君子耻服其服而无其容耻有其容而无其词耻有其词而无其徳耻有其徳而无其行徳藏于心行见于事故徳必騐之于事也孝经论先王之法孟子论尧桀之异亦以服言行为言虽不及容而服足兼之矣都人士首章狐裘黄黄服也其容不改容也出言有章言也行归于周行也与表记正相合然容服言可饰于外行不可矫于一时也故行尤重焉集传行读如字周训镐京误矣称人之美顾畧其所重乎左传防十四年君子引此诗以证楚子囊之忠【杜注忠信为周】意正与毛传合【毛云周忠信也】况以周为忠信乃诗书之常训何足为异而必欲易之
　　彼都人士笺疏以士为庶民严缉辨其误而谓士与女对举是贵贱之通称当矣源谓士之称信可通于贵贱但此诗所谓士大率主贵者言耳民望之目充耳垂帯之饰非士大夫不能当之惟台笠缁撮实为贱服然郊特牲言蜡祭时诸侯使者草笠而至【注引此诗台笠】贡禽于大罗氏所以尊野服诸侯使者必士大夫也玉藻云始冠缁布冠自诸侯下逹冠而敝之是未敝之时贵贱皆缁布也然则台笠缁撮一则因事而服之一则初冠而服之虽非贵者之常服要亦有时而服焉何必定指为庶民况此诗中三章皆士女对举女称君子女则大家女也女独举其贵则不应士偏指其贱郑以士为民者徒见序民徳归壹之文耳不知古人言民亦通上下称之不专指庶民也且诗所述言行服饰之美正序所云衣服不贰从容有常者即以五章皆指长民者何不可哉
　　绸直如髪传云宻直如髪也笺云其情性宻致操行正直如髪之本末无隆杀也盖内宻而外正又始终不渝见女徳之盛耳后儒贪取髪字立説故求巧而反拙朱传训为髪之美既于如字难通严缉用解颐新语説谓此女之髻宻而且直如其本髪不为假髢以为髙髻此亦未然案此篇除首章而外下四章皆以女对士言若如毛义则二三章皆言性行四五章皆言容饰若从郑説则绸直咏其性行尹吉称其氏族卷髪美其仪容三章之意各有指末章承帯髪之意而咏叹之不与上三章一例也朱传反谓以四章五章推之当言髪之美殊不知尹吉一章间于其中何独不伦邪况四章五章士言垂帯与女言卷髪同也此章之士何不亦言垂帯而言台笠缁撮邪
　　彼君子女谓之尹吉毛训尹为正孔疏申之以为正直而嘉善盖以性行言也郑以谓之二字是指成事而言故易传读吉为姞【其乙切】尹氏姞氏周室昏姻之旧姓也人见都人贵家之女咸谓之尹氏姞氏之女言有礼法其説亦通但尹是氏姞是姓两家女子一称其氏一称其姓文义不伦且古者称妇人必有所系以别之或系姓于諡庄姜定姒之类是也或系姓于国韩姞秦姬之类是也或系姓于字孟姜季姬之类是也或系姓于氏则有举其父母家之氏者狐姬孔姞之类是也有举其夫家之氏者夏姬栾祁之类是也周之盛时必有姞姓之女嫁于尹氏而以贤着闻者当时举妇人之贤辄云尹姞故诗言谓之明是本有是人而指目之词犹曰彼大家女子有号为某人者云尔尹乃少皥氏之后已姓若并述两姓之女则当云已吉
　　谓之尹吉毕竟传义为是二章绸直三章尹吉皆言性行之美也士徳之美详于首章女徳之美详于二三章美是人者固宜详于徳矣康成之易传只因谓之二字不安耳然尹正吉善是美徳谓之云者言人称其美徳如此于文义何碍况幽王时尹为太师蹶为趣马二氏正当盛时其女子之都雅丽岂必不如曩昔而顾云不见哉
　　我心苑结苑本作蕴説文云从草温声于粉切引左传蕴利生孽积也又滞也诎也俗作蕰易作緼此诗苑结及礼运大积焉而不苑皆作苑诗释文于粉切徐音郁又于既反礼释文于粉反桧素冠蕴结释文亦纡粉反当以此反为正矣又荀子作宛曰富有天下而无宛财匪伊垂之帯则有余匪伊卷之髪则有旟笺云帯于礼自当有余髪于礼自当有旟可见一衣帯之微一笄总之末皆有礼法存焉而古王制礼之严都人守礼之恪俱隠然于言外诗人思古之意如此所以有闗于人心世教也苏氏曰古之为容者以其自然而非强之是恶知礼意然犹有不致饰之义焉朱传曰自然闲美不假修饰则直为艶体之佳句矣
　　采绿
　　小序云刺怨旷也盖谓刺时之多怨旷耳征役过时王政之失故复申言之云幽王之时多怨旷者也则刺怨旷者正刺幽王也郑氏不防序意释之曰讥其不但忧思而已欲从君子于外非礼也此误矣韔弓纶防特托为此语以形容其必至之情岂真谓欲从行哉况刺诗之作必有闗于王政之盛衰民风之美恶故圣人録之以为后世之永鉴乃区区与一里巷妇人较论得失何陋也朱子辨説谓此怨旷者自作非人刺之駮序与遵序异而误解序意则同又谓非有刺于上则害义尤甚征役频兴室家暌隔民生愁困谁实使然上之失道不言可知矣犹云非刺则是君子于民竟可秦越视也而元后父母不反为妄语矣乎
　　蓝笺云染草也案其种有五菘蓝堪染青蓼蓝堪染碧惟马蓝可作淀三者华实相同而叶小异蓼蓝叶如蓼菘蓝叶如白菘马蓝叶如苦荬其华赤子如蓼则一也蓼蓝岁可三刈故月令仲夏有禁马蓝见尔雅郭氏谓之大叶冬蓝小雅采蓝不知何蓝也又有吴蓝木蓝与诸蓝不同而皆堪作淀
