<!-- { "loadSidebar": true } -->
　　古有五谷九谷百谷之名而后世又有三谷六米八谷之目谷之为类言之长矣言五谷者有二説麻黍稷麦豆五行之五谷也见月令五时之文及周礼疾医注黍稷菽麦稻九州之五谷也亦名五种见周礼职方氏之文及孟子五谷注六谷者稌【即稻】黍稷麦梁苽亦名六食见周礼食酱之文及膳夫馔人两齍【俗作粢误】见小宗伯文九谷者先郑以为黍稷稻菽麻大小豆大小麦后郑去秫大麦而増粱苽皆见周礼大宰注崔豹古今注以为黍稷稻粱三豆二麦炙毂子以为黍稷麻麦稻粱苽大小豆又与二郑异説总出于臆见耳百谷者古无定名韩诗薛君云谷类非一故言百国语周弃播殖百谷注云黍稷稻麦麻荏菽雕胡之属皆不能歴举其名也梁杨泉物理论始以稻菽三者各二十种蔬果助谷各二十种当百谷之数然外传言列山氏柱能殖百谷百蔬易言百果甲坼是谷与蔬果各以百名不得并蔬果于谷方成百数杨説殆非是三谷者即稻菽也物理论云稻者既种之总名粱者黍稷之总名菽者众豆之总名是也六米者黍稷稻粱苽大豆见周礼舍人注及疏后郑九谷麻小豆小麦皆无米故独数此六者矣八谷亦有二説一黍稷稻粱禾麻菽麦见本草注【陶隠居云八谷之中胡麻最良又引董仲舒曰禾是粟苗麻是胡麻案胡麻即今芝麻也】一稻黍大小麦大小豆粟麻见大象赋注【玉海云】总诸説而断之黍稷【即粢又名穄】稻麻麦【有大小】菽【即豆有大小】【即雕胡】秫九者足该之矣其在于诗曰黍曰秬曰秠者皆黍也曰稷者稷也曰稻曰荼者皆稻也曰粱曰穈曰芑者皆粱也曰麻曰苴者皆麻也曰麦曰来牟者皆麦也曰菽曰荏菽曰藿者皆菽也其曰禾曰谷曰粟者总名也曰重稑曰稙穉者种之早晚而非谷名也今惟稻麦菽麻苽五者明白易晓其黍稷粱菽四者难于别识而汉以来又以粟为谷名陶隠居载之于本草名称复相疑溷解者纷纷各有异同有以粱为秫稷者矣【汜胜之】有以秫为黏稷者矣【许慎】有以稷粢粟为一谷者矣【孙炎郭璞贾公彦等】有以稷米为人不识者矣有以粢为白粱者矣【皆陶景】有以黍为黏稻者矣【崔豹】有以粟为似稷而黏者矣【顔师古】有以秫为黏黍者矣【苏颂】皆难据信源尝合本草诸家注释参诸目騐惟近世李氏纲目其言近之李谓黍稷即今北方之黍子黏者为黍不黏者为稷粱秫与粟即今北方之小米大而毛长者为粱细而毛短者为粟【本唐苏恭宋苏颂之説】粟之黏者为秫【本孙炎尔雅注及苏恭唐本草之説】粟即粱也汉以后始分其粒细毛短者为粟耳黍稷与粱秫苗叶相似而结实不同粟穂丛簇聚而粒圆黍稷之穂散疎成枝而粒长合之所见殆不相逺也李又谓今髙粱乃黍稷之别种即广雅之藋粱木稷食物本草【明正徳间汪頴着】谓之蜀黍芦穄俗称蜀秫亦称芦粟案髙粱茎叶皆似芦髙丈余粒大如椒米性坚实有二种黏者可和稬【俗作穤】秫醸酒作饵不黏者可作糕煮鬻南北皆殖之而北方最多编篱织蓆缚帚并薪俱用其茎叶诚如李言但目为黍稷别种未审何据也岂因陶隠居本草注及朱子集传言黍苗似芦【辨见王风】且见近世祭祀用此当稷故为此説乎然论其名则黍稷粱秫粟五者兼之论其形则五者无一相类正不知当古何谷李训为黍稷别种未可信也窃意此谷名蜀黍又名蜀秫必自蜀来三代时蜀为逺裔此种未入中国如胡麻安石榴之类皆后世始得而栽之则经传所言谷名未必有此种矣又有玉蜀粱亦名玉蜀黍种出西土叶似髙粱而肥短髙三四尺斯又其别种矣
　　周礼太宰九谷食医六谷仓人六米中皆数苽米诗虽不及然豳风之禾实兼稻菽苽粱【孔疏云禾是大名非徒黍稷重穋四种稻秫苽粱軰皆可名禾】而小雅陈馈八簋菰亦居一焉案菰蒲类也叶亦相似春末生白芽如笋者菰菜也又谓之茭白中心如小儿臂者名茭手又名菰首尔雅谓之蘧蔬【郭注云似土菌生苽草中防之甜滑音同氍】内有黒灰如墨者名乌郁罗愿曰此植之黒壤嵗乆污泥入其中以潘水沤则去之此菰首之不臧者也九月华如苇防【音条】结实长寸许霜后采之米甚白而滑杂作饭香脆周礼鱼宜菰干宝云菰米饭膳以鱼同水物也宋玉赋所谓雕胡之饭枚乗七发所谓安胡曹植七启所谓芳菰皆此米也陶隠居云菰米一名雕胡可作饼食案菰説文作苽又名苽蒋草吴人呼菰为茭今池泽中多有然但采其白食之其菰米一任波流矣
　　古人以麻为谷又用以为衣于五行属金月令秋食之仲秋又尝之周礼笾人以蕡实朝事之笾豳风叔苴以九月此其实之供于食者也绩其皮为布则吉凶服皆用之五冕皆麻冕皮弁服朝服端服深衣皆麻衣也蜉蝣之麻衣如雪不染者也七月载黄我朱孔扬染之者也后世不食麻其以为衣仅施于丧服耳不止俗尚之异亦物性之变也又有纻麻宿根土中不种自生其皮可绩布东门之池可以沤纻是也又有苘麻一名防麻叶大如桐华黄夏开北土最多其皮可绩硕人褧衣説文云褧檾【音去颖切】也檾枲属檾褧苘防字同正此麻也又案本草麻入本经上品华实皆入药华名麻勃本经云麻华上勃勃者七月七日采之良子麻蕡又名麻蓝又名麻葛本经云九月采入土者损人去殻为麻仁惟叶不用吴晋云有毒食之杀人
　　之为类甚多约之止有二王祯农书云供果者为果供菜者为菜是也果古食甘五代始有西【胡峤得之于回纥】然二花叶性味得相类后世仅易以西之名耳菜有胡越诸种信南山之剥之以为菹其菜乎有敦苦有苦名亦非果矣七月与緜之则未有以定矣
　　诗两言匏匏有苦叶酌之用匏是也三言瓠齿如瓠犀甘瓠累之幡幡瓠叶是也一言壶八月断壶是也凡六诗言叶者二言实者三言栖瓣者七苦叶甘瓠兴也用匏瓠叶断壶赋也瓠犀比也毛説文草木疏皆以匏瓠为一物陆佃埤雅辨其不同以为长而瘦上曰瓠短颈大腹曰匏似匏而圜曰壶匏苦瓠甘复有长短之殊陆此言殆因小雅甘瓠左传苦匏之语而分之乎然苦匏不材义本于诗诗之苦叶陆玑以为少时可为羮八月中坚彊不可食则非性本苦也且叶苦实非苦也本草言其形状虽殊而性味则一大抵匏瓠古本通称后世因其形异而分名之其有苦者陶隠居以为甘者忽苦韩保升以为甘苦二种甘者大苦者小要各得之目验古今物性变易不可执一论矣
　　采芹两见诗皆兴也雅采菽以兴车服【此毛义】颂泮水以兴徳化【毛云水则采取其芹宫则采取其化】也案芹本草作□陶隠居以芹为俗字然芹字见説文云从草斤声则芹字古矣陶语误矣本草名水□又名水英入本经下品即尔雅之楚葵矣厥种有二青芹取根赤芹取茎叶周礼以芹苴为豆实故采之韵防云又有马芹俗名胡芹不可食惟子香美可调饮食案尔雅茭牛蕲即此郭注云叶细碎似芹亦可食与黄异
　　葭菼蒹葭萑苇皆见诗覈言之凡为物者三焉毛云葭芦也尔雅云葭华注即今芦也又云葭芦注苇也夏小正传云苇未秀为芦说文云葭苇之未秀者又云苇大葭也然则葭苇共一草也华与芦其别名也毛传云菼薍【借音玩】也又云菼鵻也又云薍为萑尔雅云菼薍注似苇而小实中夏小正传云萑未秀为菼説文云菼萑之初生一曰薍二曰鵻又曰薍菼也然则萑菼共一草而小于苇也薍与鵻其别名也毛传云蒹薕也尔雅云蒹薕注似萑而细髙数尺江东呼为薕説文云薕蒹也然则蒹独一草而又小于萑也薕其别名也三者之辨如此尔雅又云其萌虇【音绻】注萑苇之类其初生者皆名虇此则总三者为言矣严缉彚诸説而断之曰蒹也葭也萑也三物而十一名大者葭芦苇又名华一物而四名初生为葭长大为芦成则为苇中者菼薍萑又名鵻一物而四名初生为菼长大为薍成则名为萑小者蒹薕荻一物而三名也秦风之蒹葭举小与大者言之也卫风之葭菼豳风及小雅之萑苇举中与大者言之也其言明且悉矣但谓蒹薕别名荻惟见玉篇至广雅云藡【荻同】萑也陆玑云荻至秋为萑皆谓萑荻一草説与严异案説文既以菼为萑之初生以薕为蒹矣复以蒹为萑之未秀者玉篇既以蒹薕为荻矣复以藡为萑而荻训亦同是萑蒹钜细之分独郭注辨之他家犹溷为一也严祖郭説非臆见矣又本草别三者状貌言大者长丈余中空皮薄而色白中者中空皮厚而色青苍小者短小而中实可作帘此严语所未及又毛传以菼芦为一草説虽出先儒而未尽信
　　诗言藟必与葛俱周南王风大雅凡三见樛木笺疏释文皆以为葛藟二物而相似信矣孔引草木疏云藟一名巨似燕薁亦延蔓生案巨陶隠居以为即千嵗藟入别録上品又名垒芜云藤生如蒲萄叶似鬼桃陈藏器云蔓似葛叶下白冬只凋叶大者盘薄故名千嵗藟引诗葛藟及陆疏巨证之是藟乃木类説文云藟草也蘽木名而引莫莫葛藟以证藟则以诗之藟为草类案尔雅释草无藟释木有诸虑山蘽摄【音涉】虎蘽山蘽注云今江东呼蘽为藤似葛而粗大然则葛藟其山蘽乎藤生之物草木两可通宜尔雅以为木説文以为草矣樛木释文亦云藟木或作蘽又左传杜注解葛藟为葛之藟蔓滋蕃恐非是
