<!-- { "loadSidebar": true } -->
　　蝉有多种蝉与蜩其大者也尔雅别其类有七而总称之曰蜩一蜋蜩注夏小正传释之夏小正云五月良【当作蜋】蜩鸣传云良蜩者五采具是也一唐蜩夏小正五月唐蜩鸣传唐蜩者匽郭亦引之【引唐作螗匽作蝘】又云俗呼为胡蝉江南谓之螗蛦【音彛】是也本草注言螗蜩上有华冠一名蝉华又名蝉冠矣案此两蝉皆以五月鸣月令仲夏之月蝉始鸣周书时训解云夏至又五日蜩始鸣其兼指两蜩与方言以蜋蜩为一蜩而二名汉书师古注以螗蜩为虭蟧【音貂料】皆误三蚻【音札】蜻蜻【子盈切】注云如蝉而小方言曰有文者谓之螓夏小正曰鸣蚻虎悬案夏小正云四月鸣札传云札者虎悬也鸣而后知故先鸣而后蚻是也又名麦蚻四【音节】茅蜩注云江东呼为茅截似蝉而小青色是也五蝒【武延切音緜】马蜩注曰蜩中最大者为马蝉本草谓之蚱【侧格切】蝉入本经中品别録云蚱蝉生杨栁上五月冠赤隠居云此云栁上乃诗云鸣蜩嘒嘒者形大而黒五月便鸣俗云五月不鸣婴儿多灾是也六蜺【五兮切】寒蜩注云寒螀也似蝉而小青色月令曰寒蝉鸣郑注云寒蝉寒蜩谓蜺是也方言谓之瘖蝉景纯引月令规其失似矣然陶隠居云痖蝉自是雌者陆农即谓痖蝉初瘖得寒风泠露乃鸣两言虽异俱可证方言之不误七蜓蚞【音梃木】螇螰【音奚鹿】注云即蝭蟧【音帝料又音提】也一名蟪蛄齐人呼螇螰是也案小正月令诗训解皆以寒蝉鸣为七月之候郭注既引月令以证蜺则三书所称当同为一物然小正传云蝉也者蝭也蝭应即蝭蟧是螇螰而非寒蝉之二虫者其皆鸣于秋与隠居谓蛁蟟【同虭蟧又音刀】色青以七八月鸣寒螀声凄急于九十月鸣李时珍注云秋月鸣而青紫色者曰蟪蛄曰虭蟧曰蜓蚞曰螇螰曰蛥蚗【音玦】折小而色青赤曰寒螀曰寒蜩曰寒蝉曰蜺是二蜩同一物形色小异耳至蟪蛄之名埤雅引庄骚之文【庄云蟪蛄不知春秋此夏蝉见逍遥游骚云嵗莫兮不自蟪蛄鸣兮啾啾此秋蝉见招隠士】以为兼夏秋之蝉信矣其郭注所云蟪蛄则専目秋蝉矣今合之于诗硕人之螓首尔雅之蚻也荡之如螗尔雅之螗蜩也豳之鸣蜩尔雅之蜋螗马三蜩也小弁之鸣蜩则独指马蜩也其荡之如蜩乃尔雅总名之蜩耳又有【音】母二三月鸣小于寒螀见隠居别録而诗雅俱弗载焉
　　尔雅谓螽丑奋而列螽之类凡五其三见于诗案许慎以蝗为螽蔡邕以螽为蝗凡经传専言螽者即蝗也【取名物疏之説】如春秋经书螽者是【或据汉书五行志于春秋则名螽于汉则名蝗证螽蝗非一物殊不知名螽者袭麟经之旧文名蝗者从汉世俗称耳元非二螽也】至尔雅所列五螽皆别以他名特蝗类而已诗周南螽斯即风斯螽尔雅蜤【斯同】螽蜙蝑是也亦名蝽亦名蜙【蚣同】防【子红切】亦名蝽箕陆玑以为蝗类五月以股相切作声者也严缉乃谓螽斯是阜螽而非斯螽谬矣诗草虫尔雅草虫负蠜【音樊】是也又名常羊陆玑以为大小长短如蝗好在草茅中者也罗愿谓即蚯蚓者误诗阜螽尔雅□【阜同】螽蠜是也李巡陆玑皆以为蝗子陈藏器以为然如蝗有异斑【拾遗证类十本草言可入媚药】又有蟿【音契】螽螇蚚【音歴】郭注以为似蚣蝑而细长又有土螽蠰【音攘】谿郭注以为似蝗而小二螽不见诗亦大类而小别者乎本草纲目云数种皆似蝗而大小不一长角修股善跳有青黒斑数色亦能害稼性不忌妬一母百子五月动股作声至冬入土穴山中诸夷人食之要之尔雅云螽丑奋注云好奋迅作声此足见螽之性状矣五螽惟阜螽先儒异説李陆二家直指为蝗蔵器以为似蝗埤雅以为今之防青色飞不能逺未知孰是顔师古注汉书以螽为阜螽祖李陆之説也严缉释螽斯又因而加误
　　鱮好旅行鳟好独行二鱼命名以此鳙似鱮而头大于鱮鲩似鳟而形大于鳟鱮亦名鲢鲩亦名鯶皆常鱼也鳣鲔同类而鳣大鲔小鳣背有甲鲔背无甲为不同耳鳣又名黄鱼蜡鱼玉板鱼鲔又名鲟鱼又名【音直】【莫赠切吴都贱筌】鲔又有大小二种大者王鲔小者叔鲔亦名鮥【音洛】子见尔雅及郭注案周礼言献鲔月令言荐鲔夏小正言祭鲔俱不及鳣诗潜序亦言季冬荐鱼春献鲔是鲔必特荐鳣仅与诸鱼并列而已可见古人贵鲔而贱鳣也今鲟鱼味甚美较黄鱼实胜云

　　毛诗稽古编卷二十八
　　钦定四库全书
　　毛诗稽古编卷二十九
　　吴江陈启源撰
　　数典【祀典　乐舞　礼制　土田　梁名门室　器用　旂帜　佩玉　衣裘】
　　祀典
　　郑王肃论郊祀各不同郑谓天有六天嵗有九祭王谓天惟一天嵗止一祭六天者天皇大帝及五精帝也九祭者冬至圜丘祭天皇大帝配以帝喾为一祭大司乐地上之圜丘大宗伯禋祀昊天上帝祭法禘喾是也夏正月祈谷于南郊祭感生帝配以后稷又为一祭郊特牲迎长日之至春秋尝郊左传启蛰而郊祭法郊稷是也夏祈谷于南郊徧祭五精帝配以五人帝又为一祭春秋经及月令大雩左传龙见而雩是也四时及季夏迎气祭五精帝亦配以五人帝又共为五祭小宗伯兆五帝于四郊月令迎气于四方是也季秋大飨明堂祭五精帝配以五人帝及文武又为一祭以文配五帝曰祖以武配五帝曰宗月令大飨帝孝经宗祀文王于明堂以配上帝祭法祖文王【何佟之曰孝经周公摄政时故文言宗祭法成王即政后行故文言祖】而宗武王是也合之凡九矣王则谓圜丘即郊日至与孟春止祭一天其迎气与明堂皆祭五帝非祭天后儒各宗其师説故歴代郊祀之制互有变易宋儒主王惟明堂之祭仍以为上帝云以郑学言之其乐章则圜丘歌昊天有成命明堂歌我将春祈谷夏大雩皆歌噫嘻而商颂长发大禘亦圜丘所歌也至迎气之乐章则周颂无文焉又鸟至之日郊禖祈祭亦祭感生帝而配以先禖生民克禋克祀是也此在九祭之外社稷嵗凡三祭其二祭见诗载芟祈社稷此春祭也月令仲春命民社指此甫田以社以方良耜秋报社稷此秋祭也又一祭在孟冬月令大割祀于公社是也诗未及焉案王郑论社稷亦多异议谓社祭句龙稷祭后稷是人鬼非地神者此孔安国贾逵马融之説而王肃祖之者也谓社是五土总神而句龙配之稷为原隰之神而后稷配之此郑之説而其徒马昭等述之者也肃与昭等往复辨难不啻聚讼后儒莫能定其是非焉七庙之説王郑亦不同郑谓周止祭四代及太祖合文武二世室而为七庙王谓七庙为天子常礼二世室在七庙之外二説之是非止据商书七世之庙一语可断之矣郑信韦成议而不见古文尚书故有此谬然王氏之説实祖礼器王制荀卿书谷梁传及刘歆马融之言其来已乆郑何弗之信乎
　　先儒言禘祫其説有三郑以为祫大而禘小王肃张融孔晁之徒以为禘大而祫小贾逵刘歆杜预之徒以为禘祫一礼而二名古经缺畧无从断其孰是以鄙见论之贾刘杜之説长也孔疏释诗専据郑笺为説而郑之言禘则有四焉圜丘祭天而配以喾一禘也南郊祭感生帝而配以稷二禘也大宗伯以馈食享先王【即五年再祭】三禘也致新主于庙逺主当祧因大祭以审昭穆四禘也四者一祭天一祭庙皆得禘名矣周颂雝篇五年之禘也商颂长发南郊之禘也宋儒则从王义
　　乐舞
　　礼记下而管象成童舞象郑注以为大武葢周颂有二象维清奏象舞象文王之事武奏大武象武王之事左传季札所见舞象文王之象也礼器文王世子内则明堂位祭统仲尼燕居所云象皆武王之象也武诗则箫管以吹之故云管象乐则干戚以舞之曰舞象
　　先王不制夷礼而制夷乐【白虎通曰先王推行道徳和调阴阳覆被夷狄故制夷狄乐何不制夷狄礼礼者身当履而行之夷狄不能行礼也】特设韎师鞮鞻氏二职以掌之鲁太庙亦纳夷蛮之乐然有舞而无声与雅乐不同止以美夫王者之徳无所不被耳又周之王化先及南方武王伐纣誓师独举八国而髳微庸濮皆南蛮可见也故南乐尤重焉旄人以教国子胥鼓其节而鼓钟诗举南蛮以总四夷毛韩二家皆云示徳广之所及必有本矣宋儒不信古义遂妄解为二南
　　礼制
　　王伯厚【应麟】言康成释礼其经传无明文者辄引汉礼证之葢汉世去古未逺其制度犹有三代之遗用此证彼或可得其彷佛耳今以见于诗者言之抱禂汉抱帐也副汉歩摇也六珈歩摇上饰也卿士之馆【缁衣】诸庐也重乔以县毛羽也【疏云犹今之鵞毛槊则又证以唐制】汕撩罟也邪幅行縢也醻今之劝酒也箫卖者所吹也春酒中山冬酿也戈今之句子防也以至有瞽乐器则大予乐可据也挈壶之刻漏玉瓒大斗之尺寸则汉之礼器犹存也然犹不敢质言之仅曰某若今之某而已后世去古弥逺即汉制亦不可考何况三代乃欲执近事以测古经如据韩愈画记以释载猃歇骄据大隄曲以释汉有游女据姚崇焚蝗之令以释秉畀炎火据漉鱼义网以释月离于毕据俗谚篱头吹荜篥以释一之日觱发皆非吾所敢信
　　土田
　　成周土田之制乡遂都鄙不同乡遂之法沟洫以授田贡以制赋比伍以调兵遂人夫闲有遂遂上有径至万夫有川川上有路此沟洫法也而以什一贡法制赋至调兵则小司徒五人为伍至五师为军又凡起徒毋过家一人是一家出一夫一乡出一军此比伍法也都鄙之法井田以授田助以致赋邱乗以调兵小司徒九夫为井至四县为都此井田法也而以九一助法制赋至调兵则司马法甸方百里实六十四井出兵车一乗甲士三人歩卒七十二人马四匹牛十二头此邱乗也沟洫以十起数井田以九起数比伍以家起兵邱乗以田出兵比伍一家出一人邱乗七家出一人此其异也【陈潜室木钟集论之甚详】今案良耜之百室笺以为共洫而耕共族而居其乡遂乎信南山之禹甸笺以为甸方八里居一成之中甫田之十千笺以为成方十里其田万畆其都鄙乎噫嘻之三十里笺以为万夫之地疏以为与公邑采地共为部【详见本诗】其兼乎乡遂都鄙乎
　　梁名
　　梁之名所施甚多而诗有其四无逝我梁在彼淇梁维鹈在梁鸳鸯在梁有鹙在梁皆渔梁也石絶水为堰而笱承其空天官人为梁王制虞人入泽梁指此如茨如梁桥梁也以木为之月令谨关梁周语十月成梁浮梁也虽用以渡水而异于桥惟天子得乗之五楘梁辀车上之梁也毛云辀上句衡谓辀稍曲而上至衡从衡上而下句之则衡横于辀下如屋之梁辀亦名辕以上为梁者四而栋梁不与焉
　　门室
　　天子有五门最外曰臯门次内曰库门又内曰雉门又内曰应门最内曰路门外朝在臯门内治朝在应门内燕朝亦名路寝在路门内所谓内朝也路门亦名毕门亦名虎门亦名寝门以其内有路寝也路寝之内有小寝五是为王之六寝六寝之内则为后之六寝亦谓之六宫康成曰妇人称寝曰宫正寝一燕寝五与王同诸侯有库路雉而无臯应惟鲁以周公故库雉二门得兼天子臯应之制然止三门而已无五门也
　　牖下通明之地也朱子以奥当之屋漏当白之处也朱子以暗室称之殆未因名而覈实乎
　　器用
