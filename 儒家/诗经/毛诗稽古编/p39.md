<!-- { "loadSidebar": true } -->
　　有豕白蹢烝渉波矣毛传云将乆雨则豕进渉水波葢以此为将雨之兆也横渠以此为乆雨之验而以离毕为再雨之徴谓豕性负涂虽有白蹢而不见因乆雨多潦濯其涂而见白是雨止未乆也乃月离于毕雨徴又见此苦雨之甚也严缉推论之甚明畅是张意本与毛殊朱传以豕月为将雨之验既从毛矣复载张语而不辨其异同不已疏乎又张説太巧不若毛之平豕虽负涂然谓潦水濯之方见白蹢则穿凿之见也
　　顾英白云月入毕中则多雨旧以隂阳为説非也天街在毕之隂七政中道也焉得谓离其隂则水乎毕宿在天街之阳月入之即雨焉得谓离其阳则旱乎余验之皆然有若之不知则未敢信也又尝为余言月之离毕未有不在其隂者但必相傅着方雨逺之则否矣此英白得之目验然则离隂离阳必非孔子之言乃后儒妄托也史记则传载有若事独删去此语子长世掌天官当知其误耳
　　月离于毕大全録朱子之言曰毕是漉鱼叉网【漉音鹿渗也】漉鱼则其水淋漓而下若雨然毕星名义取此今毕星上有一柄下开两义形亦类毕故月入之即雨噫此决非朱子语记之者妄耳毕之为器有二见小雅月令国语诸书而毛氏以为所以掩兔者此田猎之毕也见特牲馈食礼而郑氏以为助载鼎实者此祭器之毕也并不云用以取鱼且叉网之名甚不典其似毕不见诸书史朱子居闽岂言其土俗乎宋季闽越捕鱼之器何可以证古经其误一也毕星好雨自是隂阳之气相为感召洪范郑注谓雨水也为金妃毕乃西宫之宿从其妃之所好理或有然乃谓叉网水下淋漓若雨故天星象之岂未有叉网时天上无毕宿邪即有之而不好雨邪其误二也先王制器尚象仰观俯察毕器本象星以为形亦因星而得名孙毓之诗评郭璞之尔雅注其说皆然不可易也【孙炎谓以网名毕郭璞谓以毕名网孔疏是郭】今反谓毕星名义取诸鱼网其误三也三误本易知但后世学者见其说出于朱子遂不敢致疑故辨之如此
　　苕之华
　　诗有苕之华尔雅有苕陵苕神尧本经中品有紫葳郭景纯见本草紫葳亦名陵苕故援以注尔雅而毛传以苕华为陵苕名又相合故孔疏又援尔雅以释诗三书所云当为一草无疑矣其貌状则尔雅有黄华白华之释郑笺有紫赤而蕃之称陆疏有似王刍而华赤叶青之说其别名曰蔈【音标】曰茇见尔雅茇华陵时瞿陵见本草鼠尾见陆疏其以为为瞿麦者则张楫与陶隠居之误也显庆中苏恭修本草始以紫葳为陵霄后之注本草者率沿其说然未有引以释诗之苕华者而朱传始用之今验之有不相类者三焉孔疏通尔雅及郑笺陆疏之説谓苕华有黄紫白紫今凌霄花面赤背黄无紫白色者不类一也陆疏言陵苕可染皁沐髪即黒本草经所言亦合凌霄花叶俱无染皁之用不类二也陆疏言苕华恒生于下湿本草经亦言生下湿水中故陈风防苕生于卭丘则陆疏别释为苕饶今凌霄别宜于燥土不类三也二物色性皆殊明是别草矣又陶氏别録注引博物志云郑晦行太行山北得紫葳草以为竒异今陵霄乃凡卉耳何足为竒异哉案笺疏言苕华紫赤则芸黄为衰落之色若凌霄色黄则芸黄乃言其盛华之盛不可喻时之衰也故朱传别取附物而生虽荣不乆为説夫华之荣谢各有常候非因特生而乆附物而速也况诗人身当危乱则已集于枯何荣之有而仅云不乆乎取喻殊失寔矣物名未覈则经意亦淆学所以重多识
　　苏颂图经疑陵时为鼠尾草因苕华陆疏有鼠尾之名也案鼠尾亦名陵翘亦名乌草即尔雅之葝鼠尾也郭注言其可以染皁别録言其生乎泽中蜀图经言下湿地有之而陶隐居陈藏噐亦言其可以染皁此与陆疏之说苕华俱相合而鼠尾名又同当是也惟韩保具言有赤白二种为稍异然较之凌霄犹为近之
　　牂羊坟首言无是道也三星在罶言不可乆也人可以食鲜可以饱治日少而乱日多也传语明白简当矣后儒之説徒纷纷耳
　　心之为明堂犹房之为天驷营室之为天庙取象于人事为星之别名耳董氏逌曰心出在明堂者正也至将没而望于鱼笱中其能乎【语见吕记】此谬矣心即明堂又出在明堂乎且天星昼夜一周其行疾速羀微小所容无防不能乆留星光故云不乆岂必谓将没时乎
　　何草不黄
　　何草不笺云赤黒色草芽蘖者将生必盖谓明年之春犹未归也刘彝直以为黒腐之色与郑异朱传云既黄而则从刘也然草之朽腐黒而已岂复兼赤乎案与黒不同周礼钟氏注以为緅缁之间是也燕名鸟正以其羽色夏以建寅之月为正故尚亦取草木牙蘖之色以草为初春郑说信而有徴矣

　　毛诗稽古编卷十六
<经部,诗类,毛诗稽古编>
　　钦定四库全书
　　毛诗稽古编卷十七
　　吴江陈启源撰
　　大雅
　　文王之什上【正大雅】
　　文王
　　文王受命作周欧阳据序语以駮郑氏称王之説谓序言受命作周不言受命称王也信矣但诗书言文王受命皆言受天命也天命之岂仅命为诸侯乎纬书赤雀丹书之语虽不可信然改元布号谅应有之必非仍守侯服也即以此诗观之于文王则曰其命维新于殷则曰天命靡常明谓天以命殷者改命文王矣虽不显言称王而其实已不可掩也向读武成书已有辨今因欧阳语复论之
　　文王受命之年先儒论之各异以为受命九年而崩者孔安国刘歆班固贾逵马融王肃韦昭皇甫谧之説也以为受命七年而崩者伏生司马迁之説也案武成诞膺天命九年逸周书文传解文王受命之九年召太子发以是证之则九年之説信矣康成不见古文尚书又不信逸书故以七年为断
　　孔疏谓文王受命之五年劳还师讫被囚其年得释即以歳莫伐耆六年始称王此言殆非也受命改元纵未称王其形已露况三分有二俨然劲敌纣岂得囚之既囚岂得复释揆之情事当不尔矣又左传【襄三十一年】卫北宫文子云纣囚文王七年诸侯皆从之囚纣于是乎惧而归之斯语定不谬孔谓其年得释与七年之期互异尤未可信也至六年称王本于康成干凿度注原属臆説史迁周本纪皇甫谧世纪皆言受命元年即称王矣文王篇言文王受命作周故首章即言受命之事首二句言未受命之先德已着见于天下末二句言既受命之后事天治人皆能奉若天道中四句正言受命之事而仍以德之显命之时相配而言盖作周之本在于受天之命受命之本在于与天合德诗美文王德乃第一义矣集传以首二句为文王既没而其神在上昭明于天以末二句为其神在天升降于帝之左右是以子孙蒙其福泽而有天下舎人而徴鬼义短矣案吕记引朱子初説本与古注合后忽易之不知何见
　　亹亹字见于易诗礼记尔雅尔雅云亹亹勉也易疏【系辞又侯果注亦同】诗传【文王】记注【礼器】皆用此解则勉义非无徴矣宋徐以説文无亹字欲改诗亹亹文王亹字从女从尾董廼从而和之又引崔集注作娓娓文王为据皆谬説也经典字不载説文者多矣可胜改乎崔集注宋世已无其书不知董氏何由见也宋庠国语补音谓经典相传皆作亹字改之惊俗当矣董又引説文云娓勉也案今説文云娓顺也并无勉训又娓字许慎本读若媚其无匪切乃徐音也玉篇有亡利眉鄙二切而又音尾广韵有尾媚矣三音其字义玉篇云美也广韵云美也顺也然则娓与亹义本悬隔其音尾犹有所本其训勉董之妄耳
　　陈锡哉周朱传解为上帝敷锡于周非也陈锡谓文王能敷施恩惠岂指上帝乎左传两引此诗皆释之曰能施国语一引此诗即承之曰布利皆与毛郑合矣哉字毛训载郑训始其训为语词者李氏之谬也集传用其説而复代以于字哉与于本不相伦可通用乎至载始两训毛郑虽殊然载亦可训始其曰载行周道王肃述毛意耳安知毛训载不即为始而郑训始非以申毛也左传国语引此皆作载左传羊舌职云文王所以造周不是过也【宣十五年】造周正是始义国语芮良夫云载周以至于今载周与至今首尾之词也与造周同义韦昭注云载成周道载成者始成之也惟杜预左传注曰载行周道预事晋武帝肃实帝之外王父宜乎袭用其语矣本支百世不显亦世言君世为君臣亦世为臣也所世皆显德之士不在讥世卿之例矣又春秋时周召毛凡苏祭诸族皆周初名公卿后宣十年左传疏云郑駮异义引尚书世选尔劳又引诗刺幽王絶功臣之世然则兴灭继絶王者之常讥世卿之文于义何居此笃论也可见世卿自是先王旧典不始于东周也讥世卿乃公羊子之説非春秋本指
　　思皇多士皇训美者吕记引顔氏之説也【毛云皇大也】于缉熙敬止缉训续熙训广者欧阳氏之説也【毛云缉熙光明也】假哉天命假训大者苏氏之説也【毛云假固也】此説之异于先儒而有理者也
　　有商孙子臣有商之孙子也言天命之如此二语意本协此笺义也今云即有商之孙子观之既不接上义下语又复出矣
　　殷士肤敏祼将于京毛云殷士殷侯也疏谓即前商之孙子当矣士者男子之通称五等诸侯及公卿大夫皆可得此名上文凡周之士思皇多士济济多士即其明证集传曰诸侯之大夫入天子之国曰某士则殷士者商子孙之臣属其説本汉书师古注朱子自言最爱顔説兹其一与然释士字何其拘也二王之后来助祭有振鹭之诗微子来见祖庙有有客之诗二颂所美何尝指其臣属耶且前章云商之孙子侯于周服此服黼冔而祼将正侯服之事奈何以臣属当之
　　王之荩臣传云荩进也笺云王之进用臣当念汝祖为之法夫多士周桢文王进臣之事也诗之文义前后相应古注允矣今解为忠荩之臣恐太迂荩本染草之名诗人以其音同故借为进义毛公得于师授当不误也由进而复转为忠不已逺乎今忠荩二字习为常语忘其本训
　　永言配命集传曰命天理也天理即德耳言修复言配不既复乎源谓此篇凡八言命当通为一义正诗序受命作周之命也其命维新帝命不时假哉天命上帝既命言命之归于周也一言靡常两言不易言命之所以去商而归周也文王与天合德故能受之成王能述修文玉之德则亦能配之配命者谓配合上帝眷命之意配命之实不外聿修配命之效自致多福四语自相聨贯毛传但云配天命而行不云何者为命正以此诗屡言命其义本同不须复解也
　　聿遹皆训述毛义也亦雅义也【见释言】德即尔祖之德故云述而修之句义自相接成矣今以为发语词未知何本
　　骏命不易释文云易毛以防反言甚难也郑音亦言不可改易也然此诗毛不为传孔疏申毛则仍用述説甚难之觧其出于王肃孙毓与案大学引此诗郑注云天之大命持之诚不易也彼释文云易以防反注同则康成初説原以为难易之易笺诗时改之耳
　　宣昭义问毛训义为善郑训为礼义之义释文云义毛音仪郑如字盖音随训异也朱传则训从毛音从郑天无声臭难可仿效欲顺之者当法文王此正见文王德合于天也与首章义相应矣朱传解于昭陟降皆以为其神在天则已非合德之意至末章传又言文王与天同德终首章之义何前后之不相顾也
　　大明
　　大明緜二篇集传皆以为周公作之以戒成王不知何本揣其意殆因文王篇而连及之耳夫文王诗之为周公作仅见于吕览吕览之言出于战国防士非传信之书録其説以存疑可也文王篇尚未确指为周公作况此二篇乎诗序传自子夏之徒师授歴歴朱子犹不之信反信不韦门客无稽之谈乎
