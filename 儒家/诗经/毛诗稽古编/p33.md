<!-- { "loadSidebar": true } -->
　　四月篇当乱而行役之诗也韩诗止以谓叹行役严缉讥其未尽诗意当矣毛传质略不明王肃述其意以为四月行役六月未得归阙一时之祭故云我先祖独非人乎王何忍不恤我使我不得修子道孔疏非之以为序不言征役传亦无此意因引孙毓语谓从征逾年乃怨虽文王之师犹采薇而行岁莫乃归又行役不亲祭祀摄者修之亦未有阙岂有数月之间而以为刺孔又自言首章始废一祭已恨王之忍复阙二祭弥应多怨何秋日冬日之下更无先祖之言源案疏言序传不及征役则诚然矣至谓一时未乆而引文王采薇诗相较则非也文王之出师所谓説以先民民忘其劳者虽乆何伤至若幽王之无道不恤下情当时被役之人必有不能堪命者岂论时之乆暂乎一时不祭犹以为怨则秋冬两祭俱废其为当怨不言可知诗语互文相备往往有之矣序传虽不言征役然诗人托兴恒据目覩为言六章滔滔江汉定应身在南国故有斯语独非征役之一证乎又左传文十三年公自晋还郑伯防公于棐欲其如晋请平季文子赋四月取征役逾时思归祭祀不欲如晋又孔丛子记孔子云吾于四月见孝子之思祭则王氏之解歴有明徴仲达讥之过矣
　　先祖匪人胡宁忍予汉唐宋诸儒解此皆云我先祖岂非人乎忍使我遭此乱夫以己身遇乱之故至詈先祖为匪人虽村夫佣竖不忍出诸口安有诗人之温柔敦厚而作是语哉解者何弗思也孔仲达既指为悖慢之言而复曲为之説引正月诗怨父母为比不知匪人二字非仅怨也直是詈矣源谓古人文字简质湏顿挫读之方明畅如节南山诗昊天不佣昊天不惠郑云昊天乎师尹为政不平又为不和顺之行又昊天不平笺亦云昊天乎师尹为政不平巧言篇昊天已威昊天大怃笺亦云昊天乎王甚可畏王甚敖慢皆昊天二字读断下二字自指师尹与王盖呼天而诉之也此诗先祖亦是呼而诉之当云先祖乎我独非人乎何忍使我遭此乱呼天呼祖总是怨极而无可控告之词耳宋儒释经但求词气平直其以匪人属先祖宜也郑氏知觧昊天为呼天不知解先祖为呼祖岂天不可詈而祖独可詈乎又此特依郑义为遇乱自伤当少易其説耳若以为行役思祭之诗则王肃之觧自安不必更新也
　　腓字三见诗采薇生民二诗传训为避四月诗传训为病今案三诗之腓义训既殊字形亦异训避之腓与萉通前于采薇详之矣其训病之腓则本作痱文选【谢瞻九日诗】注李云韩诗曰百卉具腓薛君曰腓变也谓变而黄也毛苌曰痱病也今本作腓字非也据李言则毛语作痱不作腓唐世冩诗者误以韩字入毛诗后遂相沿莫知改正耳又案腓萉痱三字皆可训为避但论其本义则腓是足肚萉是枲寔痱是病【説文云风病】各不同诗三腓皆借用也
　　尔雅释诂废大也四月诗废为残贼毛传云废忕也【音誓】以大为忕当是后人传冩増入心旁释文忕本又作大此是王肃义疏亦云定本废训为大与郑本不同则忕为大之误信矣又笺云言在位者贪残为民之害无自知其行之过者言大于恶疏忕训掼【惯俗】习笺语并无掼习意其言大于恶则正是大为残贼也是康成笺诗时元据传中大字为説耳郑之述毛本同孔陆皆以为异殊不可觧
　　北山
　　华谷辨诗有二杞以小雅之四牡杕杜四月北山此四诗之杞皆枸杞然惟四牡四月毛训枸檵杕杜北山无传杕杜笺云杞非常菜北山笺云杞非可食之物则以此二杞为枸杞未必毛郑意陆疏谓枸杞春生可作羮茹安得云非常菜不可食乎
　　北山诗旅力方刚毛郑旅训众书秦誓旅力既愆孔传亦训众李氏疑此两旅力但指作诗者及良士是一人之力不得云众力故改训为陈引左传庭实旅百杜注及后汉傅毅注为证训旅力为陈力于义亦通严缉云秦誓夏氏解云众力如目力耳力手足力也或説旅为陈然陈力方刚则不成词矣案华谷斯言得之集传云旅与膂同蔡沈书传宗其説殆非是膂乃腄骨人之背腄非用力之处以力属膂取义既疏又古膂作吕象形篆文始作□从肉从□□本五百人之名从防【音偃】从从从俱也故为众□膂通用古未之有惟黄公绍谓□通□人之一身以腄骨为主故曰□力此特因朱蔡而附防非典也
　　北山诗连用十二或字各两或意自相反首二或燕与瘁反也次二或息与行反也又次二或逸与劳反也又次二或舒迟与促遽反也又次二或湛乐与畏咎反也终二或间暇与冗烦反也其呌号之义毛训呼召孔申之为徴发呼召故释文号字读去声协平声夫徴发呼召正劬劳之事不闻之所以为逸也今号字读平声言深居安逸不闻呌呼之声义亦可通
　　鞅掌毛云失容郑云促遽语异而指同也其释鞅为负荷掌为奉持正促遽之寔促据必失容郑乃以申毛耳孔云意异殆未然
　　议事易而任事难议事者立身事外任事者置身事内此出入风议与靡事不为所以一暇而一勤也又笺云风犹放也则应如字而释文风音讽与郑意异如郑意风乃风逸之风与上出入为类如陆意风乃风刺之风与下议为类风刺义较优矣
　　无将大车
　　无将大车序以为大夫悔将小人此与荀子大略篇引诗合又韩诗外传引此诗以证所树非其人亦同序义可见古义相如此非一家之説也集传以为行役劳苦之词恐非是朱子説诗毎执诗词为凖此篇诗词何尝有行役意乎大车牛车也以任重非行役所乗也况是兴非赋也
　　不出于颎集传曰颎与耿同小明也在忧中耿耿然不能出也案説文耿耳着颊也从耳烓【口迥反】省声颎火光也从火顷声玉篇颎火光也或作耿并无小明之训钱氏诗话始剏为此解朱子用以释柏舟彼耿耿重文为貌状之词犹可通施于此诗则当云不出于小明成何语乎郑笺云使人蔽闇不得出于光明之道此与防防正相应义本优不必易也
　　小明
　　诗名小明郑以为幽王日小其明而欧阳氏非之谓大雅有明明在下小雅有明明上天故名篇者加大小于明上以记别也苏氏亦谓小旻小明所以别于大雅之召旻大明小宛小弁亦然其在大雅者必是孔子删之故无闻耳案此説非是观书金縢言公为诗名之曰防鸮左传言许穆夫人赋载驰秦人赋黄鸟国语言卫武公作懿戒可见作诗时篇名已定康成云【闗雎序笺】三百一十篇并是作者自为名斯言信矣大雅之大明作于周之初年安得预知幽王之世有作小明者而加大以记别哉且诗篇重名固甚多矣雅之杕杜黄鸟谷风甫田名皆与国风同而白华之名两见于小雅国风之柏舟无衣则亦两见羔裘扬之水则三见何独不为记别也然则小之为义纵未必如笺疏所云至若欧苏二家以为别于大雅万无此理矣又案小旻小明郑皆有训释以小明所比比于上二篇为小故取名于小此与日小其明之説俱迂曲难从小宛小弁郑无发明疏推其指以为鸣鸠鸒斯皆小鸟幽王才智卑小似鸣鸠之不能髙飞鸒斯小鸟而甚乐叹宜臼之不如意较平正可用小明首二三章皆记节候首章云二月初吉载离寒暑次章云日月方除三章云日月方奥又此两章皆云岁聿云莫述毛者皆以二月为始行之时昔我往矣即指始行方除方奥即是二月郑以二月为始行与毛同而释方除方奥为四月释昔我往矣为初到艽野则与毛异也合总两家之义而较论之毛训除为除陈生新二月仲春非新旧代禅之时唐风日月其除自指岁莫不指二月又二月天气方寒不得言燠述毛也未必得毛指矣不知郑读除为余引尔雅四月为余除余字异音同且与下章方奥相应也孔疏曰洪范曰燠曰寒寒为冬则燠为夏得之矣然郑谓二月始行四月到艽野则未当凡诗中昔我往矣皆言始出时非既到时训往为到不太迂乎源谓诗二月周二月也建丑之月也尔雅余月夏四月也建巳之月也小明大夫当是巳月始行至丑月尚未得归而作诗耳二月初吉正指未得归而作诗之时也方除方奥追忆其始行之时也载离寒暑总计其自始行至不得归之时也时已由暑迄寒矣暑即方除方奥寒即二月初吉也岁聿云莫与蟋蟀岁聿云莫仝彼疏以为九月【聿训遂遂者自始向末之词嵗莫在十月九月寔未莫故曰遂莫言自此而向莫也】是巳九月暑退而寒来亦追忆其时也二月为建丑之月故首句云明明上天尔雅冬为上天而丑月于夏时为冬作诗者指所见之天以起兴耳既以上天起兴因述所至之地纪所值之时而总记其离家之日以起下文忧畏之意首章次第如此二三章又追数始行之期见离家之乆不过即首章意曲畅之耳然则首章我征徂西至于艽野自言西征而至艽野不言始行也二月初吉载离寒暑是当二月朔而追计其已厯寒暑不言二月始行也郑云二月朔始行误矣二三章昔我徃矣是言始行郑又误以为徃至艽野后儒多取毛而舍郑然但知郑训我徃之误不知其二月始行之误故皆以方除方奥为二月而不顾义之难通也或执诗无周正语二月是卯月夫以夏正言之必丑月方岁暮聿莫为遂莫月当建子氷壮地坼之时安得有萧可采菽可获哉
　　鼔钟
　　毛郑释鼓钟篇皆以为幽王作乐于淮上欧阳疑史无幽王东廵事逸斋辨之以为史与经异犹当舍史而信经若史之所缺幸存于经岂得反疑经而信史诗缉亦言古事固有不见史而因经以见者诗即史也斯皆笃论胡一桂谓成王时徐夷淮夷已不为周臣宣王遣将征之亦不自徃初无幽王至淮徐之事岂得作乐于淮上吁谬矣幽王十一年中廵歴游幸之事胡氏能一一数之如后代实録起居注乎不然何由保其不一至淮徐也又淮夷徐夷之在周特叛服不常非终不为臣也成王时淮夷徐戎并兴伯禽伐而平之矣【见书费誓及史记鲁世家又通鉴外纪云成王二年周公定奄及淮夷】未尝不臣周也常武诗宣王亲征未尝不自徃也召公征淮南则疆理至于南海王自征淮北则徐方来庭诗有明文胡未见乎
　　鼓钟咏淮水首言汤汤继言湝湝又继言三洲毛传云湝湝犹汤汤三洲淮上地名初不分水之盛衰先后也且此三章止刺奏乐之失所耳非刺其流连忘返也苏氏曰汤汤水盛也湝湝水流也三洲水落而洲见也见幽王之乆于淮上也与毛意异集传觧湝湝与三洲皆祖毛説又引苏语以继之殊少画一矣又苏説虽新巧可喜然释三洲则于义难通尔雅云水中可居者曰洲可居之地必有人民室庐若水落而后见直是出没水中沮洳之耳非可居之地也何得谓之洲乎懐允不忘懐至也用礼乐得其宜至信而不可忘与次章不囘三章不犹皆指淑人君子言笺疏本无误也集传用王氏説以为思古之君子不能忘则是作诗者自谓与下二章文义不伦矣况思者止是懐耳经文允字不已赘乎又案懐之为义取多思也和也安止也至也来也皆见于诗笺各随文释之宋儒必欲槩以思之一义故徃徃不得诗防
