<!-- { "loadSidebar": true } -->
　　尔雅与诂训传皆説诗之最古者也尔雅始于周公为子夏之徒述而成之诂训传作于大毛公而渊源实出于子夏故此二书之释诗往往相合然其中亦不无小异或诗之所有而雅无文或雅之所释而毛无传或雅传并有释训而义趣逈不相谋窃尝推其故二书皆出子夏而弟子各述其师説则不尽同传尔雅之学者虽稍増益其文而未必取资于诗传毛公之传诗亦自述其师説着之于书而未尝规摹于尔雅是其同者由于所出同而非勦袭其异者由于述者之殊而非有意于立异也孔疏申毛于其同者则云毛依用尔雅为説于其异者则云毛谓尔雅未可尽从殆未必然也后儒又谓尔雅后出依仿传义改易字形尤为谬论【辨见魏秦两风】今案传义之与雅异者才十之一耳而其异之实又各有不同有异而不可同者有异而未尝不同者今特表出之以俟考辨
　　寤寐思服服思之也案释诂云服事也笺用以易传左右芼之芼释也案释言云芼搴也孔疏通两义为一辨见本诗　于沼于沚沚渚也凫鹥在渚渚沚也案释水云小渚曰沚　抱衾与裯裯单被也案释训云祷【裯同】谓之帐笺用以易传　野有死麕郊外曰野案释地云郊外谓之牧牧外谓之野　壹发五豵一歳曰豵言私其豵传同案释兽云豕生三豵笺用以易传辨见七月诗　惠然肯来言时有顺心也案释言云肯可也笺用之本诗有辨　景山与京京髙丘也如坻如京传同案释丘絶髙谓之京非人谓之丘丘与京异　騋牝三千马七尺以上曰騋【此周礼庾人文也】騋马与牝马也案释畜云騋牝骊牡【此郭义也礼记郑注引此作騋牝骊牡】　考槃在阿曲陵曰阿案释地云大陵曰阿孔疏谓大雅有卷者阿则阿有曲者于隠遯为宜　悠悠苍天苍天以体言之尊而君之则称皇天元气广大则称昊天仁覆闵下则称旻天自上降鉴则称上天逺而视之苍苍然则称苍天案释天云穹苍苍天也春为苍天夏为昊天秋为旻天冬为上天传取义分雅以时别康成和合二説语详孔疏　齐子岂弟言文姜于是乐易然案释言云恺悌发也笺用其义　胡瞻尔庭有县特兮兽三歳曰特案释兽云豕生一特　騧骊是骖黄马黒喙曰騧案释畜云黒喙曰騧不言黄马説文同传　宛在水中坻坻小渚也案释水云小渚曰沚小沚曰坻　宛丘之上兮四方髙中央下曰宛丘案释丘云宛中宛丘又云丘上有丘宛丘本诗有辨　心焉惕惕惕惕犹忉忉【齐甫田传云忉忉忧劳也】案释训云惕惕爱也郭云韩诗以为悦人故曰爱　溉之釡鬵鬵釜属案释器云防谓之鬵鬵鉹【尺氏切】也孔疏云防非釡类双举者以其俱是食器　言私其豵献豜于公豕一歳曰豵三歳曰豜案释兽云豕生三豵又云鹿絶有力麉笺用尔雅豵义易传疏并用麉义述笺辨详本诗　于彼原隰高平曰原案释地云广平曰原高平曰陆　坎坎鼔我蹲蹲舞我坎坎无传蹲蹲舞貌案释训云坎坎蹲蹲【尔雅蹲作墫説文同】喜也　如竹苞矣苞本也案释木云如竹箭曰苞郭注为丛生义　九十其犉黄牛黒唇曰犉杀时犉牡传同案释畜云黒唇犉郭以为通谓黒唇牛不主为黄牛説文同毛传　执爨踖踖踖踖爨灶有容也案释训云踖踖敏也　皇尸载起皇大也案释诂云皇君也笺用以易传　先集维霰霰暴雪也案释天云雨防【霰同案説文防即霰之或体】为霄雪郭以为水雪杂下孔申传云霰久必暴雪非谓霰即暴雪　止于丘阿丘阿曲阿也案释丘云非人为之丘大陵曰阿丘与阿别孔疏云以下丘侧丘隅类之则丘阿非二物　奉璋峩峩半珪曰璋案释训云峩峩祭也笺从之王肃以为传不言祭辨详本诗　依其在京大阜也案释地云大阜曰陵释丘云絶高谓之京孔疏通其义谓丘高大为京则京亦土之高者与大阜同　履帝武敏敏疾也案释训云敏拇也笺从之孔申传云毛谓尔雅不可尽从　陟则在巘巘小山别于大山也案释山云小山别大山鲜又云重甗【郭注云山形如累两甗孔疏引以释巘】隒【鱼检切】锡尔介圭以作尔宝宝瑞也案释器云珪大尺二寸谓之玠则非诸侯瑞圭笺用雅义易传韩奕以其介圭同　振古如兹振自也案释言云振古也笺用以易传　在坰之野邑外曰郊郊外曰野野外曰林林外曰坰案释地云郊外谓之牧牧外谓之野孔疏云野为通称又彼牧与此牧异嫌相渉故畧之　烝烝皇皇烝烝厚也案释训云烝烝作也笺以烝烝为进进与作义相近　右诸条皆异而不可同者也
　　惄如调饥惄饥意案释诂云惄思也释言云惄饥也笺从释诂孔谓惄本训思是饥之意非饥之状故笺以思义相接　终风且暴暴疾也案释天云日出而风曰暴二义虽异然相兼亦可通　庶姜孽孽孽孽盛饰也案释训云孽孽戴也郭注云头戴物孔疏以为头戴物乃如人盛饰貌　在河之漘漘水隒也案释丘云夷上洒下漘释山云重甗隒孔疏通之言漘是水岸隒是山岸故漘为水隒　将叔无狃狃习也案释言云狃复也笺从之孔谓复亦惯习意　在水之湄湄水隒也案释水云水草交曰湄孔通之与漘同　中唐有甓唐堂涂也案释宫云庙中路谓之唐堂涂谓之陈孔通之云堂之与陈庙廷之异名耳其实一也　象弭鱼服弭弓反末也案释器云有縁者谓之弓无縁者谓之弭孔用孙炎义释之谓不以缴束骨饰两头为弭是弭乃弓弰弛则反曲故为弓反末　歳亦阳止阳厯阳月也案释天云十月为阳此诗及杜笺皆用之孔谓厯尽有阳之月方至十月毛正解十月为阳之义　忧心愈愈愈愈忧惧貌案释训云瘐瘐病也【愈愈字异义同】忧病义亦相通　其为飘风飘风暴起之风案释天云回风为飘回旋之风必猝然而起义相通　以妥以侑侑劝也案释诂侑报也孔云已饮食而复劝之亦是重报之义　追琢其章追雕也金曰雕玉曰琢案释器云玉谓之琢金谓之镂又云玉谓之琢孔云散文可以相通　其菑其翳自为翳案释木云自柛【音申】蔽者翳【郭注引此诗】孔通其义云生木自倒枝叶覆地而隂翳　汔可小康汔危也案释诂云汔也笺用雅义辨详本诗　徂隰徂畛畛场也案释言畛殄邢疏谓畛地畔之径路也至此而易之故以畛为场易则地絶故谓之殄　又释训所释晏晏旦旦丁丁嘤嘤蓁蓁萋萋臯臯琄琄宪宪泄泄灌灌摇摇谑谑熇熇错义皆与传异孔疏申之以为传解字训雅言作诗之故故有不同　右诸条皆异而未尝不同者也至于周南之崔嵬岨魏风之岵屺雅传相反乃后世传写之误非作者本意兹不赘焉
　　郑笺破字异同
　　康成释诗多改经字以就己説説诗者讥之然其间得失悬殊不能无辨今悉考之有自据当时读本未尝改者如愿言则疐疐为嚏【释文云嚏本又作疐】素衣朱绣绣为绡【鲁诗作绡见士昏礼注】东有甫草甫作圃【韩诗作圃又甫圃古通用】古之人无斁斁为择【孔疏云此经斁字本有作择者】串夷载路串为患【释文云串一本作患防亦云】好是稼穑稼穑维宝稼穑皆为家啬【释文云案郑本二字皆无禾疏亦云】景员维河河为何【释文云河本亦作何】是也有古字音义本相通者如其虚其邪邪为徐【古邪徐音同鲁颂邪字叶徂尔雅释训作其徐】籧篨不殄殄为腆【疏引仪礼注云腆古文字作殄】其鱼鲂鳏鳏为鲲【疏云鳏鲲古通用】烝在栗薪栗为裂【郑自云古声栗裂同】公孙硕肤诒厥孙谋孙皆为逊【疏云古逊字借孙为之】示我周行示为寘【疏云古示寘同读】视民不佻视为示【郑自云视古示字】鄂不韡韡不为祔【郑自云古声不附同】抑此皇父抑为噫【抑懿噫通用辨各详本诗】饮酒温克温为蕴【疏云温蕴通用】既匡既敕匡为筐【説文云匡饮器筥也筐乃重文】垂带而厉厉为裂烈假不暇烈假为厉瘕【祭统厉山氏鲁语作烈山氏可见古厉裂烈通用】维其劳矣劳为辽【疏云字相假借】孔棘我圉圉为御【圉御通用辨详正字】靡人不周周为赒【赒通用周字之常】懿厥哲妇懿为噫不云自频频为濵置我鞉鼔置为植【辨皆详本诗】是也此二者似改字而实非改也又有改其字而不改其义者如白茅纯束纯为屯其之展也展为礼隰则有泮泮为畔是也有所改之字义虽小异而不甚相逺者如自贻伊阻所谓伊人伊可怀也伊谁云憎伊字皆为繄出其闉阇阇为都既敬既戒敬为儆立我烝民立为粒幅既长陨为圆是也有改之而有补于文义者如良马祝之祝为属齐子岂弟岂弟为闿圛其弁伊骐骐为綦【疏云礼无骐色弁顾命有之者新主特设此使士服】【之此言诸侯常服当作綦释文云骐説文作云弁饰也或亦作璂】浸彼苞稂稂为凉无相犹矣其德不犹犹皆为瘉勿罔君子勿为未舟人之子舟为周熊罴是裘裘为求賔载手仇仇为防莫肯下遗遗为随谓之尹吉吉为姞应田县鼔田为是也有改之而无改于文义者如悦怿女美怿为释山有桥松桥为槁其人美且鬈鬈为权有蒲与蕳蕳为莲田畯至喜喜为饎【七月大田同】其祁孔有祁为麎攘其左右攘为饟上帝甚蹈蹈为悼有兔斯首斯为鲜其政不获政为正以归肇祀后稷肇祀肇域彼四海肇皆为兆用狄蛮方狄彼东南狄皆为剔实墉实壑实为是来旬来宣旬为营徐方绎骚绎为骆铺敦淮濆敦为屯何天之龙龙为宠是也有改所不必改而文义反迂者緑兮衣兮緑为褖説于农郊説为襚竢我乎堂兮堂为枨他人是愉愉为偷小人所腓腓为芘不可与明明为盟似续妣祖似为巳【辰巳之巳】君子攸芋芋为怃维周之氐氐为桎【之实之履二切】先祖是皇【楚茨信南山】烝烝皇皇皇皆为【尔雅释文音旺】俶载南畮【大田载芟良耜】俶载为炽菑式勿从谓式为慝无自瘵焉瘵为际后稷不克克为刻先祖于摧摧为嗺【释文子雷反】草不溃茂溃为疐赉我思成赉为来及序哀窈窕哀为刺幽王幽为厉【十月之交雨无正小旻小弁四序同】祀高宗祀为祫【鸟序】是也
　　康成他注与笺诗异同
　　康成笺诗与注他典之引诗者多有异同盖因先通韩诗后见毛序又他典所引类多断章则就文立义故也其得失亦往往互见故后儒释诗或反取他注今列其异同颇加裁择焉
