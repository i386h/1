<!-- { "loadSidebar": true } -->
　　六月诗所言地名凡五焦获也镐也方也泾阳也太原也毛郑槩无注释惟焦获则疏引尔雅耳郑训泾阳为泾水之北泾水北非一地初不以秦汉之泾阳县当之也镐方无所考直以为北方地名而已惟太原之名见禹贡及左传彰彰有据而注疏并无一语及之良以六月之太原非禹贡左传之太原也朱传始以今太原府阳曲县释之案出车诗南仲既平猃狁即伐西戎则二防定相接壌猃狁自是西北之戎其遁也亦应向西北而去吉甫安得反东行逐之至今山西之阳曲哉通义驳其误允矣或又谓太原即唐原州【今平凉府固原州及泾州地】后魏始置其命名或取诗太原源谓此近之矣而亦无确据后魏去周宣千余载即使因诗取名亦属臆见况未必然也毛郑去古不逺其地果属髙平【汉髙平即后魏原州】后魏犹有传闻汉世岂反不知而不取以证诗乎案雍州之地多以原得名见于诗书者禹贡曰原隰厎绩公刘曰度其隰原又曰于胥斯原又曰复降在原又曰瞻彼溥原皇矣曰度其鲜原绵曰周原膴膴吉日曰瞻彼中原皆雍地也六月之太原其诸原之类与定在雍州北境但必欲确指为何地则穿凿之见耳
　　毛传云焦获周地接于猃狁者斯言殆未然也焦获又名瓠口在今泾阳县北今泾阳县即汉池阳县也在西安府城北七十里而咸阳县亦在府城西五十里县城东二十五里为古镐京焦获去之仅数十里耳何得便与猃狁为隣西周畿内方八百里而猃狁乃在都城数十里外直是肘腋之际周世戎狄虽多错处中国亦不应密迩如此况吉甫逐之尚行千里而猃狁巢穴反近在百里内尤不可信尔雅释地周有焦防【与获同】郭注今扶风池阳县瓠中是也然则郭所谓瓠中乃释焦防非偏释护也尔雅以焦获为十薮之一则焦获乃一地非两地也集传释焦获忽分而二之云焦未详所在获郭璞以为瓠中知引尔雅注矣又不玩其文义何邪出车传谓方即朔方观六月诗则益知诗之朔方非汉朔方郡矣诗云侵镐及方至于泾阳言猃狁之来由镐而方而泾阳也是朔方之地在泾阳与镐之间矣方之去周京当比镐为近刘向云千里之镐犹以为逺镐去京师千里方复较近焉则不及千里矣岂可以汉朔方郡当之邪
　　以诗之文势合之今之地理泾阳其即焦获乎焦获最近京邑猃狁犯周当至是而止诗数猃狁之恶故先言焦获见其纵兵深入迫处内地继又追本其始自逺而来故言镐与方纪其内侵所经也言泾阳纪其内侵所极也以其初至故曰至以其久居而不去故曰整居初至则泛言泾水之阳久居则实指其地名立词之常也泾水经流千六百里水北非一地焦获亦在其北耳总之焦获泾阳皆举近而言镐与方皆举逺而言【笺云镐也方也皆北方地名王肃以镐为镐京王基驳之语见孔疏】猃狁之来由逺而近诗人据目前所见自应先举其近后举其由逺而近之路也孔疏云镐方虽在焦获之下不必先焦获乃侵镐方当亦同此意
　　薄伐猃狁至于太原传云言逐出之而已疏申其意以为宣王德盛兵强不必与战此语固然然犹未尽也大抵东西南三夷皆有城郭室庐知慕德义易驯服故可招致而臣属之北狄逐水草转徙无常居性桀骜好杀不可德绥威慑扬子云所谓中国之坚敌也善谋国者但固其疆圉令不我犯足矣故采芑诗曰蛮荆来威江汉诗曰乃疆乃理至于南海常武诗曰徐方既来徐方既同或致其朝贡或正其封域如臂使指其彼三诗并不言诸国之来侵也意所云背叛者止是不修贡职自称雄于一方又甚则旁犯邻境耳而先王辄举兵入其地彼亦惶惧引罪稽首阙廷若六月诗则异是述猃狁入冦情形纵兵蹂躏弥亘千余里京畿重地半为戎马之塲彼三诗寜有是乎至吉甫出征仅仅驱之逺遁不若蛮荆淮徐诸国望风懐附也彼三诗多称诩国威此一诗反张皇敌势岂勇于彼而怯于此邪当年事势寔应尔尔后世东南荒服渐内属为郡县惟北狄倔彊沙漠长与中国抗衡古今事略相同读宣王征伐四诗皆可得其槩矣
　　饮御诸友疏云进其宿在家诸同心之友与之饮以尽其欢然则诸友乃吉甫之友非王之友也吕氏引范氏之言曰王以羣臣为友东莱又申之曰酒诰大史友内史友君固以臣为友也持论虽美然非诗意矣集传以为吉甫私燕尤失之诗正以王燕吉甫必进其好友与之共饮使得尽欢又于常牲之外【燕礼牲用狗】加以珍膳见宠异功臣之特厚耳若吉甫召防亲友燕饮于私家乃其常事且何闗于国政而着之雅篇哉
　　采芑
　　宣王能新美天下之士然后用之【语】故诗人以采芑新田为喻菜之肥美由于耕之方新士之勇武由于教养之有素也集传以为因赋起兴是采菜民田寔有其事矣岂三代节制之师乎【通义有辨】集传又曰芑苦菜此袭用草木疏而误也疏云芑似苦菜今脱去似字岂欲溷荼芑为一物乎又金路有钩革路无之经云钩膺则此路车是金路非戎路又铙与镯皆名钲而镯【直角切】以节鼓非静之义传云钲以静之则此钲非镯是铙正义辨之皆歴有明据而集传不从未审其何故
　　芑陆疏以为似苦菜案宋嘉祐本草谓芑为白苣王祯农书谓之石苣食疗本草云云白苣似莴苣叶有白毛李氏纲目云叶色白折之有白汁正二月下种三四月开华黄色如苦□结子亦同八月十月可再种故谚曰生菜不离园葢白苣苦苣莴苣俱宜生食不宜烹可通曰生菜而白苣稍美得专其称也然则荼是苦苣【辨见邶谷风】芑是白苣同类而小别耳元恪以为相似信矣朱传不察混为一菜
　　王国六军用车千乘采芑其车三千则十八军矣非出师之常故郑以为羡卒尽起孔疏以为出六遂及公邑后世或以为兼用侯国之兵盖古者天子用兵先取于六乡乡不足取六遂遂不足取公卿采邑及诸侯邦国皆用本有此制非臆説也朱子讥其以文害词以词害意故集传云此极其盛而言未必实有此数夫诗人矜诩之谈容或过甚然此诗其车三千一语而三及之不惮重复殆是纪实之词非虚张之説也况万乗之国出车三千何足为异晋霸国耳昭十三年治兵邾南甲车四千乗【见左传】防启疆所言长毂九百【左传昭五年】尚不在其中合而计之几及五千乗矣宣王成周盛天子三千之车讵足为多而过疑之
　　説文以隼字为鵻之或体云鵻祝鸠也从鸟隹声或从隹十徐云思允切尔雅翼据其説以为诗之翩翩者鵻皆隼也案鵻乃谨慤孝顺之鸟故诗言将父将母以之为兴而嘉鱼篇以喻贤人左传谓之祝鸠少皥氏以名司徒主教民亦取其孝也隼为鹞属鸷鸟也易解卦公用射隼以象誖【俗作悖】逆之人【九家易言其性疾害】讵可合为一哉况説文鵻谐佳声明与隼异读又训为祝鸠则定非鸷鸟其以隼为或体当必有误徐氏思允切殆彊以隼音加之耳又案鵻隼皆见尔雅曰佳其鳺鴀注今防鸠此鵻也曰鹰隼丑其飞也翚注鼓翅翚翚然疾此隼也陆玑之释诗也翩鵻鴥隼亦各为之疏皆以为两禽矣隼一鸟也説文以为祝鸠陆玑诗疏云即春化布谷者则又以为鸤鸠罗愿尔雅翼疑为鵧【符悲切音皮】鷑【音及】云今俗名鵶防则又是鷑鸠【尔雅云鷑鸠鵧鷑】一鸟而兼三鸠果安所折衷乎吾即以诗易尔雅之言断之而已诗秦风鴥彼晨风小雅采芑沔水两言鴥彼飞隼咏鹯咏隼皆言鴥鴥者迅疾貌正尔雅其飞也翚之谓可见鹰鹯与隼同是鸷鸟易以比小人亦以其贪残善搏击也其与鸠殊类明矣
　　尔雅释诂蠢作也动也释训蠢不逊也説文蠢虫动也玉篇云动也作也广韵云出也动也然则动其本义而借为不逊与书蠢兹有苗越兹蠢今蠢允蠢诗蠢尔蛮荆礼记春之为言蠢也先儒释之皆不离动义字又溷惷惷乱也左传今王室寔惷惷焉【昭二十四年】今本惷作蠢是也惷蠢音同义亦相近无妨通用耳采芑集传云蠢动而无知貌无知义古未之有语本伊川而蔡氏亦祖此以释书是误以惷【书容丑江二切】愚义为蠢义矣因惷【本作芚□】蠢【本作芚□】文相近致此误也诒误至取蠢为无知之称目反忘其动义矣
　　元老壮犹易所以称丈人吉也后世赵营平马伏波皆以老将立功非其证与朱传曰方叔虽老而谋则壮一似壮犹非老将所能短于义矣况传引曲礼云五官之长【谓三公之为二伯者】出于诸侯曰天子之老则元老之称自以方叔官爵言不以其齿也
　　车攻
　　宗庙齐豪【尔雅作毫】戎事齐力田猎齐足尔雅此文释吉日诗也毛公用之入车攻传而以尚纯尚彊尚疾推明厥指盖吉日云既差我马差择也车攻云我马既同同齐也择之使齐二义相因矣两诗皆纪田猎宜専以齐足取义而篇中言四牡四黄乃齐力齐豪之事齐足反不及焉微独此两诗也凡诗曰四牡乗牡曰乗驷皆齐力也曰四黄乗黄【黄骍也】曰四骊【纯黒色】曰驷鐡【黒色】曰驷騵【赤马白腹】曰四骐【青黒色】曰四骆【白马黒鬛】曰乗鸨【骊白杂毛】曰乗駽【青骊色】皆齐豪也独齐足不言驷乗又周礼校人职祭祀朝觐防同毛马而颁之凡军事物马而颁之毛马即齐豪也物马即齐力也亦无齐足之事岂齐足非周制与案诗载马名最多类皆以毛色为定其以力举者止有驹牡两称并无以疾足得名尔雅释畜所列诸马亦以毛色辨名惟云絶有力駥【如融切】则以彊力得名耳若夫騉【音昆】蹄騉駼盗骊宜乗褭【奴了切】骖之属皆彊力疾足之马名然非常之骏不在恒畜之列也窃意古人之名马止据毛色而力与足不与焉虽有齐者亦无由别其名而配以驷乗之文矣宜其不着于诗也其师田之马力与足既齐而色复齐则诗人特表异之以见畜牧蕃息之盛若六月之四骊采芑之四骐秦之驷铁郑之乗黄乗鸨大明之驷騵及此诗之四黄皆是要非天子诸侯不能具也若夫渭阳之乗黄以赠人裳裳者华之四骆以保禄位駜之乗黄乗駽以在公则齐豪而已不必兼力与足矣
　　车攻二三章言行狩言于苗犹未田猎也孔疏以为先致其意吕记以为有司先为戒具是也宣王适东都以防诸侯为主防同之后因而田猎以娱賔客耳三章集传云至东都而选徒以猎五章又云既防同而田猎一似有两次猎者语意殊未明划
　　甫草传云甫大也笺云甫田之草郑有圃田故释文云甫郑音补朱传从郑吕记严缉则否严谓下章猎于敖地不应又言圃田也然案圃田泽在今开封府中牟县西北七里敖山在今开封府郑州河隂县西北二十里计二地相去仅百余里各举一名以互见其所在义亦可通也又案甫草韩诗作圃草见后汉书马融传融广成颂曰诗咏圃草【章懐注引释诗东有圃草云云】康成先受韩诗又马之弟子故直据此文以解之非破字也又周语薮有圃草注训圃为大云茂大之草则圃甫二字古本通用又圃田水经注作甫田其水为甫水尤足为证
　　孔疏谓宣王时未有郑国圃田在东都畿内故宣王得往田焉此语殆不然王制説封建之法名山大泽不以朌【音班赋也】周礼九州薮泽皆掌于职方正使有郑圃田不得在其封内且非直此也诸侯境内天子自应得田春秋僖二十八年天王狩于河阳河阳晋地也时文公方霸而襄王以衰周弱主犹狩于其国中况宣王正当全盛乎又左传文十年楚子与诸侯田于宋之孟诸宋不以为嫌也霸主尚尔何况天子孔氏之言不稽于典矣然集传从之
　　夏猎曰苗车攻言夏猎也行狩乃猎之总名故毛传行狩不言冬而于苗言夏又云茇草为防或舍其中正仲夏教茇舍之法也东莱诗记从之集传以苗为狩猎之通名殆不然毛説
