<!-- { "loadSidebar": true } -->
　　五日为期六日不詹传云妇人五日一御疏申其意以为举近以见逺五日为御之期至六日而不至犹以为恨况日月长逺乎此解优矣郑以五日一御是诸侯之制庶人无此礼故改训为五月之日六月之日殊不知作诗者借礼为言端耳岂实采蓝妇乎朱传曰五日为期去时之约也逺行而约以五日归恐无此理传云詹至也尔雅释诂同案詹训多言至乃借也然义出雅传亦云古矣不误也朱传曰詹与瞻同则吾未敢信瞻借詹虽史记有之【周本纪】然至义自通不必改训况诗中瞻字甚多何采蓝閟宫二篇独去目旁哉
　　韔弓纶防笺疏以为妇人因夫不归悔当时不与之俱徃此必无之事而或有之情也作诗者探其情而言之耳后儒以妨于义改训为追想君子在家之事説可通而趣较短少陵新婚别曰誓欲随君去形势反苍黄盖本此笺疏义斯善于偷意者与
　　黍苖
　　周家十臣惟太公之后有桓公召公之后有穆公皆克绍先烈周公虽元勲其子孙不及也然穆公之乃心王室忠贞劳勚尤非桓公所得比骤諌厉王又脱宣王于难而以子代之及王立复为之平淮夷城谢邑上能宣布王徳下能慰安众心穆公先朝旧臣年髙望重尽悴国事不敢告劳真无忝厥祖矣故当时既咏其事而奕世之后犹歌思不忘有黍苖之篇也皇父作都于向莱民之田彻民之屋虽由幽王之闇然使得大臣如穆公者董其役则任辇车牛必有其制告成归处必有其期何至大为民患哉此黍苖篇不独刺王又刺其大臣也序云人主不能膏润天下卿士不能行召伯之职诗指良然
　　我任我辇我车我牛毛郑分为四事云有负任者有挽辇者有将车者有牵傍【去声】牛者驾车之牛在辕中此将车者事所谓我车也其在辕外者须人在首牵之在旁傍之所谓我牛也集传易我牛之训曰牛所以驾大车也岂以我车为驾马乎案郑氏牵傍之説本于周礼牛人及罪之文诗疏引之有明徴矣焉用更新乎原隰既平疏言五土有十等独原隰最利于人案尔雅有十土其可食者三隰也【下湿】平也【大野】原也【广平】陆也【髙平】阜也【大陆】陵也【大阜】阿也【大陵】七者非沮洳莱污即险陗硗确非树艺之地原也【可食者】阪也【陂者】隰也【下者】三者髙下不同皆可种而食原隰之名凡再见而可食不可食异焉公羊传何休注云原宜粟隰宜麦此可食者也孔谓原隰最利于人亦指斯土
　　原隰阪皆可食而原隰尤利人先王疆理所独详也故周礼夏官之属设邍【古原字从辵从备从录自尔雅变为原而原泉字加水旁为源】师以辨其名而诗人咏之尤多然尔雅有两原隰其一可食其一不可食并见于诗异寔而同名不可不辨也案诗有兼言原隰者曰于彼原隰曰原隰裒矣曰畇畇原隰曰原隰既平曰度其隰原有独言原者曰脊令在原曰至于太原曰瞻彼中原曰中原有菽曰周原膴膴曰度其鲜原曰于胥斯原曰复降在原曰瞻彼溥原有独言隰者曰隰有苓曰隰则有泮曰隰有荷华隰有游龙曰隰有榆隰有杻隰有栗又曰隰有杻隰有杨曰隰有六驳隰有树檖曰隰有杞桋曰徂隰徂畛曰隰有苌楚隰桑有阿者各三今以尔雅两原隰合而论之曽孙之所田召伯之所平公刘之所度其为可食之原隰无疑至皇华喻使臣常棣喻兄弟则用以托兴不过广平下隰之通名也小宛之中原有菽可采緜诗之周原董茶如饴文王之迁丰公刘之迁豳将欲建国立都垦田艺谷其所营度相视必非墝膌【俗瘠】之塲邶唐秦三风及小雅二诗各着隰之所产榆杻杨駮及赤梀【桑谷切即桋可为车辋】俱材木也桑可饲蚕大苦【苓】枸檵【杞】可入药檖栗有实可防亦嘉植也而载芟之隰畛则千耦聚而耘焉此六原十三隰定是可食之土至于常棣之原禽鸟所栖六月之原戎马所驰吉日之原射猎所向必非稼穑之地卫隰则有泮【郑读为畔】其中必潴水郑之荷花游龙水草也桧之羊桃【即苌楚】蔓草也而隰生焉则亦沮洳泽障而已
　　隰桑
　　隰桑之思君子犹丘中有麻之思留子也留子隠居而能广桑麻之利如君子在野而能着防庇之功周虽衰尚多贤矣惜幽荘两王皆弃而不用也此西周之所以东而东周之不复西也虽然隰桑诗音节略与风雨同使编入国风朱子定以为淫词矣
　　诗中遐字集传多训为何宗表记郑注也表记引隰桑遐不谓矣遐作瑕郑曰瑕之言胡谓犹告也此觧明顺故朱子用以释此诗并及他诗遐瑕二字然郑先注记后笺诗笺诗时往往改其前说所见必有进不应徒执其旧觧也吕记释此以为欲进其忠告于君子此又用左传杜注也左传郑伯享赵孟子产赋隰桑赵孟曰武请受其卒章【防二十八年】杜注云武欲子产之见规诲东莱之説本于此矣然玩诗语及郑笺并无规诲意惟笺未引论语爱之能勿劳乎忠焉能勿诲乎二语疏申其意谓彼以中心善之不能无诲此则中心善之心不能忘其义略同故引以为騐杜见忠诲与谓相近故有规诲之説不知郑本训谓为勤不以诲证谓也元凯虽左癖而疏于诗矣郑引论语既贻误于杜杜注左传又贻误于吕千余年未有能辨其故者源又谓孔疏申笺亦未得笺意也郑训谓为勤勤与劳同义【释诂劳谓皆训勤】论语言爱之则必劳来之【孔安国论语注人有所爱则必劳来之郑应用孔説】诗言爱之则必勤思之语意相符故郑引之以证不谓非证不忘也意在忘劳不在忠诲也
　　中心藏之郑王肃皆训藏为善【郑説见笺王説见表记疏然诗释文云藏王才郎反则肃不训善与礼记同意诗释文所谓王或非肃乎】盖古止有臧字后人始加草故汉书藏皆作臧当时诗字必作臧故训为善也然臧字兼藏义亦可训匿观孝经引此诗注云爱君之念恒藏心中晋孙秀举此诗以答潘岳亦作藏匿觧可知故表记皇氏疏亦训包藏
　　白华
　　序以此诗为周人作正如小弁诗是太子傅作耳朱传指为申后自作不知何据后世长门赋明君词皆出文人手何尝自作乎
　　滮池北流传云滮流貌笺云丰镐之间水北流説文作淲云水流貌皆不以滮池为水名水经注云滮池水出镐池西而北流入于镐【注镐字皆作鄗】则实有滮池之水矣案丰在西镐在东滮池在镐西正丰镐之间也后人因笺语遂取水之在丰镐间而北流者名之以滮池云尔凡后世地名与经语合者率皆此类水经注又云毛诗曰滮流貌而世传以为水名盖亦同鄙意
　　鹙似鹤而清浊不同所谓秃鹙也亦名扶老善与人鬬脯脩食之益人气力走及奔马近世本草纲目据景焕闲谈及环氏吴纪谓海鸟爰居即此禽误矣秃鹙咏于诗又人所尝见臧文仲闻人也何至不识而祀之乎鸳鸯戢翼取隂阳相下义义本尔雅又与易男下女意相合此笺疏之觧信而有徴者也朱子宗横渠之説以不失其常释之
　　緜蛮
　　辨説讥緜蛮序近世郝仲舆敬駮其误至详确矣【説见通义】又谓集传释此诗皆为鸟言不成文义尤为笃论案诗之托为鸟言者必如防鸮篇则可彼云彻土云捋茶云予羽云予尾以为鸟自谓宜也此诗之教诲车载岂鸟之所望于人哉
　　毛传云緜蛮小鸟貌韩诗薛君章句云緜蛮文貌语虽小异其为貌而非声则同朱传以为鸟声本于刘执中彝殆臆説也案黄鸟仓庚一禽也其见于诗曰睍睆曰熠燿目其色也曰交交曰緜蛮指其形也其以声音著者惟葛覃出车两诗俱曰喈喈耳七月云有鸣不言如何鸣也凯风云好音不知如何好也意喈喈而外更无可拟似矣
　　未事而教之事至而诲之郑因经教诲异文故为此分释耳其实教诲一义也序云饮食教载则言教而诲在其中矣
　　瓠叶
　　瓠叶后序言幽王弃礼故有牲牢饔饩而不肻用华谷申之以为观宾之初筵幽王乃宴饮之过故此诗极陈简俭之意似矣然頍弁诗言王有防酒嘉肴不以宴其亲族则与此序意正相合也况宾之初筵刺其沈湎淫佚非刺其奢也盖幽王所与宴饮皆匪人狎客耳至于嘉宾懿戚固其所疏而不欲近也其宴饮之时惟有载号载呶乱我笾豆而已至于一献百拜之仪又其所畏而不欲行也宾筵诗刺其越礼瓠叶诗刺其废礼惟越礼则废礼愈甚牲牢饔饩所以行礼也宜其不肻用矣后序之言讵为过乎
　　瓠壶同类而微别瓠形长壶体圜也豳风断壶落其寔也小雅瓠叶烹其叶也一为农夫之食一为庶人之菜其用等耳孔疏引七月以证瓠叶云彼虽壶体与此为类明亦农夫之菜
　　瓠叶篇言庶人饮酒事耳然可以观礼焉为酒本以燕宾先与父兄室人酌而尝之亲亲也用瓠葅俭也宾至加以羞备献酢醻之仪物俭而礼重也敬宾也笺谓礼不下庶人庶人依士礼立宾主为酌名夫饮酒所以行礼庶人能行礼故称君子彼醉而伐徳者小人而已矣案古者教民必以徳行道艺故庶人皆知礼有士行诗所言乃纪其实也成周风俗之美于此可见
　　渐渐之石
　　渐渐之石序云戎狄叛之荆舒不至乃命将帅东征苕之华序云幽王之时西戎东夷交侵中国师旅并起因之以饥馑何草不黄序云四夷交侵中国背叛用兵不息三序所言乃一时之事而不见于史此可补其阙矣春秋之世处处皆有戎狄灭卫伐邢病燕公羊传谓中国不絶若线【僖四年】頼齐晋之霸稍攘除之幽王时正其蠢动之初与然周之一代寔与戎狄相终始自古公避狄以来王季伐西落鬼戎又伐余无之戎始呼之戎翳徒之戎文王伐翟伐昆夷伐猃狁成王再伐淮夷穆王伐犬戎伐徐戎懿王之世西戎侵镐翟人侵岐又败于犬戎孝王伐西戎夷王伐太原之戎至厉王之末而猃狁蛮荆徐夷淮戎皆叛宣王中兴四出征伐仅克底定然其末年竟有千亩之败继以幽王之昬暗逮骊山祸作而周辙遂东矣盖三代以前戎狄错处中华故为患最剧孔安国书传云秦始皇逐出之孔去秦未百年传闻应不谬王肃谓自纣时戎狄始错处中国则未必然案禹贡淮夷嵎夷岛夷莱夷西戎之类皆在九州境内后稷子不窋窜徙戎狄即豳地也此皆虞夏之世中华之有戎狄其来逺矣大抵开辟以来风气古朴深山险水王者声灵未能徧及戎狄啸处其间如今楚粤箐峒中有蛮獠耳乗诸夏之式微时出为防王者兴则讨平之如采薇出车及宣王诸诗所咏是也无王者则狼噬豕突无所顾忌中国坐受其敝而渐渐之石苕之华何草不黄之诗作矣又案周秦皆都于雍其被戎患亦略同秦大丘大雒之族没于西戎秦仲复为戎所杀子庄公破戎孙世父伐戎被获防公又伐之自周辙东而雍之戎患秦独当之矣三诗序所指其周秦兴灭之闗纽乎然同一戎也周以之兴亦以之亾而秦复以之兴兴亾之故不在戎矣
　　渐渐之石三章毛传本不言兴郑王孙三家述毛皆以兴释之将戎狄荆舒分配诗词説各不同【郑以上二章上二句为戎狄叛上二章次二句卒章上四句为荆舒不至每章下二句为东征王孙以每章上四句为戎狄叛下二句为荆舒不至东征总六句而言】多支离穿凿俱非毛指况经止言东征序本用兵之由故并举戎狄与荆舒耳必欲分裂经文配此二役不太牵合乎诗止言道涂之险峻防渉之劳苦直是赋体非兴也宋诸儒之説得之
