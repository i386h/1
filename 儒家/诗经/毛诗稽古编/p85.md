<!-- { "loadSidebar": true } -->
　　起甲寅讫丁卯阅十有四载三易稾始成此编虽然未敢自谓尽善也忆初脱稾时以质于朱子长孺頼其指摘得以改正者数十条今复再易稾所改正又数倍于前矣欲求就正之人不能起长孺于九原也辍斤息之叹乌能己巳噫余之有是编也岂偶然哉余家本世为易学防专习之而后以余力及他经顾心独好诗吟诵不去口时童小无知识徒以其葩词韵语便于喉吻故好之耳及稍长粗通文义则疑之甚以为五经皆圣人所以训世诗独连章累幅俱淫媟之谈此岂可为训时时为同学者道之莫余答也后或告余曰此解者自误耳诗义本不如是余因思春秋卿大夫赋诗相赠答如风雨褰裳萚兮有女同车野有蔓草诸篇皆与焉若从今解则牀笫之言不逾阈必为嘉賔所讥可见古诗义不如是告余者决非妄言但未知古人诗说载在何书也逮少长将成人矣适暑月先君子命源曝书见笥中有十三经注疏者卷帙颇多窃闚之方知诗有子夏序毛公传郑氏笺大喜曰此其古人诗说乎遂请此书于先君子伏而诵之则益喜恍若披雾见天始信诗教之真足训世不媿为圣作矣而向日之疑尽释更旁覧余经愈叹古经真面目汨没于后儒之训释者不仅诗也从此先儒之说始深入厥心每持以折衷经义不为众喙所惑后又于他书更见前軰论经学多有右汉而左宋者至如马贵与杨用修极口为诗序讼寃语俱明确甚幸其先得我心焉然以语人辄笑而弗信学者沈于所闻又何怪乎惟朱子长孺慨然以穷经自任而与余游处最密持论又多与余同故所着周易广义尚书埤传毛诗通义读左日抄等书并以示余共为论定余颇效其一得而诗则亦自成一书云盖余自童年好诗继乃歴疑而得信以至白首而其信益坚又辅以前軰之同心知已之共事方有是编也岂偶然哉虽然经义宏深管闚蠡测敢自谓尽善乎因感就正之无人故述其颠末书于卷后















