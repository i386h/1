<!-- { "loadSidebar": true } -->
　　申伯番番传云番番勇武貌曹氏改为耆艾之状而严氏宗之非也彼谓此番番与秦誓番番良士同而书言旅力既愆则番番不得为武勇之称耳殊不知番番语其平昔既愆语其目前在秦誓词意原无疑也尔雅释训云番番矫矫勇也与传义同此解不可易矣又番音波若作耆艾解则当音婆与皤同班固辟廱诗皤皤国老是也严仍音波音与义左矣严本又作畨注云畨书作番音义同尤谬案此诗诸本无作畨者不知严所见何本也且字书亦无畨字俗人误减其笔画写番为畨则有之原不成字也案畨音烦兽迹从米从田象形假借为波音耳又案采音辨别也若去上丿则米字矣岂容溷乎
　　雅诗四言啴啴毛公解之各异四牡传云喘息貌采芑传云众也崧高传云喜乐也常武传云盛也盖四牡劳使臣故言其行役之劳采芑常武美出师故言其军容之壮崧高记就封之事故言其内喜乐而外安舒合于入国不驰之礼以见申伯之贤义各有当也今槩训为众盛而先儒释经之防防不可得见矣
　　周邦咸喜郑以周为徧言徧邦之人相喜而庆也苏氏以为指王臣之使申者然王臣在申当云周人不得云周邦况王臣素与申伯共事久知其贤何至申而方喜又申有贤君不必周人代为之喜皆情事之难通者也严缉谓普天莫非王土侯国皆可称周邦此南方诸国得良牧而喜也其説似矣然周邦既为通名则何由见为南方诸国且前言南国南邦南土皆别而名之矣何此忽统名以周也诗中周字不训为国名者岂独是诗宋儒之解不已固乎
　　烝民
　　烝民诗虽因赠行而作然意不专在赠行也经八章其言出祖言徂齐末二章始及之耳首章言山甫之生次章言山甫之德三章言山甫之职四五六章备言山甫之德可以事上率下保身出政能称厥职而宣王之知人善任以致中兴不言可知矣盖与崧髙诗同是赠行而体例既殊意义亦别申伯之职以蕃翰为重故首章即及之而通篇述就封始末甚详山甫之职兼总内外城齐之役其暂耳故篇末方言之复卷卷望其遄归二诗指趣各有在也崧高序云建国亲侯烝民序云任贤使能允矣
　　有物有则笺疏谓物者象也五性象五行则者法也六情法六气是物乃性则乃情也孟子释此诗曰有物必有则犹云有性必有情正言性善情亦善义相符矣吕记取杨氏之説以物为形则为性朱传同之其义较优而实本孟子注疏赵注云有物则有所法则人法天也孙奭云所谓物者即自人之四肢五脏六腑九窍逹之于君臣父子夫妇兄弟朋友也所谓则者即仁之于父子义之于君臣礼之于夫妇兄弟信之于朋友也仁义礼信皆天命之性此赵注人法天之意乎但兄弟以恩合宜与父子同言仁孙疏专属之于礼未为允当杨氏之言【详见吕记】斯青出于蓝矣
　　书舜典出纳朕命诗烝民出纳王命言出纳虽同而职则异龙为纳言之官其职掌如后世持駮之任而已山甫式百僚保王躬赋政四方是百僚之长佐王出政者也故传以喉舌为冢宰疏亦引周官大宰之赞聴治及歳终诏王废置为出纳之实事
　　我仪图之朱传以仪为度言图度之于本句则理顺矣然非字义也案説文仪度也乃法度之度非揆度之度也法度之度徒故反揆度之度待各反音义各别安得误溷为一又移其误于他事也又案毛训仪为宜【释文仪作义毛云如字】文义本通但孔疏述之太迂源谓毛义当云德轻易举也而莫能举我亦宜自谋举之乃举之者惟仲山甫耳信乎山甫之德深逺而莫助也如此则数句文理皆顺而仪爱【爱义见下条】二字训解正不必更新矣
　　爱莫助之毛云爱隠也疏云释言文案释言爱作薆盖爱薆古通用此诗之字形虽爱而义则薆也毛学有师授故得其真源谓寻绎传义可考证经文者此类是也
　　韩奕
　　首章以禹比宣王言王能平大乱命诸侯有倬然显明之道是道乃宣王之治道也故以倬然美之近解以道为路谓韩侯由此路而来朝受命真属戏论
　　鞗革金厄毛云厄乌躅郑云以金为小镮往往搤【于革切】之孔疏申二家之説谓金厄者以金接辔之端如厄虫然笺以不言如厄故易传据疏言则毛郑之解金厄元是一物但取义异耳然古人制器尚象多即以所似之物名之如毕以星得名爵以鸟得名皆是即此章衮衮乃龙首也赤舄舄乃鹊字也金厄既以厄虫亦可名厄何必言如
　　炰鼈鲜鱼疏云炰毛烧肉也缹烝也服防通俗文曰煮曰缹炰与缹别而此及六月炰鼈音皆作缹则炰与缹皆蒸煮之也案韩奕释文炰薄交切徐云甫久反六月释文无音反殆传写之脱漏也毛烧之义不可施于鼈两诗炰字俱作缹音为当又案缹广韵云焷谓之缹注音不玉篇云缹火烧也广韵云缹烝煮也字今作焷【焷音皮又音碑】
　　维笋及蒲郑云蒲深蒲也疏引周礼醢人深蒲注谓蒲蒻【音弱】入水深如生水中者是案説文作□云□蒲蒻之类也从艸湥声则深蒲自是蒲之名
　　蒲可为席亦可为菹故书有蒲筵周礼醢人加豆有深蒲笋菹其见于诗者泽陂鱼藻之蒲皆兴也惟韩奕笋蒲则为防焉案本草香蒲入本经上品吴谱本草谓之醮后宋图经云春初生嫩叶时取其中心入地白蒻大如匕柄者生啮之甘絶又以醋浸食如笋大美周礼蒲菹是也今人罕有食者至夏抽梗于丛叶中华抱梗端如武士奉杵状俗名蒲槌亦曰蒲萼华华中蘂屑细若金粉谓之蒲黄亦本经上品药也韩奕传云蒲蒻笺云深蒲盖指大如匕柄者
　　韩侯顾之毛传曰曲顾道义也孔疏云君子不妄顾视而言顾之则于礼当顾谓升车授绥之际当曲顾以道引其妻之礼义于是之时当有曲顾也传义既有本而仲逹发明之尤明确矣古人歩言视听无敢越礼正目而视犹云上则傲下则忧倾则奸必予之以节焉况可无故回首顾视乎诗人寄兴托词虽不必悉拘于礼文然国君于亲迎之际瞻顾无常乃失容之大者岂反咏之以为美乎汉世近古先王礼教犹存诸儒皆七十子之徒渊源有自故毛传虽简质而推详顾之二字不惮词费定是师传如此可见古人行礼无一节敢忽又见古经立言无一字或苟真有补于世教人心者也魏晋以还放达成风瞻顾小节尤莫知自束于礼幸先儒之説悬之功令学者尚得阐明其义至宋儒尽弃古注往往据所习见以释古经直谓韩侯无故而回顾而古人瞻顾不苟之义置之不讲今世经生遂无由得闻呜呼礼教之坏不独庸俗人致之矣杨用修论此诗言非礼而妄顾则是觇籢装之厚薄窥侍御之冶容虽似戏谈实为正论
　　有熊有罴有猫有虎各以类分句罴者熊类也猫者虎类也熊罴皆摰兽熊如豕黒色罴大于熊色黄白又有小而色黄赤者谓之魋三种皆见尔雅一类也虎白为甝【音含】黒为□【式竹切】似虎浅毛谓之虦【音潺】猫非捕防之猫周书世俘解武王狩禽虎二十二猫二即此猫虎矣其似虦猫而食虎豹者谓之狻【音酸】猊【即今狮子】三者皆见尔雅亦一类也尔雅又云熊虎魋盖其猛又相同也故古者画熊虎于旗教战则师都建之出军则军吏载之韩姞燕誉言既安之又有显誉二字各一义也射义引貍首诗则燕则誉正与此诗义同苏氏曰誉乐也殆欲破誉为豫案服防注左传训誉为游又引孟子一游一豫【见昭元年孔疏】誉豫固可通用然元凯已不用其説矣溥彼韩城燕师所完郑笺训燕为安云古平安时众民所筑完也则燕师二字为不驯矣王肃孙毓皆以燕为燕国得之至水经注载肃语谓今涿郡方城县有韩侯城王符潜夫论亦言宣王时有韩侯国近燕近儒有据此立説谓此诗之韩在今顺天府固安县非西安府之韩城县殆未必然也为此説者因燕逺于韩不得用逺师貊是东夷与今韩城隔逺不应以貊锡韩耳然命燕城韩东莱引春秋事例之洵为允当且非直此也周公作洛四方民大和防五服咸至无间逺迩山甫城齐自镐而往与燕之去韩路亦相等至以貊为东夷郑氏注周礼据汉世言之耳鲁颂淮夷蛮貊莫不率从本谓淮夷行如蛮貊非谓蛮貊亦服鲁传义不谬也孟子言貊五谷不生此北方气寒之证説文亦以貊为北方豸种此诗其追其貊又与奄受北国文连其为北陲荒裔无疑矣【貊俗字本作貉此诗追貊书华夏蛮貊石经皆作貊注疏作貊而诸本因之】吕记朱传以燕为燕国其説当矣然所谓燕师者直是燕国之民而召公子孙受封于燕者率之以城韩耳朱传谓韩初封时召公为司空王命以其众为筑此城此言非也燕虽召公之国召公未尝至燕也召公自食采于畿内若召公率之则所用之众乃王师也王师而谓之燕师天子而蒙侯国之号可乎况召公为司空不见经典朱子之为此説者特因崧髙疏载王肃语谓召公为司空主缮治遂意召氏当世居此职耳不知宣王时城谢则使召穆公城齐则使樊仲山甫穆公一身尚未必常居司空之职况其先世乎又案召康公歴事文武成康四王封韩大约在成王时也周书顾命列诸臣位次召公当为冢宰而司空则属毛公【详见孔氏书传】左传又云季为司空则成康之世为司空者已有两人明着于经传而召公不与焉安得谓召氏世居此职邪又周家六卿并无世职者成王时苏公为司宼康叔亦为之穆王命君牙为司徒而幽王时番为之郑桓公亦为之谓司空独世属召氏岂其然乎【季为司空见定四年】
　　豹有赤白二种皆黒文罴有黄白二种韩奕诗所献则各指其一也玉海云山海经□山多赤豹中山东胡有黄罴成王时东胡献此兽
　　江汉
　　崧髙烝民韩奕江汉四诗皆尹吉甫作申伯韩侯称爵仲山甫称字召穆公称名诗以寓兴而已非有义例也然穆公独称名者殆以别于召公召祖而言之与淮夷来铺传云铺病也疏云铺病释诂文彼铺作痡音义同盖此诗文铺而义痡亦烝民爱薆之类此经字之赖传以正者也诗中字似此者多矣
　　秬鬯一卣毛郑异説秬鬯必和郁不和郁不名鬯此毛説也和郁名郁鬯未和郁名秬鬯此郑説也孔氏右郑然郑之为此説者止因周礼鬯人郁人分为二职而郁人掌郁鬯明是鬯人所掌尚未和郁故分而二之耳殊不知周礼二职对举则秬鬯郁鬯诚有已和未和之分若尽举经传中秬鬯概以未和郁解之则又非也鬯之为义取芬芳条畅元因郁草而得名耳説文鬯字注云以秬酿郁草芬芳条畅用之降神也此可证矣使止是黒黍之酒则与常酒等耳何独取名于鬯窃意鬯之名本因郁草而秬黍之酒实为和鬯而酿则当其未和郁时亦概以秬鬯名之后遂别名已和者为郁鬯故周礼分而为二要之对举则别散文则通也郑氏执周礼之文以释诗固已又孔氏申毛既引礼纬秬鬯之草及中侯鬯草生郊之文证郁金草亦可名郁草矣复言古今书传香草无称鬯者何自相背戾哉案秬鬯之称见于诗书左传者不一而足皆称秬鬯并无称郁鬯者岂非言鬯则郁在其中乎乂案此郁金乃郁金草出郁林郡今广西贵州浔栁邕賔诸州一统纪惟载栁州罗城县出郁金香即此也与药中郁金名同物异郁金根无香出蜀中郁今通作鬰説文郁从林鬰省声木丛生也与鬰字异
