<!-- { "loadSidebar": true } -->
　　朱传以凫鹥为賔尸之乐殆非也绎者祭名也祭祀乐章宜歌颂岂歌雅哉绎祭之乐歌自有丝衣矣焉用凫鹥乎朱子之为此説者徒据公尸来燕语耳然诗词与乐章不相应者多有此诗虽咏绎非必奏之于绎祭时也鹊巢诗岂国君娶妇之乐采蘩诗岂夫人助祭之乐乎又以假乐为公尸荅赋一似尸賔时王与公尸即席唱酬者尤令人难信
　　凫鹥五章公尸毛传皆指宗庙言郑笺分之为五以首章在泾为祭宗庙之尸次章在沙为祭四方万物之尸三章在渚为祭天地之尸四章在潨为祭山川社稷之尸末章在亹为祭七祀之尸曲为分配永叔讥其臆説信矣然或谓天地山川社稷之有尸乃汉儒之説不足信此大不然也案周礼大司乐大祭祀尸出入奏肆夏大祀大祭祀隋【诈规切】衅逆牲逆尸小祀大祭祀送迎尸沃尸盥凡言大祭祀者兼天神地祗人鬼而言也而国语亦言晋祀夏郊董伯为尸是郊祀天地有尸矣周礼士师祀五帝则沃尸若祭胜国之社稷则为之尸是祭五祀与祭社稷皆有尸矣礼记曽子问天子既殡五祀之祭尸三饭不有酳不酢又月令注引逸礼中霤礼云凡祭五祀于庙用特牲有主有尸皆设祭于奥是祭五祀有尸矣丝衣篇序高子曰灵星之尸也是祭星辰有尸矣此皆见于经传安得谓汉儒之説乎况汉世近古其传闻必有据石渠论白虎通所言【石渠论曰周公祭天太公为尸白虎通云周公祭泰山召公为尸既醉正义引之】未可疑其妄也
　　凫鹥五章陆佃以前四章分配神祗祖考而末章总之较胜于笺矣来成言祖也来为言考也传云厚为孝子则考可知天神在上故言来下地祗在下故言来崇此与序甚合
　　福禄来为毛云厚为孝子也郑云为犹助也助之正以为之郑申毛意耳为训助故释文云于伪切又云协句如字朱传助为无音叶岂欲读如字耶
　　假乐
　　假乐假字音暇训嘉诗礼记尔雅三释文皆同朱传据中庸左传改为嘉不知假本训嘉不必破字也案假字有遐贾嫁暇格五音其音暇者凡五见诗及注此诗假乐与周颂假以溢我假哉皇考三假字传皆训嘉商颂昭假迟迟笺训暇又皇矣笺引书五年须假亦为暇义此五假字释文皆音暇而假之一音实兼嘉暇两义也又案朱传假作嘉非音嘉也近世俗本集传直云音嘉误矣以杨用修之博雅亦据其音为正列假字于转注古音【杨所著书名】六麻韵中甚矣俗本之悮人也
　　大明篇保右命尔假乐篇保右命之一指武王一指成王文同义亦同也郑笺于大明云安而助之又遂命之于假乐则以为成王官人必羣臣保右而举之乃后命用何意忽异其説也右本训助转为荐举之义不已迂乎举而后用官人之常何足称美乎此诗毛无明解案中庸引此郑氏注云保安也右助也孔氏述之云天乃保安右助命之为天子又申重复之当以此解为正集传亦主礼疏
　　不愆不忘率由旧章古注本指成王苏氏以为子孙遵成王之法恐不然朱传则并下二章皆言子孙矣诗本嘉成王何反详于子孙而畧于成王也又穆皇以下既祝子孙则与首章所指各别文义亦不相防大全载刘瑾语乃谓下三章皆申首章而一一分配之述朱而失其指矣
　　无怨无恶郑云天下皆仰乐之无有怨恶欧阳云其临下无有怨恶于人意大同而小异皆谓不为人所怨恶也此説得之其以为无私怨恶于人者误矣不独横増一私字也有私恶必有私好止言无私怨恶文义反成遗漏矣集传兼载两説而反寘郑义于后
　　燕及朋友以族人之恩及之也礼有族食族燕燕乃其常羣臣有功则燕非其常也故云燕及以美王恩意之隆也【此笺説】朱传训燕为安而曰人君能纲纪四方臣下赖之以安文义亦通但与下不解于位不相顾矣不解兼指君臣言也君臣皆劳民始得安何得臣独逸乎东莱云上逸则下劳矣上劳则下逸矣不解于位民所由休息也朱传既云臣赖君以安而又引吕语不自相抵牾耶
　　邶风伊余来塈大雅两民之攸塈凡三塈传笺皆训息假乐疏据尔雅呬息某氏注引诗民之攸塈以为塈与呬古今字良是也案呬説文作□云卧息也从□隶声【音弟】然则诗作塈乃借也説文塈作□云仰涂也从土既声其冀切书涂塈茨【梓材】当此义矣诗借为息故释文云虚器切音亦不同至□者乃古爱字玉篇以当此塈恐不然又正韵释塈字引诗来塈攸塈从仰涂取义训为依附説亦可通但不知何所本其摽梅塈字毛训取与三诗同音而异义

　　毛诗稽古编卷十九
　　钦定四库全书
　　毛诗稽古编卷二十
　　吴江陈启源撰
　　生民之什中【正大雅】
　　公刘
　　大雅自公刘至召旻正变雅十有六篇序皆得作者主名召康公穆公凡伯卫武公芮伯仍叔尹吉甫凡伯共八人召康公三诗皆正雅也其变雅则召穆公三诗二刺厉王一美宣王也卫武公芮伯各一诗皆刺厉王也仍叔一诗尹吉甫四诗皆美宣王也两凡伯共三诗一刺厉王二刺幽王也抑为武公作桑柔为芮良夫作别见春秋内外传崧髙烝民则吉甫自著名氏余皆赖序以明其説必有所受矣朱子不信小序故除武公芮伯吉甫四诗外皆为疑词卷阿诗则又参以纪年之説书武成孔传云公爵刘名彼疏云公刘之后有公非公祖绀之类先公多矣独三君称公当时之意耳诗公刘疏则取王肃之説以公为号而非爵且言三君独称公盖余君不为公也所见良是然不言之于书疏者殆束于传义耳
　　不窋窜翟公刘迁豳其故迹多载图经史记正义云括地记不窋故城在庆州化县南三里案唐庆州即汉北郡地今为庆阳府不窋冢在府城东三里城内有不窋庙是不窋窜居在今庆阳府也郑氏豳谱云今属右扶风栒邑史记正义云公刘徙漆县括地志豳州新平县即汉漆县也案栒邑在今西安府邠州三水县西二十五里邠州西有新平废县本汉漆县而公刘墓及庙皆在邠州城东六十里是公刘迁都在今邠州也庆阳与邠州相去五六百里两地本甚悬隔然庆阳旧号北豳韦昭注国语以不窋窜戎为北豳殆以此与又庆阳之寜州治西亦有公刘邑宁州亦号豳宁意豳都独在漆县而豳境所统则兼及于北地乎但公刘侯国其封域广轮不应及五六百里之逺盖夏时西裔已弃为戎翟之居土广民稀不得以常制限也
　　公刘迁豳毛传以为本居于邰遭夏乱廹逐避中国之难遂平西戎【疏云谓与之交好得自安居非战而平之也】而迁其民邑于豳焉吕记不然其説以为参之国语史记不窋已窜西戎至公刘而复兴拓大境土迁都于豳是公刘之迁毛以为自邰而避乱吕以为在戎翟而复兴事情正相反后儒率宗吕矣但毛氏逺有师授传闻最真未可漫以为非吕所据者国语史记之言也国语但言不窋窜居未尝言传至公刘复兴于戎翟间也至史记周本纪纪不窋公刘事全模脱周语及公刘篇之文耳其曰不窋末年夏后政衰弃稷不务不窋失官奔戎翟之间皆周语文也其曰公刘虽在戎翟能脩后稷之业者特因周语及诗两文而想其当然也周语言不窋事而不及公刘诗言公刘事而不及不窋迁又以公刘为不窋孙中间止隔鞠陶一世不容他徙遂意其当在戎翟间也周语又言窜狄之后不敢怠业以至于奕世载德不忝前人则公刘当与焉而诗亦言公刘厚民之事遂意其能修后稷之业也其曰务耕种行地宜即诗所云陟则在巘复降在原逝彼百泉廼陟南冈相其隂阳观其流泉及既顺乃宣彻田为粮也其曰自漆沮渡渭取材用即诗所谓渉渭为乱取厉取鍜也其曰行者有资居者有畜积即诗所谓廼积廼仓廼裹糇粮于橐于囊也其曰民赖其庆百姓怀之多往而保归焉即诗所谓既庶既繁而无永叹爰众爰有也其不言公刘迁豳而曰子庆节立国于豳者史迁未见毛传不知爰方启行即迁豳之事故诗中虽有于豳斯馆豳居允荒之语犹未以为定都于此当载籍散轶公刘事无他典可稽止据诗词敷演而为之説毛传尚未行故不及取而着之于书后儒反援本纪之文以非毛传不亦惑乎惟周语言不窋奔翟公刘不应更在邰与毛传相矛盾故绵篇孔疏以为不窋已窜豳犹尚往来邰国未即定居于豳至公刘而尽以邰民往居焉是定居于豳自公刘始此足通两书之异而未尽也孔氏斯言犹拘于周本纪所着世次及康成豳谱谓公刘与太康同时之説耳本纪以周十五世当夏殷二代千三百年之久先儒已规其谬【孔疏云计每世在位八十许年子犹将老始生以理推之实难据信史记索隠正义辨之意亦同】豳谱之言又与周语不合【辨见下条】俱未可信则公刘之与不窋相去不知几世决非祖孙也源谓不窋失官奔翟因夏之衰韦昭以太康之乱当之应不误迨少康中兴纂禹之绩爱民重农不窋子孙自当还于旧都修先人之职则有邰疆土应如故竹书纪年云少康三年复田稷【沈约注云后稷之后不窋失官至是而复】复其官必并复其国矣至公刘再遭夏乱【是桀时説见下条】始去有邰定都于豳耳故不窋之窜公刘之迁皆避夏乱皆自邰出事畧相同而时世不必相接后儒不信毛传皆因过信史记以两君为祖孙世次相近之故故特论之以俟识者择焉
　　公刘迁豳毛传止云遭夏人之乱未定何王之世也郑谱指为太康时孔疏疑之谓据韦昭国语注不窋与太康同时公刘乃不窋孙不应共世当矣但谓不窋失官在太康始衰之时公刘见逐在少康未立之前此特迁就其説曲为郑谱回护耳夫太康之后又歴仲康帝相两主始灭于寒浞则少康未兴以前岂得越两主而名为太康时耶谱之言仍不合也案子长作周本纪拘于太子晋十五王及卫彪傒十五世之説【皆用周语晋言后稷靖民十五王而文始平之傒言后稷勤周十五世而兴当是贤君有十五耳非世数尽于此也】所记世次最为踈漏公刘之为后稷曽孙未可信也娄敬説髙祖言周自后稷封邰积德累善十余世公刘避桀居豳汉初去古不逺敬所闻当有据矣夫十余世则非曽孙避桀则非与太康同时此足证本纪及豳谱之失敬语今见史记子长録之于史而不改本纪之误何弗思乎公刘之言笃犹生民之言诞也传云笃厚也序云所谓厚于民是也首章言去邰之事次章言度地之勤三章言建立都邑四章言燕劳羣臣五六章言筑室授田利民富国之事而六以笃字冠之则皆厚于民之道也公刘之厚非一端而避夏迁豳尤为厚之至公刘食足兵彊虽遭廹逐犹可固守乃决意去之无所悋惜宁劳其身不忍鬪其民篇首言其可居而弗居可安而弗安有疆埸有仓积而弗有以脱民于锋刃厚莫若于此矣大王之避狄迁岐殆其家法乎然二君虽当奔窜之余而相度从容经理周宻絶非流离播迁仓皇失措者比盖其弃国之初胷中先有成画去小利就大谋度可为而后动非徒姑息为仁退避为义者也厚德之中有大畧存焉见于绵公刘两诗矣
