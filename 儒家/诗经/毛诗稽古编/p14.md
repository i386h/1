<!-- { "loadSidebar": true } -->
　　传曰勺药香草疏引陆玑云今药草芍药无香气非是也未审今何草东莱谓香不必在柯叶故以药草之芍药当之朱传严缉皆从其说然古人以芳草为佩亦以赠遗徃来取其柯叶之香华不与焉盖佩欲其乆柯叶之香虽不歇华则否矣况上已祓除时安得有芍药华乎集传以为三月开华殆据闽中风土非所以解郑诗也又王砅【音厉】素问注引月令雷始发声下有芍药荣是仲春第五恐亦非今芍药岂与郑勺药一草乎宋董氏因韩诗离草之解遂疑勺药为江离虽属臆见然江蓠香草见离骚亦兰之类也别録云蘼【尔雅说文并作蘪】芜一名江蓠芎防苖也陶云叶似蛇牀而香骚人取以为譬则士女相赠容或有之案本草注言未结根者为蘼芜既结根者为芎防大叶似芹者为江蓠细叶似蛇床者为蘼芜是三草同类而稍别也又案芍药之名两见山海经北山经云绣山草多芍药芎防中经云洞庭之草多葌蘪芜芍药芎防夫芎防蘼芜本江蓠之类而与芍药并产于两山意芍药之即为江蓠果不谬乎

　　毛诗稽古编卷五
<经部,诗类,毛诗稽古编>
　　钦定四库全书
　　毛诗稽古编卷六
　　呉江陈启源撰
　　齐【变风】
　　齐诗谱言懿王烹哀公变风始作孔疏申之谓公羊传及世家但言周烹哀公不言何王惟徐广以为夷王然哀公烹后立弟胡公胡公于夷王时被弑其立必非夷王时夷王之前有孝王孝王无失徳受谮烹人定是暗主本纪称懿王之立王室遂衰明是懿王受谮矣且言懿王时诗人作刺或指鸡鸣而言胡公歴懿孝而夷一君当三王諡法保民耆艾曰胡知胡公歴年乆矣益明烹哀公非夷王也孔此言当矣案汲冡纪年夷王三年王致诸侯烹齐哀公于鼎徐广应本此为说然纪年之书非先儒所取信也又案书顾命齐侯吕伋逆子钊左传楚子言吕伋事康王【昭十二年】则齐丁公伋与周康王同时也康王后歴昭穆共至懿凡五王丁公后歴乙公癸公及哀仅四君较其世次以哀值懿犹为防也不应更后矣又史记三代年表亦以哀公当共王世胡公当懿王世此皆证据之显然者不仅如孔所云也郑说应不误又案礼记防亦出孔手而檀弓比及五世防言夷王当哀公与诗防异意彼有旧文因而未改耶
　　鸡鸣
　　鸡鸣次章集传曰此再告末章曰此三告可谓不参活句矣一告不起待再告再告不起待三告夫人诚贤矣君之怠惰不已甚乎夫诗人陈古刺今设为此警戒之词耳首章举君夫人可以起之时【传云鸡鸣而夫人作朝盈而君作】次章举君夫人可以朝之时【传云东方明则夫人纚笄而朝朝已昌盛则君视朝玉藻云君日出而视朝】以为立言之次第非真有两度语末章又自言警戒之故与上二章亦一时之言非两度促之不起至虫飞时又促之也古人飞走之物皆可名虫大戴礼易本命篇称羽虫毛虫介虫鳞虫倮虫是也虫亦可名乌夏小正丹鸟白鸟指萤与蚊蚋是也鸡鸣之虫飞桑柔之飞虫孔防皆以为羽虫信有理矣羽虫晨飞其鳬雁之属乎羣臣早朝者或且翺翔而弋之君与夫人岂能贪同梦也合郑齐两鸡鸣观之可定古人夙兴之节
　　还
　　还篇之肩七月之豣二字形异而音义同啖齐传云兽三嵗曰肩豳传曰豕三嵗曰豣则似微有别矣夏官注先郑引豳诗亦作献肩于公而云四嵗曰肩与诗传戾故后郑不从其云一嵗曰豵三嵗曰特则合于驺虞伐檀七月毛义焉
　　着
　　着序云刺时东方之日序云刺衰东方未明序云刺无节皆不斥言所刺之君孙毓以为自哀至襄其间八世未审刺何公孔疏以此三诗在还诗后定是刺哀公且言子夏作序时当知齐君号諡何得阙其所刺此特举上以明下耳源谓孙说良是也孔子删诗去作诗时世近者百余年【诗止于陈灵公灵公之弑在宣十年壬戌至哀十一年丁巳孔子反鲁删诗凡百十五年子夏作序又在其后】逺乃六七百年如商颂则千年矣典文放失必多美刺所指固无容悉知序者存其信阙其疑故时君号諡或着或畧何独齐三诗然也如以为举上明下则魏风七篇桧风七篇序皆不言何君岂亦有上篇可明乎补传言圣人序诗必考其世于史魏桧乆亡无史故无由知而史公亦不能立世家信夫
　　充耳瑱也君以玉臣以石为之诗琼华琼英琼莹是也县瑱以紞【都感切】织杂防线为之君五色臣三色即今绦防诗素青黄是也【此郑义也毛以素为象瑱青黄为玉瑱琼华等为佩】外又有纩者所以缚瑱而属于紞以黄绵为之汉书黈【天口切】纩充耳黈黄绵也着诗弗及焉集传曰充耳以纩县瑱所谓紞也是误以紞为充耳又误以纩为紞矣
　　东方之日
　　日月君臣之象也东方明盛之时也援古刺今之词耳【此传义】郑以东方为明而未融取义太迂
　　东方未明
　　未明未晞皆言早也末章云不夙则莫则有时失之晚矣诗互文以相备也故序云刺无节盖太早太晚兼有之不然与鸡鸣之警庭燎之问何殊而以为刺哉不能辰夜传云辰时也疏云不能时节此夜之漏刻也栁木柔脆不可为藩狂夫无守不能察漏序谓挈壶氏不能掌其职正指此朱传改辰为晨云晨夜之辨甚明而不能知误邪抑有意邪
　　挈壶之法孔疏据周礼注谓每气分为二箭周嵗二十四气为四十八箭率七日彊半而易一箭焉此汉法也其定刻孔氏谓浮箭壶内以出刻为度贾氏谓漏水壶内以没刻为度【周礼疏云箭各百刻水淹一刻则为一刻也】陈氏谓浮没不同大槩则一信然矣案唐制铜乌引水而下注浮箭而上登则孔氏浮箭之说亦就唐制而言
　　南山
　　冠緌双止说文云緌繋冠缨也内则注云緌缨之饰也疏云结缨颔下以固冠结之余者散而下谓之緌集传训为冠上饰袭礼注而未明
　　卢令
　　其人美且鬈毛诗鬈好貎郑破字为权云勇壮也疏申郑意谓好与美是一故易之殊不知美是美徳首章传甚明好是仪容与美异义何常一乎此诗序云陈古君以风故三章皆以美徳为主而仁则又有其政也鬈则又有其容也偲则又有其才也容貌与才技虽非美仁之比然诗人颂君往往及之终南之顔如渥丹驷铁之舍防则获皆是矣集传训鬈为须髪好训偲为多须而引左传于思【宣二年】语为证则两章意复出矣况鬈义本说文耳说文云鬈髪好貌不云须也左传杜注云于思多鬓貌贾逵注【见释文正义】云白头貌皆不云须也且合于思二字为义非偏释一思字也又案说文云偲彊力也引此诗与毛传稍异而义通
　　敝笱
　　敝笱诗序谓恶鲁桓微弱是也朱传以为刺庄公失之矣案女子之归有三于归也归宁也大归也舍是无言归者文姜如齐始于桓末年耳时僖公已卒不得言归宁又非见出不得云大归则诗言齐子归止定指于归而言然于归时文姜淫行未着也末年如齐桓即毙于彭生之手诗何得责其防闲而以为刺哉盖尝考之矣鲁桓弑君自立惟恐诸侯讨已急结防于齐以固其位故不由媒介自防齐侯以成防文姜又僖公爱女于其嫁也亲自送于驩则嫁时扈从之盛与文姜之骄逸难制可知桓既恃齐以自安势不得不畏内养成骄妇之恶已非一朝特于晚年发之耳然则笱之敝也不敝于彭生乘公之日而敝于子翚逆女之年矣诗人探见祸本故不于如齐刺之而于归鲁刺之防深哉集传以归为归齐既失考证义味亦短
　　严缉谓鳏与鲂鱮【又名鳙鱼又名鲢鱼】同称非甚大之鱼卫人所钓偶得其连车者耳【事见孔丛子正义引之】斯语良然然案本草鳏鱼体似鯮而腹平头似鲩【华版切】而口大颊似鮎【音黏】而色黄鳞似鳟【才损切】而稍细大者三四十斤又性果敢善吞啗故又名鳡鱼【鳡音感】又名防【音陷】鱼鳡者敢也防者啗也则定非敝笱所能制也
　　载驱
　　齐子岂弟郑笺岂弟作闿圛【音开亦】训为开明本洪范稽疑之文【卜兆有五曰圛古文作悌贾逵以今文较之定为圛】合尔雅释言之义【云恺悌发也郭注引此诗】不妄也况此诗四章发夕开明文义相协翺翔游敖篇法当尔矣又发夕毛云自夕发至旦谓乘夜而行也解甚明易朱传训夕为宿恐未安
　　猗嗟
　　猗嗟言者三首章抑若兮此一颡之别名也毛训广犹易云广颡尔抑若者美之之词也毛云抑美色是也首章美目兮言目俱美毛云好目眉着之为眉也末章清婉兮清指目指眉毛云婉好眉目总上清言也此二皆眉也案鄘风疏云目为清眉为因谓目之上下皆曰清眉之上下皆曰此诗三一为颡二为眉颡即眉上故得称三实一义矣集传首字连抑为义次字训为目之动惟末章训为眉之美一字而彊分三义焉
　　尔雅释训云猗嗟名兮目上为名毛公释诗亦同盖古义相传如此案名亦作防玉篇云防莫丁切眉目间也诗猗嗟防兮然则今诗名字乃是防字之通用与名字本训不相渉矣朱子恐其惊俗改训为威仪技艺之可名
　　魏【变风】
　　十五国之魏郑谱以为与周同姓者因左传【襄二十九年】晋叔齐语【云虞虢焦滑霍韩魏皆姬姓】故知之其为何人之后则莫得而详也大全载刘瑾语曰先儒以魏所封为文王子毕公髙之后此真瞽说矣富辰歴数文昭十六国【僖二十四年左传文】有毕无魏也史记魏世家言武王封毕公髙于毕后絶封为庶人或在中国或在夷狄不言封魏也毕在长安城西北【见左传杜注】魏在河东截然两国也成康时毕公以三公为东方伯又受保厘之命书顾命康王之诰毕命诸篇纪其事皆称毕公则不改封于魏可知也其苗裔毕万仕晋献公以为车右与伐魏而灭之后分晋为七国之魏事又异左传【闵元年】及史记也此二书与尚书皆非僻书也瑾曽未寓目乎乃妄以七国之魏为十五国之魏不畏后儒抚掌乎又谓先儒言之不知是何等先儒而不学至此修大全者又録其语于书可谓无识矣近世俗下书有鲁诗世学者言毕公始封为毕伯成王进为魏侯又言晋灭魏毕万降晋为大夫复封于魏此特村学究因瑾语而傅防其谬妄本不足辨聊纪于此以见大全之贻误后学不浅也
　　周詹桓伯曰我自夏以后稷魏骀芮岐毕吾西土也【昭九年左传文】则夏世已有魏国其来旧矣郑谱云周以封同姓岂灭彼而封此如成王之于唐叔与
　　孔疏谓魏风七篇前五篇刺俭后二篇刺贪其事相反故郑于左方中分为二君此未必然也吝啬之人往往好利无厌安在俭不中礼者必不贪乎况陟岵序云国数侵削役于大国十亩之间序云国削小民无所容此二篇未尝刺俭也魏之世次无考其为一君诗与二君诗未可悬定耳
　　葛屦
　　掺掺女手毛云掺掺犹纎纎然说文掺作防所咸切【释文同惟徐邈思廉切】则读如衫纎说文息防切【释文同】则读如铦二字音稍别今人槩读铦音惟严缉辨之
　　好人传云好女手之人故服之是女子整治之也左辟女至门之仪也象揥亦女饰也集传以好人为大人因谓象揥是贤者之饰恐未必有据象揥两见诗一为宣姜之饰一为缝裳女之饰皆指妇人耳鄘风传云揥所以摘髪疏申之云以象骨搔首因以为饰严缉以为若今之箆未知然否案西京杂记言武帝宫中搔头皆用玉后世诗词亦有玉搔头之语搔头正摘髪之义岂揥之遗制与揥字又作楴广韵云楴枝整髪钗也集传谓大人佩揥是丈夫而钗矣
　　汾沮洳
