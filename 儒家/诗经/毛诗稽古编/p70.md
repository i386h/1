<!-- { "loadSidebar": true } -->
　　紫阳协诗虽祖呉氏韵补而其中不无小异较论之亦各有得失焉窃举其略凡得十九如钟鼓乐之嘉賔式燕以乐二乐字释文皆五教反一协芼一协罩也洵訏且乐忧心靡乐亦匪克乐两云何不乐与沃駮谑药凿襮昭虐诸字自谐不烦协矣呉氏韵补哨韵不收乐字岂为郑唐秦雅诸乐乎然芼罩等字应收入药部而复遗之又抑诗昭乐惨藐虐□六字同在一章协韵除耄字不必协外其昭惨藐虐呉皆收入哨韵而独遗乐字疎甚矣集传于闗雎转芼音以协乐至南有嘉鱼仍用陆反其韩奕莫如韩乐协力教反又与陆同韵而异者俱欠画一至抑诗靡乐则读为洛而转昭惨耄以协之与呉韵异未详何据近儒古音考乐音涝此北人土语亦即教反也不如五教反之正矣　又如诗中母字皆应读如美惟葛覃母与否协殆欲如今读也案否字有缶鄙痞三音然小旻之圣否賔之初筵之醉否字义应为缶音而一叶止艾一叶史耻则当读鄙可见否字古无缶音也至妇之音阜起于后世尤不可叶古诗则两诗母字仍宜读如美　又如説文永字引诗江之永矣所引非一家诗也韵补徒据永字引诗谓永字音羕泳字以永得声亦音羕执别作之字而定本字之音迂矣况羕本以永取义以羊得声不应永亦为声古谐声字皆一义一声合而为之何得羕字上下皆声乎元难通也朱偏袭其误　又如传集白茅包之包补苟切与下诱之协案苞炮袍皆以包得声诗生民实苞实褎瓠叶炮之协酬之无衣同袍协矛仇则集传此协良为有证韵补失载此字又如车为居华为敷古音也故何彼秾矣首章采薇四章皆以华车为韵集传召南无协采薇两协葢兼用今音不知华之呼瓜切车之尺奢切古未有之非所以协诗也观北风之同车与飞乌协郑之荷华与苏都且协出车之方华与载涂协有女同车车华琚都四字协则可知矣　又如旭勗与好同音诗旭日始旦释文引説文旭读如好今説文云旭读如勗勗字本以冒得声【亦见説文】音亦同好也又尔雅释训旭旭防也郭氏读旭旭为好好邢疏引诗骄人好好证之是旭勗好三字古音相同信矣旭勗二字宜入篠韵补不收殊疏脱　又如且之晢也集传晢征例反误用韵补哲字音【辨详本篇】矣如常棣四章务与戎异音韵补读务为谟逢切以协戎集传读戎为而主切以协务传得之矣案书洪范曰蒙曰驿及蒙恒风若史记蒙皆作雾其庶征蒙汉书作雾【顔草豆反】雾务皆以矛得声音必相同索隠雾亦音蒙且云雾与蒙同才老协此诗葢本此但戎字古训汝义同音则与务协既非无证又春秋内外传引此诗皆作御侮常武篇我戎与皇父协侮父两字字必不可转作蒙音不如转戎为汝之当也至古音考欲改二诗戎字为武以就韵殆是妄説　又如车攻之驰集传协徒卧反卷阿之驰集传叶唐何反此本才老意也案车攻之六章猗破两字为韵足矣不必复叶驰卷阿之末章多章移切歌居之切此呉説之信而有徴者也与驰自叶不必改音以就之又如喤字诗释文华彭反又引徐邈音皇説文亦呼光反斯干喤喤与璋王执竞喤喤与将穰本同韵不必叶也朱传引华彭反叶呼光反只赘耳　又如缵女维莘莘字韵补収入阳韵读师庄切以叶王商二字此无他证故朱子不从当矣至于京维莘本非韵脚而集传叶之亦不可解若欲毎句用韵则有命自天保佑命尔何独无叶乎　又如母姥罪切妇房诡切韵补收入纸韵此有证者也思齐首章母妇二字正当用此音集传无叶岂欲从今读乎古音考辨此二字谓古无牡阜二音斯言允矣但妇房诡切声如尾而陈音喜不知别有何据　又如公刘之四章曹牢匏三字本协才老引仪礼牢郑读如楼因转匏为蒲矦切以协之殊为穿凿集传不用良是　又如韵补收祀字于质韵音逸职切云毛诗四用此韵当皆为此读四韵者楚茨【以享以祀苾芬孝祀】大田【来方禋祀以享以祀】各二也集传皆从之矣至旱麓四章以享以祀亦用其音以与下景福协恐非是景福自协既备以祀不必用韵每句协韵非诗之常体也又旱麓诗六章每章四句皆隔句协不应此章独异祀字见诗者甚多除四韵外悉如今读可耳　又如抑之十一章以乐惨藐虐耄五字为韵韵补皆协去声啸韵惟虐字宜照反无他证然古无入声虐转为去当协也集传皆叶入声药韵则惨字七各反耄字音莫皆无他证板诗之言耄非韵也【集传亦强叶之然不足为证】古音考舍朱而从呉良得之又如桑柔诗亦孔之僾荓云不逮僾逮集传无叶以
　　二字皆队韵本同也呉棫从古韵僾音许既切逮音徒带切俱入寘韵然古韵队与寘通亦呉氏説也何必改音以就之乎集传不用叶良是　又如茆韵补力久切祖泮水释文徐音与酒丑本叶集传谟九切恐无本又如古多字与只字通用閟宫降福既多与上骍牺是宜本协集传牺字虚何虚宜二反与宜多两协不如韵补之当【与上条俱详见本篇】　又如周颂大半无韵商颂独勤于用韵作者意各不同也商颂鸟长发殷武三篇皆句句韵出韵者仅十之一耳那自庸鼓有斁以下列祖自黄耉无疆以下亦句句韵那之斁奕客怿昔作夕恪八字皆同韵也韵补客克各切昔息约切夕详龠切斁奕怿俱弋灼切与作恪二字叶殆不谬矣朱子协诗喜每句协韵而此诗独不然未详厥指　右诸条虽出管见窃谓有一得焉二公千虑之失不禁后学缕指九原可作其或有取于鄙言
　　毛诗稽古编巻二十七
<经部,诗类,毛诗稽古编>
　　钦定四库全书
　　毛诗稽古编卷二十八
　　吴江陈启源撰
　　辨物【总　草木辨　禽虫】
　　总辨
　　鸟兽草木之名可资学者多识此説诗家所以乐为考覈也然堪为证据者止有尔雅释草等七篇次之则陆玑诗疏扬雄方言以及诸家本草注释而已后儒多据已目前之物与土俗称名以求合于诗此大谬也古今既殊乡土又别其同物而异名同名而异物者多矣可胜诘乎乃欲执近今之土语释古先之经文必不合矣又匪直此也物产之在天地间亦往往随世更易葢天时地气乆则有变迁而物之生其形色性味亦从而异断难执今以律古也姑举一二端言之如荇藻苹蘩古以奉祭祀后夫人及大夫妻亲采之见周召二南草木疏亦言其甘美可食今此四草无一堪供匕箸内则养父母枌榆列于珍味今惟荒嵗饥民始食其皮月令五时之谷不数稻而数麻诗亦言禾麻言麻麦言叔苴今惟缉其皮为布而麻勃【华】麻蕡【子】列于药品不闻以为谷古以葵为五菜之主芼羮则以亨鸡豚则实蓼今此草不登于爼至菫荼荁薇之类古为馔食所必需而今并罕识其貌状又稷乃五谷之长故以为官名又以名祭黍必与稷并称古最重此二谷后世或不能辨其品类陶景言稷米人不识又误以黍苗为似芦郭璞谓稷粟粢二物而三名本草又分稷粟为二先儒疑之而孔仲达亦不能决又陶言稷米不宜人发宿疾为八谷中之最下者苏颂亦言稷米不甚珍以备他谷之不熟而古以为五谷长正相反又周礼醢人馈食之豆有蚳醢礼记人君燕食之庶馐有蜗【古华切】醢及蜩【今借范】蚳者螘子也蜗者蠃也蜩者蝉也者蠭也以此列之盘案今人有对之欲呕耳而古以为珍膳陆元恪孙吴人也陶隠居萧梁人也较之于今近矣陆言蜉蝣可啗美于蝉陶言蛴螬与猪蹄作羮乳母不能辨之二虫者其可荐齿牙乎葢不独习俗之殊亦物性之变也乃欲取千百年前之草木鸟兽皆目騐而知之岂迂哉
　　诸家説诗所释草木鸟兽草木之名时多异同因以近古者为正矣然后儒之解胜于先儒者亦百有一二未可槩置也今备列之
　　周南雎鸠扬许郭陆四家分为三説当以郭为胜【详见本篇】简兮隰有苓毛云苓大苦也孔疏引孙炎尔雅注以
　　为今甘草蔓生叶似荷青黄茎赤有节节有枝相当沈括笔谈辨之曰以注所云乃黄蘖也其味极苦甘草枝叶如槐髙五六尺与孙説形状不类案郭注亦同孙而云今甘草又曰蘦似地黄亦疑而未定也有案本草説两药形状皆与沈合当以沈为正　硕人鳣鲔发发毛云鳣鲤也舍人注尔雅亦以鳣鲤为一鱼葢祖毛传郭璞分鳣鲤为二鱼谓毛为误案本草鳣亦名黄鱼鲔亦名鲟与鲤别郭得之　大车毳衣如菼毛云菼鵻也芦之初生也尔雅葭芦菼薍【五患切声近玩】李廵樊光以芦薍为一草与毛同孙炎郭璞以芦薍为二草与毛异孙郭得之　郑隰有游龙毛云龙红草也疏引陆玑云游龙一名马蓼髙丈余陶隠居本草注言红草极似马蓼而甚长大即诗之游龙然则与马蓼别草矣案郑以游龙为放纵当目其长大者陶説得之　晨风隰有六驳毛云驳如马倨牙食虎豹陆玑云驳马梓榆树也皮青白驳荦遥视似驳马孔疏称其有理此胜毛　下泉苞稂毛云童梁郑稂作凉云凉草较胜【详本篇】　豳风七月鸣鵙张华许慎以鵙似鸜鹆王逸以鵙为巧妇扬雄以为盇旦郭注尔雅以为似鶷【音辖】【音戛】而大郭説当矣四月莠葽郑以葽为王萯【房九切】曹氏以为小草曹得之　鸱鸮陆玑以为巧妇郭璞以为鸱类郭胜陆　东山蜎蜎者蠋毛云蠋桑虫也説文作蜀云葵中虫许説为允【上三条得详见本篇】　熠燿宵行毛云熠燿燐也燐萤火也孔疏非之以为萤火不可名燐宋陆佃名云一名燐者火之微名乆血萤火皆可名燐陆言是也案崔豹古今注数萤火异名云一名燐广雅云景天燐火萤也皆祖毛説鹿鸣食野之苹毛云苹防也郑以为藾萧孔疏是郑今用之　緜篇菫荼如饴毛云菫菜也孔疏以为是乌头诗缉以为是内则之菫荁严説当矣【详见本篇】　右凡十有三条惟鳣六驳鸱鸮苹今通之余则源特有所取焉尔诗有三杞三芑三荼二梅二桐二柞二二竹二蒲二郁二茨二鱼二桑扈皆同名而异物者也三杞者一杞栁见郑将仲子一山木【困学纪闻云梓杞也】见雅南山有台湛露一枸檵【古诣切】见雅四牡杕杜北山四月【此严缉之説困学纪闻同杕杜北山传无明文】三芑者一菜见小雅采芑一草见大雅文王有声一谷见生民三荼者一苦菜见邶谷风唐采苓一茅秀见郑出其东门豳鸱鸮一委叶见豳七月颂良耜二梅者一酸果见召南摽有梅一枬见秦终南陈墓门二桐者一白桐见鄘定之方中一梧桐见大雅卷阿二柞栎者一苞栎见秦晨风【此严缉之说】一相杼见唐陈二风及二雅诸篇二棘者一酸见邶凯风魏园有桃一茦刺见雅楚茨青蝇【严缉之説】二竹者一萹竹见卫淇澳一竹箭见卫竹竿雅斯干二蒲者一蒲栁见王之水【此郑説与王异】一莞苻离见陈泽陂雅鱼藻韩奕二郁者一车李见豳风七月一鬯草见大雅江汉二苕者一苕饶见陈防有鹊巢一陵苕见小雅苕之华二榛者一果实见邶简兮鄘定之方中曹鸤鸠雅旱麓一木名见雅青蝇二茨者一蒺藜见鄘墙有茨雅楚茨一屋葢见雅甫田瞻彼洛矣三鱼者一水虫见诸诗一海兽似猪皮可为弓鞬矢箙见雅采薇一马二目白见鲁颂駉篇二桑扈者一青质食肉见雅小宛一素质有文见桑扈凡为物者三十有四而共十五名焉
　　草木辨
