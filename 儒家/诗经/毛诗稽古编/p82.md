<!-- { "loadSidebar": true } -->
　　式夷式已释文云已毛音以郑音纪案传文已防已巳四字形各不同何至两可乎甚哉隶变之误经学也忧心如酲传云病酒曰酲疏引说文云病酒也醉而觉言既醉得觉而以酒为病故云病酒此说得之徐韵谱因醉而觉语疑醒即古酲殆未必然
　　桀纣之世有汤文而幽厉之末罔有代徳诗云瞻乌爰止于谁之屋民之望汤文急矣迄虣秦而汤文不出乌始不择屋而止焉三代以后所以多无禄之民也谁谓天道古今不变哉
　　悠悠我里亦孔之痗毛云悠悠忧也里居也痗病也郑云里居也释文云里本或作防后人改也孔疏云毛以为悠悠乎可忧也为此而病亦甚困病矣郑以为悠悠乎我居今之世亦甚困病为异吕记云董氏曰里顾野王作防尔雅以防为病集注同之今毛以里为病盖当毛作传时字为防也尔雅云防病也邢疏引悠悠我里为证而云里防音义同总观诸説方知传文有误也凡笺义与传同者例不重训毛果云里居郑不应复出矣孔述毛云为此而病指里也亦甚困病指孔痗也又言郑里居与毛异合之吕记邢疏则毛郑里字训病不训居明甚源谓传文当云里病也中间居也痗三字乃昧者妄増耳伯兮心痗已有释故此诗止训里字俗儒怪病字非里字常训因増入痗字以当之见里字无释则勦笺文居也以实之耳注疏诸本误皆同虽元本亦误又吕记谓毛作传时字当作防此未必然毛义由师授不专据经文且古字多通用当借里耳后儒据尔雅改为防容有之释文所云良是也
　　曾我御朱传引国语居寝有御之箴国语正此字耳刘瑾辨之以为楚语作防意瑾所见国语必非善本反执其误字以为正可嗤已案从执日狎习相慢也防从执私服也御正取狎习之义
　　孔棘且殆笺甚急迮且危释文云迮本又作笮侧格反案説文迮迮迮起也迫也则笺文作为长
　　巧言云奕奕寝庙閟宫云新庙奕奕周礼隶仆注引诗寝庙绎绎不知何篇文又云五寝五庙之寝也天子之庙惟祧无寝绎绎相连貌前曰庙后曰寝
　　尔雅桑扈窃脂郭注云俗谓之青雀觜曲食肉不食粟朱传用其语曰俗呼青觜肉食不食粟删去雀字曲字不成文义此必传写之误当云俗呼青雀而删去觜曲二字耳然诸本皆同读者莫觉也案本草桑扈喙或白如脂或黄如蜡并无青觜者
　　惄焉如捣毛云捣心疾也孔申之言如有物之捣心又引説文捣手椎也一曰筑也语证之案释文云捣或作防韩诗作疛除又反义同防疛皆从疒【本作□人有疾病象倚着之形女□切】毛韩直以为心疾之名则捣似特借耳疏语恐非毛指但説文无防字而疛训小腹痛与心疾不合疏姑据捣字本训释之亦非无见
　　巷伯诗序云巷伯刺幽王也寺人伤于谗故作是诗也笺云巷伯奄官寺人内小臣也奄官上士四人掌王后之命于宫中为近故谓之巷伯与寺人之官相近谗人谮寺人寺人又伤其将及巷伯故以名篇案序故作是诗也下脱巷伯奄官四字笺巷伯下内小臣上衍奄官寺人四字疏申序谓经无巷伯字而篇名巷伯故序觧之曰巷伯奄官言奄人为此官也则知序末脱此四字矣又申笺谓巷伯内宫用奄上士四人内小臣而谓之巷伯者以此官于宫中为近是笺文内小臣觧巷伯非觧寺人也不应云寺人内小臣下文云奄官不应上文先出奄官则知笺文直当云巷伯内小臣也而中间奄官寺人四字皆衍文矣此其误殆因传写者误将序内巷伯奄官移入笺而笺内巷伯不应复出遂改为寺人也疏又谓定本序内无巷伯奄官四字于理为是释文亦言官本或将此注为序文而吕记严缉载序语皆无此四字则近本之序不为误也至笺之称巷伯者移以觧寺人其误最甚非孔疏无由正其失矣
　　巷伯传蒸尽缩屋而继之释文云缩又作摍疏云摍谓抽也论文义摍字为正矣案説文缩□也一曰僦也摍引也皆所六切
　　谷风之什
　　有冽氿泉疏引説文云冽寒貌今説文无冽字止有冽字训水清
　　大车笺闿置官司释文云闿音开字亦作开齐风载驱笺闿释文闿亦音开则闿开二字音义同矣案説文闿苦亥切玉篇广韵同又曰亦音开其义则同释文
　　甫田之什
　　或耘或耔传云耔雝本也疏引汉书食货志以释雝本之义而文多不同按汉书言后稷畎田之法苗生叶以上稍耨垅草因隤其土【师古曰隤下也】以附苗根比盛暑垅尽而根深能【音耐】风与旱疏引此苗生叶脱生字隤字作壝盛字作成又脱暑字玩文义定是诗疏之误吕记朱传皆引此文误亦与疏同惟王伯厚玉海引此与汉书合甫田次章方社田祖三祭近世冯氏名物疏何氏古义二书欲以月令仲夏大雩当之谓祭五精帝必配五人帝神农以配赤熛怒也此谬矣月令云仲夏命有司为民祈祀山川百源大雩帝用盛乐以诗合之絶不相符大雩之祭以上帝为尊诗不应反略之也山川百源将雩而先祈也非社非方也且社方与雩各一祭祭亦不同时不得总社方于雩也田祖是神农固为炎帝矣然大雩之祭偏于五精帝则五人帝咸在何独举其一也大雩用盛乐月令所言乐器十有九焉诗止及其三不得谓之盛也彼徒见诗言祈雨与大雩相合又耘耔正仲夏时因为此说耳不知古人龙见而雩当以建已之月不以仲夏月令不韦之书未必合古礼康成注已规其失何足用为据乎诗本伤今思古非若身遇而目覩者专咏一时事也上言耕耨之勤此言祈报之至义各有取不必皆指仲夏如执耘耔二字以概全诗则末章千仓纳庾万箱载稼亦与耘耔同时乎冯又以祈谷非祈雨讥古注疏则尤妄以御田祖郑引周礼籥章文证之矣不言祈谷也孔申郑郊后始耕之言则引月令注元辰吉陬始耕之祭为证矣始耕之祭在祈谷祭后非一事也且祈谷之祭祭上帝而配以后稷不祭神农也此与经田祖之文显不相合冯误指为祈谷而讥之不已过乎诗咏农事往往言雨如信南山之霡霂大田之兴雨皆是此诗述春祈之祭因及甘雨以起下黍稷之文耳非专言祈雨也岂可因此一语遂合方社田祖为一祭而以祈雨概之哉近书多妄说不足置辨惟冯疏考据颇确然亦有此无稽之语恐误后学故特辨之诗云祁祁采蘩七月出车大田韩奕鸟是也右旁皆从邑今监本注疏大田误作祈与五诗异严缉云监本作祁俗本作祈误今监本已误矣惟朱传严缉作祁其鸟诗祁祁则吕记朱传误作祈
　　琕琫有珌传云天子玉琫而珧【音遥】珌诸侯璗【徒党切】琫而璆【音虬】珌大夫镣【音辽】琫而镠【力幽切】珌士珕【力计切】琫而珕珌案定本集本如此释文同而孔疏稍异诸侯璆珌作镠珌大夫镠珌作镣珌云天子诸侯琫珌异物大夫士则同尊卑之差也如今本则琫珌同物者惟士耳又案说文亦载此文惟不言大夫耳其云士珕琫而珧珌则士亦异物余与今本毛传同葢各据所闻也又疏引说文云珕蜃属而不及于蜃故天子用蜃【珧蜃甲也】士用珕今说文无不及于蜃句岂韵谱遗之乎又案传言琫珌之物为名凡七然玉璆皆玉也璗【金之美者与玉同色】镠【黄金之美者】与璙皆金也【镣白金】珧珕皆蜃也三物而七名焉
　　大侯既抗弓矢斯张郑笺并不推明宾射名正之义而孔疏申笺论之甚详今本笺文必有脱落在君侯谓之大侯以下大侯张而弓矢亦张之上
　　发彼有的以祈尔爵蘓氏释此谓求胜以爵不胜者意本郑笺笺云发矢之时各心竞云我以此求爵尔严华谷辨之谓求胜以爵不胜不如射义求中以辞爵之优所见良是然尝求之孔疏知郑笺本不作是觧爵女当作女爵文倒者传写之譌耳孔申郑云以求不饮女养病之爵又云我以此求女爵谓求不饮也又引射义辞爵语证之使仲逹为疏时笺文已作爵女则不应以求不饮释之其引郷射文又当较论其同异矣不知二字之倒始于何时也朱传全用笺语亦作爵女
　　鱼藻之什
　　赤芾在股笺云芾大古蔽前之象今本作蔽膝殆俗儒妄改耳蔽防【俗作膝】乃芾之别名周世用之何云大古又何云象哉孔疏申笺以为大古衣皮先知蔽前后知蔽后重其先蔽者故存之示不忘古则当为蔽前明矣又尔雅衣蔽前谓之襜注云今蔽防采緑毛传亦云郑蔽前之称当本此今诸本俱误作防惟吕记引笺作蔽前得据吕记以正之
　　采緑之緑即卫风淇奥之緑尔雅所谓王刍与竹各一草陆玑以緑竹为一草孔疏已辨其误严缉复引陆疏以释采緑则尤误又其所引疏语与今本草木疏及卫风正义所引各不相同故録之以备考严引疏曰草也其茎叶似竹青緑色髙数尺今淇澳旁生如草其草涩砺可以洗搅笏及盘枕利于刀错俗呼为木贼彼土人谓之緑竹自如草至木贼二十三字皆今本所无况既云草也又云如草义有碍严殆误也案木贼草始见于宋嘉祐补注本草云苗长尺许无根一干无华叶寸寸有节此所言物色与陆疏迥异
　　国语记龙漦之妖固已异矣白华诗疏引帝王世纪合之尤足为异世纪谓幽王三年嬖褒姒时褒姒年十四推其初生当在宣王三十六年也厉王流彘之年童妾感漦妖时方七嵗厯共和十四年而宣王立三十六年而妖子生则褒似之在母腹凡五十年其母生子时亦五十六嵗矣又童妾十五嵗而笄为共和九年既笄而孕即自孕后计之亦四十二年矣妖物之生固异于人乎老耼在母腹亦七十余年与之相似但老耼生而白首故有老子之称妖子夜啼犹然婴童耳斯又其不同者虽然使襃姒生而白首岂能致骊山之祸哉
　　卬烘于煁传云煁烓灶也烓字释文音反不同一音恚又丘弭反又吕沈同口颎反又何康茔反又顾野王口井乌携二反惟口颎口井同音尔雅释文烓音顷即此二反之直音也合之共五读矣又玉篇口廻乌圭二切广雅曹注乌携乌缺圭惠口井四切徐口回切玉篇二切即释文二反也曹徐除乌携口井口回外惟余二切为异合前共七读矣案説文烓从火圭声读如回此许音也为最古则乌携乌圭近之又耿字以烓省为声则顷音近之当以回顷两读为正人槩读为恚从释文首音也
　　古之学者且井且养三年而通一艺族党之官嵗时月吉必属民读法饮酒考其徳行道艺故亩之人皆通经术习礼仪瓠叶首章笺云此君子指庶人有贤行者其农功毕乃为酒浆以合朋友习礼乐讲道艺岂汉世犹有此风乎观此可想见古人之田家乐矣
　　渐渐之石首章释文最多遗脱只如劳字郑训辽濶与毛不同则音亦当异朝字郑王孙皆释为朝见则当读为潮两字俱应有音反今释文只云劳如字而已不皇朝矣笺云皇正也疏云皇正也释言文笺疏两正字今皆误作王笺又云不能正荆舒使朝于王下两章又云不能正之则为正字无疑又释言云王匡正也并无皇王之文若皇王君也则见释诂况以训此皇字文义乖矣今诸本俱误又案王肃述毛训皇为暇而后儒宗之文最明顺今集传经文作遑定是传冩之误韵防云輚通作栈诗有栈之车注从车然则经与注字各别也今本注疏栈字皆从木不从车黄所见是宋本也今本作栈定是昧者据经字而改耳
　　大雅
　　文王之什
