<!-- { "loadSidebar": true } -->
　　素冠毛以为练冠郑以为祥冠吕记从毛朱传从郑孔申郑易传之意凡三布不当名素一也刺不能三年当先思其逺不当思其近二也不能三年当谓三年将终少日月耳若全不见练冠是期即释服违礼之甚序不应止云刺不能三年故王肃孙毓皆以笺为长三也源谓夷厉之世去文武未逺礼教犹存丧礼况所尤重时人习于礼法见有三年中略少日月者即异而刺之以为不能三年孔语良是也后此二三百年当春秋世尚有禫而不忘哀如孟献子者齐衰而问疾如蟜固之于季武子者而鲁人朝祥莫歌则子路笑之成人闻子羔为宰则为兄衰即宰我短丧之问亦仅言之耳非实行之也安得西周时即有易三年为期者乎朱子从郑得之矣但次章素衣仍袭毛传素冠故素衣之语名物疏辨之允当
　　隰有苌楚
　　知训为匹惟见于苌楚诗匹谓妃匹也诗本刺君淫恣又首章之知与二三章之家室当一义耳尔雅释诂知匹语殆专为此诗注脚故康成用之宋人以其惊俗仍作知识觧
　　匪风
　　匪风首章毛传与汉王吉上昌邑王书同义吉治韩诗者而义同毛定非一家之私说矣朱子最爱韩兹独以其同毛而易之
　　周道周之治道也传笺义同朱子见序言思周道故改作道路解
　　郑谱谓夷厉时桧之变风始作匪风篇其作于厉王世乎周自文武以来专以优柔寛简为治此周道也厉变为严急监谤专利民焦然不安生矣羣小顺其意更旧章制法则见刺于板荡诸诗六月序言小雅尽废正指是诗也而国语亦云厉始革典则政烦而民散可知故匪风诗人思得一西仕于周者告以周之旧政令使以烹鱼之法为治民之道也毛传云烹鱼烦则碎治民烦则散知烹鱼则知治民矣老子亦云治大国若烹小鲜意正相同为柱下史得窥周室藏书述所闻以立言斯言正周道乎毛公师承最逺传语亦有自来矣又案书言帝徳寛简易言至徳易简自古治术率由斯道不独周也诗寓其说于烹鱼词近而意逺矣然惟毛公窥见此指而笺疏俱无发明至宋儒谈诗略于兴义烹鱼之说遂莫过而问焉
　　曹【变风】
　　蜉蝣
　　蜉蝣兴也三章各止首句言蜉蝣耳今以为比体通篇皆指蜉蝣言遂谓忧蜉蝣之不能久存欲其于我归处夫蜉蝣一虫耳可共处乎况与人何亲而忧念之至此乎虽是托言恐亦碍理
　　蜉蝣掘阅郑云掘地解阅谓其始生也孔疏作鲜阅云掘地而出形容鲜阅也又云定本作解阅谓开解而容阅盖鲜解字形相类必有一误然二义俱通故并存之也埤雅云掘土使开阅也亦依定本案本草纲目云蜣螂蜉蝣复育天牛皆蛴螬蠧蝎所化蛴螬生粪土中而蜉蝣掘地而出其蛴螬所化与又埤雅引管子曰掘阅得玉今管子并无此语惟山权数篇云北郭有掘阅而得龟者房龄注云掘穿也掘地至泉曰阙掘永勿切阙永月切岂掘阅得玉别见他书而近本逸之乎三代时棉种未入中国几所谓布皆麻也吉凶俱用之止以精粗为辨而吉服则染以黄之色惟深衣不染又与大祥同用十五升之布但鍜濯灰治之纯【音凖縁也】之以采则与祥服异焉诗麻衣如雪谓深衣也如雪者鍜濯灰治之功也诸侯大夫士庶人皆服焉诸侯朝夕深衣如曹风以咏昭公首章言其衣裳之整饰次章言其衣裳之众多【毛传采采众多也】卒章言其朝夕变易衣服以见其奢也朱传释此二句即指蜉蝣言夫蜉蝣而曰衣裳是目其羽翼耳首句言羽言翼次句复言衣裳不已复乎泛以衣裳借言犹可也确指为麻衣愈不得以蜉蝣当之矣况蜉蝣黄黒色此尔雅郭注而集传遵用之者也黄黒色而云如雪可乎
　　候人
　　祋说文云殳也从殳示声或说城郭市里髙县羊皮有不当入而欲入者暂下以惊牛马曰祋故从示诗曰何戈与祋诗祋与戈并何定是殳而叔重引之文连羊皮不知证殳乎证羊皮乎又说文祋军中士所持殳也音殳毛晃【着韵増】疑诗祋字乃杸之误观说文引诗则东汉时已作祋矣又杸芾不协韵毛説非也
　　升气曰隮周礼眂祲掌十煇九曰隮是也诗两言朝隮蝃蝀之朝隮虹也为将雨之徴候人之朝隮云也为小雨之騐木华海赋荟蔚云雾正用曹诗语张子厚解朝隮为登山伐木误矣至荟蔚正指朝隮婉娈正指季女文义相应也朱子分荟蔚为草木朝隮为云气亦未当季防女弱二字各一义【此毛义】小人病国家害生民彊力者犹堪自存防弱者必至大困诗言斯饥所以独及季女也帝尧加孺子哀妇人【见南莘天道篇】正此意矣
　　鸤鸠
　　援古刺今诗之常体不独鸤鸠然也晦翁以为是美非刺徒以词而已况末章云胡不万年葢思之而不得见若曰天胡不假之年使至今存也思古之意显然
　　下泉
　　庆让之典不行则诸侯无所畏忌共公侵剥下民失所正以此下泉诗所以思明王贤伯也朱子讥序以为此天下之大势非共公之罪夫使曹有贤君下民得所何必逺思王伯之正已乎
　　洌从水清也冽从仌寒也冽彼下泉毛训冽为寒则当以二点吕记严缉皆从三点非是孔训亦云字从冰冰即仌字说文云仌冻也象水凝之形冰水坚也鱼陵切臣曰今作笔陵切以为冰冻之冰案鱼陵切者今作凝说文以为俗字
　　浸彼苞稂郑破稂为凉云凉草萧着之属凉草不见尔雅不知康成何据孔申其故以为稂乃禾中别草浸则俱浸不应舍禾而言稂此得之而未尽也下泉浸物本喻虐政困民萧以祭蓍以筮皆草之可贵者故恐其伤稂为害苗之草鉏而去之惟恐不尽何反以见伤为虑乎郑意或出此凉为草名无他典可证康成当别有据耳
　　稂莠皆能害苗而亦有用于人莠可入药其茎治目疾名光明草韦昭国语【鲁语】注云莠似稷而无实又韦昭问荅曰莠今狗尾草【尔雅翼引此语】今日騐此草诚似稷而不实矣稂有米可以疗饥又名稂尾草尔雅孟【玉篇作防云亡庚反】狼尾及稂童梁皆此草也本草云生泽地似茅作穗又云茎叶穗粒并如粟实有毛穗色紫黄有毛荒年亦可采食说文以稂为禾粟之不成者草木疏亦以禾秀而不成为稂皆非是罗愿尔雅翼辨之当矣又荑稗亦能乱苗而皆可食一斗可得米三升稗黄白色茎叶穗粒并如黍稷有水陆二种荑苗似稗而穗如粟紫黒色陶隠居谓之乌禾云荒年可代粮而杀虫尔雅云稊防【音提迭】是也






　　毛诗稽古编卷七
<经部,诗类,毛诗稽古编>
　　钦定四库全书
　　毛诗稽古编卷八
　　吴江陈启源撰
　　豳【变风】
　　七月
　　七月篇所纪人事物候较迟于月令毛传以豳土晚寒释之后儒推明其说各有不同孙毓以为豳土寒多虽晚犹寒陆徳明释文以为晚节而气寒陆义较优矣至郑答张逸以为晚温亦晚寒孔疏取其说以述毛因指举趾藏冰之类为温晚之騐陨萚入室之类为寒晚之騐宋严粲駮之谓温晚寒当蚤郑言寒晚非是此最得之而犹未尽也源谓地气寒温之异分南北不分东西南方近日则温北方逺日则寒若南北相同则虽东西悬絶总为日道所必经温寒无异也故层冰飞雪多在极北之地至西域诸国如于阗身毒大秦皆和煦饶物产豳乃汉栒邑【详公刘篇】在中国而不在北也不应寒温顿殊况月令作于秦相不韦当据秦风土著书秦豳皆雍地也耤田较阅二事亦见于周礼及周语周亦雍地也咸阳豳镐总在二三百里内耳寒温尤不应相异今案传笺所指晚寒有三条于耜举趾在正二月与月令季冬修耒耜孟春耕帝耤异期一也七月鸣鵙与月令五月鵙始鸣不同二也缵武即大阅之礼不以仲冬而以二之日三也孔疏所指晚寒有六条月令仲春仓庚鸣此在蚕月【夏三丨】一也月令季秋草木黄落此云十月陨萚二也月令季秋令民入室此以改嵗【仲冬】三也月令季秋尝稻此云十月获稻四也月令仲秋尝麻此云九月叔苴五也月令季冬取冰此云三之日纳于凌隂六也九者非人事即物候耳论人事则一在夏商之间一在周秦之际相去千四五百年制度之变更土俗之沿革难以一律论矣论物候则鸟之鸣木之落非一鸣而遽止一落而輙尽者也纪其始则早咏其继则迟何必悉同至五谷之种类各有早晚天子尝新荐庙当在初出时岂得与民间収获同期季秋入室季冬修耒耜言出令之始耳逾月而民毕从令理或然也孟春始耕仲春则无不耕举趾言其耕耳非必原其始也季冬取冰即是二之日凿冰藏之或迟一月不足异也大阅缵武子丑两月皆可行周家既有天下或稍更先公之制未可知也总之豳风月令二书所主各不同月令所主在布政知必举其初而言豳风所主在纪风俗多举其盛而言自不能无先后之异非必地气然也毛公晚寒之说不必过泥
　　周礼籥章仲春击土鼓吹豳诗以迎暑仲秋迎寒气亦如之凡国祈年于田祖吹豳雅击土鼓以乐田畯国祭蜡吹豳颂以息老物郑氏笺诗三分七月篇以当之【与籥章注小殊】女心伤悲乃民风故指为豳风作养老人君子美政故指获稻春酒为豳雅置酒称庆功成之事故指朋酒斯飨万夀无疆为豳颂虽属臆度之见然于义无碍也朱子非之以为风中不得有雅颂是壊六义之体不知节南山云家父作诵诵颂字本通用崧髙亦云吉甫作诵又云其风肆好皆雅也而得防风颂之名则豳风何害为雅颂哉至朱子别取三说以为皆通愚难之未见其可也一说谓楚茨诸篇为豳雅噫嘻诸篇为豳颂夫楚茨诸篇乃幽王刺诗噫嘻诸篇乃祈年报社稷等乐章此古序之说张程苏吕诸儒皆遵用之并无异解至朱废序始易以他说耳不得据已臆见以为故实遂取雅颂诸篇彊别之以豳也一说取王安石谓豳自有雅颂今皆亡逸夫豳侯国耳方自奋戎狄间安得有雅颂假令有之则诗有三雅四颂矣季札观乐时诗未火也亦未经删也鲁人何不并歌之一说谓七月全篇随事而变其音节可为风可为雅可为颂夫风雅颂诗篇之名非乐调之名也岂因音节而变哉如因音节而变则孰风孰雅孰颂不待奏乐而后分国史编诗不应预额以四诗之目矣况风也而吹之可雅可颂独不为坏六义乎然则兹三说者殆无一通也又黄东发述王雪山之说谓豳风者籥章以鼓钟琴瑟四器之声合籥也豳雅者笙师吹竽笙埙籥箫箎篴管舂牍应雅十二器以雅器之声合籥也豳颂者眂了播鼗击颂磬笙磬凡四器以颂器之声合籥也皆全用七月始特以器和声不同耳案此说尤乖谬考之周礼全不相合豳风豳雅豳颂皆籥章所掌不应与笙师眂了分吹之也籥章之文止云撃土鼓吹豳籥耳并无鼓钟琴瑟四器王岂因甫田诗琴瑟撃鼓而傅防之邪甫田以御田祖乃始耕之祭吹豳诗以迎寒暑非始耕也且甫田亦不言钟也又此四器何以但可歌风不可歌雅颂也况乐器安得有风雅颂之别哉彼徒见笙师有雅眂了有颂磬故妄生此说耳殊不知笙师之雅即乐记所谓讯疾以雅而注中状如漆筩中有椎者也与风雅之雅名偶相同义不相渉又笙师所掌十一器非十二器也笙竽等八者则吹之牍应雅三者则舂之舂者筑之于地以为声乃奏乐之名岂乐器之名乎又此三者以奏祴夏经有明文与豳雅无预也至颂乃磬名音容字亦作镛非三颂之颂又鞉及颂笙两磬止三器非四器也眂了之职亦不云奏豳颂也且笙师十一器眂了三器各止一器防雅颂之名安得槩彼诸器悉为雅颂哉乖谬如此不知黄氏何以取之
　　觱本作□说文羌人所吹角屠□以惊马也□古文誖字或曰籀文□今省作觱说文引此诗作一之日滭沷沷分勿切其引采菽诗作滭沷槛泉
