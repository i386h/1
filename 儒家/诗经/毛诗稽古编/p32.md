<!-- { "loadSidebar": true } -->
　　苏与暴笺云皆畿内国名疏谓苏即河内温县本于左传杜注也【成十一年】而暴则未闻今案春秋文公八年公子遂防雒戎盟于暴杜注云郑地范甯糓梁注亦同幽王时郑尚未迁暴未为郑有且与雒戎盟于此则地必近洛意暴亦东都畿内国与又案世本暴辛公作埙苏成公作箎谯周古史考暴辛公善埙苏成公善箎孔疏皆斥其谬当矣然苏暴二公之諡因此得传于诗序不为无补
　　否难知也释文云否方九切一云郑符鄙反案笺云反而不入见我则我与女情不通女与于赞我与否复难知也方九切当谮否之义符鄙切当情不通之义矣细玩笺文读为符鄙切者得之集传曰尔之心我不得而知则否字成赘
　　俾我只也毛以只【祈支反】为病则上章盱病是苏公自谓郑以只【止支反】为安则上章盱病指何人而言郑説优矣盱只皆承见我上言一来见我于女何病下言一来见我于我得安也又卷耳之吁此诗及都人士之盱毛皆训病朱传吁训忧叹盱训望各随文释之不知诗之义难尽以文拘也又引易及字林三都赋证望义然易之盱豫古注无训望者至吕忱左思二人皆后于毛疑毛而信吕左可乎
　　壎周礼尔雅皆作埙孔疏以为古今字异案説文□从土□声则□字较古矣又毛传土曰壎疏以为汉书律厯志文此二人各述所闻耳班书后出毛不得袭其语为鬼为蜮蜮释文或蜮两声音域者短狐也韵防独取或音谓即顔师古所云魅蜮案文选东京赋注李善引汉旧仪【东汉人卫宏着】云魊鬼也魊与蜮古字通昔颛顼三子一居弱水为魉魉鬼师古所云魅蜮正指此然汉书人主之大蜮东方朔以比董偃宋刘攽谓短狐淫气所生朔以指偃正当不必迁就魅魊洵为笃论源亦谓短狐潜居水中人不得见故诗人与鬼并言若是魅魊则亦鬼耳诗并言之不已复乎黄説殆未然也又案文选魊鬼之蜮亦音域
　　有腼面目传云腼姡【活括二音】也释文云姡面丑也説文亦同疏引説文云姡面腼也与今本异未知孰是案笺云姡然有面目疏云腼姡皆面见人之貌孙炎尔雅注云腼人面姡然又越语范蠡曰余虽腼然而人面哉昭注云腼面目之貌説文亦以腼为面见广雅又训姡为腼皆不及丑义况经云有腼面目视人罔极但言其与人相见无穷极耳并无可丑之意也今本説文必有误当以疏引为正
　　有腼面目视人罔极言有面目则非鬼蜮也与人相视方无穷极岂能终身不见我葢以收全篇之意也案此诗八章言词颇复要其指归不过责其来见而已前四章不入我门不入唁我不见其身其为飘风皆怪其不来见也五六章两言壹者之来望其来见也【此郑説】七章要之以诅亦欲与之相见面释其疑也末章又言除是鬼魊则不可见女腼然而人面终有相见之期今之不来见何为乎彼反侧子抱愧于心所极难者见面耳必欲与之相见彼将无地自容正所以穷极其情也而絶之之意不言可知矣
　　巷伯
　　周礼内小臣奄人而称上士是奄官之长故笺疏以巷伯当之伯长也寺人无爵且属于内小臣则奄人之卑者故不以当伯长之称宋之説诗者谓寺人即巷伯已失据矣朱传又谓寺人即内小臣则误尤甚夫内小臣与寺人并列于周礼天官属下明是二职岂未之见乎巷伯诗是本为寺人又被谗谮而作朱传以为遭谗被宫故作此诗徒见次章毛传引顔叔子鲁男子事汉书史迁賛比之小雅巷伯之伦因有是説耳今案毛传以经文侈兮侈之为言是有因而益大之义必因小嫌构而成罪作诗之人当自谓避嫌之不审故引二人之事【顔叔子纳隣之妇虽执烛继薪然人不可户説是避嫌之不审也若鲁男子闭门不纳则避之审矣】疏以为止证避嫌寺人奄者所嫌必不因男女是明以遭谗为既宫之后也又末章毛传云寺人而曰孟子者罪已定矣而将践刑作此诗也遭谗而被宫则践刑之时尚未为奄安得自称寺人邪以此传之言合之前传则知毛公意中未必如朱子之説矣至班掾比史迁于巷伯止以同是阉者又皆有伤悼之词故取以相方耳非谓两人皆遭谗而被宫也况子长之腐刑出于帝意并非因谗而然此两者皆非所据矣集传于篇末引杨氏语以为説不同而亦有理殆亦不安于前説乎
　　首章萋斐正言贝锦次章哆侈正言南箕一是形容其文彩一是形容其引大集传训萋斐为小文貌哆侈为微张貌谓由小文而成贝锦之大文由防张而成南箕之大张以喻縁餙小过致成大罪説虽巧恐非诗意也夫贝锦出于人工其文固积小以成大南箕悬象于天有一定之形何得云由小至大乎案朱子之为此觧者殆因郑笺箕星踵狭舌广语谓踵狭是微张舌广是大张而成箕也遂并萋斐二字亦依此立説耳殊不知传训哆为大侈为有所因故郑以箕星踵狭舌广是舌因踵而益大申明传义则哆侈句已兼踵舌义矣安得分哆侈为踵狭成箕为舌广邪至于萋斐传训为文章相错明就已成之锦言与有因益大之义絶不相蒙小文之觧尤穿凿
　　哆兮侈兮诗记载董氏逌语谓崔集注作侈兮哆兮説文作鉹兮哆兮详其文义葢谓鉹字声音读如又谓如诗之侈非谓诗作鉹也董误觧説文义矣
　　缉缉翩翩释文云缉説文作咠案今説文引诗云咠咠幡幡不独咠字异而幡幡亦与下章相易其以咠为聂语又与毛传口舌声义别其三家诗乎






　　毛诗稽古编巻十三
<经部,诗类,毛诗稽古编>
　　钦定四库全书
　　毛诗稽古编巻十四
　　吴江陈启源撰
　　谷风之什【变小雅】
　　谷风
　　维风及頽传云頽风之焚轮者风薄相扶而上喻朋友相扶而成风薄指頽风相扶指合风也頽风力薄不能上升頼谷风扶之而上以喻友之相成如此孔疏觧此甚明严氏讥其以焱释頽误矣语简贵岂可以粗心读之哉
　　焱从下而上頽从上而下是李廵孙炎之説而郭璞因之耳据尔雅正文未见其必然也扶揺谓之焱即南华之扶揺信从下而上矣焚轮谓之頽焚取象于火火乃炎上之物安得自上而下乎注尔雅者止因頽是下坠之名故为此觧然以字义考之頽从秃防声秃貌又暴风也隤从阜防声下坠也【説文玉篇诸书并同】俗通作頽是二頽本各一字不得援下坠之隤释暴风之頽矣毛传风薄相扶薄当为廹义谷风頽风皆欲上引相廹则其升愈速喻朋友相规切则德业益进也疏以风薄指頽风相扶指谷风特通毛郭两家之説毛意未必然也陆农师曰风之鋭而上者为焱风之旋而上者为頽庄子曰扶揺羊角而上者九万里扶揺即焱是也羊角即頽是也今羊角旋转而上如火焚轮之象也案庄子释文引司马彪云风上行谓之扶揺风曲上行若羊角然谓之羊角陆义应本此合之尔雅则上行如焚旋转如轮名义允协可证景纯之误
　　蓼莪
　　莪蒿蔚分之各一草合之皆蒿属【辨详总诂】蓼莪诗意主于分言则各一草矣在尔雅莪则莪萝也蒿则蒿菣【去刃切】也蔚则牡菣也埤雅莪俄而蒿直蔚粗而莪细形稍异矣然初无美恶之分朱传云莪美菜蒿贱草未知何据严缉据尔雅蘩之丑秋为蒿及彼注疏□萧莪蔚之类始生气味各异其名不同至秋老成则皆蒿之语以为莪始生香美可食至秋老则粗恶不可食喻子初生犹是美材至于长大乃是无用之恶子其取义优矣但次章伊蔚终属难通不如古注之当
　　视莪为蒿犹云看朱成碧也忧思之极精神愦乱之所致也笺疏此觧较为平正东莱谓莪蒿不能报天地之生育犹人子不能报父母之劬劳説本欧阳亦可通但匪伊二字为虚设耳
　　大东
　　毛以首章为兴故述者言以待客之礼喻天子施恩之厚欧苏释此谓先王之世侯国富足吕记严缉皆从之此赋而非兴矣集传亦云兴而絶无发明惟直録诗语而于上四句中间各加一则字岂所谓全不取义者乎然簋有飱鼎有七各一事砥言平矢言直各一义今乃曰有飱则有如砥则如矢是何理哉
　　飱恩施之厚也砥矢贡赋赏罚之均直也所履所视当总目此而言郑笺分飱为所履砥矢为所视迂矣首章为全篇纲领下章所讥皆反此为义而五章以下取譬不一则专刺旷官良以周之盛时布德行政虽出于王亦由在位多贤克举厥职也幽王之时皇父七子尹氏虢石父辈接迹于朝皆巧佞之徒贪残之子殚民之财竭民之力所谓君子者如此而在下之小人又何所视乎诗人所以顾之而潸然也
　　小东大东笺云小大言赋敛之多少也小亦于东大亦于东言其政偏此觧甚自然苏吕皆从之今以为东方小大之国失之矣
　　浸彼获薪毛训获为艾则字宜从禾郑云获落木名则字宜从木获落尔雅释木文陆氏草木疏云今椰榆也其叶如榆从郑説也窃谓优于毛矣
　　郑笺破经字为后儒所讥然如舟人之子熊罴是裘改舟为周裘为求则非无见也舟与周裘与求不仅音同形亦相似况古衣裘字元作求象形其从衣后人所加自此冩之时昧者一槩加之其致误良有由也笺云周人之子周世臣之子孙退在贱官使熊罴在防氏穴氏之职疏引裳华序弃贤者之类絶功臣之世二语证之正相合
　　尔雅释训臯臯琄琄【鞙同】刺素食也夫以瑞玉为佩【传云璲瑞也】则居官者也而不以其才之长故曰素食笺疏用雅意释诗本无误后儒易之未见其胜也
　　大东诗五六七章取兴星汉词意反覆郑以喻王朝官司虚列而无实用正与首章君子所履相首尾古之君子法先王之道赋役平均今之在位者反之故为旷职也韩诗外传以南箕北斗喻有位而无其事意正相同今皆觧为望天恤已不见恤而怨之之词其説始于欧阳不如古义之正矣
　　报章云反报成章疏申之云织之用纬一来一去是反报成章织女有西无东不见倒反是无成也义尽【尽俗】通矣集传改为报我之章未见其胜且人何德于星而望其报我邪
　　服虽从月旁然制字之义防意在车【説文服字注云车右骑所以舟旋】其以车得名者亦有二四马外二为骖内二为服一也诗两服上襄两服齐首是也两较谓之牝服二也诗不以服箱是也箱以容物在两较之内故服箱相属成文矣丘氏谓服箱犹驾车而朱从之恐不如毛义之当启明长庚毛传韩诗广雅皆以为一星毛传云日旦出则明星为启明日既入则明星为长庚韩诗云太白晨出东方为启明昏见西方为长庚【史记索隠引此诗】广雅云太白谓之长庚曹宪注谓晨见东方为启明昏见西方为长庚三家之説相符不可易矣自孔疏为两岐之觧而后儒异説纷纷其最无理者则郑樵分为金水二星而谓金在日西故东见水在日东故西见之説也夫金水各有晨昏度行晨度则在日西行昏度则在日东耳如郑言则金星有晨度无昏度水星有昏度无晨度矣岂不谬哉集传皆指为金星与毛传合最得之又案説文启从后从口开也启从攴启声教也明星义取于开依字当作启
　　毕有掩之毕取焉有祭器之毕笺取焉疏兼存二説又引孙毓语谓祭器之毕取象于毕星而掩兔之毕又取象于祭器而施网焉盖右郑也今世则专宗毛维北有斗朱传兼南斗北斗两説盖因孔疏有箕斗并在南方箕南而斗北之语也案南斗与箕皆以初秋昏见于南方直是箕西而斗东耳其为南北之分虽有之然亦微矣况上章言东西原以在人之东西言则此章维南维北自当与之同意何偏以二星相较而分南北乎源谓以北斗当之为允
　　四月
