<!-- { "loadSidebar": true } -->
　　闗睢假哀窈窕论语注云哀世夫妇不得此人笺破哀为衷云中心恕之疏引郑答刘琰谓郑以为疑故两人解之又述毛意谓后妃以已得配君子淑女独幽处未升故哀念之孔义为正矣　君子好逑缁衣逑作仇注训仇为匹彼疏申之言以好人为匹【与毛传善匹小异而实同】笺训述为怨耦为和好众妾之怨者【辨见本诗】　葛覃服之无斁缁衣斁作射注言采葛为君子之衣令君子服之不厌笺训服为整言整治之无厌倦　何彼秾矣箴膏肓以为齐侯嫁女乗其母王姬嫁时之车仪礼疏谓此乃三家诗説笺以王姬嫁于齐自乗其车　壹发五豝射义以为喻多得贤彼疏云断章笺以为不忍尽杀仁心之至　威仪棣棣孔子闲居棣作逮注以逮为安和貌笺从传富而闲习　先君之思以勗寡人坊记勗作畜注以为定姜诗言献公当思先君以孝于我彼释文云此是鲁诗笺从毛序庄姜送归妾郑答吴模云后见毛诗改之　采葑采菲无以下体坊记注有二説一谓采其叶而可食无以根美并取之证记不尽利一谓人之交友取一善而已不可求备于人此则别解诗义彼疏以为注记时未见毛传不知是夫妇之诗也笺谓无以顔色之恶弃其相与之礼　鹊之彊彊鹑之奔奔表记彊彊作姜姜奔奔作贲贲注以为争鬪貌云大鸟姜姜于上小鸟贲贲于下以证君命逆则臣有逆命笺谓居有常匹行则相随　尔卜尔筮体无咎言坊记体作履注训履为礼言既卜筮然后与我为礼则无恶咎之言笺从毛传为兆卦之体　心之忧矣于我归説表记注以为欲归其所説忠信之人彼疏谓断章以证不以口誉人笺以为君无所依当于我舎息　何戈与祋乐记注引此诗祋作缀云缀表也所以表行列也彼疏以为鲁齐韩诗毛传云祋殳也笺不易传　维鹈在梁不濡其翼表记注以为鹈胡善居泥水之中在鱼梁以不濡汚其翼为才如君子以称其服为有德笺以为鹈当濡翼而不濡非其常喻小人在朝非其常　夏屋檀弓注以为今之门庑其形旁广而卑笺以为设礼食大具　七月篇周礼籥章注以流火觱发为豳风于耜举趾馌彼南亩为豳雅获稲春酒跻彼公堂称彼兕觥为豳颂笺以女心伤悲为豳风获稲春酒为豳雅朋酒斯飨为豳颂　人之好我示我周行缁衣注以为示我忠信之道笺以为人有以德善我者置之于周之列位【此及德音今皆从记注然笺义实胜】　德音孔昭乡饮酒礼注以为嘉賔有孔昭之明德可则效笺以为语先王之德教甚明可以示天下之民　六笙歌乡饮酒礼注以为其义未闻又以为孔子之前已亡笺以为孔子时俱在其义与众篇合编故存　成不以富亦祗以异论语成作诚注以为此行诚不可致富适足以为异笺以为女不以礼为室家成事不足以得富也亦适以自异于人道　执我仇仇亦不我力缁衣注以为待我仇仇然不坚固亦不力用我笺以为待我謷謷然亦不问我在位之功力待潜虽伏矣亦孔之炤中庸炤作昭注以为圣人虽隠居其德甚明笺以喻贤者伏处炤炤易见不足以逃　明发不寐有怀二人祭义注以明发为明日绎祭之夜自夜达旦二人为父母文王绎祭之夜达旦不寐思其父母笺从毛以二人为文武　靖共尔位正直是与神之聴之式谷以女表记注训谷为禄言敬治女位之职事与正直之人为友则神听女之所为用禄与女笺训共为具谷为善言有明君谋具女之爵位神明则祐听之其用善人必用女【吕记取礼注较优】鼓钟篇中侯握河注以为昭王时作孔疏云时未见毛诗依三家为説笺从叙刺幽王　彼都人士狐裘黄黄缁衣注以为黄衣则狐裘大蜡之服彼疏云此以正衣解之笺谓取温裕而已不言大蜡心乎爱矣遐不谓矣表记遐作瑕注以遐为胡谓为告笺以遐为逺谓为勤　侯于周服周礼职方注引此云服服事天子也笺云为君于九服之中　于缉熙敬止缁衣注以为明明乎敬其容止笺以为敬其光明之德骏命不易大学注读易为去声云天子大命持之诚
　　不易笺音亦云不可改易【难易义长今从之】上天之载无声无臭中庸注读载为裁言上天造生万物人无闻其声音臭气者以喻化民之德清静如神笺谓天之道难知聿怀多福表记注训怀为至言述行上帝之德以至于多福笺训怀为思言述行此道思得多福　六师及之答临硕以六师即六军笺以为二千五百人为师未备六军殷末之制孔疏以笺为误【疏得之】　鸢飞戾天鱼跃于渊中庸注以为圣德至天则鸢飞至渊则鱼跃笺以喻恶人逺去善人得所【记注优矣本诗有辨】　岂弟君子求福不回表记注以君子求福修德以竢之不为回邪之行笺以不回为不违先祖之道　予怀明德不大声以色中庸注训怀为归言我归有明德以其不大声为严厉之色以威我也笺以为不虚广言语以外作容貌　匪棘其欲遹追来孝礼器棘作革欲作犹遹作聿注以为文王改作非欲急行已之道乃追述先祖之业来居此丰邑而行孝道时使之然也笺训来为勤言非急成从已之欲乃追述王季勤孝之行【本诗有辨】　武王成之坊记注以为武王筑城镐京笺以为伐纣定天下成兆之吉占疏谓记断章此当顾上下文必着其功之盛美方可继以君哉【后儒皆从记注】　丰水有芑武王岂不仕诒厥孙谋以燕翼子表记注训芑为枸檵诒为遗言武王岂不念天下之事乎如丰水之有芑矣乃遗其子孙以善谋以安翼其子也【今皆从此亦通】彼疏云翼助也此证数世之仁笺从毛芑为草诒训传孙训顺翼亦从毛为敬言传其顺天下之谋以安其敬事之子孙　生民诗檀弓注引大戴礼帝系篇言帝喾有四妃则姜嫄乃帝喾妃稷乃帝喾子笺以姜嫄为高辛氏之世妃稷非帝喾子　后稷肇祀庶无罪悔以迄于今表记肇作兆注以为祀后稷于效以配天庶无罪悔乎福禄传世乃至于今笺以为后稷祀帝于郊而众民咸得其所无有罪过也子孙防福以至于今　既醉以酒既饱以德坊记注以为飨燕非专为酒肴亦以观威仪成德美笺从毛传以德为施惠及归俎　显显令德中庸显作宪注以宪宪为兴盛貌笺以显显为光中庸疏云宪宪乃齐鲁韩之诗　保右命之自天申之中庸右作佑注以为天乃保安佑助命之为天子又申重福之笺以为成王官人羣臣保右而举之乃后命用之又用天意申敕之【记注允矣】芮鞫之即周礼职方氏注以芮为水名笺以芮为水内鞫为水外【笺得之】有觉德行缁衣觉作梏注云大也直也笺从毛止训
　　大【兼二义亦胜朱传从之】　无言不雠表记注以为雠犹答也笺以雠为售【二义稍异而实同】　相在尔室尚不愧于屋漏中庸注以为君子虽隠居不失其容德视女在室独居犹不愧于屋漏屋漏非有人也况有神乎笺以为刺助祭者在宗庙之室怠惰不敬不念屋漏有神而起愧心　维此惠君祭统注以惠为施惠笺以惠为顺　生甫及申孔子闲居注以甫为仲山甫笺以为甫侯　肃雝显相书传注以肃雝指助祭诸侯云四海敬和明德来助祭笺以为肃雝属周公显属诸侯【书传注义长】　不显不承无射于人斯大传射作斁注以为文王之德岂不显明岂不承成先人之业笺以为助祭者光明文王之德承顺文王之意郑荅吴模言注礼在前笺诗在后故有异【三説俱未尽善当从毛义】　夙夜基命宥宻孔子闲居注训基为谋言夙夜谋为政教以安民笺从毛以基为始言早夜始顺天命不敢懈倦行寛仁安静之政　乡射礼注引吕俶玉语以时迈执竞思文三诗即肆夏樊遏渠诗笺周礼注皆不用其説　王制注以辟为明雝为和所以明和天下泮之言班所以班政教泮水笺以为辟雝者筑土拥水外圜如璧泮之言半东西门以南通水北无也孔疏以为笺言其形礼注解其义两相接成　夏而楅衡周礼封人注以楅设于角衡设于鼻笺以为皆设于角公徒三万答临硕以为二军孔疏以二军为是　鬷
　　假无言时靡有争中庸鬷作奏注训假为大言奏大乐于庙中人皆肃敬金声玉色无有言者笺训假为升言总升堂而齐一寂然无言语争讼　帝命不违至于汤齐汤降不迟圣敬日跻昭假迟迟上帝是只帝命式于九围孔子闲居日跻作日齐注训汤齐为跻升日齐为齐庄假为至以为殷之先君不违天命至于汤而升为君又下天之政教甚疾其圣敬日庄严其明道至于民迟迟然安和天用是敬之命之用事于九州笺训假为暇以为天所命契之事世世行之至于汤而当天心汤之下士尊贤甚疾其圣敬之德日进以其德聪明寛暇天下之人迟迟然天命是故敬之命之用事于天下【记注昭假得之】　为下国缀旒郊特牲此缀旒作畷邮以证邮表畷之义以为田畯督约百姓于井间之处彼疏谓此乃三家诗畷邮者井道相连畷之处造邮舎以处田畯言成汤施仁政为下国诸侯之处所使不离散笺以为诸侯系心于天子如旌旗之旒缀着于縿【笺胜注然毛传尤当】　右间有贤否虽出管见或不无一得焉其不置辨者则以笺义为正矣
　　释文正义异同
　　毛传简质述者各有异同今止存康成一家之説盖因孔氏正义义取画一毛无传者槩取笺义述之惟笺义显与传殊始旁取王肃孙毓诸家之説以述毛义否则畧焉然诸家之説固有大胜于郑者惜其书已亡不可考矣今取其音义见于释文而孔疏所遗者纪之于左以俟后之识者择焉
　　窈窕淑女王肃云善心曰窈善容曰窕【此扬雄语与毛传幽闲义本合孔用郑申毛故駮扬】　左右流之左右王申毛如字郑音佐佑【孔用郑申毛近觧用王音然不如郑】　百两御之御王肃鱼据反云侍也【毛公送御皆百乗则亦当音讶肃此音义并易传不如讶义长】　逝不相好王崔申毛如字【毛云不及我以相好孔不为疏未详如字之义】　愿言则疐传疐跲也释文跲作防云崔云毛训疐为防今俗人云欠欠防防是也不作劫字人体倦则伸意倦则防音丘据反玉篇云防欠张口也【崔义胜孔】　济盈不濡轨轨旧美反谓车轊头也依传意直音犯【今用旧音】　将其来施施将王申毛如字郑七羊反【案次章笺云言其将耒食亦应如字若七羊反当为请义】　二矛重乔传重乔累荷也荷旧音何谓刻矛头为荷叶相重累也沈胡可反为两矛之间相负荷【孔引候人传以荷为掲义同沈】　舎命不渝舎音赦王云受也沈书者反【郑训处孔述毛用之】　不寁好也好如字郑云善也或呼报反【近觧用或训】　聊乐我员乐音洛一音岳【毛郑义皆作洛音未详音岳之义】　士曰既且且音徂往也徐子余反【既且无传郑亦不训往】　防且归矣且七也反沈之饭反【未详沈义】　葛屦五两两王肃如字沈音亮【音异义同】　莫我肯劳劳如字又力报反【如字非笺疏义近解用之】　硕大无朋传云朋比也王肃孙毓申毛比必履反谓无比例也【近用此觧】　人之为言为于伪反或如字下皆同本或作伪者非【于伪乃郑义孔申毛作伪依定本也孔又云王肃诸本皆作为言如字岂王义乎近解皆读如字】　小戎王云驾两马【毛云兵车郑云此羣臣之兵车孔云元戎先行从后行者谓之小戎故笺申之皆不言驾两马】谷旦于差旦本亦作且王七也反苟且也徐子余反
