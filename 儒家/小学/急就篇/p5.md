<!-- { "loadSidebar": true } -->
<经部,小学类,字书之属,急就篇>
　　钦定四库全书
　　急就篇卷三　　　　　汉　史　游　撰
　　唐　顔师古　注
　　铜钟鼎鋞鋗鉇铫【鋞胡经反一作钘又作铏鋗火反鉇一作匜羊支反铫音遥】铜钟以铜为钟钟酒器也鼎三足两耳爨器也鋞温器圆而直上也鋞字或作銒銒似钟而长颈也【钘胡经反说文贤星反】鋗亦温器也【黄氏曰鋗铜铫也】鉇系而提之【黄氏曰鉇有柄可以注水】铫【黄氏曰铫烧器】
　　釭锏键鉆冶锢鐈【釭古红反音工古双反又音江锏音谏古鴈反键渠偃反鉆其沾敕淹二反一作鎋音辖鐈音乔渠骄反】
　　釭车毂中【说文一作口】铁也锏轴上铁也施釭锏者所以防轴使不相摩垦也【垦口狠反黄氏曰锏车间铁】键以铁有所竪关若门牡之属也鉆以铁有所镊取也【镊女辄反】冶销金铁之鑪也锢者铸而补塞之令其坚固也鐈者以铁有所辅助若桥梁之形也【黄氏曰鐈似鼎长足】
　　竹器簦笠簟籧篨【簦音登籧巨于反篨直于反音渠储篨叶篝韵诗羔裘濡叶侯汉叙传车叶侯】
　　竹器总言织竹为器也簦笠皆所以御雨也大而有把【音覇】手执以行谓之簦小而无把首戴以行谓之笠虞卿蹑屩担【丁甘反】簦即谓此也【黄氏曰簦长柄笠也】织竹为席谓之簟织苇而麤文者籧篨也【黄氏曰籧篨芦防】
　　篅箯筥防箅篝【徒本反篅市缘反又市专反箯音编婢连反筥居吕反防于六反箅必至反又博计反篝古侯反】
　　篅皆所以盛米谷也以竹木簟席若泥涂之则为之言屯也物所屯聚也织艸而为之则曰篅取其圆团团然也【黄氏曰音钝篅音遄】竹器之盛饭者大曰箯小曰筥筥一名防受五升一曰箯者织竹之舆也【防一作筲山交反舆弋庶反黄氏曰箯音鞭竹舆】防炊之漉米箕也或谓之缩或谓之□或谓之□【音还方言音旋漉音鹿□音叟黄氏曰防可以漉米】箅蔽甑底者也其字从畀【畀音必寐反黄氏曰箅音卑取鱼又音闭甑箅】篝一名笿盛杯器也亦以为薰笼楚人谓之居【笿音落薰许云反黄氏曰篝熏笼也】
　　簁箄箕帚筐箧篓【簁山竒所绮二反箅并弭反音俾筐音匡篓洛侯反音娄】
　　簁所以箩去麤细者也今谓之筛大者曰簁小者曰箄其字从卑【卑下之卑必弥反黄氏曰簁竹箩】箕可以簸扬及去粪帚所以埽刷古者杜康作箕帚【簸波我反又甫佐反去并丘吕反】筐亦筥属也筥圆而筐方箧长笥也言其狭长箧箧然也【笥先寺反】篓者疏目之笼亦言其孔楼楼然也【黄氏曰篓竹笼】
　　椭杅槃案桮閜盌【椭秃颇反一作楕杅一作盂槃一作盘桮一作杯閜呼雅反盌乌管反一作椀】
　　椭小桶也所以盛盐豉【盛音成桶徒孔反黄氏曰椭器之狭长者】杅盛饭之器也一曰齐人谓盘为杅无足曰盘有足曰案所以陈举食也杯饮器也一名防【音感又音贡】閜大杯也【黄氏曰閜大桮也则方言】盌似盂而深长盌字或作椀其音则同
　　蠡升参升半巵觛【蠡方言音丽升一作斗一作计参俗作叄巵音支觛音但徒旦反】蠡升瓢蠡之受一升者因以为名犹今人言勺升耳【黄氏曰蠡方言瓠勺也】参升亦以其受多少为名也半者受五升之半谓二升五合【工杳反】也此二者皆防壶之类也巵饮酒圆器也觛谓觯之小者行礼饮酒角也【觯之豉反黄氏曰觛小觯】
　　槫榼椑榹匕箸籫【槫音鄟市兖反一作椯榼丘荅反椑音鼙频奚反榹息移反箸陟虑反籫音纂】
　　椯小巵也上有盖【黄氏曰椯音遄木名恐非此□小巵也音剸思是反】榼盛酒之器其形榼榼然也椑圆榼也一曰厚榼也【黄氏曰椑圆榼汉书美酒一椑也】榹匕匙也【上支反】亦谓之柶【音四】箸一名梜【工箧反字从木】所以梜食也【黄氏曰箸即筯字】籫盛匕箸之笼也
　　甀缶盆盎瓮防壶【甀直睡反盎乌浪反防乌茎反盆盎一作瓫防】
　　甀小口罂也【黄氏曰甀罂也】缶盆盎一耳缶即盎也大腹而敛口盆则敛底而寛上缶字或作瓿瓿甊小罂也【瓿音剖甊洛口反】瓮谓盛酒浆米粟之瓮也防长颈缾也【缾歩丁反黄氏曰防备火长颈缾也】壶圆器也腹大而有颈
　　右章第十三
　　甑瓽甂瓯瓨甖卢【卢一作瓽丁浪反甂音边瓨胡双反又侯降反】
　　甑一名甗亦谓之鬵又呼为鉹【甗鱼偃反又音言鬵村林反又音潜鉹音侈】瓽大盆【一作瓮】也【黄氏曰瓽大瓮又井甃】甂瓯瓦杅也其形大口而庳一曰瓯小盆也【庳音婢黄氏曰甂小盆】瓨短头长身之防也【黄氏曰瓨长颈甖】甖甀之大腹者也卢小瓮今之作卢酒者取名于此【黄氏曰音卢酒器】
　　累繘绳索绞纺纑【累力追反一作絫繘音橘一作縃纑音卢】
　　累大索也【黄氏曰索也】繘汲索也一名绠【汲音急绠音梗繘黄氏本作縃注曰音梢帆维也又音宵广韵作绡】绳谓紨两股以上总而合之者也索总谓切撚【乃典反】之令紧【工忍反】者也一曰麻丝曰绳艸谓之索绞即纠也纺谓纺切麻丝之属为纑缕也已纺而成谓之纱【篇本纱字或作纑黄氏曰纑布缕也】
　　简札检署椠牍家【札侧滑反检其闪反椠自琰反又七豓反】
　　竹简以为书牒也札者木牒亦所以书之也检之言禁也削木施于物上所以禁闭之使不得辄开露也署谓题书其检上也椠版之长三尺者也亦可以书谓之椠者言其脩长渐渐然也牍木简也既可以书又执之以进见于尊者形若今之木笏但不挫【子卧反】其角耳家伏几也今谓之夹膝
　　板柞所产谷口斜【柞一作笮在各反斜戈奢反】
　　板谓木瓦也柞屋栈也亦谓之箦谷口在北即今之云阳治谷是也斜口在南山今斜谷是也言二处皆足林木板柞从之而出生也一曰谷口不出板笮而言谷口斜者止谓斜谷之口也阳陵朱安世曰斜谷之木不足为我械
　　水虫科斗防虾蟇【防乌瓜反虾音遐蟇音麻】
　　水虫总言在水之虫也科斗一名活【胡濶反】东亦曰活师即虾蟇所生子也未成虾蟇之时身及头并圆而尾长渐乃变耳防一名蝼蝈【俱获反】色青小形而长股虾蟇一名蟼【音警又音荆】大腹而短脚【黄氏曰防即蛙字】
　　鲤鲋蟹鱓鲐鲍鰕【鲋音附鱓音善一作鳣鲐音台又音箈鲍一作防于业反鰕音遐一作虾】鲤即今之鲤鱼也鲋今之鰿鱼也亦呼为鲫【鰿音积鲫音即】蟹八足二螯旁行【螯音敖】鱓似蛇鲐海鱼也鲍亦海鱼加之以盐而不干者也鰕谓今之海虾堪为酢脯及所呼鰕米者又所在水中小鰕可生防若煼而食之皆是也鰕之大者为鰝【煼初狡反鰝音镐】
　　妻妇聘嫁赍媵僮【聘一作娉媵以证反一作賸】
　　妻者齐夫之名妇者服事舅姑之称聘谓因媒而问也嫁谓自家而往适人也赍者将持而遣之也媵送女也僮谓仆使之未冠笄者也言妇人初嫁其父母以仆妾财物将送之也【篇本媵字或作賸音义并同】
　　奴婢私隶枕牀杠【杠音江叶音工隶即计反枕章衽反】
　　奴婢男女贱者之称也隶附着之义也私隶者言属着私家非给公役者枕所以支头也牀所以坐卧也杠者牀之横木也亦谓之兆
　　蒲蒻蔺席帐帷幢【幢叶音童东京赋树羽幢幢音童蒻如约反蔺里刄反】
　　蒻谓蒲之柔弱者也蔺艸名也亦莞【音完又音官】之类也蒲蒻可以为荐蔺艸可以为席自上而下覆谓之帐帐者张也在旁蔽绕谓之帷帷者围也形如车盖者谓之幢言其童童然也
　　右章第十四
　　承尘户防绦缋总【防音廉一作帘缋户对反总作孔反叶予公反诗素丝五总一作纵说文作纵足容反】
　　承尘施于牀上以承尘土因为名也户防户上之幔也【幔莫半反】字或作帘【黄氏曰防防帷】绦一名偏诸织丝缕为之所以悬系承尘户防因为饰也缋亦绦组之属也似纂而色赤总以丝缕为之所以束发也一曰绒属也所以缘饰衣裳也字或作纵音义皆同
　　镜籢疏比各异工【籢音廉疏所葅反比频寐反】
　　镜籢盛镜之器若今镜匣也【黄氏曰籢即奁也】栉之大而麤所以理鬓者谓之疏言其齿稀疎也小而细所以去虮虱者谓之比言其齿密比也皆因其体而立名也【栉侧乙反虮居岂反虱音瑟黄氏曰比音婢今作枇细栉也】各异工者言施用不同废一不可也
　　芬薰脂粉膏泽筩【筩大东反】
　　芬者蕰糅其质以为香也薰者烧取其烟以为香也一曰芬薰总举香艸之大称也脂谓面脂及唇脂皆以柔滑腻理也粉谓铅粉及米粉皆以傅面取光洁也粉之言分也研使分散也膏泽者杂聚取众芳以膏煎之乃用涂发使润泽也筩者本用竹筩其后转用金玉杂物写竹状而为之皆所以盛膏泽者也
　　沐浴揃搣寡合同【揃音翦搣音烕】
　　濯发曰沐澡身曰浴【濯直角反澡子老反】揃搣谓鬄拔眉发也盖去其不齐整者【揃即浅反搣亡反鬄吐计反去丘吕反黄氏曰揃搣洎须发也】寡少也寡合同者言其妍瀞【才性反】少对偶也
　　襐饰刻画无等双【襐音象画胡卦反双叶所终反诗南山双叶庸从】
　　襐饰盛服饰也【黄氏曰襐未笄冠之首饰】刻画裁制竒巧也无等双亦名殊絶异于众也【裁在代反】
　　系臂琅玕虎魄龙
　　琅玕火齐珠也一曰石之似珠者也【齐材诣反】言以虎魄为龙并取琅玕系着臂肘取其媚好且珍贵也篇本龙字或作□字盖谓以玉为龙者也
　　璧碧珠玑玫瑰罋【玫音枚瑰音回罋广韵于容反音容一作瓮】
　　璧玉璧也肉倍好谓之璧肉谓外边之质好谓孔子言质大而孔小居一倍也【好音耗】碧缥玉也圆者曰珠不圆者曰玑皆蚌【平项反】之隂精也玫瑰美玉名也以美玉为罋罋汲缾也言既带珠璧又服玫瑰之罋备众宝也今俗人以杂宝为□之属带于婴儿颈下此古之旧事欤春秋左氏传所云鞶鉴及瑶罋皆其类也【鞶音盘瑶音遥】或曰珠之尤精者曰玫瑰
　　玉玦环佩靡从容【玦古宂反一作瑉或巾反从七容反】
　　肉好若一谓之环言孔及质广狭丰杀【所例反】正【阙】齐也半环谓之玦衡璜【音黄】琚【音居】瑀【音禹】毕【阙】之佩靡者顺美之称也从容言行止有节度者也
　　射鬾辟邪除羣凶【射食亦反鬾音竒巨宜反辟音壁】
　　射鬾辟邪皆神兽名也鬾小儿鬼也射鬾言能射去鬾鬼辟邪言能辟御妖邪也谓以宝玉之类【阙】二兽之状以佩带之用除去凶灾而保衞其身也一曰射鬾谓天刚卯也以金玉及桃木刻而为之一名防改其上有铭而旁穿孔系以防丝用系臂焉亦所以逐精魅也【防音该改弋亥反此改字从巳巳戈止反改更之改字从己己居拟反魅音媚】右章第十五
　　竽瑟空侯琴筑筝【竽音于筑音竹筝一作铮】
　　竽笙类也列管瓠中施簧管端宫管在中央三十六簧瑟庖牺氏所作也长七尺二寸二十七今则二十四大瑟谓之洒【山尔反】长八尺一寸广尺八寸者也空侯马上所弹也一名坎侯琴神农所作也长三尺六寸六分五曰宫商角徴羽周文王増二曰少【式邵反】宫少商大琴谓之离二十七者也筑形如小瑟而细颈以竹击之筝亦瑟类也本十二今则十三
