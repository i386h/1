<!-- { "loadSidebar": true } -->
　　闾里乡县趣辟论【趣音促一作趋辟扶亦反论卢昆反】
　　里门曰闾里者本其所居之里也里属于乡乡綂于县趣谓催速之也辟法也里乡及县逓相催速使早报问则依宪法而论决也
　　鬼薪白粲钳釱髠【钳巨淹反釱音第徒计反又音太髠若门反】
　　此谓轻罚非重罪者也鬼薪主取薪柴以供祭祀鬼神也白粲主择米取精白粲粲然者也以铁錔头曰钳錔足曰釱【錔也合反黄氏曰釱音太即钳】发曰髠【他计反】
　　不肯谨慎自令然【然叶音言诗无羊年叶溱汉叙传贤叶门论】
　　已则招之又谁咎也
　　输属诏作谿谷山【诏一作治山叶所旃反诗小弁山叶泉殷武山叶丸】
　　输属言配入其处也诏敕别有所输作也一曰诏书处【昌汝反】罚令其输作也山渎无所通曰谿泉出通川曰谷一曰水注川曰谿注谿曰谷配于谿谷及山徒役之也
　　箛篍起居课后先【箛音孤篍音秋又此遥反又七召反】
　　箛吹鞭也【黄氏曰竹箫也洛阳亭长所吹】篍吹筩也【黄氏曰吹筩以劝工者】起居谓晨起夜卧及休食时也言督作之司吹鞭及竹筩为起居之节度又挍其程课先者免罚后者惩责也今之伎倡欲相号令者则吹指为节盖吹鞭之遗事
　　斩伐材木斫株根【斫音勺】
　　斩截也伐攻取也材谓木梃也【梃大鼎反】枿栽曰株【枿五葛反栽音哉】树本曰根言徒役之人给此事也
　　右章第二十九
　　犯祸事危置对曹【曹叶徂侯反见诗载驰泉水楚辞招隐士】
　　犯祸犯法而致祸也事危其事倾危也既被验问则置立对辞于曹府也
　　谩訑首匿愁勿聊【谩谟官反又音慢訑音移聊叶音畱见楚辞九章招隐士】
　　谩訑巧黠不实也首匿为头首而藏匿罪人也勿聊无聊赖也
　　缚束脱漏亡命流【束一作购一反】
　　命者名也既被缚束忽脱漏则亡其名籍而流迸也【迸布诤反】
　　攻击劫夺槛车胶【胶叶音豪见楚辞大招】
　　言强盗羣盗相与攻击劫夺人者吏捕得之载以槛车又加胶漆取周密也槛者车如槛形义在幽闲防泄露也一曰胶者谓胶罪人之目使不得开絶变难也击字或作剽剽亦劫也【剽频妙反】
　　啬夫假佐扶致牢
　　啬夫乡之有秩者也假佐县之假吏也扶致牢者扶持罪人而致之于牢狱也一曰假佐者啬夫之权佐也谓之牢者言若豢豕之牢亦取其坚牢也【豢音患】
　　疻痏保辜謕呼号【疻音纸又音支痏音洧謕古啼字一作啼号一作嗥獆并音豪】欧人皮肤肿起曰疻欧伤曰痏保辜者各随其状轻重令欧者以日数保之限内致死则坐重辜也謕呼号者被欧之人称痛酷也【欧于口反坐才卧反黄氏曰疻欧伤也痏疮痏也】号或作獆音义同
　　乏兴猥逮诇讂求【猥乌贿反诇休正反讂音睊古县反】
　　律有乏兴之法谓官有所兴发而辄稽畱阙乏其事也猥盛多也逮传捕也猥逮者矫为官府多有逮捕也诇谓知处密告之也【黄氏曰诇自言长也】讂隐语也谓侦伺官府利害隐密其事有所追求也【黄氏曰讂流言有所求也】一曰乏兴之人弃家逃匿故官司逮捕诇讂而求也
　　辄觉没入檄报畱【檄刑狄反】
　　檄者以木为书长二尺报者处当罪人也言有乏兴猥逮及诇讂者其事发觉身则没入为奴婢或没其家财则为檄书处当其罪而畱之也【处昌汝反当丁浪反】
　　受赇枉法忿怒仇【赇巨牛反】
　　以财求事曰赇言受人财者枉曲正法忿怒良直反为仇雠也
　　右章第三十
　　防谀争语相觝触【觝一作抵】
　　防相谮也谀谄言也争语谓各持辩说也有争语者常相觝距而击触也一曰争语谓交相谮毁也
　　忧念缓急悍勇独【忧一作更悍侯干反一作捍】
　　言无赖之人不自修整以陷罪恶临机迫猝【千忽反】更生邪计妄为凶悍当窘厄也【窘求闵反】
　　乃肯省察讽谏读【省息井反】
　　乃肯犹言宁肯谓不肯也平居之时既无立操之方又违从善之义有讽谏者不肯省察而习读之所以遂成过恶以至丧败也一曰危急之后方自省躬而读讽谏思改过也
　　泾水注渭街术曲【街古谐反术常出反】
　　此说京畿之内也泾水出安定汧头山【汧口坚反】至阳陵而入渭【汧头山地理志作幵苦见反又音牵括地志作筓顔氏曰山在今灵州东南土俗语讹谓之汧屯山】四达之道曰街邑中之道曰术里中之道曰曲
　　笔硏筹算膏火烛【硏倪甸反筹一作投】
　　此记官府之中给长史以下之具也【长竹丈反】笔所以书也一名不律亦谓之聿硏所以硏【五贤反】墨也筹所以付与算所以计度【大各反】皆以竹为之膏火为灯炬【音巨】蜜烛
　　赖赦救解贬秩禄【贬悲捡反】
　　此说在官有罪幸逢赦令及人救解得免重罚降其秩次而损其禄也
　　邯郸河间沛巴蜀【邯音寒沛音贝】
　　此畧说诸郡名也邯郸赵国所都也河间言在两河之间也沛者本秦泗水郡属县也汉兴更为沛郡巴巴郡也蜀蜀郡也
　　颍川临淮集课录
　　颍川因颍水为名也临淮居淮水之旁也集课录者诸郡各上其计总防京师次其名录
　　依溷污染贪者辱【溷胡困反】
　　此戒守宰以下也依近也溷厕也言近溷厕者则被污染贪贿赂者必致戮辱以财物比于粪秽为害染人也
　　右章第三十一
　　汉地广大无不容盛【盛音成】
　　此为终篇述帝德也容盛犹言覆载也
　　万方来朝臣妾使令【令力呈反朝直遥反】
　　威灵所被无思不服
　　边境无事中国安宁【境音景】
　　遐迩谧清兵革靡用也境字或作竟古文通也
　　百姓承德隂阳和平
　　至諴【音咸】感神上降祉也
　　风雨时节莫不滋荣【滋一作兹】
　　仁及艸木皆茂畅也
　　灾蝗不起五谷孰成
　　毎获丰年仓廪实也天反时为灾虫食苗曰蝗五谷者黍稷麻菽麦也
　　贤圣并进博士先生
　　野无隐逸皆升朝也博士者多闻之士先生谓老成之人也
　　长乐无极老复丁【乐音洛复注复除之复音福今改扶又反】
　　击壤行歌喜寛政也老复丁者家有髙年则蠲其子孙免赋役也
　　右章第三十二毕
　　急就篇
　　齐国给献素缯帛
　　【齐师尚父所封秦置郡汉为国封诸王都临菑今青州素白致缯也建初二年诏齐相省冰纨方空縠吹纶絮注纨素也冰言色鲜絜如冰縠纱也方空纱薄如空也吹者言吹嘘可成亦纱也齐有三服官李斯云阿缟之衣注齐东阿县缯帛所出今郸州地理志齐地织作冰纨绮绣纯丽之物号为冠带衣履天下班倢伃怨歌新裂齐纨素贡禹言故时齐三服官输物不过十笥】
　　飞龙鳯皇相追逐【逐叶帛息韵诗采薇服叶棘小明福叶直文王服叶亿楚辞九章鞠叶抑织帛为飞龙鳯皇之象飞翔追逐以成文章若前章离云爵之类说文通释遯者走也逐者追也豚走而豕追之此防意也】
　　河南洛阳人蕃息【蕃音烦】
　　【河南成周之王城也洛阳成周之下都也秦三川郡汉髙帝更名河南郡建武元年入洛阳定都改河南尹郡国志洛阳周时号成周河南周公所城洛邑春秋时谓之王城天子之都其民蕃阜滋息】
　　与天相保无穷极
　　【国祚之永与天同也】
　　真定常山至髙邑
　　【真定国武帝置唐镇州今真定府常山郡髙帝置本恒山避文帝讳改今郉赵州后汉并真定入常山国髙邑本常山之鄗县光武即位于鄗南千秋亭五成陌因改髙邑今赵州髙邑县鄗音壑】
　　乘而嘉宠升进立
　　【多士乘时膺天宠也阶升类进立于朝也】
　　建号垂綂解郁悒【悒音邑】
　　【中兴建号垂綂始于洛阳髙邑万方和乐昔之郁结忧悒者今皆纾解也】
　　四民康宁咸来服集【民一作人】
　　【士农工啇咸安其业徳泽所被悦服和集】
　　何须念虑合为一【念虑一作命遍】
　　【天下一家民无二志可以寛宵旰之忧】
　　右章第三十三
　　山阳过魏【过古禾反】
　　【山阳郡景帝为国武帝为郡治昌邑今济州魏郡髙帝置今大名府相州磁过经也】
　　长沙北地
　　【长沙郡秦置今潭衡等州北地郡秦置今宁庆灵盐宥州】
　　马饮漳邺及清河【河叶方古韵通饮于鸩反】
　　【左传楚子将饮马于河漳水一出上党沽县今平定军名清漳一出上党长子县今潞州名浊漳邺县汉魏郡治今相州清河郡髙帝置后汉为国今贝州改为恩州】
　　云中定襄与朔方
　　【云中郡秦置唐为胜州单于府定襄郡髙帝置唐为朔州朔方郡武帝开唐为夏州】
　　代郡上谷右北平【平叶音旁见诗烈祖】
　　【代郡秦置唐为蔚州上谷郡秦置唐为妫州右北平郡秦置唐为蓟州】
　　辽东滨西上平冈【上是掌反滨音宾】
　　【辽东郡秦置唐安东都防府之东境滨水际滨西者滨辽水之西也辽水出塞外辽西郡秦置唐为平营州尔雅山脊曰冈上登也或云右北平郡平刚县也田畴曰旧北平郡治在平冈水经注平冈在卢龙东北】
　　酒泉彊弩与敦煌【敦音屯一作炖】
　　【酒泉郡武帝开其水若酒唐为肃州俗尚武力彊弩出焉敦煌郡武帝分酒泉置唐为瓜沙二州敦大煌盛也】
　　居边守塞备胡羌【塞先代反羌起良反】
　　【边垂障塞严其守御以防匈奴西羌之患说文羌西戎牧羊人也】
　　远近还集杀戎王
　　【远近一心以殄灭戎虏为期】
　　汉土兴隆中国康
　　【威武远畅边鄙不耸世道日进于昌盛而诸夏安】
　　右章第三十四
　　【齐国山阳二章后汉人所续御书有顔注无今释其义附篇末】

　　急就篇卷四
