<!-- { "loadSidebar": true } -->
　　鲁公子展之后也有展禽者食采于栁下之地因为栁氏焉尧舜言依唐虞二帝之则以自警也
　　乐禹汤【乐一作药】
　　乐氏之先与宋同姓戴公生乐父【读曰甫】衎【苦旦反】是称乐氏乐喜皆其后也楚有乐伯亦因得姓战国时燕有乐毅乐间禹汤言钦夏殷两王之美顺其则也
　　淳于登
　　春秋淳于公如曹度【徒各反】其国危遂不复淳于之地即北海淳于县是也后以国为姓战国时齐有淳于髠【口昆反】秦始皇时有淳于越汉有淳于长
　　费通光【费扶味反一音秘】
　　费氏楚大夫费无极之后也汉有费直通光犹言开明
　　柘温舒【柘之夜反】
　　柘楚地名也后便为县时属淮阳国所居之人因而命氏温舒言其温裕而安舒汉有路温舒
　　路政阳【政一作正】
　　路水名也又因为县在涿郡界居者氏焉汉有路中大夫路温舒政阳言其堪为政而有光阳也
　　霍圣宫
　　周文王之子有霍叔武【一作处】者其国在河东今霍邑县是也后嗣为晋献公所灭子孙遂姓霍氏汉之霍去病霍光即河东人也圣宫言覩【一作观】圣人之奥秘若入其宫室也子赣曰譬之宫墙夫子之墙数仞不得其门而入不见宗庙之美百官之富
　　顔文章
　　顔氏本出颛顼之后颛顼生老童老童生呉回为髙辛火正是谓祝融祝融生陆终陆终生六子其五曰安是为曹姓周武王封其苗裔于邾为鲁附庸在鲁国邹县其后邾武公名夷父字曰顔【父读曰甫】故春秋公羊传谓之顔公其后遂称顔氏齐鲁之间皆为盛族孔子弟子达者七十二人顔氏有八人焉四科之首回也标为德行韩子称儒分为八而顔氏处其一焉汉有顔驷顔异顔安乐以春秋名家文章言其文章也【一作言有文章之材也】
　　管财智【管一作筦】
　　管氏之先出自周文王以国命氏也齐有管至父管夷吾管于奚管脩因为着姓【父读曰甫】财智言富于财而又多智也
　　偏吕张
　　楚之军帅【所类反】使主偏者因以为姓也司马法曰车十五乘曰偏春秋左氏传曰广有一卒【广工旷反】卒偏之两吕张言为心吕之臣可张大王室也昔者太岳为禹心吕之臣故封吕侯以譬身有脊吕骨也其为字象形非两口也
　　鲁贺喜
　　伯禽之后有悼公者为楚所灭子孙以国为氏贺喜言有喜而可贺也
　　观宜王【观工唤反一作灌】
　　观夏之同姓诸侯也国灭之后因而氏焉晋有观武楚有观起观从皆其也观字或作灌斟【之林反】灌亦夏时国名也其后为灌氏焉汉有灌婴宜王言有益于王室者也
　　程忠信
　　程氏之先本重黎之后周有程伯休父因姓程焉【重文陇反父读曰甫】晋有程郑实佐下军汉有程郑临卭富室忠信为周言不阿党也
　　呉仲皇
　　周太王之子太伯始封于呉呉氏即其后也仲者次伯之下皇者正也大也
　　许终古
　　许氏许由之后也太岳之有姜姓者封于许国其后为楚所灭末裔亦姓许晋有许偃郑有许瑕楚有许伯亦称许氏终古言不废絶也汉有济北思王终古
　　贾友仓
　　贾本姬姓国也晋吞灭之后称贾氏晋有贾华贾佗【徒何反】贾伯贾辛皆其裔也友仓言慕仓舒追而友之
　　陈元始
　　舜后妫满周武王封之于陈其后为楚所灭子孙因姓陈焉元始长子之孙也
　　韩魏唐
　　周武王之子封于韩其后为晋所灭因称韩氏晋大夫韩万即其后也及三家簒晋侯王相袭故其宗党分布四方或曰韩万曲沃桓叔之子也晋灭韩令万食其地焉因为韩氏魏唐取二国之地以为名也魏本姬姓亦为晋所灭其地即河东河北县是也唐即晋地也故诗蟋蟀叙曰此晋也而谓之唐
　　右章第三
　　液容调【液音亦一作掖】
　　上古道术之士善于链化能作液汤者后嗣因以液为姓容调者言其容止调和
　　柏杜杨【杜一作度杨一作扬】
　　古帝有柏皇氏其后为柏氏焉一曰晋伯宗伯州犂之后古通用字柏与伯同故为柏氏魏有柏直汉有柏至杜杨以二木为名也杜甘棠也牡者曰棠无子者也牝者曰杜有子者也杨一名蒲栁可以为矢
　　曹富贵
　　曹姓即陆终之子安所出也又周文王之子曰曹叔振铎武王封之陶丘号曰曹伯其后为宋所灭亦为曹氏而齐有曹开亦称曹族富贵言满而不溢髙而不危也
　　尹李桑
　　尹氏本周大夫也后为官族李桑义与杜杨同
　　萧彭祖
　　萧氏本出殷之六族成王所用封伯禽也又有萧国其君子姓宋之附庸为楚所灭亦称萧氏彭祖者追慕彭铿尚其长年也【铿口耕反】汉有张彭祖严彭祖
　　屈宗谈【屈居勿反谈徒廿反叶阳韵】
　　屈氏之先楚同姓也屈晙屈重屈荡屈建屈平皆其后焉宗谈言有口辩为谈者所宗也以谈合桑古韵疏也
　　樊爱君
　　周大夫仲山甫宣王时为樊侯遂称樊氏樊皮即其后也爱君言慕鬻拳之为人也【鬻弋六反拳音权】
　　崔孝让【让叶如羊反见诗角弓楚辞大招荀子成相】
　　崔齐邑名也丁公之子于此受封其后有崔夭夭之支庶苗裔盛焉【天于表反】孝让言既有孝德又能克让也
　　姚得赐
　　姚舜姓也陟方之后末嗣称焉郑有姚句耳汉有姚平【句音钩】得赐言多受君之宠赐也
　　燕楚庄【燕乌贤反】
　　燕邵公奭【式亦反】本周之同姓其后以国为氏云楚庄言慕楚庄王也
　　薛胜客【薛私列反胜书烝反】
　　有奚仲者为夏车正受封于薛后迁于邳而仲虺居薛为汤左相【邳皮眉反】其后称为薛侯及为楚所并余族因号薛氏胜者克堪之义客者人礼敬之为上客也
　　聂干将【聂女辄反将资良反】
　　聂本地名因以为姓也春秋称齐师宋师曹师次于聂北救邢韩有聂政汉有聂壹干将古之善劔一曰劔师名也
　　求男弟
　　求氏本居衞国裘氏之地故称裘焉后又转为求字汉末有求仲即此族也男者以别女弟者有兄之称也
　　过说长【过古禾反说音悦】
　　过者夏时国名因为姓也说长言常悦豫也
　　祝恭敬
　　祝氏郑祝【乃甘反】之后也又卫有祝鮀【徒何反】后嗣传职贤而有识亦称祝氏恭敬谓不忘恭敬慕赵盾也
　　审毋妨【毋音无一作无妨敷方反害也】
　　审氏之先为周司空属官主审曲面势者也后因赐族汉有审食其【音异基】毋妨言勿有所妨害也
　　庞赏赣【庞皮江反赣贡同】
　　庞者髙屋之名庞氏之先赀产殷富好为室屋乡党荣慕谓之庞家遂以立氏魏有庞涓【工反】赣赐也赏赣义与得赐同
　　来士梁【来一作斄】
　　来氏殷之别族本子姓士梁言为士君子之栋梁
　　成博好
　　成者周之采地卿士所食成肃公简公桓公是也故称成氏焉又楚令尹子玉若敖孙也号成得臣亦为成氏大心成熊皆其后也晋有成鱄【上兖反】成何何后奔燕宋有成讙【火官反】秦有成差并为成姓博大也
　　范建羌【起良反】
　　陶唐氏之后在夏为御龙氏在商为豕韦氏在周为唐杜氏其后杜伯之孙曰士蒍为晋司空蒍子士縠亦继其官蒍孙士防晋太傅食邑于范为范氏建羌言立功于西羌之地也
　　阎欢欣【阎余廉反】
　　阎者里中门也因其所居遂以为姓晋有阎嘉阎没齐有阎职欢欣言得人之欢心
　　右章第四
　　宁可忘
　　宁氏与秦同姓秦襄公曽孙諡曰宁公支庶因以为氏一曰寜甯本一姓衞大夫甯俞之后也汉有甯成史记作宁成可忘言其善德不可忘也诗曰有斐君子终不可谖兮【斐敷尾反谖许元反】谖亦忘也
　　苟贞夫
　　苟艸名也所居饶之因以命氏汉有苟宾河内人也今之河内犹有此姓焉一曰本晋大夫荀氏之后避难改族而称苟云贞者言有嵗寒之节夫者大夫之谓也
　　苗涉臧【苗一作茅】
　　苗贲皇本楚人后奔于晋其子孙遂为苗氏王莽时有苗防【与欣同】篇本苗字或作茅国名也周公子所封其后因以为氏又邾有茅地及茅夷鸿皆茅姓也涉臧言其所涉皆善道也一曰遇难逃祸涉水而藏匿也
　　田细儿
　　田氏之先职赋田者也因以为姓晋有田苏宋有田景又陈厉公之子完奔齐代为卿佐遂簒齐国后自称王又称东帝其族亦为田氏盖以陈田声相近云及为秦所灭汉兴徙田族于关中今之髙陵栎阳诸田是也【栎音药】细儿言小儿也
　　谢内黄
　　谢南方国名也周宣王后父申伯于此作邑其后以为氏鲁有谢息内黄言黄中通理也一曰取县为名也内黄属魏郡
　　柴桂林
　　衞人髙柴为孔子弟子后居于鲁末裔以柴为姓汉有将军柴武桂林者取其冬生不雕而众盛之意
　　温直衡【衡叶户郎反见诗采芑韩奕閟宫烈祖长发楚辞九歌惜誓】
　　温氏之先出自己姓【己音纪】又晋之郤至食邑河内之温号曰温季其后亦为温氏直衡言其正而平也
　　奚骄叔
　　奚仲既迁于邳其后遂称奚氏汉有奚涓【工反】骄者父母爱而名之叔者伯仲之下也
　　邴胜箱【邴一作祊音柄又音丙胜书烝反】
　　祊泰山下邑也居之者以为姓焉【朱氏曰春秋祊字公谷作邴故顔氏以祊注邴但少邴亦作祊四字而后人不晓乃于注末妄增八字云以邴为祊其注未详者误矣】晋有邴豫邴师齐有邴歜【音触】邴夏【古雅反】邴意兹汉有邴丹胜箱言其堪任近侍在东西箱也一曰言能负重致远以牛为喻也
　　雍敞【雍于用反】
　　雍国名也在河内山阳文王之子所封其后以为姓又宋有雍氏本姞姓也【姞其乙反】郑有雍纠齐有雍廪楚有雍子后入于晋其裔皆雍氏汉有雍齿敞言其大而髙明也
　　刘若芳
　　刘氏之先与范氏同祖士防自秦归于晋其族畱秦不去者为刘氏又周之采地亦名为刘刘康公定公献公皆王卿士也其后亦称刘姓若芳言如兰若之芬芳也若谓杜若芳艸名也
　　毛遗羽
　　文王之子封于毛国其后以为姓焉又周之采地亦名为毛卿士所食毛伯衞毛伯过皆是也其后亦称毛氏赵有毛遂汉有毛释之遗羽自谦之称言极轻贱也
　　马牛羊
　　造父既封赵城其后称马氏盖以善御马云又赵将赵奢克败秦师赐号马服君其后亦为马姓牛羊者爱而讳之比之于畜产者也
　　尚次倩【千见反】
　　吕望为周武王太师号尚父其后或以为姓次者长幼之弟倩者青色而美也
　　丘则刚
　　陈有宛丘居之者以为姓又邾有丘弱后亦为丘氏则犹象也谓法象于天为刚德而不于时也
　　隂宾上
　　隂亦周之采地周大夫隂忌隂不佞隂里其后遂为姓焉宾上者见宾礼于君上取利用宾于王之义
　　翠鸳鸯
　　翠氏楚景翠之后也避入关之迁怀土逃匿改姓为翠鸳鸯取匹鸟为名也
　　庶霸遂
　　庶氏之先本出衞之公族以非正嫡遂号庶氏礼记曰子思之母死于衞庶氏之女也及春秋邾庶其来奔其后亦为庶氏霸遂言能遂成霸功也
　　萭段卿【卿叶乞郎反萭玉矩反广韵音矩又音禹】
　　萭亦楀字楀者木名因树以得姓也诗云楀维师氏【楀音同汉书楀作萭】谓女宠之族有姓楀者为师氏之官也汉有萭章段卿者言其厚重如石之段可为卿也春秋郑有印段字子石公孙段字伯石孙子曰如段之投卵
　　泠幼功【泠一作伶音零字从水亦作伶】
