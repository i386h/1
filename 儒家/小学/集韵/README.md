<!-- { "loadSidebar": true } -->
　　钦定四库全书　　　　　经部十
　　集韵　　　　　　　　　小学类三【韵书之属】提要
　　【臣】等谨案集韵十巻旧本题宋丁度等奉勅撰前有韵例称景祐四年太常博士直史馆宋祁太常丞直史馆郑戬等建言陈彭年邱雍等所定广韵多用旧文繁畧失当因诏祁戬与国子监直讲贾昌朝王洙同加修定刑部郎中知制诰丁度礼部员外郎知制诰李淑为之典领晁公武读书志亦同然考司马光切韵指掌图序称仁宗皇帝诏翰林学士丁公度李公淑增崇韵学自许叔重而降凡数十家总为集韵而以贾公昌朝王公洙为之属治平四年余得防继纂其职书成上之有诏颁焉常因讨究之暇科别清浊为二十图云云则此书奏于英宗非仁宗时成于司马光之手非尽出丁度等也其书凡平声四巻共五万三千五百二十五字视广韵増二万七千三百三十一字【案广韵凡二万六千一百九十四字应増二万七千三百三十一字于数乃合原本误以二万为一万今改正】熊忠韵防举要称旧韵但作平声一二三四集韵乃改为上下平今检其篇目乃旧韵作上下平此书改为平声一二三四忠之所言殊为倒置惟广韵所注通用独用封演见闻记称为唐许敬宗定者改并移易其旧部则实自此书始东斋记事称景祐初以崇政殿説书贾昌朝言诏度等改定韵窄者十三处许令附近通用是其事也今以广韵互校平声并殷于文并严于盐添并凡于咸衔上声并于吻去声并废于队代并□于问入声并迄于物并业于叶帖凡得九韵不足十三然广韵平声盐添咸衔严凡与入声叶帖洽狎业乏皆与本书部分相应而与集韵互异惟上声并俨于琰忝并范于豏槛去声并酽于艳防并梵于陷鉴皆与本书部分不应而乃与集韵相同知此四韵亦集韵所并而重刋广韵者误据集韵以校之遂移其旧第耳其驳广韵注凡姓望之出广陈名系既乖字训复类谱牒诚为允协至谓兼载他切徒酿细文因并删其字下之互注则音义俱别与义同音异之字难以遽明殊为省所不当省又韵主审音不主辨体乃篆籕兼登雅俗并列重文复见有类字书亦为繁所不当繁其与广韵葢亦互有得失故至今二书并行莫能偏废焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总校官【臣】陆　费墀

　　钦定四库全书
　　集韵巻一
　　宋　丁度等　修定
　　韵例
　　昔唐虞君臣赓载作歌商周之代颂雅参列则声韵经见此焉为始后世属文之士比音择字类别部居乃有四声若周研李登吕静沈约之流皆有编著近世小学寖废六书亡缺临文用字不给所求隋陆法言唐李舟孙愐各加裒撰以禆其阙先帝时令陈彭年丘雍因法言韵就为刋益景祐四年太常博士直史馆宋祁太常丞直史馆郑戬建言彭年雍所定多用旧文繁畧失当因诏祁戬与国子监直讲贾昌朝王洙同加修定刑部郎中知制诰丁度礼部贠外郎知制诰李淑为之典领今所撰集务从该广经史诸子及小学书更相参定凡字训悉本许慎説文慎所不载则引它书为解凡古文见经史诸书可辨説者取之不然则否凡经典字有数读先儒传授各欲名家今并论著以稡羣説凡通用韵中同音再出者既为宂长止见一音凡经史用字类多假借今字各着义则假借难同故但言通作某凡旧韵字有别体悉入子注使奇文异画湮晦难寻今先标本字余皆并出啓卷求义烂然易晓凡字有形义并同转写或异如坪垩叴防心水氵之类今但注曰或书作某字凡一字之左旧注兼载它切既不该尽徒酿细文况字各有训不烦悉着凡姓望之出旧皆广陈名系既乖字训复类谱牒今之所书但曰某姓惟不显者则畧着其人凡字有成文相因不释者今但曰阙以示传疑凡流俗用字附意生文既无可取徒乱真伪今于正文之左直释曰俗作某非是凡字之翻切旧以武代某以亡代茫谓之类隔今皆用本字述夫宫羽清重篆籀后先总括包并种别彚聮列十二凡着于篇端总字五万三千五百二十五【新増二万七千三百三十一字】分十卷诏名曰集韵云
　　平声一
　　东第一【都笼切独用】　　　冬第二【都宗切与钟通】
　　钟第三【诸容切】　　　　江第四【古双切独用】
　　支第五【章移切与脂之通】　　脂第六【蒸夷切】
　　之第七【真而切】　　　　微第八【无非切独用】
　　鱼第九【牛居切独用】
