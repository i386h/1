<!-- { "loadSidebar": true } -->
　　其射之所王大射在郊宾射在朝燕射在寝诸侯大射于国之郊宾于国燕于竟卿大夫庠士序○凡射张侯而不系左下纲中掩束之至将射司马命张侯子弟脱束遂系下纲也○其射之义进退周旋必中礼内志正外体直然后持弓矢审固持弓矢审固然后可以言中此可以观徳行矣射之为言绎也各绎已志也射者仁之道也射求正诸已已正而后发发而不中不怨胜已者反求诸已而已矣○祭侯之礼以酒脯醢祝曰惟若宁侯毋或若女不宁侯不属于王所故抗而射女强饮强食诒尔曽孙诸侯百福【附注】射礼惟天子为备大射尤重天子射毕彻虎侯次诸侯射次卿大夫射各张其侯奏其乐凡射令人去侯所立于后以矢行高下左右告于王欲必中也服不氏以旌居乏而待获中则扬之○春官大射王出入奏王夏及射奏驺虞又曰凡射王以驺虞为节诸侯以貍首为节卿大夫以采苹为节士以采蘩为节○射义曰古者诸侯之射也必先行燕礼卿大夫士之射也必先行乡饮酒之礼故燕礼者所以明君臣之义也乡饮酒之礼者所以明长幼之序也○乏藏矢也形似小屏风言乏者矢至此乏匮而去也尔雅云容谓之防是也三礼图云其制方广七尺以牛鞔桼之
　　矢贯其侯锋鍉见白谓之白矢【鍉又作镝并音的】
　　锋鍉矢锋也又曰镞
　　首发一矢三矢继之谓之参连
　　射必四矢诗曰四矢反兮
　　羽高镞低去剡剡然谓之剡注【镞子木反】
　　君与臣射臣退一尺谓之襄尺
　　四矢贯侯其形如井谓之井仪
　　本注白矢矢贯侯过见其镞白也参连首放一矢后三矢连续而去也剡注谓羽头高镞低而去剡剡然也襄尺谓臣与君射不与君并立让君一尺而退也井仪谓矢贯侯如井之容仪也○孔氏曰射之所起自黄帝易系辞云木为弧剡木为矢弧矢之利以威天下又虞书云侯以明之则射义见于尧舜夏殷无文周则具矣
　　射盖一艺施之甚众随时举用
　　天子季秋乃教田猎至于孟冬命将讲武并有射焉春秋二仲献其弓矢命学射者试弓以射习乎武事夏官司马司弓矢之职仲春仲秋献弓弩矢箙颁弓以授学射者盖令试弓习武事也
　　春王元日上功上齿于是射只
　　王制耆老皆朝于庠元日习射上功习乡上齿大司徒率国之俊士与执事焉不变命国之右乡简不率教者移之左命国之左乡简不帅教者移之右如初礼不变移之郊如初礼不变移之遂如初礼不变屏之远方终身不齿
　　州之长官则于春秋以礼防民射于州序
　　序学也防民而射所以正其志也
　　武王兵罢散军郊射但主中的不尚贯革
　　民无射礼田猎分禽张皮而射不设侯也
　　顽愚之人其心不正侯以明之善恶乃定
　　先王设射盖有深意观人之术于斯为至岂期后世此礼遂废
　　【附注】士庶乡射之礼地官乡大夫三年一大比考其徳行道艺献贤能之书于王退而以乡射之礼五物询众庶一曰和二曰容三曰主皮四曰和容五曰兴舞此之谓使民兴贤出使长之使民兴能入使治之和谓发而中节也容谓动皆合礼主皮不失正鹄也和容容体比于和也兴舞节比于乐也又曰春秋以礼防民而射于州序学宫有射圃今废之矣
　　五御
　　升车执辔驱马疾徐是之谓御御之为字从彳从卸彳者行也卸者解也或行或卸御者之职一车四马四马八辔两辔纳觼六辔在手欲其调习不失其驰【彳丑亦反卸史夜反觼音决】
　　车轮舆总名黄帝所造引重致远行于平陆车尺遮反盖车中可以居人又作斤于反韦昭谓自汉以来始有居之音愚按易暌卦诗北风并已作斤于押韵矣辔马缰也一举足曰彳停车解马曰卸四马八辔而骖马辔两纳之于解觼故惟六辔在手也觼环之有舌者置于轼首以系骖马之两辔也○孔氏曰以礼齐民譬之于御则辔也以刑齐民譬之于御则鞭也执辔于此而动于彼御之良也无辔而用策则马失道矣古之善驭马者执辔如组两骖如舞非策之助也见孔丛子
　　【附注】御者六艺之一也少者贱者之职也周官大驭掌玉路以礼及祀軷此驭之最尊者凡驭路行以肆夏趋以采齐凡驭路之仪以鸾和为节天子五路玉路金路象路革路木路又有驭夫掌驭贰车从车使车分公马而驾治之○路辂同齐茨同
　　和鸾二铃节车之行和在轼上鸾在衡上马引车行鸾和应响合乎节奏曰鸣和鸾
　　左传钖鸾和铃注钖在马额鸾在鏕和在衡铃在旂上此田车也若乗马则和在轼鸾在衡车行则皆有声焉节奏谓音调作止高下缓急之度夫车马之行不疾不徐则鸾和之声自合于度所以为难也○钖音羊马头饰也本作鐊镳马御也○京山程氏曰和鸾皆铃也和金口木舌鸾金口金舌所以节车之行鸾在衡上近于马和在轼上衡是车前横木驾马者即軏也轼是车上横板手所凭伏以致敬者升车则马动马动则鸾鸣鸾鸣则和应自然有个节奏所以使之皆中节若车行速则不相应行迟则不响若杂然都响皆不合此节奏○陆农师曰雌曰和雄曰鸾赤色五采鸡形鸣中五音颂声作则至山海经曰上古銮舆顺动此鸟集于车上雄鸣于前雌鸣于后后世不能致作鸾和以象之説见尔雅
　　水势屈曲车行随之曰逐水曲
　　谓御车随水之屈曲而不坠于水也然此无明文可考
　　天王大阅教习战法对植两旗以褐纒旃谓之君表表广于车仅容二握君表中间则置一闑别植两旌其门为和吏率车从出自和门乃对君表疾驱而入全在御者中而不偏入则无碍曰过君表【植直吏反表从毛从衣】
　　大阅者春教以铙鼔夏教以号名秋教以旗物至冬农隙则合三时所教者而大习乎战陈之法也旃旌旗名褐纒旃以毛褐纒旗竿之表相联似门也闑以裘纒质置于君表之中以为门闑也质木椹其制未详析羽为旌注旄于竿首也名其门为和者使众心皆和睦也传曰师克在和仪礼经传通解曰田者大艾草以为防谓田猎者必大芟杀野草以为限防作田猎之场拟杀围之处或舍其中者谓未田之前誓士戒众故教示战法当在其间止舍也其防之广狭无文褐纒旃以为门者谓既为防限当设周卫而立门焉乃以织毛褐布纒通帛旃之竿以为门之两旁其门盖南开并为二门用四旃四褐也裘纒质以为闑者又以裘纒椹质以为门中之闑闑车軏之里两边约车轮者间容握驱而入击则不得入其门之广狭两头去旃竿之间各容一握握人四指为四寸是门广于轴八寸也入此门当驰走而入不得徐日以教战试其能否故令驱焉若驱之其轴头系着门旁旃竿及中间之闑则不得入所以罚不工也○愚谓执绥使马引车要歩骤适中御之法皆不易也窃意过君表为尤难耳然中原之人自小习之诚为易事其入表之时两服两骖从容中节全在我之掌握于两旁之旗竿与夫中间之闑彼此并无妨碍此御之良也语曰习惯如自然此之谓也○愚尝闻君之正朝其中门则有闑盖所以限羣臣之出入使不得由乎中门也若夫君表之设则天王因田猎而大阅之时立两旗以为门而门之中亦设一闑闑谓以毛裘纒质而用之然质之为物以木为之高低大小其制未闻而以毛裘纒之亦所未喻程氏谓质若斧之锥头又云用刑之椹子此即刑人之斧质也又云古者门之当中用一壁尺壁尺者意若今当中拒门长之而朱子谓后世只用石墪然制与名虽不同而皆谓之为闑且古今闑之制度不同而程氏云云又若此其多学者疑焉故妄意解之○闑作臬乃射之凖的也俗作□又作并非
　　十字之街转旋其车应于舞节曰舞交衢
　　周礼注曰谓御车在交道车旋应于舞节京山程氏补注如今十字街模样若转过者一边须要转得合个舞底节奏熊氏曰郑诗两骖如舞亦言御中节然无交衢明文可证
　　禽兽在右驱车使左便君之射曰逐禽左
　　御者若遇禽在右边须要驱车过左以便君之射秦诗公曰左之是也葢射必中其左乃为中杀曰禽而不及兽者盖禽者鸟兽之总名也又凡可禽者皆曰禽○本注逐禽左谓御驱逆之车逆驱禽兽使左当人君以射之也○程氏曰逐禽左亦是难事若禽在右边须要驱车过左以就主人之射若禽在右边则射不得了○公羊传曰自左膘射之逹于右腢为上杀逹右耳本次之射左膘达之于右骼为下杀靣伤不献践毛不献不成禽不献禽虽多择三十焉其余以与大夫习射于泽宫者盖中心而速死者上杀也以为干豆远心而死缓者次杀也以待宾客中肠胃汚脬而死尤缓者下杀也以充君庖面伤不献为诛降也不成禽不献为殀夭也择取三十每禽择三十而干豆宾客君庖各十也
　　射禽必左亦分三等能合厥度为射之正
　　射自左膘逹于右腢中心速死是为上杀以为干豆荐之宗庙【膘普沼反胁也腢鱼侯切又音偶义同防前骨也俗曰肩头】
　　射自左膘逹于右脾远心死缓是谓次杀以待宾客射自左膘逹于右骼中其肠胃以汚其脬其死尤缓是为下杀以充君庖【骼音格骨也脬披交反即膀胱水府也俗作胞非】
　　获禽虽多择取三十宗庙而下各以十焉葢不多取惟正之供
　　三杀之外余禽谁取习射士夫皆防赉予
　　射禽有上中下三杀之殊而学者多不能记故先人亦集成章句以附于后便童习云

　　六艺纲目卷上
　　钦定四库全书
　　六艺纲目卷下　　　　元　舒天民　撰
　　舒恭　注
　　赵宜中附注
　　六书
　　周礼汉律皆当学六书贯通其意
　　上古圣人曰伏羲氏仰观天文俯察地理始画八卦乃造书契爰命朱襄六书是启以代结绳文籍生矣黄帝史臣仓颉沮诵复广六书大哉功用
　　仰观奎星圜曲之势俯察文鸟迹之象博采众美合而为字即科斗字也
　　【附注】古者庖牺氏之王天下也始画八卦乃命飞龙朱襄氏造六书黄帝史仓颉与沮诵广伏羲之文更造六书是为古文又名科斗书用漆写则头大尾细形似科斗亦名漆书至周宣王太史籒増益成字名曰大篆亦名籒书秦李斯或存其八分去其二分名曰小篆専行于世程邈又变大篆为隶施于佐隶便于官府故曰隶书汉之王次仲乃以隶书变为八分今俗呼为隶非也楷即今隶亦由古隶之变也
　　依类象形故谓之文形声相益孳生不已故谓之字文有母子主类为母从类为子象形为文指事防意转注谐声是为字也曰假借者本无其字借而用之文字备矣书者如也以其所言着于竹帛能如人意故谓之书文言其形字言其孳书言其用艺之至也
　　古未有纸编竹简而书之或书于帛帛亦谓之纸前汉皇后纪有赫蹏纸世谓始于后汉蔡伦非也盖至于蔡伦制造然后纸之精好为世之宝和帝元兴元年奏上之○本作蹏
　　六书之学儒之本也师教生习是为先也人亡世降书法无传俗儒授业孰探本原
　　能明其文可通于词词既通矣可得其意明经考史皆本于是天下事物莫有加此
　　五方之人言语不同名称不一文字不通圣人既出协其名声同其文字归一而已
　　制字之原先序其声次文及名三者既具制作之道得其所矣
　　声为阳也形而上者文为阴也形而下者夫声为经既圆且备文为纬也方而不足
　　训诂之士因文求义盖知之矣因声求义殆未知也文字之用谐声最博假借次之能因其声以求其义文字之情方能尽矣
　　防士入学属诸瞽史史正书名瞽协声音声以耳治书以目治瞽史协修耳目之政不爽矣夫
