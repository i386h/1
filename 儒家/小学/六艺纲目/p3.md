<!-- { "loadSidebar": true } -->
　　用其义勇众以成功谓之大师
　　刚中曰五军以为师以师统军以军统旅以旅统卒以卒统两以两统伍上下相统闻鼔则进闻金则止所谓同也杨氏曰行师之法其坐作进退以金鼔为之节而不可乱左不攻左右不攻右则刑之五伐六伐七伐乃止齐焉勇者不敢前怯者不敢后此大师用众之礼也
　　平均地政忧恤庶民谓之大均【政音征税也】
　　地官土均掌平土地之政以均地守地事地贡谓徧天下皆均之不均则民患故大均之礼所以忧恤其庻民也王昭禹曰因地以出赋因家以起役地有肥硗而赋有轻重家有上下而役有多寡此所以恤其事也
　　【附注】均人掌均地政均地职均人民牛马车辇之力政丰年则公旬用三日中年公旬用二日无年公旬用一日凶札则无力政无财赋不收地守地职不均地政三年大比则大均○旬音均同古者用民力岁亦不过三日
　　因田习□简阅车徒谓之大田【□俗作兵】
　　捕禽兽曰田四时之田春搜夏苖秋狝冬狩王者至中冬因田而大阅盖田猎之时有车徒旗鼔甲兵之事大阅者拣选练习军马之谓也司马主其礼此教战阵之法也
　　筑城凿池任民之力谓之大役
　　役工作也所以事民力之彊弱有司造作不止城池兹举其凡
　　正其□畺合聚编氓谓之大□
　　正□畺沟涂之固以合聚其众也□从防从土从寸令诸侯各防其土而守其法度也○王畿界五百里大国界方百里小国界方五十里编氓联比百姓户名上于有司也一説谓诸侯侵境则民庶迁移不得合聚故以兵往正其封疆各安其所盖地有定域民有常主也
　　五曰嘉礼其别有六欲亲万民近自亲始上行下效其礼至善是之谓□
　　此以亲万民也因人心之所善者而为之制易曰亨者嘉之防也又曰嘉防足以合礼刚中曰人君待宗族故旧与夫四方宾客同姓异姓之也而曰亲万民何耶孟子曰人伦明于上小民亲于下人君御四海之广安能家至而户晓而使之相亲睦哉躬行于上使下观而化尔兄弟朋友男女宾客及同姓之亲岂独人君有之民亦有之也人君亲亲于上则民亦亲亲于下矣
　　【附注】□喜乐也防聚亲友而燕飨之亦必有乐而□乐也字故从岂岂古皷字象形加声俗作嘉
　　饮食之礼亲睦宗族
　　人君有食宗族之礼虽亲尽不异之所以亲之也文王世子曰族食世降一等孔氏曰同姓为宗有合族之义故系之以姓而弗别缀之以食而弗殊人道以亲亲为大其礼则以饮食为之主也○殊食多少也
　　冠昏之礼亲成男女
　　昏妇家也礼取妇以昏时盖妇人阴也冠昏言冠不言筓言昏不言姻省文也刚中曰冠礼之始昬礼之本冠以成其徳昏以亲其情
　　【附注】冠礼人伦之所重者也近世人情尤为轻薄子才数岁以冐为戏因习至长视以为常甚不知成人之道所以风俗不厚矣古者男子二十而冠冠而字乃所以重其成人之道冠义曰适子冠于阼以着代也庶子冠于房户外○士昏礼有六曰纳采问名纳吉纳徴请期亲迎迎谓壻挚雁往拜妇翁而迎妇来也孔子曰大昏为大大昏至矣大昬既至冕而亲迎亲之也又曰大昏万世之嗣也礼记曰取妇之家三日不举乐思嗣亲也
　　宾射之礼诸侯来朝王与之射有宾主焉以亲朋旧刚中曰人君有大射有燕射宾射大射者择士取祭也燕射者与人臣射而饮也宾射者诸侯来朝与之分宾主之礼而射也盖朝以明君臣之分而燕射宾射所以明恩也康成曰王为世子时共在学者盖天子有友诸臣之义待之以宾而与之射见人君不忘故旧朋友之情好也
　　飨燕之礼飨有体荐燕有折且以亲宾客
　　折音哲且古俎字从几足有二横木下从一地也象形因借为语词后人加半肉作爼以别之飨燕与享宴通○杜预曰飨在朝燕在寝诸侯曰宾诸侯之臣曰客待以飨燕之礼所以示隆厚之情也春秋成公十三年飨以训共俭燕以示慈惠飨有体荐设几而不倚爵盈而不饮肴干而不食所以训共俭燕则脱屦升堂折俎共食酒行无筭以醉为度所以示慈惠也○愚谓体荐以羊或豕脊左右胖俱用但去其近窍一块而已两肩两髀两胁凡七体折且或羊与豕每用右胖带脊脊取三体正脊脡脊横脊前体胘骨离为三曰肩臂臑后体股骨去髀离为二曰肫胳胁三体短胁正胁代胁凡一十一体或宾众则合升左胖八体以用之折截之使断胖半体肉也礼家以胖为半体胖之言片也臑羊豕臂肫胳股也且荐肉之几也○宾客朝聘之臣也○肩前脚上节臂前脚中节臑前脚下节去蹄正脊第一第二节骨脡脊第三第四脊骨横脊第五第六脊骨代胁肋前两骨正胁肋中两骨短胁肋后两骨肫后脚中节胳后脚下节去蹄【臑奴刀反肫胳音纯各胖音判】
　　【附注】天子养老尊贤有飨燕之礼示隆厚也三代尚矣唐开元二年九月宴老者于含元殿九十以上赐几杖八十赐鸠杖妇人亦如之天寳元年颁乡饮酒礼于州县每岁十二月行之宋高宗绍兴二十六年许行于里社乡饮酒义曰宾主象天地介僎象阴阳三宾象三光四面坐象四时五十者立侍以聼政役夫主人者守令为之坐东南盛徳之仁气也宾乃寄居年徳高及致仕者坐西北尊严之义气也僎辅主人者倅贰为之坐东北介辅宾者次长者为之坐西南三宾又次者为之位在宾介之后又设僚友之位东西相向其余仕与未仕者以齿序位两廊又推识礼众服者一人为司正及士之习礼者为唱礼赞相质明主人以下先舎菜于先圣先师退以俟速宾于庠门之外三揖三让而升遂行礼焉乐作乃歌鹿鸣鱼丽关雎等诗众宾受献降阶将去主人命司正扬觯以畱然后酌交错无筭乐无筭礼成乐备主人拜送拜既毕而退礼乐备有仪式别録
　　脤膰之礼祭肉分胙亲兄弟国同其福禄【脤是轸反】
　　脤膰祭宗庙社稷及出师祭社之肉也天王所以分赐同姓同受其福禄也春秋定公十四年天王使石尚来归脤是也一説盛祭肉之器或似蜃形或以蜃甲饰之因名焉膰燔通炙炮肉也胜曰脤熟曰膰胜生肉也胙福也○刚中曰兄弟同姓之国与之共事先王而保其祭祀则当与之同其福禄惟祭祀之肉神所福也馈之遗之乃所以亲之也
　　【附注】天子祭祀之胙岂止致于同姓而已哉异姓诸侯及羣臣亦必致之矣大行人所谓归脤以交诸侯之福是也若夫鲁郊不致膰爼于大夫孔子行盖恶其无礼也故诸侯大夫士祭胙亦然孔子于朋友之馈虽车马非祭肉不拜此之谓也
　　贺庆之礼赞其有喜贺则以物庆则以礼异姓之国昏姻甥舅以此亲之
　　喜者若受命拜爵弄璋称寿之类物者玩好币帛羊酒也庆则以礼者礼文也以言称颂之也或今诗词启事之类大行人曰归脤以交诸侯之福贺庆以赞诸侯之喜○刚中曰以脤膰亲兄弟之国而异姓之国亦有之故天王使宰孔赐齐侯胙曰天子有事于文武使孔赐伯舅胙至于二王之后亦有之故皇武子曰宋先代之后于周为客天子有事膰焉皆不专为同姓之拜正以归脤为主也情之亲者因物以示恩情之疏者托言以见意故有可贺可庆之事则以言而庆贺之若夫庆贺之别则贺或以财而庆则专以言也观行人言庆贺以赞诸侯不别同姓异姓而总谓之诸侯则同姓之邦非无庆贺要之以待异姓为主而已
　　【附注】案説文庆行贺人也古者以鹿皮为贽礼故从鹿从爱省爱行皃也若以大行人贺庆言之亦非止贺则以财而庆则专以言之意
　　六乐【见周礼地官保氏下注】
　　圣王为治乐由是作非为己乐○正教之兴始于音声音声正矣血脉动荡精神流通心正而融○宫音居中以总四方声重而尊君之象也○商音属金金主断制臣之职也○角音属木春物并生各有区别民之象也○征音属火万物长茂皆成形体故配以事○羽音属水以物配之○宫音动脾而和正信商音动肺而和正义角音动肝而和正仁征音动心而和正礼羽音动肾而和正智【以上并见史记】
　　【附注】孔子曰兴于诗立于礼成于乐乐有五声六律六吕播之于八音可以祀郊庙百神可以燕飨宾射然后化民成俗治天下国家莫不由乐之所致也○昔黄帝使伶伦自大夏之西昆仑之阴取解谷之竹制十二律筩以黄钟之宫生六律六吕以候气铸十二钟以和五音而律吕起黄钟九九之数黄钟子之气长九寸围九分积实八百一十分三分损一下生林钟林钟未之气三分益一上生太蔟太蔟寅之气三分损一下生南吕南吕酉之气三分益一上生姑洗姑洗辰之气三分损一下生应钟应钟亥之气三分益一上生蕤賔蕤賔午之气三分益一再上生大吕大吕丑之气三分损一下生夷则夷则申之气三分益一上生夹钟夹钟卯之气三分损一下生无射无射戌之气三分益一上生中吕中吕巳之气三分损一上生黄钟周而复始又有清声四曰黄钟清大吕清太蔟清无射清以和其音故每县钟磬十六枚盖乐有隆杀天子宫县诸侯轩县大夫判县士特县钟磬之县于簨虡植曰虡横曰簨郑氏注明堂位云簨饰之以鳞属虡饰之以臝属羽属又梓人职云厚唇弇口出目短耳大胷燿后大体短脰若是者谓之臝属恒有力而不能走其声大而宏则于任重宜若是者以为钟虡故击其所县而由其虡鸣鋭喙决吻数目顅脰小体骞腹若是者谓之羽属恒无力而轻则于任轻宜其声清扬而远闻于磬宜以为磬虡故击其所县而由其虡鸣小首而长抟身而防若是者谓之鳞属以为笋谓制为龙头及顅衔璧璧下有旄牛尾饰其簨虡鸟兽闻皆动颊鳞属之簨即业也是簨上大板诗云设业设虡崇牙树羽○臝音祼同燿音悄顅音悭长脰貌防音洪肥大也音窟颊旁骨也
　　乐者乐也出于人心布于管咏歌舞蹈更唱迭和涵养性情荡涤邪秽消融渣滓以全和气以迻风俗法在成均属大司乐乐徳乐语以教国子乃以律吕五声八音六代之舞以大合乐致鬼神示以和邦国以谐万民以安宾客以説远人以作动物【迻説俗作弦移悦】
　　见周礼成均五帝学名大司乐乐官之长掌成均之法以治建国之学政而合国之弟子焉俾有徳者教之乐徳中和祗庸孝友乐语兴道讽诵言语六律黄钟太蔟姑洗防宾夷则无射阳声也六吕大吕夹钟中吕林钟南吕应钟阴声也文之以五声宫商角徴羽播之以八音金石土革丝木匏竹而合六代之乐舞焉○夫乐之为用其效大矣盖奏之郊庙则鬼神来格赐之诸侯则邦国和协用之乡射则万姓雝睦施之宴享则宾客安宁四夷来朝作乐宴之则远者説怿作鼔舞之也动物鳞羽臝毛介五虫也乐之作作动物犹击石而百兽率舞箫韶九成而鳯凰来仪也
