<!-- { "loadSidebar": true } -->
　　八曰方程错糅正负以此御之行列形方量度名程物数若价置诸行列横者为行直者为列诸行之间逓増对减简为法实存列求数数有不等交易损益行有空处正负入之
　　程品也十髪为程徐锴曰程权行度量律厯也糅忍九反杂也程正也负欠也○方程者比方隣行而知其程也方程曰以所求率互乗隣行以少减多再求减损钱为实物为法实为法而一置位法又曰依所问排列逐物与价为隣行相对如之上禾三束中禾二束下禾一束共实三十九斗上禾二束中禾三束下禾一束共实三十四斗上禾一束中禾二束下禾三束共实二十六斗问上中下禾一束各几何答为上禾一束九斗四分斗之一中禾一束四斗四分斗之二下禾一束二斗四分斗之三大器五小器一容三石小器五大器一容二石问大小器容各几何答为大器容二十四分石之一十三小器容二十四分石之七方程损益术曰数不等者损益求齐如方程假如二马一牛价过十贯外多半马之价一马二牛价不满十贯内少半牛之价问牛马各价几何荅为马五贯四百五十四钱一十一分钱之六一牛一贯八百一十八钱一十一分钱之三程分母子术曰方程有分母子者齐而求之假如甲乙持钱甲添乙中半而及五十乙添甲大半亦足五十问各持几何答为甲三十七文乙二十五方程正负法曰异名相减又同名相加正无入正之负无入负之又法同名相减异名相加正无入负之负无入正之假如卖二牛五羊买一十三豕剰钱一贯卖一牛一豕买三羊适足卖六羊八豕买五羊少钱六百问牛羊豕价各几何答为牛一价二百羊五百豕三百也
　　九曰句股高深广远以此御之句横股直斜处为三者之中互相推求其象若何如匠曲尺正尺为句尺稍为股其尺其稍相去之间谓之也其和其较其容方圆及其旁要凡高与深天壤悬絶皆可测知筭极其指【较音教句股名义已见正文】
　　句股三角也和合也较量也○句股求法曰句股自乗并而开方除之假如句八尺股一十五尺为一十七尺○句求股法曰句自乗减自乗余开方除之假如一十七歩句八歩为股一十五歩○股求句法曰股自乗减自乗余开方除之假如股一十五尺一十七尺为句八尺也○股较与句求法曰句自乗以股较自乗减之余为食倍股较如法实如法而一假如池方一丈正中有葭出水面一尺引葭至岸与水面适平问水深几尺答为一丈二尺○股和与句求股法曰句自乗为实如股和而一以减股和余半之为股假如竹高一丈折梢拄地去根三尺问折处高几何答为四尺二十分尺之一十二○句股求和较法曰句股相乗倍之如实股句求加句股为法实为法而一假如句八歩股十五歩问句中容圆几何答为六歩○句法股较与求股法曰自乗半较自乗倍之减积余半之间方得减半较如句加较如股假如户高多广六尺八寸两隅相去一丈问高广各几何答为高九尺六寸广二尺八寸○句股容方法曰余句乗股倍之为实并二余句为从开方除之假如一方不云大小各中开门比门外二十歩有水出南门一十四歩折而西行一千七百七十五歩见水问邑方几何荅为二百五十歩○句较股较求句股法曰二股相乗倍之开平方为和较加股兹较为句以和较加句较如股假如户不知高广高不知长短横之不出四尺从之不出二尺斜之适出问广袤各几何答为高八尺广六尺斜袤一丈○句股旁要法曰句股相乗为实并句股为法除之得句中容方假如句六歩股十二歩问容方几何荅四歩余句股求容积法余句股相乗得容积之实若以实求余句股以余句股为法除得余股以余股为法除得余句假如山不知高东五十三里有木长九十五尺人立木东三里日高七尺望木末与斜平问山高几何答为一百六十四丈九尺三分尺之二○魏刘徴句股重差法曰假如夏至日中立两表如洛阳令高八尺南北尽平地以景差为法表高乗表间为实实如法而一所得加表高即日去地也以南表之景乗表间为实实如法而一即如从南表至南戴日下也以南戴也日下及日去地为句股求即日去人也以径寸之筒南望日日满筒空则定筒之长短为股率以筒径为句率日去人之数为大股大股之句即日径也又曰高度者也重表则深者重矩孤离者三望离而又旁求者四望触类长之靡所不通矣

　　六艺纲目卷下
　　钦定四库全书
　　六艺纲目附録　　　　　元　舒天民　撰
　　舒恭　注
　　赵宜中附注
　　字原【以其论字学故附于六艺之后备学者之参考云】
　　科斗字者天地自然苍颉知之发其根原书契由作政罢结绳市妖夜哭天粟昼零【斗俗作蚪】
　　科斗虾蟇子也字象之故曰科斗字颉所制者字之母也凡五千三百四十字由是孶生而渐多也上古结绳而治后世圣人易之以书契契合也盖刻木而书其侧以约事也淮南子曰苍颉作书而天雨粟鬼夜哭高诱注曰自书契作诈伪萌生去本趋末弃耕耨之业务锥刀之末天知其将饿故为雨粟鬼恐为文所劾故哭也
　　粤惟上古未有笔墨竹梃蘸桼书于竹木桼腻竹坚画不如意头粗尾细自然之理后人慕之巧画形似校其本始相去逺矣【桼作漆非】
　　以桼写之故曰桼书
　　史籒为篆字之初变名曰籒文
　　周宣王之太史曰籒教学童始着大篆一十五篇与古文有异
　　李斯小篆取籒八分
　　以其有小篆之名故以籒文为大篆
　　案牍文繁用篆实难程邈减篆以趋简易徒隶便之其名为隶字画真楷遂行于世然而古文废由此始邈字元岑初为狱吏得辠被囚乃于狱中改易小篆字画少者增之多者损之方者使圆圆者使方奏之始皇善之出为御史其字简易便于徒隶呼为隶书近世以八分为隶者误矣如邈书见古帖者自是楷字庾肩吾亦谓隶书即今之正字也
　　【附注】程邈所以改篆作隶者即古隶也而王次仲又以古隶变八分今之楷字亦由古隶少变也又名今隶古隶之迹犹罕得矣汉晋有永字八法曰侧勒努趯策掠啄磔而能通一字虽然则古法不可得矣八法者乃蔡琰授卫夫人铄铄授王旷旷授羲之
　　八分书者非艸非隶体势波磔二者俱备两王次仲异世同志
　　秦有王次仲汉灵帝时亦有王次仲皆作八分书而蔡文姬言吾父割程隶字八分取二分割李篆二分取八分于是为八分书未审孰是汉石经乃蔡邕八分书
　　行书之体半艸半真问起于谁莫知其人
　　【附注】宋政和初洛阳王夀卿叙古物器铭畧云视篆籒分隶岂非法礼之士而章行飞艸何啻游侠之徒哉
　　又有艸字亦莫可考章帝所好故名章艸
　　汉兴有艸字不知作者姓名至章帝时杜伯度崔子玉善艸书帝好之命上表章者亦作艸字谓之章艸一曰汉明帝永平中帝驿马命作艸书尺牍十首章帝好之一曰杜度张芝善篆法始用以写史游急就章号章艸○东坡曰真生行行生艸真如立行如行艸如走未有未能立能行而能走者也○慈湖杨先生跋汪逵古字碑刻曰自正学不明士夫以放逸为事业是以艸圣之名出世俗所脍炙而不知古圣贤之所出自汉晋而降沈浸乎飘逸放肆渊海之中不自知其非其字画词章议论皆自畧同治日少乱日多哀哉且小学家推尊王右军第一间熟观谛翫美则美矣无齐庄中正气象无三代气象然则今字多名家而古文世莫晓古文一变而为篆篆一变而为隶隶又变而为楷至于楷可不复变矣而世为楷者其门即或有飘逸放肆意态今能去飘逸放肆意态则正矣某敢详考古文鍼千载之膏肓而疾势方张一齐不胜众楚所恃以无恐者均知举天下万世人心本善本正本清明本无放逸本与尧舜禹汤文武周公孔子同本与天地同俗习虽深固其本有者岂不隠然有感于中
　　【附注】圣人制作文字以篆为主逮程邈变隶深存古意而今隶犹为便捷足可垂万世法汉晋以降或恣意变体增减笔画迷失本真务英华为高致而至于晋贻误后学诚苍邈之罪人也世衰俗薄岂不有所关系邪况又撰其艸书絶无义理轻薄之士视为竒玩而竞习之抑不知为耳目之妖端厚君子实不敢焉
　　飞白书者肇于蔡邕代为好尚传世无穷
　　白又作帛谓字如帛之形状也然不若白字义长○邕见役人以垩帚成字遂为飞白书魏张敬礼隠居好学独师邕体备尽其妙梁武帝谓萧子云曰蔡邕飞而不白羲之白而不飞飞白之间在卿斟酌乃诏子云飞白大书萧字于壁至唐张延赏见而好之取归洛阳与张谂谂结亭置之号曰萧斋唐之太宗高宗宋之太宗真宗皆善飞白书以赐羣臣
　　字孰为祖科斗古文夫籒与篆盖其子孙若隶与艸乃其曽
　　晋卫恒四体书势云○李斯作苍颉篇扬雄作训纂篇贾鲂作滂喜篇谓之三苍凡三卷鲂以三苍之书皆为隶字隶字始广而籒篆转微
　　羣贤制字已悉前陈继往有述亦非一人説文叔重翻切叔言隠侯韵略野王玉篇字学至此颇为大全然其所着不无疵焉
　　后汉许慎叔重着説文解字其自叙曰余叙篆文合以古籒稽譔其説分别部居凡十四篇五百四十部其建首也立一为耑引而申之以究万原毕终于亥时和帝永元庚子也至安帝建光元年慎子冲上之孙炎叔言亦后汉人作尔雅音义始为反切沈存中曰切字之学本出西域汉儒训字止曰读如厶字未用反切然古语已有二声合为一字者如不可为叵如是为尔而已为耳之乎为诸之类以西域二合之音盖切字之原也音韵展转相叶谓之反两字相摩以成声韵谓之切其法一也梁沈约隠侯譔韵略各有畛略也顾野王希冯梁大同中譔玉篇视説文多二部亦始一终亥然部目离合互有不同也○东坡曰学者之有説文如医家之有本草也
　　求字之法本于形声始一终亥盖本乎形【説文玉篇同】始东终法盖本乎声【韵略广韵同】
　　字有四声平声哀而安上声厉而举去声清而逺入声直而促
　　字属五音角音舌缩却征音舌拄齿宫音舌居中商音口开张羽音口撮聚
　　字按五方东鼻西唇北喉南齿若夫中宫土属舌理【舌有文理】
　　【附注】夫音有五行之属鼻属木角唇属金商齿属火征喉属水羽舌属土宫宫中也其性圆其声若牛之鸣窖而主合商章也其性方其声若羊之离羣而主张角触也其性直其声若鸡之鸣木而主勇征祉也其性明其声若豕之负骇而主分羽宇也其性润而泽物其声若鸟之鸣野而玉吐
　　守文字兮其数可纪展转用之理无穷已辅世之真造化同轨于嗟世人可不敬止
　　徐铉曰八卦既画万象既分则文字为五辂载籍为六辔先王教化所以行于百代及物之功与造化均不可忽也○愚按説文文字之数凡九千三百五十三字多古文也唐宗自谓天子可以考文乃诏学士卫包改五经语孟文作稽字便学者之读由是杂以俗字识者病焉○朱子曰字画音韵是经中浅事先儒得其大者多不留意然不知此等不理防却费了无限词説牵补而卒不得其本义亦甚害事也今周伯温亦曰不能识字则不能读书不能读书则不能明理不能明理则修己治人酬酢万变有不舛戾者乎是以君子大博文而贵约礼也
　　六艺纲目附録
　　六艺纲目发原
　　周礼保氏养国子以道乃教之六艺一曰五礼二曰六乐三曰五射四曰五御五曰六书六曰九数
