<!-- { "loadSidebar": true } -->
　　檿山桑顔师古以为山桑之有防文者其叶可以食蚕而材尤有用古者青州以丝为贡以檿丝为篚盖食檿之蚕其丝中琴瑟盛之箱篚贵之也其材可以为车辕又可以为弓弓人取干之道七柘为上檍次之檿桑次之橘次之木次之荆次之竹为下周幽王之乱檿弧箕服之謡兆于宣王之时竟取弃女以亡周国先王之制戎器不鬻于市而至于夫妇鬻是器则已异矣檿之为弓见于此时箕草似荻而细织以为矢服说者以为近射妖管子五粟之土其檿其桑周诗言文王之事攘之剔之其檿其柘
　　柽
　　柽河柳郭璞以为河旁赤茎小杨也其皮正赤如绛而叶细如丝婀娜可爱天之将雨柽先起气以应之故一名雨师而字从圣字说曰知雨而应与于天道木性虽仁圣矣犹未离夫木也小木既圣矣仁不足以名之音赪则赤之贞也神降而为赤云柽非独能知雨亦能负霜雪大寒不雕有异余柳盖庄子以松柏独受命于地冬夏青青比舜之受命于天柽之从圣亦以此欤诗皇矣云作之屏之其菑其翳脩之平之其灌其栵啓之辟之其柽其椐攘之剔之其檿其柘盖文王之养才于山林日就繁茂故其始而屏除之也始于已死之菑翳而及于厖杂之灌栵乂及于柽椐之小材又不得已而及于檿柘之良木以明草木逾茂则始之所爱者不能并育以渐去焉故其卒至于柞棫斯抜松柏斯兊也然则柽亦良木矣汉书鄯善国多柽柳段成式云赤白柽出凉州大者为炭复入灰汁可以煮铜南都赋注柽似柏而香今柽中有脂号柽乳
　　桐
　　荣桐木物之荣者多矣独桐名荣者桐以三月华盖自春首东风解冻蛰虫鱼獭鸿鴈皆应阳而作惟桃桐之作华乃在众木之先其荣可纪故名桐为荣也周书时训曰清明之日桐始华桐不华歳有大寒盖不华则阳气微阳气微则寒可知已又易纬曰桐枝濡毳而空中难成易伤须盛气而后华盖以经言始华有迟之之义桐与梧既异而桐之中又有数种有其子可以取油者盖即诗所谓其桐其椅其实离离者也有华而不实堪作琴瑟者若生石间其声则鸣书峄阳孤桐是也云南牂牁人亦绩以为布其叶饲豕肥大三倍至秋后亦用以饲鱼乡人养鲩鱼者每春以草养之顿能肥大秋后食以桐叶以封鱼腹则不复食亦不复瘦以待春复食也晋武帝时尝得一石皷击之无声张华请用蜀桐材刻鱼形扣之音闻数里而董仲舒请雨秋以桐鱼九枚莫晓其义王逸子曰木有扶桑梧桐松柏皆受气淳矣异于羣类者松柏冬茂阴木也梧桐春荣阳木也扶桑日所出阴阳之中也管子五粟五沃之土宜桐又汉西域鄯善国有胡桐亦似桐虫食其木则沬出其下流者俗名为胡桐泪言如目中涙也可以汗金银流俗语讹呼泪为律
　　棘
　　棘心赤而外有刺故朝位植之左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庶在其后盖槐取怀来棘欲其赤心而留意于三刺也又释木云槐棘丑乔盖言枝皆翘竦有奉上之义亦借其繁茂以为蔽外屏之义也棘有赤白二种其刺亦有直者钩者补益用直疗肿用钩古人所谓造沐猴于棘刺言其难也春秋繁露曰美恶之类各以类应故以龙致雨以扇逐暑军之所处生以棘楚盖棘者刺人之物楚者挞人之物皆能伤人故縁类而生亦防棘也越棘大弓取象于棘又棘可以为失昔者楚之先祖桃弧棘矢以共御王事盖氷之将出桃弧棘矢以除其灾桃能去厉棘植于花外则花不被霜所谓除灾岂此之谓耶诗曰凯风自南吹彼棘心又曰吹彼棘薪凯南风也八风以生杀万物东北曰条风物至是而条鬯也东曰明庶风东方日所出以明庶物也东南曰清明风宅东与南之交故明且清也南曰景风明之极而有景也西南曰凉风暑至西南而薄也西曰昌盍风昌盍天之门所以戒藏也西北曰不周风天倾西北故其风不周徧也北曰广莫风有北广莫之野也凯风既云自南乃当景风白虎通曰景风至棘造实盖吹彼棘心者将以趣其造实万物之难生者棘而造实又欲其应候南风虽能生物亦已劳矣八风谓之景卫诗谓之凯以强教之也以棘为凯风之候则母氏之劬劳甚矣老子曰师之所处荆棘生焉以荆棘恶木有兵刑之象皇览曰孔子茔中不生荆棘及刺人草管子五沃之土其棘其棠
　　椇
　　椇枳椇也其木径尺叶如桑柘以为屋材则室中酒味皆败其子作房似瑚核在其端其味甚甘小儿食之江东谓之木蜜崔豹古今注云枳椇子一名木蜜一名木饧实如形【意是枅字】卷曲核在实外味甘美如饧蜜一名白石一名木实白木实名枳椇古者人君燕食所加庶羞凡三十一物其果则有蔆椇枣栗榛柿桃李梅杏楂棃又妇人之贽椇榛枣栗荆楚之俗亦盐藏荷里以为冬储今不以为重贱者食之而已古语云枳椇来巢言其味甘故飞鸟慕而巢之或云枳句如枳木之勾曲今枳椇亦自勾曲故四代之爼有虞氏以梡夏后氏以嶡商以椇周以房爼梡断木为四足而已嶡之言蹷也谓中足为横距之象椇之言枳椇也谓曲挠之房谓足下跗也上下两间有似于堂房孔氏以为枳椇之木其枝多曲挠亦引陆玑草木疏椇曲来巢以证曲挠之义盖商爼似椇之曲耳椇今人谓之枅狗又谓之蜜曲録
　　梧
　　梧者植物之多阴最可玩者青皮而白骨似青桐而多子盖桐有青赤白而青桐又有有实无实之辨今人以梧之青亦曰青桐云其生荚如箕子相对缀箕上多者至五六成材之后树可得实一石食之味如芡古今方书称丸药如梧桐子者盖仿此也考庄子曰空阅来风桐乳致巢盖子生累然似乳鸟悦于得食因巢其上亦犹枳椇之来巢以味致之也此木易生鸟衔坠者辄随生殖其畦种者是岁可高一丈古称凤凰集于朝阳梧桐之上岂亦食其实耶或曰梧桐以知日至正南生十二叶一邉有六叶从下数一叶为一月至上十二叶有闰十三小余者视之则知闰何月也【遁甲梧桐不生则九州异】梧亦良木孟子所谓师舎梧槚而养樲棘则为贱师明梧者中所贵也此木虽不中乐器然堪车板盘合木□等用释木称榇梧榇者棺之别名岂古下卿之罚所谓桐棺三寸者亦有取此耶其皮今人亦剥用之然叶春晚乃生望秋辄槁惠子所以据之而瞑也或者槁梧即琴古者梧桐之名亦通齐地记曰城北十五里有桐台即梧宫【贾谊新书悬弧之礼东方之弧以梧梧者东方之草春木也南方之弧以柳柳者南方之草夏木也中央之弧以桑桑者中央之木也西方之弧以棘棘者西方之草秋木也北方之弧以枣枣者北方之草冬木也】
　　梓
　　梓为百木长故古者名制器之工为梓人商人尚梓用此故也郭氏解椅梓云即楸又解楸榎云大而皵楸小而皵榎说文亦曰椅梓也梓楸也楸梓也槚楸也然则椅梓楸槚一物而四名然定之方中既言椅又言梓故诗义疏曰楸之疏理色白而生子者为梓梓实桐皮曰椅而齐民要术称白色有角者为梓或名角楸又名子楸黄色无子者为椅楸世呼黄荆楸云然则是数者又以有子为辨耳管子五沃之土宜白梓楚地尤多此木故尸子曰荆有长松文梓而声子亦曰梓皮革自楚徃也屈原九章望长楸而太息室屋之间有此木则余材皆不复震其叶可以饲豕肥硕三倍诗曰维桑与梓必恭敬止靡瞻匪父靡依匪母古者见乔木必下而趋所以广孝桑者母之所事以供蚕缫梓者父之所植以伐琴瑟故见之而恭敬之心惕然生焉不必待于口泽手泽之所渐也又梓之为木有子之道昔者伯禽康叔见周公三见而三笞遂见商子商子使观于南山之阳见桥木高而仰又使之观乎北山之阴见梓焉晋然实而俯商子曰桥者父道也梓者子道也于是二子再见乎周公入门而趋登堂而跪周公拂其首劳而食之则以能子道焉耳杂五行书曰舎西种梓楸五令子孙顺孝盖亦此义荚细如箸其长仅尺冬后叶落而荚犹在树总总然其实一名豫章崔豹古今注曰棘实曰枣梓实曰豫章桑实曰椹柘实曰佳鲁季孙植六槚于蒲圃东门之外子胥曰植吾墓槚任昉云中山有楸户掌楸木者楸可为什器【货殖传山居千章之萩即楸字淮北荥南河济之间千树萩其人与千户侯等】
　　楝
　　楝木高丈余叶宻如槐而尖三四月开花红紫色芬香满庭其实如小铃至熟则黄俗谓之苦楝子亦曰金铃子可以练故名楝淮南子记十二月之木正月其木杨许叔重以为阳于春为先二月其木杏杏有窍在中象阴布散在上三月李四月桃李桃有核与杏同顾先后熟尔五月榆六月梓其说未闻七月其木楝楝实秋熟故也八月其木柘亦未闻九月槐槐怀也可以懐来逺人十月檀檀阴木也十一月枣取其赤心也十二月栎可以为车毂木不出火唯栎为然亦应阴气也然则古以楝实应七月之气管子五位之土种楝又凤皇非梧桐不栖非楝实不食荆楚之俗五月五日民并断新竹笋为筒椶楝叶揷头纒五丝缕江水中以为辟水厄士女或楝叶揷头五丝纒臂谓为长命缕俗言屈原以此日投水百姓竞以食祭之汉建武中长沙人有见人自称三闾大夫者谓之曰所祭甚善常苦为蛟龙所窃蛟龙畏楝叶五色丝自今见祭宜以五色丝合楝叶缚之所以俗并事之宗懔引风俗通以为獬豸食楝原将以信其志也然则凤凰獬豸皆食楝而蛟龙特畏之是亦异矣
　　谷
　　谷恶木也易生之物一说谷田久废则生谷此声所以通于谷其音又近御名或曰叶有瓣曰楮无曰构其实正赤如杨梅而无核鹤鸣之诗园之所有木不同而其下皆谷则以谷易生故也伊陟相太戊亳有祥桑谷共生于朝传曰俱生于朝七日而大拱伊陟戒以脩德而木枯刘向以为桑犹防也谷犹生也杀生之柄失而在下则是以桑谷为二物也而陆玑以为谷幽州谓之谷桑或曰楮桑然则盖一物也论衡曰枫桐之木生而速长故其皮肌不能坚刚树檀以五月生叶后彼春荣之木其材彊劲车以为轴商之桑谷七日大拱长速大暴故为变怪谷虽易生至于七日而拱则已速矣而宋人刻玉为楮叶三年乃成列子曰使地三年而成一叶则物之有叶者寡矣江南人绩其皮以为布又捣以为纸长数丈絜白光泽甚好其叶初生可茹又取班谷之皮以为冠裴渊广州记曰蛮夷取谷皮熟槌为揭裹布铺以拟氊然则虽恶木用亦博矣管子五位之土其槐其楝其柞其谷南山经曰招摇之山有木焉其状如谷而黒理其华四照其名曰迷谷佩之不迷
　　六駮
　　六駮木名其皮青白駮荦逺而望之似六駮之兽因以为名其木则梓榆也秦风曰山有苞栎隰有六駮又曰山有苞棣隰有树檖毛氏直以为兽之六駮则与苞栎棣檖不相类故陆玑不从也六駮锯牙之兽能食虎豹者其状如马亦名駮马此木既以六駮为号故亦兼駮马之名又曰马梓今之檀木皮正青而泽与荚蒾及此木相似故里语曰斫檀不谛得荚蒾荚蒾尚可得駮马夫鸟兽草木之类特为难穷其形之相似者虽山泽之人朝夕从事有不能别其名之相乱者虽博物君子习于风雅有不能周故野人伐檀而得駮先儒训駮而为兽其去本逺矣崔豹古今注曰山中有木叶似豫樟皮多癣駮者名曰六駮苏子由曰其皮青白如駮言六未详
　　并闾
