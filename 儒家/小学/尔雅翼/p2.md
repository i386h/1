<!-- { "loadSidebar": true } -->
　　惟宋十一世淳熈改元【孝宗朝甲午岁】罗子次尔雅翼【罗子愿字端良徽州歙县人尔雅十九篇郭璞释曰尔近也雅正也言可近而取正也翼谓编次此书所以羽翼尔雅并行于世也】定着五万余言【论语曰诗三百一言以蔽之曰思无邪左传赵简子称子大叔遗我以九言此以一句为一言汉东方朔诵二十二万言此以一字为一言今云五万余言者以字计也】乃论古初造化始耑【耑俗作端説文物初生之体也上象生形下象根】万彚芒忽并生其间【芒音荒忽本作芴有无也庄子乱体有无也庄子芒乎芴乎万物职职皆从无为出】民生如标枝鹿豕为羣【标上声一音杓又去声言木抄之枝无心在上也枝一作校音效庄子天地篇】自以为一物不自贵珍有圣人者立桀出其伦使同类相收异类区分正名百物毛羽介鳞【周官大司徒之职辨其山林川泽丘陵坟衍原隰之名物毛物貂狐貒貉之属羽物翟雉之属介物鼈之属鳞物鱼龙之属貒它丸切又它畔切】圜首方趾自别为民【大戴礼曽子天圆篇曰天之所生上首地之所生下首注人首圆足方因系之天地】乃佃乃渔乃栞乃焚【易系注陆佃以罗鸟兽水渔以罔鱼鼈栞通作刋书随山刋木孟子益烈山泽而焚之】选百羞百谷以为常珍【周官内饔选百羞酱物珍物以俟馈羞出于牲及禽兽以备滋味　扬泉物理论曰梁者黍稷之緫名稻者溉种之緫名菽者众豆之緫名三谷各二十种为六十蔬果之实助谷各二十凡为百谷】味其辛毒俾相君臣【淮南子云神农尝百草之滋味一日而七十毒　程子曰若小毒亦不当尝若大毒一尝而死矣安得生其所以得知者自然视色嗅味知得是甚气作此药使可攻此病古者因药物之性分为君臣佐使以相摄故其合和有一君二臣三佐五使或一君三臣九佐使沈括曰君为药虽众主病者在一物其他则节级相为用】灵智以为畜猛虣服循【畜音嗅礼运四灵以为畜故饮食有由也麟凤龙谓之四灵虣音暴周礼服不氏掌养猛兽而阜蕃教扰之注教习使之驯服】异物着之鼎别奸与神遂超万物莫之与邻号名三才与天地均裁制万品皆由于人【左传昔夏之方有徳也逺方图物贡金九牧铸鼎象物百物而为之备使民知神奸故民入山林川泽不逢不若】物患既去其利毕陈【患去如周公驱虎豹犀象而逺之利陈如虎豹之皮为侯与为裘犀兕为甲象以饰辂而为笏】智者用其实因既其文有所著作假之而论故诗首闗雎春秋感麟易八卦始画仰天俯地穷鸟兽之文书契因之是生典坟礼观象作服贽死生之物以明卑尊龡竹聴凤为乐本原【汉志黄帝使伶伦制十二筩聴凤鸣其雄鸣为六雌鸣亦六比黄钟之宫而皆可以生之是为律本】鲁论贵多识讥五谷不分圣有所不语亦有所常言【子不语怪力乱神雅言诗书执礼此结上文意谓异物神奸固圣所不语易书诗春秋礼乐皆假物而论则圣所常言也】至王防纪逺物则多异闻【周书王防解篇所记杂物奇兽皆四夷逺国各赍土地异物以为贡贽篇名王防者王城既成大防诸侯及四夷也唐太宗时逺方诸国来朝者甚众服装诡异顔师古请图以示后作王防图　自王防以下不敢上紊圣经故于过脉处下一至字先生作文不茍如此】离骚志洁唯掇其芳芬【王逸章句曰行清洁者佩芳徳屈平以清洁一介自处故楚辞取象于草木之芳洁者无所不备】不若尔雅博洽雅驯起于汉世学者自为颛门欲辅成诗道广摭旁穿万物异名始着于篇先师説之义多不鲜由古学废絶説者无所旁縁【郭璞序曰若乃可以博物不惑多识于鸟兽草木之名者莫近于尔雅尔雅盖兴于中古隆于汉世虽注者十余然犹未详备　愚按尔雅之作经传莫言其人及时世郭氏以为兴于中古者经典通谓伏羲为上古文王为中古孔子为下古中古盖指周公时言邢昺疏有曰释诂一篇盖周公所作释训以下或言仲尼所増子夏所足其説皆不足信故罗公断定以为起于汉世专门之学为辅成诗道而作也郭氏虽曰兴于中古然亦云盖以疑之　朱文公曰尔雅是取传注以作后亽却以尔雅证传注赵岐説孟子尔雅皆置博士在汉书亦无可攷】风土不同各据所偏【夹漈郑氏曰物之难明者为名之难明也名之难明者谓五方之名既已不同而古今之言亦自差别】江南之产逾北而迁【考工记云橘逾淮而北则为枳鸜鹆不逾济貉逾汶则死此地气然也汶毛氏音岷陆徳明音问误】至其语音亦不相防【楚语虎为于菟蛮名鱼为娵隅东汉书注零陵南康人呼蜼音余建平人呼蜼音赠遗之遗又音余救反皆土俗轻重不同】郑人命死鼠儗于璵璠【璵音余璠音烦按类要载尹文子曰郑人谓玉未琢者为璞周人谓鼠未腊者为璞周人谓郑贾人曰欲买璞乎郑贾曰欲之出璞示之乃防也因谢不取】六书之相假鱓则为鳣【汉书杨震传冠雀衔三鳣鱼注冠音贯即鹳雀也鳣音善韩子云鳣似蛇臣贤案续汉及谢承书鳣字皆作鱓然则鳣鱓古字通也鱓鱼长者不过三尺黄地黒文故都讲云蛇鱓卿大夫之服象也郭璞云鳣鱼长二三丈音知然反安有鹳雀能胜二三丈乎此为鳣音善明矣】物亦固有难识不可泛观恶莠乱苗豫章须七年【异记曰豫章生七年而后与众木异】非好古博雅身履薮泽孰能究宣野人能别之不能见于传【郑氏曰儒生家多不识田野之物农圃人又不达诗书之防二者无由参合遂使鸟兽草木之学不传】至谓鸮女匠鱼罟为荃【诗鸱鸮郭云鸱类陆玑疏云似黄雀而小其喙尖如锥取茅秀为窠以麻紩之如刺袜然县着树枝或曰巧妇或曰女匠陆説盖误周易王弼明象曰得鱼忘荃广韵筌者鱼笱也从竹庄子作荃注香草可以饵鱼愚按罟字疑当作笱】六驳以为马不可驾牵【秦风隰有六驳六驳本名其皮青白驳荦逺而望之似六驳之兽因以为名其木则梓榆也毛直以为兽之六驳则与苞栎棣檖不相类故陆不从】谓芍药无香説芳草者初不识蕙与兰【郑诗赠之以勺药毛苌云香草陆玑云无香气盖医方但用其根陆不识其华故云无香蕙兰説见翼中】罗子疾之乃探其原因尔雅为资略其训诂山川星辰【尔雅有释诂释训释山释水释天畧谓阙而不述】研究动植不为因循【周官大司徒之职以土防之灋辨五地之物生生音性动物谓毛鳞羽介臝植物谓皁膏覈荚丛注云天覆地载地有五等所生无过动植及民耳】观实于秋玩华于春俯瞰渊鱼仰察鸟云【列子注察见深渊之鱼淮南子鸟飞于云又大戴礼乌鱼皆卵鱼游于水鸟飞于云】山川壤遇物而欣【庄子外物篇曰山林与壤与使我欣欣然而乐与注山林壤未善于我而我乐之此为无故而乐也与音余】有不解者谋及刍薪农圃以为师钓弋则亲用相参伍必得其真【农圃钓弋四字本论语易参伍以变荀子曰窥敌制变欲伍以参赵广汉传参伍其贾以类相凖盖纪数之法以三数之则遇五而齐以五数之则遇三而会参伍者前后多寡更相反覆以不齐而要其齐】此书之成为雅羽翰其涵如海其负如山【韩文海涵地负】其称物小义炳而宽【易系曰其称名也小其取类也大注所称物名多细小若见豕负涂之属虽是小物而喻大事是所取义类而广大也】不强所不知义无不安宇中所有目击而存【庄子目击而道存击动也郭云日裁往意已达】指毛命兽见末知根【古之命兽皆以其毛色命之如马骊白襍毛曰駂黄白襍毛曰駓隂白襍毛曰骃凡此皆指毛以命之也　草木之根未易察识观于柯叶可以知之如叶大有毛为白术叶细小为赤术松叶栢身为枞柏叶松身为桧凡此皆见末以知根也】可用闳览虞悦性情玩化无穷以观我生率是佐时人主以裁成通之于六籍疑义以明千世之下与雅并行后有子云君山之俦乃知其精【扬雄作大法言时人皆忽之惟桓谭以为絶伦君山谭字也韩文后有杨子云必好之矣】雅道复显功亦宏矣【郭序尔雅云豹防既辨其业亦显此云复显者言其书行于千世之下当与尔雅同功而复显也】王应麟后序
