<!-- { "loadSidebar": true } -->
　　孔雀生南海盖鸾鳯之亚尾凡五年而后成长六七尺展开如车轮金翠然始春而生至三四月复凋与花蕚俱荣衰羽属之最华耀者故元命包言火离为孔雀然尤自珍爱遇芳时好景闻歌必舒张翅尾眄睐而舞盖物之能自爱者如鸾自歌鳯自舞也羣飞数十为偶南人収其雏养之使极驯扰寘山间以物绊足旁施罗网伺野孔雀至则倒网掩之无遗者其雌尾短畧无文彩孔雀不必匹偶但音影相接便有孕如白鶂相视雄鸣上风雌鸣下风之类或曰与蛇为偶蛇盘结其上今野雉亦有与蛇交者理或有之或云闻雷声而孕周成王时方人常献列于王防及汉文帝时赵佗亦以为献九歌称孔盖兮翠旍以为神明之饰魏文帝亦尝诏以于阗所上尾万枚为金根车盖南越人以珥门户
　　鹤
　　鹤一起千里古谓之仙禽以其于物为寿【淮南曰鹤夀千嵗以极其游】状大如鵞脚青黒髙三尺余喙长四寸常夜半鸣其声闻八九里雌者声差下繁露曰鹤知夜半鹤水鸟也夜半水位感其生气则喜而鸣所以寿者无死气于中也又性絶警八月白露降则警而鸣性好在阴故谓其羽为阴羽周书曰阴羽鳬旌解者曰鹤鳬羽为旌也相鹤经曰鹤阳鸟也而游于阴因金气依火精以自养金数九火数七故七年小变十六年大变禽经亦曰鹤爱阴而恶阳鴈爱阳而恶阴故易有鸣鹤在阴之文然诗称鹤鸣于九臯声闻于天与易之鸣鹤在阴其子和之若不同者盖鸣于九臯鹤之俊者以喻士之及时而未仕者至其老则声不能和者独其子而已禽经又曰鹤老则声下而不能髙近而不能辽此之谓也书又言鹤体无青黄二色者木土之气内养故不表于外然本草云鹤有有黄有白有苍苍者今人谓之赤颊则鹤之老者百六十年则有纯白纯黒之异若黄鹤则古人常言之古书又多言鹄鹄即是鹤音之转后人以鹄名颇着谓鹤之外别有所谓鹄故埤雅既有鹤又有鹄盖古之言鹄不日浴而白白即鹤也鹄名哠哠哠哠鹤也以龙鸿鹄为寿寿亦鹤也故汉昭时黄鹄下建章宫太液池而歌则名黄鹤神异经鹤国有海鹄卫懿公好鹤齐王使献鹄于楚亦列国之君皆以为玩其余诸书文如蕙帐空兮夜鹤怨楚辞黄鹄一举及田饶説鲁哀公言黄鹄或为鹤或为鹄者甚多以此知鹤之外无别有所谓鹄也鹤好延颈以望故称鹤以怨望鸱以贪顾怨者必望故以望为怨不意君之望臣深是也贪者必顾故以顾为贪数招权顾金钱是也古以鹤为祥故立之华表説文相亭邮表也一説汉法亭部四角建大木贯以方表名曰相表又鹤之膝特隆故呉矛骹大者名鹤膝又作诗者以中字平为鹤膝
　　鸡
　　鸡司时之畜鸣必三度故礼有初鸣而衣服者又能自守不为风雨止故诗人以比不改度之君子古有鸡人掌共鸡牲大祭祀夜漏未尽则嘑旦以嘂百官以其畜鸡则知时故也春秋説题辞鸡为积阳南方之象火阳精物炎上故阳出鸡鸣以类感也【春秋运斗枢曰玉衡星散为鸡】括地图则言度朔山【中记曰桃都山】有大桃木盘屈三千里上有金鸡日照则鸣于是晨鸡悉鸣矣古称鸡之徳五头戴冠者文也足傅距者武也敌在前敢鬬者勇也见食相告者仁也鸣不失时者信也鸡有五徳犹日瀹而食之何也以其所从来者近也然鸡老遇嵗晏则有怯寒至晓方鸣者又鸡或乙丙夜辄鸣者俗谓之盗啼云行且有赦盖海中星占云天鸡星动为有赦故后魏北齐赦日皆设金鸡掲于竿至今犹然亦曰盗啼为有火古称牝鸡之晨惟家之索以喻商王之用妇言至汉世乃有雌鸡化为雄冠距鸣将与雄不殊将者谓能率领其羣也説者曰鸡有冠距文武之貌不为威仪貌气毁故有鸡旤风俗通云呼鸡曰朱朱相传鸡本朱氏翁化为之按汉祝鸡翁居尸乡山下养鸡百余年皆有名字呼名则种别而至则朱乃祝之转也又崔豹古今注鸡名烛夜尔雅鸡大者蜀其音岂又本于此耶郭璞既解蜀为今之蜀鸡广志又称大者蜀小者荆而庄子别称越鸡不能伏鹄卵鲁鸡固能则荆与越为小蜀与鲁为大荆越相近若蜀者非巴蜀盖鲁成公防于蜀者亦鲁地云尔【説文鲁郊以丹鸡祝曰以斯鶾音赤羽去鲁侯之咎】又禽经曰鹰鸡多秋生雉鸡多冬死盖鲁鸡则今鬬鸡自周宣王时已有纪渻子为王养鬭鸡之事其后鲁季郈鸡鬭季氏介其鸡盖以胶沙播其羽或曰捣芥汁播之郈氏则为之金距距者鸡附足骨鬭时所用刺也后世则又私取狸膏涂其头辄鬭无敌此非有厌胜特是狸能捕鸡异鸡闻狸之气则畏而走不若养之至于木鸡者之全也今南方蓄蛊之家鸡辄飞去【庄子谓恵子曰羊沟之鸡三嵗为株相者视之则非良鸡也然而数以胜人者以狸膏涂其头】
　　雉
　　雉有十四种春秋运斗枢曰玑星散为雉泽雉十步一啄百步一饮因地之坟衍以为疆界分而护之不相侵越一界之内要以一雄为主余者虽众莫敢鸣其隽者不特一雌雉耿介之禽应义气十一月雷在地中雉先知而鸣説文雊雄雌鸣也雷始动雉鸣而雊其颈盖雊鹆以足相勾雉以颈相勾故雊鹆从句雉雊亦从句髙宗祭成汤有飞雉升鼎耳而雊非特鸣而已然闻声似雷者亦从而应齐景公作为路寝之台族铸大钟撞之庭下郊雉皆呴许氏曰大钟声似雷震雉应而呴鸣也又天水冀南山有石皷长丈三尺广厚畧等汉成帝时有声如雷闻二百四十里野鸡皆鸣盖以为雷也夏小正曰正月雉震呴雉以媒取媒者少养雉子至长狎人能招引野雉因名曰媒以翳隠身而射之媒江淮间谓之游言可与游按説文囮译也率鸟者繋生鸟以来之名曰囮读若譌囮或从繇为防又音由然则游乃防也至若周官翨氏攻猛鸟各以其物为媒而掎之乃谓用其所食之物世以鸠鸽置羂中以媒鹰隼而掎其脚其为媒之名虽同而实则异礼六挚士执雉取其守介而死不失节也【汉五行志雉者听察先闻雷声故月令以纪气】
　　鷩
　　鷩似山鸡而小冠背毛黄腹下赤项緑色鲜明山海经曰小华之山其鸟多赤鷩可以御火一谓之蛦又谓之鵔鸃説文鷩赤雉也鵔鸃鷩也昔者赵武灵王贝带鵕翿而朝赵国化之汉初闳孺籍孺以佞幸故孝惠时侍中皆冠鵔鸃冠贝带傅脂粉化闳籍之属也鵔鸃冠者以此鸟羽饰冠古有鷩冕既同一物岂亦类此耶周礼王之吉服享先公飨射则鷩冕而侯伯之服自鷩冕而下如公之服説者但解衣之九章以为鷩者画以雉谓自次三华虫以降然既以冕为名安知冠无此饰不然汉之鵔鸃何所本哉此鸟雅好髙故曰蛦山栖又曰仰攀鵔鸃然此但云似山鸡而南越志称鵔鸃即山鸡利距善鬭人以家鸡鬭之则可禽光色鲜明五采耀刘渊林解吴都赋亦以山鸡如鸡而黒色木栖晨鸣今所谓山鸡者鷩蛦也合浦有之然则山鸡自黒絶不与此类郭景纯特以比其大小耳至于凡言华采者皆此鷩也博物志曰山鸡有美毛自爱其色终日映水目则溺死翟雉长毛雨雪惜其尾栖髙木杪不敢下食往往饿死盖雉轻死之物故或以死或饿以死而其它又鬭以死亦其性然也畨禺诸郡往往取山雉为笔五色可爱
　　乌
　　乌孝鸟也始生母哺之六十日至子稍长则母处而子反哺其日如母哺子之数故乌一名哺公而束晳补亡诗云嗷嗷林乌受哺于子也孔子曰乌盱呼也取其助气故以为乌呼盖乌之呼如人之叹声故古者记人之叹辄书乌呼以记之又谓之于戯于即古乌字穆天子传曰于鹊与处是也戯即呼也古者言日中有乌尧时十日并出羿射落九乌盖日以比人主传曰天无二日土无二王少皥之衰九黎乱徳尧出而平之故以喻射九乌焉日中之乌有三足故説者以为乌三防者法三足然説文鸟乌之足似匕皆从匕无三足之义且舄焉皆乌名从乌之类岂必皆三足耶此与数马足者类矣乌好下麦田中拾麦食之既饱则啄土藏之已而忘其处往往疆畔之上麦种十为丛者乌所种也其智足以通祸福故所在则人忌之而西南人事乌为鬼以为能知未然也太公曰爱人者爱其屋上乌憎人者憎其储湏盖储峙以侍所湏人之所冝爱也而憎人者并憎之乌集为不祥人所憎也而爱人者并爱之以言憎爱因情而迁有如此者淮南曰乌力胜日而服于鵻礼能有脩短也乌本黒之称故瑞应图以白乌为太阳之精至孝之应孝经援神契曰徳至鸟兽则白乌下先君尚书守新定日有乌生四子于郡之南山二黒二白日集于黄堂相间飞止若奕州人请奏瑞不许是亦异矣
　　鹊
　　鹊者乌之属故周礼緫谓之乌鸟又以其色驳名之为驳鸟淮南曰若鱼之跃若鹊之驳此自然者不可损益古鹊之字作舄盖象形文则作□能知气疾徐阴阳向背风水髙下嵗必一营巢其孳生比它物最早故自小寒五日而始巢巢常背太嵗而向天一淮南曰太阴所建蛰虫首穴而处鹊巢向而为户又曰夫蛰虫鹊巢皆向天乙者至和在焉尔又知嵗之多风则去髙木而巢扶枝或曰水大则巢髙水小则巢卑巢皆取木之枝梢不取坠枝巢中亦涂饰横梁其中相传见其上梁者贵云于是传枝而生子春二月而有乳鹊矣已则舍去而他鸟居之故召南称鸠居鹊巢周书时训曰鹊不始巢国不宁则以巢比国盖旧説也始则一鸠居之而已寻则呼其偶并居焉所谓方之者也至其后则生子盈之家道成矣今乌之类亦逐鹊而居其巢鹊能知人之吉凶故自啄其足则行人至或曰其声接接令接来者也南人以其声为吉以乌为凶北人反之昆仑之下以玉璞抵鹊盖恶之也鹊虽能知来及其避风而巢卑也大人过之则探其鷇婴儿过之则挑其卵故号知来而不知往涉秋七日首无故皆髠相传以为是日河皷与织女防于汉东役乌鹊为梁以渡故毛皆脱去按秋鸟兽毛毨之时又山海经羣鸟有解羽之所此岂解羽类耶其尾尤长故汉世髙祖所为刘氏冠民间谓之鹊尾冠又熏鑪之有柄者谓之鹊尾鑪鹊能制猬鹊之所在猬必反腹而受啄焉或在木上鸣猬伏不能行淮南曰鹊矢中猬此类之不推者也
　　音释
　　鹏【步登反】　夏革【下音棘列子汤问篇注夏革字子棘为汤大夫】鷃【于谏反亦作鴳司马云鴳鴳雀也】碣石【其谒反海中山名】鬐【渠脂切】暴【步卜切】鲵【音倪説文刺鱼也郭璞曰似鮎四足一曰雄鲸雌鲵】　鳯　麐【道作麟】鸳思【説苑作鸳鸯思】颡【音桑頟也又养韵】椎【直追切椎钝不曲挠也】致【音穉密也】纬【宋均曰五元也】户【宋均曰所由出入也】知我唯黄【宋均曰黄中通理也按初学记扶竹实来之下又有一句云故子欲居九夷从鳯嬉】防【胡光切】冯身【上音慿周语注房后之行有似丹朱丹朱慿依其身而匹偶焉生穆王也】覆【音福】擿【与掷字同】霅氏猨狖【上于纬切或作猿下余救切鼠属善旋】鸑鷟【上五角切下七角切】鹔鷞【上息逐切】
