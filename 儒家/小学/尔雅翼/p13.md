<!-- { "loadSidebar": true } -->
　　谷风曰采葑采菲无以下体毛氏曰葑须也菲芴也下体根茎也笺云此二菜蔓菁与葍之类也皆上下可食然其根有美时有恶时采之者不以根恶时并弃其叶据郑此注则以葑为蔓菁之类菲为葍之类耳至解桑中曰爰采葑矣沬之东矣则曰葑蔓菁礼记坊记注亦云葑蔓菁也陈宋之间谓之葑陆玑云葑芜菁幽州人或谓之芥方言曰蘴荛芜菁也陈楚谓之葑齐鲁谓之荛关西谓之芜菁赵魏之部谓之大芥蘴与葑字异而音同则葑也须也芜菁也薞芜也荛也芥也七者一物也蔓菁南北通有之北土种之尤多四时仍有春食苗夏食心秋冬食根菜中之最有益者塞北并汾河朔间烧食其根呼为芜根犹是芜菁之号昔汉桓帝永兴中令灾伤郡国皆种蔓菁以助民食刘备归曹公公使觇之闭门将入种蔓菁而诸葛亮所止令军士独种蔓菁者取其才出甲可生啖一也叶舒可煮食二也久居则随以滋长三也弃不令惜四也回则易寻而采之五也冬有根可斸而食六也三蜀江陵之人今呼为诸葛菜蔓菁根叶及子乃是菘类与芦菔全别陶隐居言其子与芦菔子相似兼言小荤故说者疑江表不产注失其真耳有人将菘菜北种初一年半为芜菁二年菘种都絶将芜菁子南种亦二年都变其子亦随色变大率菘子黒蔓菁子紫赤大小相似芦菔子黄赤而大又不圆也亦梗长叶瘦高者为菘叶阔厚短肥而庳及梗细者为芜菁荆楚嵗时记十一月采经霜芜菁葵等杂菜干之为咸菹有得其和者并为金钗色菹既甜脆汁亦酸美呼其茎为金钗股醒酒所宜也急就章曰老菁蘘荷冬日藏诗曰我有旨蓄亦以御冬盖此之谓也按禹贡荆州包匦菁茅孔氏曰菁以为菹吕氏春秋亦曰菜之美者具区之菁则菁之见贵旧矣然说者或以菁茅为茅之名而言老菁冬藏者为韭花云今蔓菁园中无蜘蛛是其所畏也【南都赋秋韭冬菁注广雅曰韭其华谓之菁】
　　葖
　　葖芦萉尔雅释曰紫花菘也俗呼温菘似芜菁大根一名葖俗呼雹葖一名芦菔今谓之萝卜说者曰紫花菘温菘皆南人所呼呉人呼楚菘广南人呼秦菘方言曰芜菁紫者谓之芦菔刘盆子在长安掖庭中宫女幽闲掘庭中芦菔根食之隋张威为青州刺史遣家奴于人间鬻芦菔根坐废于家即此也昔有婆罗门僧东来见食麦麫者云此大热何以食之及见食中有萝菔曰赖有此以解之耳自此相传食麫必食萝菔谈苑曰江东居民嵗课种艺初年种芋三十亩计省米三十斛次年种萝菔三十亩计益米三十斛可知萝菔消食也久服亦澁荣卫令人髪早白其嫰叶可为生菜陶隐居乃云其根可食叶不中噉故说者至疑江左不产云
　　菫
　　齧苦菫释曰可食之菜也郭云今菫菜叶如栁子如米汋食之滑者本草唐本注云此菜野生非人所种俗谓之菫菜叶似蕺花紫色本草云菫汁味甘说者以为菫苦而言甘者古人语倒犹甘草谓之大苦也观緜之诗言沮漆之间土地肥美则曰周原膴膴菫荼如饴菫荼皆苦菜也地既饶美其所生菜虽有性苦者皆甘如饴则此地将可居矣是菫得地味亦甘也内则曰枣栗饴蜜以甘之菫荁枌榆免薧滫瀡以滑之脂膏以膏之言养老者惧其肠澁故用此物调和饮食荁亦菫类冬用菫夏用荁广雅曰夏荁秋菫滑如粉是也士虞礼则曰夏用葵冬用荁郑注云荁菫类也干则滑夏秋用生葵冬春用干荁此盖随文解之故不同三十国春秋曰刘殷曽祖母王氏盛冬思菫殷入泽中恸有菫生焉得斛余又后魏书崔和为平昌太守性鄙恡其母季春思菫惜钱不买二人用心不同如此菫久食令人身重懈墯又令人多睡广雅曰菫藋也今三辅之言犹然未知同异
　　藜
　　藜菜之微者也故韩子曰尧之王天下也粝粱之食藜藿之羮庄子曰孔子穷于陈蔡间七日不火食藜羮不糁糁米糁也言其絶粮虽藜羮中不办有糁又曽子以蒸藜不熟出其妻季路食藜藿之实而为亲负米于百里之外物虽微矣圣贤多食之山海经曰秦山有草焉名曰藜如荻可以为菹郭璞曰为治也毛诗北山有莱义疏曰莱藜也茎叶皆似王刍今兖州蒸以为茹谓之莱案藜乃蒿蓬类故月令则藜莠蓬蒿并兴淮南子曰藜藿之生蝡蝡然日加数寸不可以为栌栋楩柟豫章之生也七年而后知故可以为棺舟藜者人所习识秦山治菹之草名适同耳又尔雅葥王蔧释曰此则藜之科大为树可作埽彗者一名葥一名王蔧一名王帚江东呼落帚按藜亦可以为杖原宪杖藜应门是也
　　藋
　　拜蔏藋释曰亦似藜而叶大者名拜一名蔏藋庄子云藜藋柱宇是也【左传云蓬蒿藜藋】按尔雅有灰藋子炊为饭香滑叶心有白粉似藜心赤茎大堪为杖亦杀虫人食为药不如白藋也按今灰藋絶似苜蓿但苜蓿苗叶红可爱而灰藋则苗叶上微白如灰色为异耳而广雅以藋为菫淮南子曰藜藋蝡而长日加四寸不可以为栌栋【又曰蔐苗类絮而不可为絮黂不类布而可以为布】
　　音释
　　苹　糁【桑感切说文以米和羮】共【本或作供】湆【去急反汁也】筥【居吕反方曰筐圎曰筥】锜【其绮反三足釡】　茨　衂【女六反】瘘【音漏头肿也一曰乆创】□【时冗切亦作尰】防【音盲】龋【驱雨切齿病】蒍【韦委切】注防【弋菙切防也古今注羊捶切广韵音役注燕人呼芡】　防　杼【神吕切橡也】朱厉【事见说苑莒穆公有臣曰朱厉附云云莒公以难死朱厉附徃死之】徴羽乐风【许注徴南方火羽北方水五音正乐乐风者上以风化下下以风刺上故谓之风】和【去声】芰茄【下音加】缥【敷沼切青黄色】注薢茩【上音皆下音狗】　□【徒南切】纶【音鳏张华云纶如宛转绳】组【音祖】有秩啬夫【汉书乡有三老有秩啬夫啬夫掌狱讼有秩郡所置秩百户皆紏青丝为纶以带佩之】　　蘧蔬【上巨俱切下山俱切】隧【音遂一名出隧一名蘧蔬】菌【音窘】蒋【音将】葑【芳用切菰根也】　鳬茨茈【音疵】芍【都了切】　藷藇【上音储又音署下音余又音预】　芋　郪【七稽反音与雌同县名在广汉】　蒻【音弱】蒟【音矩】　姜　蓲【许于切赋注引太经曰阳蓲万物言阳气蓲照生万物也阴敷姜生于阴也】鷃【音晏鴽也】蜩【音条蝉也】范【音犯蜂也】蔱【音杀一作榝似茱萸出淮南】　葑【音封】　菲【音匪】芴【尔雅音勿注菲芴即土】葍【音福】蘴【音丰】荛【音饶】薞【音孙】　葖【他勿切】芦【尔雅音罗】萉【尔雅音蒲北切】菔【一音服芦菔一名来服言来麰所服也又蒲北切与萉卜音同】　菫【音谨】　齧【五结切尔雅释齧一名苦菫】汋【煮也音芍又土角切】蕺【菜名爼及切】荁【音桓】免【音问草木新生者】薧【苦老切干也】滫【思酒反溲也】瀡【音髓滑也】膏之【去声】藋【徒吊切】　藜粝【力葛反米麄者之称】蝡【如兖切动也】楩【鼻绵切】柟【奴含而盐二切】葥【音箭】彗【音遂】藋【徒吊切】　注黂【尔雅音扶刃切枲实也】

　　尔雅翼卷六
　　钦定四库全书
　　尔雅翼卷七
　　宋　罗愿　撰
　　释草
　　蘦　　　苄　　　菋　　　参
　　薚　　　蓍　　　茨　　　乌喙
　　门冬　　顚棘　　蘘荷　　活茺
　　蓼　　　苏　　　荏　　　芥
　　蘦
　　蘦大苦今之甘草味甘而无毒能安和七十二种石千二百种草【考】故于人譬之国老不入君臣佐使之列虽非君而为君所宗以其能爕和故也诗称山有榛隰有蘦以况西方之美人又采蘦首阳之顚以刺献公之信防盖一章采蘦二章采苦三章采葑蘦甘而苦若防者之入人必先甘而后苦而葑则甘苦相半所谓采葑采菲毋以下体下体恶而上体美者也则防人之所以尝试其君者无所不用矣此草蔓生叶似荷青黄茎赤有节节有枝相当然不惟叶似荷古之莲字亦通于蘦故防列传称千嵗乃游莲叶之上徐广曰莲一作苓声相近借字也将以老而神故形小而陆游以为奇若水中之莲凡皆可游不足言矣又诗采苓以首阳之顚叶之岂蘦亦有莲音耶然蘦甘而名大苦者犹牵牛有三黒防而名为三白防此盖秦俗所防见礼记或素或青注
　　芐
　　芐者今之地黄古以为菜铏羮用之礼记曰钘毛牛藿羊芐豕薇考盖物各有所宜古者祭祀賔客有大羮铏羮大羮者太古之羮镬中煑肉汁不调以盐菜及五味盛之于登铏羮者谓陪鼎膷臐膮用藿芐薇调以五味盛于铏器盖铏羮以所盛器为名盛于豆则名庶羞尔皆天官亨人供之三牲所以用此者犹妇教成之祭牲用鱼芼之以苹藻各有所宜亦牛羊山陆之物藿芐山陆之菜豕近水薇垂水鱼及苹藻生水中以类求之今礼记羊芐作苦则苦菜尔【考】古之说方者一生咸阳川泽中黄土地者佳则名之为地黄盖有所自又生者以水试之浮者名天黄半沈半浮名人黄沈者名地黄以沈者为良宜其以地为名而芐字又从下亦趋下之义也淮南子曰今夫地黄主属骨而甘草主生肉之药也以其属骨责其生肉以其生肉论其属骨是犹王孙绰之欲倍偏枯之药而欲以生殊死之人亦可谓失论矣今地黄能生肌肉与淮南说异又方药煎忌铁器铏羮用之未知其审
　　菋
　　菋荎藸郭氏以为五味今五味子是也皮肉甘酸核中辛苦都有咸味味既具矣故其字从味且能兼养五藏也典术曰五味者五行之精仙人羡门子服之而本草直云味酸者木以酸为主又所出不同亦各偏胜如出高丽者多肉而酸甘出青冀者过酸出建平者味苦不害其兼有五味也其茎赤斑花黄白生青熟紫亦具有五色圣贤冢墓记曰孔子墓上有五味木
　　参
　　春秋运斗枢曰摇光星散为人参废江淮川渎之利则摇光不明人参不生礼斗威仪曰君乗木而王有人参生说文云人薓出上党薓即参也所以名为人参者本草云如人形者有神范蠡计然亦曰状类人者善说者曰出新罗国所贡有手脚状如人形长尺余或云生邯郸者根有头足手面目如人或曰生上党者人形皆具能作儿啼说益侈则益诞大率生深山中近椵漆下湿润处椵似桐而多荫故人参生其下高丽人作人参赞曰三桠五叶背阳向阴欲来求我椵木相寻欲试上党人参者当使二人同走一与人参含之度走三五里许其不含者必大喘含者气息自如潜夫论曰治疾当得真人参反得萝菔梁阮孝绪母疾须得生人参旧传钟山所出孝绪躬歴幽险见鹿前引就鹿灭处视之得此草傅子曰先王之制九州异赋天不生地不养君子不以为礼若河内诸县去北山絶逺而各调出御上党真人参上者十斤下者五十斤所调非所生民以为患其潞州太行山所出者谓之紫团参
　　薚
　　蓫薚马尾郭璞曰广雅云马尾蔏陆本草别名薚今闗西亦呼为薚江东呼为当陆生人家园圃中高三四尺叶青如牛舌而长茎青赤至柔脆夏秋开红紫花作朶根如芦菔而长如人形者有神案人参亦言如人形者有神而采艾见若似人处揽而取之用灸有验物理乃不可胜穷易曰苋陛夬夬苋与陆皆阴类也或曰此一物即名苋陆今俗名章柳根又一名夜呼莫知其义据荆楚嵗时记三月三日杜防初鸣田家候之此鸟鸣昼夜口赤上天乞恩至章陆子熟乃止然则章陆子未熟以前为杜鹃鸣之候故称夜呼
　　
