<!-- { "loadSidebar": true } -->
　　麟　麐【尔雅通作麟】麕【音君】罘【音浮】防【古牙切】定【都佞切】狻麑【上音酸】虦猫【上昨闲切尔雅虎窃毛谓之虦猫窃浅也】耏【说文作而如之切颊毛也】虓【许交切】驺虞　苃苃【音斾飞扬貌】躣躣【其俱反行貌】阗阗【音田鼓声】衙衙【五呼反亦行貌】圉林氏【文选注圉牢养也林氏山名又山海经有林氏国】扰泽马【应劭汉书注扰音柔驯也隂嬉防曰圣人为政泽出马】腾黄【神马一名吉光】　廌【又蟹切】解【音蟹】咋【锄陌切齧也】齅【许救切以鼻取气】　夔【求切】撅【其月切击也】雷兽【山海经注即雷神也人面龙身鼔其腹也】嶷【鱼力切】踸踔【上勅甚切下勅角切】蚿【音贤又音】蓬蓬【步东反又扶公反】　貘【音貊】庳【音婢又音卑】駮【音剥马色不纯】舐【神纸切】溺【奴吊切】掎【居蚁切】褚师【上张吕反哀公二十五年】鎠【音刚坚铁】防【音容郭璞曰防似牛颔有肉堆】旄【张揖曰旄牛也其状如牛而四节毛】犛【莫交反犛牛黒色出西南徼外又力之切】令支【音零岐】　騊駼【音逃涂】蹵【七六反蹋也】辚【音】轶【音迭】【音卫车轴头轶言车之疾】案节未舒【案节行得节未舒马足未舒】嶲【音携】驘【力戈切】蛩蛩【渠容切】蟨【音厥】禺【音遇又音虞】　六駮【音剥】蓦【音陌】洀【古盘字】鵔【思俊切】　馼【音文】鬛【力輙反马鬉也向魋司马桓魋也地宋景公弟辰之兄也定十年】　犀徼【吉吊切】簏【音禄】蛊【音古】七属【读如灌注之注谓上旅下旅札续之数也革坚者札长】沛泽【上音斾】服不【下逋骨切服不服之兽者也】　兕殪【音翳】惮青兕【惮丁曷切】觵【通作觥】觯【之鼓切】觚【古胡切】散【先肝切孔氏曰散者讪也饮不自节为人谤讪】　象　脆【音毳小耎易断也】身毒【干笃国在大夏东南】鞔【音瞒覆也】

　　尔雅翼卷十八
　　钦定四库全书
　　尔雅翼卷十九
　　宋　罗愿　撰
　　释兽二
　　虎　　　虪　　　甝　　　豹
　　貔　　　防　　　獌　　　熊
　　罴　　　豺　　　狼　　　豻
　　类　　　猩猩　　　狒狒　　　猛氏角端　　　桃抜
　　虎
　　虎大寒之月始交七月而生性至猛烈虽遭逐犹复徘徊顾步其伤重者輙跑踍作声而去听其声之多少以知其去之近逺率鸣一声者为一里靠嵓倚木而死终不僵仆其物不过三跃不中輙舍之其食物值耳輙止以为触其名名耳故也尝伤人者耳輙有缺若锯夜视以一目放光一目看物猎人而射之目光堕地得之如白石或曰即虎魄也又知冲破能画地以卜今人有画物上推其竒偶者谓之虎卜悬其鼻于户令人生男故古者胎教欲见虎豹勇挚之物虎子才生三日则有食牛之气其不能噬者輙杀之为堕武也古者出国用虎节又敔亦为虎形背上为二十七龃龉击之以止乐字说曰虎西方之兽故敔为伏虎二十七龃龉者三九之数也阳成于三变于九□之长尺十之数也阳三九而以隂十胜之所以止乐案淮南穪天一地二人三三三而九九九八十一人应九九八十一之数马应八九七十二之数犬应七九六十三之数彘应六九五十四之数猨应五九四十五之数麋鹿应四九三十六之数虎应三九二十七之数虫应二九一十八之数故曰三九二十七七主星星主虎虎故七月而生虎应二十七故敔为虎形二十七龃龉也亦虎啸而风生风生而万籁皆作虎伏而风止风止而万籁皆息故止乐用虎尔汉旧仪乘舆带七尺斩蛇劒履虎尾絇履方言虎陈魏宋楚之间或谓之李父江淮南楚之间谓之李耳或谓之于防自闗东西或谓之伯都【汉书云于释】
　　虪
　　虎一物也以色别之则黄质黒章者无异名窃毛者谓之虦猫白者为甝黒者为虪此物同而别者也虪亦有斑但以浅色为质深色为章耳海内东北经幽都之山黒水出焉其上有黒鸟黒蛇黒豹黒虎黒狐蓬尾此虪之所聚而孟山兽多白狼白虎鸟多白雉白翟两山之间而鸟兽各以其毛色相从理之不可晓者然虪尤猛今野人言三虎之别黄虎窃人羊豕多方窥伺得之黒虎所见无不取白虎坐食而已不甚杀或云黄是其幼弱者黒者适壮白者则老矣此亦理之近者也郭氏称晋永嘉中秭归县槛得黒虎状如小虎而黒色深者为斑此岂偶得其小者尔未可全据也
　　甝
　　虎西方之兽白西方之色文质皆应其方故古者祭祀之礼以白琥礼西方白言其色虎言其形也礼西方者以其物享之之义也然白虎不常有故郭氏但引汉宣帝时南郡获白虎为验司马相如称般般之兽白质黒章为大瑞而世之说者又以白虎为驺虞许氏觧淮南子称驺虞白虎黒文食自死之兽日行千里驺虞之色虽与山海经所说不合然汉儒大抵皆以为白虎又其言白虎性仁食自死之兽瑞应图曰仁而不害今白虎不甚杀坐食而已或云虎之老而仁者有合于仁如驺虞之义此先儒之所为说欤周书王防曰般吾白虎晋宋时正旦元防设白虎尊于殿庭盖上施白虎若有能献直言者则此尊饮酒盖杜举之遗式欲令言者猛如虎无忌惮也
　　豹
　　豹似虎圜文有数种有赤豹山海经舂山多赤豹诗赤豹黄罴陆玑疏云尾赤而文黒谓之赤豹有豹山海经幽都之山有虎豹王防篇屠州黒豹有白豹别名貘淮南曰军正执豹皮以正其众豹尾车周制也象君子豹变以尾言者谦也古者军正建之汉大驾属车八十一乘作三行尚书御史乘之最后一乘县豹尾豹尾以前皆为省中周礼射以皮饰侯诗羔裘豹饰楚豹舄【琐语范献子猎遗其豹冠】
　　貔
　　貔豹属猛兽出貉国诗献其貔皮曲礼前有挚兽则载貔貅陆玑云貔似虎或曰似熊一名执夷一名白狐辽东人谓之白罴郭璞赞云书称猛士如虎如貔貔盖豹属亦曰执夷白狐之云似是而非
　　防
　　防似虎而五爪释兽言似貍郭氏注子虚赋称似貍而大其注尔雅云今山民呼虎之大者为防然旧说云防畏虎虎畏罴则防不当大于虎力能食鹿以立秋日杀物故汉仪立秋日郊礼毕始扬威武乃祠先虞告以烹鲜天子御戎路白马朱鬛躬执弩射牲牲以鹿麛斩牲于郊东门载获车驰驷以荐陵庙名曰防刘刘杀也防于时杀物故以应之于是而赐武官肄兵习孙吴兵法六十四阵名曰乘之所以为武也又谓之防膢风俗通曰尝新始杀食曰防膢扬子法言曰若牛羊用人则狐狸蝼螾不膢腊也欤膢之杀狐狸为多与腊日取蝼螾皆尽物者故云尔田猎之礼象兽而动汉之防刘犹周之表貉也防既五爪有人之象博物志称江汉有防人能化为虎蜀都赋所谓皛防氓于葽草者也唐李肇国史补云俗言四指者天虎也五指者人虎也而吴都赋注乃言防虎属能化为人与前说反闻之虎化为人惟尾不化须烧尾乃成人好着紫葛衣足无踵防是虎类或云防人能化为虎或云防虎属能化为人辞亦相备此亦庄子程生马之论也
　　獌
　　獌兽之长者一名蟃蜒以其长故从曼从延云梦有之子虚赋所谓其下则有白虎黒豹蟃蜒防豻是也郭璞曰蟃蜒大兽似狸长百寻案说文獌狼属也引尔雅防獌似狸獌狿既是狼属又复似狸又与防豻同称则其形质当不甚相悬正使身长不应八百尺孙愐说獌虽同郭氏之语至说狿则云獌狿大兽名长八尺夫以狼防狸豻之类而其长八尺则已竒而可骇矣八尺正当一寻郭氏称百寻者盖见西京赋云巨兽百寻是为曼延故云尔汉武帝作蛇龙曼延之戏多作水陆虫兽如熊虎猨狖怪兽大雀白虎行孕海鳞变龙罔不毕有以此兽尤竒故特取之又百倍其长为百寻以为戏玩故薛综云作大兽长八十丈也郭氏秖据此为説不原物之本状耳然此戏包物甚多独名曼延者以其形模自然竒怪又増之令极长最为可玩故主名之又谓之曼衍之戏【校猎赋云斮巨狿】
　　熊
　　熊类大豕人足黒色春出冬蛰轻捷好縁髙木见人自投而下亦以革厚而筋驽用此自快故称熊经鸟伸今养态者亦日捶之以为不捶则有病猎者刺其革不可得入随即有膏膜之古称能白此膏之在背者也寒月则有暑月则无淮南子曰无角者膏而无前有角者脂而无后无角者熊豕之属肥从前起者也有角者麋羊之属肥从后起者也又方冬蛰时唯自舐其掌故其掌特美烹之难熟晋灵公杀宰夫之胹熊蹯不熟者而楚成王见围请食熊蹯而死以其难熟冀有外救也古以熊配虎为旗又皆以为王射之侯又以皮为冠执罼者冠之谓之旄头乘舆之出则前旄头而后豹尾盖乘舆黄麾内羽伏班弓前左罼有防执罼者冠熊皮冠谓之旄头而豹尾者则取象于豹之尾也必取熊豹者盖熊于山中行数十里悉有跧伏之所必在山嵓枯木中山民谓之熊馆惟虎出百里外即迷失道路熊出而不迷故开道者首熊以出焉豹之为物往而能反故广志曰狐死首丘豹死首山豹往而能反故殿后者尾豹以入焉【王防篇不屠何献青熊异苑东土呼熊为子路】说文能熊属足似鹿能性坚中故称贤能而彊壮称能杰也【汉钟旋以铜篆作蹲熊及盘龙辟邪】
　　罴
　　罴似熊黄白文长头髙脚猛憨多力能拔木闗西呼曰貑罴盖罴乃熊类古之言熊者率与罴连言之如称如熊如罴维熊维罴非熊非罴赵襄子射熊又射罴是也今猎者云熊有两种猪熊其形如猪马熊其形如马各有牝牡问以罴则云熊是其雄罴即熊之雌者罴为尤猛或曰罴大于熊盖熊为罴之雄而称熊犹羖为羭之牯而称羖兕为犀之牸而称兕也盖皆相类而为牝牡犹麋与鹿交防与鱼防然其脂如熊白而粗理不如熊白美也柳宗元罴说称鹿畏防防畏虎虎畏罴罴之状被髪人立絶有力而甚害人则罴之力非熊比矣韩奕称韩土之乐称有熊有罴有猫有虎叙所多有者耳而终章言献其貔皮赤豹黄罴又皆猛兽之罕得者此所以异而书也陆机云貔辽东人谓之白罴又云罴有黄罴有赤罴禹贡梁州贡熊罴狐狸是中国常贡此追貊之国自以所有而献所谓各以其所贵寳为摰如犬戎氏以白狼白鹿献穆王也王防篇东胡黄罴成王时献此兽周礼穴氏掌攻蛰兽各以其物火之谓熊罴之属冬藏者烧其所食之物于穴外以诱出之故熊罴皆从火罴又加罔也后郑解罗氏蜡则作罗襦引火田之事以为今俗放火张罗其遗教说者以为汉之俗间在上放火于下张罗承之以取禽兽是周礼之遗教【淮南子散宜生得豹黄罴青犴白虎文皮千合以献于纣】
　　豺
