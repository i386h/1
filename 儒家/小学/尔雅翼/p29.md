<!-- { "loadSidebar": true } -->
　　貘白豹似熊小头【一云锐鬌】庳脚黒白駮能防食铜铁及竹骨节强直中实少髓皮辟湿寝其皮可以驱瘟疠貘今出建宁郡毛黒白臆似熊而小能食蛇以舌防铁可顿进数十斤溺能消铁为水有误食针铁在腹者服其溺则化取其粪为刀可以切玉夫玉乃阳气之精莹物无能胜焉铁为至刚能断制万物然与之相磨则玉无所损而铁之磨者屑屑然今以貘化铁则玉可切铁不可挫此类之不可推者也详此物之性舌能防铁溺能消铁则一体之间疑皆胜铁兵疑无所投其刃蜀都赋乃云防食铁之兽不应有是防盖若防褚师声子手之防摘而取之或者其肠自能制铁其理间亦可以兵刺也神异经曰南有兽曰齧铁大如水牛色如漆食铁饮水其粪可作兵器其利如鎠王子年拾遗记曰见吾山有兽大如兔毛色如金雌者如银食丹石铜铁昔吴国武库兵铁食尽检库穴得双兔一白一黄杀之开其腹而有铁胆肾乃铸胆肾以为劒雄号干将雌号镆鎁可以切玉断犀古称周之时昆吾氏献切玉刀盖用其山之石若铜铁不必皆以兔也此二兽大小与貘异而其劲健盖亦貘之类故附着之上林赋其兽则庸旄貘犛郭氏又云或曰豹白色者别名貘说文曰貘似熊而黄黒色出蜀中今蜀人云峩眉山多有之其上浮屠所居往往有悬釡而炊者惧铁器为所食皮略如虎其色深黒能折酲唐世多画貘作屏白居易有賛序之今黔蜀中时有之象鼻犀目牛尾虎足土人鼎釡多为所食颇为山居之患亦捕以为药其齿骨极坚以刀斧椎鍜铁皆碎落火不能烧人得之诈为佛牙佛骨以诳俚俗【唐永徽元年吐火罗献大兽如駞髙七尺日行三百里食铜铁】周书王会不令支獏
　　騊駼
　　释畜曰騊駼马山海经曰北海内兽状如马騊駼兽之善走者既如马而又善走故马之良者取以为名古之命马者大抵皆如是既取兽之狡轻者而又参以其毛物唯夫马之良者既著称于世而兽不常见后之博物者又鲜能考名实所从起象类所从附故往往但存良马之名而没野兽之实盖古之名马有曰六駮者曰驺虞者曰腾黄者曰飞兔者曰骐驎者六駮者必其白身黒尾如兽之六駮者也驺虞者必其白质黒文如兽之驺虞者也腾黄者必其缟身朱鬛如兽之腾黄者也飞兔者必其厐然而苍者也骐驎者必其粹然而黄者也又子虚赋曰案节未舒即陵狡兽蹵蛩蛩辚距虚轶野马騊駼乗遗风射防骐张揖曰蛩蛩青兽状如马距虚似驘而小野马似马而小騊駼北海内兽状如马遗风千里马巂如马一角不角者骐此辈皆轻狡之兽不可服乗而古之良马其名往往与此相类以是知其取称于此也如使古之驾者必求此兽而乗之则六駮锯牙虎爪乃食虎豹之物驺虞大如虎尾长于身腾黄神物夀且千嵗飞兔如兔而防首以其背飞麟麕而一角与夫蛩蛩距虚之负蟨见人而疾走者此岂可乘之物哉郭璞騊駼赞曰騊駼野骏产自北域交颈相摩分背翘陆虽有孙阳终不在服此盖似马而不可乘之验也汉书所谓匈奴竒畜騊駼者即马之似焉者也周书伊尹请令正北空同大夏之属以橐駞白玉野马騊駼駃騠良弓为献至成周时禺氏献騊駼淮南子曰伊尹贤相也而不能与胡人乘騵而服騊駼
　　六駮
　　駮如马白身黒尾一角□牙虎爪其音如鼓喜食虎豹【山海经中曲之山有兽焉云云可以御兵】盖駮毛物既可观又似马故马之色相类者以駮名之子虚赋曰楚王乃驾驯駮之驷西京曰六骏駮吴都曰蓦六駮驾乘也蓦上马之名也说者谓取六駮之兽驯而扰之以当驷马夫駮牙爪如此安可驯扰唯薛综解西京以为六骏駮者白马而黒画以文如虎者解駮为马是也駮用黒画即与文马朱其鬛者相类特不知马之类盖有自然似駮者耳管子称桓公乘马虎望见之而伏以问管仲管仲曰意者君乘駮马而洀栢迎日而驰乎公曰然曰此駮象也駮食虎豹故虎疑焉说苑亦称晋平公出畋见乳虎伏而不动以问师旷旷曰鹊食猬猬食鵔鸃鵔鸃食豹豹食駮駮食虎夫駮之状有似駮马今者君之出必骖駮马而出畋乎公曰然二说相似是马有自然似駮之兽者因以駮名也顾或言駮食虎豹或言豹食駮为稍异耳一名兹白周书王防篇曰正北方义渠以兹白兹白者若白马锯牙食虎豹即此物又大夏以兹白牛不知何物也【刘原父奉使契丹时顺州山中有异兽如马而食虎豹辽人不识以问之曰此所谓駮也为言其形状声音皆是辽人叹服】
　　馼
　　馼说文曰马赤鬛缟身目若黄金名曰馼吉皇之乘【或作古皇】周文王时犬戎献之【见周书王防篇】春秋曰馼马百驷画马也西伯献纣以全其身【尚书大散宜生之犬戎氏取美马身朱髦鸡目者取九六焉陈于纣之庭】按馼一曰文马又曰吉良山海经大封国有之乗之夀千歳一作吉彊瑞应图曰腾黄神马一名吉光李善曰吉良腾黄一马而异名也礼说云文王得白马朱鬛案此则文马难得之兽而后世相赂遗文马百驷盖取其白马画其鬛使赤耳春秋时宋公子地有马公取而朱其尾鬛以与向魋言五行者以为妖此则文马之遗象其大封所产旷世不复见矣【唐正观二年甘州献白马朱鬛】又乘黄龙翼而马身黄帝乘之而仙
　　犀
　　犀南徼外牛而似豕一角在鼻一角在顶其形已详见埤雅多生南中周书伊尹令正南以文犀为献今徼外所送有山犀有水犀水犀之皮则有珠甲山犀无之今通天犀长且锐皆脑上角千歳者长且锐有一白缕直上彻端名曰通天或以为白理彻端则能出气通天故曰通天或曰赤理盖水犀之角也通天则能通神可以破水骇鸡大雾重露之夜以置中庭终不沾濡得三寸以上刻为鱼而衘之以入水水常开方三尺又以角盛米置羣鸡中鸡欲往啄未至数寸輙惊退置屋上则鸟乌不敢集置积谷上亦然援神契曰神灵滋液则犀骇鸡战国防楚献鸡骇之犀于秦王九歌曰弃骇鸡于箱簏此之谓也能杀钩吻鸩羽蛇毒以此角为箸搅毒药中皆生白沫涌起则了无复势以搅无毒物则无沫起若行异域有蛊毒之乡常先以试之赵后所谓文犀辟毒者谓此也中毒箭将死者以刺疮中即沬出而愈通天犀所以能辟毒者其兽专食百草之毒者及众木之有刺棘者不妄食柔滑之草木也其在山中晦冥之夕光正赫然如炬温峤燬犀以照水怪盖谓此歳一解角于山石间得之者刻木色理形状相肖以代之犀不能觉輙复解角其处古所谓梁山之美非特其角兼取其甲函人犀甲七属夀百年言其久而不壊也吴王夫差衣水犀之甲者亿有三千人又奉文犀之渠物之利如此昔周公驱虎豹犀象而逺之以去民害又此物辈有皮革齿角之用故古帝王不逐而去之则因而利之其逐而去之者管子所谓黄帝之王谨逃其爪牙不利其器焚破林薮驱逐禽兽以利人者是也其因而利之者则尧舜之王令诸侯子卿大夫委质者皆以虎豹皮饰使散财粟以市虎豹之皮山林之人刺猛兽若从亲戚之仇此君冕服于朝而猛兽朦于外者是也至其言五家之数则又曰黄帝之王谨逃其爪牙有虞之王枯泽童山夏后之王烧林焚薮沛泽不益民之利殷人之王诸侯无牛马之牢不利其器周人之王官能以备物然则周公之驱虎豹犀象盖天下初定未暇其他故且行黄帝夏后之政至其后乃官能以备物虎豹之皮为侯与其裘犀兕为甲象以饰路而为笏物无不备又服不氏掌养猛兽而阜蕃教扰之不唯驱之而已也
　　兕
　　兕似牛一角青色重千斤或曰即犀之牸者盖牯犀之角能辟邪恶宁心神散风热故良于药饵牸犀之角文理细腻斑白分明俗谓班犀故美于服饰牸犀古人或但谓之牸盖即兕也犹羖音近牯以其为牂之牯熊音近雄以为罴之雄而兕音近牸云尔雅曰兕似牛犀似豕郭氏称犀似水牛而豕首然则犀亦似牛与兕同但首如豕耳兕青而犀黒兕一角而犀二角以此为异然郭又云犀亦有一角者也但古人多言兕今人多言犀北人多言兕南人多言犀为不同耳汉武帝时西域献赤兕裘入水不濡上时服以听朝即水犀甲之类犀既有之兕亦宜然兕之革最坚故犀甲只夀百年而兕甲夀二百年射以得兕为隽故周诗美宣王殪此大兕唐叔虞射兕于徒林殪以为大甲为是武也以享晋封其后世之臣相与道之以愧其君而楚人招魂称君王亲兮惮青兕以为物之伟观可以娱魂而来之云尔角尤善触故曰兕无所投其角古以为觥容七升或曰无则刻木为之以戒酒过而抵触人者故曰觵其不敬者周南曰我姑酌彼兕觥盖爵一升觚二升觯三升角四升散五升因多寡以明尊卑觥在五爵之外所受最多而犹曰姑酌云者则其念勤劳可知亦觥愈大而愈卑则惠及贱者矣诗曰匪兕匪虎率彼旷野论语曰虎兕出于柙者盖周之初驱猛兽至其后养而阜蕃教扰之说见犀章中
　　象
　　南方之美者有梁山之犀象焉象长鼻牙南越之大兽兽之最大者形体特诡或曰身有百兽肉皆自有分叚唯鼻是其本肉鼻肉为炙肥脆小类猪而含滑吕氏春秋曰肉之美者髦象之约三嵗一乳其身倍数牛而目不逾豕鼻长六七尺大如臂所食物皆以鼻取之或食刍必再三整齐乃食能别道之虚实稍虚輙不肯过故晋时帝行则以象车导引以试桥梁故象难获者以其陷阱不能试也其鼻端有爪形得之可以拾鍼若磁石肉有十二属其胆不附肝随身转诸兽肉中正月建寅在虎肉上之类其牙长一尺毎雷震必仓卒间似花暴出逡巡隐没仙方合丹忌雷震惊以象牙夹丹灶得雷声乃能光其齿歳脱犹爱惜之掘地而藏焉削木为伪齿潜往易之觉则不藏故处驯者教能拜起周章从人意听言则跪古者军旅有象以其牙足恃也身毒国人乘象以战王寻等围昆阳亦驱虎豹犀象之属楚昭王奔随使子期执燧象以奔吴师盖周有服不氏掌养猛兽而阜蕃教扰之古者军旅皆有猛兽为备顾后世不能扰而用之尔燧象者繋燧于象尾视敌所向而纵之象迫于火肆其力奔突以犯吴师齐田单之火牛其遗意也象性妬有别不畜淫子岭南羣象行人不甚畏尤畏孤象盖孤象是象中之败羣者众所不容无所其怒故尤可畏按世言物象盖取于象凡有数义夫物之形有首有尾若象者望头如尾迎之不见其首随之不见其后有混成之象一曰象感雷而齿文生有象焉一曰象有进止威仪之象浮屠取之一曰斧象者见星月而没亦合于天象如韩非则以为世人不识生象得死象而髣象之耳盖象之合于物象不一而足也春秋运斗枢曰瑶光之精散为象南蕃船上多以象皮鞔鼓鼓长而头尖状如核谓之防榔鼓说文豫象之大者贾侍中说不害于物或作舒余
　　音释
