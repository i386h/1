<!-- { "loadSidebar": true } -->
　　菽豆也其类最多故九谷之中居其二又古人説百谷以为粱者黍稷之揔名稻者溉种之捴名菽者众豆之捴名三谷各二十种为六十疏果之实助谷各二十凡为百谷然予以为谷之种类毎物不下十数亦何假疏果而后为百耶广雅曰大豆菽也小豆荅也豍豆豌豆防豆也胡豆防防也角谓之荚叶谓之藿巴菽巴豆也又广志曰种小豆一岁三熟味甘白豆麤大可食剌豆亦可食秬豆苗似小豆紫华可为麫生朱提建宁胡豆有青有黄者此亦其大略也然大豆以二月中旬种者为上时至三四月则费子小豆以五月为上时上伏中伏次之盖秋而成故八月之雨谓之豆花雨吕氏春秋曰得时之菽长茎而短足其荚二七以为族多枝数节竞叶繁实菽谷之薄者故豳风九月叔苴采荼薪樗食我农夫叔苴谷之微者荼菜之苦者樗薪之恶者故以食农夫明俗之勤俭而民方以为乐亦犹孔子云啜菽饮水尽其欢斯之谓孝不假于物之丰也汉书曰今嵗饥民贫卒食半菽言军中无粮以菽襍他谷食之亦贫乏之义也然菽于用甚多故羞笾之实糗饵粉餈皆稻米黍米所为合蒸则曰饵饼之则曰餈以其黏着故捣粉熬大豆以为表饵言糗餈言粉盖互相足此后郑之义先郑则别以粉为豆屑所不同也又以为豉楚辞曰大苦咸酸辛甘行説者曰大苦豉也言取豉汁调以咸酢椒姜饴蜜则辛甘之味皆而行又以为粥説云共工氏有不才子以冬至日死为疫鬼畏赤小豆故冬至日以为粥厌之嵇康养生论云豆令人重説者以为啖豆三年则身重而行止难常食令人肥肌麤燥定公元年十月陨霜杀菽先儒以为菽草之难杀者言杀菽知草皆死
　　秬
　　秬黑黍也古者荐笾有白黑形盐白为熬稻黒即秬也至藏冰则用黒牡秬黍以享司寒盖此仿其方之色亦以为酒谓之秬鬯既芬香调畅矣若将用则鬯人以鬯酒入郁人郁人得之筑郁金草煮之以和此酒则谓之郁鬯故鬯人掌共秬鬯而郁人和郁鬯以此也既实之于先祭未杀牲之前则以圭瓉璋瓉挹此酒灌地灌地以求神谓之祼将圭瓉者以圭为杓柄璋瓉则以璋为柄圭璋皆美玉而郁正黄色故诗曰瑟彼玉瓉黄流在中祭祀之可观者也故礼曰周人尚臭灌用鬯臭郁合鬯臭隂达于渊泉灌以圭璋用玉气也既灌然后迎牲致隂气也萧合黍稷臭阳达于墙屋故既奠然后焫萧合羶芗臭郁与鬯皆隂而玉为阳物圭璋又东南阳方之玉故假之嫌于无阳至萧与黍稷皆阳物又之以火不假隂者不嫌于无隂也鬯无所不用故春祠夏禴秋尝冬烝追享朝享至于社壝禜门庙及山川四方皆有祼事王齐又以鬯酒给淬浴所谓凡王之齐事共其秬鬯者也天子适诸侯必舎于其祖庙则使介执鬯以礼于鬼神所谓凡王吊临共介鬯者也大丧又以此沃尸使之香所谓大丧之大渳设斗共其衅鬯者也至其用于賔客者上公则使宗伯摄酌圭瓒而祼王拜而送爵又摄酌璋瓒而祼后拜而送爵賔乃酢焉号为再祼而酢侯伯一祼而酢子男一祼不酢又所谓诸侯为賔灌用郁鬯者也若诸侯则天子赐之圭瓒然后为鬯未赐圭瓒则资鬯于天子故先儒説王度记天子以鬯诸侯以薰者谓未得圭瓒之赐则用薰得赐自用郁耳故自诗书所载召虎及晋文侯仇皆尝受秬鬯圭瓒之赐惟文公重耳独言秬鬯一卣不言圭瓒者圭瓒自与秬鬯相副不言可知也古者尊以彝为上卣为中罍为下故祭祼皆用酢皆用罍而赐皆用卣所为赐之者将使以天子锡命之意告其始祖当赐之时虽实之于卣至其祭自陈之于彝也若既赐之后得自为鬯故又有诸侯相朝灌用郁鬯之礼古以此礼为重礼官之属六十肆师次宗伯固以筑鬻祼将为职而郁人鬯人者乃遂以下士次之孔子论诗至于殷士肤敏祼将于京喟然叹曰大哉天命善不可以不传于子孙是以富贵无常不如是则王公其何以戒惧民萌其何以劝勉至叹鲁之微则曰禘自既灌而往者吾不欲观之矣祼者先王之盛礼圣人所观商之国已亡而其遗臣乃相与行礼于周之庭鲁虽未亡而先王之礼已去此所为叹息也然先儒言鬯犹有不同者皆言酿秬为酒便谓之鬯至祭则以郁合之而卢氏乃言取草芬芳香者与秬郁合酿之成为鬯盖惑于礼纬鬯草生庭及王度记鬯薰芝兰之属盖郁既专用以和酒故其后遂谓之鬯草亦事之宜若始酿秬中已有鬯则鬯人一官自足何必令鬯人共秬鬯而郁人和郁鬯耶先王以郁为香物乆则失其芬芳故至时旋取以和郁则色香俱新絜芬香调达故肆师职言及祼筑鬻大賔客涖筵几筑鬻则祭之入郁在临祼之时而賔客入郁在已陈筵几之后其序可见矣此亦新尊絜之之义也子谷秬黍【汉书律厯志度者分寸尺丈引所以度长短也本起黄钟之长以子谷秬黍中者一黍之广度之九十分孟康曰子北方北方黒谓黒黍也顔师古曰子谷犹言谷子耳中者不大不小也言取黒黍谷子大小中者率为分寸也】
　　秠
　　释草曰秬黑黍秠一稃二米是秬与秠之所以异者在此然则秠必不黒秬必不一稃二米也而郑氏释春官鬯人既云秬如黑黍一稃二米则是以秠之状襍之于秬郭氏解释草又云秠亦黑黍则是又以秬之色襍之于秠秬既欲兼秠之状秠又欲兼秬之色凡物之所以紊乱不复可推究者由此故也郭氏又引汉和帝时任城生黑黍或三四实实二米得黍三斛八斗以显二米者为黑黍且任城所生汉之异事厯世所未有诗歌后稷降播乃民事之常如必待任城所生而后降之则没世不可待矣至唐説者又言今上党民间黑黍或值丰岁往往得二米者但稀阔而得之不以充贡耳以此附成郭氏之説且后稷所降既谓之种何得以丰岁偶有一二为説若皆以丰岁言之则禾有同頴麦有两岐又可待以为种耶按今百谷之中一桴二米者唯麦为然舍麦未有二米者説文解秠亦云一稃二米诗曰诞降嘉种维秬维秠天赐后稷之嘉谷也而解来字云周所受瑞麦来麰一来二缝秠与来麰皆后稷所受于天皆一稃二米则是秠者正此来麰尔但生民臣工所称不同来麰又为厘麰古者来厘丕三字相通故方言貔陈楚江淮之间谓之猍北燕朝鲜之间谓之闗西谓之貍彼虽説兽亦以一名通三音然则此禾亦然来犹□也秠犹也厘犹貍也要是一物郑志自以所解鬯人不合释草之文故荅张逸并以秠稃皆解为皮且云尔雅重言以晓人然则不唯二物相混而秠但得为秬之皮转失实矣予详而论之
　　苽
　　苽者蒋草也生水中叶如蔗荻江南人呼为茭草刈以饲马甚肥其生两浙下泽者根既相结岁乆则并土浮于水上土人谓之葑田刈去其叶便可耕植其苗有茎梗者谓之菰蒋至秋则为此米大抵葑是其根苽是其叶耳古者食医防六谷六牲之宜则牛宜稌羊宜黍豕宜稷犬宜稻鴈宜麦鱼宜苽释者以为牛味甘平羊甘而热稻与黍苦而温豭酸而牝苦稷以甘济之皆甘苦相成犬酸而温粱甘而微寒鴈甘而平大麦酸温小麦如粱亦气味之相成者鱼族甚多寒热酸苦兼有而云宜苽者或同是水物相宜予按礼经古者妇人将嫁教成而祭之则牲用鱼芼之以苹藻是以水物相从也又今菰中生菌如小儿臂尔雅谓之蘧蔬者以芼鲋为羮则开胃而去酒毒是物自有相宜者至他物不皆尔是以常豆之葅水土之和气其醢陆产之物加豆陆产其醢水物至如明堂月令所食麦与羊菽与鸡稷与牛麻与犬黍与彘及内则蜗醢而苽食雉羮麦食脯羮鸡羮析稌犬羮兎羮皆不一一与食医合但仿之而已又説者以食医既有麦苽则舂人所共齍盛之米当亦兼有二物而丧礼熬谷君四种八筐则天子当加麦苽为六种十筐亦其理宜也此米一名雕胡故宋玉赋云为臣炊雕胡之饭烹露葵之羮又枚叔七云楚苗之食安胡之饭抟之不解一啜而散或曰安胡亦雕胡也古人以为美馔今饥岁犹采以当粮然不知贵西京襍记云汉太液池边皆是雕胡紫萚绿节蒲丛之类菰之有米者长安人谓为雕胡葭芦之未解叶者谓之紫萚菰之有首者谓之绿节其实雕胡之名由来已乆矣菰首者菰蒋三年以上心中生台如藕至秋如小儿臂大谓之茭首本草所谓菰根者也可蒸煮亦可生食其或有黑缕如墨点者名乌郁或云别种非也但是植之黑壤歳乆不易地污泥入其中耳以潘水沤则去之此菰首之不臧者也其菰叶荆楚俗以夏至日用裹黏米煮烂二节日所尚一名糭一名角黍【子虚赋东蘠雕胡张揖曰东蘠实可食雕胡菰米也曹子建七启曰芳菰精粺】
　　音释
