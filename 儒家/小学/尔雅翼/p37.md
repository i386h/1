<!-- { "loadSidebar": true } -->
　　鼠盗窃小虫夜出昼匿穴虫之黠者其种类至多穴于寝庙畏人故也然管仲称社束木而涂之鼠因徃托焉熏之则恐烧其木灌之则恐败其涂此鼠所以不可得杀者以社故也以喻君之左右鼠则一耳惟其所处故太仓之鼠饱食而不惊厠下之鼠秽食而畏人李斯所以发愤也好自弄其须禾稼成时輙相率窃取覆藏之以为冬储人或掘之得数斗许及橡栗百果皆类此得则夺其一嵗之蓄诗称相鼠以刺人之无礼者今河东有大鼠能人立交两脚于颈上或谓之雀鼠韩退之所谓礼鼠拱而立者也相鼠有皮又有齿有体皮外饰也故象人之有仪齿有时以齧有时以止在易艮为鼠故齿象止体者百体之动也说文体字云緫十二属也盖鼠为十二属之首又好摩弄其髭相时而进故体象礼吕氏春秋曰周鼎着鼠令马履之为其不阳也【闗尹子曰师拱鼠制礼】
　　鼷
　　鼷鼠类之最小者或名甘鼠又名甘口鼠食物当时不觉痛世传云亦食人项肥厚皮处亦不觉古称美疢不如恶石夫疢何有美者盖特不觉其痛是以于疢言美恙之字从羊鼷鼠为甘鼠也郭氏谓有螫毒小鼠盖即此俗人讳为此所啮云衰病之证春秋成公五年正月鼷鼠食郊牛角改卜牛又食其角定公十五年正月鼷鼠食郊牛牛死哀公元年正月鼷鼠食郊牛刘向以为鼠小虫性盗窃鼷又其小者也牛大畜祭天尊物也角兵象在上君威也小小鼷鼠食至尊之牛角象季氏乃盗窃之人将执国命以伤君威而害周公之祀也改卜又食天重语之也而董仲舒直以为养牲不谨是亦尽矣夫牛有力之畜何至为鼷所食盖将祭之牺皆系于牢设楅衡以制其角故鼷得而制之鼷之小而牛死焉则食者非一鼠矣凡人犹讳其啮以为衰病之证况大祀之牺乎鼷穴甚小故淮南曰塘漏若鼷穴一墣之所能塞也本草说鼷鼠云此虫极细不可卒见则是虫之极小者耳非鼠之类也【汉书社鼷不灌屋鼠不熏顔氏曰鼷小鼠】
　　鼯
　　鼯与伏翼皆鼠类而尔雅在释鸟中以其有肉翼也鼯状如小狐翼大率如服翼翅尾项胁毛紫赤色背色苍艾腹下黄喙颔杂白脚短爪长尾三尺许好暗夜行飞且乳亦谓之飞生声如人呼食火烟能从高赴下不能从下上高东呉诸郡皆有之又谓之梧鼠荀子曰梧鼠五技而穷谓能飞不能上屋能縁不能穷木能游不能渡谷能穴不能掩身能走不能先人虽多技能皆有穷极也鼯既飞走且乳故将娩者持其皮毛则易生今鼯鼠来近人处夜鸣人輙忌之以为旁里当有死者伏甑聴其声以为能得所呼死者之名云一名夷由一名鸓又名飞蠝又名鼺鼠详其性乃食烟火独为不可晓然西域复有火鼠在烈火中人取其毛缉之号火浣布此又何也【张揖曰飞蠝飞鼠也其状如而鼠首以其飞山海经曰丹熏之山有兽焉其状如鼠而首麋耳其音如嘷犬以尾飞名曰耳鼠】
　　鼵
　　鸟鼠同穴之中渭水出焉其鸟为鵌其鼠为鼵鼵如人家鼠而短尾鵌似鵽而小黄黑色入地三四尺鼠在内鸟在外在陇西首阳县孔氏尚书传云共为雄雌张氏地理记不为牝牡案此鼠在内鸟在外则似不为牝牡管子曰楚人攻宋郑烧焫爟焚郑地使城之壊者不得复筑也屋之烧者不得复葺也令其人有丧雌雄居室如鸟鼠处穴是不为牝牡之义也然由古迄今不应二物长存傥不为牝牡则其类不续顾无得而知之又沙州记云寒岭去大阳川三十里有雀鼠同穴之山既以此二虫为名书传从简或只谓之鸟鼠山而王肃解禹贡遂称鸟鼠同穴皆山名后之说者因以为二山可笑也
　　鼢
　　鼢形如鼠大而无尾黑色长鼻甚强常穿耕垣中行故郭氏云鼢鼠行地中者也陈藏器云今之鼢鼠小口尖者隂穿地而行见日月光则死深山中林木下有之盖鼢伯劳所化而又能化而为鴽季春之月田鼠化为鴽许慎云田鼠鼢□鼠也鴽鹑也据迎猫食田鼠则鼠能害稼者今鼢鼠不敢见日月光则似不能害稼谓之田鼠未知其审说文云鼢地行鼠伯劳所化也一曰偃鼠故陶隐居云鼹鼠一名隐鼠一名鼢鼠而山林中有兽大如水牛者亦名鼹鼠说者以为即饮河者鼹鼠有二物异名同然庄子云鹪鹩巢于深林不过一枝偃鼠饮河不过满腹以鹪鹩是鸟之小者而巢深林偃鼠是鼠之小者而饮大川言虽之大处犹止于极量而反故当谓此鼢鼠不当谓如牛者也【夏小正八月鴽为鼠】
　　音释
　　羜【文与切未成羊也】【亡具切】羍【他达切】防【雉矫反音兆】　羝【丁兮切】軷【音防将行祭名】　牂【子唐反】罶【音溜】大布【粗布也】　羭【音俞】两壶两羭【归藏者成汤所作是三易之一也两壶两羭者齐母经瞿有之文也案彼云瞿有瞿有觚宵梁为酒尊于两壶两羭饮之三日然后鲧士有泽我取其鱼是也尔雅注疏】防【女奚反】羺【奴沟反】　羖【公戸反】羍【他逹反】嫄【音原】副【孚逼反】娩【音免子母相解】嬎【孚万切】　【胡来古来】
　　【二切】蹢【音的蹄也】　豝【布家切】　豵【子公切】约从【音纵】豰【许卜切】豯【下鸡切】豜【公田反】　鼷【胡鸡反】楅【音逼以一木横于角端】一墣【普木切块也淮南又言土胜水者非以一墣塞江也】　鼯【音吾】鸓【音垒】　鼵【徒忽反音突】鵌【尔雅音徒】鵽【丁刮切尔雅注鵽大如鸽似雌雄鼠脚无后指岐尾为鸟憨急羣飞出北方沙漠地】焫【与字同】熯【而善反】　鼢【扶粉反】鴽【音如毋无也鹑防之属母音牟】□【当作□胡簟切田鼠也】鼹【音偃】













　　尔雅翼卷二十三
　　钦定四库全书
　　尔雅翼卷二十四
　　宋　罗愿　撰
　　释虫一
　　蚕　　　　　　蟓　　　蜀
　　蝤蛴　　尺蠖　　蛅蟖　　蟫
　　蚰蜒　　蚓
　　蚕
　　蚕仓庚鸣则生故诗曰仓庚喈喈采蘩祁祁蘩白蒿也所以生蚕夏小正曰三月妾子始蚕蚕之状喙呥呥类马色斑斑似虎初拂谓之蚝以毛扫之蚕尚小不欲见露气桑叶着懐中令暖然后切之得人气则众恶除也古者三宫夫人桑于公桑风戾以食之谓及早凉脆采之风戾之使露气燥乃以饲蚕蚕生恶湿故也比至再眠常须三箔虚上下二箔以隔土气障尘埃也饲必卷窻褰帏饲讫还下盖蚕昆虫之类昆者明也蚕见明则食食多则生长其旋生驹皆与母同老食而不饮三十六日而化【淮南曰二十二日而化】嵇康养生论曰火蚕十八日寒蚕三十余日仲长子昌言亦曰寒而饿之则引日多温而饱之则用日少此寒温饥饱之为脩短验之于物者也荀卿赋曰三俯三起事乃大已俯谓之眠亦有四眠者既老将绩其口含丝春秋文耀钩曰商絶蚕含丝言将絶蚕含丝以待用也淮南子曰蚕珥丝而商絶谓新丝出故丝脆五音之中商最急故先絶亦蚕午火也商金音也火壮金因应之而絶珥丝或为饵丝或曰上下丝于口故曰咡丝其独成茧者谓之独茧自二以上谓之同功茧独茧丝细而有绪詹何以之为纶引盈车之鱼也顔氏家训曰胡人见锦不信有虫食木吐丝所成养蚕之室欲明而温汉法犯腐刑者下未央蚕室取其温尔古者后妃享先蚕而后躬桑先蚕天驷也汉旧仪曰今蚕神曰苑窳妇人寓氏公主凡二神
　　
　　再蚕也原即再之义或曰蚕不交而生者徃徃为原蚕原蚕一名魏蚕莫知其说按方言魏细也自关而西秦晋之间凡细而有容谓之魏又古者魏地狭隘其君民有俭啬趋利之讥以葛屦而至于履霜以女手而至于缝裳岂原蚕亦魏之俗耶今人又谓之二蚕音之转尔周礼养马禁原蚕者说者以为天文辰为马而蚕书蚕为龙精月直大火浴其种是蚕与马同气物莫能两大禁原蚕者为伤马也今农家下种以原蚕矢杂禾种之以辟蝗否则鬻马骨汁和蚕矢溲之又蚕僵者涂马齿则马不食草以桑叶拭去乃还食此则蚕为马类明矣淮南曰螈蚕一嵗再收非不利也然而王法禁之者为其残桑也离先稻熟而农夫耨之不以小利伤大获也至于后世国税再熟之稻乡贡八蚕之绵呉人且以为美谈呉録曰南阳郡一嵗蚕八绩林邑记曰九真郡蚕年八熟茧小轻薄丝弱绵细荆楚嵗时记曰八蚕茧出日南至秋犹饲以柘荆楚则早晚二蚕则五月而已永嘉郡记曰永嘉有八辈蚕珍蚕三月绩柘蚕四月初绩蚕四月绩爱珍五月绩爱蚕六月末绩寒珍七月末绩四出蚕九月初绩寒蚕十月绩其说云凡蚕再养者前辈皆谓之珍少养之而蚕与爱珍二色候珍三月既绩出蛾取卵七八月便割蚕生多养之是为蚕若取藏瓮中亦可十纸百纸盖覆器口安冷水使冷气析其出势仅得三七日然后劄生养之为爱珍然则盖一类耳隋书曰江湖之南一年蚕四五熟唐天寳中益州献三熟蚕茧紧厚白净与常蚕不殊大厯中太原府清源人唐景晖养冬蚕成茧诏给复终身而海物异名记乃云八蚕绵者八蚕共作一大茧非也
　　蟓
　　蟓桑茧野蚕不养于人就桑食叶作茧者比家蚕小而行疾其作茧长半寸以来亦撱而长其一面平多则嵗宜蚕野人尝以卜蚕之熟否楚俗于上春以麫裹肉或糖蒸之亦平其一面谓之茧子食之盖取象此古者称野蚕成茧以为瑞若蟓者嵗未尝无但成茧者言其成熟如家茧汉自王莽以来田畴芜废杼柚其空至光武之初野谷旅生野蚕成茧人获其利盖地力久旷而有余故谷易生树力久苏而有余故茧易成唐武徳中梁州亦言野蚕成茧百姓采而用之亦其类耳又古今注元帝永元四年东莱郡东牟山有野蚕为茧収得万余石民人以为丝絮此最有数者野茧又有雔由樗茧棘栾茧蚖萧茧皆桑茧之类各以所食叶为名广志云有柞蚕食柞叶可以作锦今桑茧所包裹甚薄不堪用古人称以野茧之丝为琴者自当各有所在也今人亦呼此为桑蚕郭氏乃云即今蚕非也
　　蜀
　　蜀葵中蚕也从虫上目象蜀头形中象其身蜎蜎葵者菜之甘者也古人有言蓼虫不知徙乎葵菜今蜀食葵之甘故其体肥大亦食于藿广志曰藿蠋有五色者槐香蠋五采有角甚臭庚桑子曰奔蜂不能化藿蠋言大小不同量也蠋虽蚕类而不食桑诗乃称烝在桑野者葵藿之下亦桑野之地也蚕致养于人万百为族蜀则独行故以比敦然独宿者笺云蠋蜎蜎然特行久处桑野有似劳苦者又蜀亦或作鸟名师旷禽经曰蜀不独宿不知何物也蜀不独宿故以叹独宿者于文独字从蜀则蜀当独处尔韩子曰鱓似蛇而蚕似蠋人见蛇则惊骇见蠋则毛起渔者持鱓妇人拾蚕利之所在皆为贲育淮南曰蚕之与蠋状相类而爱憎异蠋一名蚅状虽可畏然古人以金作此而缀之车上以为饰故曰鞗革金厄
　　蝤蛴
　　尔雅蟦蛴螬粪土中虫又云蝤蛴蝎谓在木中者二物大抵相似以所处为异大者如足大指而蝤蛴在腐栁中者内外防白故诗人以比硕人之领其所谓蝎非虿尾之蝎也至于蛴螬食李之半于陵子尝匍匐而食之三咽然后耳有闻目有见仲子之亷不忍受人一飡而甘餔蛴螬之余腐以此而发皇视聴则其节之苦甚矣淮南万毕术曰黍成蛴螬言以秋冬获黍置沟中即生蛴螬也说者以为齐人曹氏之子所化论衡曰蛴螬化为复育复育化为蝉言万物变禅如此杨雄方言乃云或谓之喧或谓之蝎或谓之蛭或谓之天蝼此其为物多矣非止一蛴螬也【说文□□】
　　尺蠖
