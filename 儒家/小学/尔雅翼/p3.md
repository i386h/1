<!-- { "loadSidebar": true } -->
　　右尔雅翼三十有二卷歙罗公愿端良譔惟大学始教格物致知万物备于我广大精防一草木皆有理可以类推【程子曰一草木亦皆有理不可不察但于一事上穷尽其它可以类推】卓尔先觉即物精思体用相涵本末靡遗【先觉指下文周程邵朱四先生】水华庭草玩生意以自怡【周子有爱莲説程氏遗书明道先生曰周茂叔牕前草不除去问之云与自家意思一般朱子赞云庭草交翠】鸡雏观仁乾坤具梅枝【程子曰观鸡雏可以观仁朱子曰凡物皆可观此偶见鸡雏而言耳小小之物生理悉具又曰初与嫩底便是盖当时饮啄自如未有争鬭侵陵之患便是仁也　二程语録早梅冬至以前发方一阳未生然则发生何也其荣其枯此万物一个隂阳升降大节然逐枝自有一个荣枯分限不齐此各有一乾坤也】钜而苞万彚乎观物纤而析众芳乎楚辞【邵康节皇极经世书十二卷观物篇六卷　朱子作楚辞集注辨证】约不肤陋博不支离蓄徳致用一原同归彼謏闻者误荔挺杜若不识蟹蜝【顔氏家训载月令云荔挺出郑注马薤也説文荔似蒲而小根可为刷广雅云马薤荔也髙诱注吕氏春秋云荔草挺出也然则月令着荔挺为草名误矣江陵尝有一僧面形上广下狭刘縚呼为荔挺法师縚亲讲礼名儒尚误如此小説旧闻宋谢朓诗云芳洲采杜若贞观中医局求杜若度支郎乃下坊州令贡州司判报云不出杜若应由谢朓诗误也太宗闻之大笑判司改雍州司法度支郎免官　彭蜝似蟹而小蔡谟初渡江见之曰蟹有八足加以二螯既食方知非谢尚曰卿读尔雅不熟几为劝学死】驺牙重常徒语恠而麃鳻售欺【史记建章宫后阁重栎中有物出焉其状似麋以闻武帝诏东方朔视之朔曰所谓驺牙者也逺方当来归义而驺牙先见其齿前后若一齐等无牙故谓之驺牙其后一岁匈奴浑邪王果来降索隐曰此朔以意自立名而偶中也以有九牙齐等故谓之驺牙犹驺防然也　王充论衡第十三卷别通篇第三十八禹益并治洪水禹主治水益主记异物海外山表无逺不至以所闻见作山海经董仲舒覩重常之鸟刘子政晓贰负之尸皆见山海经故能立二事之説使禹益行地不逺不能作山海经董刘不读山海经不能定二疑愚按今山海经无有鸟名重常者惟刘子政贰负事见注中或者汉时山海经本未至脱简董仲舒见其全王充时亦未泯而今已亡此简也然驺牙重常二事可谓恠矣　麃顔师古曰鹿属形似麞牛尾一角音蒲交反郊祀志汉武帝郊雍得一角兽若麃然谓之麟史记封禅书曰获一角兽盖麟云盖疑辞也　鳻本作鹖汉书注音芬鳻鹖字通用鹖雀大而色青出羌中俗谓鹖鸡宋景文音介以为□雀黄霸传鹖雀飞集丞相府霸以为神爵议欲以闻张敞奏霸挟诈伪以奸名誉霸甚慙售欺谓妄以麃为麟以鹖为神爵也】矧编絶简脱之余舄虎鱼豕栁卯荄兹【舄古鹊字陆佃云舄通为舄履之舄古人居欲如燕行不欲如鹊故借为鹊字所以为行戒也殷氏子抄曰舄九写而为乌虎三写而为帝言书之转易如此佩觽集曰帝成虎鱼成鲁三豕当为己亥皆字误也　吴志虞翻传注古大篆卯读当为栁古栁卯同字宋景文笔记亦谓卯本栁字后借为辰卯之卯沈存中笔谈刘字从丣音酉从金如桺駵畱皆从丣非卯字也诗言采其茆音卯徐音栁毛氏曰茆本作从寅夘之卯案其字从草从申丣之丣音酉音义与栁同乃也非鳬葵之茆诸儒音释互用误矣愚按韵书卯为春门酉为秋门丣乃一卯闭门象也　汉书蜀人赵宾好小数书以为箕子明夷箕子者万物方荄兹也】至于菉緑桋荑【毛公解卫诗分緑竹为二物曰緑王刍也竹萹竹也郭云今呼鸱脚莎即菉蓐豆萹竹似小藜赤节好生道旁可食陆玑草木疏则以为草之茎叶似竹而青合緑与竹为一草洪容斋随笔谓汉书下淇园之竹以为楗卫诗又有籊籊竹竿以钓于淇之句所谓緑竹岂不明甚若鸱脚莎菉豆安得云猗猗青青哉此则直以緑为色竹为今笋生之竹朱子诗传亦然　诗隰有桋注桋赤梀也本亦作荑音夷愚按脂韵有桋荑二字注桋木名莁荑药名并音夷又齐韵亦有桋荑二字注桋女桑也荑初生草也诗手如柔荑自牧归荑易枯杨生稊是也并音题此二字字同而音义不同如此梀山革切玉篇云赤梀木也】薠苹荠茨【诗采苹项氏曰白苹水生似萍青苹陆生似莎相如赋薜莎青薠毛氏谓青薠似苹而大屈原九歌登白薠兮骋望朱文公注薠音烦一作苹非是薠草秋生今南方湖泽皆有之似莎而大鴈所食也愚按九歌中四句上言登白薠兮骋望下言鸟何萃兮苹中一薠一苹本不相乱而注或乱之非也　诗墙有茨説文作有荠荠茨古通用严氏曰诗有二茨如茨如梁福禄如茨为盖屋之茨墙有茨楚茨皆蒺藜也】苹蓱莱【诗鹿鸣食野之苹毛云苹蓱也孔疏云蓱是水中草非鹿所食愚按尔雅苹有二种一云苹蓱其大者苹此水生之苹也一云苹藾萧今藾蒿也此陆生之苹即鹿所食埤雅亦以鹿食之苹为水中之蓱盖承毛氏之误　东汉冯衍遗田邑书曰外无桃莱之利李贤注云案谢息得桃邑莱山莱字似文又连桃后李者以桃易明桃莱难悟辄改莱为衍集文作莱或故作展转乖僻为谬矣愚按谢息为孟孙守郕邑季孙与之桃辞以无山与之莱柞事见昭七年】熊能螭离【韩文羽窟无底幽黄能集注能有两音奴来切者三足鼈也奴登切者熊属足似鹿者也尧殛鲧于羽山其神化为黄能以入于羽渊国语作黄能音贤能之能东海人祭禹庙不用熊白及鼈为馔疑鲧化为二物则两音亦可通用　螭音摛离音醨汉书相如上林赋蛟龙赤螭文頴曰龙子为螭张揖曰赤螭雌龙也如淳曰螭山神也兽形师古曰许慎云离山神也字则单作螭形若龙字乃从虫此作螭别是一物既非山神又非雌龙龙子三家之説皆失之虫音许尾反】鹄鹤鷻鹑襍糁而纷披【陈涉世家燕雀安知鸿鹄之志史记音义云鸿鹄音红鹤鸿鹄一耸千里自是一鸟名鸾凤之属非鸿鴈与黄鹄也汉书司马相如子虚赋弋白鹄连驾鵞双鸧下鹤加师古注鹄水鸟也其鸣声鹄鹄鹄音胡沃反鹤黒鹤也鹤寿满二百六十岁则色絶黑愚按鸿鹄音红鹤则鹄鹤疑为一物赋四句既言鹤又言鹄自为二物然庄子鹄不日浴而白陆徳明音义直云鹄又作鹤并胡洛切则是一物陆佃埤雅有鹤又有鹄今翼中谓鹄即鹤音之转鹤之外无所谓鹄诗小雅四月匪鹑匪鸢鹑徒丸切毛氏曰鹑雕也説文作鷻鄘国风鹑之奔奔音纯防鹑鸟此二字字同音异两物也】谖藼导防夆蜂嘤鸎训义之参差【诗焉得谖草言树之背谖忘也説文从艸宪又作萱作蕿俱以况袁为飜傅防程泰之又谓古诗字本作蕿自唐明皇改古文代以今字乃讹蕿为谖耳　导亦作防顔氏家训曰相如封禅书防一茎六穗于庖牺双觡共抵之兽此导训择光武勅郡国异味不得有所献诏云非徒有豫养导择之劳是也而説文云防是禾名引封禅书为证无妨自当有禾名防非相如所用也禾一茎六穗于庖岂成文乎纵使相如鄙拙强为此语则下句当云麟双觡共抵之兽不得云牺也觡音格　周颂小毖莫予荓蜂毛传云荓蜂曳也从旁牵挽使离正道茾甹夆蜂音义同愚按文公诗传茾使也蜂小物而有毒者也蜂为蜂蝶之蜂则与下文辛螫义协毛説非也尺制反曳以制反　诗伐木丁丁鸟鸣嘤嘤注两鸟声正文与注皆未尝及黄鸟自禽经称鸎鸣嘤嘤白乐天作六帖类入莺门中又作诗每用之于是诗人例用迁莺求友事虽宋之硕儒如舒王山谷亦所不免要皆承袭唐人之误东襍録缃素襍记辨之甚详】芑有菜草粟之别【诗有三芑薄言采芑菜名丰水有芑草名维穈维芑白梁粟】有梓栁檵之殊名之相混【诗有三将仲子母折我树栁属也南山有台有湛露在彼棘山木也即梓也宫室之良材枤杜北山言采其四月隰有桋四牡集于苞枸檵也即今枸檵音计】兽则蛭蜩虾蛤【上林赋蛭蜩蠷蝚汉书注如淳曰蛭音质张揖曰蛭虮也蜩蝉也师古曰方言兽属而引蛭虮水虫又及蜩蝉乖于事类如説非也文选注引山海经曰不咸之山飞蛭四翼飞蛭音翡窒不咸乃肃慎氏之国有此兽郭璞曰蛭蜩未闻　上林赋格虾蛤孟康曰兽名虾音遐蛤音閤愚按蛭蜩虾蛤四字皆从虫而兽类乃有此二名也】艸则鼈蝱虉鵻【诗及尔雅説文皆云蕨鼈也孰氏曰江西谓之虌草木疏云周秦曰蕨齐鲁曰虌俗云初生似鼈脚因以名焉　鄘风载驰陟彼阿丘言采其蝱陆云今药草贝母也　陈风卭有防虉疏云绶草　鵻朱惟切诗大车传菼鵻也　愚按鼈从黾蝱从虫虉鵻并从鸟而草类乃有此四名也】女摰之□与榛异鸣蛭之雚与□异校诸经而多违【春秋传曰女摰不过□栗説文榛木也□果实也今果实字通作榛者非　诗东山鹳鸣于垤説文作雚郑氏曰水鸟也将隂雨则好水长鸣而喜也尔雅别有鹳鷒之鸟如鹊短尾射之衔矢射人玉篇作□音欢非鸣垤者鷒音团】小大同称有鲲有麑【国语鲁宣公夏滥于泗渊里革断罟而弃之曰鱼禁鲲鲕兽长麑防韦昭注鲲鱼子也鲕未成鱼也鹿子曰麑麋子曰防按此则鲲麑皆为小物也如庄子所谓北溟大鲲化鹏如西域师子曰狻猊亦作麑则皆大物此四者名同物异所谓小大同称也】新雉之木以为草【广韵雉字内有薙字音直凡切注云辛薙辛夷别名又音替甘泉赋列新雉于林薄乃书辛为新书薙为雉李善注辛夷也一名辛矧服防曰香草也雉夷声相近愚按楚辝露申辛夷死林薄兮此甘泉赋语所本也九歌曰辛夷楣兮药房王逸注辛夷香草以作户楣惟朱文公注辛夷树木连合抱高数仞其花初发如笔北人呼为木笔乃知服王二注皆误以木为草】类苑纪鸒斯【鸒音豫诗弁彼鸒斯注鹎鶋也钱氏引孔疏曰此鸟曰鸒而云斯者语辞犹蓼彼萧斯菀彼栁斯以刘孝标之博学而类苑鸟部乃立鸒斯之目是不精也愚按杨子云频频之党甚于鸒斯则承误乆矣尔雅亦作鸒斯惟邢疏本毛传以斯为语辞艺文志刘类苑一百二十卷注阙则其书亡乆矣】王防芣苢伊尹书卢橘荒异物其谁咨【周书王防篇康民以稃苡其实如李食之宜子诗周南采采芣苢陆玑疏云马舄草一名车前王肃引王会为据王基驳之以为王防所记皆四夷逺国贡物非周南妇人所得采是芣苢为马舄之草非西戎之木上林赋卢橘注应劭引伊尹书曰箕山之东青鸟之所有卢橘夏熟晋灼曰卢黒也愚按苏子瞻诗以卢橘为枇杷张嘉甫尝辨其非矣西汉艺文志有伊尹五十一篇注汤相】娵隅以音变乌啄以字迷【世説郝隆为桓公南蛮参军作诗云娵隅跃清池桓问何物荅曰蛮名鱼为娵隅桓公曰何得作蛮语　笔谈陆防作药名诗云乌喙蠧根回乃是乌喙非乌啄也又断续玉琴哀乃是乌喙非断续也】尧韭舜荣俪句为嬉【尧韭昌蒲也舜荣即诗舜华木堇也梁元帝览赋始用之盖戏借尧舜二字为对李羣玉诗又以尧韭对禹粮】豆逼莫解【顔氏家训曰吾在益州与数人同坐初晴日晃见地上小光问左右此是何物有一蜀竪就视荅曰是豆逼耳相顾愕然不知所谓命将取来乃小豆也穷访蜀土呼粒为逼时莫之解吾云三苍説文此字白下为七皆训粒通俗文方力切众皆欢悟】荇莼曰苋葵【谓误以荇为苋以莼为葵也顔氏家训曰诗参差荇菜尔雅云荇接余也先儒解释皆云圆叶细茎随水浅深今是水悉有之刘芳具有注释而河北俗人多不识之博士皆以差参者是苋菜呼人苋为人荇可笑之甚　世有蔡朗讳纯既不涉学遂呼莼为露葵菜承圣中一士大夫聘齐齐主客郎李恕问梁使曰江南有露葵否荅曰露葵是莼】问稻何草而谓羊蹲鸱【世説简文见田稻不识问是何草左右荅是稻简文还三日不出云宁有赖其末而不识其本愚按简文讳昱晋元帝少子谢安称为惠帝之流或以为梁简文者非　顔氏家训江南有一权贵读误本蜀都赋注解蹲鸱芋也乃为羊字人馈羊肉荅书云损惠蹲鸱举朝惊骇】气废葭莩【气见东汉律厯志宋白续通典载晋律厯志阳泉记云取河内葭莩为灰或云以竹莩灰汉书音义云莩芦里白皮也杨雄又云莩亦只竹膜也北史载信都芳算厯妙机巧精防每一沉思不闻雷霆之声也丞相仓曹祖珽谓芳曰律管吹灰术甚防妙絶来既乆吾思所不至卿试思之芳留意十余日便报珽云吾得之矣然终须河内葭莩灰祖对试之无验后得河内灰用术应节便飞余灰即不动也为时所重竟不行用故此法遂絶愚按古人气用灰必有防妙之术如祖珽所言吹灰之法在当时已称乆絶降及后世则又废絶可知所以废者由无其人而其术不传亦以律管之分寸不的故也】议乐昧秬秠【宋皇祐初置详定大乐局范镇上书论乐畧曰按诗诞降嘉种维秬维秠许慎云秠一稃二米今秬黍皆一米又权衡起于黍而黍未真臣固知声音不可得而和也请权罢局俟真黍至然后为乐】或有能辨蒲卢表枸别象胆与駮而问天鸡【中庸蒲卢郑注以为果臝夏小正传谓蜄笔谈以为蒲苇朱子从之　笔谈药议枸陜西极边生者髙丈余大可作柱叶长数寸无刺根皮如厚朴甘美异于它处者千金翼云甘州者为真叶厚大者是大体出河西诸郡其次江池间埂上者实圆如樱桃全少核暴干如饼极膏润有味　宣和中顺州进枸羣臣当贺莫能为此表者綦崈礼叔厚为学官拟为之或以转达遂取用之其起聫云灵根夜吠变异质于千年驿骑朝驰荐圣人之万寿又有云验西河之遗法盖推服饵之良询南丘之故封厥有延长之益能致飞仙之变化更传伏犬之精英又有云疑彼舐鼎之畱形宛若结刍而取象特用工狗字也又云天心垂佑上符所属之辰徽庙生于戌而狗属戌也一时流传名誉大振叔厚维州人事见楼攻媿所作綦北海文集序　本草图经云象胆不附肝随月左诸肉间淳化中上苑一驯象毙太宗命取胆不获使问徐曰当在前左足既而剖之果得又问其故曰象胆随四时春在前左夏在前右今其毙在春故知左足也愚按酉阳襍爼云象胆随四时如无定体又云熊胆春在首夏在腹秋在左足冬在右足以此知不独象胆能转也　刘原父奉使契丹时顺州山中有异兽如马而食虎豹辽人不识以问曰此所谓駮也为言其形状声音皆是辽人叹服　杨文公谈苑淮南张佖知举进士试天鸡防和风诗佖但以文选中诗句出题未曽详究也有进士白试官云尔雅天鸡有二未知孰是佖大惊不能对亟取尔雅检释虫有螒天鸡小虫黒身赤头一名莎鸡一名樗鸡释鸟有防天鸡赤羽逸周书曰文防若防鸡成王时蜀人献之江东士人深于学问有如此者螒防并音汗】指不勉之善取驺虞窃脂【苏子由古史序曰古之帝王皆圣人也其于为善如水之必寒如火之必热其于不为不善如驺虞之不杀窃脂之不谷不学而成不勉而得朱文公深喜此语数称之驺虞见诗注窃脂桑扈也见尔雅注】然洽通之彦犹蒟酱失对谬剥于豳诗【蒟酱者蒟音矩广蜀皆有之实草类也蜀中者縁木而生子如桑椹熟时正青长二三寸以蜜藏而食之刘渊林注蜀都赋云尔广中者蔓生叶似王而厚大味辛香实似桑椹皮黑肉白其苗为浮留藤取叶合槟榔食之唐注本草西戎亦时时持来细而辛烈本草云温无毒主下气温中破痰积其功效如此然唐防所见谓来自牂牁则广生殆蜀本也淳熈末孝宗间为大臣言昔汉武感蒟酱而开南越想其味极美朕欲问蜀中士大夫其味如何周益公对曰想不过如今之酱耳此事载于史册益公在近世朝臣中号该博者而谬误乃尔岂不甚可笑哉刘禹锡补注本草谓渝泸等州出焉今泸州乃无之盖蒟酱之味全类荜拨而荜拨辛烈尤甚世人惟贵荜拨而不用蒟酱故士大夫鲜有知者耳出建炎以来朝野襍记乙集卷十二　王荆公説诗剥者剥其皮而进之养老故也古注音朴读为剥皮之剥非也集中已有奏状乞删改】盖骛逺略近躐高忽卑孰知尔雅附于经多识是资诸儒笺释角立墨畦歆炎樊李文学犍为【尔雅邢昺疏载郭氏言作注者十余家陆徳明叙録犍为文学注二卷刘歆注三卷孙炎注三卷樊光注六卷李巡注三卷惟此五家而已郭氏言十余者典籍散亡未知谁氏犍为文学姓名不传墨畦谓翰墨畦迳】景纯之后顾谢沈施【东晋郭璞字景纯为尔雅注又为賛注今行于世景纯之后有顾野王谢峤沈璇施干四家】陆音邢疏分辔并驰【唐国子博士陆徳明名元朗以字行撰尔雅音义三卷邢昺杜镐等尔雅疏十卷咸平四年上】鲋演以小絫矩叠规【孔子八世孙鲋字子鱼仕陈胜为博士著书二十一篇名曰孔丛子第十一篇为小尔雅广诂第一广言第二广训第三广义第四广名第五广服第六广器第七广物第八广鸟第九广兽第十跬量衡宋咸注曰经传字义有所未畅绎而言之于尔雅为小焉按夹漈艺文畧楚孔鲋撰小尔雅一卷有李轨解　唐杨炯少室山铭重规叠矩】揖广宪博刘续陆埤【张揖字稚让清河人魏大和中为博士作广雅四卷　隋秘书学士曹宪用张揖之説附以音释撰博雅十卷易广为博者避帝讳　唐贞观中諌议大夫刘伯庄撰续尔雅一卷唐艺文志注阙　宋陆佃字农师着埤雅二十卷晁公武读书志谓佃王安石客而其学不专主王氏　愚按髙氏纬略曰尔雅注今所传者郭璞孙炎耳所谓樊光李巡注沈璇集注已不可复见郭璞有尔雅图江灌有尔雅图賛皆为奇书张揖既作广雅刘伯庄又有续尔雅草木虫鱼该括无尽选中诸赋惟郭璞特着上林赋张揖又注之他人不及其精确也其他所谓孝经尔雅石经尔雅蜀尔雅蕃尔雅小尔雅皆自成一书尔按蜀尔雅李商隐撰郭璞尔雅图十卷江灌图賛二卷】斟酌羣言哜醇擩醨【哜才诣切尝也擩音乳取物也唐文艺传擩哜道真】理无穷书有赜未窥夫浩仓槃物化育亡厓【班固宾戏颢苍师古曰颢颢天也元气浩汗故曰颢天其色苍苍故曰苍天浩仓古通用槃转也贾谊赋大专槃物专读曰钧邹阳传注陶家名模下圆转者曰钧言其形制器大小以比之于天】益不殚名首难徧稽【张平子西京赋曰伯益不能名首不能纪李善注引列子北海有鱼名鲲有鸟名鹏大禹行而见之伯益知而名之夷坚闻而志之世本曰首作数宋均曰首黄帝史】山经所有恢诡谲奇【按越絶书禹治水巡行天下所厯山川命伯益记之遂为山海经南山经第一西山经第二北山经第三东山经第四中山经第五并海外内大荒经通为一十八卷汉刘歆所定也】地员九十物草十二襄【管子地员篇房龄注员位也土地高下水泉深浅各有其土上土三十物种十二物中土三十物种十二物下土三十物种十二物凡土物九十其种三十六凡草土之道各有谷造注谓此地生某草某谷造成也又云或高下各有草土叶下于即鬰也下于苋苋下于蒲蒲下于苇苇下于雚雚下于蒌蒌下于荓荓下于萧萧下于薜薜下于萑萑下于茅凡彼草物有十二襄注叶亦草名惟生叶无茎在郁之下襄谓草上下相重次也】考工记却行纡行之属【考工记注却行螾衍之属纡行蛇属】鸿烈庶鸟庶鱼之类万耑千岐【淮南子鸿烈解曰飞龙生凤皇凤皇生鸾鸟鸾鸟生庶鸟凡羽者生于庶鸟又蛟龙生鲲鲠鲲鲠生建邪建邪生庶鱼凡鳞者生于庶鱼　按淮南王名安厉王长子也与苏飞李尚左吴田由雷被伍被鲁昌等八人及诸儒大山小山之徒共讲论道徳而着此书号曰鸿烈者鸿大也烈明也以为大明道之言也】物物而察必研其几匪淹综沉潜贯玑组丝鱻克钩索幼眇甄剖是非【后汉元帝纪穷极幼眇幼音要眇通作妙精防也】渊哉若人如五緫【渊哉若人出汉书扬雄传此借以指罗公　殷践猷传学贺知章号五緫谓千年五聚问无不知】笔为鉏耒乃芸乃菑览故考新揆叙物宜根极六艺氷涣昔疑囊括百家抉廋擿玼【玼音疵玉中石一曰玉病也】岂惟传骚説诗亦解頥【谓罗公着翼有传骚説诗之功也解頥见匡衡传】篹次有典则班马可追为雅忠臣翼之以飞【篹与撰同唐书顔师古传杜征南顔秘书为左丘明班孟坚忠臣杜预注左传师古注汉书也】本立言之志欲率是佐时陶冶旁薄卬賛范围中和位育与物春熈【罗自序云率是佐时人主以裁成】匪豹鼠之辩以贻虫鱼讥【尔雅豹文鼮鼠者郭云鼠文彩如豹汉武帝得此防孝防郎终军知之赐绢百匹郭序尔雅云豹防既辩其业亦显愚按汉书终军传无此事亦未尝为孝亷郎不知郭注何所本而云尔也文选任彦升为萧杨州荐士表有曰鼮鼠有必对之辨竹书无落简之谬李善注引挚虞三辅决録注曰窦攸举孝廉为郎世祖大防灵台得防如豹文荧荧光泽世祖异之以问羣臣莫能知者攸对曰鼮防也诏问何以知之攸对曰见尔雅诏案秘书如攸言赐帛百匹按李善所引如此则豹鼠之辨乃窦攸非终军明矣终军传但有对一角兽奇木事以郭之博洽岂亦不攷而冇所误耶不然李善之注何为不取郭説摰虞字仲治才学通博晋武帝世举贤良拜中郎注三辅决录郭璞渡江后名始显竹书落简事见束晳传鼮音廷韩退之诗尔雅注虫鱼定非磊落人】入国问乔木诵其文为师昔者朱子称经纬缜宻惜其先萎【朱文公称罗公文有经纬细宻欲为愿附名集后又云罗端良止此可惜盖公年四十九而卒】小集仅传知此者希【公有鄂州小集五卷行世然仅文之什一此指尔雅翼谓其书未传知之者少也】歳甲午书成迨庚午九十七载出若有期【咸淳庚午王公知徽州】自今显行式永厥垂繇是进大学之道学者葆之【晁公武读书志谓尔雅乃训诂之书置于小学之首今此书为尔雅之翼故欲学者由小而进于大也】先是公之从曽孙裳录藏家楹访求得其书则前大学博士方君回也识卷后而刋于郡者浚仪王应麟也【此篇凡有五节大学始教至一原同归为一节首明濓洛诸大儒格物之学彼謏闻者至躐高忽卑为一节备述传记训义之讹孰知尔雅至甄剖是非为一节厯叙尔雅诸家因言格物之不易渊哉若人至贻虫鱼讥为一节推本罗公次翼之志而赞美之入国问乔木以下为一节盖喜得其书而刋布之又勉学者进于大学之道以终首章之意】
