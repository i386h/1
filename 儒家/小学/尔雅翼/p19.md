<!-- { "loadSidebar": true } -->
　　樝似棃而色黄其味酢澁今人谓之榠樝一曰蛮樝后郑注礼记云樝是棃之不臧者以其似棃而酢澁即是不臧而陶隠居以为郑公不识樝意其不能别二物也昔人説蔕间别有重蔕如乳者为木无此者为榠樝然二物自别亦不必如此别也古者以为人君燕食所加庶羞礼记曰樝棃曰攅之盖攅去其心而食之也齐武帝幸丹阳郡晏饮王敬则执榠樝以刀子削之是去其皮也庄子曰夫柤棃橘柚果蓏之属实熟则剥则辱大枝折小枝泄以其能苦其生者也今柤树乃复易壤宛陵人植木者亦就此木上接之得柤之余气则澁而不美吕氏春秋曰箕山之东有甘樝山海经曰平丘有甘樝则是又有甘者矣又有香柤子小于榅桲而相似北土无之中都则有唯可生食甚香熟则苏而不澁盖别是一类述异记曰江淮南人至北见榅桲香以为柤子谓此也乎管子曰五沃之土生楂
　　棃
　　棃果之适口者剖裂以食故古人言剖裂为剖棃又曰樝棃曰攅之盖樝棃喜为蜂所螫螫处辄不可食故鑚去之今人皆就木上大作油囊裹之棃滋长其中故益大而无伤辛氏三秦记曰汉武帝园一名樊川一名御宿有大棃如五升瓶落地则破其主取以布囊盛之名曰含消又广志曰真定御棃脆如菱蜀都赋曰紫棃津润是其类也棃之色多黒故称黧黑者皆从棃言有冻棃之色也每棃有十余子唯一子生棃余皆生杜【潘岳赋曰张公大谷之棃秣陵有哀仲家棃甚美】
　　橘
　　橘生于江南素华丹实皮既馨香又有善味尤生于洞庭之包山过江北则无故曰江南种橘江北为枳考工记云逾淮而北为枳则有异同故橘颂云后皇喜树橘徕服兮受命不迁生南国兮屈原比之夷齐愿置以为像取其贞介似有志也禹贡州厥包橘柚锡贡言锡而贡之地理志曰蜀郡严道巴郡朐忍鱼复二县出橘有橘官又曹叔异物志交趾橘官长一人秩三百石主嵗贡御橘越人嵗多橘税谓之橙橘户吴阚泽表请除臣之橘籍是也春秋运斗枢曰璇星散为橘弓人以橘为干又有甘橘其形似橘而圆大皮色生青熟则黄赤未经霜时尤酸霜后甚甜故名甘子生岭南及江南上林赋曰黄甘橙楱郭璞曰黄甘橘属而味精崔豹古今注曰甘实形如石榴者谓之壶甘其名别于此唐天寳十载宫甘结实与江劔无殊今洞庭之包山嵗贡谓之洞庭甘李衡临终勑其子曰龙阳洲里有千头木奴及甘橘成嵗得绢数千匹即江陵千树橘比千户侯之义也本草橘柚条云酸者聚痰甜者润肺【楱小橘也出武陵】
　　柚
　　柚似橘而大其味尤酸孔安国云小曰橘大曰柚郭璞则曰柚似橙而大于橘禹贡州厥包橘柚锡贡橘柚皆不耐寒故包裹而致之也锡贡者须锡命而献之言不常来也列子曰吴楚之国有大木焉其名为櫾碧木而冬生实丹而味酸食其皮汁已愤厥之疾齐州珍之渡淮而北化为枳焉则是其类子虚赋橘柚芬芳蜀都赋家有盐井之泉户有橘柚之园广志曰成都有柚大如斗吕氏春秋果之美者江浦之橘云梦之柚
　　橙
　　橙之芳用在皮甘之甘在瓤其木似橘其叶中细如蜂腰其实稍早橙之黄时橘方尚緑其形圆大于橘而香皮厚而皱乃正黄色不若甘橘之带赤也本草云其皮苦辛作酢酱香美盖独冝为和故张景阳七命云燀以秋橙酟以春梅【韩文公诗鹄殻攅瓌橙南都赋曰穰橙邓橘説文橙橘属庾阐扬都赋曰黄甘朱橙顔师古注相如赋曰橙即柚也误矣】
　　柿
　　柿于经乃复罕见唯内则所加庶羞三十一物中有之实黄而大味甚甘亦暴而食之説文赤实果也又有红柿皮深红而多水又有椑似柿而青黒生江淮南所谓梁侯乌椑之柿是也利以作漆漆与蟹性反故不冝与蟹同食其叶厚经霜乃丹色上林赋枇杷橪柿齐民要术云柿有小者栽之无者取枝于輭枣根上揷之俗谓柿有七絶一寿二多阴三无鸟巢四无虫蠧五霜叶可翫六嘉实七落叶肥大又木中根固者唯柿为最俗谓之柿盘【急就篇曰棃柿柰桃待露霜南都赋曰樱梅山柿郑防以柿叶学书】
　　梬
　　梬今之防枣也结实似柿而极小其蔕四出枝叶皮核皆似柿秋晚而红干之则紫黒如葡萄其大小亦然今人谓之丁香柿又谓之牛乳柿子虚赋所谓樝棃梬栗者也上林赋梬枣杨梅南都赋梬枣若留蜀都赋橙柿梬楟说文曰梬枣也似柿而小崔豹古今注亦曰防枣叶如柿实似柿而小味亦甘美释木云遵羊枣郭氏曰实小而员紫黒色今俗呼之为羊矢枣引孟子曰曽晳嗜羊枣按曽晳嗜羊枣而曽子不忍食羊枣若文王昌歜屈到嗜芰之类则冝为果属然公孙丑称脍炙与羊枣孰美又似是刲羊为饮食之名未知其审齐民要术云防枣冝阴地种之阳中则少实足霜色殷然后乃收早收则澁不任食内则人君燕食所加庶羞有芝栭蔆椇枣栗榛柿桃李梅杏楂棃等庾蔚云无华叶而生者曰芝栭卢氏云芝木芝也王肃云无华而实者名栭皆芝属贺氏则云芝木椹栭软枣盖郑氏言三十一物先儒以为合芝栭数之乃当三十一之数故皆不用贺氏之説然栭既甘果亦安可废
　　柀
　　柀似煔而异杉以材称柀又有美实而材尤文彩释木云柀煔盖以类相附也其树大连抱髙数仭叶似煔其木如柏作松理而絶难长肌理细软堪为器用古所谓文木柏坚致有文彩而色黄银杏色莹白而太輭易损成迹唯柀既有文彩又劲于银杏实良木也其木自有牝牡牡者华而牝者自实理有相感不可致诘其实有皮殻大小如枣而短去皮殻可生食亦防而收之可以经乆以小而心实者为佳本草木部有榧实又有彼子皆出永昌而误在虫部盖彼字当从木即是榧也陶景注榧实出东阳诸郡而不识彼子惟苏恭能辨其为一物今彼子退入有名无用中矣
　　音释
　　梅　□【音老】裛【音浥又于怯反】　桃　缥【敷沼切青黄色】袅【古尧切】茢【音列萑苕】临【力鸩切】棓【步项切杖也】【力支切解也分割也】　李　痤【徂和切】驳【音剥尔雅注李之无实多休李之子赤者名驳】　枣　朿【读若刺】櫅【子兮切】樲【音二】洗【屑典切】泄【音屑】还味【上音旋短味也名棯枣棯音稔】防【音帝】　栗楔【音屑】倭【乌禾切】　樝【侧加切】　榠【亡零切】攅之【内则注攅再官切本又作鑚尔雅鑚子管切注恐有虫故一一鑚防其虫孔】榅【于勃切】桲【蒲骨切】　棃　螫【音失虫行毒】　橘　朐防【上音蠢下如尹切县名】阚【姓也苦监切】楱【且豆切】　柚　櫾【与柚同】　橙　【音攘】燀【音阐炊也】注穰邓【汉书南阳有穰县邓县】酟【文选注酟与沾同溢也】　柿椑【薄鸡切】橪【赋注音烟】輭【音软】　梬【音郢】防【如兖切】楟【音亭张楫曰山棃】歜【徂感切】殷【乌闲切赤黒色】栭【音而】　柀【音彼】　煔【音杉】防【皮逼切火干也与煏字同】

　　尔雅翼卷十
　　钦定四库全书
　　尔雅翼卷十一
　　宋　罗愿　撰
　　释木
　　楙　　　椒　　　榝　　　欓
　　槐　　　柟　　　楚　　　枫
　　枢　　　栘
　　楙
　　楙木实如小而酢卫诗有木之篇毛氏以为卫人思齐桓公之徳欲厚报之而孔子谓吾于木见苞苴之礼行焉盖以果实问遗人者必苴裹之则厥包橘柚之属是也陶隠居云山阴兰亭尤多今处处有之而宣城者佳彼州种莳尤谨徧满山谷始实成则镞作花傅其上重雾之夜露诸沙上旦暴之日则纸所不覆处皆红文采如生以充上贡古以为苞苴亦以此欤鱼复县地多木大者如甒又其木可以为材故取干之道木次之今人取木大枝作杖策之云利筋膝根叶煑汤淋足胫可以已蹷又截其木干之作桶以濯足齐孝昭北伐库莫奚至天池以木灰毒鱼又别木者云木与和圆子蔓木土伏子相似其皮薄防赤黄香甘酸不澁瓤中子尖一面方者为真木
　　椒
　　椒实多而香故唐诗以椒聊喻曲沃之蕃衍盛大聊语助也陈诗贻我握椒周颂有椒其馨离骚云杂申椒与菌桂怀椒糈而要之九歌云奠桂酒兮椒浆播芳椒兮成堂汉世皇后称椒房取其实蔓延盈升以椒涂屋亦取其温暖故长乐宫有椒房殿其后董贤女弟为昭仪居舎与后相拟号曰椒风及晋世石崇王恺之徒相矜以富于是崇以椒为泥泥其屋而恺以赤石脂泥其壁云荆楚之俗正月一日长幼悉正衣冠以次拜贺进椒酒崔寔月令云过腊一日谓之小嵗拜贺君亲进椒酒从小起成公绥椒花铭云肇惟嵗首月正元日是知小嵗则用之汉朝元正则行之后世率以正月一日以盘进椒饮酒则撮寘酒中号椒盘焉然椒亦能杀人故汉李咸欲争窦后配桓帝捣椒自随而齐建武中欲并诛髙武子孙令太医煑椒二斛椒熟则一时赐死此其事春秋运斗枢曰玉衡星散为椒山海经曰琴鼓之山其木多椒孝经援神契曰椒姜御湿菖蒲益聦蜀都赋丹椒尔雅以檓为大椒谓丛生实大者又曰椒榝丑莍莍萸子聚生成房貌今江东亦呼莍云树有针刺叶坚而滑泽每叶中亦有刺蜀人作茶吴人作茗皆煑其叶以为香又东海诸岛上有椒子长而不圆其味如橘皮岛上麞鹿食此叶者其肉自然作椒橘香【范子计然曰蜀椒出武都赤色者善秦椒出天水陇西细者善】
　　榝
　　榝一名藙今之茱茰也其味苦辛置之食中能去臭南都赋所谓苏榝紫姜拂彻羶腥者也古者脍春用葱秋用芥豚春用韭秋用蓼脂用葱膏用葅三牲用藙和用醯兽用梅盖皆薫辛之物所用各有冝尔汉律防稽献一斗贺氏云今蜀郡作之九月九日取茱茰折其枝连其实广长四五寸一升实可和十升膏然郑氏及説文皆以煎茱茰为藙盖藙必煎乃用尔今蜀人犹呼其实为艾子盖藙之讹也风土记曰俗尚九月九日谓为上九茱茰至此日气烈熟色赤可折其房以揷头云辟恶气御冬西京杂记云汉武帝宫人九月九日佩茱茰食蓬饵饮菊花酒云令人长寿至宗懔记荆楚嵗时云汉费长房教桓景令家人各作绛囊九月九日盛茱茰系臂上登山饮菊酒消厄盖至今用是日以榝杂菊花寘酒中饮古之遗俗也尤妙于辟毒破气故云岭南多毒足解毒之物即金蛇白药之属是也江湖多气足破气之物姜橘呉茱茰之类是也乃天生万物以与人亦人穷急以致物楚辞称椒专佞以慢慆兮榝又欲充夫佩帏椒以比上官之属榝其党也曹植乐府歌曰茱茰自用芳不如桂与兰而郭璞射覆云子如赤铃含珠乃是椒耳
　　欓
　　风土记曰三香椒欓姜欓出闽中江东其木似椿茎间有刺子辛辣如椒南人淹藏以为果品或以寄逺吴越春秋曰越以甘蜜丸欓执吴増封之礼则欓之相赠尚矣宋义熈八年太杜欓木生于坛侧欓尚黒也宋水徳忽生此一木
　　槐
