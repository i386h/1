<!-- { "loadSidebar": true } -->
　　圣人幽赞于神明而生蓍蓍草也初不待圣人而生盖通天之道穷物之理备物致用以为天下利故能择物之神者用之夏商欲卜者乃取蓍已则弃去之以为藏则不灵蓍久则不神至周室之卜官常宝藏蓍天子蓍长九尺诸侯七尺大夫五尺士三尺蓍阳故数奇其藏蓍之器曰韇韇有二以皮为之其一从上而下韬之其一从下而上韬之少牢礼曰史西面于门西抽下韫左执筮右兼执革以击筮将问吉凶故击之以动其神蓍虽宝藏犹有时以易故筮人上春相筮先儒以为相谓更选择之筮嵗易者欤盖人以春攻筮人春相之故知以新易故古者国之大事先筮而后卜然鲁生季友晋战城濮皆先卜而后筮者盖太史公所谓三代蓍大小先后各有所尚要其归等耳是也春秋传称筮短长不如从长莫能得其说案防传江南长老云千嵗乃游莲叶之上蓍百茎共一根其所生兽无虎狼草无毒螫说者曰蓍百年则百茎矣盖歴年深故知来亦长蓍歴年近故知来亦短亦象筮数物生而后有象象而后有滋滋而后有数则在先筮在后短长之验也筮皆灵物用既相须故生亦相附防传又曰上有丛蓍下有神蓍生满百茎者其下必有神守之其上常有青云覆之固灵气相召亦天地鬼神所保守然则其即周礼十中所谓筮者也为卜蓍为筮而谓之筮以其生于蓍丛也蓍之为字从耆耆者六十嵗也王充论衡孔子曰蓍之为言耆也老人歴年多而更事久似能前知然何独六十防传曰天下和平王道得而蓍茎长丈其丛生满百茎方今世取蓍者不能中古法度不能得满百茎长丈者取八十茎已上长八尺即难得也人民好用卦者取满六十茎以上长满六尺者即可用矣然则自其可用者而言之广为六十茎从为六十寸故应耆尔【论衡曰蓍七十嵗生一茎七百嵗生十茎汉艺文志有蓍书二十八卷】蓍实服之亦聪慧先知
　　茨
　　茨蒺藜也布地蔓生细叶子有三角状如菱而小刺人生道上长安最饶人行多着木屐故易以据于蒺藜言所恃伤也七谏曰江离弃于穷巷兮蒺藜蔓乎东厢东厢者宫室所严礼乐所在观其所生以知治忽故瑞应图云王者任用贤良则梧桐生于东厢今蒺藜生之以见所任之非人赵简子曰夫植桃李者夏得其休息秋得其食焉植蒺藜者夏不得休息秋得其刺焉以言阳虎所植之非其人则与七谏义同也诗墙有茨言卫公子顽国人疾之而不可道盖茨虽可恶依墙以生欲埽去之则恐伤墙以喻公子顽虽可疾欲道之则恐伤国体叔孙怒季孙指楹而言曰虽恶是其可去乎亦此义也正义引媒氏云凡男女阴讼听之于胜国之社胜国亡国也亡国之社掩其上而栈其下使无所通故就之以听阴讼明不当宣露则其社之墙亦有茨不可知尔今军旅亦以铁作茨以布敌路谓之铁蒺藜或云铁蒺藜菱角等起于隋帝征辽为之然六韬中已有此物【考】晁错传谓之渠答诸葛亮卒于五丈原魏人追之长史杨仪多布铁蒺藜则其来已久
　　乌喙
　　乌喙今之乌头也释草云芨堇草郭璞云即乌头今江东呼为菫晋骊姬谮申生寘鸩于酒寘菫于肉者是也非菫荁之菫【说文云萴乌头也】今乌头与附子同根春时茎初生有脑形似乌鸟之头故谓之乌头或曰有两岐相合者名乌喙要之乌喙即乌头之异名耳本草冬月采为附子春月采为乌头博物志亦曰物有同类而异用者乌头天雄附子一物春夏秋冬采之各异谢灵运山居赋曰三建异形而同出而说者又以乌头乌喙附子侧子辈色理形状亦各不同而长三寸已上为天雄盖种乌头而不生附子侧子之类经年独长大者是也蜀人种之忌生此以为不利如养蚕而为白僵之类也广雅则曰一嵗为萴子二嵗为乌喙三嵗为附子四嵗为乌头五嵗为天雄苏秦曰人之饥所以不食乌喙者以其虽偷充腹而与死同患也后魏书曰匈奴秋收乌头为毒药以射禽兽淮南子曰天下之物莫凶于鸡毒然而良医槖而藏之有所用也奚毒即附子汉霍显使医捣附子入与许后后曰我头岑岑也药中得无有毒是其事
　　门冬
　　蘠蘼虋冬郭璞曰今门冬也一名满冬按虋冬有二其一则天门冬一名顚棘释草所谓髦顚棘也故郭璞注顚棘云细叶有刺蔓生其一则麦门冬生山谷肥地叶如韭四季不凋根有须作连珠形似穬麦颗故名麦门冬四月开花淡红如红蓼花实圆碧如珠秦名羊韭齐名爱韭楚名马韭越名羊蓍谢灵运山居赋曰二冬并称而殊性潜夫论曰夫理世不得眞贤譬犹治疾不得眞药也治疾当得麦门冬反得蒸穬麦已不识眞合而饮之疾以寖剧而不知为人所欺也山海经曰条谷之山其草多芍药虋冬
　　顚蕀
　　髦顚蕀释曰一名商棘广雅云女木也【考】郭云细叶有棘蔓生按本草天门冬一名顚勒道家方云天门冬一名顚棘在东岳名淫羊藿在中岳名天门冬在西岳名菅松在北岳名无不愈在南岳名百部在京陆山阜名顚勒虽处处皆有其名各异其实一也张华博物志云茎间有刺而叶滑者名曰郄休一名顚棘根以浣缣素白越人名为浣草似天门冬而非也凢服此先试浣衣如法者便非天门冬按此说则顚棘刺而滑可浣衣与天门冬异而图经曰天门冬春生藤蔓大如钗股高至丈余叶如茴香极尖细而踈滑有逆刺亦有澁而无刺者其叶如丝杉而细散皆名天门冬是滑而有刺者亦门冬也盖两者皆门冬而有刺者别名顚棘耳棘即刺也列仙传赤松子食天门冬齿落更生细髪复出甘始服之在人间三百余年杜紫微服之御妾多子日行三百里
　　蘘荷
　　蘘荷宜在林木阴下种之故古人云蘘荷依阴时藿向阳言各有所宜也叶似初生甘蔗根似姜牙其叶冬枯其根为菹亦可酱中藏古之为味者杂用脍炙切蘘荷以为香是为珍味大招曰醢豚苦狗脍苴蒪只苴蒪即蘘荷也蘘荷有白有赤神农经书白蘘荷今人乃呼赤者为蘘荷白者为覆葅【说文曰葍蒩】叶同一种尔于人食之赤者为胜药用白者中蛊者服其汁并卧其叶即呼蛊主姓名亦主诸溪毒沙虱辈人家种之辟蛇又有预知子传云取二枚缀衣领上遇蛊毒物则闻其有声当便知之故名预知子若行蛊毒之乡食饮不可知非仗此何以爱身【栁子厚种白蘘荷诗庶氏有嘉草攻禬事乆泯炎帝垂灵编言此殊足珍】
　　活莌
　　离南活莌今通脱木也山海经名防脱【考】生山侧高丈许叶如萆麻花上有粉茎中有瓤轻白可爱女工取以饰物按此物为饰不知起自何世汉王符潜夫论固已讥花采之费至梁宗懔记荆楚之俗四月八日有染绢为芙蓉捻蜡为菱藕亦未有用此物者今通行于世矣亦用蜜藏食之今俗谓之通草按通草作藤蔓大如指其茎秆大者径三寸每节有二三枝枝头出五叶夏秋开紫花或白花白花结实如小木核白瓤黒食之甘美南人谓之燕亦云乌非此类也
　　蓼
　　蔷虞蓼郭氏云即蓼之生水泽者也蓼类甚多有紫蓼赤蓼青蓼马蓼水蓼香蓼木蓼等紫赤二蓼叶小狭而厚青香二蓼叶相似马水二蓼叶俱濶大上有黒防诸蓼花皆红白子赤黒木蓼一名天蓼蔓生叶如柘花黄白子皮青滑其最大者名茏已见别章中蓼者妨稼之草故诗曰以薅荼蓼荼蓼朽止黍稷茂止然于调和有用故内则云脍秋用蓼鹑羮鸡羮鴽酿之蓼酿谓切杂之也汉尹都尉书有种芥葵蓼韭葱诸篇而长沙定王故宫有蓼园周颂曰未堪家多难予又集于蓼蓼辛物故以为多难之喻越王苦思报呉卧则以蓼楚辞曰蓼虫不知徙乎葵菜言蓼辛葵甘虫各安其故不知迁也而魏文子曰蓼虫在蓼则生在芥则死非蓼仁而芥贼也本不可失【南都赋蓼蕺蘘荷】
　　苏
　　苏桂荏郭氏曰苏荏类故名桂荏说者曰以其味辛而形类荏故名之叶下紫色而气甚香今俗呼为紫苏煮饮尤胜取子研汁煮粥良长服令人肥白身香亦可生食与鱼肉作羮沙州记曰乞佛虏不识五谷唯食苏子南都赋曰苏蔱紫姜拂彻羶腥今苏有数种皆是荏类白苏方茎圆叶不紫亦甚香实亦入药鱼苏似茵蔯大叶而香呉人以煮鱼者一名鱼其生山石间者名山鱼苏又有水苏一名鸡苏或言鸡苏水苏是两种又有假苏者亦以香气似苏故名苏说者云假苏即荆芥或曰假苏叶锐而圆非荆芥也
　　荏
　　荏陶隐居云荏状似苏而高大白色不甚香其子研之杂米作糜甚肥美下气补益江东人呼为防以其似苏字但除禾邉也笮其子作油煎之即今油帛及和漆所用者服食断谷亦用之名为重油盖江东以荏子为油北土以大麻为油又其言名为防似是苏中鱼苏耳萧炳云有大荏形似野荏高大叶大于小荏一倍不堪食人收其子以充油绢帛其小荏子欲熟人采其角食之甚香美苏荏之属宜近人种以小鸟好食之禽经曰【阙】者不上桑樱活者不下荏言鸟之食含桃者乃不下
　　顾荏耳
　　芥
　　芥似菘而有毛味极辛辣其类甚多似菘者名青芥有紫芥茎叶皆紫作虀食之最美有白芥子麤大色白如梁米旧云从西戎来谓之白胡芥其余南芥旋芥花芥石芥皆菜茹之美者梁周兴嗣次千文云菜重芥姜左传季郈之鸡鬭季氏介其鸡谓以芥播其羽大抵南土多芥岭表録异曰广州地热种麦则苗而不实北人将蔓菁子就彼种者出土即变为芥岭南异物志曰南土芥高者五六尺子如鸡卵广州人以巨芥为咸菹埋地中有三十年者贵尚亲賔以相饷遗
　　音释
　　蘦【来丁切】　芐【音户】　钘【通作铏】镬【黄郭切】膷【音香牛臛也】臐【许云切羊臛也】膮【许尧切豕臛也】　菋【音未】　荎藸【音迟除】　参　椵【音贾】薚　蓫【抽六切诗言采其蓫】薚【尔雅音他羊切广韵吐郎切】蔏【音商】　蓍
　　韇【音牍】相【去声】螫【音释】从【音纵】　乌啄　芨【音急】堇【音谨】萴【音色】　门冬　蘠【音墙】蘼【音美】虋【音门】穬【古猛反】寖【通作浸】　蘘荷【上如章反】　苴【即鱼反】蒪【普各反一匹沃反一作□蘘荷一名苴蒪】苦【以胆和酱也世所谓胆和者也】脍【音防又古外切】庶【音煮】　活莌【音夺】瓤【音攘】捻【奴协反】□【音福】　蓼　蔷【师力切】薅【音蒿抜去田草也】鴽【音如鸽也】苏　荏【而锦反】蔱【音杀】【外诸切】笮【音窄压也】　芥　郈
　　【音候鲁邑名】
　　尔雅翼卷七
　　钦定四库全书
　　尔雅翼卷八
　　宋　罗愿　撰
　　释草
　　芙蕖　　郁　　　　　　瓠
　　匏　　　枲　　　葛　　　鸡齐
　　蓷　　　檾　　　菺　　　荍
　　牛蕲　　苜蓿　　台　　　莎
　　稗　　　稂　　　莠
　　芙蕖
