<!-- { "loadSidebar": true } -->
　　葵为百菜之主味尤甘滑鲁漆室之女葵为马践知忧及国公仪休相鲁食于舎而茹葵愠而抜之不欲夺园夫之利葵有赤茎白茎复有大小之异又有鸭脚葵葵子虽经岁不浥防炒令熚炸散着湿地遍踏之朝种暮生逺不过宿早种者十月末地将冻散子劳之正月末亦可五月初更种之以春者既老秋菜未生种此相接六月一日种白茎秋葵白茎者宜干九月作葵菹干葵盖葵一岁凡得三辈士虞礼夏秋用生葵冬春用干荁皆滑物道家之法十日一食葵菜所以调和五脏古者葵称露葵又终葵一名繁露今摘葵必待露解语曰触露不搯葵日中不翦韭各有宜也又葵性向日孔子以比鲍庄子智不如葵葵犹能卫其足曺植曰若葵藿之倾叶太阳虽不为回光然向之者诚也淮南曰圣人之于道犹葵之与日也虽不能以终始哉其乡之诚也夫天有十日葵与之终始故葵从癸説文云揆葵也即所谓揆之以日者
　　蒌
　　蒌蒌蒿也説文曰蒌可以烹鱼其叶似艾白色长数寸髙丈余好生水边及泽中正月根牙生旁茎正白生食之香而脆美又可蒸为茹江东用羮鱼汉广之诗曰翘翘错薪言刈其蒌夫翘翘错薪不敢斥采也言刈其蒌而已之子于归不敢斥求也言秣其驹而已刈楚犹薪之薇者也蒌则菜耳此言无思犯礼之甚也古者刍荛之过取以喻非礼春秋左氏传曰羊舌鲋求货于卫淫刍荛者盖刍荛各有疆禁多取则为淫故以喻男女之非礼今错薪犹不思冒取焉则无思犯礼可知矣蒌今古以为珍菜大招曰吴酸蒿蒌不沾薄只王逸曰蒿蘩草也蒌香草也蒿一作芼芼菜也言吴人善为羮其菜若蒌味无沾薄言其调也又曰沾多汁也薄无味也言吴人工调咸酸爚蒿蒌以为虀其味不醲不薄适其美也盖蒌多生于吴郭氏亦云江东用羮鱼则吴人尤能调和之如后世千里莼羮未下盐豉之比淮南子曰煎熬焚炙调齐和之适以穷荆吴甘酸之变此遁于火也此之谓也
　　蘩
　　释草曰蘩之丑秋为蒿此大略之言也又曰蘩皤蒿此指一物之言也故予以水草之蘩为莪而皤蒿则此别説之皤蒿盖今之白蒿也比青蒿而麤从初生至枯白于众蒿春始生及秋香美可生食又可蒸以为菹甚益人故诗笺云以豆荐蘩菹然非水物故非召南所谓也春初此蒿前诸草生云可以生蚕盖所以繁育庶物此物非唯生蚕又白兎食之而仙又駏驉亦食庵防子而仙駏驉马类兎食繁駏驉食庵防物各有所宜本草又称茵蔯蒿白兎食之仙盖茵蔯似青蒿而背白故説者误以白蒿説之其苗细经冬不死更因陈根而生故名茵蔯凡蘩之丑艾可灸蓍可占萧可燎蒌莪蒿蘩通可茹啖説者别而论之
　　蒿
　　蒿今之青蒿荆豫之间汝南汝隂皆云菣今人呼青蒿香中炙啖者为菣人亦取襍香菜食之鹿鸣所食三物一曰苹今藾蒿始生香可食二曰蒿蒿甚香三曰芩芩亦香草盖草木之臭味相同有同类食之之义庄子称今之君子蒿目而忧世之患今蒿细弱而隂润最易栖尘故以比蒿目言世之君子眯眼尘中而忧世也蒿乃佳蔬而古者言蒿以为非美物者盖蘩之丑秋为蒿凉秋九月枝榦益髙荒坛枉径芜秽不治故蒿者农恶之明堂月令违天时则藜莠蓬蒿并兴管仲戒桓公封禅亦称今凤凰麒麟不至嘉禾不生而蓬蒿藜莠茂鸱鸮羣翔而欲封禅无乃不可乎桓公为是而止然则蒿者盖非农祥也博物志曰周时徳泽盛蒿大以为宫柱名曰蒿宫
　　蔚
　　蒿菣郭氏曰今人呼青蒿香中灸啖者为菣又曰蔚牡菣郭曰无子者盖牡菣三月始生七月华华似胡麻华而紫赤八月为角角似小豆鋭而长言无子者盖今青蒿叶端皆作子如米大蔚独无尔蓼莪之诗曰蓼蓼者莪匪莪伊蒿哀哀父母生我劬劳又曰蓼蓼者莪匪莪伊蔚哀哀父母生我劳瘁蒿生子以喻母牡蒿以喻父凡人之情念其父母则因物而感今夫作诗之人望见莪之蓼蓼然而采之迫而察之则蒿也蒿有母道焉复见若莪者而采之迫而察之则蔚也蔚有父道焉兴于物虽各不同然念父则及母念母则及父故皆曰哀哀父母也一説曰匪莪伊蒿蒿犹有子者匪莪伊蔚蔚则无子以见父母得我之难也今皆无报矣则有我之不如无也且蔚又治无子亦寓其意焉本草谓之马先蒿
　　萧
　　萧今人所谓荻萧者是也或曰牛尾蒿似白蒿白叶茎麤科生多者数十可作烛有香气故祭祀以脂爇之为香生民诗云取萧祭脂后稷之祭也盖宗庙之祭荐熟之时堂上事尸竟延入户内更从熟始于荐熟时祝先酌奠于铏羮之南讫尸未入乃取萧染以牲肠间脂合黍稷烧之于宫中后稷之祀乃郊虽非宗庙然将郊为軷道之祭其用亦同爇之于行神之位故曰取羝以軷祭脂者即此羝之脂也盖自后稷之时已如此故周宗庙用之昔有虞氏尚气血腥爓祭用气商人尚声以声音之号诏告天地之间周人尚臭以郁合鬯灌以圭璋而使臭隂达于渊泉既奠然后焫萧合黍稷羶芗爇之而使臭阳达于墙屋臭隂以水而报魄臭阳以火而报气古人以神之道防不可搏执故求万物之理以为同声相应同气相求水流湿火就燥故用百物之英华庶几丽而留之此萧之气绕于墙屋则墙内乃爇萧之地故孔子曰吾恐季孙之忧不在颛防而在萧墙之内也其萧盖甸师所供周礼甸师祭祀共萧茅先郑以为萧或用莤但作缩茅解之杜子春始读为萧诗岁聿云莫采萧管子叶【草名】下于【即鬰也】下于苋苋下于蒲蒲下于苇苇下于雚雚下于蒌蒌下于荓荓下于萧萧下于薜薜下于萑萑下于茅
　　音释
　　蓝　抨【普耕反】淀【音殿】襜【蚩占反】别【笔别切】壊【音怪】堕【许规切】别羣【注彼列切孕姙之欲上也】絷【注如字为其牡气有余相蹄齧也】矿【音穬】暴【步卜反】马质【质平也主买马平其贾】　葴【之林切】　菥【斯厯反】苞【音包】荔【音】薜【蒲计切子虚赋作薜】镐【文选注作薃胡暠切】藨【皮表切】薠【音烦】埤【音婢卑下也】　巵　薝【音胆俗音占误】卜【鼻墨切】　茈【草茈与紫通】　防【音戾】藐【亡角反】盭【通作戾】　茹藘【上音如下力居反】　纯衣【纯与缁同】靺【音昧茅搜所染色也】鞈【音阁韠也】缊【音温赤黄间色】韨【音弗韠也以韦为之礼记玉藻韠之言蔽韨之言亦蔽诗采菽注疏古者佃渔因衣其皮先知蔽前后知蔽后后王易之以布帛不忘本也】幽衡【上初纠切黑也衡谓佩玉之衡】跗注【上方俱切左传注跗注戎服若袴而属于跗与袴运】墠【音善】阪【音反】　艾　萩【音秋】要【音腰】注庶【音煮掌以药煮去病】荠　王【去声】草艾【下音乂】壊【音怪】堕【许规反】狴【音陛兽名】犴【音岸北地野狗】
　　【谓狱为犴者犬所以守也】　蕨　挛【闾员反】蹷【音厥与蹶同僵也】　薇　脆【音翠小耎物易断也】脕【音问又音万肥泽也佩觽音晚】　葵　浥【音邑渍也润也又业切】熚【音毕】炸【音咤】荁【音丸似堇而叶大也】劳之【上即到反齐民要术注古曰扰今曰劳要术又曰犁欲廉劳欲再】搯【音恰防也】　蒌【龙珠切】　沾【音添】齐和【并去声】　蘩　皤【音婆】菹【音疽酢菜】駏驉【音巨虚】庵闾【子虚赋注蒿也子可医疾庵音淹】　蒿　菣【丘刃反】藾【力盖反】芩【其今切茎如钗股叶如竹蔓生】眯【説文草入目中也庄子簸糠眯目音米】治【平声】蔚【于贵切】　菣【去刃切】　萧　铏【音刑三足两耳有盖和羮之器】羝【都礼反牡】
　　【羊】軷【蒲末切祭行道之神也】爓【徐廉切説文汤中瀹肉也】号【平声礼记疏用乐之音声号呼告于天地之间庶神明闻之而来是先求阳之义】莤【通作缩】苋【狭涧反又刑甸反】雚【音贯尔雅释雚一名芄兰】蒌【龙珠切】荓【薄丁切马帚也】薜【蒲计切】萑【胡官切説文薍也易为萑苇俗作雚非薍五患切陆玑云薍或谓之荻至秋坚成谓之萑】












　　尔雅翼卷四
<经部,小学类,训诂之属,尔雅翼>
　　钦定四库全书
　　尔雅翼卷五
　　宋　罗愿　撰
　　释草
　　韭　　　葱　　　防　　　蒮
　　茖　　　葝　　　葫　　　蒚
　　　　　莪　　　萍　　　藻
　　荇　　　茒　　　芹
　　韭
　　韭说文云一种而久者故谓之韭象形在一之上一地也谚亦曰韭者懒人菜以其不须嵗种也又利病人可久食大抵高三寸即翦初种之嵗止一翦之一嵗之中不过五翦矣首春色黄未出土时最美故云春初早韭冬末晚菘【夏小正曰正月囿有韭】豳风四之日献羔祭韭庶人春亦以荐新详庶人四时之荐夏及秋冬乃荐麦黍与稻而春乃荐菜茹之物又三时用鱼豚鴈为配而韭独以卵岂春物未成可荐者少故耶而祭祀之牲号亦以稻曰嘉蔬韭曰丰本联而言之岂古所重欤其见于调和之适则豚春用韭秋用蓼盖各有宜物久必变故老韭为苋然后秦姚兴及后周宣帝大象中葱皆化为韭説者以为战伐之祥【易稽览图云政道得则阴物变为阳郑康成注云若葱变为韭是也】
　　葱
　　葱本白而末青青色尤美尔雅曰青谓之葱【考】古者佩玉有葱珩以玉色如葱色得名马之青骊称骢亦取义于葱而望气者言郁郁葱葱言条畅也古作脍春用葱脂亦用葱菹轩辟鸡宛脾皆切葱薤实诸醯以柔之物之用葱者多故礼为君子择葱薤则絶其本末至进食之礼葱防处末防烝葱也在豆处醯酱之左言末者殊加也而汉世太官园种冬生葱韭菜茹覆以屋庑昼夜防蕴火待温气乃生召信臣为少府以为此皆不时之物有伤于人不宜以奉供养奏罢之汉孔奋为姑臧长妻子但食葱菜而义熈中太常谢澹坐遣四人还家种葱菜免官人之贪亷不同如此西域有葱岭河源所自出西河旧事云其山高大上悉生葱故以名焉
　　防
　　薤似韭而无实亦不甚荤古礼脂用葱膏用薤脂羊牛麋鹿之属膏犬豕之属盖物各有所宜今薤与牛肉同食令人作防瘕是也少仪曰为君子择葱薤则絶其本末为其本末有萎干者也麋鹿鱼为菹麕为辟鸡野豕为轩兎为宛脾切葱若薤实之醯以柔之言此四物其作之状以醋与荤菜淹之悉皆濡孰杀肉及腥气盖虽荤物乃能去腥故古人不弃而用之今人种薤皆以大蒜置硫黄其中久则种别分为薤薤有赤白二种赤者主金疮及风苦而无味白者补而美又虽有辛不荤五藏养生者服之可以安神养气夫物英华之美者莫如芝故莲曰水芝芋曰土芝蜜曰众口芝薤曰菜芝盖书之记务光翦薤以入清泠之渊今有薤叶篆传者以为务光所作【潘岳赋曰防负霜】
　　蒮
　　蒮者山韭形性与韭相类但根白叶如灯心苗其音羊六切韩诗六月食郁及蒮谓此物也毛诗蒮作薁以郁为棣属薁为蘡薁郑氏云食郁薁薁葵菽枣皆以助男功盖郁实大如李正赤食之甜五月时孰蘡薁亦是郁类而小别即薁李是也豳土务农所植皆百谷百蔬有益于民者然七月所述不及一二若果蔬之属唯足以去时暑枣足以救嵗乏故重而记之郁薁等果不登于笾不用于防正尔食之何补饥渴似儿戱尔不若郁菜及蒮之可以食贱老也然齐韩毛郑其诗异说故并存着之説文又曰□山韭也
　　茖
