<!-- { "loadSidebar": true } -->
　　巴者食象之蛇其字象蜿蜒之形中有一说者以为一所吞也其长千寻青黄赤黒海内南经曰巴蛇食象三歳而出其骨君子服之无心腹之疾言取所出象骨而佩服之在犀牛西今南方蚺蛇长十丈亦能吞鹿鹿消尽乃自绞于树则腹中之骨皆穿鳞甲间出养疮时肪腴甚美或以妇人衵服投之则蟠不能起其胆亦止心腹之痛又倭国有兽如牛名山鼠彼有大蛇亦吞此兽蛇皮坚不可斫盖巴类也今常蛇啖一鼃辄疈塞宛转寻即蜕□而巴乃独吞象逮三歳始出其骨巨细之不同盖如此出其骨当亦自鳞甲中不须复蜕也天问曰灵蛇吞象厥大何如古称尧使羿防脩蛇于洞庭许叔重以为脩蛇大蛇吞象之类洞庭南方泽名近巴陵说巴陵者以为巴之死其骨为陵此地至今往往多大蛇岂其种裔耶按今岳阳郡狱之侧巍然而髙草木翳郁者人指以为巴蛇积骨之处城外尝有巴蛇庙已而废又有象骨山以为象暴骨之所其旁有湖曰象湖
　　蜥蜴
　　蜥蜴似蛇而四足长五六寸生草泽中尔雅蝾螈蜥蜴蝘蜓守宫四名转相解至陶隠居以为其类有四种形大纯黄色者名蛇医其次似蛇医而小形长尾见人不动者名龙子小而五色尾青碧可爱者名蜥蜴形小而黒喜縁墙壁者名蝘蜓则与今所见似同按说文及字林及崔豹古今注竝以蝾螈为蛇医而说文又云在壁曰蝘蜓在艸曰蜥易蜥易守宫也方言亦云守宫秦晋西夏谓之守宫或谓之蠦或谓之蜥易其在泽中者谓之蜥蜴南楚谓之蛇医或谓之蝾螈按此诸文则在草泽者名蝾螈蜥蜴在屋壁者名蝘蜓守宫也蜥蜴古语今人多从方言名易蜥蜴与虺见人则走故诗曰哀今之人胡为虺蜴也其状既如龙故祷雨用之古法求雨坊巷各以大瓮贮水插柳枝泛蜥蜴使青衣小儿环绕呼曰蜴蜥蜴蜥兴云吐雾降雨滂沱放汝归去此亦象龙致雨之义也曹叔雅异物志曰鱼跳跃则蜥蜴从草中下稍相依近便共浮水上而相合事竟鱼还水底蜥还草中云其蛇医或名蛇师或云蛇舅母旧说蛇体有伤此虫辄衔草傅之故有医之号或曰口常含雹蛇若有病则以雹疗之今蛇遇冬入蛰含土为圜至春出蛰土坚如铁石谓之蛇黄盖毒烈之气聚蓄所为蛇医以雹治蛇病似协于理说文荣蚖以注鸣者释考工记者则以为荣原胸鸣【马融以为胃鸣干宝本以为骨鸣】子曰龙蟠于泥蚖其肆矣
　　蝘蜓
　　蝘蜓似蜥蜴灰褐色在人家屋壁间状虽似龙人所玩习故淮南云禹南济于江黄龙负舟禹视龙犹蝘蜓龙亡而去比之蝘蜓言不足畏子云执蝘蜓嘲龙盖陋之也一名守宫又名壁宫东方朔射覆辞云臣以为龙又无角谓之为蛇又有足跂跂脉脉善縁壁是非守宫即蜥易盖言此也说者以为饲以朱砂以其血防宫人如赤志终身不灭交接便脱汉武帝甞用之故名守宫按説文蜥易之易象形秘书説日月为易象隂阳也则经隂阳一交而变易似有此理然所谓守宫者亦以其常在屋壁间有守之之象如鸟有泽虞者常在田中俗呼为防田鸟之类不必涂血而后为守也旧说蛇医龙子蜥蜴三者竝不螫人蝘蜓乃闻螫人必死然未闻有中之者特善捕蝎春秋考异邮曰土胜水故守宫食虿宋均曰守宫生于土虿藏物属于坎坎水也俗号蝎虎又一种色似此而能入水按毛诗正义名水蜥蜴蛇　它【本作佗汤何切彼之称也】虫【吁鬼切】委蛇【音于移委曲貌】蜦【音伦又音戾】蜧【音戾】　蝮【芳福切读若反覆之覆】蠚【音壑】　枳首蛇　纎杀【下去声】螝蛹之螝【尔雅音蚕所变者】蟡【于为切似蛇又音诡】　螣【音腾】　防【七田切】鳣【市演切】　巴蛇　蚺【音髯】衵【音日女人近身衣也】疈【芒逼切】　蜥蜴【音析亦】蝾【音荣】螈【音原】蝘【音偃】蜓【徒典切】蠦【力胡切】【直连切】雹【薄各切】注鸣【音咮】　蝘蜓　跂跂【巨支切行貌】













　　尔雅翼卷三十二
