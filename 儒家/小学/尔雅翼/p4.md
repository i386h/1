<!-- { "loadSidebar": true } -->






　　钦定四库全书
　　尔雅翼卷一
　　宋　罗愿　撰
　　释草
　　黍　　　稷　　　稻　　　梁
　　麦　　　麰　　　麻　　　菽
　　秬　　　秠　　　苽
　　黍
　　禾属而黏者也以大暑而种故谓之黍从禾雨省声孔子曰黍可为酒禾入水也然则又以禾入水三字合而为黍不但从雨而已黍以大暑而种故农家以三月上旬为上时四月上旬为中时五月上旬为下时然月令仲夏之月农既登黍矣天子以雏尝黍羞以含桃先荐寝庙为郑説者以为黍非新成直是旧黍盖以郑解孟秋所登之谷为黍稷故以仲夏为未熟若其未熟何得言登且所谓旧黍者自去岁孟冬与彘并食数月于此矣岂待今而后尝耶黍固有早晚其晚者不妨至孟秋始熟故庶人秋乃荐黍此天子之礼自重其先熟者而尝荐之耳故蔡邕以为今之蝉鸣黍亦犹十月获稻而天子所尝乃九月熟者谓之半夏稻亦其类也黍之秀特舒散故説者以其象火为南方之谷诗亦云芃芃黍苗以此也又云彼黍离离彼稷之苗者黍大体似稷故古人并言黍稷今人谓黍为黍穄行役之人有忧于内则有不察于外故于此或不能辨也黍有赤黍黑黍黒黍已别见虋称赤苗恐是赤者其类有黏不黏如稻之有粳糯其不黏者以为饭黏者别名秫以为酒説文秫稷之黏者即谓此也月令造酒命大酋秫稻必齐盖以此秫与稻之糯为酒北人谓秫为黄米亦谓之黄糯酿酒比糯稻差劣黍之为物黏而香故凡香之馨馥黏之□防皆从之又古人作履黏以黍米谓之黎其雪桃亦用黍以黍黏去桃毛也孔子先食黍以黍为五谷之先【考】桃为五果之下故舍不用耳黍又以为饧谓之餦餭楚辞曰粔籹蜜饵有餦餭言以蜜和米麫煎熬作粔籹又有美饧众味甘具也及屈原死楚人以菰叶裹黍祠之谓之角黍
　　稷
　　稷者五谷之长故陶唐之世名农官为后稷其祀五谷之神与社相配亦以稷为名以为五谷不可徧祭祭其长以该之稷所以为五谷长者以其中央之谷月令中央土食稷与牛五行土为尊故五谷稷为长又古者号稷为首种孟春行冬令则雪霜大摰首种不入蔡邕以首种为麦以麦常隔岁而种故以为首而郑康成以为稷者盖以考灵耀云日中星鸟可以种稷是一岁之初所先种者唯稷况又孟春正种稷之时而云首种不入即是极寒种不入土不待岁收然后为入也稷又名斋或为粢故祭祀之号稷曰明粢而言粢盛者本之故诸谷因皆有粢名小宗伯所谓辨六齍之名物与其用是也杜子春又欲读酒正五齐皆为粢以礼运有粢醍在堂意以粢谷为醍则余四齐亦皆以粢谷为之然破五齐从一粢于义不可故后郑但以为齐者以度量节作之更读礼运粢醍为齐此説之不同者也稷又名为穄吕氏春秋曰饭之美者有阳山之穄髙诱曰闗西谓之糜冀州谓之防説文穄也广雅曰防穄也穆天子传曰赤乌之人献穄百载见今人皆谓之穄然则稷也粢也穄也特语音有轻重耳大抵塞北最多如黍黒色稗有二种一黄白一紫黑紫黑者芑有毛北人呼为乌禾今人不甚珍此惟祠事用之农家种之以傋它谷不熟为粮耳
　　稻
　　稻米粒如霜性尤宜水故五谷外别设稻人之官掌稼下地以潴畜水以防止水以沟荡水以遂均水以列舎水以浍写水以涉扬其芟作田而汉世亦置稻田使者以其均水利故也古者之于谷菽与苴以食农麦以接续至于食稻衣锦则以为生人之极乐以稻味尤美故也稻一名稌然有黏有不黏者今人以黏者为糯不黏者为秔然在古则通得稻稌之名説文曰稻稌也沛国谓稻曰稬秔稻属或作稉是则直以稬为稻耳若郑康成注周礼稌稉也则稻是稉然要之二者皆稻也故泛胜之云三月种秔稻四月种秫稻字林云糯黏稻也秔稻不黏者今人亦皆以二谷为稻若诗书之文自依所用而解之如论语食夫稻则稻是稉月令秫稻必齐则稻是糯周礼牛宜稌则稌是秔丰年多黍多稌为酒为醴则稌是糯又稻人之职掌稼下地至泽草所生则种之芒种是明稻有芒有不芒者今之稉则有芒至穤则无是通得称稌稻之明验也然説文所谓沛国谓稻曰稬至郭氏解尔雅稌稻乃云今沛国称稌不知説文亦岂谓此稌讹为稬耶将与郭自异义也又有一种曰籼比于稉小而尤不黏其种甚早今人号籼为早稻稉为晚稻苏氏云稉一曰籼亦未尽也又今江浙间有稻粒稍细耐水旱而成实早作饭差硬土人谓之占城稻云始自占城国有此种真宗闻其耐旱遣以珍寳求其种始植于后苑后在处播之按国朝防要大中祥符五年遣使福建取占城禾分给江淮两浙漕并出种法令择民田之髙者分给种之则在前矣
　　粱
　　粱今之粟类古不以粟为谷之名但米之有孚殻者皆称粟今人以谷之最细而圆者为粟则梁是其类内则曰饭黍稷稻粱白黍黄粱稰穛説者曰下言白黍则上是黄黍下言黄粱则上是白粱今粱有三种青粱殻穂有毛粒青米亦微青而细于黄白米也夏月食之极为清凉但以味短色恶不如黄白粱故人少种之亦早熟而收少作饧清白胜余米黄粱穂大毛长殻米俱麤于白粱而收子少不耐水旱食之香味逾于诸粱人号为竹根黄白粱穂亦大毛多而长殻麤扁长不似粟圆米亦白而大其香美为黄粱之亚古天子之饭所以有白粱黄粱者明取黄白二种耳今人大抵多种粟而少种粱以其损地力而收获少耳然古无粟名则是以粱统粟今粟与粱功用亦无别明非二物也粱比它谷最益胃但性微寒其声为凉盖是亦借凉音如许叔重説黍大暑而种则以黍从暑粱从凉其义一也古食医防膳食之宜则犬与粱相副先儒以为犬味酸而温粱甘而微寒亦气味相成也粱食之美者故称膏粱之性难正以其养厚而易骄若岁凶则大夫无故不食粱又丧礼沐尸君沐粱大夫沐稷士沐粱粱贵故君用之士亦用者大夫近君则嫌于同士去君逺则不嫌于同也然士丧礼言士沐稻与丧大记之文颇异故解者以沐粱为天子之士沐稻为诸侯之士又以为差次而上则天子当沐黍至于饭含之米与饭余之粥説者以士丧礼三者文皆相续故以为用米同然则君与士亦皆粱也又有熬谷与鱼腊皆错于棺旁所以惑蚍蜉使不向棺士丧礼熬黍稷各二筐君与大夫按丧大记虽有四种八筐三种六筐之文而无其物故释者云四种八筐者黍稷稻粱各二筐三种六筐者黍稷粱各二筐盖汉承秦灭学所存者士礼故但推士礼以至于天子未必皆可防予因粱而及之
　　麦
　　麦者接絶续乏之谷方夏之时旧谷已絶新谷未登民于此时乏食而麦最先熟故以为重董仲舒曰春秋于它谷不书至无麦禾则书之以此见圣人于五谷最重麦与禾也因説武帝劝闗中种麦而明堂月令亦有仲秋劝种麦之文其有失时行罪无疑凡以接续所赖惧民不以为意耳又禾下即种为稍劳故郑司农注稻人称今时谓禾下麦为荑下麦言芟荑其禾于下种麦又注薙氏云俗间谓麦下为夷言芟夷其麦以其下种禾豆则是卒岁之间无旷土闲民此惰农所难故劝之麦比他谷独隔岁种故号宿麦説者亦或以为首种传曰秋昬虚星中可以种麦説文曰麦芒谷秋种厚薶故谓之麦麦金也金王而生火王而死小麦生于桃二百四十日秀秀后六十日成盖秋种冬长春秀夏实具四时之气自然兼有寒温热冷故小麦微寒以为麯则温麫热而麸冷其地暖处亦可春种至夏便收然比秋种者四气不足故有毒河渭以西白麦麫凉以其春种缺二时气使然也麦既备有四时之气而説文以麦为金者特以其金王而生又遇火而死郑注月令则云麦实有孚甲属木黍秀舒散属火麻实有文理属金菽实孚甲坚合属水稷五谷之长属土此据明堂月令四时与中央所食为説养生家则以为麦心之谷养心气心病宜食是又以为南方之谷皆各自为义然麦性微寒以为金则许氏之説优矣古称髙田宜黍稷下田宜稻麦今小麦例须下田故歌有曰髙田种小麦终乆不成穗若大麦则不然诗所谓青青之麦生于陵陂者谓大麦也已别具于麰中古者朝事之豆有麷蕡先儒以麷为熬麦许叔重以为煮麦又小麦屑皮谓之麸小麦屑之覈谓之防麦覈屑十斤为三斗者谓之□麦末谓之麫麦甘鬻谓之麮饼谓之黂若防防防麦若谓之防坚麦谓之麧又相谒食麦谓之防陈楚之间谓之餥楚人谓之飵秦人谓之防防
　　麰
　　麰者周所受瑞麦来麰也一作牟又作即今之大麦説文云牟大也盖生于杏二百日而秀秀后五十日而成孟子曰麰麦播种而耰之其地同树之时又同勃然而生至于日至之时皆熟矣此麰之也吕氏春秋曰孟夏之昔杀三叶而大麦其始盖后稷受之于天故诗曰贻我来牟又曰于皇来牟刘向以为厘麰麦也始自天降此皆以和致和获天助也然则来麰一物唯广雅以麰为大麦来为小麦按説文云来周所受瑞麦来麰一来二缝象芒束之形天所来也故谓行来之来説文以此解来则来麰不应为二物然则来麰为大麦明矣后稷忧勤万民天赐之麦盖使其麦丰稔则谓之贻我来牟尔不必雨之种也然古今雨粟事亦甚多安知其始不如此乎虽然后稷所植多矣而独言此者以其至艰书曰暨稷播奏庶艰食鲜食今麦早种则虫而有节晚种则穗小而少实又为性多秽一种之终岁不絶耘耡之功此所以为艰食欤方言曰□防防麰防防防麴也自闗而西秦豳之间曰□晋之旧都曰防齐右河济曰防或曰麰北鄙曰防麴其通语也盖大麦以为麴还得麰之本名防是小麦为之防细饼麴也防有衣麴也大麦宜为饭又可为酢其蘖可为饧
　　麻
　　麻实既可以养人而其缕又可以为布其利最广然麻之属緫名麻别而言之则有实者别名苴而无实者别名枲子夏丧服传曰苴绖者麻之有蕡者也牡麻者枲麻也蕡即实也牡即无实之名也然此类亦通名麻枲故或以蕡为枲实盖假借言之尔麻实有文理故属金为西方之谷明堂月令秋则食麻与犬秋气既凉又向寒无害故食当方之谷牲而至仲秋则又以犬尝麻先荐寝庙也若豳风则九月菽苴盖食农夫者不嫌于晚耳麻实既谓之蕡故古者朝事之笾熬麻麦以实之谓之防蕡又麻于植物中最为多子故诗称桃之夭夭有蕡其实言桃花色既盛又结子之多如麻子然以况室家之相宜而其继嗣繁衍者如此説文亦云萉枲实或作□则音虽异而意同后世説本草者或以蕡为牡麻之华则与诗雅所説大异麻华亦自古人所贵故九歌云折疏麻兮瑶华将以遗兮离居説者曰麻华色白故比于瑶此华香服食可致长年故以为美将以赠逺则是华亦可用特不可为蕡耳又有檾者亦麻类有实音如顷畆之顷説文引诗衣锦檾衣盖礼所谓衣锦尚防【褧】恶其文之著者字或作防作苘又作犬迥切则通于褧顈要皆此布之衣也又胡麻亦有实本生大宛一名油麻一名狗虱一名方茎淳黒者名巨胜亦曰一叶两荚为巨胜或曰茎圆名胡麻茎方名巨胜又説角作四棱者名胡麻八棱者为巨胜俗云必夫妇同种即生而茂盛道家以为饭陶隐居言八谷之中胡麻最为良以诗黍稷稻粱禾麻菽麦为八谷而引董仲舒云禾是粟苗麻是胡麻按胡麻大宛之种张骞得之以归诗人所称岂应近舍中国之苴而逺述大宛之巨胜此説非是又以其胡物而细故别谓中国之麻为汉麻亦曰大麻
　　菽
