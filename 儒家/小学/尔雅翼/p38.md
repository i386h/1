<!-- { "loadSidebar": true } -->
　　尺蠖屈申虫也状如蚕而絶小行则促其腰使首尾相就乃能进步屈中有伸故曰屈申郑康成谓之屈虫郭景纯谓之步屈皆此义又如人以手度物移后指就前指之状古所谓布指知尺者故谓之尺蠖汉书律厯志曰寸者忖也尺者蒦也则蒦亦自有尺之义矣易曰尺蠖之屈以求信也龙蛇之蛰以存身也圣人于物称名小而取义大不以龙蠖巨细而有所遗晏子春秋曰尺蠖食黄则身黄食苍则身苍然郭璞注方言以为尺蠖步屈色青而细小为蜾蠃所负为子者按蜾蠃所负乃螟蛉毛诗义疏云螟蛉似步屈此说是矣正以为步屈则非也蠖亦作茧而小甘泉赋曰天子穆然珍台间馆琁题玉英蜵蜎蠖濩之中解者以蜵蜎蠖濩为刻镂之形予按释鱼有蜎蠉水中小赤虫庄子所谓还虷者藏沙中穴如箴孔而蠖亦吐丝作茧有所布濩以此况帝居者盖白藏于密精义入神之至也张协七命曰焦螟飞而生风尺蠖动而成响此以微虫表帝居之渊黙亦此义耳尺又作斥考工记弓人之职合灂若手背文角环灂牛筋蕡灂麋筋斥蠖灂此说弓表里灂漆相合之处若人手背文理相应隈里灂文如环弓背用牛筋者文如麻子用麋筋者文如斥蠖云叚成式称尺蠖之茧为蝶今蝶盖青虫所化非行步屈伸者蠖或为蛾未可知也
　　蛅嘶
　　蛅嘶蛓虫也【蛓千志切】身扁緑色似蚕而短背有毒毛能螫人今俗呼杨瘌虫说文楚人谓药毒曰痛瘌一曰伤也音如辛辣之辣楚辞以喻谗人九思所谓蛓縁兮我裳是也今牡丹上尤多常在叶背不知者輙遇其毒欲老则吐汁自裹久渐坚凝如巴菽大紫白间理可爱就其中作蛹谓之蛅嘶房一名躁舍一名雀瓮俗谓之雀儿饭瓮言雀所喜食也又谓之雀痈既久出而为蛾复孚子于叶间或者乃谓雀瓮为蛅嘶之卵非也陶景云多在石榴木上今石榴上复有一种聚短梗半寸以来周围植之以自裹行则负以自随亦化蛹其中俗呼避债虫
　　蟫
　　蟫白鱼衣书中虫也始则黄色既老则身有粉视之如银故名白鱼荆楚之俗七月曝经书及衣裳以为卷轴久则有白鱼穆天子传蠧书于羽陵周官翦氏掌除蠧物郑氏谓器物生虫鱼韩文公诗曰岂殊蠧书虫生死文字间谓是也毛诗草木疏曰天子赐诸侯兰可着藏衣书中古者秘书之藏置芸以辟之芸亦香草也后世书勑用黄纸味既苦而虫不生王充论衡曰变复之家谓虫食谷者吏贪狼所致也书卷不舒衣襞不悬皆生虫也此复闗何吏耶一名蛃鱼又名壁鱼又名衣鱼齐明帝疾勑台省府署求白鱼为药外始知之蟫有谈寻淫三音淫或讹为经籍之经故又有经音
　　蚰蜒
　　螾入耳郭氏曰蚰蜒自闗而东谓之螾方家说蚰蜒大者如钗股色正黄其足无数如蜈蚣状此虫好脂油香入人耳及诸窍中故因以为名使人戒焉古称昌羊去蚤虱而来蛉穷蛉穷蚰蜒入耳之虫昌羊今昌蒲是其气芬芳所召尔梓人谓此为却行之属今蜗牛之无殻者俗呼蜒蚰又呼蜗牛为蜒蚰蠃蜗牛惊则退缩似应却行之义然蜗牛要不能入耳当以多足者为是楚辞以此物比谗贼王逸九思云升车兮命仆将驰兮四荒下堂兮见虿出门兮触蠭巷有兮蚰蜒邑多兮螳蜋睹斯兮嫉贼心为兮切伤盖虿之螫人也在下蠭之逐人也自上蚰蜒则自侧螳螂则当前是则上下左右与夫在前者皆嫉贼矣欲驰四荒其可得耶夫楚辞之人既不容于内而出出又不容故君子怨焉
　　蚓
　　蚓无爪牙之利筋骨之强上食槁壤下饮黄泉劝学者取之以为其用心之一孟子又以比陈仲子以为徒有饮水食土之操而已是虽微物其啓闭有时故月令孟夏蝼蝈鸣后五日而蚯蚓出冬至之日蚯蚓结皆以纪候结犹屈也其始穴则首下向至是阳动则穴而上首故其身结屈也周书曰蚯蚓不出嬖夺后蚯蚓不结君政不行一名土蟺又名曲蟺夏夜好鸣于草底故江东谓为歌女或曰鸣砌周南诗曰喓喓草虫趯趯阜螽说草虫固多端按张衡云土蟺鸣则阜螽跳【考】是以蚓为草虫也赞宁物类相感志亦云阜螽如蝗江东人呼名蚱蜢与蚯蚓异类而为雌雄盖合诗人之说故郭璞赞曰蚯蚓土精无心之虫交不以分淫于阜螽触而感物乃无常雄蚓亦龙属故星禽龙四物而此居其一焉汉书黄帝得土徳黄龙地螾见帝王世纪曰黄帝时螾大如虹或曰地螾大五六围长十余丈也抱朴子军术曰蚯蚓见军中尤多者军罢又冝备反叛
　　音释
　　蚕　呥呥【仁亷切】蚝【七吏反】风戾【音丽祭义注风戾之使露气燥方氏曰风至则干】珥饵咡【音同】窳【音愈】　【音原】鬻【音煑】溲【音搜】僵【音疆】离【髙诱曰水稗齐民要术作蓠】【音尹】　蟓【音象】撱【音妥狭长】雔由樗【雔音雠尔雅注食樗叶者名雔由】棘栾【食棘叶食栾叶】蚢萧【上音杭食萧叶茧者名尔雅疏】　蜀蜎蜎【诗朱传鸟切动貌】蠋【音蜀】奔蜂【小蜂也一名土蜂】藿蠋【豆藿中大青虫】
　　敦【都廻反独处不移之貌】鱓【音善】蚅【于革反】鞗【徒雕反辔也】金厄【尔雅疏厄作蚅一名鸟蠋形佀蚕而大如指】　蝤蛴【上音囚下音齐】蟦【音费】蝎【尔雅音曷郭云即蛣疏云蟦蛴也蛴螬蝤蛴也蛣也桑蠧也蝎也一虫而六名也音屈】发皇视聴【枚乘匕发分决狐疑发皇耳目注发明也】【音斛】蛭【之日反】　尺蠖【上尔雅作蚇下于郭切】蒦【音约】蜾【古火反】蠃【郎果反说文蜾蠃蒲卢细要土蠭也】螟【音冥】蛉【音零】蜵【音渊】濩【音防布濩散也】蜎【狂兖反】间【音闲】蠉【香兖切尔雅注】还虷【上音旋司马云顾视也下音寒井中赤虫也又名蛣蟩音吉厥】合灂【音捉又音醮考工记疏合灂者谓弓表里灂漆相合之处若人合手背上文理相应皆补内反】角环灂【环如字又户串反疏谓隈里灂文如环然】牛筋蕡灂【此说弓背用牛筋之漆如麻子文】蕡【扶云反】麋筋斥蠖灂【若用麋其灂文如斥蠖文】　蛅蟖【上而占反下音斯】蛓【千志切】瘌【力达反辛痛也】蛹【乌种切】　蟫【音淫】卷【音卷】襞【音辟】蛃【兵永反】　蚰蜒【上音由下音延】螾【音引】【以浅反音演】蜈【音呉】蚣【音公】虿【且介反】　蚓【音引与螾同】蟺【是演反】蚱蜢【上庄额切下莫梗反说文虴蜢草上虫也虴陟格反】








　　尔雅翼卷二十四
　　钦定四库全书
　　尔雅翼卷二十五
　　宋　罗愿　撰
　　释虫二
　　莎鸡　　蜉蝣　　蟋蟀　　螳螂
　　蜱蜎　　青蛉　　蜣蜋　　蜘蛛
　　蟏蛸　　胡蝶
　　莎鸡
　　莎鸡振羽作声其状头小而羽大有青褐两种率以六月振羽作声连夜札札不止其声如纺丝之声故一名梭鸡一名络纬今俗人谓之络丝娘盖其鸣时又正当络丝之候故豳诗云六月莎鸡振羽七月在野八月在宇九月在戸也寒则渐近人今小儿夜亦养之聴其声能食苋之属崔豹古今注曰莎鸡一名促织一名络纬一名蟋蟀促织谓鸣声如急织也络纬谓其鸣声如纺纬也又曰促织一名促机络纬一名纺纬其言促织如急织络纬如纺纬是矣但蟋蟀与促织是一物莎鸡与络纬是一物不当合而言之尔诗称六月莎鸡振羽以至九月在戸十月蟋蟀入我牀下一章而别言莎鸡与蟋蟀可知其非一物也盖二虫皆似机杼之声可以趣妇功故易以紊乱孙炎解螒天鸡以为小虫黑身赤头一名莎鸡郭氏又云一名樗鸡陆玑则云莎鸡如蝗而斑色毛翅数重下翅正赤或谓之天鸡六月中飞而振羽索索作声幽州人谓之蒲错广志云莎鸡似蚕蛾而五色亦曰犨鸡盖皆非其类今莎鸡之鸣乃止而振羽不待飞也一名马
　　蜉蝣
　　蜉蝣朝生而暮死郭氏云似蛣蜣身狭而长有角黄黑色聚生粪土中猪好啖之陆玑云似甲虫有角大如指长三四寸甲下有翅能飞夏月隂雨时地中出樊光曰是粪中蝎虫随雨而出朝生而夕死盖蜉蝣者速死之物故以刺曹共公之好奢言虽衣服楚楚安能久也淮南子曰蚕食而不饮二十二日而化蝉饮而不食三十日而蜕蜉蝣不食不饮三日而死又曰鹤寿千嵗以极其游蜉蝣朝生而暮死尽其乐盖以旦暮为期逺不过三日尔蜉蝣出有时故王褒颂圣主得贤臣云蟋蟀俟秋唫蜉蝣出以隂言知时也又许叔重注淮南子言朝菌者朝生暮死之虫也生水上状似蚕蛾一名孳母海南谓之虫邪则亦蜉蝣之类按今水上有虫羽甚整白露节后即羣浮水上随水而去以千百计宛陵人谓之白露虫【夏小正五月浮游有殷】
　　蟋蟀
　　蟋蟀似蝗而小正黒有光泽一名蛬一名蜻蛚一名促织以夏生秋始鸣周书小暑之日温风至又五日而蟋蟀居壁易通卦系曰蟋蟀之虫随隂迎阳居壁向外趋妇女织绩女工之象今失节不居壁似女事不成有淫佚之行因夜为奸故为门戸夜开淮南则云蟋蟀居奥奥者西南隅也比寒则渐近人易通卦验曰立秋蜻蛚鸣白露下蜻蛚上堂诗曰蟋蟀在堂嵗聿其莫又曰七月在野八月在宇九月在戸十月蟋蟀入我牀下自七月至十月入牀下皆谓蟋蟀也言将寒有渐非卒来也而说者解蟋蟀居壁引诗七月在野以为不合然今蟋蟀有生野中及生人家者至嵗晚则同尔好吟于土石塼甓之下尤好鬭胜輙矜鸣其声如急织故幽州谓之促织又其鸣时正织之候故以戒妇功春秋说题辞曰趣织为言趣织也织兴事遽故趣织鸣女作缣又里语曰趣织鸣懒妇惊而崔豹云济南人谓蟋蟀为懒妇非也古称腾蛇游雾而殆于即且即且乃蜈蚣耳许叔重谓蟋蟀为即且上蛇蛇不敢动亦非也【说文作蟋】梓人以注鸣者精列属方言南楚之间或谓之王孙
　　螗蜋
　　螗蜋有斧虫有不过蟷蠰莫貈蛑石蜋巨斧等名许叔重又云世谓之天马盖骧首奋臂颈长而身轻其行如飞有马之象故赞八骏图者以为其状如麟鳯螳蜋然周书曰芒种之日螳蜋生不生是谓隂息易通卦验曰螳蜋捕蝉之虫乘寒而杀物自隐蔽而有所害捕抟之象也尤工捕蝉五六月蝉得美防奋翼而鸣螗蜋超枝縁条埶翳自蔽竦腰举刃抟而取之昔之鼓琴者见螳蜋方向鸣蝉将飞未去螳蜋为之一前一却者耸然恐螳蜋失之也杀心见于声故螳蜋隂杀之虫也翳木叶也或曰得其翳者可以隐形此虫惟捕蝉时有进退之势余则知进而已齐庄公出猎有虫举足将抟其轮问其御对曰此谓螳蜋者也其为虫也知进而不知却不量力而轻敌庄公曰此为人必为天下武勇矣回车而避之【庄公避一螳蜋而勇武归之】勾践礼虾蟇其遗意也庄子曰螳蜋怒臂以当车辙不知其不胜任也是才之美者也言非不有美才顾不胜任耳或曰回车者勾践故郭璞赞曰螳螂气虫挥斧奋臂当辙不回勾践是避勇士致死励之以义【说文螳蜋一名蚚父】
　　蜱蛸
　　不过蟷蠰其子蜱蛸蟷蠰卵也螳蜋逢树輙产其卵皆相连缀多在小桑上及丛棘间三月四月中每枝出小螳蜋数百螳蜋应杀之虫故小暑至后五日而生所应者微隂故螳蜋司杀之小者也蜱蛸所在有之以桑上者为佳是兼得桑皮之津气耳市之伪者以胶着桑枝之上则无益矣一名蟭本草则谓之桑螵蛸主于药而言也范子计然曰螵蛸出三辅上价三百又海中有乌贼鱼背如樗蒱形亦有螵蛸之名故方家谓此为桑螵蛸谓彼为海螵蛸【说文□蛸】
　　青蛉
