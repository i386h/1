<!-- { "loadSidebar": true } -->
　　钦定四库全书　　　　经部十
　　易韵　　　　　　　　小学类三【韵书之属】提要
　　臣等谨案易韵四卷
　　国朝毛竒龄撰古人謡词多谐音韵周易爻象亦大抵有韵而徃徃不拘故吴棫作韵补引易絶少至明张献翼始作读易韵考七卷然献翼不知古音或随口取读或牵引附防殊厐杂无绪竒龄此书与顾炎武易本音皆置其无韵之文而论其有韵之文故所言皆有条理两家所撰韵书互有出入故其论易韵亦时有异同大抵引证之博辨析之详则竒龄过于炎武至于通其可通而阙其所不可通则竒龄之书又不及炎武之详慎如乾卦上九用九为一节本竒龄臆说而此并牵古韵以实之则尤为穿凿且所谓两界两合蓦韵者其中皆自申其古今通韵之例亦不及炎武偶杂方言之说为通达而无然炎武书太简畧而竒龄则徴引赅洽亦颇足互证以韵读易者以炎武书为主而参之是书以通其变舍短取长亦可以相辅而行也乾隆四十六年九月恭校上
　　总纂官臣纪昀臣陆锡熊臣孙士毅
　　总　校　官臣陆费　墀

　　钦定四库全书
　　易韵卷一
　　翰林院检讨毛竒龄撰
　　古行文多用韵自尚书古经并各传外凡诸子百氏及周秦间文以暨史记汉书淮南防同诸书往往间及韵语而在古经则周易尤甚顾周易非尽用韵者其彖象原辞亦偶然及之惟夫子上下象传并杂卦传则无一不韵一如诗歌铭颂赋诔之所为以其用赞体赞必尽韵旧所谓赞周易是也至彖传即用韵十九説卦则偶有一二语阑入韵间而序卦阒然焉自陋儒拾得周易有韵一语并彖象原辞字字彊协以致矫直輮曲文部韵部一槩乱尽此如拾残炙而思以论味鲜有不以唾涕为酸甜者也古凡散文有有意合韵者谓之用韵有无意合韵而韵偶值者谓之蓦韵【以蓦然得之】就辞观义自是明晰乃宋明以还韵学丧亡郑樵吴棫妄作音叶而朱氏引之以注诗易极其乖诞近呉门顾氏钱塘毛氏且有误认陆词切韵一书以为东冬支脂诸部必三古韵学之所始妄以隋代陋儒一时杜撰之作反绳检圣经谓乡音谓土音谓非正韵则罪大恶极不可道矣此皆宋学解经陋习不可不大声疾呼以救正之者因复着易韵以祛世惑若东晋尚书郎李轨太子前率徐邈等作周易音则并音诸字不止韵底然其书亦亡焉易韵门部即予通韵中四门并叶韵例也一曰五部谓宫商角征羽也古韵已亡今就宋韵【今所行韵为南渡理宗朝韵】三十部中【平上去各三十部入声十七部不在内】分作五部以东冬江阳庚青蒸七韵相通为第一部为宫音【又曰喉音以宫商角征羽即喉腭舌齿唇也】真文元寒删先六韵相通为第二部为商音【又曰腭音】鱼虞萧肴豪歌麻尤八韵相通为第三部为角音【又曰舌音】支微齐佳灰鱼虞歌麻尤十韵相通为第四部为征音【又曰齿音】侵覃盐咸四韵相通为第五部为羽音【又曰唇音】
　　一曰三声谓平上去也古无四声至齐梁间人始创为平上去入之分【齐周颙梁沈约始创为四声类谱】而古音尽亡然古但以平上去三声通用而不及入声以宫声商声羽声共十七部有入声【屋沃觉药陌锡职为宫部之入质物月曷黠屑为商部之入缉合叶洽为羽部之入】而角征十三部无入声也凡此前后门部皆自周易毛诗楚词后以及汉魏六朝隋唐五代诗文赋颂无不然者
　　一曰两界谓有入无入也有入声者十七部又自相通用无入声者十三部又自相通用若堪舆之分界者然
　　一曰两合乃即此无入十三部之去声与十七部入声合是三声无入而有入入声不通三声而亦有通也此皆韵学之至精至神者嗟乎非三古圣人何以有此
　　一曰叶又即此三声之不通入声者而偶有一字阑及之又必其字原可作三声读者则谓之叶又即此两界中有入之不通无入者而偶阑一字且其字又素可通读不必转合者则谓之叶舎此无叶矣此其例如大招以西北作韵【无东无西无南无北】而古乐府亦有之【鱼戏莲叶东鱼戏莲叶西鱼戏莲叶南鱼戏莲叶北】注者谓北原可读碑故司马相如上林赋【东西南北驰骛往来】又以北合来可验也又诗夜如何其以旂与晨叶【夜向晨言观其旂】而左传下阳之占亦有之【龙尾伏晨取虢之旂】乃说文云旂斤声徐锴曰斤祈声近故周礼典瑞注圻鄂音龂鄂而淮南子通于无圻以圻音寅则必其字原通读又可据者以此言韵则庶于古经无谬戾耳
　　干见龙在田【韵】利见大人【合】
　　此以今韵律之则真文元寒删先六韵一通所谓商声韵为五声五部之一于喉腭舌齿唇五音属腭俗所谓抵【一作防】腭音是也田人如字读每读字讫则舌必防腭凡此六韵中字皆然其在六韵外则无一字防腭者以此为验即以此为韵自急读至长言永歌并有一防腭在讫声之后所谓韵者字之余正谓此也俗必读田为同寅切以叶人音或读人为蝉聨切以叶田音皆不必者若宋人改叶就一韵音类则尤无理矣必欲改读则改田就人改人就田总无一定要皆后起事耳他仿此
　　古田人同音如左传陈敬仲奔齐后改为田氏水经注洧水又东南迳辰亭东俗称为田城正以田陈田辰无两音也后或跃在渊与飞龙在天亦皆一韵但跃渊为蓦韵【说见前】与此及飞龙二句韵例不同诗郑风叔于田【叔于田巷无居人】汉成帝歌谣【邪径败良田谗口害善人】此田人之合屈原九歌【髙驰兮冲天羌愈思兮愁人】乐府紫骝马歌辞【野火烧野田野鸭飞上天童男娶寡妇壮女笑煞人】此田天人之合
　　飞龙在天【韵】利见大人【合】
　　上九亢龙有悔【韵】用九见羣龙无首【合】
　　爻辞无隔章合者故九四跃渊不与九五在天合此上九用九原是一章故并有合韵观坤之上六用六亦然据此则益信左传蔡墨合作一章之有因【说见仲氏易乾卦】即本辞犹然也此在古韵为征声在今韵为支微齐佳灰鱼虞歌麻尤十韵相通之部以读字讫必冲唇接齿谓之齿音盖鱼虞萧肴豪歌麻尤八韵本以舌居中谓之舌音而鱼虞五部以舌稍向齿故去萧肴豪三部而复与支微五韵为齿音此精之又精者总之角征二部共十三韵皆无入声所谓无入十三韵可通作一韵是也
　　悔在灰之上声贿韵首在尤之上声有韵其可例者如扬雄反离骚【因时命之所有吾恐灵修之不累改】汉书叙传【有可观采赋颂之首】类
　　大哉乾元【韵】万物资始乃统天【合】云行雨施品物流形【合】大明终始六位时成【合】时乘六龙以御天【合】乾道变化各正性命【合】保合太和乃利贞【合】首出庶物万国咸宁【合】
　　此两界之合也宫部东冬江阳庚青蒸七韵与商部真文元寒删先六韵皆有入声者自为通转与无入十三韵界隔不通谓之两界如此元为文韵天为先韵皆商声六部中字形为青韵成贞宁为庚韵命者庚之去声即三声也皆宫声七部中字以五部例之则但各为通耳而以两界例之则皆可并通近呉门顾氏不识韵妄云天渊二字古与真谆同韵者也而干彖传形成贞宁皆从天韵即文言讼彖大畜彖俱然此呉人读耕清为根亲之土音也以是知五方乡音虽圣人有不能改者且又云毛诗未尝有此按两界之通从来极多通韵引据凡百余条即毛诗何尝无有如小戎以錞合膺【厹矛鋈錞虎报镂膺】东方未明以颠合令【倒之颠之自公今之】此正元先之合七韵他若召旻菀栁车邻皇矣何草不黄简兮笃公刘思齐文王诸诗其可指诎者不一一也不知何所见而谓毛诗无有亦可怪矣乃若离骚【肇锡予以嘉名字于曰灵均】卜居【将正言不讳以危身乎将从俗富贵以偷生乎】宋玉九辨【怆悢兮薄寒之中人廓落兮羇旅而无友生惆怅兮而私自怜】荀卿成相篇【木至平端不倾直而用枻必参天】七发【素叶紫茎条上造天】魏武帝步出夏门行【日月不居谁得乆存善哉殊复善歌乐情】前溪歌【东北有广亲忆汝涕交零】张华食举东西厢歌【广大配天地顺动若陶钧元化参自然至徳通神明】随举皆是即琴操别曲亦有如周武尅商操【上告皇天兮可以行乎】神鳯操【顿先人恩凙臻于胥乐兮民以寕】谣谚杂歌亦有如晋惠公童谣【恭太子更□兮后十四年晋亦不畐禺乃在其兄】汉燕王歌【狗不吠鸡不鸣固知国中之无人】此非夫子土音所私办者何人无忌敢侮圣言如是也若夫命之三声则如扬雄太以命合情【有诸情也吾不得命也】潘岳杨荆州诔以命合廷【念在朝廷夕陨其命】其合七韵则如魏武善哉行【积徳兼仁未必思命】孙子荆韩王台赋【屯羽嘈以成羣披茏苁以为径】不一而足
　　潜龙勿用阳在下【韵】也见龙在田徳施普【合】也终日干干反复道【合】也或跃在渊进无咎【合】也飞龙在天大人造【合】也亢龙有悔盈不可久【合】也用九天徳不可为首【合】也
　　此鱼虞萧肴豪歌麻尤八部角声之合下为麻上普为虞上道造为豪上咎乆首为尤上八部之例秩秩然近谓下必读戸此闽人陈第古无叶音邪说而世多遵之夫下必读戸何以此又合道造读舀又合咎久首读有乎且何以淮南八公操【公来下兮嚼芝草兮】亦读舀魏武短歌行【为伯之首一匡天下】亦读有乎呉门顾氏歴引下必读戸以为证且曰麻之一部皆当入虞妄矣此八韵一通原合四类为一类【旧以韵相似者为声类】鱼虞一类萧肴豪一类歌麻一类尤一类然歴歴有据如礼记【诸侯以礼相与大夫以法相序士以信相考百姓以睦相守】老子【揣而锐之不可长保金玉满堂莫之能守富贵而骄自遗其咎】猗兰操【习习谷风以隂以雨之子于归逺送于野时人闇蔽不知贤者年纪逝迈一身将老】王莽传【乘干车驾坤马左苍龙右白虎左杖威节右负威斗】类
　　君子体仁足以长人嘉防足以合礼【韵】利物足以和义【合】贞固足以干事【合】
　　征部齿音之合礼为齐上义事为支去正三声也
　　忠信所以进徳【韵】也修辞立其诚所以居业【合】也此入声十七韵统相合者两界以有入为一通则此入声之宜自通更可知也宋人作词犹知此例凡入声一概通合而钱唐毛氏反訾为失韵且自造词韵曲韵以律宋元为词曲者何不自量乃尔
　　知至至之可与几韵也知终终之可与存义【合】也几在微韵义在支之去声寘韵为征部三声之例尚书无偏无陂与遵王之义合今宜兴县即古义兴古义姓即宜姓可验
　　是故居上位而不骄【韵】在下位而不忧【合】
　　角声八部说见前此萧豪肴尤一通如诗鸡鸣【风雨萧萧云胡不瘳】楚词招隐士【禽兽骇兮亡其曹山中兮不可以久留】类若三略二语【士可下而不可骄将可乐而不可忧】则正与不骄不忧相对合者至后文故干干因其时而惕虽危无咎矣咎亦骄忧三声之合但后重刚而不中节亦有此数语而并无韵则恐是蓦韵耳
　　上下无常非为邪韵也进退无恒非离羣【合】也君子进徳修业欲及时【合】也
　　征声十部支麻本通邪之合时犹毛诗丘中有麻之合将其来施施也羣是叶韵羣之合时犹毛诗王事敦我之叶政事一埤遗我也盖羣在文韵是有入声者与支麻无入声十三部全不相通第去入两合之例则寘未霁与质物月通韵独多故平韵亦毎有阑入数字所谓两合之叶非偶然也详见予通韵叶例
