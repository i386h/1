<!-- { "loadSidebar": true } -->
　　考古云按秦本纪始皇廿六年平六国号皇帝一法度衡石丈尺丞相绾者王绾也二世元年皇帝曰金石刻尽始皇所为也今袭号而金石刻辞不称始皇帝其于久逺也如后嗣为之者不称成功盛徳丞相臣斯臣去疾御史大夫臣徳言请具刻书刻石因明白矣臣昧死请制曰可始言金石刻而卒止言刻石据权之文云故刻左则史记石字当为左也丞相去疾者徐广曰姓冯又古器物铭云世所谓秦权至多铭文悉同欧阳集古録载秘阁校理文同家有二铭其一乃铜环上有铭循环列之不知为何器余当考之亦权也案班固汉书律歴志五权之制圜而环之令之肉陪好者周旋无端周而复始无穷已也孟康注以谓锤之形如镮也然古权亦有如今称锤相似者葢形制不一各从其便耳

　　汉
　　周阳侯钟

　　右铭藏欧阳文忠公家铭曰周阳家金钟汉器亦有周阳侯甗葢一时器也

　　谷口甬



　　谷口铜甬
　　容十升
　　始元四年
　　南方
　　左冯翊造
　　谷口铜甬容十升
　　重卌斤甘露元年
　　十月计掾章平
　　左冯翊府
　　北方概南
　　右古器物铭云谷口铜甬旧藏刘原父家一器而再刻铭始欧阳公集古録金石遗文自三代以来法书皆备独无西汉文字求之累年不获防原父守长安长安故都多古物竒器原父好竒博识皆求而藏去防后得斯器及行镫博山香炉模其铭文以遗欧阳公于是西汉之书始传于世矣葢收藏古物实始于原父而集録前代遗文亦自欧阳公发之后来学者稍稍知捜抉竒古皆二公之力也

　　武安侯钫

　　武安侯家铜钫一容一石二斗重四十二斤苐一
　　右武安侯钫铭不知所从得按汉书景帝后三年田蚡封武安侯又楚思王子防元始中再封武安侯器铭无年月未知果谁所作又按帝纪楚怀王尝封髙祖为武安侯然騐其刻画疑非髙祖时器
　　李氏鼎

　　铭二字曰李氏按此器圜弇上而耳外附质素无文与汾隂宝鼎相类其字画亦作汉迹李氏显于两汉者如西汉之李广李陵东汉之李固李膺皆闻家华族甚多此但纪姓而不书名葢未可考其为谁欤

　　鲍氏鼎

　　右铭二字曰鲍氏以不著名故未详其为谁也
　　汾隂侯鼎

　　右鼎得于鄠县民家井中鼎小似古陪鼎以羞膷臐膮者也刻其侧曰汾隂侯汾隂侯葢汉御史大夫周昌也以髙帝六秊封汾隂侯昌卒谥悼侯其子开方嗣谥哀侯未知此昌之鼎与开方之鼎欤刘原父作賛曰昌以直闻刺主桀纣权拥赵孤见□母后势有不行非智之陋兄弟竞爽是□有后
　　定陶鼎

　　按汉十二年孝恵帝即位始诏郡国诸侯王各立髙庙而是鼎于葢间有髙庙二字其字画复有变篆为隶之体是其为髙庙祀器无疑也又曰定陶庙者葢汉初有天下旌功臣以定陶之地封彭越而王之是为梁王而其国则定陶也越既叛命乃削其地更以封髙祖之子恢是为定陶共王恢其在恵帝即位之初许立髙庙则正恢之世也
　　汾隂宫鼎

　　汾隂供官铜鼎葢二十枚重三斤八两

　　汾隂供官铜鼎二十枚容斗重十斤
　　汾隂宫铜鼎一容一斗重十斤
　　平阳一斗鼎重十斤
　　第廿三
　　按前汉地里志河东郡属县有汾隂有平阳而平阳有铁宫此曰汾隂宫则宫之在汾隂者也考其铭识既曰汾隂供官铜鼎二十枚又曰汾隂宫铜鼎一者二十所以举供官之数而一者举其隶于宫者也又曰平阳一斗鼎葢平阳有铁宫此乃纪所铸之地耳曰第二十三者总其器之在汾隂者为之次不必言鼎也按西汉郊祀志云孝武皇帝始建上下之祀营泰畤于甘泉定后土于汾隂而神祗安之则作宫于汾隂者以祀后土之所是宜有列鼎之荐而此特其一器耳铭文称供官铜鼎亦又明朝廷祀典之物非私享也

　　按孝成帝乃孝元之子西汉第九帝也是鼎虽孝成庙器乃造于孝哀即位之三年其铭又有曰建平三年十月工王襃造葢孝哀即位改号建平而孝哀又嗣服孝成也

　　好畤鼎

　　博古録云按畤封土也冡而祀之在昔秦襄以攻西戎始祀少昊作西畤秦文梦黄蛇口止于鄜又为鄜畤秦宣于渭南祠青帝曰密畤秦灵于吴阳祠黄帝曰上畤祠炎帝曰下畤此畤之所由兴也及始皇更游歴祀名山大川遂祠八神一曰天主二曰地主三曰兵主四曰隂主五曰阳主六曰月主七曰日主八曰时主而地主之祠葢在泰山之下梁父之地以天好隂祠之必于髙山之下故又谓之好畤汉祖有天下覩雍之四畤曰吾闻天有五帝而四何也葢是秦襄有白帝之畤秦文有黄帝之畤秦宣有青帝之畤秦灵复有黄帝炎帝之畤而独无黒帝之畤也又曰吾知之矣待我而具五也乃祠黒帝于是后世成有五畤之祠至武帝时幸五畤因获白麟以昭神休而旌其年为元狩则好畤起于秦而事于汉也是鼎乃好畤供厨之器而形制则汉物也又其名长乐饲官则知汉物明矣葢长乐者汉宫也昔樗里子塟渭南其治时语于人曰吾墓后百嵗当有天子之宫夹其左右后汉兴而长乐宫乃在其墓东则长乐饲官乃汉官名置官以祠神于古实不废也又按吕氏攷古云此鼎有铭十有五字在腹廿二字在葢器文云好畤供厨鼎葢文曰好畤苐百三十又曰长乐苐四百廿五大囬中苐八百六十好畤在雍东秦以来郊上帝长乐未央建章皆在长安囬中言在汧三辅黄图云大官从帝行幸移用其器而次苐不一皆刻以记之备淆错也

　　上林鼎

　　右铭不知所从得铭有监工李负刍按后汉纪无二名者此鼎葢西汉器也

　　侈耳鼒

　　右铭藏新平张氏铭云厶方司正不知何谓

　　右铭二字曰髙奴髙奴者上郡地名也
　　歴代钟鼎彞器欵识法帖卷十八
　　钦定四库全书
　　歴代钟鼎彞器款识法帖卷十九
　　宋　薛尚功　撰
　　汉器款识
　　鑪　壶　巵　律管　匜　洗　钲
　　齐安鑪

　　齐安宫铜熏鑪容五升具葢重五斤六两神爵四年典宫啬夫忠佐史工司马让造第一百三十一廿三
　　右铭藏庐江李氏考古云齐安宫未可攷铭云重五斤六两以今权校之三两十八铢当汉之一斤
　　莲勺鑪

　　按刘原父先秦古器记云右一器上为山下为槃世俗谓之博山鑪然按其刻曰莲勺宫铜一斗鼎非博山者莲勺则宣帝居民间时尝困处也至今栎阳界去长安七十余里疑汉于其地亦有离宫刻又云五鳯三年五月己丑工渭成徐安守属定昌造又按欧阳公集古録云林华观行镫铭一莲勺宫博山鑪下槃铭一皆汉五鳯年造林华观汉书不载宣帝本纪云困于莲勺卤中注云县也亦不云有宫葢秦汉离宫别舘不可胜数非因事见之则史家不能备载也余所集録古文自周穆王以来莫不有之而独无前汉时字求之久而不获每以为恨嘉祐中友人刘原父出为永兴守长安秦汉故都多古物竒器湮没于荒基败冡往往为耕夫牧竖得之遂复于人间而原父又雅喜藏古器由此所获颇多而以余方集古文故毎以其铭刻为遗既获此二铭其后又得谷口铜甬乃甘露中造由是始有前汉时字以足余之所阙而大偿其素愿焉余所集録既博而为日滋久求之亦劳得于人者颇多而防后成余之志者原父也故特志之

　　博山鑪

　　右铭藏庐江李氏考古云宫太子山重一斤七两中间荇叶有文曰天兴子孙又曰富贵昌□按汉故事曰太子服用则有铜博山香鑪晋东宫旧事曰太子服用则有铜博山香鑪二鑪象海中博山下槃贮汤使润气蒸香以象海之囬环此器世间亦有之形制大同而不一曰天兴子孙又曰富贵昌宜者善颂之辞也

　　丞相府漏壶

　　二十一斤十二两六年三月己亥年史神工谭正丞相府
　　考古云铭二十有一字按此器制度其葢有长方孔而壶底之上有流筩乃漏壶也
　　太宫壶

　　博古録云铭三十二字按建武者汉之年号也东汉之盛惟建武永平号为极治而光武之初嵗称建武歴三十一年复改建武中元而此曰建武者葢即位之年号非建武中元之年也二十年嵗在甲辰乃东夷率众内附正极治之时自伍舆至苍省葢其工造与夫监掾之姓名耳此器体类壶而铭曰钟者字书以钟字从金从重以正为体葢饮无以节之则流而生祸所以铭钟者欲其止而不流葢壶以取形钟以示戒故説文以钟为酒器其义如之
　　绥和壶

　　按汉成帝即位二十有五年始改元绥和而此壶作于是嵗也凡汉必谨其嵗月与夫造器之官如曰防级掾临主守右丞同守令宝省者是也
　　建光巵

　　铭六字曰建光中室有四按东汉孝安帝即位之十六秊名其年纪曰建光是器葢于建光中造也中室之称者宜其有五室而此特中室之器耳葢汉武立帐则有甲乙言中室有四则其他亦或有数也
　　律管

　　六吕始建国元年正月
　　癸酉朔日制
　　右铭藏晁无咎学士家云始建国元年正月癸酉朔日制按汉书律歴志古以竹与玉为之平帝时王莽始易以铜又汉书莽以十二月朔癸酉为建国元年正月之朔二説皆合也
　　阳嘉洗

　　阳嘉四年朔令
　　铭云阳嘉四年朔令按孝顺帝即位之十年改年纪曰阳嘉凡四秊兹器曰阳嘉四年葢谨其所造之嵗也曰朔者朔月也曰令者时令也字之右状鱼之形字之左复作鹭以鹭习水而捕鱼其犹习于礼而得民之□也洗盥手之器于此以奉祭祀交神人非茍然者谨其嵗时且象而视之葢不能无微意耳
　　长宜子孙洗

　　长宜子孙
　　宜子孙洗

　　考古云按旧礼图云洗丞槃弃水之器其外画水纹菱花及鱼以饰之唐防要云上元二年髙宗命韦机营东都上阳宫于曲涧防建隂殿掘得古铜似盆而洗中有蹙起双鲤之状鱼间有四篆字长宜子孙与此器同皆汉洗也
　　双鱼四钱大洗

　　铭曰富贵昌宜者亦善颂之辞也
　　平周钲

　　按古器物铭云右铜钲云平周金铜钲重六斤八两背文云平定五年受圜隂士大夫颇疑前代纪年无为平定者余尝考之葢非年号也按西汉书地里志平周平定圜隂三县皆属西河郡圜隂汉恵帝五年置此葢钲先藏平周后归圜隂复以授平定故再刻铭耳所谓五年者当是景帝以前未有年号时也前世既无平定年号而三县皆隷西河故知其如此又圜隂王莽改曰方隂顔师古曰圜字本作圁县在圁水之隂因以为名王莽改为方隂则当时已误为圜今有银州银水即是旧名犹存但字变耳其説出于郦道元注水经今按兹当时所刻乃为圜字然则师古何所依据遂以为圁乎恐亦臆説也
　　注水匜

　　铭二十有二字曰始建国元年正月癸酉朔日制按汉新室当孺子婴初始元秊戊辰十二月改为建国此言元年正月则是明年己巳嵗制此器也此器形制如盂而浅且其旁复出一流与匜畧不相类迨见其识文乃知匜也然所容三合其器特小恐几格间所用者耳

　　歴代钟鼎彞器款识法帖卷十九
　　钦定四库全书
　　歴代钟鼎彞器款识法帖卷二十
　　宋　薛尚功　撰
　　汉器款识
　　镫　锭　烛槃　甗　釜
