<!-- { "loadSidebar": true } -->
　　愽古録云按春秋隐公元年书郑伯克段于鄢盖郑伯者郑庄公也庄公弟有曰共叔段者尝请京使居之因谓之京城大叔则大叔者庄公之弟耳大叔彊防遂缮甲兵以袭郑而公伐京焉太叔入于鄢公又伐鄢故春秋书其恶以为昆弟之戒而诗人有曰大叔于田以刺其多才而好勇者是也然则是器乃大叔居京而作之耳其为周器无疑
　　中鼎

　　中谓南宫中耳后有数鼎皆一时之制而铭刻详略之不同也
　　伯鼎

　　右铭云伯作鼎伯者伯仲之次也
　　单冏父乙鼎

　　愽古録云昔叔向尝谓单靖公曰吾闻一姓不再兴今周其兴乎其子单子也又曰单子朝夕不忘成王之德以佐王室则单者周之族而为周之卿士者也曰旗者穆公旗也而此鼎铭乃曰父乙盖乙非独为商之号如齐有乙公之类不独商之世也
　　王伯鼎　一名王伯齍

　　愽古録云史传有曰史伯者着其姓也有曰郑伯者举其国也有曰僖伯者称其谥也今此伯而谓之王以为谥则王不可以为谥以为国则王未尝名国以为姓则三代之间未见王姓而显者惟武王初定商以九鼎宝玉封诸侯而书序克商之后亦曰分宝玉于伯叔之国然则王伯者疑其为王之伯父也曰宝齍者考诸周礼虽有掌玉齍之官然形制讫无所考以其方而有四足与诸方鼎悉类故附之于鼎云
　　单从鼎

　　右铭曰单冏作从彞周有单子歴世不絶有襄公顷公靖公献公穆公凡数世特冏者不见诸经传是器鼎也而曰彞盖彞言其常曰从则犹品之有从亦犹所谓陪鼎者是也
　　伯员鼎

　　右鼎乃伯员所作言旅者昔人谓有田一成有众一旅则举其众也言非一鼎耳
　　尹考鼎

　　右铭云尹考锡季姬盖父锡此鼎于其季女耳丰鼎

　　右铭云丰用作玖防彞丰名也凡彞器不得而专有必赐于君然后敢制焉谨君命而铭之故于是书其名也
　　宋公栾鼎

　　右铭六字曰宋公栾之餗鼎且春秋帝乙之后防子为宋公都商邱大辰之墟自防子至景公盖三十六年获麟之岁景公者名栾是所以为宋公栾也餗鼎食器也易曰鼎折足覆公餗则铭以餗亦以为饮食之节而已今所録鼎铭一名曰防栾一名曰栾女皆一时物也
　　伯咸鼎

　　右铭藏全椒吴氏曰伯咸父作宝鼎而师敦亦云朕刺祖乙伯咸益姬宝敦与此铭文稍合殆一时器也
　　鲁公鼎

　　按卤字许慎说文云从西省象盐形即鲁字也古之文字形声假借如鄦作许咎作臯缪作穆之类是也鲁公者周公也文王者周文王也按史记鲁世家云武王徧封功臣同姓戚者封周公旦于少昊之墟曲阜是为鲁公周公不就封留佐武王今考其铭识文画尚类于商则知周公之时去商未逺故篆体未有变者以是推之则此为周公作祭文王之器无疑
　　威君鼎

　　威防君考诸经传无所见然饲鼎者质之鼎彞有曰餗鼎取易覆公餗之义有曰饙鼎以为滫饭之器此曰饲者盖饲粮也王舒公以谓行食为粮是鼎得非用之于行食耶
　　宋右君田鼎

　　按古器物铭云田鼎得于青之临朐其曰田鼎者疑田猎所用也右君不知为何人防则其名也
　　师寏鼎

　　师寏父于经传无所见惟周有簠盖铭曰姬寏母而此曰师寏父岂非作簠者寏之母而作鼎者寏之父耶姬言其姓师举其官耳姞姓也见左氏外传有曰伯姞有曰仲姞此曰季姞殆其族耶
　　宋君夫人鼎

　　铭八字曰宋君夫人之餗铏鼎古者邦君之妻曰夫人夫人自称曰小童邦人称之曰君夫人此言宋君夫人邦人称之也餗鼎实也犹易卦之言公餗也考其铭识有曰宋公栾之餗鼎者而此谓之宋君夫人其字画又切相类殆同时所造也
　　丝驹父鼎

　　丝字颇漫灭未详曰驹父则仲驹父敦左传则有驹伯为郤克军佐驹其姓也有公子驹奔衞则驹其名也此曰驹父其同驹伯为姓耶曰旅鼎则燕礼所谓士旅食左传所谓庭实旅百之旅也
　　言肇鼎

　　言肇作尊鼎而周有司徒言曰肇则言其始也言始作此鼎耳
　　乙公鼎

　　按史记齐世家太公卒百有余年乃有乙公得立则所谓乙公者太公之后而君于齐者也
　　防氏鼎

　　按说文云防通作妘祝融之后姓也富辰有曰叔妘而韦昭以妘为妘姓之女今防伯虽于经传无所见盖亦祝融后姓而叔妘之族欤下作二册与商父乙鼎相类许慎谓册象其礼一长一短中有二编之形符命也诸侯受命于王者故尊鼎之间类多作此
　　龙生鼎

　　按左传后羿有臣曰龙圉郑有大夫曰公子龙此鼎虽古而铭识曰年已非夏商之制则龙不可为龙圉殆所谓公子龙耶谓之生亦犹韐敦曰屈生之类是也伯父鼎

　　按晋以僖侯讳司徒故废司徒为中军稽之周歴晋僖侯之元年实周共和之二年至周平王之四十八年鲁隐公始居摄盖百有余年矣孔子作春秋断自鲁隐始则前乎此列国虽有名卿大夫往往无复考按是以伯父之名不见于经传也
　　唯叔鼎

　　右铭前曰唯叔从王南征后曰诲作宝鬲诲其名也唯叔其字也形制未传但得其铭于古器物铭耳言鬲鼎则谓鼎足中空尔雅所谓款足曰鬲也
　　君季鼎

　　按古器物铭云此鼎藏李成季舍人家然字画漫灭铭有君季二字姑以名之其详未可考也
　　圆宝鼎一

　　圆宝鼎二

　　右二铭一同得于安陆之孝感上一字乃十有三月合成一字不显其名而曰用吉金自作宝鼎者乃周之君自作此鼎而用之耳
　　孔文父饮鼎

　　铭云惟三月孔文父作○饲鼎子孙宝用一字未详考古云此器铭谓之鼎而制度乃类尊壶之属皆未可考也
　　叔液鼎

　　叔液之名考诸前代于经传无所见惟语记周有八士则有叔夜焉岂其族欤
　　叔夜鼎

　　叔夜盖周之八士也铭曰衅其饙鼎以征以行太公作簠亦曰衅宝簠叔邦父作簠亦曰用征用行与此铭文颇相合殆一时物耶
　　齐莽史鼎

　　齐莾史喜则古者太史顺时覛土是为农官曰莽则薙氏掌杀草春始生而萌之夏日至而夷之秋则绳而芟之冬日至而耜之故知莽为史之职也喜疑其为名若诗所谓田畯至喜则畯亦立农之官喜或以为田畯至喜之喜商父乙鼎曰辰见北田作册友史亦史以田言之故知为莽史明矣
　　仲偁父鼎

　　惟王五月初吉丁亥
　　周伯臯及仲偁父
　　伐南淮节孚金
　　用作宝鼎其万
　　年子子孙孙永宝用
　　慱古云天下有道则礼乐征伐自天子出故凡彞器名物非下可得而专若召虎之平淮夷宣王用以昭其功则于是厘尔圭瓒秬鬯一卣伯臯及仲偁父有伐南淮之勲则赐作宝鼎乃其宜也曰伯仲又言其昆弟也诗曰伯氏吹埙指昆弟耳昆弟皆知移孝以事其君于是有南淮之烈周室之作人其盛有见于斯耶
　　趠鼎　一名趠齍

　　铭文云惟王来格于成周年镐言镐则王在镐京之义也趠其名也而曰作乃文考父辛宝齍而后一字曰癸亦与商祖己甗癸字相似恐商末周初器也

　　歴代钟鼎彞器款识法帖卷九
　　钦定四库全书
　　歴代钟鼎彞器款识法帖卷十
　　宋　薛尚功　撰
　　周器款识
　　鼎
　　王子吴鼎

　　考古云字字书所不见然以愚观之鼎旁作干干乃铏省言作饲铏鼎耳古人铭识多以三两字合作一字者如晋姜鼎之西夏□圆宝鼎之十有三月□之类是也
　　文王命疠鼎

　　铭文言王在丰呼虢叔召疠锡驹两丰其地也王使虢叔召疠而赐之以驹两又曰拜稽用作皇祖文考盂鼎盖形制不传故考之未详耳
　　癸亥父已鬲鼎

　　观其铭文乃周鼎也而曰父己宝鬲盖商末周初之器耳铭后一字乃鬲盖古文作□兼鼎足大而空正尔雅所谓款足曰鬲也曰作册者因君有练大贝之锡然后享于祖庙故言作册以纪君之命也
　　大夫始鼎

　　大夫官也始则其名耳既曰王在和宫又曰王在华宫宅又曰王在邦宫后又曰王在邦文意丛杂未详其义大意因王有锡赉而始乃对扬休命而作鼎耳此鼎曰文考日己师淮父卣曰文考日乙单癸卣曰文考日癸日己日乙日癸者铭其作器之日也
　　南宫中鼎一

　　南宫中鼎二

　　南宫中鼎三

　　右三器皆南宫中所作南宫其氏也中其名也南宫为氏在周有之如书所谓南宫括南宫毛是也前一鼎曰锡于琖玉集韵云玉琖小杯也又言作乃采者盖采事也命以立事故因为此鼎而刻之铭也此鼎也而谓之防父乙尊防者大鼎也曰父乙者周初接商之器也后云惟臣尚中臣□□者如赫赫师尹之义第二第三鼎曰伐虎方者虎方犹鬼方也虎西方之兽是必因西征而昭其功以铭之耳又王位在射圃而射字极古如宰辟父敦射字□正作挽弓之形而此鼎射作□如今之世俗所谓牀子弩者岂三代之遗法耶
　　季父鼎

　　愽古録云昔康王命作册毕曰分居里成周郊则成周者西周也麓说文以为山林吏又曰林属于山为麓则徙于楚麓者谓其山之林麓盖如书言大麓之类王欲徙楚先命小臣陵往见以相其居王至于居也复遣锡贝锡马及两所以赏之曰季防者说文云通作妘以谓祝融之后姓也富辰尝举叔妘而韦昭亦以妘为妘姓之女则防乃其妃也曰季者又特言其序耳诗所谓彼美孟姜仲氏任只有齐季女皆指其序也
　　公缄鼎

　　惟十有四月古器多有是文圆宝鼎云十有三月己酉戌命尊云十九月方宝甗亦云十有三月疑嗣王居防虽逾年未改元故以月数也既死魄者记其日也王在下保雝者疑宫名如西雝之类
　　师秦宫鼎

　　按愽古録云铭四十七字磨灭不可考者十有二字曰惟五月既望者犹书朏望生明生魄以纪时纪日也其曰师秦宫则师秦之宫以名其人犹师□师也王格于享庙而有锡焉则锡命而赏于祖也臣受命于君则当有以对之诗曰对王休书曰对天子之休命此言敢对扬天子不显休盖亦如是夫然后可以作鼎宝用而祀之以万年为词云
　　伯硕父鼎

　　惟六年八月初吉己
　　子史伯硕父追孝于
　　朕皇考厘仲王母乳
　　母尊鼎用祈句百禄
　　眉夀绾绰永命万年
　　无疆子子孙孙永宝用享
　　愽古録云铭曰惟六年八月初吉己者以年系月以月系日也曰子史伯硕者伯硕父虽不见于经传然周有太史内史之官谓之子史则称于父曰子举其官曰史而伯硕父则又其名也曰追孝于朕皇考厘仲王母乳母者用昭孝享于其考妣也厘谥也而曰厘仲者盖古人以字为谥因以为族则仲疑其族也若王母乳母则追孝皇考而并及之其曰绾绰则祝以优裕之辞耳
　　史頙父鼎

　　史頙作朕皇考厘仲
　　王母乳母尊鼎用追享
　　考用祈匈眉夀永命
　　令终頙其万年多福
　　无疆子孙孙永宝用享
　　史頙者虽不见于经传盖史则言其官頙则疑其名是器与前伯硕父鼎言其考妣谥号大率相类然此鼎差小特不纪其岁月虽词有详略器有小大不害其为同寔一时之物也
　　防栾鼎

　　惟王廿有三年九月王
