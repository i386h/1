<!-- { "loadSidebar": true } -->
　　钦定四库全书　　　　经部十
　　钦定叶韵彚辑　　　　　小学类三韵书之属
　　提要
　　臣等谨案
　　钦定叶韵彚辑五十八卷乾隆十五年奉
　　勅撰字数部分皆仍佩文诗韵惟以今韵之离合别古韵之同如江韵独用则一韵为一部东冬两韵同用则两韵为一部支微齐三韵同用则三韵为一部是也毎部皆附叶韵畧如呉棫韵补惟韵补于今韵各部各载叶韵此则一部独用者附本部末诸部同用者即总附诸部末如防字莫邦切则独附江部后江字叶户公切则总附东冬二部后鱼字叶鱼覊切则总附支微齐三部后是也古今声音之递变亦如大小篆八分之递变或相因或迥不相因或相近或迥不相近以迥不相近之音施于歌咏于古虽有徴而于今不能悉协唐人古诗大抵皆相近之音故东冬江古音虽同而此书东冬自为部江自为部支微齐佳灰古音虽同而此书支微齐自为部佳灰自为部皆取不戾于古而可行于今也至于叶韵之说宋以来纠纷弥甚谓庚收穿鼻真收防腭两不相叶然嘉名灵均乃见屈原之骚谓江本通东阳本通庚两不相叶然成双鸳鸯乃见于徐陵之赋此异而彼同此通而彼碍各执一理胜负互形所谓愈治而愈棼也此书所録惟据古书注有是音者使以类相从明前有所承即后为有本不复旁牵博辩致枝蔓横生解结释纷尤为得要于数百年讲古韵者诚为独酌其中矣乾隆四十六年十月初十日恭校上
　　总纂官臣纪昀臣陆锡熊臣孙士毅
　　总校　官臣陆　费墀















　　钦定叶韵彚辑序
　　叶韵非古也而即古也有今韵而后有叶韵叶韵者以古韵而协之于今故曰非古然以今视之则用叶以合异以古视之则非叶而本同故曰即古朕幼习易诗诸经考其音多与今韵不合长而泛览百家其用韵亦往往异于今读盖韵书之行权舆江左至唐以声律取士部分较严而今所循用则出于宋元人之分并宜其与古不相契也三代而上言律吕言谐声言书名其于音韵当必审清浊辨唇齿喉舌有一定之部分勒之简筞与律度量衡象魏之法同为当世所遵守而惜其世逺而不传也好古之士欲忖而求之其道无由宋吴棫本易诗史汉诸书为韵补子朱子尝取以释毛诗楚辞明杨慎广之为古音号称渊博及证之羣籍其疏略不备者则已多矣因于几暇指授儒臣博考经史诸子以及唐宋大家之文所用古韵举而列之疏其所出次于今韵之后临文索句就考焉可以恢见闻可以益思致独是四库之编浩如渊海学士毕生不能穷其读区区掇拾而覼缕之何异稽纒次而溯有虞氏之敬授泛江淮河汉而追禹功之疏凿其可指而数者几何然方之尝鼎之一脔则未始非汲古之助云尔爰授之梓而行之乾隆庚午夏六月御笔











　　凡例
　　一六经子史多有韵之文而韵书则肇自齐梁至唐宋官韵而部分益严第考之经史子集前人经用之韵与后人往往龃龉此古音浸逺不为之通转叶则不能相合也宋吴棫着韵补专论叶韵朱子尝据以注毛诗楚辞此外古今韵书往往附叶韵于本韵之后是编即用其例如篇首东冬凡韵之叶此二部者皆并附于二韵之后盖东冬本通所叶者即不必更加区别此后或一韵独用则独附一叶或三韵四韵相通其叶韵即合并附属焉
　　一韵有通有转有叶音可径通者曰通东冬支微之类是也音必转而后通者曰转江与东佳与支之类是也此皆韵之本通者也若韵不通而音相近如鱼虞之与支微或音韵迥异而反切以通之即平仄亦相和会是皆谓之叶通韵部分一定本自谐声无待征引胪列叶韵则改音从叶转韵亦须别为反切与叶相类今各就古人承用者摘取以为标凖其编排一依平仄次第以便捡用至转韵本属全部皆通此字可用彼字何独不然在古人所经用者不必尽传传者亦不胜搜辑理有可通即不妨举一反三若本不相转通之韵古人或有一二字叶用者未可概引为例
　　一广韵集韵等书字数多于今韵逺甚如一东内有蟊窽众梵等字江韵窻降等字集韵亦直列东韵内此等既系本韵则无待于通更不必列为转叶矣然古今遵用不同今一概以佩文诗韵为断凡属佩文诗韵所不收者今总次于转叶之列
　　一转叶之韵必引韵语为证或不拘韵语但系古书正文先儒音读即皆援引以实之其徒有反切见于字书而未得承用证据者在古人必有所本亦附録于各叶韵之末至如周易毛诗重见叠出者举一以概其余不复备载
　　一韵注必详其义然叶韵所重在音必义足以显其音或义随音变者始详录之若本义人所共晓且正韵已详概从减省
　　一一字两见而字义不同必以此韵之义从彼韵之音乃合转叶之例如江韵厐橦之类是也若字义本同不复重出
　　一通叶之例彼此不能一律如东江相通而韵语之以江从东者有之以东从江者絶少江阳相通而别韵之叶阳者特多叶江者殊少即有与江韵比附者又往往统归阳韵中此非可彼此迁就者也今所引证原本旧闻未尝穿凿増删阅者于通韵自可类推于叶韵亦无嫌阙略
　　一叶韵只取声音不拘字义如诗以不知德行叶何用不臧是用去声敬韵之行叶作杭音与阳韵行列之行殊别唯音同而字异是以列之阅者须即此类推乃知本韵与叶韵非重出也
　　一古诗四声通用无假变音如喜起南风行露蔓草皆是然律以今韵要必变音以叶之亦非自我作古也至上去通用宋人特多殆因词曲寖盛习惯使然今俱明注叶音而于词曲概不徴引为其用韵自与诗别也
　　一韵语有彼此互叶者如周易艮其限危薰心也艮其身止诸躬也或謮心为思容切以叶躬或读躬为姑切以叶心毛诗其命匪谌鲜克有终或读谌为市隆切以叶终或读终为诸深切以叶谌有一字两叶者如诗于嗟乎驺虞与于嗟麟兮送我乎淇之上矣一例本不入韵今一读虞为牛加切以叶葭豝一读虞为五红切以叶蓬豵互叶者未知孰是两叶者尤属骑墙但前人所有后人即可援以为例今并存之
　　一元韵字音不一因并入魂痕两韵而杂乱之遂与真先通转不明今据广韵集韵分清凡在元韵者皆列为真文转通而魂痕之无待于转者不列至他韵之叶魂痕者直与真文同叶在魂痕韵者皆列为寒删先转通而元韵之无待于转者不列至他韵之叶元者直与寒删先同叶音以类从义非岐出
　　一辑合叶洽即侵覃盐咸之入声四韵本通但须转读始叶今以缉叶与合洽各从其类彼此转通而别韵分叶焉犹平韵真文元寒删先之例也唯洽部音韵聱牙有碍通转盖因并入业韵一部亦如元韵并入魂痕遂与真文及寒删先通转有碍也按广韵以二十六缉二十七合二十八盍二十九叶三十帖三十一洽三十二狎三十三业【乏同用】三十三乏为序集韵及礼部韵略皆以二十九叶【韵略与帖业通】三十帖三十一业三十二洽【韵略与狎乏通】三十三狎三十四乏为序至韵会依平水韵并通用之韵乃以十四缉十五合十六叶十七洽为序而业与帖同并叶韵夫业韵既升列洽前与叶帖比附因而并入叶韵则业既得其所归洽亦无患其杂而叶韵依此以分通转界限更自截然矣今将洽韵中业韵一部提入缉叶韵内以便转通亦与元韵中魂痕二部分属真文一例考佩文诗韵并业于洽本广韵序次宜然此之斟酌回易以类相从亦本集韵韵略及韵会通并次第正自并行不悖也
　　一叶韵以诗经为大宗然可疑者正复不少如小弁之二章不变末句首字之音以从上四韵而变道草捣老四音以从一首字按此二韵本晧有之通彼此可以互叶若月出变懰受之音以叶皓慅抑诗变酒音以叶绍即其证也旱之三章亦真与先之可互叶者乃不变一人字之音以从天渊却变天渊两音以从一人字然犹曰三韵有二音也若四月之七章则鸢天渊本属一韵别无牵制何必尽变先韵以叶真韵乎至四句中一四为一韵二三为一韵者创体罕见独车攻之五章然第六章驾破为个祃之通猗驰又同属支韵较上章更自然明白而叶音迥别体制遂殊此皆不能无疑者也诗经且然他书自更多有凡此皆因而弗改恐蹈变古之讥耳若疏通而证明之用以阐叶韵之义未为不可也
　　一征引错误诸本不免今俱细加参校斟酌去留小误则改而存之大误则竟删去似误而疑有别本则姑仍其旧而或添按以示其端或别见以补其缺如晨风之诗云未见君子忧心靡乐而吴棫韵补栎字叶药韵注乃引作既见君子云何不乐邵长蘅古今韵略亦然韵补境字叶敬韵注引三国志杨戏季汉辅臣赞以魏文长为李正方端字叶阳韵注又以李正方为秦子敕此特记忆未清钞撮偶错据本书改正即无碍于承用者也如汉郊祀歌云精建日月星辰度理隂阳五行周而复始本是四言四句两用纸韵邵长蘅韵略乃引作六言两句云精建日月星辰度理隂阳五行而増注于真先叶韵内行字之下陈琳大暑赋云气变志迁韵读迁为雌人切以叶真文韵是也而书迁作体□字邵长蘅误认作兴遂改陈赋为气变志兴而増一兴字作雌人切以叶真文韵甚至于巧字叶有韵注内所引司马迁传亦书作司马兴此等谬误固在所必削者也其他如仲长统诗请用从火与防心海左叶韵补乃作请用从大而以大字叶哿韵太元出险登邱莫之伐也与道不得也叶韵补乃作莫之伐也而以代字叶职韵史记滑稽传漆城荡荡杨慎转注古音略乃作漆城光光光而以光字叶深韵刘向九叹捐林薄而菀死本与上文美夷为韵夷读为雉转注古音略乃引作菀菀而以菀字叶下文赴渊隐山此等并似错误然古书或有别本亦未可定今但于大字等注按今本作某字云云于光字添注古音略引史记云云以明示参互更于陌锡职叶韵添伐字引太元云云以补正文之遗而旧注则皆仍之亦阙疑之义应尔也












　　奉
　　防开列编校叶韵彚辑诸臣职名
　　监理
　　和　　硕　　和　　亲　　　王【臣】　昼编纂
　　经筵讲官太子少师协办大学士吏部尚书革职留任臣梁诗正经筵讲官太子少保户部尚书臣蒋　溥
　　经筵讲官太子少师兵部右侍郎臣汪由敦校刋
　　内　阁学　士　兼　礼部侍　郎臣徳　龄国　　子　　监　　祭　　　酒臣陆宗楷原任詹事府詹事兼翰林院侍读学士今加七品衔臣陈　浩翰　林　院　　庶　吉　　士臣徐　堂
　　武英殿监造
　　内务府钱粮衙门郎中兼佐领加六级纪録十六次臣永　保监　　造　　加　　三　　　级臣姚文彬
　　库　　　　　　　　　　　　掌臣髙永仁















　　钦定四库全书
　　钦定叶韵彚辑卷一
　　上平声
　　一东
