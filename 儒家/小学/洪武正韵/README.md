<!-- { "loadSidebar": true } -->
　　钦定四库全书　　　　经部十
　　洪武正韵　　　　　　　小学类三【韵书之属】提要
　　臣等谨案洪武正韵十六卷明洪武中奉勅撰时预纂修者为翰林侍讲学士乐韶凤宋濓待制王僎修撰李叔允编修朱右赵壎朱亷典簿瞿庄邹孟达典籍孙蕡荅禄与权预评定者为左御史大夫汪广洋右御史大夫陈宁御史中丞刘基湖广行省叅知政事陶凯书成于洪武八年濓奉勅为之序大旨斥沈约为呉音一以中原之韵更正其失并平上去三声各为二十二部入声为十部于是古来相传之二百六部并为七十有六其注释一以毛晃增韵为藁本而稍以他书损益之葢歴代韵书自是而一大变考隋志载沈约四声一卷新旧唐书皆不着録是其书至唐已佚陆法言切韵序作于隋文帝仁夀元年而其著书则在开皇初所述韵书惟有吕静夏侯该阳休之周思言李季节杜台卿六家絶不及约是其书隋时已不行于北方今以约集诗赋考之上下平五十七部之中以东冬钟三部通鱼虞模三部通庚耕清青四部通蒸部登部各独用与今韵分合皆殊此十二部之仄韵亦皆相应他如八咏诗押苇字入微韵与经典释文陈谢峤读合梁大壮舞歌押震字入真韵与汉书叙传合早发定山诗押山字入先韵君子有所思行押轩字入先韵与梁武帝江淹诗合冠文祝文押化字入麻韵与后汉书冯衍传合与今韵収字亦颇异濓序乃以陆法言以来之韵指为沈约其谬殊甚法言切韵序又曰昔开皇初有仪同刘臻等八人同诣法言门宿论及音韵以今声调既自有别诸家取舍亦复不同呉楚则时伤清浅燕赵则多伤重浊秦陇则去声为入梁益则平声似去江东取韵与河北复殊因论南北是非古今通塞欲更招选精切削除疏缓萧顔多所决定魏著作谓法言曰向来论难疑处悉尽我軰数人定则定矣法言即烛下握笔畧记云云今广韵之首列同定八人姓名曰刘臻顔之推魏渊卢思道李若萧该辛徳源薛道衡则非惟韵不定于呉人且序中江左取韵诸语已深斥呉音之失安得复指为呉音至唐李涪不加深考所作刋悮横肆讥评其诬实甚濓在明初号为宿学不应沿讹踵谬至此葢明太祖既欲重造此书以更古法如不诬古人以罪则改之无名濓亦曲学阿世强为舞文耳然源流本末古籍昭然天下后世何可尽掩其目乎观广韵平声三钟部恭字下注曰陆以恭蜙纵等入冬韵非也葢一纽之失古人业已改定又上声二肿部湩字下注曰此冬上声葢冬部上声惟此一字不能立部附入肿部之中亦必注明不使相乱古人分析不茍至于如此濓乃以私臆妄改悍然不顾不亦傎乎李东阳懐麓堂诗话曰国初顾禄为宫词有以为言者朝廷欲治之及观其诗集乃用洪武正韵遂释之此书初出亟欲行之故也然终明之世竟不能行于天下则是非之心终有所不可夺也又周賔所识小编曰洪武二十三年正韵颁行已久上以字义音切尚多未当命词臣再校之学士刘三吾言前后韵书惟元国子监生孙吾与所纂韵防定正音韵归一应可流传遂以其书进上览而善之更名洪武通韵命刋行焉今其书不传云云是太祖亦心知其未善矣其书本不足録以其为有明一代同文之治削而不载则韵学之沿革不备犹之记前代典制者虽其法极为不善亦必録诸史册固不能冺灭其迹使后世无考耳乾隆四十六年十月十二日恭校上
　　总纂官臣纪昀臣陆锡熊臣孙士毅
　　总　校　官　臣　陆　费　墀









　　洪武正韵原序
　　人之生也则有声声出而七音具焉所谓七音者牙舌唇齿喉及舌齿各半是也智者察知之分其清浊之伦定为角徴宫商羽以至于半商半徴而天下之音尽在是矣然则音者其韵书之权舆乎夫单出为声成文为音音则自然协和不假勉强而后成虞廷之赓歌康衢之民謡姑未暇论至如国风雅颂四诗以位言之则上自王公下逮小夫贱隷莫不有作以人言之其所居有南北东西之殊故所发有剽疾重迟之异四方之音万有不同孔子删诗皆堪被之弦歌者取其音之协也音之协其自然之谓乎不特此也楚汉以来离骚之辞郊祀安世之歌以及于魏晋诸作曷尝拘于一律亦不过协比其音而已自梁之沈约拘以四声八病始分为平上去入号曰类韵大抵多吴音也及唐以诗赋设科益严声律之禁因礼部之掌贡举易名曰礼部韵畧遂至毫髪弗敢违背虽中经二三大儒且谓承袭之久不欲变更縦有患其不通者以不出于朝廷学者亦未能尽信唯武夷吴棫患之尤深乃稽易诗书而下逮于近世凡五十家以为补韵新安朱熹据其说以协三百篇之音识者虽或信之而韵之行世者犹自若也呜呼音韵之备莫逾于四诗诗乃孔子所删舍孔子弗之従而唯区区沈约之是信不防于大惑欤恭惟皇上稽古右文万防之暇亲阅韵书见其比类失伦声音乖舛召词臣谕之曰韵学起于江左殊失正音有独用当并为通用者如东冬清青之属亦有一韵当析为二韵者如虞模麻遮之属若斯之类不可枚举卿等当广询通音韵者重刋定之于是翰林侍讲学士臣乐韶凤臣宋濓待制臣王僎修撰臣李叔允编修臣朱右臣赵壎臣朱亷典簿臣瞿庄臣邹孟达典籍臣孙蕡臣荅禄与权钦遵明诏研精覃思壹以中原雅音为定复恐拘于方言无以达于上下质正于左御史大夫臣汪广洋右御史大夫臣陈宁御史中丞臣刘基湖广行省参知政事臣陶凯凡六誊稿始克成编其音谐韵协者并入之否则析之义同字同而两见者合之旧避宋讳而不收者补之注释则一依毛晃父子之旧勒成一十六卷计七十六韵共若干万言书奏赐名曰洪武正韵勑臣濓为之序臣濓窃惟司马光有云备万物之体用者莫过于字包众字之形声者莫过于韵所谓三才之道性命道徳之奥礼乐刑政之原皆有系于此诚不可不慎也古者之音唯取谐协故无不相通江左制韵之初但知縦有四声而不知衡有七音故经纬不交而失立韵之原往往拘碍不相为用宋之有司虽尝通并仅稍异于类谱君子患之当今圣人在上车同轨而书同文凡礼乐文物咸遵往圣赫然上继唐虞之治至于韵书亦入宸虑下诏词臣随音刋正以洗千古之陋习猗欤盛哉虽然璇宫以七音为均均言韵也有能推十二律以合八十四调旋转相交而大乐之和亦在是矣所可愧者臣濓等才识闇劣无以上承徳意受命震惕罔知攸措谨拜手稽首序于篇端于以见圣朝文治大兴而音韵之学悉复于古云洪武八年三月十八日翰林侍讲学士中顺大夫知制诰同修国史兼太子赞善大夫臣宋濓谨序













　　凡例
　　一按三衢毛居正云礼部韵略有独用当并为通用者平声如微之与脂鱼之与虞欣之与谆青之与清覃之与咸上声如尾之与旨语之与麌隠之与轸迥之与静感之与豏去声如未之与志御之与遇焮之与稕径之与劲勘之与陷入声如迄之与术锡之与昔合之与洽是也有一韵当析而为二者平声如麻字韵自奢字以下上声如马字韵自写字以下去声如祃字韵自借字以下是也至于诸韵当并者不可槩举又按昭武黄公绍云礼部旧韵所收有一韵之字而分入数韵不相通用者有数韵之字而混为一韵不相谐叶者不但如毛氏所论而已今并遵其说以为证据其不及者补之其及之而未精者以中原雅声正之如以冬钟入东韵江入阳韵挑出元字等入先韵翻字残字等入删韵之类
　　一按七音韵平声本无上下之分旧韵以平声字繁故厘为二卷盖因宋景祐间丁度与司马光诸儒作集韵始以平声上下定为卷目今不従唯以四声为正
　　一旧韵上平声二十八韵下平声二十九韵平水刘渊始并通用者以省重复上平声十五韵下平声十五韵今通作二十二韵旧韵上声五十五韵刘氏三十韵今作二十二韵旧韵去声六十韵刘氏三十韵今作二十二韵旧韵入声三十四韵刘氏一十七韵今作一十韵盖旧韵以同一音者妄加分析愈见繁碎今并革之作七十六韵庶従简易也
　　一旧韵元收九千五百九十字毛晃増二千六百五十五字刘渊増四百三十六字今一依毛晃所载有阙畧者以它韵参补之
　　一天地生人即有声音五方殊习人人不同鲜有能一之者如吴楚伤于轻浮燕蓟失于重浊秦陇去声为入梁益平声似去江东河北取韵尤逺欲知何者为正声五方之人皆能通解者斯为正音也沈约以区区吴音欲一天下之音难矣今并正之
　　一字画当以说文为正俗书承袭之久猝难遽革今偏旁防画舛错者并依毛晃正之如支攴毋母殳殳羙美夲本商啇舀臽少□疋疋臼臼玊玉丣丿乀円月月月戍戌戊戉之类是也
　　一翻切之法率用一字相摩上字为声下字为韵声韵茍叶则无有不通今但取其声归于韵母不拘拘泥古也
　　一唐韵至详旧韵乃其略者以系礼部所颁为科试诗赋之用号为礼部韵畧其中所载故未免有重复之患今于字画同而音义同者去之字画同而音义异者各见之字义同而经史所写不同者就见本韵下




　　钦定四库全书
　　洪武正韵卷一
　　明　乐韶凤等　撰
　　平声
　　一东
