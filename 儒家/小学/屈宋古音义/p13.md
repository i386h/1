<!-- { "loadSidebar": true } -->
　　九辩从古相传皆谓宋玉所作王逸章句具在可攷也宋洪兴祖得离骚释文古本一卷其篇次与今本不同首离骚次九辩而后九歌天问九章逺游卜居渔父招隐士招魂九懐七谏九叹哀时命惜誓大招九思故王逸于九章哀郢注云皆解于九辩中儒者因是谓九辩亦屈原所作不知古本所次不依作者之先后故置招隐士于招魂之前又置王褒九懐于东方朔七谏之前而置大招于最后陈说之以为篇第混淆乃考其人之先后定为今本厥有由矣儒者又谓启九辩与九歌乃原所自序启开也非指禹子下文夏康五子直以古事为今事不敢质言如上就重华而陈词亦非真有重华之可就也此最为确论然天问有云启棘宾商九辩九歌王逸注谓棘陈也宾列也九辩九歌启所作乐也言启能备修明禹业陈列宫商之音备其礼乐也似又指启矣愚读九辩久窃怪其过于含蓄意谓其惧不宻之祸也近弱侯谓余曰九辩非宋玉作也反覆九首之中并无哀师之一言可见矣夫自悲与悲人语自逈别不可诬也愚于是熟复之内云有美一人兮心不绎颇似指其师然离骚九章中原所自负者不少以是而信弱侯之见卓絶于今古也
　　招魂【张鳯翼曰古者人死则以其服升屋而招之此必原始死而玉作以招之也旧注皆云施
　　之生时欲以讽楚王殊未妥】
