<!-- { "loadSidebar": true } -->
　　西汉氏古书之全者如盐铁论子云方言其存盖无几盐鐡论前軰每恨其文章不称汉氏唯方言之书最竒古孟传顷闻之曽文清公尝以三诗荅吕治先有云伤心昨夜杯中物不对王郎对影斟紫微吕居仁次韵云书来肯际铜鱼使记我今年病不斟自注云出子云方言今所在镂板辄误作病不禁【案王应麟困学纪闻云方言斟益也凡病少愈而加剧谓之不斟吕居仁荅曽吉父诗记我今年病不斟盖用此而不知者改为不禁与此所言同】此书世所有而无与是正知好之者少也山谷诗云追随富贵劳牵尾乃用太经语绍兴初胡少汲洪玉父李文若诸人校黄诗刋本乃误作荣牵尾自此他本遂承误鬰苍苍三字文人多爱之亦或鲜记其出于太大抵子云精于小学且多见先秦古书故方言多识竒字太多有竒语然其用之亦各有宜子云诸赋多古字至法言剧秦所用则无几古人文章盖莫不然西汉一书唯相如子云等诸赋韩退之文唯曹成王碑栁子厚自骚词晋问等他皆不用古字本朝欧文忠王荆公苏长公曾南丰诸宗工文章照映今古亦不多用古字得非以谓古文竒字声形之学虽在所当讲而文律之妙则不専在是若有意用之或反累正气也邪学者要知所以用之当其可则尽善耳今方言自闽本外不多见每惜其未广予来官寻阳有以大字本见示者因刋置郡斋而附以所闻一二盖惜前軰之言乆或不传也庆元庚申仲春甲子防稽李孟传书【案孟传字文授防稽上虞人父尤諡庄简父子皆宋名臣宋史有传而孟传有两传一见卷三百六十三一见卷四百一前略后详后讹作孟傅】

　　朱质跋李刻方言
　　汉儒训诂之学惟谨而扬子云尤为洽闻盖一物不知君子所耻博学详説将以反约凡其辨名物析度数研精覃思毫厘必计下而五方之音殊俗之语莫不推寻其故而旁通其义非徒猥琐拘泥而为是弗惮烦也世之学者忽近而慕逺舍实而狥名髙谈性命过自贤圣视训诂诸书徃徃束之髙阁盍亦思夫周官太平之典其道甚大百物不废虽医卜方技纎悉毕载圣门学诗不独取其可兴可观可羣可怨而鸟兽草木之名亦贵多识本末精粗并行而不相悖故汉儒尊经重古纯慤有守之风类非后人所能企及子云博极羣书于小学竒字无不通且逺采诸国以为方言诚足备尔雅之遗阙平时所以用力于此深矣世之好之者盖鲜前太守尚书郎李公一日语余苦无善本质偶得诸相识字画落落可观因以告而锓之木辄并附管见云庆元庚申重午日东阳朱质书
