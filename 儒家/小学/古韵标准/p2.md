<!-- { "loadSidebar": true } -->
　　桐城方以智宻之曰古音之亡于沈韵犹古文之亡于秦篆然沈韵之功亦犹秦篆之功自秦篆行而古文亡然使无李斯画一则汉晋而下各以意造书其纷乱何可胜道自沈韵行而古音亡然使无沈韵画一则唐至今皆如汉晋之以方言读其纷乱又何可胜道此言实为确论方氏虽误以今行之韵为沈韵然则韵之合并亦因唐宋之同用幸而二百六部之韵书犹存考古者犹可沿流而源使无其书人自为韵则真侵寒咸亦且可合不但如周徳清宋景濂等之并江阳与庚青蒸而已一东且将阑入朋彭兄荣等字不止风冯弓雄而已甚则依吴杨二家之书杂采汉晋唐宋舛谬鄙俚之韵而命之曰此古韵也其纷乱曷有极乎韵书流传至今者虽非原本其大致自是周颙沈约陆法言之旧分部列字虽不能尽合于古亦因其时音已流变势不能泥古违今其间字似同而音实异部既别则等亦殊皆杂合五方之音剖析毫厘审定音切细寻脉络曲有条理其源自先儒经传子史音切诸书来六朝人之音学非后人所能及同文之功拟之秦篆当矣今为三百篇攷古韵亦但以今韵合之着其异同斯可矣必曰某字后人误入某韵混入某韵此顾氏之过论余则不敢今韵之有条理处别有四声切韵表音学辨微二书明之顾氏曰三百五篇古人之音书魏晋以下去古日逺辞赋日繁而后名之曰韵至宋周颙梁沈约而四声之谱作然自秦汉之文其音已渐戾于古至宋益甚而休文作谱乃不能上据雅南旁摭骚子以成不刋之典而仅按班张以下诸人之赋曹刘以下诸人之诗所用之音撰为定本于是今音行而古音亡为音学之一变按顾氏所以责休文者似矣愚谓不然当时四声之説新立声病之论甚严又反切之学盛行于南北而等韵字母亦渐传自西域演于缁流休文盖因李登吕静之声类周颙之四声切韵而谱之观其与王筠论郊居赋霓字之读首须严于辨声若夫东冬钟支脂之别之为三寒桓删山萧宵肴豪析之为四江次冬钟不随阳唐侯间尤幽不厠愚模此类盖因当时通行之音审其粗细以别部居若一部之中同韵异等如公宫同母异呼如饥同音异字如岐竒皆别其音切不令淆混由当时反切等韵之理大明故能条分缕析然则四声乃严于审音之书亦为避八病之用不止为诗家分韵而已如欲分韵则当时未有近体取韵本寛一声分十数部足矣奚必二百六部若此其严宻哉

　　钦定四库全书
　　古韵标准卷首
　　婺源江永撰
　　诗韵举例【韵本无例诗用韵变动不居众体不同则例生焉不明体例将有误读韵者故先举此以发其凡自是而古韵可求其非韵者亦不致强叶误读矣】
　　连句韵
　　连两句如关关雎鸠在河之洲○连三句如言告言归薄汚我私薄澣我衣○连四句如维叶莫莫至服之无斁○连五句如揆之以日至爰伐琴瑟○连六句如北流括括至庶士有朅○连七句如老使我怨至不思其反○连八句如氓之蚩蚩至子无良媒○连九句如匪居匪康至爰方启行○连十句如济济跄跄至孝孙有庆○连十一句黄耉无疆至汤孙之将○连十二句秋而载尝至鲁邦是常【小戎首章连三句游环胁驱韵在上不在下七月五章连八句嗟我妇子非韵烈祖黄耉无疆与下连韵上文赉我思成至时靡有争别是一韵此类今皆正之】
　　间句韵
　　间一句如窈窕淑女君子好逑间二句如嗟我妇子曰为改嵗入此室处间多句而遥韵者别见后【有间句误以为韵如赫如渥赭徂赉孝孙工祝致告无不克巩克咸厥功建尔元子不敢迨遑之类今皆正之】
　　一章一韵
　　如关雎首章【有后章仍用前章韵者如车攻七八章正月四五章灵台三四章】
　　一章易韵
　　如关雎二章【有屡易者如载芟良耜○易韵不可不审如斯干八章乃生男子不易韵而九章乃生女子则易韵诗体固不拘也如谓是一韵从旧读瓦仪议罹皆叶地杨以非古音从顔氏説读地如陀既未安而裼字亦不可强读如唾以为闲句又非体惟陈氏转韵之説得之但陈氏不知瓦字韵连下耳若鹿鸣首章大东二章易韵甚分明误叶则平声第一部第九部皆与第八部混而一之有乖古韵矣今正之】○已上体例之常不可枚举以下体例之变详举以证
　　隔韵
　　兔罝一二三章【首句与第三句韵次句与第四句韵后放此】○行露三章【牙与家韵墉与讼韵旧叶误】○殷其靁一二三章【靁与斯韵】○小星一二章○野有死麕首章○何彼襛矣首章○柏舟三章【石席韵旧失叶音】○燕燕一二三章○雄雉首章【飞怀韵】○谷风首章【风心韵旧失叶音】○载驰三章【防怀尤韵旧失叶音】○氓五章【妇寐遂知之韵亦平上去通韵】○黍离一二三章【离靡韵】○扬之水一二三章【水子韵】○葛藟一二三章【藟弟韵】○大叔于田首章【薮狃自为韵】○萚兮一二章【萚伯韵旧失叶音】○扬之水一二章【水弟韵】○南山二三四章【防荡韵何何韵】○甫田一二章【田人韵旧失叶音】○硕鼠二三章【鼠女女韵】○蟋蟀一二三章【堂康荒韵】○采苓一二三章【言旃韵】○终南一二章【有止韵旧失叶音】○无衣一二三章【衣师韵】○下泉一二三章【泉叹韵旧失叶韵】○东山首章【蠋宿韵】○二章【实室韵】○四章【飞归韵】○狼跋首章○四牡二章○皇皇者华首章○常棣七章【合翕韵】○天保五章【吊质韵福食韵】○采薇一二三四章【薇归韵何何韵】○出车二章【旐悄韵】○杕杜一二章【杜盐韵】○鱼丽一二三章○六月首章【栖骙韵】○二章【成征韵】○吉日二章【同从韵】○沔水二章【水隼韵旧失叶音】○白驹三章【驹侯游韵来期思韵驹音钩来音厘旧叶误此章分明是隔韵误读则驹侯皆失本音平声第十一部之韵不分明而来别音云俱反游别音汪胡反他处亦无此音韵例之有关系如此】○节南山八章【恶怿韵旧失叶音】○十月之交四章【士宰史氏韵宰奬里切旧失叶音】○小宛五章【扈寡韵旧失叶音顾氏通一章为韵亦不必】○巧言六章【勇□韵】○大东三章【泉叹韵旧叶误】○鱼藻一二三章○菀栁一二章【栁蹈韵蹈从侯切不必读作神】○白华四章七章○瓠叶二三四章○渐渐之石三章【蹢毕韵】○何草不黄四章○大明六章【天莘为韵】○七章【旅野女韵旧失叶音】○皇矣二章【屏平韵辟剔韵】○行苇二章【席酢韵御斚韵】○卷阿九章○桑柔四章【东字方音偶借】○五章【毖恤韵】○六章【风心韵】○七章【国力韵旧失叶音】○九章【林韵】○瞻卬五章【祥亡韵】○六章【罔亡韵】○召旻五章【富疚韵】○六章【竭竭韵】○雝【十六句皆隔韵】○酌【师熈韵】○泮水一二三章【水止】韵○閟宫三章【解帝韵】
　　三句隔韵
　　覃首章【兮萋飞喈韵谷木韵】○采首章【亩止试韵田千韵田千旧失叶音二章同】○二章【止韵田千韵乡央韵】○三章【隼止止试韵天千韵隼息止切旧失叶音天千亦失叶音】○韩奕首章【甸命韵道考韵旧失叶音】
　　四声通韵【説见例言○帝歌以熙韵喜起五子之歌首章以图韵下予马已有此体】
