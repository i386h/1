<!-- { "loadSidebar": true } -->
　　钦定四库全书　　　　　　经部十
　　诗本音　　　　　　　　小学类三【韵书之属】提要
　　臣等谨案诗本音十卷
　　国朝顾炎武撰音学五书之一也其书主陈第诗无叶韵之説即本经所用之音互相参考证以他书明古音原作是读非由迁就故曰本音每诗皆全列经文而注其音于句下与今韵合者注曰广韵某部与今韵异者即注曰古音某大抵宻于陈第而疎于江永故永作古韵标准驳正此书者颇多然合者十九不合者十一当以永书辅此书不能以永书废此书也若毛奇龄之逞博争胜务与炎武相诘难则文人相轻之习益不可为定论矣乾隆四十五年六月恭校上
　　总纂官臣纪昀臣陆锡熊臣孙士毅
　　总　校　官　臣　陆费墀















　　钦定四库全书
　　诗本音卷一　　　　　　　昆山顾炎武撰国风
　　周南
　　闗闗雎鸠【十八尤　言十八尤者此字在唐韵之十八尤部也余仿此】在河之洲【十八尤】窈窕淑女君子好逑【十八尤】
　　参差荇菜左右流【十八尤】之窈窕淑女寤寐求【十八尤】之【凡诗中语助之辞皆以上文一字为韵如兮也之只矣而哉止思焉我斯且忌猗之类皆不入韵又有二字不入韵者着之乎而是也若特用其一则遂以入韵其君也哉谁昔然矣人之为言胡得焉是也】求之不得【二十五德】寤寐思服【古音蒲北反与匐同考服字诗凡一十七见易三见仪礼三见礼记二见尔雅一见楚辞六见竝同诸子先秦两汉之书皆然后人误入一屋韵详见唐韵正后凡言古音者仿此】悠哉悠哉辗转反侧【二十四职　张弨曰自唐明皇天宝间以隶写六经遂杂用俗改字如州复加水辗为譌之类首举见例别详诗正字】
　　参差荇菜左右采【十五海】之窈窕淑女琴瑟友【古音以考友字诗凡十见楚辞一见竝同后人混入四十四有韵】之参差荇菜左右芼【三十七号】之窈窕淑女钟鼔乐【陆德明音五教反　三十六效】之
　　关雎三章一章四句二章章八句
　　葛之覃兮施于中谷【一屋三烛二韵与木协説见兔罝】维叶萋萋【十二齐】黄鸟于飞【八微】集于灌木【一屋】其鸣喈喈【十四皆】
　　葛之覃兮施于中谷【见上】维叶莫莫【十一暮十九铎二韵】是刈是濩【十一暮十九铎二韵】为絺为绤【二十陌】服之无斁【二十二昔　按谷音欲乃臾之入声莫乃模之入声濩乃胡之入声绤乃区之入声斁乃余之入声本同一韵后人分属三四部而其条理遂不可寻矣凡入声字仿此详见音论近代入声之误条】
　　言告师氏【四纸　古无平上去入四声通为一音后仿此详见音论古人四声一贯条】言告言归【八微】薄汚我私【六脂】薄澣我衣【八微】害澣害否【五旨考否字诗凡六见易三见楚辞一见竝房以反后人误于四十四有韵再出】归宁父母【古音满以】
　　【反考母字诗凡一十七见其十六竝同惟蝃蝀二章与雨韵又易系辞传如临父母与度惧故韵要当以满以反为正后人不知但入四十五厚韵　此章以平上通为一韵】
　　葛覃三章章六句
　　采采卷耳不盈顷筐【十阳】嗟我怀人寘彼周行【十一唐考行字诗凡三十二见书三见易四十四见左传一见礼记三见孟子一见楚辞十三见竝戸郎反其行列之行行止之行五行之行同是一音后人误于十二庚韵再出】
　　陟彼崔嵬【十五灰】我马虺隤【十五灰】我姑酌彼金罍【十五灰】维以不永怀【十四皆】
　　陟彼髙冈【十一唐】我马黄【十一唐】我姑酌彼兕觥【古音灮考觥字诗凡二见竝同后人混入十二庚韵】维以不永伤【十阳】
　　陟彼砠【九鱼】矣我马瘏【十一模】矣我仆痡【十一模】矣云何吁【十虞】矣
　　卷耳四章章四句
　　南有樛木葛藟累【六脂】之乐只君子福履绥【六脂】之南有樛木葛藟荒【十一唐】之乐只君子福履将【十阳】之南有樛木葛藟萦【十四清】之乐只君子福履成【十四清】之
　　樛木三章章四句
　　螽斯羽诜诜【十九臻】兮宜尔子孙振振【十七眞】兮
　　螽斯羽薨薨【十七登】兮宜尔子孙绳绳【十六蒸】兮
　　螽斯羽揖揖【二十六缉】兮宜尔子孙蛰蛰【二十六缉】兮
　　螽斯三章章四句
　　桃之夭夭灼灼其华【古音敷考华字诗凡八见易一见楚辞一见竝同尔雅华荂也后人误入九麻韵】之子于归宜其室家【古音姑考家字诗凡八见书一见左传二见楚辞一见竝同后人误入九麻韵】
　　桃之夭夭有蕡其实【五质】之子于归宜其家室【五质】桃之夭夭其叶蓁蓁【十九臻】之子于归宜其家人【十七眞】
　　桃夭三章章四句
　　肃肃兔罝【古音睢后人误入九麻韵　此诗上下各自为韵罝与夫协丁与城协谓之隔句韵后仿此】椓之丁丁【十三耕】赳赳武夫【十虞】公侯干城【十四清】肃肃兔罝【见上】施于中逵【六脂】赳赳武夫【见上】公侯好仇【此字有二音此章音渠之反秦无衣首章音渠犹反后人混入十八尤韵疑古元有二音之字如母戎兴难之类然三百篇之中亦不过四五字而已或以为逵当作馗音求与仇字同音甚协而经文未可輙改姑阙所疑】
　　肃肃兔罝【见上】施于中林【二十一侵】赳赳武夫【见上】公侯腹心【二十一侵】
　　兔罝三章章四句
　　采采芣苢【六止】薄言采【十五海】之采采芣苢【见上】薄言有【古音以考有字诗凡十二见书一见楚辞一见竝同今四十四有与桺丑等字混为一韵】之
　　采采芣苢【见上与下苢协】薄言掇【十三末】之采采芣苢【见上】薄言捋【十三末】之【此章亦可以上入通为一韵下章同】
　　采采芣苢【见上】薄言袺【十六屑】之采采芣苢【见上】薄言襭【十六屑】之
　　芣苢三章章四句
　　南有乔木不可休【十八尤】思【今文作不可休息陆徳明云本或作休思正义曰诗之大体韵在辞上疑休求为韵二字俱作思宋王应麟诗攷序言汉广不可休息朱子从韩诗作不可休思小旻是用不集朱子从韩诗作是用不就今本思仍作息就仍作集而集下叶疾救反则非王氏所见之本疑是朱子未定之本也】汉有游女不可求【十八尤】思汉之广【三十七荡】矣不可泳【古音羊向反后人混入四十三映韵】思江之永【古音于两反后人混入三十八梗韵説文引此作江之羕矣】矣不可方【十阳】思【此章以平上去通为一韵　本字转上声音姥则与女字为韵然如此则太巧矣今此类一切不注后仿此但学者当知古人之诗无处无韵不必两句一韵如后人五言之法也】
　　翘翘错薪言刈其楚【八语】之子于归言秣其马【古音莫补反与姥同考马字诗凡十四见书一见易一见左传二见楚辞二见竝同今三十五马与踝瓦等字混为一韵】汉之广【见上】矣不可泳【见上】思江之永【见上】矣不可方【见上】思
　　翘翘错薪言刈其蒌【十虞】之子于归言秣其驹【十虞】汉之广【见上】矣不可泳【见上】思江之永【见上】矣不可方【见上】思
　　汉广三章章八句
　　遵彼汝坟伐其条枚【十五灰】未见君子惄如调饥【六脂】遵彼汝坟伐其条肄【六至】既见君子不我遐弃【六至】鲂鱼赪尾【七尾】王室如燬【四纸】虽则如燬【见上】父母孔迩【四纸】
　　汝坟三章章四句
　　麟之趾【六止】振振公子【六止】于嗟麟兮【古人之诗言尽而意长歌止而音不絶也故有句之余有章之余句之余若上篇所谓一字二字之语助是也章之余如于嗟麟兮其乐只且文王烝哉之类是也记曰言之不足故长言之长言之不足故嗟叹之凡章之余皆嗟叹之辞可以不入韵然合三数章而歌之则章之末句未尝不自为韵也】
　　麟之定【四十六径】振振公姓【四十五劲】于嗟麟兮
　　麟之角【古音禄考角字诗凡三见竝同今一屋韵有此字误于四觉韵再出】振振公族【一屋】于嗟麟兮
　　麟之趾三章章三句
　　周南十一篇三十四章百五十九句【旧作周南之国按宋程大昌曰南者乐名所谓以雅以南者也不得云周南之国今但曰周南】
　　召南
　　维鹊有巢维鸠居【九鱼】之之子于归百两御【王肃读鱼据反　九御　汉儒相传读御为迓后人因之以御车之御为鱼据反音驭迎御之御为五驾反音迓不知古人牙字不入麻韵其读迓即同御音今以御迓二字分为两音而迓字别混入四十祃韵误】之【此章以平去通为一韵】
　　维鹊有巢维鸠方【十阳】之之子于归百两将【十阳】之维鹊有巢维鸠盈【十四清】之之子于归百两成【十四清】之
　　鹊巢三章章四句
　　于以采蘩于沼于沚【六止】于以用之公侯之事【七志此章以上去通为一韵】
　　于以采蘩于涧之中【一东】于以用之公侯之宫【一东】被之僮僮【一东】夙夜在公【一东】被之祁祁【六脂】薄言还归【八防】
　　采蘩三章章四句
　　喓喓草虫【一东】趯趯阜螽【一东】未见君子【六止与止协】忧心忡忡【一东】亦既见止【六止】亦既觏止【见上】我心则降【古音户工反考降字诗凡四见礼记一见楚辞三见竝同后人分四江韵】
　　陟彼南山言采其蕨【十月】未见君子【见上】忧心惙惙【十七薛】亦既见止【见上】亦既觏止【见上】我心则説【十七薛此章亦可以上入通为一韵】
　　陟彼南山言采其薇【八微】未见君子【见上】我心伤悲【六脂】亦既见止【见上】亦既觏止【见上】我心则夷【六脂　此章亦可以平上通为一韵】
　　草虫三章章七句
　　于以采苹【十七眞】南涧之滨【十七眞】于以采藻【三十二晧】于彼行潦【三十二晧】
　　于以盛之维筐及筥【八语】于以湘之维锜及釜【九麌】于以奠之宗室牖下【古音戸考下字诗凡一十七见易一十六见书一见礼记六见孟子一见楚辞十四见竝同后人混入三十五马韵】谁其尸之有齐季女【八语】
　　采苹三章章四句
　　蔽芾甘棠勿翦勿伐【十月】召伯所茇【十三末】
　　蔽芾甘棠勿翦勿败【十七夬】召伯所憇【十三祭】
　　蔽芾甘棠勿翦勿拜【十六怪】召伯所説【十三祭】
　　甘棠三章章三句
　　厌浥行露【十三暮】岂不夙夜【古音豫考夜字诗凡七见左传一见楚辞二见竝同后人混入四十祃韵】谓行多露【见上】
　　谁谓雀无角【音禄】何以穿我屋【一屋】谁谓女无家【音姑集传叶音谷非　此句本不入韵然角屋狱足皆可转为平声则家亦未尝非韵也】何以速我狱【三烛】虽速我狱【见上】室家不足【三烛】
