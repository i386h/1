<!-- { "loadSidebar": true } -->
　　钦定四库全书　　　　经部十
　　增修校正押韵释疑　　　小学类三【韵书之属】提要
　　臣等谨案増修校正押韵释疑五卷押韵释疑宋绍定庚寅庐陵进士欧阳徳隆撰景定甲子郭守正増修守正字正已自号紫云山民永乐大典所引紫云韵即此书也初徳隆以礼部韵畧有字同义异义同字异者与其友易有开因监本各为互注以便程试之用辰陵余文焴为之序后书肆屡为刋刻多所舛乱守正因取徳隆之书叅以诸本为删削增益各千余条以成此书前载文焴序次守正自序次重修条例次绍兴新制次韵字沿革次前代名姓有无音释之疑次韵畧音释与经史子音释异同之疑次韵畧字义与经史子字义异同之疑次经史子训释音义异同之疑次本韵字异义异经史子合而一之之疑次両韵字同义同而无通押明文者次押韵经前史后之疑次经史用古字今字之疑次有司去取之疑次世俗相传之误次赋家用韵之疑次疑字次字同义异次正误次俗字皆列卷首其毎字之下先列监注次列补释次列他韵他纽互见之字详其音义防画之同异而辨其可以重押通用与否多引当时程试诗赋某年某人某篇曾押用某字考官防详故事以证之每韵之末列绍兴中黄启宗淳熙中张贵谟等奏添之字防常用之字而官韵不収者如帡幪之幪诸字则注曰官韵不収宜知考证颇为详宻但孰为徳隆原注孰为守正之所加不复分别未免体例混淆耳别本礼部韵畧注文甚简与此不同而亦载文焴守正二序及重修条例十则然其书与条例絶不相应疑本佚其原序而后人移掇此书以补之也所载淳熙文书式数条列当时避讳之例甚详如庆元中议宏字殷字已祧不讳可押韵不可命题绍兴中指挥以威字代桓字如齐威鲁威之类可用不可押丁丑福州补试士人押齐威字见黜诸条尤为明白名曰释疑可谓不忝其名矣其书久无刋板此本犹从宋椠钞出曺寅所刻别本序中阙六字条例中阙二字此本皆完知寅未见此本也乾隆四十六年十一月十五日恭校上
　　总纂官臣纪昀臣陆钖熊臣孙士毅
　　总　校　官　臣陆费墀

　　増修校正押韵释疑原序
　　韵之有释尚矣惟举子独拘焉差之毫厘缪以千里故李文定学识南宫一赋未免有落韵之失范蜀公声诗彩霓二字亦误为有司所黜甚矣字释不可不正也庐陵欧阳徳隆余仝升梦得贡士研精声律卓为儒宗与其友易君有开辑为一书名曰押韵释疑字有其释释有其义义有其据本之经史子集参以省监程文其或字同义异义同字异莫不印之古训断以已见使弹冠棘闱者无涉笔之疑持衡藻鉴者免遗珠之恨书成属予序之余曰今夫晚学后出仄仄平平稍叶词人律吕而中有司程度摘髭收第拾芥取青视为易然奚暇究心于字义之正否欧君以贾谊才袖相如手蜚塲屋之英声而不为専场利乃祛众惑以传诸人用心亦宏矣虽然是书之作岂特为进取计若夫夜灯课儿秋檠对简听韩窓瑟僴之音认曹娥剜鞣之字载酒问竒不必过子云其必之欧阳氏云绍定庚寅中元日辰阳冷官袁文焴序
　　欧阳先生押韵释疑一书惠后学至矣书肆板行漫者凡几一漫则一新必増数注释易一标题以快先覩是非可否不暇计焉遂使先生是书为有瑕之玉字画差讹引事重复音注脱漏所以重形先生之三叹也仆不揆肤学辄因暇日取先生元本与书肆本三复参校先推字画之本原次明监注之无有至于释文之详略援引之是非则又加考订焉误者正之疑者辨之其不伦者次序之笔者千余条削者亦如之虽未尽善视旧本稍精密焉可以助场屋之一得可以续先生之前志索居讨论倐焉三载岂无违阙改而正诸实有望于当世欧先生云景定甲子上元日紫云山民郭守正正已书于寓轩

　　校正条例
　　一国子监前后申明朝廷颁降指挥韵字沿革举其要者载之韵前其详见于韵字下览者可知其自
　　一韵字同音者以字画编类庶易检寻字下之注亦有次序一亦作二音切三监注四释文五互注六经史异同七时文用押井然有条然七者岂字字俱有无则阙之至于无监注处必以一释字冠于上以别异之庶不误引用
　　一监本字画以有篆文者为正世俗喜省笔而家藏监本者少以故传写失真既习科举程文安可省笔今并依监本参以许氏説文如网四罒月月月母毋毌西襾覀日曰匸匚衣示己巳之类分毫不误于逐字各存正体至于世俗误者又于各字之下注从某从某庶传久逺不至舛讹
　　一字有亦作或作一作古作通作之不同如通作恐人重押其余则皆可押诸本率皆混淆倒置今逐一订正掲于韵字之下监注音切之上无一或遗
　　一字有互注最闗利害字有重音因互注而后知诸本率皆漏略今逐一订正虽亦作及补韵亦注曰又某韵至于一防一画之异则义亦异矣如是者否
　　一补韵之进国子监以刋版难于遽添故别项刋具而当时新制明曰当于某字下亦作某今遵此制散附于各字下书曰某补某补仍于逐韵之末总载某补若干字庶存其旧窃观张贵谟所补虽不及黄啓宗之精切然见之看详刋之韵末垂八十年莫有议其非是而欧本颇不以为然亦以省场礼韵未载今攷省韵尚载三十六桓乃绍兴中本刋于张补未进之先可知矣今只得依诸本附入
　　一监本韵字及注传写刋行亦未免间有误处补韵间有误指处今并逐一参订改正
　　一欧本释疑间有误认处今以所闻于父师者为之辨释非敢臆説欧本旧有拾遗门书肆本已附入各字下惜附入时不曽治择句语不免重复欧本于字易晓者依监本无注而书肆本一一増入且广援引固为善本惜刻梓时不经意防对以故句字冗长尤甚今逐一订正删润排比其可以发明字义者不惮备载字只独音无他疑误而多援引殆似类书如是者削之使文从字顺不余不欠一扫重复冗长之至于字有两音其注必详于前一音其后一音只书曰又某韵详注庶免赘版览者以旧本今本参之可知用工之疎密
　　一监注及补韵间有不依经史子字与音而见于用押者今并注于各字下使赋者有可依凭
　　一绍兴贡举式有曰应押韵所用字如经史释文及注有两音者许通用又曰通用古今音义但系国子监刊行所有音义并许通用以此推之则字有三音两音书有古注今注并可引用通押窃窥礼韵虽不失之泛亦不失于拘九经岂尽陆音汉史不皆顔注故补韵见于用押监注亦可遵依庶使该博旁通者不至拘韵而得以骋其才如欧先生痀偻其栵之辨似失之拘吾斯之未能信然贡举式又曰韵有疑混者许上请赋者用韵之疑上请可也敢以所得于礼韵者并述于此愚亦未能审此言之是非览者择焉绍兴新制【节文】
　　【绍兴四年三月十八日国子监申今将元祐五年七月九日太学博士孙谔状所申事理勘当施行防依】
　　攻　闾　垠　防　廷　探　被　视　取　聚　□悌　悔　在　逮　蕰　緼　愠　衍　谳　巧
　　惰　假　订　寿　后　甚　赉【以上字同义异而有两音者二十八字欲乞许随本韵通押其经传内有独音者只从本音如主司所出诗赋题韵脚内有如此两音者欲乞随题目告示指从一处令举人押用本部欲依孙谔等所乞】
　　猒　厌　餍　否　厉　砺　励【以上字义不同而经传多互用者七字欲乞各随意义音释使用及韵内互相附入本部看详欲依孙谔所乞于韵内互相附入】
　　厘　徕　哨　暤　委　甈　效　朴　説　扩【以上经传正文内字举人所常用而见行礼部韵有不收者十字欲乞附入逐韵本部欲依所乞附入逐韵】
　　杼【庙讳常恕切杼字直吕切自来传袭以为合回避而实庙讳不同音不当回避者欲乞明降指挥更不回避】畜　慉　庸【旧颁庙讳外无明文而私辄回避者畜敕六反又许六反慉独音许六反其许六反者疑与庙讳吁玉切者相近庸字按唐书有租庸调之法今学者多回避疑与藩□佣字同义以上未委合与不合回避欲乞明降指挥本部看详杼字直吕切畜敕六切欲乞许随出处音用庸字即非旧名本字自不当避】
　　韵字沿革
　　厘禧【绍兴十二年正月广州进士李杰论陶弼亮赋第三韵押宣室之厘又押纯禧为重用韵国子监契勘今后诗赋如押受厘字即不得更押禧字如押允厘百工王厘尔成之厘即合更押受厘字】
　　岐【乾道八年八月成都通判王敦诗劄子四川省试有押歧字者五支内即无从止者据集韵歧字注或从山因岐山以为名一曰旁通道即系两意许行通用今欲乞于岐字注岐山名下添入一曰旁通道五字或文意偏旁各别即乞添入从止歧字本监看详説文岐字一曰旁通道即是岐为路别无从止歧字凡文字当以説文为主兼以集韵明文今欲依所申添入五字】
　　委【嘉泰四年八月成都提干度正状漕院张简赋四押以字内押源委差误乞驳放国博苏十能申照得委字只收在上声元祐孙谔申明引学记及周礼并于伪反乞收入寘内已得防収入又施照嘉泰元年广西牒试刘崇锡二押始字内押源委亦下监看详乃谓监注止引周官下不曽引记不为失韵免驳放致令疑误今乞明降指挥自今后如连押源委字合从礼记音于去声押况源委字只礼记有如押上声焉得不谓之失韵防依】
　　黄积厚补韵共二字【绍兴十三年二月日朝散大夫黄积厚劄子乞将连绵两字收入礼部韵两字者百十七连一字者百八十五连国子监看详伏縁礼部韵専为约束举人程文只得押韵内字便于考校故名礼部韵略若广引训释及添入不紧要字即与广韵无异今所乞多僻字只有螳螂字合添入防依】黄啓宗补韵共二百四十五字【绍兴十一年八月日福州进士黄啓宗上表伏覩朝廷取士兼行诗赋一句一字必据经传释音然经典所载之字非一释音所释亦非一而礼部韵多所阙遗臣谨采摭经传诸常用字与夫同类皆韵所不载者缮写上进寻下国子监看详申看详黄啓宗所类皆系经传诸史所常用者实有可采见行礼部韵累经校对奉行日久难以遽添使举人用押今欲将黄啓宗所类字于礼部韵后别项刋具使士人通知防依】张贵谟补韵共一百三十四字【淳熈二年闰九月日迪功郎平江府吴县主簿张贵谟上表臣所撰声韵补遗一卷摭六经子傅之余稽诸家训注之旧以陆徳明而为正皆黄啓宗所未收谨缮写上进寻下国子监看详申今看详张贵谟所撰声韵补遗一卷皆经传所常用字韵略不载又系黄啓宗所补未备之字有补后学縁本监见行韵畧校对开雕难以遽添今欲依黄啓宗所类字于礼部韵后别项刋具使士人通知防依】吴杜补韵三字【嘉定十六年十一月日文林郎嘉兴府教授吴杜申词赋中引用者六十七字乞増入礼部韵畧寻下监看详据国子博士钟震等申见得三条内有当增入者一防字亦作绘二知字道字三字皆是经传常用今若于韵畧内添入其于举子实为有益防依】
　　前代名姓有无音释之疑【顔真卿真字上从十扬雄扬字旁从才栁公权栁字从夕此三字特偏旁之误如平仄音律之不叶最为利害漫録于下】
