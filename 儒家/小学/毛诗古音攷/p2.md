<!-- { "loadSidebar": true } -->
　　夫诗以声教也取其可歌可咏可长言嗟叹至手足舞蹈而不自知以感竦其兴观羣怨事父事君之心且将从容以防绎夫鸟兽草木之名义斯其所以为诗也若其意深长而于韵不谐则文而已矣故士人篇章必有音节田野俚曲亦各谐声岂以古人之诗而独无韵乎盖时有古今地有南北字有更革音有转移亦埶所必至故以今之音读古之作不免乖剌而不入于是悉委之叶夫其果出于叶也作之非一人采之非一国何母必读米非韵杞韵止则韵祉韵喜矣马必读姥非韵组韵黼则韵旅韵土矣京必读疆非韵堂韵将则韵常韵王矣福必读偪非韵食韵翼则韵德韵亿矣厥类实繁难以殚举其矩律之严即唐韵不啻此其故何邪又左国易象离骚楚辞秦碑汉赋以至上古歌谣箴铭颂赞徃徃韵与诗合实古音之证也或谓三百篇诗辞之祖后有作者规而韵之耳不知魏晋之世古音颇存至隋唐澌尽矣唐宋名儒博学好古间用古韵以炫异耀竒则诚有之若读垤为侄以与日韵尧戒也读明为芒以与良韵臯陶歌也是皆前于诗者夫又何放且读皮为婆宋役人讴也读防为欺齐婴儿语也读戸为甫楚民间谣也读裘为基鲁朱儒谑也读作为诅蜀百姓辞也读口为苦汉白渠诵也又家姑读也秦夫人之占懐囘读也鲁声伯之梦旂斤读也晋灭虢之徴瓜孤读也卫良夫之噪彼其闾巷赞毁之间梦寐卜筮之顷何暇屑屑模拟若后世吟诗者之限韵邪愚少受诗家庭窃尝留心于此晚季独居海上庆吊尽废律絶近体既所不闲六朝古风企之益逺惟取三百篇日夕读之虽不能手舞足蹈契古人之意然可欣可喜可戚可悲之懐一于读诗泄之又惧子侄之学诗不知古音也于是稍为攷据列本证旁证二条本证者诗自相证也旁证者采之他书也二者俱无则宛转以审其音参错以谐其韵无非欲便于歌咏可长言嗟叹而已矣盖为今之诗古韵可不用也读古之诗古韵可不察乎嗟夫古今一意古今一声以吾之意而逆古人之意其理不逺也以吾之声而调古人之声其韵不逺也患在是今非古执字泥音则支离日甚孔子所删几于不可读矣愚也闻见孤陋攷究未详姑借之以请正明达君子闽三山陈第季立题










　　钦定四库全书
　　毛诗古音攷卷一　　　　　明　陈第　撰
　　服【音逼徐藏曰服见于诗者凡十有六皆当为蒲北切而无与房六叶者愚按不特诗易古辞皆此音】本证【关雎】求之不得寤寐思服悠哉悠哉辗转反侧【有狐】有狐绥绥在彼淇侧心之忧矣之子无服【葛屦】要之襋之好人服之【蜉蝣】蜉蝣之翼采采衣服心之忧矣于我归息【侯人】维鹈在梁不濡其翼彼其之子不称其服【采薇】四牡翼翼象弭鱼服岂不日戒玁狁孔棘【六月】六月栖栖戎车既饬四牡骙骙载是常服【又】比物四骊闲之维则维此六月既成我服【又】有严有翼共武之服共武之服以定王国【采芑】方叔率止乗其四骐四骐翼翼路车有奭簟笰鱼服钩膺鞗革【文王】商之孙子其丽不亿上帝既命侯于周服【下武】媚兹一人应侯顺德永言孝思昭哉嗣服【文王有声】自南自北【音必】无思不服【荡】曽是彊御曽是在位曽是在服
　　旁证【易谦二三】鸣谦贞吉中心得也劳谦君子万民服也【豫彖】天地以顺动故日月不过而四时不忒圣人以顺动则刑罚清而民服【成王冠颂】令月吉日王始加元服去王幼志心衮职【仪礼】令月吉日始加元服弃尔幼志顺尔成德【范蠡寿辞】四海咸承诸侯宾服觞酒既升永受万福【离骚】謇吾法夫前修兮非世俗之所服虽不周于今之人兮愿依彭咸之遗则【又】步余马于兰臯兮驰椒丘且焉止息进不入以离尤兮退将复脩吾初服【秦防山刻石三句一韵】皇帝临位作制明法臣下脩饬廿有六年初并天下罔不宾服【汉天马歌】天马徕兮从西极经万里兮归有德承灵威兮降外国【音役】涉流沙兮四夷服【魏繁钦定情诗】日夕兮不来踯躅长叹息逺望凉风至俯仰正衣服
　　采【音泚凡采皆此音】
　　本证【关雎】参差荇菜左右采之窈窕淑女琴瑟友【音以】之【芣苢】采采芣苢薄言采之采采芣苢薄言有【音以】之【蒹葭】蒹葭采采白露未已所谓伊人在水之涘【音倚】
　　旁证【荀卿礼赋】此夫文而不采者与简然易知而致有理者与【楚辞懐沙】文质防内兮众不知余之异采材朴委积兮莫知余之所有【音　汉杜笃以　论都赋】食不二味衣无异采赈人以农桑率下以约己
　　友【音以徐藏曰友字见于诗者皆当作羽轨切而无作云九切者】
　　本证【关雎】见上【匏有苦叶】招招舟子人涉卬否【音鄙】人涉卬否卬须我友【六月】饮御诸友炰鼈脍鲤侯谁在矣张仲孝友【沔水】鴥彼飞隼载飞载止嗟我兄弟邦人诸友【无正】云不可使得罪于天子【音止】亦云可使怨及朋友【车舝】虽无好友式燕且喜【假乐】之纲之纪燕及朋友【抑】惠于朋友庶民小子
　　旁证【九章橘颂】愿岁并谢与长友兮淑离不淫梗有理兮【汉天马歌】体容与迣万里今安匹龙为友【焦氏易林需之损】曵纶汀洲钓挂鲂鲤公孙得利以享仲友【后汉崔骃达防】游不伦党苟以循己汗血竞时利合而友
　　乐【音捞北方至今有此音】
　　本证【关雎】参差荇菜左右芼之窈窕淑女钟鼓乐之【溱洧】且徃观乎洧之外询訏且乐维士与女伊其相谑赠之以勺药
　　旁证【楚辞九辨】独耿介而不随兮愿慕先圣之遗教处浊世而显荣兮非余心之所乐【东方朔七谏】愿无过之设行兮虽灭没之自乐痛楚国之流亡兮哀灵脩之过到【冯衍显志赋】游精神于大宅兮抗妙之常操处清静以养志兮实吾心之所乐【潘岳西征赋】收罟课获引缴举效鳏夫有室愁民以乐
　　喈【音基太众首躆战喈喈若熊若螭螭音痴】
　　本证【葛覃】维叶萋萋黄鸟于飞集于灌木其鸣喈喈【风雨】风雨凄凄鸡鸣喈喈既见君子云胡不夷【出车】春日迟迟卉木萋萋仓庚喈喈采蘩祁祁【鼓钟】鼓钟喈喈淮水湝湝【音　卷希　阿】菶菶萋萋雝雝喈喈【烝民】四牡骙骙八鸾喈喈仲山甫徂齐式遄其归
　　旁证【徐干齐都赋】磬管锵锵钟鼓喈喈制度之妙非众所竒【陆云鸣鹤章】鸣鹤在隂其鸣喈喈垂翼兰沼濯清芳池
　　斁【音约厌也一音妒见后】
　　本证【葛覃】维叶莫莫是刈是濩为絺为绤服之无斁【鲁颂駉】思无斁思马斯作【沣水】戎车孔博徒御无斁
　　旁证【枚叔七发】诚不必悔决絶以诺贞信之色形于金石【音芍】髙歌陈唱万岁无斁
　　母【音米凡父母之母诗皆音米无有如今读者岂音随世变耶】
　　本证【葛覃】害澣害否归宁父母【蝃蝀】朝隮于西崇朝其雨女子有行逺兄弟父母【葛藟】终逺兄弟谓他人母【将仲子】将仲子兮无逾我里无折我树杞岂敢爱之畏我父母【陟岵】陟彼屺兮瞻望母兮【四牡】翩翩者鵻载飞载止集于苞杞王事靡盬不遑将母【杕杜】陟彼北山言采其杞王事靡盬忧我父母【南山有台】南山有杞北山有李乐只君子民之父母【沔水】嗟我兄弟邦人诸友莫肯念乱谁无父母【泂酌】泂酌彼行潦挹彼注兹可以餴饎岂弟君子民之父母【周颂雝】绥我眉寿介以繁祉既右烈考亦右文母【閟宫】鲁侯燕喜令妻寿母
　　旁证【汉逺夷慕德歌】涉危歴险不逺万里去俗归德心归慈母【淮南子】以天为父以地为母隂阳为经四时为纪【易林屯之观】庄公筑馆以尊主母归于京师秀姜悦喜【参同契】六五坤承结括终始韫养众子世为类母【蔡邕崔夫人诔】昔在敬姜陪臣之母劳谦纺绩仲尼是纪【防稽童謡】城上乌鸣哺父母府中诸吏皆孝友
　　行【音杭释名行伉也伉足而前也伉古平声今有杭形两音古则絶无形音也】
　　本证【卷耳】采采卷耳不盈顷筐嗟我懐人寘彼周行【雄雉】百尔君子不知德行不忮不求何用不臧【北风】北风其凉雨雪其雱惠而好我携手同行【大叔于田】叔于田乗乗黄两服上襄两骖鴈行【丰】衣锦褧衣裳锦褧裳叔兮伯兮驾予与行【鸨羽】肃肃鸨行集于苞桑【七月】女执懿筐遵彼微行【东山】町畽鹿场熠燿宵行【六月】织文鸟章白斾央央元戎十乗以先启行【沔水】念彼不迹载起载行心之忧矣不可弭忘【大东】佻佻公子行彼周行【十月之交】日月告凶不用其行四国无政不用其良【北山】或息偃在牀或不已于行【何草不黄】何草不黄何日不行何人不将经营四方【大明】乃及王季维德之行大任有身生此文王【緜】乃立应门应门将将乃立冡土戎丑攸行【公刘】弓矢斯张干戈戚扬爰方启行【荡】小大近丧人尚乎由行内奰于中国覃及鬼方【抑】其维哲人告之话言顺德之行【崧髙】王命召伯彻申伯土疆以峙其粻式遄其行
　　旁证【易坤彖】牝马地类行地旡疆柔顺利贞君子攸行【师六五】长子帅师以中行也弟子舆尸使不当也【姤彖】天地相遇品物咸章也刚遇中正天下大行也【左传载夏书】有此冀方今失其行乱其纪纲乃灭而亡【离骚】灵氛既告余以吉占兮歴吉日乎吾将行折琼枝以为羞兮精琼爢以为粻【又】陟陞皇之赫戏兮忽临睨夫旧乡仆夫悲余马懐兮蜷局顾而不行【曹植夏桀賛】夏道既衰生此桀王婉娈是嘉政违五行
　　懐【音囘释名懐囘也本有去意囘来就已今音淮少异矣】
　　本证【卷耳】陟彼崔嵬我马虺隤我姑酌彼金罍维以不永懐【终风】曀曀其隂虺虺其靁寤言不寐愿言则懐【杨之水】懐哉懐哉曷月予还归哉【南山】南山崔崔雄狐绥绥鲁道有荡齐子由归既曰归止曷又懐止【常棣】死丧之威兄弟孔懐
　　旁证【左传声伯之歌】济洹之水赠我以琼瑰归乎归乎琼瑰盈吾懐乎【楚辞东方】长太息兮将上心低囘兮顾懐羌声色兮娱人观者憺兮忘归【又河伯】日将暮兮怅忘归惟极浦兮寤懐【汉房中歌】大海荡荡水所归髙贤愉愉民所懐【张衡东京赋】辨方位而正则五精帅而来摧尊赤氏之朱光四灵懋而允懐【魏文帝苦寒行】延颈长叹息逺行多所懐我心何怫郁思欲一东归【陆云寒蝉赋】简嘉踪于皇心冠神景于紫微咏清风以慷慨发哀歌以慰懐
　　觥【音光酒器说文觵黄声又曰俗觵从光今音弓】
　　本证【卷耳】陟彼髙冈我马黄我姑酌彼兕觥维以不永伤【七月】称彼兕觥万寿无疆
　　旁证【汉孔宙碑】丰年多黍称彼兕觥帝赖其勲民斯是皇【曹子建车渠椀赋】俟君子之闲宴酌甘醴于斯觥既娱情而可贵故永御而不忘【刘桢鲁都赋】承彛执羃纳觯授觞引满辄釂滴沥受觥
　　振【音真沈约有此音今亦间读为真太少首次四贫贫或妄之振次八贫不贫人莫之振古音可知】本证【螽斯】螽斯羽诜诜兮宜尔子孙振振兮
　　旁证【左传晋灭虢谣】丙之晨龙尾伏辰均服振振【陆机挽歌】昔为七尺躯今成灰与尘金玉素所佩鸿毛今不振【陆云诗】今我圣宰实蕃斯仁凌渊龙跃披林鳯振
　　华【音敷郭璞曰江东读华为敷陆德明曰古读华如敷不特江东也至魏晋转为和音嵇康赠秀才入军诗虽有好音谁与清歌虽有姝顔谁与发华陆机呉趋行亦以华与波罗为韵岂敷转为和和转为今音邪】
