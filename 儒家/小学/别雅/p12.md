<!-- { "loadSidebar": true } -->
　　马矢马屎也　左【文十八年】杀而埋之马矢之中按说文粪也广韵本亦作矢俗作屎庄子人间世夫爱马者以筐盛矢史记亷颇一饭三遗矢汉书外戚孝成赵皇后童謡曰皇孙死燕啄矢三国志吴诸葛恪注太子尝嘲恪诸葛元逊可食马矢恪曰愿太子食鸡卵权曰何也恪曰所出同耳矢皆屎字
　　帛喜伯嚭也　论衡逢寓篇伍员帛喜俱事夫差注帛喜宜读作伯嚭
　　宴娭燕喜也　通雅云房中诗神来宴娭即宴嬉诗之燕喜即此二声也如妺喜崔琦作妺嬉可证史相如大人赋吾欲往乎南嬉汉书作南娭
　　欣憙欣喜也　史记周本纪无不欣憙【今本多刻作喜】汉书郊祀志而天子心独憙师古曰憙读曰喜【史记封禅书作心独喜】急就章勉力务之必有喜皇象碑本作憙刘寛碑河东闻憙韩仁碑闻憙长汉书地里志后汉书郡国志皆作喜喜憙字通
　　所已所以也　荀子非相篇人之所已为人者何已也注已与以同杨着碑皆所已纪盛德无穷者也帝尧碑已章圣德又报已嘉福又敦我已德厉我已仁以皆作已
　　行李行理也　左【僖三十年】烛之武曰行李之往来注云行李使人也襄八年曰亦不使一介行李注曰独使也昭十三年曰诸侯靖兵好以为事行理之命无月不至周语行理以节逆之两之中李理互异而义则相同古李理字通用管子法法篇臯陶为李谓理官也史记天官书营惑为李【一本作勃徐广注作理】外则理兵内则理政汉书胡建引黄帝李法苏林曰狱官名也师古曰李者法官之号也法官本名理【见月令孟秋之月注及史记循吏李离传】而亦用李者以二字音义本通也故行李行理字异义同李济翁资暇録以为古使字作□从山下人人下子后人转作李此臆说也又马永卿嬾真子彭乗墨客挥犀曰左注皆止解行李为使而今人以行装为行李则非也不知本义为行理而使人行必有装郑当时之治行孟子之治任是已则相沿以行李为随行之物亦何不可甚矣马彭之拘也
　　陟里侧理也　王子年拾遗记晋武帝赐张华以侧理纸万番此南越所献后人言陟里与侧理相乱南人以海苔为纸其理纵横邪侧因以为名陆友仁又引汉人作陟俚
　　禗禗諰諰鳃鳃葸葸也　汉书礼乐志郊祀歌赤蛟篇曰灵禗禗孟康曰禗音近枲荀子议兵篇諰諰然常恐天下之一合而轧已也汉书刑法志用作鳃鳃广韵收禗入之韵汉志注上声文选鲁灵光殿赋心而发悸李善注引苏林汉书注曰葸葸惧貌与葸同即论语之葸字今人作文好用鳃鳃不知其借作葸字为畏怯意也
　　土仁士人也　韩勅碑四方土仁隶释云土即士字按汉隶士字下画多长与土字无别如史晨碑百辟卿土华山亭碑卿土百辟周憬碑济济吉土石门颂庶土悦痈皆同又仁字疑亦借作人侯成碑亦有遐迩土仁之语若作仁义字与文义不顺隶释无解
　　芸芓耘耔也　诗小雅或耘或耔汉书食货志引作或芸或芓周礼天官甸师注耨芸芓也集韵耘通作芸论语植其杖而芸孟子不芸苗者也三公山碑或耘或芓两字各用其一
　　杍材梓材也杍匠梓匠也　周书梓材古文尚书作杍材赠孔宣公泰师碑云广命杍材用古文也楚金禅师碑工人杍匠广韵云杍工木匠或作梓盖梓杍同音皆假借也
　　崽囝子也　水经注曰娈童丱女弱年崽子崽音宰按方言崽者子也青箱杂记闽人呼子曰囝唐取闽子为宦官顾况撰哀囝一篇云囝生闽中乃絶其阳为臧为获金玉满堂又有囝别郎罢郎罢别囝诗以寓讽郎罢闽人呼父也闽音读囝亦如宰杨时伟正韵牋解韵逸字收崽读若洒无囝字囝或音枧
　　心仪心拟也儗人拟人也　汉书外戚孝宣许皇后公卿议更立皇后皆心仪霍将军女服防曰仪音螘心仪即心拟也按诗大雅烝民篇我仪图之释文作义注云毛如字郑作仪仪匹也朱仪度也是亦与拟字义通礼记曲礼儗人必于其伦释文比也文选傅毅舞赋经营切儗注云言舞人举引皆有所比儗也儗亦同拟又拟亦通用疑汉书食货志逺方之能疑者并举而争起矣师古曰疑读曰拟史记苏秦疑于王者亦同【今本多刻作拟】
　　负依背依倍依负扆也　礼记明堂位天子负斧依南乡而立释文云本又作扆同汉书王莽天子负斧依南面而立按书顾命狄设黼扆缀衣注屏风画为斧文者书斧黼扆依互通盖因声假借也又负依一作背依又作倍依汉书徐乐南面背依史记周公世家南面倍依盖古陪倍负背北皆相通负尾即陪尾负郭即背郭史记淮隂侯吾岂可以乡利倍义乎与向背同诗言树之背谓北堂也北本二人分背之形篆作□借作南北之北汉书宣帝纪甘露二年行幸萯阳宫李斐曰萯音倍
　　几不岂不也　荀子荣辱篇几不甚善矣注几同岂列子周穆王篇穆王几神人哉岂亦作几
　　筐棐筐匪也　汉书食货志各因所生逺近赋入贡棐应劭曰棐竹器也所以盛方曰筐隋曰棐师古曰棐读与匪同
　　仲蘬中仲傀仲虺也　荀子尧问篇其在仲蘬之言也注仲蘬与仲虺同汤左相也史记殷本纪中作诰九经考异作仲石经作仲傀皆仲虺也
　　彊梧强圉也　尔雅释天歳阳丁曰强圉史记厯书作彊梧
　　强圉强衙强御也　汉书王莽引诗不畏强圉诗大雅烝民本作彊御盖圉与御通也列子名御冦战国策作圉冦又北海相景君碑强衙改节杨君石门颂绥亿衙强隶释云以衙为御按周礼田仆注衙还之使不出围释文云衙又作御同御本通御故亦借用衙释名衙止也则又与御同义广韵语韵有衙字音御引楚辞导飞亷之衙衙是衙御音义皆通矣故同用无别
　　鉏防岨峿鉏牙龃龉也　说文龃龉齿不相值也又防鉏防也重文作铻楚辞宋玉九辨圆凿而方枘兮吾固知其鉏铻而难入鉏铻即鉏防亦不相值之义也文选陆机文赋或岨峿而不安李善注岨峿不安貌亦引楚辞鉏铻为证周礼考工记玉人大琮十有二寸射四寸注射其外鉏牙疏言其外八角锋也岨峿鉏牙义皆与龃龉同古吾牙声近故或借用牙尔雅释乐注敔如伏虎背上有二十七龃龉亦此义也
　　以与也　仪礼燕礼君曰以我安注犹与也汉书外戚李夫人是邪非邪师古曰言所见之状定是夫人以否魏书李顺此年行师当克以不以皆读作与韩昌黎剥啄行凡今之人急名以官注韩文与多作以古以与之声相近故多通用诗召南江汜首章曰不我以二章曰不我与注与犹以也
　　几所几许也　汉书疏广数问其家金余尚有几所师古曰几所犹言几许也张良父去里所复还师古曰行一里许而还来古许所声近如诗小雅伐木许许说文引诗作伐木所所世说张与王建武初不相识后遇于范豫章许杜少陵诗今复在何许皆与所同
　　嘘舆謣邪许也　通雅云舆謣邪许举重唱呼也邪在中原韵为亨遮反许音虎古诗纪有邪许歌又有嘘歌注与邪许同刘画曰牵石拕舟必歌嘘昔有谓声重为邪许声轻为嘘者由今论之嘘亦不读作许与矣吕氏春秋淫辞篇今举大木者前呼舆謣后亦应之淮南子道应训作邪许方子谦曰今人上梁之中称儿郎伟即邪虎类也
　　钜万巨万也　史记平准书京师之钱累巨万韦昭曰巨万今万万汉书食货志庶人之富者累钜万钜与巨同
　　束苣束炬也　后汉书皇甫嵩束苣乗城按说文苣束苇烧也徐曰今俗别作炬非是火炬字本当作苣今皆以苣为菜名火苣字作炬不复作苣反以不别者为别矣
　　渠能巨能讵能也　史记张仪且苏君在仪宁渠能乎索隠曰渠音讵汉书髙帝纪公巨能入乎师古曰巨读曰讵犹岂也集韵讵通作渠
　　柤梪沮梪俎豆也　韩勅碑爵鹿柤梪隶释云以柤为俎张纳碑既修沮梪隶释云以沮为俎按柤沮与俎形声相近故假借用之书武城骏奔走执豆笾释文云豆本又作梪尔雅释器木豆谓之豆释文云豆又作梪广韵梪笾豆梪豆义同
　　防宙宇宙也　荀子赋篇精微乎毫毛而盈大乎防宙注防与宇同
　　斧藻黼藻也　杨子学行篇吾未见好斧藻其徳若斧藻其楶者欤斧与黼同经黼扆多作斧扆
　　府然俯然也拊就俯就也　荀子非相篇府然若渠堰櫽括之于已也注府与俯同列子周穆王篇府而视之俯亦作府仲定碑然后拊就隶续云以拊为俯皆借同音之字为之也
　　捬循抚循也　汉书赵国捬循和辑师古曰捬古抚字逢盛碑捬育孩嘤亦以捬为抚
　　肺附肺胕柿附胏附肺腑也　汉书中山靖王胜臣虽薄也得蒙肺附楚元王臣幸得托肺附师古曰旧解云肺附谓肺肝相附着犹言心膂也一说肺谓斫木之肺札也自言于帝室犹肺札附于大材木也史记景惠闲侯者年表及武安侯皆作肺腑广韵附字注云肺胕心膂腑注云脏腑本作府俗加月然则汉书之肺附当以附胕同音故相假借或以附胕形近写譌误亦未可知腑本俗字藏腑且当用府肺胕必不作腑可知凡史记作肺腑者皆俗本沿譌也又子太亲首柿附干糇其字从木注柿削也柿附木如肺附肝此即顔师古汉书楚元王注之后一解按木柿之柿【木柿字篆书从□果名音士者书从□中多一画今隶书无别】与肺肝之肺其音同其偏旁亦同但肺肝附着其理明显易解转用削木之柿其义迂曲难通疑柿必肺之譌也又后汉书卢芳以胏附之故赦臣芳罪注胏附若肝胏相附着言亲戚也此又误以胏为肺字也说文胏本作□雄说作□隶作胏其字音滓其义为干肉其偏旁所从与柿树之柿同与肺肝字相近而实不同以胏作肺亦误书也此数字分别甚微观者须尽心焉
　　歌儛歌武歌舞也　庄子在宥篇鼓歌以儛之广韵儛与舞同国语乐及偏儛楚辞王褒九懐邱陵翔儛兮谿谷悲歌孙叔敖碑隂倡优皷儛修华岳碑鸟兽率儛舞皆作儛吕氏春秋大乐篇罪人非不歌也狂者非不武也歌武对举似亦以武为舞也
　　嫚娒嫚姆慢防慢侮也　汉书张良皆以上嫚娒士师古曰嫚与慢同娒古侮字【史记作慢侮】又贾谊今匈奴嫚姆侵掠至不敬也师古曰姆古侮字娒姆小异音义皆同又五行志慢防之心生陈平然大王资防人防亦侮字说文侮古文从母作防
　　姁媮呴愉呕喁呴喻煦妪燠休噢咻也　韩昌黎连理木颂奋肆姁媮注上音吁下音俞郝京山谓即吁俞郭璞曰怤愉犹呴愉也晋书夏侯湛逐巧防妍呕喁辨佞呕喁即姁媮杜子美朝献太清宫赋神器兀臬而小人呴喻礼乐记曰煦妪覆育万物戴氏谓与汉书【东方朔传】愉愉呴呴同又借用休左传【昭三年】民人痛疾而或燠休之因作噢咻今问奇集读作妪许谓燠休非盖不知本吁俞之声而有出气嘘育之义故转音为妪许可即本音育休亦可皆声相通也
　　牧尌牧竖也　后汉书陈寔论士有不谈此者则耘夫牧尌已叫呼之矣尌即竖字说文尌立也竖坚立也义本相近而声亦相同故通用无别
　　俞甚愈甚也孰瘉孰愈也　汉书礼乐志如以汤止沸沸俞甚而无益俞与愈同食货志民俞勤农荀子荣辱篇清之而俞浊者口也豢之而俞瘠者交也又仲尼篇俞务而俞逺繁阳令杨君碑故乃名问俞髙俞皆同愈又艺文志彼九家者不犹瘉于野乎师古曰瘉与愈同晋语东方之士孰为瘉注瘉贤也又皆以瘉为愈按说文瘉病瘳也徐曰今俗别作愈非是今经典皆通用愈为病瘉字而此又转借瘉为愈是二字音义通也
