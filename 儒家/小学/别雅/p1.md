<!-- { "loadSidebar": true } -->
　　钦定四库全书　　　　经部十
　　别雅　　　　　　　　小学类二【字书之属】提要
　　臣等谨案别雅五卷
　　国朝呉玉搢撰玉搢字山夫山阳人廪贡生官凤阳县训是书取字体之假借通用者依韵编之各注所出而为之辨正于考古深为有功惟是古人用字有同声假借有转音变异有别体重文同声转音均宜入之此书至于鄷一作岐丰之类则乃岐之本字説文明云一作岐实属重文偶然别体説文玉篇以后累千盈百何可胜收未免自乱其例又征引虽博而挂漏亦伙即以开卷东冬二韵覈之若大戴礼一室而有四户八聪聪即窗楚词九叹登逄龙而下陨兮注古本逄即荀子荣辱篇引诗下国骏蒙注今诗作骏厐庄子盗跖篇士皆头突鬓注本作鏠呉越春秋呉王夀梦使公子盖余烛佣注左佣作庸史记秦始皇本纪秦王为人蜂凖徐广曰蜂一作隆龟防雄渠蠭门注新序有熊渠子汉书古人表鬼叟区顔师古注云即鬼容区陈丰师古注云即陈锋卫青青至笼城师古注云笼读为龙皆目前习见者乃佚而不载则推之仪礼之古文周礼之故书及汉人笺注某读作某之类一一攷之所漏多矣然就所征引足以通古籍之异同疏后学之疑滞犹可以攷见汉魏以前声音文字之槩是故小学之资粮艺林之津筏非俗儒剽窃之书所能彷佛也乾隆四十二年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　钦定四库全书
　　别雅卷一
　　鳯阳府训导吴玉搢撰
　　空同空桐崆峒也　唐书地里志崆峒山在岷州溢乐县西汉书武帝纪遂逾陇登空同庄子在宥篇亦作空同司马彪注云空同当北斗下也尔雅释地北戴斗极为空桐史记五帝本纪黄帝西至于空桐韦昭注云在陇右武帝纪西登空桐幸甘泉空桐空同即崆峒也焦弱侯俗书刋误又引黄香九宫赋作□洞
　　中謇忠謇也中勇忠勇也　汉张迁碑中謇于朝魏横海将军吕君碑以中勇显名州司皆以中为忠书仲虺之诰建中于民释文云中本作忠疑二字古亦通用
　　祝诵祝融也　汉武梁祠堂画象碑祝诵氏无所造为未有耆欲刑罚未施隶释云以祝诵为祝融按祝诵二字其可通之迹古无可考或因声近借用或汉时经典本有如是者未可知也
　　熊武雄武也　北史羊祉熊武斯裁即雄武也赨黄雄黄也　郝京山读书通雄亦作赨太疑首赨黄疑金注赨黄石属光莹似金即今雄黄也
　　穹桑空桑也　吕览伊尹生于穹桑春秋纬少昊邑于穹桑即空桑也字彚补云今云南县名浪穹土音为浪空盖穹空二字音近故或通用
　　酆岐丰也　汉书地里志赐受酆之地又曰太王徙文王作酆酆即岐丰字
　　坎侯空侯控□箜篌也　司马相如凡将篇钟磬竽笙筑坎侯风俗通空侯孝武皇帝始用乐人侯调依琴作坎坎之乐言其坎坎应节奏也侯以姓冠章耳吴兢乐府解题汉武灭南粤令乐人侯晖造竷竷音坎以侯姓名坎侯释名云箜篌此师延所作靡靡之乐也后出于桑闲濮上之地盖空国之侯所存也沈约宋书控□宫引第一商引第二义与箜篌同
　　大红小红大功小功也　汉书文帝纪服大红十五日小红十四日注服虔曰皆当言大功小功布也晋灼曰汉书例以红为功师古曰红与功同
　　公徳功徳也　汉樊安碑以公徳加位特进隶释云以公徳为功徳按诗以奏肤公云公功也又王公伊濯肇敏戎公义皆为功公功古盖通用
　　公正工正也　汉陈球碑生公子完适齐为桓公公正隶释云陈敬仲至齐为桓公工正掌百工之官也而此作公盖是借用
　　女红女工也　汉书景帝纪锦绣纂组害女红者也郦食其农夫释耒红女下机董仲舒夺园夫红女利乎师古曰红并读工
　　功战攻战也　秦绎山碑功战日作金石文字记云功当作攻古人功攻二字通用齐侯镈钟铭肇敏于戎功作攻荀子议兵篇械用兵革攻完便利者彊杨倞注攻当为功
　　蠭门逢门蠭蒙逢蒙也　荀子王霸篇吕览听言篇作蠭门淮南子汉书王褒作逢门七畧作蠭蒙即逢蒙也蠭蒙字近门蒙声近
　　鸿水洪水也　汉石经尚书洪范篇伊鸿水白【即汨字】陈其五行史记河渠书禹抑鸿水荀子成相篇禹有功抑下鸿皆以鸿为洪按洪大也鸿亦有大义故二字通用
　　鸿范洪范也　汉书艺文志鸿范八政吕氏春秋贵公篇亦引鸿范曰今尚书作洪范鸿洪古字通
　　怱明聦明也　汉书郊祀志衡谭奏议曰陛下圣徳怱明上通师古曰怱与聦同
　　陇种躘踵儱偅笼东龙钟也　荀子议兵篇陇种笼东而退耳注遗失貌埤苍作躘踵指南作儱偅皆状其潦倒笨累耳北史李穆周文马中流矢惊逸坠地敌人追及左右皆散穆下马以策击周文背大骂曰笼东军士尔曹主何在尔独在此笼东犹陇种也杜弼为侯景檄梁曰龙钟稚子王裒与周正书龙钟横集裴度未第时乗蹇驴上天津桥二老人曰须此人为相度曰见我龙钟相戏耳元载别妻诗谁不厌龙钟退之醉留东野诗东野不得官白首夸龙钟苏鹗演义云龙钟谓不昌炽不翘举之貌如防鬖拉撘之类
　　赤诵子赤松子也　淮南子齐俗训赤松子作赤诵子从颂从容也　史记鲁仲连世以鲍焦为无从颂而死者皆非也注音从容【又详下条】
　　颂仪颂貌容仪容貌也　说文颂皃也徐曰此仪容字歌颂者美盛徳之形容故通作颂后人因以为歌颂字管子有国颂篇注颂容也韩非子显学篇法度赏罚国之脂泽粉黛故明主悔其助而缓其颂汉书儒林鲁徐生善为颂师古曰颂读与容同杨綂碑庶考斯之颂仪说文皃颂仪也徐曰颂古容字又按颂本为仪容字古既用为容皃字又即用为从容【见上】寛容字汉书惠帝纪有罪当盗械者皆颂系如淳曰颂者容也师古曰古者颂与容同刑法志注颂谓寛容之不桎梏也
　　□容芙蓉也　后魏孝文皇帝吊殷比干墓文电□容之□裳电即曳字□即芙字前亦有□字义当作扶李仲旋碑南阳寺碑扶疎字皆作□□此乃借扶为芙也□即葩字此碑字体佹变百出意皆当时俗书六书之所不载今择其少近理者畧记数字余不胜录也
　　埤汚佣俗卑污庸俗也　荀子非相篇是以终身不免埤汚佣俗按小雅节南山篇昊天不佣释文引韩诗作庸是二字古亦通用也埤见后
　　虐凶虐也　樊敏碑米巫虐与凶同
　　雍雎廱疽也　说苑丛说篇【今本亦作廱疽】
　　蠭气锋气也　汉书赵广汉専厉彊壮蠭气师古曰蠭与锋同言锋锐之气又韩王信及其蠭东乡可以争天下师古注亦同
　　从迹纵迹踪迹也　汉书张汤从迹安起师古曰从读曰纵又按萧何发纵指示师古曰发纵谓解绁而放之也纵子用反而读者乃为踪迹之踪非也书本皆不为踪字自有逐踪之狗不待人发也师古读纵如本字讥读踪者为非然考汉人书踪字类多作纵如夏承碑云绍纵先轨郭仲奇碑云有山甫之纵又云徽纵显鲁峻碑云比纵豹产圉令赵君碑云羡其纵外黄令碑云莫与比纵皆以纵为踪是二字在汉人固自通用师古之言未尽然也
　　懿共懿恭也肃共肃恭也　尚书徽柔懿恭古文尚书及石经并作共汉隶字原云史记屈原【贾谊赋语】共承嘉惠兮读曰恭又按左三命兹益共【昭公七年】汉书宣帝纪共哀后华山庙碑肃共坛恭皆作共
　　共给供给也靖供靖共也　经典供共二字多互用如左君谓许不共【隠十一年】又敢不共给【僖公四年】周礼天官令百官共其财用汉书成帝纪无共张繇役之劳皆以共为供苑镇碑靖供衞上正用诗靖共尔位语则又反作供
　　蒙笼朦胧也　汉书雄甘泉赋纷蒙笼以棍成曲红曲江也　汉周憬功勲铭自瀑亭至乎曲红一由此水又碑隂宰曲红者一人贯曲红者十六人隶释云两汉书皆作曲江诸家地里书皆云水流屈曲故曰曲江惟水经云县昔号曲红山之名也未知水经何据琅琊代醉编宋翌云曲江周府君碑江字皆作红古字简故以红为江此亦臆说汉时不得无江字也后有苍麓碑江夏亦作红夏疑好奇者学汉碑字法用之尔
　　燕支焉支燕脂胭脂也　古今注燕支叶似蓟花似蒲公出西方土人以染名为燕支中国人谓之红蓝西河旧事云失我焉支山使我妇女无颜色北方有焉支山山多红蓝北人采其花染绯取其英鲜者作燕脂故单于妻号曰阏氏音焉支云麓漫抄曰清微子服饰变古录云燕脂纠制以红蓝赐宫人号桃花粉又元志有鹰房胭脂人户总管习凿齿与燕王书作烟支泰之引作烟脂升庵引王与可诗作□脂周紫芝竹坡诗话不晓白乐天何以用燕支二字疎矣字书又作又史记货殖巴蜀亦沃野地饶巵徐广注烟支也紫赤色
　　四胑四肢也　说文胑体四胑也玉篇体四胑手足也淮南子修务训故自天子以下至于庶人四胑不动思虑不用事治求赡者未之闻也胑乃肢本字
　　骈踬胼胝也　赵岐孟子注禹稷骈踬按说文骿注徐曰骿胝今别作胼非从月乃骨之省也通用骈因形声相近而借耳胝本音支今俗读底误也踬则胝之入声以一音相通转故胝一用踬
　　剡移扊扅也　顔氏家训书灯篇云古乐府歌百里奚五羊皮忆别时烹伏雌吹扊扅今日富贵忘我为吹当为炊煮之炊蔡邕月令章句曰键闗也所以止扉或谓之剡移声类作扊又或作扂
