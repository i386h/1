<!-- { "loadSidebar": true } -->
　　剽姚票鹞嫖姚票姚也　汉书霍去病为票姚校尉服防曰音飘摇史记卫将军骠骑列作剽姚荀悦汉纪作票鹞杜少陵诗作嫖姚又文选王融三月三日曲水诗序彯摇武猛亦指票姚校尉之类按服防音票姚为平声荀悦作去声以票鹞取名为武猛不知票鹞之名亦言其票鹞髙飞也汉人姚字皆与遥同用则票鹞即飘飖之声也故李杜诗皆作平声用不得执去声为科律也
　　咎繇陶也　经典陶字多作咎繇盖以字音相近故得通用古音萧【宵肴在内】豪尤【侯幽在内】声近故陶繇二字可以相通至咎之与正毛大可所谓三声相通之字而人不识也为萧韵中字咎则尤韵之上声有韵中字萧与尤声通则并与尤之上去二声通尤与萧声通则亦与萧之上去二声通凡诸韵之相通者其平上去三声皆如此相通也如诗郑风子之丰【东韵】兮俟我于巷【绛韵】兮则以平声东与江声通而江之去声绛韵中字亦遂与东韵同用也小雅车攻不失其驰【支韵】舎矢如破【个韵】则以平声支与歌声通而歌之去声个韵中字亦遂与支同用也周南汉之广【养韵】矣不可泳【敬韵】思江之永【梗韵】矣不可方【阳韵】思则以平声阳与庚声通而庚之去声敬韵上声梗韵中字亦遂与阳与养同用也易师卦承天宠【肿韵】也懐万邦【江韵】也则以平声江与冬声通而冬之上声肿韵中字亦遂与江同用也由此推之则知咎所以通用之故不得漫以为古人好使别字矣广韵下平六豪原有咎字说文櫜鼛二字皆谐咎得声而读如髙则知古咎字原有髙音也
　　磬乐韶乐也　周礼春官大司乐以乐舞教国子舞云门大卷大咸大磬大夏大濩大武又奏姑洗歌南吕舞大磬以祀四望注大磬舜乐也言其徳能绍尧也防即韶字今书刋本多有误作磬者讹也又按尚书大云招乐兴于大麓之野报事还归二年然乃作大唐之歌招为宾客雍为主人始奏肆夏纳以孝成然则舜之乐又名招也招亦音韶字异义同
　　佋穆昭穆也　说文宗庙佋穆父为佋南面子为穆北面佋本佋穆字今人但知昭穆反惊佋为别字矣
　　炤明照明昭明也　谯敏碑盛徳炤明炤明即昭明也集韵云昭或作炤礼记中庸斯昭昭之多释文云昭本亦作炤荀子仲尼篇炤炤乎其用智之明也炤炤亦昭昭也又刘熊碑诞生照明又照其宪则照亦与昭通孙叔敖碑处幽防而照明郯令景君碑逺近照明富春烝张君碑刋照厥勲严防碑去斯照照照皆通作昭
　　松侨松乔也　樊敏碑松侨协轨按战国策世之称孤而有乔松之寿文选班固西都赋庶乔松之羣类注皆云乔王子乔松赤松子碑独借用侨字按议郎元宾碑有乔宰郑隶释云即国侨是乔侨二字古盖通用也
　　訞怪訞言妖怪妖言也　荀子非十二子篇则可谓訞怪狡猾之人矣注訞与妖同汉书文帝纪今法有诽谤訞言之罪师古曰訞与妖同左【昭二十六年】秦人降妖释文云妖本作訞
　　漂漂缥缥彯彯翲翲飘飘也　史记贾谊吊屈原赋鳯漂漂其髙遰兮汉书谊作缥缥史记司马相如天子大说飘飘有凌云之气【汉书相如同】汉书雄作缥缥有陵云之志漂缥飘三字古人本通用无别后乃分缥为上声为青黄色漂为去声为水中打絮与飘字始不相涉也又如彯彯翲翲其义亦通左思魏都赋清尘彯彯五臣作剽剽类篇翲翲飞也与飘飘又何别哉
　　防防飘飖也　见后魏孝文皇帝吊比干墓文
　　票然飘然也　汉书礼乐志郊祀赤蛟歌票然逝师古曰票然轻举意也音匹遥反盖亦借票为飘也
　　浑殽混淆也　汉书董仲舒贤不肖浑淆刘向作浑殽游侠陈遵而耽酒溷肴溷浑义皆同混肴殽义皆同淆
　　勦巢也　张公神碑防鹄勦兮乳俳佪隶释云以勦为巢五经文字云勦楚交切书甘誓天用勦絶其命释文云勦马本作巢勦巢古或可通
　　苞裹包裹也　庄子天运篇苞裹六极释文云苞本或作包易蒙卦包蒙吉释文云包本亦作苞陆贾新语苞之以六合注苞与包同孔羡碑广大苞于无方亦以苞为包
　　抱之抛之也摽劒抛劒也　史记三代世表抱之山中注音普茅反义同抛皮日休诗季春人病抱芳杜亦同又通雅云今人谓掷曰抛按公羊曹子摽劒而去之【庄十年】左长木之毙无不摽也【哀十二年】并与抛同然今按二释文俱无平音徐说文新附抛字注云按左通用摽意即谓此也
　　诙啁诙謿也　汉书东方朔朔与枚郭舎人俱在左右诙啁而已师古曰啁与謿同今但用嘲
　　胞人庖人也　汉书东方朔馆陶公主胞人师古曰胞与庖同庄子庚桑楚汤以胞人笼伊尹亦同
　　太窂太牢也　史晨碑祠孔子以太窂广韵窂同牢左【襄二十三年】啓牢成释文云牢一作窂
　　羽旄羽毛也　史记夏本纪荆州贡羽旄齿革今尚书作毛释文亦作旄注音毛
　　豪牦毫牦也　汉书律厯志不失豪牦孟康曰十豪为牦又史记苏秦毫牦不伐将用斧柯厘牦古今字也古本史记皆作牦汲古阁本改作厘非是
　　含□含毫也　太公吕望碑含□弹翰豪与毫同此更加艸□即翰字
　　六弢六韬也　汉书艺文志周史六弢六篇师古曰即今之六韬也庄子徐无鬼金版六弢亦同
　　搔扰骚扰也　三国志吴陆凯骚扰万姓使民不安又所在搔扰更为烦苛搔与骚同
　　萧然骚然也　汉书食货志两粤江淮之间萧然烦费矣张汤北边萧然苦兵师古曰萧然犹骚然劳动之貌按诗常武徐方绎骚释文云骚徐音萧
　　跳驱逃驱也　汉书髙帝纪遂围成汉王跳如淳曰跳音逃谓走也史记作逃又燕王泽遂跳驱至长安义并同
　　莫嚻莫敖也　汉书五行志莫嚻必败师古曰楚官名字或作敖其音同今左【桓十二年】作莫敖又曹参大莫嚻郡守司马候御史各一人如淳曰嚻音敖张晏曰莫敖楚卿号也嚻即敖字
　　敖謷敖敖熬熬嚣嚣嗸嗸也　汉书食货志天下謷謷然师古曰众口愁声也荀子富国篇天下敖敖然若烧若焦陈汤熬熬苦之师古曰熬熬众愁声董仲舒此民之所以嚣嚣苦不足也师古曰读与嗸同诗大雅板之篇听我嚣嚣云犹嗸嗸也诗攷一作敖敖凡敖嗸熬謷嚣五字音义皆通
　　□翔翺翔也　见后魏孝文皇帝吊比干墓文
　　伯鹩伯赵伯劳也　伯劳鸟名大戴礼夏小正作伯鹩诗疏作博劳左【昭十七年】伯赵氏注伯劳也
　　薅草茠艸也　说文薅重文作茠今人皆知芟艸为茠茠音近蒿及见薅字反读若耨何也
　　哥歌也　说文哥声也古文以为謌字汉书艺文志哥永言宋书乐志凡歌字皆作哥梁书张瓒南征赋下太乙之灵旗抚安哥以防儛陈书世祖本纪朴棫载哥【汲古阁本刻作歌】由庚在咏唐书刘禹锡屈原居沅湘间作九哥【汲古阁本亦刻作歌】皆以哥为歌今俗以哥为兄称不复知为古歌字矣
　　陂池陂陁也　东观汉记光武作寿陵云为山陵陂池裁令流水而已按刋缪正俗云陂池读如陂陁犹言靡迤也帝自言不须髙陵但令小隆起陂陁然裁得泄流水潦耳今读者谓为陂池令得流水此读非也
　　嘑沱呼沱虖池虖沱恶池亚驼呼池滹沱也　史记苏秦南有嘑沱易水战国策五年以擅呼沱后汉书光武纪至呼沱河周礼职方氏并州其川虖池山海经白马之山木马之水出焉而东北流注于虖沱礼记礼器晋人将有事于河必先有事于恶池秦诅楚文不显大神亚驼韩非初见篇中山呼沲以北不战而毕为燕滹沱字凡数变皆以声相通而假借用之也
　　鼋鱓鼋鼍也　史记太史公自序防发文身鼋鱓与处索隠曰鱓音鼍说文鱓鱼名皮可冒鼓诗大雅灵台鼍鼓逢逢即鱓鼔也
　　蓼义蓼仪蓼莪也　鲁峻碑悲蓼义之不报衡方碑悼蓼仪之劬劳隶释云义仪二字古皆音俄诗以实惟我仪与在彼中河乐且有仪与在彼中阿协太亦以各遵其仪协不偏不颇左音蛾析作蚁徐广音檥舡作俄汉碑凡蓼莪皆作蓼仪此碑又作蓼义皆以声近相假借尔
　　尚仪常娥也　吕氏春秋勿躬篇尚仪作占月方子谦曰古者羲和占日常仪占月皆官名也左有常仪靡即常仪氏之后尚常形声相近故得通用仪亦有娥音也一作常羲山海经有女子方浴月帝俊妻常羲生月十有二此始浴之羲仪字近相沿改作淮南子冥览训譬若羿请不死之药于西王母恒娥窃之以奔月其字作恒后汉书天文志注张衡灵宪作姮娥其字从女作姮恒姮皆常也古人因避讳而变仪有娥音而傅防者又有羿妻之说故遂作娥今则确然以为女子矣其可笑孰甚焉
　　蛾而俄而也　汉书外戚班倢伃始为小使蛾而大□如淳曰蛾无几之顷也师古曰与俄同古字通用□即幸字
　　昂俄昂峩也　汉书雄校猎赋俄轩冕杂衣裳师古曰俄俄陈举之貌义与峩同韩昌黎鬭鸡聨句诗俄膺忽尔低亦昂俄之义也
　　偻防楼罗也　苏鹗演义楼罗者干办集事之称南史顾荣娄罗之辨五代史刘铢云诸君可谓偻防儿矣字别义同
　　猗傩阿那妸娜猗难婑媠猗狔猗柅猗萎旑旎也　楚辞宋玉九辨纷旖旎乎都房注王逸引诗旖旎其华今诗作猗傩长卿子云子渊旖旎皆从诗楚辞来当读阿那亦可转音古旎读傩犹仪读俄蚁读蛾也王褒洞箫赋阿那腲腇注舒迟貌义正与猗傩同韩昌黎元和圣徳诗天兵四罗旗常妸娜戴氏曰古单作猗难与那同列子杨朱篇公孙穆好色择稚齿婑媠者亦与猗傩同文选司马相如上林赋猗狔从风史记作旖旎汉书作猗柅宋玉髙唐赋猗狔丰沛与上林赋同大人赋又猗抳以招摇张揖曰猗抳下垂貌郭璞江赋随风猗萎皆猗傩也古人三声互用故平上各随所施注释家各就所见而为之音义遂烦而难稽矣
　　芰茄芰荷也　汉书雄反离骚衿芰茄之緑衣兮师古曰茄亦荷字也见张揖古今字诂王应麟诗考有蒲与荷作有蒲与茄见樊光注尔雅
　　猗衡阿衡也　髙彪碑稽功猗衡隶释云说书者以阿衡为倚平正义曰古人读阿倚同音故以阿为倚此铭以猗衡对申甫若取同音则是借猗作伊若以偏傍假借则倚阿皆与猗相近也按诗绿竹猗猗叶于何切猗有阿音则是借猗为阿也
　　柰河柰何也河人何人也　逢盛碑无可柰河隶释云以柰河为柰何吴仲山碑柰何亦作河隋张公礼龙藏寺碑以河人为何人
　　可门何门也　李邕娑罗树碑一归可门吾淮张力臣先生云可门者何门也说文谁何之何本单作可其从人者则为儋何【去声】之何易何校灭耳诗何蓑何笠尔雅何鼓谓之牵牛是也后借为谁何之何更以担荷为儋何字字日繁而忘其本矣此文以可为何可见开元时文字尚存古法
　　荷礼苛礼也　汉书郦食其握齱好荷礼师古曰荷与苛同苛细也
　　荷扰苛扰也　街弹碑吏无荷扰之烦隶释云以荷为苛按诗序哀刑政之苛释文云苛本亦作荷左苛慝不作释文亦云苛本或作荷
　　谴何谴诃也苛问诃问也　汉书贾谊故其在大谴大何之域者注谴责也何问也音义如诃又按文选贾谊过秦论陈利兵而谁何李善注谁何问之也汉书有谁何卒广雅曰何问也音苛史记卫绾【见万石张叔传中】景帝立歳余不谯呵绾注谯音谁呵音何汉书作不孰何绾何诃呵音义同也又王莽掖门仆射苛问不逊苛亦与呵同
　　苛痒疴痒也　礼记内则疾痛苛痒古本与陆本皆作苛痒一作疴痒释文苛音荷荷与苛通故借
