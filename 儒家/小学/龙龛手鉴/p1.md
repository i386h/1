<!-- { "loadSidebar": true } -->
　　钦定四库全书　　　　　经部十
　　龙龛手鉴　　　　　　　小学类二【南字书之】提要
　　臣等谨案龙龛手鉴四巻辽僧行均　　　　　　　　　　　　　　　　　　　　　　【属】撰行均字广济俗姓于氏晁公武读书志谓此书巻首僧智光序题云统和十五年丁酉七月一日沈括梦溪笔谈乃谓熈宁中有人自契丹得此书入傅钦之家蒲传正取以刻版其序末旧云重熈二年五月序蒲公削去之云云今按此本为影抄辽刻巻首智光原序尚存其纪年实作统和不作重熈与晁公武所説相合知沈括误记又文献通考载此书三巻而此本实作四巻智光原序亦称四卷则通考所载显然误四为三殆皆隔越封疆传闻纪载故不免失实欤其书凡部首之字以平上去入为序各部之字复用四声列之后宋李焘作説文五音韵谱实用其例而小变之毎字之下必详列正俗今古及或作诸体则又行均因唐顔元孙干禄字书之例而小变之者也所録凡二万六千四百三十余字注一十六万三千一百七十余字并注总一十八万九千六百一十余字于説文玉篇之外多所搜辑虽行均尊其本教每引中阿舍经贤愚经中诸字以补六书所未备然不专以释典为主沈括谓其集佛书中字为切韵训诂殊属不然不知括何以云尔也括又谓契丹书禁至严传入别国者法皆死故有辽一代之遗编诸家着録者颇罕此书虽颇叅俗体亦间有舛讹然吉光片羽幸而得存固小学家所宜宝贵矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校官　【臣】陆　费墀

　　新修龙龛手鉴序
　　夫声明著论乃印度之宏纲观迹成书实支那之令躅印度则始标天语厥号梵文载彼贯线之花缀以多罗之叶开之以字缘字界分之以男声女声支那则创自轩辕制于沮诵代结绳于既往成进牍以相沿辨之以会意象形审之以指事转注洎乎史籀变古文为大篆程邈变小篆为隶书蔡邕刋定于石经束晢【阙】　于竹简九流竞骛若百谷之朝宗七略遐分比众星之拱极寻源讨本备载于埤苍广苍叶律谐声咸究于韵英韵谱专门则字统説文开牖则方言国语字学于是乎昭矣矧复释氏之教演于印度泽布支那转梵及唐虽匪差于性相披教悟理而必正于名言名言不正则性相之义差性相之义差则修断之路阻矣故只园髙士探学海洪源准的先儒引后进挥以宝烛啓以随函郭迻但显于人名香严惟标于寺号流传嵗夕抄写时讹寡闻则莫晓是非博古则徒懐惋叹不逢敏达孰为编修有行均上人字广济俗姓于氏派演青齐云飞燕晋善于音韵闲于字书覩香严之不精寓金河而载缉九仞功绩五变炎凉具辨宫商细分喉齿计二万六千四百三十余字注一十六万三千一百七十余字并注总一十八万九千六百一十余字无劳避席坐奉师资讵假担簦立祛疑滞沙门智光利非切玉分忝断金辱彼告成见命序引推让而宁容阁笔俯仰而强为抽毫矧以新音徧于龙龛犹手持于鸾镜形容斯鉴妍丑是分故目之曰龙龛手鉴总四巻以平上去入为次随部复
　　用列之又　　　　　　　　【炬】撰五音图式附于后庶力功倍垂益于无穷者矣时统和十五年丁酉七月一日癸亥燕台悯忠寺沙门智光字法【撰】

　　钦定四库全书
　　龙龛手鉴卷一
　　辽　释行均　【铦】
　　撰平
　　声金部第
