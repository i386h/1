<!-- { "loadSidebar": true } -->
　　东至于泰远西至于邠国南至于濮铅北至于祝栗谓之四极【皆四方极逺之国邠国非大王去邠之地】觚竹北戸西王母日下谓之四荒【觚竹在北北戸在南西王母在西日下在东皆四远荒昧之国疑日下即今日本】九夷八狄七戎六蛮谓之四海【此四夷皆际海故谓之四海九夷在东风俗通云一曰菟二曰乐浪三曰高骊四曰满饰五曰凫更六曰索家七曰东屠八曰倭人九曰天鄙八狄在北风俗通云一曰天竺二曰咳首三曰僬哓四曰跛踵五曰穿胷六曰□耳七曰狗轵八曰旁春七戎在西风俗通云六戎一曰侥夷二曰戎英三曰老白四曰耆五曰鼻息六曰天刚六蛮在南风俗通云五蛮一曰月支二曰秽貊三曰匈奴四曰单于五曰白屋据风俗通虽如此谓然观今诸国所在或异于此如天竺月支在西□耳在南匈奴单于在北风俗通所记不必皆实聊备之耳】岠齐州以南戴日爲丹宂【岠去也齐中也】北戴斗极爲空桐【戴当也斗极极星也谓之天枢空桐北极山名】东至日所出爲太平西至日所入爲太蒙【淮南子曰入于蒙汜】太平之人仁丹宂之人智太蒙之人信空桐之人武
　　四极
　　释丘第十【土之高也而非因人】
　　丘一成爲敦丘成爲陶丘再成鋭上爲融丘三成爲昆仑丘【成犹层也敦顿也氓云至于顿丘陶丘今广济军定陶城中有陶丘昆仑记丘昆仑山一名昆丘三重高一万一千里】如椉者椉丘【兖州椉氏有椉丘城郭云如椉者形如车椉也又云或谓椉乃稲田塍埒亦存二説】如陼者陼丘【陼音渚郭云水中小洲为渚】水潦所止泥丘方丘胡丘絶高爲之京【为当作谓因音讹文】非人爲之丘【当曰非人为之谓之丘失谓之二文】水潦所还埒丘【埒畔也谓丘边有界埒水绕环之】上正章丘【顶平】泽中有丘都丘当途梧丘途出其右而还之画丘途出其前戴丘途出其后昌丘【前谓南后谓北】水出其前渻丘水出其后沮丘水出其右正丘水出其左营丘【渻所景反沮辞与反郭云今齐之营丘淄水过其南及东】如覆敦者敦丘【敦音堆祭祀受黍稷之器其形似簠簋覆敦者形如反敦也】逦迤沙丘【逦迤谓连接委曲也地理志钜鹿有纣所作沙丘台在东北七十里】左高咸丘右高临丘前高旄丘【旄丘在临河县东四十歩】后高陵丘偏高阿丘宛中宛丘丘背有丘爲负丘左泽定丘右陵泰丘【泰丘宋地】如畞畞丘【丘如田畞巷伯云猗于畞丘】如陵陵丘【陵大阜】丘上有丘爲宛丘【此释上宛中宛丘也】陈有宛丘【今为县陈州治】晋有潜丘【郭云今在太原晋阳县】淮南有州黎丘【郭云今在寿春县】天下有名丘五其三在河南其二在河北【五丘未详名号不知所在】望厓洒而高岸夷上洒下不漘【洒先典反深也谓其下水深也夷平也不者衍字】隩隈厓内爲隩外爲隈【下二句释隩隈也】毕堂墙【终南山道名毕其边若堂之墙今长安县西有毕陌】重厓岸【两厓相累也】岸上浒【緜云率西水浒】坟大防【防隄】涘爲厓【谓水邉】穷渎汜【汜音似水无所通】谷者溦【谓汜通于谷则曰溦音眉】
　　丘　厓岸
　　释山第十一
　　河南华河西岳河东岱河北恒江南衡【华山在华隂岳即呉岳在陇州岱泰山在兖州恒常山在定州曲阳衡山本属衡州近属潭州此五山者以为中国之名山也】山三袭陟【袭重也重亦层也】再成英一成伾【大伾山在黎阳南七里】山大而高崧【崧中岳在河南登封】山小而高岑鋭而高峤卑而大扈小而众岿小山岌大山峘属者峄【岿丘鬼反岌鱼泣反峘音桓属谓相连属峄山在兖州邹县断续二十里】独者蜀【蜀山川济州】上正章宛中隆山脊冈未及上翠微【正平也宛高也未及上者谓未及顶上在旁陂陀之处也一説山气青缥色曰翠微义与此异】山顶冢崒者厜防【顶巅也崒山巅之末此释十月山冢崒崩之文厜防犹崔嵬也与诗崔嵬同音】山如堂者密【形似堂室尸子曰松栢之鼠不知堂密之有密摐】如防者盛【防隄也】峦山嶞【嶞山形狭长周颂云嶞山乔岳】重甗隒【甗言远反甑也山形如累甑隒音俨】左右有岸厒【两旁有水岸也厒口閤反】大山宫小山霍小山别大山鲜【宫绕也谓大山围绕小山曰霍小山别于大山不相连属者曰鲜】山絶陉【中断也】多小石磝多大石礐【磝苦交反礐音角】多艸木岵无艸木峐【峐即屺也屺岵竝释陟岵文】山上有水埒夏有水冬无水泶【泶音学有水停水也】山豄无所通谿【豄即渎也】石戴土谓之崔嵬土戴石爲砠【此释卷耳文】山夹水涧陵夹水澞山有穴为岫山西曰夕阳山东曰朝阳【澞音虞阳日也日出没皆于山隐见焉】泰山为东岳华山为西岳霍山为南岳恒山为北岳嵩髙为中岳【霍山即天柱山汉武帝以衡山辽旷移其神于此号为南岳在今夀州霍山土人亦呼为南岳也】梁山晋望也【晋国所望祭之山在同州夏阳西北】释水第十二
　　泉一见一否为瀐井一有水一无水为瀱汋【瀐音纎瀱音计汋什捉反一犹时也】滥泉正出正出涌出也沃泉县出县出下出也【采菽云觱沸槛泉即滥也县出从上溜也】氿泉穴出穴出仄出也【大东云有冽氿泉】湀辟流川过辨回川【湀音揆囘旋也】灉反入【河水决出复还入也】潬沙出【郭云今河中呼水中沙堆为潬音但按今钱塘亦有此语】汧出不流归异出同肥【泉水云我思肥泉】瀵大出尾下【尾犹底也言其源深大出于底下者名瀵郭云今河东汾隂县有水口如车轮许濆沸涌出其深无限名之为瀵冯翊邰阳县复有瀵亦如之相去数里而夹河河中陼上又有一瀵瀵源皆濳相通出汾隂者人壅其流以为陂种稻呼其本所出处为瀵魁】水醮曰厬【醮尽也厬音轨】水自河出为灉济为濋汶为灛洛为波汉为濳淮为浒江为沱濄为洵颍为沙汝为濆【皆大水别出为小水之名灉禹贡灉沮防同濳沱竝见禹贡汝濆见周南余未详濄乌禾反】水决之泽为汧【水决入泽中也故前言汧出不流】决复入爲汜【召南云江有汜】河水清且澜漪大波爲澜小波爲沦直波爲径【此竝释伐檀文】江有沱河有灉汝有濆【此则前义未审重言之意】浒水厓水草交爲湄【江汉云江汉之浒巧言云居河之麋麋即湄】济有深渉深则厉浅则揭揭者揭衣也以衣渉水爲厉潜行爲泳【泳没行水底】泛泛杨舟绋缡维之绋也缡緌也【音律维舟大索缕系也】天子造舟诸侯维舟大夫方舟士特舟庶人乗泭【此言桥渡有尊卑之制造七到反造舟比船也大明云造舟为梁维连四船方并两船泭与桴同即木筏也据此亦书生牵于礼制之遇夫梁航本为渡水设也不过随其阔狭浅深之施不可士特舟过广渡则不敢往诸侯维舟遇寻尺之水则不复行宁有此理乎】水注川曰谿注谿曰谷注谷曰沟注沟曰浍注浍曰渎【此言诸小水之所注入渐大则名异而非谿注谷谷注沟也】逆流而上曰泝洄顺流而下曰泝游【竝释蒹葭文】正絶流曰乱【禹贡乱于河】江河淮济爲四渎四渎者发源注海者也【中原之地诸水所流皆归此四渎惟此四渎得专达海故为渎祠焉】
　　水泉
　　水中可居者曰洲小洲曰陼小陼曰沚小沚曰坻人所爲爲潏【人力所为也】
　　水中
　　河出昆仑虗色白【昆仑西极之山山海经云河出昆仑西北隅虚山下基也】所渠并千七百一川色黄【谓河初出水色清色至并千七百渠而为一川则众流所防沙壤溷淆遂为黄河】百里一小曲千里一曲一直【河自河阳以下经沙壤曲直无定流此谓河阳以上也】
　　河曲
　　徒骇太史马颊覆鬴胡苏简絜钩盘鬲津【沟洫志汉成帝时河隄都尉许商上言古记九河之名有徒骇胡苏鬲津今见在成平东光鬲县界中自鬲津以北至徒骇其间相去二百里是九河所在徒骇最北鬲津最南徒骇在成平胡苏在东光鬲津在鬲县又知其余六河以次推之曰太史曰马颊曰覆釡在东光之北成平之南曰简曰絜曰钩盘在东光之南鬲县之北今按图志瀛州有成平故城又有徒骇河永静军有东光县东连沧州有胡蘓亭□因河命而凔州复有鬲津钩盘太史河之名鬲县故城在德州与沧比境庶可攷焉】
　　九河
　　自释地已下至九河皆禹所命也【言山川自有旧名禹治水后更命焉】

　　尔雅注卷中
<经部,小学类,训诂之属,尔雅注>
　　钦定四厍全书
　　尔雅注卷下　　　　　　宋　郑樵　撰
　　释艸第十三
