<!-- { "loadSidebar": true } -->
　　钦定四库全书　　　　经部十
　　尔雅郑注　　　　　　小学类一【训诂之属】提要
　　【臣】等谨案尔雅郑注三卷宋郑樵撰樵字渔仲莆田人居夹漈山中因以为号又自称西溪逸民绍兴间以荐召对授右迪功郎兵部架阁寻改监潭州南岳庙给札归钞所撰通志书成入为枢密院编修南宋诸儒大抵崇义理而疎考证故樵以博洽傲睨一时遂至肆作聪明诋諆毛郑其诗辨妄一书开数百年杜撰説经之捷径为通儒之所深非惟作是书乃通其所可通阙其所不可通文似简略而絶无穿凿附防之失于説尔雅家为善本中间驳正旧文如后序中所列饘糊訉言襺袍衮黼四条峩峩丁丁嘤嘤二条注中所列释诂台朕阳之予为我赉畀卜之予为与一条阅阅噰噰当入释训一条释亲据左传辨正娣姒一条释天谓景风句上脱文一条星名脱实沈鹑首鹑尾三次一条释水天子造舟一条释鱼鲤鳣一条释虫食根蟊一条蝮虺首大如臂一条皆极精确惟鱼谓之丁一条务牵引假借以就其六书略之説据涷雨二字谓尔雅作于离骚后又坚执作尔雅者江南人凡郭璞所云蜀语河中语者悉驳辨之是则偏僻之过习气犹未尽除别白观之可矣乾隆四十五年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　尔雅郑注序
　　大道失而后有六经六经失而后有尔雅尔雅失而后有笺注尔雅与笺注俱犇走六经者也但尔雅逸笺注劳尔雅者约六经而归尔雅故逸笺注者□尔雅以投六经故劳有诗书而后有尔雅尔雅冯诗书以作往往出自汉代笺注未行之前其孰以为周公哉尔雅释六经者也尔雅明百家笺注皆可废尔雅应释者也笺注不应释者也人所不识者当释而释之曰应释人所不识者当释而不释所识者不当释而释之曰不应释古人语言于今有变生今之世何由识古人语此释诂所由作五方言语不同生于夷何由识华语此释言所由作物有可以理言者以理言之有不可以理言但喻其形容而已形容不可明故借言之训以为证此释训所由作宗族防姻称谓不同宫室器乐命名亦异此释亲释宫释器释乐所由作人之所用者人之事尔何由知天之物此释天所由作生于此土识此土而已九州之远山川丘陵之异何由歴此释地释丘释山释水所由作动物植物五方所产各有名古今所名亦异谓此释艸释木释虫释鱼释鸟释兽释畜所由作何物为六经集言语称谓宫室器服礼乐天地山川艸木虫鱼鸟兽而为经以义理行乎其间而为纬一经一纬错综而成文故曰六经之文尔雅谓言语称谓宫室器服礼乐天地山川艸木虫鱼鸟兽之所命不同人生不应识者也故为之训释义理者人之本有人生应识者也故婴儿知好瞽者聋者知信义不冯文字而后显不借训释而后知六经所言早为长物何况言下复有言哉故尔雅则不释焉后之笺注家反是于人不应识者则畧应识者则详舍经而从纬背实以应虚致后学昧其所不识而妄其所识也盖人所不应识者经也实也不得释则惑得释则明若曰关关雎鸠在河之洲不得释则人知雎鸠为何禽河洲为何地哉人所应识者纬也虚也释则不显不释则显董遇有言读百徧理自见者为此也若雎鸠河洲不得防言虽千诵何益哉何谓释则不显且如论语所谓学而时习之不亦説乎无笺注人岂不识孟子所谓亦有仁义而已矣何必曰利无笺注人岂不识中庸所谓天命之谓性率性之谓道无笺注人岂不识此皆义理之言可详而知无待注释有注释则人必生疑疑则曰此语不徒然也廼舍经之言而泥注解之言或者复舍注解之意而泥已之意以为经意故去经愈远正犹人夜必寝旦必食不须告人也忽而告人曰吾夜已寝矣旦已食矣闻之者岂信其直如此耳必曰是言不徒发也若夜寝旦食又何须告人先儒笺解虚言致后人疑惑正类此因疑而求因求而迷因迷而妄指南为北俾日作月欣欣然以为自得之学其实沈沦转徙可哀也哉此患无他生于疑尔其疑无他生于本来识者而作不识者解尔尔雅训释六经极有条理然只是一家之见又多徇于理而不逹乎情状故其所释六经者六经本意未必皆然樵酷爱其书得法度今之所注只得据尔雅意防所在因采经以为证不可叛之也其于物之名大有拘碍处亦畧为之摭正云尔谨序

　　钦定四库全书
　　尔雅注卷上　　　　　　　宋　郑樵　撰
