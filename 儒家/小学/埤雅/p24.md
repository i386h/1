<!-- { "loadSidebar": true } -->
　　木槿
　　释草曰椵木槿榇木槿似李五月始华月令木槿荣是也华如葵朝生夕陨一名舜盖瞬之义取诸此诗曰顔如舜华又曰顔如舜英顔如舜华则言不可与乆也顔如舜英则愈不可与乆矣盖荣而不实者谓之英人物志曰草之精秀者为英兽之将羣者为雄张良是英韩信是雄笃论曰日给之华似柰柰实而日给虚虚伪之与真实相似也羲之法帖曰来禽青李来禽柰属也言果以美而来禽
　　苋
　　苋有红苋白苋紫苋三色尔雅曰蒉赤苋即今红苋是也茎叶皆髙大而见故其字从见指事也易曰苋陆夬夬苋谓上六盖兑见也而又乘五刚柔脆易除苋之象也九五刚得尊位大中髙大以平而柔生于上苋陆之象也列子曰老韭之为苋也老羭之为猿也言物以老故变有如此者故易以九六为老盖老则变矣传曰青泥杀鼈得苋复生今人食鼈忌苋其以此乎字说曰莔除苋除瞖蓫逐水亦逐蛊
　　茹藘
　　尔雅曰茹芦茅搜盖茹藘一名茅搜其叶似可以染绛说文曰人血所生故搜从艸从鬼齐人谓之茜陶隐居以为东方诸处乃有而少不如西多夫文西草为茜其或又以此乎诗曰东门之墠茹芦在阪言男女之际以礼则近而易如东门之墠以色则逺而险如茹芦在阪也又曰缟衣茹藘聊可与娱茹芦茅搜之染女服也言国人多丧思得室家吉服以相保也盖缟衣言物而非麻茹藘言色而非素明吉服矣周官庶氏掌除蛊毒以嘉草攻之嘉草若茜之类是也春秋传曰皿虫为蛊篆髓以为皿器也虫诸虫也指事律说造畜蛊毒谓集合诸虫置于一器之内乆而相食诸虫皆尽若独蛇在即为蛇蛊之类故其字指事如此传曰千畆栀茜千畦姜韭其人皆与千户侯等然则栀茜之利可谓愽矣此小人之所以学圃也
　　台
　　台夫湏夫湏莎草也可以为笠又可以为蓑防而无温故莎从沙与内司服所谓沙同意诗曰台笠缁撮又曰南山有台北山有莱南山有桑北山有杨南山有杞北山有李南山有栲北山有杻山君象也南以象明君北以象暗君盖太平之君子至诚乐与贤者共之是为与贤之道而已未有以得之也未有以得之则道合则服从不合则去矣惟其子孙虽有昬乱而先君之旧臣不忍去之以自献于先王者此得贤之道也故此言南山又言北山莱可食桑可衣台可覆杨可载贤者之类也台莱草也其生也在物下其成也在物先有基之象故曰乐只君子邦家之基养草以致木养小以致大至有郁彼之杨沃若之桑以贲乎山则有光之象故曰乐只君子邦家之光基所以安也光所以荣也孟子曰尧以不得舜为己忧舜以不得禹臯陶为己忧此言其大者也小不遗台莱大不弃桑杨若杞李者犹在所收此言其悉者也桑杨之于山虽大而不能髙虽坚而不能乆得贤之盛若栲杻枸楰髙大以不朽成乎山则至矣故于南山曰有杞有栲北山曰有李有杻也李可果杞可茹有养之道故曰民之父母杻可为弓干栲可为车辐有乆之道故曰遐不眉寿且台可覆桑可衣以象庇下之臣杞可茹以象养下之臣栲可以为车辐以象任重之臣故言之于南山此明君所頼以治者也莱可食舟可载以象济难之臣李可果以象治賔客之臣杻可为弓干以象治军旅之臣故言之于北山此暗君所頼以存者也孔子曰衞灵公之无道仲叔圉治賔客祝鮀治宗庙王孙贾治军旅奚其丧此北山有莱有杨有李之意也德音不已言有继也徳音是茂言有承也保艾尔后又言燕及子孙称其寿之如其上犹以为未足也更以言其德称其今之如其上犹以为未足也更以言其后夫寿考之福筭至于无期境至于无疆者又非特颂愿之而已盖古者有道之贤省事以清君之心备物以适君之体心清则生浄体适则生乐此君之所以寿也故初曰万寿无期次曰万寿无疆君之遇其臣也何独不然言听谏从膏泽下于民使其优为之不迫于祸患者此近寿之道也故始曰遐不眉寿终曰遐不黄耇
　　艾
　　尔雅曰艾冰台其字从乂草之可以乂病者也一名灸草诗曰彼采萧兮一日不见如三秋兮彼采艾兮一日不见如三歳兮萧所以共祭艾所以疗疾以言所将滋大其惧防亦滋甚也曲礼曰十年曰幼学防者十年之名学者其事也二十曰弱冠弱者二十之名冠者其事也三十曰壮有室壮者三十之名有室者其事也四十曰强而仕强者四十之名仕者其事也壮反防之词强反弱之词壮则能立矣强则能行矣盖能有所立然后能行能有所行然后能歴能有所歴然后能至故五十曰艾六十曰耆艾歴也耆至也夫以防故学以弱故冠以壮故有室凡此皆子道也及其十年而德又一进也则非茍知之又能行之矣则于是出而仕焉故曰强而仕仕士也其徳又十年而一进则可以为大夫矣故曰艾服官政内则曰五十命为大夫服官政其徳又十年而一进则可以为卿矣故曰耆指使卿指使人者也且歴而至之矣然后可以指而使之也其徳又十年而一进则可以为公矣故曰七十曰老而传周官三公谓之郷老既老矣则又十年而耋既耋矣则又十年而耄故八十曰耋九十曰耄耆者艾之至也耋者老之至也夫文老至为耋如此而已耄惽忘也春秋传曰谓老将知而耄及之百年则人之大期在是也当致养而已故百年曰期颐愽物志曰削冰令圆举以向日以艾承其影则得火艾曰冰台其以此乎旧説燕蓐恶艾字说曰艾可乂疾乆而弥善故尔雅曰艾长也艾歴也叜以乂灾为名艾以乂疾为义皆以所歴长所阅众故也医用艾灸一灼谓之一壮者以壮人为法其言若干壮谓壮人当依此数老防羸弱量力减之
　　虉
　　小草五色似绶故名绶草诗曰卭有防鹝言欲有文采具备以成条理之臣如虉者不戕贼之而后得焉或曰鹝绶鸟也故虉有杂色似绶其字从鹝释草曰虉绶也是诗始曰防有鹊巢者言以不惊惧之故防有鹊巢也卒曰卭有防鹝者言以不戕贼之故邛有防鹝也且鹊善相其地而累巢安则致其功用有惊惧之忧则不累也鹝善相其天而吐绶乐则见其文采有戕贼之疑则不吐也传曰虞氏之恩被于动植故乌鹊之巢可俯而窥今绶鸟大如鸜鹆头颊似雉有时吐物长数寸食必蓄嗉臆前大如斗虑触其嗉行每逺草木古今注云吐绶鸟一名功曹今俗谓之锦囊盖鹊性多惧就利违害庄子所谓瞿鹊子者义取诸此故曰吾闻诸夫子圣人不从事于务不就利不违害周书又有意而子者意而燕也与鹊反矣盖燕袭诸人间无所猜惧故问道乎许由而许由曰尧既已黥汝以仁义劓汝以是非矣汝将何以游夫遥荡恣睢转徙之涂乎












　　埤雅卷十七
　　埤雅卷十七音释
　　防【胡敢】　【淡】　　蕅【五口】　繖【思旦】　臽【陷】
　　蕸【何加】　蔤【美笔】　搴【九辇】　闉【于神】　阇【都】
　　饴【翼之】　菽【叔】　　穗【遂】　　蔠【终】　　珽【梃】
　　葴【至谌】　淀【殿】　　蓄【五六】　剶【丑縁】　襜【尺占】防【力稔】　洳【如庶】　觱【毕】　　蜇【折】　　蘠【才良】褖【他乱】　縠【胡木】　襢【袒】　　袡【如亷】　埽【苏道】瞬【舜】　　羭【与朱】　莔【盲】　　瞖【于计】　蓫【抽六】搜【搜】　　藘【旅居】　墠【常演】　栲【靠】　　枸【举】
　　楰【俞主】　耇【古】　耋【迭】　　耄【茂】　　蓐【乳属】叜【苏后】　虉【鶂】　　黥【巨京】　劓【鱼器】





<经部,小学类,训诂之属,埤雅>
　　钦定四库全书
　　埤雅卷十八　　　　　　　宋　陆佃　撰释草
　　薇　　　蕨　　　菟丝　　蕙
　　茅　　　苓　　　莫　　　兰
　　郁　　　鬯　　　蒲　　　葛
　　谖草　　刍　　　白华　　芍药
　　薇
　　尔雅曰薇垂水好生水邉故曰垂水似藿菜之微者也故礼芼豕以薇记曰铏芼牛藿羊苦豕薇是也诗曰采薇采薇薇亦作止采薇采薇薇亦柔止采薇采薇薇亦刚止作止未可食之时也柔止则可食之时刚止则不可食矣采薇采薇薇亦刚止曰归曰归歳亦阳止然犹戍役焉未巳则所以甚言其苦也传曰君子能尽人之情故人忘其死此之谓也诗曰山有蕨薇隰有杞桋君子作歌维以吿哀蕨薇所以祭也下国构祸怨乱并兴则孝子有不得飨其亲者矣故诗所以吿哀也孔子曰吾于四月见孝子之思祭也其为是欤字说曰葱防关节达气液怱也所谓葱珩其色如此繱亦如此薇礼豕用焉然防者所食故诗以采薇言戍役之苦而草虫序于蕨后喻求取之薄防疆也疆我者也于毒邪臭腥寒热皆足以御之芥介也界我者也汗能发之气能散之
　　蕨
　　尔雅曰蕨初生无叶可食状如大雀拳足又如其足之蹷也故谓之蕨周秦曰蕨齐鲁曰俗云初生亦类鳖脚故曰也诗曰陟彼南山言采其蕨陟彼南山言采其薇蕨所以祭也盖大夫妻之祭于其将嫁则以苹藻于其既嫁则以蕨神飨徳与信不求备焉然而能循采苹法度则其用蕨可以承先祖共祭祀矣草虫大夫妻之德也采苹大夫妻之本也草木防云汉时官园种以共宗庙祭祀然则祭用蕨先王之礼旧矣一章曰忧心忡忡继之以我心则降二章曰忧心惙惙继之以我心则说盖降所以反忡忡说所以反惙惙忡忡言中而不下也惙惙言缀而不解也降下也说解也故说文又借为解车曰说之说
　　菟丝
　　在木为女萝在草为菟丝旧说上有菟丝下必有伏菟之根无比菟在下则丝不得生乎上然其实不属也淮南子曰下有茯苓上有菟丝诗曰茑与女萝施于松栢言茑之为物寄生而女萝浮蔓尚得施于松栢可以人而不如乎且姓同本而生族同支而出则与寄生浮蔓者异矣故诗以此駮王菟丝一名唐一名蒙一名玉女尔雅曰唐蒙女萝女萝菟丝又曰唐玉女是也诗曰爰采唐矣沬之鄊矣爰采麦矣沬之北矣爰采葑矣沬之东矣唐生于山麦生于野葑生于圃北幽之地也东显之地也言北以见期于幽逺言东则非特期于幽逺又至于明显且近矣此序所谓政散民流而不可止者也淮南子曰菟丝无根而生蛇无足而行鱼无耳而听蝉无口而鸣皆自然者也
　　蕙
　　蕙香草也或谓之薰左传曰所谓一薰一莸者是也凡气薰则惠和暴则酷烈故于文惠艸为蕙诗曰南风之薰兮可以解吾民之愠兮薰惠和也故可以解民之愠庄子曰薰然慈仁谓之君子盖取诸此今惠亦通于蕙扬雄曰蹂惠圃践兰唐是也传曰天子鬯诸侯薰大夫兰芝士萧庶人艾大夫并言兰芝者上大夫兰下大夫芝也盖凡挚诸侯圭大夫羔鴈士雉庶人鹜此见生者之挚也天子以鬯诸侯薫大夫兰芝士萧庶人艾此见死者之挚也礼曰凡挚天子鬯诸侯圭卿羔大夫鴈士雉庶人匹此相备也天子言鬯诸侯而下言见生者之挚盖言之法也先儒以为诸侯薫谓未得圭瓒之赐以此和酒则于王制资鬯之説害矣且此诸草类皆烧以降神云尔盖非煮以和酒故愽雅曰天子祭以鬯诸侯以薫而汉之隐君子以为薫以香自烧膏以明自销也香草之类大率多异名所谓兰荪荪今菖蒲是也蕙今零陵香是也茝今白芷是也芸今七里香是也叶类豌豆作小丛生其花极芬香秋则叶间微白如粉污辟蠹殊验
　　茅
