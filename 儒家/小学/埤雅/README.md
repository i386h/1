<!-- { "loadSidebar": true } -->
　　钦定四库全书　　　　经部十
　　埤雅　　　　　　　　小学类一【训诂之属】提要
　　【臣】等谨案埤雅二十卷宋陆佃撰佃字农师越州山隂人少从学于王安石熙宁三年擢甲科授蔡州推官选为郓州教授召补国子监直讲厯官至尚书左丞未几罢为中大夫出知亳州卒于官宋史本称其精于礼家名数之学著书二百四十二卷如埤雅礼象春秋后皆于世王应麟玉海记其修说文解字子宰作埤雅序又称其有诗讲义尔雅注今尔雅新义仅散见永乐大典内余俱亡佚不见独是书尚传其书释鱼二卷释兽三卷释鸟四卷释虫二卷释马一卷释木二卷释草四卷释天二卷刋本释天之末注后缺字然则原书不止此矣陆宰记佃神宗时预修说文进书召对言及物性因进说鱼说木二篇后乃益加笔削初名物生门类后注尔雅毕更修此书易名埤雅言为尔雅之辅也其说诸物大抵畧于形状而详于名义寻究偏旁比附形声务求其得名之所以然而曼衍纵横旁推其理以申之多引王安石字说葢佃以不附新法故后入元祐党籍其学问则末尝有异于安石晁公武谓其不専主王氏亦似特立是悮以论其人者论其书也乾隆四十四年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀

　　钦定四库全书
　　埤雅卷一　　　　　　　　宋　陆佃　撰释鱼
　　龙　　　鲤　　　鲂　　　鲿
　　鳢　　　鰋　　　鳟　　　鲔
　　鳣　　　鯋　　　鲦　　　鲋
　　鱮　　　鲛　　　防　　　蛟
　　龙
　　龙八十一鳞具九九之数九阳也鲤三十六鳞具六六之数六隂也龙亦卵生思抱雄鸣上风雌鸣下风而风化有鳞曰蛟龙有翼曰应龙有角曰蚪龙葢虫莫智于龙龙之徳不为妄者能与细细能与巨巨能与髙髙能与下下故易干以龙御天坤以马行地龙天类也马地类也易曰震为龙震为龙以动故也周易以变者为占故干六爻皆动皆谓之龙所谓初九九二九三九四九五上九是也蔡墨曰龙水物也周易有之在干之姤曰潜龙勿用其同人曰见龙在田其大有曰飞龙在天其夬曰亢龙有悔其坤曰见羣龙无首吉葢干初九变而之姤九二变而之同人九五变而之大有上九变而之夬六者俱动变而之坤是以蔡墨之言如此知此则知震所以为龙之义矣贾谊新书曰亢龙徃而不能反故易曰有悔有悔者凶也潜龙入而不能出故易曰勿用勿用者不可也观谊之言如曰勿用者戒使勿为潜龙也故曰潜之为言也隐而未见行而未成是以君子弗用也葢止使人无为谓之勿所谓勿用娶女勿用有攸徃小人勿用之类皆戒使勿为也俗云龙精于目葢龙耸故精于目也隂阳自然变化论曰骊龙之眸见百里纎芥又曰龙能变水人能变火又曰龙不见石人不见风鱼不见水鬼不见地孙绰子曰髙祖御龙光武御虎龙韩彭之类是也虎耿邓之类是也法言曰龙以不制为龙圣人以不手为圣人手取也言虽容有飞祸而非其所取诗曰賔载手仇手取也郦元水经曰鱼龙以秋日为夜按龙秋分而降则蛰寝于渊龙以秋日为夜岂谓是乎庄子曰朱泙漫学屠龙于支离益殚千金之产三年技成而无所用其巧此言技术虽髙而应世稍疎则无所用之是以君子因时施宜事在于适而已岂必一二以追先王之迹哉旧説鼈畏葱蛟龙畏铁又云龙肉以醯渍之则文章生今相家説龙人臣得其一体当至公相曽公亮得龙之脊王安石得龙之睛内典云龙火得水而炽人火得水而灭按书以龙言山以虎言水六龙九虎是也直山直水谓之死龙死虎故曰小顿大起宛转如盘龙奋迅如舞鹤谓之住冈
　　鲤
　　此今之頳鲤也一名鳣鲤脊中鳞一道毎鳞上有小黑防文大小皆三十六鳞鱼之贵者故尔雅释鱼以鲤冠篇而养鱼经曰所以养鲤者鲤不相食易长又贵是也神农书曰鲤最为鱼之主今人以盘水养之虽困鳞不反白葢健鱼也诗曰鱼丽于罶鲿鯋鱼丽于罶鲂鳢鱼丽于罶鰋鲤葢鲿鱼黄鲂鱼青鳢鱼鰋鱼白鲤鱼赤则五色之鱼具备故序以为万物盛多也俗说鱼跃龙门过而为龙唯鲤或然亦其夀有至千嵗者故詹何之钓千嵗之鲤不能避也鳞邻也鲤里也鲤进于鱼矣殆亦龙类是以仙人乗龙亦或骑鲤乃至飞越山湖
　　鲂
　　鲂一名魾此今之青鳊也郊居赋曰赤鲤青鲂细鳞缩项阔腹鱼之美者葢弱鱼也其广方其厚故一曰鲂鱼一曰鳊鱼鲂方也鳊也诗曰川泽訏訏鲂鱮甫甫甫甫美也鲂之为美旧矣今更与鱮鱼连道以着韩国水土之善者葢鲂鱼虽等美而縁水之异则有优劣故里语曰洛鲤伊鲂贵于牛羊言洛以浑深宜鲤伊以清浅宜鲂也又曰居就粮梁水鲂葢今辽东梁水之鲂特肥而厚诗曰岂其食鱼必河之鲂言无民而不可治岂其取妻必齐之姜言无臣而不可使所以诱掖其君也且河性宜鱼故诗曰岂其食鱼必河之鲂必河之鲤也列女传曰傅弓以燕牛之角纒弓以荆麋之筋糊弓以河鱼之胶说者以为燕角善楚筋细河胶黏诗曰鲂鱼赪尾以譬君子劳于王事养生经曰鱼劳则尾赤人劳则发白
　　鲿
　　今黄鲿鱼是也性浮而善飞跃故一曰也陆玑曰今黄颊鱼燕头鱼身颊骨正黄鱼之有力解飞者一名黄扬旧説鱼胆春夏近下秋冬近上
　　鳢
　　今鳢是也诸鱼中唯此鱼胆甘可食有舌鳞细有花文一名文鱼与蛇通气其首戴星夜则北向葢北方之鱼也诗曰鱼丽于罶鲿鯋其次曰鲂鳢又其次曰鰋鲤葢鲿鯋小鱼鲂鳢中鱼鰋鲤大鱼亦其鲿鯋之姜不若鲂鳢鲂鳢之美不若鰋鲤故其序如此今鱼品齐鲁之间鲂为下色鰋为中色鲤为上色衡门之诗先鲂后鲤亦以此故也旧云鳢是公砺蛇所化至难死犹有蛇性故或谓之鲣也尔雅曰鲣大鲖小者鮵
　　鰋
　　今偃额白鱼也一名鮎鰋鱼偃鲤鱼俯鳢鱼圆鲂鱼方鱼丽之诗一章曰鲿鯋二章曰鲂鳢三章曰鰋鲤葢鲿鯋长鱼也而鲂鳢则言其鱼一方一圆鰋鲤则言其鱼一偃一俯又以着万物众多也
　　鳟
　　鳟似鯶鱼而鳞细于鯶赤眼诗云九罭之鱼鳟鲂我觏之子衮衣绣裳葢鳟鱼圆鲂鱼方君子道以圆内义以方外而周公之徳具焉故是诗主以言之然则鳟象公之圆而衮衣者道也鲂象公之方而绣裳者义也衮纁绣而后可以见周公犹之九罭之取鳟鲂也尔雅曰鮅鳟葢鳟一名鮅孙炎正义曰鳟好独行制字从尊殆以此也
　　鲔
　　鲔鱼似鳣而青黒长鼻体无鳞甲肉色白味不如鳣大者长七八尺岫居至春始出而浮阳北入河西上龙门入漆沮见日而目故诗言漆沮及河通道此鱼夏小正曰祭鲔祭不必记而记鲔何也鲔者鱼之先至者也而其至有时礼曰龙以为畜故鱼鲔不淰而序诗者亦曰季冬荐鱼春献鲔则鲔别于鱼其来尚矣故鲔仲春从河西上得过龙门便化为龙否则防额而还尸子曰龙门鱼之难也太行牛之难也葢河津一名龙门两傍有山鱼莫能上大鱼薄集龙门上则为龙不得上辄暴鳃水次故曰暴鳃龙门垂耳辕下善为鱼者不求为龙望禹门辄逝是以无暴鳃防额之患水经曰鲔出巩穴直穴有渚谓之鲔渚周礼春献王鲔然非时及佗处则无故河自鲔穴已上又兼鲔称
　　鳣
　　鲔肉白鳣肉黄鳣大鱼似鱏口在颔下无鳞长鼻輭骨俗谓之玉板大者长二三丈江东呼为黄鱼古今注曰鲤之大者为鲔鳢之大者为鳣非是也案诗曰有鳣有鲔鲦鲿鰋鲤言鲔矣而又言鰋鲤则鲔与鲤异明矣诗曰施罛濊濊鳣鲔发发鳣鲔健鱼故其跳跃发发然不丽于罛而硕人以刺庄公诗于鳣鲔言发发于鲂鱮言唯唯则鱼之健弱可知也义训曰鱍掉尾口上下噞喁
　　鯋
　　释鱼云鯋鮀今吹沙小鱼常张口吹沙故曰吹沙也鯋性善沈大如指狭圆而长有墨防文常沙中行亦于沙中乳子故张衡云县渊沈之鯋鰡也字指云鰡鯋属诗曰鱼丽于罶鲿鯋鲂鳢鰋鲤盖鲿也鲂也鲤也其性浮鯋也鳢也鰋也其性沈而罶则嫠妇之笱其用功寡又以待鱼之自至今鱼丽于罶鲿鯋鲂鳢鰋鲤沈浮小大美恶与其形色之异具有则余物盛多可知也俗云鯋性沙抱异物志曰吹沙长三寸许背上有刺螫人海物异名记曰鯋似鲫而狭小
　　鲦
　　鲦鱼形狭而长若条然故曰鲦也今江淮之间谓之防鱼性浮似鲿而白盖鲿从甞防谓之飱其义一也诗曰鲦鲿鰋鲤先鲦后鲿先鰋后鲤者鲿大于鲦鲤大于鰋亦其美之递不如也
　　鲋
　　吕子曰鱼之美者洞庭之鲋鲋小鱼也即今之鲫鱼其鱼肉厚而美性不食钓本草所谓鲫鱼一名鲋鱼形亦似鲤色黒而体促腹大而脊隆所在池泽皆有之是也孟诜云鲫是稷米化之其鱼腹上犹有米色易之井曰井谷射鲋瓮敝漏盖九二以阳居隂不正者也不正则旁出而下流以与初矣故曰井谷射鲋以此上行则亦趋乎下而已故曰瓮敝漏初六隂也而又居下流且其赖井之功微矣故称鲋焉庄子曰周顾视车辙中有鲋鱼焉曰吾得斗升之水然活尔少牢馈食曰鱼用鲋十有五而俎盖鱼水物也故取数于月十有五日而盈淮南子曰月虚而鱼脑减今此鱼旅行吹沫如星然则以相即也谓之鲫以相附也谓之鲋
　　鱮
　　鱮鱼似鲂而弱鳞其色白北土皆呼白鱮西征赋曰华鲂跃鳞素鱮鬐性亦旅行故其制字从与亦或谓之鲢也传曰连行鱼属若此之类是已失水即死弱鱼也今吴越呼鳙鲢鱼其头尤大而肥者徐州人谓之鲢或谓之鳙六韬曰缗隆饵重则嘉鱼食之缗调饵芳则庸鱼食之鳙庸鱼也故其字从庸盖鱼之不美者故里语曰网鱼得鱮不如啖茹而鳙读曰慵者则又以其性慵弱而不健故也诗曰敝笱在梁其鱼鲂鳏齐子归止其从如云敝笱在梁其鱼鲂鱮齐子归止其从如雨敝笱在梁其鱼唯唯齐子归止其从如水言笱虽敝尚足以制鲂鳏之鱼非特制鲂鳏而已尚足以制鲂鱮之鱼非特制鲂鱮而已盖鱼无不听从者以刺鲁桓微弱曽敝笱之不如也其从如云者言云无定性随风而已云升而生雨故如雨继之雨降而生水故如水继之言鲁桓微弱不能防闲文姜其倾从如雨之从天其顺从如水之从地者初亦生于如云积以浸大而已故传曰如云言盛也如雨言多也如水言众也盖一为盛二为多三为众
　　鲛
　　鲛海鱼也状似鼈而无足背文麤错皮间有珠可以饰刀其子惊则入母腹中盖龙珠在颔鲛珠在皮蛇珠在口鼈珠在足鱼珠在眼蚌珠在腹也案天主物簿叙鱼珠曰鱼之懐珠至五十年则无复鼓鳃脑上有汗其鬐鳞口眼皆异鬐当紫色眼当红色口当赤色又曰怀珠之蛇多喜投暗见人张口向人吐气如烬是则蛇珠暨鱼亦有怀者述异记曰南海有鲛人之室水居如鱼不废机织其眼能泣则出珠
　　防
　　防今泥防也似鱓而短无鳞以涏自染难握与鱼而为牝牡庄子所谓麋与鹿交防与鱼防一名鳛孙炎尔雅正义曰鳛寻也寻习其泥厌其清水旧说守鱼以鼈养鱼以防盖防性酋健善扰令鱼利转制字从酋岂为是乎恩平郡谱云防谓之□虾谓之笼谓之衫蛇谓之讹案古方有言须用流水煑药者今防防入江水辄死则流水与止水果不同韩文公江鱼不池活今鱼生流水中则背鳞白而味美生止水中则背鳞黒而味恶此亦一验诗云岂其食鱼必河之鲂盖流水之鱼品流自异
　　蛟
