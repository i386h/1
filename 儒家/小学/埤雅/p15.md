<!-- { "loadSidebar": true } -->
　　蚇蠖屈伸虫也一名蝍又呼步屈方言曰蝍谓之蚇蠖赋曰龙伸蠖屈蠖屈盖将以求伸也易曰尺蠖之屈以求信也言以屈道致伸汉志曰尺者蒦也蠖之义盖取诸尺蚓之义盖取诸引引者伸也蒦于尺伸于引今人布指求尺一缩一伸如蠖之步谓之尺蠖岂放是乎亢桑子曰夫俗随国政之方圆犹蚇蠖之于叶也食黄则身黄食苍则身苍蚇蠖似蚕食叶老亦吐丝作室旧説蚇蠖之茧化而为蝶此犹蛹之变蛾尔赋曰蟭螟飞而生风蚇蠖动而成响言屋之空旷深静易以生风荅响如此诗曰哙哙其正哕哕其冥是也
　　螳蜋
　　螳蜋有斧虫也兖人谓之拒斧其臂如斧奋之当辙不避庄子所谓犹螳蜋之怒臂以当车辙者也一名不过以此尔雅曰不过蟷蠰其子蜱蛸捕蝉而食执木叶以自蔽蝉将去而未飞为之一前一却庄子曰螳蜋执翳而搏之见得而忘其形葢谓是也世云螳蜋所执之翳可以蔽形类从曰螳蜋之气含之生火蚯蚓之尘背洒起雾未知其审月令曰螳蜋生盖是月升隂始起杀虫应而生焉孙炎尔雅正义云螳蜋深秋乳子至夏之初乃生是也亦生百子如螽斯云
　　蜉蝣
　　虫似天牛而小有甲角长三四寸黄黒色甲下有翅能飞烧而噉之美于蝉也翕然生覆水上寻死随流梁宋之间曰渠略丛生郁栖中朝生暮殒有浮游之义故曰蜉蝣也诗曰蜉蝣掘阅麻衣如雪如雪以刺其奢而掘阅言掘土使解阅也管子曰掘阅得玉盖言羔裘如膏则其好絜可知矣麻衣如雪则其好奢可知矣子曰麻冕礼也今也纯俭夏小正云蜉蝣有殷殷众也蜉蝣殷之时也言有有见也
　　蝤蛴
　　尔雅曰蝎蛣又曰蝤蛴蝎盖蝎一名蝤蛴一名蛣佶屈曲貌以形举也方言曰闗东谓之蝤蛴梁益之间谓之蝎诗曰领如蝤蛴盖蝤蛴之体有丰絜且白者故诗以况庄姜之领七辩曰蝤蛴之领阿那宜顾是也化书曰燥湿相育不母而生蝤蛴此即木中蠧虫亦曰桑蠧故古者谮从中起谓之蝎谮曹植籍田论曰昔三苗共工讙兠非尧之蝎欤齐之诸田晋之六卿鲁之三桓非诸侯之蝎欤
　　蠓
　　小虫似蜹乱飞者也一名醯鸡列子曰醯鸡生乎酒又曰食醯颐辂生乎食醯黄轨食醯颐辂即蠓是也孔子曰人之于道也其犹醯鸡与微夫子之吾覆也吾不知天地之大全制字从蒙音谓之懵以此尔雅曰蠓蠛蠓孙炎注云蠛蠓此虫微细羣飞郭璞亦曰蠓飞硙则天风舂则天雨此言蠛蠓将风则旋飞如硙一上一下如舂则雨矣然其图赞又曰风舂雨硙二説不同也
　　螟
　　食心曰螟食叶曰蟘食节曰贼食根曰蟊尔雅所谓食苗心螟食叶蟘食节贼食根蟊许慎説文以为吏冥冥犯法即生螟乞贷则生蟘抵冒取民财则生蟊然则灵芝朱草秠秬之钟其美与螟蟘之钟其恶虽不同其系王者之政一也淮南子曰枉法令即多虫螟其以此乎蟘则蝗也蝗字从皇今其首腹皆有王字未烛厥理也或曰蝗即鱼卵所化列子曰鱼卵之为虫葢谓是也俗云春鱼遗子如粟埋于泥中明年水及故岸则皆化而为鱼如遇旱干水缩不及故岸则其子久阁为日所暴乃生飞蝗故诗曰众维鱼矣实维丰年説者以为隂阳和则鱼众多矣故丰年梦鱼理或然也诗曰去其螟螣及其蟊贼无害我田穉苗而未秀为穉韩诗曰穉幼稼也盖蟊贼螟蟘尤为穉禾之害字说云蟘食苗叶无伤于实若蟘可贷也贼食苗节贼苗蟊食根如句所植螟食心不可见
　　螗
　　螗一名蝘其首方广有冠夏小正曰蜋蜩者五采具螗蜩者蝘是也俗呼胡蝉似蝉而小鸣声清亮者江南谓之螗诗曰如蜩如螗如沸如羮言天下讙哗沸腾不安如此此序所谓无纲纪文章者也又曰菀彼柳斯鸣蜩嘒嘒言蜩与柳异类今蜩托防其上鸣声嘒嘒则王之于已不如菀柳之余亦芘其蜩也邹阳栁赋以为蜩螗厉响蜘蛛吐丝盖蝉得美防则其鸣声尤清厉方言曰楚谓之蜩宋卫之闲谓之螗蜩陈郑之闲谓之蜋蜩按诗云如蜩如螗则蜩与螗异实非一物盖蜩亦蝉之一种形大而黑昔人啖之礼有雀鷃蜩范是也一名蝉为其变蜕而禅故曰蝉亦其通名蝉舎卑秽趋髙絜其禅足道也盐铁论曰以所不覩而不信若蝉不知雪也又况道常无所而不可覩者乎是故闻而不笑者寡矣故曰道无问无问问之是责空也旧説朽木化为蝉坏裙化为蝶腐菌化为蜂又曰蚕二十日而化蝉三十日而化
　　寒蜩
　　寒蜩似蝉而小青赤一名蜺一名寒蝉蔡邕月令云鸣则天凉故谓之寒蝉其生坼裂母背故释虫云翥丑罅盖蝉善飞翥故谓之翥丑论衡曰蝉生于复育开背而出方言曰黑而赤者谓之蜺又曰谓之寒蜩寒蜩瘖蜩郭氏云按尔雅以蜺为寒蜩月令亦曰寒蝉鸣则知寒蜩非瘖者也寒蜩即今哑蝉哑蝉初瘖及得寒露冷风乃鸣故篘荛论云秋风至而寒蝉吟正谓此也然则方言原其始故谓之瘖蝉今雌蝉亦哑陶隐居所谓哑蝉雌蝉也不能鸣者然与寒蜩初瘖又异矣又一种似蝉而小緑色北人谓之螓广且深即诗所谓螓首蛾眉是也
　　蟪蛄
　　广雅云蟪蛄蟧蛁庄子曰朝菌不知晦朔蟪蛄不知春秋蟪蛄夏蝉也是故不知春秋按离骚曰蟪蛄鸣兮啾啾嵗暮兮不自聊则蟪蛄亦秋蝉矣一曰春生者死于夏夏生者死于秋故曰不知春秋也方言曰齐谓之螇螰楚谓之蟪蛄释虫云蜓蚞螇螰即此是也庄子音义以为此即楚辞所谓寒螀者也按风土记曰蟪蛄鸣于朝寒螀鸣于夕则寒螀蟪蛄又为两物孔子曰违山十里蟪蛄之声犹在于耳故政事莫如应之言政事恶哗而善肃以静应之而已稽圣赋曰蛴螬行以其背蟪蛄鸣非其口按山海经有兽以其尾飞有鸟以其须飞则覆载之间负类反伦何所不有可胜言哉
　　蜮
　　蜮短狐也似鼈三足含水射人一曰含沙射人之影其疮如疥稽圣赋所谓蛷旋于影蜮射于光是也一名射工一名溪毒有长角横在口前如弩檐临其角端曲如上弩以气为矢因水势以射人故俗呼水弩春秋曰秋有蜮即此是也然畏鹅鹅能食之禽经所谓鹅飞则蜮沉鵙鸣则蛇结诗曰为鬼为蜮则不可得言鬼无形而蜮性阴害射人之影则皆莫可究矣五行传曰南越淫惑之气生蜮蜮之犹言惑也字説曰蜮不可得也故或之今蛷螋溺人之影亦是类尔造化权舆曰短狐射气蛷螋遗溺中影则疾人气数感之故也周官曰凡隙屋除其貍虫貍虫防蛷螋之属蛷螋言搜而去之也亦言求而去之也
　　蛜蝛
　　诗曰伊威在室伊威瓮器底虫形似白鱼而大尔雅曰伊威委黍一名鼠妇食之令人善淫术曰鼠妇淫妇是也亦曰鼠负陶隐居云鼠在坎中背则负之今作鼠妇如似乖理误矣盖鼠妇一名鼠姑亦或谓之鼠粘鼠妇犹鼠姑也鼠粘犹鼠负也因湿化生今俗谓之湿生
　　蚯蚓
　　考工记注云却行螾属蚓土精也其为物不息引而后伸蝝善縁蚓善引蛤介合蠏介解蚓或从寅志曰引达于寅一名蜿蟺一名曲蟺一名土龙善长吟于地中江东谓之歌女亦曰鸣砌孟子曰若仲子者蚓而后充其操者也言若仲子之操则蚓而后可不可以入仁义之域月令云蚯蚓结言蚯蚓穴居首阳下向阳动则穴而上首故其身结而屈也传曰鱼无耳蝉无口蛇无足蚓无筋旧说蚯蚓土精无心之虫与蛗螽交有一种白项是其老者也
　　果臝
　　即今细腰土蠭好禁蜘蛛説文云天地之性细腰纯雄无子列子曰纯雄其名穉蜂盖其类也摙泥作房如并竹管取桑虫负之七日而化为子其祝声可聴法言曰祝之曰类我盖其音云也庄子曰细要者化今呼大蠭啖子地中作房者亦曰土蠭非此细腰土蠭也果臝一名□螉一名蒲卢中庸曰政也者蒲卢也化书曰婴儿似乳母斯不逺矣
　　蝼蛄
　　蝼蛄臭虫一名一名天蝼夏小正曰则鸣天蝼也孙炎尔雅正义以为是雄者喜鸣善飞雌者腹大羽小不能飞翔食风与土要以前甚澁要以后甚利类从曰磨铁致蛄汗鞯引兔蜄灰除蠧蛤阳去伏言物之相闗感有如此者法言曰狐貍蝼螾不膢腊也与言若牛羊之用人则蝼螾不膢狐貍不腊矣方言云蝼螲谓之蝼蛄周官曰马黑脊而般臂蝼先儒云蝼蛄臭也传所谓腥蝼而不可飨膻恶而不可亲盖出于此一曰蝼宜读如蝼蚁之蝼吕子曰流水不腐户枢不蝼蝼者蚁也医经以为狐貍蝼蚁之余勿食食之令人生瘘岂近是乎广志小学篇曰蝼蛄防稽谓之防蛄
　　蜻蝏
　　蜻蝏饮露六足四翼其翅轻薄如蝉昼取蚊防食之遇雨即多好集水上欵飞尾端亭午则亭名之曰蝏以此字或作蜓廷亦直也一名蜻蛉方言曰蜻蛉谓之蝍蛉淮南又呼防蛜亦曰防也造化权舆曰水虿为防字説云蛉蜻蜓也动止常廷故又谓之蛉令出于廷者也古今注曰蜻蛉一曰青亭色青而大者是也赋云涂青蚨而还钱埋蜻蛉而变珠説者以为五月五日取其首正中门埋之皆成青珠故类从曰青蛉之首瘗而为珠也
　　蚊
　　説文云齧人飞虫从防民声亦或从昬以昬时出也俗云蚊有昬市葢蝇成市于朝蚊成市于暮传曰聚蟁成雷谓其市之时也蟁民虫防毗虫田牧者病焉一曰防肓故谓之防扬子或问货殖曰蚊盖蚊之取利虽小然而善挠令人通夕不寐故雄以此托况説文曰秦晋谓之蜹楚谓之蚊盖蜹喜乱飞似蚊而小望之如雾荀子所谓□酸而蜹聚者也因雨而生与蚊实异一名瞀芮列子曰瞀芮生乎腐蠸蠸即黄甲小虫一名舆父一名守尔雅云蠸舆父守鹖冠子曰一蜹噆肤不寐至旦半糠入目四方弗治言物茍为害不必在大盖亦不在多也蚊性恶烟以艾熏之则溃长喙如针善螫
　　鼠
