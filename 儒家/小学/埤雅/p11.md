<!-- { "loadSidebar": true } -->
　　鹙　　　斵木　　鸒　　　鴳
　　鹘　　　隼　　　鹜　　　桃虫
　　鹑　　　燕乌　　鸾　　　鳯
　　燕
　　九章筭术曰五雀六燕飞集于衡衡迥平一雀一燕飞而易处则雀重而燕轻今其【疑此一字误】书已【己字上宜有戊字】其日皆土故燕之徃来避社而嗛土不以戊巳籋口布翅枝尾齐人呼鳦盖取其鸣自呼故曰鳦也一名鸟盖取其色之故曰鸟也一名鷾鸸庄周所谓鷾鸸者也鸟莫知于鷾鸸目之所不宜处不给视虽落其实弃之而走其畏人也而袭诸人间此燕安之道也故其字又为燕安之燕诗曰鳬鹥在泾公尸来燕来寜燕与鳬鹥皆有安乐之义故其序以为太平之君子能持盈守成神只祖考安乐之也诗曰天命鸟降而生商言天命鸟下而生商故简狄吞其卵而生契淮南子曰契生于卵此之谓也又曰燕燕于飞差池其羽燕燕于飞颉之颃之燕燕于飞下上其音差池其羽言其羽相与差池颉之颃之言其飞一上而一下下上其音言其鸣一下而一上禽经曰乌向啼背栖燕背飞向宿背飞颉颃是也述异记曰燕之千年生胡髯天主物簿云戴玉之鹊巢于竹与燕同羣盖燕能识实元官太仙书云夏小正曰鸟至至者入人室屋也一曰衡为鹊虚为燕
　　翚雉
　　释鸟云伊洛而南素质五采皆备成章曰翚又云鹰隼丑其飞也翚言其鼓翅翚翚然疾故曰翚也翚雉之翚生于翚故诗曰如鸟斯革以言其势之鶱如翚斯飞以言其文之奂散一曰革宜读如希革之革言其覆之絜齐也宫室之淛自其四中视之则如跂斯翼自其四角视之则如矢斯自其上视之则如鸟斯革自其下视之则如翚斯飞左传曰五雉为五工正翚其一也翚盖中央之雉南方曰□东方曰鶅北方曰鵗西方曰鷷
　　鷮雉
　　薛综曰雉之徤者为鷮尾长六尺字说曰从乔尾长而走且鸣则其首尾乔如也鷮走且鸣行止不能自舍女有取节尔故诗以为淑女之譬而又与鷩冕之义异也诗曰依彼平林有集维鷮言王后无妬忌之行险诐之心能庇其所頼而淑女从焉则如平林之集鷮雉也夫虽等雉也类有不同则其取以拟象亦因以异若王后翚衣夫人揄翟公之服自鷩冕而下是也鷮又下鷩一等故此取况众妾传曰四足之美有麃两足之美有鷮说文以为雉有十四种字或从弟以此故也禽经曰火为鷮亢为鹤
　　黄鸟
　　黄栗留也一名仓庚一名皇齐人谓之黍亦或谓之黄袍常葚熟时来在桑间故里语曰黄栗留看我麦黄葚熟亦是应节趋时之鸟也凡诗言黄鸟者兴也言仓庚者赋也诗曰仓庚于飞熠燿其羽此赋男女之得以及时而已盖仓庚鸣于仲春其羽之鲜明在夏则其鸣喈喈者昬姻之时也熠燿其羽非昬姻之时矣以言得及男女之时而已故其序曰四章乐男女之得及时也诗曰緜蛮黄鸟止于丘阿道之云逺我劳如何緜蛮黄鸟止于丘隅岂敢惮行畏不能趋緜蛮黄鸟止于丘侧岂敢惮行畏不能极我劳如何即所谓不忘微贱畏不能趋畏不能极则又以言其不遗微贱也黄鸟亦名黎黄其色黎黑而黄也鸣则蚕生诗曰春日载阳有鸣仓庚女执懿筐遵彼微行爰求柔桑盖为是也韩子曰以鸟鸣春以虫鸣秋以鸟鸣春若黄鸟之类其善鸣者也隂阳运祚推移时至气动不得不尔故先王以候节令仓庚鸣是也盖立春之节初五日东风解冻次五日蛰虫始振后五日鱼上冰次雨水气初五日祭鱼次五日鸿鴈来后五日草木萌动次仲春惊蛰之节初五日小桃华次五日仓庚鸣后五日鹰化为鸠次春分气初五日鸟至次五日雷乃发声芍药荣后五日始电次季春清明之节初五日桐始华次五日田鼠化为鴽牡丹华后五日虹始见次谷雨气初五日萍始生次五日鸣鸠拂其羽后五日戴胜降于桑凡此六气一十八候皆春阳布发生之令立夏之节初五日蝼蝈鸣次五日蚯蚓出后五日赤箭生次小满气初五日吴葵华次五日靡草死后五日小暑至次仲夏芒种之节初五日螗螂生次五日鵙始鸣后五日反舌无声次夏至气初五日鹿角解次五日蜩始鸣后五日半夏生次季夏小暑之节初五日温风至次五日蟋蟀居壁后五日鹰乃学习次大暑气初五日腐草为萤次五日土润溽暑后五日大雨时行凡此六气一十八候皆夏气蕃秀之令立秋之节初五日凉风至次五日白露降后五日寒蝉鸣次处暑气初五日鹰乃祭鸟次五日天地始肃后五日禾乃登次仲秋白露之节初五日鸿鴈来次五日鸟归后五日羣鸟养羞次秋分气初五日雷乃收声次五日蛰虫坯户景天华后五日水始涸次季秋寒露之节初五日鸿鴈来賔次五日雀入大水为蛤后五日菊有黄华次霜降气初五日豺乃祭兽次五日草木黄落后五日蛰虫咸俯凡此六气一十八候皆秋气正收敛之令立冬之节初五日水始冰次五日地始冻后五日雉入大水为蜃次小雪气初五日虹藏不见次五日天气腾地气降后五日闭塞而成冬次仲冬大雪之节初五日鹖鴠不鸣次五日虎始交后五日荔挺出次冬至气初五日蚯蚓结次五日麋角解后五日水泉动次季冬小寒之节初五日鴈北乡次五日鹊始巢后五日雉始雊次大寒气初五日鸡始乳欵冬华次五日鸷鸟厉疾后五日水泽腹坚凡此六气一十八候皆冬气正养藏之令
　　鹙
　　鳬鴈丑翁鹙鹤丑鷩鹙性贪恶今俗呼秃鹙一名扶老状如鹤而大长颈赤目其毛辟水毒头高八尺善与人鬬好防蛇诗曰有鹙在梁有鹤在林言鹙宜在梁鹤宜在林各有所宜也刘桢鲁都赋曰緑鹢葱鹙鹙色盖青也
　　斵木
　　释鸟云防斵木郭璞曰口如锥长数寸常斵木食虫因名云者是也淮南子曰貍头愈鼠鸡头已瘘防散积血斵木愈龋此类之推者也膏之杀鼈鹊矢中猬烂灰生蝇漆见蠏而不干此类之不推者也说文曰□齿蠧也以类相摄故斵木愈之俗言此鸟善为禁法能曲爪画地为印则穴之塞自开飞輙以翼墁之今鼠窃用其印以发扄钥旧云防鸟取蠧于深以舌铦之舌长于咮杪有针刺异物志曰舌长五寸此鸟有大有小有褐有斑褐者是雌斑者是雄又有青黒者头上有红毛生山中土人呼为山斵木大如鹊五姓秘要曰相山之法欲如生蛇之渡水又欲如斵木之飞翔生蛇渡水取其诘屈斵木飞翔取其一高一下
　　鸒
　　释鸟云鸒斯鹎鶋郭璞曰雅乌也小而多羣腹下白小尔雅云不反哺者谓之雅乌诗曰弁彼鸒斯归飞提提言鸒斯乌之不能反哺者尚能归飞以从其类而不失弁乐今已曽反鸒之不如也法言曰频频之党甚于鸒斯亦贼夫粮食而已矣鸒斯贼夫粮食以众故也方言曰齐宋之间凡物盛多谓之冦郭注曰今江东有小鳬其多无数俗谓之冦鳬东都赋曰鹎鶋秋栖鹘鸠春鸣今众鸟秋分多羣集非特乌也然至春分輙两两而翔不复羣矣里俗谓之分羣月令仲秋曰羣鸟养羞岂谓是乎
　　鴳
　　鴳鴽属也其品中膳羞内则所谓雉兎鹑鴳是也庄子曰穷髪之北有鸟焉其名为鹏抟扶摇羊角而上者九万里然后图南且适南冥也斥鴳笑之曰我腾跃而上不过数仞而下翶翔蓬蒿之间此亦飞之至也此言大小虽殊安于至足则其于逍遥一也故虽斥鴳之卑无羡云鹏而荣愿有余矣盖周之书方祛羡欲之累因言鹏翼弥大而所以笑之者愈小故前曰蜩与鸒鸠笑之后曰斥鴳笑之也鴳不木处安矣故谓之鴳然又不如燕之燕也白虎通曰一谷不升撤鹑鴳二谷不升撤鳬鴈三谷不升撤雉兎梦书曰鹑鴳为鬬梦见鹑鴳忧鬬辩也一曰鴳亦雀属所谓鴳上有尺是也
　　鹘
　　鹘拳坚处大如弹丸俯击鸠鸽食之鸠鸽中其拳随空中即侧身自下承之捷于鹰隼传云击鸟先高搏鸷之势也旧言鹘有义性杜甫所赋义鹘行是也冬撮鸟之盈握者夜以燠其爪掌左右易之旦即纵之令去其徃东矣则是日也不东向搏物南北亦然盖其义性有擒有纵如此李邕鹘赋所谓营全鸠以自暖乃诘朝而见释是也叚氏云鹘生三子一为防禽经曰鹳生三子一为鹤鸠生三子一为鸮造化权舆曰鹰鹗之子或为雕鷢夏雀生鹑楚鸠生鸮由是观之以瞽瞍为父而有舜以舜为兄而有象岂足异哉
　　隼
　　禽经曰鹰好跱隼好翔鳬好没鸥好浮隼鹞属也一名雀鹰盖迅疾之鸟诗曰鴧彼飞隼载飞载止言隼于可飞则飞于可止则止又曰鴧彼飞隼载飞载言隼无所定止也又曰鴧彼飞隼率彼中陵言中陵安静中正此隼之所以率也盖宣王无海之道故诸侯有沔水之流纵宣王无陵之徳故诸侯有隼之散虎之搏噬拟隼之搏噬准故准于文从水从隼今鹰之搏噬不能无失独隼为有准故其毎发必中而古之制字者以此法言曰麟之仪仪鳯之师师其至矣乎螭虎桓桓鹰隼防防未至也言若鹰隼攫撮急疾则是右武而已非所以语至也司常曰鸟隼为旟盖鸟鳯也画鳯以象其徳画隼以象其威化书曰乌反哺仁也隼悯胎义也盖隼之击物遇怀胎者輙释不戮也或曰隼鸟也即今所呼为鹘者是字说云屰上防氏取隼致一与也鸽合也防黑白错鷼黑白间禽经曰鹰以鹰之鹘以搰之隼以尹之
　　鹜
　　释鸟云舒鳬鹜雕鹗丑善立鳬鹜丑善趋尸子曰野鸭为鳬家鸭为鹜不能飞翔如庶人守耕稼而已周官庶人执鹜工商执鸡工商欲其知时又上之所畜也故执鸡庶人虽亦上之所畜欲其不散迁而已故执鹜郑曰鹜取其不飞迁说苑曰鹜无佗心故庶人以为挚鹜一名鸭盖自呼其名曰鸭也或曰鸡可系故谓之鸡鸭可押故谓之鸭徐锴曰鸟之孚卵皆如其期不失信也亦鸟以爪覆防其卵爱之诚至也今鸡鹜孚卵鸡二十日而化鹜三十日而化皆如其期也物类相感志云鸡鹜伏卵忌磨若闻砻磨之声则不生矣曲礼曰庶人之挚匹匹鹜也鹜不散迁而又乘匹不妬故或谓之匹也今雄鸡能鸣其雌不能鸣雌鹜能鸣其雄不能鸣盖类之不可推也广雅曰鴄也鹜音木质木故也盖鹑性醇鹜性木
　　桃虫
　　释鸟云桃虫鹪其雌鴱陆玑曰今鹪鹩是也似黄雀而小化而为雕故俗语曰鹪鹩生雕说苑曰鹪鹩巢于苇苕系之以髪鸠性拙鹪性巧故鹪俗呼巧妇一名工雀一名女匠其喙尖利如锥取茅秀为巢巢至精密以麻紩之如刺韈然故又一名韈雀其化輙为雕鹗盖鸟之始小终大者诗曰肇允彼桃虫拚飞维鸟言成王惩管蔡之乱于是始信小物之能成大不敢不毖也
　　鹑
　　鹑无常居而有常匹故尸子曰尧鹑居庄子曰圣人鹑居而鷇食诗曰鹑之奔奔鹊之疆疆奔奔鬬也疆疆刚也言鹑不能乱其匹鹊不能其匹故序云卫人以为宣姜鹑鹊之不若也一章曰我以为兄兄女兄也二章曰我以为君君女君也故曰刺宣姜也曰兄者娣刺宣姜之词曰君者妾刺宣姜之词诗曰不狩不猎胡瞻尔庭有县鹑兮鹑小物也以言在位贪鄙小禽尚公之如此庄子曰吾未甞为牧而牂生于奥未甞好田而鹑生于宎若勿恠何邪俗言此鸟性淳憃不越横草所遇小草横其前即旋行避碍名之曰淳以此亦其性淳□之易熟故曰鹑也笔谈曰古人取象不必大物天文家朱鸟乃取象于鹑故南方朱鸟七宿曰鹑首鹑火鹑尾是也鹑有两种有丹鹑有白鹑此丹鹑也色赤黄而又锐上秃下夏出秋藏飞必附草皆火类也或有鱼所化者鱼鳞虫龙类火之所自生也天文东方苍龙七宿有角有亢有尾南方朱鸟七宿有喙有嗉有翼而无尾此其取象于鹑欤
　　燕乌
　　释鸟曰燕白脰乌广雅云纯黒而反哺者谓之乌小而腹下白不反哺者谓之雅乌白项而羣飞者谓之燕乌燕乌白脰乌也雅乌鸒也
　　鸾
