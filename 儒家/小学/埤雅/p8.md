<!-- { "loadSidebar": true } -->
　　鹊知人喜作巢取在木杪枝不取堕地者皆传枝受卵故一曰干鹊而庄子云乌鹊孺鱼傅沫也鹊以传枝少欲故曰孺也列子所谓纯雄其名穉蜂者与此同意淮南子曰太隂所建蛰虫首穴而处鹊巢向而为户又曰蛰虫鹊巢皆向天一盖鹊巢开户向天一而背嵗故愽物志云鹊背太嵗也先儒以为鹊巢居而知风蚁穴居而知雨鹊嵗多风则去乔木巢旁枝故能高而不危也然则彊而不淫知风之自而作其巢知嵗之所在而开其户者鹊也彊而不所以成徳成徳故有行知风之自而作其巢知嵗之所在而开其户所以趋时趋时故有功故诗以譬国居积行累功诗曰防有鹊巢卭有防苕言不惊惧之故防有鹊巢不残贼之故卭有防苕也俗说鹊巢中必有梁见鹊上梁者必贵今二鹊共衔一木置巢中谓之上梁说文作舄象形通为舄履之舄古之人居欲如燕行不欲如鹊故其字借为舄履之舄所以为行戒也其在相法有之曰鹊行跄跄性行弗良篆文作防盖从错省淮南子曰如鹊之駮一曰从昔昔之言干也考工记曰穉牛之角直而泽老牛之角紾而昔殷氏子抄曰舄九写而为乌乕三写而为帝言书之转易如此意林曰书三写鱼成鲁帝成乕亦是意也相感志曰野鸡属隂先鸣而后鼔翼家鸡属阳先鼓翼而后鸣天主物簿云鹊啄槐实结玉于脑谓之鹊玉此鹊终嵗不复鸣噪虽巢无胎卵
　　鸡
　　盐鐡论曰鸡亷狼吞鸡跑而食之每有所择故曰小亷如鸡尔雅云鸡大者蜀蜀子雓郭璞曰鸡大者蜀今蜀鸡也鸡有蜀鲁荆越诸种越鸡小蜀鸡大鲁鸡又其大者庄子曰越鸡不能伏鹄卵鲁鸡固能矣成英曰越鸡荆鸡也鲁鸡今之蜀鸡案韩子曰鲁鸡之不期蜀鸡之不支则英所谓鲁鸡今之蜀鸡非是旧说日中有鸡月中有兔按鸡正西方之物兔正东方之物大明生于东故鸡入之月生于西故兔入之此犹镜灯西象入东镜东象入西镜云尔风雨之诗曰风雨凄凄鸡鸣喈喈风雨潇潇鸡鸣胶胶风雨如晦鸡鸣不已言鸡之信度如此秋气惨而凄凄风雨如此则疑于不能和秋物脱而潇潇风雨如此则疑于不能固向晦则君子入以宴息之时也风雨如此则又疑于已今曰风雨凄凄鸡鸣喈喈风雨潇潇鸡鸣胶胶风雨如晦鸡鸣不已则乱世居子不改其度之譬也喈喈言鸣而不失其和胶胶言鸣而不失其固易曰巽为鸡兊见而巽伏故为鸡鸡知时而善伏故也故曰乳狗噬虎伏鸡搏貍又曰伏鸡日抱其卵伏而未孚始化之时谓之涅王褒曰鱼瞰鸡睨李善以为鱼目不瞑鸡好邪视此言是也禽经曰陆鸟曰栖水鸟曰宿独鸟曰止众鸟曰集水鸟晚于林栖故曰宿也说文云日在西方而鸟栖因以为东西之西诗曰鸡栖于埘日之夕矣言鸡栖矣日于是夕夕于是月见故夕象半月未有蟾桂之状月满则夜见半则夕见故也故曰朝见曰朝暮见曰夕夕非曛晦之时明矣呉均曰鸡有呼羣之徳鹿有食苹之美传曰鸡见食相告者仁也
　　鹳
　　鹳形状略如鹤其性甘带每遇巨石知其下有蛇即于石前如术士禹歩其石阞然而转南方里人学其法者伺其养雏縁木以篾絙缚其巢鹳必作法解之乃于木下铺沙印其足迹而仿学之天将雨则长鸣而喜盖知雨者也又善羣飞薄霄激雨雨为之散作窠大如车轮卵如三升杯择礜石以妪卵鹳水鸟也伏卵时数入水卵则不毈取礜石周围绕卵以助暖气故方术家以鹳暖巢中礜石为真物也又泥其巢一傍为池以石宿水今人谓之鹳石飞则将之取鱼置池中稍稍以饲其雏俗说鹊梁蔽形鹳石归酒又曰礜石温鹳石凉故能使卵不水不臭腐也诗曰鹳鸣于垤妇叹于室垤蚁冢也鹳知天将雨有见于上蚁知地将雨有见于下鹳鸣于垤将雨之也将雨则征夫之至不必如期故妇叹于室也且行百里者半九十言末路之难也则于是时遇雨为尤苦故诗人道此以序其情而序曰三章言室家之望女也禽经曰鹳俯鸣则隂仰鸣则晴仰鸣则晴是有见于上也俯鸣则隂是有见于下也夫文雚见为观盖取诸此拾遗记曰鹳能聚水巢上故人多聚鹳鸟以禳却火灾
　　鹅
　　鸽颈如瘿鹅颡如瘤今鹅江东呼鴚长脰善鸣又善转旋其项古之学书者法以动腕羲之好鹅者以此亦其自然而有行列故聘礼曰出如舒鴈古者兵有鹅鹳之陈也左氏曰郑翩愿为鹳其御愿为鹅旧説言江淮谓羣鹳旋飞为鹳井则鹳善旋飞盘薄霄汉与鹅之成列正异故古之阵法或愿为鹅或愿为鹳也卞子曰羊性淫而很猪性卑而率鹅性顽而傲狗性险而出盖鹅峩首似傲故曰傲也名之曰鹅其谓是欤鹅伏随日鳱伏随月説者以为乳鹅伏卵随日光所转传曰鹅飞则蜮沈鵙鸣则蛇结又曰短脚者多伏长脚者多立脚近尾者好歩脚近臆者好踯多伏鹅之类是也多立鹳鹤之类是也又曰陆生之鸟咮多兊【或作锐】而善啄水生之鸟咮多圎而善唼善唼亦鹅之类是也善啄亦鹳鹤之类是也俗云鹅毛柔暖而性冷冝覆婴儿字说曰鹅飞能俄而已是以不免其身若鴚鹅者可也鴚鹅者鹅也而非鹅禽经曰鹅见异类差翅鸣鸡见同类拊翅鸣
　　雉
　　雉死耿介妒垄护疆善鬬虽飞不越分域一界之内要以一雄为长余者虽众莫敢鸣雊潘岳所谓画坟衍以分畿者也周官曰士执雉士死制故执雉所谓二生一死挚者也又其交有时别有伦而其羽文明可用为仪故古者后服三翟诗曰有弥济盈有鷕雉鸣济盈不濡轨雉鸣求其牡言雉宜交有时别有伦今反以雌求雄非特以雌求雄而又求牡焉以雌求雄者淫也非特以雌求雄而又求牡焉者乱也故序曰公与夫人并为淫乱又曰雄雉于飞泄泄其羽言雉交有时别有伦而又性善鬬虽飞不越分域宣公淫乱不恤国事军旅数起则雉之不如也易曰离为雉离火也其体文明性复猋悍故为雉亦雉虽非辰属而正是南方之物陶氏所谓丙午日不可食者明王于火也又云麞鹿非辰属八卦无主故道家聼许为脯礼云雉曰疏趾鸭鴈丑指间有幕其足蹼鸡雉丑指间无幕其足防故曰防趾也简兮之诗曰左手执籥右手秉翟此大舞也宛丘之诗曰无冬无夏值其鹭羽此小舞也雉取文明鹭则取其有洁白之容所谓大舞者籥舞是也所谓小舞者羽舞是也故乐师云掌教国子小舞一曰羽舞雉飞若矢一徃而堕雉鸡类也不能逺飞崇不过丈脩不过三丈故雉高一丈长三丈也古者数数以万度度以雉尔雅鸡雉皆曰絶有力奋鸡雉皆不能逺飞故名云化书曰雉不再合信也说文云雷始动雉鸣而雊其颈蔡邕月令以为雷在地中雉性精刚故独知之应而鸣也禽经曰鵻上无寻鹨上无常雉上有丈鷃上有赤
　　鹞雉
　　释鸟云江淮而南青质五采皆备成章曰鹞王后六服一曰翚翟画以翚雉二曰揄翟画以揄雉三曰阙翟言刻缯为之阙而不画阙而不画则其制屈于二翟故一名屈狄也丧大记曰复夫人以屈狄世妇以防衣防亦信也阙狄一曰屈狄展衣一曰防衣其义一也翚素质揄青质青质仁也素质义也备五采焉礼也地道尚义故后妃之徳义以为质而文之以礼或曰阙翟饰以阙雉天子五门一曰雉门雉门画雉象阙也屈狄以此雉饰之故曰阙翟毛诗传曰象服尊者所以为饰盖祎衣也祎衣画雉故曰象服又曰揄狄阙翟羽饰衣也而说文解祎亦曰画其释防翟又以谓翟羽饰衣则祎衣画翟防翟阙翟皆翟羽饰之矣周官二翟曰翟而祎衣变翟曰衣以此故也葛覃之诗曰薄污我私薄澣我衣曷澣曷否归寕父母诗传又以为妇人有副祎盛饰以朝事舅姑接见于宗庙进见于君子其余则私也私服宜澣公服宜否盖公服谓祎而已以画故宜否则二翟以羽饰之虽澣可也且夫服衮冕则妇服副祎而衮之制字从公从衣则公服谓祎理宜然也然则薄污我私薄澣我衣相备而已故或言私或言衣也
　　鸢
　　释鸟云鸢乌丑其飞也翔高飞曰翺布翼不动曰翔鸢鸱也摩风囬翔故其飞也翔曲礼曰前有尘埃则载鸣鸢鸢鸣则将风故也禽经曰暮鸠鸣即小雨朝鸢鸣即大风诗曰鸢飞戾天鱼跃于渊鸢钝者也而乗风以风作之则高飞鱼濳者也而乗气以气作之则深跃故诗以况君子作人之盛昔墨子作木鸢飞三日不集列子所谓班输之云梯墨翟之飞鸢是也今人乗风放纸鸢鸢輙引丝而上令小儿张口望视以泄内热盖放于此旧説观鱼翼而创橹视鸱尾而制柂言古之人仰观俯察取材于物以成舟楫之利如此庚桑子曰人实鸱义而有其国鸱贪残之鸟善抄盗人诗曰为枭为鸱説文曰鸢从屰干上为屰鸢飞戾天故从屰也易曰飞鸟遗之音不宜上宜下大吉上逆而下顺也
　　乌
　　说文曰乌孝鸟也象形林罕以为全象鸟形但不注其目睛万类目睛皆黒乌体全黒逺而不分别其睛也乌一名鸦其名自呼淮南子曰乌之哑哑鹊之唶唶岂为寒暑燥湿变其声哉诗曰莫赤匪狐莫黒匪乌盖狐羣者也乌合者也故诗以况卫之君臣并为威虐其恶如一又曰哀我人斯于何从禄瞻乌爰止于谁之屋言富人之屋利之所在故乌集焉民之从禄将如此矣大夫欲王瞻之也又曰匪手之言示之事此之谓也又曰具曰予圣谁知乌之雌雄言幽王君臣俱自谓圣如乌之黑雌雄无以相别也管子曰乌集之交初虽相驩后必相咄诗人每引以刺者非特讥其为恶如一亦以刺其初皆利合不以道也乌又为叹词者雀见虎则鸣乌见异则噪故以为乌霍乌霍叹所异也今人闻鹊噪则喜闻乌噪则唾以乌见异则噪故輙唾其凶也尚书大传曰爱人者兼其屋上之乌然则恶而知其善爱而知其恶者寡矣孙武子曰鸟起者伏也乌集者虚也言古之善料兵者观鸟起而知伏视乌集而知遁曰乌乐空矌鹊乐稠閙世云鸳交颈而感乌傅涎而孕庄子曰乌鹊孺盖谓是欤故语曰鹊传枝鵶茹沫又旧说乌性极寿三鹿死后能倒一松三松死后能倒一乌杂俎曰俗乌飞翅重知天将雨乌阳物也感隂气而翅重故俗以此占其雨否淮南子曰螣蛇游雾而殆于蝍蛆乌力胜日而服于鵻礼乌阳物也
　　鹯
　　释鸟曰晨风鹯草木防云似鹞黄色燕颔向风摇翅乃因风飞急疾击鸠鸽燕雀食之列子曰鹞之为鹯鹯之为布谷布谷久复为鹞也孟子所谓为丛敺爵者鹯即此是也诗曰鴧彼晨风郁彼北林言穆公能芘其所頼而贤者赴之如此曾子曰邦有道则突若入焉此之谓也且黄鸟仁晨风义而秦之良士以仁死贤臣以义生故黄鸟曰哀三良也而晨风以刺弃其贤臣禽经曰□好风鵏恶雨然则谓之晨风可知也已又曰鹯鹯之信不如鴈周周之智不如鸿今鹯亦去来有时然则制字从亶又可知矣
　　雕
