<!-- { "loadSidebar": true } -->
　　木卧死为翳立死椔荀子曰周公之状身如断菑臯陶之状色如削以此非相盖不足以非之诗曰作之屏之其菑其翳修之平之其灌其栵啓之辟之其柽其椐攘之剔之其檿其柘言周公之新民刋除林木以治田作室其始作之屏之者椔翳而已既又就者众民无所居焉则其修之平之也及于灌栵其啓之辟之也及于柽椐至其尤众也无以处之则攘之剔之至于檿柘檿柘材之美者人之所恃以蚕也盖论道则木以不材生议政则木以不材死故荘子言散樗以不材终其天年而是诗又言刋除材木始于椔翳不得已而去之然后及于檿柘此古之人所以处乎才与不才之间犹曰似之而非也
　　檖
　　释木云檖罗檖一名罗其文细宻如罗故曰罗也又有白者赤罗文白罗文缓虽皆所谓文木然而赤罗为上故穆公植之秦诗初曰晨风卒曰树檖者言人君所以用贤之道始于能致之终于能立之梀谓之绫杉谓之纱檖谓之罗罗亦有华者俗谓之罗锦罗锦犹言杉锦梀绫也罗锦明杉锦暗今外域有梀绫器其文如绫绮状又下于杉锦矣尔雅曰桋赤梀白者梀
　　桂
　　苏秦曰楚国食贵于玉薪贵于桂谒者难见于鬼王难见于帝盖桂药之长也凡木叶皆一脊惟桂三脊桂之軰三一曰菌桂叶似柿叶而尖滑鲜净蜀都赋所谓菌桂临崖者即此桂也二曰牡桂叶似枇杷而大尔雅所谓梫木桂者即此桂也菌桂无骨正圆如竹故此云木桂也三曰桂旧云叶如柏叶者即此桂也皆生南海山谷间冬夏常青故桂林桂岭皆以桂为名也本草言桂宣导百药无所畏又云菌桂为诸药先聘通使故说文以为百药之长也荘子曰桂可食故伐之漆可用故割之言此皆以其能苦其生者也桂犹圭也乆服通神若服以祀宣道诸药为之先聘若执以使又谓之梫能侵他木毙之谈苑记江南后主患清暑阁前草生徐锴令以桂屑布砖缝中宿草尽死吕氏春秋云桂枝之下无杂木盖桂味辛螫故也然桂之杀草木自是其性不为辛螫也雷公炮炙论云以桂为丁以钉木中其木即死一丁至微未必能螫大木自其性相制尔越絶书曰人固不同慧种生圣痴种生狂桂实生桂桐实生桐以鲧生禹考之殆不然矣异书云月中有桂下有一人常斫之木疮随合
　　枌
　　枌白榆先敷叶后着夹榆性扇地所扇各与木等故其隂下五谷不植而古之人就以息焉东门之枌一章曰东门之枌宛邱之栩子仲之子婆娑其下言风化之所行大夫氏之子道舞也二章曰谷旦于差南方之原不绩其麻市也婆娑言风化之所行大夫氏之女市舞也男子道舞尚非所宜女子市舞尤非所宜矣且东门人所出入宛丘之道人所徃来国之交防也于是有枌栩之隂焉则人之所趋而聚也管子曰桓公之时而衢之民桑麻不种茧缕不治衣多弊屦多穿管仲请沐途旁之枝使无尺寸之隂为是故也内则曰堇荁枌榆兔薧滫瀡以滑之兔新生者薧其干也堇荁枌榆初生其叶盖象兔目故谓之兔也淮南子曰槐之生也五日而兔目十日而防耳字说曰榆沈滑故谓之俞荎俞而有刺所以为至枌俞而已安可长也以俞为合乃卒乎分夫很如羒俞如枌皆分之道
　　椇
　　木髙大似白杨多枝而曲飞鸟喜巢其上赋曰枳句来巢是也子依房生着枝端大如指长数寸状如瑚噉之甘美如饴今俗谓之枅栱古今注曰一名树蜜一名木饧实形卷曲核在实外以其木为屋近酒能令酒味薄曲礼曰妇人之挚椇榛脯脩栗椇取卷曲榛言至言早栗言恂栗故曰以告防也

　　埤雅卷十四
　　埤雅卷十四音释
　　椔【侧师】　枌【扶云】　椇【俱禹】　莍【求】　　耋【迭】
　　缶【否】　　肪【方】　　皵【昔】　　榎【贾】　　芓【史】
　　蔩【寅】　　茆【卯】　　莤【由】　　荄【皆】　　艼【顶】
　　芑【玘】　　椈【居六】　诎【屈】　　枞【子庸】　榇【楚镇】櫜【髙】　　【】　　槚【贾】　　樲【如至】　檍【于力】檿【于箪】　榝【所防】　绤【去逆】　雘【于防】　狙【覻】
　　菑【支】　　栵【例】　　柽【敕贞】　梀【丑足】　桋【余脂】梫【子禁】　鲧【古本】　栩【许】　　荁【桓】　　薧【槁】
　　滫【思酒】　瀡【髄】　　荎【大结】　羒【父云】　饴【翼之】枅【结贤】　栱【居冡】

　　钦定四库全书
　　埤雅卷十五　　　　　　　宋　陆佃　撰释草
　　竹　　　蓬　　　蒿　　　蘩
　　荇　　　苹　　　藻　　　海藻
　　萧　　　蔆　　　虞蓼　　卷耳
　　萑　　　芥　　　芡
　　竹
　　竹物之有筋节者也故苍史制字筋节皆从竹尔雅曰东南之美者有防稽之竹箭焉今竹性亦喜东南引生故古之种法云斸取东南引根于园角西北种之乆之自当满园语曰西家种竹东家治地言其滋引而生来也易曰方以类聚竹引东南则以卦推之巽为竹矣震东方也故震为苍筤竹而已苍筤幼竹也今人穿沐丛竹芟其繁乱不使分其势然后枝榦茂擢俗谓之洗洗竹第如洗华例非用水也曰淇卫箘簬又曰淇卫之箭又曰下淇园之竹以为楗又曰伐淇园之竹以为矢盖淇之产竹土地所宜故风人以此美武公之徳也诗曰瞻彼淇奥緑竹猗猗瞻彼淇奥緑竹青青竹之初生其色緑长则緑转而青矣故是诗如此然其卒章又曰如箦如箦言盛也且曰如箦则又以明其为竹矣礼器曰礼器是故大备大备盛徳也其在人也如竹箭之有筠盖曰如切如瑳如琢如磨则礼至于器矣礼器是故大备大备盛徳也故诗曰有匪君子终不可谖兮道盛徳至善民之不能忘也国语曰及其没也谓之睿圣武公然则武公其殆圣矣乎尔雅曰如竹箭曰苞如松柏曰茂苞言其本茂言其末竹性丛生行鞭深逺故曰苞诗曰秩秩斯干幽幽南山如竹苞矣如松茂矣干言原流之长也山言基址之固也竹言根本丛致松言枝叶繁衍盖不如是虽有室岂足药哉故考室之诗首章如此竹谱曰北方寒冰至冬地冻竹根类浅故不能植为是故也尔雅又曰莽数节桃枝四寸有节粼坚中簢筡中凡此皆竹之类一疏一数一虚一实尔雅又曰簜竹孙炎以为濶节为簜按仪礼簜在建鼓之间簜盖箫属明非数节者也旧说竹率六十年根輙一易即华实而枯死实落于土复生六年成疃稽圣赋曰竹布实而根枯蕉舒花而株槁礼斩衰杖竹齐衰杖桐说者以为竹圎效天桐方法地又曰竹者蹙也桐者痛也竹外节桐内节丧礼以压于父故为母朞则其节有不得逹于外矣且桐削杖亦以明其眚礼夫父不可亢也然母亦岂可略哉故齐衰杖桐削之使勿充而已檀弓曰竹不成用瓦不成味木不成斵竹言用瓦言味木言斵相备也竹曰不成用主其质言之木曰不成斵主其文言之其曰瓦不成味则言以受饮食又不足以成味也荀子曰木器不成斵陶器不成物薄器不成内变味言物变用言内其义一也说文云竹冬生艸也象形下垂者箁箬也盖竹从倒艸竹艸也而冬不死故从倒艸一曰竹倒种故从倒艸其萌曰笋笋从勹从日勹之日为笋解之日为竹一曰从旬旬内为笋旬外为竹今俗呼竹为妬母草言笋旬有六日而齐母
　　蓬
　　释草云齧雕蓬荐黍蓬诗曰首如飞蓬蓬蒿属草之不理者也其叶散生如蓬末大于本故遇风輙防而旋说苑曰秋蓬恶于根本而美于枝叶秋风一起根且防矣是以君子务本也驺虞一章曰彼茁者葭二章曰彼茁者蓬葭泽草也蓬陆草也故诗以言庶类蕃殖书曰畴若予上下草木鸟兽荘子曰夫子犹有蓬之心也夫蓬善转旋非直逹者也商子曰飞蓬遇飘风而行千里乘风之势也盖蓬有利转之象故古者观浮木而知为舟观转蓬而知为车然蓬虽转徙无常其相遇徃徃而有也故其制字从逢东观汉记曰栗骇蓬转因遇际防管子曰无仪法程式蜚揺而无所定谓之蜚蓬之问蜚蓬之问明主不听也故诗曰匪先民是程匪大猷是经大夫以刺幽王
　　蒿
　　晏子曰蒿草之髙者也尔雅曰蘩之丑秋为蒿盖蘩之类至秋则髙大矣故通呼为蒿也又曰蒿菣蔚牡菣今人呼青蒿香中炙啖者为菣青蒿蒿背之不白者也诗曰蓼蓼者莪匪莪伊蒿蓼蓼者莪匪莪伊蔚以言忧思乱其精神故目视昬华视莪以为蒿蔚也蔚大于蒿故前曰蒿后曰蔚也荘子所谓蒿目放于此乎说文耄从蒿省盖五十象艾六十象蓍七十象蒿艾治也蒿乱也荘子曰是其于辩也将妄凿垣墙而殖蓬蒿也蓬蒿以言秽乱管子曰今凤皇麒麟不来嘉谷不生而蓬蒿藜莠茂鸱枭数至蒿之类至多如青蒿一类自有两种有黄色者有青色者本草谓之青蒿亦恐有别也陜西绥银之间有青蒿在蒿丛之间时有一两株逈然青色土人谓之香蒿茎叶与常蒿悉同但比常蒿色青翠一如松桧之色至深秋余蒿并黄此蒿犹青气稍芬香恐古人所用以此为胜
　　蘩
　　蒿青而髙蘩白而繁尔雅曰蘩皤蒿白蒿也叶麤于青蒿从初生至枯白于众蒿欲似细艾者所在有之故曰皤蒿也今俗谓之蓬蒿可以为菹笺云豆荐蘩菹是也一曰由胡广雅曰由胡白蒿也北海谓之旁勃夏小正曰蘩由胡由胡旁勃也诗曰于以采蘩于沼于沚蘩所以祭也于沼于水之外也于沚于水之内也荇采之左右蘩采之内外苹藻采之上下则其位弥下者其事亦弥繁故也传曰夫人执蘩菜以助祭神飨徳与信不求备焉王后则荇菜也国语曰王后亲织紞公侯之夫人加以纮綎卿之内子为大帯命妇成祭服列士之妻加之以朝服自庶士以下皆衣其夫与此同意七月之诗曰春日迟迟采蘩祁祁曰采蘩所以生蚕也盖农功有早晚蚕事有先后故言求桑于前以箸蚕之早者采蘩于后以箸蚕之晚者今覆蚕种尚用蒿云仙经曰白蒿白兔食之仙尔雅曰蘩菟蒵岂谓是欤采蘩先言于沼于沚后言于涧之中言夫人于事有进而无退采苹言涧在前米蘩言涧在后夫人嫌于事不勤大夫妻嫌于徳不劭也
　　荇
　　尔雅曰莕接余其叶苻盖荇一名接余亦或谓之鳬葵丛生水中茎如钗股叶在茎端随水浅深诗曰参差荇菜左右流之三相叅为参两相差为差参差言其出之无类左右言其求之无方王文公曰菨余诗虽以比淑女然后妃所求皆同徳者则菨余惟后妃可比焉其徳行如此可以妾余艸矣若蘩苹藻所谓余艸旧说藻华白荇华黄顔氏家训云今荇菜是水悉有之黄华似莼是也夫后祭荇夫人祭蘩大夫妻祭苹藻而诗之言荇止于芼之而已蘩则曰于以用之苹藻则至于盛之湘之奠之无所不为焉亦其位弥髙者其事亦弥略之证也又后妃言河夫人大夫妻言涧后妃言洲夫人言沼言沚大夫妻言濒言潦亦言之杀也且苹蘩蕰藻溪涧沼沚之毛也而荇则异矣故后妃采荇诗以为夫人执蘩菜以助祭神飨徳与信不求备焉沼沚溪涧之草犹可以荐后妃则荇菜也据此荇菜厚于苹蘩故曰后妃有关雎之徳乃能共荇菜备庶物以事宗庙荇之言行也苹言賔藻言澡蘩言盛然则荇菜言采言芼是亦共之而已故教成之祭芼用苹藻以成妇顺易曰徳言盛礼言恭又曰君子以成徳为行然则后妃采荇夫人采蘩大夫妻采苹藻固有次第哉且后妃夫人采一大夫妻采二二而足非其至也许大夫妻者不一而足
　　苹
