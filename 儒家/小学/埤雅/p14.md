<!-- { "loadSidebar": true } -->
　　鱼属连行蛇属纡行诗曰委蛇盖取诸此左传曰退食自公委蛇委蛇谓从者也衡而委蛇必折故序以言正直洪范三德一曰正直中德也其行委蛇是以其德在刚柔之中大史曰大直若屈道固委蛇有是哉此之谓也旧説蛇盘常向壬地壬北方也周官曰蛇为旐先儒以为蛇象其捍难避害甲者也而蛇击前则尾应击后则首应自腰击之则首尾俱应有兵之象故蛇合体谓之武易曰一隂一阳之谓道而朔者道之所在隂阳之理具焉故物有纁蛇脏有左肾右命方有朔有北器有准有绳其为卦也名之曰习坎习犹重也旧説牛以鼻听蛇以眼听语曰蛇聋虎齆其以此乎庄子曰蛇怜风风怜目目怜心其言盖展转轻妙述异记曰凡珠有龙珠龙所吐也蛇珠蛇所吐也语曰蛇珠千枚不如一玫瑰言蛇珠贱也变化序曰鹄之为猿蛇之为鼈一曰麋鹿易蹄蛇类易皮鼈类易殻稽圣赋曰蛇晓方药鸩善禁呪盖鸩能禁呪大石使起取蛇食之其禁石时举翅行前却如道士禹步则石起也按十二子辰为龙已为蛇已六阳具不为龙而为蛇者龙至此而亢故也宜为蛇而已故曰亢之为言也知进而不知退知存而不知亡知得而不知防
　　虺
　　虺状似蛇而小铭曰为虺弗摧为蛇奈何以此故也正月之诗曰哀今之人胡为虺蝪虺一名蝮博三寸首大如擘旧说蝮蛇怒时毒在头尾螫手则断手螫足则断足蛇之尤毒烈者也一曰蝮与虺异虺如土色所在有之蝮蛇鼻反其上有针锦文众蛇之中此独胎产生輙圻副母腹亦有与地同色者段氏云凡禽兽必藏形匿影同于物类是以蛇色逐地茅兔必赤鹰色随木字说曰蛇螫人也而亦逃人也是为有它蝮触之则复其害人也人亦复焉旧云鸩食此类鸟似鹰而紫黑喙长七八寸作铜色食蛇蛇入口即烂屎溺着石石亦为之烂其转巨石作法亦如鹳鸟禹步然羽翮有毒以栎酒饮之杀人惟犀角可以解故有鸩处必有犀也
　　蚺蛇
　　大蛇可食尾圆无鳞身有斑文如故暗锦缬难死似鼍行地常俯其首胆随日转上旬近头中旬在心下旬近尾南人云俗取其胆以充药材即以线合其疮纵之后遇捕者輙自见金疮以明无胆亦其知也南越志曰蚺蛇牙有长五六寸者土人重之云辟邪利逺行也一云蚺蛇之胆取而还生又云巴蛇吞象蚺蛇吞鹿
　　蝍蛆
　　尔雅曰蒺蔾蝍蛆广雅曰蝍蛆蜈蚣性能制蛇卒见大蛇便縁而啖其脑庄子曰蝍蛆甘带是也今俗谓之百足鲁连子曰百足之虫三断不蹶则其所持者众也故曰诸侯有争臣五人虽无道不失其国一名蚿方言曰马蚿北燕谓之蛆蟝其大者谓之马陆庄子曰夔怜蚿蚿怜蛇言夔以少而羡多蚿以有而羡无此非造极之言盖蛇无足亦足夔一足亦足蚿百足亦足岂容歆羡于其间哉一名商距庄子曰使蚉负山商距驰河三教珠英曰蜈蚣见蛇能以气禁之盖土胜水故蝍蛆搏蛇旧説蟾蜍食蝍蛆蝍蛆食蛇蛇食蟾蜍三物相值莫敢先动是亦骑虎之义不得下也
　　萤
　　夜飞腹下有火故字从荧省荧小火也月令季夏曰腐草为萤不言化者不复为腐草也后世屠者餍于藜藿而市扇者常苦暍传曰萤戴火而寒有是哉秋隂数雨萤火夜飞之时一名挟火一名据火一名熠燿诗曰熠燿宵行今西北多萤大者如枣行而有光正曰宵行以此故也毛诗传曰熠燿燐也燐萤火也先儒以为老槐生火乆血为燐燐非萤火误矣盖燐者火之微名故此两者通谓之燐尔雅曰萤火即炤燐也古今注亦以为萤食蚊蚋一名夜光一名宵烛一名燐然则燐亦萤火明矣崇有论曰鸟无胃而生萤无胃而育一説萤非熠燿熠燿行虫尔今卑湿处有虫如蚕蠋尾后载火行而有光俗谓之熠燿
　　蟋蟀
　　隂阳率万物以出入至于悉帅之为悉蟋能帅隂阳之悉者也似蝗而小善跳正黑有光泽如漆一名蛬一名促织语曰促织鸣懒妇惊曺奢而茍唐俭以勤故诗一以蜉蝣一以蟋蟀刺之诗曰蟋蟀在堂嵗聿其莫蟋蟀在堂九月之时也九月建戌于文禾千为年歩戌为嵗盖年取禾之一熟而岁骑两稔故步戌至戌谓之歳也一章曰职思其居言于行思其居也二章曰职思其外言于内思其外也三章曰职思其忧言于乐思其忧也诗序所谓忧深思逺有尧之遗风者此也诗曰十月蟋蟀入我牀下言蟋蟀微物也犹知随时可以人而不如乎故曰物有微而志信人有贱而言忠也传曰蟋蟀之虫随隂迎阳一名吟蛬秋初生得寒乃鸣诗义问曰蟋蟀食蝇而化
　　蛣蜣
　　蛣蜣一名蜣蜋尔雅所谓蛣蜣蜣蜋是也冲波传曰蛣蜣无鼻而闻香黑甲翅在甲下五六月之间经营秽之下车走粪丸一前挽之一后推之若仆人转车久之輙羽化如尸解仙去也庄子曰蛣蜣之知在于转丸夫以蜘蛛蛣蜣之知而犹能布网转丸则万物付之自然各有能矣此列庄之徒所以欲攦工倕之指也淮南子曰周鼎着倕使衔其指以明大巧之不可为正为是尔抱朴子曰蝉絜饥不羡蜣蜋秽饱故回之箪瓢有以轻猗顿之富也古今注曰一名弄丸
　　阜螽
　　今谓之防示跳示飞飞不能逺青色尔雅曰蛗螽蠜草虫负蠜盖草虫鸣阜螽跃而从之故阜螽曰蠜草虫谓之负蠜也诗曰喓喓草虫趯趯阜螽言大夫妻求而往疾于听从如此杕杜之诗亦云者盖言赫赫南仲薄伐西戎故从役之大夫婚姻得以及时如召南之世也夫岂特大夫而已盖其下者归亦以时得及婚姻祭祀耕蚕之事故曰春日迟迟卉木萋萋仓庚喈喈采蘩祁祁赫赫南仲玁狁于夷也一曰蚯蚓即负螽也亦以离应草虫鸣于上风负螽鸣于下风而风化博物志云蜾蠃亦取阜螽子呪而成已子
　　蟦蛴
　　尔雅曰蟦蛴螬蝤蛴蝎盖蟦蛴一名螬蝤蛴一名蝎本草亦曰一名蟦蛴旧説蝤蛴生于木中内外絜白符子所谓石生金木生蝎是也蟦蛴在粪草中外黄内黒亦或谓之蛴螬列子所谓乌足之根为蛴螬是也蛴螬大者如足大指以背行乃驶于脚造化权舆云蛇豸腹窜蛴螬背行今俗谓之蠀螬方言曰蠀螬谓之蟦自闗而东谓之蝤螬旧云蛴螬化为复育复育转而为蝉盖蝉之去复育之解甲蛇之脱皮可谓尸解矣三教珠英曰蒿成蛴螬
　　蛾
　　茧生蛾蛾生卵博物志曰食桑者有绪而蛾蛾类者先孕而后交盖蛹者蚕之所化蛾者蛹之所化荀子曰蛹以为母蛾以为父是也蛹一名螝蛾一名罗孙炎尔雅正义以为螝即是雄蛹即是雌罗即是雄蛾即是雌蛾似黄蝶而小其眉句曲如画故诗以譬庄姜硕人曰螓首蛾眉今一种善拂灯火夜飞谓之飞蛾一名慕光符子曰不安其昧而乐其明是犹文蛾去暗赴灯而死亦其类也与防而为牝牡防一名过街言逢申日则过街殆与鶝忌庚申燕避戊巳无异周人设官覆夭鸟之巢以方书十日之号十有二辰之号十有二月之号十有二岁之号二十有八星之号县其巢上则去之言夭鸟见此五者而去良有以也变化论曰蝙蝠夜值庚申乃伏
　　蠁
　　尔雅曰国貉虫蠁郭璞云今呼蛹虫为蠁广雅曰土蛹蠁虫也蠁盖虫之知声者也字从响省或曰蠁善令人不迷故从向也类从云带蠁醒迷绕祠解惑是也说文亦云司马説蠁从向旧説蝇于蚕身乳子既茧化而成蛆俗呼蠁子入土为蝇韩诗外传曰齿如编蠁非此所谓蠁虫也
　　蝶
　　蛱蝶粉翅有须一名胡蝶列子曰乌足之根为蛴螬其叶为胡蝶胡蝶胥也尝见园蔬其叶有为蝶者三分二已蝶矣其一尚叶也干寳云稻成蛬麦成蛱蝶岂虚语哉续古今注曰鼈之类无雄蜂蝶之类无雌一说蜂蝶丑皆以须嗅须盖其鼻也杜甫诗曰花蘂上蜂须以此今络纬蟷蠰之类亦以其须当鼻尔
　　莎鸡
　　小虫黑身赤首一名莎鸡一名樗鸡一名天鸡尔雅曰螒天鸡盖其鸣以时故有鸡之号诗曰六月莎鸡振羽言于是时莎鸡羽成而振迅之也尔雅曰螽丑奋草木疏云如蝗斑色毛翅数重其翅正赤六月中飞而振羽索索作声幽州人谓之蒲错古今注曰莎鸡一名络纬谓其鸣如纺纬也促织一名投机谓其声如急织也俗云络纬雄鸣于上风雌鸣于下风而风化












　　埤雅卷十
　　埤雅卷十音释
　　螘【蚁】　　蟏【萧】　　蛸【所交】　蠋【蜀】　　虺【乎鬼】蚺【然】　　蛣【起吉】　蟦【扶非】　蠁【许两】　窒【知乙】蚼【巨俱】　踦【记】　　鞗【条】　　蜎【狂兖】　蟺【市衍】虿【丑介】　荓【平】　　螫【式】　　螸【弋木】　閧【胡绛】【螽】　　蜮【胡国】　蜕【税】　　齆【乌贡】　蜴【亦】
　　蝮【福】　　翮【谐革】　栎【厯】　　缬【颉】　　蹶【厥】
　　燐【力刃】　【所蜜】　蛬【拱】　　蜉【浮】　　聿【律】
　　攦【歴】　　倕【是推】　　　　防【从】　　蛗【阜】
　　蠜【樊】　　喓【遥】　　趯【剔】　　杕【第】　　玁【显】
　　狁【允】　　驶【史去声】蠀【资】　　蛹【勇】　　螝【卫】
　　防【之夜】　鶝【福】　　樗【丑于】　螒【汗】




<经部,小学类,训诂之属,埤雅>
　　钦定四库全书
　　埤雅卷十一　　　　　　　宋　陆佃　撰释虫
　　蚕　　　蜘蛛　　蚇蠖　　螳蜋
　　蜉蝣　　蝤蛴　　蠓　　　螟
　　螗　　　寒蜩　　蟪蛄　　蜮
　　蛜蝛　　蚯蚓　　果臝　　蝼蛄
　　蜻蝏　　蚊　　　鼠　　　易
　　蚕
　　蚕阳物也恶水食而不饮淮南子曰蚕食而不饮蝉饮而不食蜉蝣不食不饮再蚕谓之原蚕一名魏蚕今以晚叶养之先王之法禁焉淮南子曰原蚕再登非不利也然王者之法禁之为其残桑也郑云蚕为龙精月直大火则浴其种是蚕与马同气物莫能两大禁原蚕者为害马欤然则原蚕有禁非特欲以护桑又以害马故也今蚕负马迹亦其验欤里俗谓之夏蚕亦曰热蚕亦曰晚蚕自世衰道微先王之禁不行而民间一嵗至有三蚕者矣是以桑弱而马耗也蚕书曰饲蚕勿用雨露湿叶盖蚕性恶湿故礼云桑于公桑风戾以食之也今俗饲蚕以叶洒之欲其匀厚故古者王亲耕三推而止王后亲蚕三洒而止旧云蚕之所吐为忽十忽为丝五丝为防十丝为升二十丝为緎四十丝为纪八十丝为总诗曰素丝五緎又曰五总其丝之数盖如此太曰红蚕縁于枯桑其茧不黄盖蚕足于叶三俯三起二十七日而蚕已老则红故谓之红蚕红蚕以茧自衣亦或谓之室易林曰饥蚕作室是也尔雅释虫曰蟓桑茧雔由樗茧茧栾茧蚢萧茧
　　蜘蛛
　　论衡曰蜘蛛结丝以网飞虫人之用计安能过之亦扫其网置衣领中令人知巧辟忘世云蜘蛛布网如罾其丝右绕令磨旋蔓生皆循右而转亦自然之理也易曰作结绳而为网罟以佃以渔盖取诸离重门击柝以待暴客盖取诸豫説者又以谓放蜘蛛而结网法螺蚌而闭户则古之知者创物其兼取愽矣盖昔者圣人之作易也既曰仰观于天俯察于地而又观鸟兽之文与地之宜则所谓取才于物虽非所以先者然亦岂可少哉字説曰设一面之网物触而后诛之知诛义者也
　　蚇蠖
