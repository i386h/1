<!-- { "loadSidebar": true } -->
　　似匏而圎曰壷壷圜器也故谓之壷亦曰壷卢古今注曰壷卢瓠之无柄者也蜂若壷盖取诸此壷性善浮要之可以渉水南人谓之要舟鹖冠子曰贱生于无所用中流失船一壷千金以此故也诗曰八月断壷壷性蔓生披蔓斩之故曰断也今其收法八月冷露降輙先断其根令其余蔓饮之已日乃收尤为坚成可用荘子曰今子有五石之瓠何不虑以为大樽而浮乎江湖壷之为樽其来尚矣春秋曰樽以鲁壷司尊彞曰秋甞冬烝祼用斝彞黄彞其朝献用两箸尊其馈献用两壷尊壷尊箸尊皆以质为贵者记曰器用陶匏贵其质也盖壷与用匏同义而箸尊箸地无足反本之象冬素秋质略之时故其用尊如此又曰凡六彞六尊之酌郁齐献酌醴齐缩酌盎齐涗酌凡酒脩酌盖曰凡酒脩酌言凡以殊之则非蒙上之文矣然则六彞郁尊也其礿祠朝践用两献尊醴齐之尊也再献用两象尊盎齐之尊也烝甞朝献用两箸尊亦醴齐之尊也馈献用两壷尊亦盎齐之尊也凡四时之间祀醴齐在两大尊盎齐在两山尊凡六尊由是观之灌用郁齐朝用醴齐馈用盎齐献之正也礼运曰醴醆以献盖朝事之时也故曰然后退而合亨体其犬豕牛羊此当馈食之节矣其余三齐陈之以祭而已诗曰清酒以祭是也郑氏谓唯大事于大庙备五齐三酒误矣盖酒正曰凡祭祀以法共五齐三酒以实八尊谓之凡祭祀共五齐三酒则岂特大事于大庙而已
　　瓠
　　瓠状要类于首尾类于要防锐縁蔓而生诗曰南有樛木甘瓠累之言樛木下逮故甘瓠得以累之则贤者以贵下贱之况也序曰南有嘉鱼废则贤者不安下不得其所矣以此故也曰苦匏不材于人苦匏不材于人则明此甘瓠譬其材也记曰取贤敛材则贤进于材矣故此贤者在上材者在下又曰幡幡瓠叶采之亨之瓠叶庶人之菜也菜无防于瓠叶肉无薄于兔首故诗以箸古人不以防薄废礼如此相马经曰头欲少肉如剥兔首尔雅曰瓠栖瓣诗曰齿如瓠犀犀瓠瓣也相法齿瓣白如瓠犀青如榴子者贵故诗主言之风俗通曰八月秋穰可以杀瓠取其色泽而坚类从以为瓠死烧穰亡煑漆即此是也今俗蓄瓠之家不烧穰种之家不焚漆物类相感志曰牛踏蔓上则苦乘者以瓠盛酒冬即暖夏即冷
　　匏
　　长而瘦上曰瓠短颈大腹曰匏曰匏谓之瓠误矣盖匏苦瓠甘复有长短之殊定非一物也子曰吾岂匏也哉焉能系而不食系而不食以苦故也诗曰匏有苦叶济有深渉匏记时也言匏有苦叶则济有深渉矣荘子以谓秋水时至百川灌河秋水涨之时也冬水缩之时也匏亦正以济水故诗以记济有深渉之时国语曰穆子曰豹之业及匏有苦叶矣叔向曰苦匏不材于人共济而已鲁叔孙赋匏有苦叶必将渉矣是也诗曰酌之用匏酌之用匏言其质也言其质如此则亦厚于民故也郊特牲曰器用陶匏以象天地之性陶匏盖取其质古今注曰匏之有柄者曰悬瓠可用为笙用则漆其里
　　蒲卢
　　细要曰蒲一曰蒲卢细要土蜂谓之蒲卢义取诸此中庸曰夫政也者蒲卢也亦或谓之果臝今蒲其根箸在土而浮蔓常縁于木故亦或谓之果臝也曰在地为蓏在木为果诗曰不流束蒲蒲性轻善浮故此亦或谓之蒲蒲亦善浮故也淮南子曰百人抗浮说者曰蒲一名浮盖是矣本草云瓠类小者名瓢瓢取诸薸蒲取诸蒲其义一也
　　
　　性恶香尤忌闻麝麝气触之乃至一蔕不收制字象其实在须蔓之间诗曰绵绵瓞大曰小曰瓞尔雅曰其绍瓞盖之继本为绍今验近本之常小末则复大故曰其绍瓞也诗曰中田有庐疆埸有庐言于天无露者言于地无旷者且田之大界曰疆其小者埸也埸言至此而易主矣至此易主今种于其上者以明百姓亲睦利与同井共之也盖古之人礼有让畔义有灌者由是而已尔雅曰曰华之桃曰胆之华取譬于华胆取譬于胆礼为天子削副之巾以絺为国君削华之巾以绤盖华若草木之华然副絶而不属华析而不絶也郊特牲曰天子树华不敛藏之种也曰华之故谓之华而性少延輙腐故礼以戒诸侯畜藏又曰祭上环旧说其忖谓之环环之脱华处也其当谓之蔕蔕系蔓处也蔕味小苦墨子曰甘苦蔕天下物无全美也稽圣赋曰寒于曝油冷于煎
　　茏
　　茏红草也尔雅曰红茏古其大者蘬一名马蓼茎大而赤生水泽中髙丈余诗曰山有扶苏隰有荷华山有桥松隰有游龙盖山性宜木隰性宜草而扶苏荷华桥松游龙皆山隰之所飬以自美者也桥髙也游纵也以纵故谓之龙上耸曰桥山海经曰其上多桥木而郑读曰槁误矣曰扶苏扶胥木也荷华扶渠也其华菡蓞是诗先言木扶胥于上草扶渠于下后言木桥耸于上草游纵于下则山隰之所养以自美者至矣今忽不见子都乃见狂且不见子充乃见狡童则曽是之不如也孟子曰子都天下莫不知其姣也又曰充实之谓美
　　长楚
　　尔雅曰长楚铫芅今羊桃也白华子如小麦其叶与实皆似桃故有桃之号也诗曰隰有苌楚猗傩其枝猗傩其华猗傩其实猗倚也傩节也苌楚柔弱又生下湿然其枝其华其实有倚以立故虽卑湿而不有节以生故虽柔弱而不恣国人疾其君之恣曽是之不如曰乐子之无知无家无室也人含隂阳之情岂可以无知无知非所宜乐也又况于无家无家非所宜乐也又况于无室乐无知无家无室则甚疾其君之恣也孔子曰疾之已甚乱也今其诗如此而不嫌已甚则更以疾乱故也一曰有两羊桃一种华实皆连理故诗以刺恣
　　蔏蒌
　　蔏蒌一名购茎髙丈余蒿属也其叶似艾白色初生可啖江东采以羹鱼诗曰翘翘错薪言刈其蒌之子于归言秣其驹言文王之化行乎江汉之域昬姻能以礼行而男子亷妇人贞虽蒭荛者以错薪相让言刈其蒌而已即序所谓美化者也盖关雎之化行始于雉兔终于蒭荛之卑可谓至矣故是诗言刈楚蒌者汝坟一章曰伐其条枚二章曰伐其条肄也一曰蒌言微者之犹有才驹言寠者之犹有礼也管子曰叶下于下于苋苋下于蒲蒲下于苇苇下于雚雚下于蒌蒌下于荓荓下于萧萧下于薜薜下于萑萑下于茅凡彼草物有十二衰
　　蘪芜
　　尔雅曰蕲蘪芜一名江蓠今似蛇牀而香叶如小萎状盖楚谓之蓠晋谓之虈齐谓之汜论曰夫乱人者若芎防之与藁本蛇牀之与蘪芜是也使人相去也若玉之与石也葵之与苋也则论人易矣故曰大圣之与大佞难知也是故周公忠勤而被流言王莽折节以致虚誉字说曰可以养鼻又可以养体□者养也
　　苹
　　苹一名蓱无根而浮常与水平故曰苹也江东谓之薸言无定性漂流随风而已周官萍氏掌水禁郑氏云以不沉溺取名盖使之防酒谨酒也诗曰呦呦鹿鸣食野之苹则饮且食也序曰既饮食之又实币帛筐篚以将其厚意又实币帛以将其厚意则承筐是将也月令季春曰蓱始生旧说萍善滋生一夜七子一曰萍浮于流水则不生于止水则一夕生九子故谓之九子萍也淮南子曰夫萍树根于水木树根于土天地之性也故萍飘聚根反日暴则死矣苹之殖根以水为地也世说杨华入水化为浮萍
　　芣苢
　　芣苢一名马舄一名车前一名当道大叶长穗好生牛马迹中故曰马舄车前当道也神仙服食法曰车前之实雷之精也善疗孕妇难产及令人有子故诗曰采之有之掇之捋之袺之襭之而序者以为和平则妇人乐有子也按本草云生平泽丘陵阪道中然则一名胜舄亦或谓之陵舄以此列子曰若防为鹑得水为继得水土之际则为防蠙之衣生于陵屯则为陵舄陵舄车前也故或谓之虾蟆衣韩诗曰直曰车前瞿曰芣苢盖生于两旁谓之瞿芣从艸从不苢从艸从防芣苢乐有子者所以和平然后妇人乐有子则芣苢或不或防按草最易生然他草所在或无唯车前苍耳所至有之故芣苢卷耳之诗正言此二物盖不如是不足以箸志不在焉与乐有子也
　　蓍
　　蓍蒿属也从耆草之夀者也六十曰耆卦之别六十有四蓍数穷于此且蓍所指非极数也愽物志曰以老故知吉防生千嵗三百茎同本其上常有黄云覆之易以为数天子蓍长九尺诸侯七尺大夫五尺士三尺亦有美恶如焉故周官簭人上春相簭也易曰蓍之徳圆而神卦之徳方以知又曰神以知来知以藏徃其孰能与此哉古之聦明叡知神武而不杀者夫古之聦明叡知神武而不杀者盖主文王言之文王重易六爻故系辞主意如此尔说者以为泛论圣人误矣文王以文治所谓神武而不杀者也或曰重卦伏羲尔今曰文王重卦奈何曰伏羲重卦重三画于前文王重卦重六爻于后何用知伏羲重卦重三画于前以书曰卜五占用二曰贞曰悔周官曰大卜掌三易之法其经卦皆八其别皆六十有四知之也故曰八卦成列象在其中矣因而重之爻在其中矣何用知文王重卦重六爻于后以司马迁曰伏羲至纯厚作易八卦盖西伯拘而演易雄曰易始八卦而文王六十四知之也故曰易之兴也其当殷之末世周之盛徳耶当文王与纣之事耶按干凿度曰垂皇防者羲伏羲用蓍则卦固已重矣然而世质民淳占法惟用七八六十四卦皆不动若干止于乾坤止于坤不能变也夏商因之皆以七八为占连山归藏是已后至文王世益浇薄占法始用九六盖不如此不足应天下之变也今易是已六十四卦皆动若干六爻皆九初九可变而之姤九二可变而之同人坤六爻皆六初六可变而之复六二可变而之临所谓重卦于是为至左曰周易有之在干之姤曰潜龙勿用其同人曰见龙在田又曰遇艮之八是谓艮之随曰周易以变者为占是也然则伏羲重七八文王重九六由是观之伏羲亦重卦而马迁雄但言伏羲作易八卦文王六十四盖各以其盛者言之也
　　苇
　　尔雅曰苇丑芀言其华皆有芀秀今风輙吹如雪其聚于地如絮也淮南子曰蔏苗类絮而不可以为絮苇即今之芦一名葭葭苇之未秀者也萑即今之荻一名蒹蒹萑之未秀者也葭一名华蒹一名薕薕髙数尺今人以为帘箔因此为名也至秋坚成谓之萑苇诗曰八月萑苇荘子曰欲恶之孽为性萑苇蒹葭始萌以扶吾形寻擢吾性则明此幼曰蒹葭长曰萑苇矣先儒以为萑如苇而细按礼曰土鼓蒉桴苇籥伊祁氏之乐也苇管中籥则萑小而苇大矣是故谓之伟其字从韦则韦缓故也荀子曰柔从若蒲苇非怯慑也苇可纬为簿席萑亦可纬唯完而用不如芦之或析也故音完旧云鸡羽焚而清飚起芦灰缺而月晕移说者以为取芦草灰随牖下月光中令圎画缺其一靣则月晕亦缺于上也诗曰蒹葭苍苍白露为霜蒹葭凄凄白露未晞蒹葭采采白露未已露敷施以生之霜刻制以成之霜露所以譬礼之成礼至于周而成故也厌浥行露言贞信之教兴则白露为霜象礼之成矣采采言其色鲜而未凄凄凄言其色惨而未苍蒹葭凄凄白露未晞蒹葭采采白露未已则未能用周礼将无以固其国之譬也郊居赋曰编霜菼葺寒茅盖茅菼丑霜降收缩万物然后坚成可用故诗取况如此
　　菼
