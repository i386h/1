<!-- { "loadSidebar": true } -->
　　虎奋冲破又能画地卜食盖蛇蟠向壬鹊巢面嵗燕伏戊巳虎奋冲破此亦鸟兽之所以灵也兵法曰将开牙门常背建向破其以此欤类从曰虎行以爪坼地观竒耦而行今人画地观竒耦者曰虎卜云简曰执辔如组有力如虎如组以言其艺如虎以言其勇常武曰进厥虎臣阚如虓虎盖虎之自怒虓然阚如虓虎则以言将帅之勇发于忠毅非激而怒之也何草不黄曰匪兕匪虎率彼旷野哀我征夫朝夕不暇言兕扺触虎搏噬先王驱而逺之则率彼旷野兕虎之所宜今征夫如此则可哀矣尔雅曰熊虎丑其子狗絶有力麙汉律曰捕虎一购钱三千其狗半之是也方言虎陈魏宋楚之间谓之李父江淮南楚之间谓之李耳注云虎食物值耳而止以触其讳故然则仁人之于亲也闻名心瞿见似目瞿岂自外至哉礼曰交龙为旂旂东方也鸟隼为旟旟南方也熊虎为旗旗西方也蛇为旐旐北方也太常则象天焉环以覆之故绘日月星辰易曰君子豹变大人虎变豹变言变而为豹也杨子曰貍变则豹所谓豹变故象曰君子豹变其文蔚也虎变言变而为虎也杨子曰豹变则虎所谓虎变故象曰大人虎变其文炳也周官服不氏掌养猛兽而教扰之郑氏谓扰驯也言王者之教无不服也然则教而驯之盖亦有道矣梁鸯曰且一言我养虎之法夫食虎者不敢以生物与之为其杀之之怒也不敢以全物与之为其碎之之怒也时其饥饱逹其怒心虎之与人异类而媚养已者顺也故其杀之逆也吾岂敢逆之使怒哉亦不顺之使喜也何则喜之复也必怒故曰不处中和势极则反必然之数也俗云鸠食桑葚则醉猫食薄荷则醉虎食狗则醉今虎所在麂必鸣以告
　　麕
　　崔豹古今注曰鹿有角而不能触麞有牙而不能噬麞麕也齐人谓麕为麞麞如小鹿而美故从章也章美也易曰隂虽有美含之以从王事麞从章从旨其义一也语曰四足之美有麃麃即麞也或曰麞性善惊故从章吴越春秋曰章者傽偟也盖麕鹿皆健骇而麕性胆尤怯饮水见影輙奔道书曰麞鹿无魂又曰麞鹿白胆善怖为是故也或曰麇喜音声麞喜文彩故麇从禾麞从章今猎户以彩服舞麞鹿字説曰赤与白为章麞见章而惑者也乐以道和麇可以乐道而获焉麇不可畜又不健走可缚者也故又训缚诗曰野有死麕白茅包之言昬礼不以死物故其生挚用鴈而饰羔鴈者以缋今取死麕更以白茅包之则皆非其礼矣虽皆非礼然犹愈于无礼故序云恶无礼也先曰死麕后曰死鹿先曰包后曰束言文王之化知恶无礼其俗有隆而无杀麞性喜山麋性喜泽鹿性喜林故林属于山为麓其字从鹿麓者鹿之所在故也鹿林兽也麋泽兽也博物志曰麋掘泽草而食其成泥名曰糜暖民随此暖种稻不耕而获其收百倍麕性善聚善散故从囷囷聚也亦散也国语曰市无赤米而囷鹿空虚先儒以为圆曰囷方曰鹿鹿善聚亦善散故囷或谓之鹿也
　　兕
　　释兽云兕似牛兕重千斤一角青色其皮坚厚可以制铠曰水剸蛟龙陆断犀兕盖取诸此吉日曰发彼小豝殪此大兕言能中防而制大也老子曰兕无所投其角兕善抵触故先王之制罚爵以兕角为之酒阳物也而善发人之刚其过则在抵触故先王制此以为酒戒诗曰兕觥其觩防酒思柔此之谓也四升曰角角触也与此同意道家云虎千年则牙蜕而角生
　　豺
　　释兽曰豺狗足豺似狗而长尾白颊髙前广后其色黄季秋取兽四靣陈之以祀其先世谓之豺祭兽故先王之以田礼记所谓豺祭兽然后田猎是也诗曰取彼谮人投畀豺虎豺虎不食投畀有北有北不受投畀有昊豺虎以杀为性则宜无所不食有北以载为徳则宜无所不受今曰豺虎不食有北不受且付昊天制其罪则恶之至也记曰好贤如缁衣恶恶如巷伯为是故也然是诗地于四方正言有北者有北朔地也朔地者寛闲之至天于四时正言有昊者有昊南天也南天者辨察之至汉律捕虎一购钱三千捕豺一购钱百豺虎皆害物之尤者故诗并言之俗云豺羣噬虎言其健猛且众可以窘虎也又曰瘦如豺豺柴也豺体细瘦故谓之豺人骨立谓之柴毁义取诸此旧说豺祭天又或以谓皆自祭其先云疑此二物祭帝而其先与焉礼曰万物本乎天人本乎祖故曰人而不祭豺乎
　　
　　兽西方白虎之属似狐而小青黑色肤如伏翼水居食鱼孟子所谓为渊敺鱼者也亦自祭其先记曰祭鱼然后渔人入泽梁是也取鲤于水裔四方陈之进而弗食世谓之祭鱼其字从頼与豺从才同意援神契曰谓多頼故不使超頼才也旧説蟾肪合玉胆分巵又曰熊食盐而死饮酒而毙此类之所推也淮南子曰鹊巢知风之自穴知水之髙下言嵗多风则鹊作巢卑水之所及则防移穴其预知有如此也或曰一嵗二祭豺祭方祭圆言豺之祭皆四靣陈之而圆布豺方布唐李商隠善属文喜铺陈检阅时谓之祭鱼字说曰豺亦兽也乃能获兽能胜其类又知以时祭可谓才矣非能胜其类也然亦知报本反始非无頼者
　　熊
　　熊似豕坚中山居冬蛰当心有白脂如玉味甚美俗呼熊白其胆春在首夏在腹秋在左足冬在右足好举木而引气谓之熊经庄子所谓熊经鸟伸是也冬蛰不食饥则自舐其掌故其美在掌而孟子曰熊掌亦我所欲也周官大射诸侯则共熊侯豹侯盖诸侯服猛下王徳一等故其所射共熊豹之侯而已又曰田役则设熊席则以莅众尚毅故也亦以其温曰君居则狐裘坐则熊席考工记曰龙旂九斿以象大火也鸟旟七斿以象鹑火也熊旗六斿以象伐也蛇四斿以象营室也説者曰龙旂东方也故象苍龙宿之数其斿九熊旗西方也故象白虎宿之数其斿六鸟旟正南方之物也故象朱鸟宿之数其斿七旐正北方之物也故象武宿之数其斿四案旂象大火旟象鹑火旗象伐旐象营室义不在斿犹之龙旂养信而荀子曰龙旂九斿以养信也许慎曰熊旗五斿以象伐按熊旗五斿则考功所记六斿误矣巾车掌王之五路建太常以祀建大旂以賔建大赤以朝建大白以即戎建大麾以田太常象天有日月焉大旂象东方即旂是也大赤象南方即旟是也大白象秋一名旗大麾象冬一名旐太常大旂盖言其名大赤大白盖言其色大麾则又以用言互相备也书曰左仗黄钺右秉白旄以麾以大赤照上则龙旂青可知矣以大白照下则旐黑可知矣尔雅曰缁广充幅长寻曰旐是也郑云九旗之帛皆用绛不知郑氏所云何所据而言然鬼谷子曰分威法伏熊说者以为熊之击搏先伏而后动字説曰熊强毅有所堪能而可以其物火之罴亦熊类而又强焉然可网也
　　豹
　　豹花如钱黑而小于虎文易曰君子豹变小人革靣言能革小人之靣而已召南之事是也古今注曰豹尾车周制也所以象君子豹变尾言谦也晋人刺在位不恤其民其诗一章曰羔裘豹袪自我人居居二章曰羔裘豹褎自我人究究言大夫体柔以刚文之而已今其用暴如此则非所以称其服也居居以言不通究究以言不恕豹袪下大夫也豹褎上大夫也诗曰羔裘豹饰豹饰又言国君体柔而文之以刚其义上达也玉藻曰狐青裘豹褎绡衣以裼之羔裘豹饰缁衣以裼之则豹饰明非褎矣毛诗传曰节谓縁以豹皮则縁盖言领人君之服也管子曰上大夫豹饰列大夫豹幨此齐一时之数非古也古云虎豹之驹未成文已有食牛之气及长退毛然后踈朗焕散盖亦养而成之传曰文豹隠雾十日不食欲以泽其衣毛成其文彩殆谓是也语曰豹死留皮人死留名故君子疾没世而名不称焉广志曰狐死首丘豹死首山言不忘本也豹一名程列子曰程生马古诗曰饿狼食不足饥豹食有余言狼贪豹防有所程度而食其字从勺当为是也一曰从勺豹之勺犹虎之拟也字説曰虎豹貍皆能勺物而取焉大者犹勺而取不足为大也小者虽勺而取所取小矣不足言也故于豹言勺物志云豹死守窟淮南子曰猬使虎申蛇令豹止物各有所制也
　　羊
　　羊性善羣故于文羊为羣犬为独也羊毎成羣则要以一雄为主举羣听之今俗所谓压羣者是也北人谓之羊头郑氏仪礼注云羊取其后帅盖言此矣诗曰尔羊来思其角濈濈羊前其刚以触者也故以其角齐聚为善又曰尔羊来思矜矜兢兢不骞不崩麾之以肱毕来旣升矜矜言羊之爱牧人也兢兢言羊之畏牧人也牧之为道扰之以顺其性故能使物爱支之以制其放故能使物畏或降于阿或饮于池或寝或讹所谓扰之以顺其性也麾之以肱毕来既升所谓支之以制其放也传曰骞亏也崩羣疾也羊之为物以瘦为病而又死善耗败故于不骞不崩本羊言之也礼云羽鸟曰降四足曰渍曰渍者谓死相瀐渍而善耗败也六畜之死皆善耗败而羊为甚故是诗如此要术曰羊有疾輙相污徐曰羊主给膳以瘦为病故羸从羊亦豕善肥羊善瘦故羸从羊也诗曰不骞为是故也易曰兊为羊羊性前止故兊为羊兊隂在上故也羊性前逆牛性前顺故传以为使尧牵一羊舜荷棰而随之不能前矣又曰今使乌获借蕃从后曳牛之尾尾絶而不从者逆也若指之桑条以贯其鼻则五尺童子牵而周四海矣礼曰羊曰柔毛柔毛谓其不疾瘯蠡也诗曰羊牛下来先羊后牛者羊性畏露晚出而早归常先于牛故也管子曰凡听商如离羣羊凡聴角如鸡登木以鸣音疾以清易曰兊为羊抑又以其声欤内饔曰羊泠毛而毳羶犬赤股而躁臊盖言羊泠毛而毳则羶犬赤股而躁则臊矣皆物之不可食者故于文臊从躁省羶从毡省也郑氏以为泠毛而毳毳谓毛别聚毡不解者是也管子曰山高而不阤则祈羊至矣渊深而不涸则沈玉极矣或言羊或言玉相备也山海经曰县以吉玉县山祭也肆师立大祀用玉帛牲牷而今此山川更言玉者则以祈祭故也易林曰羊肠九萦旧说羊春夏早放秋冬晚出字说曰羊大则充实而美美成矣则羊有死之道焉老子曰天下皆知美之为美斯恶已
　　牛
