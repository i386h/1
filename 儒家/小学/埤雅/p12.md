<!-- { "loadSidebar": true } -->
　　说文云赤神灵之精也赤色五采鸡形鸣中五音颂声作则至一曰青鳯为鸾孔頴逹曰燕雀有啁噍之感鸾鳯有歌舞之容是也鸾雌曰和雄曰鸾礼云在舆则闻鸾和之音盖取诸此乘车和在衡鸾在轼而輶车置鸾于镳异于乗车者驱逆之车则尚轻疾故也庭燎之诗一章曰鸾声将将二章曰鸾声哕哕将将大声声大则近故也哕哕小声声小则逺故也郊特牲曰割刀之用而鸾刀之贵贵其义也鸾刀刀有鸾者也以言割牲中节而和盖易曰利者义之和也利物足以和义先王寓之于礼则刀之所以有鸾也又曰君子黄中通理正位居体美在其中而畅于四支发于事业美之至也先王寓之于礼则瓉之所以有鬯也鸾取和鬯取畅在易则为道在礼则为器其义一也旧云鸾血作胶可以续弓弩琴瑟之或曰鸾鳯之亚也鸾善歌鳯善舞山海经曰鸾鸟自歌鳯鸟自舞鸾始生类鳯乆则五采变易当上古时鸾舆顺动此鸟輙集车上雄鸣于前雌应于后后世不能致作和鸾以象之因谓之鸾仗葬书曰若龙若鸾或鶱或盘言山形若龙之盘伏鸾之鶱翔也故曰武垂头朱雀翔舞青龙蜿蜒白虎蹲踞
　　鳯
　　鳯神鸟也俗呼鸟王羽虫三百六十而鳯为之长鸿前麐后蛇颈鱼尾鹳颡鸳思龙文背燕颔鸡喙五色备举出于东方君子之国翶翔四海之外过昆仑饮砥柱濯羽弱水莫宿风穴见即天下大安寜夫文凡鸟为鳯鳯総众鸟者也古文作□象形盖四灵唯鳯能鸠其类故以为朋党之字同门曰朋其类不一所从者一而已首文曰徳翼文曰礼背文曰义膺文曰仁肠文曰信王文公曰鳯鸟有文河图有画非人为也旧云鳯皇其翼若干其声若箫不啄生虫不折生草不羣居不旅行不罹罗网非梧桐不栖非竹实不食非醴泉不饮诗曰鳯皇鸣矣于彼髙冈梧桐生矣于彼朝阳此之谓也一说东方曰发明南方曰焦明西方曰鹔鷞北方曰幽昌中央曰鳯皇按师旷禽经曰青鳯谓之鹖赤鳯谓之鹑黄鳯谓之焉白鳯谓之鹔紫鳯谓之鷟又曰干臯断舌则坐歌孔雀拍尾则立舞人胜之也鸾入夜而歌鳯入朝而舞天胜之也尔雅曰鶠鳯其雌皇鳯鸟之美者能君其类而知时雌则美而不大故曰其雌皇又龙乗云鳯乗风故谓之鶠鶠偃也亦鸟偃服焉传曰鳯鸟乗于风是也地理新书曰状如猪鼠勿取鳯皇贵胷鱼贵尾贵头鼈贵背虎贵前马贵脊牛贵领



　　埤雅卷八
　　埤雅卷八音释
　　鷮【骄】　　斵【捉】　　鸒【预】　　隼【笋】　　嗛【谦】
　　籋【聂】　　鳦【乙】　　鷾【意】　　鸸【而】　　颉【血】
　　颃【杭】　　淛【浙】　　□【畴】　　鶅【缁】　　鵗【希】
　　鷷【遵】　　诐【比】　　揄【头】　　麃【白交】　爰【袁】
　　鴽【如】　　蜃【时轸】　雊【姤】　　防【淡】　　槙【真】
　　鹢【益】　　防【列】　　瘘【漏】　　龋【炬】　　□【驱雨】铦【思廉】　鹎【卑】　　鷢【厥】　　鸩【振】　　沔【免】
　　噬【世】　　防【庄善】　【以专】　鹇【闲】　　搰【骨】
　　锴【谐】　　孚【俘】　　【未】　　鴄【匹】　　【鸭】
　　鴱【艾】　　紩【秩】　　拚【弁】　　毖【秘】　　宎【夭】
　　【月□】　　镳【摽】　　哕【诲】　　踞【据】　　麐【麟】
　　砥【纸】　　□【凤】　　鹔【肃】　　鷞【双】　　鷟【族】
　　鶠【偃】


　　钦定四库全书
　　埤雅卷九　　　　　　　　宋　陆佃　撰释乌
　　溪防　　鵙　　　枭　　　鸮
　　脊令　　桑扈　　鷩雉　　鹄
　　杜鹃　　雀　　　鹦鹉　　鸨
　　戴胜　　鹬
　　溪防
　　溪防五色尾有毛如船柂小于鸭沈约郊居赋所谓秋鹥寒防脩鹢短鳬是也性食短狐在山泽中无复毒气故淮赋云溪防寻邪而逐害此鸟盖溪中之勑邪逐害者故以名云鴧之步纲防之画印溪防之勑蜾蠃之祝皆物之有术智者也陈昭裕建州图经曰溪于水渚宿先少若有勑令也亦其浮游雄者左雌者右羣伍皆有式度
　　鵙
　　鵙伯劳也陈思王恶鸟论曰伯劳以五月鸣应隂气之动阳气为仁义隂气为残贼伯劳贼害之鸟也其声鵙鵙故其音名云月令仲夏曰鵙始鸣是也释鸟云鹊鵙丑其飞也翪言其飞不能翶翔竦翅上下而已许慎说文以为翪敛足也今鹊鵙丑飞亦皆敛足腹下诗曰七月鸣鵙八月载绩盖仓庚知分鸣鵙知至故阳气分而仓庚鸣可蚕之候也隂气至而鵙鸣可绩之候也旧云鵙善制蛇鸣则蛇结类从曰鵙鸣在上蛇盘不动鹊鸣在上猬反不行或曰金得伯劳之血则昬鐡得鸊鷉之膏则莹石得鹊髓则化银得雉粪则枯
　　枭
　　枭食母说文云不孝鸟也故日至捕枭磔之字从鸟头在木上古者天子以春解祠黄帝用一枭破獍说者以为枭名食母破獍食父破獍如防者而虎眼一曰獍如虎豹而小始生还食其母故曰枭獍黄帝欲絶其类使百司用之故后世于嵗始祓除凶灾取以解祠黄帝汉使东郡送枭五月五日作羮以赐百官此遗象也旧说枭性食母始飞北山録曰乌反哺枭反噬盖顺逆之习也听声考详篇云鹤声宜学仙雉声宜习武乌声宜习医鴈声宜习卜筮鹊声宜习工巧枭声宜习符呪释鸟曰枭防土枭也西方之书曰如土枭等附块为儿名之曰土枭盖取诸此传曰甑瓦可以令枭寂又曰枭避星名鹊违嵗子
　　鸮
　　鸮大如斑鸠緑色所鸣其民有祸证俗云鸮祸鸟也今谓之画乌盖声之误也草木疏曰恶声之鸟也入人家凶贾谊所赋鵩鸟是也其肉甚美可为羮臛又可为灸故庄子曰见而求时夜见弹而求鸮灸也诗曰翩彼飞鸮集于泮林食我桑黮怀我好音言鸮食桑黮则变而美其色好其音以况徳义能革小人之非如此及其食梅则不足以革其容色变其声音故诗曰墓门有梅有鸮萃止以刺陈佗无良师傅也北山録曰黄鹂亦食桑黮而音美一曰鵩似鸮则鸮又非鵩矣异物志曰鸟如小鸡体有文色异俗谓之鵩不能逺飞行不出域贾公彦曰鸮鵩二鸟夜为恶鸣者也传曰夏雀生鹑楚鸠生鸮广志曰鸮楚鸠所生如驴巨虚种类不孳乳也玉堂闲话云驴马驹随母行有在前者有与母并者有随后者此由生时尔月初生者在前月半生者处中月末生者居后甞验问数軰亦不谬尔始知含灵之类皆禀四时五行之气也今科斗月大尽先生前两足小尽先生后两足
　　脊令
　　释鸟云防鸰雝渠盖雀之属飞则鸣行则摇大如鴳长脚尾腹下白颈下黑如连钱故杜阳人谓之连钱诗曰脊令在原兄弟急难脊令水鸟首尾相应和之至也今反在原则失其所矣故以取况兄弟急难其首尾相应如此义训曰防鸰钱母其颈如钱文诗曰题彼脊令载飞载鸣说者以为脊令不能自舍君子有取节尔其鸣自呼或曰首尾相应飞且鸣者故谓之雝渠渠之言勤也物类相感志曰俗呼雪姑其色苍白似雪鸣则天当大雪极为验矣
　　桑扈
　　淮南子曰马不食脂桑扈不啄粟非廉也桑扈盖一名而二种若鲁有两曽参也释鸟云桑扈窃脂鳭鹩剖苇此桑扈之一种也桑扈窃脂扈窃丹此桑扈之一种也盖对剖苇言之则窃脂者所谓青质觜曲食肉好盗脂膏者是也对窃丹者言之则窃脂者所谓素质其翅与领皆莺然而有文章者是也左传曰九扈为九农正扈民无淫者也贾逵樊光以为春扈趣民耕种夏扈趣民耘耔秋扈趣民收敛冬扈趣民盖藏扈为果驱鸟桑扈为蚕驱雀行扈唶唶昼为民驱鸟宵扈啧啧夜为农驱兽老扈鷃鷃则趣民刈麦令起不得晏者也説者非之以为入林为果驱鸟入室为蚕驱雀昼驱鸟夜驱兽穷日通宵常在田野非先王所以建官之意则亦以误矣盖九扈农桑鸟扈民无淫者也故先王名官以主农桑之事取其意云尔非谓依此诸扈使之动作也盖如扈则主园事尔桑扈则主事尔驱鸟驱雀非所以为难也然则所谓交交桑扈率啄粟者正以其性之窃脂者言之也故以啄粟为失其性交交桑扈有莺其羽者正以其色之窃脂者言之也故其序曰君臣上下动无礼文焉盖君子素以为质而文之者礼也释兽曰虎窃毛谓之虦猫魋如小熊窃毛而黄窃毛皆谓浅毛则夏扈窃言浅黑秋扈窃蓝言浅青冬扈窃黄言浅黄扈窃丹言浅赤桑扈窃脂言浅白固其理也且尔雅主诗言之而小雅桑扈所取者有两窃脂故尔雅亦两解也犹之无羊云九十其犉良耜云杀时犉牡尔雅有黑唇犉又有牛七尺为犉是也
　　鷩雉
　　鷩似山鸡而小冠背毛黄项上緑色鲜明胷腹洞赤西山经所谓赤鷩可以御火者也赋性悍戾憨害飞走如风之猋故潘岳云山鷩悍害猋迅已甚也盖其耿介甚于佗雉故周官三公服鷩冕与王后三翟之服异也刘熙释名云鷩冕鷩雉之憋恶者山鸡也鷩憋也性急憋不可生服必自杀故画其形于衣以象人执耿介之节博物志曰山鸡有美毛采自爱其色终日映水目则溺翟雉长尾雨雪降惜其尾栖树杪不敢下食往往饿死盖文之溺物也如此然则士之涉世不能忘己之美而至于以文灭质者亦已惑矣羽物之色莫美于鷩以其美毙焉互物之味莫美于鼈以其美毙焉是以物恶有其美也禽经曰霜传彊枝鸟以武生者少雪封枯原鸟以文死者多
　　鹄
　　鸿鹄一举千里故周官木路前樊鹄缨盖取诸此又曰革路龙勒条缨龙勒犹此所谓鹄缨盖行天莫如龙行地莫如马而瘦人八尺以上为龙六尺以上为马马以龙名其来尚矣司裘王大射则共虎侯熊侯豹侯设其鹄设其鹄者栖鹄于侯中以为的者也若今所射红心是也谓之鹄者取名于鹄鸿鹄一举千里射者难中是以中之为隽也梓人云张皮侯而栖鹄皮侯所谓三侯是也先儒申郑以为其鹄还以虎熊豹麋之皮为之按鹄取名于鸟则或画或刻或以其毛为之虽不可知然知其不以虎熊豹麋之皮为之明矣今鹄善步鳬善趋鹰善立禽经曰乌鸣哑哑鸾鸣噰噰鳯鸣喈喈皇鸣啾啾雉鸣鷕鷕鸡鸣咿咿莺鸣嘤嘤鹊鸣唶唶鸭鸣呷呷鹄鸣哠哠鵙鸣嗅嗅字说云鹄逺举难中中之则可以告故射侯栖鹄中则告胜焉
　　杜防
　　杜防一名子规苦啼啼血不止一名怨鸟夜啼达旦血渍草木凡始鸣皆北向啼苦则倒县于树说文所谓蜀王望帝化为子嶲今谓之子规是也至今寄巢生子百鸟为哺其雏尚如君臣云尔雅曰嶲周即此鸟也临海异物志曰鶗鴂一名杜防至三月鸣昼夜不止按楚辞曰恐鶗鴂之先鸣兮使夫百草为之不芳则杜鹃似非鶗鴂服防曰鶗鴂一名鵙此言是也盖隂气至而鵙鸣故百草为之芳歇或曰鶗鴂春分鸣则众芳生秋分鸣则众芳歇所未详也
　　雀
