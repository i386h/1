<!-- { "loadSidebar": true } -->
　　御制序
　　音韵述微者述
　　音韵阐微之意也我
　　皇祖钦定佩文诗韵颁示中外复依国书合声切韵之
　　法叶华音字母作
　　音韵阐微一书按字母之说始于隋书经籍志载后汉佛法行于中国得西域书能以十四字贯一切音其文省而义广谓之婆罗门书至唐僧守温増为三十六字母相沿至今未识其源由今考之盖守温略知唐古特字而所译汉文则不免强为牵合即如见溪羣疑乃梵音之嘎喀噶【迎阿】端透定泥乃梵音之答塔达纳也
　　阐微则于每字皆用国书合声法切之如东字旧韵徳红切今用都翁切缓读成二字急读成一音较之旧韵之转字叶音实简明精确足为华梵字母之防通而启自古音韵未发之秘凖也夫国书以阿字为首梵经亦谓阿字能括天下之音其生生之序出于自然今以人之始生证之虽各国各地殊语至其孩啼音皆出于阿则阿字之为诸方声韵之源综其异而得其同从可知矣字母既源出西域则国书之阿字实防通华梵字母之枢纽以立义所以得天地之元声不独梵音借国书而明即华音之字母亦因国书而愈明也朕少时见等韵书亦茫然弗悉其原委及后习防古语回语又习唐古特语畨语然后知汉音字母即梵音之字母而以国书枢纽其间率可以通华梵之情畅形声之奥前此同文韵统西域同文志既仰承
　　皇祖阐微之义譔辑成编兹复命词臣恭依
　　佩文诗韵并稡广韵集韵之字删冗存英为音韵述微共收一万五千二百七十九字成书三十卷甞考古来韵书沈约四声其书不传今惟宋陈彭年广韵则就隋陆法言切韵孙愐唐韵本重加脩订收字凡二万六千一百九十四字又宋丁度集韵至五万三千五百二十五字其实行用者不出寻常经见之文则虽多亦奚以为也至诸家分韵皆二百六部然其中有通用有独用通用者名虽分而实合是以元隂时夫撰韵府羣玉于独用者仍之通用者并之即今
　　佩文韵府所因也及明乐韶凤等奉勅撰洪武正韵则减为七十六部所收一万二千一百四十六字分韵一改古人之旧诚未若今韵之繁简适用损益得中也又从来韵书主音字书主义二者不能兼赅而审音与分韵又歧而为两夫轻重清浊音也平上去入韵也韵显而易明音微而难察诗赋家所用惟韵而不必审音至诗余词曲则兼辩音而于平上去韵转得通用此唐宋及今音韵之大略也是书翻切悉遵
　　阐微凡古今音韵之奥华梵防归之故以国书为枢纽无不一以贯之而于古人韵书义训未详者则加推广发明焉其训释古无今有者量加増订期于字义明而字音悉协四声凖而等韵贯通皆即
　　皇祖宣畅中声嘉恵艺林之意纉述而引伸之盖四十七年以来所为绳绳翼翼无一念不敬承
　　先志无一事不聪聴
　　彛训者亦于是书见端也夫

　　钦定音韵述微进表
　　经筵讲官戸部尚书教习庶吉士臣梁国治等诚欢诚忭稽首顿首
　　上言臣等奉
　　勅编辑音韵述微成书谨奉
　　表上
　　进者伏以
　　干仪垂象羲图总文字之先
　　泰治扬庥舜陛协声音之谱
　　播中和而宣豫辨方书纪同文
　　考律度以垂谟数典义存绳
　　武运防贞符之合扬诩调元典章制作之林赓和鸣盛始终条理振金玉于羣音凖酌古今叶笙簧于六艺
　　缣缃润色
　　集成彚韵海之全
　　圭臬希光
　　嘉恵逮词林之众琅函重丽秘笈增辉窃惟字制结绳文明肇启音通吹管声律初分本翕辟之气机判隂阳之吐属五均则律度相生六体则谐声是取未剖伶伦之竹感触喁于如登苍颉之台研寻训诂然而轩庭创制未造音图防序赓诗不闻韵谱而乃星云糺缦庸歌节自成章衢巷讴謡矢口言皆协律以至葩经雅颂遂开韵语之宗屈赋歌骚爰启词草之调溯肇始于椎轮渐森严夫尺度三五六经之音读郑康成实擅经神三十六字之权舆释守温初分字母翻切始东京之学孙炎之注释堪寻华严乃西域之音神珙之纽图细审李登吕静实始成书季节台卿都为逸简若乃六代词流四声派别周颙善识渐析缕以分条沈约新裁创浮声与切响法言五卷成自隋时孙愐一书才名唐韵古书惟广韵犹存院本实崇文所定景徳祥符之删润序牒堪稽寳元景祐之重修规模屡易集韵既繁而易复韵略亦简而不详自改并于刘渊又增加于毛晃部居分合恒聚讼之纷如笺注烦挐误操觚之率尔盖平多仄少声宜始发而终收而义略音详说每畸轻而偏重胶瑟柱以难调望车杓其孰指遐稽往牒诸书莫掩瑕瑜欣遇
　　昌期今日同臻美善钦惟
　　皇帝陛下
　　学阐元苞
　　治通心矩
　　五声听政节宣协元气之音
　　九徳谐民普鬯应同风之律勤披
　　乙览仰宵旰于
　　万几业富酉阳聚图书于四库
　　考文而开金镜
　　心契精微纉
　　绪而阐珠嚢
　　功兼作述惟
　　圣祖仁皇帝轩箓长垂尧文丕焕式颁韵府四方户诵成
　　风复
　　定阐微三合
　　国书丽日盖八音出震十二字得天地之中故九译承流千百国凖鞮鞻之教我
　　皇上绍声律于
　　重华综源流于一贯课士新增功令格试三唐
　　拈题用示宗风
　　诗成四集谓阐微既审于寻声而音韵尤先夫取义特命廷臣重厘官韵俾研摩于训解期判别乎异同旧
　　谱新排奉
　　纶言为指示嘉名
　　贲锡荷
　　藻鉴之心裁辨考信而加详证传疑而辟误纲领仍其部首循环因等韵之文区分皎若列眉损益括羣
　　言之奥孰旁通而独用越畔胥严或古有而今无因时递变重规曡矩之森罗密字双行而细注始广韵而终集韵必折中夫列代之书宗佩文而据阐微乃大备于
　　本朝之典计篇终之成数甲乙胪分辨韵内之等差后先区别刋繁去复考字典以删除按部就班定诗家之绳凖若夫旁搜博采佩实含华钜细无遗洪纎毕贯大端既举日星河岳之敷陈多识能名草木虫鱼之疏注山经海志胥登尔雅之篇急就凡将尽入说文之例内转外转郑樵之略可删疾呼徐呼刘勰之评细凖宫商角征羽经纬分明唇舌齿牙喉低昂各判若乃山川异俗南朔殊音公羊作传半属齐言江左裁诗率多呉语欲强合以从同转分驰而相背今则酌以中声袪其滞响被
　　文思于一统从无风气之殊暨
　　声教于五方得诸语言之外宁烦东郭才分呿合之两声岂待黄门始识为竒之一部音和类隔可起例以发凡曡韵双声自穷源而竟委莫虑读讹雌霓都成撃节之锵鸣虽云义碎零星尽是罗胸之掌故遵循应奉为金科审定悉禀夫
　　玉尺臣等才疎识字学愧知音
　　朶殿拈毫幸亲承夫
　　榘训书林扫叶得备染夫芸香仰
　　大文云日之辉弱管敢期窥测励小学丹铅之业寸莛
　　奚副舂容承
　　简命之下颁领编摩而敢懈祗惭修汲搜罗未撷夫菁华自愧拘墟捃摭难期于淹雅问竒析义每懐握椠之勤解字工钞思殚佩觿之志厯嵗时而防校载笔多淹计旬浃而胪
　　呈成书幸告是皆仰承
　　睿断寅奉
　　圣裁百六韵玉粹金和自范围而莫过三十卷珠聨绳
　　贯庶囊括以兼该业绍
　　前文允矣书名之
　　善述功资下学朂兹记诵以通微伏愿
　　奎照权衡
　　天言弁冕
　　艺林颁示赓吟珍鸿寳之函
　　册府储藏着録备文渊之籍庶几三苍典雅共仰
　　观文成化之原四始和平益飏
　　累洽重熙之盛臣等无任瞻
　　天仰
　　圣激切屏营之至谨奉
　　表恭
　　进以
　　闻
　　乾隆四十七年二月二十五日经筵讲官戸部尚书教习庶吉士臣梁国治
　　经筵讲官礼部尚书兼管乐部太常寺事臣徳保
　　内阁学士兼礼部侍郎提督顺天学政臣金士松

　　钦定四库全书　　　　　经部十
　　钦定音韵述防　　　　　　小学类三【韵书之属】
　　提要
　　臣等谨案音韵述防三十卷乾隆三十年奉
　　勅撰其合声切字一本
　　御定音韵阐微其稍变者阐防以三十六母为字纽之次序故东韵首公字之类与部首标目或相应或不相应在所不拘今则部首一字属何母即以其母为首其下诸母所领字以次相从使归于画一其部分仍从
　　御定佩文诗韵其稍变者从音韵阐防分文殷为两部而以殷部附真部不附文部其字数自佩文诗韵所收一万二百五十二字外凡所续收每纽之下以据音韵阐防増者在前据广韵増者次之据集韵増者又次之或有防画小异音训防殊旧韵两收而实不可复押者则删不録至于旧韵所无而今所恒用者如阿字旧惟作陵阿之义收入歌韵今为
　　国书十二字头之首则收入麻韵鎗字旧训为酒器收入庚韵今则酒器无此名而军器有此字则増入阳韵又如查本浮木而今训察核防本稽考而今训纠弹礟本飞石而今训火器扫本汜除而今训楗茭既已万口同音即属势不可废此如麻韵之字古音皆与鱼虞相从自字母入中国始有麻韵一呼遂不能不増此一韵姫本周姓自战国以后始以为妾御之名亦遂不能不増此一解葢从宜从俗义各有当又不可以古法拘也其互注之例凡一字两部皆收义同者注曰又某韵义异者注曰与某韵义异体例与礼部韵畧同其与他韵一同一异者注曰又某韵与某韵义异或字有数训而仅一解可通者则注曰惟某义与某韵同余异则较韵畧为加宻其诠释之例凡説文玉篇广韵集韵所有者书非稀睹无庸赘着篇名其他则一字一句必着所出以明有据亦诸韵书之所无葢音韵阐防所重在字音故训诂不欲求详此书所重在字义故考证务期核实两书相辅而并行小学之蕴奥真毫髪无遗憾矣乾隆四十七年十一月恭校上
　　总纂官臣纪昀臣陆锡熊臣孙士毅
　　总　校　官　臣　陆　费　墀

　　钦定音韵述微凡例
　　一三代以上有韵语无韵书汉末孙炎始剏翻切后李登吕静造韵书南齐周颙别四声梁沈约因作四声谱又制纽字图阐翻切之防隋陆法言参酌古今南北之音撰切韵唐僧守温以牙舌唇齿喉定三十六字母括天下之音翻切之道益密然尚有音和类隔互用借声设例繁难得音匪易我
　　圣祖仁皇帝钦定音韵阐微依
　　国书合声之法上一字取能生本音下一字取能收本韵二字合读便得本音简易精妙为从来翻切所莫及兹书翻切悉遵音韵阐微而于字义异同则加详核我
　　皇上钦定嘉名曰音韵述微盖阐微所重在音音奥妙难寻故以推阐为功述微所重在义义切实可据故以叙述为要审音以征义庶几相得益彰
　　云
　　一字纽以三十六母为序牙音四舌头音四舌上音四重唇音四轻唇音四齿头音五正齿音五喉音四半舌音半齿音各一各有定位不可移易惟是一东二冬之名俱取韵首一字标目相沿已久且律韵为诗赋课士程式与専论等韵者不同今仍从部首字起循环列之如东字为端母即从舌头音起支字为照母即从正齿音起庶不背古来分部之旧而仍与字母相合若一部而有开口合口二呼则仍依字母之序分段列之
　　一音韵阐微原有合声今用协用借用四例皆以唐宋相沿之翻切列于前而以新定之翻切列于后兹书所用皆取合声翻切无合声者则取今用翻切每一纽止用一翻切其广韵集韵相传之翻切一并从删
