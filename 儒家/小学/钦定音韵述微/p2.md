<!-- { "loadSidebar": true } -->
　　一自陆法言作切韵长孙纳言为之笺注唐初因之至天寳末孙愐刊正为唐韵宋景徳中复增修为广韵今广韵犹存其书分二百六部又有独用同用之分并其同用者共一百十六部此唐与宋初遵用之韵号为官韵者也景祐中命修集韵复删其繁为礼部韵略施之科举又因贾昌朝之请窄韵十三处许附近通用据集韵并其同用者共一百八部此宋景祐以后遵用之韵也淳祐中刘渊并去声证韵一部为一百七部元隂时夫又并上声拯字一部为一百六部唐宋相承既有同用之注即不并之并矣我
　　圣祖仁皇帝钦定佩文诗韵颁行海内习用已久今悉依佩文韵目次仍于各韵中先后自为区别如冬钟同用则冬部字在前钟部字次之复于每韵末总计字数之后注明自某字至某字旧为某韵以存二百六部之旧
　　一广韵集韵分部虽合而所注独用同用之处互有参差如平声之二十一殷上声之十九隠去声之二十废二十四焮入声之九迄广韵俱注独用集韵避殷字之讳改为二十一欣而以文与欣通吻与隠通队代与废通问与焮通物与迄通又广韵平声严凡同用集韵以盐沾与严通咸衔与凡通广韵上声俨范同用集韵易俨为广以琰忝与广通豏槛与范通广韵去声酽梵同用集韵易酽为验以艳防与验通陷鉴与梵通广韵入声业乏同用集韵以叶怗与业通洽狎与乏通此当时因窄韵字少许令附近通用者也诸韵按之声类原有可合之理自不必改依唐韵惟于每韵标目下注明广韵与集韵分部之异同
　　一广韵文殷皆独用而殷部韵窄字少唐诗中罕有独用成篇者往往于真韵中间用之而絶不与文通伏读音韵阐微殷韵下注云唐诗真殷之通随举而有文之通殷乃不槩见如依唐人旧法则殷宜与真同用而文宜自为一韵洵为不易之论今将殷部字移置真韵后而文韵仍收入以存佩文韵之旧
　　一广韵盐添为一韵咸衔为一韵严凡为一韵集韵则以严部并入盐韵凡部并入咸韵然考唐人律诗中盐添咸衔严凡六韵每多杂见是唐时于此数韵已互有出入佩文韵于严部之字盐咸两韵互收与唐韵无迕今并仍之入声业部之字叶洽两韵互收即依平声之例
　　一广韵上声迥独用拯与等分二部而同用去声径独用证与嶝分二部而同用集韵亦然宋刘渊始并证嶝入径韵元隂时夫始并拯等入迥韵非集韵之旧但仄韵原非平韵専为律诗取用者可比元明以来用之已久今遵佩文韵目次不别为分析亦于标目下注明广韵集韵原作独用同用之处以见唐宋相承之旧
　　一古本韵书切韵唐韵俱已不传广韵收二万六千一百九十四字集韵增至五万三千五百二十五字其文浩繁故别有礼部韵略以备考试止九千五百九十字后有续降补遗诸字毛晃刘渊各有增加元黄公绍韵防举要所收合一万二千六百余字尚不及广韵之半隂时夫韵府羣玉删减仅存八千八百余字学者病其简略
　　本朝佩文诗韵共一万二百五十二字音韵阐微增至一万七千三百三十九字尤为该博兹书所收计一万五千二百七十九字凡同纽之字彚于一处以佩文韵原有者列于前自佩文韵外有字义古雅可备引用者据诸书酌量增载首阐微次广韵次集韵止于本纽第一字下注明翻切其有旧韵兼收之字音义相同不得重押者如东韵懵与懜冬韵冲与之类则据字书酌归删并务期无复无漏繁简得中
　　一古人用韵甚寛自有韵书以后义例綦严不相假借如逢字在东韵为鼓声在冬韵则为遭遇台字在支韵为我称在灰韵则为星名若兹之类不可枚举乃至敦苴等字多至十余音离艾等字多至十余义今于数韵并收之字其训同者则注又某韵其训异者则注与某韵异与他韵一同一否者则注又某韵与某韵义异字有数训而止有一解可通用者则注惟某义与某韵同余异庶临时检用不至舛误
　　一凡字有两音两义判然不同而同在一韵者若支韵之竒其皆有勒移吉医二切兹有则思层时二切衰有疏锥初逶二切义各悬殊可以并押此类仍两收之若义虽小异而一篇之中难以两用者则不复重见止于本音之下注云又某某切而附载其义于下
　　一书中所收之字每有一义必援据原文详列书名若见于说文玉篇广韵集韵者则但用其训不载书名至于古今字异及假借通用之字经史诸子中甚多其判然两字者则注通作某字形偶异而不别见者则注或作某有一字而数易者则注亦作某并详征出处以广参稽
　　一天文嵗时内二十八宿与著名之星以及嵗阳嵗名月阳月名之属地理内岳镇渎薮与有名之山川以及国名州名之见于经传物类内草木昆虫之见于尔雅埤雅诸书并为胪载若字无他义而以人名地名独着可供采用者仍载之至字有本非正音而先儒曾作此音读见于经典释文等书确有根据者皆引用经史正文注明某人读
　　一凡増收之字祗据阐微广韵集韵三书惟阿字旧但有陵阿之义收入歌韵今恭按为
　　国书十二字头之首开口呼之即得本音实为天地之中声故特增入麻韵以发古今之秘
　　一字义有今有古无者如麻韵查字旧训水中浮木而后世通以为稽察之称覃韵参字旧训谋度及觐谒而后世通以为纠劾之称凡此之类并加増注务期参酌古今使名与义相凖文与音相合以成韵学完书







　　钦定四库全书
　　钦定音韵述微卷一
　　上平声
　　一东【佩文韵作一东广韵集韵一东独用今仍作一东】
