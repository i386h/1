<!-- { "loadSidebar": true } -->
　　钦定四库全书　　　　经部十
　　广雅　　　　　　　　小学类一【训诂之属】提要
　　【臣】等谨案广雅十卷魏张揖撰揖字稚让清河人太和中官博士其名或从木作楫然证以稚让之字则为揖让之揖审矣后魏江式论书表曰魏初博士清河张揖着埤仓广雅古今字诂究诸埤广增长事类抑亦于文为益者也然其字诂方之许篇或得或失矣是式谓埤仓广雅胜于字诂今埤仓字诂皆久佚惟广雅存其书因尔雅旧目博采诸儒笺注及三苍説文诸书以增广之于雄方言亦备载无遗隋秘书学士曹宪为之音释避帝讳改名博雅故至今二名并称实一书也前有揖进表称凡万八千一百五十文分为上中下隋书经籍志亦作三卷与表所言合然注曰梁有四卷唐志亦作四卷馆阁书目又云今逸但存音三卷宪所注本隋志作四卷唐志则作十卷卷数各参错不同盖揖书本三卷七録作四卷者由后来传写析其篇目宪注四卷即因梁代之本后以文句稍繁析为十卷又嫌十卷烦碎复并为三卷观诸家所引广雅之文皆具在今本无所脱佚知卷数异而书不异矣然则馆阁书目所谓逸者乃逸其无注之本所谓存音三卷者即宪所注之本揖原本实附注以存未尝逸亦未尝缺惟今本仍为十卷则又后人析之以合唐志耳考唐元度九经字様序称音字改反为切实始于唐开成间宪虽自隋入唐至贞观时尚在然逺在开成以前今本乃往往云某字某切颇为疑窦殆传刻臆改又非宪本之旧欤乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀

　　广雅表
　　博士臣揖言臣闻昔在周公纉述唐虞宗翼文武克定四海勤相成王践阼理政日昃不食坐而待旦徳化宣流越裳俫贡嘉禾贯桑六年制礼以导天下着尔雅一篇以释其义亐后孠厯载五百坟典散□唯尔雅恒存礼三朝记哀公曰寡人欲学小辡以观于政其可乎孔子曰尔雅以观于古足以辩言矣春秋元命包言子夏问夫子作春秋不以初哉昔基为始何是以知周公所造也率斯以降起絶六国越秦逾楚爰暨帝刘鲁人叔孙通撰置礼记文不违古今俗所传三篇尔雅或言仲尼所増或言子夏所益或言叔孙通所补或言□郡梁文所考皆解家所説诂师口传既无正譣圣人所言是故疑不能明也夫尔雅之为书也文约而义固其敶道也精研而无误真七经之检度学问之阶路儒林之楷素也若其包罗天地纲纪人事权揆制度发百家之训诂未能悉备也臣揖体质防蔽学浅词顽言无足取窃以所识择撢羣艺文同义异音转失读八方殊语庶物易名不在尔雅者详录品覈以着于篇凡万八千一百五十文分为上中下以防方徕俊哲洪秀伟彦之伦扣其两端摘其过谬令得用谞亦所企想也臣揖诚惶诚恐顿首顿首死罪死罪

　　广雅原序
　　广雅者博士张揖所纂辑以广尔雅者也尔雅葢传自卜商氏説者以为周公所造学士无从攷信庄生之重言十七安知尔雅之托周公不犹方书之托轩辕兵法之托尚父乎然其叙次典质文辞古奥如鼎彞法物非周汉以上人不能作也自终军之辨豹防蔡司徒之误彭蜞而此书遂大显于世乃张氏以为文约而义固其于揆百物通训故未能悉备也由是撢掞羣秇刘览方域凡尔雅所不经载者详録品覈着于篇以广厥义予闻之神明无象要言不烦尔雅之列于十三经已弁髦之是编不赘疣甚乎虽然儒者冠圜冠知天时履地屦知地形一物不知昔人所耻彼眯目而枵腹者虽拥比説经提椠白战其亦昧谷之民已矣大易之广卦象乃至萑苇果蓏蠃蚌龟鼈此即太极真形也浮屠氏有方广诸经乃至析尘为墨不能罄书此即烕音以前消息也广雅一书其藻翰之资粮抑亦悟之闗钥欤且于尔雅拓境开疆厥功非尠而吾郡郎公在兄弟有康成茂先之好振竒人也其先公明怀先生浮湛仕路一氊故吾编纂最富公在兄弟发父书读之手校卒业悬诸国门揖表所云方徕俊喆洪秀伟彦之伦叩其两端摘其过谬乃今得之郎氏斯亦揖之功臣已夫海人泛舟苍茫无际望见鱼背以为崕岸其广也不知又有广焉者也卢敖蒙谷之游睹耸身而入云清者则恧然色沮矣读广雅者其更广之无为若士所咲
　　丙寅冬日吴本泰书于艇轩

　　钦定四库全书
　　广雅卷一
　　魏　张揖　撰
　　释诂
