<!-- { "loadSidebar": true } -->
　　[疏]“穹苍”至“四时”。○释曰：此释四时之天名也。云“穹苍，苍天也”者，《诗·大雅·桑柔》云：“靡有旅力，以念穹苍。”故此释之也。诗人因天形穹隆，其色苍苍，故云穹苍。其实则与下云“春为苍天”者是一，故云“穹苍，苍天也”。郭云：“天形穹隆，其色苍苍，因名云”也。云“春为苍天”者，《诗·王风·黍离》云：“悠悠苍天。”故此释之也。郭云“万物苍苍然生”者，言春时万物苍苍然生，春时天名曰苍天也。云“夏为昊天”者，《诗·雨无正》云：“浩浩昊天。”故此释之。昊者元气博大之貌。郭云“言气告旰”者，告旰，日光出之貌也。言畏日光明告旰，因名云昊天也。云“秋为天”者，《诗·大雅·召》云“天疾威”之类，，愍也。言秋气肃杀，万物可愍，故曰天。郭云“犹愍也，愍万物落”者，，愍。《诗序》文但彼愍作闵，音义同也。云“冬为上天”者，《诗·小雅·信南山》云“上天同云”之类，言冬时无事，唯在於上，故曰上天。郭云“言时无事，在上临下而已”者，言冬气闭藏，无他生杀之事，唯在於上、监於下而已也。案《诗》传云：“苍天以体言之，尊而君之，则称皇天；元气广大，则称昊天；仁覆闵下，则称天；自上降监，则称上天；据远视之苍苍然，则称苍天。”毛公此传当有成文，不知出何书。李巡云：“古诗人质，仰视天形穹隆而高，其色苍苍，故曰穹苍。”是苍天以体言之也。皇，君也。故尊而君之，则称皇天。昊，大貌，故言其混元之气昊昊广大，则称昊天。，闵也。言其以仁慈之恩覆闵在下，则称天。从上而下视万物，则称上天。据人远而视之，其色苍苍然，则称苍天。又李巡注此云：“春万物始生，其色苍苍，故曰苍天。夏万物盛壮，其气昊大，故曰昊天。秋万物成孰，皆有文章，故曰天。冬阴气在上，万物伏藏，故曰上天。”案此以四时异其天名。《诗》传则各用所宜为称，似相乖异。而郑玄则和合二说，故异义同号。今《尚书》欧阳说春曰昊天，夏曰苍天，秋曰天，冬曰上天。《尔雅》亦云。古《尚书》与《毛诗》同。谨案：《尚书·尧典》羲和以昊天总敕以四时，故知昊天不独春也。《左传》夏四月，孔丘卒，称曰“天不吊”，非秋也。玄之闻也，《尔雅》者，孔子门人所作，以释六艺之言，盖不误也。春气博施，故以广大言之。夏气高明，故以远大言之。秋气或生或杀，故以闵下言之。冬气闭藏而清察，故以监下言之。皇天者，至尊之号也。六艺之中，诸称天者，以情所求之耳，非必於其时称之。“浩浩昊天”，求天之博施。“苍天苍天”，求天之高明。“昊天不吊”，求天之生杀当得其宜。“上天同云”，求天之所为，当顺其时也。此之求天，犹人之说事，各从其主耳。若察於是，则“尧命羲和，钦若昊天”、“孔丘卒，天不吊”，无可怪耳。是郑和合二说之事也。《尔雅》春为苍天，夏为昊天。欧阳说春为昊天，夏为苍天。郑即言《尔雅》不误，当从《尔雅》，而又从欧阳说以春昊夏苍者，郑读《尔雅》与孙、郭本异，故许慎既载今《尚书》说，即言《尔雅》，亦云明见《尔雅》，与欧阳说同，虽苍昊有春夏之殊，则未知孰是。要二说理相符合，故郑和而释之。○“四时”。○释曰：此题上事也。言上所陈，是四时天之名也。题之在下者，若周公践阼及《诗》篇章，句皆篇末题之，故此亦尔。《白虎通》云：“岁时何？谓春秋冬夏也。时者期也，阴阳消息之期也。”《乡饮酒义》云：“春之为言蠢也，产万物者圣也。夏之为言假也，养之长之假之仁也。秋之为言{秋手}也，{秋手}之以，时察守义者也。冬之为言中也，中者藏也。”
　　春为青阳，（气清而温阳。）夏为朱明，（气赤而光明。）秋为白藏，（气白而收藏。）冬为玄英。（气黑而清英。）四气和谓之玉烛。（道光照。）春为发生，夏为长嬴，秋为收成，冬为安宁。（此亦四时之别号。《尸子》皆以为大平祥风。）四时和为通正，（通平畅也。）谓之景风。（所以致景风。）甘雨时降，万物以嘉，（莫不善之。）谓之醴泉。（所以出醴泉。）祥。
　　[疏]“春为”至“醴泉”。○释曰：此释太平之时，四气和畅以致嘉祥之事也。云“春为青阳”者，言春之气和，则青而温阳也。云“夏为朱明”者，言夏之气和，则赤而光明也。云“秋为白藏”者，言秋之气和，则色白而收藏也。云“冬为玄英”者，言冬之气和，则黑而清英也。云“四气和谓之玉烛”，注云“道光照”者，道，言也，言四时和气，温润明照，故曰玉烛。李巡云：“人君德美如玉而明若烛。”《聘义》云：“君子比德於玉焉。”是知人君若德辉动於内，则和气应於外，统而言之谓之玉烛也。云“春为发生、夏为长嬴、秋为收成、冬为安宁”者，此亦四时之别号也。云“四时和为通正”者，言上四时之功和，是为通畅平正也。云“谓之景风”者，言所以致景风，景风即和风也。云“甘雨时降、万物以嘉”者，嘉，善也；甘雨即时雨也。不为万物所苦，故曰甘。若《月令》苦雨数来，则非甘也。甘雨既以时降，则万物莫不嘉善之也。云“谓之醴泉”者，言四时平畅，亦所以使地出醴泉也。醴泉者，水泉味甘如醴也。云“祥”者，亦题上事也。祥，吉也，善也。言此上皆太平之吉祥也。○注“此亦”至“祥风”。○释曰：云“此亦四时之别号”者，言与上青阳等同为四时别号，故云亦也。上据气而言，此据功为说。云“《尸子》皆以为太平祥风”者，案《尸子·仁意》篇述太平之事云：“烛於玉烛，饮於醴泉，畅於永风，春为青阳，夏为朱明，秋为白藏，冬为玄英，四气和为正光：此之谓玉烛。”甘雨时降，万物以嘉，高者不少，下者不多：此之谓醴泉。其风春为发生，夏为长嬴，秋为方盛，冬为安静，四气和为通正：此之谓永风是也。”○注“所以出醴泉”。○释曰：案《援神契》云：“德及於天，斗极明，日月光，甘露降；德至深泉，则黄龙见，醴泉涌。”是言王者德以召和平，则致景风醴泉也。案此经所释，即谓发生等为景风，时雨为醴泉。而郭云所以致景风、醴泉者，所以弘通其义也。
　　不熟为饥，（五不成。）蔬不熟为馑，（凡草菜可食者，通名为蔬。）果不熟为荒，（果，木子。）仍饥为荐。（连岁不熟，《左传》曰：“今又荐饥。”○荐，贱。）灾。
　　[疏]“不”至“为荐”。○释曰：此释岁凶灾荒之名也。谓五，黍、稷、麻、麦、豆也。熟，成也。五不成曰饥。郭云：“凡草菜可食者，通名蔬。”李巡曰：“可食之菜皆不熟为馑。”《周礼·天官·大宰职》云：“以九职任万民，八曰臣妾聚敛疏材。”郑玄云：“疏材，百草根实可食者。”《小雅》云：“降丧饥馑。”襄十四年《梁传》曰：“一不升谓之兼，二不升谓之饥，三不升谓之馑，四不升谓之康，五不升谓之大饥，又谓之大侵。”彼以五熟之多少立差等之名，其实五者皆是饥也。三不升，於民乏困，盖与蔬不熟同，故俱名为馑也。果，木子也。不成熟之岁名荒。仍，因也。相因而饥，谓连岁不熟也。僖十三年晋荐饥是也。云“灾”者，亦题上事也。下皆仿此。○注“《左传》曰：今又荐饥”。○释曰：此《晋语》文也。左丘明既作传以解《春秋》，又采简牍以作《国语》，其文不主於经，故谓之“外传”，俱是丘明所作，亦得云《左传》曰。案彼云：“晋饥，乞籴於秦。丕豹曰：晋君无礼於君，莫不知。往年有难，今又荐饥。己失人，又失天，其殃也多矣。君其伐之，勿与籴。”是其事也。
　　大岁在甲曰阏逢，在乙曰旃蒙，在丙曰柔兆，在丁曰强圉，在戊曰著雍，在已曰屠维，在庚曰上章，在辛曰重光，在壬曰玄，在癸曰昭阳。（阏，乌割切。著，直略切。重，直龙切。音亦。）岁阳。○大岁在寅曰摄提格，在卯曰单阏，在辰曰执徐，在巳曰大荒落，在午曰敦，在未曰协洽，在申曰滩，在酉曰作噩，在戌曰阉茂，在亥曰大渊献，在子曰困敦，在丑曰赤奋若。（音臧。洽，夹。，汤昆切。噩，五各切。阉音俺。敦，顿。）
　　[疏]“太岁在甲”至“赤奋若”。○释曰：此别太岁在日在辰之名也。甲至癸为十日，日为阳。寅至丑为十二辰，辰为阴。案《汉书·律历志》云：“乃以前历上元泰初四千六百二十七岁，至於元封七年，复得阏逢摄提格之义。中冬。”孟康曰：“言复得者，上元泰初时亦是阏逢之岁。岁在甲曰阏逢，在寅曰摄提格，此谓甲寅之岁也。”然则乙卯之岁曰旃蒙单阏，丙辰之岁曰柔兆执徐，丁巳之岁曰强圉大荒落，戊午之岁曰著雍敦，已未之岁曰屠维协洽，庚申之岁曰上章滩，辛酉之岁曰重光作噩，壬戌之岁曰玄阉茂，癸亥之岁曰昭阳大渊献，甲子之岁曰阏逢困敦，乙丑之岁曰旃蒙赤奋若。以此推之，周而复始可知。
　　载，岁也。夏曰岁，（取岁星行一次。）商曰祀，（取四时一终。）周曰年，（取禾一熟。）唐虞曰载。（取物终更始。）岁名。
　　[疏]“载岁也”至“曰载”。○释曰：别年岁之名也。载即岁也。《白虎通》云：“王者受命而改正朔者，明易姓示不相袭也。明受之於天。不受之於人。所以变易民心，革其耳目，以则化也。”然则岁名变易，理亦同此。故夏曰岁，取岁星行一次。《夏书》曰：“每岁孟春，遒人以木铎徇于路。”是也。商曰祀，取四时一终。则以祀者嗣也，取其兴来继往之义。孙炎曰：“取四时祭祀一讫。”《商书》曰：“惟元祀十有二月乙丑，伊尹嗣于先王。”是也。周曰年者，取禾一熟也。案《说文》云：“年，熟也。从禾千声。《春秋》曰：大有年。”然则年者禾熟之名。每岁一熟，故以为岁名。《左传》曰：“卜年七百。”是也。唐虞曰载，载，始也。取物终更始。《尧典》曰：“朕在位七十载。”《舜典》曰：“五载一巡守。”是也。○注“取岁星行一次”。○释曰：案《律历志》分二十八宿为十二次，晋灼注《天文志》云：“太岁在四仲则岁行三宿，太岁在四孟、四季则岁行二宿。二八十六，三四十二，而行二十八宿，十二岁而周天。”是岁星年行一次也。
