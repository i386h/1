<!-- { "loadSidebar": true } -->
　　[疏]“两河”至“九州”。○释曰：此释九州之名及其界域也。○“两河间曰冀州”。注“自东河至西河”。○释曰：《周礼·职方氏》云：“河内曰冀州。”《禹贡》不说境界。孔安国云：此州帝都，不说境界，以馀州所至，即可知。以其《禹贡》“衮州”云济、河，自东河以东也；“豫州”云荆、河，自南河以南也；“雍州”云西河，自西河以西也。明东河之西，西河之东，南河之北，是冀州之境也。言东河、西河、南河者，皆据帝都冀州而言也。案，《禹贡》导河自积石、龙门，南流谓之西河。至于华阴，折而东，经底柱、孟津、过洛，皆东流，谓之南河。至于大亻丕，折而北流过降水，至于大陆，又北播为九河，同为逆河，入于海，谓之东河。此惟云两河者，从可知。李巡曰：“两河间其气清，厥性相近，故曰冀。冀，近也。”○“河南曰豫州”。注“自南河至汉”。○释曰：《职方》与此同。《禹贡》云：“荆、河惟豫州。”孔安国云：“西南至荆山，北距河水。”以其荆山在荆州，汉水所经，故文不同，其实一也。李巡云：“河南其气著密，厥性安舒。故曰豫。豫，舒也。”○“河西曰州”。注“自西河至黑水”。○释曰：《周礼》“正西曰雍州”。《禹贡》云：“黑水、西河惟雍州。”孔安国云：“西距黑水，东据河。”案，郦元《水经》黑水出张掖鸡山，南流至敦煌，过三危山南流入於南海。然则雍州之境，东据龙门、河西距此黑水也。李巡云：“河西其气蔽壅，厥性急凶，故曰雍。雍，壅也。”兼得梁州之地，西北之位，阳所不及，阴壅也。○“汉南曰荆州”。注“自汉南至衡山之阳”。○释曰：《周礼》“正南曰荆州”。《禹贡》：“荆及衡阳惟荆州。”孔安国云：“北据荆山，南及衡山之阳。”言北据荆山，则至汉水也。李巡曰：“汉南其气燥，刚禀性︹梁，故曰荆。荆，︹也。”《释名》以为取荆山之名。荆，警也。南蛮数为寇逆，常警备也。○“江南曰杨州”。注“自江南至海”。○释曰：《周礼》“东南曰杨州”。《禹贡》：“淮、海惟杨州。”孔安国云：“北据淮，南距海。”然则杨州之境，跨江北至淮。此云江南者，举远大而言也。李巡曰：“江南其气躁劲，厥性轻杨。”《太康地记》云：“以杨州渐太阳位，天气奋扬，履正含文，故取名焉。”○“济、河间曰衮州”。注“自河至济”。○释曰：《周礼》“河东曰衮州。”《禹贡》：“济、河惟衮州。”孔安国云：“东南据济，西北距河。”孔《传》凡云“据”者，谓跨之也。距，至也。济、河之间相去路近，衮州之境，跨济而过，东南越济水，西北至东河也。李巡云：“济、河间其气专质，厥性信谦，故曰衮。衮，信也。”《释名》以为取衮水之义。○“济东曰徐州”。注“自济东至海”。○释曰：《禹贡》：“海岱、及淮惟徐州。”孔《传》云：“东至海，北至岱，南及淮。”此云“自济东”，则是西至济也。李巡曰：“淮、海间其气宽舒，禀性安徐，故曰徐。徐，舒也。”周合其地於青州。○“燕曰幽州”。注“自易水至北狄”。○释曰：《周礼》“东北曰幽州”。李巡曰：“燕其气深要，厥性剽疾，故曰幽。幽，要也。”《禹贡》其地合於冀州。《地理志》云：“涿郡故安县阎乡，易水所出，东至范阳入濡也。”从此易水至於北狄幽州之境也。○“齐曰营州”。注“自岱东至海，此盖殷制”。○释曰：《周礼》“正东曰青州”。《禹贡》：“海、岱惟青州。”孔《传》云：“东北据海，西南距岱。”然则此营州则青州之地也。《博物志》云：“营与青同海，东有青丘，齐有营丘，岂是名乎？”《太康地记》云：“东方少阳，其色青，其气清，岁之首，事之始，故以青为名焉。”云“此盖殷制”者，以此文上与《禹贡》不同，下与《周礼》又异，禹别九州有青、徐、梁，而无幽、并、营，是夏制也。《周礼》，周公所作，有青、幽、并，而无徐、梁、营，是周制也。此有徐、幽、营，而无青、梁、并，疑是殷制也。以无正文，故云盖也。此上释九州之名，故题云“九州”也。
　　鲁有大野。（今高平钜野县东北大泽是也。）
　　[疏]“鲁有大野”。○释曰：此下至“周有焦护”，释十薮之名也。《禹贡》徐州云：“大野既猪。”《地理志》云：大野泽在山阳钜野县北。钜，即大也。由其旁有大泽，故县以钜野为名。哀十四年《左传》云：“西狩於大野。”以其泽在曲阜西，故云“西狩”也。郭云：“今高平钜野县”者，东晋时，钜野属高平郡，故与《志》不同。凡注言“今”者，皆谓东晋时也。
　　晋有大陆。（今钜鹿北广河泽是也。）
　　[疏]“晋有大陆”。注“今钜鹿北广河泽是也”。○释曰：孙炎曰：“广河犹大陆。以地名言之，近为是也。”《禹贡》冀州云“大陆既作”是也。案，定元年《左传》晋魏献子“田於大陆，焚焉，还，卒於甯”。杜预注：“嫌钜鹿绝远，疑此田在汲郡吴泽。”甯，今武县，近吴泽。计此二泽相去甚远，亦得言大陆者，以其广平曰陆。但广而平者则名大陆，故异所而同名也。泽虽卑下，旁带广平之地，故统名焉。
　　秦有杨夸。（今在扶风县西。○夸，於于反。）
　　[疏]“秦有杨夸”。注“今在扶风县西”。○释曰：《周礼》冀州云：“其泽薮曰阳夸。”郑注云：“所在未闻。”又雍州云：“其泽薮曰弦蒲。”郑注云：“在。”案《地理志》吴山在西，古文以为山。北有蒲谷乡弦中谷，雍州薮。今注亦云“在”。然则《周礼》弦蒲即此杨夸也。
　　宋有孟诸。（今在梁国雎阳县东北。）
　　[疏]“宋有孟诸”。注“今在梁国雎阳县东北”。○释曰：《周礼》青州，“其泽薮曰望诸”。郑注云：“望诸，明都也。在雎阳。”《禹贡》豫州云：“导荷泽，被孟猪。”《左传》亦作“孟诸”。文不同者，声转字异，正是一地也。
　　楚有云梦。（今南郡华容县东南巴丘湖是也。）
　　[疏]“楚有云梦”。注“今南”至“湖是也”。○释曰：《周礼》荆州云：“其泽薮曰云。”郑注云：“云在华容。”《禹贡》云：“云土、梦作。”昭三年《左传》楚子与郑伯田于“江南之梦”。又定四年“楚子涉雎，济江，入于云中”。杜预云：“南郡枝江县西有云梦城，江夏安陆县东南亦有梦城，或曰南郡华容县东南有巴丘湖，江南之梦也。”云梦一泽而每处有名者，司马相如《子虚赋》云：“云梦者，方九百里。”则此泽跨江南北，亦得单称云，单称梦。即梦也。
　　吴越之间有具区。（今吴县南太湖，即震泽是也。）
　　[疏]“吴越之间”。注“今吴”至“泽是也”。○释曰：《周礼》杨州云：“其泽薮曰具区。”郑注云：“在吴南。”《地理志》云：“会稽吴县，故周泰伯所封国也。”具区在西，古文以为震泽。《禹贡》杨州云：“三江既入，震泽底定”是也。
　　齐有海隅。（海滨广斥。）
　　[疏]“齐有海隅”。注“海滨广斥”。○释曰：此营州薮也。云“海滨广斥”，《禹贡》文也。孔《传》云：“滨，涯也。”言复其斥卤。”案《说文》云：“卤，咸地也。”“东方谓之斥，西方谓之卤。”海畔迥阔地皆斥卤，故云广斥也。
　　燕有昭余祁。（今太原邬陵县北九泽是也。）
　　[疏]“燕有昭余祁”。注“今太”至“泽是也”。○释曰：《周礼》并州“其泽薮曰昭馀祁”。郑注云：“在邬。”《地理志》云：“邬，九泽在北，是为昭余祁，并州薮。”是也。
　　郑有圃田。（今荧阳中牟县西圃田泽是也。）
　　[疏]“郑有圃田”。注“今荧阳”至“田泽是也”。○释曰：《周礼》豫州云：“其泽薮曰圃田。”郑注云：“在中牟。”《地理志》云：“中牟，圃田泽在西，豫州薮。”僖三十三年《左传》云：“郑之有原圃，犹秦之有具囿也。”又《诗·车攻》云：“东有甫草。”郑玄以为“甫田之草”，皆谓此也。
　　周有焦护。（今扶风池阳县瓠中是也。）
　　[疏]“周有焦护”。注“今扶风”至“中是也”。○释曰：孙炎云：“周，岐周也。”《诗·六月》云：“犭严狁匪茹，整居焦。”是也。时人谓之瓠中也。
　　十薮。
　　[疏]“十薮”。○释曰：此题上事也。《说文》云：“大泽也。”《风俗通》云：“薮，厚也。有草木鱼鳖所以厚养人也。”
　　东陵，[A051]。南陵，息慎。西陵，威夷。中陵，朱滕。北陵，西俞，雁门是也。（即雁门山也。○[A051]，音信。）
　　[疏]“东陵”至“是也”。○释曰：此五方之陵名也。其义及所在未详。云“雁门是也”者，此指解北陵也，即雁门山是也。
　　陵莫大於加陵，（今所在未闻。）
　　[疏]“陵莫大於加陵”。○释曰：莫，无也。陵，大阜也。言“陵无大於加陵”者，谓加陵最大也。今所在未闻。
　　梁莫大於氵梁，（氵，水名。梁，是也。○氵，古壁切。）
　　[疏]“梁莫大於氵梁”。注“氵，水名。梁，是也”。释曰：《释宫》云：“是谓之梁。”《诗》传云：“石绝水曰梁。”然则以土石为是障绝水者名梁。虽所在皆有，而无大於氵水之旁者。杜预云：“氵水出河内轵县东，南至温入河。”《春秋》襄十六年公会晋侯以下于氵梁是也。
　　坟莫大於河坟。
　　[疏]“坟莫大於河坟”。○释曰：坟，大防。亦谓是。虽水所皆有，而河坟最大也。
　　八陵。
　　[疏]“八陵”。○释曰：此亦题上事也。大阜曰陵。氵梁、河坟虽非大阜，以其绝大若陵，故通谓之八陵也。
