<!-- { "loadSidebar": true } -->
　　寿星，角、亢也。（数起角、亢，列宿之长，故曰寿。○亢音刚。）天根，氐也。（角亢下系於氐，若木之有根。○氐音低。）天驷，房也。（龙为天马，故房四星谓之天驷。）大辰，房、心、尾也，（龙星明者，以为时候，故曰大辰。）大火谓之大辰。（大火，星也，在中最明，故时候主焉。）析木谓之津，（即汉津也。○析，昔。）箕、斗之间，汉津也。（箕，龙尾。斗，南斗，天汉之津梁。）星纪，斗、牵牛也。（牵牛、斗者，日月五星之所终始，故谓之星纪。）玄枵，虚也。（虚在正北，北方色黑。枵之言耗，耗亦虚意。○枵，许娇切。）颛顼之虚，虚也。（颛顼水德，位在北方。○颛，专。顼，旭。）北陆，虚也。（虚星之名凡四。○虚，墟。）营室谓之定。（定，正也。作宫室皆以营室中为正。○定，多佞切。）И觜之口，营室、东壁也。（营室、东壁，星四方似口，因名云。○И，子余切。觜，咨。）降娄，奎、娄也。（奎为沟渎，故名降。○降，户江切。）大梁，昴也。西陆，昴也。（昴，西方之宿，别名旄头。）浊谓之毕，（掩兔之毕，或呼为浊，因星形以名。）朱谓之柳。（朱，朱鸟之口。○朱，猪究切。）柳，鹑火也。（鹑，鸟名。火属南方。）北极谓之北辰，（北极，天之中，以正四时。）何鼓谓之牵牛，（今荆楚人呼牵牛星为檐鼓。檐者何也。○何，胡可切。）明星谓之启明。（太白星也。晨见东方为启明，昏见西方为太白。○启，启。）彗星为枪，（亦谓之孛，言其形孛孛似埽彗。○，初衔。枪，初庚。）奔星为彳勺约。（流星。○彳勺，蒲握切。约音药。）星名。
　　[疏]“寿星”至“星名”。○释曰：此别星名也。案《周礼·保章氏》“以星土辨九州之地所封，封域皆有分星，以观妖祥”，郑玄注云：“大界则曰九州。诸国之封域，於星亦有分焉。其书亡矣。堪舆虽有郡国所入度，非古数也。今其存可言者，十二次之分也。星纪，吴越也。玄枵，齐也。И訾，卫也。降娄，鲁也。大梁，赵也。实沈，晋也。鹑首，秦也。鹑火，周也。鹑尾，楚也。寿星，郑也。大火，宋也。析木，燕也。”又《汉书·律历志》：东方：角、亢、氐、房、心、尾、箕。北方：斗、牛、女、虚、危、室、壁。西方：奎、娄、胃、昴、毕、觜、参。南方：井、鬼、柳、星、张、翼、轸。宿凡二十八。此经所释次，惟有九宿。惟十七者，以《尔雅》之作释六所载者，所不载者，则阙焉。○“寿星，角、亢也”者，言寿星之次值角、亢之宿也。郭云：“数起角、亢，列宿之长，故曰寿。”《天文志》云：“东宫苍龙，左角，理；右角，将。大角者，天王帝坐廷。亢主宗庙”，是也。○“天根，氐也”者，氐，一名天根。郭云：“角亢下系於氐，若木之有根。”《国语》曰：“天根见而水涸。”是也。○“天驷，房也”者，房一名天驷也。郭云：“龙为天马，故房驷星谓之天驷。”《天文志》曰：“房为天府，曰天驷。”《国语》曰：“月在天驷。”是也。○“大辰，房、心、尾也”者，大辰，房、心、尾之总名也。辰，时也。郭云：“龙星明者，以为时候，故曰大辰。”《春秋》昭十七年，“冬，有星孛於大辰”。是也。○“大火谓之大辰”者，大火，大辰之次名也。李巡云：“大火，苍龙宿心，以候四时。”郭云：“大火，心也。在中最明，故时候主焉。”《左传》曰：“心为大火。”是也。○“析木谓之津，箕、斗之间，汉津也”者，析木之津，箕、斗之次名也。孙炎曰：“析别水木，以箕斗之间，是天汉之津也。”刘炫谓是。天汉即天河也。天河在箕、斗二星之间，箕在东方木位，斗在北方水位，分析水木以箕星为隔，隔河须津梁以度，故谓此次为析木之津也。不言析水而言析木者，此次自南而尽北，故依此次而名析木也。郭云：“箕，龙尾；斗，南斗，天汉之津梁。”以四方皆有七宿，各成一形。东方成龙形，西方成虎形，皆南首而北尾；南方成鸟形，北方成龟形，皆西首而东尾。箕在苍龙之末，故云龙尾；斗至南方即见，故云南斗。昭八年《左传》曰：“今在析木之津。”《国语》曰：“日在析木之津。”皆是也。案经典但有析木之津，无析木谓之津。今定本有“谓”字，因注云：“即汉津也”，误矣。○“星纪，斗、牵牛也”者，星纪，斗、牛之次也。郭云：“牵牛、斗者，日月五星之所终始，故谓之星纪。”《左传》曰：“岁在星纪。”是也。○“玄枵，虚也”者，玄枵，虚之次名也。郭云：“虚在正北，北方色黑。枵之言毛，毛亦虚意。”然则以其色黑而虚毛，故名其次曰玄枵。案襄二十八年《左传》云：“春，无冰。梓慎曰：‘今兹宋、郑其饥乎！’岁在星纪而淫於玄枵，以有时，阴不堪阳。蛇乘龙；龙，宋、郑之星也。宋郑必饥。玄枵，虚中也。枵，毛名也。土虚而民毛，不饥何为？”颛顼之虚也。郭云：“颛顼水德，位在北方。”然则以北方三次，以玄枵为中，玄枵次有三宿，又虚在其中，以水位在北，颛顼居之，故谓玄枵虚星，为颛顼之虚也。昭十年《左传》云：“郑礻卑灶言於子产曰：‘今兹岁在颛顼之虚。’”是也。○“北陆，虚也”者，虚星又谓之北陆也。孙炎曰：“陆，中也。北方之宿，虚为中也。”昭四年《左传》云：“古者日在北陆而藏冰。”杜注云：“陆，道也。”陆之为中为道皆无正训，各以意耳。要以虚为北方中星宿，是日行之道，故谓之北陆。郭云：“虚星之名凡四”者，玄枵也，虚也，颛顼之虚也，北陆也。○“营室谓之定室”者，营室一名定。郭云：“定，正也。作宫室皆以营室中为正。”《诗·风》云：“定之方中，作于楚宫。”郑笺云：“定星昏中而正，於是可以营制宫室，故谓之营室。”“И訾之口，营室、东壁也”者，И訾，室、壁之次也。壁居南则在室东。孙炎曰：“И訾之叹则口开方，营室、东壁，四方似口，故因名也。”郭云：“营室、东壁，星四方似口，因名云。”由其营室与东壁相成，故得正四方。襄三十年《左传》云：“岁在И訾之口。”是也。○“降娄，奎、娄也”者，降娄，奎、娄之次名也。孙炎曰：“降，下也。奎为沟渎，故称降也。”郭云“奎为沟渎，故名降”者，《汉书·天文志》云：“奎曰封，为沟渎。”是也。案襄三十年《左传》曰：“郑公孙挥与礻卑灶晨过伯有氏，其门上生莠。子羽曰：‘其莠犹在乎？’於是岁在降娄，降娄中而旦，礻卑灶指之曰：‘犹可以终岁，岁不及此次也。’已及其亡也，岁在И觜之口，其明年乃及降娄。”是也。○“大梁，昴也。西陆，昴也”者，大梁，昴之次名也。昴，西方之宿名也，昴又谓之西陆。昭四年《左传》云：“古者日在北陆而藏冰，西陆朝觌而出之。”又十一年传云：“岁及大梁，蔡复楚凶。”是昴星之名凡三。郭云“昴，西方之宿，别名旄头”者，《天文志》云：“昴曰旄头，胡星也。”是矣。○“浊谓之毕”者，毕，西方之宿名，一名浊。郭云：“掩兔之毕，或呼为浊，因星形以名。”《诗·小雅》云：“有扌求天毕。”毛传云：“扌求，毕貌。毕所以掩兔也。”《特牲馈食礼》曰：“宗人执毕。”郑注云：“毕，状如叉盖，为其似毕星取名焉。”然则掩兔、祭器之毕，俱象毕星为之。但掩兔之毕，施网为异尔。○“朱谓之柳。柳，鹑火也”者，柳，南方之宿名。南方七宿，共为朱鸟之形，柳为朱鸟之口，故名朱。朱即朱鸟之口也。鹑火，柳之次名也。鹑即朱鸟也。火属南方行也，因名其次为鹑火。襄九年《左传》曰：“晋侯问於士弱曰：‘吾闻之：宋灾，於是乎知有天道。何故？’对曰：‘古之火正，或食於心，或食於朱，以出内火。是故朱为鹑火，心为大火。’”是也。○“北极谓之北辰”者，极，中也；辰，时也。居天之中，人望之在北，因名北极。斗杓所建，以正四时，故云北辰。《论语》云：“为政以德，譬如北辰。”是也。○“何鼓谓之牵牛”者，李巡云：“何鼓、牵牛皆二十八宿名也。”孙炎曰：“何鼓之旗，十二星，在牵牛北也。或名为何鼓，亦名牵牛。”如此文，则牵牛、何鼓一星也。如李巡、孙炎之意，则二星。今不知其同异也。案《汉书·天文志》：“牵牛为牺牲，其北河鼓。河鼓大星，上将；左，左将；右，右将。”亦以牵牛、河鼓为二星。郭云：“今荆楚人呼牵牛星为檐鼓，檐者荷也。”顺经为说，以时验而言也。○“明星谓之启明”者，孙炎曰：“明星，大白也。出东方，高三舍，今曰明星。昏出西方，高三舍，今曰太白。”郭云：“太白星也。晨见东方为启明，昏见西方为太白。”然则启明是太白矣。《诗·小雅》云：“东有启明，西有长庚。”长庚不知是何星也。或以星出在东西而异名，或二者别星，未能审也。○“彗星为枪”者，彗星一名枪。《汉书·天文志》云：“岁星赢而东南，《石氏》见彗星，《甘氏》不出三月乃生彗，本类星，末类彗，长二丈。赢东北，《石氏》见觉星，《甘氏》不出三月乃生天，本类星，末锐，长四尺。缩西南，《石氏》见云，如牛，《甘氏》不出三月乃生天枪，左右锐，长数丈。缩西北，《石氏》见枪云，如马，《甘氏》不出三月乃生天，本类星，末锐，长数丈。《石氏》、枪、、彗异状，其殃一也。”郭云：“亦谓之孛，言其形孛孛似埽彗。”《春秋左氏传》：“昭十七年冬，有星孛于大辰，西及汉。申须曰：‘彗，所以除旧布新也。’”《公羊传》：“孛者何？彗星也。”彗谓帚也，言其状似埽帚，光芒孛孛然。妖变之星，非常所有，故言孛，又言彗也。○“奔星为彳勺约”者，奔星即流星也，一名亻勺约。“星名”，题上事也。
