<!-- { "loadSidebar": true } -->
【9.3】「也」字助实字。凡实字之注意者，借助「也」字，则辞气不直下，而其字有若特为之揭出矣。助字中之助实字者惟「也」字，余只助句、助读而已。而实字借助于「也」字者，不一其类。
【9.3.1】公名有助以「也」字者。
[322]孟公下：夫士也亦无王命而私受之于子，则可乎？——「士」公名，而助以「也」字，一顿，以指注意之所在。名字篇已言之矣。①
[323]又滕下：其母杀是鹅也，与之食之。②
[324]左庄二十八：先君以是舞也，习戎备也。
[325]又僖二十八：君子谓是盟也信，谓晋于是役也能以德攻。③
[326]公僖四：楚有王者则后服，无王者则先叛。夷狄也而亟病中国。
[327]庄逍遥游：是鸟也，海运则将徙于南冥。
[328]又：之人也，物莫之伤。大浸稽天而不溺，大旱金石流土山焦而不热。
[329]又天道：轮扁曰：‘臣也以臣之事观之。’
——诸引内，曰「鹅」，曰「舞」，曰「盟」，曰「役」，曰「夷狄」，曰「鸟」，曰「人」，曰「臣」，诸公名皆助「也」字，借此一顿，特地指出，方接下文，此所谓顿住起下也。凡「也」字助字，皆此义也。
○1此指【1.5.3】节。
○2「也」字助「其母杀是鹅」，非仅助「是鹅」。
○3第二「也」字助「晋于是役」，非仅助「是役」。

【9.3.2】本名有助以「也」字者。
[330]论公冶：赐也，非尔所及也。
[331]又先进：今由与求也，可谓具臣矣。
[332]又：回也，非助我者也。
[333]孟万下：然而轲也尝闻其略也。
[334]左襄二十一：若之何其以虎也弃社稷？①
[335]又隐十一：吾将使护也助吾子。②
[336]又昭二十八：吾与戎也县，人其以我为党乎！
[337]又哀十一：须也弱。
[338]公襄二十九：飮食必祝曰：天苟有吴国，尚速有悔于予身。故谒也死，余祭也立。余祭也死，夷昧也立。夷昧也死，则国宜之季子者也。季子使而亡焉。
[339]公庄三十二：鲁一生一及，君已知之矣。庆父也存。
[340]庄大宗师：丘也请从而后也。——诸本名后，助以「也」字，与公名助「也」字者同义。
名字助以「也」字，当重读，经生家即解以假设之辞。不知字经重读，则文势一顿，即有含而未伸之意。其有假设之辞者，势也，非字也。
[341]左传文公七年云：此子也才，吾受子之赐；不才，吾唯子之怨。——「子」，公名也，助以「也」字而承以「才」字，读之，自觉有含意未伸者矣。
[342]又宣四年云：椒也知政，乃速行矣，无及于难！——「椒」，本名，助以「也」字，义同上。
又凡「也」字所助，其所指之事，不在当前，即在将来，从未有助夫已往之事者。助已往者，惟「矣」字为然。前两引，一曰「此子也才」，一曰「椒也知政」，皆指将来之事，犹云「此子异日而竟才」也，犹云「他日椒如知政」也云尔。
①②[334][335]字所助为读，非仅助「虎」与「护」。

【9.3.3】其余实字，有助「也」字者，要皆藉以停顿而引起下文也。「也」字助静字者，惟为论断其是非而已。
[343]孟子离娄下有云：中也养不中，才也养不才。——「中」「才」两静字，而助以「也」字者，是犹云“子弟之德本中也，而以不中养之；其能本才也，而以不才养之」也。①是则「也」字仍有论断其为「中」为「才」之口气。然则「也」助静字，不为读，不为句，而惟以助其停顿之势者，未之见也。
「也」字助代字，经史中仅见。
[344]庄子人间世云：使予也而有用，且得有此大也邪？——「予」，指名代字，助以「也」字，所以顿住而起下也。然此乃仅见之句。询问代字助「也」字者，「何」字而已。②详见询问代字篇。③
「也」字助动字，所以直指其动字之行，其为用也同乎名。
[345]孟子滕文公上云：夫泚也，非为人泚。——「泚」内动字也。「泚也」者，所以解其动字之行，而用如名字之为起词也。
[346]论卫灵：耕也馁在其中矣，学也禄在其中矣。
[347]庄养生主：吾生也有涯，而知也无涯。
[348]又知北游：生也死之徒，死也生之始。
[349]韩五箴：行也无邪，言也无颇。
[350]又，从也为比，舍也为仇。——诸引内动字，助以「也」字，皆可视同名字。
「也」字有助静字而成为状字者。如「今也」「昔也」之类。④
[351]庄子山木云：向也不怒而今也怒，向虚而今也实。
至[352]论语：必也使无讼乎。
[353]又雍也：必也圣乎。——所谓「必也」，亦视同状字。
[354]左传昭十二年云：仲尼曰：‘古也有志。’
[355]论语阳货云：古者民有三疾，今也或是之亡也。——同一「古」字，一助「也」字，一助「者」字，而有不可互易者，盖助「也」字有低徊咏叹之意，而助「者」字则惟直陈其已事而已。至叹今日之亡，故又助以「也」字者，此也。
○1章云：赵岐孟子注云：‘中者，履中和之气所生，谓之贤。才者，是谓人之有俊才者。有此贤者，当以养育教诲不能，进之以善，故乐父兄之贤以养己也。’马氏解误。  今案：「中」「才」这里都用作名字，指道德质量好的人和有才能的人。
○2询问代字可助以「也」字者不仅「何」字，「谁」字亦有其例，如左传成公九年：‘南冠而絷者，谁也？’类此者古籍中常见。
○3此指【2.4.3.1】节。
○4「今也」，此处解作‘「也」助静字而成为状字者’，意即「今」为静字，「今也」方是状字。但【6.4.2】节云「今」‘可列为状字’，【9.7】节亦云「今者」为‘「者」助状字’。
传言助字九之三
【9.4】矣，传信助字也。说文谓之‘语之辞’，而柳州又谓之‘决辞’，则与诸传信助字无别。「矣」字者，所以决事理已然之口气也。已然之口气，俗间所谓「了」字也。凡「矣」字之助句读也，皆可以「了」字解之。
「矣」字之助句与助读也无定式，惟视所助者之所置耳。所助者置诸前，辞意未足，则未读，置诸后而辞意已完，则为句。

【9.4.1】「矣」字助象静字以成句者固多，而以读为起词者，尤习见也。
[356]孟公下：公孙丑曰：‘齐卿之位，不为小矣，齐滕之路，不为近矣。’——「小矣」「近矣」者，犹云「卿位之非小与齐滕之非近，亦既章章明矣。」此所谓已然之口气也。「小」「近」两静字，皆助「矣」字。
[357]又离下：夫尹公之他，端人也，其取友必端矣。
[358]论子路：始有，曰‘苟合矣。’少有，曰‘苟完矣。’富有，曰‘苟美矣。’
[359]左昭元：小旻之卒章，善矣。
[360]又：刘子曰：‘美哉禹功，明德远矣。’
[361]榖僖十：吾君已老矣，已昏矣。
[362]庄知北游：无始曰：‘不知，深矣；知之，溅矣；弗知，内矣；知之，外矣。’
[363]史管晏列传：今者妾观其志，志念深矣。
——诸引助「矣」字者义同上。而其所以皆成为句首者，以其置于句末，而辞气已足故也。

【9.4.2】以读为起词者。
[364]孟公上：曰：‘若是，则夫子过孟贲远矣。’——「远矣」者，煞句也。「远」者何也？「夫子」之「过孟贲」也，此读之为起词也。
[365]又公下：然则子之失伍也亦多矣。
[366]论学而：其为人也孝弟，而好犯上者鲜矣。
[367]又里仁：以约失之者鲜矣。
[368]左哀二十五：是食言多矣。
[369]又十一：鲁之羣室众于齐之兵车，一室敌车，优矣。
[370]庄山木：送君者皆自崖而反，君自此远矣。①
[371]论八佾：天下之无道也久矣。
[372]史萧相国世家：夫上与楚相距五岁，常失军亡众，逃身遁者数矣。然萧何常从关中遣军补其处。非上所诏令召，而数万众会上之乏绝者数矣。
[373]汉张敞传：吾为是公尽力多矣。
[374]史卫将军列传：人奴之生，得毋笞骂即足矣。
[375]又日者列传：能知别贤与不肖者寡矣。
[376]又信陵君列传：吾所以待侯生者，备矣。
[377]又项羽本纪赞：及羽背关怀楚，放逐义帝而自立，怨王侯叛己，难矣。
[378]又：身死东城，尚不觉寐，而不自责，过矣。
[379]又五帝赞：学者多称五帝，尚矣。
[380]又：其发明五帝德，帝系姓，章矣。
[381]秦策：今王倍数险，行千里而攻之，难矣。
[382]韩重上张仆射书：以击球事谏执事者多矣。
[383]又：然则球之害于人也决矣。
——诸引皆象静字，煞以「矣」字为绝句，而其起词则无一之非读也。此种句法，凡以为论议也。
○1此句起词为「君」，非「君自此」，故起词非读。

【9.4.3】「矣」助感叹句。
[384]论学而：鲜矣仁！——犹云「仁鲜矣」也。以其为感叹之句，故倒之。
[385]庄子田子方云：远矣全德之君子！
[386]书经牧誓云：逖矣西土之人！——两句皆此例也。
其以读为叹句之起词者，尤数见也。
[387]公羊庄公十二年云：甚矣鲁侯之淑，鲁侯之美也！——此例已前见矣。①
助字内惟「矣」「哉」「乎」「欤」四字有用此式者。
○1见【9.2.1】节[245]及[247]以次诸例。

【9.4.4】以上「矣」字之助象静，皆置句末，故谓之句。而同一助也，置于先者则为读。
[388]左昭三：姜族弱矣，而*将始昌。——「弱矣」者，象静之助以「矣」字也，承以「而」字，则前此者辞气未完，所谓读也。
[389]荀子荣辱：故君子者信矣，而亦欲人之信己也。
[390]左襄十四：武子所施没矣，而黡之怨实章。
[391]又昭七：其用物也弘矣，其取精也多矣。其施又大，所冯厚矣，而强死，能为鬼，不亦宜乎！
[392]又昭十五：子亦长矣，而在下位，辱必求之，吾助子请。
——诸引「矣」字后承以「而」字，皆同上。

【9.4.5】「矣」字助滋静字以成句者，①凡以记时之久暂，或以记数之如干也。
[393]论季氏：禄之去公室，五世矣，政逮于大夫，四世矣。——「五世」「四世」者，记历时之数也，煞以「矣」字者，决已然之口气也。此种句法，记时者多。
[394]孟梁下：壮者散而之四方者，几千人矣。
