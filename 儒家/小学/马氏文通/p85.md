<!-- { "loadSidebar": true } -->
间有以「所谓」「此谓」诸语为先，而煞以「也」字者，亦在此例。盖「所」「此」两字后，其继之者或名或读，皆与同次而为之表词者也。
[70]孟滕上：彼所谓豪杰之士也。——「所」指「彼」，而「豪杰之士」与「所」字同次，以「也」字煞之，所以论断其如是也。
[71]又离上：言非礼义，谓之自暴也，吾身不能居仁由义，谓之自弃也。——两「之」字各指前文，「自暴」「自弃」，各在「谓」字后，与「之」字同次。
[72]史平原君列传：公等录录，所谓因人成事者也。
[73]汉蒯通传：范阳令先下，而身富贵，必相率而降，犹如阪上走丸也。此臣所谓传檄而千里定者也。
[74]又息夫躬传：因下其军诸将军，令匈奴客闻焉，则是所谓上兵伐谋，其次伐交者也。——引内「因人成事者」，「传檄而千里定者」，与夫「上兵伐谋其次伐交者」三读，皆「所」字同次，「此」字乃各句之起词，而「也」字所以决其是也。
夫然，而「此之谓」「或之谓」「或谓之」诸语之「之」字，亦指前文，正此例也。
①[63]「率天下而路」，[67]「废先君之举」，[68]「相与为春夏秋冬四时行」皆非读。

【9.1.1.5】更有比拟之句，率以「也」字为煞，以决所比之诚然者。
[75]孟离上：舜不告而娶，为无后也，君子以为犹告也。
[76]又：视天下悦而归己，犹草芥也。
[77]左隐四：夫兵，犹火也。
[78]史平准书：非独羊也，治民亦犹是也。——所谓「犹告」「犹草芥」「犹火」「犹是」者，皆比拟之字，①率煞「也」字，以决其所比之不谬。
[79]孟告上：人性之无分于善不善也，犹水之无分于东西也。
[80]又：今之为仁者，犹以一杯水救一车薪之火也。
[81]左隐四：以乱，犹治丝而棼之也。
[82]又襄二十九：曰：‘德至矣哉大矣，如天之无不帱也，如地之无不载也。’
[83]庄应帝王：其于治天下也，犹涉海凿河而使蚉负山也。
[84]史李斯列传：夫人生居世间也，譬犹骋六骥过决隙也。
[85]韩送石处士序：与之语道理，辨古今事当否，论人高下，事后当成败，若河决下流而东注，若驷马驾轻车就熟路，而王良造父为之先后也，若烛照数计而龟卜也。
	——所引比拟之读，皆煞「也」字。其或煞以「耳」「乎」等字，或无助字为煞者，亦时见焉。然终未见有煞以「矣」字者。
○1此「字」宜作「辞」。

【9.1.2】断为非者，煞以「也」字，在必以「非」字先焉。表词之句，决为非者，式亦不一。有为名者，有为顿者，有为读者，爰各自变量则以明之。
表词为名、为顿。
[86]孟公上：由是观之，无恻隐之心，非人也，无羞恶之心，非人也，无是非之心，非人也。
[87]又离上：故曰诚郭不完，兵甲不多，非国之灾也，田野不辟，货财不聚，非国之害也。
[88]又：孔子曰：‘求，非吾徒也。’
[89]又万下：子思以为鼎肉使己仆仆尔亟拜也，非养君子之道也。
[90]论公冶：虽在缧绁之中，非其罪也。
[91]左桓二：戊申，纳于大庙，非礼也。
[92]又哀十一：不属者，非鲁人也。
[93]史淮阴侯列传：且陛下所谓天授，非人力也。
[94]汉赵充国传：此人臣不忠之利，非明主社稷之福也。
[95]又息夫躬传：辩士见一端，或妄以意传着星历，虚造匈奴乌孙西羌之难，谋动干戈，设为权变，非应天之道也。
——以上所引，其结句或为名，或为顿，皆各蒙以「非」字而煞以「也」字，有如此者。
表词为读。
[96]孟滕下：子路曰：‘未同而言，观其色赧赧然，非由之所知也。’
[97]又公上：今人乍见孺子将入于井，皆有怵惕恻隐之心。非所以内交于孺子之父母也，非要誉于乡党朋友也，非恶其声而然也。
[98]论先进：回也非助我者也。
[99]左隐五：若夫山林川泽之实，器用之资，皁隶之事，官司之守，非君所及也。
[100]史商君列传：今君之见秦王也，因嬖人景监以为主，非所以为名也。
[101]汉贾谊传：若夫束缚之，系绁之，输之司寇，编之徒官，司寇小吏，詈骂而榜笞之，殆非所以令众庶见也。夫卑贱者习知尊贵者之一旦吾亦乃可以加此也，非所以习天下也，非尊尊贵贵之化也。
[102]吴语：夫越非实忠心好吴也，又非摄畏吾兵甲之强也。——诸引结句，皆以读为表词，①蒙「非」字以断其不然，煞「也」字以助直决口气，与前节所引辞义相同。
①[97]「要誉于乡党朋友」，「恶其声而然」，[101]「尊尊贵贵之化」，[102]实忠心好吴」「摄畏吾兵甲之强」，皆非读。

【9.1.3】经籍中有是非两句并置，然先「非」而后「是」者为常，所以明反正之意，以助决断之辞气耳。
[103]孟滕下：为其杀是童子而征之，四海之内皆曰，非富天下，为匹夫匹妇复仇也。
[104]又万上：舜相尧，二十有八载，非人之所能为也，天也。
[105]又：舜禹益相去久远，其子之贤不肖，皆天也，非人之所能为也。
[106]魏策：唐且曰：‘此庸夫之怒也，非士之怒也。’
[107]汉鼌错传：其民如是，则邑里相救助，赴胡不避死，非以德上也，欲全亲戚而利其财也。
[108]史信陵君列传：赵王田猎耳，非为寇也。
[109]又淮阴侯列传：非愚于虞而智于秦也，用与不用，听与不听也。
[110]汉郦食其传：此黄帝之兵，非人之力，天之福也。
[111]又娄敬传：天下莫朝周，周不能制。非德薄，形势弱也。
[112]又息夫躬传：所以遣子侍单于者，非亲信之也，实畏之耳。
[113]韩重答张籍书：虽诚有之，抑非好己胜也，好己之道胜也。非好己之道胜也，己之道乃夫子孟轲扬雄所传之道也。——诸引两句，皆一反一正。决非之句，先者为常。句无「也」字为助者，其辞气直贯下句，可通用也。决是之句，两助「耳」字，皆带有决断之意。

【9.1.4】他如言事理之句，有结「也」字者，要皆以论断其然耳。然所为论断者，不一其情。
有断其诚然者。
助动字为坐动者。
[114]孟万上：孔子主我，卫卿可得也。
[115]又滕上：禄足以代其耕也。
[116]又万上：惟君子能由是路，出入是门也。——诸引句坐动字，「可」「足」「能」助动字也。夫曰「可得」，日「足代」，曰「能由」，则犹「未可」「未足」「未能」也，煞以「也」字，所以断其「卿」之诚「可得」也，「禄」之诚「足代」也，「路」与「门」之诚「惟君子」「能由」「能出入」也。故曰煞「也」字者，断其诚然也。故句有助动字为坐动者，概煞「也」字，而「可」「足」两字最习用也。
[117]齐策：如此，则兵不费，权不轻，地可广，欲可成也。
[118]左宣十二：中军下军争舟，舟中之指可掬也。
[119]齐策：今齐楚燕赵韩梁六国之递甚也，不足以立功名，适足以强秦而自弱也。
[120]汉刘向传：及秦惠文武昭严襄五王，皆大作丘陇，多其瘗臧，咸尽发掘暴露，甚足悲也。——似此句法，时见于书，故不多引。
「有」「无」两字，同动字了，其煞「也」字者，与助动同。
同动字为坐动者。
[121]孟离下：是故君子有终身之忧，无一朝之患也。
[122]又滕上：且志曰：‘丧祭从先祖。’曰吾有所受之也。
[123]齐策：孟尝君曰：‘客何好？’曰：‘客无好也’。曰：‘客何能？’曰：‘客无能也’。
[124]左襄二十三：奉君以走固宫，必无害也。
[125]秦策：王虽有之，不为得地，是王有毁楚之名，无得地之实也。——诸引句，各以「有」「无」字为助动①，结以「也」字，所以论断其所有所无之诚然也。至如
无助动、同动者。
[126]孟子滕文公上云：亲丧固所自尽也。
[127]又公孙丑下云：王使人来曰：‘寡人如就见者也。’
[128]又云：今愿窃有请也。
[129]又离娄下云：予未得为孔子徒也。予私淑诸人也。
[130]齐策云：梁使三反，孟尝君固辞不往也。
[131]左传襄二十六年云：初，楚伍参与蔡太师子朝友，其子伍举于声子相善也。
[132]又云：楚师轻窕，易震荡也。
——诸引句内本无助动、同动之字，而所记者或即为言者同时之事，或以明言者心中之愿，结以「也」字者，所以决其诚如是也。
两弗辞连用者。
[133]孟子尽心上云：孩提之童，无不知爱其亲也。及其长也，无不知敬其兄也。——两句亦此例也。盖「无」「不」两字，皆弗辞也，连用相消，同乎正意。不然，当列下节矣。是则
[134]左传定公元年云：子家子亟言于我，未尝不中吾志也。
[135]汉书冯唐传云：今吾每饭意未尝不在巨鹿也。
[136]又儒林传云：至于忠臣孝子之篇，未尝不为王反复诵之也。
[137]史记自序云：然其正名实，不可不察也。
[138]又云：若夫控名责实，参伍不失，此不可不察也。
——诸引结以「也」字者，决其然也。而句内「未」「不」与「不」「不」两弗辞互消，正此例也。
①「有」「无」前既已列为同动字，今又谓‘为助动’，易滋误解。

【9.1.5】有断其不然者。
此节反乎前节，以其所包者广，故别为两节耳。故凡句之坐动而为助动之字，有弗辞先焉者，皆在此例。
助动词为坐动者。
[139]孟滕上：民事不可缓也。
[140]孟公下：晋楚之富，不可及也。
[141]周语：大物其未可改也。
[142]左襄二十九：表东海者，其太公乎！国未可量也。
[143]孟滕上：北方之学者，未能或之先也。
[144]孟离下：虽孝子慈孙，百世不能改也。
[145]左昭五：今政令在家，不能取也；有子家覊，弗能用也。
[146]史自序：若夫列君臣父子之礼，序夫妇长幼之别，虽百家弗能易也。
[147]汉食货志：民如鸟兽，虽有高城深池，严法重刑，犹不能禁也。
[148]孟滕下：予岂好辨哉？予不得已也。
[149]孟万上：语云：盛德之士，君不得而臣，父不得而子也。①
[150]齐策：今有一窟，未得高枕而卧也。
[151]汉匈奴传：卒其所以脱者，世莫得而言也。
[152]韩策：以韩卒之勇，被坚甲，跖劲弩，带利剑，一人当百，不足言也。
