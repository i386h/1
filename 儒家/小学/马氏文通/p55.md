<!-- { "loadSidebar": true } -->
【5.13.2.2】二，凡动字记内情所发之行者，如「恐」「惧」「敢」「怒」「愿」「欲」之类，则后有散动以承之者，常也。惟散动所词之事，心欲其然而恐其不然者，则加弗辞以状之；冀其不然而虞其或然者，则不加弗辞。
[1088]孟梁下：今王亦一怒而安天下之民，民惟恐王之不好勇也。——「恐」字坐动，内情所发，「王之不好勇也」六字，承读。民愿王之好勇而恐其不然，故状以「不」字。
[1089]又公上：宋人有闵其苗之不长而揠之者。——「闵」字坐动，亦内情所发，「其苗之不长」五字，承读，状以「不」字者，心欲其长也。
[1090]又公上：矢人岂不仁于函人哉？矢人惟恐不伤人，函人惟恐伤人。——「恐」字后一曰「不伤人」者，幸其能伤人也；一曰「伤人」者，求其不伤也。
[1091]孟梁上：寡人愿安承教。——「愿」者，王自谓也，「承教」者亦王也。坐、散两动，同一起词，共成一句。
[1092]又：愿夫子辅吾志，明以教我。——「辅」字上承「愿」字而另有起词，故为承读。此愿其如是而无所恐也，故不以弗辞状之也。
至[1093]孟子公孙丑上云：能治其国家，谁敢侮之？
[1094]又滕文公上云：御者且羞与射者比。
[1095]又云：吾他日未尝学问，好驰马试剑。
[1096]又离娄下云：中也养不中，才也养不才，故人乐有贤父兄也。
[1097]又告子下云：交得见于邹君，可以假馆，愿留而受业于门。——诸句内曰「敢侮」，曰「羞与比」，曰「好驰（与）试」，曰「乐有」，曰「愿留」，皆坐、散两动的一起词，故祇后先并置耳。
[1098]左昭元：子姑忧子晳之欲背诞也。——「子晳」至「也」字止，为承读，乃所忧之事也。愿其不然，故无弗辞。
[1099]又成十三：楚人恶君之二三其德也，亦来告我曰。——「君之二三其德也」承读，楚人所恶也。
[1100]论语阳货云：恶紫之夺朱也，恶郑声之乱雅乐也，恶利口之覆邦家者。——三句，「恶」字后皆有承读。而恶其诚然也，故皆无弗辞。
[1101]又昭三十：初而言伐楚，吾知其可也，而恐其使余往也，又恶人之有余之功也，今余将自有之矣，伐楚何如？——一「恐」字，一「恶」字，后各有承读，而不加弗辞者，一恐其或然，一恶其诚然也。
[1102]论公冶：我不欲人之加诸我也，吾亦欲无加诸人。
[1103]史韩非列传：余独悲韩子为说难而不能自脱耳。
[1104]又高帝本纪：恐事不就，后秦种族其家。
[1105]又：人又益喜，唯恐沛公不为秦王。
[1106]又屈原列传：屈平疾王听之不聪也，谗谄之蔽明也，邪曲之害公也，方正之不容也，故忧愁幽思而作离骚。
[1107]又：冀幸君之一悟，俗之一改也。
[1108]又项羽本纪：愿伯具言臣之不敢倍德也。
[1109]汉司马相如传：恐远所溪谷用泽之民不遍闻。
[1110]又杨恽传：然窃恨足下不深惟其终始而猥随俗之毁誉也。
[1111]秦策：臣恐王为臣之投杼也。
[1112]公隐元：且如桓立，则恐诸大夫之不能相幼君也。
[1113]魏策：子之于学者，将尽行之乎？愿子之有以易名母也。子之于学也，将有所不行乎？愿子之且以名母为后也。——诸所引「愿」「恐」等坐动后，皆为承读，而以「也」字煞者为常。
[1114]吴语：孤不敢忘天灾，其敢忘君王之大赐乎！
[1115]又襄三十一：不敢输币，亦不敢暴露。
[1116]又僖二十八：非敢必有功，愿以间执谗慝之口。
[1117]孟公下：我非尧舜之道，不敢以陈于王前。——六引「敢」字，其后散动直记所「敢」之事，故不另为一读也。
【5.13.2.3】「请」字之后，其承读起词如为所请之人，往往置先「请」字。有解为所呼之名者，非是。
[1118]孟梁下：王曰：‘大哉言矣，寡人有疾，寡人好勇。’对曰：‘王请无好小勇。’——犹云「请王无好小勇」也。夫「请」者，孟子所请之人，谓「王」也；所请之事，「王无好小勇」也。今「王」字先于「请」字，一若「王」为「请」字起词矣，故有以王为对呼之名者此也，是则「王」字当为一顿。至如
[1119]王请勿疑∣王请度之∣王请大之——等句，皆此例也。
[1120]左襄二十七：王曰：‘释齐秦，他国请相见也。’——前文云‘请晋楚之从交相见也’，今曰‘释齐秦，他国请相见也’，犹云「齐秦两国外，其余各国请令其相见也。」「他国」见先「请」字如前。然此非与他国对语，则「他国」之先「请」字，不得以呼名使例之矣。至如
[1121]又襄公二十九年：请观于周乐。
[1122]又昭元年：请垂櫜而入。
[1123]又桓五年：郑子元请为左拒以当蔡人、卫人，为右拒以当陈人。
[1124]又桓六年：少师侈，请羸师以张之。——诸句，皆常例也。
[1125]秦策云：秦相应侯曰：‘王勿忧也，请令废之。’
[1126]齐策云：张仪曰：‘王勿患，请令罢齐兵。’
[1127]韩策云：穰侯曰：‘公无见王矣，臣请令发兵救韩。’——而史记韩世家作‘请今发兵救韩。’
[1128]赵策云：于是秦王乃见使者曰：‘赵豹平原君数欺寡人，赵能杀此二人则可，若不能杀，请令率诸侯受命邯郸城下。’——以上所引，凡言「请令」者，经生家以为「请今」之讹也，而以史记本为证。然「请」后加「令」之者，犹云「请人转令他人以为所请之事。」盖所请之事，既非请者所可专，亦非为请之人可自为，故加「令」字，于义甚顺。若以「请令」改为「请今」，则所请之事，似即请者所自为也。①
①章云：此字国策作「今」，马氏此文，盖自读书雑志转引，未检原书。然雑志此字，明系镌刻之误。原文云‘“……臣请令发兵救韩”，「令」亦当为「今」，言请即发兵救韩也。史记韩世家作「今」，是其证。凡言「请今」者，皆谓「请即」也。赵策“秦王谓谅毅曰：……请令率诸侯受命邯郸城下。”史记项羽纪“韩信彭越皆报曰：请今进兵”，是其证也。’王氏既以赵策与项纪并举，证「令」之当为「今」，则此文不当为「令」可知。章氏又云：马氏所云「经生家」云云，指王念孙读书雑志战国策第一。
【5.13.2.4】「使」字后有承读，以记所使为之事，常语也。然「使」「令」诸字，用以明事势之使然者，则当视为连字，而非动字也。至禁令无然者，则用「无得」「无令」「无使」「使无」诸字，皆当作连字观。「使」字后凡有承读，其起词如为代字，用「之」字者其常，「彼」「其」两字亦间用焉。①
「使」作动字。
[1129]孟梁上：是使民养生丧死无憾也。——「是」字代字而为起词也，「使」字坐动，「民」字起至「无憾」止，乃承读也。
[1130]又公下：孟子为卿于齐，出吊于滕，王使盖大夫王驩为辅行。——「盖大夫」起至「辅行」止，「使」字承读也。
[1131]左僖二十八：栾枝使舆曳柴而*遁，楚师驰之。——「舆曳柴而*遁」者承读，即栾枝所使之事也。
[1132]又僖三十三：君之惠，不以累臣衅鼓，使归就戳于秦，寡君之以为戳，死且不朽。——「归就戳」者，「累臣」也，「使」字承读也。
[1133]史张释之列传：薄太后乃使使承诏赦太子、梁王。——「使承诏赦太子」者，即薄太后所使之事也。②
[1134]又三王世家：陛下过听，使臣去病待罪行间。——「臣去病待罪」者，陛下所使之事。皆为承读。
「使」作连字。  [1135]孟梁上：彼夺其民时，使不得耕耨以养其父母。——「使不得耕耨」者非「彼」也，乃「彼夺民时」之事使然者也，故「使」字当作连字观也。
[1136]又：今王发政施仁，使天下仕者皆欲立于王之朝……云云。——「天下仕者」皆欲如是者，非王所能使然也，乃「发政施仁」之效使然也。
[1137]左隐元：姜氏何厌之有？不如早为之所，无使滋蔓。——「无使滋蔓」者，乃能「早为之所」之效，非谓庄公能禁其不滋蔓也。故「无使」二字应为连字，以记禁令之事也。
[1138]又成二：寡君不忍，使羣臣请于大国，无令舆师淹于君地。——「无令」二字，与「无使」同。
[1139]史张释之列传：于是释之追止太子、梁王无得入殿门。——「无得」亦禁令之连字也。
[1140]左成十三：穆公不忘旧德，俾我惠公用能奉祀于晋。——「俾」字，使令之连字也，与「使」字同。③
[1141]史匈奴列传：愿寝兵……以安边民，使少者得成其长，老者安其处，世世平乐。
[1142]又：明告诸吏，使无负约。
[1143]汉李广传：后无以复使边臣，令汉益轻匈奴。
[1145]又项羽本纪：今日固决死，愿为诸君决战，必三胜之，为诸君溃围斩将刈旗，令诸君知天亡我，非战之罪也。
[1146]齐策：孟尝君使人给其食用，无使乏。
[1147]楚语：楚之所宝者曰观射父，能作训辞以行事于诸侯，使无以寡君为口实，又有左使倚相，能道训典以叙百物，以朝夕献善败于寡君，使寡君无忘先王之业，又能上下说于鬼神，顺道其欲恶，使神无有怨痛于楚国。——诸所引曰「使少者」，曰「令汉」，曰「使得」，曰「令诸君知」，皆以明事势之使然者也。又曰「使无负」曰「无使」，曰「使无以」，曰「使寡君无」，曰「使神无」，皆禁令其无然者，皆连字也。而引论于此者，凡以为「使」字区别，故连及之。
「使」后承读起词为「之」「其」「彼」者。
[1148]史货殖列传：桀黠奴，人之所患也，唯刁间收取，使之逐鱼盐商贾之利，或连车骑交守相。——「之逐鱼盐之利」，「使」字后承读也。承读起词例用「其」字，今以「之」字，唯「使」之后承读有然也。
[1149]荀子议兵：大寇则至，使之持危城则必畔，遇敌处战则必北，劳苦烦辱则必犇。——「使」字后亦用「之」字。
[1150]燕策：故裂地而封之，使之得比乎小国诸侯。——「使」字后承读起词亦用「之」字。
[1151]史李斯列传：遂散六国之从，使之西面事秦，功施到今。——此起词亦用「之」字。
[1152]庄齐物论：夫吹万不的而使其自已也。——「使」字后承读用「其」字者不常。
