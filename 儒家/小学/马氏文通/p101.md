<!-- { "loadSidebar": true } -->
[23]左传成公十六年云：‘骋而左右，何也？’曰：‘召军吏也。’‘皆众于中军矣。’曰：‘合谋也。’‘张幕矣。’曰：‘虔卜于先君也。’‘彻幕矣。’曰：‘将发命也。’‘甚嚣且尘上矣。’曰：‘将塞井夷灶而为行也。’‘皆乘矣，左右执兵而下矣。’曰：‘听誓也。’‘战乎？’曰：‘未可知也。’‘乘而左右皆下矣。’曰：‘战祷也。’——八问八答，皆无起词，所指已明，不言可知。

○1「是废先君之举也」一句，若以「是」为代字，则是起词。
系二
【10.1.3】命戒之句，起词可省。
[24]论语雍也云：子曰：‘毋，以与尔邻里乡党乎！’——此禁止之辞，「与」者何人，不明言，其实犹对语者然。
[25]左传襄公十四年云：来，姜戎氏！
[26]又襄公十八年云：止，将为三军获；不止，将取其衷。①
[27]又宣公十二年云：进之！
[28]又襄公二十三年云：矢及君屋，死之！
[29]榖梁僖公十年云：入自明！
[30]庄山木云：少君之费，寡君之欲，虽无粮而乃足。——以上所引，皆非戒即命之辞，而皆无起词，如对语者然。
又，凡有所为条诫者亦然。
[31]孟子告子下云：初命曰：‘诛不孝，无易树子，无以妾为妻。’再命曰：‘尊贤，育才，以彰有德。’云云。
[32]史记商君列传云：不告奸者腰斩。告奸者与斩敌首同赏。匿奸者与降敌同罚。民有二男以上不分异者，倍其赋，云云。——两引一盟一诫，诸句比重无起词。②

○1此是议论句，非命戒句，应移入【10.1.1】节。
○2[32]「不告奸者」一读，「者」为起词，全读为「腰斩」起词。余二句同此。
系三
【10.1.4】读如先句，句之起词已蒙读矣，则不复置。
[33]孟子梁惠王上云：寡人之于国也，尽心焉耳矣。——「寡人之于国也」一读，冒下句。「寡人」起词，已蒙读矣，下句「尽心焉耳矣」之起词，可不重提。
[34]论语子罕云：吾少也贱。——「吾」代字，既为「少也」一读之起词，又为「贱」字一句之起词。而「吾」字已蒙乎读，则下句不复提矣。
[35]左传襄公四年云：昔周辛甲之为大史也，命百官，官箴王阙。——一读一句，「周辛甲」蒙读而为下句之起词。
[36]其二十一年云：于是祁奚老矣，闻之，乘驲而见宣子。——「祁奚」乃读、句之起词。
[37]史记陆贾列传云：今足下反天性，弃冠带，欲以区区之越，与天子抗衡为敌国。
[38]又叔孙通列传云：叔孙通知上益厌之也，说上曰。——同上。由是，
[39]又魏其列传：丞相入奏事，坐语移日。
[40]又汲郑列传云：黯学黄老之言，治官理民，好清静。
[41]汉书高帝纪云：萧曹等皆文吏自爱，恐事不就，后秦种族其家，尽让高祖。
[42]史记淮阴侯列传云：今足下戴震主之威，挟不赏之功，归楚，楚人不信；归汉，汉人震恐。
[43]汉书贾捐之传云：今陛下不忍悁悁之忿，欲驱士众挤之在海之中，快心幽冥之地，非所以救助饥馑，保全元元也。
[44]史记李斯列传云：是以太山不让土壤，故能成其大；河海不择细流，故能就其深；王者不却众庶，故能明其德。
[45]周语云：昔我先王之有天下也，规方千里，以为甸服，以供上帝山川百神之祀，以备百姓兆民之用，以待不庭不虞之患。
[46]庄子应帝王云：至人之用心若镜，不将不迎，应而不藏。
[47]韩文送殷员外序云：今人适数百里，出门惘惘，有离别可怜之色，持被入直在省，丁宁顾婢子语，刺刺不能休。今子使万里外国，独无几微出言面，岂不知轻重大丈夫哉！
——诸所引皆同前。为读句之式多变也，故繁引焉，使阅者有所玩索也。
系四
【10.1.5】句读起词既见于先，而文势直贯，可不重见。
[48]论语子张云：子张曰：‘士见危致命，见得思义，祭思敬，丧民哀，其可已矣。’——「子张曰」后凡五句，皆以「士」为起词。而既见于首句，以其文势直贯至终，故「士」字不复再见矣。
[49]礼大学云：身有所忿懥，则不得其正；有所恐惧，则不得其正；有所好乐，则不得其正；有所忧患，则不得其正。——共计读四，句四，皆以「身」为起词，而「身」只见于首句，后则不复见矣。
[50]又云：人之其所亲爱而辟焉……——共计读五，句五，同上，皆以「人」字为起词也。
[51]荀子荣辱篇云：彼臭之而嗛于鼻，尝之而甘于口，食之而安于体，则莫不弃此而取彼矣。——共计读三，句四，除收句外，皆以「彼」代字为起词也。论语乡党一章，惟第一句记「孔子」，以下凡记孔子之行事，皆无起词，而一言「君子不以绀緅饰」，一言，「子退朝」而已。①
不特此也，又凡句读起词所指之字，无论其为起词，为止词，既已先见矣，则文势直下，以后起词皆不可提。
[52]左传僖公二十五年云：晋侯朝王，……请隧，弗许。……与之阳樊温原攒茅之田。——共四句，「晋侯朝王」句，「晋侯」起词，「王」止词也。「请隧」之起词「晋侯」也；「弗许」之起词「王」也，「与之」之起词亦「王」也。以「晋侯」与「王」一为起词，一为止词，既已先见矣，故以后诸句之起词，皆未再见者此也。
[53]又庄公八年云：期戍，公问不至。请代，弗许，故谋作乱。
[54]又云：反，诛履于徒人费，②弗得，鞭之见血。走出，遇贼于门。
[55]又昭公二十八年云：退朝，待于庭。馈入，召之。比置，三叹。既食，使坐。
[56]又哀公十六年云：乃从白公而见之。与之言，说。告之故，辞。承之以剑，不动。——诸引皆短句鱼贯而下，而每一起词不一，然既见于先，故不复置。
[57]庄子天运云：且子独不见夫桔槔者乎？引之则俯，舍之则仰。彼，人之所引，非引人也，故俯仰而不得罪于人。——共计读三，句五，盖「引之」「舍之」两读起词乃「桔槔者」，「则俯」「则仰」两句起词即「桔槔」也。「人之所引」，又一读也。后两句，则以「彼」字为起词矣。

○1论语乡党章中，句有起词者尚有‘其在宗庙朝廷，便便言，唯谨尔’，‘丘未达，不敢尝’，「其」「丘」皆起词。
○2「徒人」盖「侍人」之误，参【5.1.3】节注①。
系五
【10.1.6】无属动字，本无起词。「有」「无」两字，间亦同焉。此见是第四卷无属动字与同动字下。
系六
【10.1.7】有不用起词本字，而以公共之名代之者，如人以地名是也。此见第二卷名字篇矣，①而未详也。
	[58]史记平准书云：河南上富人助贫人者籍。——「河南」，指大吏，此以地代人也。
	[59]汉书梅福传云：是以天下布衣，各厉志竭精以赴阙廷。——以「布衣」代衣之者。
	[60]又云：庙堂之议，非草茅所当言也。——「草茅」以代居之者。
	[61]左传定公三年云：闻诸道路，信否？——「道路」以代行之者。②
[62]史记陆贾列传云：今辟阳侯幸太后，而下吏，道路皆言君谗，欲杀之。——「道路」同上。
[63]又平准书云：布告天下，天下莫应。——「天下」代人。③
[64]又货殖列传云：海岱之间，敛袂而往朝焉。——「海岱之间」，以代居其间者。
[65]又伯夷列传云：若至近世，操行不轨，专犯忌讳，而终身逸乐，富厚累世不绝。      ——「近世」「累世」皆代其人。④
诸引公共之名以代为代者，皆起词也。然止词、转词亦可用也。此举起词以概耳。

○1此指【1.1】节。
○2杨云：「道路」非起词。「诸」代「之于」，「道路」乃「于」之司词也。
○3【2.5.3】节云：‘后乎名、代诸字而为其分子者，则常在正次，盖分子正次，分母偏次。’据此，[63]「天下」非起词，为起词「莫」之偏次。
○4「近世」「累世」不代人，亦非起词。
系七
【10.1.8】句读内有同指一名以为主次、为宾次或为偏次者，往往冠其名于句读之上，一若起词者然，避重名也。
[66]论语季氏云：夫颛臾，昔者先王以为东蒙主，且在邦域之中矣，是社稷之臣也，何以伐为！——「夫颛臾」三字冒起，一若起词者然。第一读犹云「先王以颛臾为东蒙主」也。是「颛臾」乃「以」字后之止词，则为宾次。第二读犹云「且颛臾在邦域之中矣」也，则「颛臾」在主次，「是社稷之臣也」一句，犹云「颛臾是社稷之臣」也，则「颛臾」又在主次。今「颛臾」冒之于先，故以后句读内所当位之者，皆隐指焉。
[67]孟子云：子路，人告之以有过则喜。——犹云「人告子路以有过，子路则喜」也。今「子路」弁首，故于读之宾次则以「之」字代焉，下句主次则隐指焉。
[68]论语公冶长云：宁武子，邦有道则知，邦无道则愚。——犹云「邦有道，宁武子则知」也。
[69]孟子告上云：今夫*麦，播种而耰之，其地同，树之时又同，浡然而生，至于日至之时皆熟矣。——「*麦」二字若不弁首，则句读内皆当补出，岂不重累生厌哉？
[70]论语雍也云：仁者虽告之曰：‘井有仁焉’，其从之也？——「仁者」居首，指之者「告」字后之宾次也，「从」字前之主次也。
[71]庄子逍遥游云：是鸟也，海运，则将徙于南冥。——「是鸟」先置，「则」字后主次指之。
[72]又云：之人也，物莫之伤。大浸稽天而不溺，大旱金石流土山焦而不热。——「之人也」先置，以为「伤」字后之宾次与「不溺」「不热」先之主次也。
[73]史记游侠列传云：杀者亦竟绝，莫知为谁。——「杀者」乃「为谁」之主次也。
[74]汉书东方朔传云：天不为人之恶寒而辍其冬，地不为人之恶险而辍其广，君子不为小人之匈匈而易其行。——「天」字乃「辍其冬」之主次也，①下仿此。
[75]又赵充国传云：臣位至上卿，爵为列侯，犬马之齿七十六，为明诏填沟壑死，骨不朽，亡所顾念。——「臣」字乃「填沟壑」之主次，而为前三读之偏次也。犹云「臣之位、臣之爵、臣之犬马之齿」也。
[76]又食货志云：夫珠玉金银，饥不可食，寒不可衣，然而众贵之者以上用之故也。     ——「夫珠玉金银」冒于句读之上，而句读宾次胥指焉。
