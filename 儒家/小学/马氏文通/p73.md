<!-- { "loadSidebar": true } -->
[75]左传襄公二十九年云：为之歌颂，曰：‘至矣哉！直而不倨，曲而不屈，迩而不逼，远而不携，迁而不淫，复而不厌，哀而不愁，荣而不荒，用而不匮，广而不宣，施而不费，取而不贪，处而不底，行而不流。五声和，八风平，节有度，守有序，盛德之所同也。’——此种句法，经传有不胜引者。
又前后动字，其第二动字有「之」字为止词者，中参「而」字，亦成四字。如：
[76]孟子公孙丑下云：环而攻之∣委而去之。
[77]又万章上云：予既烹而食之。
以及第一动字为有形迹可见者，后承其它动字，率以「而」字联之，可成为四字者。如
[78]孟子离娄下云：又顾而之他∣仰而思之。
[79]又梁惠王上：反而求之。
[80]韩文张中丞传后叙：观者见其然，从而尤之。
[81]论语微子云：趋而辟之，不得与之言。
[82]左传隐五年云：三年而治兵，入而振旅，归而飮至，以数军实。——诸句皆详于动字相承篇矣。
[83]汉书陆贾传云：陛下安得而有之？
[84]又匈奴传云：其世传不可得而次。
[85]孟子万章上云：盛德之士，君不得而臣，父不得而子。
[86]庄子应帝王云：子之先生不齐，吾无得而相焉。——诸句助动「得」字后直承散动，往往间以「而」字，亦变例也。②动字相承篇内未载，今补志焉。
至五字句最古，今则古文家用成滥觞矣。
[87]论颜渊：夫达也者，质直而好义，察言而观色，虑以下人。在邦必达，在家必达。——「质直」者，名字与其表词也。而「好义」「察言」「观色」三者，皆动字偕其止词也。中参「而」字，其法不板。
[88]孟尽上：亲亲而仁民，仁民而爱物。——四截皆动字与其止词也。
[89]庄胠箧：夫川竭而谷虚，丘夷而渊实。圣人已死则大盗工起，天下平而无故矣。——「川竭」者，起词与其坐动也。「谷虚」「丘夷」「渊实」同，中参「而」字，句法有蝉联之势。
[90]史自序：易大传：‘天下一致而百虑，同归而殊涂。’
[91]又：指约而易操，事少而功多。
[92]又：主倡而臣和，主先而臣随。如此，则主劳而臣逸。
[93]汉贾谊传：长沙乃在二万五千户耳，功少而最完，埶疏而最忠。非独性异人也，亦形埶然也。
[94]韩原毁：是故事修而谤兴，德高而毁来。呜呼！士之处此世，而望名誉之光，道德之行，难已！
[95]又文畅师序：今吾与文畅，安居而暇食，优游以生死，与禽兽异者，宁可不知其所自邪！
[96]又盘谷序：粉白黛縁者，列屋而闲居，妬宠而负恃，争妍而取怜。
——以上所引，五字之变尽之矣。
至后人为之，类皆以静字塞之，文气弱矣，见下。
六字句，有上截三字，下截两字，中间「而」字者，亦有上两下三者。
[97]孟离上：旷安宅而弗居，舍正路而不由，哀哉！——「旷安宅」者，外动与其止词也，此上截三字。「弗居」者，即「弗居安宅」也，下截两字。中间「而」字，此动字相承例也。
[98]史货殖列传：渊深而鱼生之，山深而兽往之，人富而仁义附焉。
[99]庄齐物论：见卵而求时夜，见弹而求鸮炙。——此皆上截两字而下截三字，皆各为一读，故「而」字连之，以明其相因之理。
[100]韩上李侍郎书：惟是鄙钝，不通晓于时事，学成而道益穷，年高而智益困。
[101]又进学解：寻坠绪之茫茫，独旁搜而远绍。障百川而东之，回狂澜于既倒。
[102]又：冬暖而儿号寒，年丰而妻啼饥。
[103]又燕喜亭记：斩茅而嘉树列，发石而清泉激。
——所引皆六字句，可见一斑矣。
七字句法不一。
[104]孟离上：道在迩而求诸远，事在易在求诸难。——此上下两截各为三字，中间「而」字，最习见也。
[105]又：不仁者可与言哉？安其危而利其菑，乐其所以亡者。
[106]史管晏列传：仓廪实而知礼节，衣食足在知荣辱。
[107]庄胠箧：鲁酒薄而邯郸围，圣人生在大盗起。
[108]史李斯列传：今弃击瓮叩*而就郑卫，退弹筝而取昭虞，若是者何也？
[109]汉贾谊传：刑罚积而民怨背，礼义积而民和亲。
[110]又吾丘寿王传：安居则以制猛兽而备非常，有事则以设守卫而施行阵。
[111]韩答李翊书：养其根而竢其实，加其膏而希其光。
[112]又与孟尚书书：杨墨交乱而圣贤之道不明，则三纲沦而九法斁，礼乐崩而夷狄横，几何其不为禽兽也！
——所引七字句，皆上下截各三字者。
[113]史淮阴侯列传：兵法不曰陷之死地而后生，置之亡地而后存？
[114]齐策：淳于髠曰：‘不然。夫鸟同翼者而聚居，兽同足者而俱行。今求柴葫桔梗于沮泽，则累世不得一焉。’
——两引皆上截四字，下截两字，中间「而」字以为句者。同为七字句，而与前引异焉。
至八字句，则冗长而不习于用。
[115]汉扬雄传：是以欲谈者宛舌而固声，欲行者拟足而投迹。——此八字句，实同五字，以「欲谈者」「欲行者」可另为一读也。
至[116]韩文进学解云：今先生学虽勤而不繇其统，言虽多而不要其中，文虽奇而不济于用，行虽修而不显于众。——四句虽皆八字，然间以「虽」字，转以「而」字，一推一转，句法不板。
九字句。
[117]前汉书吾丘寿王传云：臣恐邪人挟之而吏不能止，良民以自备而抵法禁，是擅贼威而夺民救也。——则为九字。然上下开阖，故不见冗。
过此以往，十余字者往往有之，然总以自为转折为主。如：
[118]史记司马相如列传云：且夫清道而后行，中路而后驰，犹时有衔橛之变，而况涉乎蓬蒿，驰乎丘坟，前有利兽之乐而内无存变之意，其为祸也不亦难矣？夫轻万乘之重不以为安，而乐出于万有一危之涂以为娱，臣窃为陛下不取也。盖明者远见于未萌，而智者避危于无形，祸固多藏于隐微而发于人所忽者也。——此段「而」字七见，互为呼应。首两「而」字，乃五字句法。其三「而」字「而况」云者，乃自段首「且夫」起直贯至「其为祸也不亦难矣」句止，「而」字横担前后四十八字。其四「而」字，则上下两截各六字，「而」字连之。其五「而」字，上截九字，下截十二字，中间「而」字以转焉。其六其七两「而」字亦然，要皆以为上下截诸动字之过递也。故录此段，以见「而」字用法之不穷。
○1此处云‘前后两动字’，但引例中颇有静字，如[74][75]皆是。又，所谓‘两动字’，多连带起词、止词、状语计入句法字数。
○2‘「得」后直承散动，往往间以「而」字’，这种情况并不都是四字句，如[84]的「得而次」，[85]的「得而臣」「得而子」，[86]的「得而相」，皆只三字。

【8.2.1.2】「而」字用以过递动、静诸字者。
诸静字附名而有浅深对待之别者，概参「而」字。「以」「且」两字，亦间用焉，已详静字篇矣。其或动、静两种字先后参用，而义有相关者，亦以「而」字为过递焉。
[119]礼中庸：君子之道，淡而不厌，简而文，温而理。——「淡」「厌」「简」「文」「温」「理」六静字，三耦，各为对待，以肖君子之道，故参以「而」字，以明其相关之义。
[120]论述而：子温而厉，威而不猛，恭而安。
[121]左桓元年：目逆而送之曰：‘美而艳。’
[122]公隐元：桓幼而贵，隐长而卑，其为尊卑也微，国人莫知。
[123]左庄四：王禄尽矣。盈而荡，天之道也。
[124]汉疏广传：贤而多财，则损其志。愚而多财，则益其过。
[125]韩进学解：易奇而法，诗正而葩。
[126]又盘谷序：窈而深，廓其有容。缭而曲，如往而复。——所引「而」字，皆参上下两静字以为过递者。至如[127]又盘谷序有云：泉甘而土肥∣宅幽而势阻∣清声而便体，秀外而惠中。——四句，首两句静字后于民，后两句则静先焉，中以「而」字联之者，凡以为静字也。
[128]贾谊过秦论云：此四君者，皆明智而忠信，宽厚而爱人，尊贤而重士。——此三句，首句上下截皆为静字，中一句上截静字，下截动字，第三句则皆动字矣。他本第三句无「而」字。①
[129]韩答窦秀才书：足下年少才俊，辞雅而气锐。
[130]又：今乃乘不测之舟，入无人之地，以相从文章为事，身勤而事左，辞重而请约，非计之得也。
[131]又与于襄阳书：侧闻合下，抱不世之才，特立而独行，道方而事实。
[132]又答胡生书：志深而喻切，因事以陈辞。古之作者，正如是尔。
[133]又与陆员外书：地薄而赋多。
[134]又：文丽而思深。
[135]又：强志而婉容，和平而有立。
[136]又：其为人贤而有材，志刚而气和。
[137]史赵世家：公子章强壮而志骄，党众而欲大，殆有私乎！——所引皆五字句，上下截静字附名字者居多，其雑用动字者亦有焉。
[138]礼中庸：愚而好自用，贱而好自专。
[139]论公冶：久而敬之。
[140]又：敏而好学。
[141]左隐三：夫宠而不骄，骄而能降，降而不憾，憾而能眕者，鲜矣。
[142]又襄二十九：广哉，熙熙乎，曲而有直体。
[143]孟梁上：不远千里而来。
[144]韩原道：呜呼！其亦幸而出于三代之后，不见黜于禹汤文武周公孔子也。其亦不幸而不出于三代之前，不见正于禹汤文武周公孔子也。
[145]又：由周公而上，上而为君，故其事行。由周公而下，下而为臣，故其说长。——上引诸句，皆一静一动，而以「而」字为转折者。可知动、静两类字，古人于遣词造句，视同一律，并无偏重也。
至[146]论语为政云：吾十有五而志于学，三十而立，四十而不惑，五十而知天命，六十而耳顺，七十而从心所欲，不踰矩。
[147]又子罕云：四十五十而无闻焉。
[148]史记自序云：年十岁则诵古文，二十而南游江淮。——诸句内如「十有五」「三十」「四十」「五十」「六十」「七十」又「二十」，皆滋静也。下连「而」字者，则以未经言明所数之岁耳，不在此例。
且凡言时之字，无论为名字、代字、静字，皆可视同状字，②其例详下。
○1章云：史记汉书均无「而」字，此依文选。
○2此「状字」实已越出字类范围，而与今「状语」相当矣。
【8.2.1.3】不特此也，「而」字亦可用为状字与动、静诸字之过递者。
