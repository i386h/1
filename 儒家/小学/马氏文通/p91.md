<!-- { "loadSidebar": true } -->
【9.6】颜氏家训音辞篇曰：‘按诸字书，「焉」者鸟名，或曰语词，皆读于愆反。自葛洪要用字苑分「焉」字音训，若训「何」训「安」，当音于愆反。’此「焉」字之为代字、为状字也；‘若送句及助词，当音矣愆反。’此「焉」字之为助字也。‘然江南读音，分别易晓，而河北则混同一音。’①要之俗音有轻重，而字义无分也。「焉」字之为代字，为状字，已散见于前矣。而其为助字也，玉篇所谓‘语已之辞’，柳子厚仍谓之‘决辞’，是皆助字之公家言，而非「焉」字之所独。
焉为助字，所以助陈述之口气也。「焉」字之用，在「也」「矣」两字之间。其为口气也，案而不断，而以之结句，隐然有坐镇之概焉。「焉」，代字也，及为助字，概寓代字本意。是犹「尔」字本状字也，及为助字，仍不失有状字之义耳。
「焉」字所助有三：曰句，曰读，曰字。

【9.6.1】一，助句。凡述往事，其结句有助以「焉」字者。
「焉」无所指。
[546]论尧曰：谨权量，审法度，修废宫，四方之政行焉。兴灭国，继绝世，举逸民，天下之民归心焉。——两节皆述往事，其结句各以「焉」字助之。不曰「行矣」「归心矣」者，盖其「政」之「行」与「民」之「归心」，非一过即了之事也。且记者之举「行政」「归心」两事，非断其效之必然，惟叙其事之如是耳。此两「焉」字似无所指，并无代字本义，然有一助，其句自觉为之镇定矣。
[547]孟万上：象不得有为于其国，天子他吏治其国，而纳其贡税焉。
[548]左僖十五：穆姬闻晋侯将至，以大子*弘与女简璧，登台而履薪焉。
[549]史汲郑列传：庄兄弟子孙，以庄故至二千石六七人焉。
[550]汉赵充国传：朝廷每有四夷大议，常与参兵谋，问筹策焉。
[551]又郑吉传：都护之置，自吉始焉。
[552]史孟荀列传：齐尚修列大夫之缺，而荀卿三为祭酒焉。
[553]又大宛列传：以银为钱，钱如其王面。王死，辄更钱，效王面焉。
[554]又：其人民乘象以战，其国临大水焉。
——以上所引「焉」字，以镇结句而述往事。诸「焉」字似无所指。
其有所指者，盖不胜引也。
[555]论语微子云：长沮桀溺耦而耕，孔子过之，使子路问津焉。——「问津焉」者，「问津于是」也。「是」指长沮桀溺也。
[556]孟子公孙丑下云：不得已而之景丑氏宿焉。——「宿焉」者，「宿于景丑氏」也。
[557]左传隐元年云：虢叔死焉。——「死焉」者，「死于制」也。
[558]又隐三年云：宋穆公疾，召大司马孔父而属殇公焉。——「属殇公焉」者，「属殇公于孔父」也。
[559]又僖五年云：初，晋侯使士蒍为二公子筑蒲与屈，不慎，寘薪焉。——「寘薪焉」者，「寘薪于所筑之城」也。于是，
[560]又僖十五：晋侯之入也，秦穆姬属贾君焉。
[561]又：秦伯曰：‘是吾心也。’改馆晋侯，馈七牢焉。
[562]又：于是秦始征晋河东，置官司焉。
[563]又僖二十三：秦伯纳女五人，怀嬴与焉。
[564]又僖二十八：执卫侯，归之于京师，寘诸深室。宁子职纳橐饘焉。
[565]又襄三十一：子产使尽坏其馆之垣而纳车马焉。
[566]又庄二十八：楚令尹子元欲蛊文夫人，为馆于其宫侧而振万焉。
[567]榖宣十五：古者公田为居井灶，葱韭尽取焉。
[568]周语：晋文公既定襄王于郏，王劳之以地。辞，请隧焉。
[569]史项羽本纪：项羽由是始为诸侯上将军，诸侯皆属焉。
[570]又陆贾列传：及诛诸吕，立孝文帝，陆生颇有力焉。
[571]又大宛列传：是时上方数巡狩海上，乃悉从外国客。大都多人则过之，散财帛以赏赐，厚具以饶给之。以览示汉富厚焉。
[572]又游侠列传：自关以东，莫不延颈愿交焉。
[573]又：诸公闻之，皆多解之义，益附焉。
[574]又货殖列传：故齐冠带衣履天下。海岱之间，敛袂而往朝焉。
[575]又：故君子富，好行其德，小人富，以适其力。渊深而鱼生之，山深而兽往之，人富在仁义附焉。
[576]又封禅书：盖尝有至者，诸僊人及不死之药皆在焉。
——所引诸结句，皆述往事，其「焉」字皆有「于是」之解。然仍不失为助字者，盖有此一助收句，辞气顿觉宽缓而不迫矣。
句述往事，「焉」字助之，并有「之」字之解者。如：
[577]孟子滕文公上云：陈相见许行而大悦，尽弃其学而学焉。——「学焉」者，「学之」也，即学许行也。
[578]又：孔子曰：‘大哉尧之为君！唯天为大，唯尧则之，荡荡乎民无能名焉。’——「名焉」者，「名之」也。「之」，指「尧」也。
[579]左传僖公二十三年云：过卫，卫文公不礼焉。——「不礼焉」者，「不礼之」也。「之」指「晋文公」也。
[580]汉书李广传云：上壮之，遂救止焉。——「止焉」者，「止之」也。
[581]又朱云传云：时乘牛车从诸生，所过皆敬事焉。——「敬事焉」者，「敬事之」也。
[582]又于定国传云：定国皆与钧礼，恩敬甚备，学士咸称焉。
[583]又陈汤传云：郅支单于囚杀使者吏士以百数，事暴扬外国，伤威毁重，羣臣皆*焉。——「*焉」者，「*之」也。以上引「焉」字所助者皆结句也，而兼有「之」字之解。然经史中不数觏也。
○1文通原书在‘然江南读音’一句前插入‘以上见助字辨略’七字，无需要，也易滋误会，今删去。按助字辨略引颜氏家训，只开头略去‘按诸字书，「焉」者鸟名’，径曰：‘焉，语辞’，其后无删节。文通引家训未全依原文，也未全依助字辨略，有所节略，也有所增益（‘为代字，为状字’，‘为助字’云云）。

【9.6.2】其陈当前之事理，与迭句以历叙事实也，亦如之。
「焉」字无解。
[584]礼中庸：君子之道，费而隐。夫妇之愚，可以与知焉；及其至也，虽圣人亦有所不知焉。夫妇之不肖，可以能行焉；及其至也，虽圣人亦有所不能焉。——四句，不助「也」字而助「焉」字者，其辞气盖惟直陈其理而未为论断也。四「焉」字皆无所指，惟助结句，自为停顿耳。
[585]孟告上：今有场师，舍其梧槚，养其樲棘，则为贱场师焉。
[586]又尽上：穷不失义，故士得已焉；达不离道，故民不失望焉。——第一「焉」字，助推论之句，余两「焉」字，助言效之句。其不助「矣」字者，所谓案而不断也。余同上。
[587]庄养生主：文惠君曰：‘善哉！吾闻庖丁之言，得养生焉。’
[588]左庄四：故临武事，将发大命而荡王心焉。
[589]又僖二十三：对曰：‘我二十五年矣。又如是而嫁，则就木焉。’
[590]公庄三十二：君亲无将，将而诛焉。
[591]吴语：天若弃吴，必许吾成而不吾足也，将必宽然有伯诸侯之心焉。
——诸引结句，皆陈当前之事理。其不助「矣」字者，同上。诸「焉」字皆助字，似无他解。
其有解者，如：
[592]礼中庸云：语大，天下莫能载焉；语小，天下莫能破焉。——「莫能载焉」者，「莫之能载」也。「莫能破焉」者，「莫之能破」也。
[593]论语述而云：自行东修以上，吾未尝无诲焉。——「诲焉」者，「诲之」也。
[594]又子罕云：有鄙夫问于我，空空如也。我叩其两端而竭焉。
[595]又先进云：非曰能之，愿学焉。
[596]左传庄公十四年云：且寡人出，伯父无里言；入，又不念寡人。寡人憾焉。
[597]又僖公二十三年云：晋郑同侪，其过子弟，固将礼焉。
[598]又襄三十一年云：子有美锦，不使人学制焉。大官大邑，身之所庇也，而使学者制焉，其为美锦，不亦多乎！
[599]庄子应帝王云：子之先生不齐，吾无得而相焉。
[600]左昭三年云：君若不有寡君，虽朝夕辱于敝邑，寡君猜焉。
[601]其昭公十二年云：对曰：‘臣尝问焉。’
[602]公羊宣公六年云：吾闻子之剑，盖利剑也。子以示我，吾将观焉。
——以上所引，皆当前之事，所殿「焉」字，助字也，而兼有「之」字之解。
其兼有「于是」之解者。
[603]礼中庸：今夫天，斯昭昭之多。及其无穷也，日月星辰系焉，万物覆焉。——「系焉」者，「系于天」也。「覆焉」者同。
[604]以下又云：及其广大，草木生之，禽兽居之，宝藏兴焉。
[605]又云：及其不测，鼋*蛟龙鱼鳖生焉，货财殖焉。——此益明「焉」字之解「于是」也。引句内「草木生之，禽兽居之」者，盖「生」「居」两内动之后，仍用宾次若止词然也。若「兴」「殖」两内动字之后，则惟转词是用矣。
[606]论先进：宗庙之事，如会同，端章甫，愿为小相焉。
[607]孟尽上：君子所性，虽大行不加焉，虽穷居不损焉。
[608]又尽下：君子之言也，不下带而道存焉。
[609]左庄九：管召，雠也，请受而甘心焉。
[610]又僖二十三：得志于诸侯而诛无礼，曹其首也，子盍蚤自贰焉！
[611]庄山木：是故无责于人，人亦无责焉。
[612]又僖二十七：民易资者，不求丰焉。
[613]又襄三十一：栋折榱崩，侨将厌焉。
[614]庄天道：水静则明烛须眉，平中准，大匠取法焉。
[615]齐语：管子对曰：‘作内政而寄军令焉。’
[616]公宣六：嘻，子诚仁人也！吾入子之大门，则无人焉。入子之闺，则无人焉。上子之堂，则无人焉。是子之易也。
[617]史屈原列传：不愿得地，愿得张仪而甘心焉。
[618]秦策：王既无重世之德于于韩魏，而有累世之怨焉。①
[619]汉刑法志：今人有过，教未施而刑已加焉。
——以上所引，皆为结句，以陈当前之事理，而所助「焉」字，则皆兼有「于是」之解焉。
○1章云：「焉」国策本作「矣」。史记春申君列传作「焉」，上句无「既」字。

【9.6.3】「焉」助迭句。
[620]礼中庸：致中和，天地位焉，万物育焉。——两「焉」字，助迭句。他如
[621]论语阳货云：天何言哉！四时行焉，百物生焉，天何言哉！
[622]又先进云：有民人焉，有社稷焉，何必读书，然后为学？
[623]孟子滕文公上云：夫滕坏地褊小，将为君子焉，将为野人焉。
[624]又万章上云：仁人之于弟也，不藏怒焉，不宿怨焉，亲爱之而已矣。
