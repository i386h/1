<!-- { "loadSidebar": true } -->
夫句者，乃以达所说之正义也。欲明正义，应将前后左右之情境先述焉，而正义乃明。故凡读之先乎句者，皆所以述正义之情境也。读之先乎句而有助字为煞者，前节已言之矣。其无助字为煞者，有有起词、无起词为联之别。无起词为联者，下节言之。有起词为联者，如：
[433]左传隐公三年云：宋穆公疾，召大司马孔父而属殇公焉。——传之正义，记穆公之召耳，故为句。曰「疾」者，言「召」之故也，故为读。有其故而后有其事，故先读于句。「疾」也，「召」也，皆宋穆公也，故曰「宋穆公」为起词，所以联句读也。
[434]又庄公二十八年云：楚令尹子元欲蛊文夫人，为馆于其宫侧而振万焉。——「俗蛊文夫人」者，言故之读，先乎句，联乎句读者，则皆以「令尹子元」为起词也。
[435]是年又云：骊姬嬖，欲立其子，赂外嬖梁五与东关嬖五。
[436]论语学而云：君子食无求饱，居无求安。①
[437]史记吕后纪云：太尉尚恐不胜诸吕，未敢讼言诛之。
[438]庄子逍遥游云：尧治天下之民，平海内之政，往见四子藐姑射之山，汾水之阳。
[439]汉书贾捐之传云：今陛下不忍悁悁之忿，欲驱士众挤之大海之中，快心幽冥之地，非所以救助饥馑，保全元元也。
[440]左传宣公二年云：晋灵公不君，厚敛以雕，从台上弹人而观其辟丸也。
[441]其宣公十二年云：孤不天，不能事君，使君怀怒以及敝邑，孤之罪也。
[442]韩文杨燕奇碑文序云：公结发从军，四十余年，敌攻无坚，城守必完，临危蹈难，歔欷感发，乘机应会，捷出神怪，不畏义死，不荣幸生，故其事君无疑行，其事上无闲言。②
[443]又太原郡公神道碑文云：公起外戚子弟，秩卑年少，岁余超居上班，官尊职大，朝夕两宫，而能敬让以敏，持以礼法，不挟不矜。
[444]史记乐毅列传云：诸侯害齐愍王之骄暴，皆争合从，与燕伐齐。
[445]韩文扶风郡夫人墓志铭云：初，司徒与其配陈国夫人元氏，惟宗庙之尊重，继序之不易，贤其子不才，求妇之可与齐者。
[446]又王君墓志铭云：君讳适，姓王氏，好读书，怀奇负气，不肯随人后，选举见功业，有道路可指取，有名节可以戾契致，困于无资地，不能自出。——诸引皆读先乎句，而读、句皆同一起词以为联也。其实此例与彖一之系三同义。③
总之，华文动字无变，故惟以动字之位之先后，以为读、句之别。若泰西古今文字，其动字有变，故遇此种句法，率以动字之变同乎静字者为读，而句读判然矣。

○1【10.7.2.1】节以此例列为‘排句而意无轩轾者’。
○2有起词为联到「不荣幸生」为止，但按文通体系，「不荣幸生」仍是读，「故」字以下方是句。
○3此指【10.1.4】节。

【10.6.2.3】三，读先乎句，而无起词为联者。
此节之异于前节者，在无起词以联句读耳；即有焉，而亦不相共。夫读之先既无起词，则或挺接前文，或迭用前语为接者，皆此例矣。
[447]论语卫灵公云：立，则见其参于前也；在舆，则见其倚于衡也，夫然后行。——「立」「在」之前，皆无起词，而「立」「在」二字，先乎句而各自为读。此即无起词先乎句读为联之式也。夫如是
[448]论语季氏：君子有九思：视思明，呼思聪，色思温，貌思恭，言思忠，事思敬，疑思问，忿思难，见得思义。——九句，各有读以先焉。犹云「方其视也明，思所以能明也。」他句同此。
[449]左传僖公十五年云：出因其资，入用其宠，饥食其粟。——三句同上。
[450]又哀公十一年云：得志于齐，犹获石田，无所用之。越不为沼，吴其泯矣。使医除疾而曰‘必遗类焉’者，未之有也。——共三句，第一句「无所用之」，先之者读也，亦无起词。①
[451]汉书西域传赞云：民力屈，财用竭，因之以凶年，寇盗并起，道路不通，直指之使始出，衣绣杖斧，断斩于郡国，然后胜之。——自「民力屈」挺起，至「道路不通」，皆以记直指未出之情，斯谓之读。又「衣绣」挺接至「郡国」，言能「胜」之由，亦读也。句读皆有起词，而又各不相共。②
[452]汉书匡衡传云：道德弘于京师，淑问扬乎疆外，然后大化可成， 礼让可与也。
[453]又秦策云：据九鼎，按图籍，挟天子以今天下，天下莫敢不听。
[454]左传僖公三十年云：秦晋围郑，郑既知亡矣。
[455]又襄公三年云：君合诸侯，臣敢不敬？君师不武，执事不敬，罪莫大焉。臣惧其死，以及扬干，无所逃罪。不能致训，至于用钺，臣之罪重，敢有不从以怒君心？
[456]又云：合诸侯，以为荣也。扬干为戮，何辱如之？
[457]又僖公四年云：君非姬氏，居不安，食不饱。我辞，姬必有罪。君老矣，吾又不乐。
[458]又桓公八年云：不当王，非敌也。
[459]又庄公八年云：曰：‘捷，吾以女为夫人。’
[460]汉书陈汤传云：报十年之逋诛，雪边吏之宿耻，威震百蛮，武畅西海，汉元以来，征伐方外之将，未尝有也。
[461]韩文权公墓碑云：荐士于公者，其言可信，不以其人布衣不用。即不可信，虽大官势人交言，一不以缀意。
诸此所引，其句读或散或整，或长或短，莫不挺接上文。而句读之起词，有皆无者，有皆有而不同者，所以极用句读之变，庶阅者有所心得，而征之于书不至隔阂焉，斯可矣。

○1马氏引三句，只解说了第一句。第二句，读与句各有起词。第三句，读为句之起词。
○2按马氏解说，「直指之使始出」与「然后胜之」各为一句，揆之文义，殊有未安。衣绣杖斧，断斩于郡国，然后胜之」者非他，「直指之使」也，故「始出」后不能断句，而自「始出」至「胜之」共戴「直指之使」为起词，应入上节‘读先乎句而有起词为联’之例。

【10.6.2.4】迭接成读成句。
迭接成读。
[462]礼记大学云：诗云：‘宜兄宜弟。’宜兄宜弟，而后可以教国人。——迭接「宜兄宜弟」者，即有「若是」之解，故迭接者自成为读矣。
[463]又中庸云：其次致曲，曲能有诚。——一节迭用前文一字。
[464]又：唯天下至诚，为能尽其性；参尽其性，则能尽人之性。——迭一句。论语子路‘名不正’一节，亦迭一句。
[465]孟子公孙丑上云：以力假仁者霸，霸必有大国。以德行仁者王，王不待大。
[466]又公孙丑下云：得道者多助，失道者寡助。寡助之至，亲戚畔之；多助之至，天下顺之。以天下之所顺，攻亲戚之所畔，故君子有不战，战必胜矣。
[467]又滕文公下云：晋国亦仕国也，未尝闻仕如此其急。仕如此其急也，君子之难仕，何也？
[468]左传隐公三年云：夫宠而不骄，骄而能降，降而不憾，憾而能眕者，鲜矣。
[469]又四年云：夫州吁，阻兵而安忍。阻兵无众，安忍无亲，众畔亲离，难以济矣。
[470]又僖公三十二年云：秦师轻而无礼，必败。轻则寡谋，无礼则脱，入险而脱，又不能谋，能无败乎？
[471]又昭公二十五年云：众怒不可蓄也，蓄而弗治将蕴，蕴蓄，民将生心，生心同求将合，君必悔之。
[472]榖梁僖公二年云：且宫之奇为人也，达心而懦，又少长于君。达心则其言略，懦则不能强谏，少长于君，则君轻之。
[473]其十年云：世子之传里克谓世子曰：‘入自明！入自明，则可以生；不入则明，则不可以生。’
[474]楚策云：诚以君之重而进妾于楚王，王必幸妾。妾赖天而有男，则是君之子为王也。
[475]燕策云：王若欲攻之，则必举天下而图之。举天下而图之，莫径于结赵矣。
[476]汉书叔孙通传云：太子天下本，本壹摇，天下震动。
[477]史记匈奴列传云：今单于变俗，好汉物。汉物不过什二，则匈奴尽归于汉矣。
[478]又卫将军列传云：陛下幸已益封臣表，臣表子在襁褓中，未有勤劳。
[479]又大宛列传云：即不听，我尽杀善马，而康居之救且至。至，我居内，康居居外，与汉军战。汉军熟计之，何从？
[480]又蔺相如列传云：奢因说曰：‘君于赵为贵公子。今纵君家而不奉公，则法削，法削则国弱，国弱则诸侯加兵，诸侯加兵，是无赵也。’
[481]又李斯列传云：今一使者来即自杀，安知其非诈？请复请。复请而后死，未暮也。
[482]韩文师说云：人非生而知之者，孰能无惑？惑而不从师，其为惑也终不解矣。
[483]又送王秀才序云：故学者必慎其所道。道于杨墨老庄佛之学，而欲之圣人之道，犹航断港绝潢以望至于海也。
——诸此引皆迭用前文，或字，或句，而自成为读者，以其无起词先之，故列于此。斯式之读，前卷未之一言，故缕引若是。
凡迭用前文以之成读者居多，而以成句者亦有焉。如：
[484]左传僖公四年云：公祭之地，地坟；与犬，犬毙；与小臣，小臣亦毙。——三迭前字，皆为句之起词。
史记以迭为接者最习见，有不泥于成读成句者矣。
[485]张陈列传云：然今范阳少年亦方杀其令，自以城距君，君何不赍臣侯印，拜范阳令？范阳令则以城下君，少年亦不敢杀其令。令范阳令乘朱轮华毂，使驰驱燕赵郊。燕赵郊见之，皆曰：‘此范阳令先下者也。’——四迭前文之字，①惟用以承接耳，而非以成句读也。
夫迭用前文者，即重言前文若是也。惟然，而「惟然」「如是」「若是」「夫如是」等语之先乎句者，皆如重申前文而自成为读矣。
[486]论语季氏云：夫如是，故远人不服，则修文德以来之。
[487]左传成公八年云：唯然，故多大国矣。
[488]庄子大宗师云：若然者，过而弗悔，当而不自得也。
[489]又云：夫若然，又恶知死生先后之所在？
[490]汉书赵充国传云：如是，虏兵寖多，诛之用力数倍。
[491]又梅福传云：若此，则天下之士，发愤懑，吐忠言，嘉谋日闻于上。
[492]韩文上崔虞部书云：如是，则可见时之所与者、时之所不与者之相远矣。
——诸引皆以「如是」等语重申前文也。
至此而读之诸式全矣，进论其用。

○1此例迭接之辞凡三：君，范阳令；燕赵郊。‘四迭’云云疑误。

【10.6.3】读之用有三焉。
【10.6.3.1】其一，用如名字者。
