<!-- { "loadSidebar": true } -->
[6]礼中庸：道之不行也，我知之矣，知者过之，愚者不及也。道之不明也，我知之矣，贤者过之，不肖者不及也。——道之不行与不明，已知之事，结「矣」字，贤、知之过，愚、不肖之不及，③断其故也，结「也」字。至「不行也」与「不明也」两「也」字煞读，不在此例。
[7]庄养生主：臣之所好者，道也，进乎技矣。——「所好者道」，决其是也，故煞「也」字。「进乎技」者，言已造之境也，故煞「矣」字。
[8]左桓八：天去其疾矣，随未可克也。
[9]周语：火朝觌矣，道茀不可行。
[10]吴语：夫差将死，使人说于子胥曰：‘使死者无知则已矣，若其有知，吾何面目以见员也？’
[11]史李广列传：中石没矢，视之石也。他日射之，终不能入矣。
[12]又信陵君列传：于赵则有功矣，于魏则未为忠臣也。
[13]又刺客列传：是谓委肉当饿虎之蹊也，祸必不振矣。虽有管晏，不能为之谋也。
[14]汉萧望之传：敞备皁衣二十余年，尝闻辠人赎矣，未闻盗贼起也。
[15]三国诸葛亮传：本欲与将军共图王霸之业者，以此方寸之地也。今已失老母，方寸乱矣。
[16]韩原鬼：曰：‘有形而无声者，物之有矣，土石是也。有声而无形者，物有之矣，风霆是也。’——所引诸句，凡决事物之已然者，皆煞「矣」字。凡决其当然者，皆煞「也」字。
[17]左传成公十六年云：王曰：‘骋而左右，何也？’曰：‘召军吏也。’‘皆聚于中军矣。’曰：‘合谋也。’‘张幕矣。’曰：‘虔卜于先君也。’‘彻幕矣。’曰：‘将发命也。’‘甚嚣且尘上矣。’曰：‘将塞井夷灶而为行也。’‘皆乘矣，左右执兵而下矣。’曰：‘听誓也。’‘战乎？’曰：‘未可知也。’‘乘而左右皆下矣。’曰：‘战祷也。’——一节，凡句述所见之事者，煞「矣」字；凡答其事之所为者，煞「也」字。夫然，「也」「矣」一字之所别，其大较如是也。
○1句首「助字」前疑应有「传信」二字。
○2‘未始言读’，意即暂不谈煞读的「也」与「矣」。
○3「贤」「愚」「知」「不肖」应为「贤者」「愚者」「知者」「不肖者」。
传信助字九之一
【9.1】广韵云：‘「也」，语助也，辞之终也。’颜氏家训书证篇亦云：‘「也」，语已及助句之辞。’然此不足以概「也」字之变。古人有谓「也」字三用，有用于句末者，有用于句中者，有用于称谓者，盖茨近之矣。①愚谓「也」字所助有三：曰助句，曰助动，曰助实字，以视所谓三用者较为涵盖。
[18]庄子天道云：圣人之静也，非曰静也，善，故静也；万物无足以铙心者，故静也。——节内第一「也」字，助读，所以为顿挫也。第二「也」字，助实字，所以助字也。第三第四「也」字助句，所以表论断也。「也」字之用，尽于是矣，故先为隅举焉。
○1此指助字辨略。

【9.1.1】也  字助句，大抵助论断之辞气耳。而句之有待于论断者，以表词之句为最。助以「也」字，所以断起词与表词之为是为非也。断其为是者，断词可省。
卷三表词节内云：‘凡决断口气，概以「是」「非」「为」「即」「乃」诸字参于起词、表词之间，而谓之断词。或无断词，则以助字煞之，或两者兼用焉亦可。’①惟句有表词，煞「也」字以决其是者，概无断词参之。其式不一。
①这段引文，字句与【4.4.2】节原文略有出入。
【9.1.1.1】有以名字为表词者。
[19]孟滕上：彻者，彻也；助者，藉也。
[20]又：庠者，养也。校者，教也。序者，射也。——所引表词皆名字，而「也」字煞之，以断起、表两词字义之为一，而无「为」「是」诸断词之加焉。此训诂之式也。
[21]又：陈良，楚产也。
[22]又万上：百里奚，虞人也。
[23]史伯夷叔齐列传：伯夷叔齐，孤竹君之二子也。
[24]又管晏列传：管仲夷吾者，颍上人也。
[25]又：晏平仲婴者，莱之夷维人也。——此传记之式。余同上。
[26]孟滕上：君子之德，风也。小人之德，草也。
[27]又离上：故为渊驱鱼者，獭也。为丛驱爵者，鹯也。为汤武驱民者，桀与纣也。
[28]又告下：欲轻之于尧舜之道者，大貉小貉也。欲重之于尧舜之道者，大桀小桀也。
[29]左成十六：占之曰：‘姬姓，日也。异姓，月也。必楚王也。’
[30]又僖九：‘何谓忠贞？’对曰：‘公家之利，知无不为，忠也，送往事居，耦俱无猜，贞也。’
——所引皆名字为表词，煞以「也」字，而无断词参焉者也。
至于代字为表词而助以「也」字者，概皆询问代字。经籍习有「何谓也」「何也」「谁也」等句是也。
【9.1.1.2】静字为表词，煞「也」字以决其是者，比比皆是。
[31]礼中庸：天地之道，博也，厚也，高也，明也，悠也，久也。
[32]论季氏：生而知之者，上也。学而知之者，次也。困而学之，又其次也。
[33]孟离下：先圣后圣，其揆一也。
[34]又尽上：行之而不着焉，习矣而不察焉，终身由之而不知其道者众也。
[35]又公下：前日之不受是，则今日之受非也；今日之受是，则前日之不受非也。
[36]左文元：君之齿未也。
[37]庄在宥：天下将安其性命之情，之八者，存可也，亡可也。天下将不安其性命之情，之八者，乃始脔卷抢囊而乱天下也。
[38]又达生：人之所取畏者，袵席之上，飮食之闲，而不知为之戒者，过也。
——所引「博」「厚」「高」「明」「悠」「久」「上」「次」「一」「众」「非」「未」「可」「过」诸字，皆用作静字而煞以「也」字，以助其决断口气，故无断词参焉。前引诸句，其起词类皆为读。①
更有以长段用如起词者。如汉书赵充国传上留屯十二便，每段结句，各以数目静字为表词，「也」字煞之。如「一也」「二也」以至「十二也」为止，盖犹云各段所论者，乃十二便之「一也」「二也」云云。史记留侯世家记张良借箸筹策，其不可封六国后有八事，曰：‘其不可一也……二也……三也。’至第四节，则曰：‘其不可四矣。’直至第八节，皆以「矣」字为煞者，盖前三节之事，时尚可为也，故煞「也」字，后五节之事，则时已不可为矣，故煞「矣」字。然此乃曲为之说，非实义也。经籍中「也」「矣」两字，有时本可互用者，此其证也。又介字篇论「之」字下所引[七?5]史记秦楚之际月表序云：‘以德若彼，用力如此，盖一统若斯之难也’，②「难」，静字，而煞以「也」字者，所以决传天下之难。此节诸引，可取观也。
至静字前往往益以「之」字者，所以四之也。
[39]左文三：君子是以知秦穆公之为君也，举人之周也，与人之壹也。
[40]又襄二十九：圣人之弘也，而犹有惭德，圣人之难也。——「周」「壹」「弘」「难」皆静字之奇者也，益以「之」字，则偶矣。说见前。
[41]史记张耳传云：何乡者相慕用之诚，后相倍之戾也！
[42]韩文上于襄阳书云：何其相须之殷而相遇之疎也？
[43]左传襄二十九年云：不然，何忧之远也？——其句法与前相似。然细味其文，「也」字煞「何」字，不煞静字，犹云：「乡者相慕用之诚，后相倍之戻，何也？」已见询问代字。③不然，「何」字当用如状字矣，所罕见也。
更有以状字为表词，煞以「也」字，所以决其容之如是也。
[44]论语乡党云：恂恂如也∣侃侃如也∣誾誾如也——等句，皆是也。
[45]汉书万石君传云：子孙胜冠者在侧，虽燕居必冠，申申如也，僮仆欣欣如也，唯谨。——皆此例也。
○1[31]与[36]的起词非读。
○2见【7.1.3】节[七?5]例。
○3此指【2.4.3】节。

【9.1.1.3】有以顿为表词，煞以「也」字，以决其是者。
[46]孟告下：五霸者，三王之罪人也；今之诸侯，五霸之罪人也；今之大夫，今之诸侯之罪人也。——诸此表词，皆有偏次先焉。
表词用以结煞一段，往往以「此」「是」两代字为起词，以指前文也。
[47]孟滕上：此天下之通义也。——「此」指上文劳心劳力者之所以治人与治于人也。
[48]汉贾捐之传：人情莫亲父母，莫乐夫妇，至嫁妻卖子，法不能禁，义不能止，此社稷之忧也。
[49]汉书鼌错传言兵事书：各段之末，有云：此步兵之地也∣此长戟之地也。云云——诸「此」字皆指上文。
[50]孟告下：无他，疏之也。
[51]又：无他，戚之也。——「疏」「戚」两外动字，「之」，其止词，合之成顿，而为句之表词。
有先以「是」字指上文而明所推之理者。
[52]孟公下：无处而馈之，是货之也。——「是货之也」句，即以言所推上文之理也。
[53]又离上：既不能令，又不受命，是绝物也。
[54]又梁下：今又倍地而不行仁政，是动天下之兵也。
[55]史虞卿列传：秦以其力攻其所不能取，倦而归，王又以其力之所不能取以送之，是助秦自攻也。——三引同上。「是」字与「是则」同一用法。此种句法，经史习见，故不多引。

【9.1.1.4】有以读为表词，煞「也」字以决其是者。①
[56]孟离上：君不行仁政而富之，皆弃于孔子者也。——犹云「如是皆为孔子所弃之人。」「者」乃接读代字。凡读为表词，类有接读代字者，其常也。
[57]孟离下：大人者，不失其赤子之心者也。
[58]又：良人者，所仰望而终身也。
[59]左庄三十二：神，聪明正直而壹者也。
[60]又*二：夫帅师，专行谋，誓军旅，君与国政之所图也。
[61]又桓八：季梁请下之，弗许而后战，所以怒我而怠寇也。——所引同上。
读为表词，而有「此」「是」等字先之者，皆以收束上文或指所推之理也。
[62]孟梁下：此匹夫之勇，敌一人者也。
[63]又滕下：是率天下而路也。
[64]又告下：此则滑*所不识也。
[65]又离上：是天下之父归之也。
[66]又离下：此其为餍足之道也。
[67]左隐三：若弃德不让，是废先君之举也。
[68]庄至乐：今又变而之死，是相与为春夏秋冬四时行也。
[69]汉蒯通传：然则慈父孝子，将争接刃于公之腹，以复其怨而成其功名，此通之所以吊者也。
——详观引句，凡有「是」字为首者，类无接读代字为之后焉。
