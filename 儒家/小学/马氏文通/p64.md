<!-- { "loadSidebar": true } -->
[8]汉书刑法志云：夫以孝文之仁，平勃之知，犹有过刑缪论如此甚也。
[9]史记淮阴侯列传云：其不知厌足如是甚也。
[10]论语子路云：言不可以若是其几也。
[11]汉书刑法志云：有君若上其贤也。③——所引四句，与前同一句法，而「如此甚也」「如是甚也」两句，不加「之」字；「若是其几也」「如是其贤也」两句，易以「其」字。是则「之」「其」两字之加否，与文义无涉也。
[12]又贾谊传云：若夫庆赏以劝善，刑罚以惩恶，先王执此之政，坚如金石，行此之令，信如时，据此之公，无私如天地耳，岂顾不用哉！——「此」指示代字也，后加「之」字，不为义，犹曰「此政」「此令」云尔。然且加「之」者，所以四之耳。此种句法罕见。
至其篇末有云‘此之不为’者，「之」为代字，非此例也。


○1杨云：「名字」当作「静字」。下文云‘「难」「备」两静各为单字’，足证马氏本谓代静之间也。此盖刻本之误。又案：马下引贾谊传以「此之政」「此之令」连读，又似谓代名之间，殊觉可疑。
○2「斯」为指示代字，不应连「若」字在内。
○3【2.3.1.3】节引此例（[二?341]），说「其」是接读代字，作读的主次，与此说异。

【7.1.4】四，以介于名字、动字之间者，又别三式：
【7.1.4.1】其一，散动字用于偏次，而名字在正次者，率间「之」字以明之。
[13]汉贾谊传：及太子既冠成人，免于保傅之严，则有记过之史，彻膳之宰，进善之旌，诽谤之木，敢谏之鼓。——「记过」者，动字及其止词也，「宰」，名字也，中间「之」字，以明偏、正之次。下句同解。
[14]又赵后传：乃反复校省，内暴露私燕，诬污先帝倾惑之过，成结宠妾妒媚之诛，甚失贤圣远见之明，逆负先帝忧国之意。
[15]又：不然，空使谤议，上及山陵，下流后世，远闻百蛮，近布海内，甚非先帝托后之意也。盖孝子善述父之志，善成人之事，①惟陛下省察！——引内诸句，以「过」「诛」「明」「意」「志」「事」六字为煞字者，皆此例也。诸句动字用如名字，而正次名字又皆双字，故以「以」字四之也。此例已详于散动之为偏次节矣。②

○1「述父之志」与「成人之事」，非散动字用于偏次之例。「父之志」为「述」的止词，「人之事」为「成」的止词。
○2此指【5.14.4】节。

【7.1.4.2】其二，凡读于起词、坐动之间，间以「之」字，一若缓其辞气者然。又凡读为起词，为止词，皆可间以「之」字。读无起词而欲间以「之」字者，必有字以先其坐动，所以为「之」字可间之地也。读有「所」字先乎坐动者，如间「之」字，则不先坐动而先「所」字焉。要之，读无「之」字者其常，而有「之」字者，必读也，非句也。
读非起词、止词。
[16]孟梁上：民望之，若大旱之望云霓也。——「大旱之望云霓」，所以比之读也。「大旱」起词也，「望」坐动也，中间「之」字，缓辞也。比读概以「也」字助之。
[17]又离上：民之归仁也，犹水之就下，兽之走圹也。——三读三「之」字各以参于起词、坐动之间，凡所为比者与所以比者皆读，表词也。「犹」「若」诸字，用若断词，所以决其可比之理。
[18]史平原君列传：夫贤士之处世也，譬若锥之处囊中，其末立见。——两比读皆间「之」字。
[19]孟告上：如有能信之者，则不远秦楚之路，为指之不若人也。——「为」言故之连辞也，故「为」后之读间以「之」字。
[20]左宣十二：以岁之非时，献禽之未至，敢献诸从者。——两读言请献之故，间以「之」字，辞气一宕。
[21]史卫将军传：自魏其武安之厚宾客，天子常切齿。
[22]吴语：为使者之无远也，孤用亲听于藩篱之外。——两读亦言故也。
[23]汉匈奴传：汉骠骑将军之出代二千余里，与左贤王接战，汉兵得胡首虏凡七万余级。
[24]庄养生主：始臣之解牛之时，所见无非牛者。——两引皆记时之读也。
至[25]左传宣公十二年云：楚之无恶，除备而盟，何损于好？若以恶来，有备不败。
[26]又成公二年云：大夫之许，寡人之愿也；若其不许，亦将见也。
[27]又僖公二十三年云：寡君之以为戮，死且不朽；若从君惠而免之，三年，将拜君赐。——经生家皆谓所引传语各节，首句皆间「之」字，而下以「若」字对之，故「之」与「若」互文耳。不知凡起词、坐动有「之」字为间者，皆读也。而凡读挺接上文者，时有假设之意，不必以「之」字泥解为「若」字也。非然者：
[28]书盘庚上云：邦之臧，惟女众邦之不臧，惟予一人有佚罚。
[29]又金滕云：尔之许我，我其以璧与珪归俟尔命。
[30]又洪范云：臣之有作福作威玉食，其害于尔家，凶于而国。——凡读有「之」字间者，皆有假设之意，而对句并无「若」字以为互文也，则又何说？以上所引诸读之有「之」字为间者，皆非起词与止词之读也。
读为起词。
[31]孟离上：三代之得天下也以仁，其失天下也以不仁。国之所以废与存亡者亦然。——「三代之得天下也」，读之为起词者，故间以「之」字，且率以「也」字助之，所以跌宕其辞气也。「国之所以废与存亡者」，亦读之为起词者也；「之」字先乎「所」，定例也。
[32]又：今天下溺矣，夫子之不援，何也？——「夫子之不援」，问句之起词也，无「也」字为助者，辨辞欲其急也。
[33]又梁上：宜乎百姓之谓我爱也！——「百姓之谓我爱也」，乃「宜」字之起词也，犹云「百姓之谓我爱也宜哉！」
[34]又公上：纣之去武丁，未久也。
[35]又：且王者之不作，未有疏于此时者也；民之憔悴虐政，未有甚于此时者也。——「纣之云武丁」，亦起词之读也。后句犹云「且王者之不作疏于此时者未有也。」故「王者之不作」五字，乃「疏」字之起词，而「疏于此时者」，又「有」字之止词也，下句仿此。①三句皆无「也」字为助者，②以述事之辞欲其急也。孟子七篇，读之助以「也」字者不可胜数，盖孟子之文欲其疏畅故耳。
[36]庄逍遥游：鹏之徙于南冥也，水击三千里。
[37]论学而：夫子之至于是邦也，必闻其政。③
[38]齐语：昔者圣王之治天下也，参其国而任其鄙。
[39]史李斯列传：彼贤人之用天下也，专用天下适己而已矣。
[40]又张陈列传：秦之灭大梁也，张耳家外黄。
[41]又商君列传：五羖大夫之相秦也，劳不坐乘，暑不张盖。
[42]蜀志诸葛亮传赞：诸葛亮之为相国也，抚百姓，示仪轨，约官职，从权制，开诚心，布公道。——共引书七次，其读之为起词，各间「之」字而助以「也」字者，皆以记同时之事也。④如鹏之水击三千里，皆其徙南冥时之事也。余可类推。
[43]汉大宛传：汉之赂遗王财物，不可胜言。
[44]史日者列传：此之为德，岂直数十百钱哉？
[45]楚策：楚王之贵幸君，虽兄弟不如。
[46]礼中庸：喜怒哀乐之未发，谓之中。
[47]汉艺文志：仁之与义，敬之与和，相反而皆相成也。——所引诸读，皆有「之」字为间而无「也」字为助者，以全读字义皆为起词，故直接坐动，无令助字相间以缓辞气也。
[48]汉东方朔传：若夫燕之用乐毅，秦之任李斯，郦食其之下齐，说行如流，曲从如环，所欲必得，功若丘山，海内定，国家安，是遇其时也。
[49]礼大学：古之欲明明德于天下者，先治其国。
[50]史李斯列传：秦之乘胜役诸侯，盖六世矣。
[51]又黥布列传：我之取天下，可以百全。
[52]汉贾谊传：秦王之欲尊宗庙、安子孙，与汤武同。——所引诸读，惟间「之」字，以读之起词亦即坐动之起词，故不助「也」字，使辞气较直捷耳。「古之欲明明德于天下者」一读，其起词即为「者」字，而复冠以「古」字者，欲「之」字有可间之地也。
至[53]庄子秋水云：五帝之所连，三王之所争，仁人之所忧，任士之所劳，尽此矣。      ——四读所间「之」字，皆先「所」字。
读为止词。
[54]孟离下：吾将瞰良人之所之也。——「良人之所之也」者，读也，而为「瞰」之止词。间以「之」字，置先「所」字，助以「也」字，结句也。
[55]又万上：敢问瞽瞍之非臣如何？——「瞽瞍之非臣」者，「问」字承读与，⑤不助「也」字者，非结句也。
[56]又：知虞公之不可谏而去之秦，年已七十矣，曾不知以食牛干秦穆公之为污也。可谓智乎？——「虞公之不可谏」者，「知」字承读也，「以食牛干秦穆公之为污也」者，亦「知」字承读也。两读皆间「之」字，而「也」字则一助一否者，解同上。
[57]又告上：赵孟之所贵，赵孟能贱之。
[58]又告下：君子之所为，众人固不识也。——两读皆有「所」字，而「之」字先焉。两读又皆为止词，而置先于句；一则为「贱」之止词，而复以「之」字重指者，所以偶「贱」字，且正言也。一则为「识」之止词，而不复重指者，「不」状「识」字，已偶矣，又反言也。
[59]又：今之所谓良臣，古之所谓民贼也。——两读一为起词，一为表词，皆有「之」字先乎「所」字，而两读之起词，各以「今」「古」二字代之，⑥所以为间「之」字之地也。
[60]左传僖公四年云：不虞君之涉吾地也，何故？
[61]秦策云：一年之后，为帝若未能，于以禁王之为帝有余。
[62]燕策云：今王使使者数之罪，臣恐侍御者之不察先王之所以畜幸臣之理，而又不白于臣之所以事先王之心，故敢以书对。
[63]汉书孔光传云：有所荐辟，唯恐其人之闻知。
[64]赵策云：恣君之所使之。
[65]史记管晏列传云：知与之为取，政之实也。
[66]又大宛列传云：大宛闻汉之饶财，欲通不得。
[67]又老子韩非列传云：凡说之务，在知饰所说这所敬，而灭其所丑。
[68]又商君列传云：公与语，不自知厀之前于席也。
[69]庄子则阳云：人皆尊其知之所知，而莫知恃其知之所不知而后知，可不谓大疑乎？
[70]韩送孟东野序云：草木之无声，风挠之鸣；水之无声，风荡之鸣。⑦——所引诸读，皆为止词，而各有「之」字间焉者也。
又介字后，读之为司词者，亦有「之」字间之，与读之为止词者同。盖司词、止词，两皆宾次也。
