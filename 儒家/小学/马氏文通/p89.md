<!-- { "loadSidebar": true } -->
[395]又滕下：井上有李，螬食实者过半矣。
[396]史李斯列传：秦之乘胜役诸侯，盖六世矣。
[397]齐策：不待发于远县，而临淄之卒，固以二十一万矣。
[398]史淮阴侯列传：然兵困于京索之间，迫西山而不能进者，三年于此矣。
[399]又平原君列传：今先生处胜之门下，三年于此矣。
[400]汉司马迁传：仆赖先人绪业，得待罪*榖下，二十余年矣。
[401]又赵充国传：今天子遣赵将军来，年八九十矣。
[402]韩与陆员外书：其足迹接于门墙之间，升乎堂而望乎室者，亦将一年于今矣。
[403]又郓州溪堂诗序：上之三年，公为政于郓曹濮也，适四年矣。——诸引惟孟子两句言人物之如干，余记时耳。而记时诸句，已极用法之变。又诸引皆以绝句，故谓句。至如
[404]史记李斯列传云：今反者已有天下之半矣，而心尚未寤也。——「天下之半」者，记分数。
[405]庄子养生主云：今臣之刀十九年矣，所解数千牛矣，而刀刃若新发于硎。——「十九年」者，记时，「数千牛」者，记物。
[406]左传庄公十四年云：子仪在位十四年矣，而谋召君者，庸非贰乎？——「十四年」者，记时。
诸引皆助以「矣」字，而承以「而」字，则又为读矣。
此所谓诸煞「矣」字者，其读句之别，惟视所置之先后耳。
○1本节所标明为是「矣」助滋静，但引例中「矣」字所助大多非单个滋静，而为滋长静加名。

【9.4.6】句读之述往事者，「矣」字助之。「既」「己」等状字，加否无常。
助句，不加「既」「己」等。
[407]孟公上：夏后殷周之盛，地未有过千里者也，而齐有其地矣。鸡鸣狗吠相闻，而达乎四境，而齐有其民矣。——「而齐有其地矣」者，犹云「而齐已有其地矣」也。「矣」字之助，已寓「已」字矣，下句仿此。
[408]左僖二十八：险阻艰难，备尝之矣；民之情*，尽知之矣。
[409]又僖三十二：尔何知？中寿，尔墓之木拱矣。
[410]又文十七：虽我小国，则蔑以过之矣。
[411]又文十八：夫莒仆，则其孝敬，则弒君父矣；则其忠信，则窃卖玉矣。
[412]又成十六：初陨师徒者，而亦闻之矣。
[413]周语：吾闻夫犬戎树惇，帅旧德，而守终纯固，其有以御我矣。
[414]史酷吏列传：及身久任事，至三公列，子孙尊官，家訾累数巨万矣。
——诸引，皆述往事。其助「矣」字之句，虽无「已」字，而其意已隐寓矣。
助句，加「既」「已」等。 
[415]孟万上：长息问于公明高曰：‘舜往于田，则吾既得闻命矣。’
[416]左僖三十：秦晋围郑，郑既知亡矣。
[417]孟告下：夫苟不好善，则人将曰：‘訑訑予既已知之矣。’
[418]左宣十一：牵牛以蹊者，信有罪矣，而夺之牛，罪已重矣。
[419]齐策：谋成于堂上，而魏将已禽于齐矣。卫橹未施，而西河之外已入于 秦矣。
[420]赵策：虞卿未反，秦之使者已在赵矣。
[421]又：平原君曰：‘胜已泄之矣。’
[422]史刺客列传：今太子闻光盛壮之时，不知臣精已消亡矣。
[423]汉食货志：今法律贱商人，商人已富贵矣。尊农夫，农夫已贫贱矣。
[424]齐策：三窟已就，君姑高枕为乐矣。①
[425]赵策：鲁连曰：‘吾将使梁及燕助之，齐楚则固助之矣。’
[426]孟告上：牛山之木尝美矣。
——诸引皆述往事也，其绝句助「矣」字外，复蒙「既」「已」「固」「尝」各字，而辞气益复阐缓矣。
同此句法也，先置则为读，而「既」「已」各字之有无，与「而」字之承否无别也。
无「既」「已」先之。
[427]左成二：齐疾我矣，其死亡者，皆亲昵也。
[428]庄逍遥游：日月出矣，而爝火不息。其于光也，不亦难乎！时雨降矣，而犹浸灌，其于泽也，不亦劳乎！
[429]越语：范蠡对曰：‘臣闻命矣，君行制，臣行意。’
[430]史虞卿列传：王曰：‘请听子割矣，子能必使来年秦之不复攻我乎？’②
[431]楚策：今妾自知有身矣，而人莫知。
[432]汉郑吉传：汉之号令，班西域矣，始自张骞而成于郑吉。
[433]韩潮州谢表：高祖创制天下，其功大矣，而治未太平也。太宗太平矣，而大功所立，咸在高祖之代。
——诸引「矣」字，述往事无「既」「已」状字为先，句法同前。以其先置而辞气未足，则为读。至承之者，则有有「而」字者，有无者，而与「矣」字所助之所以为读者无涉也。
助读，有「既」「已」先之。
[434]左僖二十八：既不获命矣，敢烦大夫，谓二三子，戒尔车乘，敬尔君事，诘朝将见。
[435]左文七：既不受矣，而复缓师，秦将生心。
[436]吴语：吴既攻矣，将夹沟而*我，我无生命矣。
[437]史游侠列传：既已存亡死生矣，而不矜其能，羞伐其德，盖亦有足多者焉。
[438]庄大宗师：夫尧既已黥汝以仁义，而劓汝以是非，汝将何以游夫遥荡恣睢转徙之途乎？
[439]汉高帝纪：贤人已与我共平之矣而不与吾共安利之，可乎？
[440]又贾谊传：国已屈矣，盗贼直须时耳。
[441]越语：今事已济矣，蠡请从会稽之罚。
[442]左僖三十；且君尝为晋君赐矣，许君焦瑕，朝济而夕设版焉。
[443]赵策：鲁仲连曰：‘昔齐威王尝为仁义矣，率天下诸侯而朝周。’
——诸引同上，皆读也，所异者有「既」「已」等状字先之耳。
[424]「三窟已就」述往事，「君姑高枕为乐」说未来，「矣」字助全句。
[430]「请听子割矣」说当前事，非述往事。

【9.4.7】「矣」字间助设事之读者。
[444]论语云：苟志于仁矣，无恶也。
[445]中庸云：果能此道矣，虽愚必明，虽柔必强。
[446]左传隐公十一年云：天而既厌周德矣，吾其能与许争乎？
——三节，设事之读，皆助「矣」字者，犹云「浸假而已有此矣」也。

【9.4.8】言效之句，率以「矣」字助之。
[447]孟梁上：如有不嗜杀人者，则天下之民，皆引领而望之矣。——「民」之「引领望之」者，「不嗜杀人」之效也，故煞以「矣」字而蒙以「则」字。兹有不可不辨者二：一、言效之句，概有连字先之。①其连字则「则」「斯」「而」诸字不定。连字篇各字下，已详言之矣。论语习用「斯」字，孟子间用之，后此用之者仅矣。二、「矣」字者，决已然之口气也，而效则惟验诸将来。「矣」字助之者，盖效之发见，有待于后，而效之感应，已露于先矣。盖不嗜杀人之君，民之望之者已久矣。今诚有之，岂有不然者矣乎！
[448]左僖二十七：楚始得曹，在新昏于卫。若代曹卫，楚必救之，则齐宋免矣。
[449]又文七：公族，公室之枝叶也。若去之，则本根无所庇荫矣。
[450]吴语：王孙雒进，顾揖诸大夫曰：‘危事不可以为安，死事不可以为生，则无为贵智矣。’
[451]赵策：今知伯帅二国之君伐赵，赵将亡矣，则二君为之次矣。
[452]又：如是，则二主之心可不变，而君得其所欲矣。
[453]齐策：今虽干将莫邪，非得人力，则不能割刿矣。
[454]论语述而：我欲仁，斯仁至矣。
[455]孟离上：既竭心思焉，继之以不忍人之政，而仁覆天下矣。
[456]庄应帝王：顺物自然而无容私焉，而天下治矣。
[457]史陆贾列传：足下反天性，弃冠带，欲以区区之越与天子抗衡为敌国，祸且及身矣。
[458]又汲郑列传：公列九卿，不早言之，公与之俱受其僇矣。
[459]又大宛列传：宛小国而不能下，则大夏之属轻汉，而宛善马绝不来，鸟孙仑头易苦汉使矣，为外国笑。
诸引助以「矣」字者。其句首或有连字，或无连字，至不一矣，而以言效之必至者一也。
①‘言效之句，概有连字先之’之下说法与本节末‘其句首或有连字，或无连字’之说抵牾，[457][458][459]皆言效之句而前无连字。

【9.4.9】有两事同时，其先者助以「矣」字①，盖视他事又为已然矣。
[460]左传僖公三十三年云：郑穆公使视客馆，则束载厉兵秣马矣。
[461]又云：‘公使阳处父追之，及诸河，则在舟中矣。’
[462]榖梁传庄公七年云：失变而录其时，则夜中矣。
——三绝句之助「矣」字者，皆可加以「已」字，盖视他事又为先矣。
①「其先者」谓其事在先，非谓句中位置在先，事实上位置在后。且二事既分先后，又云‘两事同时’，殊欠斟酌，其意殆为两事同属过去。

【9.4.10】至句非前例所概，而亦助「矣」字者，要不外「了」字之口气也。
「了」者，尽而无余之辞。而其为口气也，有「已了」之「了」，则「矣」字之助静字而为绝句也，与助句读之述往事也：有「必了」之「了」，则「矣」字之助言效之句也。外此，诸句之助「矣」字而不为前例所概者，亦即此「已了」「必了」之口气也。是则「矣」字所助之句，无不可以「了」字解之矣。
[463]论学而：父在，观其志；父没，观其行。三年无改于父之道，可谓孝矣。——「可谓孝矣」者，犹云「即此已可」之谓也。
[464]论语述而云：圣人吾不得而见之矣，得见君子者斯可矣。——犹云「见圣人既已不得矣，而得见君子者亦可」也。
[465]史留侯世家：孺子可教矣。
[466]公宣六：虽然，吾亦不可复见吾君矣。
[467]汉李广传：且广年六十余，终不能复对刀笔之吏矣。
[468]左*元：太子不得立矣。
[469]庄秋水：今尔出于崖涘，观于大海，乃知尔丑，尔将可与语大理矣。
[470]又徐无鬼：闻人足音跫然而喜矣。
[471]赵策：请发而用之，则有余铜矣。
[472]汉贾谊传：夫存亡之变，治乱之变，其要在是矣。
[473]论八佾：禘自既灌而往者，吾不欲观之矣。
——诸引句，坐动或为「可」「能」「得」之了动字，或为「有」「在」之同动字，或为「喜」「欲」之外动字，而皆以「矣」字助之者，盖事非已过，而其理势已一定而无复有变矣。此亦可谓决其必了之口气也。
[474]论阳货：孔子曰：‘诺，吾将仕矣。’——「吾将仕矣」者，犹云「吾之出仕于将来，已可必于今日」也。于将来之事而助「矣」字者，所谓决其必了之口气也。
