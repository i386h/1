<!-- { "loadSidebar": true } -->
[520]又季布列传：以季布之贤，而汉求之急如此，此不北走胡，即南走越耳。——以上所引，除「单于即不能」一读，皆可作「则」字解。
而[521]史记项羽本纪云：公徐行即免死，疾行则及祸。
[522]汉书项籍传则云：行徐行则免，疾行则及祸。——皆作「则」字。
然有史记作「则」字而汉书作「即」字者。如：
[523]史记高祖本纪云：沛今诛令，择弟子可立者立之，以应诸侯，则家室完。
[524]汉书高帝纪乃云：择可立立之，以应诸侯，即家室完。
总之，「则」「即」两字虽可互用，而辞气有缓急之别，学者所当辨也。
【8.2.4】「而」「则」两字外，其它承接连字，率皆假借于动、状等字。凡事理可分举者，则承以「或」字；事有蝉联而至者，承以「既」字或「又」字。而「既」「又」两字又互为呼应者。若上文辞气毕而后事可类举者，以「至」「若」「及」「如」诸字承之，以为更端之辞。更有以「非」「则」与「非」「不」或「不」「不」各两字相为起承者。
【8.2.4.1】或字分承不一。
[525]易系辞：君子之道，或出，或处，或默，或语。
[526]礼学记：学者有四失，教者必知之。人之学也，或失则多，或失则寡，或失则易，或失则止。此四者，心之莫同也。——此「或」字分承者，皆单字也。
[527]又中庸：或生而知之，或学而知之，或困而知之，及其知之一也。或安而行之，或利而行之，或勉强而行之，及其成功之一也。
[528]汉贾谊传：故世主欲民之善同，而所以使民善者或异。或道之以德教，或驱之以法令。——此「或」字分承读也。
[529]又鼌错传：今使胡人数处转牧行猎于塞下，或当燕代，或当上郡、北地、陇西，以候备塞之卒。——此「或」字分承顿也。
[530]韩与崔羣书：所与交往相识者千百人，非不多，其相与如骨肉兄弟者，亦且不少。或以事同，或以艺取，或慕其一善，或以其久故，或初不甚知而与之已密，其后无大恶，因不复决舍，或其人虽不皆入于善，而于己已厚，虽欲悔之不可。——六「或」字所承，或顿或读，分为六类，要皆相识之人也。
故必事理分举，而后「或」字承之，方为连字。否则以状动、静字者，则为状字矣，不在此例。①
○1参【2.5.3.2】节注①。

【8.2.4.2】既、又、既……又。
既。
[531]汉儒林传：仲尼既没，七十子之徒，散游诸侯。
[532]史货殖列传：既已施于国，吾欲用之家。
[533]汉陈汤传：延寿、汤既未获受祉之报，反屈捐命之功，久挫于刀笔之前，非所以劝有功，厉戎士也。
[534]史管晏列传：既见其著书，欲观其行事，故次其传。——凡言「既」字，皆先提一事，后及他事也。「既」字所附者，辞气未完，皆读也，故列入连字。不则何以异于状字？
又。
[535]史商君列传：彼王不能用君之言任臣，又安能用君之言杀臣乎？
[536]庄秋水：方存乎见少，又奚以自多？
[537]史李斯列传：地非不广，又北逐胡貉，南定百越，以见秦之强。
[538]汉贾谊传：陛下之与诸公，非亲角材而臣之也，又非身封王之也。
[539]又杨恽传：恽家方隆盛时，乘朱轮者十人，位在列卿，爵为通侯，总领从官，与闻政事，曾不能以此时有所建明，以宣德化，又不能与羣僚同心并力，陪辅朝廷之遗忘，已负窃位素餐之责久矣。
[540]又赵广汉传：设欲知马贾，则先问狗，已问羊，又问牛，然后及马。
[541]周语：今天降灾于周室，余一人仅亦守府，又不佞以勤叔父。
[542]汉赵充国传：从今尽三月，虏马羸瘦，必不敢捐其妻子于它种中，远涉河山而来为寇。又见屯田之士，精兵万人，终不敢复将其累重还归故地。——八引「又」字，皆继事之辞。
[543]汉书食货志云：又私自送往迎来，吊死问疾，养孤长幼在其中。——此「又」字所根上文甚远，亦继事之辞也。
有联用「又」字以为历叙之辞者。
[544]楚语云：‘楚之所宝者曰观射父。’继云‘又有左史倚相’，又继云‘又有薮曰云连徒洲’云云。
[545]韩文送穷文云：‘其名曰智穷。’后乃历数，则云‘其次名曰学穷’，‘又其次曰文穷’，‘又其次曰命穷’，‘又其次曰交穷’。——皆各为一段。
[546]又与袁相公书：首言樊宗师孝友，后言其学问，乃进言其文章，则云：‘又善为文章’，一段后又云：‘又习于吏职。’——皆以「又」字上承首段，故「又」字虽用为历数之辞，而谓为代指樊宗师亦可。不特此也，
[547]又答吕医山人书云：以吾子始自山出，有朴茂之美，意恐未砻磨以世事。又自周后文弊，百子为书，各自名家，乱圣人之宗，后生习传，雑而不贯，故设问以观吾子。——一段，「以」字起至「不贯」，皆言故之读。其故有二：一则始出山而未阅世事，一则周后文雑而后生不能贯通。今于第二故之前冠以「又」字者，即以代「以」字也。又答窦秀才书内五用「又」字，皆以重申其故，学者可取阅焉。①
[既……又]等。
[548]左僖三十：既东封郑，又欲肆其西封。——「既」「又」两字互为呼应有如此者。
[549]汉司马迁传：李陵既生降，陨其家声，而仆又茸以蚕室，重为天下观笑。
[550]左襄十：女既勤君而兴诸侯，牵帅老夫以至于此，既无武守，而又欲易余罪。
[551]韩送杨少尹序：汉史既传其事，而后世工画者又图其迹。
[552]又送廖道士序：衡山之神既灵，而郴之为州，又当中州淸淑之气，蜿蟺扶舆，磅礴而郁积。
[553]左文七：既不受矣，而复缓师，秦将生心。——此「既」字后应以「而复」两字，则上下文不惟蝉联而下，而又有扭转之辞气也。「而复」与「而又」同。
惟「既」「又」两字互应最习见。②
[554]汉书外戚传云：愚臣既不能深援安危，定金匮之计，又不知推演圣德，述先帝之志。
[555]又王莽传赞云：莽既不仁，而有佞邪之材，又乘四父历世之权。
[556]韩文与于襄阳书云：世之龊龊者，既不足以语之，磊落奇伟之人，又不能听焉，则信乎命之穷也。
[557]又上崔虞部书云：既以自咎，又叹执事者所守异于人人。——此惟以「既」「又」两字为开阖，而成为近今作家之滥觞矣。
○1章云：答窦秀才书云：‘又不通时事’，‘又重以自废’，‘今又以罪黜于朝廷’，‘当道者又皆良有司’，‘又安敢有爱于左右哉’。
○2【6.1.3】节在[六?11]例「既不能令，又不受命……」下说：‘「既」「又」……皆状字也。’

【8.2.4.3】至于、至如、若夫、及至、及其、如其。
至于。
[558]论为政：至于犬马，皆能有养。
[559]孟告上：至于心，独无所同然乎？——「至于」者，因上文而类及之辞。盖上文辞气已毕，而下文又与前文相类，故「至」字后加以「于」字者，犹云「论及此」云尔。由是，
[560]孟滕上：至于子之身而反之。
[561]汉赵充国传：至于虏小寇盗，时杀人民，其原未可卒禁。
[562]又刘歆传：至于国家将有大事，若立辟雍封禅巡狩之仪，则幽冥而莫知其原。
[563]韩与崔羣书：至于心所仰服，考之言行而无瑕尤，窥之阃奥而不见畛域，明白淳粹，辉光日新者，惟吾崔君一人。
[564]又潮州刺史表：至于论述陛下功德，与诗书相表里，作为歌诗，荐之郊庙。——所引「至于」，皆因上文而论之及耳。
至如。
[565]史游侠列传：至如闾巷之侠，修行砥名，声施于天下，莫不称贤，是为难耳。
[566]又萧相国世家：今诸君徒能得走兽耳，功狗也；至如萧何，发踪指示，功人也。
[567]又汲郑列传：至如黯见，上不冠不见也。
[568]又越世家：至如少弟者，生而见我富。——不曰「至于」而曰「至如」者，则有与上文比而同之之意。
若夫。
[569]孟尽上：若夫豪杰之士，虽无文王犹兴。
[570]庄山木：若夫万物之情，人伦之传，则不然。
[571]汉贾谊传：若夫经制不定，是犹度江河亡维楫，中流而遇风波，船必覆矣。
[572]左隐五：若夫山林川泽之实，器用之资，皁隶之事，官司之守，非君所及也。——「若夫」者，相及而殊上之辞也。
有单用「若」字者。
[573]左哀十四：若臣则不可以入矣。
[574]又定元：若从君者，则貌而出者入可也，寇而出者行可也。若羁也，则君知其出也而未知其入也。羁将逃也。——所引「若」字，与「若夫」同意。
及至、及其、如其。
[575]孟子滕文公上云：及至葬。
[576]孟子尽心上：及其闻一善言，见一善行。①
[577]汉书司马迁传云：及其在阱槛之中，摇尾而求食。——曰「及至」，曰「及其」者，皆因前事而殊后之文也。
[578]论语先进云：如其礼乐。——曰「如其」者，亦此志也。
①【8.2.4.7】节又引此例（[651]），将「及」与「其」分开，说「及」是记时之连字，与此说「及其」是承接连字不同，似较此为长。

【8.2.4.4】非……则；不……则。
[579]庄秋水：吾非至于子之门则殆矣。——「非」「则」二字相为起承，文势最紧。
故[580]汉书贾谊传政事疏内，始云：曰安且治者，非愚则谀。
[581]继云：至于髋髀之所，非斤则斧。
[582]又云：臣以为不缺则折。
[583]终云：所习者非斩劓人则夷人之三族也。——连用之以耸听也。
[584]韩欧阳生哀辞：其它时与詹离，率不历岁，移时则必合。①
[585]又荆潭唱和诗序：至若王公贵人，气满志得，非性能而好之，则不暇以为。
[586]又送郑尚书序：非有文武威风知大体可畏信者，则不幸往往有事。
[587]论卫灵：不庄以莅之，则民不敬。
——「不……则……」与「非……则……」同。五引句调各别，而所以互为起应则同。
其以非……不或不……不两字相为起合者，文势亦劲。
[588]庄秋水：夫鹓*，发于南海而飞于北海，非梧桐不止，非练实不食，非醴泉不飮。
[589]史武安侯列传：蚡以肺腑为京师相，非痛折节以礼诎之，天下不肃。
[590]汉高帝纪：今乃事少主，非尽族是，天下不安。
[591]史刺客列传：非有诏召不得上。
