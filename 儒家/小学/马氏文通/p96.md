<!-- { "loadSidebar": true } -->
[883]吕氏春秋无义篇：今秦令鞅将，魏令公子当之，岂且忍相与战哉！
[884]汉刑法志：今律令烦多而不约，自典文者不能分明，而欲罗元元之不逮，斯岂刑中之意哉！
——诸引同上。以见「哉」「岂」两字自为呼应，而「岂」字后不加弗辞，则句意相反，与前论「乎」字同有定律也。荀韩两子句内，「几」即「岂」也。
又有「哉」字助句，先为一提，而后推言其事理者，孟子最习用也。
[885]孟子公孙丑上云：有若曰：‘岂惟民哉！’——此句一提，下至「未有盛于孔子也」，皆承此句而来。
[886]又云：矢人岂不仁于*人哉！矢人惟恐不伤人，*人惟恐伤人。巫匠亦然。
[887]又离娄上云：不仁者可与言哉！安其危而利其菑，乐其所以亡者。
[888]又离娄下云：夫章子岂不欲有夫妻子母之属哉！为得罪于父母，出妻屛子，终身不养焉。
[889]又滕文公下云：予岂好辩哉！予不得已也。
[890]又滕文公下云：公孙衍张仪，岂不诚大丈夫哉！一怒而诸侯惧，安居而天下息。[891]又滕文公上云：尧舜之治天下，岂无所用其心哉！亦不用于耕耳。
——七引，皆以「哉」字助句先提，初以反说而后推言其正意也。
其见于他书者。
[892]庄子逍遥游云：岂惟形骸有聋盲哉！夫知亦有之。
[893]又骈拇云：骈拇枝指，出乎性哉！而侈于德。附赘县疣，出乎形哉！而侈于性。多方乎仁义而用之者，列于五藏哉！而非道德之正也。
[894]汉书贾谊传云：岂惟胡亥之性恶哉！彼其所以道之者非其理故也。
[895]又匈奴传云：且夫前世岂乐倾无量之费，役无罪之人，快心于狼望之北哉！以为不壹劳者不久佚，不暂费者不永宁。是以忍百万之师，以推饿虎之喙，运府库之财，填庐山之坚而不悔也。
[896]又扬雄传云：唯其人之赡知哉！亦会其时之可为也。——韩文往往用之，学者可检阅也。夫「哉」字助句一提，摇曳有姿，拟议之状，不言而喻。

【9.9.3】有平迭数句，皆助「哉」字者，则有拟议情状，又兼有咏叹之意矣。
[897]孟子万章上有云：我何以汤之聘币为哉！我岂若处畎亩之中，由是以乐尧舜之道哉！
[898]又云：与我处畎亩之中，由是以乐尧舜之道，吾岂若使是君为尧舜之君哉！吾岂若使是民为尧舜之民哉！吾岂若于吾身亲见之哉！——首引两句，迭嶂用「哉」字，后引三迭，其一种较量往复之情，溢于言表矣。
若[899]昌黎后二十九日复上宰相书云：其所求进见之士，岂复有贤于周公哉！不惟不贤于周公而已，岂复有贤于时百执事者哉！岂复有所计议能补于周公之化者哉！——此则以「哉」字助句喝起，使下文跌劳动保护，故三迭「哉」字，所以逼至尽头，而后折转得势。故诸迭句皆自为量度而已，并无咏叹之情也。文字之不可拘于一说也如斯。惟如
[900]汉书司马迁传云：嗟乎，嗟乎！如仆尚何言哉，尚何言哉！
[901]论语为政云：人焉廋哉，人焉廋焉！
[902]孟子万章上云：得其所哉，得其所哉！
[903]汉书李斯列传云：丞相岂少我哉，且固我哉！——此则连迭两句，或同字，或同式，其为咏叹之句，自不待言矣。
至不迭句而深得咏叹之神者，则惟视其相配之字而已。
[904]论为政：大车无*，小车无*，其何以行之哉！
[905]礼大学：寔能容之，以能保我子孙黎民，尚亦有利哉！
[906]孟梁下：臧氏之子，焉能使予不遇哉！
[907]后汉李云传：若夫托物见情，因文载旨，使言之者无罪，闻之者足以自戒。贵在于意达言从，理归乎正，曷其绞讦摩上以衒沽成名哉！
[908]左襄二十五：乌乎！诗所谓‘我躬不说，皇恤我后’者，宁者可谓不恤其后矣，将可乎哉！
[909]孟公下：彼以其富，我以吾仁，彼以其爵，我以吾义，吾何慊乎哉！
[910]秦策：人生世上，势位富贵，盖可忽乎哉！
[911]论阳货：鄙夫可与事君也与哉！——所引「哉」字各句，与配之字则有「其」「尚亦」「焉」「曷其」「何」等语在先，以及「乎哉」「与哉」合助诸字以殿后，而咏叹之神，自寓其中。
然「哉」字所以最称咏叹之句者，则惟在单助动、静等字耳。
[912]论语八佾云：管仲之器小哉！
[913]孟子离娄上云：旷安宅而弗居，舍正路而不由，哀哉！——两引「哉」字 ，一助静字，一助动字，皆以殿句。
而如是句法，先置者居多，其起词则为名、为顿、为读皆有焉。
[914]礼中庸：大哉圣人之道！
[915]论八佾：大哉问！
[916]又颜渊：富哉言乎！
[917]又子路：野哉由也！
[918]又先进：孝哉*子骞！
[919]又子路：有是哉子之迂也！①
[920]又：小人哉樊须也！②
[921]又泰伯：大哉尧之为君也！
[922]孟尽下：大哉居乎！
[923]又梁下：善哉问也！
[924]礼檀弓：张老曰：‘美哉轮焉！美哉奂焉！’
[925]左襄二十七：尚矣哉，能歆神人，宜其光辅五君以为盟主也！
[926]又：赵孟曰：‘善哉，民之主也！’③
[927]又襄二十九：见舞大武者，曰：‘美哉，周之盛也其若此乎！’④
[928]又：为之歌大雅，曰：‘广哉，熙熙乎！曲而有直体，其文王之德乎！’
[929]又：为之歌唐，曰：‘思深哉！其有陶唐氏之遗民乎！’
[930]庄人间世：奈何哉！其相物也！
[931]又在宥：意，毒哉！僊僊乎归矣！⑤
[932]韩樊绍述墓志铭：多矣哉！古未尝有也！⑥——诸引「哉」字，各助一实字，本表词也，而先置者，所以勃发其感喟之情也。继之者或为名，或为顿，或为读，皆其起词也。此与
[933]论语学而：鲜矣仁。
[934]又子罕：惜乎，吾见其进也，未见其止也。——两句，同为赞叹之式，而尤深者则惟用「哉」字。故曰「哉」字用于咏叹者为最称也。经生家谓句法以‘鲜矣仁’ 为最奇，不知礼中庸有‘强哉矫’之句，「强哉」乃上文表词，而缀以「矫」字以状「强」字，则「强哉」二字之辞气更为劲挺。遍阅史籍，句法之变，无与匹者。
[935]孟子尽心下云：脍炙哉！——三字用以答问，而赞叹亦深矣。
○1 [919]「有是」非静字，是同动加止词。
○2「小人」既非动字，也非静字。
○3此句非以「善哉」为「民之主也」的表词。「善哉」与「民之主也！」为两个感叹句。
○4此句与以次两例都是左传记吴季扎聘鲁，观周之乐舞时的赞叹之辞。「美哉」等等之起词是当前省略之大武等等，与其后语句无关，非其表词。
⑥ 「毒哉」「多矣哉」皆独立的感叹句，非后续词语之表词。

耶
【9.10】耶字，古同「邪」。颜氏家训音辞篇曰：‘未定之辞’，是也。盖「邪」系牙音，声出则口开而不能合。经籍用以助设问咏叹之句者，则不概见；而用以助拟议未定之辞气者，则习见也。
【9.10.1】助设问。
[936]庄天道：问桓公曰：‘敢问公之所读者何言邪？’公曰：‘圣人之言也。’
[937]又外物：周问之曰：‘鲋鱼，来！子何为者邪？’
[938]又秋水：河伯曰：‘然则何贵于道邪？’
——三引「邪」字助句，似皆设问之辞。不知所以问者，在「何」字也。「邪」字在四书左传不多见，自语策诸子始用之。「邪」系楚音，此战国时南学渐北之证。
[939]鲁语：鲁其亡乎，使僮子备官而未之闻耶！
[940]汉霍光传：君未谕前画意邪？——两引有似设问，然言者意中已无疑矣，而未便质言，故出以拟议之辞气耳。

【9.10.2】其助拟议之句法同「乎」字。
[941]汉魏其传：天下方有急，王孙宁可以让邪？
[942]史货殖列传：夫倮，鄙人牧长。淸，穷乡寡妇。礼抗万乘，名显天下，岂非以富邪！
[943]又张陈列传：此亦各欲南面而王，岂欲为卿相终已邪？
[944]史封禅书：此岂所谓无其德而用事者邪？
[945]又吴王濞传赞：毋为权首，反受其咎，岂盎错邪？
[946]又项羽传赞：羽岂其苗裔邪？
[947]庄大宗师：庸讵知夫造物者之不息我黥而补我劓，使我乘成以随先生邪？
[948]庄盗跖：柳下季曰：‘今者阙然数日不见，车马有行色，得微往见跖邪？’
[949]魏志温恢传：得无当得蒋济为治中邪？
[950]庄德充符：无趾语老聃曰：‘孔丘之于至人，其未邪？彼何宾宾以学子为？彼且蕲以諔诡幻怪之名闻，不知至人之以是为己桎梏邪？’
[951]庄德充符：子既若是矣，犹与尧争善，计子之德不足以自反邪？
[952]汉朱云传：小生乃欲相吏邪？——诸引「邪」字所助之句，各有「宁」「岂」「庸讵」「得微」「不知」等字先之，①与「乎」字所助拟议之句同，而正意反说、反意正说亦同。
不宁惟是，「邪」字助迭句以为两商者，所用连字亦与「乎」字同。
[953]庄天运：意者其有机缄而不得已邪？意者其运转而不能自止邪？
[954]秦策：意者臣愚而不阖于王心邪？亡其言臣者将贱而不足听邪？
[955]赵策：不识三国之憎秦而爱怀邪？亡其憎怀而爱秦邪？
[956]庄外物：抑固窭耶？亡其略弗及邪？
[957]庄盗跖：知不足邪？意知而力不能行邪？
[958]左昭二十六：不知天之弃鲁邪？抑鲁君有罪于鬼神邪？
[958] 庄齐物论：虽然，尝试言之：庸讵知吾所谓知之非不知邪？庸讵知吾所谓不知之非知邪？——引内所用「意者」「亡其」「意」「抑」「庸讵」等字，皆「乎」字助迭句所用者也。
又有先问后解之句亦同。
[960]荀子荣辱篇：将以为智邪？得愚莫大焉。将以为利邪？则害莫大焉。
[961]史黥布列传：使何得见，言之而是邪，是大王所欲闻也；言之而非邪，使何等二十人伏斧质淮南市，以明王倍汉而与楚也。②
[962]庄在宥：自三代以下者，匈匈焉终以赏罚为事，彼何暇安其性命之情哉？而且说明邪，是淫于色也；说聪邪，是淫于声也；说仁邪，是乱于德也；说义邪，是悖于理也；说礼邪，是相于技也；说乐邪，是相于淫也；说圣邪，是相于艺也；说知邪，是相于疵也。
[963]又达生：弟子曰：‘不然。孙子之所言是邪？先生之所言非邪？非固不能惑是。孙子所言非邪？先生所言是邪？彼固惑而来矣，又奚罪焉？
