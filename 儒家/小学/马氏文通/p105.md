<!-- { "loadSidebar": true } -->
○1【5.4.1】节云：‘记从来之处者，其转词概以「自」字为介，而先后无常。’与此处说‘凡言从来之处，概以「自」字为介，而置先于其动字’不尽相同。[244]以「自」为介置后于动字「归」。
○2城濮为地名，但「城濮之役」非地名，意即「在城濮之役时」，为记时转词。次节[259]例「蒲城之役」马氏归入记时转词。
○3此指【3.3.3】节。
系二
【10.4.2】记时转词，概无介词为介。
[259]左传僖公二十四年云：蒲城之役，君命一宿，女即至。
[260]其四年云：姬寘诸宫六日，公至，毒而献之。
[261]又襄公十年云：带其断以徇于军三日。——「一宿」「六日」「三日」，皆记几时之间也。
[262]又僖公二十三年云：我二十五年矣，又如是而嫁，则就木焉。
[263]孟子尽心下云：由孔子而来，至于今，百有余岁。——两引皆记既往至今之时也。
[264]左传成公十八年云：二三子用我今日，否亦今日。
[265]论语乡党云：吉日，必朝服而朝。——两引，记事成之时也。
[266]左传哀公元年云：越十年生聚，而十年教训，二十年之外，吴其为沼乎！
[267]汉书周勃传云：君后三岁而侯，侯八岁为将相。——此记未来之时也。
凡记此四时，类无介字为介，然终不失有介字之义，故以列于转词，其详则见诸三卷之宾次节。至记时而衬以「中」「间」等字者，亦详是节。①

○1此指【3.3.2】【3.3.3】节。
系三
【10.4.3】凡记价值、度量、里数、距度之文，皆无介字为介。
[268]史记孟尝君列传云：此时孟尝君有一狐白裘，直千金。
[269]庄子逍遥游云：客闻之，请买其方百金。——「千金」「百金」，记价也。
[270]左传昭公二十六年云：射之，中楯瓦，繇朐汰辀，匕入者三寸。
[271]论语乡党云：必有寝衣，长一身有半。——「三寸」「一身有半」，记度量也。
[272]史记李将军列传云：前未到匈奴陈二里所。
[273]左传定公十四年云：阖庐伤将指，取其一屦还，卒于陉，去檇李七里。
[274]韩文乌氏庙碑云：尚书领所部兵，塞其道，壍原累石，绵四百里，深高皆三丈。 ——三引皆记里数也。
[275]左传哀公元年云：楚子围蔡，报柏举也。里而栽，广丈，高倍。——「里而栽」者，言「距蔡城一里而版筑」也，「广丈高倍」，言度也。
[276]汉书贾山传云：道广五十步，三丈而树。——「三丈而树」者，言「树树各距三丈」也，此记距度也。
此以上皆无介者，并见三卷宾次节。①

○1此指【3.3.4】节。
【10.4.4】而记事之所以、所为者，则介介字。
[277]孟子离娄下云：子产听郑国之政，以其乘舆济人于溱洧。
[278]左传昭公三年云：以家量贷，而以公量收之。——一引所以「济」者，一引所以「贷」与「收」者，皆记所以也。
[279]史记李将军传云：广行取胡儿弓，射杀追骑，以故得脱。
[280]又游侠列传云：解布衣，为任侠行权，以睚眦杀人。
[281]左传庄公十四年云：蔡哀侯为莘故，绳息*以语楚子。
[282]又襄公十九年云：栾怀子曰：‘其为未卒事于齐故也乎？’——四引皆言故，而以「以」「为」两介字焉。
凡有介字与司词，皆可统名之曰转词。转词之用之正变，皆详于七卷介字。
彖五
【10.5】凡句读中，字面少长而辞气应少住者曰「顿」。「顿」者，所以便诵读，于句读之义无涉也。然起词、止词、转词，与凡一切加词，其长短之变，微顿将安归焉？故立彖五论顿。顿之为式不一。
【10.5.1】一，起词有为顿者。
偏次之顿。
[283]秦策云：当此之时，天下之大，万民之众，王侯之威，谋臣之权，皆欲决苏秦之策。——起词排顿四，每顿皆以名为偏次焉。
[284]左传昭公三十一年云：若艰难其身，以险危大人，而有名章彻，攻难之士，将奔走之。若窃邑叛君，以徼大利而无名，贪冒之民，将寘力焉。——「攻难之士」者，起词也，一顿。「攻难」者，外动偕止词而为偏次也。「贪冒之民」者，起词也，一顿，则以静字附之，若偏次焉也。①
[285]庄子齐物论云：山林之畏佳，大木百围之窍穴，似鼻，似口，似耳，似栟，似圈，似臼，似洼者，似污者。——首句记处，一顿也；第二句起词亦偏次之顿也；以后排顿，皆为表词不达意，以表窍穴之形也。此以上起词，皆以偏次之顿为之者。
排行之顿。
[286]左传隐公四年云：于是陈蔡方睦于卫，故宋公、陈侯、蔡人、卫人伐郑，围其东门。五日而还。——第二句起词，四本名皆各为顿。凡排行必顿。
[287]庄子齐物论云：百骸、九窍、六藏，赅而存焉。——起词三物名，亦各为顿，排行故也。
[288]又云：喜怒，哀乐，虑叹，变慹，姚佚，启态，乐出虚，蒸成菌。日夜相代乎前，而莫知其所萌。——「相代」之起词，即前「喜怒」等十二字。每顿二字，共六排。以上起词，皆以排顿为之者。
代、静附名之顿。
[289]左传隐公四年云：此二人者，实弑寡君，敢即图之。——「此二人者」一顿，名字前加指示代字，而殿以「者」字，以为起词也。
[290]庄子田子方云：若夫人者，目击而道存矣。
[291]吴词云：勾践请盟，一介嫡女，执箕帚以晐姓于王宫；一介嫡男，奉盘匜以随诸御。
[292]左传宣公十二年云：其佐先縠，刚愎不仁，示肯用命。其三帅者，专行不获。——所云「若夫人者」，「一介嫡女」「一介嫡男」，「其佐先縠」，「其三帅者」，五顿皆起词也。是皆以代字静字附于名字而成者也。
动字合止词、转词之顿。
[293]左传宣公十二年云：伐叛，刑也，柔服，德也。——「伐叛」「柔服」两顿，各为起词，每顿皆以外动偕其止词为之。
[294]公羊桓公十一年云：杀人以自生，亡人以自存，君子不为也。——起词两顿。
[295]左传隐公五年云：故讲事以度轨量，谓之轨；取材以章物采，谓之物。不轨不物，谓之乱政。乱政亟行，所以败也。
——各句起词，皆为一读。以上所引，起词之顿，皆以散动与其止、转之词为之者。其详见五卷散动节。②
其它之顿。
[296]易系辞云：是故夫象，圣人有以见天下之赜，而拟诸其形容，象其物宜，是故谓之象。——此节首「是故夫象」一顿，有若起词然，以为下文所指也。彖一之七系，即此志也。故此不赘。
又起词往往为意之所重，提置于先，读时应略顿者。
[297]史记蔺相如列传云：大王必欲急臣，臣头，今与璧俱碎矣。——「臣头」一顿时，掷地有声。如云‘今臣头与璧俱碎矣’，则弱矣。
[298]又淮阴侯列传云：今臣，败亡之虏，何足以权大事乎？——「今臣」一顿有力，「败亡之虏」同次，又一顿也。
[299]荀子议兵篇云：身，苟不狂惑戆陋，谁睹是而不改也哉？——「身」一顿。
[300]左传哀公十一年云：且子季孙，若欲行而法，则周公之典在；若欲苟而行，又何访焉？——「且子季孙」一顿。
[301]韩文送郑尚书序云：公卿大夫士，苟能诗者，咸相率为诗以美朝政，以慰公南行之思。——「公卿大夫士」一顿，非起词，乃偏次也。盖偏次而为顿者，犹云「公卿大夫士之中，苟有能为诗者」也。此见二卷约指代字。③
[302]孟子公孙丑上云：市，廛而不征∣关，讥而不征∣廛，无夫里之布。——「市」「关」「廛」皆作一顿读。
[303]左隐十一：礼，经国家，定社稷，序民人，利后嗣者也。——「礼」只字一顿。
[304]史记叔孙通列传云：仪，先平明，谒者治礼，云云。——「仪」总冒一顿。所引各顿，弁诸句首，若起词然，故附识焉。

○1‘以静字附之’应为‘以静字附名’，盖谓以「贪冒」附于「民」也。
○2此指【5.14.1】节。
○3此指【2.5.3.2】节，又可参【3.2.2】节末。

【10.5.2】二，语词有为顿者。
凡曰语词，则动字与其所系者皆举焉。然既曰语词，即句读矣，何以顿为？盖单行语词之为句读也，固矣；有时语词短而多至三四排者，诵时必少住焉，此其所以为顿也。
[305]汉书儒林传云：今陛下昭至德，开大明，配天地，本人伦，劝学与礼，崇化厉贤，以风四方，太平之原也。——「陛下」后，三字者四，四字者二，要皆为语词，谓之为顿也可，谓之为句也亦可。①
[306]又匡衡传云：宜遂灭宫室之度，省糜丽之饰，考制度，修外内，近忠正，远巧佞，放郑卫，进雅颂，举异材，开直言，任温良之人，退刻薄之吏，显絜白之士，昭无欲之路，览六蓺之意，察上世之务，明自然之道，博和睦之化，以崇至仁，匡失俗，易民视，令海内昭然咸见本朝之所贵。——排行语词共计十八顿，同上。
[307]左传昭公三十二年云：己丑，士弥牟营成周，计丈数，揣高卑，度厚薄，仞沟洫，物土方，议远弥，量事期，计徒庸，虑财用，书糇粮，以令役于诸侯。——计十一顿。
[308]又桓公六年云：公问名于申繻，对曰：‘名有五：有信，有义，有象，有假，有类。’——此五顿皆语词，分解「名有五」也。
[309]又云：以名生为信，以德命为义，以类命为象，取于物为假，取于父为类。——此五类续解。
[310]继云：不以国，不以官，不以山川，不以隐疾，不以畜牲，不以器币。周人以讳事神，名终将讳之。故以国则废名，以官则废职，以山川则废主，以畜牲则废祀，以器币则废礼。晋以僖侯废司徒，宋以武公废司空，先君献武废二山。是以大物不可以命。——共计前六读，后五顿，末又三顿，皆有外动止词等字。是顿分三排，每排即可视作一句，而每顿谓之为句亦可。
[311]庄子齐物论于形大木窍穴之后，而记其声，则云：激者，謞者，叱者，吸者，叫者，譹者，宎者，咬者。——共八顿，皆内动字衬以「者」字，以为表词也。盖窍穴非有「激」「謞」等声也，惟其声之似耳。此「者」字之用。
[312]左传隐公十一年云：礼，经国家，定社稷，序民人，利后嗣者也。——三顿皆散动字为表词也。
统观上引，凡语词排行字少，诵时不能不为之少住，故为之顿耳。

