<!-- { "loadSidebar": true } -->
【6.4.7.2】「未」字以决事之过时者，常语也。
[304]孟离上：舍馆未定。——「未定」者，言时尚未定，故不来也。
[305]又离下：民未病涉与。——犹云「杠梁及时可通，民无病涉之时也。」
「未」字有与「尝」字相并者。如：
[306]孟子离娄下云：而未尝有显者来。
[307]又告子上云：人见其濯濯也，以为未尝有材焉。
[308]史记冯唐列传云：今吾每饭，意未尝不在巨鹿也。
[309]汉书儒林传云：至于忠臣孝子之篇，未尝不为王反复诵之也。——「未尝」二字，皆言已往之无其事也。而「未尝不」者，犹云「往时先不如此」也。
「未」字后于「犹」字者，言事之有及时也。
    [310]孟子离娄下云：舜，人也，我，亦人也，舜为法于天下，可传于后世，我由未免为乡人也。——「由未」者，犹云「同为人，而我及时尚不如是」也。①
[311]左传僖公二十四年云：若犹未也，又将及难。——「犹未」者，犹云「及今尚无知」也。
至[312]榖梁隐元年云：若隐者，可谓轻千乘之国，蹈道则未也。
[313]左传文元年云：君之齿未也。——两「未也」皆「犹未」之意。
而[314]孟子公孙丑下云：或问：‘劝齐伐燕，有诸？’曰：‘未也’。——此「未也」直是无辞耳。「未也」之「未」字，用如表词，而非状字矣。

○1「由」同「犹」。

【6.4.7.3】「勿」「毋」二字，禁戒之词。
[315]论先进：己所不欲，勿施于人。
[316]孟尽下：勿视其巍巍然。
[317]左文公元年：享江芊而勿敬也。
[318]又成二：非礼也，勿籍。
[319]讼公冶：毋以与尔邻里乡乎！
[320]史张释之列传：卑之，毋甚高论。
[321]又赵世家：毋变而度，毋异而虑，坚守一心，以殁而世！
[322]汉王尊传：贤为上，毋以富。——所引「勿」「毋」诸字，皆禁止之辞。
「无」通「毋」，亦禁止之辞。
[323]孟梁上：王无罪岁。
[324]又告上：无或乎王之不智也。
[325]庄德充符：子无乃称。
[326]又人间世：故法言曰，传其常情，无传其溢言，则几乎全。——四引「无」字，皆戒辞也。
虽然，「勿」「毋」「无」三字有无禁戒之意者。如：
[327]论语宪问：爱之能勿劳乎，忠焉能勿诲乎？——两句两「勿」字。
[328]又颜渊：非礼勿视，非礼勿听，非礼勿言，非礼勿动。——四句四「勿」字。
[329]又子罕：毋意，毋必，毋固，毋我。——四「毋」字。
[330]又学而：贫而无谄，富而无骄。——两句两「无」字。皆陈述之辞，而无命戒之意。①
[331]左传襄公二十五年云：今大国多数圻矣，若无侵小，何以至焉？
[332]又昭公三年云：其爱之如父母，而归之如流水，欲无获民，将焉辟之？
——两节内「无」字皆代「不」字。左氏文类此者甚多。
至[333]尔雅释训云：勿念，勿忘也。——郭璞注曰：勿念，念也。
[334]诗大雅文王云：无念尔祖。——传曰：无念，念也。
[335]左传襄公二十九年云：且先君而有知也，毋宁夫人，而焉用老臣？服虔注曰：毋宁，宁也。
——似此之句，经生家皆以「勿」「无」「毋」三字为发声而无解者，②恐未尽然也。盖古书往往有省文两字幷作一字者，与其武断而强解，毋宁知所省乎？

○1[328]四「勿」字乃禁戒之辞。今案：[328][329][330]三例马氏引文简略，今补全。
○2章云：见经传释词。

【6.4.7.4】论语公冶长正义云：‘「弗」者，「不」之深也。’与「不」字无异，惟较「不」字辞气更遽耳。
[336]论公冶：弗如也，吾与女弗如也。——极言其不如之甚，有不待思索而急遽言之之状。故孟子尽心下历数大人之巍巍者，即遽断之曰：‘我得志，弗为也。’至以后总言不足畏之理，则用「不」字，故曰：‘在彼者，皆我所不为也。’
[337]左传宣公十二年云：郑人劝战，弗敢从也；楚人求成，弗能好也。——两「弗」字用以深责，亦匆遽口气。
【6.4.7.5】「靡」「蔑」「罔」「匪」「休」。
[338]史记平准书云：自高辛氏之前尚矣，靡得而记云。——「靡」字解同「不」字。
[339]左传文公十七年云：虽我小国，则蔑以过之矣。——「蔑」字解同「无」字而为动字。盖「蔑以」犹「无以」也。
「罔」字「匪」字，或解如「无」字，或解如「不」字，则为书诗专用之字。
「非」「无」二字之为动字，已见前矣。
他如「微」字，「否」字，非此处所应解。
「休」字解作「勿」字，乃方言也。
【6.4.8】六，以传疑难不定之状者。
【6.4.8.1】凡疑难之事而为名字，则有询问代字以表之，疑难之口气，则有助字以传之，兹姑不论。第论疑难之状字合于动字，以肖其拟议恍惚之貌耳。疑难状字，有与询问代字同字而不同用者，如「何」「焉」「胡」「乌」「曷」「安」诸字。至如「岂」「讵」「庸」等字，惟用为状字耳。其或两代字用为状字，则不同义。①
何。
[340]论先进：夫子何哂由也？——犹云「夫子为何哂由也？」「为」字不言，单用「何」字合于动字，故为状字。若「何」字为动字之止词，则又为代字矣。
[341]论语先进云：回何敢死？
[342]又云：何必读书？——两「何」字皆状字也。
[343]史记高帝本纪云：是何治宫室过度也！
[344]又刺客列传云：何必残身苦形，欲以求报襄子，不亦难乎？——两「何」字有「为何」或「何故」之解。
总之，凡「何」字单用而代转词者，②则为状字；若为止词，为表词，与为司词者，则代字矣。
凡「何」字合静字者，所以状之也，故为状字。
[345]论语子路云：何晏也？
[346]左传哀公二十五年云：何肥也？
[347]汉书东方朔传云：受赐不待诏，何无礼也！拔剑割肉，壹何状也！割之不多，又何廉也！归遗细君，又何仁也！——诸「何」字犹云「何其」，叹异之辞也。「无礼」二字合用，与静字无异。
[348]史记陆贾传云：何念之深也！——「何」虽不紧靠「深」字，然实贴「深」字。由是，
[349]又项羽本纪云：是何楚人之多也！
[350]齐策云：何秦之智而山东之愚耶！③
——皆此类也。
焉。
[351]论语先进云：未能事人，焉能事鬼？
[352]又公冶长云：焉得刚？
[353]左传闵公二年：鹤实有禄位，余焉能战？
[354]史记河渠书云：关内则辅渠灵轵是也，焉说三河之地哉？④
[355]韩愈答李翊书云：焉足以知是且非邪？——诸「焉」字皆合助动字以状之。
胡。
[356]诗邶风日月云：胡能有定！
[357]庄子庚桑楚云：子胡不相与尸而祝之，社而稷之乎！
[358]汉书贾谊传云：胡不用之淮南济北？势不可也。
[359]史记萧相国世家云：今君胡不多买田地，贱贳贷以自污，上心乃安。
[360]后汉郑玄传：自非拜国君之命，问族亲之忧，展敬坟墓，观省野物，胡尝扶杖出门乎！——五引「胡」字，皆为状字。
乌。
[361]秦策云：秦乌能与齐悬衡！
[362]班固东都赋：乌睹大汉之云为乎！——两「乌」字用如状字。
至[363]孟子尽心上云：居恶在？
[364]又万章下云：恶乎宜乎？
[365]论语学而云：人焉廋哉？——「恶」字与「焉」字虽为疑辞，然以询何处者，非以状犹豫之情者也。
曷。
[366]书盘庚中云：曷虐朕民？
[367]又召诰云：曷其奈何弗敬？——两「曷」字皆解「何故」，常语也。
至[368]荀子强国篇云：曷若是而可以持国乎？——「曷」字解作「岂」字。子史诸籍，用作如此解者，往往有焉。
安。
[369]史记淮阴侯列传云：安能郁郁久居此乎？
[370]汉书霍光传云：安得遗诏封三子事？
[371]汉书陆贾传云：乃公居马上得之，安事诗书？
——诸「安」字，经生家皆解作「何」字，故
[372]左传宣公十二年云：暴而不戢，安能保大？犹有晋在，焉得定功？所违民欲犹多，民何安焉？——此「安」「焉」「何」三字连用解互用之证。惟所引「安」字，间可解作「岂」字。
而诸子籍内「安」字有别解者，兹不及论也。

○1句意不明。似是两个同义代字用作状字则不同义之义，但无例证。
○2这里所说「转词」指「何」在动词前作「为何」「何故」讲这种用法。
○3【2.4.3】节[二?571]‘何三代之君有道之长，而秦无道之暴也！’ [二?572]‘何子求绝之速也！’与此[349]‘是何楚人之多也！’[350]‘何秦之智而山东之愚耶！’的「何」用法相同，而彼处说「何」上表词，归入询问代字，此处却列入状字。
○4章云：按此文见汉书儿宽传颜师古注，史记无之。  今案：师古注只‘关内则辅渠灵轵’六字引自河渠书，余为颜氏语。

【6.4.8.2】「岂」字，广韵云：‘「安」也，「焉」也，「曾」也。’有作「宁」字解者。
[373]孟子梁惠王上云：岂能独乐哉？——「岂」字作「安」字解。若假以相比，与「如」「若」「况」诸字相合，则可解作「何」字矣。
[374]论语微子云：且而与其从辟人之士也，岂若从辟世之士哉？——「岂若」者，「何若」也。
[375]汉书贾谊传云：岂如今定经制，令君君臣臣，上下有差，父子六亲，各得其宜？——「岂如」者，「何如」也。
[376]后汉爰延传：夫以光武之圣德，严光之高贤，君臣合道，尚降此变，岂况陛下今所亲幸，以贱为贵，以卑为尊哉？——「岂况」者，「何况」也。
至[377]汉书卜式传云：家岂有冤，欲言事乎？
[378]又西南夷传云：追观太宗填抚尉佗，岂古所谓招携以礼，怀远以德者哉？——两「岂」字皆未定之辞。
[379]吴语曰：天王岂辱裁之？
[380]庄子外物篇曰：君岂有升斗之水而活我哉？——两「岂」字作「其」字解。「岂」字之用，解虽不一，然皆用如状字。
【6.4.8.3】「讵」字，广韵云：‘「岂」也。’与「巨」「渠」「遽」「巨」「距」通。
