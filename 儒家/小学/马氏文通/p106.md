<!-- { "loadSidebar": true } -->
○1此处说「昭至德」至「崇化厉贤」六顿‘谓之为句也亦可’，不合文通体系，疑「句」应为「读」。以次各句仿此。

【10.5.3】三，止词、转词有为顿者。
止词、转词在后。
[313]左传昭公十二年云：楚子狩于州来，次于颍尾，使荡侯、潘子、司马督、嚣尹午，陵尹喜帅师围徐以惧吴。——「使」后止词五本名，排作五顿。
[314]又云：昔我先王熊绎与吕伋、王孙牟、燮父、禽父并事康王。——「与」介字，后四本名，四顿。此转词之顿也。
[315]又定公四年云：分鲁公以大路、大旗，夏后氏之璜，封父之繁弱，殷民六族：条氏、徐氏、萧氏、索氏、长勺氏、尾勺氏。——「分鲁公」以后，皆可为转词之顿。
[316]赵策云：人主之子，骨肉之亲也，犹不能恃无功之尊，无劳之奉，而守金玉之重也，而况人乎！——「无功之劳」，「无劳之奉」，两止词，两顿。
[317]韩文潮州刺吏谢表云：至于论述陛下功德，与诗书相表里，作为歌诗，荐之郊庙，纪泰山之封，镂白玉之牒，铺张对天之闳休，扬厉无前之伟迹，编之乎诗书之策而无愧，措之乎天地之间而无亏，虽使古人复生，臣亦未肯多让。——「至于」后诸排，皆顿也。
凡介字后司词长者，皆可谓顿，可参阅七卷介字篇。总之，止词、转词之可谓顿者，其式不及备载。而尤习见者，则凡止词为意之所重者，先置句首耳。
止词先置。
[318]左传桓公二年云：夫德，俭而有度，登降有数，文物以纪之，声明以发之，以临照百官。——「夫德」两字，置句首一顿，下文「之」字指焉。
[319]又昭公二十年云：山林之木，衡鹿守之；泽之萑蒲，舟鲛守之；薮之薪蒸，虞侯守之；海之盐蜃，祈望守之。——计四句，每句止词先置为顿，此即彖三系一之例，试检阅之。
司词先置。
[320]史记刺客列传云：老母在，政身未敢以许人也。——「政身」乃「以」之司词，先置，一顿。①此式可参观卷七介字篇。
至记价值、度量、里数、距限等语，概为宾次，有可为顿者，则见于彖四之系三矣。②

○1一般诵读不在「政身」后停顿。
○2此指【10.4.3】节。

【10.5.4】四，状语有为顿者。
凡状字或名字，集至两字或三四字，以记时记处者，往往自成一顿，无所名也，名之状语。此与彖四系一系二相类，可参观也。其已成状字者：
[321]史记曹相国世家云：乃者我使谏君也。——「乃者」状字记时之顿，见卷六状字篇。①
「于是」「间者」「顷者」「今者」「始者」「近者」「不者」，又「不然」「非然」「虽然」与「如是」「若是」「夫如是」之属，皆可置诸句首以为顿也。而「久之」「顷之」与夫「今也」「始也」「且也」之属，亦此志也。不宁唯是，
[322]左传成公十六年云：韩之战，惠公不振旅；箕之役，先轸不反命；泌之师，荀伯不复从，皆晋之耻也。——「韩之战」三字一顿，记其事也。余同。
[323]史记匈奴列传云：自是之后，汉使欲辩论者，中行说辄曰。——「自是之后」一顿记时。凡以「后」「先」「中」「外」「间」「侧」等字记时与处者皆类此，已见于卷三宾次节。②
[324]汉书食货志云：先是十余岁，河决灌，梁楚地固已数困。——「先是十余岁」记时一顿。又凡经传如‘元年春王正月’‘五月辛丑，太叔出奔共’‘初，郑武公娶于申，曰武姜’，③所记年月时日，皆各为一顿。
[325]左传昭公二十五年云：自莒疆以西，请致千社，以待君命。
[326]又昭公二十年云：聊摄以东，姑尤以西，其为人也多矣。——一地名后介以「东」「西」方向诸字，自成一顿，所以记处也。
[327]韩文应科目时与人书云：天池之滨，大江之濆，曰有怪物焉。
[328]又潮州谢上表云：虽在万里之外，岭海之陬，待之一如几甸之间，辇毂之下。——计四字者六，各衬偏次，自为一顿，亦所以记处也。而类此者往往而是，此所谓状语之为顿也。

○1此指【6.4.9】节。
○2此指【3.3.3】节。
○3章云：均见隐公元年春秋及左传。

【10.5.5】五，同次有为顿者。
同次者，同乎前次也，即所指者与前次所指者一也。见三卷同次节。
[329]庄子达生云：臣，工人，何术之有？——「臣」者，梓庆自称，一顿；「工人」，自称所执之事，与「臣」同指梓庆一人，故为同次，一顿。此同次之为顿也。
[330]左传隐公十一年云：郑伯使许大夫百里，奉许叔以居许东偏。——「百里」一顿，与「许大夫」同为宾次。
[331]又僖公四年云：公杀其传杜原款。——「杜原款」本名一顿，与「其传」同次。
[332]其二十三年云：狄人伐廧咎如，获其二女叔隗季隗。——「叔隗季隗」本名，一顿，与「二女」同次。
[333]其二十四年云：秦伯送卫于晋三千人，实纪纲之仆。——「实纪纲之仆」一顿，与「三千人」同次。
[334]又襄公八年云：敝邑之众，夫妇男女，不遑启处，以相救也。——「夫妇男女」一顿。
[335]昭公七年云：匹夫匹妇强死，其魂魄犹能冯依于人，以为淫厉。况良霄，我先君穆公之胄，子良之孙，子耳之子，敝邑之卿，从政三世矣。——「良霄」后四顿，皆与同次。
[336]又昭公二十二年云：声亦如味，一气，二体，三类，四物，五声，六律，七音，八风，九歌，以相成也。清浊，小大，短长，疾徐，哀乐，刚柔，迟速，高下，出入，周流，以相济也。①
[337]韩文原性云：其所以为性者五：曰仁，曰礼，曰信，曰义，曰智。
[338]又云：其所以为情者七：曰喜，曰怒，曰哀，曰惧，曰爱，曰恶，曰欲。
[339]又送郑尚书序云：其海外杂国，若躭浮罗，流求，毛人，夷亶之州，林邑，扶南，眞腊，于陀利之属，东南际天地以万数。或时候风潮入贡，蛮胡贾人，舶交海中。——凡所引平列诸名，皆同次而可顿者也。
[340]左传庄公二十八年云：晋人谓之二五耦。
[341]又僖公七年云：泄氏孔氏子人氏三族，实违君命。
[342]孟子滕文公上云：陈良之徒陈相与其弟辛。——曰「二五耦」，曰「三族」，曰「陈相」，曰「辛」虽皆同次，而不可谓之顿也。②
其余同次之可为顿者，可检阅同次节诸引而别之。

○1此句以「一气」「二体」……「清浊」「小大」……等为与「声」同次，殊嫌牵强，
○2上引[330][332]三例与[342]无别，故也‘可不谓之顿’。

【10.5.6】六，言容诸语有为顿者。
句读中往往有边两字、三字或四字、五字以肖面貌、体态、服制、情性、材质等事，类若状语，而诵时应少住者，故谓之言容之顿。
[343]孟子滕文公上云：孔子曰：‘君薨，听于冢宰，歠粥，面深墨，即位而哭。’——「歠粥」两字，「面深墨」三字，间于句中，非起词，非语词，惟言谅阴之容。又「歠粥」者，外动与止词也，而「面深墨」者，则名字与其表词也，似读者非读，与上下文无涉也。无可强名，故谓之顿，视同状辞耳。
[344]左传文公元年云：且是人也，蜂目而豺声，忍人也，不可立也。——「蜂目而豺声」一顿，言其目如蜂而声如豺也。
[345]又宣公四年云：是子也，熊虎之状而豺狼之声，弗杀，必灭若敖氏矣。——两顿同上。
[346]其十二年云：训之以若敖蚡冒路蓝缕以启山林。
[347]又昭公十二年云：雨雪，王皮冠，秦复陶，翠被，豹舄，执鞭以出。
[348]其元年云：吾与子弁冕端委以治民，临诸侯，禹之力也。
[349]秦策云：说秦王书十上而说不行，黑貂之裘弊，黄金百斤尽，资用乏绝，去秦而归，赢縢，履蹻，负书，担橐，形容枯槁，面目犁黑，状有愧色。
[350]史记陆贾列传云：尉他魋结箕倨，见陆生。
[351]又云：陆生常安车驷马，从歌舞，鼓琴瑟，侍者十人，宝剑直百金，谓其子曰。
[352]汉书高帝纪云：高祖为人，隆准而龙颜，美须髯，左股有七十二黑子，宽仁爱人，意豁如也。
[353]又云：秦王子婴，素车，白马，系颈以组，封皇帝玺符节，降枳道旁。
[354]又霍光传云：光为人，沈静详审，长财七尺三寸，白晳，疏眉目，美须髯。
[355]史记管晏列传云：其夫为相御，拥大盖，策驷马，意气扬扬，甚自得也。
[356]又廉颇列传：相如因持璧却立，倚柱，怒发上冲冠，谓秦王曰。
[357]汉书食货志云：因其富厚，交通王侯，力过吏势，以利相倾，千里游敖，冠盖相望，乘坚策肥，履丝曳缟。
[358]又杨恽传云：是日也，拂衣而喜奋褏，低卬，顿足起舞。
[359]史记刺客列传云：樊于期偏袒搤腕而进。
[360]又云：太子及宾客知其事者，皆白衣冠以送之。
[361]又留侯世家云：四人从太子，年皆八十有余，发眉皓白，衣冠甚伟。上怪之。
[362]韩文送殷员外序云：朱衣象笏，承命以行。
[363]又送石处士序云：先生居嵩邙*榖之间，冬一裘，夏一葛，食，朝夕饭一盂，蔬一盘。
[364]又云：坐一室，左右图书。
[365]又云：冠带出见客。①
[366]又新修滕王阁记云：春生秋杀，阳开阴闭，令修于庭户，数日之间，而人自得于湖山千里之外。
[367]又石鼎联句诗序云：夜与刘说诗，弥明在其侧，貌极丑，白须黑面，长颈而高结喉中，又作楚语，喜视之若无人。
[368]又盘谷序云：才畯满前，道古今而誉盛德，入耳而不烦。曲眉丰颊，清声而便何，秀外而惠中，飘轻裙，翳长袖，粉白黛绿者，列屋而闲居，妒宠而负恃，争妍而取姸。
[369]又少监马君墓志云：姆抱幼子立侧，眉眼如书，发漆黑，肌肉玉雪可念，殿中君也。当是时，见王于北亭，犹高山深林巨谷，龙虎变化不测，杰魁人也。退见少传，翠竹碧梧，鸾鹄停峙，能守其业者也。幼子娟好静秀，瑶环瑜珥，兰茁其牙，称其家儿也。
——诸此内，所有自二字以至五字之顿，凡以肖面貌、体态、情性，材质等者，皆状语也。其为顿也，既与句读之起词、语词无涉；而自集之字，类又无定，嵌诸句读，文势顿宕。前卷未之一言，故博引诸式以为则。
至如平比之句，亦以肖容也。有以二三字缀诸句尾，宛若一顿。然似此之句，率连上文，不可谓之顿也。且比句必有所隐之语，谓为读者近是。
