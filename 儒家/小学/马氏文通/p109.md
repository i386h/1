<!-- { "loadSidebar": true } -->
凡读之用，皆已散见于前，此第类焉耳，故不详。名字之用于句读也，或为起词，或为止词，或为转词已。是则读之用如名字者，亦有三焉。
一、	为起词者。
[493]论语公冶长云：始吾于人也，听其言而信其行；今吾于人也，听其言而观其行。——两读之煞以「也」字者，各为句之起词。
[494]又云：其行己也恭，其事上也敬，其养民也惠，其使民也义。——四起词之读，同上。
[495]孟子尽心上云：为机变之巧者，无所用耻焉。
[496]又滕文公下云：鸟兽之害人者消。
[497]榖梁庄公二十九年云：古之君人者，必时视民之所勤。
[498]韩文权公墓碑文云：其所设张举措，必本于宽大以几教化。
[499]庄子秋水云：五帝之所连，三王之所争，仁人之所忧，任人之所劳，尽此矣。
[500]左传桓公六年云：所谓馨香，无谗慝也。
[501]又庄公六年云：亡邓国者，必此人也。
[502]庄子德充符云：从之游者，与夫子中分鲁。——八引起词之读，皆以接读代字为之者。
[503]左传隐公元年云：颍考叔为颍谷封人，闻之，有献于公。
[504]又宣公十五年云：君能制命为义，臣能承命为信，信载义而行之为利。
[505]又襄公十四年云：天之爱民甚矣，岂其使一人肆于民上，以从其淫而弃天地之性？必不然矣。
[506]又宣公十二年云：今我使二国暴骨，暴矣。
[507]韩文代斋郎议云：学生或以通经举，或以能文称，其微者至于习法律，知字书，皆有以赞于教化，可以使令于上者也。
[508]又对禹问云：得其人而传之，尧舜也；无其人虑其患而不传者，禹也。
——又六引，诸起词皆读也。而读不一式，以见凡读之皆可为起词也。

一，	用为止词者。
[509]论语八佾云：孰谓郑人之子知礼乎？
[510]又云：定公问：‘君使臣，臣事君，如之何？’
[511]又公冶长云：愿车马衣轻裘，与朋友共。
[512]又子罕云：惜乎吾见其进也，未见其止也。
[513]左传宣公十二年云：楚自克庸以来，其君无日不讨国人而训之于民生之不易，祸至之无日，戒惧之不可以怠。①
[514] 公羊隐公元年云：隐于是焉而辞立，则未知桓之将必得立也。且如桓立，则恐诸大夫之不能相幼君也。
[515]左传宣公三年云：楚子问鼎之大小轻重焉。
[516]公羊隐公七年云：曷为大之？不与夷狄之执中国也。
[517]左传成公二年云：不可，则听客之所为。
[518]史记平准书云：屯戍者多，边粟不足给当食者。
[519]庄子秋水云：无形者，数之所不能分也；不可围者，数之所不能穷冕也。
[520]榖梁庄公元年云：仇雠之人，非所以接昏姻也。衰麻，非所以接弁冕也。
[521]韩文房君墓志铭云：今压于上命，不得视吾兄之棺入此土也，岂非天邪？
[522]又考功员外庐君墓铭云：天下未知君者，惟奇大夫之取人也，不常必得人；其知君者，谓君之从人也，非其常守，必得其从。
——诸引止词，皆有读为之者，而读之为式亦至不齐，故略举焉。内两引以读为表词者，附志焉，②其不及引者，皆见前卷。
又凡动字后有使令之读者，亦可附志于此。
[523]左传僖公二十八年云：今天诱其衷，使皆降心以相从也。
[524]又三十年云：宁俞货医，使薄其酖。
[525]又宣公十二年云：孤不天，不能事君，使君怀怒以及敝邑，孤之罪也。
[526]公羊庄公三十二年云：行诛乎兄，隐而逃之，使托若以疾死然。
[527]庄子田子方云：物无道，正容以悟之，使人之意也消。
[528]左传襄公十四年云：天生民而立之君，使司牧之，勿使失性，有君而为之贰，使师保之，勿使过度。
[529]史记张释之列传云：卑之，毋甚高论，令今可施行也。——此使令之读，系于动字之后，若为其止词者然。
至于「如」「过」诸字之后，接以所与比之读，亦可视同止词。
[530]史记淮阴侯列传云：夫以交友言之，则不如张耳之与成安君者也；以忠信言之，则不过大夫种范蠡之与勾践也。此二人者，足以观矣。
[531]庄子天道云：夫子亦放德而行，循道而趋，已至矣；又何偈偈乎揭仁义，若系鼓以求亡子焉？
[532]史记货殖列传云：趋时若猛虎挚鸟之发。
[533]又淮阴侯列传云：故曰，猛虎之犹豫，不若蜂虿之致螫；骐骥之局躅，不如驽马之安步；孟贲之狐疑，不如庸夫之必至也；虽有舜禹之知，吟而不言，不如喑聋之指麾也。
——诸引「如」「若」等字后，皆有读与比，一若止词然者。故识于此，与四卷同动字同义。③

二，	用为转词者。
[534]左传宣公十二年云：赵旃求卿未得，且怒于失楚之致师者，④请挑战，弗许。
[535]又云：训之以若敖蚡冒筚路蓝缕以启山林。
[536]孟子梁上云：王无异于百姓之以王为爱也。
[537]又滕文公上云：欲以所事孔子事之。
[538]左传僖公二十八年云：为其所得者棺而出之。
[539]庄子人间世云：故解之以牛之白颡者，与豚之亢鼻者，与人有痔病者，不可以适河，此皆巫祝以知之矣。
[540]韩文圬者传云：虽然，其贤于世之患不得之而患得失之者，以济其生之欲，贪邪而亡道，以丧其身者，其亦远矣。——诸此内「于」「以」「为」诸介字后，其所司者皆读也，而皆为动字转词。惟「贤」字后「于」字所介者，比读也。
[541]史记刺客列传云：今乃以妾尚在之故，重自刑以绝从，妾其奈何畏殁身之诛，终灭贤弟之名？
[542]又万石君列传云：高祖东击项籍过河内时，奋年十五，为小吏，侍高祖。
[543]又张陈列传云：然而慈父孝子，莫敢*刃公之腹中者，畏秦法耳。
[544]庄子养生主云：始臣之解牛之时，所见无非牛者。
[545]韩文上张仆射书云：受牒之明日，在使院中，有小吏持院中故事节目二余事来示愈。——所引内如「妾尚在之故」，「过河内时」，⑤「畏秦法」，⑥「臣之解牛之时」与「受牒之明日」，是皆以读为偏次也。以其为「之」字所介，故系于转词之后。

○1杨云：「于」为介字，「民生之不易」以下三读乃司词，非止词矣。
○2此指[519][520]两例。此二例应移入次节【10.6.3.2】‘用如静字者’。
○3此指【5.7.3】节，又可参【6.4.4】节，但几处说法不尽相同。
○4「失楚之致师者」非用如名字之读，「楚之致师者」乃用如名字之读，为「失」之止词。
○5「过河内时」应为「高祖东击项籍过河内时」，「高祖……河内」为「时」的偏次。
○6「秦」于「法」可云居偏次，「秦法」合为「畏」之止词，故「畏秦法」非以读为偏次。


【10.6.3.2】其二，用如静字者。
凡读之用如静字者，即读之用为表词也。而读之用为表词者，有煞以助字者，缀以静字而最为习用者，则接读代字也。
其煞以「也」字者。
[546]左传隐公元年云：颍考叔，纯孝也，爱其母，施及庄公。——「纯孝」而煞以「也」字，所以表颍孝叔之为人也。
[547]又定公四年云：三者，皆叔也，而有令德，故昭之以分物。——「皆叔也」如上。
[548]又隐公三年云：公子州吁，嬖人之子也，有宠而好兵。——「嬖人之子也」同上。
[549]又宣公四年云：谚曰：‘狼子野心。’是乃狼也，其可蓄乎？
[550]又云：君，天也，天可逃乎？
[551]秦策云：劫天子，恶名也，而未必利也。——以上皆以「也」字煞表词之读。煞「矣」字「耳」字者，间亦有焉，见卷九各助字下。
其缀以静字者。
[552]左传隐公四年云：卫国褊小，老夫耄矣，无能为也。此二人者，实弑君，敢即图之。——「褊小」，两静字之缀于「卫国」而为表词也，犹「耄矣」之为「老夫」之表词也。此两词。即所以请陈国图之之故，故谓之读。
[553]又僖公二十二年云：彼众我寡，及其未既济也，请击之。——「众」「寡」两静字同上。
[554]又襄公三十三年云：国小而逼，族大宠多，不可为也。
[555]又桓公六年云：吾牲牷肥腯，粢盛丰备，何则不信？
[556]又宣公十二年云：晋之从政者新，未能行令。其佐先縠，刚愎不仁，不肯用命。
[557]又宣公三年云：德之休明，虽小，重也；其奸回昏乱，虽大，轻也。
[558]又昭公三年云：子之宅近市，湫溢嚣尘，不可以居。
[559]又哀公十六年云：吾闻胜也诈而乱，毋乃害乎！子西曰：‘吾闻胜也信而勇，不为不利。’
[560]吴语云：大夫种勇而善谋，将还玩吾国于股掌之上，以得其志。——诸引皆以静字缀诸名字后，而成为表词之读者也。
惟读之有接读代字也，则其用如静字者审必矣。
[561]论语述而云：我非生而知之者。——犹云「我不是生而知之之人」也。故「生而知之者」一读，「者」接读代字也，今为表词，故用若静字者然。
[562]孟子万章上云：天之所发，必若桀纣者。——犹云「天所废之人必如桀纣之人」也，故两读皆用如静字。
[563]史记楚世家云：请逐画地为蛇，蛇先成者独饮之。
[564]又苏秦列传云：临菑甚富而实，其民无不吹竽鼓瑟，弹琴击筑，斗鸡走狗，六博蹋鞠者。
[565]又云：龙贾之战，岸门之战，封陵之战，高商之战，赵庄之战，秦之所杀三晋之民数百万，今其生者，皆死秦之孤也。
[566]汉书刘韵传云：且此数家之事，皆先帝所订论，今上所考视，其古文旧书，皆有征验，外内相应，岂苟而已哉？
[567]韩文后十九日复上书云：愈闻之，蹈水火者之免于人也，不惟其父兄子弟之慈爱，然后呼而望之也。将有介于其侧者，虽其所憎怨，苟不至乎欲其死者，则将大其声疾呼，而望其仁之也。
[568]又答崔立之书云：夫所谓博学者，岂今之所谓者乎？夫所谓*辞者，岂今之所谓者乎？
[569]又与柳中丞书云：颉颉作气势，窃爵位自尊大者，肩相摩，地相属也。不间有一人援桴鼓誓众而前者。
[570]又送王埙序云：吾尝以为孔子之道大而能博，门弟子不能遍观而尽识也，故学焉而皆得其性之所近。其后离散分处诸侯之国，又各以所能授弟子，原远而末益分。
