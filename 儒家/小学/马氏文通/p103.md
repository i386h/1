<!-- { "loadSidebar": true } -->
[125]论语先进云：季氏富于周公。——犹云「季氏之富，更富于周公之富」也。两人之「富」，即所以比也，皆省而不书。此差比也。亦已详于三卷论比章矣。

○1九卷指【9.1.1.5】节。 六卷盖指【6.4.4】节，但彼处未触及此处所论句式。
系五
【10.2.5】句读表词，往往以名、代、顿、读为之者，而起、表两词之间，无断辞为间者，常也。此亦散见于前卷矣，而特详于三卷之表词篇。
[126]左传隐公元年云：公曰：‘制，岩邑也。’——「岩邑」本名而为表词也，①「制」其起词也。中无断辞如「为」「是」「即」之类，惟「非」字不省。
[127]又云：今京不度，非制也。——「制」公名而为表词，加「非」字以决其不然。
[128]孟子公孙丑上云：又曰：‘持其志，无暴其气者，何也？’——「何」，询问代字而为表词，起词一读，无断辞间焉。
[129]左传隐公十一年云：我，周之卜正也。——「我」起词，「周之卜正」，偏次之顿，表词也，中无断词参焉。
[130]又宣公十二年云：夫武，禁暴、戢兵、保大、定功、安民、和众、丰财者也。——「武」一字起词，下七动字与其止词各为一顿，同为表词也。
[131]又闵公二年云：夫帅师，专行谋，誓军旅，君与国政之所图也，非大子之事也。——此句起词三顿，表词一读，中无断词为间。末句「太子之事」一顿，表词间以「非」字，决其不然。
是则名、代、顿、读之可为表词而无断辞加焉者，观所引而已明。前卷类此者多矣，可检阅焉。惟所引类皆有助字者。今姑引表词之无助字无断辞者以为则。
[132]论语先进云：德行，颜渊，闵子骞，冉伯牛，仲弓。言语，宰我，子贡。
[133]又八佾云：其争也，君子。
[134]孟子公孙丑下云：知其罪者，惟孔距心。
[135]左传襄公二年云：免寡人，唯二三子。
[136]管子枢言篇第十二云：日益之而患少，惟忠，日损之而患多者，惟欲。
——诸引表词，无助无断。加「惟」字者，专辞也。

①「岩邑」非本名。
彖三
【10.3】凡为外动止词者，位其后。外动字或为语词，或为散动，其止词必位其后。而为止词者，不外名、代、顿、读四者而已。
[137]左传桓公二年云：故天子建国，诸侯立家，卿置侧室，大夫有贰宗，士有隶子弟，庶人工商各有分亲，皆有等衰。是以民服其上，而下先觊觎。——计九句，其坐动皆外动字，而止词则皆句字，各附于其后者。
[138]赵策云：彼秦者，弃礼义而上首功之国也，权使其士，虏使其民。——「弃礼义」「上首功」六字内，「弃」「上」两外动字，而止词名字，各位其后，以为「国」字之偏次。又两「使」字皆外动字，止词后置。
[139]左传隐公十一年云：山有木，工则度之，实有礼，主则择之。——「度」「择」两外动字，其后止词皆代字也。
[140]史记伯夷列传云：孔子序列古之仁圣贤人，如吴太伯伯夷之伦，详矣。——「序列」两字，外动字也。「古之仁圣贤人」一顿，止词也。
[141]又曹相国世家云：参见人之有细过，专掩匿覆盖之。——「见」外动字，其后止词一读。又「之」乃代字，止词，位诸外动字后。
统观诸引，外动字之止词，常位于后，而名、代、顿、读可为其止词。顿读不一其式，未能枚举，故各引一则，举隅云尔。
系一
【10.3.1】外动字之止词而为意之所重者，率先弁诸句首。其外动字无弗辞者，则其后加代字以重指焉。有弗辞者，则不重于外动字后，而有重于其先者焉。①
[142]论语公冶长云：子曰：‘巧言，令色，足恭，左丘明耻之，丘亦耻之。匿怨而友其人，左丘明耻之，丘亦耻之。’——此一节，「耻」外动字，其止词一为「巧言令色足恭」，一为「匿怨而友其人」，以其为意之所重，弁诸句首。「耻」上既无弗辞，故后各加代字为止词以重指焉。
[143]又云：圣人，吾不得而见之矣。——「见」字后加「之」字，以指句首之「圣人」。「不得」两字，虽有弗辞，而「圣人」非其止词也。
[144]论语八佾云：子曰：‘禘，自既灌而往者，吾不欲观之矣。’——「不」字状「欲」字而不状「观」字，「禘」为「观」之止词，先置，复加「之」字以重指。「自既灌而往者」一读，用如状字，以言时也。②
[145]又云：夏礼，吾能言之。
[146]又述而云：虽执鞭之士，吾亦为之。
[147]孟子公下云：三里之城，七里之郭，环而攻之。
[148]又滕文公上云：学，则三代共之。
[149]又告子上云：今夫水，搏而跃之，可使过颡；激而行之，可使在山。
[150]又云：万锺，则不辨礼义而受之。
[151]又云：拱把之桐梓，人苟欲生之，皆知所以养之者。
[152]左传闵公二年云：是服也，狂夫阻之。
[153]又僖公四年云：五侯九伯，女实征之。
[154]又昭公四年云：诸侯，君实有之，何辱命焉？
[155]又成公二年云：此车，一人殿之，可以集事。
[156]又哀公十三年云：佩玉繠兮，余无所系之；旨酒一盛兮，余与褐之父睨之。
[157]周语云：亦唯是死生之服物采章，以临长百姓，而轻重布之，王何异之有？
[158]秦策云：夫徒处而致利，安坐而广地，虽古五帝、三王、五伯、明主、贤君，常欲坐而致之，其势不能。
[159]庄子齐物论云：毛嫱丽姬，人之所美也，鱼见之深入，鸟见之高飞，麋鹿见之决骤。四者孰知天下之正色哉！
[160]史记李斯列传云：诸侯名士，可下以财者，厚遗结之；不肯者，利剑刺之。
[161]又赵世家云：虽驱世以笑我，胡地中山，吾必有之。
[162]汉书两粤传云：服领以南，王自治之。
[163]又赵广汉传云：郡中盗贼，闾里轻侠，其根株窟穴所在，及吏受取请求铢两之奸，皆知之。
[164]赵策云：公宫之垣，皆以荻蒿苫楚廧之。
[165]韩文祭十二郎文云：是疾也，江南之人，常常有之。
[166]又与李拾遗书云：勤俭之声，宽大之政，幽闺妇女，草野小人，皆饱闻而厌道之。
[167]又孔公墓志铭云：公屡言，远人，急之则惜性命相屯聚为寇，缓之则自相怨恨而散。此禽兽耳，但可自计利害，不足与论是非。
[168]又许国公神道碑云：此军，司徒所树，必择其骨肉为士卒所慕赖者付之。
[169]又欧阳生哀辞云：詹之事业文章，李翱既为之传，故作哀辞，以舒余哀，以传于后，以遗其父母，而解其悲哀，以卒詹志云。
——诸引皆同式。
有以「此」字踞首，而后以「之」字重指者。
[170]榖梁僖公二年云：此中知以上乃能虑之，臣料虞君中知以下也。
更有以「此」字代「之」字以为重指者。
[171]魏策云：夫挟强秦之势以内劫其主，罪无过此者。——「此」指前顿。
然不若「焉」代「之」字之为习见也。
[172]左传僖公二十三年云：晋郑同侪，其赤子弟，固将礼焉。——「焉」指「子弟」。
[173]又云：子女玉帛，则君有之，羽毛齿革，则君地生焉。——「焉」指上四字，与「之」字互文，所以殿句也。
[174]史记淮阴侯列传云：狂夫之言，圣人择焉。
[175]又赵世家云：狂夫之乐，智者哀焉；愚者所笑，贤者察焉。
[176]韩文释言云  二公者，吾君朝夕访焉，以为政于天下而谐太平之治。
——诸此引皆以「焉」代「之」也。
其有弗辞而不重指者：
[177]论语先进云：子曰：‘弑父与君，亦不从也。’——所「不从」者，「弑父与君」也，「不」字状焉，故不重指。
[178]又述而云：若圣与仁，则吾岂敢？——「岂敢」两字，反说之辞也。
[179]孟子公孙丑上云：夫圣，孔子不居。
[180]又云：隘与不恭，君子不由也。
[181]又告子上云：一箪食，一豆羹，得之则生，弗得则死。——皆前志也。
[182]又万章上云：语云：‘盛德之士，君不得而臣，父不得而子。’——此句与‘圣人，吾不得见之矣’同式，而「之」字则一无一有者，语气使然。
[183]左传隐公十一年云：凡尔器用财赂，无寘于许。
[184]又僖公七年云：夫诸侯之会，其德刑礼义，无国不记。
[185]又宣公十五云：虽然，城下之盟，有以国毙，不能从也。
[186]楚语云：若夫*嚣之美，楚虽蛮夷，不能实也。
[187]史记自序云：明主贤君忠臣死义之士，余为太史而弗论载，废天下之史文，余甚惧焉。
[188]汉书陈汤传云：大夏之西，以为强汉不能臣也。
[189]又高帝纪云：年老癃病，勿遣。
[190]韩文师说云：巫医乐师百工之人，君子不齿。
[191]又答侯继书云：自五经之外，百氏之书，未有闻而不求，得而不观者。
——诸引动字，有弗辞为状，或句字已偶，则不复加代字以重指矣。
其加者则以代字先动字，与下例同，所异者，下例无首踞之语耳。③
[192]论语卫灵公云：子曰：‘俎豆之事，则尝闻之矣；军旅之事，未之学也。’——其二句「未之学也」，「之」乃「学」字止词，重指前顿，今以先乎「学」字者，则「未」字之故也。
[193]孟子公孙丑下云：仁智，周公未之尽也。
[194]又滕文公上：诸侯之礼，吾未之学也。
[195]左传僖公二十八年云：楚君之惠，未之敢忘，是以在此。
——诸引皆有「未」字为状，故以重指代字先乎其外动字也。以上诸引，其踞首者，名、代、顿三者而已。
而先之以读，又以止词重指者，亦此例也。
[196]礼中庸云：故栽者培之，倾者覆之。——「栽者」「倾者」突起，有似一读，「之」字指之。
[197]论语子张云：可者与之，其不可者拒之。
[198]又公冶长云：老者安之，朋友信之，少者怀之。
[199]孟子万上云：五十而慕者，予于大舜见之矣。
[200]又梁惠王上云：无恒产而有恒心者，惟士为能。
[201]又尽心上云：君子居是国也，其君用之，则安富尊荣。④
[202]左传襄公二十六年云：大夫逆于竟者，执其手而与之言，道逆者自车揖之，逆于门者，颔之而已。
[203]史记叔孙通列传云：诸言盗者，皆罢之。
[204]又汲郑列传云：合己者，善待之；不合己者，不能忍见。
