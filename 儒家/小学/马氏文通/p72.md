<!-- { "loadSidebar": true } -->
[17]史萧相国世家：今萧何未尝有汗马之劳，徒持文墨议论，不战，顾反居臣等上，何也？——诸引「今」字，皆承上文而拍到本题也。国策说士，条陈利害，反复譬喻，后落到本旨，则用「今」字以起句。更有如所引齐策之连用「今」字以取势者。
今也。
[18]孟梁下：今也不然。——上引古事，落到今时，「今」字后助以「以」字，则辞较为急切。
[19]又离上：今也小国师大国而耻受命焉。——助「也」字，文势一顿，有疑讶之辞。
[20]又离下：今也为臣，谏则不行，言则不听，膏泽不下于民。——「今也」同上。
至[21]孟子告子上云：乡为身死而不受，今为宫室之美为之；乡为身死而不受，今为妻妾之奉为之；乡为身死而不受，今为所识穷乏者得我而为之。
[22]庄子寓言云：众罔两问于景曰：‘若向也俯而今也仰，向也括而今也被发，向也坐而今也起，向也行而今也止，何也？’——两节皆以「向」「今」两字对待，则言时矣。「乡」「向」同。

【8.1.3】且字冠于句首者，紧顶上文，再进一层也。亦有助以「也」字者。「且」字在句读中者，不一其义，而非连字也。
「且」在句首为连字。
[23]孟公上：且以文王之德，百年而后崩，犹未洽于天下。——顶上文以齐易王之可惑，即文王有德之久而论，犹尚如此云云，故「且」字更进一层，以明所惑之是。
[24]论季氏：且尔言过矣。——上责二子当谏，下将责二子居位不去，不得辞其责，故以「且」字进说也。
[25]又微子：且而与其从辟人之士也，岂若从辟世之士哉？
[26]齐策：且颜先生与寡人游，食必太牢，出必乘车，妻子衣服丽都。
[27]庄人间世：且苟为悦贤而恶不肖，恶用而求有以异。
[28]又大宗师：且汝梦为鸟而厉乎天，梦为鱼而没于渊，不识今之言者，其觉者乎，梦者乎？——诸「且」字之在句首，皆顶接前文，更进一层说。
「且也」在句首。
[29]庄子大宗师云：且也相与吾之耳矣，庸讵知吾所谓吾之乎？
[30]又人间世：且也若与予也皆物也，奈何哉其相物也？而几死之散人，又恶知散木！——两云「且也」，义与单用「且」字无别。
「且」字雑句出中者，为义不一，在皆状字也，今附志焉。
[31]汉冯唐世传：丞相御史两将军，皆以为民方收敛时，未可多发，万人屯守之且足。
[32]后汉冯鲂传：襃等闻帝至，皆自鬄负鈇锧，将其众请罪，帝且赦之。——曰「且足」，曰「且赦」，幷是「聊且」「姑且」之辞。
[33]孟梁上：且人恶之。
[34]又公下：然且至。
[35]又：管仲且犹不可召。
[36]后汉孔融传：虽无老成人，且有典刑。——诸「且」字，皆「且犹」之解。
[37]史秦本纪：宾客羣臣，有能出奇计强秦者，吾且尊官与之分立。
[38]又项羽本纪：不者，若属皆且为所虏。
[39]汉杜钦传：钦子及昆弟支属至二千石者，且十人。——诸「且」字，犹云「将且」也。
[40]齐策：举韩氏取其地，且天下之半。
[41]韩与柳中丞书：环寇之师，殆且十万。——两「且」字，「几且」也。
[42]诗邶风：终风且曀。
两「且」连用。
[43]汉郊祀志：黄帝且战且学僊。
[44]又鼌错传：险道倾仄，且驰且射。
[45]又李陵传：陵且战且引南。
[46]水经注：且田且漕。——诸「且」字，「又且」也。凡两「且」字，皆两务之词，言方且如此，又复如彼。释词引
[47]公隐元：且如桓立，则恐诸大夫之不能相幼君也。
[48]又隐三：且使子而可逐，则先君其逐臣矣。
[49]燕策：燕南附楚则楚重，西附秦则秦重，中附韩魏则韩魏重。且苟所附之国重，此必使王重矣。——谓三「且」字皆借也，若也，假设之辞，不知所引三节，「如」「使」「苟」三字，各有假设之辞，不必以「且」字为解。三「且」字皆承上文而另申一义之连字也。古人用字，各有各义，不可牵混。且假设之词，有不必书明而辞气已隐寓者。如释词引[50]吕氏春秋知士篇剂貌辨答宣王曰：王方为太子之时，辨谓静郭君曰：‘太子之不仁，过*涿视，不若革太子，更立卫姬婴儿校师。’静郭君泫而曰：‘不可，吾弗忍为也。’且静郭君听辨而为之也，必无今日之患也。
[51]又去尤篇曰：邾之故法，为甲裳以帛，公息忌谓邾君曰：‘不若以组，凡甲之所以为固者，以满窍也。今窍满矣，而任力者半耳。且组则不然，窍满则尽任力矣。’——两节，谓「且静郭君」云者，齐策「且」作「若」，而「且组则不然」者，亦与「若」同义。不知「且静郭君」一句，原是假设之事，而「且组则不然」者，申明事理，并无假设之意，何以强解为哉？且假设之辞气，有时隐寓于句读，而不必明言者。
至「且」字在句读中，实无义之可解者，经史所罕见，而亦时雑出于诸子之书。
【8.1.4】盖字，孝经天子章正义云：‘辜较之辞。’刘炫云：‘辜较，犹梗概。略陈如此，未能究竟也。’①刘瓛云：‘不终尽之辞。’然则「盖」字用为状字者多，而用若提起连字冠于句首者，实罕见也。
「盖」用于句首。
[52]汉高帝纪：盖闻王者莫高于周文，伯者莫高于齐桓，皆待贤人而成名。——此以「盖」字提起者。然细玩此诏全文乃知高帝胸中，先有治天下必与贤人共之之意，故以古为证，而以「盖」字起之。是「盖」字仍有「大率」「辜较」之义，而非徒以发语也明矣。
[53]又董仲舒传天人策第二起动：盖闻虞舜之时。
[54]第三起云：盖闻善言天者，必有征于人。——两策之起以「盖」字者，②与求贤诏「盖」字。③
史记习用以传疑，如
[55]大宛列传云：临大泽无崖，盖乃北海云。
[56]货殖列传云：盖天下言治生祖白圭，白圭其有所试矣。
[57]老庄列传云：盖老子百有六十余岁，或言二百余岁，以其修道而养寿也。
[58]封禅书云：上有所幸王夫人。夫人卒，少翁以方，盖夜致王夫人及灶鬼之貌云。
[59]外戚世家云：卫皇后，字子夫，生微矣。盖其家号曰卫氏。——此盖上文所言诸事，不可根究，故每云「盖」以疑之。此即辜较之意也。
「盖」字有用于句中者。
[60]史周本纪云：西伯盖即位五十年。
[61]又伯夷列传云：余登箕山，其上盖有许由冢云。
[62]又平原君列传云：宾客盖至者数千人。——诸「盖」字虽在句中，义与前同，仍不外辜较梗概不定之意。
○1章云：此两句见助字辨略，马氏误为刘炫语。  今案：文通此处全引助字辨略，而助字辨略引文有误。正义原文为：‘案孔传云：“「盖」者辜较之辞。”刘炫云：“辜较，犹梗概也……”刘瓛云：“「盖」者，不终尽之辞……。”皇侃云：“略陈如此，未能究竟”是也。’
○2章云：二语皆为武帝策问起语，非天人策起语也。
○3「盖」字下疑夺「同」字。
【8.1.5】至「夫」字合「今」字曰今夫，合「且」字曰且夫者，皆各循本义，并无别解也。
今夫。
[63]礼中庸云：今夫天∣今夫地∣今夫山∣今夫水。——承上文浑说，而「今」则分提四项也，「夫」指分提之物也。
[64]汉书邹阳传狱中上书云：今夫天下布衣穷居之士，身在贫羸，虽蒙尧舜之术，挟伊管之辩，怀龙逄比干之意，而素无根柢之容，虽竭精神欲开忠于当世之君，则人主必袭按剑相眄之迹矣。——此节以「今夫」起者，「今」说到本人塞士，「夫」指之，有激昂慷慨之气。
故[65]韩文柳子厚墓志铭有云：呜呼！士穷乃见节义。今夫平居里巷相慕悦，酒食游戏相征逐，诩诩强笑以相取下，握手出肺肝相示，指天日涕泣，誓生死不相背负，真若可信。一旦临小利害，仅如毛发比，反眼若不相识，落陷阱不一引手救，反挤之又下石焉者皆是也。——此段文气，与前节相同。统观所引，「今」「夫」两字，皆各循本义。
且夫。
[66]汉书鼌错传言边务书云：且夫起兵而不知其埶，战则为人禽，屯则卒积死。——所云「且夫」者，「且」字顶上文而更进一层也，「夫」则重指其事耳。
[67]庄子逍遥游云：且夫水之积也不厚，则其负大舟也无力。
[68]魏策云：且夫欲玺者，段干子也，王因使之割地。欲地者，秦也，而王因使之受玺。夫欲玺者制地，在欲地者制玺，其势必无魏矣。且夫奸臣固皆欲以地事秦。以地事秦，譬犹抱薪而救火也，薪不尽则火不止。今王之地有尽，而秦之求无穷，是薪火之说也。
[69]汉书匈奴传云：且夫前世岂乐倾无量之费，役无罪之人，快心于狼望之北哉？以为不壹劳者不久佚，不暂费者不永宁，是以忍百万之师，以摧饿虎之喙，运府库之财，填庐山之壑而不悔也。——所引诸节，以「且夫」两字起者，皆各具本义。而有此一提，文气亦为一振。
是则「夫」「今」「且」「盖」四字，古未有以为发端之辞者。惟以顶承上文而弁于句读耳。惟然，而名为提起连字也可。不然，与承接连字何异？
承接连字八之二
【8.2】承接连字者，所以承接上下之文，而概施于句读之中也。承接连字，惟「而」「则」两字，经籍中最习见。经生家以「而」「则」两字之别，惟在文气之缓急。上下文气缓者，连以「而」字，急则连以「则」字。盖第味乎「而」「则」之音韵，故为此浮泛之说耳。虽然，两字之为用甚广，故分疏于下。

【8.2.1】而字之为连字，不惟用以承接，而用为推转者亦习见焉。然此皆上下文义为之。不知「而」字不变之例，惟用以为动、静诸字之过递耳，是犹「与」「及」等字之用以联名、代诸字也。
【8.2.1.1】「而」字用以过递动字者。
前后两动字，中间「而」字以连之。①此种句法，有自三字以至七八字，数十字者，爰分引之。
三字句。
[70]庄逍遥游：怒而飞。——「怒」「飞」两动字，中间「而」字，以明「怒」「飞」两事先后过递之情。
[71]又秋水：昔者尧舜让而帝，之哙让而绝，汤武争而王，白公争而灭。
[72]楚策：骥于是俛而喷，伸而鸣，声达于天，若出金石声者，何也？——所引句中，「而」字皆参两动字间。
至上下两动字一反一正而成为四字者。如：
[73]论语八佾云：关雎乐而不淫，哀而不伤。
[74]又子路云：君子和而不同，小人同而不合。
