<!-- { "loadSidebar": true } -->
[370]左传昭公十二年云：今与王如响。——「如响」者，「如响之应」也。又连上一气读，是读也，是顿也。
[371]又定公九年云：吾从子如骖之靳。
[372]论语先进云：回也视予犹父也，予不得视犹子也。
[373]左传昭公二十年云：事建如事余。
[374]又云：自以为犹宋郑也。
[375]又云：归，从政如他日。
[376]庄子应帝王云：至人之用心若镜。
[377]韩文孔君墓志铭云：君于为义若嗜欲，勇不顾前后；于利与禄，则畏避退处如怯夫然。
——凡引内所言「如」「若」「犹」以为比者，皆有隐语，实读也，不得视犹顿也。而所以引之者，盖无于归，故附此使式焉尔。

○1马氏所说之顿，是‘诵时应稍住者’。然[359]的「偏袒搤腕」，[360]的「白衣冠」，[365]的「冠带」诵读时均无须少住。
彖六
【10.6】凡有起词、语词而辞气未全者，曰「读」。读有读之式，有读之用。读之式有二，曰记，曰位。
【10.6.1】记有三。
【10.6.1.1】一，接读代字也。
[378]公羊庄公十二年云：天下诸侯，宜为君者，唯鲁侯尔。——「宜为君者」一读而为起词也。「者」字，接读代字也。凡有接读代字者，斯为读。
[379]左传成公二年云：不可，则听客之所为。——「客之所为」者，止词也，一读。「所」字，接读代字也。
[380]庄子秋水云：无形者，数之所不能分也；不可围者，数之所不能穷也。——两句，句集两读，起词之读有「者」字，表词之读有「所」字。
[381]又人间世云：存于己者未定，何暇暴人之所行？——两句，第一句起词「者」字为读，第二句止词「所」字为读。
[382]又云：回闻卫君，其年壮，其行独，轻用其国而不见其过。——「其年壮」「其行独」，两「其」字指「卫君」而居偏次，所以领读也。
[383]史记老庄列传云：子所言者，其人与骨皆以朽矣，独其言在耳。——「其人与骨」同上。
[384]庄子秋水云：此其比万物也，不似豪末之在于马体乎？——「其」接「此」字，读之起词。
以上所引，皆已详卷二接读代字矣。故接读代字者，乃所以为读之记也。
又「其」字指名，用于主次，或单用，或与连字并用，所附者惟读而已，亦见卷二指名代字。①
[385]庄子齐物论云：其发若机栝，其司是非之谓也；其留如诅盟，其守胜之谓也。——两用「其」字，指名代字，皆为读之起词。
[386]左传昭公二十年云：虽其善祝，岂能胜亿兆人之诅？——「虽其」两字，「虽」连字，「其」起词。
故凡读之起词有用代字为指者，概为「其」字。是则同一「其」字，或接读，或指名，其为用则一。其位则紧接所指，而嵌于句中者，接读代字也：遥应所指者，指名代字也。详观卷二代字之有涉乎「其」字者，知所区别矣。
「者」字之所以为接读代字者，以其为读之起词而有所指也。不则，「者」字惟为煞读之用。
[387]史记萧相国世家云：王暴衣露盖，数使使劳苦君者，有疑君心也。
[388]又项羽本纪云：天下匈匈数岁者，徒以吾两人耳。——两引「者」字，而两读之起词皆以备在，则「者」字之无所指也明矣。此已见诸卷二接读代字矣，又见诸卷九传信助字矣。②夫如是，
[389]又萧相国世家云：上暴露于外，而君守于中，非被矢石之事，而益君封置卫者，以今者淮阴侯新反于中，疑君也矣。
[390]又留侯世家云：昔者汤伐桀而封其后于杞者，度能制桀之死命也。
[391]汉书儒林传云：陈涉起匹夫，驱适戍以立号，不满岁而灭亡，其事至微浅，然而搢绅先生负礼器往委质为臣者，何也？以秦禁其业，积怨而发愤于陈王也。
[392]齐策云：孟尝君为相数十年，无纤介之祸者，冯谖之计也。
[393]三国志诸葛亮传云：士大夫随大王久勤苦者，亦欲望尺寸之功，如纯言耳。
[394]又云：然侍卫之臣，不懈于内，忠志之士，忘身于外者，盖追先帝之殊遇，欲报之于陛下也。
——历引诸「者」字，既非起词，又无所指，盖惟用以煞读，以明辞气之未完而已。

○1此指【2.2.6.1】【2.2.6.3】两节。
○1此指【2.3.3.8】节与【9.7】节。


【10.6.1.2】二，起、语两词之间参以「之」字也。此例详诸七卷「之」字节。①
[395]孟子公孙丑上云：北宫黝之养勇也，不肤挠，不目逃。
[396]又尽心上云：流水之为物也，不盈科不行；君子之志于道也，不成章不达。
[397]又梁惠王上云：故民之从之也轻。
[398]又梁惠王下云：吾之不遇鲁侯，天也。
[399]又告子上云：不知子都之姣者，无目者也。
[400]韩文张中丞传后叙云：爱霁云之勇且壮，不听其语。
[401]史记淮阴侯列传云：诸侯之见项王迁逐义帝置江南，亦皆归逐其主而自王善地。
[402]又云：信之下魏破代，汉辄使人收其精兵，诣荥阳以距楚。
[403]又自序云：我欲载之空言，不如见之于行事之深切着明也。
[404]左传襄公二十九年云：夫子之在此也，犹燕之巢于幕上。
[405]韩文圬者传云：虽然，其贤于世之患不得之而患失之者，②以济其生之欲，贪邪而亡道以丧其身者，其亦远矣。
——历引诸读，或为起词、止词，或为司词，其起词、坐动之间，皆有「之」字参焉。③故参以「之」字者，乃所以为读之记也。

○1此指【7.1.4.2】节。
○2「世」与「患不得之而患失之者」之关系为偏次与正次之关系，「之」非参于起、语两词之间。
○3此句前后二「起词」，所指不同。前一「起词」指此读为句（或另一读）之起词，后一「起词」指此读内部之成分。


【10.6.1.3】三，弁读之连字也。
凡连字之必弁乎读者，惟推宕者为然。「以」「为」两连字先乎句，则所弁者读；后则为句。凡此皆详于卷八卷连字矣。①
「若」「即」等弁读。
「406」左传隐公十一年云：寡人若朝于薛，不敢与诸任齿；君若辱贶寡人，则愿以滕君为请。
[407]史记魏其列传云：即宫车晏驾，非大王立，当谁哉？
[408]公羊宣公十二年云：君如矜此丧人，锡之不毛之地，使帅一二耋老而绥焉，请唯君王之命。
[409]汉书梅福传云：故诚能勿失其柄，天下虽有不顺，莫敢触其锋。
[410]韩文答孟尚书书云：与之语，虽不尽解，要自胸中无滞碍。
[411]又云：虽然，使其道由愈而粗传，虽灭死，万万无恨。
[412]史记汲郑列传云：且已在其位，纵爱身，奈辱朝廷何？
[413]汉书东方朔传云：使苏秦张仪与仆并生于今之世，曾不得掌故，安敢望常侍郎乎？
——诸引内，有「若」「即」「如」「如」「虽」「使」「从」「曾」诸连字，②皆所以为读之记，故所弁者皆读也。
「以」「为」弁读。
[414]吴语云：为使者之无远也，孤用亲听命于藩篱之外。
[415]史记平准书云：郑当时为渭漕渠回远，凿直渠，自长安至华阴，作者数万人。
[416]又汲郑列传云：夫以大将军有揖客，反不重邪？
[417]汉书两粤传云：朕以王侯吏不释之故，不得不立，今即位。——两引「为」字，两引「以」字，以其先乎句也，辞气未完，故所弁者为读。
「以」「为」弁句。
[418]又是食货志云：圣王在上而民不冻饥者，非能耕而食之，织而衣之也，为开其资财之道也。故尧禹有九年之水，汤有七年之旱，而国亡捐瘠者，以畜积多而备先具也。——所引分两段，每段皆有结束之句。第一结束，「为」字领之，第二结束，「以」字领之，则「为」「以」两连字，所弁者又为句矣。此「以」「为」两连字之所弁者为读为句一视其位之谓也。

○1此指【8.2.4.6】【8.4】各节。
○2「曾」非连字，杨氏词诠定为副词，即状字，是。


【10.6.2】位亦有三。
【10.6.2.1】一，读先乎句，而有助字为殿者。
读之殿以「也」字者，最所习见；而「矣」「耳」「焉」诸传信助字与「乎」「哉」「耶」诸传疑助字，皆可假以煞读者，已散见于九卷助字矣。兹为各举一二例以示隅。
也。
[419]左传文公三年云：君子是以知秦穆公之为君也，举人之周也，与人之壹也；孟明之臣也，其不解也，能惧思也；子桑之忠也，其知人也，能举善也。——九「也」字煞读者五，皆先乎句，煞句者四，皆后乎读。①
[420]齐策云：故刚平之残也，中牟之堕也，黄城之队也，棘沟之烧也，此皆非赵魏之欲也。
[421]榖梁桓公十四年云：国非无良农工女也，以为人之所尽事其祖祢，不若以己所自亲者也。
[422]史记扁鹊列传云：越人非能生死也，此自当生者，越人能使之起耳。——引内「也」字所煞之读，②其位皆先乎句也。
矣。
[423]左传昭公三年云：姜族弱矣，而*将始昌。
[424]楚策云：今妾自知有身矣，而人莫知。
耳。
[425]杨恽传云：人生行乐耳，须宝贵何时？
[426]汉书贾谊传云：逐利不耳，虑非顾行也。
焉。
[427]左传昭公三十二年云：民之服焉，不亦宜乎？
[428]其十二年云：若问远焉，其焉能知之？
哉。
[429]汉书贾谊传云：岂惟胡亥之性恶哉？彼其所以道之者非其理故也。
[430]庄子骈拇云：骈拇枝指，出乎性哉，而侈于德。
乎。
[431]燕策云：寡人虽不肖乎，未如殷纣之乱也；君虽不得意乎，未如商容箕子之累也。
邪。
[432]荀子荣辱篇云：将以为智邪，则愚莫大焉；将以为利邪，则害莫大焉。
——以上所引「矣」「耳」「焉」「哉」与「乎」「邪」诸助字所煞之读，皆位先乎句，是非诸助字所殿者之必为读也，乃其所位者之先乎句，而辞气又惟读之是称也。此不可不辨也。

○1 ‘煞读者五……煞句者四’疑应为‘煞读者六……煞句者三’。
○2「所煞」后原衍「者」字，今删。

【10.6.2.2】二，读先乎句，而有起词为联者。
