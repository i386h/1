<!-- { "loadSidebar": true } -->
[215]又张叔传云：自欧为吏，未尝言按人，专以诚长者处官。②
[216]又三代世表云：自殷以前，诸侯不可得而谱，周以来乃颇可着。
[217]汉书田窦传云：于是上使御使簿责婴所言灌夫，颇不雠，劾系都司空。
[218]又礼乐志云：质朴日消，恩爱寖薄。
[219]又贾谊传云：虑无不帝制而天子自为者。
[220]又周勃传云：吏稍侵辱之。
[221]后汉书马援传云：季孟尝折愧子阳，而不受其爵，今更共陆陆，欲往附之。
[222]杜预春秋左传集解序云：于丘明之传有所不通，皆没而不说，而更肤引公羊榖梁，适足自乱。
[223]史记萧相国世家云：列侯毕已受封。——以上所引句内，「盖」「厚」「薄」「连」「财」「几」「危」「垂」「微」「直」「专」「颇」「寖」「虑」「稍」「更」「毕」诸字，或言其事之多少，或言其事之厚薄也。

至于言成事之浅深者，则有「愈」「滋」「甚」「益」「极」「至」诸字以为状，盖与论比篇内所谓泛称夫极者，大略相似耳。
[224]孟子公孙丑上云：若是，则弟子之惑滋甚。
[225]史记五帝本纪云：舜居*汭，内行弥谨。
[226]荀子荣辱篇云：清之而俞浊者口也，豢之而俞瘠者交也。
[227]史记秦本纪云：遂复三人官秩如故，愈益厚之。
[228]汉书成帝纪云：其申饬有司以渐禁之。
[229]史记五帝纪云：余幷论次，择其言尤雅者，故着为本纪书首。
[230]汉书卜式传云：是时富豪皆争匿财，唯式尤欲助费。
[231]史记平准书云：治楼船，高十余丈，旗帜加其上，甚壮。
[232]又秦本纪云：夫自上圣黄帝作为礼乐法度，身以先之，仅以小治。
[233]礼记射义云：好学不倦，好礼不变，旄期称道不乱者，不在此位也，盖*有存者。
[234]汉书贾谊传云：诸公幸者乃为中涓，其次廑得舍人。
[235]史记封禅书云：封禅用希旷，绝莫知其仪礼。
[236]又游侠列传云：杀者亦竟绝，莫知为谁。
[237]又高帝本纪云：人又益喜，惟恐沛公不为秦王。
[238]又云：丰，吾所生长，极不忘尔。
[239]荀子正论篇云：汤武者，至天下之善禁令者也。
——诸句中「滋」「弥」「俞」「愈」「渐」「尤」「甚」「仅」「*」「廑」「绝」「益」「极」「至」诸字，皆以言事所至浅深之境也。
[240]水经注言：沁水两岸蒙龙拔密，奇为翳荟也。
[241]又言：庙前有攒柏数百根，……青青弥望，奇可玩也。——宋本「奇」字皆作「最」字，亦通。③
[242]韩愈与陈给事书云：其后阁下位益尊，伺侯于门墙者日益进。
[243]又答窦秀才书云：是故学成而道益穷，年老而智益困。
[244]庄子渔父云：人有畏影恶迹而去之走者，举足逾数而迹逾多。
[245]史记魏其列传云：诸士在己之左，俞贫贱，尤益敬与钧。
[246]韩愈顺宗实录云：叔文最所贤重者李景俭，而最所谓奇才者吕温，故最在后贬。——诸引句皆以「益」「愈」「逾」诸字，两两相比，以状其所至之深浅也。

○1章氏引杨倞注：‘「几」与「岂」同。’
○2此例汉书‘欧’作‘*’，‘专’作‘剸’，‘欧为吏’上无‘自’字。马氏原书，人名从史记，
○3章云：说本刘淇氏助字辨略。然刘氏仅谓「奇为翳荟」之「奇」，宋本作「最」，不谓皆作「最」也。

【6.4.6】五，以决事之然与不然者。①
[247]孟公下：故君子有不战，战必胜矣。——「必」字所以决胜之当然者也。
[248]又：士诚小人也。——「诚」字以决其实为小人也。
[249]史吕后本纪云：王诚以一郡上太后，为公主汤沐邑，太后必喜。
[250]诗郑风叔于田云：洵美且仁。
[251]周语云：其叔父实应且憎，以非余人。
[252]左传昭公十一年云：今兹诸侯，何实吉，何实凶？
[253]又隐公六年云：宋卫实难，郑何能焉？
[254]又僖公二十四年云：实纪纲之仆。
[255]易系辞云：介如石焉，宁用终日，断可识矣。
[256]孟子梁惠王下云：君是以不果来也。
[257]史记高帝本纪云：雍齿雅不欲属沛公。②
[258]又张耳列传云：吾王审出乎？
[259]汉书五行志云：乡亡桓公，星逐至地，中国其良绝矣。
[260]史记冯唐传云：上既闻谦颇李牧为人，良悦而搏髀曰。
[261]孟子梁惠王上云：臣固知王之不忍也。
[262] 史记五帝本纪云：固难为浅见寡闻道也。
[263]礼少仪云：某固愿闻名于将命者。
[264]论语子罕云：固天纵之将圣，又多能也。
[265]史记田齐世家云：若夫语五音之纪，信未有如夫子者也。
——诸句中，如「诚」「洵」「实」「断」「果」「雅」「审」「良」「固」「信」诸字，皆以决事之诚然者也。
答语可单用一字，不必附于他字。
[266]礼内则云：男唯女诺。——然则「唯」「诺」二字皆可单用矣。
[267]论语里仁云：曾子曰：‘唯。’
[268]又阳货：孔子曰：‘诺，吾将仕矣。’
[269]礼檀弓云：有子曰：‘然。’——此皆单用一字以为答也。
[270]史记自叙云：唯唯，否否，不然。——此重言亦所以为应答之辞也。
若以决辞合于助字，则成为表词矣。
[271]论语子路云：必也正名乎！——犹云「为政所先必为正名也。」
[272]又宪问云：信乎夫子不言不笑不取乎？
[273]左传桓公十八年云：人曰：‘祭仲以知免。’仲曰：‘信也。’
[274]史记鲁仲连列传云：新垣衍怏然不悦曰：‘噫噫，亦太甚矣，先生之言也，先生又恶能使秦王烹醢梁王？’鲁仲连曰：‘固也，吾将言之。’
[275]又李斯列传云：高闻李斯以为言，乃见丞相曰：‘关东焄盗多，今上急益发繇治阿房宫，聚狗马无用之物。臣欲谏，为位贱。此眞君侯之事，君何不谏？’李斯曰：‘固也，吾欲言之久矣。’
——诸句内皆以决辞合于助字而为表词也。即如「信也」「固也」，虽皆为答语之辞，而其起词即为所答之事，故以「信也」「固也」答之，即以决言其为如此者。③

○1原书‘五’包括状字之表肯定与否定者，今分作两节，本节举例以表肯字者为限，表否定者见下节。
○2集解引服虔曰：‘「雅」，「故」也。’苏林曰：‘「雅」，「素」也。’故此例应属【6.4.2】节‘记事成之时者’。
○3此处所说「决辞」，指意在肯定的字眼，非系词之谓。又，「必」「信」「固」等既为表词，就不是状字而应是静字了。

【6.4.7】状字之决不然者实多，今各详之。
【6.4.7.1】「不」字用于静字、动字、状字之先，以决事理之无者，常语也。
 [276]孟梁上：万取千焉，千取百焉，不为不多矣，苟为后义而先利，不夺不餍。——四用「不」字，一先「多」字，静字也，余皆先乎动字。又「不为不多」者，言事理之当然者也。「不夺不餍」者，决功效之当然者也。
至[277]孟子梁惠王下云：不若与人。
[278]又云：今也不然。
[279]又公孙丑上云：虽有智慧，不如待时。——三句，「若」「然」「如」三皆状字「不」字先之，皆所以言事理之如此也。
惟「不」字先于静字，如「不仁」者「不贤」者等语，则两字合成一语，解见静字篇内，并非藉以决事理之当然也。
[280]史淮阴侯列传：奉咫尺之书，暴其所长于燕，燕必不敢不听从。
[281]汉高帝纪：旦日不可不早来谢。
[282]又王嘉传：人情不能不有过差，宜可阔略，令尽力者有所劝。——所引句内，迭用两「不」字，业已互相对销，无异正说，然所决者仍为事理之当然也。
[283]孟子梁惠王上云：直不百步耳。
[284]韩愈送杨支使序云：虽有享之以季氏之富，不一日留也。——两句「不」字皆先名字，似含一动字。第一句犹云「直不走百步耳」，第二句犹云「不愿一日留也」。似此之类，经籍时有，然未可拘定为所含何字，总以可解为要。
「不」字有代「非」字者。
[285]礼中庸云：苟不至德，至道不凝焉。
[286]又云：苟不固聪明圣知天德者，其孰能知之？
[287]庄子让王篇云：先生不受，岂不命耶！——前引三节内，所云「苟不」，解以「苟非」较顺。所云「岂不」，解以「岂非」较顺。
[288]大戴礼王言篇云：毕弋田猎之得，不以盈宫室也；征敛于百姓，非以充府库也。
[289]墨子非命篇：上之所赏，命固且赏，非贤故赏也。上之所罚，命固且罚，不暴故罚也。——前引二节内，「不」「非」两字互用，释词引为相代之证。
「不」字有代「无」字者。
[290]汉武五子传赞：不一日而无兵。
[291]又枚皋传：凡可读者不二十篇。①
[292]诗王风：不日不月。
[293]周官大司马：若师不功，则厌而奉主车。——诸「不」字皆可解作「无」字，以其先乎名字故也。故释词谓
[294]论语先进：人不闲于其父母昆弟之言。——「不闲」当作「非闲」者，失之矣，②以「闲」字为动字故也。
释词解「不」「丕」二字，有解为语词，有解为发声者。
[295]书西伯勘黎云：我生不有命在天。
[296]又君牙云：丕显哉！③
[297]逸周书芮良夫云：④不其乱尔。
[298]诗小雅常棣云：鄂不*。
[299]又小雅桑扈云：受福不那。
[300]又大雅文王云：不显亦世。——等句，皆解作语词无解。愚案，似此句法，仍解作「岂不」为顺。
故[301]论语阳货云：不曰坚乎？——犹云「闻之人岂不曰坚乎。」
[302]左传宣公四年云：若敖氏之鬼，不其馁而。——犹云「岂不馁而」也。
[303]孟子公孙丑上云：吾不惴焉。——犹云「吾岂不惴焉」也。⑤

○1章云：汉书作「百」，马氏误引。
○2章云：释词第十解此句云：‘言人无有非其父母昆弟之言也。’盖以「无」释「不」，「非」释「闲」，非以「非闲」释「不闲」也。马氏殊误。
○3章云：「丕」字古未有训「不」者，马氏以「丕显」作「岂不显」解，似误。
○4芮良夫乃逸周书篇名。马氏原作「芮良夫诗」，误。今案：「诗」字乃涉下「诗云」而误（篇名乃校注本所加）。
○5[302][303]原无「犹云」二字，今加。

