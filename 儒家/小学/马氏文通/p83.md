<!-- { "loadSidebar": true } -->
[808]又答刘正夫书：若皆与世浮沉，不自树立，虽不为当时所怪，亦必无后世之传也。
——诸所引节，始则以设辞一推，继以「虽」字一跌，而后折收本意。句法尽同，最为可法。
○1本节开始说：‘假设之辞……诸字单用，先后乎起词者不常’，此又说‘设辞单用后乎起词者常也’，前后不符。
○2章云：萧相国世家无此语。

【8.4.4】其余连字用以较量者，则以「犹」「尚」与「况」「矧」等字，又以「与「与「岂」「宁」「孰」等字互为呼应。①
犹……况。
[809]左宣十二：困兽犹斗，况国相乎！——「犹」字低一层比，「况」字跌入有势。「况」字后但有「国相」一名字，并无动字相续，似不成句。不知「况」字后凡为所比者，概皆不言而喻。此处为所比者，非徒「困兽」与「国相」也，乃以困兽之尚斗衬出子玉之复雠也。今不言明，此所谓意已到而笔未到也。
有时「况」字上文虽无「犹」「尚」等字，而从低一层说，即在「犹」「尚」等字之甲里矣。又「况」字前有加以「而」字「又」字者，所以助转折之势。「况」字后衬以「于」字「乎」字者，所以明比于之义。要之于句法则皆与单有「况」字者无别。
[810]左僖十五：公曰：‘一夫不可狃，况国乎！’
[811]又成八：勇夫重闭，况国乎！
[812]孟尽上：王子宫室车马衣服，多与人同，而王子若彼者，其居使之然也，况居天下之广居者乎！
——三引上文，皆无「犹」「尚」等字以为呼起，但皆从低一层说，则与书明者无异矣。
[813]孟公下：管仲且犹不可召，而况不为管仲者乎？
[814]榖僖十六：石鶂且犹尽其辞，而况于人乎！
[815]史货殖传：夫千乘之王，万家之侯，百室之君，尚犹患贫，而况匹夫编户之民乎！——
——三引「况」字，皆加「而」字。
[816]韩送孟秀才序：苟如是，其于高爵，犹阶而升堂，又况其细者邪！
[817]又斋郎议：大凡制度之改，政令之变，利于其旧，不什则不可为已，又况不如其旧哉！
——此「况」字前加以「又」字者。
[818]孟公下：仁智，周公未之尽也，而况于王乎！
[819]又万下：况乎以不贤人之招招贤人乎！
[820]汉张敞传：夫小国中君，犹有奋不顾身之臣，况于明天子乎！
——此「况」字后以「乎」字「于」字为衬者。
统观诸引，凡「况」字之有加于前，有衬于后，与无加无衬者同一句法。
故[821]汉书陈汤传云：夫犬马有劳于人，尚加帷盖之报，况国之功臣者哉！
[822]赵策云：人主之子也，骨肉之亲也，犹不能恃无功之尊，无劳之奉，而守金玉之重也，而况人臣乎！
[823]史记律书云：自含血戴角之兽，见犯则校，而况于人怀好恶喜怒之气！
[824]又礼书云：自子夏，门人之高弟也，犹云出见纷华盛丽而悦，入闻夫子之道而乐，二者心战，未能自决，而况中庸以下，渐渍于失教，被服于成俗乎！——诸所引皆合例。
「况」字后句长者，有将为所比者说明以足辞气者。
[825]左传昭七年云：匹夫匹妇强死，其魂魄犹能冯依于人，以为淫厉，况良霄，我先君穆公之胄，子良之孙，子耳之子，敝邑之卿，从政三世矣。郑虽无腆，抑谚曰‘蕞尔国’，而三世执其柄。其用物也弘矣，其取精也多矣，其族其大，所冯厚矣，而强死，能为鬼，不亦宜乎？——此节「况」字后四用「矣」字，一用「虽」字，皆读也，直至「能为鬼不亦宜乎」，方上接「况」字之句。如此长句，如不将「能为鬼」提明，则辞气不贯矣。
矧，尔雅释言云：‘况也。’经史不习见，见于书者异解。②
[826]诗大雅荡抑云：矧可射思。——义同。
[827]韩文鄠人对有云：矧非是而希免输者乎！
[828]又送董邵南序云：矧燕赵之士出乎其性者哉！——其用法同「况」字。
以与字作比辞而后应以宁字。如：
[829]论语八佾云：与其奢也，宁俭。
以及应以岂字。如：
[830]孟子万章上云：与我处畎亩之中，由是以乐尧舜之道，吾岂若使是君为尧舜之君哉，吾岂若使是民为尧舜之民哉，吾岂若于吾身亲见之哉！
又或应以孰若等字。如：
[831]韩文送李愿序云：与其有誉于前，孰若无毁于其后？与其有乐于身，孰若无忧于其心？云云。——皆已见「与」字篇内。③
○1此处所列诸字，「岂」应为「岂若」，「孰」应为「孰若」，「与」亦以「与其」为常见。又，「与」与「岂」之间原夺「与」字，今加。
○2章云：书大禹谟：‘矧兹有苗’，仲虺之诰：‘矧予之德言是听闻’，传并云：‘「矧」，「况」也。’此云‘见于书者异解’，未详。
○3此指【7.4.4】节。

【8.4.5】用以递进者，则以抑、将、宁等字为询商之辞，又或以「非惟」「不惟」与「亦」「抑」「复」等字为撇转之辞。①要之，此种连字，皆从假借而来，本无定式。而经史往往藉以推宕文机，故胪举焉。
[832]论学而：求之与，抑与之与？
[833]礼中庸：南方之强与，北方之强与，抑而强与？
[834]孟公下：求牧与刍而不得，则反诸其人乎，抑亦立而视其死与？
[835]秦策：诚病乎，意亦思乎？——三引「抑」字，皆以领起进商之句者，暗寓转意。所引秦策句内，「意」同「抑」字。
[836]左传庄六年云：若不从三臣，抑社稷实不血食，而君焉取余？
[837]又昭元年云：子晳信美矣，抑子南夫也。
[838]韩文与崔羣书：其精*巨细，出入明晦，虽不尽识，抑不可谓不涉其流者也。
——三引「抑」字，皆转折之辞。
[839]韩送孟东野序：三子者之鸣信善矣，抑不知天将和其声而使鸣国家之盛耶，抑将穷饿其身，思愁其心肠而使自鸣其不幸邪？
[840]庄秋水：此龟者，宁其死为留骨而贵乎？宁其生而曳尾于涂中乎？
[841]楚辞卜居：吾宁悃悃款款朴以忠乎，将送往劳来斯无穷乎？
[842]史孟尝君列传：人生受命于天乎，将受命于户邪？——诸引句中两商之辞，有皆用「宁」字者，有「宁」「将」两字为先后呼应者，有单用「将」字，又有「将」「抑」并用者，②皆无定式，唯其是尔。
经史内于两商之句，有以其字领起者。
[843]左传昭十年云：孤斩焉在衰绖之中，其以嘉服见，则丧礼未毕；其以凶服见，是重受吊也。大夫将若之何？
[844]韩文答吕医山人书云：其已成熟乎，将以为友也；其未成熟乎，将以讲去其非而趋其是耳！
且
[845]史记魏世家则云：富贵者骄人乎？且贫贱者骄人乎？——是「其」字之外，又以「且」字再商者，姑录之，以见文之善变。
○1马氏称之为递进者，今谓之选择；马氏称之为撇转者，今谓之递进。
○2‘「将」「抑」并用’似指[839]，然而此句实以两「抑」字为呼应，「将」字似为表时的状字，非连字。

【8.4.6】非惟、非独等。
[846]孟万下：非惟百乘之家为然也，虽小国之君亦有之。
[847]汉贾谊传：非独性异人也，亦形埶然也。
[848]左隐十一：寡人之使吾子处此，不惟许国之为，亦聊以固吾圉也。
[849]史平准书：非独羊也，治民亦犹是也。
[850]又刺客列传：非独政能也，乃其姊亦烈女也。
[851]韩禘祫议：今一朝迁之，岂惟人听疑惑，抑恐二祖之灵，眷顾依迟，不即飨于下国也。
[852]又三上宰相书：不惟不贤于周公而已，岂复有贤于时百执事者哉？岂复有所计议能补于周公之化者哉？
[853]又守戒：诸侯之于天子，不惟守土地，奉职贡而已，固将有以翰蕃之也。
——诸引节皆一推一转，以「不惟」「非独」「岂惟」为撇者，即以「亦」「抑」「固」「复」等字为转。而概煞以「也」字者，所以足收转之势也。亦犹两商之辞，煞以「乎」「与」「耶」等助字者，所以写其拟度之情也。
其它或假状字，或假动字，以为连字者，繁不悉载。学者披阅往籍，当自得之。
虚字卷之九
助字总论
【9.0】凡虚字用以结煞实字与句读者，曰助字。
文心雕龙章句云：‘「乎」「哉」「矣」「也」，亦送末之常科。’「送末」云者，即结煞实字与句读之谓也。故古人谓助字为语已之辞，所以别于连字为句端之辞也。泰西文字，原于切音，故因声以见意，凡一切动字之尾音，则随语气而为之变。古希腊与拉丁文，其动字有变至六七十次而尾音各不同者。今其方言变法，各自不同，而以英文为最简。惟其动字之有变，故无助字一门。助字者，华文所独，所以济夫动字不变之穷。
字以达意。意之实处，自有动、静诸字写之。其虚处，若语气之轻重，口吻之疑似，动、静之字无是也，则惟有助字传之。
助字所传之语气有二：曰信，曰疑。故助字有传信者，有传疑者。二者固不足以概助字之用，而大较则然矣。传信助字，为「也」「矣」「耳」「已」等字，决辞也。传疑助字，为「乎」「哉」「耶」「欤」等字，诘词也。古籍中参用「兮」「些」「只」「且」诸字，然皆用为有韵之文，而非所施于古文辞也，故不载。
助字中惟「也」「矣」两字最习用，而为用各别。①「也」字所以助论断之辞气；「矣」字惟以助叙说之辞气。故凡句意之为当然者，「也」字结之；已然者，「矣」字结之。所谓当然者，决是非，断可否耳。所谓已然者，陈其事，必其效而已。凡此皆以为句也，而末始言读。②兹先引经籍中诸句有「也」「矣」两字并用者，以明其所以各别之说，而后分疏焉。
[1]论先进：子曰：‘由也升堂矣，未入于室也。’——「升堂」乃已见者，故煞「矣」字。室之未入，夫子断之，故煞「也」字。
[2]又季氏：吾闻其语矣，未见其人也。——「语」「闻」在昔，「矣」字煞之。其人未见，断自于今，「也」字煞之。
[3]又宪问：君子而不仁者有矣夫，未有小人而仁者也。——君子而或仁，事之可有者也，尾以「矣」字。小人而仁，理之所必无也，断以「也」字。
[4]又八佾：子谓韶，尽美矣，又尽善也。谓武，尽美矣，未尽善也。——韶武之尽美，已见者也，故结以「矣」字。而韶之尽善与武之未尽善，一是一非，乃定论于目前也，故煞以「也」字。
[5]孟离上：今天下溺矣，夫子之不援，何也？——天下之溺，已见者也，煞「矣」字。不援之诘，诘其故也，煞「也」字。
