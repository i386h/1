<!-- { "loadSidebar": true } -->
【10.7.2】至舍读独立之句，非谓句之前后皆无读也，惟句与句或自相联属，而前后之或有读焉，亦不若句读错置犬牙者然也。原夫句之为句也，至为繁赜，要无定例之可循。今欲资为论说，试别其式为四。
【10.7.2.1】一，排句而意无轩轾者。
凡有数句，其字数略同，而句意又相类，或排两句，或迭数句，经籍中最习用也。
[635]论语学而：曾子曰：‘吾日三省吾身——为人谋而不忠乎？与朋友交而不信乎？传不习乎？’——后三句为排句，为其句字、句意近似故也。
[636]又：君子食无求饱，居无求安，敏于事而慎于言，就有道而正焉，可谓好学也已。余如
[637]论语里仁：君子喻于义，小人喻于利。
[638]又公冶长：回也闻一以知十，赐也闻一以知二|朽木不可雕也，粪土之墙不可圬也。
[639]又泰伯：曾子曰：‘鸟之将死，其呜也哀；人之将死，其言也善。’
[640]又先进：冠者五六人，童子六七人。浴乎沂，风乎舞雩，咏而归。
[641]又季氏：丘也闻有国有家者，不患寡而患不均，不患贫而患不安。盖均无贫，和无寡，安无倾。
[642]孟子滕文公下云：是故孔子曰：‘知我者其惟春秋乎！罪我者其惟春秋乎！’……昔者禹抑洪水而天下平，周公兼夷秋驱猛兽而百姓宁，孔子成春秋而乱臣贼子惧。
[643]又离娄上云：孟子曰：‘有不虞之誉，有求全之毁。’
[644]又云：孟子曰：‘仁，人心也；义，人路也。舍其路而弗由，放其心而不知求，哀哉！’
[645]左传隐公九年云：戎轻而不整，贪而无亲；胜不相让，败不相救。先者见获，必务进；进而遇覆，必速奔。后者不救，则无继矣，乃可以逞。
[646]又僖公三十三年云：武夫力而拘诸原，妇人暂而免诸国，堕军实而长寇雠，亡无日矣。
——所引诸迭句，或两排，或三排，其字数、意义大略相同。间有先之以读者，仍不失为排句也。至如
[647]赵策云：安民之本，在于择交。择交而得，则民安；择交不得，则民终身不得安。请言外患，齐秦为两敌，而民不得安；倚秦攻齐，而民不得安；倚齐攻秦，而民不得安。故夫谋人之主，伐人之国，常苦出辞断绝人之交。
[648]又云：大王诚能听臣，燕必致毡裘狗马之地，齐必致海隅鱼盐之地，楚必致橘柚云梦之地，韩魏皆可使致汤沐之邑，贵戚父兄皆可以受封侯。
[649]楚策云：夫隘楚太子弗出，不仁；又欲夺之东地五百里，不义。其缩甲则可，不然则愿待战。
[650]秦策云：韩魏父子兄弟接踵而死于秦者，累世矣。本国残，社稷坏，宗庙隳，刳腹折颐，首身分离，暴骨草泽，头颅僵仆，相望于境，父子老弱，系虏相随于路，鬼神狐祥无所食，百姓不聊生，族类离散，流亡为臣妾，满海内矣。
[651]汉书东方朔传云：遵天之道，顺地之理，物无不得其所。故绥之则安，动之则苦；尊之则为将，卑之则为虏；抗之则在青云之上，抑之则在深泉之下；用之则为虎，不用则为鼠。虽欲尽节效情，安知前后？
[652]又王尊传云：臣等窃痛伤尊修身絜己，功着职修，威信不废，诚国家爪牙之吏，折冲之臣。今一旦无辜制于仇人之手，伤于诋欺之文，上不得以功除罪，下不得蒙棘木之听，独掩怨雠之偏秦，猥被共工之大恶，无所陈怨愬罪。
[653]又匈奴传云：外国天性忿鸷，形容魁健，负力怙气，难化以善，易隶以恶，其强难诎，其和难得。胡未服之时，劳师远攻，倾国殚货，伏尸流血，破坚拔敌，如彼之难也，既服之后，慰荐抚循，交接赂遗，威仪俯仰，如此之备也。
[654]韩文南海神庙碑云：公遂升舟，风雨少弛。棹夫奏功，云阴解驳。日光穿漏，波伏不兴。省牲之夕，载旸载阴；将事之夜，天地开除。月星明穊，五鼓既作，牵牛正中，公乃盛服执笏以入，即事文武宾属，俯首听位，各执其职。牲肥酒香，*爵静洁，降登有数，神具醉饱。海之百灵秘怪，慌惚毕出，蜿蜿虵虵，来享饮食。阖庙旋舻，祥颷送颿。旗*旄麾，飞扬晻蔼。铙鼓嘲轰，高管噭噪。武夫奋棹，工师唱和。穹龟长鱼，踊跃后先。干端坤倪，轩豁呈露。祀之之岁，风灾熄灭。人厌鱼蟹，五榖胥熟。
[655]又答尉迟生云：实之美恶，其发也不揜。本深而末茂，形大而声宏，行峻而言厉，心醇而气和。昭晰者无疑，优游者有余。体不备不可以成人，辞不足不可以为成文。愈之所闻者如是。
所引诸段，排句多而式亦各异，可取则焉。
迭句有以状字、连字为呼应者，已详于八卷承接连字节矣，重录数则以为式。
[656]榖梁僖公二年云：且夫玩好在耳目之前，而患在一国之后。此中知以上乃能虑之，臣料虞君中以下也。——首两排句，连以「而」字。
[657]史记蔺相如列传云：秦亦不以城予赵，赵亦终不予秦璧。——此两句连以「亦」字。
[658]又季布列传云：当是时，诸公皆多季布能摧刚为柔，朱家亦以此句闻当世。——下句以「亦」字为承。
[659]又云：汉购将军急，迹且至臣家。①
[660]庄子秋水云：由此观之，又何以知毫末之足以定至细之倪，又何以知天地之足以穷至大之域？
[661]左传昭公四年云：邻国之难，不可虞也。或多难以固其国，启其疆土；或无难以丧其国，失其守宇，若之何虞难？
[662]史记刺客列传云：荆轲奉樊于期头函，而秦舞阳奉地图匣以次进。
[663]韩文与于襄阳书云：世之龊龊者，既不足以语之，磊落奇伟之人，又不能听焉，则信乎命之穷也。
[664]又送杨少尹序云：汉史既传其事，而后世工画者又图其迹。
[665]又黄家贼状云：德既不能绥怀，威又不能临制。
[666]又上崔虞部书云：既以自咎，又叹执事者所守异于人人。②
[667]又谢孔大夫状云：欲致辞为让，则乖伏属之礼；承命苟贪，又非循省之道。
诸引排句，各有「而」「亦」「且」「又」「或」「既」「则」诸连字，与状字相为承接，则迭句便觉灵动矣。
又以上所引一切排句，其句意并无浅深之别，是不可以辨者。不然，则为下式矣。

○1杨云：二句乃上下承接之句，非迭句，与各例不类。
○2【8.2.4.2】节说：‘「既」字所附者，辞气未完，皆读也’，并引[663][664][666]（=[八?556，551，557]）三句为例，与引处说「既」「又」所连为迭句不同。似以前说为胜。


【10.7.2.2】二，迭句而意别浅深者。
迭句有似排句，其格式相似，其字数略等。所谓意别浅深者，先后句意或判轻重，或相比较之谓也。
[668]汉书贾谊传云：臣故曰，非徒病瘇也，又苦*盭。
[669]又云：非亶倒县而已，又类辟，且病痱。
[670]又云：欲诸王之皆忠附，则莫若令如长沙王；欲臣子之勿葅醢，则莫若令如樊郦等；欲天下之治安，莫若众建诸侯而少其力。——三引，所谓先后句意有轻重、比较之别者皆具焉。
[671]左传昭公三年云：若惠顾敝邑，抚有晋国，赐之内主，岂惟寡君，举羣臣实受其贶，其自唐叔以下，实宠嘉之。——「岂惟」以下三句之意，皆递进也。
即[672]隐公元年云：蔓草犹不可除，况君之宠弟乎？——「犹」「况」两字相比，「况」字后所有语词隐寓者，十而有九，然辞意尽达矣，不谓之句可乎？
是则[673]昭公元年云：不宁唯是，以使围蒙其先君，将不得为寡君老，其蔑以复矣。
[674]又云：子木之信称于诸侯，犹诈晋而驾焉，况不信之尤者乎？
[675]燕策云：隗且见事，况贤于隗者乎？
[676]史记平准书云：非独羊也，治民亦犹是也。
[677]汉书赵充国传云：诚令兵出，虽不能灭先零，亶能令虏绝不为小寇，则出兵可也。即今同是，而释坐胜之道，从乘危之势，往终不见利，空内自罢敝，贬重而自损，非所以视蛮夷也。
[678]又贾捐之传云：人情莫亲父母，莫乐夫妇。至嫁妻卖子，法不能禁，义不能止，此社稷之忧也。
[679]又刘向传云：陛下为人子孙，守持宗庙，而令国祚移于外亲，降为皁隶。纵不能止，奈宗庙何？——所引诸句之式，或不相类，而各有连字呼应，故皆有浅深之别。
[680]左传昭公元年云：若野赐之，是委君贶于草莽也，是寡大夫不得列于诸卿也。
[681]又襄公三十一年云：大决所犯，伤人必多，吾不克救也。不如小决使道，不如吾闻而药之也。
[682]又哀公六年云：再败楚师，不如死；弃盟逃雠，亦不如死。
[683]庄子天运云：故曰，以敬孝易，以爱孝难；以爱孝易，以忘亲难；忘亲易，使亲忘我难；使亲忘我易，兼忘天下难；兼忘天下易，使天下兼忘我难。
[684]韩文潮州刺史谢上表云：高祖创制天下，其功大矣，而治未太平也。太宗太平矣，而大功所立，咸在高祖之代。非如陛下承天宝之后，接因循之余，六七十年之外，赫句兴起，南面指麾，而致此巍巍之治功也。
[685]赵策云：故劝王无齐者，非知不足也，则不忠者也。非然，则欲用王之兵成其私者也。非然，则欲轻王以天下之重取行于王者也。非然，则位尊而能卑者也。
诸引六引，虽各有读交错其间，而句意则层层递进，可取法焉。凡此句法，皆详诸八卷连字矣。①

○1本节所列例句，多与【8.4.4】【8.4.6】各节所引相类似，所用连字有相同者。但彼处说：‘推拓连字，惟以连读而已’，与此处说是迭句不同。


【10.7.2.3】三，两商之句。
[686]公羊隐公三年云：宣公谓缪公曰：‘以吾爱与夷，则不若爱女；以为社稷宗庙主，则与夷不若女。盖终为君矣？’——此两商之句也。一见于八卷之终，又见于卷九传疑助字。①大致皆先之以读，以为两设者也。]
[687]公羊桓公十一年云：祭仲不从其言，则君必死，国必亡；从其言，则君可以生易死，国可以存易亡。
[688]又襄公二十九年云：阖庐曰：‘先君之所以不与子国而与弟者，凡为季子故也。将从先君之命与，则国宜之季子者也；如不从先君之命与，则我宜立者也。’
[689]左传昭公三年云：敝邑之往，则畏执事其谓寡君而固有外心；其不往，则宋之盟云。
[690]又哀公十五年云：天或者以陈氏为斧斤，既斫丧公室，而他人有之，不可知也；其使终飨之，亦不可知也。
