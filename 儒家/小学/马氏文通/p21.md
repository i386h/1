<!-- { "loadSidebar": true } -->
[15]史廉颇列传：吁，君，何见之晚也！——「君」者，因叹而称之也。①
[16]楚策：嗟乎，子乎！楚国亡之日至矣！——「子乎」亦因叹而及之。②公名后助以「乎」字者，以鸣不平也。
凡兹引称诸名，皆以发其慨叹之辞，上节所引，有惟呼以对语者，此两者之微有不同也。

○1杨云：马氏于「君」字逗句，非是。「君」乃动字「见」字起词，非呼名也。
○2【9.14】节引此例（[九?1166]）说「子」同「嗞」，是叹字。与此说为公名不同。

【3.1.3】三，凡题书名、碑记者。
[17]史陆贾传：号其书曰新语。——「新语」书名，今在句中，与「其书」同次。若但曰「新语」以额书名，则可视同主次。
[18]三国志诸葛亮传：诸葛氏集目录。右二十四……篇。——此传内记诸葛氏所著之书。
[19]韩黄陵庙碑：题曰湘夫人碑，今论其文，乃晋太康九年。又其额曰虞帝二妃之碑。
总之，书名、碑记以弁于书、碑之首者，皆可视同主次。
偏次三之二
【3.2】凡数名连用，而意有偏正者，则正者后置，谓之正次，而偏者先置，谓之偏次。
【3.2.1】偏次之用，不能枚举。有以言正次之所属者。
[20]庄秋水：且吾尝闻少仲之闻而轻伯夷之义者。——犹云「仲尼所有之闻，伯夷所有之义」也，故其「闻」属于「仲尼」，其「义」属于「伯夷」也。
[21]汉贾谊传：元王之子，帝之从弟也。——犹云「元王所有之子，即帝所有之从弟」也，亦此属于彼之意。
[22]史淮阴侯列传：夫随厮养之役者，失万乘之权；守儋石之禄者，阙卿相之位。——「万乘之权」者，王侯所有之权也，「卿相之位」者，公卿所有之位也。
[23]孟梁上：仲尼之徒，无道桓文之事者。——论文与上同。
[24]史货殖列传：耳目欲极声色之好；口欲穷刍豢之味。——犹云「声色」所关之「好」，「刍豢」所有之「味」也。
有以言所有之度数者。
[25]史货殖列传：夫千乘之王，万家之侯，百室之君，尚犹患贫，而况匹夫编民乎！——「千乘」「万家」「百室」者，以别「王」「侯」「君」「公」国之大小也。
[26]汉王尊传：一郡之钱，尽入辅家。——「一郡」者，以言「钱」之多也。
[27]史叔孙通传：千金之裘，非一狐之腋也。——「千金」者，言「裘」之价也。
[28]汉梅福传：秩以升斗之禄，赐以一束之帛。——「升斗」言「禄」之度，「一束」言「帛」之数。
[29]史平原君列传：毛先生以三寸之舌，强于百万之师。——「三寸」言小，「百万」言多，皆度数也。
有以言其形似者。
[30]左宣四：是子也，熊虎之状，而豺狼之声。——言「状」如「熊虎」，「声」如「豺狼」也。
[31]史屈原列传：秦，虎狼之国，不可信，不如无行。——言「秦国」如「虎狼」也。
[32]庄胠箧：虽有轩冕之赏弗能劝，斧钺之威弗能禁。——言「赏」以「轩冕」，「威」以「斧钺」也。
[33]史伯夷列传：非附青云之士，恶能施于后世哉！——言「士」如「青云」之高也。
有以言其地者。
[34]史秦始皇本纪：秦孝公据殽函之固，拥雍州之地。——「殽函」言所「据」之固，「雍州」言所「拥」之「地」。
[35]又匈奴列传：嗟，土室之人，顾无多辞。——「土室」者，言其处也。
凡春秋所言「齐侯」「鲁侯」「晋侯」「吴子」者，皆此类也。
有以言其时者。
[36]庄徐无鬼：庶人有旦暮之业则劝。——「旦暮」者，言「业」之时也。
[37]荀子荣辱：行其少顷之怒，而丧终身之躯。——「少顷」「终身」，皆言时也。
[38]汉赵充国传：齐三十日粮。——「三十日」者，言所「齐」之「粮」可食「三十日」，言其时也。
更有言其故、其分、其效者。总之，凡名字之用，非正意者，皆先置而为偏次也。
【3.2.2】偏、正两次之间，「之」字参否无常。惟语欲其偶，便于口诵，故偏、正两奇，合之为偶者，则不参「之」字。凡正次欲求醒目者，概参「之」字。
[39]孟公下：天时不如地利，地利不如人和。——犹云「天之时」「地之利」「人之和」也。而偏、正各次皆奇，合而为偶，故不参「之」字，便于口诵。
[40]又离娄上：既竭目力焉∣既竭耳力焉。
[41]又离娄下：其事则齐桓晋文。
[42]又公孙丑上：如以朝衣冠坐于涂炭。
[43]又万章下：君十卿禄。
又「天位」「天禄」「天爵」「人爵」「冬日」「夏日」「鼎肉」「舆薪」等语，偏、正字奇，皆不参「之」字。
[44]庄应帝王：无为名尸，无为谋府，无为事任，无为知主。
[45]史赵世家：毋为怨府，毋为祸梯。——以上所引，偏、正两次皆奇字也，而偏次之用，一如静字，合于正次以成一语，故不参「之」字也。
[46]孟离上：仁之实，事亲是也，义之实，从兄是也。——「仁」「义」「实」三奇字，此言「仁义之实」，欲其醒目，故参「之」字。
[47]又尽下：禹之声，尚文王之声。——「禹之声」，其义同上。
[48]左宣十二：君之惠也，孤之愿也。
[49]又：参之肉，将在晋军，可得食乎？——其义同上。
若在句中，偏、正两奇而与动字、介字相连者，概参「之」字以四之。
[50]孟告下：长君之恶其罪小，逢君之恶其罪大。——「君」「恶」两奇字，上连「长」字，参「之」字以四之。
[51]又滕下：以兄之禄为不义之禄而不食也，以兄之室为不义之室而不居也。——「兄之禄」「兄之室」，上连「以」字，则四也。
[52]又公下：去则穷日之力而后宿哉！——「日之力」解同上。
[53]又万上：而居尧之宫，逼尧之子，是篡也，非天与也。——亦同上。
[54]汉两粤传：寡人之妻，孤人之子，独人父母。——「人之妻」，上合「寡」字，「人之字」上合「孤」字，皆以四之。故「独人父母」一句，已四矣，不加「之」字。
[55]史淮阴侯列传：今汉王复兴兵而东，侵人之分，夺人之地。——「人之分」「人之地」，同上。
[56]又游侠列传：解姊子负解之势，与人飮，使之嚼，非其任，强必灌之。——「解之势」解如上。诸上所引，凡参「之」字者，虽为偶语计，而亦所以使正次之字更为醒目也。
至[57]孟公上：恻隐之心，仁之端也，羞恶之心，义之端也。——犹云「仁德中之一端」，「义德中之一端」，必参「之」字，正义方明。①
又或偏次字偶而正次字奇，与偏次字奇而正次字偶者，概参「之」字以四之。其或偏、正两次皆偶者亦然，不参者非常例也。
偏次字偶，正次字奇者。
[58]孟子公孙丑下：三里之城∣七里之郭∣封疆之界∣山溪之险∣兵革之利。
[59]又公孙丑上：由百世之后∣等百世之王。
[60]又滕文公上：三年之丧，齐疏之服，饘粥之食∣颜色之戚，哭泣之哀——等语，不可仆数。
[61]庄天道：圣人之心，静乎天地之鉴也，万物之镜也。
[62]史叔孙通传：千金之裘，非一狐之腋也，台榭之榱，非一木之枝也，三代之际，非一士之智也。
[63]汉东方朔传：尽狗马之乐，极耳目之欲，行邪枉之道，径淫辟之路，是乃国家之大贼，人主之大蜮也。
[64]齐策：夫权藉者，万物之率也，而时势者，百事之长也。——以上皆参「之」字以四之也。
偏次字奇而正次字偶者。
[65]孟公上：夫仁，天之尊爵也，人之安宅也。——「天」「人」偏次字奇，其正次字偶，参「之」字以四之。
[66]又滕上：子之兄弟，事之数十年。
[67]又：夫夷子信以为人之亲其兄之子，为若亲其邻之赤子乎？
[68]又公下：今有受人之牛羊而为之牧之者。
[69]又万上：太甲颠覆汤之典刑。
[70]又梁下：问国之大禁。——诸所引「子之兄弟」「邻之赤子」「人之牛羊」「汤之典刑」「国之大禁」，皆参「之」字以四焉。
[71]左僖二十八：民之情*，尽知之矣。
[72]又昭四：冀之北，马之所生。
[73]又成十三：郑人怒君之疆场。——等语，亦此类也。
至正、偏两次皆偶者亦然。
[74]孟梁下：孟子之后丧踰前丧。——「孟子」与「后丧」，偏、正两次皆偶，亦参「之」字，所以别也。
[75]又公下：不告于王，而私与之吾子之禄爵。——「吾子之禄爵」同上。
[76]又离下：千岁之日至，可坐而致也。
[77]又万下：一乡之善士……天下之善士。
[78]又滕下：居天下之广居，立天下之正位，行天下之大道。——等语，皆此例也。
[79]史商君列传：千人之诺诺，不如一士之谔谔。——「诺诺」「谔谔」状字而用如名者。
[80]又韩非列传：凡说之务，在知饰所说之所敬。——「所说」「所敬」有偏正之意，用如名字，前已言矣。
[81]史封禅书：高祖之微时，尝杀大蛇。
[82]左成八：三代之令王，皆数百年保天之禄。
[83]史叔孙通传：叔孙通诚圣人也，知当世之要务。
[84]又汲郑列传：上不能褒先帝之公相，下不能抑天下之邪心。
[85]韩祭十二郎文：虽万乘之公相，吾不以一日辍汝而就也。——上引五节内，偏、正次偶者，皆参「之」字。
偏次、正次间不参「之」字。
[86]史十二诸侯年表序：上大夫董仲舒，推春秋义，颇着文焉。——不曰「推春秋之义」。
[87]史封禅书：其后百有余年，而孔子论述六艺传。——不曰「六艺之传」。
[88]史平准书：咸阳齐之大煮盐，孔仅南阳大冶，皆致生累千金。——不曰「南阳之大冶」。
[89]史萧相国世家：以何具得秦图书也。——不曰「秦之图书」。
[90] 史张释之列传：人之无道，乃盗先帝庙器。——不曰「先帝之庙器」。
[91] 又陆贾传：遗陆生为飮食费。——不曰「飮食之费」。
[92]汉东方朔传：又坏人冢墓，发人室庐。——不曰「人之冢墓」「人之室庐」。
[93]史淮阴侯传：臣请言大王功略。——不曰「大王之功略」。
[94]又李将军列传：青欲上书报天子军曲折。——不曰「军之曲折」。
