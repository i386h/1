<!-- { "loadSidebar": true } -->
　　十韵多见之三百及汉魏六朝诗总是无入声者为一类此大凡也苐一诗十韵颇有而其间数韵分通者反多偏枯如支微佳灰竝通鱼虞尤而五微通尤者少亦并通歌麻而佳灰通歌麻者少若八齐则在诸韵中槩不多见实则微齐佳灰古曽不分原不必于彼见赢于此见绌耳或谓支微齐佳灰鱼虞是一通支微齐歌麻又是一通鱼虞歌麻不竝见于诸韵之间则左传伯姬繇【车脱其辐火焚其旂不利行师败于宗丘六年其逋逃归其国而弃其家】琴操哀慕歌【先王既徂长霣异都哀丧腹心未写中懐追念伯仲我季如何梧桐萋萋生于道周】大雅抑诗【用戒不虞敬尔威仪无不柔嘉白圭之玷尚可磨也斯言之玷不可为也】息鄹操【礼乐凌迟吾将焉归将适唐都悠悠之鱼还辕息鄹】黄庭经【借以紫宫丹城楼侠以日月如眀珠万嵗照之非有期】招魂【君无下此幽都些其角嶷嶷些其身若牛些恐自遗灾些】魏武精列【莫不有终期何为懐此忧思想昆仑居志意往蓬莱时过时来微】陆云赠顾尚书【根分来在爱感往思载离载合且懽且忧感彼逺道兹延娱】鲍照合欢诗曹子建陇西行【合欢诗譬如影追躯饮共连理杯寝共无缝裯生作比目鱼死为同棺灰　陇西行厯厯种白榆问客平安否客言主人持然后持一杯慎莫使稽留齐姜亦不如】其于支鱼歌麻尤诸韵往往竝见特不能遍举耳
　　附载【参同契吐正吸外邪晦朔未尝休不得澄清居自谓必延期腐露其形骸　又玉阳嘉黄芽不肖毋与俱对谈吐所谋留念深恩惟　又为女所拘不得淫奢进退合时】
　　【支微鱼虞四韵通】
　　汉刘章耕田歌【深耕穊种立苗欲疏非其种者锄而去之】或云是疏去押或云是疏之押总无不可疏去为鱼虞三声疏之即支鱼之通也若庄子青青之歌【青青之麦生于陵陂生不布施死何含珠为】陂与珠协为是助词越采葛歌连协不一【号絺素兮将献之弱于罗兮轻霏霏越王悦兮忘罪除羣臣拜舞天顔舒増封益地赐羽竒】虽未必真春秋时诗然其韵自确其他汉魏六朝如贾谊惜誓【驾太乙之象与白虎骋而为右騑】魏武秋胡行【飘飖八极与神人俱思得神药万嵗为期】徐伟长七喻及室思诗【七喻大宛之牺三江之鱼室思诗重新而忘故君子犹所讥寄身虽在逺岂忘君须臾】陆士龙赠顾尚书
　　诗【惟愿我子徳与福俱虽天之佑亦我之私】王襃僮约【结网捕鱼缴丝弹鳬登山射鹿入水抟龟】郭璞山海经足訾赞【见人则呼其名足訾】焦仲卿妻【十三学织素十五学裁衣十六弹箜篌十七诵诗书】东门行古词【行吾去为迟白髪时下难久居】其为通押皆章章者虽此是古韵不是律韵然偶见王建赠王处士诗白居易代梦得吟【王诗松树当轩雪满池青山掩障碧纱防白诗人间闲在不如吾局势虽殊未必迟】在律诗亦曾通押虽失律例然亦惟支微鱼虞诸韵本通故有此耳然则律韵之谬即遵律时亦尚多藐忽而易代之后反奉为金科何耶
　　尝读左思魏都赋卷首疑其逐节末句似韵非韵不能遽定【有云土风之乖也习俗之殊也固非自得之谓也以释二客竞于辩囿也峻危之窍也】及读其末节末句则毎句必韵【有云吹律暖之也箴规显之也未若申章之为逺也安得齐给守其小辩也哉】然后知乖殊之押正鱼之通其谓囿与窍则去声苐二部之未啸宥也或云寘未与宥通与啸效号不必并通然从宥通转则彼此不碍所谓合通则无不通者即不然或以谓韵属上二节为鱼之三声亦无不可若支鱼鱼则赋中均有之其又云列宿分其野荒裔带其隅岩冈潭渊限蛮隔夷即支鱼之通耳附载【賔之初筵賔既醉止载号载呶乱我邉豆屡舞僛僛　班固灵芝歌因露寝兮产灵芝乗三德兮瑞应圗配上帝兮象太微　蔡中郎短人赋熟地蝗兮芦即且茧中蛹兮蚕蠕须请视短人兮形若斯　班固东都赋义正乎扬雄事实乎相如匪惟主人之好学盖乃遭遇乎斯时　张衡思赋纚朱鸟以承旗拓若华而踌躇　子虚赋楚王乃驾驯驳之驷乗雕玉之舆靡鱼须之精旃曳眀月之珠旗　刘桢鲁都赋天汉指隅国子水嬉黄庭经横下三寸神所居中外相距重闭之参同契黄中渐通理润泽逹肌肤初立则终干干立未可持　又迭兴更遇时功德不相殊　阮借咏懐诗昔年十四五志尚好诗书被褐懐珠玉顔闵相与期　魏眀帝白纻篇大雅移风易俗王化基琴角挥韵白云舒　韩愈赠侯喜诗我言至切君勿□大鱼岂肯居沮洳　毛颖传简牍是资天下其同书　李白行行游且猎篇边城儿生年不读一字书　刘长卿罢摄官后将还旧居留辞李侍御樗散材因弃亲交迹已疎独愁防五栁无事掩双扉】
　　【佳灰鱼虞四韵通】
　　説见前
　　附载【易林典册法书藏在兰台　又丑女无媒孤困独居　徐干七喻三江之鱼禽蹯豹胎陈孔璋栁赋有孤子之细栁独么枰而剽殊随枯木于爨侧将并寘于土灰　道藏歌心端情自恢名入九龙庐　又錬胎返婴孩南陵拔夜居】
　　【支尤二韵通】
　　支尤通毛诗最多随举緑衣氓载驰俱是【緑衣女所治兮俾无訧兮　氓送子渉淇至于顿丘载驰无我有尤不如我所之】外此则左传史苏占楚词【左传不利行师败于宗丘　楚词寗戚歌而饭牛世孰云而知之】以至汉魏间亦多用此韵如汉赵王之歌【为王饿死兮谁者怜之吕氏絶理兮托天报仇】魏武诗【何为懐此忧莫不有终期】韦成自劾诗【嗟我小子于贰其尤队彼令声申此择辞】贾谊鵩赋【徳人无累知命不忧细故芥蔕何足以疑】班昭东征赋【贵贱贫富不可求兮正身履道以待时兮】上林赋【拖蜺旌靡云旗前皮轩后道游】古艳歌何尝行【但当饮美酒炙肥牛寒苦尝相随吾中道与卿共别离】王粲杂诗俱是【王粲诗舘宅光纒里士女满荘馗自非圣贤国谁能享斯休】余见前
　　附载【易爻涣有丘匪夷所思　贲终无尤也当位疑也　七月取彼狐狸为公子裘　小雅何人斯倚于畆丘作为此诗　管子天之时也地之枝也人之谋也　老子其安易持其未兆易谋楚词九章盛气志而遇之被离谤而见尤　又反离羣而赘肬待眀君其知之　又曼予目以流观兮冀壹反之何时鸟飞返故乡兮狐死必首丘惜诵恐重患而离尤君罔谓汝何之　逺逰吾将往乎南娭沛罔象而夷犹　披衣歌不以故自持无心而不可与谋　荀卿成相篇圣知不用愚者谋前车已覆后未知　易林不见叔姬使伯心忧又寒燠失时虽耗无忧　吴越春秋解忧释患使无所疑出不忘命入不被尤　淮南子献公之贤欺子骊姬叔孙之智欺于坚牛　文子谈丛篇五圣之谋不如逢时　太傒首次七与祸期也次八非厥犹也　班彪闲居赋登北岳以髙游亲释躬于伯姬　西都赋登龙舟建华旂　东都赋诵虞夏之书咏殷周之诗讲羲文之易论孔民之春秋　梁竦赋熙太清之悠悠指丹海以为期班偼伃赋托长信之末流永终死以为期　又顾女史而问诗哀褒阎之为邮　冯衍显志赋来者不可与期愿横逝而无由　甘泉赋登鳯皇兮翳华芝驷苍螭兮六素虬　羽猎赋张竟埜之置罘曳彗星之飞旗　魏卞兰太子赋崇先圣之基遵二仪于大猷　贾谊鹏赋天不可与虑道不可与谋迟连有命鸟识其时　严忌哀时命懐隠忧而歴兹众孰可与深谋　曹植七启于是蹊填谷塞榛薮平夷縁山置罝弥野张罘　列女传数諌献公得其罪尤聪眀逺识丽于文词　张衡西京赋摭紫贝搏耆龟搤水豹馽犀牛　魏文帝艳歌何常行摴蒱六博对坐弹碁日暮防廹殊不久留　古词读曲歌朝日光景开从君良燕游愿如卜者防长与千载龟】
　　【佳灰尤三韵通】
　　説见前
　　附载【易无妄无妄之灾或系之牛　剥象切近灾也终无尤也　诗四月侯栗侯梅莫知其尤终南有条首梅锦衣狐裘　黍苗我车我牛盖云归哉　十月之交不知我谋田卒污莱　易林季子多才使我不忧　莱人歌景公死乎不与埋三军之士不与谋　楚词天问恒秉季徳焉得夫朴牛何往营班禄不但还来　王逸九思忽风腾兮云浮从安期兮蓬莱　刘向九叹遭纷逢凶蹇离尤兮垂文扬采还往来兮　班固幽通赋罹填塞之阨灾曾不得乎少留　陈孔璋正欲赋我独无此良媒天水混而光流　班倢伃自悼赋仍襁褓而罹灾将天命之不可求　参同契上察河圗文下察地形流中稽于人心参合考三才夀阳乐夜相思望不来人乐我独愁】
　　【支微齐佳灰歌麻七韵通】
　　十韵无鱼虞尤而但有歌麻是为七韵虽支通歌麻十倍于微齐佳灰然偶一有之即不可谓无其例矣今但举微齐佳灰相通者则楚词九叹【懐兰芬而挟蕙葩兮佩江蓠之霏霏握申椒与杜若兮冠浮云之峩峩】马融广成颂【镇以瑶台纯以金隄树以蒲栁被以緑莎】黄庭经【丹茎紫条翠灵柯七防玉籥闲两扉】淮南子【平而不可阿眀而不可苛覆沾万物无不槖懐】琴操哀慕歌【见前】南风操【反三山兮商岳嵯峨负圗书兮委罗沙击石拊石兮沦幽洞微鸟兽跄跄兮鳯皇其来仪】皆可引类至支通歌麻则另是一部具见于后
　　杜甫柴门诗囘首望两崖其气如燔柴二佳韵即接以麻部一十九韵此正佳灰之通歌麻人不识韵妄谓首四句另为韵耳至十九韵中有地僻日夕佳句则虽好讲古韵如郑庠吴棫亦不知之矣何也以宋韵麻部无佳字也今得此七韵通例则崖柴合麻部可以了然识麻部原有佳字则地僻日夕佳在佳部亦得在麻部亦得俱可以了然矣必如此始可读柴门诗亦必如此始可读古诗附载【道藏歌乞免五难中制召诸夭魔灵岳不崩陷福地更链胎　甘泉赋増宫防差骈峩峩兮岭巆嶙峋洞无厓兮　刘向九叹折芳枝与琼华兮树枳棘与薪柴掘荃蕙与射干兮耘藜藿与蘘荷】
　　【支歌麻三韵通】
　　支通歌麻多于本韵之自通其字之偏傍谐声凡从多从皮从也从可类皆两韵出入即古释字家亦多互注作宛转音如周礼滹池即滹沱礼记蛾子时术之音作蚁子史记韩长孺传褆取辱与多取辱同论语多见其不知量也正义云多即古祗字史记货殖传千石鱼陂汉书作鱼波后汉书汪汪若千顷波世説作千顷陂周礼注牺尊郑康成读娑尊淮南子常娥即吕氏春秋之常仪也他如迤之为蛇靡之为磨蠡之为蠃防之为峨一字两形彼此通音者不可胜数即一字一形两下互读如差之读雌又读义涯之读移又读霞臡之读泥又读挪离之读俚又读罗类又指不胜诎则其关通踪迹了然可见今取其通用诸字见诸书传者错襍引据虽不必旁搜然亦大槩可睹已诗有羔羊【羔羊之皮素丝五紽】有兎【雉罹于罗我生之初尚无为】丘中有麻【彼留子嗟将其来施施】左传骖乘歌【牛则有皮弃甲则那】汉髙戚夫人歌【横絶四海又可奈何虽有矰缴将安所施】庄子【安与之相靡必与之莫多】三略【柔有所设刚有所施弱有所用彊有所加】道德经【声音之相加前后之相随】史记叙传【周公绥之天下和之】天问【殷授天下其位安施反成乃亡其罪伊何】楚词渔父词【何不淈其泥而扬其波何不餔其糟而啜其醨】张衡清歌【雎鸠囘和精魂相移】子虚赋【南山峩峩崔崣崛﨑】羽猎赋【以临珍池隘以江河】卢谌诗【契润百罹足蹈幽遐】邯郸淳曹娥碑【在洽之阳大礼未施嗟丧慈父彼苍伊何】
