<!-- { "loadSidebar": true } -->
　　附载【易明夷象获心意也明不可息也　震象震索索中未得也虽凶无咎畏隣戒也　大有象匪其彭无咎明辨晳也厥孚交如信以发志也诗东门之杨其叶肺肺明星晳晳　出车岂不日戒玁狁孔棘　斯干载寝之地载衣之裼　夜如何其庭燎晰晰鸾声哕哕　楚茨我庾惟亿以飨以祀　杕杜期逝不至而多为恤　载芟有实其积万亿及秭　大东尚可载也亦可息也　旱麓以享以祀以介景福　荡不义从式靡明靡晦生民不坼不副无菑无害　又牛羊腓字之鸟覆翼之　四牡谓之载矣惟其棘矣　思齐古之人无斁誉髦斯士　崧髙王缵三事南国是式桑柔反予来吓职凉善背　殷武嵗事来辟稼穑匪懈　左传郑子产歌我有田畴子产殖之子产而死谁其嗣之　屈原离骚路幽昧以险隘恐皇舆之败绩　九章抚情效志兮俛屈自抑刓方以为圜兮常度未替　又何芳草之早殀兮微霜降而下戒谅不聪明而廱蔽兮使谗谀而自得　惜往日宁溘死而流亡兮恐祸殃之有再不毕词而赴渊兮惜壅君之不识　庄子其欲干饮食之味耶其寡人亦有社稷之福耶　吴越春秋祝词去彼吴庭来归越国觞酒既升请称万歳　淮南子审错规虑说蔚施伏隠匿其形出于不意　刘向九叹播规榘以背度兮错权衡而任意操绳墨而放弃兮倾容幸而侍侧　太礥首将车入虚道不得也出险登丘莫之代也　减首损其恤厉不至　鋭首锐于时得其适也鋭东防西不能廻避也　易林振除祸败拜受利福　又终日卒嵗无有休息　又不生黍稷鬼神乏食　又前顿后踬左跌右逆　张衡思赋鼈令殪而尸亡兮取蜀禅而引世生死错而不齐兮虽司马其不晰　杨戏为赵到赞征南祖彊监军尚笃竝预戎任任自封裔　郭璞东海外大壑赞冩溢洞穴映昏龙烛爰有大壑号为无际　秦琅琊刻石文方伯分职诸治经易举错必当莫不如画　贾谊吊屈原文谗谀得志方正倒植　崔瑗司校尉箴大汉通变崇简易吞舟之网以济艰厄　殷臣火浣布赋燎无烁而不焦在兹林而独眤火焚木而弗枯木叶火而无竭　道藏歌飞轮蔼太空无形亦无迹踪路任飞轮萧萧起介外　逺夷乐徳歌闻风向化所见奇异多赐缯帛甘美酒食　江表传得黄金一笥不如为栁伯骞所识　韩非子而有知见也人且匿汝而无知见也人且意汝　邉韶塞赋考之古今王伯备焉览其成败可法式焉　神女赋见一妇人状甚奇异寐而梦之寤不自识王沈释时论夫道有安危时有险易才有所应行有所适　何逊西州寓直懐郡中游聚诗不见眼中人空想山南寺双桐傍櫩上长杨夹门植　乐府西乌夜飞曲我昨忆欢时揽刀持自刺自刺分应死刀作杂楼僻　颜延年皇太子释奠诗资此夙知降従经志逷彼前文规圜矩值　丘希范侍宴乐游苑诗轻黄承玉辇细草借龙骑风驰山向响雨息云犹积　潘岳懐县诗小国寡民务终日寂无事白日过庭激緑槐夹门植　马汧督诔声势沸腾种落□炽旌旗电舒戈矛林立】
　　又【御遇个祃啸效号宥屋沃觉药陌锡职十五韵通】
　　屋沃七韵中字多与御遇八部互通如屋部宿字本夙字也礼记宿离不贷读作秀离在宥部沃部数字即促字毛苌曰庶人不数罟是也然曲礼又有书数方名之数在遇部故谷善也庄子云其以为于鷇古歌烹伏雌檀弓曰见有覆夏屋者谷鷇伏覆俱在宥韵鲁缪之缪小雅聴之藐藐汉髙纪左纛萧相国世家暴衣露盖缪藐纛暴俱在啸效号韵说文曰鞫者究也斆即古学字史记齐世家有句渎之山渎读如豆即读亦音豆卫诗瞻彼淇澳亦作淇奥然奥音育澳亦音奥故史录囚作虑囚论语足恭作注恭礼记肉好作受好乐记亷肉节奏作亷受节奏他如觉部之觉防乐字同见效部药部之凿幙度字同见遇部故中庸素隠行怪即索隠也礼六嘼即六畜汉赋姌嫋作冉弱小雅饮酒之饫饫读饇周礼司约注读司要冬官函人犀甲七属读七注荡之诗侯作侯祝作即诅也洪范彞伦攸斁旧作攸蠧解义与壊同汉书食货志黑子之着面着为直略切即附丽之义东方朔传口无毛者狗窦也窦与渎通山海经有诸夭之野夭与沃音义竝同考工记凡陶旊之事髻垦薛暴不入市暴读抱亦读雹汉韩延夀噭咷楚歌服防读咷为涤故金涂为错而晁错又音厝大濩音护而葛覃是刈是镬他如国语水涸成梁亦作水沍今药有涸字遇亦有涸字丧大记既练居垩室注作污室今遇有垩字药亦有垩字释义吊者问终也在啸韵尚书惟吊兹则在锡韵礼记畏厌溺音匿在锡韵史记然则溺之音奴吊切又在啸韵其中相通踪迹实有指不胜诎者况古文通押其可考据者正多也
　　个祃与屋沃七韵回互颇少然考个韵中字音惟嗾之读挫与屋相通做之读作与药相通若祃韵则通见甚多即如祃字是祭名小雅云是类是祃而周礼肆师有表貉之祭乐书曰诗之言祃与周官言貉一也又吉日诗曰既伯既祷注伯亦即祃则祃可通药又可通陌公然可知至若春秋五霸荀子作五伯国语亦云若入必伯三国文飞鸣哑哑读作阨阨抑诗神假作神格即车驾之驾籀文亦作格又架有举阁之义读格亦读阁至易系辞天下之至赜而不可恶也陆徳明以恶读于稼切与亚同音淮南有地名槖臯音作柘臯广州记交趾有葑田名骆田随潮土下然骆又读架书五流有宅宅亦读咤他如吓之为諕籍之为借在祃陌二部均有之其余炙读赭唶读泻获读华与怕读拍借读积射读石皆彼此互通不可胜数
　　谢惠连雪赋焦溪涸注涸读戽与国语水涸成梁读水沍一例今遇部有涸字此即回互之通而旧韵杂收之者又先聴斋司马说诗谓灵台次章王在灵囿与麀鹿攸伏为韵王在灵沼与于牣鱼跃为韵人初笑之聴斋引刘向九叹及顔延之登巴陵城楼诗为证人始叹伏【九叹与颜诗俱见后】今旧韵屋部原载囿字特此字亦究是回互字而杂收之者若跃之读要回互固然虽沼是上声然回互亦原有三声间入者要岂无据而漫云然乎
　　啸效号诸部中字多与药部字互见故中原音韵遂以觉药二部为萧肴豪之入正坐此也按史大较读作校而孟子猎较诗重较俱读脚贾谊赋谓跖蹻亷蹻楚盗名也与矫同音诗四牡蹻蹻又与钩膺濯濯协说文削谓之鞞音义皆与鞘同徐曰今人呼肖而周礼筑氏为削即刮割也史相如传咀噍芝英汉书作咀嚼礼记少仪执烛抱燋燋或作爝庄子日月出矣而爝火不息爝亦作燋扬雄传散熇蒸诗多将熇熇左思蜀都赋皭若君平屈原传皭然泥而不泽皆共有去入二音然则啸药之回互岂偶然者
　　毛诗匪棘其欲聿追来孝朱注用吴棫说以孝音畜与欲叶引祭统孝者畜也为证或者非之谓礼记引诗作匪棘其犹欲是犹之转与孝字三声相协此是正音未闻以祭统释义为韵凖者信然则祭统又曰福者备也岂福亦可音备耶其説甚辨今观回互之例则寘与屋协效与沃协正是通韵孝可读畜欲亦可读效福可读费备亦可读仆两贤之阨皆可涣然冰释矣释氏云早知灯是火饭熟已多时为之快然【祭统福者备也福果可音备观诗旱麓骍牡既备与以介景福协可见辨说非是】
　　楚词九辨有窃美申包之盛气兮恐时世之不固何时俗之工巧兮灭规榘而改凿此回互之通也朱注不晓此例竟将窃美二句分属上节已为可怪且注曰固当作同言恐时世不同不为人所信耳则以不晓韵之故而竟改古人之文恐不可矣按不固见论语学则不固与重对言轻薄也楚词亦习用此字观离骚恐导言之不固七谏夫何执操之不固可验
　　中原音韵以入声分附三声之后与旧韵迥别凡旧韵有入声者俱不之附反择无入声者附之初亦甚駴谓曲亦古歌之余何便矛盾如是及按之回互通转则凡所附者与所通无不脗合如以屋沃附鱼模后此即御遇屋沃之通以觉药附萧豪后此即啸效号觉药之通以陌锡职附支思齐微佳灰之后此即寘未霁陌锡职之通是古韵三声为经两界回互为纬经协其常纬通其变在周徳清倡是韵者极訾韵书为偏音初不知古韵如是而暗与之合即古人用韵亦未尝逆料千百世后有曲韵如是而乃忽有是变通之法此正千古元音不谋自同者然则今乐犹古乐近人方音亦何尝不入古韵而论者必谓三古一韵汉魏一韵唐后又一韵何见少耶
　　旧有回互字竟録入本韵中者在药部最多此由不识回互一例而竝为录入今或存或去不能画一但其说则不可不晓如七諌涸字【怨灵修之浩荡兮夫何执操之不固悲太山之为隍兮孰江河之可涸】汉廉范歌作字【廉叔度来何暮不禁火民安作】皆药部字也今遇部皆有之又九辨有约字【忳惛惛而愁约功不成而无效】竝入效部有凿字【窃美申包之气盛兮恐时世之不固何时俗之工巧兮灭规矩而改凿】竝入号部至陌部之斁字射字以周颂之在此无斁【在彼无恶在此无斁】大学引诗之在此无射而遇部遂兼收斁射二字是皆以入作去以转音之字作正音者至若屋部有囿字则又以渥之通宥而遂以去作入如楚词大招【曲屋歩櫩宜扰畜只腾驾轶游猎旁囿只】刘向九叹【莞芎弃于泽州爬瓥蠧于筐麓麒麟奔于九臯熊罴羣而逸囿】颜延之登巴陵城楼诗【本国周地险河山信重复却倚云梦林前瞻京台囿】类囿固读欲然何不直取之宥部为简当也
　　国风有女仳离【暵其修矣条其歗矣遇人之不淑矣】以脩歗与淑协歗淑即啸屋回互字也修是平韵无回互例按诗注修者干而缩也故干脯曰脩然则修原有缩音如庄子翛然而往翛然而来翛读作倐此可验耳
　　清人之诗【清人在轴驷介陶陶】以轴与陶协陶不读桃观下文抽好二韵则好读吼陶当读豆豆吼协轴亦宥屋回互之例但清人三章惟末章调更而韵亦小变则第以陶好为韵两起句无韵此亦从来诗例有固然者
　　张衡赋【百禽凌遽骙瞿奔触丧精亡魂失归亡趋】趋字读去声音趣及与触协则音促此回互也接舆歌亦然【已乎已乎临人以徳殆乎殆乎画地而趋】庄子有不任其声而促举其诗言歌之促也故乐府前为艶后为趋趋促也
　　初见回互韵甚以为疑久而耐之又久而豁然今则触处皆通矣特所见不广引据未博只举平时所可记者如屋沃之通八韵则有诗角弓【母教猱升木如涂涂附君子有徽猷小人与属】离骚【前望舒使先驱兮后飞亷使奔属鸾凰为予前戒兮雷师告予以未具】扬雄羽猎赋【壮士忼慨殊乡别趣东西南北骋嗜奔欲】大雅文王有声【匪棘其欲聿追来孝】张衡东京赋【辉烈光爥轶五帝之长骤】董仲舒士不遇赋【不期禄矣庶无过矣】诸词觉之通八韵则有左传【鲁人之臯数年不觉使我髙蹈】张协七命【析龙眼之房剖椰子之殻芳防方选承意代奏】傅毅迪志诗【先人有训我讯我诰训我嘉务谆我博学】张说和利妃铭【诗修澣濯嫔风胥效】诸词药之通八韵则有抑诗【匪用为戒覆用为虐借曰未知亦聿既髦】汉乐章【雷震震电耀耀明徳乡治本约】颜延之马赋【兼饰丹雘缕章霞布】宋玉招魂【秦篝齐缕郑绵络些招具该备永啸呼些】诸词陌锡职之通八韵则有小雅頍弁【式燕且誉好尔无射】晋太康童謡【犁牛耕御路白门种小麦】上林赋【微睇绵邈心愉于侧】贾勰齐民要术【五月及泽父子不相借】诸词
　　附载【诗小戎文茵畅毂驾我骐馵　六月玁狁匪茹整居焦获　杨之水素衣朱绣从子于鹄楚茨乐具入奏以绥后禄　又以妥以侑以介景福　又为豆孔庶为賔为客　桑柔作为式谷】
