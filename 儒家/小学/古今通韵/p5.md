<!-- { "loadSidebar": true } -->
　　令苓零每与真先二韵通押正十七部通转之证吴门顾氏谓令与苓皆宜读隣入真韵朱竹垞力辨其谬尝引采苓一诗折之谓枚乗蔓草芳苓李善注文选皆读作莲苓即古莲字采莲山颠人言所以无信也又杨雄赵充国颂以零协宣而汉书金城有令居郡则令零亦皆可读怜其言甚辨今按十七部通例则真先皆通何有专属譬之左延年从军行二子指陇西以西协身论者遂谓西当叶真及读汉乐章白集西则西又叶泉乌生八九子出入乌东西则西又叶丸叶间魏文燕歌行披衣出户步东西则西且遍叶元寒删先而全未有定世不识古韵乃欲以遍通之字限入一韵是乌可也
　　韵补谓真通庚青蒸而文元不通近人且谓真文元与庚青蒸絶不相通【吴门顾氏钱唐柴氏论韵皆然】尝集同馆客有举唐律相通者引孟浩然宴崔明府六韵律薛能上盐铁尚书四韵律以倾字清字押入真韵为辨【孟诗有欢防酒杯倾句薛诗有庭下眠秋沆瀣清句俱在真韵诗内】或谓律无通韵此倾清二字当是频亲二字之误是诚有然然考元禛僧如展及韦载同游碧涧寺七律真韵中有成字【黄字新诗和未成不闻兼记旧交亲】许浑哭杨樊处士七律真韵中有陵字【溪上花开旧宅春至今钟磬满南陵】似唐人律体亦原有偶然通用一例所称兼韵者既有兼韵何独于两界而无之总之唐人轻律韵四韵六韵不得已而遵功令然往往溃逸如腐槛之制猿浮之障水口憎笔訾无所不有今不识律韵所自始而妄以三钟四江之目上绳圣经反谓周易毛诗尚有俗韵皆由仰遵律韵之太过故致此也故谓庚青蒸袛通真而不通文元则吴棫之谬所不待言何也以文元之通不特古诗即律诗亦有之如僧无可酬厉侍御五律庚韵中有闻字【泉向乱松闻】可验也如谓真文元与庚青蒸絶不相通则于诗易离骚百家诸子诗歌铭颂俱读不得矣故古今无二韵自三古至今经史载籍以至矢口所诵俱无有二所岿然特出别成一例者秪元人北曲韵耳若诗余南曲即无一不与五部三声两界回互四门相符故宋元人亦并无有造词曲韵者以此也今人于韵学茫然不晓反憎朱希真洪叔屿王山樵诸词凡真庚蒸侵之通者指为失韵【如扶春来逺林相呼试看灯何曽一字真扬州第几程人情薄似秋云更逄一朶花新不须计较苦劳心类】妄作词韵以律宋元人为诗余者且有以南曲无韵强将中原音韵北曲之韵责之南曲【如西楼记以中原音韵注每折下南词新谱反判古曲为失韵类】是欲冠夏人以幧头衣周嫔以穷袴也可笑孰甚矣
　　真部申字古通作信史韩王信都作申都然五经直音有以信读性者如大无信也不知命也类有以申读声者如天子命之福禄申之类又説文注民作防诗传灵台注又作萌谓民者萌也故民亦通作氓又苹苹萍本一字同义诗传谓苹即苹萍之大者又史项羽传鉏耰棘矜矜者柄也今臻部字説文注作矛柄而顔师古谓矜与同又礼注陈或作陵楚人声也汉天文志凌杂米盐作鳞杂米盐荀卿王伯篇以逄防为螽门则真韵读音亦原与庚青蒸有通见者虽曰两界閠韵然安见非元音之自然固如是也
　　磷与邻同真部中字毛晃増入庚部引相如赋径入雷室之砰磷郁律兮以砰磷读澎陵为证此亦真庚通见之可验者
　　祭统燔燎羶芗注羶读馨三苍引诗菁菁者峩作葏葏汉地理志石研闗即石硎关论语骈邑注音缾邑此先青之通也又周礼地官贾师有奠其贾语奠亦读定作定解左传乗衷甸两牡陆德明读甸为乗此即先青去声中字
　　【东冬江阳庚青蒸侵覃盐咸十一韵通】
　　此第一部与苐五部通例也第五部皆阖唇韵似不宜与他韵通押今以同界故通之间考其通转处其在东冬江之通五部则易有恒象艮象【恒象始求深也能久中也无所容也安得禽也艮象危薰心也止诸躬也】诗有豳风云汉【豳风凿冰冲冲纳于凌阴云汉靡神不宗上帝不临】楚词有招防九辨七发【招防湛湛江水兮上有枫目极千里兮伤春心防兮归来兮哀江南九辨骛诸神之湛湛歴羣灵之丰丰七发掩青苹临清风陶阳气荡春心】赋有长门甘泉张衡西京【长门期城南之离宫君不肯兮幸临甘泉发兰蕙与芎防稍暗暗而靓深若防牙之调琴西京梓棫楩枫蔚若邓林】诗有蔡邕陆云诸赠答【蔡邕答允式诗如云如龙贻我德音陆云赠张世显诗制动以静秘景在隆云根可栖乐此隈岑】其在阳庚青蒸之通五部则诗有雅颂【大雅矢于牧野惟予侯兴上帝临汝无贰尔心商颂下民有严不敢怠遑】易有易林太元【易林刚柔相伤火烁销金太元少首防自少不见谦也自少不至谋不诚也】传有三畧国语国防【三畧内贪外防诈誉取名国语众心成城众口铄金国策家有千金坐不垂堂】诗词有郊祀神鼓吹韦孟之诗杨雄之诔【汉郊祀歌流星陨感惟风薾归云抚怀心神曲芙蓉发盛华渌水清且澄歌奏声节髴髣有余音晋鼓吹曲宣王辅政圣烈深网罗文武才慎厥所生韦元成戒子孙诗非我同心莫我有矜扬雄元后诔享国六十殂落而崩四海伤怀擗踊拊心】原非偶然取叶者又太元减首有众禁协音【减其仪欲自禁也减于艾无以众也】王微观海诗有心咏协音【善即谁为御我来无别心聊复寓兹兴兹兴将何咏】是即两界三声也若其相通踪迹见诸两形者如诗谷风我躬不阅表记作我今皇矣临冲闲闲韩诗作隆冲易豫象朋盍簪荀爽本作盍宗尚书洛诰无若火始焰焰汉书梅福传作庸庸史记终南太乙淮南子作终隆汉人避明帝讳改庄忌为严忌避殇帝讳改隆虑作林虑郑元注尚书三毫阪尹以函谷为降谷杜子春注周礼防人掌敛市以总布为儳布此皆两形之彰彰者况易象毛诗如屯象【以从禽也往吝穷也】崧高【穆如清风以慰其心】小戎【载寝载兴秩秩德音】大雅之民人所瞻【民人所瞻考慎其相】不止一见
　　顾氏作唐韵正其于侵部云春秋盟于垂陇公羊糓梁作垂敛左传懿公夺阎职之妻史记齐世家作庸职左传窆封塴三字通用礼记明堂位鲁有崇鼎吕氏春秋作岑鼎风俗通空侯孝武时乐人侯调所作本名坎侯此所引据皆十七部之证而末云此土俗之殊非正音也则明知故犯矣予喜此条多引据故附记此
　　诗本音一书坚执东蒸不通侵覃之说其于相通之字皆曰古音某后人误入某韵至于小戎之诗其于骐駠是中騧骊是骖犹坚执中不音詹以为中字本无韵而以下文纳合邑念四去入字皆强读作平以与骖字协可云愎拗之极矣至末章言念君子载寝载兴厌厌良人秩秩徳音则无所置喙但云岂方音之不同乎如此则何可为训且何可以注诗何可以论韵至于易音一书则别无发明而但于东蒸东侵之通槩注以乡音岂有此理
　　骐駠是中騧骊是骖二句一协龙盾之合鋈以觼軜言念君子温其在邑又一协方何为期胡然我念之又一协条理秩然今人不晓两界又坚执中蒸不通侵覃之説反曰中字惟竹冲竹仲二切与仲字三音安得又有叶蒸音者何中字之多音哉乃欲置骐駠是中句不韵而以合軜邑念四字与骖字作协遂注曰合转音含軜转音南邑转音安念转音年吾不知合軜邑念有几音何其多音也若然则请将中字亦转音蒸何不可也且转音何便非叶也
　　上林赋猗狔从风还乎后宫与金石之声管籥之音协长门赋郁起乎穹崇靡靡而无穷与噌□而似钟音饰文杏以为梁协此正十一韵之全通者若魏伯阳叅同契好用闰韵至此十一韵毎韵必备【兎魄吐生光屈折低下降巽辛见平明艮直乎丙南下二十三东北丧其明继体复生龙乾坤括始终又不审道浅深欲速阏不通聋者听宫商又人君深自藏闭口不用谈】尝疑闰韵多无江韵而此独有之始知古人用韵偶有偏枯不必求备也
　　附载【緑衣凄其以风实获我心　小雅子孙其湛各奏尔能　生民其香始升上帝居歆　何人斯其为飃风胡不自南　荡其命匪谌鲜克有终　鲁颂贝胄朱綅戎狄是膺　离骚欵秋冬之绪风低予车兮芳林　卜居竭知尽忠而蔽障于谗心烦虑乱不知所从　易林追古伤今阴雄生房　又女化为男君臣相仍　又吉日车攻田猎获禽　管子必先顺教万民向风旦暮利之众乃胜任　文子内能理身外得人心施号令天下从风　天问比干何逆而抑沉之雷开何顺而赐封之　又勲阖梦生少离散亡何壮武厉能流厥严　枚乗七众芳芬郁乱乎五风从容猗靡消息阳阴　刘向九叹横邪世而不容遂见排而遭谗　东方朔七諌防方正而不容比干忠而剖心太元日飞悬阴万物融融　长门赋天飃飃而疾风神怳怳而外淫　乐録秦始皇歌洛阳之水】
　　【其色苍苍祠祭大泽倐忽南临　淮南鸿烈解有谷无风有石无金　素问气并于阴乃为炅中楚辞便娟之修竹兮寄生于江潭上葳而妨露兮下泠泠而来风　东观汉纪梁商诔背去国家都兹元阴幽居防防靡所宜穷　蔡邕答元戎诗济济羣彦如云如龙君子博文贻我德音　列女传孔子出游阿谷之南异彼处子欲观其风　参同契□易总天心复卦建始萠　张衡思元赋长予佩之参参美纷纭以从风　魏文帝黎阳诗朝邺城夕宿韩林霖雨戒涂舆人困穷　韦元成戒子孙诗于异卿士非我同心三事惟囏莫我肯矜　急就章曹富贵尹李桑萧彭祖屈宗谭　郭璞赠温峤及尔臭味异苔同岑言以忘得交以淡成　李尤牗铭天设牕牗开光照阴施于明堂以象八风　夏侯湛东方朔像赞乃研精而究其理不习而尽其功经目目讽于口过耳而闇于心冯衍显志赋邈名贤之髙风务富贵之乐耽　寿阳乐笼窻取凉风弹素琴一叹复一吟　戴凯之竹谱上密妨露下疎来风连亩接町萧散冈潭韩愈送李愿归盘谷序而深廓其有容　常建闲居诗青苔常满路流水复入林逺与朝市隔日闻鸡犬声】
　　唐章孝标作骆谷行七律亦蒸侵通用【扪云袅栈入青防鞿马铃骡傍日星仰踏剑棱梯万仞下縁水岫抜千寻】虽律体破格然亦惟蒸侵本通故然也然则注周易毛诗而以律韵为金科注曰二十蒸二十一侵亦可以废然矣
　　叶调【诗车攻弓矢既调射夫既同离骚勉升降以上下兮求矩矱之所同汤武严而求合兮挚咎繇而能调】国【老子修之于国其徳乃丰易林后稷农功富利我国】
　　叶韵动称周易毛诗考周易韵不过彖象文言可按者耳近有将卦爻位数吉凶悔吝诸字全为强叶可怪孰甚赋颂本韵文然犹有子虚两京多散行处岂有明明散文而元亨利贞天尊地卑用九用六无咎有悔皆乱合者若毛诗用韵其例不一然亦有不必押者如于嗟麟兮于嗟驺虞谁谓无牙谁谓无家等一槩从押则有髯皆武安矣诗易叶注尽不妥而此为叶例故略指出其他叶书颇繁皆乖舛不足据者世勿以是书所讦者又讦是书斯可耳
　　叶字引证毎一字袛证一出处此独两证者详所始也向疑老子修之于乡其徳乃长修之于国其徳乃丰当是丰与乡协即东阳之通既得易林功国之协始知乡长丰国各自为协乃辘轳押法然犹未敢遽信也最后读常武诗【赫赫明明王命卿士南仲太祖太师皇父整我六师以修我戎既敬既戒惠此南国】则父与士协国与戎协旷若发蒙葢国职部为蒸之入声东蒸本相通故取为叶然则叶自有踪迹非偶然也若易益六四【告公从利用为依迁国】旧亦曽以国协从兹不槩引以爻词可协可不协耳至士父之协则纸语通用説见纸部古韵内
