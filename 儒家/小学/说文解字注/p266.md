<!-- { "loadSidebar": true } -->
　　注解：西极之水也。从水八声。府巾切。十二部。尔雅曰：西至于汃国，谓之四极。释地曰：东至于大远，西至于邠国，南至于濮铅，北至于祝栗，谓之四极。释文：邠本或作豳。说文作汃，同。彼贫反。案汃之作豳，声之误也。作邠则更俗矣。而可证唐以前早有以邠代豳者。许意西极汃国必以汃水得名。言水必先汃，与邑部言地先鄯善，皆自西而东，如禹贡之先弱水，黑水也。许不以溺水先于河者，水莫尊于河与江也。南都赋：砏汃輣轧。李善汃，音八。引埤苍汃，大声也。此假借别为一义。其音亦可读如邠。砏汃叠韵也。
　　路径：段注说文□第十一卷□水部
　　标题：河hé
　　注解：河水。各本水上无河字。由尽□篆下复举隶字，因幷不可□者而□之也。许君原本当作河水也三字。河者，篆文也。河水也者其义也。此以义释形之例。毛传云：洽，水也。渭，水也。此释经之例。出敦煌塞外昆仑山。发原注海。敦，锴作炖，铉作焞，皆误，今正。唐朝乃作炖煌，见元和郡县志。前此皆作敦。郦氏书引应劭地理风俗记曰：敦，大也。煌，盛也。地理志、郡国志皆有敦煌郡，县六，首敦煌。许但云敦煌，谓郡也。明之沙州卫。今甘肃之安西州敦煌县、玉门县皆汉郡地也。史记大宛传曰：于寘之西，水皆西流，注西海。其东，水东流。注盐泽。盐泽潜行地下。其南，则河源出焉，多玉石。河（此四字当作为积石河）注中国。盐泽去长安可五千里。又曰：张骞死后，汉使竆河源。河源出于寘。其山多玉石，采来，天子案古图书，名河所出山曰昆仑云。汉书西域传曰：西域以孝武时始通。本三十六国，东则接汉，阸以玉门、阳关，西则限以葱岭，其南山东出金城，与汉南山属焉。其河有两源，一出葱岭，一出于阗。于阗在南山下，其河北流，与葱岭河合。东注蒲昌海。蒲昌海一名盐泽者也。去玉门、阳关千三百余里（千字依水经注）。广衺三四（此字依小司马增）百里，其水亭居，冬夏不增减，皆以为潜行地下。南出于积石为中国河云。地理志曰：金城郡河关县积石山在西南羌中。河水行塞外，东北入塞内，至勃海郡章武入海，过郡十六，行九千四百里。按于阗今之和阗也。班云积石山者，卽禹贡之道河积石。今甘肃西宁府西南境之大积石也。许云出敦煌塞外者，卽班志云河水行塞外也。云昆仑山者，卽马班所云出葱岭于寘，天子案古图书名其山曰昆仑也。云发原注海者，释水文。卽志所云东北入塞内至章武入海也。史汉所云古图书者，谓禹本纪山海经皆云河出昆仑也。马班皆不信禹本纪山海经之言，而许云出昆仑山者，许从汉武帝所詺也。塞外之山至高大者皆可谓之昆仑，故武帝取以詺葱岭于阗山，而不取荒诞之说。尔雅释水曰：江、河、淮、济为四渎。四渎者，发源注海者也。河出昆仑虚，色白，所渠幷千七百，一川色黄。尔雅但言出昆仑虚，而绝无禹本纪、山海经荒诞之言，故许取为说。从水可声。乎哥切。十七部。
　　路径：段注说文□第十一卷□水部
　　标题：泑yōu
　　注解：泑泽。泽上补一字。在昆仑虚下。宋本河泑下皆昆仑。赵钞本：仑，作仑，非。虚字各本无。今依太平御览所引补。昆仑虚见尔雅、山海经、水经。丠部曰：虚，大丘也。昆仑丘谓之昆仑虚。山海经西山经曰：不周之山，东望泑泽，河水所潜也。其源浑浑泡泡。西山经之泑泽，郭景纯、郦善长皆云卽史汉之盐泽。一名蒲昌海者也。云河水所潜，卽史汉书所谓潜行地下南出于积石也。泑泽歫于阗山汉武詺之昆仑者不甚远，故曰在昆仑虚下。从水幼声。读与□同。□同呦。于纠切。三部。
　　路径：段注说文□第十一卷□水部
　　标题：涷dōnɡ
　　注解：冻水。水上补涷字。以下皆同。出发鸠山，入河。北山经曰：又二百里曰发鸠之山，漳水出焉，东流注于河。水经注浊漳篇曰：漳水，又东，涷水注之。涷水西出发鸠山，东径余吾县故城南。又东径屯留县故城北。又东流，注于漳。故许愼曰：水出发鸠山，入关。从水东声也。案郦注作入关，不可通。说文云入于河，亦与水道不合。又但云出发鸠山，不言发鸠所在郡县。葢许所据山海经作涷水出焉，东流注于河。故许仍旧立文。如下文涻出北嚣山，入邙泽。亦全用北山经语。涷作漳，正如今北山经作涔，许作涻，及木部引樜出发鸠山今作柘之比。泑涷字皆出山海经，故类举之耳。若依水经注，则涷入浊漳，浊漳径入海，不入河。发鸠山，淮南子注、水经、山海经注皆云：在上党长子县西。今山西潞安府长子县县西五十里有发鸠山。从水东声。德红切。九部。按方言泷涿谓之沾渍。泷涿亦曰泷涷。又尔雅，楚辞有涷雨。王云：暴雨也。
　　路径：段注说文□第十一卷□水部
　　标题：涪fú
　　注解：涪水。以下同。出广汉刚邑道徼外，南入汉。地理志曰：广汉郡刚氐道。郡国志曰：广汉属国都尉。领阴平道、甸氐道、刚氐道、刚氐，此作刚邑，葢误。百官公卿表曰：列侯所食县曰国。皇大后、皇后、公主所食曰邑。有蛮夷曰道。然则志偁甸氐道、刚氐道、湔氐道皆以其有氐而道之。志于刚氐道下曰：涪水出徼外。南至垫江，入汉，过郡二，行千六十九里。过郡二者，广汉、巴郡也。垫江属巴郡。按刚氐道徼外，葢在今四川龙安府松潘□境内地，旧松潘卫也。卫东有小分水岭，涪水出焉，东南流，经龙安府之平武县、江油县、彰明县、又经绵州，又经漳川府之三台县、射洪县、遂宁县，至重庆府之合州城南。嘉陵江合渠江自东北来会，合流至重庆府府城北入大江。合州，汉之垫江县也。嘉陵江卽西汉水也。许云南入汉，谓入嘉陵江也。水经云：涪水出广魏涪县西北，南至小广魏，与梓潼水合。梓潼水出其县北畍，西南入于涪，又西南至小广魏南入于垫江。云出涪县与志异者，水经举稍近言也。垫江县名而云入于垫江者，以地名名水也。益州之水见于史者涪水谓之内水，今之涪江也。雒水合绵水谓之中水，今在泸州州城北入大江，水道提纲谓之沱江者是也。外水今之大江也。从水咅声。缚牟切。三部。
　　路径：段注说文□第十一卷□水部
　　标题：潼tónɡ
　　注解：潼水。出广汉梓潼北畍，南入褺江。褺，各本作垫，今正。广汉郡梓潼，前后二志同。前志曰：梓潼五妇山，驰水所出，南入涪，行五百五十里。应劭注云：潼水所出，南入垫江。水经曰：梓潼水出其县北畍，西南入于涪，又西南至小广魏南，入于垫江。按驰水、潼水、梓潼水异名同实。五妇山卽今四川保宁府剑州州西北五十里之五子山。今剑州及绵州之梓潼县，葢汉梓潼地。潼水出五子山之西大山。东南流，经今梓潼县，又经潼川府之盐亭县，又至射洪县东南之独坐山，入涪江。今谓之潼江、射江、弥江。许云南入褺江。卽谓今射洪东南入涪江。涪江下流至重庆府之合州，合嘉陵江也。汉志垫江，应劭音徒浃反。孟康音重叠之叠。许书衣部云褺，重衣也。巴郡有褺江县，此县为嘉陵江、渠江、涪江会合之地。水如衣之重复，故曰褺江，其字音叠，浅人乃讹作昏垫之垫。观应、孟之音，则知汉书字固从衣也。云入褺江者，其县其水通名也。今四川忠州之垫江县，则汉巴郡临江县地，与汉褺江相歫甚远。○又按涪下曰：南入汉者，言至褺江而入西汉水也。潼下曰南入褺江者，言入西汉水在褺江境也。错见互相足。○又按地理志、水经之羌水下，合白水，又合西汉水，卽今四川保宁府昭化县城北合嘉陵江之白水也。羌水亦谓之垫江者，葢昔人以其委名其源。魏书吐谷浑阿豺登其国西强山，观垫江源。今洮州卫西南三百四十里西嵹山。羌水所出。从水童声。徒红切。九部。
　　路径：段注说文□第十一卷□水部
　　标题：江jiānɡ
　　注解：江水。出蜀湔氐徼外崏山，入海。蜀郡湔氐道，二志同。前志曰：湔氐道，禹贡崏山在西徼外，江水所出。东南至江都入海，过郡九，行七千二百六十里。今本九作七，行七千作行二千，今依徐锴所引正。过郡九者，蜀郡、犍为、巴郡、南郡、长沙、江夏、庐江、丹阳、广陵国也。湔氐徼外崏山，卽禹贡岷山，封禅书谓之渎山，李膺益州记谓之羊膊岭，今四川龙安府松潘□卽松潘卫卫北二百三十里大分水岭是也。流经茂州、成都府、眉州、嘉定府、叙州府、泸州、重庆府、忠州、夔州府、湖广之宜昌府、荆州府、岳州府、武昌府、汉阳府、黄州府、江西之九江府、江南之安庆府、池州府、太平府、江宁府、鎭江府、常州府诸境，至北岸通州，南岸苏州府昭文县境入海。此禹贡汉志所谓北江入海也。从水工声。古双切。九部。
　　路径：段注说文□第十一卷□水部
　　标题：沱tuó
　　注解：江别流也。召南曰：江有沱。释水曰：水自江出为沱。毛传曰：沱，江之别者。按今说文衍流字，宜□。沱为江之别，如勃澥为海之别，立文正同。禹贡某氏注云：沱，江别名。江别名，谓江之别出者之名也。别皆彼列切。出□山东。别为沱。禹贡曰：岷册道江，东别为沱。按荆州、梁州皆有沱。地理志蜀郡郫下曰：禹贡江沱在西，东入江。汶江下曰：江沱在西南，东入江，皆谓梁州沱也。于南郡枝江曰：江沱在西，东入江。谓荆州沱也。道江之东别为沱，自当谓梁州者。郑注尚书不信地理志所说，以今水道言之。水道提纲曰：江至灌县曰都江，分为二派。其南流者，正派也。其东流经郫县、新□、成都、新都、金堂，南经□州、资阳、资县、富顺，至泸州复入江者，沱江也。沱江会北来绵雒诸水而南入江曰中水。是首受江，尾入江，与汉志合。然此郫之沱耳，汶江之沱尚当在其上流，未审今何水。从水它声。徒何切。十七部。
　　路径：段注说文□第十一卷□水部
　　标题：浙zhè
