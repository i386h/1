<!-- { "loadSidebar": true } -->
　　钦定四库全书　　　　经部十
　　韵补　　　　　　　　小学类三【韵书之属】提要
　　臣等谨案韵补五卷宋呉棫撰棫字才老武彞徐蒇为是书序称与蒇本同里而其祖后家同安王明清挥麈三録则以为舒州人疑明清误也宣和六年第进士召试馆职不就绍兴中为太常丞以为孟仁仲草表忤秦桧斥为通州通判以终蒇序称所着有书禆传诗补音论语指掌考异续解楚辞释音韵补凡五种陈振孙书録解题诗类载棫毛诗补音十卷注曰棫又别有韵补一书不専为诗作小学类载棫韵补注五卷注曰棫又有毛诗补音一书别见诗类今补音已亡惟此书存自振孙谓朱子注用棫之説朱彞尊作经义考未究此书仅五卷于补音十卷条下误注存字世遂谓朱子所据此书莫敢异议考诗集传如行露篇二家字一音谷一音五红反驺虞篇二虞字一音牙一音五红反汉广篇广音古旷反泳音于诳反緑衣篇风音为愔反之类为此书所无者不可殚举兔罝篇仇音渠之反以与逵叶此书乃据韩诗逵作馗音渠尤反以与仇叶显相背者亦不一又朱子语録称棫音务为防音严为庄此书有务而无严周宻齐东野语称朱子用棫之説以艰音巾替音天此书有艰而无替则朱子所据非此书明甚葢棫音诗音楚辞皆据其本文推求古读尚能互相比较麤得大凡故朱子有取焉此书则泛取旁搜无所持择所引书五十种中下逮欧阳修苏轼苏辙诸作与张商英之伪三畧旁及黄庭经道藏诸歌故参错冗襍漫无体例至于韵部之上平注文殷元魂痕通真寒桓删山通先下平忽注侵通真覃谈咸衔通先盐沾严凡通删上声又注梗耿静逈拯等六韵通轸寖亦通轸感敢琰忝豏槛俨范通铣去声又注问焮通震而愿慁憾自为一部谏裥通霰而翰换自为一部勘阚通翰艳栝敛通霰陷览梵通谏割为三部入声又注勿迄职徳缉通质为一部曷末黠戛屑薛叶帖业乏通月为一部颠倒错乱皆亘古所无之臆説世儒不察乃执此书以诬朱子其傎殊甚然自宋以来着一书以明古音者实自棫始而程迥之韵式继之迥书以三声通用双声互转为説所见较棫差的今已不传棫书虽抵牾百端而后来言古音者皆从此而推阐加宻故辟其谬而仍存之以不没筚路防缕之功焉乾隆四十六年十月恭校上
　　总纂官臣纪昀臣陆锡熊臣孙士毅
　　总　校　官【臣】陆费墀

　　韵补序
　　盈天地间物凡有形必有声乃自然之理也仰观于天若雷霆之号令风雨之吹嘘俯察于地若江河之冲激鸟兽之嘷鸣无不有声亦无不有韵况人灵于万物参乎三才其言之出自中五声而文字又声之精者故上古圣人制为律吕以谐五声使咸协音韵可以被之管弦用之家乡邦国其极至于动天地感鬼神而致雍熈泰和之盛良有以也诗三百篇之有韵固不待言矣若夫易之爻象彖系书之明良赓歌仪礼之祀醮嘏辞春秋左传之繇词歌谚句语短长率皆协韵虽或出于旁通假借而实合乎音律之自然下及国语史汉诸书老庄荀杨韩欧诸子其叙述之词间出韵语亦皆脗合世变既逺经生学子役于词赋声偶虽读其书而不知其韵识者病之宋儒呉才老博学好古乃采辑古经传子史协韵分为四声各释其音义彚成一书名曰韵补其援引该博考据精当诚有功于文字之学晦庵先生作诗集传悉本其韵以协三百篇之音其见信于大儒盖不苟也嘉兴郡旧有刻板岁乆漫漶毁而未完而习举业者复视之为长物是以无传焉予读书中秘时见同馆胡世臣购得一本尝假而录之仅得其音而不及悉其义乆而亡失后宦游中外往往求诸缙绅间未得正徳己卯予以服阕北上道经三衢会提学宪副今光禄刘公徳夫论及书籍徳夫曰方伯何公道亨藏有善本欲刻之以传比至钱唐首访何公遂假其书阅之不啻如获拱璧公因属予序之既而公以入勤未及梓顷擢大中丞巡抚河南保厘之暇乃成厥志焉伻来以书速序予既辞不获乃述韵补之源流暨重刋之颠末以引诸篇端使四方学者知是书之不易得不可以忽焉而不之究心也公名天衢楚之道州人与子同举治丙辰进士歴官中外风节才望推重当时而力学稽古汲汲不倦观于斯刻足以见其志之所存矣陈鳯梧序

　　韵补书目
　　尚书【赓歌五子之歌仲虺之诰佑贤辅徳一节伊训圣谟洋洋一节洪范歳日月时一节皆韵】毛诗【风小雅大雅商颂鲁颂皆韵惟周颂或不韵】
　　周易【彖小象杂卦皆韵爻辞或用韵】
　　周礼【量铭祭侯文郑注如某之言某也之类皆韵】
　　礼记【曲礼将即席一节礼运后圣有作一节乐记子夏对乐孔子闲居五起皆韵郑注寓韵与周礼注同】孔丛子【孔氏书有孔子歌孔臧赋】
　　老子道徳经【周柱下史老聃所作多韵语今往往失其读】
　　左氏春秋传【鲁左丘明所作繇辞歌谚皆韵】
　　国语【亦丘明所作有歌谣韵语】
　　三略【世传黄石公书文既简古亦多用古韵恐非秦汉时人所能作】
　　六韬【世传周太师吕望书虽间有韵语而文与用韵不及三畧逺甚】
　　战国策【七国策士书间有韵语】
　　楚辞【自楚屈原骚经至后汉王逸九思无不韵者后世所作或不用韵失之】
　　荀子【战国荀况所作古诗成相篇赋篇皆韵】
　　呉子【战国呉起所作间有韵语】
　　史记【汉司马迁所作秦刻石辞】
　　淮南子【汉淮南王所作鸿烈解前数篇多韵语】
　　易林【汉焦赣所作法古繇辞无不韵者】
　　列女颂【汉刘歆所作皆韵】
　　太经【汉扬雄所作以拟易易小象彖辞杂卦皆韵雄所拟亦韵】
　　二十四箴【亦雄所作】
　　蔡邕【汉人有文集十卷多古韵】
　　后汉书【宋范晔所作后汉文章与晔所作赞皆韵】
　　白虎通【后汉丁鸿等所作本名白虎通徳论依声寓义多用古韵】
　　释名【后汉博士刘熈所作依声寓义与白虎通同】
　　黄庭经【当是魏晋时人所作多用阳声作步虚词歌之尢宜文义非儒家所急取其韵古也】急就章【前汉黄门史游所作皆韵】
　　三国志【晋陈寿所作魏有曹植文歌诗呉有胡综赋华覈文蜀有李兴文却正释讥杨戏赞皆韵】汉魏文章【不载所集人名凡文章数十篇多它书所阙扬雄元后诔几数百言班固止取四句载传中盖深知雄者】陈琳【魏人有文集九卷在建安诸子中字学最深大荒赋几三千言用韵极竒古尤为难知】阮籍【魏人有文集十卷间用古韵】
　　晋书【唐太宗时所修古韵至晋尚多知者自宋齐而下浸以湮灭】
　　陶潜【晋人有文集十卷多用古韵】
　　山海经赞【晋郭璞所作晋之字学璞最深】
　　陆机【晋人字学不在郭璞之下有文集十卷见于文选艺文类聚诸书者十之七八】
　　陆云【晋人文章虽不及兄机超诣而字学或过之有文集八卷多世所未见者】
　　道藏歌诗【当是魏晋时人所作其文词非儒家所急取其韵古也多阳声与黄庭同】
　　文选【梁昭明太子所集赋诗乐府歌颂赞七箴铭诔文连珠皆韵】
　　类文【此书本十卷或云梁昭明太子作文选时所集今存止三十卷本朝陶内翰谷所编】
　　江淹【梁人有文字十卷间用古韵】
　　玉台新咏【陈徐陵所编词虽淫艳以其多古韵故取之】
　　艺文类聚【唐欧阳询所编凡百卷多古文章为类书之冠】
　　韩愈【唐人有文集四十卷唐之字学愈为独冠当不在扬雄之下元和圣徳诗止用一韵此日足可惜诗亦止用一韵拟史记防传而作能读策传则能读此诗能读此诗则能读张籍祭愈诗】
　　柳宗元【唐人有文集三十卷字学在白居易之次未知与张籍孰优劣韩愈赠籍诗云时来论形声当讲之熟矣而籍
　　自祭愈诗外未见用韵甚古者】
　　白居易【唐人有文集百卷字学可次韩愈】
　　文粹【宋朝姚铉所编凡百卷间有古韵】
　　欧阳参政【宋朝人名修有文集三十卷多用古韵】
　　苏内翰【宋朝人名轼有文集三十卷用古韵可次欧阳参政】
　　苏黄门【宋朝人名辙有文集四十卷字学不在兄内翰之下】
　　右韵补凡书五十种其用韵已见集韵诸书者皆不载虽其韵书而训义不同或诸书当作此读而注释未收者载之凡字有一义即以一条为证或二义三义即以二三条为证若谬误若未尽皆俟后之君子正而成之庶斯道之不坠也武夷呉棫

　　钦定四库全书
　　韵补卷一
　　宋　呉棫　撰
　　上平声
　　一东
　　江【沽红切水出岷山释名江公也小水流入其中公共也风俗通江者贡也珍物可贡献也晋童谣五马浮渡江一马化为龙又曰阿童复阿童衔刀浮渡江二凡反切皆用今音后仿此】杠【牀前横释名杠公也众人所公共也急就章妻妇聘嫁赍媵僮奴婢私隶枕牀杠】　控【姑公切引也班固西都赋鸟惊触丝兽骇值锋机不虚掎不再控五臣读】　禽【渠容切二足而翼曰禽周易即鹿无虞以从禽也易林吉日车攻田弋获禽宣王饮酒以告嘉功】登【都笼切升也汉书叙传子夫既兴扇而不终钩弋忧伤孝昭以登二】栋【梁也苏黄门徐孺亭诗徐君鬰鬰涧底松陈君落落堂上栋涧底松茂不遭伐堂毁栋折伤其躬】　橦【徒红切长木可缘也张衡西京赋乌获扛鼎都卢寻橦冲挟燕濯胷突铦锋六】幢【旛幢童也其状童童然也急就章蒲蒻蔺席帐帷幢镜奁梳匣比各异二】调【味也屈原骚经勉升降以上下兮求矩矱之所同禹汤俨而求合兮挚咎繇而能调】洞【空也淮南子天地鸿洞注云读如同赐之同繁钦鳯阙赋桥不雕兮木不龙反淳厐兮踵洞阐所迹兮超遐踪】恸【哀过也晋愍怀太子文今尔之负抱寃于东悠悠有识孰不哀恸】唐【国名欧阳参政杨諌议铭震官太尉四世以公于陵正直仆射于唐二】征【陟隆切证也班固灵台诗乃经灵台灵台既崇帝勤时登爰考休征】　宠【痴凶切荣名也周易在师中吉承天宠也王三锡命怀万邦也邦悲工切诗受小共大共为下国骏厖荷天之龙郑氏作宠此二句本一韵荀卿既读厖为防以叶共宠亦当为此读】　撞【传容切突也战国策宽则两军相攻急则仗防相撞然后可建大功】　邦【悲工切国也释名邦封也有功于是故封之也周易小人勿用必乱邦也韦孟诗至于有周歴世防同王赧聴政实絶我邦二】崩【山坏也冯衍显志赋美闗雎之识微兮愍王道之将崩拔周唐之盛德兮捃桓文之谲功】　分【肤容切别也曹植七啓太极之初浑沌未分万物纷错与道俱隆二】方【所也道藏左夫人謌腾跃云景辕浮观霞上空霄輧纵横舞紫葢记灵方】　朋【蒲蒙切同门曰朋刘桢鲁都赋时谢节移和族绥宗招欢合好肃戒友朋三】凭【记也华覈自责文越从朽壤蝉蜕朝中熈光紫闼青琐是凭】冯【凭或作冯太维丰维崇百辟冯冯伊徳敢兴兴火宫切】房【符风切室在旁也道藏中岳僊人謌徘徊岳颠翻焉御飞龙齐腾八纮外翺翔阊阖房】　厖【谟逢】
