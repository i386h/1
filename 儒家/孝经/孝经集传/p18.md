<!-- { "loadSidebar": true } -->
　　【其无不服者何也敬也天地神明之治也尊在而尊长在而长亲在而亲无它逹之天下也日月之相迎星辰之相次风雷山泽之相命无不繇此者曾子曰仁者仁此者也义者宜此者也忠者中此者也信者信此者也礼者体此者也行者行此者也彊者彊此者也乐自顺此生刑自反此作夫孝者天地之大经也置之而塞于天地溥之而衡于四海施诸后世而无朝夕推而放诸东海而凖推而放诸西海而凖推而放诸南海而凖推而放诸北海而凖诗云自西自东自南自北无思不服是之谓也】
　　右经十六章
　　大传第十六
　　凡三王敎世子必以礼乐乐所以修内也礼所以修外也礼乐交错于中发形于外是故其成也怿恭敬而温文立太傅少傅以养之欲其知父子君臣之道也太傅审父子君臣之道以示之少傅奉世子以观太傅之徳行而审喻之太傅在前少傅在后入则有保出则有师是以徳喻而敎成也师也者敎之以事而喻诸徳者也保也者慎其身以辅翼之归于道者也
　　【明王之事天地则自其事父母始也其敬长尊老不敢恶慢于天下则犹自父兄而推也以天子之尊而必有父兄故立为保傅以敎之保傅之不足而又为养老齿胄以示之示之不足而又为侯以射之言夫强猛不服不知父兄君长之义者之可以发的也天子不敢忘父母则不敢易天地不敢忘亲则不敢辱先不敢辱先则不敢不敬其身矣贾生曰天子不谕于先圣王之徳不知君国畜民之道不见义礼之正不察应事之理不博古之典传不闻于威仪之数诗书礼乐之无经学业之不法凡此其属太师之任也古者齐太公軄之天子不婣于亲戚不恵于庶民无礼于大臣不忠于刑狱无经于百官不哀于丧不敬于祭不戒于戎事不信于诸侯不诚于赏罚不厚于徳不彊于行赐予侈于左右恡惜疏于卑逺不能惩忿窒欲大行大徳大义大道不从太师之敎凡此其属太傅之任也古者鲁周公軄之天子处位不端受业不敬敎诲讽诵诗书礼乐之不经不法不古言语不序音声不中律趋让进退不以礼升降揖让无容视瞻俯仰无节妄咳唾数顾趋行不徳色不比顺隐琴肆瑟凡此其属太保之任也古者燕召公軄之天子燕辟废其学左右之习诡其师答逺方诸侯遇贵大人不知文雅之辞答左右近臣不知己诺之适简闻小诵之不博不习凡此其属少师之任也古者史佚軄之天子居处出入不以礼衣服冠带不以法御器在侧不以度杂防从美不以章忿怒説喜不以义赋与噍让不以节小行小礼小义小道凡此其属少傅之任也天子居处燕私安所易乐而湛夜漏屏人而数饮酒而醉食肉而饱饱而强饥而惏暑而暍寒而寝而莫宥坐而莫侍行而莫先莫后常自为开户自取玩好自执器皿函顾还面而御器之不举不臧拆毁丧伤凡此其属少保之任也干戚戈羽之舞管籥琴瑟之防号呼謌谣声音不中律燕乐雅颂不中序凡此其属诏工之任也不知日月之不时节不知先王之讳与国之大忌不知风雨雷电之眚凡此其属太史之任也凡此入任者皆未及于孝弟也然以修身慎行不至辱先则亦庶矣故为天子之道则必自世子始也记曰知为人子然后可以为人父知为人臣然后可以为人君知事人然后能使人故敎天子以孝弟者必自敎世子始也敎世子则其所敎天子者亦如此矣诗曰佛时仔肩示我显徳行】
　　先王之所以治天下者五贵有徳贵贵贵老敬长慈幼此五者先王之所以定天下也贵有徳何为也为其近于道也贵贵为其近于君也贵老为其近于亲也敬长为其近于兄也慈幼为其近于子也是故至孝近乎王至弟近乎霸至孝近乎王虽天子必有父至弟近乎霸虽诸侯必有兄先王之敎因而不改所以领天下国家也
　　【凡是五者则皆僃于太学矣燕享朝聘乡饮酒耕耤搜狩则皆从太学来者也太学而外道莫备于宗庙莫严于朝廷朝廷尊尊宗庙亲亲尊尊亲亲则犹是一家之治也其使天下各尊其尊各亲其亲则非复一家之治也故贵有徳贵贵贵老敬长慈幼其道公于天下各举其所近因性而不改是先王之所谓至要也】
　　周公践阼庶子之正于公族者敎之以孝弟睦友子爱明父子之义长幼之序其朝于公内朝则东面北上臣有贵者以齿其在外朝则以官司士为之其在宗庙之中则如外朝之位宗人授事以爵以官其登馂献受爵则以上嗣庶子治之虽有三命不逾父兄其公大事则以丧服之精粗为序虽公族之丧亦如之以次主人若公与族燕则异姓为賔膳宰为主人公与父兄齿族食世降一等其在军则守于公襧公若有出疆之政庶子以公族之无事者守于公宫正室守太庙诸父守贵宫贵室诸子诸孙守下宫下室五庙之孙祖庙未毁虽为庶人冠取妻必告死必赴练祥则告族之相为也宜吊不吊宜免不免有司罚之至于赗承含皆有正焉公族无宫刑大辟谳于公公三宥之有司三致辟三宥不对走出致刑于甸人公使人追之有司对以无及反命公素服不举为之变哭于异姓之庙
　　【公族朝于内朝内亲也虽有贵者以齿明父子也外朝以官体异姓也宗庙之中以爵为位崇徳也宗人授事以官尊贤也登馂受爵以上嗣尊祖之道也丧纪以服之轻重为序不夺人亲也公与族燕则以齿而孝弟之道逹矣其族食世降一等亲亲之杀也战则守于公襧孝爱之深也正室守太庙尊宗室而君臣之道着矣诸父诸兄守贵室子弟守下室而让道逹矣五庙之孙祖庙未毁虽及庶人冠娶必告死必赴不忘亲也亲未絶而列于庶人贱无能也敬吊临赗睦友之道也古者庶子之官治而邦国有伦邦国有伦而众向方矣公族之罪虽亲不以犯有司正术也所以体百姓也刑于隐者不与国人虑兄弟也弗吊弗为服于异姓之庙为忝祖逺之也素服居外不听乐私丧之也骨肉之亲无絶也公族无宫刑不翦其类也是周道也三代不相袭礼亲亲贵贵贤贤相循环也而要于有父有兄兴仁兴让则未有着于太学者也太学之不释奠于先老不齿胄于国子不礼三老五更不合养老幼而可以广孝弟未之有也故文王世子之学圣人之明察所繇始也】
　　天道至教圣人至徳庙堂之上罍尊在阼牺尊在西庙堂之下县皷在西应皷在东君在阼夫人在房大明生于东月生于西此隂阳之分夫妇之位也君西酌牺象夫人东酌罍尊礼交动乎上乐交应乎下和之至也
　　【天地者父母之象日月者夫妇之象也以日月着天地以夫妇存父母以夫妇父母章于日月天地此神明之道圣王未之有易也礼乐交动东西互答以敬明爱以报其祖襧则祖襧之心安以告于神只则神祗之情适然则天地之不分祀后夫人之不与郊祭何也曰髙禖之祭则黄帝之四妃与焉大明之奏则挚莘之二女从焉髙禖近于天地大明近于日月古人之礼则必有取之也记曰天子亲耕于南郊以共齐盛王后亲蚕于北郊以共纯服诸侯耕于东郊以共粢盛夫人蚕于北郊以共冕服天子诸侯非莫耕也王后夫人非莫蚕也身致其诚信诚信之谓尽尽之谓敬敬尽然后可以事神明此所以通于神明之义也然则天地不分祀而君后分耕蚕何也曰祀可合也耕蚕不可合也然则分祀非礼与曰何为其非礼也合致者亲分致者尊亲不如尊之慤也颂曰时迈其邦昊天其子之致尊之谓也既右烈考亦右文母致亲之谓也致亲于庙致尊于郊致亲于内朝致尊于外朝三代百王各以义起也】
　　太庙之内敬矣君亲牵牲大夫赞币而从君亲制祭夫人荐盎君亲割牲夫人荐酒卿大夫从君命妇从夫人洞洞乎其敬也属属乎其忠也勿勿乎其欲其飨之也纳牲诏于庭血毛诏于室羮定诏于堂三诏皆不同位葢道求而未之得也设祭于堂为祊乎外故曰于彼乎于此乎一献质三献文五献察七献神大飨其王事与
　　【天地之明察其在于大飨与而犹曰大飨之礼不足以大旅大旅之礼不足以飨帝何也大飨之礼夫妇所得以共尽也飨帝之礼夫妇所不得而共尽也萃万国之懽心以事其亲又推其从出之祖以配上帝不合天下之贤亲老幼起敬起爱则不足以教美报也故曰万物本乎天人本乎祖取财于地取法于天是以尊天而亲地教民美报圣王之至要也】
　　凡祭有四时春祭曰礿夏祭曰禘秋祭曰尝冬祭曰烝礿禘阳义也尝烝隂义也禘者阳之盛也尝者隂之盛也故曰莫重于禘尝古者于禘也发爵赐服顺阳义也于尝也出田邑发秋政顺隂义也故记曰尝之日发公室示赏也草艾则墨未发秋政则民弗敢草也故曰禘尝之义大矣
　　【未发秋政民弗敢草夫犹是杀草木不时非孝之意乎春视赏而秋视罚不赏则亦不罚也先赏而后罚夏道也赏人于庙罚人于社社者秋之告成者也草木霜露顺其隂阳庆赏刑威中于理义故神明之意得而四海之心服也然则治天下之要在于赏罚也圣人不以赏罚为义而以孝弟为义者何也曰以孝弟为义其意不在于名法孝弟明而名法出矣以名法为义其意不在于孝弟赏罚明而孝弟衰矣故曰言思可道行思可乐不肃而成不严而治其本出于此也】
　　先王之荐可食也而不可耆也卷冕路车可陈也而不可好也武壮而不可乐也宗庙之威而不可安也宗庙之器可用也而不可便其利也所以交于神明者不可同于安乐之义也酒醴之美酒明水之尚贵五味之本也黼黻文绣之美疏布之尚反女功之始也筦簟之安而蒲越稾鞂之尚明之也大羮不和贵其质也大圭不琢美其质也丹漆雕防之美素车之乘尊其朴也贵质而已矣所以交于神明者不可同于安防之义也
　　【神明之道始于太素父母之道始于太质天地之道始于太朴此三始者孝弟之本义也有其质而后文生焉天子之始存于世子世子之始存于孩提故以三命加于父兄为天子而绌亲长非礼也然则为天子则絶齐期之丧何也曰未之絶也其意犹有存焉去文而已孝经之意在于反质反质追本不忘其初春秋之严孝经之质皆遡朔于天地明本于父母所以致其素朴交于神明之道也】
　　天下无生而贵者也继世以立诸侯象贤也以官爵人徳之杀也死而諡今也古者生无爵死无諡礼之所尊尊其义也失其义陈其数祝史之事也故其数可陈也其义难知也知其义而敬守之天子之所以治天下也
　　【天下无生而贵故以天子而尊父兄天地之序也天下无恶慢人而不恶慢于人故以天子而恐辱先是圣贤之敬守也以天子而犹恐辱先则天下之恐辱先者多矣桀纣之爵见薄于匹夫幽厉之諡见訾于臣子故爵諡者古人所不贵也然且周公身为之周公以为迂其身以善其君故反古而不疑也然则孝经称爵而不称諡春秋称諡与爵文质互用与曰尧舜禹汤皆諡也礼有其义有其数数者祝史之事也春秋得其义孝经得其志得其志而敬守之虽万世一姓可也】
　　子曰武王周公其逹孝矣乎夫孝者善继人之志善述人之事者也春秋脩其祖庙陈其宗器设其裳衣荐其时食宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也践其位行其礼奏其乐敬其所尊爱其所亲事死如事生事亡如事存孝之至也郊社之礼所以事上帝也宗庙之礼所以祀乎其先也明乎郊社之礼禘尝之义治国其如示诸掌乎
