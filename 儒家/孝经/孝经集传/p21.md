<!-- { "loadSidebar": true } -->
　　既封主人赠而祝宿虞尸既反哭主人与有司视虞牲有司以几筵舍奠于墓左反日中而虞不一日离也是日也以虞易奠卒哭曰成事是日也以吉祭易丧祭明日祔于祖父其变而之吉祭也必于是日也殷练而祔周卒哭而祔孔子善殷丧之朝也顺死者之孝心也哀离其室也故至于祖考之庙而后行殷朝而殡于祖周朝而遂葬
　　【夫子之葬母葢犹朝而殡殡而后葬也朝而殡不谓之文练而祔不谓之质既封而吊不谓之慤反室而吊不谓之文夫子兼取之而谓夫子尚质者何也是非夫子之所贵也夫子之所贵者爱敬哀慼而已孝子以爱敬哀慼为实其烦促隆杀家相室老治之天子不加赢庻人不加绌各极其情事而止故夏殷之礼夫子兼用之而有不尽也孔子之丧公西赤为志焉饰棺墙置翣设披周也设崇殷也绸练设旐夏也故文则无所不之也公明仪治子张之丧褚羃丹质蚁结于四隅殷礼也夫以公明仪之意谓夫子宜用殷礼者乎夫子而参用三代亦何不可也故文者质之委也】
　　高子臯之执丧也泣血三年未尝见齿顔丁之执丧也始死皇皇焉如有求而弗得既殡望望焉如有从而弗及既葬慨焉如不及其反而息子思之母死于卫栁若谓子思曰子圣人之后也四方于子乎观礼子葢慎诸子思曰吾何慎哉吾闻之有其礼无其财君子弗行也有其礼有其财无其时君子弗行也吾何慎哉
　　【子思丧出母而不使子上丧出母何也子思自为制者子上则子思制之也然则子思所谓财与时者何也伤其母之出也以为贫也伤其不任也以为礼有所未尽也】
　　子思曰丧三日而殡凡附于身者必诚必信勿之有悔焉耳矣三月而葬凡附于棺者必诚必信勿之有悔焉耳矣丧三年以为极亡则弗之忘矣故君子有终身之忧无一朝之患也
　　【诚信者敬哀之实也诚信敬哀皆质也葬而葛弁祭而用明器非不诚信也三月而外浸近于文焉近于文则王公贵人皆自为隆矣非道之为汚隆者也】
　　曾申问于曾子曰哭父母有常声乎曰中路婴儿失其母焉何常声之有有子与子游立见孺子慕者有子谓子游曰予壹不知夫丧之踊也予欲去之久矣情在于斯其是也夫子游曰礼有微情者有以故兴物者有直情而径行者夷狄之道也品节斯之谓礼自上世以来未之有舍也
　　【丧之始于懐抱也踊之始于孺子慕也两者情理之极也有子近于质子游近于文壹不知夫文质之至发于自然圣人无所増损也虽然曾子有子知其本也】
　　孔子曰啜菽饮水尽其欢斯之为孝敛首足形还葬而无椁称其财斯之为礼又言之丧不虑居毁不危身丧不虑居谓无庙也毁不危身谓无后也
　　【固知夫夫子之质也还葬而无椁以是为礼者夫子葢亲行之而世不悟也然则葬与庙孰重曰殷人重葬周人重庙殷之成墓而吊与夫吊于圹也太甲之居桐武丁之谅隂皆墓也周人虞而吉祭己葬而祔礿禘尝烝皆在于庙以为墓祭非礼也是不同道墓之贵北首谓温凊也庙之贵西首谓昭穆也然且君子有不得行其道者曰财也时也子路去鲁谓顔渊曰何以赠我曰吾闻之也去国则哭于墓而后行反其国不哭展墓而入谓子路曰何以处我子路曰吾闻之也过墓则式过祀则下甚矣二子之质也重其先慕其亲敬其身然则野哭而夫子恶之弁人孺悲而夫子以为非礼何也曰丧事总总迫而质逺而文倚质而不辨以是为杜桥之沽也】
　　孔子之丧有自燕来观者舍于子夏氏子夏曰圣人之葬人与人之葬圣人也子何观焉昔者夫子言之曰吾见封之若堂者矣见若坊者矣见若覆夏屋者矣见若斧者矣从若斧者焉马鬛封之谓也今一日三斩板而已封尚行夫子之志乎哉
　　【固知夫夫子之质也大夫之封五尺夫子葢犹参三代之制也成子高曰葬也者藏也藏也者欲人之弗得见也是故衣足以饰身棺周于衣椁周于棺土周于椁反壤树之己矣然则成子高不封乎曰是犹士庶人之礼也将适国而告之使过者皆式之如之何其不封也然则卜兆卜日孰为轻重与曰卜兆是也墓之为言慕也卜者必步焉武步皆坐左干而右戚文舞发步左籥而右翟周人皆用之未之学也然则卜不改日与曰是皆有其制焉虽雨必葬雨不克葬改日而葬春秋之所非也然则葬不分昭穆卜不日吉与曰周之子姓三百余国其祔于丰毕者不能数公越时而葬必有它故内不可告于天子外不可讣于列国则亦何昭穆待吉之有】
　　子夏既除丧而见予之琴和之而不和弹之而不成声作而曰哀未忘也先王制礼而不敢过也子张既除丧而见予之琴和之而和弹之而成声作而曰先王制礼不敢不至焉
　　【甚哉二子之情也情当之谓文情当之谓质文质备矣爱敬不衰是可与语仁孝矣仁孝无它爱敬而已周公之祀明堂仲尼之殡五父大舜之享虞思季子之还左袒此物此志也爱敬衰而情文滥情文滥而礼无所立鲁悼公之丧季昭子问于孟敬子曰为君何食敬子曰食粥天下之逹礼也吾三臣者之不能居公室四方莫不闻矣勉而为瘠吾则能毋使人疑夫不以情居瘠者哉我则食食若是乎孟敬子之质也然而礼散矣生不能事殁不能丧也而以为诚信可乎哉】
　　子路曰吾闻诸夫子丧礼与其哀不足而礼有余也不若礼不足而哀有余也祭礼与其敬不足而礼有余也不若礼不足而敬有余也
　　【子路之祭也室事交乎戸堂事交乎阶质明而行事宴朝而退夫子以为知礼谓其贤于跛倚以临者也周礼之贵迟久也三时之积一日之接思成忾然而取便于食息之顷安知夫神明之交与不交乎故哀之与敬涉久而见者也诗曰我孔熯矣式礼莫愆言其持久者也诸宰君妇废彻不迟言其终事者也固知夫子之善子路有所未尽也然而子路质矣子曰礼与其奢也宁俭丧与其易也宁戚则犹与夫子路之质者也】
　　孔子在衞有送葬者夫子观之曰善哉为丧乎足以法矣小子识之子贡曰夫子何善尔也曰其往也如慕其反也如疑子贡曰岂若速反而虞乎子曰小子识之我未之能行也
　　【夫子之未能行者何也曰礼繇中作速反而虞夫子之行周礼也行周礼而不若衞人则是夫子之哀也夫子葬于防且封矣夫子先反雨甚门人后至孔子问焉曰防墓崩孔子不应者三然流涕曰吾闻之古不修墓夫岂以殷人而不得行殷礼乎殷人之礼也已封而虞虞而反吊然而夫子所尚以其疑慕也夫疑也而夫子以为未能者乎甚矣夫子之仁也仁孝备而文质生文质生而礼乐出矣】
　　鲁人有周丰也者哀公执挚请见之而曰不可公曰我其已夫使人问焉曰有虞氏未施信于民而民信之夏后氏未施敬于民而民敬之何施而得此于民也对曰墟墓之间未施哀于民而民哀社稷宗庙之中未施敬于民而民敬殷人作誓而民始畔周人作防而民始疑苟无礼义忠信诚慤之心以涖之虽固结之民其不解乎
　　【若周丰者可谓知本矣哀敬之生生于孺慕爱亲敬长致哀于父母生而能之生而知之生之有爱敬没之有哀戚此非必有保傅之训讨诗书之服习也因性而利导焉耳墟墓之间早已施哀宗社之中早已施敬哀敬固结非一日之积也故为人子者有无形之视无声之听无方之养无制之哀得其本则礼繇此起乐繇此作不得其本则犹聚孩提之童与之讲殷周之誓诰也】
　　孔子闲居子夏侍子夏曰敢问诗云凯弟君子民之父母何如斯谓民之父母矣孔子曰夫民之父母必逹于礼乐之原以致五至而行三无以横于天下四方有败必先知之此谓民之父母矣子夏曰民之父母既闻命矣敢问何谓五至孔子曰志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐相生是故正明目而眎之不可得而见也倾耳而听之不可得而闻也志气塞乎天地此之谓五至子夏曰五至既得而闻之矣何谓三无孔子曰无声之乐无体之礼无服之丧敢问何诗近之孔子曰夙夜基命宥宻无声之乐也威仪棣棣不可选也无体之礼也凡民有丧匍匐救之无服之丧也子夏曰言则大矣美矣盛矣言尽于此而已乎孔子曰何为其然也君子之服此犹有五起焉子夏曰何如孔子曰无声之乐气志不违无体之礼威仪迟迟无服之丧内恕孔悲无声之乐气志既得无体之礼威仪翼翼无服之丧施及四国无声之乐气志既从无体之礼上下和同无服之丧以畜万邦无声之乐日闻四方无体之礼日就月将无服之丧纯徳孔明无声之乐气志既起无体之礼施及四海无服之丧施于孙子
　　【甚矣夫子之交也性情之动以为气志气志之动以为诗礼乐横天下塞四海皆是也其始于爱其亲以及于不敢恶天下之亲其始于敬其长以及于不敢慢天下之长周公之祀后稷享文王成王之临雍释奠齿冑养老尧舜之遏宻八音勤事野死亦皆此物此志也故天下之顺非圣人能顺之也圣人因性立教动于至顺而天下顺应之诗曰媚兹一人应侯顺徳得其本而顺用之以为道则曰要道以为徳则曰至徳上下之和睦无怨则必繇此矣夫非仲尼而谁能顺动如此者乎易曰雷出地奋豫先王以作乐崇徳殷荐之上帝以配祖考则必谓此也夫】
　　右传二十三则

　　孝经集传卷四
