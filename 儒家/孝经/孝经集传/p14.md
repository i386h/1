<!-- { "loadSidebar": true } -->
　　【圣人之制礼也因严教敬因孝教忠君父相等仁义之极也使君可无三年之服则父亦可无三年之防使父可无三年之防则君亦可无一日之服滕定公薨世子谓然友曰昔者孟子尝与我言于宋于心终不忘今也不幸至于大故吾欲使子问于孟子然后行事然友之邹问于孟子孟子曰不亦善乎亲防固所自尽也曾子曰生事之以礼死之以礼祭之以礼可谓孝矣诸侯之礼吾未之学也虽然吾尝闻之矣三年之防齐疏之服飦粥之食自天子达于庶人三代共之然友反命定为三年之防父兄百官皆不欲曰吾宗国鲁先君莫之行吾先君亦莫之行也至于子之身而反之不可且志曰丧祭従先祖曰吾有所受之也谓然友曰吾他日未尝学问今也父兄百官不我足也恐其不能尽于大事子为我问孟子孟子曰然不可以他求者也孔子曰君薨聴于冡宰歠粥面深墨即位而哭百官有司莫敢不哀先之也上有好者下必有甚焉者矣君子之徳风也小人之徳草草上之风必偃是在世子然友反命世子曰是诚在我五月居庐未有命戒百官族人可谓曰知及至葬四方来观之顔色之戚哭泣之哀吊者大悦故要君非圣非孝之事皆爱敬之不周非尽观聴者之过也然且圣人犹以乱辟治之所以发生民之真性存百世之大坊也然则要君何义也谓托君服以要利禄者也托君服以要利禄故君过益彰而亲谊益灭子曰事君三违而不出竟则利禄也虽曰不要君吾不信也】
　　资于事父以事母而爱同天无二日土无二王国无二君家无二尊以一治之也故父在为母齐衰期者见无二尊也
　　【丧服问曰君为天子三年夫人如外宗之为君也世子不为天子服君夫人皆为天子服而世子不为天子服何也曰皆臣也而嫌于为祖服则不为服然则君臣之义夺于祖孙者与抑夺于父子者与曰皆夺之也皆夺之则不正其为君臣者与曰君臣之分自在也为世子上请于天子而不为天子服如为世子者曰其父请之而又迫父故嫌于迫父者也传曰有従轻而重公子之妻为其皇姑有従重而轻为妻之父母有従无服而有服公子之妻为公子之外兄弟有従有服而无服公子为其妻之父母然则诸侯世子之于天子为従有服而无服者与曰近之近于天子有不得夺之于父者也齐宣王欲短丧公孙丑曰为期之丧犹愈于已乎孟子曰是犹或紾其兄之臂子谓之姑徐徐云尔亦教之孝弟而已矣王子有其母死者其傅为之请数月之丧公孙丑曰若此者何如也曰是欲终之而不可得者也虽加一日愈于已谓夫莫之禁而弗为者也莫之禁而弗为则乱也】
　　曾子问曰三年之丧吊乎孔子曰三年之丧练不羣立不旅行君子礼以饰情三年之丧而吊哭不亦虗乎
　　【曾子问曰大功之丧可以与于馈奠之事乎孔子曰岂大功耳自斩衰而下皆可礼也曽子曰不以轻服而重相为乎孔子曰非此之谓也天子诸侯之丧斩衰者奠大夫齐哀者奠士则朋友奠不足则取于大功以下者不足则反之曽子问曰小功可以与于祭乎孔子曰何必小功自斩衰而下与祭礼也曽子曰不以轻丧而重祭乎孔子曰天子诸侯之丧祭也不斩哀者不与祭大夫齐哀者与祭士祭不足则取于兄弟大功以下者曽子问曰相识有丧服可以与于祭乎孔子曰缌不祭又何助于人故以身执丧则不亲为馈奠之事为天子诸侯执丧则有以苴斩之身代为馈奠者矣君臣父子交相致也然则重服茕然虽相识者不以一吊诸侯天子有事则茕然就其役若是则天子诸侯有所夺于臣下也天子诸侯无所夺于臣下则臣下茕然哭泣之不遑而馈奠之是従曰吉凶之不相袭也君宗有事陨越深墨而谋于国老宗老使斩哀齐哀者代其馈奠先公先卿实式灵之何夺之有故大夫有重服不吊相识士有缌服不入宗庙天子诸侯之丧祭必使有重服者执事所以广爱广敬极精微之至也圣人有作非夫草野易于所得而訾议也】
　　曾子问曰大夫士有私丧可以除之矣而有君服焉其除之也如之何孔子曰有君丧服于身不敢私服又何除焉于是乎有过时而弗除也君之丧服除而后殷祭礼也曾子问曰父母之丧弗除可乎孔子曰先王制礼过时弗举礼也非弗能勿除也患其过于制也故君子过时不祭礼也
　　【有君之丧则不除父母之丧犹以君之丧而除父母之丧也夫以君之丧而除父母之丧则父母于君无所不绌而谓君有所不夺于父母何也曰君之丧间值也父母之哀没身焉君之丧服除而后殷祭其所告于父母则必有不同者矣故礼之有丧服圣人所酌于君父之至也不知有君父则亦不知有圣人故大乱将至而非圣非孝要君者比比也】
　　曾子问曰君薨既殡而臣有父母之丧则如之何孔子曰归居于家有殷事则之君所朝夕否曰君既启而臣有父母之丧则如之何孔子曰归哭而反送君曰君未殡而臣有父母之丧则如之何孔子曰归殡反于君所有殷事则归朝夕否大夫室老行事大夫内子有殷事亦之君所朝夕否曰君之丧既引闻父母之丧如之何孔子曰遂既封而归不俟子曽子又曰父母之丧既引及途闻君薨如之何孔子曰遂既封改服而往
　　【君父之间得是五问者则情法事理皆备之矣情法事理四者各不相夺也因重而重因急而急各相其宜而与之适古之圣贤其推究礼意真至如此而后世人臣犹有朝夕趣利生恋其君死忘其父母释衰绖以就缨组之事者】
　　子夏问曰三年之丧卒哭金革之事无辟也者礼与初有司与孔子曰夏后氏三年之丧既殡而致事殷人既葬而致事记曰君子不夺人之亲亦不夺亲也此之谓乎子夏曰金革之事无辟也者非与孔子曰吾闻诸老耼昔者鲁公伯禽有为为之也今以三年之丧従其利者吾不知也
　　【礼凡见人三年之丧无免绖虽朝于君无免绖惟公门有脱齐哀言夫不杖之齐衰也若斩衰与杖齐哀则皆不入公门传曰君子不夺人之丧亦不夺丧也又曰辠多而刑五丧多而服五上附下附例也故君子苴服而有天刑之心公羊高曰古者臣有大丧则君三年不呼其门已练可以弁冕服金革之事君使之非也臣行之礼也闵子要绖而服事既而曰若此乎古之道不即人心退而致仕孔子葢善之也如闵子则可谓知礼者矣】
　　子云孝以事君弟以事长示民不贰也故君子有君不谋仕惟卜之日称贰君丧父三年丧君三年示民不疑也父母在不敢有其身不敢私其财也示民有上下也故天子四海之内无客礼莫敢为主焉故君适其臣升自阼阶即位于堂示民不敢有其室也父母在馈献不及车马示民不敢専也以此坊民民犹忘其亲而贰其君
　　【是谓以君为亲者也如以亲为君者乎以君为亲不敢有其身以亲为君而欲有其官则乱也或曰天子制四海四海之内不得有其亲则是以君灭亲也以君灭亲犹之以亲灭君者也】
　　子云父母在不称老言孝不言慈闺门之内戏而不叹以此坊民民犹薄于孝而厚于慈子云祭祀之有尸也宗庙之有主也示民有事也修宗庙敬祭祀教民追孝也以此坊民民犹忘其亲
　　【薄孝而厚于慈忘亲而急于君则君子无责焉耳君子之无责之何也君亲之责有所不至也】右传十四则
　　广要道章第十二
　　子曰教民亲爱莫善于孝教民礼顺莫善于悌移风易俗莫善于乐安上治民莫善于礼礼者敬而已矣故敬其父则子悦敬其兄则弟悦敬其君则臣悦敬一人而千万人悦所敬者寡而悦者众此之谓要道也
　　【孝悌者礼乐之所従出也孝悌之谓性礼乐之谓教因性明教本其自然而至善之用出焉亦曰不敢恶慢而已敢于恶慢人则敢于毁伤人敢于毁伤人则毁伤之者至矣夏书曰民可近不可下又曰予临兆民凛乎若朽索之驭六马为人上者柰何不敬故敬者礼之实也敬而后悦悦而后和和而后乐生焉敬一人而千万人悦礼乐之本也明主治天下必知其本务而致力之然则帝舜不敬伯鲧以悦神禹仲尼不敬盗跖以悦展季武王不敬辛受以悦微箕何也曰圣人非以敬而贸悦于人也民情多散而敬以聚之民情多傲而为敬以下之虽在刑戮之中而犹有敬意焉天下之和睦则必繇此也诗曰穆穆文王于缉熈敬止如文王则可谓知要也】
　　右经第十二章
　　大传第十二
　　孟子曰仁之实事亲是也义之实従兄是也智之实知斯二者弗去是也礼之实节文斯二者乐之实乐斯二者乐则生矣生则恶可已也恶可已则不知手之舞之足之蹈之
　　【仁义礼智四者孝弟之华也孝弟积于中则仁义礼智发于外仁义礼智发于外则钟鼓管籥従之生矣记曰徳者性之端也乐者徳之华也金石丝竹乐之器也诗言其志也歌咏其声也舞动其容也三者本于心然后乐器従之是故情深而文明气盛而化神和顺积中而英华发外攷其所繇未有不因教而成者故孝与教同防也】
　　记曰礼之于正国也犹衡之于轻重也绳墨之于曲直也规矩之于方圜也故衡诚悬不可欺以轻重绳墨诚陈不可欺以曲直防矩诚设不可欺以方圜君子审礼不可欺以奸诈是故隆礼繇礼谓之有方之士不隆礼不繇礼谓之无方之民敬让之道也故以奉宗庙则敬以入朝廷则贵贱有位以处室家则父子亲兄弟和以处乡里则长幼有序孔子曰安上治民莫善于礼此之谓也
　　【让者礼之实也孝弟者让之实也不孝弟则不仁不仁则不让不让则礼为虚设矣传曰歌干乐之末也故童者舞之尊俎笾豆礼之末也故有司掌之为治而不以仁让行其孝弟虽繇礼无益也然且君子贵之贵其繇礼以逺于不繇礼者也故曰礼记者孝经之传注也如安上治民之论与家至日见之説是也】
　　故朝觐之礼所以明君臣之义也聘问之礼所以使诸侯相尊敬也丧祭之礼所以明臣子之恩也乡饮酒之礼所以明长幼之序也昏姻之礼所以明男女之别也夫礼禁乱之所繇生犹坊止水之所自来也故以旧坊为无所用而壊之者必有水败以旧礼为无所用而去之者必有乱患
　　【禁乱去患无他亦曰敬而已敬而后和和而后悦悦而后万国之欢心可聚也故郊祀禘尝耕耤视学养老选射六者礼之至防者也朝觐聘问丧祭乡饮酒六者礼之至著者也以其防者通于贤士大夫以其著者通于遐方殊俗而后天下共欢邦家无怨故虽在一室之内而有郊祀之意焉豫顺之谓也能敬而后豫繇礼而后悦先王所作乐崇徳荐上帝以配祖考则亦谓此也】
　　故昏姻之礼废则夫妇之道苦而淫辟之罪多矣乡饮酒之礼废则长幼之序失而争鬭之狱繁矣丧祭之礼废则臣子之恩薄而倍死忘生者众矣聘觐之礼废则君臣之位失而倍畔侵陵之败起矣故礼之教化也微其止邪也于未形使人日徙善逺罪而不自知也是以先王隆之也
　　【止邪之道无他亦曰敬而已矣不敢遗小国之臣而后得之公侯伯子男不敢侮于鳏寡而后得于士民不敢失于臣妾而后得于妻子凡患乱之生始于不敬不敬之生始于臣妾鳏寡小国之臣故十二礼者皆所以章敬于臣妾鳏寡之义也臣妾鳏寡以为不敬则郊祀祖考亦无所致其敬矣诗曰敬之敬之天惟显思是之谓也】
