<!-- { "loadSidebar": true } -->
　　【孝弟之至通于神明光于四海其武王周公之谓也通神明光四海而后谓之逹故逹孝之难也以其本性立教逹于天下则尽人而能之记曰祭有十伦见事鬼神之道焉见君臣之义焉见父子之伦焉见贵贱之等焉见亲疏之杀焉见爵赏之施焉见夫妇之别焉见政事之均焉见长幼之序焉见上下之际焉铺筵设几祝于室出于祊以交神明君迎牲而不迎尸以明君臣之义尸为子行父北面事之以明子父之道尸饮五君洗玉爵献卿尸饮七以瑶爵献大夫尸饮九以散爵献士以明尊卑之等羣昭羣穆不失其伦以明亲疎之杀赐爵禄必于太庙一献之后降阼命书以明爵赏之施君立阼夫人立东房夫妇授受不相袭处以明夫妇之别为爼贵骨分恵以差贵前贱后以明政事之均赐爵皆分昭穆有司以齿以明长幼之序煇胞翟阍咸有畀与以明上下之际此十者君子之所谓备也礼贵备贵时贵顺贵称羔豚而祭百官皆足大牢而祭不必有余礼之所谓称也称生于孝弟行于仁让而不在于爵位也礼天子犆礿祫禘祫尝祫烝诸侯礿则不禘禘则不尝尝则不烝烝则不礿诸侯礿犆禘一犆一祫尝祫烝祫诸侯之不敢备礼为有事于天子且致敬让之意也然则礼不王不禘何也曰谓大祫也五年大祫禘其祖所自出而以其祖配之则诸迁主皆在焉然则姬姓诸侯皆祖后稷后稷其所自出也而独周公用之何也曰周公得用天子之礼乐周公之用天子之礼乐武王之志文王之事也然则成王赐之伯禽受之皆是与曰何为其不是也夏殷亡国之后也而犹各用其礼乐谊不可以兴王而黜前王之秩也周公身致王治创制礼乐故兼用殷礼防酌四代以匹于二王之恪何过之有且是成王之赐也成王六嵗而治天下以议礼制度始于其身非有所拂乱于先王之务也诗曰维清缉熙文王之典肇禋迄用有成然则仲尼不欲观禘而叹周公其衰何也曰仲尼之叹葢叹鲁也政出私门而雍歌下堂鲁室既衰而周公不康然则仲尼以禘与周公与曰与周公也何与之曰以舜而知其与之也与之何义也曰大徳者必得其位必得其禄必得其名必得其夀是其义也然则鲁九卜郊而仲尼皆非之何也曰周公之衰自桓公而后也桓公而后则其取僖公何也曰诗之于春秋犹母之于父也父严而母慈父尊而母亲僖公之四什托诗于慈亲然则周公见严于春秋与曰春秋之严周公之志也蓍牛鼠峻于神明】右传九则
　　事君章第十七
　　子曰君子之事上也进思尽忠退思补过将顺其美匡救其恶故上下能相亲也
　　【忠顺不失以事其上是士君子之孝也士君子既以忠顺白着则亦恂恂粥粥使上下称恭谨足矣而又曰尽忠补过将顺匡救何也曰恶夫爱其君之不若爱其父敬其君之不若敬其父者也生我者莫如父爱我者莫若父其父有过而犹且谏之谏之不听而号泣以随之至于君则曰非独吾君也是爱敬其君不若其父之至也且以父为得罪于州里乡党不惮劳身以成父之名至于君而独不然者宁使君取咎于天下万世不欲当吾身失其禄位则是以身之禄位重于君之社稷也孟子曰小弁之怨亲亲也亲亲仁也亲之过小而怨是不可矶也亲之过大而不怨是愈疏也不可矶不孝也愈疏亦不孝也夫以怨而犹谓之孝以尽忠匡救而谓之不忠则君臣上下亦泮乎如道路人而已诗曰不属于毛不离于里言夫上下之不相亲也不相亲而亲之莫如以忠与上以过自与以美救恶以恶匡美是仲尼所以取讽也】
　　诗云心乎爱矣遐不谓矣中心藏之何日忘之
　　【爱资母者也敬资父者也敬则不敢谏爱则不敢不谏爱敬相摩而忠言迸出矣故为子而忘其亲为臣而忘其君臣子之大戒也然则忠孝之义并与曰何为其然也忠者孝之推也忠之于天地犹疾雷之致风雨也孝者天地之经义也物之所以生物之所以成也以孝事君则忠以孝事长则顺以孝事友则信以孝事鬼神则格以孝事天地则礼乐和平旤患不生灾害不作故孝之于经义莫得而并也孟子曰人少则慕父母知好色则慕少艾仕则慕君不得于君则热中故忠者孝中之务也以孝作忠其忠不穷诗曰王事孔棘不能艺黍稷父母何食言夫孝之穷于忠者也】
　　右经十七章
　　大传第十七
　　子言之事君先资其言拜自献其身以成其信是故君有责于其臣臣有死于其言故其受禄不诬其受罪益寡
　　【行先而言从居身之道也言先而行从致身之道也记曰君子先行小人先言先资其言自献其身孝子亦为之乎孝子不为之则无以得于君而报其亲孝子亦为之则有以杀其身而死其言然则孝子奚择乎晏平仲曰君有不量于臣臣不可不量于君故君择臣而使臣择君而事孝子之义也】
　　子曰事君大言入则望大利小言入则望小利故君子不以小言受大禄不以大言受小禄易曰不家食吉
　　【君子终日言不及利亲在不言畜产朝语不及狗马与君子处不言禄位与小人语不及报施而曰望利受禄何也曰利者易之所不禁也易之多识前言往行亦有所利之也利涉川以为舟楫也不然则利禄之行孝子所不举也】
　　子曰事君不下逹不尚辞非其人弗自小雅曰靖共尔位正直是与神之听之式谷以女
　　【下逹则靡也尚辞则费也自非其人则是以亲之身为市也闵子之辞汶上也可谓正直矣而犹且有辞焉不恶而严故以无匡救为匡救者闵子之于费是也】
　　子曰事君逺而谏则讇也近而不谏则尸利也子曰迩臣守和宰正百官大臣虑四方
　　【迩臣守和则可以不谏矣不谏而谓之尸利何也和者盐梅之务也水水之相济琴瑟之専一君子之所不御也虑而后正正而后和守和则守正守正则长虑守正长虑而不谏者未之有也书曰告君乃猷裕我不以后人迷夫非正谏而言此者乎】
　　子曰事君欲谏不欲陈诗云心乎爱矣遐不谓矣中心藏之何日忘之
　　【谏则微者也陈则不微也谏出于人所不见陈则与众见之故匡救之敬不如将顺之爱也汲黯大虑以直陈而见疎石建小虑以屏人而得主故将顺之与匡救共虑也诗曰哀哉不能言匪舌是出维躬是瘁哿矣能言巧言如流俾躬处休】
　　子曰事君难进而易退则位有序易进而难退则乱也又曰事君三违而不出竟则利禄也人虽曰不要吾不信也
　　【易进难退亦有大言大利之望者乎大入而望大利大言而受大禄夫皆以是要君者也其逹不以情其自不以人其辞不以伦贿赂是行奸宄是因功利是称此三者皆所以要君也以是三者要君故以圣人之法孝子仁人之言皆不足称也是天下之所繇乱也故知易进难退之可以长乱者则亦知所以逺乱矣子曰君子三揖而进一辞而退以逺乱也其所以逺乱者何也不与利禄之人共其功名也】
　　子曰事君慎始而敬终
　　【孝有终始则忠亦有终始孝无终始则忠亦无终始矣慎始敬终皆为身也为身则亦为亲为亲则亦为君矣夫以扬君之过为足以显亲之名者乎苟进而乱终借亲以要君保其利禄以自为不败者是亦君子之所鄙也】
　　子曰事君可贵可贱可富可贫可生可杀而不可使为乱
　　【父母之养其子贫贱生死有不能免也而以为乱人之父乱人之子则负贩不为夫以易进难退之心居将顺不遑之位其于利禄犹盗之也而又盗仁孝之言以营其身则可使为乱必不可使贫贱也诗曰君子信盗乱是用暴盗言孔甘乱是用餤】
　　子曰事君军旅不辟难朝廷不辞贱处其位而不履其事则乱也故君使其臣得志则慎虑而从之否则孰虑而从之终事而退臣之厚也易曰不事王侯高尚其事
　　【慎虑所以履事也孰虑所以终事也慎虑则多忠孰虑则寡过夫当不得志之时其所孰虑者无他亦曰不履事则已矣不履事而犹可以终事是蛊之谦者也蛊坏而成谦卑而光是仁人孝子不得志者之事也圣人之所隐也】
　　子曰惟天子受命于天士受命于君故君命顺则臣有顺命君命逆则臣有逆命
　　【异哉不似夫子之言也始仕之无所逆命也犹草木之于风雨也以谓均受之于天君有所不受于天则臣有所不受于君然不若思补匡救之正也夫是大臣之道也仲山甫芮良夫之任也晏子曰有道顺君无道横命为士而横命犹孺子之寤其母也取憎于母而已诗曰维彼哲人告之话言顺徳之行】
　　子云善则称君过则称已则民作忠君陈曰尔有嘉谋嘉猷入告尔后于内女乃顺之于外曰此谋此猷惟我后之徳于乎是惟良显哉
　　【过则称已可谓补过者矣为大臣不虑四方使过成于上而善没于下犹月之食日也月实作过日则何过之有记曰五味和而公食之五组缀而公衣之嘉谋嘉猷非我后之徳而谁乎故以引过归徳为臣子之文者则又过也诗曰维仲山甫补之维仲山甫举之吉甫称之不以为罪宣王闻之不以为过是则盛世之事也无它亲也】
　　又言之善则称亲过则称已则民作孝太誓曰予克纣非予武惟朕文考无罪纣克予非朕文考有罪惟予小子无良
　　【是皆质言之非文也晨夕以侍其亲言色不离而以为亲过者孰安之乎故将顺匡救之言皆为中主发也人主莫不上圣自为而臣以中主事之必曰而之事我何不若文王之事王季太颠闳夭之事文王也则败矣又不曰禹之事舜也曰无若丹朱傲惟慢防是好傲虐是作罔昼夜頟頟防水行舟则以为禹罪者乎则疏者乎】
　　曾子曰君子虽言不受必忠曰道虽行不受必忠曰仁虽谏不受必忠曰智天下无道循道而行衡涂而偾手足不揜四支不被手足节四支説者申慇勤耳诗云行有死人尚或墐之此则非士之罪也有士者之羞也
　　【孝子之言何其厉也曰道曰仁曰智夫自以为无过乎自以为无过则自以为无罪是非孝子之道也微子比干箕子自以为无罪乎书曰今尔无指告子颠隮若之何其是亦三仁之罪也孝子之进必有和气退必有防色虽中道死不非其上不以罪自説是孝子之行也然则曾子未与于此乎曰曾子毅其立辞也严】
　　曾子曰天下有道则君子防然以交同天下无道则衡言不革诸侯不听则不干其上听而不贤则不践其朝是以君子不犯禁而入人境及郊问禁请命不通患而出危色则秉徳之士不讇矣
　　【及郊请命不犯禁而入境是犹有将顺之心也不通患而出危色是犹有匡救之意也不听不行不践其朝是不已踈乎上亲其下下不敢亲其上上亲其下则义也下亲其上则讇也然则上下相亲何也曰防然交同有道之世也温文元感圣人之治也以圣人事君则世无不亲之君以圣人使臣则世无不亲之臣曾子或未之逮也】
　　曾子曰君子不讇富贵以为已説不乗贫贱以居己尊凡行不义则吾不事不仁则吾不长相奉仁义则吾与之聚羣向尔寇盗则吾与虑国有道则突若入焉国无道则突若出焉如此之谓义夫有世义者哉曰仁者殆恭者不入慎者不见使正直者迩于刑弗违则殆于罪是故君子错在高山之上深泽之汚聚橡栗藜藿而食之耕稼以老十室之邑昔者大禹见耕者五耦而式过十室之邑则下为有秉徳之士存也
