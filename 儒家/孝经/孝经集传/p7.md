<!-- { "loadSidebar": true } -->
　　【民者则天地者也圣人者作则者也先天地而后隂阳四时以次隂阳日星以次四时月以次日星鬼神以次日月六者易之序也易贵两畜文徳所聚盖言孝也然则四灵为畜不可以已乎曰是文徳也圣贤君子之所以类起也君子本于天地端于隂阳柄于四时皆以治本也四时为柄故有生有成日星为纪故夙夜不贷月以为量故不逺而复鬼神为徒故陟降左右五行为质故反始明报礼义为噐故言行有物人情为田故不失其实四灵为畜故中和可得是十者皆孝也非孝则民无所则民无所则天地隂阳日星五行皆为虚器矣是以圣人慎所以教之曰言不过辞动不过则是之谓也河间献王问温城董君曰夫孝天之经地之义何谓也对曰天有五行木火土金水也水为冬金为秋土为季夏火为夏木为春春主生夏主长季夏主养秋主収冬主藏藏冬之所成也是故父之所生其子长之父之所长其子养之父之所飬其子成之诸父所为其子皆奉承而续行之不敢不致如父之意尽为子之道也故曰夫孝者天之经也王曰善哉愿闻地之义对曰地出云为雨起气为风风雨者地之为也地不敢有其功名而上归之天命若从天气者故曰天风天雨也莫曰地风地雨也勤劳在地一归于天非有至义孰能行此故下事上如地事天可谓大忠矣又曰土者火之子也五行莫贵于土土于四时无所命者不与火分功名忠臣之义孝子之行取之于土土者五行最贵也其义不可加矣五声莫贵于宫五味莫美于甘五色莫贵于黄此谓孝者地之义也王曰善哉夫董君之论则犹有未尽也则天之明明莫大于日月明天之经经莫察于五纬日者父也君也月近于日三分距二其行必疾月逺于日三分距二其行必迟星近于日四十五度之内其行必疾四十五度之外其行必迟臣子所将迎于君父也日行有常温燠不为之加迟风雨不为之加疾月星之行风雨凉燠必变色而先告者臣子之教谏于君父也是天之经也因地之利利莫大于河海以义为利利莫大于就下江河所在百川趋之虽逺必赴虽险不惧不谋而逝或语或黙各至其所臣子所致命而遂志也及其至于海也淡者以咸甘者以苦清者以混平者以怒涵湛万里不恋其故若情之归性性之归命也不敢有所自执以争吾素是臣子之合力而同化也故曰则天之明因地之利以顺天下利者天下之至顺也孟子曰天下之言性也则故而已矣故者以利为本所恶于智者谓其凿也禹之行水也行其所无事也如智者亦行其所无事则其智亦大矣天之髙也星辰之逺也苟求其故千嵗之日至可坐而致也若孟子则可与立教者矣】
　　天地之道寒暑不时则疾风雨不节则饥教者民之寒暑也教不时则伤世事者民之风雨也事不节则无功然则先王之为乐也以法治也善则行象徳矣
　　【故政与刑强民者也徳与教非强民者也天地之为寒暑必以时为风雨必以节所以顺物之性集民之事也不时之寒暑无以慈不节之风雨无以孝万物失其性则天地亦无以教也故因性之教天地之所至贵也诗曰民之秉彛好是懿徳】
　　乐者天地之和也礼者天地之序也和故百物皆化序故羣物皆别乐繇天作礼以地制过制则乱过作则暴明于天地然后能兴礼乐也
　　【若是则中和之贵也仁义圣智则以中和为归故无中和则无以见孝也天地之性致中以为寒暑致和以为风雨风雨出于山川寒暑本于日月寒暑不中风雨不和则日月山川亦无致孝于天地也诗曰旱既太甚涤涤山川又曰雨无正极伤我稼穑故中和致则爱敬生爱敬生则恶慢息恶慢息则暴乱之祸庶乎免矣暴乱祸免而后礼乐可作也】
　　天髙地下万物散殊而礼制行矣流而不息合同而化而乐兴焉春作夏长仁也秋敛冬藏义也仁近于乐义近于礼乐者敦和率神而从天礼者别宜居鬼而从地
　　【礼乐者圣人所率鬼神而事天地也春夏秋冬天地之气也气有过胜气有不及圣人为中和以柔之犹为裘汤水以御亲之温凊也天地合化鬼神行于其间犹魂魄藏于肝脾之内过盛过慑皆足为厉天地父母不能自见而孝子良医皆见之故为中和以调其气为礼乐以剂其方不观礼乐则不知仁人孝子之志也董生曰春喜夏乐秋忧冬悲以夏养春以冬丧秋大人之志也是故先爱而后严乐生而哀终夭之常也人资于天大徳而小刑是故人主近天之所近逺天之所逺大天之所大小天之所小是故天数右阳而不右隂务徳而不务刑刑之不可任以成世也犹隂之不可任以成嵗也为政而任刑谓之逆天非天道也故如董生则亦通于仁义礼乐之防者矣】
　　乐也者情之不可变者也礼也者理之不可易者也乐统同礼辨异礼乐之说管乎人情矣穷本知变乐之情也着诚去伪礼之经也礼乐偩天地之情达神明之徳降兴上下之神而凝精粗之体领父子君臣之节是故大人举礼乐则天地将为昭焉
　　【通情理而言之犹未及于性也惟是穷本知变者得其经义则不变之情非性而何乎情不变理不易故神明司教而天地之经义可则也孟子曰仁之实事亲是也义之实从兄是也智之实知斯二者弗去是也礼之实节文斯二者乐之实乐斯二者乐则生矣生则恶可已恶可已则不知手之舞之足之蹈之是则谓不易不变昭于天地者矣诗曰永言孝思昭哉嗣服嗣天地而昭日月则亦此志也】
　　记曰礼乐不可斯须去身致礼以治躬则荘敬荘敬则严威致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威
　　【若此则教化之所从出也教先于身身先于心心治则身治身治而后天下可治也为乐不足以治心为礼不足以治身而曰则天因地以顺天下则其道绌而不可继矣大学传曰尧舜帅天下以仁而民从之桀纣帅天下以暴而民从之其所令反其所好而民不从是故君子有诸己而后求诸人无诸己而后非诸人所藏乎身不恕而能喻诸人者未之有也故恕者合爱敬而出之也合爱敬而出之又合爱敬而藏之而后恶慢去于身恶慢去于身而后徳教加于人孟子曰反身而诚乐莫大焉强恕而行求仁莫近焉不诚不恕而以则天因地故求之日以至去之日以逺也】
　　中心斯须不和不乐则鄙诈之心入之矣外貌斯须不荘不敬则慢易之心入之矣故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貌而民不生慢易焉故徳煇动于内而民莫不承聴理发于外而民莫不承顺故曰致礼乐之道举而措之天下无难矣【鄙诈者何盖言恶也易慢者何盖言慢也恶慢见于一人则爱敬弛于天下礼乐者爱敬之极也爱以导和敬以导顺内和外顺故博爱徳义敬譲礼乐因之而生故舎爱敬先王无以为教也非无以为教亦无以为身非无以为身亦无以为心孟子曰君子所以异于人者以其存心也君子以仁存心以礼存心鄙诈易慢则庶乎逺矣】
　　乐者为同礼者为异同则相亲异则相敬乐胜则流礼胜则离合情饰貌者礼乐之事也礼义立则贵贱等矣乐文同则上下和矣好恶着则贤不肖别矣刑禁暴爵举贤则政均矣仁以爱之义以正之如此则民治行矣
　　【夫以孝为教者好恶刑禁亦何所事乎曰圣人治民有不得已也博爱以先之徳义以敶之敬譲以申之礼乐以道之而民性未动先王亦曰民未知禁也示之以好恶使知禁焉耳好恶者圣人之心行也董生曰人主之好恶喜怒乃天之暖清寒暑也不可不审禁而出也当暑而寒当寒而暑必为恶歳也人主当喜而怒当怒而喜必为乱世矣故人主之大守在于谨藏而禁内使好恶喜怒必当义乃出若暖清寒暑之当时乃发也则可谓参天矣董生亦得中和之意也然而未本本者反身之谓也孟子曰爱人不亲反其仁治人不治反其智礼人不答反其敬行有不得者皆反求诸己其身正而天下归之记曰乐者施也礼者报也乐乐其所自生礼反其所自始报情反始则通于先王之所教治者矣】
　　礼主其减乐主其盈礼减而进以进为文乐盈而反以反为文礼减而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也
　　【报反者敬譲之谓也敬譲者孝子所谓礼乐也孝子之于天下无所好恶其所好者观乐以知盈其所恶者观礼以知减减而得其报盈而得其反合同而化反心而安如此而已矣大礼之报天地大乐之反祖考是仁人孝子之志也然而仁人孝子不敢以为教仁人孝子亦曰吾幸而得爱敬之报亦幸而不受恶慢之反云耳诗云投我以桃报之以李彼童而角实虹小子是古人所致其敬让也匡衡曰朝有变色之言则下有争闘之患上有自専之士则下有不让之人上有克胜之佐则下有伤害之心上有好利之臣则下有窃盗之民是仁人孝子所亟反于本也】
　　乐繇中出礼自外作乐繇中出故静礼自外作故文大乐必易大礼必简乐至则无怨礼至则不争揖让而治天下者礼乐之谓也
　　【礼乐之易简夫非孝弟而何乎至孝则无怨至弟则不争孝非内也弟非外也而至孝多情至弟多文或以内顺或以外顺内外交让而至教被于天下矣故让者孝敬之着于外者也书曰允恭克让光被四表格于上下克明俊徳以亲九族九族既睦平章百姓百姓昭明是尧舜之化也孟子曰尧舜之道孝弟而已矣】
　　子言之君子贵人而贱己先人而后己则民作让又云有国家者贵人而贱禄则民兴让尚技而贱车则民兴艺又云善则称人过则称己则民不争善则称人过则称己则怨益亡又云善则称人过则称己则民让善善则称君过则称己则民作忠
　　【甚哉教者之通于性也民性好善示之以善无不任与之以善又无不让也任善而喜喜出于爱爱以为乐让善而若愧愧出于敬敬以为礼圣人与人一言而博爱徳义敬让礼乐好恶皆备者与善之谓也孟子曰君子莫大乎与人为善与人为善天地之经羲也】
　　天子有善譲徳于天诸侯有善归诸天子卿大夫有善荐于诸侯士庶人有善本诸父母存诸长老禄爵庆赏成诸宗庙所以示顺也
　　【天地日月山川岳渎此四者皆譲也故譲孝之实也子曰能以礼譲为国乎何有不能以礼让为国如礼何大学传曰一家仁一国兴仁一家让一国兴让一人贪戾一国作乱言因性立教者之好恶不可不审也本爱本敬去恶去慢以明顺于天下非譲莫繇矣故曰让者孝之实也】
　　右传十五则
　　孝治章第八
　　子曰昔者明王之以孝治天下也不敢遗小国之臣而况于公侯伯子男乎故得万国之懽心以事其先王【爱敬着于心则恶慢逺于人恶慢着于心则怨讟生于下矣聚顺承懽人道之至大者也易曰雷出地奋豫先王以作乐崇徳殷荐之上帝以配祖考夫得万国而不得其懽心虽得万国安用乎孟子曰天下大恱而将归已亲天下恱而归已犹草芥也惟舜为然舜尽事亲之道而瞽瞍底豫瞽瞍底豫而天下化瞽瞍底豫而天下之为父子者定若舜可谓得万国之欢心者矣诗曰媚兹一人应侯顺徳舜之谓也】
　　治国者不敢侮于鳏寡而况于士民乎故得百姓之懽心以事其先君
　　【治国而侮士民则骄溢之过也骄溢者富贵之过也骄溢不长存富贵不长保故失社禝怒人民者比比也书曰懐保小民恵鲜鳏寡自朝至于日中昃不遑暇食用咸和万民诗曰惠于宗公神罔是怨神罔是恫文王之谓也】
　　治家者不敢失于臣妾而况于妻子乎故得人之懽心以事其亲
