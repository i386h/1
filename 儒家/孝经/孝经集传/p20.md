<!-- { "loadSidebar": true } -->
　　【繇曾子之道可以亲上乎甚矣曾子之戆也仁义则与聚羣向寇盗则吾与虑是曾子之慈也不义不事不仁不长夫谓诸侯也天下一君义如雨则如之何曰仁者爱人有礼者敬人爱人者人恒爱之敬人者人恒敬之曾子则必有以处此矣然则尽忠补过将顺匡救谁与之乎曰铜鞮伯华将军文子祁奚子产其人也过是者其惟文公诸臣乎狐赵衰魏犨胥臣先轸郤縠则皆贤者也虽然非文公不亲】
　　右传十五则
　　丧亲章第十八
　　子曰孝子之丧亲也哭不偯礼无容言不文服美不安闻乐不乐食防不甘此哀戚之情也
　　【子曰丧与其易也宁戚易则文也戚则质也天下之文不能胜质者独丧也圣人以孝教天下本于人所自致而致之冬温而夏凊昏定而晨省出必告反必面听无声视无形不登高不临深不苟訾不苟笑不服闇不登危此非有物力致饰于生也擗踊号泣啜水枕块苴杖居庐哀至则哭升降不繇阼阶出入不当门隧黙而不唯唯而不对对而不问此非有物力致饰于死也凡若是者性也性者教之所自出也因性立教而后道徳仁义从此出也夫谈道徳仁义于孝子之前者抑末矣故以丧礼立教犹万物之反首于霜雪也帝王礼乐之所着根也】
　　三日而食教民无以死伤生毁不灭性此圣人之政也丧不过三年示民有终也
　　【性而授之以节谓之教教因性也三日而食粥三年而终丧犹三日而瞚三年而月语也知生谓之理知终谓之道知制谓之法理不可谕道不可告因性立教则贤者可抑而退不肖者可挽而进也然则上古有以毁灭性有以丧逾制者乎曰未之有也未之有而禁之何也曰圣人之教也以谓世皆孝子也尊性而明教欲与世之孝子共凖于道然则是不已文与曰其情有余也而裁之质则犹未为文也】
　　为之棺椁衣衾而举之陈其簠簋而哀慼之擗踊哭泣哀以送之卜其宅兆而安措之为之宗庙以鬼享之春秋祭祀以时思之
　　【若是者皆质也质者尧禹皇王所不能增辛癸黎庶所不能减也以六者送死重隧犆祫不必有余悬窆羔豚不必不足其归于六物者则已矣故天子卿大夫士庶人等制不一而各有以自致不一者谓之文自致者谓之质文有损益质无损益而释老必欲起而乱之卒不能乱者是先王之教以人性为之根柢也】
　　生事爱敬死事哀慼生民之本尽矣死生之义备矣孝子之事亲终矣
　　【孝子之事亲终则先王之道徳亦终矣先王之道徳终者何也天地之道有终有始鬼神之义一屈一伸神明之行始于东方而终于北方礼乐之情发于忧乐而极于敬爱庆赏刑威先王贵之而有所不用也本生则末生本尽则末尽以爱敬而事生天下之人皆有以事其生以哀慼而事死天下之人皆有以事其死皆有以事其生则铏羮藜臭等于五鼎皆有以事其死则孺泣号咷齐于七庙故义者文也本者质也本尽则义备质尽则文至然且孝子皆有崇祀上配富有享保之思则是皆无有尽也故圣人着其真质以示其至要曰先王之所教顺底于无怨者不过若此而已使世之王者皆繇其道以教民爱敬感民哀慼养生送死各致其质则天下大治孟子曰养生送死无憾然而不王者未之有也然则性为生者乎曰性与生来不从生生不从生生而从灭灭何也曰性不可灭爱敬之道灭而性灭性不资生爱敬之道生而性生故曰父子之道天性也以毁而灭性使父失其慈子失其孝州闾乡党失其仁则谓之灭性灭性之非伤生犹伤生之非灭性也然而生伤则其性亦浸灭矣故毁之与伤圣贤所同戒也然则恶毁伤谓其近于死者乎曰仁孝之义存爱敬之理得虽死而不灭仁孝之义亏爱敬之理失虽生而已伤然则居亲之丧毁瘠过度未失爱敬也而恶其灭性者何也曰君子之性也非为生之谓也天之所命道之所立天下之所法后世之所颂畎畆而享南面韦布而配上帝孟子曰君子所性仁义礼智根于心传曰惟天下至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育可以赞天地之化育则可与天地参矣故性参天地者也然则性参天地非毁所能灭使性可以毁灭则性不能参于天地曰是何言也天地之性始微而终着其托于臣子犹父母之托体也日鞠养之冀其成长孟子曰人之有是四端也犹其有是四体也知皆扩而充之矣若火之始燃泉之始逹夫使受性者若火之不燃泉之不逹则天地父母皆靳之矣然则灭性之于伤肤有别也曰灭性近名者也伤肤近刑者也名者性之残刑者性之贼也然则乐正子春之伤足也不近于刑名而其痛近于灭性何也曰性出于天地身出于父母灭性而伤天地伤肤而恫父母仁人君子则必有以处此矣然则刑名同祸也而君子犹不恶名何也曰性不灭名亦不灭性与身俱生故亲之名不与身俱生故尊之尊名而亲身皆天也】
　　右经第十八章
　　大传第十八
　　亲始丧鸡斯徒跣扱上袵交手哭踊恻怛疾痛干肝焦肺水浆不入口三日不举火故隣里为之糜粥以饮食之悲哀在中故形变于外痛疾在心故口不甘味身不安美三日而敛动尸举柩哭踊无数谓其已敛而不可复生也
　　【记曰三日而后敛俟其生也三日不生孝子之志亦衰矣又曰计具可成矣亲戚可至矣故以三日断之夫孝子之志何衰之有谓其欲生之意斩然衰矣故衰之衰者变哀者也然则乙丑至癸酉九日矣乃治材敷几道扬末命何也曰已敛矣已举矣未成服而先扬命扬命而后正终正终而后正始正始而后成服所以教丧之有主也是为天下主者也其事益大其礼益重若夫括袒哭踊悲哀则庶人之逹于天子一也然则入自南门之外而犹之奔丧者与曰异宫也将即位而賔之万物之始相见也异夫内之拥立子者也自天子而下无有也】
　　斩衰何以服苴苴恶貌也所以首其内而见诸外也斩衰貌若苴齐衰貌若枲大功貌若止小功缌麻容貌可也此哀之发于容体者也斩衰之哭若往而不反齐衰之哭若往而反大功之丧三曲而偯小功缌麻哀容可也此哀之发于声音者也斩衰唯而不对齐衰对而不言大功言而不议小功缌麻议而不及乐此哀之发于言语者也斩衰三日不食齐衰二日不食大功三不食小功缌麻再不食士与敛焉一不食故父母之丧既殡食粥朝一溢米莫一溢米齐衰之丧疏食水饮不食菜菓大功不食醯酱小功缌麻不饮醴酒此哀之发于饮食者也父母之丧居倚庐寝苫枕块不税绖带齐衰之丧居垩室芐翦不纳大功以席降以牀此哀之发于居处者也
　　【又曰父母之丧既虞卒哭疏食水饮不食菜果期而小祥食菜果又期而大祥有醯酱中月而禫禫而饮醴酒始饮酒者先饮醴酒始食肉者先食干肉又曰父母之丧既虞卒哭柱楣翦屏芐翦不纳期而小祥居垩室寝有席又期而大祥居复寝中月而禫禫而牀内则曰居丧之礼头有创则沐身有疡则浴有疾则饮酒食肉疾止复初不胜丧乃比于不慈不孝五十不致毁六十不毁七十惟衰麻在身饮酒食肉处于内凡此者皆本性而立教虽稍为节文未离乎质也】
　　记曰始死充充如有穷既殡瞿瞿如有求而弗得既葬皇皇如有望而弗至练而慨然祥而廓然
　　【人之观圣人也以其礼节圣人之观人也以其精神精神者礼乐文质之本也三年之内分为五际爱者致其爱敬者致其敬爱敬哀戚合迸而流虽常人亦犹是情也而顔丁少连独以是名夫岂其节文独有以异于人者乎】
　　县子曰三年之丧如斩期之丧如剡三年之丧虽功衰不吊自诸侯逹于士如有服而将往哭之则服其服而往期之丧十一月而练十三月而祥十五月而禫练则吊既葬大功吊哭而退不听事焉期之丧未葬吊于乡人而退不听事焉
　　【父在齐衰谓之期齐衰练而可以吊是则已杀矣县子则犹之殷礼也】
　　子贡问丧子曰敬为上哀次之瘠为下顔色称其情戚容称其服少连大连善居丧三日不怠三月不解期悲哀三年忧东夷之子也凡三年之丧言而不语对而不问庐垩室之中不与人坐焉在垩室之中非见母不入门疏衰皆居垩室不庐庐严者也
　　【记曰儿丧礼则哀为之主矣告子贡而不然者则犹之周礼也哀则已质已质则多过敬者哀之节也少连大连则犹之质也夫为卿大夫而上则必趋而文矣文有隆杀而质无隆杀从其严而严之犹变庐而垩室其居处不同而情愫一也】
　　父母之丧居倚庐不涂寝苫枕凷非丧事不言君为庐宫之大夫士防之既葬拄涂庐不于显者君大夫士皆宫之凡非适子者自未葬以往于隐者为庐【支子虽避适子其于礼一也大夫士虽别于君其严一也严近乎文然且已质则亦谓之质而已经之不言居庐是犹纯乎质者也】
　　既葬与人立君言王事不言国事大夫士言公事不言家事君既葬王政入于国既卒哭而服王事大夫士既葬公政入于家既卒哭弁绖带金革之事无辟也
　　【古之仕者非于王室则其公族甥舅伯叔无所辟之值王事公事则固有弁绖带而从于外者矣苞屦扱袵厌冠不入公门入公门而从王事非礼也】
　　君之丧三日子夫人杖五日既殡授大夫世妇杖子大夫寝门之外杖寝门之内辑之夫人世妇在其次则杖即位则使人执之子有王命则去杖国君之命则辑杖听卜有事于尸则去杖大夫于君所则辑杖于大夫所则杖
　　【大夫于君所则辑杖何也同为君丧者也而避嗣君犹之亲丧之与君殡也殷事则归反于君所此言夫君丧之不可以请也为大夫而从公族之礼也非为夺丧者也】
　　辟踊哭泣哀以送之何也送形而往迎精而反也其往送也望望然汲汲然如有追而弗及也其反哭也皇皇然若有求而弗得也故其往送也如慕其反也如疑求而无所得也入门而弗见也上堂又弗见也入室又弗见也亡矣丧矣不可复即矣故哭泣辟踊尽哀而已矣怅焉怆焉惚焉忾焉心絶志悲而已矣故祭之宗庙以鬼享之徼幸复反也成圹而归不敢入处室居于倚庐哀亲之在外也寝苫枕块哀亲之在土也故哭泣无时服勤三年思慕之心孝子之志也人情之实也
　　【或问曰杖者何也曰身体病羸以杖扶病也然则父在不杖矣父在不杖堂上不杖然则齐衰之无辟踊乎曰夫亦其子也孝子之志非父所制也故曰礼义之经非从天降也非从地出也人情而已极于人情之为质从人情而着焉之为文】
　　免丧之外行于道路见似目瞿闻名心瞿吊死而问疾顔色戚容必有以异于人也如此而后服三年之丧
　　【服丧者之志有以异于人乎夫其性触之心凝之有不自知也必以如是为称服丧者则其文也多矣子曰无服之丧内恕孔悲】
　　记曰丧礼哀慼之至也节哀顺变也君子念始之者也复尽爱之道也有祷祀之心焉北面求诸幽之义也拜稽颡隐之甚也饭用米贝不虚也以死者为不可别矣故旌以识之辟踊哀之至也有筭为之节也括发去饰之甚也愠哀之变也弁绖葛而葬与神交也周人弁而葬殷人冔而葬歠主人主妇为其病也君命食之也反哭升堂反诸其所作也主妇入于室反诸其所养也反哭之吊也哀之至也反而亡焉失之矣于是为甚殷人既封而吊周人反哭而吊孔子曰殷已慤吾从周
　　【既封而吊已文也而谓之已慤则将从其迂缓者乎谓疑其安魄也】
