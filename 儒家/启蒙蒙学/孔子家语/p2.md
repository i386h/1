<!-- { "loadSidebar": true } -->
　　纯隂之升无阳以明之则隂不能独化也下体地也上又非阳无天无君之也天地不交之道也贤人何由明乎敬愼而怀其道包括而不敢发可以无咎誉也戒其位于上行也
　　六五黄裳元吉象曰黄裳元吉文在中也
　　黄中之文也裳下之饰也柔以文治中而能通贵而体正不敢违背致君之化也为臣以之尽道矣故大吉也
　　上六龙战于野其血黄曰龙战于野其道穷也隂之极而阳战之曰龙战也战则两伤矣隂道极极斯穷穷则伤将复壮因万物而见焉故曰于野则柔脆者枯死而坚强者内生也
　　用六利永贞曰利用永贞以大终也
　　柔戒于邪长正乃利也故君子之用六也顺上而保其正合其刚大而终也
　　文言曰坤至柔而动也刚至静而德方后得主而有常含万物而化光坤道其顺乎承天而时行
　　坤顺也静而含光能畜治万物而不敢先也顺于上而时动成其终而不怠坚刚而得于久至柔以为刚也
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辩之不早辩也易曰履霜坚氷至盖言顺也
　　君子之辩于初也既形于履霜则坚氷至顺而致之然也其辩于君子小人盖愼乎此也
　　直其正也方其义也君子敬以直内义以方外敬义立而德不直方大不习无不利则不疑其所行也敬而不謟直内也非义而不合方外也敬义不德之大也可执一而当之事至而决之何习而后爲乎是以不疑其所行也
　　隂虽有美含之以从王事弗敢成也地道也妻道也臣道也地道无成而代有终也
　　含而守下代其终也
　　天地变化草木蕃天地闭贤人易曰括囊无咎无誉盖言谨也
　　地本下矣而上无天纯隂之用闭之道也君子谨而晦之免于害也
　　君子黄中通理正位居体美在其中而畅于四支发于事业美之至也
　　文在于中者能通天下之理也得其枢矣于何而不利焉是以为臣体柔能正大位扬君之大化也则美在其中而四肢畅矣正德于时而天下形矣举事而可乆也天下则之以之为业美之至也
　　隂疑于阳必战为其嫌于无阳也故称龙焉犹未离其也故称血焉夫黄者天地之杂也天而地黄隂纯隂者也虽盛衰之无尽穷也故爲治之主焉为君道焉在于四时而消息则迭兴而未始相离也阳极则隂生其中隂极则阳复其中至于交会则有进退之事阳胜隂理固然也隂胜阳悖之道也故称隂老而干战焉坚氷之至也隂之盛阳惮而疑故战也勿以隂盛而谓之无阳乎阳潜而运乃在中也虑其将来疑于无阳也故称龙焉外由隂也故称血焉战而两伤故云黄之杂色也
　　【震下坎上】
　　屯元亨利贞勿用有攸往利建侯曰屯刚柔始交而难生动乎险中大亨贞雷雨之动满盈天造草昧宜建侯而不宁
　　刚生于柔动在险中屯也天地之道交而生物君民之道交而生事物者得治后生也事者经之而后遂也难而营之动于险中而于大通以正也非智者不能善其道也阳震春四时之首也雷雨动而满盈造物之始也犹除草而为居也始于昧未见也险在于前矣何所往哉安而立已勤而力民协其力也
　　曰云雷屯君子以经纶
　　云畜雨者也雷下震之将降而满盈也君子务时经纶而可大也
　　初九磐桓利居贞利建侯曰虽磐桓志行正也以贵下贱大得民也
　　刚居屯初造化经始之时也险在前民思其安也君子知其时而不决进故磐桓于下居所用正正则民安归下则众所服故动于下建侯封也
　　六二屯如邅如乘马班如匪防婚媾女子贞不字十年乃字曰六二之难乘刚也十年乃字反常也
　　隂者依阳而成也况当此屯时欲进应五虽至于乘马班如装饰备而不可往者乘初之防也极数之变以待会终得其依者守中执志之正也
　　六三即鹿无虞惟入于林中君子几不如舍往吝曰即鹿无虞以从禽也君子舍之往吝穷也
　　逺于阳欲依于五五与二也将来得乎是无谋度器备以从禽也故于林中君子知几不如舍之往则吝也
　　六四乘马班如求婚媾往吉无不利象曰求而往明也时之屯隂求阳之深也之其应者皆乘马备饰而待于行两意求之而遂往明得其情吉无不利也
　　九五屯其膏小贞吉大贞凶曰屯其膏施未光也屯动于险中非常之时也有非常之才而后可以济之矣五守中而独应无膏泽以及天下也小以自守可也将以大正凶之道也施岂光乎
　　上六乘马班如泣血涟如曰泣血涟如何可长也屯难而后者也以柔居极屯道穷也乘马班如将何行乎故泣血涟如凶可知也不能久也
　　【坎下艮上】
　　蒙亨匪我求童蒙童蒙求我初筮告再三渎渎则不告利贞彖曰蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三渎渎则不告渎蒙也蒙以养正圣功也
　　山下有险而止昧于所从蒙也夫知昧而求决者通之道也决而当于时适于中道乃行也亨蒙之理非求我也求我蒙不能明也待蒙求我志应而后发也告者精意而上请也初志乎决刚中求辨于理故来告也至于再三则或多矣渎蒙者也其肯告乎蒙者无知也以其不知以养其所知亨蒙之道乃圣功利而正者也
　　曰山下出泉蒙君子以果行育德
　　水泉出而未通止所也德不博不能及于物浅学之蒙也君子以之克己而果行广学以育德而后能通也
　　初六发蒙利用刑人用説桎梏以往吝曰利用刑人以正法也
　　承于阳而发蒙也隂奉阳而始明全德以及物也刑者失而后治之道也虽隂至明可以刑人而説桎梏正法而已长用之则吝也
　　九二包吉纳妇吉子克家曰子克家刚柔接也阳刚也明也初奉之而求其辨三附之而委其质比初之蒙而无情系于三故吉也居中而正配于五婚姻之吉也家道大者莫先于正夫妇也居中贵而委身于卑能接之以礼者也子能克家莫过是也
　　六三勿用取女见金夫不有躬无攸利曰勿用取女行不顺也
　　乘于阳而説之失位而不顾其应者蒙也不能自保而为不顺曷用娶之无所利也
　　六四困蒙吝曰困蒙之吝独逺实也
　　逺于阳也困何以明守位而困可惜者也
　　六五童蒙吉曰童蒙之吉顺以巽也
　　隂蒙无知童之道也以柔德委顺于二而二刚巽之居尊与能得其为上之道故吉也
　　上九击蒙不利为防利御防象曰利用御宼上下顺也三已应也茍恱于三击而取之动不妄干爲宼也击而归之应下以顺上保终无间故利用宼也
　　【干下坎上】
　　需有孚光亨贞吉利涉大川彖曰需须也险在前也刚健而不陷其义不困穷矣需有孚光亨贞吉位乎天位以正中也利涉大川往有功也
　　需待也刚居于尊安于险之道也能制下健以为用君子待命而已不可自任则刚健终不陷也君子观其爲而动之其义岂穷哉五以险德而位于天虽非坦道强毅而制下也刚中而有孚也刚健之臣而不敢不説则不劳而待其功矣故光通而贞吉复何险之有哉是以利涉大川而无险不济也文王君人也得九五之位仲尼位下也居君子之事合两而待之则上待下之能下待上之命观是需之情可见矣
　　曰云上于天需君子以饮食宴乐
　　泽来矣君子待命而不劳于虑而得其治也饮食宴乐而已
　　初九需于郊利用恒无咎曰需于郊不犯难行也利用恒无咎未失常也
　　郊逺者也未履其位行不犯难也用其常不失其素矣
　　九二需于沙小有言终吉曰需于沙衍在中也虽小有言以吉终也
　　行逺也沙迩乎水刚履其位敌对于五五非敌也可以待也君子之道无执也与时而行也得其中者虽小有言吉终而已矣
　　九三需于泥致宼至曰需于泥灾在外也自我致宼敬愼不败也
　　上险可犯也刚以在上待命于泥逼难而濡难犹外矣我致之而宼至敬愼之不败也
　　六四需于血出自穴曰需于血顺以听也
　　刚险居上而承之难从事者也动而见伤矣坎隂处下幽穴之物而今升之待阳之运而出难也则不可不顺以听之
　　九五需于酒食贞吉曰酒食贞吉以中正也
　　刚德中正施令而治者也治事已众之奉待其酒食而已
　　上六入于穴有不速之客三人来敬之终吉曰不速之客来敬之终吉虽不当位未大失也
　　需坎上也道之终则反覆也入于穴矣干覆其上三爻来而不假待也知道之终能固其所而敬为主虽不得其位能吉其终也
　　【坎下干上】
　　讼有孚窒惕中吉终凶利见大人不利涉大川彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利涉大川入于渊也
　　君子知微知彰知柔知刚能尽物之情也讼之者其昧于先乎两其情则上刚而下险兼其象则中心险而行健得无讼乎讼之所由兴于二也内刚险也居中理可信也不中塞也上健可惧也直可申也故中吉人不与讼也故终凶大人志尚中正者利而见之辨也陷于下矣又好争焉故可涉于险也
　　曰天与水违行讼君子以作事谋始
　　相违而与处事讼之也君子见其未着防其未形则逺讼也
　　初六不永所事小有言终吉曰不永所事讼不可长也虽小有言其辨明也
　　柔非勇于讼也上迫而至讼讼初有言辨明而通其志不长其讼得于终吉之道也讼之长凶之咎也其吉于初已乎
　　九二不克讼归而逋其邑人三百户无眚曰不克讼归逋窜也自下讼上患至掇也
　　为下讼上讼可得乎自贻其患也不可而退还窜其邑自守其寡不敢上敌犹无眚也
　　六三食旧德贞厉终吉或从王事无成曰食旧德从上吉也
　　处下之上从乎刚阳而讼通矣食其德矣乘刚而待之危也从上得附故终吉矣夫以柔附上非听其讼亦为上忤矣故至有命则行之不敢自成也夫不争于外者善矣夫
　　九四不克讼复即命渝安贞吉曰复即命渝安贞不失也
　　三柔附我故我不能敌初之讼也以就三之命变其讼之应也安贞而吉何所失哉
　　九五讼元吉曰讼元吉以中正也
　　中正上行虽讼而吉大也
　　上九或锡之鞶带终朝三褫之曰以讼受服亦不足敬也
　　刚居讼终能讼而得其终也专攻得其非上或赏也三脱其服褫疾也
　　【坎下坤上】
　　师贞丈人吉无咎彖曰师众也贞正也能以众正可以王矣刚中而应行险而顺以此毒天下而民从之吉又何咎矣
　　五天位也而以非阳居之或有战争之事二刚阳也而能正众可崇任之佐其尊而臣也文人之谓居中而奉行险而顺以杀上杀毒其人而人从也专其命咎则吉复大矣又何咎焉
　　象曰地中有水师君子以容民畜众
　　地中有水故能有得其润而保其广地之用也盖乎君子也则能得其情而获其治道出于民也故君子以容而畜之显仁以藏用也
