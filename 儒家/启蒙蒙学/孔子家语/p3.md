<!-- { "loadSidebar": true } -->
　　初六师出以律否臧凶曰师出以律失律凶也春秋传言执事顺成为臧逆为否理有必然之胜者师出而谋合之为臧乃其律也失之是以凶也夫律者军事之命也师之兴主君不能亲之是以授其命而不授其事名曰专征此古师之道也军志曰军之所承于君者师之可战君曰无战必战可也师不可战君曰战之无战可也故进不求其名退不避其罪本乎社稷之卫也或以听君主之制为律岂足是哉愼诸其在授人以律乎
　　九二在师中吉无咎王三锡命曰在师中吉承天也王三锡命怀万邦也
　　刚中而应行险而顺受命而能正众也吉何咎哉王者以天下为心用兵非以怒也平之非喜杀也三锡命非私也安万邦而已矣
　　六三师或舆尸凶曰师或舆尸大无功也
　　师之出也任于一人刚中者也多则或矣非其任也何功之有吉二刚也而以隂柔乘其上是兼其领也舆师之凶也宜哉无君上之命则免矣故曰或也
　　六四师左次无咎曰左次无咎未失常也
　　左者不用之地待其师命而已未失常也
　　六五田有禽利执言无咎长子帅师弟子舆尸贞凶曰长子帅师以中行也弟子舆尸使不当也
　　居尊虽柔待而有也何以利乎柔不能临众也执命而授德人则无咎矣二刚中而继体于五其长子乎命授一人帅师可也三柔弟子也命不可二也其舆尸也
　　上六大君有命开国承家小人勿用曰大君有命以正功也小人勿用必乱邦也
　　师之终复于大君者居天下而无私故誓师曰用命赏于祖不用命戮于社功存社稷之公也天下共之有国而封之者承家而食之者此功之分也王执而正之非惠之私也小人不原于天命不足于贵位故至乱邦此易之终戒也而失于用也
　　【坤下坎上】
　　比吉原筮元永贞无咎不宁方来后夫凶曰比吉也比辅也下顺从也原筮元永贞无咎以刚中也不宁方来上下应也后夫凶其道穷也
　　众畏险民咸其安也辅其正而吉也刚位于尊也本其阳之德行仁也居中可以长正也长正可以宁方也筮而比之亦何咎也则不宁辅而安矣后夫道穷虽求辅凶也
　　曰地上有水比先王以建万国亲诸侯
　　地载水而泽也水得地而安也下得上而宁也上得下而位也故先王建万国和亲诸侯然后天下安也
　　初六有孚比之无咎有孚盈缶终来有他吉曰比之初六有他吉也
　　众各保其所居也能初以求比是以吉也知乎几辨乎微爲天下首比必自诚信盈于素分也素分盈则主恩及而他吉来矣
　　六二比之自内贞吉曰比之自内不自失也
　　为五内比应而相合承其私也为众所覩也能自守中正故保其吉也
　　六三比之匪人曰比之匪人不亦伤乎
　　不正不能辨其去就而辅于上无首也可比非其人乎不亦伤矣
　　六四外比之贞吉曰外比于贤以从上也
　　比于尊刚承上辅贤得正吉也
　　九五显比王用三驱失前禽邑人不诫吉曰显比之吉位正中也舍逆取顺失前禽也邑人不诫上使中也为天下王也背之以来皆吾人也则可以安天下矣独守其中而私其应为众所观非显其私欤疾其背而爱其向也则失其不来者矣邑有家者也私也岂王者显私也偏其私故邑人不诫王所使之然也虽显其吉正其位而尊也
　　上六比之无首凶曰比之无首无所终也
　　无诚于附道穷而比戮斯及矣何终哉
　　【干下巽上】
　　小畜亨密云不雨自我西郊彖曰小畜柔得位而上下应之曰小畜健而巽刚中而志行乃亨密云不雨尚往也自我西郊施未行也
　　小畜隂上得位而阳皆应之也柔畜刚也大为小所畜其畜不能全小畜而已也故健而巽刚下柔也刚居中巽柔而从其畜志得而后通也雨者隂阳和隂行其道则盛而为雨小畜志于上往也自得其位而已使阳而巽其泽不足以下济也则密云而不雨也云自西郊而东也隂消而退未能行施也小人来居上位非中正之德君子无所承也其何足光哉不能畜君子之大也
　　曰风行天上小畜君子以懿文德
　　风行天上而不能畜大也言行德之大也文德者德之小也君子之道无所备也畜其文德与时行也
　　初九复自道何其咎吉曰复自道其义吉也
　　干本上也三阳尚上也应而归焉巽以行志复自我道何以咎哉其义吉也
　　九二牵复吉曰牵复在中亦不自失也
　　志乎畜而不能全也虽与我而非应可以牵而巽之自复其道得时之中故吉也
　　九三舆説辐夫妻反目曰夫妻反目不能正室也隂之微不能大畜其亦已矣故初应二牵巽志而行自复其道至于三斯极之矣上飞制下终于小畜理固然也思不能行行脱其辐也阳不制隂夫不正室也
　　六四有孚血去惕出无咎曰有孚惕出上合志也一隂也而众阳趋焉非其所治者也则惧其伤害矣奉与五刚诚信相与近而相亲固也尊而肃民安也何伤害惕惧之患哉可无咎乎
　　九五有孚挛如富以其邻曰有孚挛如不独富也卦唯一隂邻而奉已已亦交爱有孚挛如资货与同不独自厚巽而行志者也
　　上九既雨既处尚德载妇贞厉月几望君子征凶曰既雨既处德积载也君子征凶有所疑也
　　小畜畜其余未始于道小不能畜阳得行其志上不可全无下无所遂志故其终焉既雨得行其道也旣处安其所也尚德载阳为所畜也隂专于阳危之道也月近望隂盈盛也君子征凶阳疑而不敢进也以爻语之则得志以体言之则小畜此言巽隂之终而不系于爻也
　　【兑下干上】
　　履虎尾不咥人亨彖曰履柔履刚也説而应乎干是以履虎尾不咥人亨刚中正履帝位而不疚光明也履一隂而履于阳为下之长众之趋焉是以危而履虎尾也语其上下则下承上也言其情则説而奉于干也失其所履而全其所承是以不咥人亨情之所归则三也故以卦命之其于履则刚中正履帝位而不疚其义也能制其度得其光明也隂者阳之求而履之阳不竞者以隂失位而凶阳抑其情而不乱上之正而咸得其履也
　　曰上天下泽履君子以辨上下定民志
　　上天下泽得其履也君子辨贤不肖而上下定之则民无觊幸之望也
　　初九素履往无咎曰素履之往独行愿也
　　履得其所履吉也过之则咎以刚志而守下不求其隂进之不以为荣独履素行之节是以无过咎也
　　九二履道坦坦幽人贞吉曰幽人贞吉中不自乱也履不得其履宁倡无僣二以刚比柔见利不挠其志居易幽退履其所履中正之吉也
　　六三眇能视跛能履履虎尾咥人凶武人为于大君曰眇能视不足以有明也跛能履不足以与行也咥人之凶位不当也武人为于大君志刚也
　　卦皆无诸隂而三自以为己任眇目能视跛足能履岂足恃哉僣履非位咥其冝也而志拟于刚欲为武人大君之行凶之灾也
　　九四履虎尾愬愬终吉曰愬愬终吉志行也
　　三以不顺为众同弃而已近也愼于难履者也心惧不足相与在乎守卑以承于上为上所任果其志得其终吉也
　　九五夬履贞厉曰夬履贞厉位正当也
　　三柔失位志比武人五为一卦之主明得帝位取而决之非求系于情也然三者众之趋也虽曰决之正之危也位正当也何其患乎
　　上九视履考祥其旋元吉曰元吉在上大有庆也积善之家必有余庆归其本也不顾其邪自履其所得履之终也则可以心视其往之履而考其善应也积其行得其终归其有庆者矣旋其元吉哉

　　子夏易传卷一
　　钦定四库全书
　　子夏易传卷二
　　周易
　　上经泰传第二
　　【干下坤上】
　　泰小往大来吉亨彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　易者也神之用也故泰于天地交而万物生上下交而人治成阳内得时而隂外也健发于内其道顺行于外亲内君子踈外小人君子之长也是以损削之道往而丰大之道来吉而通者也
　　曰天地交泰后以财成天地之道辅相天地之宜以左右民
　　天地合其时以养物也圣人兴其财以丰人也结作耒耜能辅相天地之宜成天地之道因时而通利而左右其民也
　　初九拔茅茹以其彚征吉曰拔茅征吉志在外也拔茅而连出也君子道长上下交志以其征吉离内以之外志求其成也
　　九二包荒用冯河不遐遗朋亡得尚于中行曰包荒得尚于中行以光大也
　　干降为泰而得其中能通天下之情知天下之用而不过其当也朋党何由兴乎志在其中不失其治应之而行可谓光大已矣
　　九三无平不陂无往不复艰贞无咎勿恤其孚于食有福曰无往不复天地际也
　　干下通而泰也物不可终通则天道复其上地道归其下矣平陂则险矣有往则复矣君子见其交会思其所终虑患而艰守之不失其正则可无咎而全其吉保食其福也
　　六四翩翩不富以其邻不戒以孚曰翩翩不富皆失实也不戒以孚中心愿也
　　物各归本也隂阳之情皆相求也四所以下者非顾其阳自乐其归不赖阳之治也与其众同志翩翩轻举不富邻而自备不戒约而自孚皆乘中心之愿而行也
　　六五帝乙归妹以祉元吉曰以祉元吉中以行愿也隂居贵盛而委质于二静而无为居贵有祉理得于中愿心而行非权之逼也忘巳而与能圣人之道也故元吉矣
　　上六城复于隍勿用师自邑告命贞吝曰城复于隍其命乱也
　　堑隍以为城取下以为上也其终则复隍矣下为上使者通其志也终不能通命乱者也以之用众众不从也以之告邑命不行也犹以为正也终惜已矣
　　【坤下干上】
　　否之匪人不利君子贞大往小来彖曰否之匪人不利君子贞大往小来则是天地不交而万物不通也上下不交而天下无也内隂而外阳内柔而外刚内小人而外君子小人道长君子道消也
　　天地之道各守其所上下不相通志而非人道之治隂在内而阳失时内其柔邪而外其刚直小人争内而君子踈逺也时否闭矣无复人之道也小人道长不利君子正为小人疾也是以大善之事往而小恶之事来也
　　曰天地不交否君子以俭德辟难不可荣以禄上下隔塞其志不通其道不行也则动而见疑矣故晦道薄德惧时之用以避其患也
　　初六拔茅茹以其彚贞吉亨曰拔茅贞吉志在君也易也者圣人所以体其时而利其行也天地不交君子不荣以禄夫吉凶生乎动动其始则其终不能禁矣处否初位而愼其动得君乃行故牵而守正终防其吉亨也
　　六二包承小人吉大人否亨象曰大人否亨不乱羣也柔履顺中承其上小人得一时之中故获一时之吉君子得其大中也当其否也不能包承于上亦不能非小人必避世异俗安卑保命而已故虽否而终通也
　　六三包羞曰包羞位不当也
　　位阳也而隂处之包承柔佞之过也是以羞辱及矣
　　九四有命无咎畴离祉曰有命无咎志行也
　　上近至尊下据其民咎以专也五之休否有命任已卑以奉上正以率下其志得行亦又何咎谁丽其福乎乃巳之致也
　　九五休否大人吉其亡其亡系于苞桑曰大人之吉位正当也
　　大人者知存亡之道也羣小竝进虽可全正虽得尊位忧其危亡顺而从之不敢以力息于否之时也其道乃固矣正当其位物犹不陵故保其吉而终遇也
