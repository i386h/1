<!-- { "loadSidebar": true } -->

　　《天中记》曰：宋王元之五岁已能诗。因太守赏白莲，倅言于太守，召而吟一绝云：“昨夜三更里，嫦娥堕玉簪，冯夷不敢受，捧出碧波心。”又云：“佳人方素面，对镜理新妆。”守曰：“天授也！” 

　　《列女传》曰：陶子生五岁而佐禹。 

　　《涌幢小品》曰：昆山张玉山，廷臣。父宽为钱塘令时，公方五岁，署中火，觅公不得，乃自寝抱印出走矣。 

　　《词林人物考》曰：王尚絅五岁读《孝经》，至立身扬名以显父母，乃谓其父曰：“儿长当如此。” 

　　《陶华阳谱》曰：年五岁，常持获画灰学字。 

　　《李白上安州裴长史书》曰：白五岁诵六甲。 

　　【六岁】 

　　《后汉书》曰：马援子客卿，年六岁能应接诸公，专对宾客。外若讷而内沈敏。援甚奇之，以为将相器，故以客卿字焉。 

　　《吴志》曰：陆绩，字公纪，吴郡吴人也。年六岁于九江见袁术，术出桔，绩怀三枚去，拜辞堕也。术曰：“陆郎作宾客而怀桔乎？”绩跪答曰：“欲归遗母。”术大奇之。 

　　《晋书》曰：傅宣，字世宏。年六岁丧继母，哭泣如成人，中表异之。 

　　又曰：陆云：字士龙。年六岁能属文。吴尚书闵鸿见之曰。“此儿若非龙驹当是凤雏。” 

　　《宋书》曰：谢瞻，字宣远；一名檐，字通远，陈郡阳夏人，卫将军晦第三兄也。年六岁能属文，为《紫石英赞》、《果然诗》，当时才士莫不叹异。 

　　《梁书》曰：王僧孺，东海剡人也。六岁能属文。 

　　又曰：江革，字休映，济南考城人也。六岁便解属文。 

　　又曰：刘歊，字士光。六岁诵《论语》、《毛诗》，意所不解便能问难。 

　　《陈书》曰：陆琼，字伯王，吴郡吴人也。六岁为五言诗，颇有词采。 

　　又曰：姚察，字伯审，吴兴武康人也。六岁诵书万余言。 

　　《南史》曰：王瞻，字思范，宏从孙也。年六岁从师。时有使经门过，同业皆出观，瞻独不视，习业如初。从父僧达闻而异之，谓其父猷曰：“大宗不衰，寄之此子。” 

　　又曰：傅昭，字茂远，北地灵州人。六岁而孤，哀毁如成人。 

　　《北齐书》曰：李绘，字敬文。年六岁便自求入学，家人偶以年俗忌约而弗许，遂伺其伯姊笔牍之闲而辄窃用。未几，遂通《急就章》，内外异之，以为非常儿也。 

　　又曰：杨愔，字遵彦。年六岁学史书。 

　　《隋书》曰：薛道衡，字元卿，河东汾阴人。六岁而孤，专精好学。 

　　《旧唐书》曰：王勃，字子安，绛州龙门人。年六岁解属文，构思无滞，词情英迈，与兄勮、勔才藻相类。父友杜易简常称之曰：“此王氏三珠树也。 

　　《唐书》曰：毕构，字隆择，河南偃师人。六岁能为文。 

　　又曰：段秀实，字成公，本姑臧人，曾祖师浚仕为陇州刺史，留不归，更为汧阳人。秀实六岁母疾病，不勺饮，至七日病间，乃肯食。时号“孝童”。 

　　又曰：李绅，字公垂，中书令敬元曾孙，世宦南方，客润州。绅六岁而孤，哀等成人。母卢躬授之学。为人短小精悍，于诗最有名，时号“短李”。 

　　《宋史》曰：贾黄中，字娲民，年六岁举童子科。 

　　又曰：韩彦直，字子温。六岁从父世忠入见高宗，命作大字，即拜命，跪书“皇帝万岁”四字。帝喜之，拊其背曰：“他日令器也。”亲解孝宗丱角之繻傅其首，赐金器、笔砚、监书、鞍马。 

　　又曰：胡沂，字周仲，绍兴余姚人。年六岁诵“五经”皆毕，不忘一字。 

　　又曰：虞允文，字彬甫，隆州仁寿人。年六岁诵“九经”。 

　　又曰：李孟传，资政殿学士光季子也。光谪岭海，孟传才六岁，奉母居乡，刻志于学。贺允中、徐度皆奇之，而曾几妻以其孙。 

　　《辽史》曰：耶律孟简，字复易。六岁父晨出猎，俾赋“晓天星月”诗，孟简应声而成，父大奇之。 

　　《明史》曰：王稚登，字伯谷。六岁善擘窠大字。 

　　又曰：赵贞吉，字孟静，内江人。六岁日诵书一卷。 

　　又曰：夏子孝，字以忠，桐城人。六岁失母，哀哭如成人。 

　　《东观汉记》曰：张堪，年六岁受业长安治梁邱易，才美而高，京师号曰“圣童” 

　　《太平广记》曰：林杰，字智周，闽人。年六岁请举童子。 

　　《武宗实录》曰：李东阳六岁召见试对偶、讲书大义，称旨，赐果及钞。 

　　《献征录》曰：陆钶，号石楼。六岁入家塾，请于母曰：“读书后干何等事业方为至极？”母甚喜。 

　　《宾退录》曰：刘卞功，字子民，滨州安定人。六岁误触瓮，碎。家人更谯之，神色自若，曰：“俟钉铰者来当全之。”复谯其妄，曰：“人破尚可修，矧瓮耶。”语未绝，钉铰者至，相与料理，顷之如新。 

　　李邕“马公墓志铭”曰：公讳怀素，字贞规。六岁能诵书，一见不忘。乡党以为必兴此宗。 

　　《南濠诗话》曰：解学士缙六岁时，其族祖戏之曰：“小儿何所爱？”即应声作诗四绝，其一云：“小儿何所爱？爱者芝兰室。更欲附飞龙，上天看红日。”其二云：“人道日在天，我道日在心。不省鸡鸣时，冷然钟磐音。”其三云：“圣人有六经，天地有日月。日月万古明，六经终不灭。”其四云：“小儿何所爱？夜梦笔生花。花根在何处？丹府是吾家。” 

　　【七岁】 

　　《史记》曰：项橐七岁为孔子师。 

　　《后汉书》曰：郭丹，字少卿，南阳穰人也。七岁而孤，小心孝顺。后母哀怜之，为鬻衣装，买产业。 

　　又曰：黄琬，少失父。蚤而辩慧。祖父琼初为魏郡太守。建和元年正月日食，京师不见，而琼以状闻。太后诏问所食多少，琼思其对而未知所况。琬年七岁，在傍曰：“何不言日食之余如月之初？”琼大惊，即以其言应诏而深奇爱之。 

　　又曰：张霸，字伯饶，蜀郡成都人。年数岁而知孝让，虽出入饮食自然合礼。乡人号曰“张曾子”。七岁通《春秋》，复欲进余经，父母曰：“汝小，未能也。”霸曰：“我饶为之。”故字曰：“饶”焉。 

　　《魏志》曰：王修，字叔治，北海营陵人也。年七岁丧母，母以社日亡。来岁，邻里社，修感念母，哀甚。邻里闻之，为罢社。 

　　又曰：夏侯荣，字幼权。幼聪慧，七岁能属文。诵书日千言，经目辄识之。 

　　《晋书》曰：谢尚，字仁祖，豫章太守鲲之子也。幼有至性，七岁丧兄，哀恸过礼，亲戚异之。 

　　又曰：邓攸，字伯道，平阳襄阳人。七岁丧父，寻丧母及祖母，居丧九年，以孝致称。 

　　又曰：刘殷，字长盛，新兴人也。七岁丧父，哀毁过礼，服丧三年未曾见齿。 

　　又《载记》曰：苻坚，字永固一名文玉，雄之子也。祖洪，奇而爱之，名曰“坚头”。年七岁，聪敏好施，举止不逾规矩。每侍洪侧辄量洪举措取与，不失机候。洪每曰：“此儿姿貌瑰伟，质性过人，非常相也。高平徐统有知人之鉴，遇坚于路，异之，执其手曰：“苻郎，此官街，小儿敢戏于此，不畏司隶缚耶！”坚曰：“司隶缚罪人，不缚小儿戏也。”统谓左右曰：“此儿霸王相也。” 

　　《宋书》曰：谢庄，字希逸，陈郡阳夏人，太常宏微子也。七岁能属文，通《论语》。 

　　《齐书》曰：谢瀹，字义洁，陈郡阳夏人。年七岁，王彧见而异之，言于宋孝武，孝武召见于稠人广众之中，瀹举动闲详，应对合旨，帝甚悦。 

　　《梁书》曰：王筠，字元礼，一字德柔，琅邪临沂人。七岁能属文。 

　　又曰：刘孝绰，字孝绰，彭城人，本名冉。祖勔，宋司空忠昭公；父绘，齐大司马霸府从事中郎。孝绰幼聪敏，七岁能属文。舅齐中书郎王融深赏异之，常与同载适亲友。号曰“神童”。融每言曰：“天下文章若无我，当归阿士。”阿士，孝绰小字也。 

　　又曰：王裒，字子汉。七岁能属文。外祖司空袁昂爱之，谓宾客曰：“此儿当成吾宅相。” 

　　又曰：王承，字安期，仆射暕子。七岁通《周易》，选补国子生。 

　　又曰：王籍，字文海，琅邪临沂人。七岁能属文。 

　　又曰：刘孺，字孝稚，彭城安上里人也。幼聪敏，七岁能属文。 

　　又曰：阮孝绪，字士宗，陈留尉氏人也。七岁出继从伯允之。允之母周氏卒，有遗财百余万应归孝绪。孝绪一无所纳，尽以归允之姊──琅邪王晏之母，闻者咸叹异之。 

　　《陈书》曰：顾野王，字希冯，吴郡吴人也。七岁读“五经”，略知大旨。 

　　又曰：傅縡，字宜事，北地灵州人也。七岁诵古诗赋至十余万言。 

　　又曰：蔡征，字希祥，侍中中抚军景历子也。七岁丁母忧，居丧如成人礼。继母刘氏性悍忌，视之不以道，征供侍益谨，初无怨色。征本名览景，历以为有王祥之性，更名“征”，字希祥。 

　　又曰：谢贞，字元正，陈郡阳夏人，晋太傅安九世孙也。贞幼聪敏，有至性。祖母阮氏先苦风眩，每发便一、二日不能饮食，贞时年七岁，祖母不食贞亦不食，往往如是，亲族莫不奇之。母王氏授贞《论语》、《孝经》，读讫便诵。 

　　《魏书》曰：袁聿修，字叔德，陈郡人。七岁遭丧，礼若成人。 

　　《北齐书》曰：孙灵晖，长乐武强人也。魏大儒、秘书监惠蔚，灵晖之族曾王父也。灵晖少明敏，有器度。惠蔚一子蚤卒，其家书籍多在焉，灵晖年七岁便好学，日诵数千言，唯寻讨惠蔚手录章疏。不求师友，“三礼”及“三传”皆通宗旨。 

　　《周书》曰：萧大圜，字仁显。七岁居母丧便有成人之性。 

　　《隋书》曰：李礼成，字孝谐，陇西狄道人。年七岁与姑之子兰陵太守荥阳郑颢随魏武帝入关，颢母每谓所亲曰：“此儿平生未尝回顾，当为重器耳。 

　　又曰：卢太翼，字协昭，河间人也。本姓章仇氏。七岁诣学，日诵数千言，州号曰“神童”。 

　　又曰：梁彦光，字修芝，安定乌氏人也。父显周，荆州刺史。彦光少岐嶷，有至性。其父每谓所亲曰：“此儿有风骨，当兴吾宗。”七岁时父遇笃疾，医云饵五石可愈。时求紫石英不得，彦光忧悴不知所为。忽于国中见一物，彦光所不识，怪而持归，即紫石英也。亲属咸异之，以为至孝所感。 

　　又曰：郎茂，字蔚之，恒山新市人。少敏慧，七岁诵“骚雅”，日千余言。 

