<!-- { "loadSidebar": true } -->
养蒙金鉴　　（清）林之望 撰 

　　●卷上 

　　【一岁】 

　　《旧唐书》曰：白居易，字乐天。尝与元稹书曰：“仆始生六、七月时，乳母抱弄于书屏下，有指‘之’字、‘无’字示仆者，仆口未能言，心已默识。后有问此二字者，虽百十其试而指之不差，则知仆宿习之缘已在文字中矣。” 

　　《金史》曰：王庭筠，字子端，河东人。生未期视书识十七字。 

　　【二岁】 

　　《宋史》曰：曹彬，字国华，真定灵寿人。父芸，成德军节度都知兵马使。彬始生周岁，父母以百玩之具罗于席，观其所取。彬左手提干戈，右手持俎豆，斯须取一印，它无所视，人皆异之。 

　　《涌幢小品》曰：张扆，二岁从父官上党，所过山川、道里、厩置、若城郭、廨宇、园亭久而不忘。 

　　【三岁】 

　　《北史》曰：颜之仪，字升。幼颖悟，三岁能读《孝经》。 

　　《唐书》曰：韩愈，字退之，邓州南阳人。生三岁自知读书，日记数十百言。 

　　又曰：权德舆，字载之。生三岁知变四声。 

　　又曰：许法慎，沧州清池人。甫三岁已有知，时母病，不饮乳，惨惨有忧色。或以珍饵，诡说之辄不食，还以进母。 

　　《宋史》曰：徐积，字仲车，楚州淮阴人。孝行出于天禀，三岁父死，旦旦求之，甚哀。 

　　《辽史》曰：铎卢斡，字撒板。三岁失母，哭尽哀，见者伤之。 

　　《元史》曰：耶律楚材，字晋卿，辽东丹王突欲八世孙。父履以学行事金，世宗特见亲任，终尚书右丞。楚材生三岁而孤，母杨氏教之学。 

　　又曰：王恂，字敬甫，中山唐县人。性颖悟，生三岁，家人示以书帙，辄识“风”、“丁”二字。母刘氏授以《千字文》，再过目即成诵。 

　　又曰：吴澄，字幼清，抚州崇仁人。三岁颖悟日发，教之古诗，随口成诵。 

　　又曰：陈栎，字寿翁，徽之休宁人。生三岁，祖母吴氏口授《孝经》、《论语》，辄成诵。 

　　《明史》曰：西河王奇溯，定王曾孙，三岁而孤，问父所在即恸哭。长，刻旃檀为父顺简王像祀之。 

　　又曰：邵宝，字国贤，无锡人。三岁而孤，事母过氏至孝。 

　　《十国春秋》曰：南唐后主次子仲宣，三岁读《孝经》不遗一字，闻奏乐辄审音调。 

　　《文献通考》曰：“《王氏挥麈录》曰：‘真宗召试神童，蔡伯俙年方三岁，并赐御制诗云：七闽山水多才俊，三岁奇童出盛时。家世应传清白训，婴儿自得老成资。初能学步来朝阙，方及能言解诵诗。更励孜孜图益进，青云千里有前期。授校书郎春宫伴读。’” 

　　《天中记》曰：郢州别驾黄泳年三岁，书一过辄成诵。 

　　《稗史》曰：东方朔三岁，秘谶一览，暗诵于口。 

　　《司马文正公年谱》曰：公三岁，性不喜华靡，自为乳儿长者。加以金银华美之服辄羞赧弃去之。 

　　【四岁】 

　　《晋书》曰：范隆，字元嵩。年四岁丧母，哀号之声感恸行路，单孤无緦功之亲，疏族范广愍而养之。 

　　《梁书》曰：刘歊，字士光，訏族兄也。父闻慰，齐正员郎。歊幼有识慧，四岁丧父，与群儿同处独不戏弄。 

　　又曰：陶季直，丹阳秣陵人也。祖愍祖尝以四函银列置于前，令诸孙各取。季直时甫四岁，独不取。人问其故，季直曰：“若有赐，当先父伯，不应度及诸孙，故不取。”愍祖益奇之。 

　　《周书》曰：萧大圜，字仁显，梁简文帝之子也。幼而聪敏，神情俊悟，年四岁能诵《三都赋》及《孝经》、《论语》。 

　　《旧唐书》曰：杨绾，字公权，华州华阴人。年四岁，处群从之中敏识过人。尝夜宴亲宾，各举坐中物以四声呼之，诸宾未言，绾应声指铁灯树曰：“灯盏柄曲”，众咸异之。 

　　又曰：萧颖士，字茂挺，鄱阳王恢七世孙。四岁属文。 

　　《唐书》曰：权德舆，字载之，生四岁能赋诗。 

　　《宋史》曰：“袁逢吉，字延之，开封鄢陵人。四岁能诵《尔雅》、《孝经》。 

　　又曰：欧阳修，字永叔，庐陵人。四岁而孤，母郑守节自誓，亲诲之学。家贫，至以荻画地学书。 

　　又曰：唐恪，字钦叟，杭州钱塘人。年四岁而孤，闻人言其父辄悲泣。 

　　又曰：陈埙，字和仲。大父叔平与同郡楼钥友善，死，钥哭之，埙才四岁，出揖如成人。钥指盘中银杏使属对，埙应声曰：“金桃”，问何所据，对以诗“鹦鹉啄金桃”。钥然曰：“亡友不死矣。” 

　　又曰：“张浚，字德远，汉州绵竹人。四岁而孤，行直视端，无诳言，识者知为大器。 

　　又曰：刘永年，字君锡。生四岁授内殿崇班，许出入两宫。仁宗使赋小山诗，有“一柱擎天”之语。 

　　又曰：真德秀，字景元，浦城人。四岁授书，过目成诵。 

　　《金史》曰：常添寿，太原人。四岁能作诗。 

　　《明史》曰：蔡毅中，字宏甫，光山人。四岁父病，吁天请代。 

　　又曰：李东阳，字宾之，茶陵人，以戍籍居京师。四岁作径尺书，景帝召试之，甚喜，抱置膝上赐果钞。后两召讲《尚书》大义，称旨，命入京学。 

　　又曰：王稚登，字伯谷，长洲人。四岁能属对。 

　　《世说注》曰：孔融年四岁与兄食梨辄引小者，人问其故，答曰：“小儿当取小者。” 

　　《浦阳人物记》曰：吴莱四岁，其母盛氏口授《孝经》、《论语》及《谷梁传》，随能成诵。 

　　《稗史》曰：洪钟四岁能作大书，宪宗召见，命书“圣寿无疆”，钟握笔久之不动，上曰。“汝容有不识者乎？”钟叩头曰：“臣非不识，第此字不敢于地上书耳。”上命内侍舁几，一挥而就。 

　　《涌幢小品》曰：李世屿四岁时，贵阳马御史文卿按广东，召之，见抱膝上令写，手甚小，握甚固，作字如碗口大，挥洒甚疾，盖神童也。 

　　《闽书》曰：梁怀仁四岁善草书、吟诗，子、史、经、传无不能读。 

　　【五岁】 

　　《后汉书》曰：朱穆，字公叔，晖子也。年五岁便有孝称，父母有病辄不饮食，差及复常。 

　　《晋书》曰：傅畅，字世远。年五岁父友见而戏之，解畅衣取其金环与侍者，畅不知惜，以此赏之。 

　　又曰：范乔，字伯孙。年二岁，祖馨临终抚乔首曰：“恨不见女成人！”因以所用砚与之。至五岁，祖母以告乔，乔便执砚涕泣。 

　　《梁书》曰：滕昙恭，豫章南昌人也。年五岁，母杨氏患热，思食寒瓜，土俗所不产，昙恭历访不能得，衔悲哀切。俄值一桑门，问其故，昙恭具以告，桑门曰：“我有两瓜，分一相遗。”昙恭拜谢，因捧瓜还，以荐其母，举室惊异，寻访桑门，莫知所在。 

　　又曰：谢蔺，字希如，陈郡阳夏人也。晋太保安八世孙。父经，中郎谘议参军。蔺五岁，每父母未饭，乳媪欲令蔺先饭，蔺曰：“既不觉饥。”强食终不进。舅阮孝绪闻之，叹曰：“此儿在家则曾子之流，事君则蔺生之匹。”因名之曰蔺。 

　　又曰：王僧孺，字僧孺，东海郯人，年五岁读《孝经》，问授者：“此书所载述？”曰：“论忠、孝二事。”僧孺曰：“若尔，尝愿读之。” 

　　又曰：到沆，字茂瀣，彭城武原人也。幼聪敏，五岁时父捴于屏风钞古诗，沆请教，读一遍便能讽诵。 

　　《陈书》曰：岑之敬，字思礼，南阳棘阳人也。父善纡，梁世以经学闻。之敬年五岁读《孝经》，每烧香正坐，亲戚咸加叹异。 

　　《南史》曰：庾域，字司大，新野人也。子子舆，字孝卿，幼而歧嶷。五岁读《孝经》，手不释卷。或曰：“此书文句不多，何用自苦？”答曰：“孝，德之本，何谓不多？” 

　　《魏书》曰：宋繇，字体业，敦煌人也。五岁丧母，事伯母张氏，以孝闻。 

　　《隋书》曰：苏威，字无畏，京兆武功人也。父绰，魏度支尚书。威少有至性，五岁丧父，哀毁有若成人。 

　　《唐书》曰：令狐楚，德棻之裔也。生五岁能为辞章。 

　　又曰：苏颋，字廷硕。五岁便措意于文，每坐卧即吟诗，未尝少辍。 

　　《宋史》曰：贾黄中，字娲民，沧州南皮人。父玭善教子。黄中幼聪悟，方五岁，玭每旦令正立展书卷比之，谓之“等身书”，课其诵读。 

　　又曰：钱勰，字穆父，彦远之子也，生五岁日诵千言。 

　　又曰：元绛，字厚之，钱塘人。生而敏悟，五岁能作诗。 

　　又曰：汪应辰，字圣锡，信州玉山人。五岁知读书，属对应声语惊人，多识奇字。家贫，无膏油，每拾薪苏以继晷，从人借书，一经目不忘。 

　　又曰：许应龙，字恭甫，福州闽县人。五岁通经旨，坐客曰：“小儿气食牛。”应龙应声“丈夫才吐凤”为对，四坐嘉叹。 

　　又曰：洪湛，字惟清，升州上元人。五岁能为诗。 

　　《元史》曰：吴澄，字幼清。五岁日受千余言，夜读书至旦，母忧其过勤，节膏火不多与，澄候母寝，燃火复诵习。 

　　又曰：李德辉，字仲实，通州潞县人。生五岁父且卒，指德辉谓其家人曰：“吾为吏，治狱不任苛刻，人蒙吾力者众，天或报之，是儿其大吾门乎”。及卒，德辉号恸如成人。 

　　又曰：陈栎，字寿翁。五岁入小学即涉猎经史。 

　　《明史》曰：黄润玉，字孟清。年五岁，侍母疾夜不就寝。 

　　又曰：王守仁，字伯安，余姚人。五岁不能言，异人拊之，更名守仁乃言。 

　　又曰：蔡毅中，字宏甫，光山人。祖凤翘，平阳同知；父光，临洮周知。毅中五岁通《孝经》，父问：“读书何为？”对曰：“欲为圣贤耳。”万历二十九年第进士。 

　　又曰：曹端，字正夫，渑池人。五岁见“河图”、“洛书”，即画地以质之父。 

　　又曰：周蕙门人著者薛敬之，字显思，渭南人。五岁好读书，不逐群儿戏。 

　　《东观汉记》曰：汝郁，字叔异。五岁母病不食，郁常啼不肯食。母怜之，强为饭，欺言已愈，郁察母色，复不食。宗亲共异之，因字曰“叔异”。 

　　《三国典略》曰：赵隐，年五岁，母傅便孀居，傅谓之曰：“家贫，儿小，何以能济？”隐泣而言曰：“若天矜，儿大当仰报。” 

　　《续文献通考》曰：明李东阳五岁以奇童举，景帝召试大书、属对，喜甚，诏入京，府学肄业。 

　　又曰：谭昭实，五岁能读“五经”，知为文。 

　　《拾遗记》曰：汉贾逵年五岁明惠过人，其姊闻邻中读书，日夕抱逵隔篱而听之。 
