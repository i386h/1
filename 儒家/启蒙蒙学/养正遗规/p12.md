<!-- { "loadSidebar": true } -->
　　童子每日早起，向父母前一揖，问曰，今夜安否。早饭午饭回家，见父母，揖。问曰，父母饮食多少。晚上看父母卧处，待父母睡毕，而后退。父母怒骂，跪而低头，不许劲声强辨。父母勤劳，即来待作。父母久立，忙取坐物。父母唤人，高声代唤。父母疾病，煎尝汤药。此虽人子末节，少年先须日习。至于一家尊长，俱要恭敬。家中凡事忍默。如有违犯，父兄即告先生，加倍重责。 
　　行步要安详稳重。不许跳跃奔趋。说话要从容高朗。不要含糊促迫。作揖要舒徐深圆，不可浅遽。侍立要庄严静定，不可跛欹。起拜要身手相随，不可失节。衣履要留心爱惜，不可邋遢。瞻视要静正安闲，不可流乱。抄手要著衣齐心，不可怠惰。在坐要端严持重，不可箕开股岸。跷足有违犯者，罚跪，再三犯者重责。 
　　每讲书，就教童子向自家身上体贴，这句话，与你相干不相干。这章书，你能学不能学。仍将可法可戒故事，说与两条，令之省惕。他日违犯，即以所讲之书责之，庶几有益身心。 
　　此法最为切近，即如弟子一章，先就本义讲毕，再将现在如何方为孝弟，谨信，爱众，亲仁，力行，学文，详切指点，再将如何便为不孝弟，不谨信，不亲爱，不力行，不学文，反复警戒，嗣后遇学徒行事，有合于孝弟等项者，则指其合于书中某句，而对众称之。如有所犯，则指其不合于书中某句，而对众责之。如此，则讲一章书，即受一章书之益，即知即行，始基于此， 
　　每日遇童子倦怠懒散之时，歌诗一章。择古今极浅，极切，极痛快，极感发，极关系者，集为一书。令之歌咏。与之讲说。责之体认。古诗如陟岵，蓼莪，凯风，以上父母。棠棣，小明，杕杜，以上兄弟。江汉，出东门，以上男女。鸡鸣，雄雉，以上夫妇。燕燕，嫡妾。伐木，朋友。芄兰。童子。葛藟，民穷。相鼠，教礼。伐檀，训义，采苓青蝇，戒谗。蟋蟀，瓠叶，示俭。采苹，重祀。白驹，悦贤。至于汉魏以来，乐府古诗，近世教民俗语。凡切于纲常伦理，道义身心者，日讲一章。其新声艳语，但有习学者。访知重责。训蒙约后，附集诗歌，即此意也。 
　　初入社学，八岁以下者，先读三字经，以习见闻。百家姓，以便日用。千字文，亦有义理。有司先将此书。令善书人，写姜字体。刊布社学师弟，令之习学。盖姜字虽吃力，而点画分毫不茍。作字之时，能令此心不放，此心不粗，佻达纵横者厌之，以为欠苍劲，欠自然，而不知有益于性灵也。把笔写字，亦取有益性灵，其为童子计者切矣， 
　　教童子，先学爽洁。砚无积垢。笔无宿墨。蘸墨只著水皮。干笔先要水润。书须离身三寸，休令拳揉。手须日洗两番，休污书籍。案上书，休乱堆斜放。书中句，休乱点胡批。学堂日日扫除。桌凳时时擦抹。 
　　念书初要数字。即认字之法，次要联句。次要一句紧一句。 眼定，则字不差。心不走，则书易入。句渐紧，则书易熟。遍数多，则久不忘。详见分年日程， 
　　看书不可就讲。先令童子将注贴经，贴过一番，令之回讲，然后一一细说。巧比再看。复回不知，再讲。庶几有得。 
　　作文，出极明浅，易于发挥题目。作不得题，细讲一遍，仍作此题。一题三作，其思必尽，其理自通，胜于日易一题也。十分深奥不能作之题，则且缓出。 
　　记文，须选前辈老程文，极简，极浅，极切，极清者，每体读两篇。作文之日模仿读过文法者出题，庶易引触。读书以勤为先。童子不分远近，俱令平明到学。背书完，读新书。吃饭后，略令出门松散一二刻，然后看书作文。写仿毕，仍读书。午饭后，再令出门松散一二刻，仍读书。日落后，分班对立。出对一个，破题一个，即与讲改，然后放学。盖少年脾弱，饭后不可遽用心力，恐食不消化也。 
　　○张杨园学规 
　　先生名履祥。号考甫。浙江桐乡人。 
　　弘谋按杨园先生，学术纯正。践履笃实。伏处衡茅。系怀民物。立论不尚过高，惟以近里著己为主。敦伦理，存心地，亲师友，崇礼让，一篇之中，三致意焉。读其遗集，不能不想慕其人，而叹其未见诸施行也。学规二则，虽止为勉勖学侣之语。而于读书制行之大端，切己反求，固已本末兼该。彻上彻下工夫，全在于此。学者其详玩之。 
　　澉湖塾约 
　　初觉，睡初醒。即省昨日所业，与今日所当为。 
　　旦起，读经义一二条。先将正文熟诵精思，从容详味。俟有所见，然后及于传注，然后及于诸说。洗心静气，以求其解。毋执己见，以违古训。毋傍旧说，以昧新知，乘此虚明，长养义理。 
　　午膳后，敷述所看经义，以相质问，论说逾时。总期有当身心，勿宜杂及。 
　　日间言语行事，即准于经义而出之。其有不合，必思所以，习心隐慝，种种自形，力使其去。旦昼梏亡，庶乎免矣。若人事罕接，则读史书一二种。无余力则已。非徒闻见之资，要亦择善之务。 
　　日暮，检点一日所课，有阙则补，有疑则记，有过则自讼不寐。焚膏继晷，夫岂徒然，对此良宜深省也。右五条，日有定程。 
　　问难之益，彼此共之。有疑则问，无惮其烦。不止书中义理为然。仆虽寡知，昔闻于师，敢不罄尽，其不知者，正可互相稽论，以求其明，勿以迟暮惘惘而弃之也。 
　　精神散漫，方寸憧憧，学者通患。惟主敬可以摄之。若劳攘之余，初欲习静，则钞录写仿，亦一道也，先儒云，便是执事敬。 
　　古人诗歌，游泳寄托。前喆不废，特畏溺情丧志耳。余力涉之，亦兴观之助也。文字虽非急务，间一作之，以征所得。右三条，无定程，随时从事， 
　　为学先须立大规模。万物皆备于我，天地间事，孰非分内事，不学，安得理明而义精。既负七尺，亦负父兄愧怍如何。 
　　功夫须是绵密。日积月累，久自有益。毋急躁，毋间断。急躁间断，病实相因。尤忌等待。眼前一刻，即百年中一刻。日月如流，志业不立，率坐等待之故。 
　　修德行道，尽其在我。穷通得丧，俟其自天。营营一生。枉为小人者何限。流俗坑堑，陷溺实深。探汤履虎，未足为喻也。 
　　凡人险难在前，靡有不知，能从而动心忍性者几人。在于少年，益宜忧患存心，无忘修省之实。 
　　近代学者，废弃实事，崇长虚浮。人伦庶物，未尝经心。是以高者空言无用，卑者沦胥以亡。今宜痛惩，专务本实。一遵大学条目，自格物，致知，诚意，正心，修身，齐家，以往八条，以为法程。释义曰，塾者，熟也。诵之熟，讲之熟，思之熟，行之熟，愿与子勉之矣。右五条，通言大指， 
　　东庄约语 
　　儒者之学，修身为本，罔间穷通。克己功夫，宁分老少。只求无忝所生，不负师友，在覆载中，有殊庶物而已。延平先生曰，爱身明道，修己俟时，不可一日忘于心，此其准的也。 
　　尺蠖屈以求信，龙蛇蛰以存身，物无大小，理固皆然。古人言学，藏先于修，游后于息。未有终日驰骋其耳目知思，而能为益身心者也。盛年百务未历，履道坦如，尤以收敛翕聚，为固基植本之计。夙与夕惕，时哉，弗可失也。 
　　读书所期，明体适用。近代学者，徒事空言，宜乎呫哔没齿，反己茫然，全无可述也。日用从事，一遵胡安定经义治事，以为之则。庶少壮岁月，不贻枉废之叹。 
　　米盐妻子，庶事应酬，道心处之，无非道者。茍使萦怀，豪杰志气，不难因之损尽。是以出就燕闲，听睹不杂，心力益专，养德养身，二益均有。 
　　古人澹泊明志。膏粱之习，克治宜先。长白山齑粥，可取法也。今即未能，尚师其意。日以蔬食为主，间佐鱼肉，然总弗得兼味。 
　　学问之道，固尚从容。然一任优游，难希自得。举其通病，不出五闲。闲思虑，闲言语，闲出入，闲涉猎，及接闲人与闲事。果能必有事焉，其诸慆慢，非惟不敢，亦不暇矣。终日劳扰，实无一事当做，总是闲，　 
　　○陆清献公示子弟帖 
　　公讳陇其字稼书，浙江平湖人，康熙庚戌进士官至御史，从祀庙庭， 
　　弘谋按当湖陆先生，以朱子之学为学，即以朱子之教为教。小学近思录二书，三致意焉。三鱼堂文集，近里著己，无一语不规于道，而不肯为高远难行之说。今录其教子弟数则。大要读书行己，宜合而一之，不可离而二之。以此为蒙童先入之言，不亦宜乎。 
　　我虽在京，深以汝读书为念。非欲汝读书取富贵，实欲汝读书明白圣贤道理，免为流俗之人。读书做人，不是两件事。将所读之书，句句体贴到自己身上来，便是做人的法。如此，方叫得能读书人。若不将来身上理会，则读书自读书，做人自做人，只算做不曾读书的人。读书必以精熟为贵。我前见你读诗经礼记，皆不能成诵。圣贤经传，与滥时文不同，岂可如此草草读过。此皆欲速而不精之故。欲速是读书第一大病，工夫只在绵密不间断，不在速也。能不间断，则一日所读虽不多，日积月累。自然充足。若刻刻欲速，则刻刻做潦草工夫，此终身不能成功之道也。方做举业，虽不能不看时文。然时文只当将数十篇，看其规矩格式，不必将十分全力，尽用于此。若读经读古文，此是根本工夫。根本有得，则时文亦自然长进。千言万语，总之读书，要将圣贤有用之书为本，而勿但知有时文。要循序渐进，而勿欲速。要体贴到自身上，而勿徒视为取功名之具。能念吾言，虽隔三千里，犹对面也，慎毋忽之。示大儿定征 
　　汝读书，要用心，又不可性急。熟读精思，循序渐进，此八个字。朱子教人读书法也，当谨守之。又要思读书要何用。古人教人读书，是欲其将圣贤言语，身体力行，非欲其空读也。凡日间一言一动，须自省察，曰，此合于圣贤之言乎，不合于圣贤之言乎。茍有不合，须痛自改易。如此，方是真读书人。至若左传一书，其中有好不好两样人在内。读时，务要分别。见一好人，须起爱慕的念，我必欲学他。见一不好的人，须起疾恶的念，我断不可学他。如此，方是真读左传的人。这便是学圣贤工夫，示三儿宸征 
　　汝到家，不知作何光景。须将圣贤道理，时时放在胸中。小学及程氏日程，时常展玩。日间须用一二个时辰工夫，在四书上。依我看大全法，先将一节书，反复细看，看得十分明白毫无疑了，方及次节，如此循序渐进，积久自然触处贯通。此根本工夫，不可不及早做去。次用一二个时辰，将读过书，挨次温习。不可专读生书，忘却看书温书两事也。目前既未有师友，须自家将工夫限定，方不至优忽过日。努力努力。同上 
