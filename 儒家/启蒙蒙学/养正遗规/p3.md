<!-- { "loadSidebar": true } -->
　　弘谋按为学之有箴，义取乎剌病。凡以触目警心也。触吾目者，陈义不必高。警吾心者，为失不在大。书曰，不矜细行。终累大德。成人犹将慎之，况小子乎。正学先生书此自警，而题之曰幼仪杂箴。自日用之节，以及念虑之微。辨理欲消长之萌。推吉凶荣辱之应。何其言之栗栗也。维予小子。不聪敬止。尚其以是为苦口药石哉。 
　　坐 
　　维坐容。背欲直。貌端庄。手拱臆。仰为骄。俯为戚。毋箕以踞。欹以侧。坚静若山乃恒德。 
　　立 
　　足之比也如植。手之恭也如翼。其中也敬。而外也直。不为物迁。进退可式。将有立乎圣贤之域。 
　　行 
　　步履欲重。容止欲舒。周旋迟速。与仁义俱。行不畔乎仁义。是为恒途。 
　　寝 
　　形倦于昼。夜以息之。宁心定气。勿妄有思。偃勿如伏。仰勿如尸。安养厥德。万化之基。 
　　揖 
　　张拱而前。肃以纾敬。上手宜徐。视瞻必定。勿游以傲。勿佻以轻。远耻辱于人。动必以正。 
　　拜 
　　古拜有九。今存其一。数之多寡。尊卑以秩。宜多而寡。倨以取祸。宜寡而多。为谄为阿。以礼制事。不爽其宜。 
　　食 
　　珍腴之惭。不若藜藿之甘。万钟之尸居。不若釜庾之有为。苟无待于富贵。夫孰得而贫贱之。噫。 
　　饮　 
　　酒之为患。俾谨者荒。俾庄者狂。俾贵者贱。而存者亡。有家有国。尚慎其防。 
　　言 
　　发乎口。为臧为否。加乎人。为喜为嗔。用乎世。为成为败。传乎书。为贤为愚。呜呼。其发也可不慎乎。 
　　动 
　　吾形也人。吾性也天。不天之只。而人之随。徇人而忘反。不弃其天。而沦于禽兽也几希。 
　　笑 
　　中之喜笑勿启齿。见其异，勿侮以戏。内既病乎德。外为祸阶。抵掌绝缨。匪优则俳。 
　　喜 
　　得乎道而喜，其喜曷已。得乎欲而喜，悲可立俟。惟道之务。惟欲之去。颜孟之乐。反身则至。 
　　怒 
　　世人于怒。伤暴与遽。切齿攘袂。不审厥虑。圣贤不然。以道为度。揆道酬物。己则无与。暴遽是惩。圣贤是师。颜之好学。自此而推。 
　　忧 
　　惰学与德。汝日戚戚。忧为有益。名位不光。惟日忧伤。汝志则荒。弃其所当忧，而忧其不必忧。世之人皆然。汝孰忧哉。勉于自修。 
　　好 
　　物有可好。汝勿好之。德有可好。汝则效之。贱物而贵德。孰谓道远。将允蹈之。 
　　恶 
　　见人不善。莫不知恶。己有不善。安之不顾。人之恶恶。心与汝同。汝恶不改。人宁汝容。恶己所可恶。德乃自新。己无不善。斯能恶人。 
　　取 
　　非吾义。锱铢勿视。义之得。千驷无愧。物有多寡。义无不存。畏非义如毒螫。养气之门。 
　　与 
　　有以处己。有以处人。彼受为义。吾施为仁。义之不图。陷人为利。私惠虽劳。非仁者事。当其可与。万金与之。义所不宜。豪发拒之。 
　　诵 
　　诵其言。思其义。存诸心。见乎事。以敬畜德。以静养志。日化岁加。山立川驶。圣德卓然。焉敢不至。 
　　书 
　　德有余者。其艺必精。艺本于德。无为而名。惟艺之务。德则不至。茍极其精。世不之贵。汝书不美。自视不善。德不若人。乃不知忧。先乎其大。后乎其细。大或可传。人不汝弃。 
　　○高提学洞学十戒 
　　高名贲亨。字汝白。浙江临海人。明正德时。江西提学副使。 
　　弘谋按白鹿洞书院。自朱子揭示学者，体要粲然大备。后儒振兴洞学。递有规条。要皆庚续发明朱子之意。然或以其词之繁。非幼学所能尽晓。独高公立洞学十戒。于末学病痛。尽其表里。而杜渐防微，尤当自幼学始。使之重以为戒，从事圣贤之途，则凡所以禁其为彼而导其为此者，不啻言提其耳矣。弘谋故辑此以终是卷。其于揭示中所云规矩禁防之具。盖不无小补云。 
　　一曰立志卑下。 
　　谓以圣贤之事不可为。舍其良心。甘自暴弃。只以工文词。博记诵为能者。 
　　二曰存心欺妄。 
　　谓不知为己之学。好为大言。互相标榜。粉饰容貌。专务虚名者。 
　　三曰侮慢圣贤。 
　　谓如小衣入文庙。及各祠。闲坐嬉笑。及将圣贤正论格言作戏语。不盥栉观书之类。 
　　四曰陵忽师友。 
　　谓如相见不敬。退则诋毁。责善不从。规过则怒之类。 
　　五曰群聚嬉戏。 
　　凡初至接见之后。虽同会亦必有节。非同会者，尤不可数见。若群聚遨游。设酒剧会。戏言戏动。不惟妨废学业。抑且荡害性情。 
　　六曰独居安肆。 
　　谓如日高不起。白昼打眠。脱巾裸体。坐立偏跛之类。 
　　七曰作无益之事。 
　　谓如博奕之类。至于书文，虽学者事，然非今日所急。亦宜戒之。 
　　八曰观无益之书。 
　　谓如老庄仙佛之书。及战国策诸家小说。各文集。但无关于圣人之道者，皆是。 
　　九曰好争。 
　　凡朋友同处。当知久敬之道。通财之义。若以小忿小利。辄伤和气。与涂人无异矣。 
　　十曰无恒。 
　　夫恒者入圣之道。小艺无恒。且不能成。况学乎。在院生儒，非有急务，不宜数数回家。及言动课程，俱当有常。毋得朝更夕变。一作一辍。 
　　●养正遗规下卷 
　　颜氏家训勉学篇 
　　朱子读书法　 
　　朱子治家格言　 
　　吕近溪小儿语（并序） 
　　吕新吾续小儿语（有序） 
　　陆桴亭论小学　 
　　陆桴亭论读书　 
　　○ 颜氏家训勉学篇 
　　颜氏，名之推，北齐人. 
　　弘谋按教弟子之法。自夫子以学文后于力行。本末固已粲然。兹辑养正规。诸凡孝弟谨信爱众亲仁之事。上卷略备。然圣贤成法。非学古安能有获。观颜氏勉学篇。反复提撕。词旨恳到。而以幼而学者。方诸日出之光。则及时自勉，所当爱惜分阴之意，溢于言表矣。余故录此为下卷开章。即以朱子读书法继之。盖序固不容淆。功尤不可阙也。 
　　自古明王圣帝。犹须勤学。况凡庶乎。此事遍于经史。吾亦不能郑重。聊举近世切要以终寤汝耳。士大夫子弟。数岁已上，莫不被教。多者或至礼传。少者不失诗论。及至冠婚，体性稍定。因此天机，倍须训诱。有志尚者，遂能磨砺，以就素业。无履立者，自兹惰慢，便为凡人。人生在世，会当有业。农民则计量耕稼。商贾则计论货贿。工巧则致精器用。伎艺则沉思法术。武夫则惯习弓马。文士则讲议经书。多见士大夫，耻涉农商。羞务工伎。射既不能穿札。笔则才记姓名。饱食醉酒。忽忽无事。以此销日。以此终年。或因家世余绪，得一阶半级，便谓为足。安能自苦。及有吉凶大事。议论得失。蒙然张口，如坐云雾。公私宴集。谈古赋诗。塞默低头，欠伸而已。有识旁观，代其入地。何惜数年勤学。长受一生愧辱哉。 
　　梁朝全盛之时。贵游子弟。多无学术。至于谚云。上车不落则著作。体中何如则秘书。无不熏衣剃面。傅粉施朱。驾长檐车。跟高齿屐。坐棋子方褥。凭班丝隐囊。列器玩于左右。从容出入。望若神仙。明经求第。则雇人答策。三九公燕，则假手赋诗。当尔之时，亦快士也。及离乱之后。朝市迁革。铨衡选举。非复曩者之亲。当路秉权，不见昔时之党。求诸身而无所得。施之世而无所用。披褐而丧珠。失皮而露质。兀若枯木。泊若穷流。鹿独戎马之间。转死沟壑之际。当尔之时，诚驽材也。有学艺者，触地而安。自荒乱已来。诸见俘虏。虽百世小人。知读论语孝经者，尚为人师。虽千载冠冕。不晓书记者，莫不耕田养马。以此观之。安可不自勉耶。 
　　以上为不学者言学。以下为学者言实学。且又闻之。生而知之者上。学而知之者次。所以学者，欲其多智明达耳。必有天才。拔群出类。为将，则暗与孙武吴起同术。执政，则悬得管仲子产之教。虽未读书，吾亦谓之学矣。今子既不能然。不师古之踪迹。犹蒙被而卧耳。人见邻里亲戚。有佳快者。使子弟慕而学之。不知使学古人。何其蔽也哉。世人但知跨马被甲。长槊强弓。便云我能为将，不知明乎天道，辨乎地利，比量逆顺，鉴达兴亡之妙也。但知承上接下。积财发谷。便云我能为相。不知敬鬼事神，移风易俗，调节阴阳，荐举贤圣之至也。但知私财不入。公事夙办。便云我能治民。不知诚己刑物，执辔如组，反风灭火，化鸱为凤之术也。但知抱令守律。早刑晚舍。便云我能平狱。不知同辕观罪，分剑追财，假言而奸露，不问而得情之察也。爰及农商工贾。厮役奴隶。钓鱼屠肉。饭牛牧羊，皆有先达。可为师表。博学求之，无不利于事也。 
　　夫所以读书学问，本欲开心明目，利于行耳。未知养亲者，欲其观古人之先意承颜。怡声下气。不惮劬劳，以致甘软。惕然惭惧。起而行之也。未知事君者，欲其观古人之守职无侵。见危授命。不忘诚谏，以利社稷。恻然自念。思欲效之也。素骄奢者，欲其观古人之恭俭节用。卑以自牧。礼为教本。敬者身基。瞿然自失，敛容抑志也。素鄙吝者，欲其观古人之贵义轻财。少私寡欲。忌盈恶满。赒穷恤匮。赧然悔耻，积而能散也。素暴悍者，欲其观古人之小心黜己。齿弊舌存。含垢藏疾。尊贤容众。薾音涅疲也然沮丧，若不胜衣也。素怯懦者，欲其观古人之达生委命。强毅正直。立言必信。求福不回。勃然奋厉，不可恐慑也。历兹以往，百行皆然。纵不能淳。去泰去甚。学之所知。施无不达。 
　　世人读书者，但能言之。不能行之。忠孝无闻。仁义不足。加以断一条讼，不必得其理。宰千户县，不必理其民。问其造屋，不必知楣横而棁竖也。问其为田，不必知稷早而黍迟也。吟啸谈谑。讽咏辞赋。事既优闲。材增迂诞。军国经纶，略无施用。故为武人俗吏所共嗤诋，良由是乎。夫学者，所以求益耳。见人读数十卷书，便自高大。陵忽长者。轻慢同列。人疾之如仇敌。恶之如鸱枭。如此以学自损。不如无学也。 
　　古之学者为己，以补不足也。今之学者为人，但能说之也。古之学者为人，行道以利世也。今之学者为己，修身以求进也。夫学者犹种树也。春玩其华。秋登其实。讲论文章，春华也。修身利行，秋实也。 
