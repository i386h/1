<!-- { "loadSidebar": true } -->
　　唐彪曰：凡以所作之文，请教于人，未尝无益，然其为益无多也。一则阅者未必直言，一则我之所学果浅，彼虽直言，吾亦不能因一二文之指点而即变拙为巧，故无甚益也。惟以吾已读之文与欲读之文请问之，求其去取，更问其当读者何文，或得其指点，则获益无尽。何也？所作之文之工拙，必本于所读之文之工拙，用不离乎体也。譬如颜色之美恶由于靛，未有靛殘而色能鲜者，茶之高下系乎地，未有地劣而茶能优者。故以所作之文请教于人，必不如以欲读、已读与当读之文请教于人之为愈也。

　　（三）读文贵极熟

　　唐彪曰：或问云：“先达每言读文篇数欲少，而遍数欲多，亦有说乎？”余曰：文章读之极熟，则与我为化，不知是人之文、我之文也。作文进，吾意所欲言，无不随吾所欲，应笔而也，如泉之涌，滔滔不竭。文成之后，自以为辞意皆己出也，他人视之，则以为句句皆从他脱胎也，非熟之至，能如此乎？是境也，惟亲至者乃知之，能言之也。
　　唐彪曰：凡古文、时艺，读之至熟，阅之至细，则彼之气机，皆我之气机，彼之句调，皆我之句调，笔一举而皆趋赴矣。苟读之不熟，阅之不细，气机不与我浃洽，句调不与我镕化，临文时，不来笔下为我驱使，虽多读何益乎？

　　（四）读文不可有弊病

　　唐彪曰：吾师姜景白先生，文章超迈，其制艺读本，即门下亦不得见之。余再请其故。曰：“吾所读者，皆系名文，每有改窜。汝曹年少，不能谨言，传至于人，谓吾多改名文，人必非笑，故不令汝曹见也。然吾所以此者，盖亦有故，以学人熟读之文，作文时其气机每来笔下而不自觉，佳处来而疵处亦至，如归、金之文，其美处非人可及，故虽有疵，而人不以为病。如吾之文，佳处既不及彼，苟又多得其疵，而人不以为病。如吾之文，佳处既不及彼，苟又得其疵，不甚无益乎！故吾于其疵处，可改者改之，所以防其来笔下而不自觉也。
　　唐彪曰：文章不贯串之弊有二：如一篇之中，有数句先后倒置，或数句辞意少碍，理即不贯矣；承接处字句，或虚实失宜，或反正不合，气即不贯矣。二者之弊，虽名文亦多有之。读文者，不当以名人之文，恕于审察，必细心研究，辩析其毫厘之差，可改则改，不可改，宁弃去之，然后己之作文，可免于不贯之弊。

　　（五）读文不可一例

　　唐彪曰：学者读文，不可专趋一体，必清浓虚实，长短奇平并取，则虽风气尚此，读文有与之合者，风气尚彼，读文亦有与之合者。取其合者，则揣摩之，其不合者，且姑停之。则少读新文数篇，以新笔机，则风气已得矣，此至妙之法也。若专读一家，焉能符合乎？且人亦知韩、柳、欧、苏之称古文大家者，何谓也，王、唐、归、金之称制艺名家者，何谓也，以其集中清浓虚实、长短奇平，无所不有，故称大家名家也。若止有一体，连阅数十篇，了无所异，则陋之至矣，安得称大家名家乎！彼此之以文出于一律一体为到家者，真庸妄之言也。

　　（六）风气转移，文章新旧

　　唐彪曰：文章风气，倏忽改移，未有十年不变者，何必竭力趋迎，多读新文也！或问曰：“然则文章竟不必合时乎？”曰：略随时尚则可，竭力趋时必不可。何也？凡效尤之事，人人相崇相尚，欲求胜人，未有不一往过甚者，一至过中，失其正的，此见可疵，不见可美。物极则反，未有不反而倒转者，故清空之至，势必反乎厚实，幽刻之至，势必反乎平浅，必然之理也。即或不反，未有不另变一途者，文之体段多端，任其所趋，乌能禁止！故学人趋时，风气善，亦止趋其三分，风气偏，止当趋其分许。本色之内，略加时尚，则内体不失乎旧，外用不违乎新，文章既佳，功名亦利。设必逢迎时尚，多读新文，弃去旧文，倏忽之间风气又改，则既忘其得力之旧文，而力又不能再读其未读之新文，此两败之术也，岂胜算欤！
　　唐彪曰：文章尚新，多在小试，棘闱未必尽然也。何以见之？从来名公其文章杰迈庸众，卓然可传者，明则如王、唐，清则如熊、韩，不但其窗下之文与风气异，即其场中墨卷，亦大与风气相反，而其取巍乎也如拾芥，则棘闱不拘风气之明验矣。且人亦知场中有主之者乎？非文也！命也！合当其年贵，则平日之际文佳而此日之文更美，文美虽不合风气，亦必售也。命不当其所贵，则平日之文虽美而此日之文或不佳，文不佳，虽合风气亦无益也。此固有造物司其权也。以造物司权，生来已定之事，而欲以趋迎风气之文勉强得之，岂不谬妄之甚乎！

　　（七）读书贵深造，不可贪多

　　唐彪曰：凡读文贪多者，必不能深造，能深造者，必不贪多。此理当深悟也。盖读一篇，能求名人指点，剖悉精微，从而细加审玩，则读十可以当百；若不求名人指点，更不精研细阅，虽平浅之文，尚不能窥其所以，何况精深者，虽读百，不如十也。无如浅人不知深造之益，只务贪多，此篇尚读未竟，又欲更读他篇，究之读过之文，窍妙精微了无所得。噫！吾决其所作之文之不必能胜人也。

　　（八）文章阅读主流之法

　　唐彪曰：今人读圣经贤传有细心理会者，至时艺则易视之，止于读时玩味而已，不知口既出声，气即飞扬，心即不能入细矣。文章须静坐细审，岂能以一读了其微妙！朱子云，文章要有三熟：读时熟，看时熟，玩味时熟。又曰：大凡读书，且止宜读，不可只管思。口中读取，心中安闲，则义理自出。若阅时当细玩，又不宜读也。观此，分明读自读，看自看，工夫不能一时并营矣。常人但于读时咀嚼其粗浅，不能默坐沉思以求其精深，岂能得文中窃妙乎！虽然，又有专看而不读者，文必不能熟，其弊又与读而不看者等也。
　　唐彪曰：读文宜屏息静坐，先取题中神理详加体认，体认未明，必当取书考究，然后阅文，方有得也。且读文而无评注，即偶能窥其微妙，日后终至茫然，故评注不可已尽职尽责。如阐发题前，映带题后，发挥某句，发挥某字，及宾主浅深开合顺逆之类，凡合法处皆宜注明，再阅时，可以不烦思索而得其中说悉。读文之时，实有所得，则作文之时，自然有凭藉矣。

　　（九）文章惟多做始能精熟

　　唐彪曰：谚云：读十篇，不如做一篇。盖常做则机关熟，题虽甚难，为之亦易。不常做，则理路生，题虽甚易，为之则难。沈虹野云：“文章硬涩，由于不熟，不熟，由不多做。”信哉言乎。
　　唐彪曰：学人只喜多读文章，不喜多做文章，不知多读乃藉人之工夫，多做乃切实求己工夫，其益相去远也。人之不乐多做者，大抵因艰难费力之故，不知艰难费力者，由于手笔不熟也。若荒疏之后，作文艰难，每日即一篇、半篇亦无不可，渐演至熟，自然易矣。又，不可因不佳而懈其心，懒于做也。文章不能一做便佳，须频改之方入妙耳。此意学人必不可不知也。

　　（十）文章全藉改窜

　　唐彪曰：文章最难落笔便佳。如欧阳永叔为文，既成，书而粘之于壁，朝夕观览，有改而仅存其半者，有改而复改，与原本无一字存者。《曲洧旧闻》云：读欧阳公文，疑其随意写出，不假斫削工夫，及见其草，修饰之后与始落笔有十不存五六者，乃知文章全藉改窜也。欧公尚然，人可以悟矣。文章誊清之后，或有改窜，倘改在而又改，则清本必至模糊难阅，当更誊过矣。惟另改于一册，或改于旧草之上，俟斟酌既定，然后誊于清本，由可省更录之劳。
　　唐彪曰：欧阳永叔自言为文，有改至不存原本一字者。因思古名人未必不多如此，但不能如欧公之真笃不矜，肯自言以教人耳。
　　唐彪曰：古人虽云文章多做，则疵病不待人指摘而自能知之，然当其甫做就进，疵病亦不能确见当改则改之，不然且置之，俟迟数月，取出一观，妍丑了然于心，改之自易，亦惟斯时改之始确耳。

　　（十一）作文精研一法

　　唐彪曰：佳文最难，毕生岂易多得？即如古称大家名家者，轶群之作，不过数十篇，至多不越百篇，外此则多寻常者也。彼其轶群之作，或系一时而就，或系数日锤炼而就，或系他年改窜而就，非拘定一日所作也。人于一日之间，文或不佳，必不可生退怠心，更不可将所作毁弃，迟数月，仍以其题再作，有一篇未是之文，反触其机，即有一佳文出焉。此中妙境，惟亲阅历者，乃能知也。

　　（十二）作文上乘工夫

　　唐彪曰：人生作文，须有数月发愤功夫，而后文章始得大进。盖平常作文，非不用力，然未用紧迫工夫从心打透，故其获效自浅。必专一致功，连作文一二月，然后心窍开通，灵明焕发，文机增长，自有不可以常理论者。然须倩明人详阅，方知是非，不然又无益也。昔唐荆川、瞿昆湖、熊次候三先生致功如是，而袁坤仪、毛稚黄之屡以此法告人，谅非虚语。余更以释氏结制之理思之，似有水乳之合。盖宗门释子，于结制之日，断绝妄想，专提一话头，不即不离，日夜在心，一二七之后，多有豁然大悟，触处灵通，一了百当者。作文连绵不断，至一二月心不走漏，则灵明焕发，奇功异效，有必然者。然必前此有数月静坐工夫，养此心虚灵湛，然无一毫尘俗系于其心，而后致功，方有益也。故当以前卷文源之理参之，始知其详矣。或曰：此工夫宜择时行之，秋冬为主，须预养精神，服药饵，然后得以致功，无间，不然恐又有精神疲惫致病之虞矣。体弱者幸勿轻试焉。

　　（十三）三先生实事

　　昔唐荆川于戊子年正月读书，一切纷华杂事，总不撄清，终日想题目，饭对，呼之常不应，阅四月而举业大成矣。瞿昆湖坐五柳堂，终日作文，未及百日，风水流风动，草长花开，恍然见文机发见。是年遂登科，明年及第。熊次侯在西山静坐一年，后连作文百日，文章杰迈，遂在魁于天下。

　　（十四）补遗：改窜法

　　唐彪曰：文章初脱稿时，弊病多不自觉，过数月后，始能改窜。其故何也？凡人作文，心思一时多不能遍到，过数月后，遗漏之义始能见及，故易改也。又，当其时，执着此意即不能转改他意，异时心意虚平，无所执着，前日所作，有未是处，俱能辨之，所以易改。故欲文之佳者，脱稿时固宜推敲，后此尤不可不修饰润色也。

　　卷六

　　（一）临文体认工夫

