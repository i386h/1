<!-- { "loadSidebar": true } -->
　　唐彪曰：刘勰云：“论者，纶也。”“弥纶群言，而精研一理者也。”释经宜与注疏合体，辨史宜与评赞一机，诠文当与叙引共轨，陈政应与议说同科，因题立义，而各出体裁者，论之用也。然论史、诠文、陈政之体，见于八家，及明之诸名家者，体裁咸备，不必详言。今惟言其释经之宜如注疏体裁者，论有冒，冒之体，或一段，或两段，长短不拘也。然并无论破、论承，偶有似破者。至于承，则百无一肖。近有著论体者，易去论冒之名，以破、承代之，而论冒之旧名，不能没也。后学无知识者，见其书，对之于破、承而不似，仍谓之论冒而不敢，疑惑满衷，莫知所适，因疑破、承之外，尚有论冒，如制艺之有起讲者。噫！明明是一个论冒，而故设一破、承之名以害人，何为者乎？论冒宜简短稳括，发题之大概而止，纵笔畅言实发，必至与后幅雷同也。论冒之下，即点题。本朝甲辰至丁未书论皆如此，想亦初设典制，士子犹未深造，不敢自异，若行之久，必有变化出焉。何也？制艺尚不点于一处，何况论乎？点题之下，皆有“请申论之”、“请申其旨”句，此套之最陋者，必宜弃去，以他语衬之，可也。若能熔化题面不直述题，则衬贴语竟可以不必矣。点题之下，乃论之前半幅也，以一二句短题言之，体裁半虚半实，不必过于实发，惟推原题之来历，以阐发题前，顺笔出之固佳，反笔振之尤美。若多句长题，或总挚题面，或截发上段，若题中有纲领句，则先击纲领，以控全题之势，大都前半用反笔，则文情多振动也。近有著论体者，点题之下，忽立论项之名，就其比拟之意，宜称论胸、项。何足以名之？且前既无论首、论面，此处特出“项”名，于理终未协也，何若以前半幅称之，或者以次段之名称之，始当矣。论之中幅，无论长短诸题，皆宜实发全意，义一二层者，以一二层还之，义三四层者，以三四层还之，不宜遗漏也。宋儒陈止斋云：论之中幅，如四通八达之衢，无有绳墨，宜反复铺叙，尽情畅发，无容阙略。确哉言也。论之后幅，不贵空言，或援引经书以证，或引史断为凭，或借鉴于古人，或取裁于往事。又宜推广补厥：题言善以为法者，此多补言不善，以垂戒；题言不善以为戒者，此多补言善事，以为法。罕譬不嫌于泛也，曲喻不厌其详也，大都指陈条款，令人实可见之施行耳。近有人以腰名后幅者，此更无稽之谈。盖腰在脐与命门之两旁，脐于命门者，乃一身之中位也，古人谓之“呼根吸蒂”，又谓之“黄庭土府”，无非谓其中也。今腰处地位之中，岂可以拟论之下截乎（据其比拟，宜称论股）？此真拟物不以其伦也。且据其所言，又平庸八股之后股耳！高手且不屑为此，岂可移为论式乎？论之结尾，贵乎健也，欲其如神龙之掉尾；又贵乎有韵也，欲其如琴瑟之余音，铿然于弦指之外。此则论之至佳者矣。或曰：今经书论点题，皆在论冒之下，子独言不必拘于一处，何也？曰：东坡之文，以论为最，人称其为千年绝调，今观东坡之文《礼以养人为本论》，点题在第四段之后，《势论》，点题在篇末之第四句，《物不可以苟合论》，则竟点于篇末，《大臣论》，则点于论冒之第二句，《武王论》，则点于论冒之第一句。观此，则知点题不当坐定于一处也。又，时艺点题，不但不拘于一处，且有顺点、反点、借点、补点、暗点诸法，况于论乎？古人云，论贵圆转变化，忌方板雷同，若篇篇一律，则方板雷同之至矣，圆通变化安在乎？此所以谓不必点于一处也。

　　3.表

　　唐彪曰：余读永叔、子瞻及明初之表，体裁简径，出入经史，未尝不为之手舞足蹈也。嘉、隆以后，以至于今，拘于俗体，务为冗长，诗、曲、裨史之辞，姿意堆积，芜秽野俗，体裁愈变而文愈下矣。然此体裁，岂功令所颁乎！不过士人自为增饰耳！增饰而适成其陋，何若反其简贵之为善乎？有识之士，取嘉、隆以前之表读之，奉以为式，不特文佳，作之更易，何必临场取至陋之时务而读之哉！
　　唐彪曰：作表惟句法奇偶长短合宜，始能入妙。其最上一格，大抵偶联、奇联，错综间用，自然变化飞舞，悦人心目。苟或不能，用二偶联以一奇联间之，亦称合法。至于句法之长短，不拘是偶是奇，但见前句长，则后句必宜短，前句短，则后句必宜长，长短相间，句调参差，方得离奇变化。近时之表，多为偶联，而奇联绝少，又句法长短多不合宜，所以堆积滞，不堪入目也。“启”、“笺”之法，亦当视此为准矣。

　　（四）诸文体式

　　1.记

　　唐彪曰：或言作记一着议论，即失体裁，此言非也。凡记名胜山水，点缀景物，便成妙观，可以不着议论；若厅堂亭台之记，不着议论，将以何说撰成文字？岂栋若干、梁柱若干、瓦砖若干便足以成文字乎？噫，不思之甚矣！

　　2.序、小序

　　唐彪曰：《尔雅》云：发其事理，次第有叙也。有叙事多者，有议论多者，有末后缀以诗者，三者皆通用也。西山真氏，则分无诗者为正体，也诗者为变体。小序者，序其篇章之所由作，对大叙而名之也。古人著书，每自为之叙，然后已意瞭然，无有差误，此小序之所由作也。

　　3.碑文

　　唐彪曰：碑文事实多者，止须叙事，若故意搀入议论，便成赘瘤；事实寡者，不说参之以议论，必寂寞不成文字。此前辈又谓碑文一着议论，便非体裁，此言过矣，今删去之。

　　4.墓志铭

　　唐彪曰：志者，记也；铭者，名也。古之人，有德善功烈可名于世，铸器以铭，故于葬时，述其人世系、名字、爵里、行治、寿言、卒葬日月，与其子孙之大略，勒石加盖，埋于圹前三尺之地，以为异时陵谷变迁之防也。迨为末流，乃有假手文土，以谓可以信今传后，而润饰太过者，亦往往有之。然使正人秉笔，必不肯狥人以情也。其体圆，事实多者，专叙事，事实少者，可参之以议论焉。其题曰墓志铭者，有志有铭者也；并序者，有志有铭而又先有序者也；单曰墓志，则无铭者也；曰墓铭，则无志者也；亦有单云志而却有铭，单云铭而却有志者；有纯用“也”字为节段者，有虚作志文而铭内始序事者，亦变体也。若夫铭之为体，则有三言、四言、七言、杂言散文之异，有中用“兮”字者，有末用“兮”字者，有末用“也”字者。其用韵，有一句用韵者；有两句用韵者；有三句用韵者；有前用韵而末无韵者，有前无韵而末用韵者；有篇中既用韵而章内又各自用韵者；有隔句用韵者；有韵在语词上者；有一字隔句重用自为韵者；有全不用韵者。其更韵，有两句一更者，有四句一更者，有数句一更者，有全篇不更者，不一体也。此外，又有末葬而权厝者，曰“权厝志”；既殡之后，葬而再志者，曰“续志”；又曰“后志”（柳河东有《故连州员外司马陵君墓后志》是也）；殁于他所而归葬者，曰“归祔志”（《河东集》有《先夫人河东县太君归祔志》）葬于他所而后迁者，曰“迁祔志”，（《河东集》有《叔妣陆夫人迁祔志》）。刻于盖者，曰“盖石文”；刻于砖者，曰“墓砖记”，又曰“墓砖铭”（《河东集》有《下殇女子小侄女墓砖记》，墓砖铭是也）；书于木版者，曰“坟版文”（《唐文粹》也舒元舆撰《陶母坟版文并序》），曰“墓版文”；又有曰“葬志”（《河东集》有《马室女雷五葬志》）；曰“志文”（有志无铭者，则《江文通集》有《宋故尚书左丞孙缅等墓志文》是也，有志有铭者，《河东集》载《故尚书户部侍郎王君先太夫人河涧刘氏志文》是也）；曰“坟记”（《河东集》有《韦夫人坟记》）；曰“坟志”；曰“圹铭”；曰“椁铭”；曰“埋铭”（《朱文公集》有《女埋铭》是也）。在释氏，则有“塔铭”、“塔记”（《唐文粹》载刘禹锡撰《牛头山第一祖融太师新塔记》）。凡二十题，今备载之。

　　5.祭文

　　唐彪曰：祭文之体，有韵语，有俪语，有散文。其用有四：祈祷雨晹，驱逐邪魅，干求福泽，此三者贵乎辞恭而意恳，不亢不浮为得体；若祭奠之辞，贵乎哀切，写其生平之行谊，而哀其死亡之过速，如此而已。

　　卷十二

　　（一）惜书

　　唐彪曰：昔之圣贤，不宝珠宝而宝好书，故多方积聚，有借抄者，就其家抄之，不令书出门也。子孙愚鲁者视书如泥沙瓦砾，不但轻弃平常易得之书，即家传不可得之书，并幼时读过好书，亦且轻贱狼藉，至于散失。此无他，其志气污下，识见卑陋，不知书之有益，所以如此。不思己虽不能读书，他日子孙或有能读书者，欲求好书不可得矣，非财求所能觅也，亦思之乎？
　　唐彪曰：好书极难，如得抄刻善本，当极爱惜之，不可即以此书日常诵习至于毁坏，更恐为人盗窃，既失则不可复得，虽痛惜之，无益矣。故须抄副本与子弟诵习，其原本则深藏之，不当听其可有可无也。

　　（二）杂论

　　古人云：贮书厨篋中，欲阅，方取出之，阅竟，始易他种。今阅一二行，便堆几上，久之堆积如山，终年未竟一册，此通弊可鄙也。
　　唐彪曰：一技一能，亦足垂名于后世，况士君子著书立言，苟能尽善，安有不可与金石同寿之理？特患贪多务博，而议论不精，欲速成功而瑕瑜相掩，所以不能传也。劳曾三云：著述不患其不博，而患其难传，古今有撰述等身而不足传世者多矣！若精而可传，岂在多乎？然欲精，在不欲速始，张衡十年而赋二，左思一纪而赋三，故纸贵洛阳，而后世不能废也。是其不欲速之效矣。
　　唐彪曰：文思有得之至敏者，或片时成数艺，如袁宏、刘厂、柳公权之俦其人也（桓温北征，唤袁宏倚马前作露布，不辍笔立成；刘厂在西掖时，一日追封皇子、宫主九人，厂立马却坐，一挥九制，昌明、典雅，各得其体；柳公权从文宗至未央宫，帝驻辇曰：“朕有一喜，边城赐衣久不时，今中秋而衣已给。”公权为数十言称贺。帝曰：“当贺我以诗。”宫人迫之，公权应声成文，婉切而丽。诏令再赋，复无停思。天子甚悦，曰：“子建七步成一诗，尔乃三焉。”）。有得之至迟者，或数月成一艺，如桓谭、王充之俦其人也（桓谭每数日作一文，文成辄病；王充著《论衡》，闭户二十年始成）。大抵士日应试之作，与词臣承命作文，类皆刻期以需，非敏不足以应急。敏者固胜于迟者，然而文未必工也。其欲自为撰述以垂永久，不嫌于迟，迟则能精，精则可传，迟者又胜于敏也。故二者各有所长，取才者不当以此分轩轾焉。
