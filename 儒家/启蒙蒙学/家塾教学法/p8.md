<!-- { "loadSidebar": true } -->
　　巧板　　　唐彪曰：学人当问之事理无穷，获遇有大学识者当前，细琐之事不必问及也。最要之大端，莫如问其当读者何书、何文，当阅者何书、何文，当置务以资考核者，何书、何文也。尤切要者，在问当读、阅、备考之书、文，何刻为善本。凡诸经、诸子、通鉴，每书刻本，不下数十种，而善本不得一二。若古文佳刻，尤未见也，吾所读阅之书得善本，自然见识高，才情长。若所阅读之书非善本，自然见识卑，才情劣矣。璧如霜糖作饼，则味自佳，黄糖作之，则味自减，更以砂糖作之，则味益劣而不堪食矣。又譬之以红花染色，其色必研，苏木染之，其色必丑，无有异也。故请教于英贤，惟此数端为最要。其次宜请问最大之经济、盖国之大事，不出二十馀条，家之大事，不出十条。平日将一二十条开列名目，坚记于心，相见之时，取数条质问之，彼必能诉原竟委，历历指出所以然，吾生平年未闻知者，皆闻知，误解、误传授者，皆可改正矣。此皆益之大者也。若仅以己所作之时、古文与诗词，求其笔削，犹属第三四事也。
　　（唐彪认为请教“有大学识者”，主要应问“最大要之大端”，如问哪些书是最好的版本，请教经世济民之大事，至于请求笔削文稿则是次要的。）

　　（八）良师友切磋之法

　　唐彪曰：余幼时读制艺四百余篇，所作之文，平庸肤浅，毫无过人者。应嗣寅教余阅西山《大学衍义》，王言远先生教余读《皇极经世》、《易学启蒙》、子静《阳明语录》文必佳，余皆如其言。当其致功时，似与时艺全无与者，及致功未久，而文较前少进矣。又尝读永叔，子瞻之文，心甚爱之，乃读至三百余篇，学为古文，自以为道在是矣，但执笔为文，艰难殊甚。后以文质之毛稚黄，则曰：秀逸清真，但少精紧老健气，须参读周、秦、史汉。余乃选《左传》、《史记》《国策》、《孟子》之文读之，似难攀跻而无所得。既而以所作之文，再质之稚黄，彼以为大胜于前，而己亦觉出笔少易，不似向日艰难矣。乃知书有理浅易，读之味骤，似有益而益少者，有理深难入，读之味徐，似无益而益多者，此中至理，殊难理会，非明师良友指点，无从晓也。
　　唐彪曰：联会背文，最为佳法，从事于此而成名者极多。如先达凌子文联十人会，而发者大半，张心友亦联十人会，而七人中式。其法读文篇数贵多，背时生涩、讹误字句必标记之，使知改正，兼以志罚。昔者江南几社诸公，背时艺之外，更背诸经古文，故不惟科甲多，而名士亦多也（按，背书会每月一举，各背书文十首，逐月递加，一字误，亦有罚，资贮公所，以行善事。遇乡荐之年，背表一篇，策一篇，各出酒肴，背毕聚饮，过奢亦罚）。
　　唐彪曰：余闻三吴之士，联会讲书，或十人，或二十人，每月一会，人与书皆以签定，得签者讲，亦有驳难，诚盛举也；然似犹有未尽者，夫既联会讲书，当如后讲书书条内所云，取书中精微之理，汇集诸章，联类而解（其法详见后讲书条内，参看始明）。法宜于二月之前，预拟其书，推学问优者一二人，以书属之，俾其从容玩索，旁参曲证；二月之后，专讲此书，今日不尽，明日继之，精微难明之理，何患不晰？其平常易讲之书，则以签定，分人而讲，庶为良法。曾子曰：“君子心文会友，以友辅仁。”世皆以支文即为会友是已，而辅仁安在？惟阐发书义，既增长学问，而又有益身心，乃可云辅仁矣。故会讲之法，必如此始称善也。每会轮一人值会，治理诸务，正讲案，挈讲签与记所讲之书，敛资备供给，皆宜会之事。务宜崇俭，以图永久。
　　唐彪曰：学者少壮之后，不可不与品学兼善之友讲书、背书、课文，不然，则记诵不熟，书史不明，文艺不进。然而，止可与同志者隐隐切磋，必不可夸耀如何得朋，如何考业，尤忌者，雌黄人物，群聚嬉游，使酒漫骂，立社名，刻社稿。苟犯一二，初时启相识者之妒忌，渐且来不相识者之攻击矣。观吴郡同声、慎交二社，及浙之魏里、海昌诸社，水火战斗，抵死不休，兄弟翁婿不同社，则相见不拱揖，同席不交言，其害如此。然则联会切磋必不可已，而诸招尤之事，乌可不切戒乎。

　　卷四

　　（一）书法总论

　　唐彪曰：握笔有法，笔管在中指、无名指之间，则两指在上，两指在下，是谓双包双抵，笔始有力。若以单指包之，单指抵之，笔无力矣。又，执笔宜浅，大指宜在上节指面，食指宜在中节之旁，中指宜在指头，无名指宜在首节之侧，庶掌虚指活，转动自由。卢隽云：执笔必使掌中空虚，可以握卵，此要法也。
　　唐彪曰：大指下节用力，则字分健劲；大指下节宽松，则字圆秀。食指次节但倚笔，不曲抱笔，则笔圆转如游龙；若弯曲紧抱，则笔不圆转而滞硬，作字不速，亦且难佳。故五指全重大、食二指，而二指尤重在食指也。
　　唐彪曰：执笔乃书法纲领，在童蒙尤为切要。故另见童蒙书法中运腕运指法。欧阳公曰：“当使指运而腕不知。”

　　（二）运腕运指法

　　唐彪曰：小字多运指，大字多运腕。后人不分字之大小，而或单言运指，或专重运腕者，皆偏见也。然指甚难，必于平日提笔在手，时进操练，令手之五指柔和婉转，屈伸、低昂、左右，无不如意，而字始能过人也。

　　（三）笔锋

　　唐彪曰：书法偏重藏锋亦非正法，必当藏而藏，当露而露，自然入妙也。董内直曰：侧锋取妍，晋人不传之妙。
　　唐彪曰：《书法》有云，如印泥画少者，言用笔贵乎藏锋也。如折钗股者，言屈角贵圆而有力也；如屋漏痕者，言用笔欲其无起止之迹也；如壁折者，或云言用笔贵有波澜，或言用笔贵无起止。此言之，语虽隐秘，意则平常也。

　　（四）方圆

　　唐彪曰：方中欲有圆，圆中欲有方。方而不圆，则乏丰神；圆而不方，则无筋骨。融而化之，斯称善矣。

　　（五）钩

　　唐彪曰：直钩锋贵短。

　　（六）真、行、草书

　　唐彪曰：学楷字成个学，又须拆开学。成个以学其结构，拆开引以学其笔法，庶乎能入妙也。
　　或曰：自唐以前，草书不过偶尔相连，后世属十数字而不断，号日“游丝”。不知故人作草，如今人作真，何尝苟且，其相连处，皆是引带其笔，甚轻，非有意也。
　　或曰：草书之体，如人坐卧行立，揖逊忿争，乘舟跃马，歌舞擗切变态，非苟焉者。又，一字之体，率有多变，有起有应，如此起者，当如此应，各有义理。

　　（七）摹书临书

　　唐彪曰：临摹法贴相似之后，再加工临摹百余遍，则反不肖，且不能自辨其工拙，过时写出，竟相似矣；若临摹相肖之后，不加工多写，后日再书，便不甚相似。

　　（八）名人书法不一体

　　唐彪曰：古人用笔，皆有意义，虽写真楷而常出入于篆、隶、八分，且时兼用飞白、章、草，故其书法能变化不测也。

　　卷五

　　（一）文章宜分类读

　　唐彪曰：余欲学者分类读文，非令学者从事细琐，为所不当为也。欲学者不多读闲杂之文，则工夫简约，方有余力读诸经史古文，有裨实学，他日居官，见识高远，可以建功立业。又，分类可将一类之文聚于一处，其理其法亦聚于一处，则易于探讨，易于明晰；且分类则知每类至要紧者某题，至难做者是某题，拣择而熟诵之，所读诸题，便可该括他题。此皆分类之益也。若以为无益不足为，亦未尝细思其理矣。
　　唐彪曰：士人读文，宜分其义类，拣必需之题，各读数篇。不然，将闲杂之题多读，不能割爱，其必需之题，反多遗缺，此其弊最大。何也？譬如吴绫蜀绮，非不甚佳，然有以备服饰之需即足矣。设爱博而多购之，十倍其数，则财力有限，必需之物，反致缺少，害可言乎！故余将题分类，欲学者于必需之题，各读数艺，则学克识广，有所取资，重叠之文，自可以不多读也。
　　唐彪曰：凡人读文，宜分题分部，聚成卷册，如单题、单问答题、长问答题、先答后问题、诘问题﹍﹍此若干题者，各有作法，宜分部集心求其作法之所在也。更有当从义理分类者，如学问也，政事也，君道也，君德也，伦纪也，言行也，道德也，才艺也，德业品诣也，典制也，物类器用也，历境处事也，观人也，教术也，感慨也，记赞孔子及孔子自叙也，记赞古圣道德、学问、勋业也，皆宜分类者也。其有零余细散难以立名者，则附于其相似之类，一题兼数义者，则从其最重者分类。凡以求义理之所在，而与分题相为表里者也。或曰：“依前分题，保以能相表里乎？”曰：或以作法分类为主，其分义理之法，但书其文之首，曰：此为某义理之题也；或以义理分类为主，其分题之法，但书其文之首，曰：此某作法之题也。分题不过欲知其作法，既分题，则必知其作法之所以然；分类欲知其义理，既分类则知其义理之所以然。其间义理广博而题繁者，读文从多；义理简要而题寡者，读文从少，此又自然之理，不待言者也。苟能如法分类，集成卷册，深心推究其理与法，则凡题到手，胸中皆有把握，挥洒而出，自无不中规中矩矣。
　　唐彪曰：学者苟能分类读文，不使此类重叠过多，以至彼类有所欠缺，则三百篇无乎不备矣！然尽美尽善之文不可多得，非多购传文，广亲有学，集众选而加采择，取数百年精粹之文，皆入我腹，则约非真约也。识既不高，法又不悉，吾恐视后来新文无不当读，而穷年没岁读之，犹患其少矣。

　　（二）读文贵极佳

　　唐彪曰：蜂以采花，故能酿蜜，蚕以食桑，故能成丝。倘蜂蚕之所采食者，非桑与花，则其成就必与凡物无异，乌得丝与蜜乎？乃知士人所读之文精，庶几所作之文美，与此固无异也。
　　唐彪曰：专读应世之文，其弊也，恐思路流于庸浅，笔气流于平弱，操管为文，必不能超越流俗；专读传世之文，其弊也，恐刻意求深而流为暗晦，敷词质朴而失于枯燥，又为功名所深忌，故读文之关系至重也，是必有法焉。于应世文中，选其笔秀神妍者，去其笔过神浊者；于传世文中，选项其机神顺利，辞句鲜润者，弃其机神强拗，辞句粗豪者，即雅俗共赏之文也。虽然，如此佳文，虽名稿中不庸数篇，甚难得也。宜多向古今文中选择之，博中取约，庶得乎沙中之金矣。
　　唐彪曰：就世之文与传世之文，虽当兼读，然又不可不分多寡。盖应世之文易成，可以勉强多艺，传世之文难就，不能假借多篇也。棘闱中以多篇取士，而可以少应之乎？故惟应世之文相宜也，略多读焉可也。
