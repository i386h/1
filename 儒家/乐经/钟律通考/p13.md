<!-- { "loadSidebar": true } -->
　　乐记曰宫为君商为臣角为民徴为事羽为物五者不乱则无怗懘之音矣宫乱则荒其君骄商乱则陵其官壊角乱则忧其民怨徴乱则哀其事勤羽乱则危其财匮五者皆乱迭相陵犯谓之慢如此则国之灭亡无日矣【朱子曰凡声浊者为尊清者为卑怗懘敝败不和貌】管子曰凡聼徴如负猪豕觉而骇凡聼羽如鸣马在树【朱子日马疑当作鸟】凡聼宫如牛鸣窌中【窌居郊反】凡聼商如离羣羊凡聼角如雉登木凡将起五音凡首【谓音之总先也】先主之而三之四开以合九九【一而三之即四也以是四开合于五音也又九之为八十一也】以是生黄钟小素之首以成宫【素本宫八十一数主黄钟之宫为五音之本】三分而益之以一为百有八为徴【本八十一益以三分之一二十七通前百有八是为徴数葢百有八半之则为五十四】有三而去其乗适足以是生商【乗亦三分之一也三分有八而去一余七十二是商之数也】有三分而复于其所以是成羽【三分七十二而益一分二十四合为九十六是羽之数也葢九十六半之为四十八】有三分而去乗适足以是成角【三分九十六去其一分余六十四是角之数也】　大史公曰音乐者所以动荡血脉通流精神而和正心也故宫动脾而和正信商动肺而和正义角动肝而和正仁徴动心而和正礼羽动肾而和正智故闻宫音使人温舒而广大闻商音使人方正而好义闻角音使人恻隐而爱人闻徴音使人乐善而好施闻羽音使人整齐而好礼　汉志曰商之为言章也物成孰可章度也【师古曰度大角反】角触也物触地而出戴芒角也宫中也居中夹畅四方唱始施生为四声纲也徴祉也物盛大而繁祉也羽宇也物聚藏宇覆之也夫声者中于宫触于角祉于徴章于商宇于羽故四声为宫纪也协之五行则角为木五常为仁五事为貎商为金为义为言徴为火为礼为视羽为水为智为聼宫为土为信为思以君臣民事物言之则宫为君商为臣角为民徴为事羽为物唱和有象故言君臣位事之体也五声之本生于黄钟之律九寸为宫或损或益以定商角徴羽九六相生隂阳之应也
　　十二律之义章第二十五
　　注俱韦昭周语朱子曰十二律之名必有深指然国语汉志所言如此支离附合恐非本真今姑存之不足深究也
