<!-- { "loadSidebar": true } -->
　　西山蔡氏曰宫与商商与角角与徴徴与羽相去各一律至角与徴羽与宫相去乃二律相去一律则音节和相去二律则音节逺故角徴之间近徴收一声比徴少下故谓之变徴羽宫之间近宫收一声少髙于宫故谓之变宫也
　　此言变宫变徴之序如黄钟一均宫居子太簇商居寅姑洗角居辰皆相去间一律及林钟为徴居未南吕为羽居酉自辰至未隔巳午二位自酉至子隔戌亥二位相去皆二律故于角徴之间午近未而收林钟一声比徴声之律稍长其声少下故谓之变徴于羽宫之间亥为近子收应钟一声比宫声之律稍短其声少髙故谓之变宫余十一律放此【如黄钟均一管九寸为宫前第一孔去吹口八寸为太簇商第二孔去吹口七寸一分为姑洗角第三孔去吹口六寸为林钟徴第四孔去吹口五寸三分为南吕羽后下一孔去吹口六寸二分八厘为防賔变徴上一孔去吹口四寸六分六厘为应钟变宫余十一管放此推之】
　　角声之实六十有四以三分之不尽一筭既不可行当有以通之声之变者有二故置一而两三之得九以九因角声六十四得五百七十六三分损益再生变徴变宫二声以九归之以从五声之数存其余数以为强弱至变徴之数五百一十二以三分之又不尽二筭其数又不行此变声所以止于二也
　　按角声之实六十有四以三分之则末位一筭竒零不可分而数不行故别立法使不可分之一筭亦以三分之置一而两三之得九谓置一筭以三因之两次而成九盖置角声之实六十四以九因之得五百七十六析为三分毎分得一百九十二下生变宫倍之得三百八十四复以九归之得四十二小分为变宫之实又以三百八十四析为三分毎分得一百二十八上生变徴四之得五百一十二复以九归之得五十六小分八为变徴之实存其余数谓四十二之下存小分六五十六之下存小分八余数不足以纪二声之实故但存之以为强弱而已考变宫之所以为四十二小分六者朱子以为九分之而得六者也变徴之所以为五十六小分八者朱子以为以九分之而得八者也饶郡张氏之説亦为非是张氏曰假令黄钟为宫则应钟为变宫应钟之实九万三千三百一十二以二千一百八十七约之得四十二零万分一之六千六百六十六以成数言之是谓四十二小分六防賔之实十二万四千四百一十六以二千一百八十七约之得五十六零万分一之八千八百八十八以成数言之是为五十六小分八推之诸律不通
　　变宫变徴宫不成宫徴不成徴古人谓之和缪又曰所以济五声之不及也变非正故不谓调也
　　春秋左氏传晏子曰先王之济五味和五声也以平其心成其政也声亦如味一气二体三数四物五声六律七音八风九歌以相成也　汉前志曰书曰予欲闻六律五声八音七始咏以出纳五言汝聴　淮南子曰宫生徴徴生商商生羽羽生角角生应钟比于正音故为和应钟生防賔不比于正音故为谬　通典注曰按应钟为变宫防賔为变徴自殷以前但有五音自周以来加文武二声谓之七声五声为正二声为变变者和缪也
　　按乐以气动故有文武二声故曰一气二体三类者风雅颂也四物四方之物也七始即七音淮南子所谓角生应钟应钟生防賔盖指黄钟一均言之非谓角止生应钟应钟止生防賔而不生他律也五声正声故起调毕曲为诸声之纲至二变声宫不成宫徴不成徴不比于正音可济五声之所不及而不为调耳苟无二变则亦不足以成乐矣三分损益上下相生之辨章第十一
　　太史公律书生钟分曰子一分　丑三分二　寅九分八　夘二十七分十六　辰八十一分六十四　已二百四十三分一百二十八　午七百二十九分五百一十二　未二千一百八十七分一千□□二十四　申六千五百六十一分四千□□九十六　酉一万九千六百八十三分八千一百九十二　戌五万九千□□四十九分三万二千七百六十八　亥一十七万七千一百四十七分六万五千五百三十六【其解已见前】　汉前志曰黄钟三分损一下生林钟三分林钟益一上生太簇三分太簇损一下生南吕三分南吕益一上生姑洗三分姑洗损一下生应钟三分应钟益一上生防賔三分防賔损一下生大吕三分大吕益一上生夷则三分夷则损一下生夹钟三分夹钟益一上生无射三分无射损一下生仲吕隂阳相生自黄钟始而左旋八八为伍　律书曰术曰以下生者倍其实三其法上生者四其实三其法【蔡氏曰假令黄钟九寸下生则倍其实为一尺八寸三其法乃为六寸而得林钟六寸上生则四其实为二尺四寸三其法乃为八寸而得太簇他皆仿此】　汉后志曰术曰阳以圆为形其性动隂以方为节其性静动者数三静者数二以阳生隂倍之以隂生阳四之皆三而一阳生隂曰下生隂生阳曰上生上生不得过黄钟之清浊下生不得及黄钟之数实得参天两地圆葢方覆六耦承竒之道也黄钟律吕之首而生十二律者也【愚考两书所言术法最为生十二律之要长短之数由是以出而不可不深考者也律阳也其数竒有天之道吕隂也其数耦有地之道律生吕曰下生圆盖之义也吕生律曰上生方覆之义也竒者在上而尊耦者在下而卑故曰六耦承奇】吕氏春秋曰黄钟生林钟林钟生太簇太簇生南吕南吕生姑洗姑洗生应钟应钟生防賔防賔生大吕大吕生夷则夷则生夹钟夹钟生无射无射生仲吕三分所生益之一分以上生三分所生去其一分以下生黄钟大吕太簇姑洗仲吕防賔为上林钟夷则南宫无射应钟为下　淮南子黄钟位子其数八十一主十一月下生林钟林钟之数五十四主六月上生太簇太簇之数七十二主正月下生南吕南吕之数四十八主八月上生姑洗姑洗之数六十四主三月下生应钟应钟之数四十二主十月上生防賔防賔之数五十六主正月上生大吕大吕之数七十六主十二月下生夷则夷则之数五十六主七月上生夹钟夹钟之数六十八主二月下生无射无射之数四十五主九月上生仲吕仲吕之数六十四主四月极不生
　　西山蔡氏曰按吕氏淮南子上下相生与司马律书汉前志不同虽大吕夹钟仲吕用倍数则一然吕氏淮南不过以数之多寡为生之上下律吕隂阳皆错乱而无伦非其本法也
　　杜氏曰五声相生而独宫徴有变声何也宫为君商为臣角为民徴为事羽为物君者法度号令之所自出也宫故生徴法度度号令所以授臣臣所以奉承者也徴故生商君臣一徳以康庶务则万物得所民遂其生矣故商生羽羽生角也然臣有常职民有常业物有常形不可以迁迁则失其常矣商与角羽三声此其无所变也故君总万务不可执于一方事通万变不可滞于一隅故宫徴二声必有变也
　　愚谓乐所以象成周加二变于五音以象时事也纣肆于民而天絶之民叛之君之位亡矣故武王不得不诛其君而代之此宫之所以变也纣之所为贼仁贼义之事武王欲继文王之政而行之则纣之事不可不改也此徴之所以变也此变宫变徴之所为起也故洪范称武王胜殷杀受而不谓之弑武成称武王反商政政由旧而不谓之乱故易革传曰顺天应人而为革时之大也岂虚言哉故周之变宫变徴谓之和缪由是而已陈氏不知其妙而欲去之非矣杜氏之説乃得其一端云
　　周景王曰七律者何伶州鸠对曰昔武王伐纣嵗在鹑火月在天驷日在析木之津辰在斗柄星在天鼋嵗之所在则我有周之分野也月之所在辰马农祥也我太祖后稷之所经纬也王欲因是五位之所而用之自鹑及驷七列也南北之揆七同也凡神人以数合之以声昭之数合声龡然后可同也以七同共数而以律和其声于是乎有七律
　　愚按州鸠之説与通典所言不同盖自武王之时始有此七律其义自与商夏乐异也

























　　钟律通考卷二
<经部,乐类,钟律通考>
<经部,乐类,钟律通考>
　　钦定四库全书
　　钟律通考卷三
　　明　倪复　撰
　　造律章第十二
　　班固汉前志曰黄帝使伶伦自大夏之西昆仑之隂【朱子曰伶音零仑音伦卢昆反应劭曰大夏乃西戎之国也】取竹之解谷生其窍厚均者断两节间而吹之【朱子曰取竹于觧溪之谷以生而空窍厚薄均者断两节间而吹之孟康曰觧溪昆仑之北谷名也晋灼曰取谷中之竹生而内孔厚薄自然均者截以为筒不复加削也】以为黄钟之宫制十二筒以听鳯之鸣其雄鸣为六雌鸣亦六比黄钟之宫而皆可以生之是为律本【师古曰比合可以生之谓上下相生也十一管皆生于黄钟之宫故曰黄钟律吕之本】至治之世天地之气合以生风天地之风气正十二律定【瓉曰风气正则十二月之气各应其律不失其序】其雄鸣者为六律曰黄钟太簇姑洗防賔夷则无射其雌鸣者为六吕曰大吕夹钟仲吕林钟南吕应钟于是乎文之以五声曰宫商角征羽播之以八音曰金石丝竹匏土革木而大乐和矣【朱子曰六吕周礼作六同郑康成曰此十二者以铜为管转而相生黄钟为首其长九寸各因而三分之上生者益一分下生者去一分国语曰律所以立均出度也古之神瞽考中声而量之以制度律均钟言以中声定律分钟之均文之者以调五声使之相次如锦綉之有文章播犹扬也掦之以八音乃可得而观之矣金镈钟也石磬也土埙也革鼔鼗也木柷敔也匏笙也竹管箫也】
　　窃观至治之世天地之风气正故十二律之而应也苟非至治之世则八方之风不能顺时而至或先或后故虽之而或不应也治定作乐盖由此矣
　　刘昭汉后志曰伏羲作易纪阳气之初以为律法建日冬至之声以黄钟为宫太簇为商姑洗为角林钟为征南吕为羽应钟为变宫防賔为变征此声气之元五音之正也【愚详此以钟壹均言之非众律止是也】又曰截管为律吹以攷声列以候气道之本也【愚按吹以攷声列以候气此造律之要法也】范蜀公宋朝防要曰古者黄钟为万事根本故尺量权衡皆起于黄钟至晋隋间累黍为尺而以制律容受卒不能合及平陈得古乐遂用之唐兴因声以制乐其噐虽无法而其声犹不失于古五代之乱大乐沦散王朴始用尺定制律而声与噐皆失之故太祖患其声髙特减一律至是又减半律然太常乐比唐之声犹髙五律比今燕乐髙三律帝虽勤劳于制作而未得其当者有司失之于尺而生律也　程子曰黄钟之声亦不难定世自有知音者将上下声攷之既得正便将黍以实其管看管实得几粒然后推而定法可也古法律管当实千二百粒黍今羊头山黍不相应则将数等騐之看如何大小者方应其数然后为正昔胡先生定乐取羊头山黍用三等筛子筛之取中等者特未定也又曰八十四声清者极吹尽清浊者极吹尽浊就其中考中声上生下生愚按攷声之法如管子所云凡听征如负诸豕觉而骇凡听羽如鸣鸟在树凡听宫如牛鸣中凡听商如离羣羊凡听角如雉登木者其大凡也宫商角征羽虽有清浊髙下之序而独宫之一声最浊且下程子曰黄钟如牛鸣牛鸣之声即黄钟也以此凖之而听则黄钟一声可定矣
　　又曰以律管定尺乃是以天地之气为凖非秬黍之比也秬黍积数在先王时适与度量合故可用今时则不同
