<!-- { "loadSidebar": true } -->
　　尔雅释乐大钟谓之镛【书曰笙镛以间亦名鐏防曰李廵曰大钟音声大镛大也】周礼典同凡声高声防【古本反又胡本反】正声缓下声肆陂声散险声敛达声赢微声韽【音闇又于瞻反】回声衍侈声筰【侈昌氏反又式氏反筰侧百反】弇声郁【弇沈戚音掩刘于騐反】薄声甄【音震】厚声石【髙钟形大上上大也髙则声上藏衮然旋如里正谓上下直正则声缓无所动下谓钟形大下下大也下则声出去放肆陂读为险陂之陂陂谓偏侈陂则声离散也险谓偏弇也险则声敛不越也达谓其形微大也达则声有余若大放也防谓其形微小也韽声小不成也回谓其形微圜也回则其声滛衍无鸿杀也侈谓中央约也侈则声迫筰出去疾也弇谓中央寛也弇则声郁勃不出也甄犹掉也钟防薄则声掉钟太厚则如石叩之无声防曰此十二种并是钟之病此职掌十二律之钟是十二辰之零钟非编者直言病钟欲见除此病外即是钟之善者故言病钟而已】凡为乐器以十有二律为之数度以十有二声为之齐【才计反】量【数度广长也齐量侈弇之所容防曰乐器据典同所作谓钟也以十有二律为之数度者依律厯志云古之神瞽度律均钟以律计倍半假令黄钟之管长九寸倍之为尺八寸又九寸得四寸半总二尺二寸半以为钟口之径及上下之数自外十二辰头皆以管长短计之可知故云数度广长也广则口径长则上下也以十有二声为之齐量者十二声则十二辰零钟钟则声也十二钟皆有所容多少之齐量故云侈弇之所容者上文侈弇虽是钟病所容多少则依法故举侈弇见文而言也】
　　考工记鳬氏为钟两栾【力端反】谓之铣【先典反　铣钟口两角】铣间谓之于于上谓之鼓鼓上谓之钲【音征】钲上谓之舞【此四名者钟体也郑司农云于钟唇之上祛也鼓所击处】舞上谓之甬【音勇】甬上谓之衡【此二名者钟柄】钟县【音】谓之旋旋虫谓之干【旋属钟柄所以县之也郑司农云旋虫者旋以虫为饰也某谓今时旋有盘熊盘龙兽名辟邪】钟帯谓之篆篆间谓之枚枚谓之景【帯所以介其名也介在于鼓钲舞甬衡之间凡四郑司农云枚钟乳也某谓今时钟乳侠鼓与舞毎处有九靣三十六】于上之攠谓之隧【攠所击之处攠弊也隧在鼓中窐而生光有似夫隧】十分其铣去二以为钲以其钲为之铣间去二分以为之鼓间以其鼓间为之舞脩去二分以为舞广【此言钲之径居铣径之八而铣间与钲之径相应鼓问又居铣径之六与舞脩相应舞脩舞径也舞上下促以横为脩从为广舞广四分今亦去径之二分以为之间则舞间之方恒居铣之四也舞间方四则鼔间六亦其方也鼔六钲六舞四此钟口寸者其长十六也钟之长数以律为度广长与圜径假设之耳其铸之则各随钟之制为长短大小也凡言间者亦为从篆以介之钲间亦当六今时钟或无钲间】以其钲之长为之甬长【幷衡数也】以其甬长为之围参分其围去一以为衡围【衡居甬上又小】参分其甬长二在上一在下以设其旋【今衡居一分则参分旋亦二在上一在下以旋当甬之中央是其正】薄厚之所震动清浊之所由出侈弇之所由兴有说【说犹意也故书侈作移郑司农云当为侈】钟已厚则石【大厚则声不发】已薄则播【大薄则声散】侈则柞【侧百反　柞读为咋咋然之咋声大外也】弇则郁【声不舒】长甬则震【钟掉则声不正】是故大钟十分其鼓间以其一为之厚【言若此则不石不播也鼓钲之间同方六而今宜异又十分之一犹大厚皆非也若言鼔外钲外则近之鼔外二钲外一】钟大而短则其声疾而短闻【音问下同　浅则躁躁易竭也】钟小而长则其声舒而逺闻【深则安安难息防曰乐记云止如槁木此不欲逺闻之騐也故郑云深则安安难息也】为遂六分其厚以其一为之深而圜之【厚钟厚深谓窐之也其窐圜防曰此遂谓所击之处初铸作之时即已深而圜以拟击也】
　　国语伶州鸠曰古之神瞽考中声而量之以制度律均钟【度律吕之长短以平其钟和其声】细钧有钟无镈昭其大也【细细声谓角徴羽也钧调也钟大钟鏄小钟也昭明也有钟无镈为两细不相和故以钟为节节明其大者以大平细】大钧有镈无钟【大谓宫商也举宫商而但有鏄无钟为两大不相和故去钟而用镈以小平大】甚大无镈鸣其细也【甚大谓同尚大声也则又去镈独鸣其细细谓丝竹革木】大昭小鸣和之道也【大声昭小声鸣和平之道】
　　周礼钟师掌金奏【金奏击金以为奏乐之节金谓钟及镈防曰此即钟师自击不编之钟凡作乐先击钟故郑云击金以为奏乐之节】凡乐事以钟鼔奏九夏【以钟鼓者先击钟次击鼔以奏九夏夏大也乐之大歌有九防曰钟中得奏九夏者谓堂上歌之堂下以钟鼓应之故左氏传云晋侯歌钟二肆亦谓歌与钟相应而言也】磬师掌教击编钟【教教眡了也磬亦编于钟言之钟有不编不编者钟师击之疏曰磬无不编以其无可对故不言编钟言编则对不编者也】
　　钟自钲之介至两角綂谓之铣十分其铣去二以为钲者钲之长也以其钲为之铣间自铣至于为铣间其径与钲长同也去二分以为之鼓间自鼓至钲为鼓间其长不及钲二分也以其鼔间为之舞脩舞之左右各如鼔之长也去二分以为舞广自舞至钲之介又不及鼓长二分也朱氏图于上甬上俱无篆又甬长过钲并非镈即镛大钟也杜氏韦氏皆以为小钟朱子云镈钟甚大特县钟也陈据国语有钟无镈以为钟大镈小之证今按钟师掌金奏注云金谓钟及镈磬师掌教击编钟注云教眡了钟有不编者钟师掌金奏之鼔注云谓主击晋鼓以奏其镈钟然则击镈者亦眡了合观数处注似不编之钟专谓十二辰零钟而鼔人注所谓编钟即镈师注所谓镈钟也然小胥防云经直言钟磬不言鼓镈者周人县鼔与镈之大钟惟县一而已不编县故不言之其十二辰头之零钟亦县一而已今所言县钟磬者谓编县之二八十六枚共在一簴者也据此疏则编县者惟笙钟颂钟而镈与十二辰钟皆不编者也窃谓大夫有钟无镈【小胥判县者是】诸侯有钟有镈【大射仪其南笙钟其南镈】无十二辰零钟故以镈为特钟天子有十二辰零钟为特钟而镈则编钟之大者笙钟颂钟则编钟之小者也凡乐始作击特钟正作击编钟镈师注谓主击晋鼓以奏其镈钟谓编钟也若特县者唯一声何以与管笙诸器并奏乎且夫乐有歌有奏堂上歌诗堂下以钟应之此钟即笙钟颂钟以其与歌声相应亦谓之歌钟所谓鼓钟钦钦鼓瑟鼔琴笙磬同音者也笙入之后与歌间作则有钟笙之乐【笙师凡祭祀飨射共其钟笙之乐注云钟笙与钟相应之笙】其钟即镈钟亦谓之镛所谓笙镛以间者也【叶氏谓与笙相应者笙钟与歌相应者曰颂钟颂或谓之镛今按大射仪西阶之西颂磬其南钟其南鑮钟即颂钟鑮即镛也以颂为镛则颂磬又名何物】博古图有周特钟有周大编钟又有周小编钟所谓镈者非大编钟欤夫十二辰钟则计律倍半矣笙钟颂钟各以律为度矣以二者参之镈钟当倍律之长也【朱氏载堉谓十二特钟各以同名倍律为尺说与典同疏不合】诸侯之有镈则特县故左传郑人赂晋侯歌钟二肆及镈镈不言肆知非编县者也州鸠言细钧有钟无镈者细钧声细用镈则细抑大陵故去镈之大声所以昭细声之大也大钧有镈无钟者钟尚羽重者从细用其大声使从细声正所以鸣大声之细也若所奏之声甚大则不复用镈如方击特钟或方撃编钟不兼击镈钟亦是鸣大声之细如是则细不抑大不陵故曰大昭小鸣和之道也韦注与陈说并谬古时虽有三等钟当奏一钧时止用其一无循环互击之理杨杰言琴瑟埙箎等奏一声而镈钟特钟编钟连三声并应此自是宋乐之失唐志有十二镈钟无特钟盖以镈钟为特钟也夫特钟按十二辰所以备四县之乐镈钟为大编钟所以为金奏之乐故二者必并用后人攷之不精故或特县镈钟而不复用特钟或既有特钟复特县镈钟二者其均失耳今略依朱氏图为式
　　钟式
　　【朱氏载堉曰钟唇厚四分两旁自舞至铣各长一尺二寸五分中间自舞至于各长一尺两铣左右相距亦长一尺铣间前后相距广八寸两舞左右相距长八寸舞间前后相距广六寸四分甬依实甬之制衡端至舞八寸上围五寸三分寸之一下围八寸旋围一尺二寸广一寸九分寸之七下距舞九分寸之八钟纽名旋虫形如兽面钟乳名枚凡三十六其形如乳十二特钟各以同名倍律为尺十二编钟各以同名正律为尺四清声钟各以同名正律为尺今按十二特钟当依汉志计律倍半之法十二镈钟当用倍律其四清当用正律十二编钟及四清当如朱说按宋王尧臣等言十二钟以律讣自倍半说者云半者凖正声之半以为十二子声之钟是说与贾疏不合然钟有三等又有清声或倍半或倍或正或半无不与律相凖也朱氏图于上甬上无篆钲太长鼓太短枚数三十六贾疏云钟有两面面皆三十六朱氏则面只十八又甬制太长长甬则掉皆未合法但其言尺寸分明短长侈弇皆得其中似可无异同十二种声病故略依其制而改正其失】











　　周礼鼓人以金錞和鼔【錞錞于也圜如碓头大上小下乐作鸣之与鼓相应】鼓人掌四金之用以金錞和鼓者所以节声乐也以金镯节鼔【镯钲也形如小钟军行鸣之以为鼔节】以金铙止鼔【铙如铃无舌有秉执而鸣之以止撃鼓】以金铎通鼔者【铎大铃也振之以通鼔】所以和军旅正田役也四金唯錞于为乐器故大司马辨鼔铎镯铙之用独无錞而鳬氏为声郑注云声钟錞于之属四金独举錞于也【北史魏斛斯征为太常乐有錞于者近代絶此器或有自蜀得之者皆莫之识徴见之曰此錞于也众弗之信征遂依干寳周礼注以芒筒捋之其声甚清众乃叹服征仍取以合乐焉南史齐始兴王鉴为益州刺史广汉什邡人叚祖以錞于献鉴高三尺六寸六分围三尺四寸圆如筩铜色黒如漆甚薄上有铜马以绳县马令去地尺余灌之以水又以器盛水于下以芒茎当心跪注錞于以手振芒则声如雷清响良乆乃絶古所以节乐也】武舞有铎铙偶一用之非乐器也【乐记天子夹振之而驷伐注云夹振之者王与大将夹舞者振铎以为节也又复乱以饬归注云谓鸣铙而退明以饬归也】
　　沈约宋志钟镈之外兼载四金唐宫县亦然盖不知乐中铎铙止一用而镯之节鼔非乐中所用也
　　右论钟镈錞于
　　尔雅释乐大磬谓之毊【虚骄反　毊形如犂錧以玉石为之】
　　周礼磬师掌教击磬
　　眡了掌击颂磬笙磬【磬在东方曰笙笙生也在西方曰颂颂或作庸庸功也疏曰以东方生长之方故云生西方是成功之方故云庸】
　　书益稷戛击鸣球【球玉磬疏曰释器云球玉也乐器唯磬用玉故球为玉磬】
　　禹贡泗滨浮磬【泗水涯中见石可以为磬】
　　诗商颂那依我磬声【笺云磬县也而以合堂上之乐玉磬和尊之也】
