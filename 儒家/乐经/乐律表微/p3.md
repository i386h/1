<!-- { "loadSidebar": true } -->
　　郑氏月令注黄钟长九寸大吕长八寸二百四十三分寸之一百四太蔟长八寸夹钟长七寸二千一百八十七分寸之千七十五姑洗长七寸九分寸之一中吕长六寸万九千六百八十三分寸之万二千九百七十四蕤賔长六寸八十一分寸之二十六林钟长六寸夷则长五寸七百二十九分寸之四百五十一南吕长五寸三分寸之一无射长四寸六千五百六十一分寸之六千六百二十四应钟长四寸二十七分寸之二十韦昭国语注黄钟管长九寸律长九寸因而九之九九八十一故黄钟之数立焉太蔟管长八寸姑洗管长七寸一分律长七寸九分寸之一蕤賔管长六寸三分律长六寸八十一分寸之二十六夷则管长五寸六分律长五寸七百二十九分寸之四百五十一无射管长四寸九分律长四寸六分千五百六十一分寸之六千五百二十四大吕管长八寸八分法云三分寸之二四寸二百四十三分寸之五十二倍之为八寸分寸之一百四下生律夹钟管长七寸四分律长三寸二千一百八十七分寸之一千六百三十二倍之为七寸分寸之一千七十五中吕管长六寸六分律长三寸万九千六百八十三分寸之六千四百八十七倍之为六寸分寸之万二千七百七十四林钟管长六寸律长六寸南吕管长五寸三分律长五寸三分寸之一应钟管长四寸七分律长四寸二十七分寸之二十
　　宋书律志黄钟长九寸数八十一林钟六寸数五十四太蔟八寸数七十二南吕五寸三分三厘少强数四十八姑洗七寸一分一厘强数六十四应钟四十七分四厘强数四十三蕤賔六寸三分二厘强数五十七大吕八寸四分二厘大强数七十六夷则五寸六分一厘大强数五十一夹钟七寸四分九厘少强数六十八无射四寸九分九厘半强数四十五中吕六寸六分六厘弱数六十
　　蔡氏律吕新书云淮南子谓置一而十一三之以为黄钟之大数即律书置一而九三之以为寸法者其实一也夫置一而九三之既为寸法则七三之为分法五三之为厘法三三之为毫法一三之为丝法从可知矣律书独举寸法者盖已于生钟分内黙具律寸分厘毫丝之法而又于此律数之下指其大者以明凡例也一三之而得三三三之而得二十七五三之而得二百四十三七三之而得二千一百八十七九三之而得一万九千六百八十三故一万九千六百八十三以九分之则为二千一百八十七二千一百八十七以九分之则为二百四十三二百四十三以九分之则为二十七二十七以九分之则为三三者丝法也九其三得二十七则毫法也九其二十七得二百四十三则厘法也九其二百四十三得二千一百八十七则分法也九其二千一百八十七得一万九千六百八十三则寸法也一寸九分一分九厘一厘九毫一毫九丝以之生十二律以之生五声二变上下乘除参同契合无所不通盖数之自然也朱子仪礼经传十二律图注云郑氏与太史公説不同太史二说又自为异而今皆取之且以郑先于马者郑氏之言分寸审度之正法也太史之言欲其便于损益而为假借之权制也盖律管之长以九为本上下相生以三为法而郑氏所用正法破一寸以为十分而其下破分为厘破厘为毫破毫为丝破丝为忽皆必以十为数则其数中损益之际皆有余分虽有巧厯终不能尽是以自分以下遂不可析而直以九相乘歴十二管至破一寸以为一万九千余分而后畧可得而记焉然亦苦于难记而易差终不若太史公之法为得其要而易攷也盖其以子为一而十一三之以至于亥则得十七万七千一百四十七算而子为全律之数亥为全律之实可知矣以寅为子之寸数而酉为寸法则其律有九寸可知矣以辰为子之分数而未为分法则其寸有九分可知矣以午为子之厘数而已为厘法则其分有九厘可知矣以申为子之毫数而夘为毫法则其厘有九毫可知矣以戍为丝数而丑为丝法则毫有九丝可知矣下而为忽亦因丝而九之虽出权宜而不害其得乎自然之数以之损益则三分之数整齐简直易记而不差也其曰黄钟八寸十分一者亦放此意但以正法之数合其权法之分故不同耳其实则不异也
　　朱子仪礼经十二律寸分厘毫丝数

　　此朱子取西山説为损益相生之权法史记生钟法万九千六百八十三为一寸故黄钟之实十七万七千一百四十七为九寸林钟之实十一万八千九十八为六寸太蔟之实十五万七千四百六十四为八寸此本法也西山因此寸法更推分厘毫丝忽皆以九为数此余法也度实起数而数还合度故朱子取之然朱子于正法权法旧寸新分正极分明
　　隋书律志汉志云黄钟围九分林钟围六分太蔟围八分续志及郑氏并云十二律空皆径三分围九分后魏安丰王依班固志林钟空围六分及太蔟空围八分作律吹之不合黄钟商征之声皆空围九分乃与均钟噐合开皇九年平陈后牛辛彦之郑译何妥等防考古律度各依时代制其黄钟之管俱径三分长九寸度有损益故声有髙下围径长短与度而差故容黍不同梁表鐡尺律黄钟副别者其长短及口空之围径并同而容黍或多或少皆是作者旁庣其腹使有盈虚律管围经蔡氏月令章句云黄钟之管长九寸径三分围九分其余皆稍短惟大小围数无増减説与续志郑氏同惟班志有异后魏时曽试騐其得失律皆空围九分似无可疑然径三围九説者不同蔡西山谓十二律并围九分径三分四厘六毫安溪李氏古乐经载彭鲁斋説则谓西山三分益一四分退一之法尚未尽【彭云管面九平方分通有面幂九万万忽乃以此九万万忽依密率乗除得圆周长十分六厘三毫六杪八忽奇又以半径半周相乘仍得九万万忽内一忽弱通得面幂九平方分则积实当有八百一十分矣】按西山径三分四厘六毫之説本之胡安定范蜀公言算法圆积之则空径三分围九分长九十分积实八百一十分此古律也律体本圆圆积之是也今律方积之则空径三分四厘六毫比古大矣故围十分三厘八毫而其长止七十六分二厘积实亦八百一十分律体本不方方积之非也以是言之律本不当计方分彭氏之算术虽精亦未为得也窃谓管围自林钟以下渐短从汉志则必气欝而声纎从续志亦恐气寛而声散或自大吕以下其围递减二厘至于应钟围六分八厘庶为得之然必逐管吹之与黄钟参校始不失本律之音徒索虚而求分总未可信律度与律数沈约宋志皆分别言之如言黄钟长九寸数八十一是也淮南以黄钟九寸因而九之九九八十一黄钟之数立焉置一而十一三之为积分十七万七千一百四十七黄钟之大数立焉是数起于度史记以起子参丑于十辰得一万九千六百八十三谓之成数为黄钟之法于十二辰得十七万七千一百四十七谓之该数为黄钟之实实如法得一黄钟之律长九寸是度生于数度数相生而适相合故因度以立数即可假数以正度也
　　右论律吕度数
