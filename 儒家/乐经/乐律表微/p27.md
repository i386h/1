<!-- { "loadSidebar": true } -->
　　后汉舆服志爵弁一名冕祠天地五郊明堂云翘舞乐人服之建华冠以铁为柱卷贯大铜珠九枚制如缕鹿【独断曰其状若妇人缕鹿薛综曰下轮大上轮小】天地五郊明堂育命舞乐人服之方山冠似进贤冠以五采縠为之祠宗庙大予八佾四时五行舞人服之冠衣各如其行方之色而舞焉沈约宋志魏明帝时公卿奏祀圜丘以下武始舞者平冕黒介帻衣衣裳白领袖绛领袖中衣绛合幅袴绛袜韦鞮咸熙舞者冠委貌其余衣服如前奏于朝廷则武始舞者冠赤介帻绛袍单衣绛领袖皁领袖中衣虎文画合幅袴白布袜黑韦鞮咸熙舞者进贤冠黑介帻生黄袍单衣白合幅袴余服如前隋志文舞黑介帻冠进贤冠绛纱连裳内单皁褾领襈裾革带乌皮履武舞服武弁朱褠衣革带乌皮履新唐志文舞委貌冠黑素绛领广褏白袴革带乌皮履武舞服平冕余同文舞朝防则武弁平巾帻广褏金甲豹文袴乌皮鞾宋史大晟乐二舞郎并紫平冕皁绣鸾衫金铜革带乌皮履【朝防文舞郎进贤冠黄鸾衫银褐裙緑裆革带乌皮履武舞郎平巾帻绯鸾衫黄画甲身紫裆鼠文大口袴起梁带乌皮鞲】以上歴代舞服大略如此马贵与云古人舞者必自有其服书所谓之舞衣是也其曰冕而摠干者葢以祭祀养老之时君服冕以从事遂亲起舞以示敬非曰舞者必合服冕也后世不明其义而以平冕为舞郎之服误矣今按明堂位言冕而舞大武又言皮弁舞大夏岂祭时君又服皮弁以从事耶据孔疏云六冕是周制故用冕舞周乐皮弁是三王服故用皮弁舞夏乐则是人君各因其乐之所宜服以舞非因其所从事之服以舞也服各有宜则不惟君宜服凡舞者皆宜服也后汉云翘舞服爵弁爵弁一名冕葢即平冕也礼士弁而祭于公以助祭者言学士亦应服爵弁今以其舞也而用平冕亦岂礼之所訾哉且书所谓之舞衣亦必是先王之法服非别有新制异采而特名之为舞衣也孔传言国所为舞者之衣皆中法其中法之处虽无可考既曰中法其应规矩权衡不失尺寸可知也韩子言长褏善舞唐庆善乐亦用紫袴褶长褏盖取其投袂赴节举手可以为仪也衣之中法或又在此等处而其服则犹是先王之法服也马氏之意以舞者自有舞衣不应服平冕然则古之时文舞武舞当用何服耶其说非也以上论宗庙之舞服若朝防则魏唐宋制皆可用也舞人之服周礼无文唯明堂位言冕而舞大武皮弁舞大夏其他舞之服亦无文非缺也葢武舞通用冕文舞通用皮弁两服足以该之也以是言之则舞大亦用冕舞云门大咸大磬亦用皮弁可知也后世文舞仿夏用羽籥既仿夏自宜服皮弁武舞仿周用干戚既仿周自宜服平冕魏变皮弁为委貌者后汉舆服志云委貌冠皮弁冠同制长七寸高四寸制如覆杯葢当时两冠之制相同故可通用也歴代舞服唯魏唐为近古矣其他小舞若童子舞者宜用采衣以士冠礼注云采衣未冠者所服也若野人舞者宜用深衣以深衣注云庶人吉服深衣而已也四夷之舞则宜各服其国之舞服如唐志所云百济乐舞者二人紫大褏裙襦章甫冠衣履扶南乐舞者二人以朝霞为衣赤皮鞋之类古乐舞既失其传后有作者但使行列正进退齐俯仰诎伸各有其容即合于古之雅舞至其衣冠之制则惟取其与所舞之乐相宜大约不离乎委貌平冕等制者近是经传罕言舞衣姑识所闻俟博雅者详焉
　　右附论舞服
　　仪礼燕礼记若与四方之宾燕有房中之乐【歌周南召南之诗而不用钟磬之节也谓之房中者后夫人之所讽诵以事其君子】
　　乡饮酒礼注云周南召南国风篇也王后国君夫人房中之乐歌也疏云亦有用钟鼓奏之者诸侯卿大夫燕飨亦得用之故用钟鼓妇人用之乃不用钟鼔则谓之房中之乐也周礼磬师教缦乐燕乐之钟磬注云缦谓杂声之和乐者也燕乐房中之乐所谓隂声也二乐皆教其钟磬疏云燕乐房中之乐者此即关雎二南也谓之房中者妇人以风谕其君子燕礼疏云磬师教房中乐待祭祀而用之故有钟磬房中及燕则无钟磬诗王风君子阳阳左执簧右招我由房传云国君有房中之乐疏云此执笙招友欲令在房则其人作乐在房内矣故知国君有房中之乐此实天子而言国君者以诸侯亦有此乐举国君以明天子谱云路寝之常乐风之正经天子以周南诸侯以召南是天子诸侯皆有房中之乐也今按郑氏诗谱説周南召南云或谓之房中之乐者后妃夫人侍御于其君子女史歌之以节义序故耳正义曰言或者道异说也郑之前世有为此说者故因解之二南之风言后妃乐得淑女无嫉妬之心夫人徳如鸣鸠可以承奉祭祀能使夫妇有义妻妾有序女史歌之风切后夫人以节此义序故用之耳王风云君子阳阳左执簧右招我由房谓路寝之房以人君有房中之乐则后夫人亦有房中之乐以后夫人房中之乐歌周南召南则人君房中之乐亦歌周南召南用此或説为义也王肃云自关雎至芣苢后妃房中之乐肃以此八篇皆述后妃身事故为后妃之乐然则夫人房中之乐当用鹊巢采蘩郑无所说义亦或然以此观之谓房中之乐天子歌周南诸侯歌召南者本用或説为义亦未有以证其实然也而仪礼周礼注诗笺皆用此义以事理言之后夫人房中宜歌周南及召南也然是女史风切后夫人非后夫人讽诵以事其君子也且惟后夫人房中宜歌二南若燕四方之宾则笙入三成已合乡乐矣至房中之乐不应又歌二南房中之乐既云不用钟磬而磬师教燕乐之钟磬又以燕乐为房中之乐疏乃迁就其说曰磬师所教待祭祀而用之故有钟磬房中及燕则无钟磬不闻祭祀用燕乐而房中又县钟磬也又按祭统云夫人副袆立于东房此庙中之房燕礼言房中之乐王风言招我由房此路寝之房书大传云太师奏鸡鸣于陛下夫人鸣佩玉于房中此小寝之房房中既非一处声歌各有所宜何必皆用二南也汉志云房中祠乐高祖唐山夫人所作也周有房中乐至秦名曰夀人高祖乐楚声故房中乐楚声也孝恵二年使乐府令夏侯寛备其箫管更名曰安世沈约宋志云侍中缪袭奏汉安世歌今世诗歌非往时之文宜改变案周礼注云安世乐犹周房中之乐也是以徃昔议者以房中歌后妃之徳所以风天下正夫妇宜改安世之名曰正始之乐自魏国初建王粲所作登歌安世诗专以思咏神灵及説神灵鉴享之意又读汉安世歌亦説髙张四县神来燕享嘉荐令仪永受厥福无有二南后妃风化天下之言今思惟往者谓房中为后妃之歌者恐失其意方祭祀娱神登堂歌先祖功徳下堂歌咏燕享无事歌后妃之化也自宜依其事以名其乐改安世歌曰享神歌奏可案文帝已改安世为正始而袭至是又改安世为享神未详其义朱子曰东坡云宋书乐志论房中乐非后妃事盖周礼注误极有理当考今按燕礼记但云有房中之乐不言歌二南毛氏诗传亦但云国君有房中之乐不言歌二南盖别有房中之乐歌也祭祀本不用房中之乐汉安世乐本祭祀之乐其诗曰高张四县非房中所有周有房中乐秦名夀人汉名安世者皆依房中乐之体制以为诗汉安世乐本非房中所奏而周房中乐本非祭祀所用也使房中乐而必歌后妃之徳也则改安世为正始者得矣使房中乐而专为祭祀所用也则改安世为享神者得矣考其实皆非也房中乐本无钟磬唐志云平调清调周房中乐遗声也盖琴有五调故后人名周房中乐之遗声为平调清调此足以证房中乐之有琴瑟而无钟磬矣隋高祖始作歌名天高地厚托言夫妻之义因即取之为房内曲命妇人并登歌上夀并用之此取汉儒后夫人讽诵二南之义非祭祀燕宾所用于礼无违炀帝时顾言据磬师注奏请房内乐用钟磬已失郑义郑注仪礼本云歌周南召南之诗而不用钟磬之节也然此犹据经义言之也文帝谓羣臣曰自古天子有女乐乎杨素以下莫知所出遂言无房晖逺曰臣闻窈窕淑女钟鼓乐之此即王者房中之乐着于雅颂不得言无帝大恱按诗言既得此淑女宜奏钟鼔以鸣其乐所谓乐而不淫也岂房中女乐之谓哉使先王之时已有女乐则由余何以入秦孔子何以去鲁也晖逺之对不惟解经之误防于侮圣言矣
　　右附论房中之乐

　　乐律表微卷八
