<!-- { "loadSidebar": true } -->
　　舞师掌教兵舞帅而舞山川之祭祀教帗舞帅而舞社稷之祭祀教羽舞帅而舞四方之祭祀教皇舞帅而舞旱暵之事【羽析白羽为之形如帗也四方之祭祀谓四望也旱暵之事谓雩也暵热气也郑司农云皇舞防羽舞某谓皇析五采羽为之亦如帗疏曰乐师六舞并有旄舞施于辟廱人舞施于宗庙此无此二者但卑者之子不得舞宗庙之酎祭祀之舞亦不得用卑者之子彼乐师教国子故有二者此教野人故无旄舞人舞】
　　籥师祭祀则鼓羽籥之舞【鼓之者恒为之节】宾客飨食则亦如之
　　礼记乐记比音而乐之及干戚羽旄谓之乐【干盾也戚斧也武舞所执也羽翟羽也旄旄牛尾也文舞所执周礼舞师乐师掌教舞有兵舞有干舞有羽舞有旄舞】郊特牲诸侯之宫县玉磬朱干设【音阳】诸侯之僭礼也【言此皆天子之礼也宫县四面县也干盾也傅其背如龟也疏曰诗云镂钖谓以金饰之则此亦以金饰也谓以金琢傅其盾背盾背外高龟背亦外高故云如龟也盖见汉法然也】
　　昭二十年左传一气【须气以动】二体【舞者有文武】
　　襄二十九年左传吴公子札来聘请观于周乐见舞象箾【音朔】南籥者【箾舞者所执南籥以籥舞也】曰美哉犹有憾见舞韶箾【音箫】者曰徳至矣哉大矣
　　舞器大舞有箫【书云箫韶左传云韶箾】有籥【礼记夏籥序兴】有羽【羽者翟也诗云左手执籥右手秉翟又云植其鹭羽者此羽析白羽为之形如帗野人之舞也】有干【朱盾设】有戚【玉戚】小舞有帗有羽有皇有旄有干有人有兵【兵谓戈也象箾用箾成童舞象象亦小舞】总言之不过文武二舞故左传以二体该之万者舞之总名杜预云万舞也是也郑注郊特牲云武万舞也非也吕东莱辩之甚明
　　右论舞器
　　周礼大司乐以乐舞教国子舞云门大卷【音权又居勉反】大咸大防【上昭反】大夏大濩【户故反】大武【此周所存六代之乐黄帝曰云门大卷黄帝能成名万物以明民共财言其徳如云之所岀民得以有族类大咸咸池尧乐也尧能殚均刑法以仪民言其徳无所不施大防舜乐也言其徳能绍尧之道也大夏禹乐也禹治水敷土言其徳能大中国也大濩汤乐也汤以寛治民而除其邪害其徳能使天下得其所也大武武王乐也武王伐纣以除其害言其徳能成武功疏曰此大司乐所教是大舞乐师所教是小舞】舞云门以祀天神舞咸池以祭地舞大防以祀四望舞大夏以祭山川舞大以享先妣【先妣姜嫄也】舞大武以享先祖【先祖谓先王先公】
　　新唐书乐志云门大咸大防大夏古文舞也大大武古武舞也
　　吕氏春秋古乐云昔葛天氏之乐三人操牛尾投足以歌八阕又云昔陶唐氏之始隂多滞伏而湛积水道壅塞不行其原民气郁阏滞着【直畧反】筋骨瑟缩不逹故作为舞以宣导之据此则乐之有舞兆于天成于陶唐也然云门为六舞首言舞当自黄帝始【五行钩命决云伏羲乐为立基神农乐为下谋祝融乐为祝续乐纬云黄帝曰咸池帝喾曰六英颛顼曰五茎尧作大章舜曰箫韶禹曰大夏商曰大周曰大武汉礼乐志云颛顼作六茎帝喾作五英与乐纬不同其余无异名】乐记云大章章也【注云尧乐名也言尧徳章明也周礼阙之或作大卷疏云按乐纬及礼乐志云黄帝曰咸池尧作大章故知大章尧乐名也此本云大章周礼大卷言此大章当周礼大卷也】咸池备矣【注云黄帝所作乐名也尧增修而用之周礼作大咸疏云按周礼云云门大卷黄帝乐尧增修者谓之咸池不增修者别名大卷明周为黄帝于不増修之乐别更立名故知于大卷之上别加云门是云门大卷一也】今按周礼序云门在大咸之前故注以云门为黄帝乐大咸为尧乐乐记言咸池在大章之后故注以大章当大卷而以尧所增修黄帝之大卷名咸池不增修者名大卷而加云门之名于其上周礼言用六舞有云门无大卷知云门大卷一也然既以大章为尧乐又以咸池为尧乐是尧乐本名大章而咸池乃増修黄帝之乐周礼所用者其増修黄帝之乐也其未増修者周礼谓之云门大卷又专名云门大卷尧所名云门周所加也舜乐箫韶周礼曰大防又名九防九防者以韶乐九成也楚辞云二女御九招歌郑注大司乐破九为大非也箫本吹器亦执以舞犹籥之可吹可执也以音言曰箫韶【孔传云言箫者见细器之备】以舞言曰韶箾【箾与箫同】韶象文徳有羽无干故乐记云干戚之舞非备乐也注云乐以文徳为备若咸池者孔子曰韶尽美矣又尽善也谓武尽美矣未尽善也此切证也韩诗外传乃云韶用干戚非至乐也何居【按淮南子云禹执干戚舞于两阶之间而有苗格作古文尚书者因言帝乃舞干羽于两阶七旬有苖格】象箾之箾音朔服防曰象文王之乐舞象也箾舞曲名言天下乐削去无道杜预曰箾舞者所执孔頴逹曰言箾为所执未审何器以箾为舞曲不知所出要知箾与南籥是此乐所有今按诗序维清奏象舞也笺云象舞象用兵时刺伐之舞武王制焉是象为武舞箾是武舞所执之器玉篇云以竿击人是也若云箾是舞曲名则维清已为舞曲矣何又以箾为舞曲耶文未为天子故象舞不列于大武之上而为小舞童者舞之
　　右论文武二舞
　　礼记祭统夫大尝禘朱干玉戚以舞大武八佾以舞大夏【佾犹列也大夏禹乐文舞也执羽籥文武之舞皆八列互言之耳】
　　春秋隠五年考仲子之宫【杜曰成仲子之宫安其主而祭之惠公以仲子手文娶之欲以为夫人诸侯无二嫡盖隠公成父之志为别立宫也妇人无諡因姓以为宫】初献六羽【何曰所以仲子之庙唯有羽舞无干舞者妇人无武事独奏文乐也范曰翟羽舞者所执献者下奉上之辞作之于庙故言献】左传九月考仲子之宫将万焉【万舞也】公问羽数于众仲【问执羽人数】对曰天子用八【八八六十四人】诸侯用六【六六三十六人疏曰何休説如此服防以用六六八四十八大夫四为四八三十二士二为二八十六壮以舞势宜方行列既减即毎行人数亦宜减故同何说也或以襄十一年郑人赂晋侯减乐之半以赐魏绛因歌钟二肆遂言女乐二八为下半乐张本耳非以二八为佾若二八即是二佾之乐郑人岂以二佾之乐赂晋侯岂以一佾之乐赐魏绛】大夫四【四四十六人】士二【二二四人士有功赐用乐】夫舞所以节八音而行八风【八音金石丝竹匏土革木也八风八方之风也以八音之器播八方之风手之舞之足之蹈之节其制而序其情】故自八以下【唯天子得尽物数故以八为列诸侯则不敢用八】公从之于是初献六羽始用六佾也【鲁唯文王周公庙得用八而他公遂因仍僭而用之今隠公特立此妇人之庙问众仲众仲因明大典故传亦因言始用六佾其后季氏舞八佾于庭知唯仲子庙用六】
　　佾舞列也周礼小胥巡舞列而挞其怠慢者即此舞列也公羊谷梁皆云天子八佾诸公六诸侯四与左氏异汪氏【克寛】曰乐舞之数自上而下降杀以两诸侯既降于诸公则诸伯当降于诸侯而用二佾矣子男复何所用乎今按公谷于诸侯下不言伯其意以侯兼伯子男而卿大夫则用二佾也然左氏言佾数较详当是旧典谷梁又引尸子曰舞夏自天子至诸侯皆用八佾注云言时诸侯僭侈皆用八佾是当时诸侯已不遵旧典公谷左氏各以所闻言之后人取其説之长者从之可也
　　宋书乐志文帝元嘉十三年太常傅隆以为杜预注传佾舞云诸侯六六三十六人常以为非服防云天子八八诸侯六八大夫四八士二八其义甚允今按后汉祭祀志祠灵星舞用童男十六人注服防应劭曰十六人即古之二羽也礼仪志旱行雩礼舞僮二佾此言二佾与祠星言十六人一也楚辞招魂云二八侍宿大招亦云二八接舞王逸云二八二列也言大夫有二列之乐左传郑赂晋女乐二八以是言之则傅隆之舍杜从服甚为有识左传言女乐二八虽非以此为二佾之乐而人以八数以佾数皆八故也犹钟以肆计以县钟磬皆十六也不然何不言女乐十六人而言二八耶
　　乐记云天子之为乐也以赏诸侯之有徳者也徳盛而教尊五谷时熟然后赏之以乐故其治民劳者其舞行缀逺其治民逸者其舞行缀短注云民劳则徳薄鄼相去逺舞人少也民逸则徳盛鄼相去近舞人多也盖徳盛则进其律而佾数多徳薄则绌以爵而佾数少也然天子赐诸侯乐自八以下或以柷将或以鼗将必降杀以两也礼运云大夫声乐皆具非礼也疏云大夫有判县而不得如三桓舞八佾一曰大夫祭不得用乐故少牢馈食无奏乐之文唯君赐乃有之据此则大夫四佾必君赐乃得用大夫如此士二佾亦必君赐乃有之可知士用二佾则王逸谓大夫有二列之乐非也又祭统云朱干玉戚以舞大武八佾以舞大夏注云文武之舞皆八列互言之耳按互言者谓八列也武用干戚夏用羽籥不可以互言公羊传云朱干玉戚以舞大夏八佾以舞大武与祭统异其文误也
　　右附论佾数
　　周礼大胥以六乐之防正舞位【大同六乐之节奏正其位使相应也言为大合乐习之】以序出入舞者【以长防次之使出入不纰错】
　　礼记乐记行其缀兆要其节奏行【戸刚反】列得正焉进退得齐焉【缀表也所以表行列也诗云荷戈与缀兆域也舞者进退所至也】
