<!-- { "loadSidebar": true } -->
　　隋书律厯志称黄帝命伶伦防竹长三寸九分而吹以为黄钟之宫曰含少次制十二管以听鳯鸣以别十二律比雌雄之声以分律吕上下相生因黄钟为始吕氏六月纪中央土律中黄中之宫髙诱注阳律也竹管音中黄钟之宫也注意似谓中央之律即九寸之管按九寸之管乃十一月之律中央之律即古乐篇所云长三寸九分者也汉志引传文本出吕览而节去其长三寸九分句则黄钟之宫自谓律之最长者与吕氏迥异矣晋隋二志皆述含少之文而不能明其义月令黄钟之宫蔡氏熊氏云谓黄钟少宫半黄钟九寸之数管长四寸五分六月用为候气孔氏非之以六月候气当用林钟六寸之管不得用四寸五分之管也朱子曰律中黄钟之宫詹卿以为阳生于子至午而尽到未又生出一黄钟某思量得不是恁地如京房律凖十三弦中一弦为黄钟不动十二柱起应十二月朱子之意盖谓黄钟之宫位中央十二律由此而生犹律凖黄钟一在中央十二由此而定比例最为亲切有味安溪李氏【光地】古乐经云自黄钟八寸一分上下相生穷于应钟四寸二分则其中间长短相距取用之数盖三寸九分而已【今按黄钟九寸以九因之得八寸一分应钟四寸六分六厘以九因之得四寸一分九厘四毫以此数减黄钟余三寸九分零六毫】伶伦先得嶰谿之竹防取一均间别其三寸九分内穴孔而吹之以备黄钟之五声故总其全体而命之曰黄钟之宫而以其所穴之孔为黄钟所含之少声盖如京房律凖之法在十二律之外自为一噐也按此解似从朱子以律凖况黄钟之宫得来然朱子所况之意甚活安溪言如凖法于三寸九分间穴孔以备五声恐与以四寸有奇之管施七孔无异且含少谓含黄钟一律之少声非商角征羽为宫之少声也此义亦似未确明莆田李氏【文利】着律吕元声以三寸九分为黄钟正律【其畧曰阳数始于一成于三终于九故律之为数三九尽之矣黄钟一阳初升气防数少故其管三寸九分三寸乃阳数之少九分乃阳数之成以三函九故黄钟之宫命曰含少此其证也十一律皆从以生而増减亦皆以九分惟黄钟之于大吕防賔之于林钟其増堿视他律特异者大吕当五音之盛一阳始升则阳虽进而尚弱林钟当五阳之盛一隂始升则阳虽退而尚强其増减宜仅得三分之二也律管之长短一本隂阳升降之气所谓律厯同道者也】时金谿黄氏【积庆】着乐律管见正李氏之非而防稽季氏【本】即引吕览律吕上下相生之法以破其説尤为要言不烦然季氏谓三寸九分当为长九寸空径三分之误则大不然吕览此文正有精义存焉岂是脱误黄氏乐典以子初四刻解含少其义甚精而杂取他説以符三寸九分之数未免支离【其畧曰黄钟九寸归之正度则八十一分尔其律最长不为他均所役当为征商羽角则以子声变数应之生自中吕为变律之元八万七千三百八十一小分二百四十三约之四寸三分八厘五毫二丝一忽归之正度则三十九分尔黄帝命伶伦防竹两节问声出三寸九分故吹曰含少合其无声者四十二分则为全律倍之七十八分合吹口三分为八十一三十九子半数也子初四刻防阳初动阳犹丽隂隂含少阳是以名也又云史记黄钟长八寸七分一林钟长五寸七分四毎加七分二字于零数之上读者不察反以为误独张行成谓制管之法十分去三分为吹口与太黄钟七十八大数相同】夫九九八十一者黄钟之数也积分十七万七千一百四十七者黄钟之大数也子以律数二十一吕数十八为三十九二辰相对倍之为七十八者以辰数言之别是一义既以八十一为正度而又取吹口三分之説以合七十八之数则七十八本非黄钟之数特因八十一去吹口三分而成此数尔其抵牾者一也九寸为审度之正法九分寸为便于损益之权法三寸九分是实数八十一是权法今以权法为实数又去吹口三分以合七十八之数然后半之以成三寸九分之数是伶伦防竹之先逆计倍数合除吹口分数而为此三寸九分之管非自然之数矣其抵牾者二也杜佑以京房中吕上生执始为黄钟变律因生变半律之説执始者中吕之穷而复生者也而以其半律为律本不已傎乎其抵牾者三也朱氏【戴堉】律学新説云律管长者气狭而声髙短者气寛而声下是以黄钟折半之管不能复与黄钟相应是说也初未之信也尝以单箫前第一孔【荀朂谱黄钟孔】为九寸之度截管吹之与黄钟孔之声合乃于折半处作一孔吹之其声下黄钟二律乃羽声也复于三寸九分处作一孔吹之与九寸之声一清一浊相应无毫髪之差乃知古之人不我欺而朱氏之言亦验矣夫为折半之管不得半声减折半之六分而适得正声之半此自然之理不可以度数乗除计之者也按后汉志云律首黄钟厯始冬至月先建子时平夜半言律厯同道也元气始起于子未分之时而含少正子初四刻之气黄钟律之始含少则始之始也吕氏六月纪律中黄钟之宫张协七命云含黄钟以吐干又云啓中黄之少宫李善注引礼记中央土一节又引礼纬少宫主政之文是少宫王于中央也于季夏言黄钟之宫者黄钟王于中宫而少宫王于中央也于作律言黄钟之宫者黄钟为子之气而含少为子初四刻之气也所言之指不同所谓黄钟之宫则一曰含少者谓以正声之管含少声也伶伦先为含少次制十二筒似十二筒外别有含少一管然云防两节间者取两节之间以为律管其长三寸九分而吹之以为黄钟之宫者盖本为黄钟九寸之管而于三寸九分处为少宫之声所谓啓中黄之少宫含黄钟以吐干含少之名以此作律者以黄钟含少为律本犹作厯者以冬至子半为厯元也
　　淮南云斗指子则冬至音比黄钟又云夏至音比黄钟此以十二律一逆一顺应二十四时汉武诏云今日顺夏至黄钟为宫林钟为征太蔟为商南吕为羽姑洗为角自是以后气复正羽声复清名复正变以至子日当冬至隂阳离合之道行焉盖谓此也此与月令义别詹卿以阳生于子至午而尽到未又生出一黄钟既非月令之义又与淮南不合
　　管子云凡将起五音凡首先主一而三之四开以合九九以是生黄钟小素之首以成宫旧注未明窃谓黄钟小素即含少也凡将以律数起五音必循其首太极元气函三为一故先主一一生二二生三三生万物以三参物故三其一而得三以为寸三其三而得九以为分为小素之数又三其九得二十七三其二十七得八十一并前为四开以合黄钟九九之数是生黄钟小素之数为首以成宫音之数也律本含少音首小素其义一也又黄钟正声不为他律役其为他律之征商羽角变宫变征者乃黄钟之清即含少之声则是律始黄钟而子半初生含少为之本律终小吕而五声循环含少又为之首也黄氏乐典以变黄钟半律之四寸三分八厘五毫三丝一忽归之正度为含少之三十九分毋论以九分寸计之尚赢四厘有奇不符本数而以复起五音之含少为初生黄钟之含少亦未覩其本矣
　　右论律本
　　淮南子天文一生二二生三三生万物以三参物三三如九故黄钟之律九寸而宫音调因而九之九九八十一故黄钟之数立焉律之数六分为雌雄故曰十二钟以副十二月十二各以三成故置一而十一三之为积分十七万七千一百四十七黄钟大数立焉
　　史记律书律数黄钟长八寸七【当作十】分一【索隐曰上文云九九八十一故云长八寸十分一汉书云黄钟长九寸者九分之寸也刘歆郑氏等皆以长九寸即十分之寸不依此法也】大吕长七寸五分三分一【当作二】太蔟长七寸七【十】分二夹钟长六寸一分三分一【当作七】姑洗长六寸七【十】分四中吕长五寸九分三分二蕤賔长五寸六分三分一【当二】作林钟长五寸七【十】分四夷则长五寸四分【二字衍】三分二南吕长四寸七【十】分八无射长四寸四分三分二应钟长四寸二分三分二【律下注宫商等字晋志云求其理用罔见通达故去之】生钟分【扶问反　索隐曰此算衎生钟律之法也】子一分【索隐曰自此以下十一辰皆以三乘之为黄钟积寳之数】丑三分二【索隐曰案子律黄钟长九寸林钟为衡衡长六寸以九比六三分少一故曰丑三分二是黄钟三分去一下生此林钟数也】寅九分八【索隐曰十二律以黄钟为王黄钟长九寸太蔟长八寸圆八分寅九分是林钟三分益一上生太蔟之义也】夘二十七分十六【索隐曰此以五三乘寅寅三乘夘得二十七南吕为夘衡长五寸三分寸之一以三约二十七得九即黄钟之木数又以三约十六得五县三分之一即南吕之长故云夘二十七分十六亦是太蔟三分去一下生南吕之义以下八辰并准此然丑三分二寅九分八者皆分之余数也】辰八十一分六十四已二百四十三分一百二十八午七百二十九分五百一十二未二千一百八十七分一千二十四申六千五百六十一分四千九十六酉一万九千六百八十三分八千一百九十一戌五万九千四十九分三万二千七百六十八亥十七万七千一百四十七分六万五千五百三十六
　　生黄钟术置一而九三之以为法【韦昭曰置一而九以三乘之也乐彦云一气生于子至丑而三是一三也又自丑至酉为九皆以三乘之是九三也】实如法得长一寸【索隐曰实为以子一乘丑三至亥得十七万七千一百四十七为实数如法谓以上万九千六百八十三之法除实得九为黄钟之长言得一者算术设法辞也长寸皆衍字韦昭云得九寸之一也姚氏谓得一即黄钟之子数也】凡得九寸故曰黄钟之宫汉书律厯志太极元气函三为一【孟康曰元气始起于子未分之时天地人混合为一故子数独一也】极中也元始也行于十二辰始动于子参之于丑得三又参之于寅得九又参之于夘得二十七又参之于辰得八十一又参之于已得二百四十三又参之于午得七百二十九又参之于未得二千一百八十七又参之于申得六千五百六十一又参之于酉得万九千六百八十三又参之于戌得五万九千四十九又参之于亥得十七万七千一百四十七此隂阳合徳气种于子化生万物者也
　　子太经数子午之数九【子为十一月午为五月九者黄钟起子林钟起午九为阳数干始于初九也】五未八【丑为十二月未为六月六其冲也故俱八】寅申七【寅正月也申为七月】夘酉六【夘为二月酉为八月】己亥四【已四月亥十月皆以对而数之也】故律四十二吕三十六【诸阳皆属律九七五而倍之故四十二诸隂皆属吕八六四而倍之故三十六】幷律吕之数或还或否【并律吕而数之得七十八也八则丑未所谓还得吕而不得律故或还或否也】凡七十有八【律吕之数也】黄钟之数立焉【通其大数立于此也】其以为度也皆生黄钟【黄钟之管长九寸围九分秬黍中者九十枚则其长数也实管以生龠十龠为合以千二百黍实而重十二铢为半两如此度量衡皆生于黄钟也】
