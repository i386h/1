<!-- { "loadSidebar": true } -->
　　钦定四库全书　　　　　经部九
　　乐律表微　　　　　　　乐类
　　提要
　　【臣】等谨案乐律表微八卷
　　国朝胡彦升撰彦升字竹轩徳清人雍正庚戌进士官定陶县知县是书凡度律二卷审音二卷制调二卷考器二卷其纠正古人之谬如谓十二律相生终于中吕其复生黄钟之清声以为中吕之徴夷则之角者淮南所谓变宫生徴变徴生商变商生羽变羽生角变角生宫也【按变宫生徴谓徴音由宫音之变而生非七律中之变宫律也变徴变商皆仿此淮南子天文训自以应钟防賔为和缪不名变宫变徴也】其声由五音之变生非由中吕之数生若欲由中吕还生黄钟则其数有所不足五音相生穷于角其又生变宫递相生以至中吕之为角者淮南所谓角生姑洗姑洗生应钟应钟生防賔也其音由律生非由角之数生若欲由角更生变宫再生变徴则其数有所不尽故十二律相生不计余数五音相生不计变音其论甚正葢旋宫之法清浊以渐而清极则反浊浊极则反清亦一定之理中吕为宫其黄清之为徴者在音则黄钟之半音在管音则太蔟之半音由丝竹之生声取分各有不同但取高下之相协不必计其数之损益者尽与不尽也必欲数之适尽则京房之六十律钱乐之三百律杜佑之十二变律蔡西山之六变律皆有不尽之数可谓求通反滞矣古人止十二律旋宫最为简便即如琴之七每必有三准其音皆与全散音合箫笛六孔并出音孔为七而四字髙吹即五合字髙吹即六此其声之髙下清浊自然相应岂假于变律耶至于变宫变徴二音本在五音之外故以变目之京房因中吕还生黄钟不及原数别名执始转生四十八律后世因之遂有变律之説纵黄钟变律与正律有分然必不能独成一声彦升是论可谓精且审矣彦升又谓荀朂十二笛是古人遗法今但作黄钟大吕二笛而十二毕具其法黄钟笛用黄林太南姑应防七律大吕笛用大夷夹无中黄林七律作大吕笛之法但以黄钟笛相较其黄林二律之孔无所那移余四孔及出音孔皆下黄钟笛半孔其七调除黄林二调相同外其大夹中夷无五调合黄钟笛之七调为十二律调较古人之云六十调及八十四调者亦为简易可从在近代讲乐诸家犹为有所心得者也乾隆四十六年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】　陆　费　墀















　　钦定四库全书
　　乐律表防卷一
　　原任知县胡彦升撰
　　度律上
　　尔雅释噐律谓之分【律管可以分气】
　　周礼典同掌六律六同之和以辨隂阳之声以为乐噐【阳声属天隂声属地天地之声布于四方为作也故书同作铜郑司农云阳律以竹为管隂律以铜为管竹阳也铜隂也各顺其性凡十二律故太师职曰执同律以听军声某谓律述气者也同助宣阳气与之同皆以铜为之】
　　大师掌六律六同以合隂阳之声阳声黄钟太蔟【七豆反】姑洗蕤賔夷则无射隂声大吕应钟南吕函钟小吕夹钟【函钟一名林钟小吕一名中吕以合隂阳之声者声之隂阳各有合黄钟子之气也十一月建焉而辰在星纪大吕丑之气也十二月建焉而辰在枵太蔟寅之气也正月建焉而辰在娵訾应钟亥之气也十月建焉而辰在析木姑洗辰之气也三月建焉而辰在大梁南吕酉之气也八月建焉而辰在夀星防賔午之气也五月建焉而辰在鹑首林钟未之气也六月建焉而辰在鹑火夷则申之气也七月建焉而辰在鹑尾中吕已之气也四月建焉而辰在实沈无射戌之气也九月建焉而辰在大火夹钟夘之气也二月建焉而辰在降娄与建交错相贸处如表里然是其合也】
　　国语伶州鸠曰律所以立均出度也【均者均钟木度中大小清蜀】古之神瞽考中声而量之以制度律均钟百官轨仪【度律之长短以平其钟和其声以立百事之道法】纪之以三【三天地人古者糺声合乐以感天神地祗人鬼故能神人以和】平之以六【六律】成于十二天之道也【天之大数不过十二】夫六中之色也故名之曰黄钟【黄中之色也】所以宣养六气九徳也【十一月阳伏于下物始萌于正声为宫含元处中所以徧养六气九徳之本】由是第之【第次也次其月也】二曰太蔟所以金奏赞阳出滞也【贾氏云太蔟正声为商故为金奏所以赞阳出滞伏也】三曰姑洗所以脩洁百物考神纳賔也【姑洁也洗濯也考合也言阳气养生洗濯枯秽改柯易叶也于正声为角是月百物脩洁故用之宗庙合致神人用之宴享可以纳賔也】四曰蕤賔所以安靖神人献酧交错也【隂气为主委蕤于下阳气盛长于上有似于賔主故可用之宗庙賔客以安静神人行酧酢也】五曰夷则所以咏歌九则平民无贰也【夷平也则法也言万物既成可法则也故可以咏歌九功之则成民之志使无疑贰也】六曰无射所以宣布哲人之令徳示民轨仪也【九月阳气上升隂气収藏万物无射见者故可以徧布前哲之令徳示民道法也】为之六间以沈伏而黜散越也【六间六吕在阳律之间吕隂律所以侣问阳律成其功发扬滞伏之气而去散越者也】元间大吕助宣物也【元一也隂系于阳以黄镗为主故曰元间以阳为首不名其初臣归功于上之义也大吕助阳宣散物也天气始于黄钟萌而赤地受之于大吕牙而白成黄钟之功也】二间夹钟出四隙之细也【四隙四时之间气防细者夹钟出四时之防气】三间中吕宣中气也【阳气起于中至四月宣散于外纯干用事隂闭藏于内所以助阳成功也】四间林钟和展百事俾莫不任肃纯恪也【于正声为徴言时务和审百事无有伪诈使莫不任其职事速其功大敬其职事】五间南吕赞阳秀也【不荣而实曰秀南任也隂任阳事助成万物賛佐也】六问应钟均利噐用俾应复也【言隂应阳用事万物钟聚百嘉具备事务均利百官噐用程度庶品使皆应其礼复其常也】律吕不易无奸物也【律吕不变易其正各顺其时则神无奸行物无害生也】宋书律厯志云班氏所志未通律吕本源徒训角为触征为祉阳气施于黄泉如斯之类空烦其文而为辞费又推九六欲符刘歆三统之説假托非类以饰其説皆孟坚之妄矣今按黄帝始正名百物律吕是黄帝命伶伦所造则黄钟大吕之等皆黄帝命名可知当时必各有其义歴世久逺传间异辞国语及淮南史汉言人人殊无可取正且无闗要义故朱子礼书谓此等支离附合不足深究今止取国语之言余概置而不论
　　竹玉铜三者皆可为律管竹取其自然圆虚玉取其体含防润铜取其不为燥湿寒暑改节【周礼注先郑云阳律用竹隂律用铜后郑云皆以铜为之后汉志殿中候用玉律十二灵台用竹律六十日晋志黄帝作律以玉为管长尺六孔为十二月音至舜时西王毋献昭华之琯以玉为之及汉章帝时零陵文学奚景于泠道舜祠下得白玉琯又武帝太康元年汲郡盗发六国时魏襄王冡亦得玉律又云汉平时王莽又以铜为之】然原古人始造律时所以必用竹者以竹体圆虚有自然之音故也古人或偶用玉王莽始改用铜班郑遂谓古律皆用铜非也嶰谷之竹名籦笼中国亦用之【轩辕本纪帝使伶伦往嶰谷采龙钟之竹戴凯之竹谱籦笼竹名伶伦吹以为律马融长笛赋惟籦笼之奇生于终南之隂崕张衡南都赋其竹则籦笼篁篾】慈姥箫管竹亦不劣于嶰谷【丹阳记江宁县南三十里有慈姥山积石临江生箫管竹王褒赋云于江南之丘墟即此处也其竹圆致异于众处自伶伦采竹嶰谷其后惟此干见珍故歴代常给乐府而俗呼曰鼔吹山】又月令疏言律管须宜阳金门山竹【朱氏载堉曰金门山亦名律管山今属河南永宁县地产竹甜竹最佳长节者难得苦竹俗呼观音竹此竹节长而厚内外皆可修治】今苦竹之中笛材者所在山谷有之皆可选择作律管亦不必定用金门山所产也
　　十二管一管一音不为孔晋志言黄帝以玉为管长尺六孔为十二月音者此自是奏乐所吹之管非律管也黄钟之管实秬黍以起量吹葭灰以气其无孔也明矣蔡西山律管图各施七孔似因荀朂笛律而误【西河毛氏奇龄定声录云律管无孔或云当如箫然第剜其唇以被吹已耳蔡季通作律管图各施七孔于其间谬矣又云无射应钟皆四寸零以四寸之管而施七孔何荒唐也】韩氏【邦奇】志乐黄氏【佐】乐典并遵其説唯朱氏【载堉】谓律管无孔然朱氏又谓律管即堂下之管左手吹毕置于右手复取一律吹之则其谬更甚夫律管与堂下之管异律管无孔所以正音堂下之管有孔所以和乐若以律管作堂下之管则急遽于左右手之转换踯躅于吹口唇吻之相接尚能髙下随心迟速应节函宫吐商累累如贯耶律管之有孔无孔与其所施用其浅而易知者也而説者尚抵牾若此况于声韵之防眇安能冥契于千载之外哉司马温公谓自汉以来儒者以其胸臆度古法此等处即其一端也
　　右总论律吕
　　吕氏春秋古乐昔黄帝令伶伦作为律【伶伦黄帝臣】伶伦自大夏之西乃之阮隃之隂【阮隃山名山北曰隂】取竹于嶰谿之口以生空窍厚均者防两节间【竹生谿谷取其厚均防两节间以为律管】其长三寸九分而吹之以为黄钟之宫【防竹长三寸九分吹之音中黄钟之宫】吹曰含少次制十二筒【六律六吕各有管故曰十二筒】以之阮隃之下听鳯凰之鸣以别十二律其雄鸣为六雌鸣亦六以比【频寐反】黄钟之宫适合【顔师古汉书注曰比合也】黄钟之宫皆可以生之故曰黄钟之宫律吕之本【法鳯之雌雄故律有隂阳上下相生故曰黄钟之宫皆可以生之】
