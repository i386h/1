<!-- { "loadSidebar": true } -->
　　史记律数九九八十一以为宫一节朱子曰沈括疑史记此説止是黄钟一均之数非众律之通法今详通典云十一辰宫商之法亦如之盖若以十一律为宫亦用此数以乗本律之分数而损益之如林钟为均则以八十一为五十四二十七为十八之类是也今按黄钟一均所谓五音之正也十一律之五音所谓变宫生徴变徴生商变商生羽变羽生角变角生宫者也古人言五音皆举黄钟一均之律此律数所以専言黄钟一均之法也且律数相生唯黄钟一均无余数若推之他律为宫其损益相生多有余数如姑洗应钟大吕皆余一算夹钟余二算不能尽用三分损益之法然中吕不以数之不足而致所生之声过于清姑洗四律亦不以数之有余而致所生之声过于浊五声周流于十二辰之位而五变音与五正音同一上下相生之序使众律迭为均主而其相应之声均无纎毫之或爽此亦朱子所谓律吕性情自然之变非人力所能为者也盖合五声六律之相生而十二管乃得还相为宫也声之数穷于角之六十四乃由姑洗复生应钟是正角生变宫也律之数终于中吕之十三万一千七十二乃由变角复生黄清是正律生半声也声与律递相为用以弥其隙皆出于自然之理而岂可拘于三分损益之常数哉故论旋宫自当兼及五音之变而不必悉符乎律数论律数自当耑言五音之正而不必推及于旋宫史记原只论黄钟一均之法而通典必欲推之十一辰又不审夫数之有余不足也其为术亦疎矣朱子取之欲见五正声外有此旋宫之法尔然欲以律数论旋宫数或有余或不足但可计其成数而置其竒数以为之图使览者知黄钟一均之法其他律为宫五声相生亦如此之三分损益而循环无间焉斯已矣五正音之由律数相生数之自然也五变音之各由律数相生非数之自然也数有有余不足而析至秋毫以求合所生之本数此巧厯之所不能也
　　右论五音相生
　　后汉书律厯志京房曰应钟为变宫防宾为变徴【变宫羽后宫前变徴角后徴前】
　　淮南子天文徴生宫宫生商商生羽羽生角角生姑洗姑洗生应钟比于正音故为和【应钟十月也与正音比故为和】应钟生防宾不比正音故为缪
　　宋书律志宫生徴徴生商商生羽羽生角角生姑洗姑洗生应钟不比于正音故为和【姑洗三月应钟十月不与正音比故为和和徙声也】应钟生防宾防宾不比于正音故为缪【缪音相干也周律故有缪和为武王伐纣七音也】
　　五声本由律数损益相生至角而穷故不曰角生变宫而曰角生姑洗角之律即姑洗也用姑洗为角是即因角而生姑洗也音穷于角而律不终于姑洗于是复由姑洗生应钟为变宫应钟又生防宾为变徴徴生宫以五行相生言宫生徴以五声相生言变宫之音与正宫相近故谓之和变徴之音与正徴相干故谓之缪其实二变皆不比于正音而和缪亦初无异义故宋志变淮南之文谓应钟不比于正音与防宾一例隋志言宫商角徴羽为正变宫变征为和以和兼缪是缪与和一也明此皆五声之所不用也【朱子仪礼经通解曰五音相生至于角位则其数六十有四隔八下生当得宫前一位以为变宫然其数三分损益毎分各得二十有一尚余一分不可损益故五声之正至此而穷若欲生之则须更以所余一分析而为九损其三分之一分乃得四十二分余九分分之六而后得成变宫之数又自变宫隔八上生当得徴前一位其数五十有六余九分分之八以为变徴正合相生之法自此又当下生则又余二分不可损益而其数又穷故立均之法至于是而终焉然而二变但为和缪已不得为正声矣今按史记言五声相生不及二变朱子又自角数余分三分损一下生变宫又自变宫余分三分益一上生变徴然后黄钟一均之七声备焉然声数已穷于角而旋宫又不止于防宾不可不知也】
　　二变不比于正音当其为宫则皆为正声至一均所用不过宫商角徴羽五声而已故左传云为七音以奉五声葢七音止用五正声然非有七音则无以为各均之五声而各均仍只用五声其二变亦不用是谓为七音以奉五声也大虽有七始之文而箫韶所奏唯五声国语虽明七律之义而雅颂之音无二变汉武帝诏书言黄钟均五声京房始言变宫变徴然房备言七音而下云此五音之正明二变之有其音而不用也郑译援七始之文谓若不用二变为调则冬夏声阙四时不傋夫大传所谓蕤宾为夏应钟为冬十二旋宫何尝有阙译以十二律为均以七声为调一均之中间有七声乃西域之乐非华夏旧声也陈旸则又以二变为乐之蠧是欲废应钟防宾二宫也谓二变以变宫为君事可变君不可变是欲废应钟一宫也其意本谓二变不当为调而其言则并使二变不得为宫郑译之用二变与陈旸之欲废二变所谓知其一不知其二也周礼奏太蔟歌应钟以祭地奏防宾歌函钟以祭山川信如言是下管无防宾登歌无应钟也信如译言则六乐皆文之以七声不当止云文之以五声也荆轲为变徴之声是歌声巾有变徴北鄙之音也西域之乐亦然郑译之八十四调本出西域故每宫立七调然王朴云自汉至隋垂十代凡数百年所存者唯黄钟之宫一调而已则是十一宫之调皆工之所不习也隋时乐府黄钟以林钟为调首清乐黄钟宫以小吕为变徴有为防宾之宫者享祀之际肄之竟无觉者则是防宾之调人既不知而变徴之声时尚未定也赵子敬诗谱鹿鸣用黄钟清宫而谱中用防宾者三用应钟者二是黄钟一均七声并用也朱子虽载其谱于礼书而议其以一声协一字为非固已知其非古声矣而尚未暇论其一均用七声之失也窃虑后之为乐歌者谓古乐本用七声而仿彼为谱故特为辩正之
　　右论二变
　　国语伶州鸠曰古之神瞽考中声而量之以制【神瞽古乐正知天道者死以为乐祖祭于瞽宗谓之神瞽考合也谓合中和之声而量度之以制乐也】
　　昭元年左传秦医和曰先王之乐所以节百事也故有五节【五声之节】迟速本末以相及中声以降五降之后不容弹矣【此谓先王之乐得中声声成五降而息也降罢退疏曰五声既成中和罢退之后谓为曲已了不容更复弹作刘云言五降而息罢退者一声一周声下而息前声罢退以待后声非作乐息也乐曲成乃息非五声一周得息也】于是有烦手淫声慆堙心耳乃忘平和君子弗聴也【五降而不息则襍声并奏所谓郑卫之声疏曰刘炫云此説降后不弹之意也五声皆降则声一成曲既未成当从上始不以后声来接前声而容手妄弹击是为烦手此手所击非复正声是为声声之漫塞人心耳乃使人忘失和平之性故君子不聴也】
　　説苑孔子曰先王之制音也奏中声为中节流入于南不归于北
　　荀子劝学诗者中声之所止也
　　吕氏春秋适音太钜太清太小太浊皆非适也何谓适衷音之适也何谓衷大不出钧重不过石小大轻重之衷也黄钟之宫音之本也清浊之衷也
　　汉书律厯志天之中数五五为声声上宫
　　新唐书乐志乐有所本中声者乐之本也所谓中声者黄钟之宫也
　　朱子声律辨云角当五声之中而非众音之防黄钟之宫始之始中之中也十律之宫始之次而中少过也应钟之宫始之终而中已尽也诸律半声过乎轻清始之外而中之上也半声之外过乎轻清之甚则又外之外上之上而不可为乐者也由是论之则审音之难不在于声而在于律不在于宫而在于黄钟葢不以十二律节之则无以着夫五声之实不得黄钟之正则十一律者又无所受以为本律之宫也语类云音律如尖塔濶者浊声尖者清声宫以下则太浊羽以上则太清皆不可为乐惟五声者中声也今按天之中数五五为声声上宫五声者黄钟一均之五声也五声皆中声而宫为音之中居中央畅四方故黄钟之宫尤为声气之元所谓始之始中之中也神瞽之所考考此一声耳
　　左传五降之义注疏未明若云五声一周而息岂五正声外皆不容弹也意五降即后世所谓五调宫调为中声由宫调至羽调为五节弹毕一调谓之降五调之外皆烦手淫声而不容弹也朱氏【载堉】云琴之徽十有三惟第十徽与第九徽古人谓之中声乃琴之最要也调定律不过两徽之间而已律从浊渐清谓之降琴从第十徽降至第五徽谓之五节自十降九为第一节自九降八为第二节自八降七为第三节自七降六为第四节自六降五为第五节五节之外浊者益浊清者益清虽有余徽而雅乐不用也按此説与朱子琴律説少声止取七徽之后至四徽之前意相合但琴有大小声有清浊清浊相应小大相成谓雅乐止用此五徽之声恐未然且以九十两徽为中声亦无所据
　　朱子声律辨云凡声阳也自下而上未及其半则属于阴而末畅故不可用上而及半然后属于阳而始和故即其始而用之以为宫以其正当众声和与未和用与未用阴阳际防之中所以为盛又自注云正如子初四刻子前日正四刻属后日其两日之间即所谓始之始中之中也然则声自属阴以下亦当黙有十二正变半律之地以为中声之前段如子初四刻之为者但无声气之可纪耳今按朱子始以黄钟之宫在众宫巾为始之始巾之中兹又以阴阳际防之间为始之始中之中则其理愈精矣夫推无声之半律为中声之前段是即黄钟之宫长三寸九分者也朱子虽未明指含少为言而子初四刻实为子律之半声与正四刻将分未分之间正太音声希之也众声虽未和而和已具虽未用而用已神所以作律必本含少旋宫必首清宫声有所从生气有所自起如纪子时必始于初四刻不得径从正四刻起也此理至精从来未有见及之者非朱子深探律吕本原孰能发明此理于未有声气之先哉
　　朱子语类云律管只吹得中声为定【季通尝截小竹吹之可騐】若谓用周尺或羊头山黍虽应准则不得中声终不是大抵声太高则噍杀低则盎缓【牛鸣盎中谓此按盎当作窌】今按古律不欲考中声无可凭准管子虽云如牛鸣窌中鸣声有大小高下何声为合于宫声耶尝思天地间有自然之乐风雷是也风之为声随物而异名曰地未知其孰为宫与商也惟雷之为声出于地而无假于物逺近同出一声雷同之义殆谓是欤此可以求黄钟之声矣易曰雷出地奋豫先王以作乐此雷声可以拟乐之证也董子春秋繁露曰雷者土之气也其音宫也此雷声合于黄钟之证也尝于春霆始发时吹箫以求其声之所近近于前第一孔之声然则董子之言信矣然则荀朂之言亦信矣因作截句曰吹竹弹丝辨浊清阮隃难听凤凰鸣忽闻花外轻雷转知是黄钟第一声
　　右论中声
　　扬子太数甲巳之数九【子之数九甲为子干巳为甲妃故俱九】乙庚八【丑之数八乙丑之干乙妃于庚故俱八】丙辛七【寅之数七丙为寅干辛为丙妃故俱七】丁壬六【夘之数六丁为夘干壬为丁妃故俱六】戊癸五【辰之数五戊为辰干癸为戊妃故俱五】声生于日【言甲乙为角丙丁为徴庚　辛为商壬癸为羽戊巳为宫】律生于辰【谓十二时律所出也】声以情质【质正也以钟律之声正天地四时之情】律以和声律相协而八音生【协和也钟律和则成音音之作者八谓金石丝竹匏土革木】
　　汉书律厯志五声清浊而十日行矣【李竒曰声一清一浊合为二五声凡十合于十日从甲至癸也孟康曰谓东方甲乙南方丙丁之属分在五方故五声属焉】
　　五代史王朴曰黄钟九寸半之则清声也倍之则缓声也
