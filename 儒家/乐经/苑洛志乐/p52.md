<!-- { "loadSidebar": true } -->
　　子谓韶尽美矣又尽善也【美者音容之盛善者美之实也】
　　子在齐闻韶三月不知肉味曰不图为乐之至于斯也【史记三月上有学之二字不知肉味葢心一于是而不及其它也曰不意舜之作乐至于如此之美则有以见其情文之备而不觉其叹息之深也葢非圣人不足以及此耳】
　　夏禹作大夏【夏大也言禹能大尧舜之徳禹命登扶氏为承夏之乐有钟鼔磬铎鞉钟所以记有徳皷所以谋冇道磬所以待有忧鞉所以察有説理天下以五声为铭于簨簴】商汤作大濩【汤以寛理人而除邪恶其徳能使天下得其所言尽防救于人也】猗与那与置我鞉皷【猗叹辞那多也鼗皷乐之所成也殷人置皷笺云置读曰植植鼗鼓者为楹贯而树之美汤受命伐桀定天下而作濩乐故叹之多其改夏之制乃始植我殷家之乐鼗与鼔也鼗虽不植贯而摇之亦植之类】奏皷简简衎我烈祖汤孙奏假绥我思成【衎乐也烈祖汤有功烈之祖也假大也笺云奏鼔奏堂下之乐也假陞绥安也以金奏堂下诸县其声和大简简然以乐我功烈之祖成汤汤孙太甲又奏陞堂之乐歌之乃安我心所思而成之谓神明未格也】鼗皷渊渊嘒嘒管声既和且平依我磬声【嘒嘒然和也平正平也依倚也磬声之清者也以象万物之成周尚臭殷尚声笺云磬玉磬也堂下诸县与诸管磬皆和平不相夺伦又与玉磬之声相依亦谓和平也玉磬尊故异言也】于赫汤孙穆穆厥声庸鼓有斁万舞有弈【言盛矣汤为人子孙也大钟曰庸斁斁然盛弈弈然闲也笺云穆穆美也于盛矣汤孙呼大甲也此乐之美其声钟鼔则斁斁然冇次序其干舞又闲习也】纣弃先祖之乐乃作淫声书曰作奇伎淫巧以悦妇人【言纣废至尊之敬营卑防之事作过制伎巧以资耳目之娱】
　　周武王作大武【武以武功定天下也】
　　子谓武尽美矣未尽善也【美善解见上舜绍尭致治武王伐纣救民其功一也故其乐皆尽美然舜之徳性之也又以揖逊有天下武王之徳反之也又以征诛得天下故其实有不同者】
　　賔牟贾侍坐于孔子孔子与之言及乐曰夫武之备戒之已久何也对曰病不得其众也【武谓周舞也备戒击鼔警众病犹忧也以不得众心为忧忧其难也疏曰孔子之问凡五賔牟贾所荅亦但三荅是二荅非人此荅是也言武王伐纣之时忧病不得士众之心故先鸣鼔以戒士众久乃出战今武乐故令舞者久而不即出象武王忧不得众心也】咏叹之淫液之何也对曰恐不逮事也【咏叹淫液歌迟之也逮其事戎事也】发扬蹈厉之已蚤何也对曰及时事也【时至武事当施也】武坐致右宪左何也对曰非武坐也【言武之事无坐也致谓膝至地也宪读为轩声之误也】声淫及商何也对曰非武音也【言武歌在正其军不贪商也时人或説其义为贪商】子曰若非武音则何音也对曰有司失其传也若非有司失其传则武王之志荒矣【有司典乐者也传犹説也荒老耄也言典乐者失其説而时人妄説也】子曰唯丘也闻诸苌亦若吾子之言也【长周大夫疏曰恐不逮事者言欲舞之前有此咏叹淫液之歌者象武王伐纣恐诸侯不至不逮其战事故歌声吟咏而歆羡此荅是也初舞之时手足发扬蹈地而猛厉舞初则然故云已蚤及时事也言武王及时伐纣战事也故发扬象战此非荅也知非者下云发扬蹈厉是大公之志故知此荅非也致志也轩起也问武人何忽有时而跪以右膝至地而左足仰之何故也对曰非武坐也言玫右轩左非是武人之坐言以舞法无坐也答此亦非知非者以下云武乱皆坐周召之治是武法有坐也非武音也谓非是武乐之音言武王应天顺人不得已而伐之何容有贪商之声故言非武音此荅是】賔牟贾起免席而请曰夫武之备戒之久已则既闻命矣敢问迟之迟而又久何也【迟之迟谓久立于缀　疏曰贺氏云备戒已久是迟久立于缀亦是迟而又已】子曰居吾语汝夫乐者象成者也总干而山立武王之事也发扬蹈厉太公之志也武乱皆坐周召之治也【成谓己成之事总干持盾也山立犹正立也象武王持盾正立待诸侯也发蹈厉所以象威武时也武舞象战鬬也乱谓失行列也失行列则皆坐象周公召公以文止武也】且夫武始而北出再成而灭商三成而南四成而南国是疆五成而分周公左召公右六成复缀以崇【成犹奏也每奏武曲一终为一成始奏象观兵孟津时也再奏象克殷时也三奏象克殷有余力而支也四奏象南方荆蛮之国侵畔者服也五奏象周公召公分职而治也六奏象兵还振旅也复缀反位止也崇充也凡六奏以充武乐也　正义曰成谓曲之终成毎一曲终成而更奏故云成犹奏也云复缀反位止也者谓最在南第一位初舞之时从此位入北至六成还反北位郑注以充武乐者充谓充备言六奏其曲则舞乐充备者也】天子夹振之而驷伐盛威于中国也【夹振之者王与大将夹舞者振铎以为节也驷马为四声之误也武舞战象也每奏四伐一击一刺为一伐牧誓曰今日之事不愆于四伐五伐乃止齐焉】分夹而进事蚤济也【分犹部曲也事犹为也济成也舞者各有部曲之列又夹振之者象用兵务于早成也】久立于缀以待诸侯之至也【象武王伐纣待诸侯也】且女独未闻牧野之语乎【欲语以作武乐之意】武王克殷及商未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞投殷之后于宋封王子比干之墓释箕子之囚使之行商容而复其位庶民弛政庶士陪禄济河而西马散之华山之阳而弗复乗牛散之桃林之野而弗复服车甲衅而藏之府库而弗复用倒载干戈包之以虎皮将帅之士使为诸侯名之曰建櫜然后天下知武王之不复用兵也散军而郊射左射貍首右射驺虞而贯革之射息也裨冕搢笏而虎贲之士説劒也祀乎明堂而民知孝朝觐然后诸侯知所以臣耕籍然后诸侯知所以敬五者天下之大教也食三老五更于大学天子袒而割牲执酱而馈执爵而酳冕而总干所以教诸侯之弟也若此则周道四达礼乐交通则夫武之迟久不亦宜乎【言武迟久为重礼乐】
