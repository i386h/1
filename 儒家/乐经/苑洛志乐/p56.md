<!-- { "loadSidebar": true } -->
　　齐武帝建元二年祀南郊羣臣出入奏肃咸之乐牲出入奏引牲之乐荐笾豆毛血奏佳荐之乐迎送神奏昭夏之乐皇帝入坛东门奏永至之乐陞坛奏登歌初献奏文徳宣烈之乐次奏武徳宣烈之乐太祖皇帝配享奏高徳宣烈之乐饮福酒奏嘉胙之乐就燎位奏昭逺之乐还便殿奏休和之乐还北郊初献奏地徳凯容之乐次奏昭徳凯容之乐瘗埋奏幽之乐并与南郊同明堂初献奏凯容宣徳之乐賔出入及余乐与南北郊同祠庙皇帝入庙间奏永至之乐太祝裸地奏登歌诸皇祖各奏凯容帝还东壁上福酒奏永胙送神奏肆夏其羣臣出入牲出入荐毛血迎神诣便殿并与南郊明堂同太祖神室奏高徳宣烈之乐穆后神室奏穆徳凯容之乐高宗神室奏明和凯容之乐四年借田诏骁骑将军江淹造借田歌二章梁武帝思古乐天监元年下诏求学术通明者皆陈所知时对乐者七十八家咸言乐之宜改不言改乐之法帝素善音律遂自制四器名之为通以定雅乐莫不和韵【韵在制造篇中】初齐永明中舞人所冠帻并簮笔武帝曰笔葢以记事受言舞不受言何事簮笔岂有身服朝衣而足綦防屦【綦音忌】于是去笔乃定郊禋宗庙及三朝之雅乐以舞为大壮舞取易云大者壮也正大而天地之情可见也以文舞为大观舞取大观在上观天之神道而四时不忒也国乐以雅为称取诗序云言天下之事形四方之风谓之雅雅者正也止乎十二则天数也乃去阶步之乐增彻食之雅焉皇帝出入宋孝武孝建二年起居注奏宋至齐及梁初亦同至是改为皇雅取诗皇矣上帝临下有赫也二郊太庙同用皇太子出入奏雅取诗君子万年永锡尔王公出入奏寅雅取尚书周官二公化寅亮天地也上寿酒奏介雅取诗君子万年介尔景福也食举奏需雅取易云上于天需君子以饮食宴乐也彻馔奏雍雅取礼记大飨客出以雍彻也并三朝用之牲出入宋废帝元徽二年仪注奏嘉荐至是为牲雅取左氏传牲牷肥腯北郊明堂太庙并同用降神及迎送宋元徽三年仪注奏昭夏齐及梁初亦同至是改为諴雅取尚书至諴感神皇帝饮福酒宋元徽三年仪注奏嘉胙至齐不改梁初为永胙至是改为献雅取礼记祭统尸饮五洗王爵献卿今之福酒亦古献之义也北郊明堂太庙同共就燎位宋元徽三年仪注奏昭逺及齐不改就埋位齐永明六年仪注奏幽至是燎埋俱奏禋雅取周礼大宗伯以禋祀昊天上帝也众官出宋元徽三年仪注奏肃咸齐及梁初亦同至是改为俊雅取礼记司徒选士之秀者而陞之于学曰俊士也二郊太庙明堂三庙同用焉其辞沈约所制也是时礼乐制度粲然有序鼔吹齐宋并用汉制曲又充庭用十六曲武帝乃去其四曲留其十二合四时也更制新歌以述功徳天监七年将有事于太庙诏曰礼云齐日不乐今亲奏始出宫振作鼔吹外有详议八座丞郎参议请舆驾始出鼔吹从而不作还宫如常仪帝从之遂以定制初武帝之在雍镇有童谣云襄阳白铜蹄反扬州儿识者言曰铜谓金蹄谓马也白金色及义师之兴实以铁骑扬州之士皆面缚果如谣言故即位之后更造新声帝自为之词三曲又令沈约为三曲以被管帝既笃敬佛法又制善哉太乐大劝天道仙道神王龙王灭过恶除爱水断苦轮等十篇名为正乐皆述佛法又有法乐童子倚歌梵呗设无遮大防则为之其后台城沦没自此乐府不修风雅咸尽矣及王僧辨破侯景诸乐并在荆州经乱工器颇阙文帝天嘉元年始定圜丘明堂及宗庙乐都官尚书到仲举奏众官入出皆奏肃咸牲出入奏相和五引牲荐毛血奏嘉荐迎送神奏昭夏皇入坛奏永至皇帝陞陛奏登歌皇帝初献及太尉亚献光禄勲终献并奏宣烈皇帝饮福酒奏嘉胙就燎位奏昭逺还便殿奏休成
　　宣帝大建五年奏尚书左丞刘平定南北郊及明堂仪注改元嘉中所用齐乐尽以韶为名工就位定协律校尉举麾大乐令跪賛云奏懋韶之乐降神奏通韶牲入出奏洁韶帝入坛及还便殿奏穆韶帝初再拜舞七百工执竿楯曲终复缀出就悬东继舞九序工执羽籥献爵于天神及大祖之座奏登歌帝饮福酒奏嘉韶就燎位奏报韶至六年十一月中中尚书左仆射徐陵议曹郎中沈罕奏来年元防仪注先防一日大乐展宫悬高絙五案于殿庭客入奏相和五引帝出黄门侍郎指麾于殿上掌固应之举于阶下奏康韶之乐防登奏变韶奉珪壁讫初引下殿奏亦如之帝兴入便殿奏穆韶更衣又出奏亦如之帝举酒奏绥韶进膳奏侑韶帝御茶果太常丞跪请进舞七徳继之九序天兴元年冬诏尚书吏部郎邓彦海定律吕协音乐及追尊曽祖祖考诸帝乐用八舞皇始舞皇始舞道武所作也以明开大始祖之业后更制宗庙皇帝入庙门奏皇夏大祝迎神于庙门奏迎神曲由古降神之乐干豆上奏登歌由古清庙之乐曲终下奏神祚嘉神明之飨也皇帝行礼七庙奏陞步以为行止之节皇帝出门奏总章次奏八舞次奏送神曲道武初冬至祭天于南郊圆丘乐用皇矣奏云和之舞事讫奏维皇将燎夏至祭地只于北郊方泽乐用神祚奏大武之舞正月上飨羣臣宣布政教备列宫悬正奏兼燕赵秦呉之音五方殊俗之曲四时飨防亦用焉又有掖庭中歌员人代歌上叙祖宗开业所由下及君臣废兴之迹凡有百五十章
　　北齐文宣初尚未改旧章宫悬各设十二镈钟于其辰位四面并设编磬各一笋簴各二十架设建鼓于四隅郊庙防同用之
　　武成之时始定四郊宗庙之乐羣臣之出奏肆夏牲入荐毛血并奏昭夏迎神及皇帝初献亚献礼五方上帝并奏高明之乐为覆帱之舞皇帝入坛门及陞坛饮福酒就燎位还便殿并奏皇夏以高祖配享奏武徳之乐为昭烈之舞裸地奏登歌其四祭庙及禘祫六代五代高祖曽祖祖诸神室并奏始陞之乐为恢祚之舞神武皇帝神室奏武徳之乐为昭烈之舞文襄皇帝神室奏文徳之乐为宣政之舞文宣皇帝神室奏文正之乐为光大之舞孝昭皇帝神室奏文明之乐为林徳之舞其入出之仪同四郊之礼
　　秦始皇平天下六代庙乐唯韶武存焉二十六年改周大武曰五行房中曰寿人衣服同五行乐之色
　　后周文帝霸政平江陵大获梁氏乐器及建六官乃令有司详定郊庙乐歌舞各有等差虽着其文竟未行之也
　　武帝天和初造山云舞以备六代南北郊雩坛大庙禘祫俱用六舞南郊则大夏降神大濩献熟次作大武正徳武徳山云舞雩坛以大武降神正徳献熟次作大夏大濩武徳山云之舞大庙禘祫则大武降神山云献熟次作正徳大夏大濩武徳之舞时享太庙以山云降神大夏献熟次作武徳之舞拜社以大濩降神正徳献熟次作正徳之舞五郊朝日以大夏降神大濩献熟神州夕月籍田以正徳降神大濩献熟建徳二年十月六代乐成奏于崇信殿宫悬依梁三十六架朝防则皇帝出奏皇夏皇太子出入奏肆夏王公出入奏骜夏五等诸侯元日献玉帛奏纳夏宴族夏大防至尊执爵奏登歌十八曲食举奏深夏舞六代大夏大濩文武正徳武徳上云之舞于是正定雅音为郊庙乐创造钟律颇得其宜
　　后魏孝明帝神元年有陈仲儒者自江南归魏颇闲乐事请依前汉京房立准以调八音有司问仲儒言前被符问京房准定六十律之后虽有器存晓之者尠至后汉嘉平末张光等犹不能定之急缓声之清浊仲儒授自何师出何典籍而云能晓答曰仲儒在江左之日颇爱琴又常览司马彪所撰续汉书见京房准术成数昭然而张光等不能定仲儒不量庸昧窃有意焉遂竭愚思鑚研甚久虽未能测其机妙至于声韵颇有所得度量衡厯出自黄钟虽造管察气经史备存但气有盈虚黍有巨细差之毫厘失之千里自非管应时声验吉防则是非之源谅亦难定此则非仲儒浅识所敢闻之至于准者本以代律取其分数调校乐器则宫商易辨若尺寸小长则六十宫商相与微浊若分数如短则六十徴羽类皆小清至于清浊相宜谐防歌管皆得应合虽积黍验气取声之本清浊谐防亦须有方若闲准意则辨五声清浊之韵若善琴术则知五调调音之体防此二途以均乐器则自然应和不相夺伦如不练此必至乖谬按后汉顺帝阳嘉二年冬十月行礼辟雍奏应钟始复黄钟作乐器随月律是谓十二之律必须次第为宫而商角徴羽以类从之寻调声之体宫商宜浊徴羽用清若依公孙崇上以十二律声而云还相为宫清浊悉足非唯未练五调调气之法至于五声次第自是不足何者黄钟为声气之元其管最长故以黄钟为宫太簇为商林钟为徴则一任相顺若均之八音犹须错采众声配成其美若以应钟为宫大宫为商防賔为徴则徴浊而宫清虽有其韵不成音曲若以夷则十二律中唯得取中吕为徴其商角羽并无其韵若以中吕为宫则十二律内全无所取何者中吕为十二之穷变律之首依京旁书中吕为宫乃以去灭为商执始爲徴然后方韵而崇乃以中吕为宫犹用林钟为商黄钟为徴何由可谐儒以为调和乐器文饰五声非准不妙若如严崇父子心赏清浊是则为难若依案见尺作准调缓急清浊可以意推耳但音声精微史传简畧旧志唯云准形如瑟十三隠间九尺以应黄九寸调中一令与黄钟相得按画以来其声遂不辨准须柱以立柱有高下有麤细余十二复应若为致令搅者迎前拱手又按房准九尺之内若十七万七千一百四十七分一尺之内为万九千六百八十三分又复十之是为于准一寸之内亦为万九千六百八十三分然则于准一分之内乗为二千分又为小分以辨强弱中间至促虽离朱之明犹不能穷而分之虽然仲儒私曽考验但前却中柱使入常准尺分之内相生之韵已自应合然分数旣微器宜精妙其准平面直须如停水其中一柱高下须与二头临岳一等移柱上下之时不使离不得举又中麤细须与琴宫相类中须施轸如琴以轸调声令与黄钟一管相合中下依数出六十律清浊之节其余十二须施柱如筝又凡皆须素张使临时不动即于中按画一周之声度着十二上然后依相生之法次运行取十二律商徴商徴既定又依琴五调调声之法以均乐器其调以宫为主清调商为主平调以角为主然后错采众声以文饰之如锦绣白上代以采消息调准之方并史文所畧出仲儒愚思若事有乖此声则不和平仲儒寻之分数精微如彼定急缓艰难若此而张光等视掌尚不知藏中有准旣未识其器又安能施也且遂人不师资而习火延寿不束脩以变律故云知之者欲教而无从心达者体知而无师苟有毫厘所得皆闗心抱岂必要经师授然后寻奇哉但仲儒自省庸浅才非赡是止可粗识音韵才言其理致耳时尚书萧宝夤又奏金石律吕制度调均自古以来尠哉通晓仲儒虽粗述而学不师授云出已心又言旧器不任必须更造然后克谐上违用旧之旨轻欲制造臣窃思量不合依许诏曰礼乐之事葢非常人能明可如所奏
