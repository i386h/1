<!-- { "loadSidebar": true } -->
　　青钟　赤钟　黄钟　白钟　黑钟昔黄帝作五声以正五钟一曰青钟大音二曰赤钟心声三曰黄钟洫光四曰景钟昧其明五曰黒钟隐其帝五声既调然后作五行淮南子谓孟秋之日西馆御女白色白防撞白钟是也宋徽宗崇宁三年作大晟乐铸景钟者黄钟之所自出也垂则为钟仰则为鼎鼎之大终于九斛中声所极制炼玉屑入于铜齐精纯之至音韵清越其髙九尺拱以九龙惟天子亲郊乃用之立于宫架之中以为君围于是命翰林学士承旨张康国为之铭其文曰天造我宋于穆不已四方来和十有二纪乐象厥成维其时矣迪惟有夏度自禹起我龙受之天地一指于论景钟中声所止有作于斯无袭于彼九九以生律吕根柢维此景钟非弇非侈在宋之庭屹然峙峙天子万年既多受祉维此景钟上帝命尔其承伊何以燕翼子永言宝之宋乐之始太中大夫刘昺编修乐书金部有七曰景钟景大也钟西方之声以象厥成惟功大者其钟大世莫识其议久矣其声则黄之正而律吕由是生焉平时弗考风至则鸣绍兴十三年命给事中段拂等讨论景钟制度按大晟乐书皇帝有五钟一曰景钟景者大也黄钟者乐所自出而景钟又黄钟之本故为乐之祖惟天子郊祀上帝则用之自斋宫诣坛则击之以召至阳之气既至声阕众乐乃作祀事既毕陞辇又击之葢天者羣物之祖今以乐之祖感之则天之百神可得而礼音韵清越拱以九龙立于宫架之中以为君围环以四清声钟磬镈钟特磬以为臣围编钟磬以为民围内设宝钟球玉外为龙簴鳯琴景钟之髙九尺其数九九实髙八尺一寸垂则为钟仰则为鼎鼎之大终于九斛退藏实八斛有一焉内出皇祐大乐中黍尺参以太常旧藏黄钟律编钟髙适九寸正相脗合遂遵用寰天制造钟成左仆射秦桧为之铭其六曰皇宋绍兴十六年中兴天子好生大德既定寰宇乃作乐以畅天地之化以和神人维兹景钟首出众乐天子专用诸禋祀谨拜稽首而献铭德纯懿兮舜文继跻寿域兮孰内外荐上帝兮伟兹器声气应兮同久视贻子孙兮弥万世
　　陈氏乐书曰尚书太传天子左五钟右五钟出撞黄钟左五钟皆应然后少师奏登车告出也撞防賔右五钟皆应然后少师奏登堂就席告入也由是观之黄钟所以奏肆夏也防賔所以奏采齐也出撞阳钟而隂应之是动而节之以止入撞隂钟而阳应之是止而济之以动易序卦物不可以终动不可以终止之意也乐师言行以肆夏先于趋以采齐岂主出言之耶礼记趋以采齐先于行以肆夏岂主入言之耶大戴礼言步中采齐趋中肆夏误矣后世奏永至之乐为行步之节岂効古采齐肆夏之制欤
　　金錞　錞于　周礼少师以金錞和鼓其形象钟顶大腹口弇以伏兽为鼻内县子铃铜舌凡作乐振而鸣之与鼓相和国语曰战以錞于儆其民也又黄池之防吴王亲鸣钟鼓錞于振铎则錞之和鼓以节声乐和军旅其来尚矣后世之制或为两马之形或为蛟龙之状引舞用焉非周制也
　　容斋洪氏随笔曰周礼鼓人掌教六鼓四金之音声以节声乐四金者錞镯铙铎也以金錞和鼓郑氏注云錞錞于也圆如碓头大上小下乐作则鸣之与鼓相和贾公彦疏云錞于之名出于汉之大予乐官南齐始兴王鉴为益州刺史广汉什邡民段祚以錞于献鉴古礼器也髙三尺六寸六分围二尺四寸圆如甬筒色黑如漆甚薄上有铜马以绳县马令去地尺余灌之以水又以器盛水于下以芒茎当心跪注錞于以手振芒则其声如雷清响良久乃絶古所以节乐也周斛斯征精三礼为太常卿自魏孝武西迁雅乐废阙乐有錞于者近代絶无此器或有自蜀得之皆莫之识征曰此錞于也众弗之信遂依干宝周礼注以芒筒将之其声极振乃取以合乐焉宣和博古图説云其制中虚椎首而杀其下王黼亦引段祚所献为证云今乐府金錞就击于地灌水之制不复考矣是时有虎龙錞一山纹錞一圜花錞一絷马錞一鱼錞一鱼錞二凤錞一虎錞七其最大者重五十一斤小者七斤淳熈十四年澧州慈利县周赧王墓傍五里山推葢古墓也其藏器物甚多予甥余玠宰是邑得一錞髙一尺三寸上径长九寸五分阔八寸下口长径长五寸八分阔五寸虎纽髙一寸二分阔寸一分并尾长五寸五分重十三斤绍熙三年予仲子签书峡州判官于长阳县又得其一甚大髙二尺上径长一尺六分阔一尺四寸二分下口长径九寸五分阔八寸虎纽髙二寸五分足阔三寸四分并尾长一尺重三十五斤皆虎錞也予家蓄古彞器百种此遂为之冠小錞无缺损扣之其声清越以长大者破处五寸许声不能浑全然亦可考击也后复得一枚与大者无小异自峡来寘诸篛笼中取者不谨断其纽匠以药焊而栅之遂两两相对若三礼图景祐大乐图所画形制皆非东坡志林记始兴王鉴一节云记者能道其尺寸之详如此而拙于遣词使古器形制不可复得其彷佛甚可恨也正为此云
　　金镯　金钲　丁宁　周礼鼓人以金镯节鼓司马职公司马执镯军行鸣镯诗曰钲人伐鼓国语曰鼓丁宁春秋传曰射汰辀而着丁宁説文曰镯钲也韦昭曰丁宁钲也郑康成曰镯如小钟军行鸣之以为鼓节葢自其声浊言之谓之镯自其儆人言之谓之丁宁自其正人言之谓之钲其实一也后世合宫县用之而有流苏之节非周制也先儒谓非雅乐之器是不稽四金以节声乐之过也【近代有大铜叠县而击之亦此类】大金铙　小金铙　小钲　周礼鼓人以金铙止鼓大司马卒执长铙以其声譊譊然故以铙名之説文曰铙小钲也象钟形旁有二十四铣饰以流蘓柄中上下通汉鼓吹曲有铙歌所以退舞也岂亦周之遗制欤葢其小者似铃有柄无舌执而鸣之以止鼓大者象钟形薄旁有二十四铣宫县用之饰以流苏盖应律声而和乐
　　金铎　周礼鼓人以金铎通鼓两司马执铎三鼓摝铎振铎乐记夹振之而驷伐盛威于中国也司马法曰铎声不过琅释名曰铎度也号令之限度也则铎大铎也舞者振之警众以为节是金铎以金为舌所以振武事也舞武事者执之晋荀氏曰赵人牛铎以谐乐亦得古人之遗也【掩止振之为摝摝者止行息气也】
　　陈氏乐书四金通论曰圣人作易参天两地而倚数因三而三之其数六因两而两之其数四鼓阳也而六之参天之数也金隂也而四之两地之数也六鼓四金之音声以节声乐以和军旅以正田役必掌以鼓人者鼓为乐之君故也葢六鼓之有四金犹六律之有六吕未有能偏废者也故錞之声淳镯之声浊铙之声髙铎之声明淳则隂与阳和故可以和鼓倡而和之故也浊则承阳而节之故可以节鼓行而节之故也髙则隂胜于阳而可以止鼓退而止之故也明则隂与阳通而可以通鼓而通之故也在易之艮位之终止也位之终止则穷故以渐进继焉既济治之终止也治之终止则乱故以未济终焉亦六鼓终于通鼓之意也大司马言镯铙则鸣之而已铎则或振或摝其用则先镯而后铙与此不同者此言理之序大司马言用之序故也然大司马不言錞者以大司马方习战陈之事非倡和之时故也释名金鼓校号也将帅号令之所在也左传曰凡师有钟鼓曰伐吕氏春秋曰金鼓所以一耳也法令所以一心也孙子曰夫金鼓所以一人之耳目也人既专一则勇者不得独进怯者不得独退此一众之法也由是观之金鼓之用于军旅则将军之气一军之形候也况用之以节声乐者乎后世以角代金非古制也
　　木铎　书曰遒人以木铎徇于路记曰振木铎于朝天子之政也小宰正岁率治官之属而观治象小司徒正岁率其属而观教象之法皆徇以木铎小司冦正岁帅其属而观形象令以木铎宫正司烜以之修火禁于国中乡师凡四时之召以之徇于市朝士掌国五禁之法以之徇于朝是木铎以木为舌所以振文事也故舞文事者执之振文事一也在帝王天子则行而为政在元圣素王则言而为教天将以夫子为木铎岂非言而教之之事欤
　　磬　周礼冬官磬氏为磬倨句一矩有半【必先度一矩为句一矩为股而求其既而以一矩有半触其则磬之倨句也磬之制有大小此假矩以定倨句非用其度耳倨音据句沈音钩注同矩如字先度待洛反】其博为一【博谓股博也广也】股为二鼓为三参分其股博去一以为鼓博参分其股博以其一为之厚【郑司农云股磬之上大者鼓其下小者所当击者也谓股外面鼓内面也假令磬股广四寸半者股长九寸也鼓广三寸长尺三寸半者厚为一寸也】已上则摩其旁【郑司农云磬声大上则摩鑢其旁谓太上声清也薄而广则浊已上时掌反注同大音泰刘它贺反下同鑢音虑】已下则摩其耑【大下声浊也短而厚则清耑音端刘乂音穿本或作端】宋明道制新乐特磬十二黄钟大吕股长二尺博一尺鼓三尺博六寸九分寸之六三尺七寸五分太簇以下股长尺八寸博九寸鼓二尺七寸博六寸三尺三寸七分半其声各中本律黄钟厚二寸一分大吕以下第加其厚至应钟厚三寸五分诏以其图送中书议者以为磬氏为磬倨句一矩有半博为一股为二鼓为三参分其股博去其一以为鼓博三分其鼓股以其一为之厚今磬无博厚无长短非也元祐初范镇上乐议曰臣所造编磬皆以周官磬氏为法若黄钟股之博四寸五分股九寸鼓一尺三寸五分鼓之博三寸而其厚一寸其一尺三寸五分十二磬各以其律之长而三分损益之如此其率也今之十二磬长短厚薄皆不以律而欲求其声不亦逺乎钟有齐也磬石也天成之物也以其律为之长短厚薄而其声和此出于自然而圣人者能知之取以为法后世其可不考正乎考正而非是则不为法矣特磬则四倍其法而为之国朝祀天地宗庙及大朝防宫架内止设镈钟惟后庙乃用特磬非也今已升祔后庙特磬遂为无用之乐臣欲乞凡宫架内于镈钟后各加特磬贵乎金石之声小大相应
　　陈氏乐书曰古之为磬尚象以制器岂贵夫石哉尚声以尽意而已钟圆中规磬方中矩则倨勾一矩有半触其也其博为一股博一律也股为二后长二律也鼓为三前长三律也股非所击也长而狭郑司农云股磬之上大者鼓其下小者康成云股外面鼓内面则击者为前而在内不击者为后而在外内者在下外者在上其大小长短虽殊而其厚均也黄钟之磬股鼓皆厚二寸则余磬可推矣史传论造磬者多矣或谓黄帝使伶伦为之或谓尧使毋勾氏为之或谓叔为之以明堂位考之叔之离磬则特县之磬然则非特县之磬未必非勾氏伶伦所造也曲礼言立则磬折垂佩考工记言磬折以三五则磬取屈折之义也先儒谓磬之为言劲也岂因屈折然邪
