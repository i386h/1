<!-- { "loadSidebar": true } -->
　　史记曰夏禹以身为度以声为律礼记曰丈夫布手为尺周官云璧羡起度郑司农云羡长也此璧径尺以起度量易纬通卦验十马尾为一分淮南子云秋分而禾定定而禾熟律数十二而当一粟十二粟而当一寸者禾蕙芒也説苑云度量权衡以粟生一粟为一分孙子筭术云蚕所生吐丝为忽十忽为杪十杪为毫十毫为厘十厘为分此皆起度之源其文舛互唯汉志度者所以度长短也本起黄钟之长以子谷秬黍中者一黍之广度之九十黍为黄钟之长一黍为一分十分为一寸十寸为一尺十尺为一丈十丈为一引五度审矣后之作者又凭此説以律度量衡并因秬黍散为诸法其率可通故也黍有大小之差年有丰耗之异末代量校每有不同又俗传讹替渐至増损今畧举诸代尺度一十五等并异同之説如左
　　一周尺
　　汉志王莽时刘歆铜斛尺
　　后汉建武铜尺
　　晋泰始十年荀勗律尺为晋前尺
　　祖冲之所传铜尺
　　徐广徐爰王隠等晋书云武帝泰初九年中书监荀勗校太乐八音不和始知为后汉至魏尺长于古四分有余勗乃部著作郎刘恭依周礼制尺所谓古尺也依古尺更铸铜律吕以调声韵以尺量古器与本铭尺寸无差又汲郡盗发魏襄王冡得古周时玉律及钟磬与新律声韵闇同于时郡国或得汉时故钟吹新律命之皆应梁武钟律纬云祖冲之所传铜尺其铭曰晋泰始十年中书考古器揆校今尺长四分半所校古法有七品一曰姑洗玉律二曰小吕玉律三曰两京铜望臬四曰金错望臬五曰铜斛六曰古钱七曰建武钱八曰建武铜尺姑洗微强西京望臬微弱其余与此尺同【铭八十二字】此尺者勗新尺也今尺杜防尺也雷次宗何之二人作钟律图所载荀勗校量古尺文与此铭同而萧吉乐谱谓为梁朝所考七品谬也今以此尺为本以校诸代尺云
　　二晋田父玉尺
　　梁法尺实比晋前尺一尺七厘
　　梁武帝钟律纬称主衣从上相承有周时铜尺一枚古玉律八枚检主衣周尺东昬用为章信尺不复存玉律一口箫余定七枚夹钟有昔题刻乃制为尺以相参验取细毫中黍积次酬定合之最为详密长祖冲之尺校半分以新尺制为四器名为通又依新尺为笛以命古钟按刻夷则以笛命饮和韵夷则定合按此两尺长短近同
　　三梁表尺实比晋前尺一尺二分二厘一毫有竒萧吉云出于司马法梁朝刻其度于影表以则影按此则奉朝请祖暅所筭造铜圭影表者也经陈灭入朝大业中议以合古乃用之调律以制钟磬等八音乐器
　　四汉官尺实比晋尺一尺三分七毫
　　晋时始平掘地得古铜尺
　　萧吉乐谱云汉章帝时零陵文学史奚景于泠道县舜庙下得玉律度为此尺畅晋诸公讃云荀勗新造钟律时人并称其精宻唯陈留阮咸讥其声高后始平掘地得古铜尺嵗久欲腐以校荀勗今尺短校四分时人以咸为解此两尺长短近同
　　五魏尺杜夔所用调律比晋前尺一尺四寸七厘魏陈留王景元四年刘徽注九章云王莽时刘歆斛尺弱于今尺四寸五厘比魏尺其斛深九寸五分五厘即晋荀勗所云杜防尺长于今尺四寸半是也
　　六晋后尺实比晋前尺一尺六寸二厘
　　萧吉云晋氏江东所用
　　七后魏前尺实比晋前尺一尺二寸亡厘
　　八中尺实比晋前又一尺二寸一分一厘
　　九后尺实比晋前尺一尺二寸八分一厘【即开皇官尺及后周市尺】后周市尺比玉尺一尺九分三厘
　　开皇官尺即铁尺一尺二寸
　　此后魏初及东西分国后周末用玉尺之前杂用此等尺甄鸾筭术云周朝市尺得玉尺九分三厘或传梁时有志公道人作此尺寄入周朝云与多须老翁周大祖及隋高祖各自以为谓已周朝人间行用及开皇初着令以为官尺百司用之终于仁夀大业中人间或私用之
　　十东魏后尺实比晋前尺一尺五寸八毫
　　此是魏中尉元延明累黍用半周之广为尺齐朝因而用之魏收魏史律厯志云公孙崇永平中更造新尺以一黍之长累为寸法寻大常卿刘芳受诏修乐以秬黍中者一黍之广即为一分而中尉元匡以一黍之广度黍二缝以取一分三家纷竞久不能决太和中十九年高祖诏以一黍之广用成分体九十之黍黄钟之长以定铜尺有司奏从前诏而芳尺同高祖所制故遂典修金石迄武定未有论律者
　　十一蔡邕铜籥尺
　　后周玉尺实比晋前尺一尺一寸五分八厘
　　从上相承有铜籥一以银错题其铭曰籥黄钟之宫长九寸空围九分容秬黍一千二百粒秤重十二铢两之以为一合三分损益转生十二律祖孝孙云相承传是蔡邕铜籥后周武帝保定中诏遣大宗伯卢景宣上党公长孙绍逺岐国公斛斯征等累黍造尺纵横不定后因修仓掘地得古玊尺以为正器据斗造律度量衡因用此尺大赦改元天和百司行用终于大象之末其律黄钟与蔡邕古籥同
　　十二宋氏尺实晋前尺一尺六分四厘
　　钱乐之浑天仪尺
　　后周铁尺
　　开皇初调钟律尺及平陈后调钟律水尺此宋代人间所用尺传入齐梁陈以制乐律与后晋尺及梁时俗尺刘曜浑仪尺畧相依近当由人间恒用増损讹替之所致也周建徳六年平齐后即以此同律度量颁于天下其后宣帝时达奚震及牛等议曰切惟权衡度量经邦楙轨诚须详求故实攷校得中谨寻今之铁尺是太祖遣尚书故苏绰所造当时检勘用为前周之尺验其长短与宋尺符同即以调钟律并用均田度地今以上党羊头山黍依汉书律厯志度之若以大者稠累依数满尺实于黄钟之律须撼乃容若以中者累尺虽复小稀实黄钟之律不动而满计此二事之殊良由消息未善其于铁尺终有一防且上党之黍有异他乡其色至乌其形圆重用之为量定不徒然正以时有水旱之差地有肥瘠之异取黍大小未必得中按许慎解秬黍体大本异于常疑今之大者正是其中累百满尺即是防古实籥之升才剰十余此恐围径或差造律未妙就如撼动取满论理亦通今勘周汉古钱大小有合宋氏浑仪尺度无舛又依淮南累粟十二成寸明先王制法索隠钩深以律计分义无差异汉书食货志云黄金方寸其重一斤今铸金校验铁尺为近依文据理符防处多且平齐之始已用宣布今因而为定弥合时宜至于玊尺累黍以广为长累既有剰实复不满寻访古今恐不可用其晋梁尺量过为短小以黍实管弥复不容据律调声必致高急且八音克谐明王盛轨同律度量哲后通规臣等详校前经斟酌时事谓用铁尺于理为便未及详定高祖受终牛辛彦之郑译何妥等久议不决既平陈上以江东乐为善曰此华夏旧声虽随俗改变大体由是古法祖孝孙云平陈后废周玉尺律便用此铁尺律以一尺二寸即为市尺
　　十三开皇十年万寳常所造律吕水尺实比晋前一尺一寸八分六厘今太乐库及内出铜律一部是万寳常所造名水尺律説称其黄钟律当铁尺南吕倍声南吕黄钟羽也故谓之水律尺
　　十四杂尺赵刘曜浑天仪土圭尺长于梁法尺四分三厘实皆晋前尺一尺五寸
　　十五梁朝俗间尺长于梁法尺六分三厘
　　于刘曜浑仪尺二分实比晋前尺一尺七分一厘梁武钟律纬云宋武平原送浑天仪土圭云是张所作验浑仪铭题是光初四年铸土圭是光初八年并是刘曜所制非张衡也制以为尺长今新尺四分三厘短俗间尺二分新尺谓梁法尺也
　　嘉量
　　周礼防氏为量鬴深尺内方尺而圎其外其实一鬴其臋一寸其实一豆其耳三寸其实一升重一钧其声黄钟槩而不税其铭曰时文思索允臻其极嘉量既成以观四国永启厥后兹器为则春秋左氏传曰齐旧四量豆区鬴钟四升曰豆各自其四以登于鬴六斗四升也鬴则则钟六十四斗也郑以为方尺积千寸比九章粟米法少二升八十一分升之二十二祖冲之以筭术攷之积凡一千五百六十二寸半方尺而圎其外减傍一厘八毫其径一尺四寸一分四毫七抄二忽有奇而深尺即古斛之制也
　　九章商功法程粟一斛积二千七百寸米一斛积一千六百二十寸菽苽麻麦一斛积二千四百三十寸此据精麄为率使价齐而不等其器之积寸也以米斛为正则同于汉志孙子筭术曰六粟为圭十圭为抄十抄为撮十撮为勺十勺为合应劭曰圭者自然之形阴阳之始四圭为撮孟康曰六十四黍为圭汉志曰量者龠合升斗斛也所以量多少也本起于黄钟之籥用度数审其容以子谷秬黍中者千有二百实其籥以井水准其槩合籥为合十合为升十升为斗十斗为斛而五嘉量矣其法用铜方尺而圎外旁有庣焉其上为斛其下为斗左耳为升右耳为合籥其状似爵以縻爵禄上三下二参天两地圆而函方左一右二阴阳之象也圆象规其重二钧备气物之数各万有一千五百二十也声中黄钟始于黄钟而反覆焉其斛铭曰律嘉量斛方尺而圆其外庣旁九厘五毫羃百六十二寸深尺积一千六百二十寸容十寸祖冲之以圆率考之此斛当径一尺四寸三分六厘一毫九抄二忽庣旁一分九毫有奇刘歆庣旁少一厘四毫有竒歆数术不精之所致也魏陈留工景元四年刘徽注九章商功曰当今大司农斛圆径一尺三寸五分五厘深一尺积一千四百四十一寸十分之三王莽铜斛于今尺为深九寸五分五厘径一尺三寸六分八厘七毫以徽术计之于今斛为容九斗七升四合有奇此斛大而尺长王莽斛小而尺短也
　　梁陈依古齐以古升五升为一斗后周武帝保定元年辛已五月晋国造仓获古玉斗暨五年乙酉冬十月诏改制铜律度遂致中和累黍积龠同兹玉量与衡度无差准为铜升用颁天下内径七寸一分深二寸八分重七斤八两天和二年丁亥正月癸酉朔十日戊子校定移地官府为式此铜升之铭也其玉升铭曰维大周保定元年嵗在重光月旅防賔晋国之有司修缮仓廪获古玉升形制典正若古之嘉量太师晋国公以闻勅纳于天府暨五年嵗在叶洽皇帝乃诏稽凖绳攷灰律不失圭撮不差累黍遂镕金写之用颁天下以合太平权衡度量今若以数计之玉升积玉尺一百一十寸八分有竒斛积一千一百八十五分七厘三毫九抄又甄鸾筭术云玉升一升得官斗一升三合四勺此玉升大而官升小也以数计之甄鸾所据后周官斗积玉尺九十七寸有竒斛积九百七十七寸有竒后周玉斗并副金错铜斗及建徳六年金错题铜斗实铜以秬黍定量以玉秤权之一升之实皆重六斤十三两开皇以古斗三升为一升大业初依复古斗
　　衡权
