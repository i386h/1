<!-- { "loadSidebar": true } -->
　　魏文侯问于子夏曰吾端冕而聴古乐则唯恐卧聴郑卫之音则不知倦敢问古乐之如彼何也新乐之如此何也【魏文侯晋大夫毕万之后僣诸侯者也端衣也古乐先王之正乐也】子夏对曰今夫古乐进旅退旅和正以广匏笙簧防守拊鼓始奏以文复乱以武治乱以相讯疾以雅君子于是语于是道古脩身及家平均天下此古乐之发也【旅犹俱也俱进俱退言其齐一也和正以广无奸声也防犹合也皆也言众待击鼔乃作周礼太师职曰大祭祀帅瞽登歌合奏击拊下管播乐器合奏鼔文谓鼔也武谓金也相即拊也亦以节乐拊者以苇为表装之以糠糠一名拊因以名马今齐人或谓糠为相雅亦乐器名也状如漆箫中有椎　夫音扶下同广如字旧古旷反匏白交反笙音生簧音黄抚音抚注同复音伏相息亮反注同节拊也以苇为之实之以糠王云晡相也】今夫新乐进俯退俯奸声以滥溺而不止及优侏儒獶杂子女不知父子乐终不可以语不可以道古此新乐之发也【俯犹曲也言不齐一也滥滥窃也溺而不止声淫乱无一治之獶狝猴也言舞者如狝猴戏也乱男女之尊卑獶或为獶乃刀反狝猴依字亦作猱】今君之所问者乐也所好者音也夫乐者与音相近而不同【言乂侯好音而不知乐也铿锵之类皆为音应律乃为乐　好乎报反注同近附近之近乐如字铿苦更反鎗七羊反又士衡反】文侯曰敢问如何【欲知音乐异意】子夏对曰夫古者天地顺而四时当民有徳而五谷昌疾疢不作而无妖祥此之为大当然后圣人作为父子君臣以为纪纲纪纲既正天下大定天下大定然后正六律和五声歌诗颂此之谓徳音徳音之谓乐【当为乐不失其所　当丁浪反】诗云莫其徳音其徳克明克明克类克长克君王此大邦克顺克俾比于文王其徳靡悔既受帝祉施于孙子此之谓也【此有徳之音所谓乐也徳正应和曰莫照临四方曰明朝觐无私曰类教诲不倦曰长庆赏刑威曰君慈和徧服曰顺俾当为比声之误也择善从之曰比施延也言文王之德皆能如此故受天福延于后世也】今君之所好者其溺音乎【言无文王之徳则所好非乐也】文侯曰敢问溺音何从出也【玩习之久不知所由出也玩又作翫音五换反】子夏对曰郑音好滥淫志宋音燕女溺志卫音趍数烦志齐音敖辟乔志此四者皆淫于色而害于徳是以祭祀弗用也【言四国皆出此溺音滥滥窃奸声也燕安也春秋传曰怀与安实败名趋数读为促速声之误也烦劳也祭祀者不用淫乐】诗云肃雍和鸣先祖是聴夫肃肃敬也雍雍和也夫敬以和何事不行【言古乐敬且和故无事而不用溺音无所施】为人君者谨其所好恶而已矣君好之则臣为之上行之则民从之诗云诱民孔易此之谓也【诱进也孔甚也言民从君所好恶进之于善无难易以豉反】然后圣人作为鞉鼓椌楬壎箎此六者徳音之音也【六者为本以其声质也椌楬谓柷敔壎箎或以为簨簴椌苦江反柷也楬苦瞎反敔也】然后钟磬竽瑟以和之干戚旄狄以舞之此所以祭先王之庙也所以献酬酳酢也所以官序贵贱各得其宜也所以示后世有尊卑长幼之序也【官序贵贱谓尊卑乐器列数有差次】钟声铿铿以立号号以立武君子聴钟声则思武臣【号号令所以警众也横充也谓气作充满也　号胡到反横古扩反充也】石声磬磬以立辨辨以致死君子聴磬声则思死封疆之臣【石声磬磬当为罄字之误也辨谓分明于节义　磬口挺反一音口定反聴磬口定反疆居良反下是疆字】丝声哀哀以立廉廉以立志君子聴琴瑟之声则思志义之臣【廉廉俭也】竹声滥滥以立防防以聚众君子聴竽笙箫管之声则思畜聚之臣【滥之意犹学聚也防犹聚也聚或为最　滥力敢反】鼔鼙之声讙讙以立动动以进众君子聴鼔鼙之声则思将帅之臣【闲讙嚣则人意动作讙或为讙动或为勲】君子之聴音非聴其铿锵而已也彼亦有所合之也【以声合成己之志】孟子见梁恵王曰王尝语庄子以好乐有诸王变乎色曰寡人非能好先王之乐也直好世俗之乐耳曰王之好乐甚则齐其庶几乎今之乐犹古之乐也曰可得闻欤曰独乐乐与人乐乐孰乐曰不若与人曰与少乐乐与众乐乐孰乐曰不若与众臣请为王言乐今王鼓乐于此百姓闻王钟鼓之声管籥之音举疾首蹙頞而相告曰吾王之好鼔乐夫何使我至于此极也父子不相见兄弟妻子离散今王田猎于此百姓闻王车马之音见羽旄之美举疾首蹙頞而相告曰吾王之好田猎夫何使我至于此极也父子不相见兄弟妻子离散此无他不与民同乐也今王鼔乐于此百姓闻王钟鼔之声管籥之音举欣欣然有喜色而相告曰吾王庶几无疾病与何以能鼔乐也今王田猎于此百姓闻王车马之音见羽旄之美举欣欣然有喜色而相告曰吾王庶几无疾病与何以能田猎也此无他与民同乐也今王与百姓同乐则王矣
　　秦始皇平天下六代庙乐唯韶武存焉二十六年改周大武曰五行房中曰寿人衣服同五行乐之色二世尤以郑卫之音为娱丞相李斯进谏曰放弃诗书极意声色祖伊所以惧也轻积细过恣心长夜纣所以亡也赵高曰五帝三王乐各殊名示不相袭朝廷下至人民得以接欢喜合殷勤非此和説不通解泽不流亦各一世之化度时之乐何必华山之騄耳而后行逺乎二世然之汉兴乐家有制氏以雅乐声律世世在大乐官但能纪其铿锵鼓舞而不能言其义
　　高祖时叔孙通因秦乐人制宗庙乐大祝迎神于庙门奏嘉至犹古降神之乐也皇帝入庙门奏永安以为行步之节犹古采荠肆夏也干豆上登豆歌独上歌不以筦乱人声欲在位者徧闻之犹清庙之歌也登歌再终下奏休成之乐美神明既飨也皇帝就酒东厢坐定奏永安之乐美礼已成也又有房中祠乐高祖唐山夫人所作也周有房中至秦名曰寿人凡乐乐其所生礼不忘本高祖乐楚声故房中乐楚声也帝既定天下过沛与故人父老相乐醉酒欢哀作风起之诗令沛中僮儿百二十人习而歌之帝崩令沛得以四时歌舞宗庙令歌儿习以相和尝以百二十人为员
　　六年又作昭容乐礼容乐昭容者犹古之昭夏也主出武徳舞礼容者主出文始五行舞舞入无乐者将至至尊之前不敢以乐也出用乐者言舞不失节能以乐终也大抵皆因秦旧事焉孝恵二年使乐府令夏侯寛备其箫筦更名曰安世乐孝景元年诏高皇帝奏武徳文始五行之舞孝文庙奏昭武文始五行之舞武徳舞者高祖四年作以象天下乐已行武以除乱也文始舞者曰本舜招舞也高祖六年更名曰文始以示不相袭也五行舞者本周舞也秦始皇二十六年更名曰五行也四时舞者孝文所作以示天下之安和葢乐已所自作明有制也乐先王之乐明有法也孝景采武徳以为昭徳以尊太宗庙武帝定郊祀之礼乃立乐府采诗夜诵有赵代秦楚之讴以李延年为协律都尉多举司马相如等数十人造为诗赋畧论律吕以合八音之调作十九章之歌以正月上辛用事甘泉圜丘使童男女七十人俱歌昏祠至明时嬖臣李延年以好音见上善之下公卿议曰民间祠有鼓舞乐今郊祀而无乐岂称乎公卿曰古者祠天地皆有乐而神只可得而礼或曰皇帝使素女鼓五十瑟瑟悲帝禁不止故破其瑟为二十五于是塞南越祷祠太一后土始用乐舞益召歌儿作二十五及空侯瑟自此起
　　河间献王有雅材以为治道非礼乐不成因献所集雅乐天子下大乐官常存之嵗时以备数然不常御常御及郊庙皆非雅声然诗乐施于后嗣犹得有所祖述
　　孝宣采昭徳舞为盛徳诏世宗孝武庙奏盛徳文始四时五行之舞其后诸帝庙皆常奏文始四时五行之舞
　　本始四年诏乐府减乐人
　　神爵五凤之间天下殷富数有嘉应上颇作歌诗欲兴协律之事丞相魏相奏知音善鼓雅琴者渤海赵定梁国龚徳皆召见待诏
　　元帝多材艺善史书鼓琴瑟吹洞箫自度曲被歌声分刌节度穷极窈眇
　　成帝时谒者常山王禹世受河间乐能説其义其弟子宋曅等上书言之下大夫博士平当等考试其学当以为汉承秦灭道之后赖先帝圣徳博受兼聴修废宫立大学河间献王聘求幽隠修兴雅乐以助化时大儒公孙董仲舒等皆以为音中正雅立之大乐春秋乡射作于学官希阔不讲故自公卿大夫观聴者但闻铿鎗不晓其意而欲以风谕众庶其道无由是以行之百有余年徳化至今未成宋曅等习孤学大指归于兴助教化衰微之学在人宜领属雅乐以继絶表微孔子曰人能道非道人河间区区小国藩臣以好学修古能有所存民到于今称之况于圣主广被之资修起旧文放郑近雅述而不作信而好古于以风示海内扬名后世诚非小功小美也事下公卿以为久逺难分明当议复寝
　　哀帝时诏罢乐府官郊祭乐及古兵法武乐在经非郑卫之乐者条奏别属他官时郑声尤甚黄门名倡丙疆景武之属富显于世贵戚五侯定陵富平外戚之家淫侈过度至与人主争女乐帝自为定陶王时疾之又性不好音及即位下诏曰惟世俗奢泰文巧而郑卫之声兴夫奢泰则下不孙而国贫文巧则趍末背本者众郑卫之声兴则淫辟之化流而欲黎庶敦朴家给犹浊其源而求其清流岂不难哉孔子不云乎放郑声郑声淫其罢乐府官郊祀乐及古兵法武乐在经非郑卫之乐者条奏别属他官丞相孔光大司空何武奏郊祭乐人员六十二人给祠南北郊大乐鼓员六人嘉至鼔员十人邯郸鼔员二人骑吹鼓员三人江南鼓员二人淮南鼓员四人巴俞鼓员三十六人歌鼓员二十四人楚严鼓员一人梁皇鼔员四人临淮鼔员二十五人兹邡鼓员三人凡鼓十二员百二十八人朝贺置酒陈殿下也应古兵法外郊
　　祭员十三人诸族乐人兼云招给祠南郊用六十七人兼给事雅乐用四人夜诵员五人刚别柎员二人给盛徳主调箎员二人聴工以律知日冬夏至一人钟工磬工箫工员各一人仆射二人主领诸乐人皆不可罢竽工员三人一人可罢琴工员五人三人可罢柱工员二人一人可罢绳工员六人四人可罢郑四防员六十二人一人给事雅乐六十一人可罢张瑟员八人七人可罢安世乐鼔员二十人十九人可罢沛吹鼔员十二人族歌鼓员二十七人陈吹鼓员十三人商乐鼔员十四人东海鼔员十六人缦乐鼔员十三人凡鼔八员一百二十八人朝贺置酒陈前殿房中不应经法治竽员五人楚声员六人常从倡三十人常从象人四人诏随常从倡十六人秦倡员二十九人秦倡象人员三人诏随秦倡一人雅大人员九人朝贺置酒为楚乐四防员十七人巴四防员十二人铫四防员十二人齐四防员十九人蔡讴员三人齐讴员六人竽瑟钟磬员五人皆郑声可罢师学百四十二人其七十二人给大官挏马酒其七十人可罢大凡八百二十九人其三百八十八人不可罢可领属大乐其四百四十一人不应经法或郑卫之声皆可罢奏可然百姓渐渍日久又不制雅乐有以相变豪富吏民湛沔自若
　　世祖建武十三年四月耿弇罢益州传送公孙述鼔师郊庙乐器葆车舆辇于是法物始备陇蜀平后乃増广郊祀凡乐奏青阳朱明西皓冥及云翘育命舞其后登封泰山北郊祀后土用乐皆如南郊
