<!-- { "loadSidebar": true } -->
　　钟　国语周景王将铸无射而为之大林【作无射钟为大以覆之其律中林钟也或云铸无射以林钟之数益之也】单穆公曰不可夫钟不过以动声【动声谓合乐以全奏而八音从之也】若无射有林耳弗及矣【若无射复有大林以覆之无射阳声之细者也林钟音之大者也细抑大陵故耳不能听及也】夫钟声以为耳也耳所不及非钟也【非法钟之声也】犹目所不见不可以为目也【若目之精明所不见见亦不可施以目也耳目所不能及而强之则有感之失以生惑也】夫目之察度也不过步武尺寸之间【六尺为步贾云半步为武】其察色也不过墨丈寻常之间【五尺为墨倍墨为丈八尺为寻倍寻为常】耳之察和也在清浊之间【清浊律中之变黄钟为宫则浊大吕为角则清也】其察清浊也不过一人所胜【胜举也】是故先王之制钟也大不出均重不过石【钧所以钧音之法也以木长六尺者强击之为钧法百二十斤为石】律度量衡于是乎生【律五声隂阳之法也度丈尺也量斗斛也衡有斤两之数生于黄钟之管容黍千二百粒百为铢是为一龠龠二为合合重一两故曰律度量权衡于是乎生也】小大器用于是乎出【出于钟也易云制器者尚其象小谓锱铢分寸大谓斤两丈尺】故圣人慎之今王作钟也听之弗及【耳不及知其清浊也】比之不度【不度不中钧石之数也】钟声不可以知和【耳不能听故不可以知和也】制度不可以出节【节谓法度量衡之节也】无益于乐而鲜民财将焉用之夫乐不过以听耳而美不过以观目若听乐而震观美而患莫甚焉问于伶州鸠对曰臣闻之琴瑟尚宫【轻者从大重者从细故琴瑟尚宫】钟尚羽【钟声大故尚羽】石尚角【石磬也轻于钟故尚角角清浊之中也】匏竹利制【匏笙也竹箫管也利制以声音调利为制大所尚也】大不逾宫细不过羽夫宫音之主也第以及羽【宫声大故为主第次第也】圣人保乐以爱财财以备器乐以殖财【保安也备具也殖长也古者以乐省风土而纪农事故曰乐以殖财】故乐器重者从细【重谓金石也从细尚细声也谓钟尚羽石尚角也】轻者从大【轻丝也从大谓尚重音也】是以金尚羽石尚角瓦丝尚宫匏竹尚议【议从其调利也】革木一声【革鼓鼙也木柷敔也一声无清浊之变也】夫政象乐乐从和和从平【和八音克谐也平细大不逾也故可平民乐和则谐政和则平也】声以和乐律以平声【以式八音而调乐也其云黄钟为宫林钟为征太簇为商南吕为羽姑洗为角所以平五声也】金石以动之【钟声所以动五声也】丝竹以行之【管所行之也】诗以道之【道己志也书曰诗言志】歌以咏之【咏诗也书曰声依永】匏以宣之【宣发扬】瓦以赞之【赞动也】革木以节之物得其常曰乐极【物事也极中也】极之所集曰声【声防也言中和之所防集曰五声也】声应相保曰和【保知也】细大不逾曰平【细大之声不相逾越曰平今无射有林是不平也】如是而铸之金【铸金以为钟也】磨之以石【磨石以为瓦也】击之以丝木【击之以丝木以为琴瑟也】越之匏【越匏竹以为笙管也越谓为孔也乐记曰朱而疏越】节之鼓【节其长短大小也】而行之以遂八风【遂顺也传曰所以节八音而行八风也正西曰兊为金为阊阖风西北曰干为石为不周正北为坎为革为广莫东北曰艮为匏为条风正东曰震为竹为明庶东南曰防为木为清明正南曰离为丝为景风西南曰坤为瓦为凉风】于是乎气无滞隂亦无散阳【滞积也积隂而发则夏有霜雪散阳阳不藏冬无氷李梅实之类也】隂阳序次风雨时生繁祉人民和利物备而乐成上下不罢【音皮劳也】故曰乐正今细过其主妨于正【细谓无射也主正也言无射有大林是作细而大过其律妨于正声也】用物过度妨于射【过度用金多也】正害财匮妨于乐【乐从和今正害财匮故妨于乐也】细抑大陵不容于耳非和也【细无射大大林也言大声陵之细声抑而不闻不容于耳不能容别也】听声越逺非平也【越廷也言无射之声为大所陵听之微细廷乐宫属也】夫有不和平之声则有蕃殖之财【乐以殖财也】于是乎道之以中德咏之以中音【中德中庸之德声也中音中和之音也】德音不愆以合神人【合神人谓祭祀享宴也】神是以宁民是以听若夫匮财罢民力以逞淫以听之不和比之不度无益于教而离民怒神非臣之所闻也王不听州鸠曰王其以心疾死乎夫乐天子之职也夫音乐之舆也【乐音四而行也】而钟音之器【音曰器以发】天子省风以作乐器以钟之【钟聚也】舆以行之【乐须音而行】小者不窕【他刀反窕不蒲也】大者不摦【音戸摦谓横大不入也】窕则不感【不完备人心也】摦则不容【心不堪容也】心是以惑惑实生疾今钟□矣王心不堪其能久乎
　　陈氏礼书曰典同凡为乐器以十有二律为之度数单穆公曰先王之制钟也大不出钧重不过石律度量衡于是乎生则乐器待律然后制而律度又待钟然后生故有十二辰之钟以应十二月之律十二辰之钟大钟也大钟特县诗书尔雅所谓镛是也非十二辰之钟则编焉周礼所谓编钟是也钟体之别五铣于鼓钲舞是也钟磬之二甬衡是也衡上有旋旋饰有虫介于干鼓舞之间有带布于带间有枚先儒曰铣金之泽者又曰铣小凿也钟乐亦谓之铣其以类凿然也于则铣间之曲袪者也鼓则于上之待枷者也钲则鼓舞之正中者也舞则声之震动于此者也甬出舞上者也带类篆故谓之篆乳有数故谓之枚然钟之长短径围经无明证其言十分其铣去二以为钲以其钲为之铣间者钲体之径居铣间之八也去钲二分以为之鼓间者鼓间之径居铣间之六也以其鼓间为之舞修修舞之径也【舞径亦居铣间之六也去舞径二分以为舞广广舞之长也舞长居铣间之四也舞长四而径间亦四武鼓径六而长亦六】郑氏以为此钟口十其长十六也凡乐器以十有二律为之度数若黄钟之律九寸十六之而铣取其十以为度则铣径五寸有竒钲鼓舞之所居者递去二分则舞修三寸有竒舞广二寸有竒林钟之律六寸十六之而铣取其十以为度则铣径三寸有竒钲鼓舞之居者递去二分则舞二寸有竒舞广一寸有竒余律之钟亦然贾公彦曰律各倍半以为钟举一端也大钟十分其鼓间以其一为之厚小钟十分其钲间以其一为之厚
　　铣之六与鼓间同钲间又杀矣与鼓间异此所以各十分之以为厚薄郑氏曰鼓钲之间同方六而今宜异又十分之一犹太厚皆非也若言鼓外钲外则近之鼓外二钲外一以谓鼓外二间钲外一间而十分之以其一为厚薄其説误矣
　　陈氏乐书曰尝考唐史商盈孙按鳬氏栾铣于鼓钲舞之法用算法乘除镈钟之轻重髙下定编钟之制黄钟九寸五分倍应钟三十三分有半差为四十八字口项之量径衡之围莫不有齐量焉使工按围铸之凡二百四十枚及其成也音韵与磬协矣今太常所用旧钟无虑千枚其间或类古法大抵出盈孙所造也外此则器律短而声髙矣
　　圣朝尝诏李照制管调律而更铸焉其法悉圆其形而弇一孔其上出柄蟠龙之饰虽和应于一时然较古钟如铃而不圆者异矣唐制凡私家不设钟磬三品以上女乐五人五品以下不过三人是不知周官大胥乐县之制也
　　镛　书笙镛以间诗鼖鼓维镛注云镛大钟也尔雅大钟曰镛
　　镈　周礼镈师注镈如钟而大礼书韦昭杜预云小钟仪礼镈从薄与钺镈之镈同　隋志金之属二一曰镈钟每钟悬一簨簴各应律吕之应即黄帝所命伶伦铸二钟和五音者也
