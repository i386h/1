<!-- { "loadSidebar": true } -->
　　鼓人凡祭祀百物之神鼓兵舞帗舞者
　　祭祀百物之神亦谓民间所祭其蜡祭之类与
　　舞师掌教兵舞帅而舞山川之祭祀教帗舞帅而舞社稷之祭祀教羽舞帅而舞四方之祭祀教皇舞帅而舞旱暵之事【以上地官】
　　注云羽析白羽为之皇析五采羽为之形皆如帗疏云掌教谓教野人案春官乐师六舞并有旄舞人舞此无此二者彼教国子故有二者此教野人故无旄舞人舞愚按此职属之地官则此之山川社稷四方旱暵葢乡遂之官帅其民而祭之非朝廷所用也记曰天子自立社曰王社为百姓立社曰大社社稷之建所在有之及夫山川民所资财用也四方水旱民之所祈望祷请也若大司乐所祭之地则王社所谓山川则岳渎又王者祭四望大雩帝用盛乐皆非舞师之事也
　　射人以射法治射仪王以六耦射三侯三三容乐以驺虞九节五正诸侯以四耦射二侯二二容乐以貍首七节三正大夫以三耦射一侯一获一容乐以采苹五节二正士以三耦射豻侯一一容乐以采蘩五节二正
　　注云射法王射之礼治射仪谓肄之也容者乏也待获者所蔽也三侯者五正三正二正之侯也二侯者三正二正之侯也一侯者二正而已此皆与宾射于朝之礼也考工梓人职曰张五采之侯则逺国属逺国谓诸侯来朝者也五采之侯即五正之侯也正之言正也射者内志正则能中焉画五正之侯中朱次白次苍次黄元居外三正损元黄二正去白苍而画以朱绿其外之广皆居侯中三分之一中二尺大射礼豻作干胡犬也士与士射则以豻皮饰侯下大夫也大夫以上与賔射饰侯以云气用采各如其正九节七节五节者奏乐以为射节之差疏云此言容仪礼大射乡射言乏言容者以唱者容身于其中据人而言云乏者矢至此乏极据矢而説也大射云大侯九十糁侯一十豻侯五十二侯谓七十五十弓者也一侯者五十弓而已云皆与賔射于朝之礼者葢梓人有三等侯云张皮而栖鹄及司裘云虎侯熊侯豹侯皆大射之侯也其云张五采之侯及此五正之等賔射之侯也又云张兽侯则王以息燕及乡射记云天子熊侯白质之等皆燕射之侯也画五正之侯皆以相克为次九节者五节先以听七节者三节先以听五节者一节先以听尊者先听多卑者少为差皆留四节以乘矢拾也
　　诸子凡乐事正舞位授舞器
　　诸子掌国子之戒令教治者而舞乃国子之事故为之正位授器焉其属诸夏官则以春合诸学秋合诸射兼治其兵甲之事
　　仪礼乡射礼主人揖让以賔升大夫及众賔皆升就席席工于西阶上少东笙入立于县中西面乃合乐周南闗雎葛覃卷耳召南鹊巢采蘩采苹
　　注云乡射者州长春秋以礼防民而射于州序之礼谓之乡者州乡之属卿大夫或在焉不歌不笙不闲志在射畧于乐也不畧合乐者周南召南之风乡乐也不可畧其正也六篇风化之原用之房中以及朝廷乡燕乡射饮酒合金石丝竹而歌之疏云卿士大夫行射礼先行乡饮酒礼乡饮酒与乡射自为首尾天子诸侯射先行燕礼燕礼与大射自为首尾也
　　燕礼工入升自西阶北面东上坐歌鹿鸣四牡皇皇者华笙入立于县中奏南陔白华华乃闲歌鱼丽笙由庚歌南有嘉鱼笙崇丘歌南山有台笙由仪遂歌乡乐周南闗雎葛覃卷耳召南鹊巢采蘩采苹旅酬无算乐賔醉奏陔
　　注云笙者以笙播此三篇之诗也南陔白华华皆小雅篇也今亡间代也谓一歌则一吹也六者皆小雅篇由庚崇丘由仪今亦亡矣周南召南国风篇也王后国君夫人房中之乐歌也夫妇之道生民之本王政之端此六篇者其教之原也故国君与其臣下及四方之賔燕用之合乐也乡乐者风也小雅为诸侯之乐大雅颂为天子之乐乡饮酒升歌小雅礼盛者可以进取燕合乡乐礼轻者可以逮下也春秋传曰肆夏繁遏渠天子所以享元侯也文王大明绵两君相见之乐也然则诸侯之相与燕升歌大雅合小雅也天子与次国小国之君燕亦如之与大国之君燕升歌颂合大雅其笙间之篇未闻无算乐升歌合乐无数也取欢而已其乐章亦然陔陔夏也賔出奏陔夏以为行节
　　若以乐纳賔则賔及庭奏肆夏賔拜酒主人答拜而乐阕公拜受爵而奏肆夏公卒爵主人升受爵以下而乐阕升歌鹿鸣下管新宫笙入三成遂合乡乐若舞则勺
　　主人者宰夫也凡燕卿大夫则以大夫为賔宰夫为主人注云不以所与燕者为賔者燕为序欢心賔主敬也公父文伯饮南宫敬叔酒以路堵父为客此之谓也又案下管新宫者以管奏新宫之篇也笙入三成以笙入闲歌也遂合乡乐即二南也此四节之乐皆与前同但次节易笙为管耳葢管重于笙虞书周礼下管礼记升歌清庙下而管象皆重乐也至第三节以笙闲歌则上下皆同虞书曰笙镛以闲是也此言笙入三成而不言歌言闲者蒙上笙文耳注疏谓笙入三成止谓笙奏新宫三终申説下管之义恐非文意也但因疏言新宫三终可知升歌鹿鸣者亦升歌鹿鸣之三终也闲合各三俱与前文同或不言者皆省文耳
　　大射仪乐人宿县于阼阶东笙磬西面其南笙钟其南鑮皆南陈建鼓在阼阶西南鼓应鼙在其东南鼓西阶之西颂磬东面其南钟其南鑮皆南陈一建鼓在其南东鼓朔鼙在其北一建鼓在西阶之东南面簜在建鼓之闲鼗倚于颂磬西纮
　　注云大射者诸侯将有祭祀之事与其羣臣射以观其礼数中者得与于祭不数中者不得与于祭也笙犹生也东为阳中万物以生是以东方钟磬谓之笙皆编而县之鑮如钟而大建犹树也以木贯而载之树之跗也南鼓谓所伐面也应鼙应朔鼙也先撃朔鼙应鼙应之鼙小鼓也在东便其先撃小后撃大也鼓不在东县南为君也言成功曰颂西为隂中万物之所成是以西方钟磬谓之颂朔始也奏乐先撃西鼙乐为賔所由来也钟不言颂鼙不言东鼓义同省文也一建鼓在西阶之东言面者国君于其羣臣备三面耳无钟磬有鼓而已其为诸侯则轩县簜竹也谓笙箫之属纮编磬绳也疏云云鼓不在东县南为君者决下一建鼓在其南东鼓者为賔也愚案一建鼓在其东者为君一建鼓在其南者为賔则一建鼓在西阶之东南面其与賔主共之者与
　　乃席工于西阶上少东仆人正徒相大师仆人师相少师仆人士相上工小乐正从之乃歌鹿鸣三终主人献工乃管新宫三终
　　注云徒空手也正仆人之长师其佐也士其吏也天子眂了相工诸侯兼管是以仆人掌之愚案歌鹿鸣三终者即鹿鸣四牡皇皇者华也注以为歌鹿鸣而不歌四牡皇华者非是



　　古乐经卷三
<经部,乐类,古乐经传>
　　钦定四库全书
　　古乐经卷四
　　大学士李光地撰
　　附乐记
　　声律篇
　　礼记孟春之月其音角律中太簇仲春之月其音角律中夹钟季春之月其音角律中姑洗孟夏之月其音徴律中仲吕仲夏之月其音徴律中防賔季夏之月其音徴律中林钟中央土其音宫律中黄钟之宫孟秋之月其音商律中夷则仲秋之月其音商律中南吕季秋之月其音商律中无射孟冬之月其音羽律中应钟仲冬之月其音羽律中黄钟季冬之月其音羽律中大吕【月令】角徴宫商羽者五音属五行也太簇至大吕者十二律配十二月也中者合也应也以理言之则相合以气言之则相应也然气之相应必按时管逐月用调又非也声音之道与天地隂阳自然流通者如此耳黄钟之宫説见吕氏春秋条下有黄钟又有黄钟之宫葢别为一管也
　　五声六律十二管还相为宫也【礼运】
　　宫者五音之长也宫生徴徴生商商生羽羽生角每一律自为宫则以三分损益上下相生而为宫商角徴羽故曰还相为宫也还宫之义施之于用有声有调声则一字为宫一字为啇者是也调则通一曲而名之为宫名之为商者是也如黄钟宫调则是黄钟为宫其调中之字皆叶以黄钟所生之五声而以黄钟起调黄钟毕曲也如无射商调夷则角调仲吕徴调夹钟羽调则以黄钟乃无射之商夷则之角仲吕之徴夹钟之羽其调中之字则各叶以无射夷则仲吕夹钟所生之五声而仍以黄钟起调黄钟毕曲也余十一律悉可例推起调毕曲者曲中每叚首尾声也　西山蔡氏曰古人变宫变徴不为调后世以二变参为八十四调者非也
　　左传一气二体三类四物五声六律七音八风九歌以相成也
　　二体隂阳也三类三才也四物四时四方也七音见后
　　先王之乐所以节百事也故有五节迟速本末以相及中声以降五降之后不容弹矣
　　宫声迟以渐而速宫声为本余者为末宫声中声也宫声之前未及乎中羽声之后则过乎中然则五声皆中声而宫为中之始则中之中也故曰中声以降
　　国语景王将铸无射而为之大林单穆公諌不听问之伶州鸠对曰臣闻之琴瑟尚宫钟尚羽石尚角匏竹利制大不逾宫细不过羽夫宫音之主也第以及羽故乐器重者从细轻者从大是以金尚羽石尚角瓦丝尚宫匏竹尚议革木一声夫政象乐乐从和和从平声以和乐律以平声金石以动之丝竹以行之诗以道之歌以咏之匏以宣之瓦以赞之革木以节之物得其常曰乐极极之所集曰声声应相保曰和细大不逾曰平如是而铸之金磨之石系之丝木越之匏竹节之鼓而行之以遂八风于是乎气无滞隂亦无散阳隂阳序次风雨时至嘉生繁祉人民和利物备而乐成
　　琴瑟细恐其过于羽故尚宫钟声大恐其逾于宫故尚羽惟石声清和而角在清浊之间故其音独相得也匏竹者人气所吹也歌以人声吹以人气髙下在心有所取裁故曰利制又曰尚议革木无五声为乐之节而已故曰一声八音之叙金石为先金声玉振乐之纲也其次琴瑟以叶升歌谐人声者也其次匏竹土贵人气也又其次乃革木以为诸音之节此八音贵贱之等也
　　景王将铸无射问律于伶州鸠对曰律所以立均出度也古之神瞽考中声而量之以制度律均钟百官轨仪纪之以三平之以六成于十二天之道也
　　律者法也万事取法焉均者平也众声取平焉自黄钟以至应钟皆中声也神瞽得中声于心而量度之于制度之间故制其声于律又冩其声于钟而凡百官之职如所谓度量权衡者皆如是法则焉此律所由兴也度律均钟即所谓立均也百官轨仪即所谓出度也纪之以三者置一而三之穷于十七万七千一百四十七也六者六律也十二者律与吕也以三纪之以十二成之皆神瞽所为量之以制而生者也愚案此条论律最精葢必考中声而后量之以制不可泥于制而求中声也后有作者折衷于此可矣
　　王曰七律者何对曰昔武王伐殷在鹑火月在天驷日在析木之津辰在斗柄星在天鼋我姬氏出自天鼋之所在则我有周之分野也月之所在辰马农祥也我太祖后稷之所经纬也王欲合是五位三所而用之自鹑及驷七列也南北之揆七同也故以七同其数而以律和其声于是乎有七律王以二月癸亥夜陈未毕而雨以夷则之上宫毕之当辰辰在戌上故长夷则之上宫名之曰羽所以藩屏民则也王以黄钟之下宫布戎于牧之野故谓之厉所以厉六师也以太蔟之下宫布令于商昭显文徳底纣之多辠故谓之宣所以宣三王之徳也反及嬴内以无射之上宫布宪施舍于百姓故谓之嬴乱所以优柔容民也
