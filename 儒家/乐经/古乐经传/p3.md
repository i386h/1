<!-- { "loadSidebar": true } -->
　　防其声铿然清也韽暗也筰暴疾也弇如弇盖不舒也甄读如震掉也高谓声高也高则铿鎗正谓声平正也正则和缓下谓声下也下则肆此三者声之正也其余则皆声之病也然其诸病亦由三者推之陂险皆正之反陂者声不正也险者声不平也不正则气不根于内而散不平则气不达于外而敛此二者正声所以失之原也太高而四达其过则盈溢太下而沈微或纡回其失则暗昧而衍余达之甚而侈放则暴疾而不蓄回之甚而弇掩则郁抑而不舒高而薄则至于掉而不收下而厚则至于如石而无韵二者几于不成声矣此七者皆高下之过必去其病然后清浊适均可与正声相宣而谐和也按郑氏专指钟之一器而言其理盖亦相通然所谓高下陂险达微之类皆以钟形爲说则字义多有难解且于下文凡爲乐器与和乐之义爲不合耳
　　凡爲乐器以十有二律爲之数度以十有二声爲之齐量
　　以十有二律爲之数度如黄钟管长九寸则倍之又加半总二尺二寸半以爲钟口之径十九寸爲九尺半之以爲琴长之类是也十有二声即上高声防之十二声也以器冩声以声制器然后谐和
　　凡和乐亦如之
　　器既均调矣至和乐之时则其击拊鼓吹轻重疾徐之节亦必以十二声剂量之然后乐乃和也
　　磬师中士四人下士八人府四人史二人胥四人徒四十人
　　磬师掌敎击磬击编钟
　　敎者杂敎其属及眡了也磬亦编独于钟言之钟有不编者也作乐之时眡了击磬磬师之属击钟不编之钟则钟师击之
　　敎缦乐燕乐之钟磬
　　郑氏曰缦谓杂声之和乐者学记曰不学操缦不能安是也燕乐房中之乐也○愚按先王之世自大司乐以下瞽蒙眡了以上所掌者固无非雅正之音和神人之乐矣然于杂弄之调燕私之曲未尝不兼收存肄而时出而用之所以周物理而尽人情其诱人也易其入人也深但皆领之乐官俾无流放淫僻而已故班固曰今汉郊庙诗歌未有祖宗之事八音调均又不协于钟律而内有掖庭材人外有上林乐府皆以郑声施于朝廷盖言雅乐不兴燕乐杂乐亦不正也自时厥后太常敎坊别爲二事学士耻言俗乐而奸声日以转盛使其有典领之官肄习订正岂有此失哉
　　及祭祀奏缦乐
　　燕乐则钟师奏之也但缦乐惟用之祭祀燕乐则祭祀飨食皆用之
　　钟师中士四人下士八人府二人史二人胥六人徒六十人
　　钟师掌金奏凡乐事以钟鼔奏九夏王夏肆夏昭夏纳夏章夏齐夏族夏祴夏骜夏
　　金谓大钟及镈不编者也镈比大钟爲小比编钟则大也金奏击此钟镈以爲奏乐之节也钟师击钟镈镈师击鼓九夏者杜子春云王出入奏王夏尸出入奏肆夏牲出入奏昭夏四方宾来奏纳夏臣有功奏章夏夫人祭奏齐夏族人侍奏族夏客醉而出奏祴夏公出入奏骜夏按杜郑皆以九夏爲诗篇名愚谓言歌又言奏者则有诗篇下驺虞貍首采苹采蘩是也言奏不言歌者则但如笙吹之类而无诗篇九夏是也杜郑但以春秋传肆夏文王鹿鸣并举故断爲诗颂然既别言金奏工歌则二乐固有分矣
　　凡祭祀飨食奏燕乐
　　凡射王奏驺虞诸侯奏貍首大夫奏采苹士奏采蘩四乐者大师帅瞽而歌之钟师则以钟鼔应之
　　掌鼙鼔缦乐
　　磬师奏缦乐钟师则以鼙而鼓之使作
　　笙师中士二人下士四人府二人史二人胥一人徒十人
　　笙师掌敎龡竽笙埙籥箫篪篴管
　　埙箫管者小师所敎瞽蒙所习眡了所廞今笙师亦敎焉则是与小师杂敎之下所廞乐器亦是与眡了杂廞之也其奉而藏之者盖并眡了所廞而奉藏之故眡了无藏器之文
　　舂牍应雅以敎祴乐
　　牍应雅三器也上八器者则吹之此三器则舂之舂谓以筑地舂此三器专爲祴乐之用宾醉而出奏祴夏筑此三器于庭以爲奏乐之节也
　　凡祭祀飨射共其钟笙之乐燕乐亦如之
　　钟笙笙与钟声相应也言钟以包磬言笙以包埙篪箫管之属
　　大丧廞其乐器及葬奉而藏之大旅则陈之
　　廞其乐器者廞其所掌之乐器也眡了所掌笙师则不廞而奉藏之所以知者以埙箫管之器同又大旅则眡了廞器而笙师陈之知其职相通也○按旅大祭也独于眡了笙师见之者所掌乐器独多故于此两处言廞器陈器以见凡也其余职一器者则蒙大丧之文以从简省
　　镈师中士二人下士四人府二人史二人胥二人徒二十人
　　镈师掌金奏之鼓凡祭祀鼔其金奏之乐飨食宾射亦如之
　　镈师所击者镈至作乐之时则惟击其鼓而已鼔人职云以晋鼔鼓金奏
　　军大献则鼓其恺乐凡军之夜三鼜皆鼔之守鼜亦如之
　　军夜谓行军之夜三鼜者初昏夜半旦明也守鼜备守之鼔
　　大丧廞其乐器奉而藏之
　　此所廞藏谓镈鼔并大钟也故钟师无文
　　韎师下士二人府一人史一人舞者十有六人徒四十人
　　韎师掌敎韎乐祭祀则帅其属而舞之大飨亦如之韎东夷之乐也东夷之俗于三方爲美则其乐亦于诸夷爲优故其官特称师而祭祀大飨皆舞之不与诸方同也
　　旄人下士四人舞者众寡无数府二人史二人胥二人徒二十人
　　旄人掌敎舞散乐舞夷乐
　　散乐列国之乐也夷乐杂居中国夷狄之乐也所以知者以下文掌四方之舞仕者而又不言四夷则非远裔可知
　　凡四方之以舞仕者属焉凡祭祀宾客舞其燕乐不言大飨又但于奏燕乐之时舞之则杀于韎乐矣
　　籥师中士四人府二人史二人胥二人徒二十人籥师掌敎国子舞羽龡籥
　　持羽吹籥文舞也按文王世子小学正敎干大胥赞之籥师敎戈籥师丞赞之是籥师未尝不敎戈舞也此不言者以文舞统之重文德也○又按乐师所敎有六舞而此唯言羽舞盖皇亦羽之类而既兼戈舞则干帗亦当兼之乐师总其事籥师专其职尔惟旄舞则意是旄人所掌人舞则意是韎师所掌盖皆夷舞也故司徒舞人四舞独无旄舞人舞者以此与
　　祭祀则鼓羽籥之舞宾客飨食则亦如之
　　国子舞羽则籥师鼔之○按书传言干戚之舞不一此言祭祀独鼓羽籥之舞不及干者盖朱干玊戚惟施于大武之乐而已其余诸舞皆不用也大武之舞总干山立迟而又久卒以皆坐复缀终焉故孔子极言其偃武修文之事以晓牟贾则虽干舞亦以羽舞槩之此与大祭不用商声之意正同乐记宾牟贾一节声舞答问可与周官相发明也
　　大丧廞其乐器奉而藏之
　　此所廞惟羽籥而已○按声之后则及于舞故镈师之次则以韎师旄人籥师继之然夷舞散舞先于国子之舞者示四方归化爲文德所懐也
　　籥章中士二人下士四人府一人史一人胥二人徒二十人
　　籥章掌土鼓豳籥
　　土鼓筑土爲鼔上古之乐也豳籥吹籥之声章豳人之乐也
　　中春昼击土鼓龡豳诗以逆暑中秋夜迎寒亦如之
　　豳诗豳风之七月也
　　凡国祈年于田祖龡豳雅击土鼓以乐田畯国祭蜡则龡豳颂击土鼓以息老物
　　田祖神农也田畯古之始耕田者农夫也蜡者岁十二月合聚万物而索飨之也万物助天以成岁事至此爲其老而劳乃祀而息养之于是国亦养老焉盖建亥之月月令孟冬劳农以休息之是也豳雅豳颂先儒或破七月之诗当之朱子以爲雅之甫田大田颂之载芟良耜或其类也然不可考矣迎寒暑则先击鼓尊天气也故先上古之乐祈年祭蜡则先吹籥重农事也故先豳人之乐也○按豳诸侯之国以其爲受命之基故不可夷于列国之乐而特以籥章掌之其用之必于田事者后稷以来世勤稼穯王业所肇用之岁事不忘本也然宗庙之中列国四夷之乐莫不陈而观焉豳风王者之本独不陈之者以其非王者之乐故不可与韶夏武等若与燕乐缦乐散乐夷乐混而陈之又非所以尊祖宗之德推受命之符也用之以与上古之乐配其防逺矣
　　鞮鞻氏下士四人府一人史一人胥二人徒二十人鞮鞻氏掌四夷之乐与其声歌祭祀则龡而歌之燕亦如之
　　曰四夷者方外四裔之夷也乐谓其所用之器也此视旄人所掌之夷又加远矣故其舞容或鄙怪而不足观存其乐器声歌所以通远俗示无外也然韎师用之大飨旄人用之宾客此则曰燕而已以是而推其所用之祭祀亦当有等也
　　典庸器下士四人府四人史二人胥八人徒八十人典庸器掌藏乐器庸器
　　镈师以上乐器各有所司而典庸器并藏之庸器伐国所获之器存以示子孙者官以典庸器爲名重其器也文以藏乐器爲先盖大司乐之属
　　及祭祀帅其属而设笋簴陈庸器飨食宾射亦如之眡了将悬乐器则爲设笋簴以待之庸器亦陈之者所以告功昭德惕子孙示臣下也
　　大丧廞笋簴
　　不言藏者笋簴不藏也记曰有钟磬而无笋簴
　　司干下士二人府二人史二人徒二十人
　　司干掌舞器
　　舞器兼羽籥干戚之类籥师之敎则槩以羽修文事也司干所藏则槩以干存武备也文则修之武则备之周公名官之意也
　　祭祀舞者既陈则授舞器既舞则受之宾飨亦如之
　　言授舞器则非一器可知
　　大丧廞舞器及葬奉而藏之
　　除羽是籥师所廞余舞器皆司干廞之凡所职应廞一器者则不言葬因其少畧之也应廞多器者则下必言葬因其多详之也
　　右凡乐职二十自大司乐至小胥皆以学校之教爲职而掌乐之政令焉自大师至眡了则专乎声乐之事故次之典同本律吕审声音以造乐器故又次之乐器之司自磬师至镈师备矣故又次之有声必有舞故韎师旄人籥师又次之籥章鞮鞻氏或爲上古先世之乐或爲外方逺裔之音故又次之典庸器声器也司干舞器也皆藏器以待事而已故又次之凡散见书传如乐正司业父师司成之类乃异代之制而杂出他官若鼓人舞人鳬氏韗人磬人梓人之属则各执艺事以役于此者也
　　辩证
　　圜钟爲宫以下说异于古何也曰调与声不同从来说者皆未别明声调是以特就经上之律起意而不复以前文参考尔且以黄钟之五调论则所谓黄钟宫调者用黄钟所生之七律而以黄钟起调黄钟毕曲也所谓黄钟商调黄钟角调黄钟征调黄钟羽调者则亦用黄钟所生之七律而或以太簇或以姑洗或以林钟南吕起调毕曲也所以然者黄钟以太簇爲商以姑洗爲角以林钟爲征以南吕爲羽如此节用黄钟爲角调则必以其所生之角声起调毕曲自然之理也故如黄钟之爲角声也则必曰夷则角而不曰黄钟角如太簇之爲征声也则必曰林钟征而不曰太簇征如姑洗之爲羽声也则必曰林钟羽而不曰姑洗羽汉魏以来乐部未之有改然则黄钟爲角之爲角调而用姑洗太簇爲征之爲征调而用南吕姑洗爲羽之爲羽调而用大吕无疑也攷礼运虽有旋相爲宫之言然并未着其例然则六经中大乐声调之理惟周官此文爲可据尔况其证之前文又相符合则圣人之微辞奥义殆未易以曲说通也郑氏而下爲说颇多其中亦有推论巧合如沈氏笔谈之云者然终于声调之理无当故不敢从
