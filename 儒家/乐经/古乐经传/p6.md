<!-- { "loadSidebar": true } -->
　　穷本知变乐之情也着诚去僞礼之经也礼乐偩天地之情达神明之徳降兴上下之神而凝是精粗之体领父子君臣之节是故大人举礼乐则天地将爲昭焉天地防合阴阳相得煦妪覆育万物然后草木茂区萌达羽翼奋角觡生蛰虫昭蘓羽者妪伏毛者孕鬻胎生者不防而卵生者不殈则乐之道归焉耳
　　此又推礼乐之情达于天地即第三章天地官焉之意人情之变不可胜穷故穷本则知变人情之僞尤难于去故着诚以去僞本穷诚着则礼乐之情得矣故作礼乐以依像天地之情则神明之德可通而上下之神可致也天地之情神明之徳理之精者也而不越乎人伦日月之闲故礼乐之道精粗之体妙合而凝虽微极于天地鬼神之幽而显则领乎父子君臣之节也爲昭者言其理察乎天地也天地防合以下则是至和之感而万物育焉者第三章之极乎天而蟠乎地者是也
　　乐者非谓黄钟大吕歌干扬也乐之末节也故童者舞之铺筵席陈尊俎列笾豆以升降爲礼者礼之末节也故有司掌之乐师辨乎声诗故北面而宗祝辨乎宗庙之礼故后尸商祝辨乎丧礼故后主人是故德成而上艺成而下行成而先事成而后是故先王有上有下有先有后然后可以有制于天下也
　　又总结上数节以尽首节之意
　　右第六章○此章申第二章之意明乐有本原而不在乎声容之迹彼以明圣之沿革明之此以德艺之贵贱证之也
　　君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也致礼以治躬则庄敬庄敬则严威心中斯须不和不乐而鄙诈之心入之矣外貌斯须不庄不敬而易慢之心入之矣
　　子谅韩诗外传作良此言礼乐之切于身心者如此
　　故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貌而民不生易慢焉故德煇动于内而民莫不承听理发诸外而民莫不承顺故曰致礼乐之道举而错之天下无难矣
　　此节言以礼乐治身心则其感于人者如此顔色发于心极和故民不与争容貌形于身极顺故不生易慢
　　乐也者动于内者也礼也者动于外者也故礼主其减乐主其盈礼减而进以进爲文乐盈而反以反爲文礼减而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也
　　此节言礼乐之道相济治其身心者亦当相济乃不偏也礼者撙节退让故曰减乐者欣喜欢爱故曰盈撙节退让而粲然有文者减而进者也欣喜欢爱而秩然有节者盈而反者也报者往来报答之谓有往来报答则和行乎其中矣有终始节奏则敬存于其内矣
　　夫乐者乐也人情之所不能免也乐必发于声音形于动静人之道也声音动静性术之变尽于此矣故人不耐无乐乐不耐无形形而不爲道不耐无乱先王耻其乱故制雅颂之声以道之使其声足乐而不流使其文足论而不息使其曲直繁瘠廉肉节奏足以感动人之善心而已矣不使放心邪气得接焉是先王立乐之方也
　　上文并论礼乐此下又专言乐也此节则言乐之因人心而作者如此○案其文足论而不息即所谓可以语可以道古者也盖古人之爲乐者必有事实而非虚词故可以讲论而知其意如孔子之说大武其一端也
　　是故乐在宗庙之中君臣上下同听之则莫不和敬在族长乡里之中长幼同听之则莫不和顺在闺门之内父子兄弟同听之则莫不和亲故乐者审一以定和比物以饰节节奏合以成文所以合和父子君臣附亲万民也是先王立乐之方也
　　此节言乐之感乎人心者如此审其情之一所以定和比其物之殊所以饰节○案此言先王作乐达乎乡党闾巷闺门此所以风移而俗易也与后世但议于朝庙之闲专爲具文者异矣
　　故听其雅颂之声志意得广焉执其干戚习其俯仰诎伸容貌得庄焉行其缀兆要其节奏行列得正焉进退得齐焉故乐者天地之命中和之纪人情之所不能免也夫乐者先王之所以饰喜也军旅鈇钺者先王之所以饰怒也故先王之喜怒皆得其侪焉喜则天下和之怒则暴乱者畏之先王之道礼乐可谓盛矣
　　此节言乐之声容皆本于天地中和之理人情所不能自已者故习之则得其情不可徒观其饰而忘其意也
　　右第七章○此章总论乐之本末功效盖通前六章而发明其未尽之意也章首兼论礼乐于身心之要最爲深切其后论乐亦分三节始于人心之动中于感人之效而终于天地之命中和之纪故知此章是总论也
　　宾牟贾侍坐于孔子孔子与之言及乐曰夫武之备戒之已久何也对曰病不得其众也
　　孔子问大武之乐击鼔备戒已久而后兴舞何也贾对武王忧人心之未得故欲集众而后动也
　　咏叹之淫液之何也对曰恐不逮事也
　　咏叹淫液谓歌者咨嗟留连之声也对言武王顺天应人恐不及于事故其形于声者如此○案此非舞者之自歌也盖堂下自舞而堂上歌以应之歌言其志舞动其容故合之而当日之事可见
　　发扬蹈厉之已蚤何也对曰及时事也
　　谓初舞时手足即发扬蹈地而猛厉也对言及时成功故其见于容者如此
　　武坐致右宪左何也对曰非武坐也
　　宪旧读爲轩言舞者之跪右足至地而左足轩仰也愚谓以下文分左右观之疑是招右列之人如左法而皆坐耳贾以武王初得天下未敢宁居故疑其非武坐也
　　声淫及商何也对曰非武音也子曰若非武音则何音也对曰有司失其传也若非有司失其传则武王之志荒矣子曰唯丘之闻诸苌亦若吾子之言是也声淫及商谓歌奏之声杂以商调也案国语引武王牧野之事音皆尚宫周官大祭祀之乐无商故大武之乐于时有滥入商声者而贾以非武音对云若果是武音则是杀伐之心动而武王之志荒矣贾之对惟此爲得故夫子亟是之
　　宾牟贾起免席而请曰夫武之备戒之已久则既闻命矣敢问迟之迟而又久何也子曰居吾语汝夫乐者象成者也总干而山立武王之事也发扬蹈厉太公之志也武乱皆坐周召之治也
　　上迟字待也当舞之初备戒已久贾言之而夫子不以爲非故曰既闻命矣又问其终舞者若有所待而立于缀迟而且久是何意也然贾前数对者能知其意而未能指其实又疑左右并坐之非故夫子复从初告之曰当其备戒之时舞人持干山立不动者敬天之命乃武王之事也及其发扬蹈厉之蚤救民伐暴乃太公之志也至于武乐将终左右皆坐偃武修文乃周召之治也若咏叹淫泆与声淫及商则声歌之事非关舞节且贾对亦已得之故不复告也
　　且夫武始而北出再成而灭商三成而南四成而南国是疆五成而分周公左召公右六成复缀以崇天子欲答贾迟久之问故又总武乐六成而通说其意其始也舞者自南而北以象武之北出则备戒而总干山立时也再成而象武之灭商则发扬蹈厉时也三成舞者象武返南四成则象其威服南国而疆理之之事五成舞者分爲左右以象周召则武乱皆坐时也六成复归缀位以象天子尊居则所谓迟之又久者即此时矣
　　夹振之而驷伐盛威于中国也分夹而进事蚤济也久立于缀以待诸侯之至也
　　其初成再成五成北出灭商及周召左右之事前文已言之故此但言三成四成六成之事南回之后二人振铎以夹舞者而以干戈四外击刺乃武旣克殷而威服中国也既伐则分夹而进不复迟留乃武功早成不黩其威也至复于缀位久立不动则武王垂拱以治天下而待诸侯之自归也此句已答贾迟久问意下文复推言之
　　且女独未闻牧野之语乎武王克殷反商未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞投殷之后于宋封王子比干之墓释箕子之囚使之行商容而复其位庶民弛政庶士倍禄济河而西马散之华山之阳而弗复乘牛散之桃林之野而弗复服车甲衅而藏之府库而弗复用倒载干戈包之以虎皮将帅之士使爲诸侯名之曰建櫜然后天下知武王之不复用兵也散军而郊射左射貍首右射驺虞而贯革之射息也禆冕搢笏而虎贲之士説劒也祀乎明堂而民知孝朝觐然后诸侯知所以臣耕耤然后诸侯知所以敬五者天下之大敎也食三老五更于大学天子袒而割牲执酱而馈执爵而酳冕而总干所以敎诸侯之弟也若此则周道四达礼乐交通则夫武之迟久不亦宜乎
　　此复推久立于缀之意以答贾之问也言武王偃武功之速而修文徳之深渐仁摩义以致太平则非迟而又久不足以形像之也合此章而观之则其始也备戒之久以见圣人无尚武之心其终也立缀之久以见圣人惟德化之务其闲所谓发扬蹈厉盛威中国者亦皆不俄顷而功成此所以商声之淫必知其非武声而左右皆坐正所以爲武坐也○案古舞法之不传久矣近代又爲五声五行之説空有俯仰之节而无复功德之象则其失先王之意远矣幸而此章问答至爲详明不独见古人之曲折而且可以爲后世之折衷不独备雅舞之形容而且可以知俗乐之变态有意礼乐之事者不可不反覆于兹焉
　　右第八章○此章专言乐舞之理
　　子赣见师乙而问焉曰赐闻声歌各有宜也如赐者宜何歌也师乙曰乙贱工也何足以问所宜请诵其所闻而吾子自执焉寛而静柔而正者宜歌颂广大而静疏达而信者宜歌大雅恭俭而好礼者宜歌小雅正直而静廉而谦者宜歌风肆直而爱者宜歌商温良而能断者宜歌齐夫歌者直已而陈德也动已而天地应焉四时和焉星辰理焉万物育焉
　　国风雅颂凡三言静者非静则不能涵濡体味而得其性情之正也言寛而静又言广大而静者寛则已造于广大之域而安焉广大所以至于寛也恭俭即廉谦然好礼则有学矣廉谦者资质之美而已六者各就其德性所近者而歌之盖取其声之易入而因以涵养成就其所未至也
　　故商者五帝之遗声也商人识之故谓之商齐者三代之遗声也齐人识之故谓之齐明乎商之音者临事而屡断明乎齐之音者见利而让临事而屡断勇也见利而让义也有勇有义非歌孰能保此
　　风雅颂之义世所共知故独举商齐言之肆直而能爱则断而不伤物矣温良而能断则让而不失已矣盖皆因其德而成之专言济其偏者非也
　　故歌者上如抗下如队曲如折止如槀木倨中矩句中钩累累乎端如贯珠故歌之爲言也长言之也说之故言之言之不足故长言之长言之不足故嗟叹之嗟叹之不足故不知手之舞之足之蹈之也子贡问乐如抗者其声斗然而升如队者其声顿然而落如折者转音之清如槀木者收音之静盖无余声泛调以夹杂乎其闲故其高下作止之节分明如此歌有安置齐整而方者则其倨中矩歌有宛转回环而圆者则其句中钩盖得乎缓急疾徐之中故其声自与规矩合者又如此总一歌之全体而象之则其声气接续而句字明洁所谓累累乎端如贯珠也末又极言声由心生之趣至于手舞足蹈则舞之理亦具是矣
　　右第九章○此章专言诗歌之理
　　魏文侯问于子夏曰吾端冕而听古乐则惟恐卧听郑衞之音则不知倦敢问古乐之如彼何也新乐之如此何也子夏对曰今夫古乐进旅退旅和正以广匏笙簧防守拊鼓始奏以文复乱以武治乱以相讯疾以雅君子于是语于是道古修身及家平均天下此古乐之发也
