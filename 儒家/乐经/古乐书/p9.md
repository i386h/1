<!-- { "loadSidebar": true } -->
　　驺忌子谓齐威王曰大浊以春温者君也小亷折以清者臣也文王武王加二以合君臣之恩愚按琴有五七五者宫商角徴羽也七者宫商角徴羽变宫变徴也徐景安谓文王加一武王加一隋志谓文王加二曰少宫少商皆误乐记舜作五之琴以歌南风则五者虞琴也周语武王用七律则七者周琴也少宫少商之説葢后世学琴而未学乐律者不知七律之义妄命之耳
　　琴制陈旸乐书谓中琴三尺六寸六分大琴八尺一寸虽不足为定据而振之李氏非之以为三等琴制大抵不甚相逺大者黄钟之尺中者太簇之尺小者姑洗之尺不滋臆説耶
　　旧法一为宫次为商三为角而徴而羽而少宫而少商以次自外而内又谓一黄钟二太簇三姑洗四蕤賔五林钟六南吕七应钟然则所谓少宫少商固卽变宫变徴而非有异法也但黄钟之理当自中而出今反自外悖隂阳之道今从史迁以宫居中央次内为商又次外为角又次内为变徴又内为羽次外为徴外为变宫宫八十一丝商七十二丝角六十四丝徴五十四丝羽四十八丝变宫四十二丝零九之六变徴五十六丝零九之八凡蚕口吐丝为忽十忽为一丝向以变宫变徴为少宫少商少宫为黄钟半律十分寸为四寸五分少商为太簇半律十分寸为四寸五外为羽外次为角中央为宫内次为商内为徴汉志有之以缓急清浊故八十一丝而最缓最浊者黄钟也四十丝五忽为少宫四十丝为少商旧法也然七本周琴七律今未及二变而遽用二半律不亦谬乎
　　礼乐疏载琴制桐木为之唇以梓髹以硃漆古称氷玉轸漆质金徽通长五尺五寸首广九寸尾广六寸肩广一尺龈岳中间五尺首通足中髙二寸七分傍髙二寸尾通足中髙二寸傍髙一寸五分岳以枣鴈足以黄杨腹下龙池八寸鳯沼四寸中藏天地二柱天柱圆厚七分居四五徽界地柱方厚六分居八九徽界若定位小差近上则损上声近下则损下声又曰古者造琴削以峄阳之桐絙以檿桑之丝徽以丽水之金轸以昆山之玉其名则有临岳承露龙池龙龈鳯沼鳯翅咮舌鴈足其品则有緑绮焦尾玉牀响泉韵磬清音长五尺五寸合于河图全数龈岳中间五尺以当大衍首广九寸为太阳数尾广六寸为太隂数又曰陈旸乐书谓长三尺六寸六分象朞月也有五象五行也其形象鳯天文朱鸟南方之音乐之主也
　　七宫位迁史谓居中央黄钟十有一月之音固当从中出而中正当防越之处其音最迟足徴俗之谬也自宋以来以自龈至中徽为浊声中徽至四徽为中声上至一徽为清声故姜夔有上中下凖之説以配黄钟正倍半律之度而每凖各具十二律声按附木取之求中声于七徽以为一七徽中声之始以定黄钟防谦按此説唯八尺一寸之琴可耳葢八尺一寸其琴太长故其八徽以上为浊声所谓倍律也七徽以下始合正律四徽以下为子律若小琴当用朱子法朱子琴律説　太史公五声数曰九九八十一以为宫【散声】三分去一得五十四以为徴【为九徽】三分益一得七十二以为商【为十三徽】三分去一得四十八以为羽【为八徽】三分益一得六十四以为角【为十一徽】十二律数曰黄钟九寸为宫【琴长九尺而折其半故为四尺五寸而下生林钟】林钟六寸为徴【为第九徽徽内三尺徽外一尺五寸上生太簇】太簇八寸为商【为第十三徽徽内四尺徽外五寸下生南吕】南吕五寸一分为羽【为第八徽徽内二尺七寸徽外一尺八寸上生姑洗】姑洗七寸一分为角【为第十一徽徽内三尺五寸徽外九寸下生应钟】应钟四寸六分六厘【位在八徽内二寸七分内二尺四寸外二尺一寸上生蕤賔】蕤賔六寸二分八厘【位在十徽九徽之间内三尺一寸五分外一尺三寸五分上生大吕】大吕八寸三分七厘六毫【在龙龈内二寸半内四尺二寸半外二寸半下生夷则】夷则五寸五分五厘一毫【在九徽八徽之间内二尺八寸半外一尺六寸半上生夹钟】夹钟七寸四分三厘七毫三丝【为第十二徽徽内三尺八寸徽外七寸生无射】无射四寸八分八厘四毫八丝【在八徽内徽内二尺五寸徽外二尺上生中吕】中吕六寸五分八厘三毫四丝六忽【为第十徽亦为角徽内三尺四寸徽外一尺一寸复生变黄钟八寸七分八厘有竒今少宫以下卽其半声为四寸三分八厘有竒也　以上十二律并用太史公九分寸法约定周礼郑注以从简便凡律寸皆九分分皆九厘厘皆九毫毫皆九丝丝皆九忽琴尺皆十寸寸皆十分分皆十厘厘以下不收】










　　朱子曰按此以上为自龙龈之内至于七徽左方十二律之位而七徽以后之説亦附其后葢琴之有徽所以分五声之位而配以当位之律以待抑按而取声而其布徽之法则当随其声数之多少律管之长短而三分损益上下相生以定其位如前之説焉今人殊不知此其布徽也但以四折取中为法葢亦下俚立成之小数虽于声律之应若简切而易知但于自然之法象懵不知其所自来则恐不免有未尽耳○或曰若子之言声数也律分也徽寸也三者之相与皆迂囘屈曲而难通无乃出于傅防牵合之私耶曰律之九分也数之八十一也琴之八尺一寸也三者之相与固未尝有异焉今以琴之太长而不适于用也故十其九而为九尺又折其半而为四尺五寸则四尺五寸之琴与夫九寸之律八十一之数亦未始有异也葢初黄钟之宫次太簇之商三中吕之角四林钟之徴五南吕之羽六黄清之少宫七大清之少商皆起于龙龈皆终于临岳其长皆四尺五寸是皆不待抑按而为本律自然之散声者也而是七者一之中又各有五声十二律者凡三焉且以初五声之初言之则黄钟之律固起于龙龈而为宫声之初矣太簇则应于十三徽之左而为商姑洗则应于十一徽而为角林钟则应于九而为徴南吕则应于八而为羽○次则太簇之律固起于龙龈而为商之初矣而其姑角应于十三之左林征应于十南羽应于九黄清少宫应于八之右○三则姑洗之律固起于龙龈而为角之初矣而林徴应于十三南羽应于十一黄清少宫应于九太清少商应于八○四则林钟之律固起于龙龈而为徴之初矣而南羽应于十三黄清少宫应于十太清少商应于九少角应于八○五则南吕之律固起于龙龈而为羽之初矣黄清少宫则应于十二少商应于十少角少徴应于八九之间○六之黄清则固起于龙龈而为少宫之初矣少商则应于十三少角则应于十少徴则应于九少羽则应于八○七之太清则固起于龙龈而为少商之初矣少角则于十二少征则应于十少羽则应于九少宫之少则应于七八之间故皆按其应处而鼔之然后其声可得而见而声数律分与其徽内之长无不合焉然此皆黄钟一均之声也若大吕夹钟蕤賔夷则无射应钟之为律则无所用于黄钟故必因旋宫而后合于五声之位其在于此则虽有定位而未当其用也若自七徽之后以至四徽之前则五声十二律之应亦各于其初之次而半之四徽之后以至一徽之前则其声律之应次第又如其初而又半之但七徽之左为声律之初气后身长声和节缓故琴之取声多在于此过此则其气愈散地愈廹声愈髙节愈促而愈不可用矣此六徽以后所以为用之少虽四徽亦承以应之次以复于初而得其齐而终有所不能及也抑此七旣有散所取五声之位又有按徽所取五声之位二者错综相为经纬其自上而下者皆自上逓降一等其自左而右者则始终循环或先或后每至上之宫而一齐焉葢散声通体之全声也七徽全律之半声也今人不察反以中徽为重而不知散声之为尊甚矣其惑也












　　按朱子此説以中吕为角而不以姑洗则吴元士所谓今之五声独角声不得其正葢宋时之琴则然而朱子然之者也其答书曰旧疑七隔一调之六皆应于第十徽而第三独于十一徽调之乃应故角声兼应两律而其余四声皆止应一律已防指示愚意终有所未晓也至于七隔一之应不同在于一徽则又尝思之七散声为五声之正而大十二律之位又众散声之所取正也故逐之五声皆自东而西相为次第其六防于十徽则一与三者角与散角应也二与四者徴与散徴应也四与六者宫与散少宫应也五与七者商与散少商应也其第三第五防于十一徽则羽与散羽应也义各有当初不相须故不得同防于一徽无他説也当时以中吕为角故朱子所论调之法如此然朱子之意因欲复黄钟宫调而不以中吕代姑洗为正也
　　朱子答吴元士言以中吕为宫旣知其误则改而正之似无难者今长者虽知其然而犹未免有传习之久莫之能改之叹则又似有未易改者此又何也葢术士之艺已成卽调一事亦不易改必须自防习学乃为佳耳
　　按三宫之法为大琴太长散声为倍律其中宫为正声其四徽以上为清声尚可用今四尺五寸之琴以散声为正律以下清声岂复可作二宫朱子一君二臣一阳二隂之説非也








　　中生第六六生第三三生第一一生第五五生第二二生第七皆散声以下皆按徽为次卽得五声相生之次第
　　按唐宋以下之鼔琴者但知五音之序其实不识乐律还宫之理故其法皆误今有最易辨者粗则浊细则清长则迟短则急人之所知也七散声既为五音之正矣一之黄钟八十一丝粗而浊且迟既有定律矣则下此之细而急者必非黄钟也
　　仲黙蔡氏曰歌声长而浊者为宫以渐而清且短为商为角为徴羽琴协歌者也则黄钟之声必长应钟之声必短今试以一散声与一实音弹之孰长而孰短乎而振之李氏以一之实音为黄钟散声为林钟亦大不识君臣之义矣朱子尝曰以礼运正义推之则每律各为一宫每宫各有五调而其每调用律取声亦各有法此为琴之纲领而説者罕及此阙典也余谓不知此义不可以论琴沈氏笔谈据唐人琵琶録以为调琴之法须先以管色合字定宫乃以宫下生徴徴上生商上下相生终于少商凡下生者隔二弦上生者隔一取之凡丝声皆当如此但今人茍简不复以管定声故其髙下无法出于临时朱子曰按沈氏所言可救流俗茍简之世之言琴者徒务布爪取声之巧其韵胜者乃能以萧疎闲远为髙耳岂复知礼乐精微之际其为法之严宻乃如此而不可茍哉然其曰以合字定宫者亦黄钟一均之法耳不知沈氏之意姑举一隅以见其余耶抑以琴声之变为尽于此而遂已也朱子曰沈氏説以隔二者为下生隔一者为上生葢九徽之宫隔二者生散徴而散徴隔一上生十徽之商九徽之商隔二下生散羽而散羽隔一上生十一徽之角九徽之角隔二下生散少宫而散少宫隔一上生十徽之徴九徽之徴隔二下生散少商而散少商隔一上生十徽之羽也如此则九徽之隔二者常以木声命散声十徽之隔一者常以散声命木声然后十徽之按上按下者亦皆得以恊其相生之序此又不可不知也古之圣王声律身度建中和之极金声而玉振之岂必惧违于俗耳今能依凖作琴旋宫相生则大善矣不得已且依朱子十二律数之説从龙龈以次而退布列十二律之位犹未失雅乐之遗不必依违于俗説矣
