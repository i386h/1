<!-- { "loadSidebar": true } -->
　　李氏又曰文王世子曰凡学世子及学士必时春夏学干戈秋冬学羽籥至释菜习舞天子乃帅三公九卿诸侯大夫亲往视之祭统君执干戚就舞位乐记武王冕而总干则王太子王子与夫羣后之太子卿大夫元士之适子国之俊秀又不足言葢无人不从事于舞矣而独卑贱之子不得舞宗庙之酧载在汉大予乐者可考焉当时除吏二千石到六百石及关内侯到五大夫子先取适高七尺以上年十二到年三十顔色和顺身体脩治以为舞人至隋而尚以品子为之号二舞郎葢典乐之教虽亡而胄子之选尚在也降至大观乃诏罢云门生舞而舞人皆菆陋屠沽或用羽流俚杂者混迹其间贵介志行之士于是羞与为伍而先王教化之道殆不可复行于叔季之世矣又曰先王之教所以必从事于舞者何也人生而成童血气筋骨渐以充实而愤盈其嬉笑跳跃动于手足舞蹈之间如熊经鹤舞狮玃猨腾机自有不容遏禁之郁纵之荡圣人因而导之曰来吾教尔舞进而示之以盘躃顾盼之容束之以俯仰进退之节而又钟鼔悦其耳羽旄快其目而习之者亦相率而以为便不自知其闲于节范于正而防志之潜消也又曰三代而后新声代变舞容从之毋论节族淫杂抑亦冠饰匪伦驯致大雅沦灭教化陵夷何怪乎士流厌薄置不屑讲













　　乐县第二十二
　　周礼王宫县诸侯轩县卿大夫判县士特县凡钟磬全为堵半为肆宫县四靣轩县阙其南判县左右之合特县于东方或堦间而已先儒以为宫县四靣皆钟磬镈轩县三靣皆钟磬镈判县有钟磬而无镈特县有磬而无钟【见礼书】
　　十二特钟唯王备之
　　先儒谓大射北方鼔避射位也








　　合乐第二十三
　　凡乐一升歌二下管三笙奏四间歌五合乐六兴舞今以韶武为法用尚书周礼仪礼礼记左传诗説国语公羊诸书推定
　　虞韶
　　堂上升歌大吕搏拊琴瑟击玉磬应之【琴瑟还宫磬以节乐】乐章亡○问周礼太师帅瞽登歌令奏击拊故昔人亦有以虞书之拊为一器今何不从之曰上言戞击鸣球下言搏拊琴瑟义同则此卽击石拊石之拊也琴瑟以挑擘为搏以勾抹为拊磬以重为击轻为拊观文义自如此昔人因周有拊鼔而因以戞击亦为一器则凿矣虞周不妨异制大戴礼悬一磬而尚拊
　　歌毕堂下击柷播鼗击鼓管奏黄钟每收羽击鼔章毕一唱播鼗
　　乐章亡○问周礼舞大磬则奏姑洗歌南吕此何不从之曰此周次六代之乐以韶在云门咸池之后故然若有虞自成一代之乐岂有不先合黄钟之理
　　管毕防敔止歌击柷笙亦奏黄钟镛应之防敔
　　乐章有声无诗今亡
　　间歌歌笙迭奏如前三终
　　乐章亡
　　乃合乐金声击柷播鼗击鼔乐作人声琴瑟钟磬笙箫埙管调用黄钟
　　乐章亡
　　收羽击鼓章毕一唱播鼗乐毕防敔太师告乐正曰正歌备乐师号舞者舞者就列兆内列四表表首六十四缀缀相去一歩舞用八佾六十四人分两阶西阶用干东阶用羽击柷播鼗乃鼔兴舞吹箫鼔止初舞歌水徳歌一声一容从一表至二表播鼗歌止舞止箫止一成舞者出
　　周礼言舞大韶奏九徳之歌今亡
　　乐作如前乐止复鼔代者就列兴舞吹箫如前用大吕歌木徳歌从二表至三表再成播鼗止舞如前乐作如前复鼔代舞如前用太簇歌火徳歌从三表至四表三成用夹钟歌土徳歌从四表复三表四成用姑洗歌金徳歌从三表复二表五成用仲吕歌谷徳歌从二表复一表六成用蕤賔歌厚生歌从一表复至二表七成用林钟歌利用歌从二表复至三表八成用夷则歌正徳歌从三表复至四表九成用大磬止乐
　　舞法亡○九成四表説见礼书文东阶武西阶亦见礼书○左传季札见舞韶箾者箾卽箫知舞必龡箫鳯凰其翼若干其音若箫西阶武舞用干象鳯翼之自卫而不以击物也东阶文舞用羽象鳯仪之有章而进退有序也吹箫以和舞象鳯鸣之应律而相和也
　　尚书益稷谟夔曰戞击鸣球搏拊琴瑟以咏祖考来格虞賔在位羣后徳譲下管鼗鼔合止柷圉笙镛以间鸟兽跄跄箫韶九成鳯凰来仪
　　夔曰于予击石拊石百兽率舞庻尹允谐
　　大禹谟曰九功维叙九叙维歌又曰舞干羽于两阶周礼曰九徳之歌九防之舞
　　大武
　　大师帅瞽登歌令奏击拊小师击拊工歌比琴瑟诗清庙夹钟七音一人唱三人叹颂钟磬奏夹钟应之【歌夹钟先击夹钟特钟起调至毕曲时击特钟】
　　周礼乃奏无射歌夹钟舞大武
　　礼清庙之瑟朱而防越一唱而三叹有遗音者矣
　　歌毕击柷大师令奏鼔堂下管奏无射以以应节之收羽击鼔章毕播鼗歌象管毕栎敔
　　礼升歌清庙下管象武象武未详何诗旧以为卽武一章然考仪礼歌笙间合皆不重奏武一章旣为大武乐之首不应重奏文王世子但言下管象陈氏澔以为象者维清之诗周礼小师下管击应鼔
　　击柷奏鼔笙奏无射三笙一和而成声笙钟磬应之以鼔节之如前笙毕栎敔
　　乐章有声无诗今亡○问三笙一和而成声乡射礼也安知大合乐止此乎曰观升歌一唱三叹止四人则笙亦止四人矣
　　问仪礼歌管不用钟磬何也曰祭飨之大乃有金奏
　　间歌一歌琴瑟一奏笙一歌琴瑟一奏笙一歌琴瑟一奏笙皆奏钟磬如前
　　乐章亡
　　间歌毕乃合乐
　　乐章亡
　　击特钟次击柷次以鼙令鼔击建鼔鼔止乃歌钟磬琴瑟埙篪管箫笙以以应节之收羽击鼓章毕播鼗调用夹钟乐毕栎敔太师告乐正曰正歌备乐师号舞者舞者就列兆内立四表首表六十四缀缀相去一歩大胥正舞位以序出入舞者小胥廵舞列而挞其怠慢者舞用八佾六十四人一佾八人二人执旌节引舞节之君执朱干玉戚东上羣臣执戈旄司马二人执铎进旅退旅服因祭冕而袭
　　兆舞域也朱干卽盾礼书曰以革为之其背曰瓦其瓦设锡白金也朱质而绘以龙龙之外又绘以杂羽其系之也以綉韦其系綉韦也以纷按此卽秦风龙盾恐虞制则不画龙玉戚玉柄斧也左传曰剥圭以为槭柲
　　明堂位朱干玉戚冕而舞大武皮弁素积禓而舞大夏郊特牲曰朱干设锡冕而舞大武诸侯之僭礼也公羊曰八佾以舞大武陈祥道曰礼称禓而舞大夏则舞武袭　六成四表先儒相传亦见礼书
　　先击镈钟次击柷次以鼙令鼓击建鼔兴舞备戒君总干山立鼔止金奏武一章咏叹之淫液之调用夷则上宫【凡歌起调皆击本律特钟毕曲皆击特磬】
　　先镈金声也鼙应也始之应应之也皆小鼔建鼔大鼔也山立嶷然不动也国语伶州鸠曰王以癸亥夜陈未毕而雨以夷则之上宫毕之当辰辰在戌上故长夷则之上宫名之曰羽所以藩屏民则也又于皇武王一章春秋传以为此大武之首章葢周公象武王武功之舞也或谓此有武諡则此武王乌知不如商颂武王靡不胜之説但以颂王之武而其后遂以为諡耶
　　乐记孔子问武之备戒之已久何也賔牟贾曰病不得其众也曰咏叹之淫液之何也曰恐不逮事也子曰摠干山立武王之事也又曰久立于缀以待诸侯之至也
　　振铎戈矛皆作三举足歩
　　记曰先鼔以示戒三歩以见方
　　发蹈厉君用玉戚余用戈旅进北出四次击刺孔子问发蹈厉之已蚤何也曰及时事也○子曰发蹈厉太公之志也○子曰夹振之而驷伐盛威于中国也注二人夹舞者而振铎以为节舞者以戈矛四次击刺按月令舞器有戈独矛未闻又曰分夹而进事蚤济也又曰武始而北出
　　陈祥道曰夹振之而驷伐象司马振铎师徒皆作也又曰始而北出商居东北故也
　　至第二表歌止舞止一成舞者出乃击柷合钟磬琴瑟埙篪箫管笙调用夷则如前乐毕防敔复鼓代者就列兴舞金奏酌一章调用黄钟下宫
　　左传曰武王克商作颂其三曰敷时绎思我徂维求定独诗説以赉为大武之二成肆夏为大武之三成今按国语伶州鸠曰王以黄钟之下宫布戎于牧之野故谓之厉所以厉六师也以太簇之下宫布令于商昭显文徳底纣之多辜故谓之宣所以宣三王之徳也则再成之时方象布戎牧野之事与赉诗之义全不相属而文王勤止则所谓昭显文徳时周之命则所谓布令于商无疑也左传之説为正其酌一章诗説以为大武之五成然其诗有纯熈大介之语当在再成记曰再始以着往又曰再成而灭商
　　问先儒以国语有上宫下宫之説上宫声高为清声然乎曰此不知律之説也清声安得为宫葢十二月各有律律当其月则为宫黄钟大吕太簇夹钟姑洗仲吕为下宫以其声近下而浊也蕤賔林钟夷则南吕无射应钟为上宫以其声近上而清也
　　自二表至三表歌止舞止再成舞者出合乐如前复鼔代者就列兴舞金奏赉一章调用太簇下宫自三表至四表鸣铙鼓退舞者南向歌止舞止三成舞者出合乐如前复鼔代者就列兴舞金奏般一章调用无射上宫诗説曰般大武之四成记曰三成而南葢至四表而南向为三成之舞也国语曰反至嬴内以无射之上宫布宪施舍于百姓故谓之嬴乱所以优柔和民也周礼以金铙止鼔中冬大阅鼔退鸣铙且却
　　以上四成象伐纣之武功以下二成象周召之治故国语止载四宫
　　自四表复三表皆坐致右宪左释干戚羽旄歌止舞止四成舞者出合乐如前复鼔后舞者执羽籥就列分右左行兴舞金奏肆夏一章调用姑洗下宫
　　记曰四成而南国是彊又曰武乱皆坐周召之治也卽国语所谓嬴乱也坐释干戚故五成歌载戢干戈载櫜弓矢记曰五成而分周公左召公右
　　问大武之舞用朱干玉戚则见之经矣释干戚而执羽籥毋乃臆説乎曰此可知也舞以象成也武始而北出象伐商故执干戚至武乱皆坐象周召之治尚执干戚谬矣又舞通名曰万有干舞有羽舞左传将万而问羽数是万有羽也息妫闻振万曰先君以是舞习戎备是万有干也文舞不废干见文之有武武舞不废羽见武之有文韶文舞而有干则武武舞亦有羽矣
　　自三表复二表歌止舂牍舞止五成舞者出合乐如前复鼔鼔者就列兴舞金奏桓一章合乐如前调用蕤賔上宫自二表复缀合为一左旋北向歌止舂牍舞止六成合乐如前击大磬止乐【凡金声玉振皆镈钟特磬】
　　记曰六成复缀以崇天子左传曰武王作武其六曰桓凡六成之歌皆用律不用吕
　　周礼乐师教乐仪行以肆夏趋以采齐诏来瞽臯舞臯号也凡舞必缓使中乐之节舞者过疾以雅鼔讯之按韶武之乐失传数千年矣繇经传推其大畧其可知者如此虽三王不相袭礼五帝不相沿乐茍有好古者仿韶舞以为孔庙祀圣之用春用韶秋用武而使弟子得观礼乐焉不亦美乎然其疾徐防数音容之妙则有待之神明之人教习之久而不可以旦暮必者须司成司仪率国学俊秀为之
