<!-- { "loadSidebar": true } -->
　　厚薄之所震动清浊之所出侈弇之所由兴有説钟已厚则石已薄则播侈则筰弇则欝长甬则震是故大钟十分其鼔间以其一为之厚小钟十分其钲间以其一为之厚钟大而短则其声疾而短闻钟长而小则其声舒而逺闻为遂六分其厚以其一为之深而圜之钲间与舞广同黄钟之钟得二寸二分五厘则厚二分二厘五毫隧深三厘七毫五丝　按郑注钲间同鼔又疑十分钲间为太厚今据本文钲间止当同舞广据古钟亦然
　　以上据先儒旧解钟制详定然古钟亦不一例当审铸审聼而定之古者钟制俱存晋平公铸钟师旷犹以为不和宜更铸况于今日乎
　　黄钟钟制以正十分寸成筭余钟三分损益用九分寸成筭则钲鼔分寸不必细列竟依考工成制可也

　　按琴瑟管籥笙箎埙箫鼔皆有大小仪礼大射乐人宿县于阼阶东笙磬西靣其南笙钟其南鑮皆南陈西阶之西颂磬东靣其南钟其南鑮皆南陈先儒谓磬在东曰笙笙生也在西曰颂颂作庸庸功也钟磬本无异制祗以东西生笙颂之文陈祥道曰钟磬之应歌者曰颂钟颂磬其应笙者曰笙钟笙磬据左国语肆夏繁遏渠皆言金奏于文王大明鹿鸣四牡皇华皆言工歌然则歌雅合琴瑟而不合钟与钟相应者唯歌颂而已或者颂钟大而笙钟小欤大笙十九簧小笙十三簧旧亦以十三簧为雅簧大琴为颂琴小琴为雅琴皆然或有所自也颂钟一名镛钟尔雅大钟谓之镛大鼔谓之鼖而诗称鼖鼔维镛大与大相应也但书曰笙镛以间其时笙与镛钟相间而作卽以笙钟为镛未尝有颂钟也至周始以镛为颂钟郭璞以为镛卽鑮则误矣
　　頖宫礼乐防曰尔雅大钟为镛中曰剽小曰栈左传单襄公曰先王之制钟也大不过钧重不过石伶州鸠曰钟音之器也小者不窕大者不槬则和于物齐景公之大钟周景王之大林鲁庄公之国小而钟大君子皆讥至秦皇千石之钟西汉陵庙十二万斤之钟则侈心为之中声不与焉乐钟所用惟特钟镈钟编钟三种而已特钟形制小于镈而大于编【此误辨见释镈】以特县得名其器大其声宏杂奏于八音之间则丝竹为其所掩故但于起调毕曲之时击之以为节编悬则声器皆小故可以杂奏而不相凌也
　　问黄钟以上则为浊应钟以下则为清皆非中声矣今钟磬琴瑟埙箎笙簧大者皆合倍律则皆浊声矣可乎曰黄钟应钟围径同而长短异故有清浊之殊若围径与之俱大则但可以分大小而不可以分清浊如围径过于九分则虽长九寸而不得谓之黄钟也然则倍律之视正律何殊曰正律之始作也如古作四言之诗正始之音也踵事而倍律之作犹诗之变而为五言古也至再变而为齐景之大钟周景之大林以至秦皇千石之钟是犹诗穷于七言变而为诗余戱曲视汉之五言固已雍然雅音矣
　　宋沈括笔谈曰今太常钟铸皆于甬本为纽谓之旋虫侧垂之皇祐中杭州西湖侧发地得一古钟匾而短其板长防半寸大畧制度如鳬氏所载唯甬乃中空甬半以上差小所谓衡者予细考其制亦似有义甬所以中空者疑钟縻自其中垂下当衡甬之间以横括挂之横括疑所谓旋虫也今考其名竹筩之筩文从竹从甬则甬宜于空甬半以上微小者所以碍横括以其横括所在也则以衡之义也横括之形似虫而可旋疑所谓旋虫以今之钟铸校之彼衡甬具实则衡小于甬似无所因又以其括之横于其中也则宜其衡义实甬直上植之而谓之衡者何义又其横括以可旋而有虫形故或可谓之旋虫今则钟实其纽不动何縁得旋名若以侧垂之其钟可以掉荡旋转则钟常不定安能常当其隧此皆可疑未知孰是其钟今尚在钱塘予羣从家藏之按宋钟制甬实不旋非制也然据沈説则旋虫在甬内而以横括取衡义似亦非也衡在中顶而平故曰衡非以横括之故也又考工有甬长而无衡长非以甬半以上为衡也据考工钟县谓之旋所谓横括也旋虫谓之榦则横括上所植之榦饰如盘龙辟邪之类是也后世以旋虫合而一之故误也若旋虫在甬内无饰可也何以虫为

　　磬簴用羽属余同钟簴考工记梓人为笋簴天下之大兽五臝者羽者鳞者以为笋簴厚唇弇口出目短耳大胸燿后大体短脰若是者谓之臝属恒有力而不能走其声大而宏有力而不能走则于任重宜声大而宏则于钟宜若是者以为钟簴是故击其所县而繇其簴鸣铣喙决吻数目顅脰小体骞腹若是者谓之羽属恒无力而轻其声清扬而逺闻无力而轻则于任轻宜其声清扬而逺闻则于磬宜若是者以为磬簴是故击其所县而繇其簴鸣小首而长抟身而鸿若是者谓之鳞属以为笋凡攫閷援簭之类必深其爪出其目作其鳞之而深其爪出其目作其鳞之而则于眡必拨尔而怒茍拨尔而怒则于任重宜且其匪色必似鸣矣爪不深目不出鳞之而不作则必穨尔如委矣茍穨尔如委则加任焉则必如将废措其匪色必似不鸣矣【数音促顅音悭閷音杀簭音噬】
　　数目视急也顅脰长脰也骞飞举也鳞之而頬之有鬐鬛处也
　　陈祥道曰铎鸣自内钟鸣自外先儒以谓撞钟磬必以濡木以其两坚不能相和也或曰海中有巨鱼曰鲸巨兽曰蒲牢蒲牢畏鲸击鲸则蒲牢大鸣后世繇是作蒲牢于钟上而状鲸鱼以撞之欲其大鸣张衡东京赋曰发鲸鱼铿华钟是也然经无明证其制不可以考沈氏笔谈曰古法钟磬每簴十六乃十六律也然则簴又自应一律有黄钟之簴有大吕之簴其他乐皆然且以琴言之虽皆清实其间有声重者有声轻者材中自有五音故古之名琴或谓之清角不独五音也又应诸调予友人家有一琵琶置之虚室以管色奏防调琵琶輙有声应之奏他调则不应寳之以为异物不知此乃常理
　　按声类至不同相谐者寡故不应者多应者人反以为异易曰同声相应孔防以为弹宫宫应弹角角应是也唐洛阳有僧磬日夜自鸣僧怪惧成疾求术士百方禁之不已有曹绍夔来僧语故俄击斋钟磬复作声绍夔笑日明日可设盛馔当为除之如言绍夔出怀中错鑢磬数处而去声遂絶葢此磬与钟律合故击此彼应
　　镈【特县】
　　周礼镈师掌金奏之鼔国语伶州鸠曰细钧有钟无镈昭其大也大钧有镈无钟甚大无镈鸣其细也陈祥道曰细必和之以大故有钟无镈大必和之以细故有镈无钟则镈小钟耳韦昭杜预皆谓镈为小钟康成谓镈如钟而大恐不然今按博古图説镈减于特钟而大于编钟国语有钟无镈之钟葢特钟也

　　按周礼鼔人以金錞和鼔以金镯节鼔以金铙止鼔以金铎通鼔陈祥道曰錞声淳镯声浊铙声髙铎声明理或然也
　　錞
　　錞圜如碓头上大下小乐作鸣之与鼔相应【康成之説】杜佑曰錞于古礼器也宋时广汉什邡人段祖以錞于献始兴王鉴其制髙三尺六寸围二尺四寸圜如筩也色黒甚薄上有铜马以绳县马令去地尺余灌之以水又以器盛水于下以芒当心跪注錞于以手震芒则其声如雷后周平蜀得之斛斯徴观曰錞于也陈祥道曰国语言战以錞于丁寕儆其民也又黄池之防吴王亲鸣钟鼔丁寕錞于振铎则兵法固用錞矣
　　錞　未详
　　镯如小钟军行鸣之以为鼔节丁寕也钲也皆其异名【见礼书下同】

　　铎大铃也金铎舌以金木铎舌以木金铎振武事木铎振文事

　　石音制度第十四
　　礼乐防曰磬或谓出于母句氏而明堂位叔之离磬皇氏释之曰母句氏之别名也尚书舜兴乐教中命于八音克谐而后夔所对唯曰于予击石拊石当时徐州泗磬梁州璆磬雍州球琳豫州磬错大抵以充乐器之用圣王无他玩好又厚防民力甚明也而任土作贡九州之内玉石居四乐成而百兽率舞则石音之贵可想焉石之美者名球又名璆礼曰玉之清越以长乐也其声有隆无杀众声求而依之故曰天球书言戞击鸣球国语言籧篨蒙璆汉乐章言轩朱璆磬璆卽是球之美者一物而二名焉葢钟有齐量磬无齐量因玉石之自然以十二律为之数度其制曲折中矩春秋时齐以玉磬赂晋鲁以玉磬如齐天子诸侯之磬似皆用玉尚书蔡传曰今下邳磬石山或以为古取磬之地一统志邳州城西南八十里灵璧县北七十里俱载山出磬石此为古者泗濵之石无疑然今河内太行诸山产石颇胜灵璧则磬石随处有之石以浮名旧注以为浮生于土不根著者一云取其土少而水多其声和润葢石出土上者长见风日其质坚脆虽琢之甚坚而其品最佳其埋没水土中者不见风日质柔而声不可叶石工以其易琢往往以此欺人择石者不可不留意于此也赵希鹄曰灵璧石出虹州灵璧县其石不在山谷深山之中掘之乃见色如漆间有细白纹如玉然不起峰亦无岩岫佳者如菡蓞或如卧牛如蟠螭扣之声清越如金玉以利刀刮之畧不动此则璆琳之类而今不可易得矣考工记磬人为磬倨句一矩有半其博为一股为二鼔为三参分其股博去一以为鼔博参分其鼓博以其一为之厚已上则摩其旁已下则摩其耑【音端】○【上曲者为句下直者为倨句卽股也倨卽鼔也】
　　郑司农释之曰假令磬股广四寸半者股长九寸也鼔广三寸长一尺三寸半厚一寸股磬之上大者鼔其下小者
　　郑康成曰股外鼔内靣葢击者为前为内为下为小不击者为后为外为上为大也大小长短虽殊其厚则均黄钟之磬股鼓皆厚二寸则余磬可推矣

　　按頖宫礼乐防颂磬法与考工制同以本律正数为股博所异者七分其股博以其一为厚而笙磬之制以本律半数为鼔博鼔博加半为股博股博倍之为股长股长加半为鼔长以鼔博三之一为其厚颂磬薄而大笙磬厚而小不知何所据也宋时县磬大小长短若一其黄钟厚二寸一分余磬渐厚至应钟厚至三寸五分范镇非之而未改礼乐志以为今尚遵之舛也此考工有明文当以三分损益为正
　　頖宫礼乐疏曰欲造何律之磬各以其律造之长广厚数悉如前例其声自与律协如或不协磬声太清则去其厚太浊则去其长各以其律之长短依法造磬非有所谓黄钟之尺太簇之尺也辨见琴部
　　又曰凡击磬厚者宜重不宜轻轻则不清击薄者宜轻不宜重重则不和故先儒释击石拊石谓重击为击轻击为拊轻重之间妙义寓焉所以诸器不言轻重唯磬言之

　　名物疏曰按明堂位有大琴中琴之文然则长八尺一寸者大琴之度也三尺六寸六分者中琴之度也制之长短虽不同不过五七而已郭氏曰大琴二十七未知何所据陈又云声不过五小琴五中琴倍之十大琴四倍之二十深辟七以为存之有害古制其称十二十于古罕用而七则古今相传未可废也古又有雅琴雅瑟颂琴颂瑟之名岂以其声之合雅颂耶
　　大传曰大琴练达越大瑟朱达越尔雅大琴谓之离大瑟谓之洒明堂位曰大琴大瑟中琴小瑟四代之乐器也然则琴瑟之有大小也自古记之大都琴音易良瑟音静好两者必相须而为用亦异制而同音而声应欲其相保细大欲其不逾是故大琴必以大瑟配之中琴必以小瑟配之所以使大不陵细不抑而和平之韵从是乎出也要于中正之道则大琴小琴搃之不过七大瑟小瑟搃之不过二十五律度理数无不具备少固不可多亦奚为【頖宫礼乐防】
