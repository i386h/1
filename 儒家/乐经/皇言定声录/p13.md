<!-- { "loadSidebar": true } -->
　　【歴代定乐】古乐在春秋时已无传者西汉定乐祗用乐府令夏侯寛备箫管之数协律郎李延年造新声皆非儒臣有学识者【时司马相如叔孙通辈皆校定乐章不解声律】祗一司马迁能言律数而毫无补于当时之乐则夫律数之不足恃亦可騐矣【太史典厯数之事此是其职掌故但以厯言律而今之言乐者动本律书所以滋误】暨汉元以郎中京房自称识声使韦元成问之而房之所受系小黄令焦延夀易数之学通易于律【与司马迁通厯于律同】专以五声推六十律合之八卦推六十四卦之法而终不可用然而后世之展转沿错相寻致误者则惟迁房二人之学居多焉后汉建武中耿弇罢益州传送公孙述瞽师及法物至京瞽师知考击而不能为言至魏武平荆州获汉雅乐郎杜夔素善八音又有散骑郎邓静尹商舞师冯肃皆善调雅乐歌词魏武使之铸钟律当时铸工柴玉称善铸而夔訾其不如法至自为铸造及晋武时有儒臣荀朂张华通音律讥夔所造钟不合然而朂所谙者则仍房学也首复六十律之制截笛穿穴以为神解至明帝时诏阮咸损益之咸亦儒臣讥其律太髙髙则哀思不协中和葢以十二穴五音以为之声虽其中多复声未必一全髙于一之上然而声必峻势固然也乃咸亦未能确然知六十律之谬但以为髙而不知其所以变暨东晋武帝破苻坚获其乐工杨朂等闲习旧乐于是备四厢金石之器改撰歌诗而金石不谐因欲改器以就声而器不可改当其时六十律之制未尝亡也后魏太武帝破赫连昌获古雅乐器及平凉州破沮渠氏得其伶人器服但存乐署而无所用至孝明时江左陈仲孺奔魏自言能依京房立准以调八音复六十律之制又以琴调均乐器谓清调以商为主平调以角为主【清调平调瑟调为三调】胶音饰律傅防无实廷臣萧宝寅等争辟之至废帝时诏尚书长孙稚太常卿祖莹理金石则专司算数之事而乐声亡矣隋文帝开皇初有志复旧以秘书监牛秘书丞姚察太子洗马蘓夔沛国公郑译乐工万宝常辈共正乐律时不解七律不识十二宫彼此争执郑译欲复七律则反増一律曰八律牛欲定十二宫则反尽弃十一宫而独守黄钟宫曰一宫以致累黍不就候气不就及问万宝常则仍欲复六十律之制推至三百五十律一千八声而犹不肯已其可笑如此唐承隋之旧其于雅乐则仍守黄钟一宫而间用俗乐裔乐为三部伎然而律吕之事浸衰焉【文宗朝冯定等定乐仍袭开元法曲至肃宗时有山东魏延请定十二律太常以汉律考之黄钟乃太簇也】至若赵宋儒臣初用王朴律致误而自景龙以至庆厯其间言乐之儒纷纷而起如和岘李照胡瑗阮逸邓保信房庶范镇司马光刘几杨杰等或除四清或去二变或改尺籥【阮逸以大黍累尺小黍实龠自戻本法房庶更易累黍之法为量黍】或改声律【房庶改变征为变羽改变律为闰律】至于六十律之説则共遵不变逡巡至崇宁政和方士妄言律用太少以致截黄钟倍半为三黄钟律【时刘炳不肯用太少律而蔡攸不悦炳乃令乐工防黄钟管一倍之一半之绐曰此太少律也攸不疑遂用三律大者一尺八寸小者四寸五分与九寸本律而三】而终不之悟遂至声音歇絶延及南渡数百年间无言乐者而蔡元定以隠居窃议乐律宜鉴前车自汉后迄今算律制器之谬与夫六十律三百五十律之误而乃勦袭旧説算管辨尺备核迁术力推房学而乐终以亡元祖初年用河西髙智夏言征用酉夏旧乐及收燕京得金朝掌乐许政及翟刚等九十二人此皆不能言律吕者若明代儒臣并鲜学术凡捃摭言事率皆空虚剽窃了无实济当太祖初改元时有学士朱升者稍知掌故上使之典乐而未审也偶上击石时问升何音升以征音对实宫音也上诘之升无以应而起居注熊鼎曰石声难和是以难知上曰石声固难和然乐以人声为主未有人声和而八音犹未和者因令乐工登歌一曲复叹曰古作乐以格神人和上下而近代儒者茫然不解声律为何等何以言乐鼎进曰乐音不在外求实在人君之一心君心和则天地之气亦和而乐无不和矣夫以古乐沦亡之际人声不讲之时独有明君焉以人声为作乐之本而流连叹息使为之臣者有伦夔于此进而考声音析宫征则古乐何难骤复而乃以君心数语文其固陋读史至此未尝不叹于明代之臣之无学也其后嘉靖间世宗欲复古乐大学士夏言荐太仆丞张鹗定乐时尚书韩邦奇自言知音其説一本之律吕新书因作律吕直解主事杨继盛师事之然乐卒不明其言皆旧儒剰法不可施于用然则古乐之亡自春秋迄明其难复也如此今幸遭遇良时躬逢
　　神圣古乐之兴端在此日向曽窃制乐章妄附乐议祗校订篇什而未尝一及歌咏之法至于太常考击徒习故常尚未经
　　圣人亲为正定依永和声犹似有待何期
　　皇言顿啓蕴奥尽真所谓开天地之房通神明之秘者将见古乐沦亡自春秋迄明千年长夜而一旦尽举而振豁之咸韶之复于是乎在矣【臣】自幼失学百凡疏劣独于此乐律之微少有师承因为阐
　　皇言而记之如此苦夫神明其事则在
　　延左右不乏伦夔【臣】又何能赞一词焉
　　皇言定声录卷八
