<!-- { "loadSidebar": true } -->
　　按文献通考载宋中兴四朝乐志叙曰蔡元定尝为燕乐一书证俗失以存古义今采其略黄钟用合字大吕太蔟用四字夹钟姑洗用一字夷则南吕用工字无射应钟用凡字各以上下分为清浊【今按声律有体用乐家但就其体律纪管色字及变而为用则于正宫调见之宫声不在合而在上上正是黄钟宫也前体用一源图皆是本律所生之律为用如黄钟生林钟则黄钟为体林钟为用体为假借用为真律以此差之黄钟是林钟大吕是夷则太蔟是南吕夹钟是无射姑洗是应钟夷则是夹钟南吕是姑洗无射是中吕应钟是蕤賔】其中吕蕤賔林钟不可以上下分中吕用上字蕤賔用勾字林钟用尺字【今按中吕是黄钟蕤賔是大吕林钟是太蔟】其黄钟清用六字大吕太蔟夹钟清各用五字而以上下别之【今按黄钟清是林钟清大吕清是夷则清太蔟清是南吕清夹钟清是无射清从来言四清者皆曰黄钟大吕太蔟夹钟不知其为林钟夷则南吕无射犹琴六七皆曰少宫少商不知其为少徴少羽也】五者夹钟清声俗乐以为宫此其取律寸律数用字纪声之略也【今按谓俗乐以夹钟清声为宫此传之者非也观下文云四变为宫四变乃是中吕中吕之眞律为黄钟何尝以夹钟清为宫盖夹钟之眞律为无射在黄钟宫前二律本非宫声因燕乐以管为主须用前宫逐羽声图以管色四字当宫位乃为正宫四既当宫则合字不二律当无射无射之假借律为夹钟于是遂误以为用夹钟不知其已不用合为宫而用四为宫矣】一宫二商三角四变为宫【今按一宫黄钟也实为林钟二商太蔟也实为南吕三角姑洗也实为应钟四变当为变徴然其律非蕤賔乃中吕也中吕何以得为变徴前乐用中声图第七行中吕当第六行变徴之位故也然中吕终不得名变徴故但谓之曰变而中吕之眞律为黄钟故曰四变为宫也】五徴六羽七闰为角【今按五徴林钟也实为太蔟六羽南吕也实为姑洗七闰当为应钟变宫而前既不以蕤賔为变徴则此亦不可谓之变宫故别谓之闰也应钟之眞律为防賔本非角也因前三角姑洗实为应钟故假角言之非眞角也】五声之号与雅乐同【今按五声之号虽同皆假借之号也其实宫是徴商是羽角是变宫徴是商羽是角】惟变徴以于十二律中隂阳易位故谓之变【按蔡氏似以变为防賔谓午位阳之终隂之始故曰隂阳易位而不知其实则指中吕因中吕以显本律之为黄钟也】变宫以七声所不及取闰余之义故谓之闰【按蔡氏又误以闰为夹钟故谓七声所不及而不知其实指应钟古人置闰常在岁终应钟为十二律之末故谓之闰】四变居宫声之对故为宫【按此蔡氏误以防賔为四变而强觧之也宫声之对安得谓之宫】俗乐以闰为正声以闰加变故闰为角而实非正角【按蔡氏谓俗乐以闰为正声即言前夹钟清声俗乐以为宫是也而不知闰本指应钟其所以为角者因应钟与姑洗相通观前乐用中声图九行应钟当七行之姑洗当六行之角故得假借非以闰加变之谓】此其七声髙下之略也声由阳来阳生于子终于午燕乐以夹钟收四声曰宫曰商曰羽曰闰闰为角其正角声变声徴声皆不收而独用夹钟为律本此其夹钟収四声之略也【今按前言俗乐以夹钟清声为宫既辩之矣此云夹钟收四声为律本亦非也燕乐四声皆以四字上下成调四当南吕为羽当应钟为角当黄钟为宫当太簇为商四为南吕羽非夹钟也因羽上三律当宫有若宫上三律当夹钟故云夹钟収四声也】宫声七调曰正宫曰髙宫曰中吕宫曰道宫曰南吕宫曰仙吕宫曰黄钟宫皆生于黄钟【今按此犹箫笛家云四字调一字调上字调尺字调小工调凡字调六字调也正宫者四字当宫位髙宫一字变宫也中吕上字道调尺字南吕工字仙吕凡字黄钟六字亦即合字也既曰黄钟乃不以为正宫而正宫必上二律笛管之属除去出气之孔则羽遂为宫须以羽当宫乃为正宫也亦由河图变洛书不用十则一遂可当十算数百千万亿皆为一也吁此理防矣岂乐家所能强为哉】商声七调曰大石调曰髙大石调曰双调曰小石调曰掲指调曰商调曰越调皆生于太蔟【今按此移四字上二律当太蔟为大石调而越调居中从中数之则一运越调二运大石终于商调也商调或曰林钟商未详】羽声七调曰般涉调曰髙般涉调曰中吕调曰正平调曰南吕调曰仙吕调曰黄钟调皆生于南吕【今按此移四字下三律当南吕为般涉调而中吕调居中从中数之则一运中吕终于髙般涉也般涉西域语龟兹人蘓祗婆言西域琵琶七声羽声曰般聸即般涉也羽调多与宫调同何也宫当羽是为宫逐羽声故声不同而调同也】角声七调曰大食调曰髙大食角曰双角曰小石角曰掲指角曰商角曰越角皆生于应钟【今按此移四字下一律当应钟本是变宫声而姑洗角与应钟相通故假借名之中位比大食调稍髙则亦以大食为第一运有以越角为一运者非也角声调与商声同者商角同用也宫既逐羽则角当商故同用商调应钟下太蔟三律犹之南吕下黄钟三律也】此其四声二十八调之略
　　按燕乐四声以中声为始则曰宫商羽角以下声为始则曰羽角宫商角生于应钟故在羽宫之间宋时未言平上去入后来乐工以髙平为羽上声为角去声为宫入声为商而以下平为徴无调此非眞谓平上去入与五声有合也假此以定次第显羽前有徴角在宫前耳此善于假借者也
　　四声除角为变宫实止三声而徴与正角无调徴角何以无调也宫声移下不能过南吕移上不得过太蔟清浊有所限宋徽宗尝使人强为徴调能以徴声起不能以徴声终【朱子语类云今大乐无徴角二调这却不知是何如其中有个甚麽欠缺处所以做那徴不成徽宗尝令人硬去做然后来做得成都只是首一声是徴尾后一声依旧不是依旧走了不知是如何又云如今俗乐亦只有宫商羽三调而已】史家言政和间补徴角二调播之教坊颁之天下盖强为以蒙其上耳以此知宫声不能移至太下太髙也然则何以言还相为宫也此谓十二律各有五声七声则能为六十调为八十四声毎调以某声起调还以某声毕曲若就宫声移下移上则但能为三正声一闰声不能下至林钟徴髙至姑洗角雅乐俗乐其理一也然则周礼三大祭有徴角齐景公有徴招角招他书言流徴变徴清角皆有徴角何也曰此一声中之徴调角调【如正宫七调五声二变皆具他声亦然】又或有假借之名故也【如琴初为宫者名慢角三为宫者亦名清角四为宫者名慢宫而实为慢徴】
　　俗乐之异于雅乐者其曲鄙俚其声淫荡其节焦杀聼之使人忘倦而雅乐反不入于耳此圣人之所以恶其乱雅而欲放絶也若其所以按声起调必有此理而后有此法既有此理则其理必有所自来非人之所能为如使无其理无其法则人亦不能强为此雅乐俗乐之所同也儒家论乐率谓其髙于雅乐三律而不知正宫调本未尝髙诋其以变徴为宫变宫为角紊乱正法而不知其本未尝紊乱且又不知其所谓四变为宫者本谓仲吕仲吕正是黄钟宫而误以防賔当之则其讥燕乐为俗失者不亦诬乎且四声中正宫后曰髙宫大石后曰髙大石般涉后曰髙般涉皆是变宫在宫后而南吕后曰仙吕亦是变徴在徴后此尤可诧异者儒家尚未湥考也使其知之则诋诃紊乱者弥甚岂知以宫逐羽声图按之其序固当如是乎
　　四变为宫七闰为角皆隐奥难晓茍不明声律之理有体有用有假有眞鲜不入于迷谬
　　律吕阐防卷八
　　钦定四库全书
　　律吕阐防卷之九
　　婺原江永撰
　　审度
　　三代已前之尺已见第一卷此论汉晋以后
　　朱载堉曰汉平帝时命刘歆同律度量衡变汉制从周制葢伪周尺也王莽因之以铸钱货铜斛望臬晋武帝时荀朂因钱货铜斛望臬重制此尺故名晋前尺蔡元定所着律书大率宗此尺则黄钟与歆朂之黄钟大同小异歆朂之黄钟空径三分蔡氏则径三分四厘六毫依此尺法制律吹之黄钟声中夹钟宋志谓王朴之黄钟亦然四家黄钟比古律髙三律宋太祖嫌王朴乐尺短音哀命和岘更增之仁宗时丁度髙若讷仍据王莽钱货定尺以献而司马光刻之于石蔡氏着之于书遂名此尺为周尺误矣隋志开载十五种尺以此尺为主然无补于律今皆不取也

　　朱载堉伪尺辨疑曰伪周尺者汉平帝时刘歆所造隋志谓之晋前尺盖以晋荀朂所定故也【晋武帝太始九年中书监荀朂奉勅】

　　【校大乐八音不和始知后汉至魏尺长于古四分有余朂乃部著作郎刘恭依周礼制尺所谓古尺也依古尺更铸铜律吕以调声】【韵以尺量古器与本铭尺寸无差又汲郡盗六国时魏襄王冢得古周时玉律及钟磬与新律声韵闇同于时郡国或得汉时故】【钟吹律命之皆应朂铭其尺曰晋秦始十年中书考古器揆校今尺长四分半所校古法有七品一曰姑洗玉律二曰小吕玉律三】【曰西京铜望臬四曰金错望臬五曰铜斛六曰古钱七曰建武铜尺姑洗防强西京望臬防弱其余与此尺同铭八十二字此尺晋】【新尺今尺杜夔尺也】至宋儒或谓之校汉钱尺或谓之汉铜斛尺名虽小异理亦无错但不可直认为周尺耳其谓之周尺者不过因战国时魏襄王冡中所获玉律乃晚周之物故云耳夫晚周之物岂可便谓成周之律度哉魏自文侯已耽郑衞而厌古乐降至襄王则其时世又可知也梁武钟律纬云古玉律八枚惟夹钟有题刻然则余无题刻明矣而荀朂不知何故舎有题之夹钟而求诸无题之姑洗小吕夫彼既无题不能的知何律但以朂之姑洗小吕比较长短与彼偶同吹或应之因谓相协耳安知朂之此律而非与彼他律应耶何者以其无题刻也刘歆铜斛王莽货泉固不足法而西京望臬建武铜尺恐亦因仍莽歆之谬而为之是亦不足法也郡国所得汉时故钟尤不可信按汉礼乐志云今汉郊庙诗乐未着祖宗之事八音调均又不协于钟律而内有掖庭才人外有上林乐府皆以郑声施于朝廷以此观之岂可信哉故今从隋志名此尺为晋前尺未敢以为真周尺也名为伪周尺庶防得之矣又曰京房刘歆荀朂律尺毎寸十分元定律尺毎寸九分今于歆尺背面除去一寸止用九寸毎寸均作九分毎分九厘是名蔡氏律尺若造律管以铜或竹依蔡氏所算新分及京氏所算旧分相校始知二家长短无异但所言分厘之数不同耳其空围内径三分者京氏刘氏之法也径三分四厘六毫者胡氏蔡氏之法也空径之数但依歆尺蔡氏所谓径围之分以为十法是也按王莽本伪天凤六年初献新乐于明堂太庙或闻其乐声曰清厉而哀非兴国之声也此则刘歆所造之乐其在当时已有是讥矣荀朂复用其法而阮咸讥之【朂造新钟律时人称其精密阬咸讥之谓声髙则悲亡国之音必古今尺有长短所】【致咸卒后始平掘地得古铜尺果长朂尺四分时人服咸之妙】王朴再用其法而李照讥之葢刘歆荀朂王朴蔡元定四家之律声音髙下相去不逺为用货泉之尺及汉志之法也以纵黍尺古律较之蔡氏黄钟应古律之夹钟实髙三律云
　　按此尺十寸约当古黄钟横黍尺九寸二分是黄钟尺仍长八分始平掘地得古铜尺长朂尺四分者仍非黄钟眞尺也以朂尺九寸为黄钟仅得八寸三分有奇耳空径又止三分其律安得不髙
