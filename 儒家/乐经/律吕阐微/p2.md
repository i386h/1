<!-- { "loadSidebar": true } -->
　　造律以定尺为先前汉律厯志度本起黄钟之长以子谷秬黍中者一黍之广度之九十分黄钟之长一为一分十分为寸十寸为尺是谓黄钟之长九寸外加一寸为尺明何瑭辨之曰度量权衡所以取法于黄钟者贵其与天地之气相应也若加一寸以为尺则又何取于黄钟殊不知黄钟之长固非人所能为至于九其寸而为律十其寸而为尺则人之所为也汉志不知出此乃欲加黄钟一寸为尺谬矣【见何瑭律吕管见何瑭者朱载堉之祖舅也】按此说发前人所未发使当时横累百黍为百分以为黄钟之长十分之为尺九分之为律则黄钟中度矣乃以横黍九十为黄钟九寸则短于黄钟者十分之一律短则乐声髙不但误当时且误后世此刘歆之妄作也
　　明郑世子朱载堉着律吕精义曰臣尝闻朱子曰律吕汉书所载甚详然不得其要史记所载甚畧却是要处如说律数盖自然之理与先天图一般更无安排初闻此语不晓其义及闻何瑭之説如此方悟汉志度本起于黄钟之长则黄钟之长即是一尺古云长九寸长八寸十分一之类尺一而律同也朱子所谓与先天图一般者夫先天图出于河图洛书者也洛书之数九故黄钟之律长九寸因而九之得八十一分与纵黍之长相合河图之数十故黄钟之度长十寸因而十之得百分与横黍之广相合盖河图之偶洛书之竒参伍错综而律度二数方备此乃天地自然之妙非由人力安排者也不幸为刘歆班固所乱自汉至今千数百年造律不成盖由律度二尺纵横二黍无分别耳何氏此论发千载之秘破万古之惑律学最要处其在斯与此前代诸儒之所未发者也
　　又曰律由声制非由度出制律之初未有度也度尚未有何以知黄钟乃九寸哉以黄钟为九寸不过汉尺之九寸耳周尺则不然也商尺又不然也虞夏之尺皆不然也黄帝之尺又不然也【先儒谓夏禹十寸为尺成汤十二寸为尺武王八寸为尺三代之尺不同尺虽不同而黄钟则无不同也】盖黄帝之尺以黄钟之长为八十一分者法洛书阳数也【黄帝时洛出书见沈约符瑞志洛书数九自乘得八十一是为阳数】虞夏之尺皆以黄钟之长为十寸者法河图中数也【书称舜同律度量衡尧舜禹相禅未尝改制然则禹以十寸为尺即舜所同之度尺也】
　　又曰黄钟之律长九寸纵黍为分之九寸也寸皆九分凡八十一分洛书之竒自相乘之数也是为律本黄钟之度长十寸横黍为分之十寸也寸皆十分凡百分河图之偶自相乘之数也是为度母纵黍之律横黍之度名数虽异分剂实同孰使之然哉天地自然之理耳按律尺有二法推本于河图洛书此亦前代诸儒所未发者也然而图书之妙不止于此一切声律数理用律法度及干支纳音无一不出其中后详言之又按律尺实有三法黄钟九寸一寸分作十分此法黄帝时已有之载堉谓始于京房者非也辨见后
　　又曰成汤以夏尺之十二寸有半寸为尺则黄钟之长乃商尺之八寸武王以夏尺之八寸为尺则黄钟之长乃周尺之十二寸有半寸黄钟无所改而尺有不同彼执着九寸为黄钟之律然则商之黄钟太长周之黄钟太短岂不谬哉
　　按商周之尺既不同则当时之命律也苐以数言之如淮南子云黄钟八十一林钟五十四以至仲吕六十不言古尺之寸分亦不言当时之寸分矣
　　又曰古人算律有四种法其一以黄钟为十寸每寸十分共计百分其二以黄钟为九寸每寸十分共计九十分其三以黄钟为八十一分不作九寸其四以黄钟为九寸每寸九分共计八十一分一切算术皆取法于河图洛书河图十位天地之体数也洛书九位天地之用数也是故算律之术或有约十而为九者着其用也或有约九而为十者存其体也史记律书生钟分章用九为十者也【先儒误以九分解之恐非古人立法之意若以十分解之尤简易妙絶】子一分【分去声】子即黄钟也一分者总为一段也即是夏尺之一尺也命黄钟为一尺故曰一分前汉书叙传曰元元本本数始于一产气黄钟造计秒忽律厯志曰太极元气函三为一行于十二辰始动于子又曰算法用竹径一分象黄钟之一此皆古人命黄钟为一尺之明证也按淮南子时则训季夏中央律中百钟百钟之名甚新异此即月令中央土律中黄钟之宫者也夫黄钟之宫为黄钟半律四寸五分此云百钟盖对黄钟倍律言之倍律二百分本律一百分犹之半律之理也使百钟之名义果如此不但可证黄钟为十寸百分并可证有倍律黄钟载堉之书以倍律二尺起积算其法有所由来矣
　　又曰累黍造尺不过三法皆自古有之矣曰横黍者一黍之广为一分也曰纵黍者一黍之长为一分也曰斜黍者非纵非横而首尾相衔也黄钟之律其长以横黍言之则为一百分太史公所谓子一分【去声】是也以纵黍言之则为八十一分【平声】淮南子所谓其数八十一是也以斜黍言之则为九十分前后汉志所谓九寸是也今人宗九寸不宗余法者惑于汉志之偏见也茍能变通而不惑于一偏则纵横斜黍皆合黄钟矣
　　又曰纵黍横黍二术虽异其律则同盖纵黍之八十一分适当横黍之一百分耳本无九十分为黄钟者也至于刘歆班固乃以九十分为黄钟推原其误盖自京房始也房时去古未逺明知古法九分为寸以其布算颇烦初学难晓乃变九而为十恐人不晓其意故云不盈寸者十之所得为分此创始之辞也至歆则又以九分乘九十分得八百一十分命为黄钟积实欲牵合于黄钟一龠之数
　　按载堉此说恐不然吕氏春秋黄帝令伶伦作为律伶伦取竹嶰谿之谷断两节间其长三寸九分而吹之以为黄钟之宫三寸九分者四寸五分之譌文也【别有说见稽古】夫黄钟半律四寸五分则全律九寸寸下之分已有用十之法矣倘谓三寸九分之文不误则当时以九分为寸既满九分即当收为寸亦不得言三寸九分也盖黄钟九九八十一分若全用九数则半律不便命分不可曰四十又半分也故造律之始既约十为九寸分皆用九以法声之阳亦即有十分为寸之法以便他律之命分盖天地隂阳之数不可相无是亦自然之理然则以十十者法河图以九九者法洛书以寸用九分用十者兼法图书如三才之竝立自昔然矣岂待京房始变九为十哉

<经部,乐类,律吕阐微,卷一>
　　右三尺格式从载堉书中摹出即明之工部营造尺两端各去一寸者也营造尺即唐之大尺亦即商汤古尺当夏禹尺十二寸半用其八寸是为真黄钟【营造尺视今布帛尺稍短详见审度】
　　朱载堉曰有以黄钟之长均作四段加出一段而为尺者此商尺也适当夏尺十二寸五分传曰成汤十二寸为尺盖指此尺也有以黄钟之长均作五段减去一段而为尺者此周尺也适当夏尺八寸传曰武王八寸为尺盖指此尺也有以黄钟之长均作九寸外加一寸为尺此汉尺也有以黄钟之长均作八寸外加二寸为尺此唐尺也有以黄钟之长均作八十一分外加十九分为尺此宋尺也唐尺即成汤尺而唐人用之故又名唐尺宋尺即黄帝尺而宋人用之故又名宋尺七代尺共五种互相考证皆有补于律也
　　又曰大明通行寳钞格式包括三代古尺寳钞黑边外齐中间均作十寸为商尺即今工部营造尺是也商尺八寸外齐中间均作十寸即是夏尺夏尺八寸外齐中间均作十寸即是周尺十寸曰尺八寸曰咫殷以夏尺为咫因而益也周以夏咫为尺因而损也殷尺太过周尺不及惟夏尺得其中是故律家宗之又曰论语言三代皆有所损益盖指度量衡诸物而言耳律乃天地正气人之中声不可以损益也律无损益而尺有损益是故黄钟尺寸不同
　　合古钱与累黍造尺
　　朱载堉曰按前汉食货志曰王莽居摄变汉制以周钱有子母相权于是更造大钱径寸二分文曰大泉五十又造契刀错刀契刀其环如大钱身形如刀文曰契刀五百错刀以黄金错其文曰一刀直五千【直字钱文作平】周礼注谓大泉乃周景王所铸汉志亦云以周钱有子母相权则非始于王莽明矣淮南子谓十二粟当一寸盖汉制也志云大钱径寸二分者谓莽以汉尺之寸二分故云变汉制非变周钱也然则大泉创自周而王莽因之其初行时广狭厚薄与契刀错刀同厥后二刀不行独大泉行于是盗铸者众而渐转薄遂与二刀广狭稍异今取二刀为证必求广狭同者乃真耳其不同者为盗铸无疑矣

　　又曰唐防要云髙祖武徳四年行开元通寳钱欧阳询制词及书字含三体钱径八分唐六典云凡度以秬黍中者一黍之广为分十分为寸十寸为尺一尺二寸为大尺唐代之尺盖有二种黍与大尺兼用焉所谓钱径八分者指大尺言也大尺去二寸即黍尺一尺也然则唐尺之八寸为夏家之一尺也唐尺之十寸为商家之一尺明矣
　　又曰黄帝尺宋尺皆以大泉之径为九分汉尺以大泉之径为十分夏尺唐谓之黍尺以开元钱之径为十分商尺唐谓之大尺以开元钱之径为八分周尺以开元钱八枚为十寸凡钱初铸与制度合再入模即缩小故大者为真也

<经部,乐类,律吕阐微,卷一>
　　朱载堉曰上党秬黍佳者纵累八十一枚斜累九十枚横累百枚皆与大泉九枚相合然此佳黍亦自难得求得此等佳黍然后可用若或不满九枚钱之径者慎勿误用厯代造律而致乐声焦急其失坐在黍不佳也载堉中黍辨疑曰古上党郡今山西潞安府是也境内产五色黍其黒色黍复有数种软黍堪酿酒者名秬硬黍堪炊饭者名穄一稃内二颗黍名秠律家所用惟秬而已穄与秠弗堪用或误用之非也古云秬黍中者盖谓防选中用之黍非谓中号中等之黍俗语选物曰某物中某物不中此中亦非指中等也古之遗语岂不然乎或曰中读去声谓中式也其义亦通诗曰诞降嘉种维秬维秠又曰实坚实好实颖实栗既用一嘉字其义已括尽坚好颖栗不过形容其嘉而已则知异常者方为嘉种也且秬之为言巨细之巨也闻其名则其形可想见矣盖谓头等大号者为佳非以次等中号者为佳也古人稼穑况又异常今之稼穑未及古人若选大黍庶近乎中若用中黍则失之小隋志宋儒论之当矣不论古今槩用中黍非也夫黄钟之律生于尺而尺乃生于黍者也黍大则尺长而由是黄钟之声遂浊黍小则尺短而由是黄钟之声遂清夫黄钟宫音也最长最浊是其本音则黍之最大者是乃真秬黍耳刘歆荀朂王朴之流皆不知此理而泥于汉志中黍之文遂致所累之尺短所造之乐哀非中和之声矣此不可不辨也为今之计且从蔡氏之说多截竹管权拟黄钟复用人声与管相较声是而黍非则易以大黍大之而益大至于大不得斯则黍理已尽若管内犹不满乃管之非真而当从黍也若非证之以人声则黍未免失之小若非忖之以黍数则管未免过乎大人声管黍互相校正于理极精古之神瞽考中声之遗法大抵如此程子所谓以上下声考之则中声可定矣总而言之宁择大黍迁就人声切忌人声迁就中黍不可复蹈刘荀王氏之故辙耳
