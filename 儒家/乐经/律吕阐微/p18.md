<!-- { "loadSidebar": true } -->
　　文献通考宋仁宗景祐二年李照言王朴创律率不合古法视古乐髙五律视禁坊胡部乐髙三律请铸成编钟一虡遂建议请改制大乐取京县秬黍累尺成律铸钟审之其声犹髙更用太府布帛尺为法乃下太常四律照独任所见更造新器而新声极下议者以为迂诞罢之初照斥王朴乐音髙乃作新乐下其声太常歌工病其太浊歌不成声私赂铸工使减铜齐而声稍清歌乃协然照卒莫之辨
　　玉海曰李照所定黄钟律声极下乐工歌其韵中无射倍声宋绶等言照新乐比旧乐下三律无所考据请复用和岘旧乐诏悉仍旧制
　　朱载堉曰宋太府尺即黄帝尺以大泉之径为九分今营造尺即唐大尺以开元钱之径为八分宋尺之八寸一分为今尺之八寸又曰宋李照范镇魏汉津等所定律大率皆依大府鐡尺黄钟长九寸径三分积六百三十六分声比古无射倍律之声国初协律郎冷谦所定律大率依宋制而尺则用今工部营造尺黄钟长九寸径三分四厘六毫积八百四十六分比古南吕倍律之声防髙
　　又曰按李照改制大乐取京县秬黍累尺成律铸钟审之其声犹髙更用太府布帛尺为法乃下太常四律是先有太府尺而照欲求合耳非照自造太府尺也然则太府尺竟不知何人所制范镇以为黄帝之尺虽未必然蔡元定以为李照之尺盖亦误矣【按金史乐志曰李照所用太府尺即周隋所用鐡尺牛等以为近古合冝者也今取见有乐以唐初闲元钱校其分寸亦同则魏汉津所用指尺殆与周隋唐所用之尺同矣】万厯己卯岁取羊头山秬黍纵累成尺与汉钱尺互相较正实与宋志所载分寸相同夫自宋至今五百余年而黍与尺契合如故岂非天地造化眞理者乎律学之士未可以忽之也但李照范镇之徒【按元祐间范镇造新律其所用尺亦即太府尺】惑于京房刘歆之谬説而不达淮南太史公之妙论遂使黄钟之管纵长周径及所容黍俱不得其正而致乐律之乖【按比谓以此尺之九寸毎寸分为十分如汉志以九十分为黄钟之长当汉大泉十枚而尺遂长也】此乃照等不善用尺而非尺之也诚依淮南太史公之法为之【按谓以此尺之九寸毎寸分为九分取八十一分以为黄钟当汉大泉九枚则正得古之黄钟也】则尽善尽美而范镇指此为黄帝之尺亦不诬矣盖淮南太史公所谓黄钟长九寸者依古法以九分为寸九寸乃八十一分也照等所谓黄钟九寸者依汉志以十分为寸九寸乃九十分也其相去逺矣尝以李照律与蔡元定所算之律吹而相较果差五律蔡之黄钟李之仲吕也蔡之夹钟李之夷则也大扺元定之律即王朴之律耳其算术虽不同其音调实相类盖殊途而同归者也夫朴之乐蔡已讥之矣而照之乐亦不免于讥何也岂髙者失之清下者失之浊皆非中正和平之乐与山堂考索谓朴之乐比古乐髙三律其黄钟应古之夹钟玉海谓照之乐比古乐下二律其黄钟应古无射之倍声和岘胡瑗之乐比朴下一律盖以古之太蔟为其黄钟比眞黄钟犹髙二律其谬亦可见矣或言照律比太常下四律者指和岘之乐而言也或言照乐比旧乐下三律者指王朴之乐及私赂减铜者而言也然则朴以夹钟为黄钟者若下朴三律则得眞黄钟而乐律皆正其孰使然乎是知朴照之聪而不如工师之聪有以识夫中正和平之音矣盖凡音之起由人心生也人心终不灭乐亦竟不亡患在律学诸儒不知而作非理变乱之耳若夫俗乐则不然也初无防凖之拘由人取便求其所安使歌声虽髙不至于气竭虽低不至于声咽自然而然此正古人所谓中声者也礼失求诸野其斯之谓乎儒者于乐则异于是盖为律度所拘不以人声为恤故宋志曰王朴编钟声律太髙歌者难逐故四清声置而弗用李照新钟歌工病其太浊私赂铸工使减铜齐于歌乃协马端临谓学士大夫之説卒不能胜工师之説是乐虽曰变而实未尝变盖天理人心今古同然也蔡元定谓万寳常之乐魏延陵之律尝以汉乐较之汉乐音调至隋唐犹在也然则宋时古乐音调亦未尝亡是故李照之律虽以无射倍声为律之首其钟磬则髙二律尚与古乐无殊至魏汉津卒胜工师之説始以无射倍声命曰黄钟矣既经诸臣变更而曲调名益乖舛政和四年诏改正而难遽革故俗乐所称黄钟者盖宋人从时制以称之耳其实古无射也无射为宫则必以黄钟为商故俗乐谓商调为正宫就黄钟而言耳黄钟着无射之商也谓角调为商调就太蔟而言耳太蔟者无射之角也盖俗人只见音调落在黄钟太蔟者便谓宫商而不知旋宫之法宫商无定也又俗谓徴调为中吕中吕者无射之徴也谓羽调为越调越乃羽之讹也俗名南吕调者黄钟之下羽也仙吕调者黄钟之清宫也欲观诸调以律定筝弹之自见非可以空言争之也苟能知律则古今雅俗一以贯之矣无射倍声为均盖自周景王始或问无射为之大林何谓大林答曰黄钟律之首管之最长钟之最大而浊者也渐而短之小之以生十一律则无射应钟为管之最短钟之最小而清者也五声次序论之宫宜长大而浊羽宜短小而清此其常理而旋宫之法无射为宫则林钟为之羽宫短而羽长羽浊而宫清故律家相传以林钟子声为无射之羽景王则不然使无射为宫者大于其羽故曰为之大林谓大于林钟也若然无射必用倍数用倍数则反长大于黄钟矣夫律吕之用倍数于理无妨也但不可因无射大于黄钟而遂改无射强名曰黄钟故所系甚大左传国语言之最详有国家者不可不慎当时古律俱存故单穆公伶周鸠可得而辨之自李照之后遂眞以无射命为黄钟矣而古律又亡世鲜知音者孰能辨之哉
　　按朱子曰十二律皆在只起黄钟之宫不得所以起不得者尺不定也律管只吹得中声为定若谓用周尺或羊头山黍虽应凖则不得中声终不是大抵声太髙则焦杀低则盎缓此不可容易杜撰据此则律尺所系綦重载堉所考自王朴以前失之尺短而声髙宋元明以来又矫枉过正失之尺长而声低意者亦因黄钟宫声最大而浊之説习俗相传故失之欤今之尺比眀之营造尺为尤大更不可以此定律矣宋太府尺正合汉大泉之九枚唐开元钱之十枚造律者宜以此定黄钟之长而毋惑于李照范镇用九十分之説则庶防有凖则矣若夫后世俗乐以黄钟宫当无射之倍律而别以商调为正宫因谓燕乐髙于雅乐二律此或别是一理非关律尺短长论律者可因燕乐证雅乐不必以雅乐绳俗乐也













　　嘉量【考订朱载堉书】
　　朱载堉曰嘉量起于黄钟律龠先铸律龠后铸嘉量前汉志曰量本起黄钟之龠龠者黄钟律之实也
　　律龠嘉量皆用铜铸古所谓赤金也六分其金而锡居一焉
　　谓红铜六两白锡一两共为七两随其多少凖此为率
　　改煎金锡则不耗不耗然后权之权之然后凖之凖之然后量之
　　改煎煎毕更煎至不耗乃止也权之凖之谓称凖六一之数也量之谓铸成方寸者数枚其分两同则知不耗矣
　　凡铸金之状金与锡黒浊之气竭黄白次之黄白之气竭青白次之青白之气竭青气次之然后可铸也消链铜锡由粗至精形状如此预先用夹沙土造模铸成错磨令极光莹此法铸匠多有晓者故不细述
　　律龠形状其长与黄钟同但内圆而外方方与黄钟外径相同圆与黄钟内径相同纵黍律尺刻于前面其长九寸毎寸九分横黍度尺刻于后面其长十寸毎寸十分律尺者黄帝之尺也度尺者虞夏之尺也刻纹细如髪分寸令匀也
　　铸嘉量
　　嘉量古人只一块铸今人学铸分作五件【腹底臋两耳】总焊【音汗】而为一庶防易成也五件厚薄相同夏尺量之约厚一分有奇仍视铜之轻重重则磨去务合所算之斤两也上截鬴者形类罗圈而髙重时秤一百八十两为古黍秤三百两中截底者形类镜靣而薄重时秤六十九两为古黍秤一百一十五两下截臋者形类罗圈而低重时秤十三两左右两耳形类竹筩而薄【载堉谓两耳无底今按耳亦可用以量空有底】重与臋同臋及两耳共重时秤三十九两为古黍秤六十五两五件各成一器重时秤二百八十八两为古黍秤四百八十两是为三十斤也时秤即今时十六两平秤俗间私秤二十两者勿用
　　量腹容二十豆是为一鬴积实一百五十七万一千三百四十八分有竒【稍赢辩见后】其臋容四升是为一豆积实七万八千五百六十七分有竒【稍赢辩见后】其耳容二十龠是为一升积实一万九千六百四十一分有竒【稍赢辩见后】律龠容黍千二百粒是为半合积实九百八十二分有竒奇【稍赢辩见后】凡较量不用黍用井水凖其槩系古人旧法云【用水不如用水银见第四卷】
　　量腹之内方一尺而圆其外者此乃算家所谓圆内容方以其方面求圆径及圆周之术也术虽云方而器内非方先儒谓积千寸误矣【按五方积千寸仅容五斗九合有竒】方求斜用勾股求术勾十寸自乘得一百寸股十寸自乘得一百寸相并共得二百寸开方除之得一尺四寸一分四厘二毫一丝三忽五防六纤即鬴之内径也凡圆内容方者假如方面九寸则圆周四十寸故以九与四十为乘除率今鬴容方一尺四十乘之得四十尺九归则得四尺四寸四分四厘四毫四丝四忽四防四纤即鬴之圆周也半周半径相乘得平圆积为鬴之面幂【按圆周四十容方九此率未眞第三卷已辩之当以方幂一百圆积七十八分五十三厘九十八毫一十六丝二十五防为求面幂之率今方积二百则圆积亦倍之为一百五十七分零七厘九十六毫三十二丝为鬴之平圆面幂甚直捷而数眞不若载堉法之迂曲烦难而数且不确也后皆仿此】以湥一尺乘之得一百五十七万一千三百四十八分有竒【今考定一百五十七万零七百九十六分有竒】为鬴之积实也
　　臋之内径一尺斜求方术一尺自乘得一百寸折半得五十寸为实开方除之得七寸○分七厘一毫○丝六忽七防八纤即臋之内所容方也四十乘之得二丈八尺二寸八分四厘二毫七丝一忽二防九归得三尺一寸四分二厘六毫九丝六忽八防即臋之内周也半周半径相乘得平圆积为臋之面幂【按方幂一百则圆幂如七八五三九八一六二五之数】以湥一寸乘之得七万八千五百六十七分有竒【今考定七万八千五百三十九分有竒】为臋之积实也以臋之积实为法以鬴之积实为实实如法而一得二十是知鬴乃二十豆矣先儒以为十六豆者非是
　　耳之内径二寸五分【按知耳之内径二寸五分者取臋径一尺四分之一也】斜求方术二寸五分自乘得六寸二分五厘折半得三寸一分二厘五毫为实开方除之得一寸七分六厘七毫七丝六忽六防九纤半即耳之内所容方也四十乘之得七尺○寸七分一厘○毫六丝七忽八防九归得七寸八分五厘六毫七丝四忽二防即耳之内周也半周半径相乘得平圆积为耳之面幂【按径自乘得六十二分半为方幂以乘七八五三九八一六二五以一百除之得平圆积四百九十分八十七厘三十八毫五十一丝为面幂】以湥四【本注旧作三误】寸乘之【按古四字用积画是以四误为三知非耳径加广而云三寸误者若是湥三寸则耳径不得二寸五分之整数矣】得一万九千六百四十一分有竒【今考定一万九千六百三十五分弱】为耳之积实也以耳之积实为法以臋之积实为实实如法而一得四是知一豆乃四升矣
