<!-- { "loadSidebar": true } -->
　　按自隋郑译变乐家钧调之法不得以林钟当黄钟于是学士大夫之説无不以黄钟为最浊者应钟之后有黄钟大吕太蔟夹钟四清声无不以爲避陵犯之用者而旋宫之理不眀矣矣夫最浊之声非黄钟实林钟也又低则可及蕤宾也最清之声固不止应钟亦下止夹钟之清声而且可及仲吕蕤宾也所谓四清者非黄钟太吕太蔟夹钟之清声乃林钟夷则南吕无射之应声其及仲吕蕤宾者黄钟大吕之应声也其所谓黄钟之宫者以有倍律言之则如九寸之黄钟而蕤宾林钟以下皆其倍律者苐以正律言之则如四寸半之黄钟而蕤宾以下则皆其本律也总之宫声无定位而不得以一钧之最大者爲宫黄钟之律虽最长而及其用之则有低于黄钟者在其前初非以其最长最大者爲黄钟之宫也其在黄钟之前者亦初无陵犯之説也此理先儒亦未能眀按朱子声律辨云五声之序宫最大而沈浊羽最细而轻清商之大次宫徴之细次羽而角居四者之中此正载堉所谓一定之最清最浊次清次浊不清不浊者也又云凡声阳也自下而上未及其半则属于隂而未畅故不可用上而及半然后属于阳而始和故即其始而用之以爲宫夫谓宫声爲及半是矣既云及半则是不清不浊之声何得谓之爲始若云黄钟之宫爲始之始则正是张敔黄钟最浊之説自此以前如人声之咽不出琴之过慢不成声者矣何得又有上未及半属隂未畅而不可用之声耶夫十二律皆中声也黄中之宫则中之中也正是不清不浊之声后人误以爲角耳先儒以众声和与未和用与未用隂阳际防之中者爲中以始之始者爲中之中虽以五行之土五常之信五事之思拟之而中声之理终不眀先儒释中字云不偏不倚无过不及若最大而沈浊者爲黄钟则偏倚过中何得爲中之中乎若所谓角声者朱子谓虽当五声之中而非众声之防亦非五声之所以取正夫屋极居中必爲众材之防亦即爲众材之所取正何以当中之声反不足取正而必取其最大而沈浊者耶岂非误以黄钟爲角误以林钟徴爲黄钟宫耶此理晦蚀已乆太常乐工犹能守之载堉之论甚眀古今论乐未有能及者也
　　又曰从子至已律吕皆长故有半而无倍倍之则太长从午至亥律吕皆短故有倍而无半半之则太短按载堉书有三十六律倍正半各十二举其全也及其用之则正律十二爲中声倍律自蕤至应六律爲低声半律自黄至仲六律爲髙声通得二十四律尽其用也如不言倍律只言正律半律则其用爲中声者乃是半律其低声六律则本律之全其髙声六律则半律之又半也虽律之长短若不同其爲倍律之理则一犹之管子命黄钟小素爲九九命徴爲百有八羽爲九十六也
　　又曰半律虽六而清声止于四已上太高歌声掲不起倍律虽六而清声止于四已下太低歌声咽不出按此又言人声髙下有所止不能太高太低若声则噐有大小大琴之一散声可及倍律蕤宾其清声则多取声可也已上言声之用备矣若所谓自上而下未及其半属于阴而未畅故不可用者则固无其声也
　　又曰按神乐观雅乐所吹笙以合字为黄钟正律合字之下有大凡为应钟倍律大凡之下有大工为南吕倍律大工之下有大尺为林钟倍律以此证之则知黄钟正律之下非无低声也又合字之上有四字为太蔟正律四字之上有一字为姑洗正律一字之上有上字为仲吕正律上字之上有勾字为防賔正律勾字之上有小尺为林钟正律小尺之上有小工为仲吕正律小尺之上有小凡为应钟正律小凡之上有小六为黄钟半律小六之上有小五为太蔟半律以此证之则知应钟正律之上非无髙声也盖笙与律其理无二以证张敔之失亦昭然矣按以笙证律甚明所谓乐工能守其法者也若如先儒之説则以大尺为林钟倍律者误认为黄钟之宫以合字为黄钟正律者误认为仲吕正律矣
　　又曰旋宫法宫羽无定或宫浊而羽清或宫清而羽浊认清浊为羽宫斯谓之不知音兹理深奥庸俗难晓故详论以袪其惑论曰世儒论五音谓最大而浊者为宫最小而清者为羽商之大次于宫徴之小次于羽而角居大小清浊之中古人虽有是言以理评之似是而非知音之士必无是説也太史公之书谓八十一为宫五十四为徴则宫大而徴小管子之书谓宫八十一徴一百有八则宫小而徴大二説不同而宫与徴未尝非其音盖一百八则五十四加倍之数五十四即一百八折半之声耳史记序五音先宫商角而后徴羽管子序五音先徴羽而后宫商角假令世俗评二家之得失料其从马迁者十中有九是夷吾者百中无一不知先徴羽而后宫商角亦可也先宫商角而后徴羽亦可也宫大于徴亦可也徴大于宫亦可也十二律旋相为宫宫无定位岂可拘于清浊大小之説盖夷吾所得者深马迁所知者浅浅者人所共知深者俗所难解也按载堉所以破俗论者至明切矣然言先徴先宫皆可宫大于徴徴大于宫皆可非泛泛为两可之説也先宫而大于徴者声律之体是以黄钟全律必最长先徴而大于宫者声律之用是用黄钟惟用其半律而林钟以下用其全律以居黄钟之前也此理太史公未尝不知其云上九商八羽七角六宫五徴九以徴当九宫当五岂非徴大于宫徴先于宫乎此文明载律书后人不能玩索耳
<经部,乐类,律吕阐微,卷七>
<经部,乐类,律吕阐微,卷七>
<经部,乐类,律吕阐微,卷七>








　　按声律之理倍之半之同是此声此律而此声此律或倍之或加数倍又别有一声律加几倍则与之等是两声律相通矣今推之凡相生者必相通一为体一为用其源出于河图竒偶之相合【前已图之】兹则确然有数之可指有琴之可证体为宫商角徴羽用为徴羽宫商角角不能通宫而所通者变宫于是变宫通变徴周十二律皆然今新率虽不用三分损益然所差在毫厘之间则弹琴者按徽取声亦必无乖戾此声律体用一源之至理前人论声律絶未有致思及此者于是执定声最大者为黄钟宫而岂知其实为林钟徴哉或曰若是则琴初可命为黄钟宫又可命为林钟徴将以何者为正乎曰论大小之序则体为本而用为末论钧调之用则体为宾而用为主以正宫调明之如以初为黄钟则三不得不假借仲吕以黄钟钧而用仲吕为角律不正矣以仲吕钧之律而命为正宫名不正矣惟以初为林钟二为南吕三为黄钟四为太蔟五为姑洗乃正得黄钟钧之律安得不以用为主乎更进而求之十八六四二之地数以定五声之体九七五三一之天数以为五声之用天地自然之妙如此千古其谁觉之




　　琴徽图【史记乐书言琴长八尺一寸朱子言四尺五寸姜防言三尺六寸朱载堉言通身五尺五寸龈岳间五尺盖琴原有大琴中琴小琴而所言之尺寸各代又有不同也今以三尺六尸者言之】



　　按琴有十三徽以泛声弹之【按不至木】当徽有声不当徽无声其位出于自然非人之所能爲盖两仪三才五行之理也琴三尺六寸四倍黄钟之数亦六倍林钟之数折半一尺八寸爲七徽半声也亦中声也又半之四徽九寸爲四分之一其左半之相对者十徽二尺七寸爲四分之三又半之一徽四寸五分爲八分之一其相对者十三徽三尺一寸五分爲八分之七皆自两仪而生者也五徽一尺二寸爲三分之一相对九徽二尺四寸爲三分之二二徽六寸爲六分之一相对十二徽三尺爲六分之五皆自三才而生者也三徽七寸二分爲五分之一相对十一徽二尺八寸八分爲五分之四六徽一尺四寸四分爲五分之二相对八徽二尺一寸六分爲五分之三皆自五行而生者也自右半言之一两仪二三才三五行四两仪五三才六五行左半相对亦然其分寸地位四七之间倍于一四之间一二相距倍之爲四五二三相距倍之爲六五三四相距倍之爲六七通全爲三停岳至四一停也半之爲一岳至七二停也半之爲四岳至龈三停也半之爲七全一象先天八卦横图一徽内十三徽外无声乾坤也一徽至十三徽有声六子也一四之间十与十三之间声较密犹艮兊之爲少男少女也当徽则鸣犹人身三部九候有动脉喉牙齿舌唇有字母也琴徽泛声其理防矣説者苐曰十三徽象闰岂知琴徽之妙者哉
　　考徽当律
　　琴徽与律吕别是一理徽出于两仪三才五行律出于方圆句股幂积然弹琴者必按徽以调又按徽以取声其正当律之徽七徽固居之半犹律之半矣七徽外正当律者惟有第十徽十徽四分之三按第一十徽正是黄钟宫三散声应之凡十徽皆是生本散声之母无毫厘之差者也其次则九徽九徽三分之二犹旧律林钟六寸爲黄钟九寸三分之二也新法林钟六寸○○六毫有竒琴展之加四倍稍赢二厘四五毫虽不正相当亦已切近可云相当九徽者本散声所生之子也又其次则爲十一徽十一徽者五分之四于十徽约低一律如三十徽仲吕十一徽则姑洗角也黄钟九寸五分之四爲七寸二分而新法姑洗七寸一分四厘三毫有竒较少五厘六毫有竒琴展而加四倍较朒二分二厘五毫亦得云相当于十一徽内按进半较指即姑洗之位矣凡用本爲宫隔一散声为角者必按本十一徽取应心知其意者按进半指可也又八徽五分之三与本羽声约相当亦按进半指若商声在十三徽外与律相去逺矣
　　朱子琴律説琴四尺五寸正以十三徽当商十一徽当角八徽当羽谓琴徽所以分五声之位而配以当位之律以待抑按取声而其布徽之法则当随其声数之多少律管之长短而三分损益上下相生以以定其位今人布徽但以四折取中爲法盖亦下俚立成之小数于自然之法象懵不知其所由来不免有所未尽按此説恐误琴徽出于泛声疎密别有理数非可强之以就声律也
