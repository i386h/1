<!-- { "loadSidebar": true } -->
　　钦定四库全书　　　　　经部九
　　律吕成书　　　　　　　乐类
　　提要
　　【臣】等谨案律吕成书二卷元刘瑾撰瑾有诗集传通释已着録是书以气为定律之本因而推其方圆周径以考求其积分盖瑾之学笃信宋儒故其注诗守朱子之说不逾尺寸其论乐守蔡氏彭氏之说亦不逾尺寸也考管子地圆篇称呼音中徴中羽之类及吕氏春秋古乐篇称伶伦先制黄钟之宫次制十有二筒咸不言候气至司马彪续汉书志始载其法相传为出于京房然别无显证隋书载后齐信都芳能以管气仰观气色常与人对语即指天曰孟春之气至矣人得验管而飞灰果应又称毛爽草候气法述汉魏以来律尺稍长灰悉不飞其先人柄诚与其兄喜所为律管皆飞灰有征应然后来均不用其法蔡邕有言古之为钟律者以耳齐其声后人不能假器以定其度量者可以文载口传然不如耳治之明决也然则舎可辨之音而求杳茫不可知之气斯亦末矣至蔡氏律吕新书推衍旧文仍言气其数以径一围三立度为筭颇疎彭氏觉其未合改用祖冲之径七围二十二之率然稽诸隋志此犹约率非密率也瑾合二家之书反履推衍以成是编较诸古人之神解诚未必窥其精微然宋儒论乐所见不过如此有元一代著述尤稀此书犹不甚支离者长短兼存以资考订固亦不妨姑备一说云尔乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　钦定四库全书
　　律吕成书目録
　　卷一
　　气求黄钟法第一
　　求黄钟从长法第二
　　求黄钟积实面羃法第三
　　求黄钟围长法第四
　　求黄钟径长法第五
　　复以半周半径求黄钟羃积元数法第六复以羃积求黄钟从长元数法第七
　　造黄钟律管法第八
　　审度第九
　　嘉量第十
　　谨权衡第十一
　　黄钟律寸九分十分法第十二
　　黄钟律本三歴十二辰法第十三
　　卷二
　　黄钟生十一律法第十四
　　律寸旧法新法图第十五
　　十二律名义第十六
　　隔八相生娶妻生子法第十七
　　验中气审定十二律法第十八
　　律寸九分复约为十分法第十九
　　全律半律第二十
　　变律第二十一
　　五声大小次第第二十二
　　变声第二十三
　　八十四声图第二十四
　　八十四声唱和图第二十五
　　六十调图第二十六


　　律吕成书原序
　　律吕成书二卷刘君瑾本蔡西山彭鲁斋二先生律书而编辑也余取而读喜其气有法可无疑于尺有短长围径积羃有筭可无疑于黍有丰耗能使二书数明义备纲举目张非惟读者可免欠伸思睡之讥而昔人往复论难数万言自以为独得于心者使复生今日应必自觉而知钟律之法果有至当归一之论刘君用心亦可谓勤矣况当国家重熈累洽隂阳协和因天地正气定一代正律惟此时为然则是书亦未必无所补也遂相与校定梓行愿就有道而求正至正丁亥六月壬申朔山南隐所周旉敬书
　　自汉魏而后钟律之学不明者千有余年而西山蔡氏律吕新书出焉其气求黄钟之法实为冠絶千古蔡氏而后又百余年而安成彭氏鲁叔复作黄钟律说用九章筭经祖冲之李淳风筭圎径术以求黄钟围径之的又足以补蔡氏之所未及者予得二书而参考之窃以为黄钟之律未尝不可定也因合二书次而编之间亦旁采他说附于其间大槩先气以求黄钟之长次用筭法以求其羃积周径次而参之于度量权衡次而推演其寸分厘毫丝之法与数如是则律本定矣乃次以十二律之相生又次以正律变律之半声五声二变之高下与夫八十四声六十调者终焉僭逾之罪固无所逃同志之士尚有以教其所未至幸甚至正丁亥夏五月甲子刘瑾谨述








　　钦定四库全书
　　律吕成书卷一　　　　　　元　刘瑾　撰气求黄钟法第一【以律吕新书证辨第一第九第十章及彭氏律法第七章参定】












　　后汉志曰气之法为室三重户闭涂衅必周密【长乐陈氏曰三室各有门为门之位外以子中以午内复以子杨子所谓九闭之中也】布缇缦【缯无文也】室中以木为案每律各一案内庳外髙从其方位加律其上以葭莩灰抑其内端【长乐陈氏曰室中上圆下方依辰位埋律管使其端与地齐而以薄纱覆之中秋白露降采葭莩为灰加管端　彭氏曰律管各当其辰斜埋地下入地处庳出地处髙故云内庳外髙黄钟则埋于子位上头向南】按歴而之气至者灰去气所动者灰散人及风所动者灰聚
　　蔡氏曰律吕散亡其器不可复见然古人所以制作之意则犹可攷也太史公曰细若气微若声圣人因神而存之虽妙必効言黄钟始于声气之元也班固所谓黄帝使伶伦取竹断两节间吹之以为黄钟又曰天地之风气正而十二律定【汉前志曰黄帝使伶伦自大夏之西昆仑之隂取竹之解谷生其窍厚均者断两节间而吹之以为黄钟之宫制十二筩以听鳯之鸣其雄鸣为六雌鸣亦六比黄钟之宫而皆可以生之是为律本至治之世天地之气合以生风天地之风气正十二律定】刘昭所谓伏羲纪阳气之初以为律法又曰吹以攷声列以气【汉后志曰伏羲作易纪阳气之初以为律法建日冬至之声以黄钟为宫太簇为商姑洗为角林钟为征南吕为羽应钟为变宫蕤宾为变征此声气之元五音之正也又曰截管为律吹以攷声列以气道之本也】皆以声之清浊气之先后求黄钟者也是古人制作之意也夫律长则声浊而气先至极长则不成声而气不应律短则声清而气后至极短则不成声而气不应此其大凡也今欲求声气之中而莫适为凖则莫若且多截竹以拟黄钟之管或极其短或极其长长短之内每差一分而为一管皆即以其长权为九分而度其围径如黄钟之法焉如是而更迭以吹则中声可得浅深以列则中气可验苟声和气应则黄钟之为黄钟者信矣黄钟者信则十一律与度量权衡者得矣后世不知出此而唯尺之求【又曰隋志载十五等尺一周尺及王莽时刘歆铜斛尺后汉建武铜尺晋荀朂所造晋前尺祖冲之所传铜尺长短近同按荀朂尺出于汲之律与刘歆之斛最为近古葢去古未逺古之律度量衡犹在也自董卓之乱而乐律散亾故魏杜夔之律围径差小而尺因以长荀朂虽改定新尺然其乐声髙急不知当时律之围径又果何如也后周以玉斗生律玉斗之容受则近古矣然当时以斗制律围径不及三分其尺遂长于荀朂尺一寸五分八厘意者后世尺度之差皆由律围径之误也今司马公所传此尺者出于王莽之法钱葢丁度所奏髙若讷所定者也后之君子有能验声气之元以求古之律吕者于此当有考而不可忽也二晋田父玉尺及梁法尺实比晋前尺一尺七厘三梁表尺实比晋前尺一尺二分二厘一毫有竒按此即祖暅所筭造铜圭影表者也四汉官尺及晋时始平掘地所得古铜尺实比晋前尺一尺三分七毫五魏杜夔尺实比晋前尺一尺四分七厘六晋后尺江左所用实比晋前尺一尺六分二厘七后魏前尺实比晋前尺一尺二寸七厘八后魏中尺实比晋前尺一尺二寸一分一厘九后魏后尺实比晋前尺一尺二寸八分一厘十东魏尺实比晋前尺一尺五寸八毫十一蔡邕铜龠尺及后周玉尺实比晋前尺一尺一寸五分八厘按铜龠玉斗二者当是古之嘉量后周防斗造尺但以容受乘除求之耳然皆惑于三分之径故其尺律遂长唐之度量权衡与玉斗相符即此尺尔十二宋氏尺及钱乐之浑天仪尺后周铁尺实比晋前尺一尺六分四厘按隋平陈以后即用此尺即本朝和岘所用影表尺也范蜀公以为即今大府帛尺误矣十三万寳常所造律吕水尺实比晋前尺一尺一寸八分六厘十四杂尺及刘晖浑天仪土圭尺实比晋前尺一尺五分十五梁朝俗间尺实比晋前尺一尺七分一厘按前十五等尺其间多无所取证所以存而不削者要见诸代之不同多由于累黍及围径之误也】晋氏而下则多求之金石梁隋以来又参之秬黍【隋志曰晋泰始十年中书考古器揆校今杜夔尺长四分半所校古法有七器一曰姑洗玉律二曰小吕玉律三曰西京铜望臬四曰金错望臬五曰铜斛六曰古钱七曰建武铜尺后魏律歴志公孙崇永平中更造新尺以一黍之长累为寸法刘芳受诏修乐以秬黍中者一黍之广即为一分而元匡以一黍之广度黍二缝以取一分三家纷竞久不能决大和十九年遂用刘芳典修金石后周武帝保定中诏卢景宣等累黍造尺纵横不定后因修仓掘地得古玉斗据斗造律度量衡】下至王朴刚果自用専恃累黍而金石亦不复攷矣【又曰唐张文收铸铜斛铭云大唐贞观十年岁次元枵月旅应钟依新令累黍尺定律校龠成兹嘉量与古玉斗相符故唐乐器虽无法而声不失于古自王朴以黍定尺以尺生律声与器始皆失之矣】夫金石真伪固难尽信若秬黍则嵗有凶丰地有肥瘠种有长短大小圆妥不同尤不可恃况古人谓秬黍中者实其龠则是先得黄钟而后度之以黍不足则易之以大有余则易之以小约九十黍之长中容千二百之实以见周径之广以生度量权衡之数而已非律生于黍也百世之下欲求百世之前之律者其亦求之于声气之元而毋必之于秬黍则得之矣【又曰律者阳气之动阳气之始必声和气应然后可以见天地之心今不此之先而乃区区于黍之纵横古钱之大小其亦难矣然非精于歴数则气节亦未易正也】
　　欧阳颖伯曰候冬至验诸管之中有气应灰飞之律者即黄钟九寸之真数今岁得之则来年又从而验之以两冬至相距三百六旬有六日内应者为可凖不必拘于当时太史筭歴所定冬至之时可也【彭氏曰欲求黄钟的实者须依蔡元定说多截竹管以拟黄钟或短或长每差纎微各为一管悉以此诸管埋地中俟冬至时验之若诸管之中有气应者即知此管合于造化自然也葢律之大要莫先气故太史论律谓气始于冬至周而复生神生于无形成于有形然后数形而成声】











　　求黄钟从长法第二【以新书本原第一章定】

　　古法黄钟长九寸今据此冬至气应之管分作九寸【蔡氏曰天地之数始于一终于十其一三五七九为阳九者阳之成也其二四六八十为隂十者隂之成也黄钟者阳声之始阳气之动也故其数九分寸之数具于声气之元不可得而见及断竹为管吹之声和之气应而后数始形焉故约其长得九寸】寸作十分分作十作十毫毫作十丝丝作十忽此乃元气距地浅深长短自然之度是为黄钟律管从长之数【欧阳颖伯曰一二三四五皆生数也六七八九十皆成数也天九与地十则隂阳成数之极者也以九乘十以十乘九皆为九十此黄钟之长以九为寸数以十为分数也总而计之为九十分者用隂阳之极也阳之极则隂生焉隂之极则阳生焉是以冬至一阳生于积隂之下而黄钟之律应则理也气也数也出于一而不可以异观矣】既得从长之数如此于是凖此分厘毫丝之度用九章筭经羃【音覔】积周径法互相推筭以求黄钟律管阔狭之的筭法详具后章



　　求黄钟积实面羃法第三【以新书本原第一章及彭氏律法第六章参定】

　　【此圎内空者黄钟管内面羃也互算得九方分】
