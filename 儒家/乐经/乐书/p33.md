<!-- { "loadSidebar": true } -->
　　礼记曰尝禘之礼所以仁昭穆也食飨之礼所以仁賔客也又曰食飨所以正交接也盖先王之交鬼神也非祭则祀其接賔客也非飨则食祭之以其物有养而亲之之意所以致爱也祀之以其道有止而寜之之意所以致敬也飨以饮为主有乡之之意亦所以致敬也食以食为主有养之之意亦所以致爱也燕之为礼虽与祭祀飨食不同要之亦不过致爱敬而已故文王鹿鸣之燕羣臣既饮食之又实币帛以将其意是致爱也待之以嘉賔之礼是致敬也然则凡祭祀飨食如之何不奏燕乐乎以仪礼考之食有侑食故有侑币飨有酬爵故有酬币燕亦如之又大宗伯以飨燕之礼亲四方之賔客飨食之礼既同则其乐亦不嫌于同矣以钟鼓奏九夏则奏燕乐以钟鼓亦可类举矣钟隂声也在天则隂阳和然后万物得在乐则钟鼓应然后八音谐故独钟不能以和声独鼔不能以成乐是以钟师掌金奏必以鼓倡之鼔人掌六鼓必以四金和之然则于论鼓钟其义岂不深且逺哉凡祭祀用乐亦有所谓不用焉祭义曰禘有乐而尝无乐是也凡飨食用乐亦有所谓不用焉郊特牲曰飨有乐而食无乐是也周制四时之祭有祠而无禘其食又以乐侑之则禘飨有乐而食尝无乐非周制也奏乐先祭祀后飨食者礼莫重于祭故也







　　乐书卷五十
　　钦定四库全书
　　乐书卷五十一
　　宋　陈　撰
　　周礼训义
　　春官
　　钟师　　　笙师　　　镈师
　　钟师
　　凡射王奏驺虞诸侯奏貍首大夫奏采苹士奏采蘩古者天子以射选诸侯卿大夫因而饰之以礼乐故诸侯之射必先行燕礼卿大夫士之射必先行乡饮礼燕礼行而君臣之义明矣乡饮礼行而长幼之序明矣故凡射上自王侯下逮卿士莫不各有所奏焉大射之礼钟人以钟鼔奏陔夏乡射以鼔奏陔夏诸侯尊以钟鼔奏之大夫士卑特用鼔而已盖自王达于士其奏射乐宜皆以钟鼔为节不然九夏之乐安得并以钟鼔之乎眡了宾射奏其钟鼓是也然王道成于驺虞王奏之可也大夫妻能循法度于采苹大夫奏之可也至于采蘩夫人不失职之诗而士奏之可乎至天子元士视附庸之君其用诸侯夫人之诗亦在所可也士则爵之尤卑者也卑者不嫌于抗尊故先王制礼多推而进之是以齐冠不嫌于同诸侯齐车不嫌于同大夫况乐乎仪礼乡射合乐大射不合乐者乡射属民欲以同其意大射择士与祭欲以严其事故也
　　掌鼙鼔缦乐
　　古者振旅王执路鼔诸侯执贲鼔军将执晋鼔师帅执提旅帅执鼙旅帅于将帅为卑其执鼙鼔其鼔之卑者欤乐记曰鼔鼙之声讙讙以立动动以进众君子听鼔鼙之声则思将帅之臣盖本诸此考之仪礼大射建鼔在阼阶西南鼔应鼙在其东建鼔在其南东鼔朔鼙在其北尔雅曰大鼔谓之鼖小者谓之应先儒以应为鼙则鼙与鼔比建而鼙常在左矣钟师鼔缦乐而击鼙以和之盖缦乐于朝祭为慢鼙于众鼓为卑以鼙鼓和缦乐夫是之谓称
　　笙师
　　笙师掌教龡竽笙埙籥箫篪篴
　　古者造笙以匏为母列管匏中施簧管端大者十九簧小者十三簧竽之为器三十六簧是皆美在其中而宫声出焉埙之为器平厎六孔内虚而上锐其音土其形贠而天地冲气存焉以至三孔之籥二十三管之箫八孔之篪五孔之篴并吹之管无非道中声也故笙师掌而龡之此言龡笙诗言吹笙鼓簧者龡以龠为主而贵中声吹以口为主而尚人气故也
　　舂牍应雅以教祴乐
　　祴夏之乐先王所以示戒也故笙师教之必先龡竽笙埙籥□箫篴者所以作之也继之舂牍应雅者所以节之也曲礼曰舂不相乐记曰治乱以相言牍应雅则知舂之为相于相言舂则知牍应雅无非舂也牍犹简牍之牍杀其声而使小者也应犹鹰之应物因其声而应之也雅犹佳而且顺放淫邪而正之也笙师之教祴乐有舂以相之牍以杀之应以应之雅以正之确乎郑卫不能乱也仪礼乡饮賔出奏陔乡射賔兴奏陔燕礼大射賔醉奏陔先儒以陔为械则陔械字殊而义一其示戒一也九夏以此终而行礼亦至是终焉岂书所谓劝之以九歌俾勿壊之意欤
　　凡祭祀飨射共其钟笙之乐燕乐亦如之
　　天子防诸侯卿大夫士之射必饰以礼乐诸侯之射必先行燕礼卿大夫士之射必先行乡饮礼故大射乐人宿县于阼阶东笙磬西面其南笙钟其南鑮皆南陈乡射笙入立于县中西面乃合乐周南闗雎葛覃卷耳召南鹊巢采蘩采苹而歌笙间不与焉乡饮酒笙入堂下磬南北面立燕礼笙入立于县中乃间歌鱼丽笙由庚歌南有嘉鱼笙崇丘歌南山有台笙由仪即是推之燕射之礼均用钟笙之乐则祭祀与飨用之亦可类见矣凡祭祀飨射与燕而笙师共钟笙之乐者盖笙师揔而合于上府史胥徒之类共供之于下仪礼所谓笙一人岂笙师欤所谓众笙岂府史胥徒之类欤尔雅曰大笙谓之巢小者谓之和乡射记曰三笙一和而成声和非笙无以倡始笙非和无以成声笙必入于县中者以有钟磬之县而笙独处中与之相应故也磬师有笙磬之乐笙师有钟笙之乐相与聨事合治故也后世以竽笙巢笙和笙为三笙失之逺矣
　　大丧廞其乐器及葬奉而藏之大旅则陈之
　　笙师之于乐器大丧则廞之而不作以不听乐故也及葬奉而藏之以葬也者藏故也大旅则陈之馔处而已不必涖县故也
　　镈师
　　镈师掌金奏之鼓
　　周人名官多以小见大故镈师掌金奏之鼓谓之镈师犹守庙祧谓之守祧典同律谓之典同也今夫细钧有钟无镈昭其大也大钧无钟甚大有镈鸣其细也细钧角徴也必和之以大故有钟无镈大钧宫商也必和之以细故有镈则镈小钟也晋语左氏郑伯嘉纳鲁之寳镈晋人赂鲁侯歌钟二肆及其镈韦昭杜预皆以为小钟言歌钟及其镈则镈小钟大可知钟师掌金奏则大钟也镈师掌金奏则小钟也郑康成曰镈如钟而大孙炎郭璞释尔雅大钟谓之镛镛亦名鑮不亦失小大之辨乎许慎曰镈淳于之属所以应钟磬也于理或然钟师掌金奏之鼓盖有金而无鼓不足以作乐故鼓人掌六鼔四金之音声而晋鼓鼓金奏居一焉然则镈师掌金奏之鼓岂晋鼓欤




　　乐书卷五十一
　　钦定四库全书
　　乐书卷五十二
　　宋　陈　撰
　　周礼训义
　　春官
　　镈师　　　　韎师　　　旄人
　　镈师
　　凡祭祀鼔其金奏之乐飨食賔射亦如之
　　干之为卦位乎西北之维而于物为金玉金隂精之纯而直乎西其材从革其声始隆而终杀先王铿之以为钟玉阳精之纯而直乎北其材不变其声清越以长而无杀先王戛之以为磬古之作乐磬常后于钟而钟又大于镈钟镈皆以金为之而其磬未始不相应均谓之金奏可也大射乐人宿县于阼阶东笙磬西面其南笙钟其南镈皆南陈建鼔在阼偕西南鼔应鼙在其东南鼔西阶之西颂磬东面其南钟其南鑮皆南陈一建鼔在其南东鼔朔鼙在其北尔雅曰大钟谓之镛其中谓之剽小者谓之栈凡乐象成以民功为大大谓之镛以其能考大功故也小谓之栈以其声浅且柞故也大而不镛小而不栈其声轻疾而以剽名之与楚人以相轻为剽同意大射礼钟先而镈后则先大后小钟镈处磬鼓之间则声常与磬鼓相应故钟师奏九夏眡了掌播鼗击磬未尝不以钟鼓况镈师掌金奏之乐而不以鼓乎由是观之钟鼓之于乐犹君之于国父之于家也一国之事必本之君一家之事必本之父然则凡乐事必本钟鼓可知矣钟师言凡祭祀飨食而不及賔射者以钟师奏九夏未尝不及賔凡射奏驺虞之类未尝不及射故也镈师言凡祭祀鼓其金奏之乐飨食賔射亦如之而不及燕者燕礼之县有钟磬而无镈故也考之序官钟师中士四人下士八人胥六人徒六十人镈师则中士二人下士四人胥二人徒二十人而已是钟之为器重以大其官属不得不多镈之为器轻以小其官属不得不少也抑又镈者迫也而其字从薄迫则其量小薄则其举轻则镈为小钟明矣昔黄帝铸十有二镈加五音以诏英韶后周亦以十二镈相生击之声韵克谐则镈钟之小者盖编县之器非特县者也先儒以之为特县岂误以为大钟耶
　　军大献则鼔其恺乐
　　古者行军止则以车为营卫动则以之胜敌固足以包军矣万二千五百人为军天子取之六乡大国取之三乡以至次国二军小国一军要皆取足包敌而已军大献奏恺乐而言凡者非兼侯国之军特天子之制也凡为王敌所忾者献功于王而王使献之于社则归功于神而已谓之大献与苟有所献者异矣军大献献者之职也使镈师鼓其恺乐受献者之事也
　　凡军之夜三鼜皆鼓之守鼜亦如之
　　天以日月为晦明日月以昼夜为分昼日出为昼而于卦为晋日入为夜而于卦为明夷序卦曰明夷伤也伤之者至可不思患而预为之戒乎鼓人凡军旅夜鼓鼜军动则鼔其众眡了賔射皆奏其钟鼓鼜恺献亦如之凡军之夜三鼜镈师皆以金奏之鼔鼓之然则备守之鼜虽非施于夜其鼓金奏之鼓亦视诸此眡了先鼜后恺以其能与同忧然后可与同乐也镈师先恺后鼜以其虽主于献功其乐又可以为守戒之备也
　　大丧廞其乐器奉而藏之
　　镈师掌金奏之鼔凡祭祀之吉礼鼔其金奏之乐则大丧之凶礼廞其乐器其奉而藏之者不过金奏之器也吉凶之礼虽异而其器固未尝异其所异者特奏与廞而已
　　韎师
　　韎师掌教韎乐祭祀则帅其属而舞之大飨亦如之一之为数道之所生德之所由以成【缺】　之内则一阳伏而为朱达之上则一阳升而为【缺】　之舞者朱干以舞大武则赤韎以舞不过武事【缺】　诗曰韎韐有奭以作六师左传谓韎韦之跗【缺】　　事韦弁服而以韎韐之服作六师则韎师所教【缺】舞为武事信矣岂特舞东夷之乐而已哉朱干以象德之本赤韎以象德之末乐至于舞则所乐之极乐之大成者也非丰光盛大之时不足以讲此舞【缺】蹈厉有节要之不出乎动德之容而已故本德之舞教之于大司乐末德之舞教之于韎师岂非本在上末在下之意邪韎师之于韎乐非特以言教之也至于祭祀大飨又以身帅其属而舞之盖韎师下士二人舞十有六人以二下士帅十有六人而舞则两佾而已其为末德之舞又可知矣郑康成谓如韎韐之韎则是郑司农读如味食饮之味杜子春读为喋喋者之喋皆臆论也
　　旄人
　　旄人掌教舞散乐舞夷乐凡四方之以舞仕者属焉乐师以六舞教国子之小舞旄舞居一焉昔葛天氏之乐三人操犛牛尾而歌八阕既操之以歌未有不操之以舞矣旄牛之尾舞者所持以指麾犹旌旗注犛牛之毛卿士所设以标识者也散乐非在官之乐也夷乐非华夏之乐也旄人之职非特教舞而已凡四方以舞而仕者莫不在所属焉故旄人下士四人而舞者众寡无数凡此特属之而已未必皆在所教也古者有常产之民有间居之民在官之乐犹常产之民也散乐犹间居也散乐犹教之则教无微而不举夷乐犹教之则教无逺而不逮夫以散乐之微内自华夏外达四方【缺】　　　行乎其中夷夏有不为一家一国有不为一人者乎
　　凡祭祀宾客舞其燕乐
　　凡祭祀飨食奏【缺】　　　师【缺】凡祭祀宾客舞燕乐者旄人也奏之则之声音舞之则形之动静性术之变尽于此矣














　　乐书卷五十二
　　钦定四库全书
　　乐书卷五十三
　　宋　陈　撰
　　周礼训义
　　春官
　　籥师　　　　籥章　　　鞮鞻氏
　　籥师
　　籥师掌教国子舞羽龡籥
