<!-- { "loadSidebar": true } -->

　　乐书卷四十六
　　钦定四库全书
　　乐书巻四十七
　　宋　陈　撰
　　周礼训义
　　春官
　　小师　　瞽蒙
　　小师
　　小师掌教鼔鼗柷敔埙箫管歌
　　大司乐以靁鼔靁鼗礼天神灵鼔灵鼗礼地示路鼓路鼗礼人鬼则鼗于鼔为小而其音革所以兆奏鼔者也书曰合止柷敔诗曰鼗磬柷圉则柷以合之敔以止之而其音木所以节众乐者也埙则其形圆其音土乐之所待以和鸣者也箫管则其器细其音竹乐之所待以备举者也小师所以教堂下之乐如此之以琴瑟歌之以雅颂小师所以教堂上之乐如此乐记曰圣人作为鼗鼔椌楬壎篪此六者德音之音也然后钟磬竽瑟以和之干戚旄狄以舞之然则小师之教瞽蒙止于鼗鼔柷敔埙箫管歌而不及钟磬竽篪与舞者不言竽篪以箫管见之不言钟磬瑟舞以歌见之小师之所言不过声音形器之末节而舞又乐之极而乐成焉非小师所及也若夫大师之教六诗六德为之本以六律为之音岂特末节而已哉
　　大祭祀登歌击拊
　　拊之为器韦表穅里状则类鼔声则和柔倡而不和非徒锵锵而已书传谓以韦为鼓白虎通谓拊革而穅是也其设堂上书所谓搏拊是也其用先歌大师所谓登歌则令奏击拊是也书谓之搏拊明堂位谓之拊者以其或或拊莫适先后故也既谓之搏拊又谓之击拊者拊之或击或拊拊声小大之辨书以击石拊石为磬声小大之辨意亦如此荀卿曰县一钟而尚拊大戴礼曰县一磬而尚拊盖一钟一磬特县之乐也拊设于一钟一磬之东其为众乐之倡可知矣大祭祀登歌击拊固小师之职也大师则令奏之而已
　　下管击应鼓彻歌大飨亦如之
　　道以无所因为上以有所待为下管之为器有所待而声发焉非若歌之出于人声而无所因者也故管谓之堂下之乐仪礼曰下管新宫是也堂下之乐以管为本器之尤小者也应之为鼓鞞之尤小者也下管击应鼓盖言称也礼器曰县鼓在西应鼓在东诗曰应田县鼓尔雅曰大鼓谓之鼖小鼓谓之应大祭祀下管击应鼓是作乐及其小者乃所以为备也大师大祭祀击拊鼓亦此意欤仪礼有司彻卒籑有司官彻馈馔于室中西北隅南面如馈之设语曰以雍彻盖大祭祀告利成之后有司彻室馈馔礼之终也彻必歌雍乐之终也古之祭祀有乐以迎来必有乐以彻食大飨之礼不入牲其他亦如之诸侯大飨之礼下管象武彻以振羽则王之大飨可知矣然小师下管止于击应鼔非若大师播乐器令奏鼓之为备也小师登歌与大师同彻歌与大师异者岂以彻歌为祭祀之末非大师所当亲欤小师之于大师犹乐师之于大司乐大师及彻帅学士彻尊故也小师彻歌卑故也
　　大丧与廞
　　大师大丧帅瞽廞乐器作匶諡小师大丧与廞【阙】作匶谥又非所与也
　　凡小祭祀小乐事鼓
　　大师所掌大祭祀大乐事而已凡小祭祀小乐事不与焉此小师大祭祀登歌所以与大师同小祭事小乐事鼓所以与大师异也仪礼大射建鼓在阼阶西南鼓一建鼓在其南东鼓朔鼙在其北大射有朔鼙应鼙有瞽之诗曰应田县鼓先儒以田为则朔鼓也以其引鼔故曰以其始鼓故曰朔仪礼有朔无周礼有无朔犹仪礼之酒周礼之明水名异而实同也郑氏以应朔为三鼓未必然也鼔小师之职大师非不与也特令奏之而已
　　掌六乐声音之节与其和
　　地官鼓人掌教六鼔四金之声以节声乐以和军旅继之以金錞和鼓以金镯节鼔和鼔者鼔倡而和之节鼔者鼔行而节之隂始于和阳中于节小师掌六乐声音之节与其和则所谓节者以节声音也所谓和者以和声音也尔雅曰和乐谓之节徒吹谓之和其和节与小师同其所以为和节异矣小师掌先王六乐五声八音之节与其和者不过即六乐声音之自然以辅之而已曰舞所以节八音也记曰钟鼓干戚所以和安乐也故语声音之节则凡所谓舞者举矣语声音之和则凡所谓钟鼓者举矣大师掌六律六同皆文之以五声播之以八音至于声音之节与和特其小者耳此所以掌之于小师欤大师凡大祭祀大飨大射大丧皆帅瞽小师不言帅何也曰序官大师下大夫二人小师上士四人贰焉大夫以智帅人之大者士则事人而微故也乐师言帅大胥小胥不与焉岂乐师亦以大夫而大胥小胥亦以士邪
　　瞽蒙
　　瞽蒙掌播鼗柷敔埙箫管歌
　　耳目形也聦明神也聋聩者其神在目不在耳故以之司视而掌火瞽蒙者其神在耳不在目故以之司听而鼓乐其使人也可谓器之矣传曰黄帝使神瞽考中声夏书曰瞽奏鼔礼曰御瞽防声之上下诗曰有瞽有瞽蒙瞍奏公国语曰蒙瞍修声则瞽蒙之职自古以固然非特周也尔雅大鼗谓之麻小者谓之料鼗虽有大小不同其播而不建一也小师掌教鼔鼗瞽蒙眡了止于播鼗不及鼔则鼓为乐之君而鼗特兆奏鼓而已鼓大而鼗小小师主以乐教而瞽蒙则主鼓乐而非教乐者也岂小师揔其大瞽蒙专其小故邪然瞽蒙非特掌播鼗而已抑又掌柷敔埙箫管焉故于鼗言播以别之

　　乐书卷四十七
　　钦定四库全书
　　乐书卷四十八
　　宋　陈　　撰
　　周礼训义
　　春官
　　瞽蒙　　　眡了
　　瞽蒙
　　讽诵诗世奠系鼔琴瑟
　　世帝系必以瞽蒙掌之者以五帝不相沿乐故也琴瑟必以瞽蒙鼓之者以其修身故也世奠系故书为世帝系国语曰教之世为之昭明德是也
　　掌九德六诗之歌以役太师
　　春秋传云水火金木土谷谓之六府正德利用厚生谓之三事六府三事谓之九功九功之德皆可歌也大司乐以九德之歌为禹乐然则九夏得不为禹之大夏乎大师掌教六诗以六德为之本以六律为之音则德与诗者大师所教而歌不与焉掌其歌而役于大师者惟蒙瞽而已盖大师师人者也瞽蒙役于人者也瞽蒙役于大师正于小师是役之者有以帅之故也正之者有以教之故也
　　眡了
　　眡了掌凡乐事播鼗击颂磬笙磬
　　大射礼曰乐人宿县于阼阶东笙磬西面其南笙钟其南鑮皆南陈又曰西阶之西颂磬东面其南钟其南鑮皆南陈笙师凡祭祀飨射共其笙钟之乐盖钟磬之应歌者为颂钟颂磬应笙者为笙钟笙磬记曰人不耐无乐乐不耐无形形而不为道不耐无乱先王耻其乱也故制雅颂之声以道之然则颂钟颂磬雅琴颂琴之类岂非合雅颂之声然邪颂磬与春秋歌钟同意笙磬与诗笙磬同音同意先儒谓磬在东曰笙笙生也在西曰颂颂或作庸庸功也岂其然哉仪礼大射鼗倚于颂磬西纮诗曰鼗磬柷圉盖鼗堂下之乐也磬堂上之乐也堂下之鼗播则堂上之磬作矣故眡了以播鼗为先而击颂磬笙磬次之商颂言鞉鼓渊渊继之依我磬声亦是意也孟子曰存乎人者莫良于眸子胸中正眸子了焉胷中不正眸子眊焉火燎曰燎火之明也目了曰了目之明也眡了之职以三百人为率府史胥徒不与焉则其眡之明其本非不同也所异者末流之派别而已故其明虽与瞽蒙异而瞽蒙实頼之是以凡乐事又使之相焉仪礼郷饮酒乡射燕礼大射皆言工相者此也乐之事有大小言凡乐事则大小无不在所掌矣眡了所掌如此非瞽蒙所及也故止于修声以役大师而已
　　掌大师之县凡乐事相瞽
　　小胥正乐县之位所以辨名分大司乐大祭祀宿县所以备声用眡了掌大师之县则大师之职实职乐县而眡了特掌之而已大师掌六律六同皆播之以八音而钟磬居二焉凡县钟磬半为堵全为肆其音莫不协五声其声莫不协律同实在大师名在眡了互备故也乐县之制天子用宫其形圎诸侯用轩其形曲大祭祀宿县天子之制也入门而县兴诸侯之制也后世礼废乐壊诸侯僣天子者有矣大夫僣诸侯者有矣郊特牲曰诸侯之宫县诸侯之僣礼也春秋请曲县大夫之僣礼也
　　大丧廞乐器大旅亦如之
　　尔雅曰旅众也陈也师旅之旅非常陈也必待乎变故旅祭之旅亦非常陈也必待乎灾故禹贡曰荆岐既旅蔡蒙旅平九山刋旅皆以洪水为灾然后旅其神而祭之彼于山祭犹若是况国有变故而祭之其可不谓之乎掌次王大旅上帝张氊案设皇邸大宗伯国有大故则旅上帝及四望典瑞四圭有邸以旅上帝两圭有邸以旅四望大旅共其玉器而奉之人若有祭事则奉以往旅亦如之职金旅上帝则共其金版由是观之旅固有大小大则礼隆小则礼杀是大旅之礼莫若天帝之为至也故礼器曰一献之礼不足以大飨大飨之礼不足以大旅大旅具矣不足以飨帝若夫旅四望山川则所次不以氊案皇邸所用不以金版所秉特两圭有邸而已则其礼杀可知也司尊大丧存奠大旅亦如之丧旅之礼也眡了大丧廞乐器大旅亦如之笙师大丧廞其乐器大旅则陈之丧旅之乐也眡了丧旅之乐一也故言大旅亦如之笙师丧祭之乐大同而小异故乐器于丧言廞于旅言陈季氏旅于泰山孔子诛之岂以其僣行之乎
　　賔射皆奏其钟鼓
　　礼有五賔居一焉艺有六射居一焉因賔而射礼行焉賔射之礼也因賔射而乐作焉賔射之乐也钟师凡射王奏驺虞镈师凡祭祀鼓其金奏之乐賔射亦如之孔子曰射之以乐也何以听何以射循声而发发而不失正鹄者其唯贤者乎若夫不肖之人彼将安能以中推此则賔射而眡了奏钟鼔使夫与射之賔循所奏之声奠而后发发而不失正鹄而贤不肖覩矣夫射有三大射也賔射也燕射也司裘于王共虎侯熊侯豹侯设其鹄诸侯共熊侯豹侯大夫共麋侯皆设其鹄大射之侯也梓人张皮侯而栖鹄是已射人以射法治射仪王射三侯五正诸侯二侯三正卿大夫一侯二正士豻侯二正賔射之侯也梓人张五采之侯是已乡射记曰天子熊侯白质诸侯麋侯赤质大夫布侯画以虎豹士画以鹿豕燕射之侯也梓人张兽侯以息燕是已大射有鹄犹賔射之有正射饰其侧犹賔射之有皮賔射侧皮而中五采大射侧中皆皮其侧同其所异者中而已賔射之乐眡了奏之大射之乐大司乐令之燕射之乐乐师帅之恺献亦如之
　　镈师凡军之夜三鼜皆鼓之守鼜亦如之掌固曰夜三鼜以戒号郑氏皆谓鼓之以鼖鼔然鼖虽鼔人用之以鼓军事诸侯执之以振旅要皆非警夜之鼜鼓也司马法曰昬鼓四通为大鼜夜半三通为晨戒平旦五通为发明三鼜之制大率若此郑氏之说不亦昧乎乐志曰长丈二尺曰鼜鼓凡守备及役事鼓之其言守备则是及鼓役事则非矣鼓人不云乎鼛鼓鼓役事盖役事上之所以役下警守下之所以事上后下必以仁未尝不欲缓故以臯鼓鼓之事上必以义未甞不欲蚤故以鼜鼓鼓之臯与鼛字殊而理一考工记韗人为臯鼓春秋曰鲁人之臯又曰臯下隰诗曰鹤鸣于九臯则臯为下隰之地其土湿以缓故臯与鼛皆有缓意其名鼓不亦可乎大旅之祭比大丧为轻故先言大丧而大旅亦如之鼜恺之乐比賔射为轻故先言賔射而鼜恺献亦如之然军之警夜以鼜所以同忧戚者也献功以恺所以同和乐者也惟能同忧戚然后可与同和乐故恺乐献于社而眡了奏钟鼓以乐之则人人孰不出死断亡而愉哉乐书卷四十八
　　钦定四库全书
　　乐书卷四十九
　　宋　陈　撰
　　周礼训义
　　春官
　　典同　　　　磬师
　　典同
