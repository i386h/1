<!-- { "loadSidebar": true } -->
　　古者造琴之法削以峄阳之桐成以檿桑之丝徽以丽水之金轸以昆山之玉虽成器在人而音含太古矣盖其制长三尺六寸六分象朞之日也广六寸象六合也有五象五行也腰广四寸象四时也前广后狭象尊卑也上圆下方象天地也晖十有三象十二律也余一以象閠也其形象鳯而朱鸟南方之禽乐之主也五分其身以三爲上二爲下参天两地之义也司马迁曰其长八尺一寸正度也由是观之则三尺六寸六分中琴之度也八尺一寸大琴之度也或以七尺二寸言之或以四尺五寸言之以爲大琴则不足以爲中琴则有余要之皆不若六八之数爲不失中声也至于数先儒谓伏牺蔡邕以九孙登以一郭璞以二十七颂琴以十三雄谓陶唐氏加二以防君臣之恩桓谭以爲文王加少宫少商二释知匠以爲文王武王各加一以爲文武是爲七盖声不过五小者五法五行之数也中者十大者二十法十日之数也一则声或不备九则声或太多至于全之爲二十七半之爲十三皆出于七倍差溺于二变二少以应七始之数也爲是説者盖始于夏书而曼衍于左氏国语是不知夏书之在治忽有五声而无七始岂爲左氏者求其説不得而遂傅防之邪故七之琴存之则有害古制削之可也圣朝太常琴制其长三尺六寸三百六十分象周天之度也有三节声自焦尾至中晖爲浊声自中晖至第四晖爲中声上至第一晖爲清声故乐工指法按中晖第一黄钟【按上爲大吕】二太簇【按上爲夹钟】第三姑洗【按上爲仲吕】第四防賔【单弹】第五爲林钟【按上爲夷则】第六爲南吕【按上爲无射】第七爲应钟【按上爲黄钟清】凡此各随钟律弹之莫不合中吕之商中太平之曲非无制也诚损二去四清合先王中琴之制则古乐之发不过是矣唐李冲琴操通中吕黄钟无射三宫之説盖未完其本矣先儒之论有宫声又有变宫声已失尊君之道而琴又有少宫少商之岂古人祝寿之意哉其害理甚矣

<经部,乐类,乐书,卷一百二十>
<经部,乐类,乐书,卷一百二十>
　　瑟之爲乐其轸玉其朱其丝分其音细出乎器入乎觉而君子无故不彻焉非悦其声音而已乐得其道故也古人论瑟尝谓君父有节臣子有义四时和万物生则君父有节臣子有义所以乐人道也四时和万物生所以乐天地之道也三才之道而瑟具焉故朱襄氏作之而隂阳和羣生定赵瓠巴鼓之而丹鳯舞流鱼听则瑟之爲乐其所以动四气之和着万物之理如此则舜之琴瑟以咏足以仪鳯凰舞百兽岂足怪哉昔孔子见狸之搏鼠欲其得之也故其鼓瑟于室而声从以变闵子怪之孔子以谓可与听音客有见螳螂之向蝉恐其失之也故弹琴于屏而声亦从以变蔡邕闻而去之时人以爲知音由是观之君子之于琴瑟声随物变如此其可僞爲哉
　　颂瑟
　　瑟者闲也所以惩忿窒欲正人之德也故前其柱则清却其柱则浊按三礼图颂瑟七尺二寸广尺八寸二十五并用也其合古制欤尸子曰夫瑟二十五其仆人鼓之则爲笑贤者以其义鼓之欲乐则乐欲悲则悲虽有君亦不爲之变诚有味其言也
　　琴操
　　自三代之治既徃而乐经亡矣乐经亡则礼素而诗虚是一经缺而三经不完也今夫琴者君子常御之乐盖所以乐心而适情非爲忧愤而作也茍遇乎物可咏者咏之可伤者伤之大爲典诰小爲雅颂而讽刺劝戒靡不具焉其利于教也大矣古之明王君子多亲通焉故尧有神人畅舜有思亲操襄陵始禹训佃始汤以至文王拘幽周公越裳成王仪鳯老列仙伯牙之水仙怀陵孔子之将归猗兰曽子归耕残形之类大抵因时事而作岂爲忧愤邪后世论之者过也降自唐虞迄于晋宋善琴者八十余人周秦以前其声伤质汉魏而下其音浅薄故汉末太师五曲魏初中散四弄其间声含清侧文质殊流吴弄清润若长江缓流有国士之风蜀声峻急若蹙浪奔涛有少年壮气凡若此类不可胜数然世罕知音反以筝势入琴谱録虽存其亡益乎
　　歩
　　尔雅曰徒鼔琴谓之歩盖鼓琴而无章曲则徒鼓而已犹之舎车而徒也其谓之歩不亦可乎

　　乐书卷一百二十
　　钦定四库全书
　　乐书卷一百二十一
　　宋　陈　撰
　　乐图论
　　雅部
　　八音【竹之属上】
　　筊箫　　　韶箫　　　洞箫
　　苇籥　　　竹籥　　　豳籥
　　簅籥　　　仲籥　　　箹籥
　　竹律

　　【阙】

<经部,乐类,乐书,卷一百二十一>

　　舜作十管韶箫长尺有二寸其形参差象鳯翼所以应十日之数声所由生也风俗通之论疑有所本矣或以三尺言之毋乃太长乎【释名曰箫肃也其声肃肃而清也】
　　洞箫
　　周官之于箫鼓之小师播之瞽蒙吹之笙师则箫之爲乐其器细其音肃必待众职而后致用堂下之乐备举之奏也蔡邕曰箫大者二十四管无底小者十六管有底古有洞箫无底岂有大者欤然则邕时无洞箫小者矣盖箫之爲管长则浊短则清以蜡密实其底而増损之然后其声和矣舜帝箫韶九成鳯凰爲之来仪法度彰礼乐着之效也昔穆公之时乐吏善吹箫感三鳯至则鳯凰来仪固有是理也元帝自善洞箫爲汉室兆衰之主其法度不修礼乐不兴之效欤古者造箫之法或以玉或以竹以玉若梁州记得玉箫是也以竹若丹阳记有慈姥山生箫管竹是也论爲箫者或以伏牺或以舜岂二帝相袭而爲之邪诗礼凡言管而箫在管前书言箫管而箫在管后则箫者乐之成终始也圣朝太常箫皆蜜底十六管从右手爲头次第吹之至左成曲今按习所以律管通底造成洞箫十二律皆清声与颂埙同律协和亦依底箫从右手起黄钟至林钟自夷则以上即开窍次第至应钟清而止其音尤清亮与底箫清正相参用之非不善也然四清未去未全于雅乐矣【其制尽依律管分小协律取声第一管黄钟二管大吕三太簇四夹钟五姑洗六仲吕七防賔八林钟九夷则十南吕十一无射十二应钟十三黄钟清十四大吕清十五太簇清十六夹钟清许慎曰筒通箫也筒一作洞】
　　苇籥　　竹籥
　　易曰震爲萑苇爲苍筤竹尔雅曰苇丑芀郭璞曰其类皆有芀秀葭芦苇也则苇籥竹籥皆震音也盖太极元气函三爲一行于十二辰而律吕具矣始动于子参之于丑得三而籥之爲器本于黄钟之籥窍而三之所以通中声而上下之律吕之所由生也古之人始作乐器而苇籥居其先焉震爲六子之首籥爲众乐之先其斯以爲称始乎苇伊耆氏施于索飨也成乎竹周人以之本始农事也或以伊耆爲尧然尧时八音已具岂特苇籥土鼓而已哉
　　豳籥
　　诗者中声所止也籥者中声所通也土者中声所本也周官籥章掌土鼓豳籥者以其迎寒逆暑必以中声之诗奏之中声之鼓龡之中声之籥则所道者中德所咏者中声所顺者中气无往不爲中和之纪矣

<经部,乐类,乐书,卷一百二十一>

　　尔雅曰大籥谓之产中谓之仲小谓之箹籥之大者其声生出不穷非所以爲约也小者其声则约而已若夫大不至于不穷小不至于太约此所以谓之仲也然则郑郭三孔之籥岂其中者欤毛苌六孔之籥岂其大者欤虽然皆不出乎中声而广雅有七孔籥爲之説岂傅防七音而遂误乎

　　天有六气降生五味天有六甲地有五子故六律六吕而成天道所以宣六气九德究极中和顺天地之体合鬼神之德通五行之性遂万物之情者也是故上古圣人本隂阳别风声审清浊铸金作钟主十二月之声効升降之气立和适之音然钟难分别又截竹爲管谓之律者声之清浊率法以长短爲制故也黄帝以听鳯爲之逺取诸物也夏禹以声爲之近取诸身也今夫王者制事立法物度轨则一禀于六律六律爲万事根本虽法存形器而道契精微探赜索隐钩深致逺穷天下之妙者莫不准焉岂非八音之管辖五声之喉衿邪京房欲益中吕一分且合黄钟九寸是使周元之度六甲无迁移归余之法五歳无再闰之期失隂阳之大纪乖律吕之本原也

　　乐书卷一百二十一
　　钦定四库全书
　　乐书卷一百二十二
　　宋　陈　撰
　　乐图论
　　雅部
　　八音【竹之属下】
　　管　　　　篞　　　　
　　都良管　　班管　　　彤管
　　孤竹管　　丝竹管　　阴竹管
　　篴　　　　大篪　　　小篪
　　沂　　　　和　　　　簜

<经部,乐类,乐书,卷一百二十二>

　　乐以木爲末以竹爲本古者以候气律管裁而吹之浊倍其声爲堂下之乐头管所以和众乐之声以其探本故也尔雅大者谓之簥以其声大而高也小者谓之篎以其声小而深也其中谓之篞则其声不小不大不高不深如黒土之在水中也盖其状如篪而六窍又有底焉长尺围寸并两漆而吹之汉大予乐有焉其所主治相爲终始所以道隂阳之声十二月之音也女娲始爲都良管以一天下之音爲班管以合日月星辰之防帝喾展管有虞氏下管则管爲乐器其来尚矣至周而大备教之于小师播之于瞽蒙吹之于笙师辨其声用则孤竹之竒礼天神孙竹之众礼地隂竹之幽礼人鬼各从其声类故也后世爲双鳯管以足律音岂得古制欤礼记文王世子曰登歌清庙下管象武郊特牲曰歌者在上匏竹在下仲尼燕居曰升歌清庙示德也下而管象示事也祭义曰昔周公有勲劳于天下成王赐之升歌清庙下而管象燕礼大射仪升歌鹿鸣四牡皇皇者华下管新宫周之升歌不过清庙鹿鸣四牡皇华而下管不过象武新宫则舜升歌下管之诗虽不经见要之歌以示德管以示事一也德成而上歌以咏之于堂上事成而下管以吹之于堂下岂非以无所因者爲上有所待者爲下邪广雅管象箫长八寸围寸八孔无底岂以后世之制言之欤周颂言磬筦将将商颂言嘒嘒管声依我磬声则堂上之磬堂下之管其声未尝不相应然其所依者磬声而已

　　昔女娲氏命娥陵氏制都良之管以一天下之音又命圣氏爲班管合日月星辰名曰充乐至于帝喾命咸墨吹笭展管亦因是矣

　　有敌忾之功而以文明之物旌之谓之彤弓有安人之德而以文明之物昭之谓之彤几然则有美德而以文明发之谓之彤管不亦可乎乐之爲道和顺积中英华发外而其节不可乱信乎不可以爲僞矣贻我彤管乐也俟我于城隅礼也静女以至静爲德有礼以节之不至于盈而淫有乐以和之不至于乖而乱节之以礼则爲可爱故继之以爱而不见搔首踟蹰和之以乐则爲可悦故继之彤管有炜悦怿女美
　　孤竹管　　孙竹管　　隂竹管
　　先王之制管所以道达隂阳之声然阳竒而孤隂偶而羣阳大而寡隂小而众阳显而明隂幽而晦孤竹之管与圜钟之宫合以之降天神取其竒而孤也孙竹之管与函钟之宫合以之出地取其小而众也隂竹之管与黄钟之宫合以之礼人鬼取其幽而晦也易曰方以类聚物以羣分于斯见矣

