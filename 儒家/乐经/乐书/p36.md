<!-- { "loadSidebar": true } -->
　　周南周公之所以化圣人之事王者之风也召南召公之所以教贤人之事诸侯之风也盖王者之正始于家终于天下二南之诗为之始而已王者之化至于法度彰礼乐着然后可以言成二南之诗为之基而已今夫闗雎则乐而不淫哀而不伤后妃之徳也覃则志在女功躬俭节用后妃之本也卷耳内有进贤之实外无干政之事后妃之志也乃合乐周南则一于后妃之事而已至于鹊巢则均一如鸤鸠夫人之徳也采蘩则致礼以奉祭祀夫人之职也采苹则循法以共祭祀大夫妻之职也乃合乐召南则不一于夫人之事必兼大夫妻之事而已此诸侯之乐所以杀于王者欤然工歌则琴瑟以咏而已笙不豫焉笙入则众笙而已间歌不与焉间歌则歌吹间作未至于合乐也合乐则工歌笙入间歌并作而乐于是乎备矣大用之天下小用之一国其于移风易俗无自不可况用之乡人乎风天下而正夫妇实始诸此然则观之者岂不知王道之易易也哉乡饮酒礼曰工入升歌三终主人献之笙入三终主人献之间歌三终合乐三终工告乐备遂出一人觯乃立司正焉知其能和乐而不流也由是观之工歌鹿鸣四牡皇皇者华所以寓君臣之教则升歌三终也笙入堂下磬南北面立乐南陔白华华黍所以寓父子之教则笙入三终也间歌鱼丽笙由庚歌南有嘉鱼笙崇丘歌南山有防笙由仪所以寓上下之教则间歌三终也合乐周南闗雎覃卷耳召南鹊巢采蘩采苹所以寓夫妇之教则合乐三终也三终虽主于诗篇亦乐成于三以反为文故也盖道生一则竒而为阳一生二则偶而为隂二生三则隂阳之中交通成和而为冲气是乐成于三者冲气以为和中声所止而不流者也然乐不徒作必有礼以节之故升歌笙入皆继之主人献之者以礼节乐于其始也间歌合乐必继之一人觯乃立司正焉者以礼合乐于其终也
　　升坐乃羞无筭爵无筭乐賔出奏陔
　　礼主其减乐主其盈礼减而进以进为文乐盈而反以反为文乡饮酒之礼賔主有事升坐乃羞而继之以无筭爵者礼减而进以进为文故也乐至于无筭继之以賔出奏陔以示戒者乐盈而反以反为文故也钟师以钟鼓奏九夏而祴夏居一焉则奏陔夏必有钟鼓矣诗曰既醉而出并受其福醉而不出是谓伐徳爵至于无筭而乐随之可谓既醉矣既醉而出奏陔夏以送之则有受礼之实无伐德之愆然则先王之于礼岂不为有节乎仪礼变祴为陔者陔于文从阜从亥阜起于山而髙于山则阜山之穷者也十二辰始于子而终于亥则亥辰之穷者也阶陔之陔则阶之穷者也物穷而不戒危莫甚焉其字虽殊而所以示戒一也
　　乡乐惟欲
　　乡饮酒之礼卒乐而賔出主人拜送于门外賔若有尊者主人释朝服更端息司正以为賔不杀而无爼羞不必备也唯其所有而已召不必賔也惟其所欲而己乐不必具也乡乐惟欲而已盖乡乐在周南不过闗雎覃卷耳在召南不过鹊巢采蘩采苹惟所欲焉则作之不必以序兴也以乐为主而已与夫行礼以作乐而以司正纠之使和乐而不流者异矣乡射亦然
　　凡举爵三作而不徒爵乐作大夫不入献工与笙取爵于上篚既献奠于下篚其笙则献诸西阶上磬阶间缩霤北面鼓之
　　工升歌者也笙下管者也大夫特县磬阶间缩霤北面鼓之特县之磬也凡物缩则为从衡则为横记曰古之冠也缩缝今之冠也衡缝是也乡饮酒之礼凡举爵三作献賔献大夫献工皆有荐也不徒爵而已乐作大夫不入则所入者賔而已大夫后賔尊乡人之贤故也工人升自阶西北面坐笙入堂下磬南北面立主人献工不言所在至于献笙则于西阶上以工升歌在堂上故也
　　乐正命奏陔賔出至于阶陔作
　　周官笙师掌舂牍应雅以教祴乐钟师凡乐事以钟鼓奏九夏杜子春曰客醉而出奏陔夏陔夏之乐命以作之在乐正教之奏之在笙师钟师者以笙与钟同声相应故也凡祭祀飨射共其钟笙之乐其谓是欤
　　乡射礼
　　县于洗东北西面
　　周礼乡老及乡大夫三年大比献贤能之书于王退而以乡射之礼五物询众庶诸侯之乡大夫既贡士于其君亦用礼射而询众庶乎乡饮酒磬阶间缩霤北面鼓之则乡射之礼县于洗东北西面士特县之磬而已必于洗东者避射位故也

　　乐书卷五十七
　　钦定四库全书
　　乐书卷五十八
　　宋　陈　撰
　　仪礼训义
　　乡射礼
　　席工于西阶上少东乐正先升北面立于其西工四人二瑟瑟先相者皆左何瑟面鼓执越内右手相入升自西阶北面东上工坐相者坐授瑟乃降笙入立于县中西面乃合乐周南闗雎覃卷耳召南鹊巢采蘩采苹工不兴告于乐正曰正歌备乐正告于賔乃降主人取爵于上篚献工大师则为之洗賔降主人辞降工不辞洗卒洗升实爵工不兴左瑟一人拜受爵主人阼阶上拜送爵荐脯醢使人相祭工饮不拜既爵授主人爵众工不拜受爵祭饮辩有脯醢不祭不洗遂献笙于西阶上笙一人拜于下尽阶不升堂受爵主人拜送爵阶前坐祭立饮不拜既爵升授主人爵众笙不拜受爵坐祭立饮辩有脯醢不祭主人以爵降奠于篚反升就席乡饮席工于堂廉东上工四人二瑟瑟先乐正升立于西阶东工人升自西阶北面坐此言席工于西阶上少东乐正先升北面立于其西工四人二瑟瑟先工升自西阶北面东上则瑟西歌歌西则乐正立于席西阶东矣不歌不笙不间特合乡乐而已以志在射不在乐故也乐以人声为主故合乐亦谓之歌乐贵不流故谓之正歌主人献工左瑟一人拜受爵而余不拜笙者一人拜尽阶受爵余不拜受以一人可以统众故也主人为太师洗而余不洗以君所赐尊之也左瑟祭酒祭荐工则祭饮而已笙工则不祭此又等降之别也言工又言众工言笙又言众笙者周官瞽蒙掌九徳六诗之歌以役太师序官上瞽四十人中瞽百人下瞽百有六十人则上瞽所谓工也中瞽下瞽众工也笙师凡飨射共其钟笙之乐序官笙师中士二人下士四人府史胥徒不与焉则中士所谓笙也下士以下所谓众笙也
　　乐正适西方命弟子賛工迁乐于下弟子相工如初入降自西阶阼阶下之东南堂前三笴西面北上坐乐正北面立于其南
　　始也歌瑟在堂上今也徙之于下所以避射也始也左何瑟右面鼔执越内右手相入今相之以降亦然故曰如初入王制文王世子有大乐正小乐正夏商之制也周制有大司乐乐师而无小大乐正有大师而无少师然则仪礼所谓乐正少师非周制也其杂夏商之制欤由是知仪礼周公所作先儒之妄也如曰不然士冠礼何以有孔子曰之文邪
　　举旌以宫偃旌以商
　　宫土音也其数八十一其声最大固足以纲四声覆四方君之象也商金音也其数七十二其声浊而次于宫臣之象也郷射之礼举旌以宫尊君故也偃旌以商卑臣故也大射负侯者皆许诺以宫趋直西及之南又诺以商至乏声止乡射则声不絶而已盖尊者以声为节卑者以声告事可也周礼三宫相旋之乐有宫角徴羽而无商避其所尅而已然则偃旌以商非周制明矣
　　司射与司马交于阶前去扑袭升请以乐乐于賔賔许诺司射降搢扑东面命乐正曰请以乐乐于賔賔许司射遂适阶间堂下北面命曰不鼓不释上射揖司射退反位乐正东面命大师曰奏驺虞间若一大师不兴许诺乐正退反位乃奏驺虞以射三耦卒射賔主人大夫众賔继射释获如初
　　射礼成于三始则司射与三耦诱射次则三耦与众耦俱射终则三耦及众耦复射诱射不释筭俱射释筭而乐未作终射然后乐作焉盖乐未作欲其容体比于礼也故命之曰不贯不释乐作则欲其节比于乐也故命之曰不鼔不释射义曰天子以驺虞为节又曰驺虞乐官备也乡射歌驺虞者以其询众庶亦欲官于天子乐仁而射以时也耦射则八矢八矢则乐四终可也必五终者一节先听也乐先以听欲其闻之审获者举旌欲其见之审如此则射而不中者鲜矣凡射王奏驺虞诸侯奏貍首卿大夫奏采苹士奏采蘩大射则公卿大夫之射也不奏采苹采蘩而奏驺虞何也曰公卿大夫士则于诸侯为卑者也卑者不嫌于抗尊其用王所奏之诗亦在所可也天子沐梁而士亦用焉与此同意
　　无筭乐賔兴乐正命奏陔賔降及阶陔作賔出众賔皆出主人送于门外再拜
　　乡饮乡射賔主敌礼也然乡饮之礼至于无筭乐必待賔出然后奏陔则其礼略乡射之礼至于无筭乐賔兴命奏陔賔降及阶而陔作不必待乎賔出此其礼又详于乡饮也乡饮以湛乐为主其礼冝略乡射以威仪为主其礼冝详盖言称也
　　乐作大夫不入乐正与立者齿三笙一和而成声献工与笙取爵于上篚既献奠于下篚其笙则献诸西阶上大笙谓之巢小者谓之和以和为小则笙为大矣以小为和则大为倡矣三笙一和而成声凡四人也岂皆下士欤所倡者多所和者寡则其声无亏而和乐兴焉三笙一和而成声皆其单出者也若夫杂比则比八音而乐之声不足道也
　　司射在司马之北司马无事不执弓始射获而未释获复释获复用乐行之
　　矢中人曰获孔子曰射者何以射何以听循声而发发而不失正鹄者其唯贤者乎复释获复用乐行之循声而发故也

　　乐书卷五十八
　　钦定四库全书
　　乐书卷五十九
　　宋　陈　撰
　　仪礼训义
　　乡射礼　　燕礼
　　乡射礼
　　歌驺虞若采苹皆五终射无筭古者于旅也语
　　古者三耦及主人大夫射则有筭众賔继射则无筭有筭者歌驺虞无筭者歌采苹歌驺虞若采苹皆五终与升歌笙入间歌合乐三终者异矣古者每一耦射歌五终歌驺虞采苹五终非主诗篇言之主射节而言故也周官射人大夫以三耦射乐以采苹五节则主乡大夫射而言五终不亦宜乎乡大夫歌采苹可也王歌驺虞而大夫用之可乎曰大夫于天子为尤卑士于诸侯为尤卑士射以采蘩为节则大夫射兼歌驺虞皆卑者不嫌抗尊之意也孔子曰吾观于乡而知王道之易易也王道寓于乡如此则乡大夫用王所奏之歌亦圣人寓教之微意也大夫虽歌驺虞不敢用王之九节亦终于五节而止不然不几于僣乎言歌驺虞采苹继之以古者于旅也语既歌而语以成之也文王世子合语之礼皆小乐正诏之于东序大学正则斆而说之以言父子君臣长防之道合徳音之致者也然则古者于旅也语岂非古乐之发然邪
　　燕礼
　　燕礼小臣戒与者膳宰具官馔于寝东乐人县
　　士无故不彻琴瑟国君无故不彻县大射乐人宿县此不宿县者燕礼轻故也春秋凡微者称人此言乐人者指微者故也其言笙人钟人亦此意欤
