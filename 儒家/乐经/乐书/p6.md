<!-- { "loadSidebar": true } -->
　　礼器曰内金示和也郊特牲曰以钟次之以和居参之也盖钟之为乐过则声淫中则声和垂之和钟和声之钟非淫声之钟也磬之为乐编之则杂离之则特叔之离磬特县磬非编县之磬也钟秋分之音也大者十分其鼓间以其一为之厚小者十分其钲间以其一为之厚已厚则石已薄则播侈则柞弇则长甬则震大而短则声疾而短闻小而长则声舒而远闻所谓和钟者一适厚薄侈弇小大长短之齐以合六律六同之和而已左传谓钟音之器也小者不窕大者不槬则和于物者此也磬立秋之音也倨句一矩有半以其博为一股为二鼓为三参分其股博去一以为鼓博参分其鼓博以其一为之厚已上则摩其旁已下则摩其耑所谓离磬者一适博厚上下清浊之齐以为专簴之器而已磬师掌教击磬者此也尔雅曰大钟谓之镛大磬谓之毊然则垂之和钟叔之离磬皆非小而编县之者特县之大者而已和钟始于垂或谓之鼓延景为之或谓营援为之离磬始于叔或谓古母句氏为之或谓伶伦为之岂皆有所传闻然邪
　　女娲之笙簧
　　古者造笙以匏为母列管匏中施簧管端宫管在中道达隂阳之冲气象物之植而生故有长短焉太蔟之音也盖其制法凤凰以象其鸣大者十九簧而以巢名之以其众管在匏有鳯巢之象也小者十三簧而以和名之以其大者唱则小者和也大射礼三笙一和而成声是已诗曰吹笙鼓簧则笙簧笙中之簧也笙簧始于女娲而世本谓隋为之岂隋因而循之者欤诗曰并坐鼓簧又曰左执簧传曰鼓振虡之簧则簧又非笙中之簧也簧之为物非特施于笙又施于竽笙簧十三或十九水火合数也竽簧三十六水数也
　　夏后氏之龙簨虡殷之崇牙周之璧翣
　　乐出于虚而寓于器本于情而见于文寓于器则器异异虡见于文则文同同笋钟虡饰以臝属磬虡饰以羽属器异异虡故也钟磬之笋皆饰以鳞属其文若竹笋然文同同笋故也笋则横之设以崇牙则其形高以峻虡则植之故以业则其形直以举是笋之上有崇牙崇牙之上有业业之两端又有璧翣郑氏谓戴璧垂羽是也盖笋虡所以县钟磬崇牙璧翣所以饰笋虡夏后氏饰以龙而无崇牙殷饰以崇牙而无璧翣至周则极文而三者具矣设业设虡崇牙树羽是也鬻子谓大禹铭于笋虡曰教我以道者击鼓教我以义者击钟教我以事者振铎教我以忧者击磬教我以狱者挥鼗其言虽不经见彼盖有所授亦足考信矣周官典庸器祭祀帅其属设笋虡吉礼也大防廞笋虡凶礼也防礼旌旂之礼饰亦有崇牙棺墙之饰亦有璧翣与笋虡同者为欲使人勿之有恶焉尔笋亦为簨者竹生东南故也虞亦为虡者乐出虚故也
　　凡四代之服器官鲁兼用之是故鲁王礼也天下传之久矣君臣未尝相弑也礼乐刑法政俗未甞相变也天下以为有道之国是故天下资礼乐焉
　　天下有道礼乐自天子出天下无道礼乐自诸侯出鲁侯国也安得用天子礼兼四代服器官为哉盖周公有王者勲劳其祭之也报以王者礼乐故用之周公庙则可用之鲁国则僣矣孰谓鲁王礼乎春秋之时鲁君三弑孰谓君臣未尝相弑乎士之有诔由庄公始妇之髽而吊由台骀始孰谓礼乐刑法政俗未尝相变乎由是观之天下不道之国莫甚于鲁茍资礼乐焉亦不免于僣矣郑氏以为近诬真笃论欤然而鲁颂颂僖公君臣有道是亦彼善于此而已
　　少仪
　　问大夫之子长幼长则曰能从乐人之事幼则曰能正于乐人未能正于乐人
　　古之学校乐正崇四术立四教以造士将出学小乐正简不帅教者以告于大乐正是乐正之职主于正国子而教之者也大夫之子国子之次者也古之教国子始之以乐徳中之以乐语终之以乐舞乐人之事尽于此矣故问大夫之子长幼长则曰能从乐人之事矣幼则曰能正于乐人未能正于乐人乐记曰乐者非谓黄钟大吕歌干也乐之末节也故童者舞之内则曰十三舞勺成童舞象二十舞大夏自成童而上皆长自成童而下皆幼曰能正于乐人以其能舞勺故也未能正于乐人未能舞象故也盖乐者人之所成终始也始乎乐舜命夔以乐教胄子是也终于乐孔子曰成于乐是也三王之于世子教之必以礼乐况大夫之子教之不以是乎然则曲礼言问大夫之子长曰能御矣幼曰未能御也与此异何邪曰礼乐射御书数无非艺也礼然后乐言乐则礼举矣射然后御言御则射举矣人之于六艺阙一不可大夫之子既能礼乐射御则书数盖亦无不能矣其不言者以人生六年固已教之名数十年固已学书计故也曲礼言能御未能御而不及事则礼而已非仪也少仪言能从乐人之事能正于乐人则仪而已非礼也

　　乐书卷七
　　钦定四库全书
　　乐书卷八
　　宋　陈　撰
　　礼记训义
　　学记
　　学记
　　宵雅肄三官其始也
　　仪礼乡饮酒燕礼皆工歌鹿鸣四牡皇皇者华春秋襄三年穆叔如晋亦歌是三篇而已盖鹿鸣主于和乐四牡主于君臣皇皇者华主于忠信习小雅之三则和乐君臣忠信之道得而可以入官矣以此劝始入学之士则所入易以深矣古之教世子必以礼乐则其教学者亦必以礼乐故皮弁祭菜而示之使敬教以礼也小雅肄三而诱之使劝教以乐也礼以教性之中而易慢之心不萌乐以教情之和而鄙诈之心不入则由教者在所进而不帅者在所惩故入学鼓箧而孙以出其业所以进之也夏楚二物而扑以收其威所以惩之也周官小胥掌学士之徴令而比之挞其怠慢者徴而比之鼓箧孙业之谓也挞其怠慢者夏楚收其威之谓也然则教之大伦先礼乐者六经之道同归礼乐之用为急故也天子之学曰辟雝辟之以礼雝之以乐则太学始教以礼乐可知由是观之礼乐岂不为教之始终欤
　　不学操缦不能安不学博依不能安诗不学杂服不能安礼不兴其艺不能乐学
　　不学操缦不能安以至不学杂服不能安礼学者之于业也不兴其艺不能乐学教者之于人也凡物操之则急纵之则慢故缦之为乐钟师磬师教而奏之所谓操缦则燕乐而已此固音之所存而易学者也凡物杂为文色杂为采古者冠而后服备未冠则衣冠不纯素所服采服之杂服而已此固礼之所存而易学者也子衿之诗曰青青子衿子宁不嗣音盖嗣音歌之音也青衿杂服之类也未冠之士责以嗣音服以青衿则安安礼始学者之事也然则安诗安乐何独不然诗有六义比兴与存焉学博依则多识鸟兽草木之名比兴以名之也教有三物六艺与存焉兴其艺则徳行成于外賔兴以劝之也賔兴以劝之则人人未有不自劝而乐学矣然操缦博依杂服之类音学之末节始学者之所及也故安必始于操缦安诗必始于博依安礼必始于杂服是皆先其易者后其节目可谓善学矣安而后安诗学乐诵诗之意也安诗而后安礼兴诗而后立礼之意也夔教胄子必始于乐孔子语学之序则成于乐内则就外傅必始于书计孔子述志道之序则终于游艺岂非乐与艺固学者之终始欤
　　善歌者使人继其声善教者使人继其志
　　善歌者直已而陈徳未尝无可继之声善教者易直以开道未尝无可继之志其声为可继则气盛而化神其志为可继则德盛而教尊其故何哉其为言也约而达微而臧罕譬而喻故也
　　古之学者比物丑类鼓无当于五声五声弗得不和水无当于五色五色弗得不章学无当于五官五官弗得不治师无当于五服五服弗得不亲
　　夫声中于宫触于角验于徴章于商宇于羽倡和清浊迭相为经非得鼓为之君而唱节之则五声虽奏而不和者有矣夫色青于震白于兊赤于离黑于坎黄于坤相有以章相无以晦非得水为之主则润色虽施而不章者有矣耳目鼻口形能各有接而不相能者是之谓天官心居中虚以治五官是之为天君盖五官不思而蔽于物物交物则引之而已善假学以治之使目非是无欲见斯彻而为明矣使耳非是无欲闻斯彻而为聪矣使口非是无欲言斯乎善矣使心非是无欲虑斯凝于神矣庄子曰五官皆备谓之天乐盖本诸此不然则六凿相攘心从而坏矣衰有斩有齐功有大有小而缌则一焉所谓五服也或以恩以义而制或以节以权而制升数有多寡岁月有久近凡称情为之隆杀而已非假师以训廸之而五服之制不明于天下而学士大夫欲短防者有之此百姓不亲五品不逊所以有待契之敷教也总而论之鼓非与乎五声而五声待之而和水非与乎五色而五色待之而章学非与乎五官而五官待之而治师非与乎五服而五服待之而亲是五声五色五官五服虽不同而同于有之以为利鼓也水也学也师也虽不一而一于无之以为用然则古之学者比物丑类而精微之意有寓于是非夫穷理之至者孰能与此
　　乐记
　　凡音之起由人心生也人心之动物使之然也感于物而动故形于声声相应故生变变成方谓之音比音而乐之及干戚羽旄谓之乐
　　礼自外作而文乐由中出而静虚一而静者其人心乎此凡音之起所以由人心生也人心离静而动岂自尔哉有物引之而已今夫去心以感物虽动犹静由心以感物无静而非动无静而非动则物足以挠之其能不形于声乎形于声故有鼓宫宫动鼓角角应而以同相应也弹羽而角应弹宫而征应而以异相应也以同相应则一倡一和而未始不有常以异相应则流行散徙不主故常而生变矣然心动不生心而生声声动不生声而生音语乐则未也比音而乐之动以干戚之武舞饰以羽旄之文舞然后本末具而乐成焉是岂不谓于声音形于动静有以尽性术之变欤由是观之乐者心之动也声者乐之象也文采节奏声之饰也羽籥干戚乐之器也君子动其本乐其象然后治其饰举其器则凡音之起由人心生者其本也形于声而生变者其象也变成方者其饰也比音而乐之及干戚羽旄者其器也四者备矣乐之所由成也周官大司乐以五声攷八音以八音节六舞而大合乐焉是乐至舞然后大成也舜作乐以赏诸侯而曰观其舞而知其徳孔子语乐于顔渊而曰乐则韶舞其知此欤言变成方谓之音又言声成文谓之音何也曰方有东西南北之异域非变之曲折不足以成之则倡和有应回邪曲直各归其分声之所以成方也文有青黄赤黑之异饰非声之杂比不足以成之则比物以饰节节奏合以成文声之所以成文也变成方将以成乐音之始也声成文必寓于政音之终也经不云乎审乐以知政而治道备矣言凡音之起由人心生不言声者音之所起由乎声声之所起由乎心声音具而乐成言音之所起由人心生则声固不待言而喻矣
　　乐者音之所由生也其本在人心之感于物也是故其哀心感者其声噍以杀其乐心感者其声啴以缓其喜心感者其声以散其怒心感者其声粗以厉其敬心感者其声直以廉其爱心感者其声和以柔六者非性也感于物而后动是故先王慎所以感之者
