<!-- { "loadSidebar": true } -->
　　周官大司乐言奏九徳之歌九防之舞瞽蒙掌九徳之歌以役大师春秋传曰水火金木土谷谓之六府正徳利用厚生谓之三事六府三事谓之九功九功之徳皆可歌也谓之九歌防舜乐也谓之九防之舞则大夏禹乐也谓之九徳之歌得非九夏之乐乎钟师凡乐事以钟鼓奏九夏王夏肆夏昭夏纳夏章夏齐夏族夏祴夏骜夏杜子春曰王出入奏王夏尸出入奏肆夏牲出入奏昭夏四方宾来奏纳夏臣有功奏章夏夫人祭奏齐夏族人侍奏族夏客醉而出奏祴夏公出入奏骜夏盖王者之于天下出而与物相见则粲然有文明之华功业之大然多故生于丰大之时而无故见于随时之义则其出而与民同患又不可不思患而预戒之也禹作九夏之乐本九功之徳以为歌而夏书曰劝之以九歌俾勿坏曷尝不先患虑之而戒之哉且天下之民以王为之君九夏之乐以王夏为之君故王出入奏王夏尸非神也象神而已然尸之于神在庙则均全于君是与之相敌而无不及矣故尸出入奏肆夏牲所以食神实以召之也神藏于幽微而有以召之则洋洋乎如在其上如在其左右不亦昭乎故牲出入奏昭夏外之为出内之为纳四方之宾或以朝而来王或以祭而来享非可却而外之也容而纳之系属之宾客恱逺人之道也故四方宾来奏纳夏东南为文西南为章则章者文之成明之著者也人臣有功不锡乐以章之则其卒至于黮闇不明非崇徳报功之道也故臣有功奏章夏古者将祭君致齐于外夫人致齐于内心不苟虑必依于道手足不苟动必依于礼夫然致精明之徳可以交神明矣故夫人祭奏齐夏族人侍王内朝以齿明父子也外朝以官体异姓也合之于道不过是矣故族人侍奏族夏既醉而出并受其福醉而不出是谓伐徳非特于礼为然乐亦如之是以先王之于乐未尝不以祴示戒焉故客醉而出奏祴夏大射公入骜则公与王同徳爵位莫重焉然位不期骄而骄至禄不期侈而侈生则自放骄傲之患难乎免于身矣是以先王之于乐未尝不以骜示戒焉故公出入奏骜夏盖礼胜易离乐胜易流九夏之乐必终于祴骜者以反为文故也若然尚何坏之有乎诗言钟鼓既戒与此同意九夏之乐有其名而亡其辞盖若豳雅豳颂矣虞夏之世非特有文舞亦有武舞矣舞干羽于两阶是也后周朝会之礼帝出入奏皇夏太子出入奏肆夏王公出奏骜夏诸侯献玉帛奏纳夏宗室会聚奏族夏食举奏深夏北齐文宣之世宗庙羣臣出入奏肆夏牲出入荐毛血奏昭夏入门升坛饮福就燎奏皇夏梁武之时凡客出入及帝出閤入宁升坐并奏肆夏然则禹奏九夏而王道成齐梁后周亦奏之而王道衰者非九夏之乐不善也为其徒有禹乐之名而无禹徳之实故也禹乐谓之大夏而季札曰美故勤而不徳者以其不自满假有大而能谦必豫故也公羊子家驹曰朱干玉戚以舞大夏八佾以舞大武大夏文乐也以八佾舞之则可以朱干玉戚舞之岂所宜哉礼记明堂位言朱干玉戚冕而舞大武皮弁素积裼而舞大夏祭统言朱干玉戚以舞大武八佾以舞大夏其言非不当也然不专施于周公之庙而或用于羣公之庙非成王崇徳报功之意也虽然备九夏之乐惟天子为然元侯不与焉享元侯则肆昭纳三夏而已大夫不与焉故大夫而肆夏自赵文子始也周礼谓之肆昭纳鲁语谓之繁遏渠故杜子春以为每夏而有二名也吕叔玉谓肆夏时迈也繁遏执竞也渠思文也岂非不知三夏禹乐非周乐然邪













　　乐书卷一百六十六
　　钦定四库全书
　　乐书卷一百六十七
　　宋　陈　撰
　　乐圗论
　　雅部
　　舞
　　大濩　　大武　　象　　勺
　　大濩
　　吕氏春秋曰汤命伊尹作为大濩歌晨露韩诗外传曰汤作大濩闻其宫声使人温良而寛大闻其商声使人方廉而好义闻其角声使人恻隠而仁爱闻其征声使人乐养而好施闻其羽声使人恭俭而好礼故周人舞之以享先妣而已未闻有七音也奏夷则歌小吕而已未闻有四清也荀卿曰步中武象趋中韶濩所以养耳也左传季子见舞韶濩者曰圣人之宏也而犹有慙徳圣人之难也然则汤之作濩所以润泽生民使脱涂炭之苦而已岂特养吾之耳示其有慙徳哉春秋之时宋人作桑林之舞以享晋侯则大濩桑林之舞商人之后作之非始汤也荀卿言周之时勺武起而韶濩废是不知周兼用六乐之意也
　　大武
　　春秋传曰于文止戈为武戈则器也所以示事止则象也所以示志诗序曰桓讲武类祃也桓武志也言武志则讲武其事也大武之义不过如此盖乐之一变为一成文乐九成九变故也武乐六成六变故也周人始作备乐而合乎祖不过大武而已其成于变可知也记曰武始而北出再成而灭商三成而南四成而南国是疆五成而周公左召公右六成复缀以崇天子则二王之后戾止而观厥成者得非所以崇天子之意欤周官大司乐奏无射歌夹钟舞大武以享先祖然则武奏大武歌是诗而舞之可知矣记有言八佾以舞大武语其数也朱干玉戚以舞大武语其器也冕而舞大武语其服也周官乐记皆先大夏后大武以世次先后言之祭义明堂位皆先大武后大夏者尊时王之制故也
　　象
　　吉事有祥象事知器维周之祯则福之先见事之有祥者也象舞则王事兆见事之器者也吉事之祥寓之于象事之器则文王舞象成者孰非形容文王所以有天下之象邪乐记曰乐者非谓歌干乐之末节也童子舞之内则曰成童舞象盖文王之时虽王事兆见而大统犹未既集也以未既集之统舞之以未成人之童此所以谓之象舞欤文王世子明堂位祭统仲尼燕居皆言下而管象春秋传亦曰象箾南盖文王之乐歌维清于堂上奏钟鼓于堂下舞象于庭其所形容者熈邦国之典而已未及于法则也肇上帝之禋而已未及于羣杞也熈邦国之典则人受之矣肇上帝之禋则天受之矣然则维周之祯岂过是哉先儒以象为武王乐而记以三象之说误矣
　　勺
　　勺水为汋勺酒为酌是酌者有挹而损之之道也大武之乐武王作之于前成王酌先祖之道以成之于后其事则武其道则养天下然武所以毒天下而反有以养之者以武有七徳而安民和众阜财固在其中矣其作乐告成而形容之不亦可乎燕礼言若舞则勺记言十有三年舞勺成童舞象皆小舞也朱干玉戚冕而舞大武韶大舞也周官大舞以大司乐掌之小舞以乐师掌之然则周之舞岂不重于武宿夜乎此勺象所以不言大异乎大武配六乐而谓之大也岂非以大统大勲至是然后集邪传曰舜乐莫盛于韶周乐莫盛于勺以韶为盛则是以勺为盛不知莫重于武之说也白虎通谓周公之乐曰勺其为智亦疎矣



　　乐书卷一百六十七
<经部,乐类,乐书>
　　钦定四库全书
　　乐书卷一百六十八
　　宋　陈　撰
　　乐图论
　　雅部
　　舞
　　小舞六
　　帗舞　　　　羽舞　　　皇舞
　　旄舞　　　干舞　　　人舞
　　野舞　　　总论














　　乐师掌教国子小舞有帗舞鼓人凡祭祀百物之神鼓帗舞者舞师掌教帗舞帅而舞社稷之祭祀女巫掌嵗时祓除旱暵则舞雩盖帗之为言祓也社稷及百物之神皆为民祓除故以帗舞舞之然则教国子以是责之以保社稷故也郑司农曰帗舞者全羽羽舞者析羽郑康成曰帗析五采缯为之今灵星舞子持之是也其亦互备之欤









　　乐师凡国有羽舞舞师掌教羽舞帅而舞四方之祭祀籥师掌教国子舞羽龡籥祭祀则鼓羽籥之舞宾客飨食亦如之诗曰右手秉翟所谓羽舞者翟羽可用为仪执之以舞所以为蔽翼者也春秋之时隠公问羽数于众仲众仲曰天子用八诸侯用六大夫四士二羽舞之制自天子达于士名位不同舞亦异数不过降杀以两而已诸侯用六羽则是考仲子之宫而用之非僭而何此圣人言初献所以贬之也记曰比音而乐之及干戚旄羽谓之乐又曰干戚旄狄以舞之言羽又言狄何也内司服掌后之六服袆衣揄狄阙狄袆衣缋翚狄于衣尔雅谓素质五色皆备成章者也揄狄缋揄狄于衣尔雅谓青质五色皆备成章者也所谓羽者岂翚狄揄狄之羽欤狄言体羽言用其实一也



















　　舞师掌教皇舞帅而舞旱暵之事乐师掌教国子小舞有皇舞盖皇隂类也而能为其类之长隂中之阳也旱暵则欲助达隂中之阳而已故以皇舞舞之与巫师女巫之舞同意












　　传曰葛天氏之乐三人操牛尾而歌八阕则旄者其牛之尾欤古之人非特操之以歌亦操之以舞矣旄牛之尾舞者所持以指麾犹旌旗注牛之毛卿士所设以标识者也周官旄人掌教舞散乐舞夷乐然则旄舞岂亦旄人所教者邪











　　司干掌舞器祭祀舞者既陈则授舞器既舞则受之宾飨亦如之司兵祭祀授舞者兵司戈盾祭祀授旅者殳故士戈盾授舞者兵亦如之言兵则不止于干言干则一器而已郊特牲曰朱干故锡冕而舞大武明堂位曰朱干玉戚冕而舞大武乐记曰乐者非谓干也乐之末节也故童子舞之祭统曰及舞君执干戚就舞位则干者自卫之兵非伐人之器也自天子达于童子未尝不执是舞之所以示其有武事也然亦特乐之末节而已故乐师教国子以之者欲其由末以知本也舞师祭山川以之者以其有阻固扞蔽之功也汉舞先武徳后文始唐舞先七徳后九功其意以谓武以威众而平难文以附众而守成平难在所先守成在所后唐太宗谓封徳曰朕虽始以武功兴终以文徳绥海内谓文容不如蹈厉斯言过矣考之于古周官司兵掌五兵五盾以待军事诗曰龙盾之合又曰蒙伐有苑春秋传曰狄虒弥建大车之轮以为橹国语曰官师奉文犀之渠以为盾先儒以橹为大盾以伐为中干则盾之见于经传有橹干伐渠之异名其为盾一也盾之为物以革为之其背曰瓦左传曰中其楯瓦是也其瓦设钖记曰朱干设钖是也朱质而绘以龙龙之外又绘以杂羽【蒙杂羽也】其系之也以绣韦其属绣韦也以纷书曰矫乃干则矫者系以纷也国语曰轻罪赎以鞼盾则鞼土绣韦也舞者所执之干其制如此隋初武舞三十二人执戈三十二人执戚皆配以盾而半执龙盾半执龟盾盖惑于郑氏其背如龟之说也是不知所谓如龟者其背耳非其饰也孔安国释书之禹谟以舞干羽为文舞又失之矣今之卤簿即干橹之橹岂古者橹卤通用邪





















　　舞以干戚羽旄为饰以手舞足蹈为容故乐记乐师均以人之手舞终焉乐记诗序言手之舞之足之蹈之孟子言足之蹈之手之舞之者主情动于中形于外言之则始而有终故先手舞后足蹈若主乐之生恶可已言之则终而有始故先足蹈后手舞通礼义纂曰古者臣于其君有拜手稽首之礼自后魏以来臣之受恩皆以手舞足蹈喜抃之极也岂亦源流于此欤
　　野舞
　　地官舞师掌教小舞凡野舞则皆教之教舞至于野人不遗则舞师所教亦无所不至矣
　　总论
