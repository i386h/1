<!-- { "loadSidebar": true } -->
　　君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也陂则险平则易邪则曲正则直易则易知性之所以为智也直则内敬性之所以为礼也子者天性之爱所以为仁也谅者天性之诚所以为信也盖性者心之地心者天之君神之舎者也致乐以治心而易直子谅之心油然生矣易直子谅之心生则于性之所受者能乐于性之所受者能乐则于事之所遇者能安此易所谓乐天安土之意也于事之所遇者能安则不失其所而其德可乆矣此坤之安贞吉老子谓地乆之意也孔子曰智者乐仁者寿又曰仁者安仁智者利仁则乐者智者之道也安者仁者之道也易曰可乆则贤人之德孟子曰圣人之于天道则乆者贤人之地道也天者圣人之天道也神则圣而不可知虽隂阳且不能测况于人乎老子曰人法地地法天天法道道法自然由是观之乆则地道天则天道然则仁智有人道而神有不为自然者邪盖不离于宗谓之天不离于精谓之神古之学者自仁率之至于天道自善充之至于神致乐以治心而至于天则神固其理也孟子曰乐则生矣生则恶可已荀卿曰诚心守仁则形形则神如此而已今夫待言而信者以人有意故也天则无待于言而畏矣待怒而威者以人有情故也神则无待于怒而威矣易曰不言而信存乎德行又曰神武不杀书曰德威惟畏荀子曰至德嘿然而喻不怒而威乐也者章德者也岂待言而后信怒而后威邪子思论至诚不息则乆卒至于不见而章不动而变无为而成其意亦何异此离而言之天与神异合而言之则一故庄子曰神而不可不为者天也易曰观天之神道而四时不忒是已老子言天乃道道乃乆此言乆则天天则神者岂乆者又天道之始终欤记有之不闭其乆是天道也盖天可以兼地地不可以兼天犹形而上者可以言噐形而下者不可以言道
　　致礼以治躬则庄敬庄敬则严威
　　孔子曰临之以庄则敬是庄为敬之始而敬不止于庄书曰严恭夤畏曰有威可畏谓之威则严为威之始而威不止于严盖身主信躬主诎致礼以治躬则自卑而尊人撙节退让以明之而已非主乎信者也其于治躬也何有然□肃则庄敬重则严威是严威以庄敬为本庄敬以严威为文也礼也者资庄敬以为教待威严而后行然乐记先严而后威先后之序也曲礼先威而后严重轻之序也致礼以治躬则驯致有渐不得不以先后序之班朝治军涖官行法则分守致严不得不以重轻序之
　　心中斯湏不和不乐而鄙诈之心入之矣外貌斯湏不庄不敬而易慢之心入之矣
　　乐由中出而本乎心则和乐者心之于天真者也礼自外作而见乎□则庄敬者□之形于肃括者也故致乐以治心心中斯湏不和不乐而鄙诈之心入之矣致礼以治躬外貌斯湏不庄不敬而易慢之心入之矣况其乆者乎周之末造鹿鸣废则和乐缺矣菁莪废则无礼仪矣况能治心于内治躬于外以全所谓一体者乎然鄙诈之心反乎子谅者也易慢之心反乎庄敬者也言反乎子谅者推而上之以见易直言反乎庄敬者推而下之以见严威言之法也且古人于礼乐不可以斯湏去身斯湏去身而为心害如此况三年不为其害将如之何哉宰我之说盖有为而言记言鄙诈易慢之心以内明外也太史公言慢奸邪之行以外明内也
　　故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貌而民不生易慢焉故德煇动于内而民莫不承听理诸外而民莫不承顺故曰致礼乐之道举而错之天下无难矣
　　礼乐之于天下辨上下之位则礼交动乎上乐交应乎下相通以致用也定内外之分则乐动于内礼动于外相辨以立体也其为体用虽殊而所以职乎动则一而己岂非天下之动贞夫一欤记者两言之为更瑞异故也今夫保合大和者其干乎天下至顺者其坤乎乐由天作未有不本干之和礼以地制未有不本坤之顺乐非特和而已有以极天下之和也礼非特顺而已有以极天下之顺也曾子言君子动容貌斯逺慢矣正顔色斯近信矣诚信逹之于顔色恭敬逹之于容貌君子内和于心以逹诚信则民瞻其顔色而弗与争焉以内信外也外顺于貌以逹恭敬则望其容貌而民不生易慢之心焉以外直内也曲礼曰执尔顔正尔容祭义曰有愉色者必有婉容冠义曰礼义之始在于正容体齐顔色是顔色之于容貌为内容貌之于顔色为外故于内和之乐言顔色外顺之礼言容貌乐也者德之不可匿者也故德煇动乎内而民莫不承听礼也者理之不可易者也故理诸外而民莫不承顺君子所为民视听而以之者也岂不为民之耳目乎雄曰天之肇降生民使其目见耳闻是以视之礼听之乐如视不礼听不乐虽有民焉得而涂诸可谓知比矣由是观之致礼乐之道举而错之天下之民无难矣患内不用志外不用力焉耳子张问政孔子对之君子明于礼乐举而错之而已然则致礼乐之道举而错之天下则安上治民移风易俗犹反掌耳为政岂难哉此孔子将为政于卫所以深悼礼乐之不兴也乐虽主和未尝不顺和顺积中是也礼虽主顺未尝不和礼之用和为贵是也乐虽章德而礼非不以德人而无礼焉以为德是也礼虽主理而乐非不以理乐通伦理是也乐也者动于内礼也者动于外主礼乐言之乐所以修内礼所以修外主教世子言之

　　乐书卷二十八
　　钦定四库全书
　　乐书卷二十九
　　宋　陈　撰
　　礼记训义
　　乐记
　　乐也者动于内者也礼也者动于外者也故礼主其减乐主其盈礼减而进以进为文乐盈而反以反为文礼减而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也礼乐之于天下无主不止无文不行故其情则中有主而能止其文则外有正而能行是主减主盈者礼乐之情也以进以反者礼乐之文也言减则盈为増言盈则减为虚言进则反为退言反则进为出礼主虚以减则人情之所惮行必以进为文所以推而进之也岂卑者举之罄者与之之意欤乐主増以盈则人情之所乐趋必以反为文所以抑而退之也岂髙者下之饶者取之之意欤今夫礼以地制未尝不主减然而飨必至于百拜仪必至于三千则礼减而进以进为文可知乐由天作未尝不主盈然而合乐必止三终奏韶必止九成则乐盈而反以反为文可知以易言之上者阳之位下者隂之位阳上进隂下退则于卦为复礼主其减乐主其盈者复之道也外者阳之域内者隂之域阳内入隂外出则于卦为姤礼以进为文乐以反为文者姤之道也在风之蟋蟀俭必欲中礼乐必欲无荒在雅之楚茨礼仪欲其既备钟鼓欲其既戒亦此意欤礼减而不进则人病于难为不足以致冨销之道也乐盈而不反则人病于太侈不足以致谨放之道也销则铄于外物不能以自强入于鲁人之跛倚者有之然则礼也者其可以无进乎放则逐于外物不能以自反入于魏侯之忘倦者有之然则乐也者其可以无反乎故礼得其报其情乐而不惑乐得其反其情安而不危礼之报情乐之反始其数虽异其义一也孔子言谦以制礼继之复以自知豫以作乐继之向晦入宴息义恊于此史迁谓君子以谦退为礼而不知其文主进以减损为乐而不知其情主盈未为深于礼乐者也郊特牲言春禘秋尝春飨孤子秋食耆老其义一者以禘尝飨食有春秋隂阳之义也言天先乎地君先乎臣其义一者以天地君臣有先后尊卑之义也此言礼之报乐之反其义一者以礼乐有报反之义也其义同其所以为义异
　　夫乐者乐也人情之所不能免也乐必于声音形于动静人之道也声音动静性术之变尽于此矣
　　君子小人同乐而异得故曰乐者乐也君子乐得其道小人乐得其欲人情同乐而合道故曰乐者乐也人情之所不能免也必于声音形于动静人之道也盖乐于声音为歌于动静为舞歌舞皆人所为道实在焉道之所在性实藏焉然则人道着于声音动静非性术之常也特其变者尔有言心术有言性术者道无所不行而术则述其末焉喜怒哀乐所以形者非心之本心之末而已声音动静所以变者非性之本性之末而已此心与性所以皆谓之术孟子曰尽其心者知其性则心术者性术之用性术者心术之体言性术之变尽于此矣尚何底蕴之有乎
　　故人不耐无乐乐不耐无形形而不为道不耐无乱先王耻其乱故制雅颂之声以道之使其声足乐而不流使其文足论而不息使其曲直繁瘠亷肉节奏足以感动人之善心而已矣不使放心邪气得接焉是先王立乐之方也
　　情动于中而形于言人之所以为诗也情乐于内而形于外人之所以为乐也凡此天机之发而不能自已非有以使之然也是人而不耐无乐乐不耐无形形而不为之道逹则始乎治常卒乎乱矣先王得不制为雅颂之声以道之乎盖王政废兴在雅不在风盛德形容在颂不在雅制为雅颂之声以道之则审乐足以知政闻乐足以知德使其声足乐而不流取是以节之也使其文足论而不息取是以行之也然声乐之象非乐之道也故可乐乐而至于不流得非以道制象者乎文乐之饰非乐之情也故可论论而至于不息得非以情成文者乎声足乐而不流故安文足论而不息故乆中正之雅不过是尔此所以能使曲直繁瘠亷肉节奏足以感动人之善心不使放心邪气得接焉确乎多哇之郑不能入也盖亷直之音作而民肃敬繁简之音作而民康乐肉好之音作而民慈爱先王制为雅颂以道曲直繁瘠亷肉之声抑又节奏合而成文其有不足感动人之善心邪今夫心中斯湏不和不乐而鄙诈之心入之矣况放心得接乎奸声感人逆气应之而淫乐兴焉况邪气得接乎先王反情以和其志广乐以成其教凡淫溺之乐不接于心术邪僻之气不设于身体卒至于奋至德之光动四气之和以着万物之理者立乐之效也墨子非之奈何虽然先王制雅颂之声以道之不过之声音形之动静特乐之一方非道之大全也语其大全则道可载而与之俱休乐而无形则人不能无乐乐而不能无形不足道也幽昬而无声则其声足乐而不流其文足论而不息不足道也充满天地包裹六极则感动人之善心不足道也动于无方居于窈冥则立乐之方不足道也上文论六音此及亷直繁简肉好而不及噍杀粗厉涤滥者不合雅颂之声故也

　　乐书卷二十九
　　钦定四库全书
　　乐书卷三十
　　宋　陈　撰
　　礼记训义
　　乐记
　　是故乐在宗庙之中君臣上下同听之则莫不和敬在族长乡里之中长防同听之则莫不和顺闺门之内父子兄弟同听之则莫不和亲
