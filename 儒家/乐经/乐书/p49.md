<!-- { "loadSidebar": true } -->
　　子曰先进于礼乐野人也后进于礼乐君子也如用之则吾从先进
　　时有先后礼乐有文质先进于礼乐既其实而文不足故曰野人后进于礼乐既其文而已故曰君子既其文则非躬行者也故欲从先进以救之以其矫枉以曲然后直救时以偏然后正也庄周曰濯乱六律铄絶竽瑟而天下人始含其聪矣灭文章散五采而天下人始含其明矣与先进之野人同意以礼为行以乐为和谓之君子与后进之君子同意孔子筮卦得贲其色愀然与如用之则吾从先进同意论语之言文质有曰从周有曰从先进有曰彬彬者彬彬者道之中从周从先进者时之中子思所谓君子而时中者此也洪范三德其施于爕彊乎亦若是已
　　子曰由之瑟奚为于丘之门
　　传曰子路鼓瑟有北鄙之音孔子闻之曰信矣由之不才也冉有侍孔子曰求来尔奚不谓由夫先王之制音也奏中声为中节彼小人则不然执末以论本务刚以为基故其音湫厉而微末以象杀伐之气夫然者乃乱世之风也冉有以告子路子路曰由之罪也后果不得其死焉由是观之仲由鼔瑟于孔子之门有志于胜人无志于进道故孔子曰由之瑟奚为于丘之门所以抑之也曾防之于孔子舍瑟而对异乎三子者之撰是有志于乐道无志于从仕故孔子曰何伤乎亦各言其志所以与之也抑由义也与防仁也然则由之鼓瑟孔子抑之及执干而舞则不抑之者以其因孔子之言悟穷亦乐通亦乐之意也
　　子曰求尔何如对曰方六七十如五六十求也为之比及三年可使足民如其礼乐以俟君子
　　达于礼而不达于乐谓之素达于乐而不达于礼谓之偏礼乐皆得谓之有德君子也者其有德之士欤文之以礼乐而不为素礼乐明备而不为偏仲尼燕居曰君子明于礼乐举而错之而已孔子闲居曰恺悌君子必达于礼乐之原是礼乐由君子出而冉求之艺能足民而已非全乎君国子民之道也故孔子问其志则曰方六七十如五六十求也为之比及三年可使足民如其礼乐以俟君子彼其自知明自信笃终此而已孔子之于门弟子所与言礼乐者不过顔渊之问为邦是为邦之道无先于礼乐而求也为之可使足民而已此孔子所以不以语回者告求欤庄周亦曰以礼为行以乐为和谓之君子孰谓庄周蔽于天而不知人邪王通曰吾于礼乐正失而已如其制作以俟明哲必也崇贵乎是又指在上制作者言之与其所谓以俟君子者异矣


　　乐书卷八十七
　　钦定四库全书
　　乐书卷八十八
　　宋　陈　撰
　　论语训义【先进　子路　宪问】
　　先进
　　子曰防尔何如曰莫春者春服既成冠者五六人童子六七人浴乎沂风乎舞雩咏而归夫子喟然叹曰吾与防也周官司巫若国大旱则帅巫而舞雩女巫旱暵则舞雩凡邦之大烖歌哭而请尔雅曰舞号雩也由是推之舞雩之祭非旱暵若国大旱则不必为之非有常时也记曰雩禜祭水旱也党正春秋祭禜是雩祭或春或秋皆遇旱而为之不必龙见之时也此言舞雩于春服既成之时非党正秋祭之时也春秋书大旱二书大雩二十多讥非大旱为之却又着僭用天子之礼而已左氏皆谓龙见而雩过则书之月令以大雩帝用盛乐在仲夏之月是不知周之仲夏龙见之时非常旱之月也曽防浴乎沂风乎舞雩咏而归则其所以舞咏而归者在道而不在雩故孔子与之樊迟从游于舞雩之下而以崇德辨惑为问虽未能无惑而一志于乐道亦孔子之所善也然拟之子路冉有公西华有志于仕无志于学则有间矣鲁之舞雩孔子与其徒必预之者岂非忧民之心君子所以与人同故邪
　　子路
　　名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足礼以道其志乐以和其声政以一其行刑以防其奸礼乐刑政其极一也所以同民心而出治道也孔子为政于衞必以正名为先名不正则言不顺言不顺则事不成非所以为政也事不成则礼乐不兴礼乐不兴则刑罚不中非所以为礼乐也刑罚不中则民无所措手足非所以为刑也记曰礼节民心乐和民声政以行之刑以防之礼乐刑政四达而不悖则王道备矣然则衞君待孔子为政孔子以王道为先务舍礼乐刑政何以哉在易豫之彖曰圣人以顺动刑罚清而民服象曰先王作乐崇德殷荐之上帝以配祖考盖作以崇德者乐也荐上帝配祖考者礼也是刑罚清本于礼乐兴礼乐兴本于豫顺以动其言亦相为表里而已明堂位言周公制礼作乐颁度量而天下大服继之以服大刑而天下大服与此同意孔子待衞君不以霸道而以王道亦周公之用心也子路疑之以为迂岂不野哉
　　宪问
　　子路问成人子曰若臧武仲之知公绰之不欲卞庄子之勇冉求之艺文之以礼乐亦可以为成人矣
　　天与之性君子得之以为德性与之才君子达之以为艺言冉求之艺则臧武仲之知公绰之不欲卞庄子之勇无非天下之达德也据于德以为本游于艺以为末则其质具矣茍言而履之以为礼行而乐之以为乐则文质彬彬然后可以为成人之君子矣孔子谓顔回曰既能成人又加之以仁义礼乐成人之行也充四子之实进而至于顔回然后可以语与人之行故其问为邦告之以三王之礼二帝之乐至于冉求则曰如其礼乐以俟君子则亦可以为成人者惟顔子可以当之庄周谓回忘礼乐则又进于此岂特可以而已哉易曰易简之理得而成位乎其中则成位于天地之中者贤人之能事成人之至也亦岂不本于礼乐之简易乎王通曰姚义之辩李靖之智贾琼魏征之正薛收之仁程元王孝逸之文加之以笃固申之以礼乐可以为成人矣扬雄曰若张子房之智陈平之无悮绛侯勃之果霍将军之勇终之以礼乐可谓社稷之臣矣由是观之王通之论成人未为无失扬雄论社稷之臣亦未为俱得也孔子以成人之道在礼乐如此庄周反谓礼乐徧行则天下乱盖有为而言也
　　子击磬于衞有荷蒉而过孔氏之门者曰有心哉击磬乎既而曰鄙哉硁硁乎莫已知也斯已而已矣深则厉浅则揭子曰果哉末之难矣
　　帝之乘时以出入其致用在八卦其成功在万物八音出于八卦则八音万物之声也磬出于八音之石而于卦主干则磬者干之音也圣人之于天下未尝有心亦未尝无心荷蒉闻孔子击磬于衞徒知其有心而不知其无心其所知亦浅矣季咸之于列子知其气机而不知其未始出吾宗亦何异此荷蒉之讥孔子犹钓者之讥王通也盖播鼗武入于河击磬襄入于海固有之矣



　　乐书卷八十八
　　钦定四库全书
　　乐书卷八十九
　　宋　陈　撰
　　论语训义【卫灵公　季氏　阳货】
　　卫灵公
　　顔渊问为邦子曰行夏之时乗殷之辂服周之冕乐则韶舞放郑声逺佞人郑声淫佞人殆
　　正有三而行夏之时人正也辂有五而乘殷之辂木辂也冕有六而服周之冕纯冕也乐有文武而乐则韶舞文舞也盖三王异世不相袭礼五帝殊时不相沿乐是夏殷周尽人道而王非无乐也而礼莫盛焉尧舜同天道而帝非无礼也而乐莫盛焉然三王之礼孔子之所宪章二帝之乐孔子之所祖述顔渊问为邦必首以是告之者以治道非礼乐不成故也然礼寓于时而有度数寓于器而有文为乐之所法者韶舞而已以乐之美善必待久而后成也记曰比音而乐之及干戚羽旄谓之乐然则不言韶舞岂足谓之乐乎郑声似雅而非雅不放之则志易以淫佞人似忠而非忠不逺之则行易以殄舜之命官始于伯夷典礼中于夔之典乐终于龙之纳言则郑声淫佞人殆尧舜其犹病诸况顔渊乎顔渊虽乐二帝三王之道而有王佐之才茍不知戒此如为邦何哉告之夏时殷辂周冕韶舞所以教之也告之放郑声逺佞人郑声淫佞人殆所以戒之也
　　师冕见及阶子曰阶也及席子曰席也皆坐子告之曰某在斯某在斯师冕出子张问曰与师言之道与子曰然固相师之道也
　　老者在所养丧者在所恤贵者在所敬古人之于瞽者待之如老者丧者所以尽仁待之如贵者所以尽礼记曰八十拜君命一坐再至瞽亦如之又曰八十者一子不从政九十者其家不从政瞽亦如之是待瞽者如老者也语曰见齐衰者冕衣裳者与瞽者见之虽少必作过之必趋又曰见齐衰者虽狎必变见冕者与瞽者虽防必以貌是待瞽者如丧者贵者也然则于其所不知者其可以不告乎故及阶则曰阶及席则曰席皆坐则曰某在斯某在斯礼曰未有烛而有后至者则以在者告道瞽亦然故曰乐有相歩温之至也若夫周官以眡了相瞽蒙语之尽相师之道如孔子则间矣
　　季氏
　　孔子曰天下有道则礼乐征伐自天子出天下无道则礼乐征伐自诸侯出自诸侯出盖十世希不失矣自大夫出五世希不失矣陪臣执国命三世希不失矣礼乐道也先王以之柔中国征伐法也先王以之威四夷天下有道则上有道揆下有法守诸侯赐圭瓉然后为鬯赐柷鼗然后为乐此礼乐所以自天子出也诸侯赐弓矢然后征赐鈇钺然后杀此征伐所以自天子出也天下无道则上无道揆下无法守故鲁侯国也天下资礼乐焉此礼乐所以自诸侯出也威文霸国也天下资征伐焉此征伐所以自诸侯出也自诸侯出其失不过十世自大夫出其失不过五世陪臣则三世而已岂非逆理弥甚则其势弥蹙邪扬雄曰礼乐征伐自天子出春秋之时齐晋实予不胶者【阙】　　　孔子褒贬之意故也
　　阳货
　　子之武城闻歌之声夫子莞尔而笑曰割鸡焉用牛刀子游对曰昔者偃也闻诸夫子曰君子学道则爱人小人学道则易使也子曰二三子偃之言是也前言戏之耳
　　安上治民莫善于礼移风易俗莫善于乐礼乐所以同民心出治道虽一邑之小一国之大天下之广其为之也舍礼乐何以哉子游为武城宰而歌之声洋洋乎盈耳孔子曰君子学道则爱人小人学道则易使者礼乐不可废于一邑也顔渊问为邦孔子告之三王之礼二帝之乐者礼乐不可废于一国也孔子曰先进于礼乐野人也如用之则吾从先进者礼乐不可废于天下也冉求曰如其礼乐以俟君子如治国何哉孔子门人学乐者多矣或援琴而歌或执干而舞或咏而归或坐而无非乐道以成已者也子夏对魏文以德音之乐而曰修身及家平均天下是子夏不特知乐道以成已又知推之为天下国家而已其贤于子贡问乐不亦逺乎








　　乐书卷八十九
　　钦定四库全书
　　乐书卷九十
　　宋　陈　撰
　　论语训义【阳货　微子】
　　阳货
　　子曰礼云礼云玉帛云乎哉乐云乐云钟鼔云乎哉礼出于天地之性而玉帛特礼之物而已乐出于天地之命而钟鼔特乐之器而已物不徒设必有难知之义存焉器不徒制必有寓意之象存焉是礼虽不在玉帛然非玉帛无以致其义乐虽不在钟鼔然非钟鼔无以明其象因物以致义得义而物可忘因器以明象得象而器可忘若是者非圣人其谁邪故圣人曰礼乐云扬雄曰玉帛不分钟鼔不枟吾无以见圣人矣
　　恶郑声之乱雅乐也
　　中正则雅多哇则郑礼乐废而邪音起是郑声有时而乱雅也故圣人恶诸然则郑声之乱雅奈何亦曰黄钟以本之中正以平之确乎郑衞不能入也传曰郑衞之音使人之心淫是衞声之淫不如郑声乱雅之甚故举是以见之荀卿曰先王贵礼乐而贱邪音其在序官也审诛赏禁淫声使夷俗邪音不敢乱雅太师之职也盖圣人达而赏罚行而邪音乱雅固在所诛圣人穷而褒贬作而郑声乱雅特在所恶而已
