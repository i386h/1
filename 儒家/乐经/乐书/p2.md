<!-- { "loadSidebar": true } -->
　　人喜则斯陶陶斯咏咏斯犹犹斯舞舞斯愠愠斯戚戚斯叹叹斯辟辟斯踊矣品节斯斯之谓礼
　　其喜心感者其声以散以散阳也其极必反隂焉其愠心感者其声粗以厉粗以厉隂也其极必反阳焉盖喜气不泄则已泄则口不得不咏愠气不震则已震则气不得不叹咏文事心志犹其优防咏武事心志犹其奋疾夫然则忧患去而乐生矣乐生而舞乐至于手之舞之则乐极而哀从之矣故舞斯愠愠斯叹叹斯戚戚斯辟辟斯踊则不知胷之抚之足之踊之虽正明目而视不可得而见也倾耳而听不可得而闻也岂非阳极反隂乐极反哀之意邪左所谓乐有歌舞哀有哭泣者欤品于斯哀乐莫不有隆杀节于斯哀乐莫不中节则知礼之为道其去戎狄之道逺矣今夫陶包隂阳之气忧乐无所泄如之喜斯陶乐之无所泄者也郁陶乎予心忧之无所泄者也尔雅以郁陶为喜其有见乎一偏欤传曰齐楚燕赵之歌异传而皆乐九夷八蛮之声异哭而皆哀夫何故哀乐之情同也然而君子不与之者为其不能品节于斯以为礼未免为戎狄之道也
　　知悼子卒未葬平公饮酒师旷李调侍鼓钟杜蒉自外来闻钟声曰安在曰在寝杜蒉入寝歴阶而升酌曰旷饮斯又酌曰调饮斯又酌堂上北面坐饮之降趋而出平公呼而进之曰蒉曩者尔心或开予是以不与尔言尔饮旷何也曰子卯不乐知悼子在堂斯其为子卯也大矣旷也大师也不以诏是以饮之也尔饮调何也曰调也君之亵臣也为一饮一食忘君之疾是以饮之也尔饮何也曰蒉也宰夫也非刀匕是共又敢与知防是以饮之也平公曰寡人亦有过焉酌而饮寡人杜蒉洗而觯公谓侍者曰如我死则必毋废斯爵也至于今既毕献斯觯谓之杜举
　　周官大司乐凡诸侯薨令去乐大臣死令弛县故叔弓卒鲁昭公去乐卒祭君子善之仲遂卒宣公万入犹绎君子非之然则知悼子之未斯其为子卯大矣如之何鼓钟而燕乐乎此杜蒉所以升酌而讥之也古者以晋鼓鼓金奏燕礼賔入门而金奏肆夏则平公饮酒而至于鼓钟岂非鼓金奏邪今夫为人臣者患于不忠忠而患于不勇为人君者患于不智智而患于不义则杜蒉所存者忠也所敢为者勇也平公知悔者智也不掩善者义也非杜蒉之忠勇不能改平公之过于当时非平公之智义不能彰杜蒉之善于后世左传谓杜蒉责乐工以不聪责嬖叔以不明责已以不善味其传闻虽不同其实一也郑司农以为五行子卯自刑翼奉亦曰贪狼必待隂贼而后动隂贼必待贪狼而后用二隂并行是以王者忌子卯是也郑康成曰纣以甲子死桀以乙夘亡失之矣昔魏道武以甲子讨贺驎晁崇曰纣以甲子死兵家忌之道武曰周武不以甲子胜乎是后世之所忌子夘者不为桀纣也
　　仲遂卒于垂壬午犹绎万入去籥仲尼曰非礼也卿卒不绎
　　尔雅曰绎又祭也周曰绎商曰肜夏曰复胙古者复祭必赐胙焉夏礼尚质故以复胙名之肜有饰物之文商礼浸文故以肜日名之商书髙宗肜日是也绎有端绪之义周礼则极文矣故以绎其义名之周颂丝衣绎賔尸是也春秋宣八年辛巳有事于太庙仲遂卒于垂壬午犹绎万入去籥盖祭吉礼也臣卒凶礼也固不可以同日故宣公有事于太庙仲遂卒于垂则壬午绎祭可已而不已且万入去籥而卒事无乃戾于周官弛县之意欤古者君之于臣疾必问卒必吊比不食肉比卒哭不举乐比祭而闻其卒如之何不辍吉礼之祭而去乐乎此孔子所以谓之非礼而有卿卒不绎之说也以春秋之法绳之宣公难免乎当世之诛矣传曰万者何工舞也说者谓武王以万人定天下故其舞谓之万舞然则商颂尝谓庸鼓有绎万舞有奕孰谓万舞始于武王耶
　　王制
　　天子五年一巡守命典礼考时月定日同律礼乐制度衣服正之变礼易乐者为不从不从者君流
　　天下有道礼乐自天子出天下无道礼乐自诸侯出故天子巡诸侯所守考时月定日所以和天道于上正同律礼乐制度衣服所以齐人道于下诸侯之于邦国一有袭礼沿乐而君为之加地进律一有变礼易乐而君流之于四裔然则礼乐之权有不管于一人者乎
　　天子赐诸侯乐则以柷将之赐伯子男乐则以鼗将之四时始于春天道兆于北春为四时之长而柷之为乐春分之音也北为四方之兆而鼗之为乐冬至之音也柷先众乐有兄之道焉诸侯之于伯子男则兄道也故天子赐之乐而以柷将之伯子男之于诸侯则于五等为之兆而已故天子赐之乐而以鼗将之柷则三击而止鼗则九奏乃成岂非名位不同乐亦异数邪记曰徳盛而教尊者赏之以乐曰能使民和乐者赐以乐然则赐乐必有以将之与献车马者执防绥以将之献甲者执胄以将之同意言诸侯伯子男而不及公者举卑以见尊也与书举六宗以见太祖同意赐乐不称王而称天子者以柔克待之也与觐礼称天子同意鼗兆在上与防声在上同意鞉兆在右与韶音在左同意虞书下管鼗鼓合止柷敔周官小师掌教鼓鼗柷敔是鼗之与鼓柷之与敔未有独用者也然此言柷不言敔以敔非以先之故也言鼗不言鼓以鼓非兆奏故也
　　三年耕必有一年之食九年耕必有三年之食以三十年之通虽有凶旱水溢民无菜色然后天子食日举以乐
　　古者天子大防大荒大礼则不举天地有烖邦有大故则不举至于荒政则蕃乐大凶则弛县然则以三十年之通虽有凶旱水溢民无菜色然后天子食日举以乐岂不宜哉盖天子能承顺天地和理神人使无烖害变故然后可以飨备味听备乐故馈用六谷膳用六牲饮用六清珍用八物羞百有二十品酱百有二十器齐醢六十物鼎十有二物其举备味如此则侑以备乐可知岂非王者忧以天下乐以天下之意乎膳夫王乃食卒食以乐彻于造大司乐王大食皆令奏钟鼓夫以天子一饮食之际未尝不闗天下忧乐与夫独乐而不与民同者岂不有间欤
　　乐正崇四术立四教顺先王诗书礼乐以造士春秋教以礼乐冬夏教以诗书
　　乐工之所取正者小乐正也小乐正之所取正者大乐正也昔舜命夔为乐正则乐正之职二帝之世已然三王特因而循之而已盖诗者中声之所止也说志者莫辨焉书者政事之纪也说事者莫辨焉礼之敬文也说体者莫辨焉乐之中和也说乐者莫辨焉崇之为四术使士有所尊立之为四教使士有所从顺先王诗书礼乐以造士崇四术以造之也春秋教以礼乐冬夏教以诗书立四教以教之也乐正之职有在于是岂非人君有乐育人材之意而乐正有以辅成之欤周官大司乐掌成均之法以教国子盖本诸此诗书礼乐谓之四术亦谓之四教犹父子君臣夫妇长防朋友谓之五典亦谓之五教也然不言易与春秋者为其非造士之具不可骤而语之故也孔子之于易必待五十而后学游夏之于春秋虽一辞莫賛其意盖可见矣荀卿欲隆礼乐杀诗书是不知崇四术之意也
　　凡入学以齿将出学小胥大胥小乐正简不帅教者以告于大乐正大乐正以告于王王命三公九卿大夫元士皆入学不变王亲视学不变王三日不举屏之逺方西方曰棘东方曰寄终身不齿
　　周官大胥掌学士之版以待致诸子春入学释菜合舞秋颁学合声小胥掌学士之徴令而比之觵其不敬者巡舞列而挞其怠慢者大胥待致以教之小胥觵挞以賛之则简不帅教者小胥大胥预为力焉乐师掌国学之政以教国子凡乐官掌其政令听其治讼则简不帅教者小乐正亦预有力焉大司乐掌成均之法以治建国之学政凡王之事皆在所令焉则简不帅教以告于大乐正者小胥大胥小乐正也以之告于王者大乐正也乡简不帅教者耆老皆朝于庠大乐正告不帅教者王命三公九卿大夫元士皆入学而王又亲视学焉盖重弃之也与周官乡士遂士王命三公防其期同意盖教之仁也简不帅义也王亲视学三日不举仁也屏之逺方终身不齿义也















　　乐书卷二
　　钦定四库全书
　　乐书卷三
　　宋　陈　撰
　　礼记训义
　　王制　　曽子问　　　文王世子
　　王制
　　大乐正论造士之秀者以告于王而升诸司马曰进士所以劝之也简不帅教者以告于王屏之逺方终身不齿所以沮之也王者劝沮天下之术大乐正实预焉其职岂不重哉后世有乐正氏司马氏岂因其世官名之耶
　　曽子问
　　孔子曰嫁女之家三夜不息烛思相离也取妇之家三日不举乐思嗣亲也
　　古者婚礼在所不贺嘉事在所不善况取妇之家可举乐乎盖取妇之礼本以嗣亲也亲既老矣而以子妇嗣之伤之可也乐之非也昔裴嘉有婚会薛方士预焉酒中而乐作方士非之而出王通闻之曰薛方士知礼矣然犹在君子之后乎盖善其知礼而不善其不预告之也虽然娶妇之家必为酒食以召乡党僚友虽曰以厚其别亦不举乐也举之其在三日之后乎前乎三日而举乐是忘亲也后乎三日而不举是忘宾也不忘亲仁也不忘宾义也先王制礼岂逺乎哉节文仁义而已矣
　　文王世子
　　凡学世子及学士必时春夏学干戈秋冬学羽籥皆于东序
　　世以父统而子则事父者也学以致其道而士则事道者也凡学先世子贵贵也及学士尊贤也贵贵尊贤其义一也其可不均以时斆于东序乎春夏阳用事之时也必斆以干戈之武舞天事武故也秋冬隂用事之时也必斆以羽籥之文武地事文故也东序夏后氏之学而序之为言射也斆异异用用异异功然则行同能偶者舍射何别乎然干戈羽籥乐之器而乐岂器哉凡斆世子及学士必以是者欲其因器以达意故也王制之教造士春秋以礼乐冬夏以诗书文王世子之学世子春夏以干戈秋冬以羽籥者升于学之造士则其才向于有成其教之也易故先其难者而以诗书后于礼乐贵骄之世子则其性诱于外物其斆之也难故先其易者而以干戈羽籥先于礼乐诗书周官师氏教国子在司徒教民之后记言教国之子弟在乡遂之后其教之难易盖可见矣虽然王制主于教造士而王太子王子羣后之太子卿大夫元士之适子亦预焉文王世子主于斆世子而国之学士亦及焉特其所主者异教之所施有先后尔
　　小乐正学干大胥賛之籥师学戈籥师丞賛之
　　以政正之谓之正以教教之谓之师大胥之所相者小乐正也籥师丞之所奉者籥师也盖干阳戈隂也干谓之干盾亦谓之干兵戈句防矛也书曰比尔干称尔戈干则直兵而其形欲立戈则句兵而其形欲倒皆自卫之兵非伐人之器也古之教舞者朱其干玉其戚则尚道不尚事尚徳不尚威是以斆干在小乐正而以大胥賛之斆戈在籥师而以籥师丞賛之干戈之事寓之于乐如此则武不可觌之意覩矣周官乐师掌国之学政教国子以干籥之小舞大胥掌学士之版以待致诸子春入学舍菜合舞秋颁学合声籥师掌教国子舞羽吹籥由此观之小乐正不特斆干籥师不特斆戈也春夏斆干戈秋冬学羽籥言学干戈则羽籥举矣周官有乐师而无小乐正有籥师而无丞岂三代之制因革固不同耶
　　胥鼓南
　　周官大胥以六乐之防正舞位凡祭祀之用乐者以鼓徴学士小胥掌学士之徴令而胥以鼓徴学士而令之者不过六代之乐所谓象箾南籥者而已非郑康成所谓南夷之乐也鞮鞻氏掌四夷之乐旄人教舞夷乐则夷乐固鞮鞻氏所掌旄人所教非大胥小胥之职也上言小乐正学干大胥賛之则所谓胥鼓南之胥岂小胥欤周之化自北而南则文王象箾所奏亦不是过也
　　春诵夏大师诏之瞽宗
