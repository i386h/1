<!-- { "loadSidebar": true } -->
　　仪礼有司彻卒有司官彻馈馔于室中西北隅南面如馈之设语曰以雍彻盖大祭祀告礼成之后有司彻室中馈馔礼之终也彻必歌雍乐之终也古之祭祀有乐以迎来必有乐以彻食大飨之礼不入牲其他亦如之诸侯大飨之礼下管象武彻以振羽则王之大飨可知矣然小师下管止于击应鼔非若大师播乐器令奏鼓之为备也小师登歌与大师同彻歌与大师异者岂以彻歌为祭祀之末非大师所当亲欤小师之于大师犹乐师之于大司乐大师及彻帅学士而歌彻尊故也小师彻歌卑故也
　　歌射节上
　　瞽蒙掌九徳六诗之歌以役大师则王射而歌射节虽在瞽蒙其帅而歌者实太师役之也大司乐大射令奏驺虞大师凡射王以驺虞为节射人以驺虞九节钟师凡射王奏驺虞此言歌射节者射之有节即度数之自然以制之而已射人以驺虞九节节之数也乐师以驺虞为节节之用也奏驺虞在乐师而令之在大司乐歌之在瞽蒙而帅之在大师以大令小而奏之以钟鼔堂下之事也以大帅小而歌之以人声堂上之事也王之大射堂上以人声歌驺虞堂下以钟鼓奏之则其声足以合奏可审而定和矣仪礼大射奏貍首间若一乡射奏驺虞间若一又曰歌驺虞若采苹皆五终亦歌奏备举之意也
　　歌射节下
　　古者三耦及主人大夫射则有筭众賔继射则无筭有筭者歌驺虞无筭者歌采苹歌驺虞若采苹皆五终与升歌笙入间歌合乐三终者异矣古者每一耦射歌五终歌驺虞采苹五终非主诗篇言之主射节而言故也周官射人大夫以三耦射乐以采苹五节则此主乡大夫射而言五终不亦宜乎乡大夫歌采苹可也王歌驺虞而大夫用之可乎曰大夫于天子为尤卑士于诸侯为尤卑士射以采蘩节则大夫射兼歌驺虞皆卑者不嫌抗尊之意也孔子曰吾观于乡而知王道之易易也王道寓于乡如此则乡大夫用王所奏之歌亦歌人寓教之防意也大夫虽歌驺虞不敢用王之九节五节而止不然不几于僭乎

　　乐书卷一百五十三
　　钦定四库全书
　　乐书卷一百五十四
　　宋　陈晹　撰
　　乐图论
　　雅部
　　歌
　　工歌　　卒歌
　　鹿鸣文王燕羣臣嘉賔之诗也四牡文王劳使臣之诗也皇皇者华文王遣使臣之诗也嘉宾则宾之而弗臣使臣则亦宾于彼而已乡饮酒之礼宾主有事以行礼者也孔子曰吾观于乡而知王道之易易也盖圣人制礼之意以王道寓之于乡以君臣寓之于宾主故乡饮酒之乐工歌鹿鸣四牡皇皇者华虽文王之诗亦不害其用之于乡也工歌乐之所以作也卒歌乐之所以阕也主人之于工有献送之礼工之于主人有受爵之仪主人之于宾介有辞降之礼宾介之于主人有降之之仪其饮或拜或不拜其洗或辞或不辞盖所以定尊卑之分也然则先瑟后歌者琴瑟以咏之意也
　　正歌
　　乐以人声为主故合乐亦谓之歌乐谓之歌乐而贵不在歌主人献工左瑟一人拜受爵而余不拜笙者一人拜尽阶受爵余不拜受以一人可以统众故也主人为太师洗而余不洗以君所赐尊之也左瑟祭荐工则祭饮而已笙工则不祭此又等降之别也言工又言众工言笙又言众笙者周官瞽蒙掌九徳六诗之歌以役太师序官上瞽四十人中瞽百人下瞽百有六十人则上瞽所谓工也中瞽下瞽众工也笙师凡飨射共其钟笙之乐序官笙师中士二人下士四人府史胥徒不与焉则中士所谓笙也下士以下所谓众笙也
　　间歌上
　　服有正色间色律有正律间律歌有正歌间歌盖法度修于下则隂阳和于上故歌鱼丽而笙由庚继之众贤和于朝则万物和于野故歌南有嘉鱼而笙崇丘继之歌南山有台而笙由仪继之也工歌于堂上以贵自然之声笙吹于堂下以导自然之气一歌一吹而声应相保以为和非正歌也而已用之乡人如此则用之邦国可知矣
　　间歌下
　　周南周公之所以化圣人之事王者之风也召南召公之所以教贤人之事诸侯之风也盖王者之正始于家终于天下二南之诗为之始而已王者之化至于法度彰礼乐着然后可以言成二南之诗为之基而已今夫闗雎则乐而不淫哀而不伤后妃之徳也葛覃则志在女功防俭节用后妃之本也卷耳内有进贤之实外无干政之事后妃之志也乃合乐周南则一于后妃之事而已至于鹊巢则均一如鸣鸠夫人之徳也采蘩则致礼以奉祭祀夫人之职也采苹则循法以共祭祀大夫妻之职也乃合乐召南则不一于夫人之事必兼大夫妻之事而已此诸侯之乐所以杀于王者欤然工歌则琴瑟以咏而已笙不与焉笙入则众笙而已间歌不与焉间歌则歌吹间作未至于合乐也合乐则工歌笙入间歌并作而乐于是备矣大用之天下小用之一国其于移风易俗无自不可况用之乡人乎风天下而正夫妇实本于此然则观之者岂不知王道之易易也哉乡饮酒义曰工入升歌三终主人献之笙入三终主人献之间歌三终合乐三终工告乐备遂出一人觯乃立司正焉知其能和乐而不流也由是观之工歌鹿鸣四牡皇华所寓君臣之教则升歌三终也笙入堂下磬南北面立乐南陔白华华黍所以寓父子之教则笙入三终也间歌鱼丽笙由庚歌南有嘉鱼笙崇丘歌南山有台笙由仪所以寓上下之教间歌三终也合乐周南闗雎葛覃卷耳召南鹊巢采蘩采苹所以寓夫妇之教则合乐三终也三终虽主于诗篇亦乐成于三以反为文故也
　　笙歌上
　　堂上之乐以歌为主故工歌鹿鸣四牡皇皇者华则君臣和于朝堂上之乐也堂下之乐以管为主故笙入磬南北面立乐南陔白华华黍则父子和于家堂下之乐也孟子曰事孰为大事亲为大守孰为大守身为大事亲事之本也守身守之本也南陔孝子相戒以养其得事亲之本欤白华孝子洁白其得守身之本欤事亲仁也守身义也立人之道尽于此矣人道尽则天地之和应而时和歳丰矣此华黍所以终之也乡饮酒义曰君子之所谓孝者非家至而日见之也合诸乡射教之乡饮酒之礼而孝弟之行立矣事亲守身孝弟之本也时和歳丰孝弟之应也笙入堂下吹南陔白华华黍以乐賔岂徒然哉凡以寓孝弟之教而已言歌则工一人拜言笙则笙一人拜皆指其长者言之工则不兴受爵笙则不升堂受爵众工则不拜受爵祭饮而已众笙则不拜受爵而坐祭立饮者辨隆杀之义故也
　　笙歌下
　　舜琴歌南风有孝思之意存焉笙象物生于东方有生意存焉故孔子既祥五日则于去丧为未逺其心不絶乎孝思犹未全于生意也虽弹琴矣而声不成焉十日则于去丧为逺而有全于生意故笙歌之声成焉盖制祥之日可以鼓素琴君子所以与人同五日弹琴君子所以与人异弹之者礼之所不可废也不成声者仁之所不忍也丝不如竹竹不如肉故弹琴而后成笙歌此言弹琴而后成笙歌仪礼乡饮酒言授瑟而后成笙歌者盖二十五之瑟比夫五之琴则琴小而瑟大矣或举大以见小或举小以见大其成笙歌一也
　　遂歌上
　　徳音之谓乐咏声之谓歌乐为歌之实歌为乐之文故记曰歌之为言长言之也説之故言之言之不足故长言之矢诗不多言之不足之谓也维以遂歌长言之谓也盖歌之为乐出于民性自然非可伪为者也治民至此其治之至欤成王之治始乎公刘厚于民事急先务也终乎卷阿求贤用吉士急亲贤也急先务则智急亲贤则仁乐也者乐斯二者而已故召康公所以戒成王维以遂歌三篇终焉禹之九功惟叙九叙惟歌终之以戒之用休俾勿壊者其以此欤曰夫歌者直已而陈徳也召康公矢诗以歌之虽所以乐成王治道之成亦所以直已而陈徳也与夫苏公作此好歌以极反侧者异矣春秋大夫无遂事而召康公遂歌何也曰无遂事礼也有遂歌乐也
　　遂歌中
　　燕歌鹿鸣之三南陔之三间歌鱼丽之三笙崇丘之三遂歌周南之三召南之三大射则歌鹿鸣管新宫而已以主于观者其乐烦主于射者其乐简故也燕则工歌之后笙奏之前为大夫举旅大射歌笙之后犹未旅至射卒乃为大夫举旅者以燕主于饮而大射主于射故也燕礼记曰若以乐纳賔升歌鹿鸣下管新宫笙入三成遂合乡乐若舞则勺盖燕而以乐纳賔则又管新宫不特歌笙间合而已
　　遂歌下
　　燕礼工歌笙入间歌合乐与乡饮同其所异者特遂歌尔然则燕礼行君臣之义乡饮明长幼之序在国则君臣在乡则长幼其义一也乐之同也不亦宜乎

　　乐书卷一百五十四
　　钦定四库全书
　　乐书卷一百五十五
　　宋　陈晹　撰
　　乐图论
　　雅部
　　歌
　　歌钟
　　昔郑人赂鲁侯歌钟二肆及其镈则钟大而镈小矣唐徐景安乐仪歌钟者亦编一十六枚同一簨虡凡合二八之声郊祀设于坛上宗庙设于堂上皆居歌磬之东以节升歌之句其论歌钟则是其言合二八之声蔽于用四清故也
　　歌磬
　　应笙之磬谓之笙磬应歌之磬谓之颂磬仪礼大射之仪颂磬位乎西阶之西而面东以颂出于歌声而声出于西方故也唐之歌磬编县十六同一簨虡合二八之声郊祀设之坛上宗庙设之堂上皆次歌钟之西节登歌之句非不合周之颂磬也然不知编县之二八特郑康成臆説非先王之制也
　　歌琴
　　夫作五之琴歌南风之诗实自舜始也盖南风生养之气也琴夏至之音也舜以生养之徳播夏至之音始也其亲底豫而天下化终也其亲底豫而天下之为父子者定然则所谓琴音调而天下治岂不在兹欤然舜歌南风之诗不过咏父母生养之徳达孝思之心以解忧而已岂特解民愠阜民财哉顔回援琴而歌岂亦得于此欤汉司马相如之为琴歌魏曹植之为琴调其歌虽与古同其所以歌亦在去取之域矣
　　歌缶
　　舜之作乐琴瑟以咏于堂上所以发徳而贵人声也然则非特琴有歌而瑟亦有之矣仪礼乡饮酒工歌鹿鸣四牡皇皇者华卒歌主人献工工左瑟一人燕礼小臣左何瑟面鼔执越内右手相入升自西阶北面东上坐小臣坐授瑟乃降工歌鹿鸣四牡皇皇者华皆琴瑟以咏之谓也汉慎夫人尝鼓瑟髙帝倚瑟而歌其亦得古人之遗欤
　　歌瑟
　　在易离之九三日之离不鼓缶而歌则大耊之嗟凶盖阳为实隂为虚二为中三为过六二以隂居中则虚而善应缶之象也九三刚过而不中不鼓缶而歌之象也不鼓缶而歌则失时极甚矣其取大耊之凶不亦宜乎庄周鼓盆而歌后世有颂缶亦其类也
　　凯歌
