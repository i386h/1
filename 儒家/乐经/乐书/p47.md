<!-- { "loadSidebar": true } -->
　　雷在地中一阳之复也雷行天上四阳之壮也豫雷出地则非一阳之复亦非四阳之壮适阳中之时也天之中声于是发矣总一卦言之在彖天地以顺动日月不过而四时不忒在爻初则鸣豫而志穷上则渝冥而无咎则豫之贵中非特乎象也然则以雷出地为中声之发明矣盖电有形而无声雷有声而无形秋阴中也雷声收焉蛰虫应之以坯户春阳中也雷声发焉蛰虫应之以啓户啓户则蛰者奋雷出地奋之象也鼓之以雷霆记礼者以为乐之和惊之以雷霆庄周以为咸池之感则雷出地奋豫先王作乐之象也然作乐崇德振古如兹故称先王焉至于以之荐上帝配祖考因时以行典礼惟殷时为然以殷人之祭尚声故也明堂位曰瞽宗殷学也殷学主以乐教瞽之所宗又那祀成汤以乐为主则殷人尚声可知矣盖易之兴也当殷之末世故卦爻有称帝乙归妹有称高宗伐鬼方有称东邻杀牛不如西邻之禴祭则易之述殷非特荐上帝配祖考而已周之盛时雷鼔雷鼗以降天神以六律六同五声八音六舞大合乐以致鬼神非不体雷出地之象作乐以荐天神配人鬼也然郊祀后稷以配天宗祀文王于明堂以配上帝则异于殷之荐上帝一以祖考配也岂非礼乐略于殷至周然后大备耶世德下衰乐废以淫郑衞好滥而趋数宋齐燕女而敖辟类皆感条畅之气灭和平之德君子不听祭祀弗用者明不足以崇德幽不足以荐鬼神故也
　　比
　　比【坎上坤下】象曰地上有水比初六有孚比之无咎有孚盈缶终来有它吉象曰比之初六有他吉也
　　尔雅曰盎谓之缶缶之为器内虚以容外圆以应土音出焉八音之主也宫为土声信德出焉五声之君也记曰乐者乐也杂卦曰比乐也乐为乐之实缶为乐之器初六阴柔之质缶之象也其为器虚而能实有孚盈缶之象也诚信之德充实于内而人乐之君子乐得其道而来小人乐得其欲而来吉孰甚焉非有他而何周官六乡之民入则为比出则为师比有孚盈缶终来有他吉与民同吉之意也师出以律否臧凶与民同凶之意也非忧乐以天下孰能与此

　　乐书卷八十二
　　钦定四库全书
　　乐书卷八十三
　　宋　陈　撰
　　周易训义【坎　离　　萃　升　既济　系辞】
　　坎
　　坎【坎上坎下】六四樽酒簋贰用缶纳约自牖象曰樽酒簋贰刚柔际也
　　酒所以养阳而其器为樽食所以养隂而其器为簋樽则其体外员阳类也故其数竒簋则其体内方隂类也故其数偶樽酒簋贰礼之至薄者也用缶乐之至质者也六四以柔正而无应乎阳九五以刚正而无应乎隂当坎之时能免乎险者惟刚柔各得其正者能之以正而相与以近而相得行至薄之礼用至质之乐其诚有不足以相际乎礼曰古之人不必亲相与言以礼乐相示而已此之谓也鲁颂以于胥乐兮为君臣有道之颂孟子以征招角招为君臣相悦之乐盖本诸此然人之相与以诚则约以伪则费纳约者致其诚之谓也室之有牖则幽明通刚柔相济之意也盖相际者礼也相接者恩也君臣之间恩不隆于礼故坎言刚柔际父子之间礼不隆于恩故蒙言刚柔接然解之初六言刚柔之际与坎异者坎之六四九五以近相与不必有所之故言刚柔际解之初六九四以逺相与不能无所之故言刚柔之际也
　　离
　　离【离上离下】九三日昃之离不鼓缶而歌则大耋之嗟凶象曰日昃之离何可乆也
　　徒鼓钟谓之修徒鼔磬谓之寋所以鼔柷谓之止所以鼓敔谓之籈以至弹琴谓之鼔琴铿瑟谓之鼓瑟吹笙谓之鼓簧然则击缶谓之鼓缶不亦宜乎六二阴也缶象也九三阳也其用动以吐歌象也九三以炎上之性履过中之位不能反炎上之性鼔六二之缶以歌乐则大耋之嗟不期至而自至矣其能久而无凶乎诗曰今我不乐逝者其耋此之谓也比之初六坎之六四离之六二皆阴爻其取缶象一也然比取其情以乐者乐此故也坎取其声以坎其击缶故也离取其象以离虚中善应故也
　　萃
　　萃【坤下兊上】象曰泽上于地萃六二引吉无咎孚乃利用禴象曰引吉无咎中未变也
　　升
　　升【巽下坤上】象曰地中生木升九二孚乃利用禴无咎象曰九二之孚有喜也
　　既济
　　既济【离下坎上】象曰水在火上既济九五东邻杀牛不如西邻之禴祭实受其福象曰东邻杀牛不如西邻之时也实受其福吉大来也
　　天地之间凡负阴抱阳而生者莫不具刚柔之性尽柔之性而有孚者萃之六二也尽刚之性而有孚者升之九二也然孚者诚之至诚者性之德萃不以孚则其聚易散升不以孚则其升易困讵能无咎乎且阳道常饶饶则丰阴道常乏乏则约六二以阴居阴九二以阳居阴其为物则约而非丰其为礼则不隆于乐用禴之象也古之人致孝乎鬼神以诚不以物虽涧溪沼沚之毛苹蘩蕰藻之菜犹可以荐之况事上乎然则君臣相与顾岂以位之上下为间哉亦在夫诚而已此六二以柔中而顺乎上九二以刚中而巽乎上所以皆尽孚乃利用禴之道也时以用禴为利则不用禴能无害乎以礼推之夏商之时春祭曰礿夏祭曰禘秋祭曰尝冬祭曰烝天子犆礿祫禘祫尝祫烝诸侯礿则不禘禘则不尝尝则不烝烝则不礿至周则春祠夏禴秋尝冬烝以享先王周雅亦曰禴祠烝尝于公先王是易兴于殷之末世周之盛德故祭多以禴为言则礿禴之祭一也以饮为主故称礿以乐为主故称禴则饮必有乐先王之礼也郊特牲曰飨禘有乐而食尝无乐饮养阳气也故有乐食养阴气也故无声以饮为主则用乐可知矣乐以中声为本而三孔之籥先王所以通中声也凡声皆阳也故萃升既济皆于中爻言之然萃之阳资乎五升之阳资乎已无适而非材也萃之六二阴也必待九五之阳引之然后用禴升之九二阳也不待六五之阴引之然后用焉故升之九二以用禴为先异乎萃之六二序于引吉之后也既济九五东邻杀牛不如西邻之禴祭则禴祭主六二言之与萃六二同意然既济禴祭则用俭以持盈是有大而能谦必豫可以用乐之时也成王以鳬鹥持盈而有假乐之嘉者以此
　　繋辞
　　天尊地卑乾坤定矣卑高以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣是故刚柔相摩八卦相荡鼓之以雷霆润之以风雨日月运行一寒一暑乾道成男坤道成女自天尊地卑至在天成象在地成形此礼者天地之别也自刚柔相摩至乾道成男坤道成女此乐者天地之和也乐以崇德礼以广业而礼乐由贤者出故以贤人德业终焉
　　变而通之以尽利鼓之舞之以尽神
　　天下之事变而通之以尽利者礼之礼也天下之物鼓之舞之以尽神者乐之乐也

　　乐书卷八十三
　　钦定四库全书
　　乐书卷八十四
　　宋　陈　　撰
　　孝经训义【三才　纪孝行　广要道】
　　三才
　　曾子问曰甚哉孝之大也子曰夫孝天之经也地之义也民之行也天地之经而民是则之则天之明因地之利以顺天下是以其教不肃而成其政不严而治先王见教之可以化民也是故先之以博爱而民莫遗其亲陈之以德义而民兴行先之以敬让而民不争导之以礼乐而民和睦示之以好恶而民知禁诗云赫赫师尹民具尔瞻先王因人性而制礼縁人情而作乐礼虽出于人性而天地之序实在焉乐虽本于人情而天地之和实在焉盖孝之为道其运无乎不在仰而视之在乎上天之经是也俯而视之在乎下地之义是也中而视之存乎人民之行是也则天之明以顺天下之性因地之利以顺天下之情以性化性天下无异性以情化情天下无殊情然则先王之为礼乐岂拂人性逆人情而为之哉是故以之成教天下之教不肃而自成以之治政天下之政不严而自治此孔子言导之以礼乐而民和睦所以先之以天地之经而民是则之也今夫礼乐之于天下犹阴之与阳也阴阳之气賛天地以成岁功礼乐之教同民心以成治道然民之为道非徒无常产也亦无常心焉茍制之以刑政则民乖离而无耻茍导之以礼乐则民和睦而不悖故导之以礼非特使之知昬定晨省而已必使之交相亲而为睦矣导之以乐非特使之知下气柔声而已必使之去乖陵而为和矣记曰礼至则无怨乐至则不争揖逊而天下治者礼乐之谓也由此观之先王导民以礼乐其效必至于揖逊而天下治岂特其民和睦而已哉孔子言孝之教可以化民必止于是者为民而言故也盖和则有异而无乖犹五味之和也睦则有亲而无疎犹九族之睦也一人和睦一家化之一家和睦一国化之一国和睦天下化之所导者寡所化者众然则礼乐之于化民岂曰末之云乎然礼乐之道广而充之于内则藏而为爱敬记曰礼者殊事合敬者也乐者异文同爱者也发而挥之于外则形而为好恶故记曰礼义立则贵贱等矣乐文同则上下和矣好恶着则贤不肖别矣是以孔子之论礼乐必始之先之以博爱而民莫遗其亲陈之以德义而民兴行先之以敬逊而民不争所以明礼乐之本也终之示之以好恶而民知禁所以明礼乐之用也无本不立无用不行有本有用举而措之天下之民民孰有不具瞻者哉故记曰乐极和礼极顺内和而外顺则民瞻其顔色而弗与争也望其容貌而民不生易慢焉故德煇动于内而民莫不承听理发诸外而民莫不承顺故曰致礼乐之道举而措之天下无难矣岂非导之以礼乐民具尔瞻之谓乎
　　纪孝行
　　子曰孝子之事亲也居则致其敬养则致其乐
　　孟子曰仁之实事亲是也义之实从兄是也礼之实节文斯二者是也乐之实乐斯二者是也盖仁为事亲之实礼乐为事亲之文然则孝子之事亲也居则致其敬所以为礼养则致其乐所以为乐敬其父则子説敬其兄则弟説所敬者寡而説者众以礼事亲之效也瞽瞍底豫而天下化瞽瞍底豫而天下之为父子者定以乐事亲之效也古之孝子事亲以礼乐如此固岂不仁者能之乎故曰人而不仁如礼何人而不仁如乐何然言致其敬则敬孝也则知致其乐者爱孝而已故不敬其亲而敬他人非所以为礼也不爱其亲而爱他人非所以为乐也由是观之礼云礼云玉帛云乎哉乐云乐云钟鼔云乎哉其本实在于孝而已矣
　　广要道
　　子曰教民亲爱莫善于孝教民礼顺莫善于悌移风易俗莫善于乐安上治民莫善于礼
