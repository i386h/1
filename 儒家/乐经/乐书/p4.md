<!-- { "loadSidebar": true } -->
　　徳者性之端乐者徳之华故古之人安徳以乐而闻乐知徳是徳之与乐未尝不相须而成也盖一器之成而工聚焉者车也疏数疾徐而有度数存焉者御也天子之于天下所以安而行之者在徳不在车然非车不足以喻徳所以行而乐之者在乐不在御然非御不足以喻乐车者器也御者人也徳者实也乐者文也车非御不运徳非乐不彰以徳为车则无运而非徳也法何与焉以乐为御则无作而非乐也礼何与焉若夫大夫以法相序诸侯以礼相与其去徳不亦逺乎












　　乐书卷四
　　钦定四库全书
　　乐书卷五
　　宋　陈　撰
　　礼记训义
　　礼器　　郊特牲
　　礼器
　　故礼有摈诏乐有相歩温之至也
　　摈所以辅宾相所以导瞽孟子曰礼之于宾主有摈以辅宾而诏之以其义则宾主之情通矣故曰礼有摈诏周官眡了凡乐事相瞽有相以导瞽而使之步亦步则周旋之节得矣故曰乐有相步盖礼以和为用而有摈以诏之则凡自外作者罔不和矣乐以和为体而有相以导之则凡由中出者防不和矣外和而内或否焉内和而外或否焉皆非所以为温之至也然则所谓温之至者得非内外俱进于和欤虽然礼有摈诏亦有所谓不诏者凶事不诏朝事以乐是也
　　庙堂之上罍尊在阼牺尊在西庙堂之下县鼓在西应鼓在东君在阼夫人在房大明生于东月生于西此隂阳之分夫妇之位也君西酌牺象夫人东酌罍尊礼交动乎上乐交应乎下和之至也
　　道之在天为隂阳在人为礼乐故隂阳之辨象为日月分为夫妇位为上下方为东西居为阼房器为鼔尊是以庙堂之上罍尊象阳动而在东夫人在房而东酌之是隂上交乎阳也牺尊象隂静而在西君在阼而西酌之是阳下交乎隂也礼交动乎庙堂之上者如此县鼓以阳唱始而在西是以阳下交乎隂也应鼓以隂和终而在东是亦隂上交乎阳也乐之所以交动乎庙堂之下者如此盖礼由隂作而极下有以交乎上乐由阳来而极上有以交乎下天地交通成和之道尽于此矣有不为和之至邪周官太宰之礼与宗伯之大司乐皆曰以和邦国以谐万民是礼乐之情同明王以相沿也均谓和之至不亦可乎礼器之论礼乐有言温之至有言和之至何也曰四时之运春则阳中而暄气以为温夏居中央而冲气以为和语曰色思温庄子曰心莫若和是温在外而为和之始和在内而为温之成或问防和子对曰其在唐虞成周乎观书及诗温温乎其和可知也然则唐虞之所以致温和者其在礼乐之备乎上言礼乐之末节故言温此言礼乐之妙用故言和祭义言日出于东月生于西此言大明生于东月生于西者言月则知大明之为日言大明则知月之为小明而已在易坎为月离为日晋之为卦离上坤下而曰顺而丽乎大明则日之明大于月也信矣
　　礼也者反其所自生乐也者乐其所自成是故先王之制礼也以节事修乐以道志故观其礼乐而治乱可知也礼反本者也故必反其所自生乐象成者也故必乐其所自成是以醴酒之用必尚酒割刀之用必贵鸾刀莞簟之安必设藁秸以至爼尚腥鱼鼎尚大羹无非反其所自生之意也黄帝之咸池尧之大章舜之大韶禹之大夏乐虽不同而同于昭文徳汤之大濩武之大武乐虽不同而同于耀武功无非乐其所自成之意也礼自外作先王以之节事以治外乐由中出先王以之道志以治内反是未有不兆乱者矣是礼乐者治乱之声形治乱者礼乐之影响也然则观其礼乐而不知治乱者古今末诸虽然礼以节事于外未尝不施于内书曰以礼制心是也乐以道志于内未尝不施于外记曰乐和民声是也
　　大飨其王事与三牲鱼腊四海九州之美味也笾豆之荐四时之和气也内金示和也束帛加璧尊徳也为前列先知也金次之见情也丹漆丝纩竹箭与众共财也其余无常货各以其国之所有则致逺物也其出也肆夏而送之盖重礼也
　　孝莫大于寜亲寜亲莫大于寜神寜神莫大于得四表之懽心故孔子曰明王之以孝治天下也不敢遗小国之臣而况公侯伯子男乎故得万国之懽心以事其先王此大飨先王所以为王事欤明王行大飨之礼四海诸侯各以其职来祭其祭而入也各贡国之所有以修职其毕而出也王奏肆夏之乐而送之国语曰金奏肆夏天子所以享元侯也大飨之礼天子以所以享元侯之乐送所以来祭之诸侯非重礼而何今夫歌皇华以送之天子所以待使臣也歌采薇以送之天子所以待帅臣也奏肆夏以送之天子所以待诸侯也于大飨言肆夏以送之则有送而无迎臣之而弗賔故也于飨燕言賔入门而奏肆夏则有迎而无送賔之而弗臣故也若夫两君相见之礼入门而县兴客出以雍而肆夏不预焉此诸侯之乐所以不敢抗天子欤晋侯以之享穆叔春秋罪之赵文子奏之于家礼经非之为僭天子故也
　　郊特牲
　　飨禘有乐而食甞无乐隂阳之义也凡饮养阳气也凡食养隂气也故春禘而秋甞春飨孤子秋食耆老其义一也而食甞无乐饮养阳气也故有乐食养隂气也故无声凡声阳也
　　飨食之礼所以仁賔客也禘甞之礼所以仁昭穆也飨以饮为主有乡之之意所以养阳气而致敬也食以食为主有养之之意所以养隂气而致爱也凡礿禘皆阳义也莫盛于禘甞烝皆隂义也莫盛于甞春阳中也秋隂中也凡声阳也凡味隂也故禘以享先王飨以待孤子皆用乐焉所以象雷之发声于春也甞以享先王食以待耆老皆不用乐焉所以象雷之收声于秋也月令于仲春雷乃发声言习乐于仲秋雷乃收声而不及乐岂亦飨禘有乐食甞无乐之意欤记曰凡养老商人以食礼食老更于大学冕而揔干商颂言顾子烝甞有鞉鼓筦磬之声周雅言以往烝甞有钟鼓送尸之乐则甞非无乐也周官凡飨食乐师钟师奏燕乐籥师鼔羽籥之舞则食非无乐也然则食甞无乐非商周之制欤凡食尝无乐两言之者疑下衍文也此与祭义言春禘秋甞王制祭统言夏禘秋甞者以周官考之周人春祠夏禴则春夏之禘非周制也
　　賔入大门而奏肆夏示易以敬也卒爵而乐阕孔子屡叹之奠酬而工升歌发徳也歌者在上匏竹在下贵人声也乐由阳来者也礼由隂作者也隂阳和而万物得古者燕飨之賔情意之所未通懽忻之所未接不必亲相与言也以礼乐相示而已故賔至而飨之所以为礼奏乐以乐之所以为乐賔始入门则奏肆夏以示易敬之意既卒爵之后则奠酬升歌以发賔主之徳卒爵则以进为文而礼意有所不乐阕则以反为文而乐意有所不喻是相与之诚言常不足于意而意常有余于言故言之发有不足以尽意其声至于嗟其气至于叹者岂言之不足故嗟叹之之谓乎孔子于飨賔之际卒爵而乐阕其叹且至于屡者盖异乎观上之叹岂一倡而三叹之谓乎言孔子屡叹之继以工之升歌岂嗟叹之不足故咏歌之谓乎乐以无所因为上以有所待为下歌者在上贵人声故也匏竹在下贱器用故也记曰声莫重于升歌者此欤盖賔入门而奏肆夏示情也奠酬而工升歌示徳也匏竹在下示事也乐由天作其来自乎阳礼以地制其作自乎隂隂阳不和万物不得礼乐不交賔主不懽是飨燕朝聘之设在礼乐不在隂阳然非隂阳吾无以见礼乐矣在賔主不在万物然非万物吾无以见賔主矣曰礼乐法而不説其法也可视而见可闻而知其不説也有天下至赜存焉非得意忘象之士恶足与议此哀公问言入门而金作不止于肆夏言升歌止于清庙言下管止于象籥此言入门而奏止于肆夏言升歌不及清庙言匏竹不及象籥者哀公问言大飨之礼此兼燕礼而言故也
　　庭燎之百由齐桓公始也大夫之奏肆夏也由赵文子始也
　　礼乐之所谨者名数而已齐桓公始用庭燎之百是诸侯僭用天子礼之数也赵文子始奏肆夏是大夫僭用天子乐之名也后世之失非特大夫僭天子之乐而诸侯亦用之以享大夫矣然则穆叔所以不敢拜晋之享者孰谓穆叔而不知礼乎齐桓公僭其数与季氏八佾同意赵文子僭其名与三家以雍彻同意
　　诸侯之宫县而祭以白牡击玉磬朱干设冕而舞大武乗大辂诸侯之僭礼也
　　周官小胥正乐县之位王宫县诸侯轩县则诸侯之宫县僭天子乐县也舜之鸣球以象天帝玉磬之音诸侯之撃玉磬僭天子乐器也天子朱干玉戚冕而舞大武诸侯亦设而用之僭天子乐舞也祭以白牡僭天子用牲之礼也乗以大辂僭天子乗车之礼也盖天下有道礼乐自天子出诸侯莫得而僭之天下无道礼乐自诸侯出其不僭窃而用之未之有也言诸侯僭礼则乐可知矣朱干用白金以覆其背所谓朱干设是也玉戚用玉以饰其柄楚工尹路谓剥圭以为戚柲是也凡此鲁不特用于周公之庙而羣公之庙亦用焉故子家驹讥之不特用于鲁之羣庙而诸侯庙亦用焉故于此讥之循縁积习八佾舞于季氏之庭万舞振于文夫人之侧而先王之乐自是扫地矣
　　昬礼不用乐幽隂之义也乐阳气也
　　乐由阳来而声为阳气礼由隂作而昬为隂义故周官大司徒以隂礼教亲则民不怨然则昬之为礼其隂礼欤曽子曰娶妇之家三日不举乐思嗣亲也然则昬礼不用乐其思嗣亲欤古之制礼者不以吉礼干凶礼不以阳事干隂事故昬礼不用乐幽隂之义也昔裴嘉有防防酒中而乐作薛方士非之可谓知其义矣
　　乐书卷五
　　钦定四库全书
　　乐书卷六
　　宋　陈　　撰
　　礼记训义
　　郊特牲　　　内则　　玉藻　　明堂位郊特牲
　　殷人尚声臭味未成涤荡其声乐三阕然后出迎牲声音之号所以诏告于天地之间
　　易曰雷出地奋豫先王以作乐崇徳殷荐之上帝以配祖考盖周人郊祀后稷以配天宗祀文王于明堂以配上帝均配以祖考者惟商人为然以其尚声故也凡声阳也商人之祭先求诸阳而已商颂那祀成汤也乐之所依者磬声其名学以瞽宗则主以乐教瞽之所宗皆尚声之意也盖日三成朏月三成时岁三成闰然则乐不三阕何以成乐哉今夫礼减而进以进为文乐盈而反以反为文涤荡其声则盈矣必继以三阕者以反为文也乐三阕则减矣然后出迎牲者以进为文也然明则有礼乐幽则有鬼神鬼者归也归之以从地神者申也申之以从天诏告鬼神于天地之间舍声音之号何以哉凡乐皆文之以五声播之以八音禽兽知声而不知音众庶知音而不知乐通声音之号而知乐者其惟鬼神之灵乎如之何不诏告以此传曰乐所以荡涤反其邪恶也其説是欤
　　内则
　　十有三年学乐诵诗舞勺成童舞象二十而冠始学礼舞大夏
