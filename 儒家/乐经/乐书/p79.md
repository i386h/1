<!-- { "loadSidebar": true } -->
　　正六律而使之和声和五声而使之协律之琴瑟歌之诗颂则中声所止无非盛徳之形容焉庸讵不为徳音之乐邪周官大师掌教六诗以六徳为之本以六律为之音瞽蒙掌鼓琴瑟九徳六诗之歌以役大师此之谓也周之先世修徳莫若文王诗之形容文王之徳莫若灵台灵台所美又不过虡业维枞贲鼓维镛蒙瞍奏公而已然则文王之乐岂不原于徳音邪且王季以一诸侯之防卒能比徳文王而靡悔以王大邦受帝祉施孙子如此其盛者貊其徳音故也魏文侯果能放溺而好徳则古乐之道是诚在我其成而上比虽文王亦我师也患不闲邪存诚以驯致之尔由是知子夏之于君夫岂以其不能而遂贼之邪子夏之于诗仲尼盖尝悦而进之不可谓不达其意矣始以貊其徳音美王季之徳中以肃雍和鸣颂成王之乐终又以诱民孔易勉之是子夏之于魏欲使是君为成周之君是民为成周之民彼其用心不亦仲尼欲为东周意乎文侯诚能移溺音之好而好是徳音内以和志外以成教则乐行而民向方天下皆宁矣岂特魏哉患不能平其好恶反周道之正而已然子路之于祭君子以为知礼子夏之于魏君子以为知乐至孔子论三王之礼帝舜之乐不以告回者语之夫岂以二子为不知礼乐邪要之得礼乐以成徳非苟知之亦允蹈而行之者惟回而已庄周亦谓回忘礼乐孰谓周也诡于圣人












　　乐书卷一百五十一
　　钦定四库全书
　　乐书卷一百五十二
　　宋　陈晹　撰
　　乐图论
　　雅部
　　歌
　　歌上
　　一物不得其乐未足以为乐之至一人不得其和未足以为和之至舜之治功大成而以乐形容之百兽至于率舞则无一物不得其乐者矣庶尹至于允谐则无一人不得其和者矣如此则至矣尽矣不可以有加矣上下宜相勅戒之时也歌如之何而不作乎盖君之于臣有下下之道故其歌所以先股肱后元首臣之于君有报上之道故其歌所以先元首后股肱在诗鹿鸣之下下天保之报上亦何以异此然臣之赓歌始之以元首明股肱良庶事康以明上之好谦而下交时之所以泰也终之以元首丛脞股肱惰万事堕以明上之好防而不交时之所以否也然则君臣闻之其不劝戒之乎盖古之君臣不以无过为能而以能戒为善虽虞舜之时尚尔况其他乎然王人道也故禹至于六府三事允治戒之用休俾勿壊而已帝天道也舜至于兽舞尹谐而戒之以勑天之命惟时几岂不宜哉昔齐景公之时作君臣相恱之乐不过于徴招角招则舜作君臣相戒之歌庸讵知非歌招乎舜作韶乐而歌之可也齐人之乐亦得谓之招者岂非以陈公子完奔齐而因有是乐乎不然孔子何以在齐闻韶有至于穷神知化而三月不知肉味为哉书大曰维五祀奏钟石论人声乃及鸟兽咸变于前秋养耆老春食孤子乃浡然招乐兴于大麓之野报事还归二年然乃作大唐之歌歌者二年昭然乃知乎王世明有不世之义招为賔客而雍为主人始奏肆夏纳以孝成舜为賔客而禹为主人乐正进赞曰尚考大室之义唐为虞賔至今衍于四海成禹之变垂于万世之后帝乃唱之曰卿云烂兮糺缦缦兮日月光华旦复旦兮八伯咸进稽首曰明明上天烂然星陈日月光华宏予一人帝乃再歌曰日月有常星辰有行四时从经万姓允诚于予论乐配天之灵迁于贤圣莫不咸听鼚乎鼔之轩乎儛之精华已竭褰裳去之于时八风循道卿云蕞藂蟠龙偾信于其藏蛟龙跃踊于其渊龙咸出于其穴迁虞而事夏也其言虽不经彼亦有所受之也
　　歌中
　　歌之所以为乐上则之如抗下则抑之如队曲则屈之如折止则立如藁木倨则折旋中矩句则周旋中钩累累乎端如贯珠则绎如以成矣周官大司乐宗庙奏九徳之歌瞽蒙掌九徳六诗之歌以役大师记曰歌之颂此之谓徳音者则诗言其志徳音之所止也歌咏其声徳音之所形也葢人之生也直则直心而行之歌以发徳则直已而陈之直已则循理而无所诎不亦简乎陈徳则因性而无所隐不亦易乎易简而天地之理得成位乎其中矣然则歌之所发岂自外至哉在易之坤曰六二之动直以方也动以静息直以动显故万物直乎东则之动而已是直己者必动而动己者直在其中矣人之歌也与隂阳相为流通物象相为感应故声和则形和形和则气和气和则象和象和则物和动已而天下应焉其形和也四时和焉其气和也星辰理焉其象和也万物育焉其物和也三才相通而有感有感斯应矣四时变化而不乖不乖斯和矣星辰各有度数而不乱能勿理乎万物各有成理而自遂能勿育乎黄帝张乐于洞庭之野奏之以隂阳之和烛之以日月之明四时迭起万物循生信乎歌之气盛而化神固有如此者矣秦青声振林木响遏行云亦几是欤师乙贱工也对子赣之问有及于此是知古之审声以知音审音以知乐者岂特君子而已哉释名曰人声曰歌歌柯也以声吟咏有上下如草木之有柯叶也近取诸身而为人声逺取诸物而如柯叶义或然也
　　歌下
　　人之受命于无莫不具五行之气成形于有莫不备五行之声气异异声声异异歌歌异异宜此所以声歌各有宜而宜定者不出所位也中庸曰寛裕温柔足以有容齐庄中正足以有敬又曰寛柔以教不报无道南方之强也君子居之是寛柔者君子之容徳也静正者君子之敬徳也以仁存心而不失之寛柔仁徳莫盛焉以礼存心而不失之静正礼徳莫盛焉颂者美盛徳之形容者也故寛而静柔而正者宜歌之雅以正而后成政以徳而后善君子之徳有小有大大则敦化其体广大嫌于离静以即动不可不镇之以静其用疏达嫌于去信以近诬不可不成之以信大雅徳逮黎庶政之大者也故广大而静疏达而信者宜歌之小则川流其性恭俭以为徳其情好礼以为行恭俭而知好礼则恭而能安不失之太逊俭而能广不失之大陋小雅讥一己之得失政之小者也故恭俭而好礼者宜歌之颂之所以为颂者雅积之也雅之所以为雅者风积之也盖正直者能正曲为直洪范之论君德以正直为始论王道以正直为终正直则不倚于刚亦不倚于柔一适乎中而已易曰六二之动直以方也象曰直其正也正直则离静以动不济之以静则其正不足以有守其直不足以有行矣不污以为亷而不以物累己不亢以为谦而不以己絶物亷而济之以谦则亷不失之隘谦不失之轻矣正直而静君子之徳性也亷而谦君子之徳行也风出于徳性系一人之本者也故正直而静亷而谦者宜歌之以书之九徳考之寛而静则寛而栗也柔而正则柔而立也广大而静亷而谦则简而亷也疏达而信则刚而塞也恭俭则愿而恭也好礼则乱而敬也正直而静则直而温也昔季札观周乐于鲁为之歌颂曰至矣哉直而不倨曲而不屈近而不偪逺而不携迁而不淫复而不厌哀而不愁乐而不荒用而不匮广而不宣施而不费取而不贪防而不底行而不流盛徳之所同也非寛而静柔而正者能之乎为之歌大雅曰广哉熈熈乎曲而有直体文王之徳也非广大而静疏达而信者能之乎至于歌小雅则曰美哉思而不贰怨而不言其周徳之衰乎歌周南召南则曰美哉始基之矣然勤而不怨歌豳则曰美哉荡荡乎然乐而不淫季札之论颂与大雅则是论小雅与风未为无失也小雅周之所以致逸乐之盛者也孰谓周徳之衰乎闗雎乐而不淫者也孰谓勤而不怨乎豳俗勤而不怨者也孰谓乐而不淫乎然则歌之所宜颂则寛而静大雅则广大而静风则正直而静者盖歌以声为主声以静为本此歌风雅颂所以皆本于静也记不云乎声容静




　　乐书卷一百五十二
　　钦定四库全书
　　乐书卷一百五十三
　　宋　陈晹　撰
　　乐图论
　　雅部
　　歌
　　九德歌
　　春秋曰水火金木土谷谓之六府正徳利用厚生谓之三事六府三事谓之九功九功之徳皆可歌也谓之九歌盖王者治定制礼功成作乐然则禹之九功惟叙九叙惟歌岂非以禹功之成不可不作乐以形容之邪然戒之用休仁之至也董之用威义之尽也劝之以九歌俾勿壊使之乐斯二者必至于有成而无壊也始而戒之终而劝之与秦终南之诗同意周官大司乐言奏九徳之歌九防之舞瞽蒙掌九徳之歌以役太师大防舜乐也谓之九防之舞则大夏禹乐也谓之九徳之歌得非九夏之乐乎山海经曰夏后开上三嫔于天得九辩九歌以下焉窃意为此与屈原为楚南郢沅湘之俗作九歌之曲异矣
　　五子歌
　　古之作歌有为父子而作舜作五之琴以歌南风是也有为君臣而作帝庸作歌是也有为兄弟而作五子之歌是也然南风之歌本于孝思帝庸之歌本于勑戒五子之歌本于叙怨其出于嗟叹之不足一也故其一欲敬人民也其二欲戒荒淫也其三戒其失道也其四戒其絶祀也其五闵其弗可悔也大康逸豫以失邦昆弟作歌述大禹之戒如此非特舒怨一时而已亦所以儆万世之为人君者也五子之怨亲亲之小者也小弁之怨亲亲之大者也乃若凯风之不怨岂以其亲之过小者邪
　　登歌上
　　道以无所因为上以有所待为下故瞽蒙掌九徳六诗之歌以役大师小师大祭祀登歌击拊下管击应鼔彻歌大飨亦如之由是推之大祭祀登歌奏击拊堂上之乐也下管播乐器奏鼔堂下之乐也于歌言登则知管之为降于管言下则知歌之为上堂上之乐众矣其所待以作者有在乎奏击拊堂下之乐众矣其所待以作者有在乎奏鼓舜之作乐言拊咏于上言鼗鼓于下乐记亦曰防守拊鼓如此而已盖象形而上器形而下于下管言播乐器则登歌以咏其声得不为乐之象乎凡此虽瞽蒙小师之职其帅而令之者大师而已非特大祭祀为然大飨亦如之文王世子曰登歌清庙下管象武达有神兴有徳此祭祀之乐也郊特牲曰歌者在上匏竹在下贵人声也仲尼燕居曰升歌清庙示徳也下而管象示事也古之君子不必亲相与言也以礼乐相示而已此大飨之乐也昔者周公有勲劳于天下成王赐之重祭升歌清庙下而管象不过使之施于周公庙而已是所以赐周公非所以赐鲁也记礼者漫然而言之岂礼意哉梁武帝罢三朝登歌　盖不　知此
　　登歌下
　　升歌鹿鸣所以示臣徳也下管新宫所以示臣事也笙入三成所以告成也遂合乡乐所以告备也周礼舞师凡小祭祀不兴舞则礼之轻者虽不舞可也故燕礼言若舞则勺而已内则十三舞勺成童舞象二十舞大夏君燕其臣与四方之賔则升歌鹿鸣下管新宫而舞勺燕礼轻故也两君相见升歌清庙下管象武夏籥序兴飨礼重故也古之燕礼言燕而已飨礼则谓之大焉书大曰古者帝王升歌清庙之乐大琴练达越大瑟朱达越以韦为鼓不以竽笙之声乱人声清庙升歌先人功烈徳深也故欲其歌之也乐记之论升歌清庙主大飨而言则后世三朝大庆百辟具陈工升席以歌祖宗功徳盖所以使之不忘本也白虎通曰鸣球搏拊何鬼神贵清净师铿锵也其言特主祭祀而已未为通论也苟为不然诸侯大飨两君相见之乐亦胡为升歌清庙邪
　　彻歌
