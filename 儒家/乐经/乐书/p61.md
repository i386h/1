<!-- { "loadSidebar": true } -->
　　考工记鳬氏为钟厚薄之所震动清浊之所由出侈弇之所由兴皆有説焉故钟已厚则石已薄则播侈则柞弇则郁长甬则震是故大钟十分其鼓间以其一为之厚小钟十分其钲间以其一为之厚钟大而短则其声疾而短闻钟小而长则其声舒而逺闻为遂六分其厚以其一为之深而圜之六分其金而锡居一谓之钟鼎之齐先王之制钟也大不出钧重不过石律度量衡于是乎出所制有齐而无髙下厚薄之偏所容有量而无达回侈弇之过一归正缓之中声而已国语曰古者神瞽考中声而量之以制度律均钟则钟以中声为本矣昔齐景公为大钟钟大悬下其气不上薄仲尼讥之周景王将铸无射而为之大林单穆公非之鲁庄公铸大钟而国小钟大曹刿规之皆失中声故也伶州鸠曰钟音之噐也小者不窕大者不槬则和于物此之谓欤今夫乐之作也先鼓以警戒后钟以应之故虞书论堂下之乐以鼗鼓为先笙镛次之商诗以置我鞉鼓为先镛鼓次之周诗以鼖鼓为先维镛次之是鼓大丽而象天钟统实而象地天先而地从之鼓先而镛从之先王立乐之方也郑氏谓先击钟次击鼔以奏九夏是徒知钟鼓之文不知用钟鼓之意也仲尼曰乐云乐云钟鼓云乎哉以为乐在于钟鼓则钟鼓乐之噐而噐非乐也以为不在于钟鼓则钟鼓不抎吾无以见圣人矣世为钟者多矣或谓炎帝之孙鼓延或谓黄帝之臣营援或谓尧舜之臣倕岂皆有所闻然邪臣窃尝论之虞夏之时小钟谓之钟大钟谓之镛周之时大钟谓之钟小钟谓之镈则镈之为用其实编钟也编钟之用其实歌钟也一噐而三名之各有攸趋尔





　　古之圣人本隂阳别风声审清浊作十有二钟主十有二月之声镈亦如之曰黄帝使营援铸十有二钟加五音以诏英韶所以放升降之气道天地之和周人因之凡为乐噐以十有二律为之数度以十有二声为之齐量言律则知声之为钟言声则知律之为管盖数本起于黄钟始于一而三之歴十二辰而五声偹以十二辰之钟寓十二律之声此中声之所由出而钟律所以和谐也宋史所载汉中得铜钟十二岂古钟欤莫非钟也大者谓之镛以民功为大故也书言笙镛诗言鼖鼓维镛镛鼓有斁是已小者谓之栈以象功之浅者也昔晋人得钟长三寸口径四寸铭曰栈是已若夫大而不镛小而不栈则又掠其大小之声而归于中焉其斯以为剽欤仪礼大射阼阶之东笙磬其南笙钟其南镈西阶之西颂磬其南笙镛其南防皆南陈国语曰细钧有钟无镈昭其大也大钧有镈无钟甚大无镈鸣其细也葢细钧角征也必和之以大故有钟无镈大钧宫商也必和之以细故有镈无钟则镈小钟大明矣晋语左郑伯嘉纳鲁之宝郑人赂鲁侯歌钟二肆及其镈韦昭杜预皆以镈为小钟然言歌钟及其镈则钟大镈小可知钟师掌金奏大钟也镈师掌金奏小钟也许慎曰镈錞于之属所以应钟磬也扵理或然郑康成谓镈如钟而大孙炎郭璞释大钟文镛亦名为镈不亦失小大之辨欤以经考之自虞至周镛大而钟小自周公制礼钟大而镈小虽有改制大名无变大小之实也秦汉以来钟镈之制小者或数寸大者或容千石皆不本律度故梁去衡钟而设镈隋疑无射之镈无合曲之义乃袭后周以十二镈相生击之声韵始克谐矣圣朝之初镈钟有三调六曲更诏依均击之与编钟相应要之失细大之制非成周制作之意也曰黄钟之钟容秬黍一斛一斛八斗为度国语曰度律均钟以定中声白虎通曰镈者时之声也节度之所生也有莭度则万物昌无节度则万物亡斯言信矣







　　乐书卷一百九
　　钦定四库全书
　　乐书卷一百十
　　宋　陈　撰
　　乐图论
　　雅部
　　八音
　　编钟　　　歌钟　　　青钟
　　赤钟　　　黄钟　　　白钟
　　黒钟　　　和钟　　　衅钟
　　铭钟　　　钟声上　　钟磬中
　　钟声下　　修













　　先王作乐以十有二律爲之数度以十有二声爲之齐量纪之以三平之以六归于十二天之道也然则以十有二辰正钟磬乐县之位岂他故哉凡以齐量数度考中声顺天道而已盖编钟十二同在一虡爲一堵钟磬各一堵爲肆春秋传歌钟二肆则四堵也小胥之职凡县钟磬半爲堵全爲肆是钟磬皆在所编矣磬师掌教击磬击编钟于钟言编则磬可知明堂位曰叔之离磬编则杂离则特谓之离磬则特县之磬非编磬也言磬如此则钟可知也荀卿言县一钟大戴礼言编县一言特县钟磬如此则编钟编磬亦可知岂非金石以动之常相待以爲用乎由是观之钟磬编县各不过十二古之制也汉之服防以十二钟当十二辰更加七律一县爲十九钟隋之牛洪论后周钟磬之县长孙绍援国语书传七律七始之制合正倍爲十四梁武帝又加浊倍三七爲二十一后魏公孙崇又叅县之合正倍爲二十四至唐分大小二调兼用十六二十四枚之法皆本二变四清言之也蔽于二变者不过溺于国语书传蔽于四清者不过溺于乐纬皆非圣经之意也惟圣朝李照范镇废四清用十二律之议何其智识之明而逺过于诸子乎李照虽知去四清而不知去二变犹不去四清也将何以成和乐邪真目论也【编钟宫县用之先儒谓设于甲丙庚壬之位十二律各有正声又取黄钟至夹钟四律爲清声此牛洪据郑康成及乐纬之説也】古者编钟编磬登歌用之以节歌句故堂上击黄钟特钟而堂下编钟应之击黄钟特磬而堂下编磬应之上下唱和之道也
　　青钟　赤钟　　黄钟　　白钟　　黑钟
　　昔黄帝作三声以正五钟一曰青钟大音二曰赤钟心三曰黄钟洫光四曰景钟昧其明五曰黑钟隐其帝五声既调然后作五行淮南子谓孟秋之日西馆御女白色白防撞白钟是也尚书大传天子左五钟右五钟出撞黄钟左五钟皆应然后少师奏登车告出也入撞蕤賔左五钟皆应然后少师奏登堂就席告入也由是观之黄钟所以奏肆夏也蕤賔所以奏采荠也出撞阳钟而阴应之是动而节之以止易序卦物不可以终动之意也入撞阴钟而阳应之是止而济之以动易序卦不可以终止之意也乐师言行以肆夏先于趋以采荠岂主出言之邪礼记趋以采荠先于行以肆夏岂主入言之邪大戴礼言歩中采荠趋中肆夏误矣后世奏永至之乐爲行歩之节岂效古采荠肆夏之制欤
　　和钟
　　礼器曰内金示和也郊特牲曰以钟次之以和居参之也盖钟之爲乐过则声淫中则声和垂之和钟非淫声之钟也然钟之大者十分其鼓间以其一爲之厚小者十分其钲间以其一爲之厚已厚则石已薄则播侈则柞弇则郁长甬则震大而短则声疾而短闻小而长则声舒而逺闻所谓和钟者一适厚薄侈弇小大长短之齐以合六律六同之和而已左传所谓钟小不窕大不摦和于物是也昔宋武帝太极殿前钟声嘶矣帝问张永永对以钟有铜滓乃凿而去之声遂清越何知音之审耶
　　衅钟
　　古者器成而衅以血盖所以厌变恠御妖衅衅钟之衅谓之衅犹治荒谓之荒治乱谓之乱也周官天府上春衅宝器荆王伐吴将杀沮卫蹷融衅鼓则衅钟鼓之法其来尚矣周之所衅非特此也大司马之于军器小子之于邦器卜人之于鸡人之于鸡太祝之于逆牲小祝之于祈号圉师之于廐女巫之于浴皆在所衅焉齐宣王之时将以牛衅钟而以羊易之夫以牛衅钟礼也以羊易牛仁也不忍牛之觳觫而废衅钟是爱牛不爱礼非仁术也仁心而已恻隐牛之就死而易以羊是爱牛不废礼非仁政也仁术而已圣朝祖宗轸不忍之仁废衅钟之礼好生之德曷其至哉
　　铭钟
　　昔晋克洛之后秦有图败晋功魏颗以身却退秦于辅氏亲止杜回其勲铭之景钟尝观颛帝居位文德者锡以钟声武德者锡以干戈又传曰圣王承天功成者赏功败者罚故乐用钟由是知古之人其乐用钟非特赏功于一时抑又铭功于不朽矣
　　钟声上
　　钟鼓之声怒而击之则武忧而击之则悲喜而击之则乐其意变其声亦变意诚感之达于金石而况人乎今夫钟之与磬也近之则钟音亮逺之则磬音彰物固有近不若逺者逺不若近者不可不知也宋左师每食击钟郑伯夜饮酒击钟盖古之人一饮食之际必击钟者所以和志气而去争心也其备祸岂不豫哉
　　钟声中
　　周景王钟成而伶人告和州鸠必以爲不知其和晋平公钟成而工人告调师旷必以爲不调者盖上之作器而民乐之则调和矣徒作器而民莫之乐也虽欲调和其可得乎传曰乐在人和不在声然则州鸠师旷之言其知作器之本欤
　　钟声下
　　晋献公卒未葬吴公子札自卫如晋而将宿戚闻钟声而异之者以君尚在殡臣未可以乐故也知悼子卒未葬杜蒉自外来闻钟声而饮诸臣者以臣尚在殡君未可以乐故也然晋平公悟师旷之饮而罪已孙文子闻季札之言而不悔者其贤不贤亦可知矣
　　修
　　尔雅曰徒鼓钟谓之修谓之鼓钟与诗之鼓钟钦钦同意













　　乐书卷一百十
　　钦定四库全书
　　乐书卷一百十一
　　宋　陈　撰
　　乐图论
　　雅部
　　八音【金之属下】
　　四金通论　金錞　　　錞于
　　金镯　　　金钲　　　丁宁
　　大金铙　　小金铙　　小钲
　　金铎　　　木铎
　　四金通论
　　圣人作易参天两地而倚数因参而三之其数六因两而两之其数四鼓阳也而六之参天之数也金隂也而四之两地之数也六鼔四金之音声以节声乐以和军旅以正田役必掌以鼓人者鼔为乐之君故也盖六鼔之有四金犹六律之有六吕未有能偏废者也故錞之声淳镯之声浊铙之声髙铎之声明淳则隂与阳和故可以和鼓倡而和之故也镯则承阳而节之故可以节鼓行而节之故也髙则隂胜于阳而可以止鼓退而止之故也明则隂与阳通而可以通鼓作而通之故也在易之艮位之终止也位之终止则穷故以渐进继焉既济治之终止也治之终止则乱故以未济终焉亦六鼓终于通鼓之意也大司马言镯铙则鸣之而已铎则或振或摝其用则先镯而后铙与此不同者此言理之序大司马言用之序故也然大司马不言錞者以大司马方习战陈之事非倡和之时故也释名金鼓校号也将帅号令之所在也左传曰凡师有钟鼓曰伐吕氏春秋曰金鼓所以一耳也法令所以一心也孙子曰夫金鼓所以一人之耳目也人既专一则勇者不得独进怯者不得独退此一众之法也由是观之金鼓之用于军旅则将军之气一军之形候也况用之以节声乐者乎后世以角代金非古制也








　　周官小师掌六乐声音之节与其和鼓人掌六鼓四金之音声以金錞和鼓自金声之淳言之谓之錞自和鼓之倡言之谓之和其实一也盖其形象钟顶大腹口弇上以伏兽爲鼻内县子铃铜舌凡作乐振而鸣之与鼓相和后周平蜀获其器太常卿斛斯证观曰錞于也以芒筒捋之其声极振乃取以合乐焉国语曰战以錞于儆其民也又黄池之防吴王亲鸣钟鼓錞于振铎则錞之和鼓以节声乐和军旅其来尚矣后世之制或爲两马之形或爲鲛龙之状引舞用焉非周制也【宋史云广汉□阙人段祖以錞于献始兴于鉴其器高三尺六寸六分围二尺四寸形圆如筩色黒如漆甚薄上有铜马以绳县之令去地尺余灌之以水又以器盛水于下以芒当跪注錞于以　振芒则其声清音如雷良久乃絶乐书曰凢金爲乐之器有六皆钟类也錞于圆如雅头上大下小】




















