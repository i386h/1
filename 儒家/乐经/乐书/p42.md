<!-- { "loadSidebar": true } -->
　　大箫谓之言以其管二十四无底而善应故也小者谓之筊以其管十六有底而交鸣故也大管谓之簥以其声大而髙也小者谓之篎以其声小而深也其中谓之篞则其声不大不小不髙不深如黑土之在水中也盖箫以比竹为之其状凤翼其音凤声虽有管而非管夏至之音也管则合两以致用象箫而非箫十二月之音也周官之于箫管鼓之小师播之瞽蒙吹之笙师则箫管异器而同用要皆堂下之乐器之尤小者也举器之尤小尤见乐之所以为备也与商颂嘒嘒管声同意易于旣济言亨小诗于万物盛多言鱼之微言微物以见其盛多言亨小以见其既济然则于乐举其尤小者其为备乐可知矣古之作乐一音不备不足以为备乐故金石以动之丝竹以行之匏以宣之瓦以赞之革木以节之然后为备奏矣盖应田县鼓鞉革音也柷圉木音也箫管竹音也磬石音也不言金音者以石见之不言丝音者以竹见之不言匏音笙竽有焉记曰君子听竽笙箫管之声则思畜聚之臣则匏亦以箫管见之也八音以土为主故虞书乐记之论八音皆不言土春秋传曰为之七音以奉五声言七音则瓦举矣记曰干戚而舞非备乐也此论备乐而不及舞者舞所以节八音也言八音则舞举矣不然诗人何以谓之备奏备举邪记言金石丝竹乐之器也继之文采节奏声之饰也盖有是器然后有是饰设业设虡崇牙树羽所谓文采也应田县鼓鞉磬柷圉既备乃奏所谓节奏也楚诗曰乐具入奏此言备奏者小备谓之具故乐记于礼言具于乐言备荀卿亦曰终始具而圣人之道备矣是具可以言备而备不止于具楚非论备乐故止言具奏而已
　　喤喤厥声肃雝和鸣先祖是听
　　肃者敬之在心雝者和之在形心敬者其形和则肃雝存乎人乐者审一以定和使夫阳而不散阴而不密刚气不怒柔气不慑则和鸣存乎乐记曰劲正庄诚之音作而民肃敬顺成和动之音作而民慈爱岂非肃雝在人和鸣在乐之谓欤成王始作备乐以合乎祖八音克谐无相夺伦故闻其声之喤喤者其人未有不肃雝观其人之肃雝者其乐未有不和鸣记曰乐在宗庙之中上下同听之莫不和敬于此见矣若夫郑音好滥淫志宋音燕女溺志衞音趋数烦志齐音敖僻乔志皆淫于色而害于徳是以祭祀弗用也子夏论乐及此必继之肃雝和鸣者以谓其人非肃雝其乐非和鸣且不可用于祭祀以感神况可用以感人乎幽有以感神而先祖是听明有以感人而我客于止其于永观厥成也何有舜之作乐戛击鸣球搏拊琴瑟以咏下管鼗鼔合止柷敔笙镛以间箫韶九成卒至于祖考来格虞賔在位羣后徳让亦何异此言声又言和鸣者声则在乐鸣则取诸物而已梓人为笋虡取臝属声大而宏者以为钟虡取羽属声清而逺间者以为声虡故击其所县皆由其虡鸣至于取鳞属以为笋且其匪色必似鸣矣措其匪色必似不鸣矣管夷吾之论五声有似马之鸣野者有似雉之鸣木者有似牛之鸣窌者岂非其声在乐其鸣取诸物耶庄周有之金石有声不考不鸣盖钟声金磬声石皆待考然后鸣其鸣也必由其虡而已学记之言钟叩之小则小鸣叩之大则大鸣虞书之言磬亦曰鸣球而已盖取诸此











　　乐书卷七十一
　　钦定四库全书
　　乐书卷七十二
　　宋　陈　撰
　　诗训义
　　周颂【有瞽　有客　武　酌】
　　有瞽
　　我客戾止永观厥成
　　昔孔子之丧有自燕来观者滕定公之葬有四方来观者观礼之成也我客戾止永观厥成者观乐之成也子语鲁太师曰乐其可知也始作翕如也从之纯如也皦如也绎如也以成盖乐之一变为一成文乐九成九变故也武乐六成六变故也周始作备乐而合乎祖不过主大武而已其成于六变可知也记曰武始而北出再成而灭商三成而南四成而南国是疆五成而封周公左召公右六成复缀以崇天子二王之后国于宋其来助祭则宾之而弗臣有客之道焉我客戾止岂特有振鹭之容善习于礼以永终誉为哉将以永观吾作乐之成而已传曰夫乐象成也者武乐之成终于崇天子是则二王之后戾止而观成得非所以崇天子之意欤与商颂我有嘉客亦不夷怿同义观有客之颂曰有客有客亦白其马特美微子之臣而已是诗所谓我客者亦不过二王之后之臣也言其臣戾止如此则其君可知矣
　　有客
　　既有淫威降福孔夷
　　杀伐之威在征讨道徳之威在礼乐古之人以射御之事寓之礼干戚之舞寓之乐然则礼乐之于天下有不为人主之威乎盖王者之于礼乐实所以自出也有之固足以为宜二王后之于礼乐非所宜有也有之斯为过矣此有客所以言既有淫威也今夫二王之后在周有不纯臣之义非若在庭之臣也以其有不纯臣之义待之以不纯臣之礼使之统承先王用王者礼乐所以优异之也彼虽得用王者礼乐亦不过施先王之庙而已若夫非先王之庙而用之亦未免乎僭矣然则鲁非二王之后亦得用王者礼乐故閟宫之颂白牡骍刚以为礼万舞洋洋以为乐者以周公有王者之勲劳锡之以王者之礼乐其有淫威亦不害与二王之后同也
　　武
　　武奏大武也
　　春秋传曰于文止戈为武戈则器也所以示事止则象也所以示志序曰桓讲武类祃也桓武志也言武志则讲武其事也大武之所以为武不过如此周官大司乐奏黄钟歌大吕舞云门以祀天神奏太蔟歌应钟舞咸池以祭地奏姑洗歌南吕舞大防以祀四望奏蕤宾歌函钟舞大夏以祭山川奏夷则歌小吕舞大濩以享先妣奏无射歌夹钟舞大武以享先祖由是观之武奏大武则歌武诗而舞之可知矣乐师凡乐出入令奏钟鼓钟师凡乐事以钟鼓奏九夏至于执竞祀武王首之以钟鼔喤喤则武奏大武岂不以钟鼓耶
　　酌
　　酌吿成大武也言能酌先祖之道以养天下也
　　文王以文治武王以武功所以致太平之治者文王也故维天之命太平吿文王也所以立大武之功者武王也故酌吿成大武也大武之乐武王作之于前成王述之于后成之有道酌先祖之道以养天下成之之道也传曰武有七徳禁暴戢兵保大定功安民和众丰财者也酌之诗其事则武其道则养天下武本毒天下反以养天下者安民和众丰财之徳而已今夫勺水为勺酌酒为酌则酌也者有挹而损之之道焉周之兴也建邦启土于后稷肇基王迹于太王笃前烈于公刘勤王家于王季至文王然后受方以朝诸侯受国以有天下其所以积行累功致王业艰难者无非养天下之道成王酌先祖之道以养天下可谓成之有道矣其作乐吿成而形容之不亦可乎故其诗曰我龙受之蹻蹻王之造载用有嗣实维尔公允师尔公为言事也大武则王事而已其所以众允者以其一怒而安天下之民非私乎一身也成王酌先祖之道以成之则王事终始无亏尚何未尽善之有乎是诗不言奏者以其吿成而已与武奏大武异矣不言舞者以维清见之与武奏大武同意矣燕礼言若舞则勺记言十有三年舞勺成童舞象皆小舞也朱干玉戚冕而舞大舞皮弁素积裼而舞大夏大皆舞也周官大舞以大司乐掌之小舞以乐师掌之由此以观周之舞也岂不重武宿夜欤此酌与象所以不言大异乎大武配六乐而谓之大也岂非周之大统大勲至是然后集耶传曰舜乐莫盛于韶周乐莫盛于酌以韶为盛则是以酌为盛是不知舞莫重于武宿夜之说也白虎通谓之周公之乐曰酌一何疎耶















　　乐书卷七十二
<经部,乐类,乐书>
　　钦定四库全书
　　乐书卷七十三
　　宋　陈　撰
　　诗训义
　　鲁颂【有駜　泮水　閟宫】
　　商颂【那】
　　有駜
　　振振鹭鹭于下鼔咽咽醉言舞于胥乐兮振振鹭鹭于飞鼓咽咽醉言归于胥乐兮
　　在易坎之九五君也六四臣也君臣以近相与不过樽酒簋贰以示礼用以示乐然则有駜颂鲁君臣有道舍礼乐何以哉盖鹭之为物其质洁白闲水而善捕鱼其质洁白在公明明之譬也闲水则习礼之譬善捕鱼则得民之譬也于下则在水而已与雎鸠在河之洲同意于飞则言归而已与归飞提提同意人臣之道洁白以明其德习礼以庄其容始也于下以从君鼔舞以致其乐终也于飞以言归鼓节以致其礼既和之以乐又节之以礼则君臣之间礼乐皆得而不失道未有不得民者矣鲁王礼也天下传之久矣君臣未尝相弑也礼乐刑法政俗未尝相变也天下以为有道之国是故天下资礼乐焉然以王者之法绳之天下有道礼乐自天子出天下无道礼乐自诸侯出鲁侯国也安得用天子礼乐兼四代服器官为哉盖周公有王者之勲劳其祭之也报以王者之礼乐故用之周公庙则可用之鲁国则僭矣孰谓鲁王礼耶春秋之时鲁君三弑孰谓君臣未尝相弑乎士之有诔由庄公始妇人髽而吊由台骀始孰谓礼乐刑法政俗未尝相变乎由是观之天下无道之国莫甚于鲁苟资礼乐焉亦不免于僭郑氏以为近诬真笃论欤是诗颂僖公君臣有道是亦彼善于此而已后世以鹭饰鼓因谓之鹭为鼓精岂惑越王不经之事而为之説乎
　　泮水
　　思乐泮水薄采其芹
　　天子之学曰辟雍诸侯之学曰泮宫辟生于墙壁之壁所以限制内外而法如之礼之所由出也廱生于雝渠之雝飞鸣相济而和如之乐之所由生也天子之教辟雝以本之未有不先礼乐则诸侯之教泮宫以本之虽不全乎礼乐亦半于天子而已故辟廱之制犹天子宫架也泮宫之制犹诸侯轩架也盖水有泮适各得半焉所谓泮宫亦半水而已水所以【阙】礼而芹藻茆礼之物也思乐泮水者恱其乐也薄采芹藻茆者恱其有礼也文武隆礼乐之教于西雝而自西自东自南自北无思不服者近者恱之逺者怀之大学之道也僖公隆礼乐之教于泮水不过屈此羣丑淮夷攸服而已以道有逺近徳有小大故也郑之学校废于子衿而其诗曰纵我不往子宁不来以刺其礼废子宁不嗣音以刺其乐坏礼乐之教不可一日废于学校也如此明堂位曰頖宫周学也礼器曰鲁人将有事于上帝必先有事于頖宫则頖宫周人之制鲁之大学也鲁之大学在郊故将有事上帝则于之有事焉然则序与瞽宗盖设于頖宫左右而米廪其公宫南之小学欤
　　閟宫
　　万舞洋洋
　　明堂位曰成王以周公为有勲劳于天下封曲阜命鲁公世世祀之以天子之礼乐是以季夏六月以禘礼祀周公于大庙牲用白牡尊用牺象山罍郁尊用黄目灌用玉豆雕纂爵用玉琖仍雕加以璧散璧角俎用梡嶡升歌清庙下管象朱干玉戚冕而舞大武皮弁素积裼而舞大夏昧东夷之乐也任南蛮之乐也纳夷蛮之乐于大庙言广鲁于天下也由是观之白牡骍刚牺尊将将毛炰胾羮笾豆大房天子之礼也万舞洋洋天子之乐也于礼言牺尊笾豆则罍黄目雕篹梡嶡之类举矣于乐言万舞则升歌下管大夏蛮夷之乐举矣后世礼废乐坏僭八佾于羣公之庙献六羽于仲子之宫春秋讥之又况卒仲遂叔弓不以礼乎宣八年辛巳有事于大庙仲遂卒于垂壬午犹绎万入去籥讥其以轻妨重也昭十五年癸酉有事于武宫籥入叔弓卒去乐卒事讥其以小废大也
　　那
　　那祀成汤也防子至于戴公其间礼乐废坏有正考甫者得商颂十二篇于周之大师以那为首
