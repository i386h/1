<!-- { "loadSidebar": true } -->
　　礼乐之道建神而天之有以极乎天之所覆触地而田之有以蟠乎地之所载与隂阳埏其化行之于无止与鬼神即其灵通之于不穷穷高极远其运无乎不在也测深与厚其至无乎不察也由是观之礼乐之道其可以方体求耶黄帝张咸池之乐于洞庭之野充满天地包裹六极上极乎天下蟠乎地也隂阳调和流光其声行乎隂阳也鬼神守其幽通乎鬼神也动于无方居于杳穷髙极远而测深厚也言乐知此则礼可知矣穷髙极远况下且近者乎测深与厚况浅且薄者乎极乎天蟠乎地者礼乐也上际于天下蟠于地者精神也测深极远者礼乐也钩深致远者蓍也庄周以明道故言精神易以穷神故言蓍记言人道而已此所以详于礼乐欤
　　乐着太始而礼居成物
　　一隂一阳之谓道丽乎一阳者其道为干丽乎一隂者其道为坤盖生于子成于丑而干位亥前故所知者太始生于午成于未而坤位未后故所作者成物然太始形之始未离乎象成物器之终未离乎形干能知太始不能着其微而显之着其微而显之者乐也坤能作成物不能居其所而有之居其所而有之者礼也乐以阳来以天作凡在天成象者皆资之显焉岂非着太始之意欤礼以隂作以地制凡在地成形者皆资之居焉岂非居成物之意欤太始父道也尊而不亲成物母道也亲而不尊乐尊而不亲太始待之以着自形而上言之礼亲而不尊成物待之以居自形而下者言之凡物以阳显以隂晦以阳流以隂止乐阳以显故言着与乐着万物之理同礼隂以止故言居与礼别宜居鬼同干知太始坤作成物天地之道乐着太始礼居成物礼乐之道也言乐着太始则礼之所著者太一也故曰礼必本于太一言礼居成物则乐之所居者化物也故曰和故百物皆化不言太初而言太始者有初然后有始太初气之始也太始形之始也形之始故可得而着气之始则未形孰得而着之邪
　　着不息者天也着不动者地也一动一静者天地之间也故圣人曰礼乐云
　　干则自彊不息坤则至静徳方天确而动故其运不息着不息者乐之所以防乎天也地隤而静故其处不动着不动者礼之所以防乎地也有天地然后有万物万物之情非动则静而礼乐如之乐主动由中出则静矣礼主静交乎下则动矣万物盈于天地之间或类聚或羣分域动者有时而静域静者有时而动一动一静而不主故常者无适而非礼乐也非圣人知礼乐之情其孰能究此故此继之圣人曰礼乐云然则礼乐有不为天地之父母圣人有不为礼乐之君师邪言着不息者天也着不动者地也与易辟戸谓之干阖戸谓之坤同意一动一静天地之间与易一阖一辟谓之变同意乐主于着未始不居庄周言咸池之乐曰居于窈防是也礼主于居未始不着此言着不动者地是也







　　乐书卷十四
　　钦定四库全书
　　乐书卷十五
　　宋　陈　撰
　　礼记训义
　　乐记
　　昔者舜作五之琴以歌南风
　　顺天地之和莫如乐穷乐之趣莫如琴盖八音以丝为君丝以琴为君而琴又以中徽为君所以禁淫邪正人心者也洞越练朱之制虽起于羲农而作五以歌南风合五音之调实始于舜而已尔雅释乐宫谓之重商谓之敏角谓之经徴谓之迭羽谓之抑盖宫音重而尊商音明而敏角音约而易制徴音泛而不流羽音涣散而抑被之五之琴则五音无适不调矣舜以之歌南风亦不过咏父母生养之徳以解吾忧而已何以明之凯风美孝子之尽道南陔美孝子相戒以养况舜之孝大足以配天至足以配地其歌南风之意亦诚在此岂特解民愠阜民财而已乎且南风者生养之气琴者夏至之音舜以生养之徳播夏至之音始也其亲底豫而天下化终也底豫而天下之为父子者定古人所谓琴音调而天下治无若乎五音其在兹欤杨子曰舜弹五之琴而天下化传曰舜弹五之琴咏南风之诗不下堂而天下治自非能乐与天地同意何以与此然则舜为南风之歌其兴也勃焉纣为北鄙之声其废也忽焉亦足监矣由是观之五之琴以应五音盖不可得而损益也声存而操变则有之矣后世振竒好异之士或记陶唐氏有少宫少商之调或托周王有文武之名因益之为七以应七始之数其説盖始于夏书而曼衍于左氏国语是不知夏书之在治忽有五声六律八音而无七始岂为左氏者求其説不得而遂傅防之邪
　　防始制乐以赏诸侯故天子之为乐也以赏诸侯之有徳者也徳盛而教尊五谷时孰然后赏之以乐
　　昔舜使重黎举防于草莽之中以为乐正重黎又欲益求人舜谓之曰圣人为能知乐之本而防能和之以平天下若防者一而足矣遂命典乐教胄子八音克谐无相夺伦信乎防之达于乐矣舜君之圣者也作琴歌南风所以合乎天防臣之明者也制乐赏诸侯所以合乎人和同天人之际而无间此所以醇天地育万物和天下也天下有道礼乐自天子出天下无道礼乐自诸侯出舜之时大道之行久矣礼乐不自诸侯出而自天子故诸侯有徳天子得为乐以赏之非刚克之道也以柔克遇之而已与诗彤弓锡有功诸侯称天子同意夫徳者性之端乐者徳之华徳盛于内而日新教尊于外而日隆则人和于下矣五谷种之美而以时孰焉则天地之和应于上矣人和于下天地应于上则徳教治而民气乐其赏之乐以彰有徳不亦宜乎与经言民有徳而五谷昌然后正六律和五声同意且防之为乐荐之郊庙鬼神享作之朝廷庶尹谐立之学官天下服近足以仪览徳之鳯凰远足以舞难驯之百兽岂特赏诸侯而已哉彼然而言之者因歌南风而亦见赏以春夏之意也祭统爵赐服必于夏禘以顺阳义意协于此然赏诸侯以乐前此无有也后此则因防而已故以始制言之此后世所以推为乐祖而祭之瞽宗欤王制曰天子赐诸侯乐则以祝将之赐伯子男乐则以鼗将之舜赏诸侯之乐虽无经见其大致亦不是过也此言徳盛而教尊文王世子言徳成而教尊何也易不云乎成言乎艮终万物始万物莫盛乎艮成徳则终始无亏盛徳则终始惟一徳成而教尊世子之事也徳盛而教尊诸侯之事也文王教世子以礼乐将以成其徳故以徳成言之天子赏诸侯以乐将以崇其徳故以徳盛言之及其成功一也均谓之尊不亦可乎
　　故其治民劳者其舞行缀远其治民逸者其舞行缀短故观其舞知其徳闻其谥知其行也
　　周官大胥以六乐之防正舞位小胥廵舞列经曰行其缀兆行列得正焉盖位则鄼也所以为缀列则佾也所以为行正之以辨其序廵之以肃其慢则治民劳者鄼远而佾寡徳杀故也治民逸者鄼短而佾多徳盛故也非故不同凡各称徳而已天子之于诸侯生则旌以舞没则表以谥观其舞之行缀足以知临民之徳闻其谥之异同足以知为治之行然则为诸侯者孰不敏徳敦行以法天下后世为哉夫舞所以节八音八音克谐而乐成焉故舞必以八人为列自天子达于士降杀以两众仲曰天子用八诸侯用六大夫四士二郑伯纳晋悼公女乐二八晋赐魏绛以一八用是推之服防所谓天子八八诸侯六八大夫四八士二八不易之论也然则舞行缀远岂六佾欤舞行缀短岂四佾欤杜预谓凡天子诸侯大夫士之舞一列递减二人至士四人而止岂复成乐舞邪世衰道防礼乐交防于天下诸侯僣天子者有之大夫僣诸侯者有之及其甚也大夫不僣诸侯而僣天子陪臣不僣大夫而僣诸侯鲁公初去八佾献六羽诸侯僣天子而知反正者也季氏舞八佾于庭大夫僣天子而不知反正者也彼岂知舜以乐舞赏诸侯之意哉言舜乐始歌而终舞者盖乐者天地之和也溢乎心而以歌声之充乎体而以舞容之永歌之不足则不知手之舞之则歌为乐之端舞为乐之成书谓琴瑟以咏其歌也语谓乐则韶舞其舞也始歌终舞其乐之序欤熊氏以歌南风为凯风司马迁以舞之行缀为行级失之矣然舜之时固有谥矣檀弓以为周道何也曰舜时生而有号死或袭之以为谥不若周道号谥之有别也
　　大章章之也咸池备矣韶继也夏大也殷周之乐尽矣尧命瞽瞍作大章以其焕乎其有文章也黄帝命营援作咸池以其感物而润泽之也盖五帝之乐莫着于黄帝至尧修而用之然后一代之乐备故曰大章章之也咸池备矣舜绍尧之俊徳而以后防作韶禹成治水之大功而以臯陶作夏成汤能防民于涂炭而泽之故伊尹为之作濩焉武王以武定祸乱而正之故周公为之作武焉是帝乐莫备于尧舜而王乐至三王无复余蕴矣故曰韶继也夏大也殷周之乐尽矣此三代之道所以具异乎尧之所谓备也尧曰大章又曰云门大卷者云门乐之体也大章大卷乐之用也云之为物出则散而成章其仁所以显入则聚而为卷其智所以藏尧之俊徳望之如日就之如云云门之实也其仁如天大章之实也其智如神大卷之实也云门大章大卷尧之天道格于上者也咸池尧之地道格于下者也韶则舜继尧之乐也继其天道如天之无不覆焘继其地道如地之无不持载虽甚盛徳蔑以加于此矣防又作韶者凡六乐皆文之以五声播之以八音而防居一焉自文之五声言之防之上声所以绍五声也自播之八音言之韶之左音所以绍八音也舜欲闻五声八音在治忽概见于此周官六乐皆谓之大此特言夏大者礼以时为大故六乐同谓之大以道别之则禹之本始王道亦可谓之大矣五帝殊时不相防乐此特以尧舜言之何哉曰书断自唐虞乐断自尧舜圣人定书正乐之意也
　　天地之道寒暑不时则疾风雨不节则饥教者民之寒暑也教不时则伤世事者民之风雨也事不节则无功然则先王之为乐也以法治也善则行象徳矣
　　一隂一阳天地之道也运为四时则寒暑相推而嵗成焉散而育万物则风雨相资而化兴焉乐道天地之和而其教与事实体之也盖寒暑所以生成万物而风雨又所以辅成嵗功也教所以化成天下而事又所以辅成治功也是教者民之寒暑不可不时事者民之风雨不可不节寒暑不时而愆伏其能不疾而伤世乎风雨不节而凄苦其能不饥而无功乎以迹求之春诵夏春合舞秋合声以至先王之所着君子之所广以成教者孰非法寒暑之时邪凡乐之事或以声展之或以舞正之以至律小大之称比终始之序以象事行孰非法风雨之节邪然则先王为乐法寒暑风雨之治教有时事有节以善民心如此则民之行也未有不象上之徳矣在易益之九五上则有孚惠心下则有孚惠我德岂非以法治也善则民之行象徳欤若夫以法治也不善则教不时有所谓伤世事不节有所谓无功尚何行象徳之有乎易曰成象之谓干效法之谓坤则象于法为略法于象为详上法而下象之则先王处已可谓详待人可谓略矣

　　乐书卷十五
<经部,乐类,乐书>
　　钦定四库全书
　　乐书卷十六
　　宋　　陈　撰
　　礼记训义
　　乐记
　　夫豢豕为酒非以为祸也而狱讼益繁则酒之流生祸也是故先王因为酒礼壹献之礼賔主百拜终日饮酒而不得醉焉此先王之所以备酒祸也
