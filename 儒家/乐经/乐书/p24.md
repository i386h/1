<!-- { "loadSidebar": true } -->
　　斩衰唯而不对齐衰对而不言大功言而不议小功缌麻议而不及乐此哀之发于言语者也
　　唯者应而对而对不止于唯对者答而言而言不止于对言则直述而不议而议不止于言议则论説而不及乐而乐不止于议斩衰之哭若往而不反故唯而不对齐衰之哭若往而反故对而不言大功之哭三曲而偯故言而不议小功缌麻哀容可也故议而不及乐哀之于声音言语如此夫岂伪为哉凡称情以为文于天机自然而已防服四制论五服之防正与此同特缌小功之防其序与此异者此以隆杀为序故小功先于缌防服四制以轻重为序故缌先于小功
　　投壶
　　投壶之礼主人奉矢司射奉中使人执壶主人请曰某有枉矢哨壶请以乐宾宾曰子有防酒嘉肴某既赐矣又重以乐敢辞主人曰枉矢哨壶不足辞也敢固以请宾曰某既赐矣又重以乐敢固辞主人曰枉矢哨壶不足辞也敢固以请宾曰某固辞不得命敢不敬从宾再拜受主人般还曰辟主人阼阶上拜送宾般还曰辟已拜受矢进即两楹间退反位揖宾就筵司射进度壶间以二矢半反位设中东面执八筭兴请宾曰顺投为入比投不释胜饮不胜者正爵既行请为胜者立马一马从二马三马既立请庆多马请主人亦如之命者曰请奏貍首间若一大师曰诺
　　古者投壶之礼大致与射相为表里故乡射之礼命太师奏驺虞间若一投壶之礼命者曰请奏貍首亦间若一以投壶射之细故也大射乐正命大师奏貍首盖貍之为物其性善搏其行则止而拟度焉投壶者必奠而后亦犹是也貍首之诗无所经见唯逸诗有曽孙侯氏四正具举大夫君子凡以庶士小大莫处御于君所以燕以射则燕则誉岂貍首之诗邪檀弓曰貍首之班然执女手之卷然岂貍首之歌邪貍首之于射乐御而射以礼则投壶之义亦如之观郷射工四人二瑟瑟先相者皆左何瑟面鼓执越内右手相则知命者何瑟之工也观大师掌六律六同皆文之以五声播之以八音则知大师曰诺者以奏貍首必谐六律六同五声八音也命者请奏貍首间若一大师曰诺其节比于乐也命酌者曰诺其容比于礼也噫君子之于礼乐不可斯湏去身如此后世有骁壶之乐亦本于是欤
　　鼓
　　○□○○□□○□○○□半○□○□○○○□□○□○鲁鼓○□○○○□□○□○○□□○□○○□□○半○□○○○□□○薛鼓取半以下为投壶礼尽用之为射礼司射庭长及冠士立者皆属宾党乐人及使者童子皆属主党鲁鼓○□○○□□○○半○□○□○○○○□○□○薛鼓○□○○○○□○□○□○○○□○□○○□○半○□○□○○○○□○
　　少仪曰侍射则约矢侍投则拥矢胜则洗而以请客亦如之是投壶之礼大致与射礼无异者特繁简不同尔以鲁薛鼓节论之圎者击鼙方者击鼓取半以下为投壶礼尽用之为射礼闻鼓节则知其事矣鲁薛所令之辞所制之鼓虽见于经其详不可得而知也观春秋之时齐晋之君盖甞讲此中行穆子相之晋侯先穆子曰有酒如淮有肉如坻寡君中此为诸侯师中之齐侯举矢曰有酒如渑有肉如陵寡人中此与君代兴古人以此行燕礼为防同之主于其中否以卜兴衰其重投壶之礼如此则鲁薛之详亦不是过也
　　儒行
　　礼节者仁之貌也歌乐者仁之和也
　　周官掌礼乐以春官礼乐资仁以立也大飨之礼备其礼乐继之君子知仁焉礼乐待仁以行也孔子曰人而不仁知礼何人而不仁如乐何是仁为礼乐之本礼乐为仁之文也有礼斯有节有歌斯有乐乐记曰合情饰貌礼乐之事也礼节所以饰貌故为仁之貌歌乐所以合情故为仁之和貌外也礼自外作故也和内也乐由中出故也语曰文之以礼乐亦可以为成人矣儒行之论儒者十五而以仁与礼乐终焉则成人之道尽于此矣孔子未尝与门人以仁与礼乐所与特顔子一人而已然则顔子之去圣人其出入亦不逺矣庄周谓回忘仁义礼乐岂其然哉合之则礼乐皆本于仁离之则仁近于乐义近于礼矣孔孒以孝悌为仁之本孟子以事亲为仁之实从兄为义之实其致一也

　　乐书卷三十五
<经部,乐类,乐书>
　　钦定四库全书
　　乐书卷三十六
　　宋　陈旸　撰
　　礼记训义
　　乡饮酒义　　射义　　聘义
　　乡饮酒义
　　工入升歌三终主人献之笙入三终主人献之间歌三终合乐三终工告乐备遂出一人觯乃立司正焉知其能和乐而不流也
　　乡饮酒之礼工升自西阶北面坐相者东面坐遂授瑟乃降所谓工入也工歌鹿鸣四牡皇皇者华所谓升歌三终也卒歌主人献工工左瑟一人拜不兴受爵主人阼阶上拜送爵献脯醢使人相祭工饮不拜既爵授主人爵众工则不拜受爵祭饮辩有脯不祭大师则为之洗宾介降主人辞降工不辞洗所谓主人献之之礼也笙入堂下磬南北面立乐南陔白华华黍所谓笙入三终也主人献之于西阶上一人拜尽阶不升堂受爵主人拜送爵阶前坐祭立饮不拜既爵升受主人爵众笙则不拜受爵坐祭立饮辩有脯不祭亦主人献之之礼也乃间歌鱼丽笙由庚歌南有嘉鱼笙崇丘歌南山有台笙由仪所谓间歌三终也乃合乐周南关雎葛覃卷耳召南鹊巢采蘩采苹所谓合乐三终也工告于乐正歌备乐正告于宾乃降所谓工告乐备遂出也作相为司正司正洗觯升自西阶阼阶上北面受命于主人主人曰请安于宾司正告于宾宾礼辞许所谓一人觯乃立司正也由此观之歌者在上故升歌堂上匏竹在下故笙入堂下间歌则笙歌间作与升歌异矣合乐则声音并奏又不特歌而已然皆三终者虽主于诗篇亦乐成于三以反为文之意也孔子谓鲁太师曰乐其可知也始作翕如也纵之纯如也皦如也绎如也以成岂非乐成于三之意欤然乐胜则流必有礼以节之故工入升歌三终笙入三终皆继之以主人献之者以礼节乐于其始也间歌三终合乐三终必继之一人觯乃立司正者以礼节乐于其终也乡饮酒之礼作乐以行礼由礼以节乐则宾主之情斯和乐而不流矣以仪礼考之乡饮酒之礼凡言洗觯实觯奠觯执觯皆责之司正则觯者不过一人而已荀卿以二人言之岂惑于射义公罔之裘序防二人觯而遂误欤
　　射义
　　故射者进退必中礼内志正外体直然后持弓矢审固持弓矢审固然后可以言中此可以观德行矣其节天子以驺虞为节诸侯以貍首为节卿大夫以采苹为节士以采蘩为节驺虞者乐官备也貍首者乐防时也采苹者乐循法也采蘩者乐不失职也是故天子以备官为节诸侯以时防为节卿大夫以循法为节士以不失职为节故明乎其节之志以不失其事则功成而德行立徳行立则无暴乱之祸矣功成则国安故曰射者所以观盛徳也
　　古者君臣相与尽志于射以习礼乐内志正外体直其容体比于礼其节比于乐故周官乐师凡射以驺虞为节诸侯以貍首为节大夫以采苹为节士以采蘩为节射人以射法治射仪王以六耦射三侯三获三容乐以驺虞九节诸侯以四耦射二侯二获二容乐以貍首七节孤卿大夫以三耦射一侯一获一容乐以采苹五节士以三耦射豻侯一获一容乐以采蘩五节自天子逹于士名位不同节亦异数盖所以定志而明分也故明乎其节之志以不失其事则功成而德行立德行立则无暴乱之祸而国安矣其有不可以观盛德乎易曰终万物始万物者莫盛乎艮是艮者物之终始也射者人之终始也终始惟一时乃日新其于观盛德也何有钟师凡射王奏驺虞诸侯奏貍首卿大夫奏采苹士奏采蘩王道成于驺虞则王奏之可也大夫妻能循法度于采苹则大夫奏之可也至于采蘩夫人不失职之诗而士奏之可乎曰王制天子元士视附庸之君其用诸侯夫人之诗亦在所可也盖士则事人爵之尤卑者也卑者不嫌于抗尊故先王制礼多推而进之是以齐冠不嫌于同诸侯齐车不嫌于同大夫况射节乎不言卿孤则以射人见之矣
　　是故古者天子以射选诸侯卿大夫士射者男子之事也因而饰之以礼乐也故事之尽礼乐而可数为以立徳行者莫若射故圣王务焉是故古者天子之制诸侯歳贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭数与于祭而君有庆叹不与于祭而君有譲数有庆而益地数有譲而削地故曰射者射为诸侯也是以诸侯君臣尽志于射以习礼乐夫君臣习礼乐而以流忘者未之有也故诗曰曽孙侯氏四正具举大夫君子凡以庶士小大莫处御于君所以燕以射则燕则誉言君臣相与尽志于射以习礼乐则安则誉也是以天子制之而诸侯务焉此天子之所以飬诸侯而兵不用诸侯自为正之具也
　　古者男子生用桑弧蓬矢六以射天地四方所以示男子之有事也天子为是以射选诸侯卿大夫士必先察其有志于其所事然后因饰以礼乐焉盖礼乐皆得谓之有德饰之以礼乐则德行立亦可以为成人矣然则行同能耦者可不以是别之乎古者以礼射则张侯而主之以德以力射则张侯而主之以获故天子大射谓之射侯射中则得为诸侯而与祭不中则不得为诸侯而不与祭与祭者君有庆而益地不与祭者君有责而削地则射虽于德行为末而诸侯习礼乐实在焉岂非天子所以飬诸侯而兵不用诸侯自为正之具也哉书大称诸侯之于天子三年一贡士一适谓之好德再适谓之贤贤三适谓之有功一不适谓之过再不适谓之傲三不适谓之诬其适也有衣服弓矢秬鬯虎贲之赏其不适也有绌爵之罚盖亦表里于此矣仪礼乡射合乐大射不合乐者乡射属民欲以同其意大射择士与祭欲以严其事故也
　　孔子曰射者何以射何以听循声而而不失正鹄者其唯贤者乎若夫不肖之人则彼将安能以中画谓之正栖皮谓之鹄鹄之为物逺举而难中射以及逺中鹄为善故正鹄欲其不失所以为贤也射者何以射为不主皮而射也何以听为循乐节之声而也郊特牲曰射之以乐也如此而已盖不主皮而射则其容体比于礼循声而则其节比于乐礼乐由贤者出故持弓失审固可以言中若夫不肖之人事勇力忘礼乐彼将安能守哉故孔子曰射不主皮为力不同科古之道也此先何以射而后何以听主礼而言也郊特牲先何以听而后何以射主乐而言也
　　聘义
　　垂之如队礼也叩之其声清越以长其终诎然乐也义近礼仁近乐仁义人道也礼乐资之以为本礼乐人文也仁义资之以为用垂之如队礼也以卑为尚故也叩之其声清越以长其终诎然乐也以反为文故也君子比德于玉而礼乐与焉岂非礼乐皆得谓之有德欤

　　乐书卷三十六
　　钦定四库全书
　　乐书卷三十七
　　宋　陈旸　撰
　　周礼训义
　　天官
　　膳夫
　　地官
　　大司徒　乡大夫　封人　鼓人
　　膳夫
　　膳夫以乐侑食卒食以乐彻于造
