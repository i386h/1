<!-- { "loadSidebar": true } -->
　　周官大宗伯以嘉礼亲万民以饮食之礼亲宗族兄弟以昬冠之礼亲成男女以宾射之礼亲故旧朋友以飨燕之礼亲四方之宾客以脤膰之礼亲兄弟之国以贺庆之礼亲异姓之国至唐引而伸之其仪五十焉一皇帝加元服二皇帝纳后三皇帝正至受皇太子朝贺四皇后正至受皇太子朝贺五皇帝正至受皇太子妃朝贺六皇后正至受皇太子妃朝贺七皇帝正至受羣臣朝贺八千秋节受羣臣朝贺九皇后正至受羣臣朝贺十皇后受外命妇朝贺十一皇帝于明堂读春令十二读夏令十三读秋令十四读冬令十五养老于太学十六临轩册皇后十七临轩册皇太子十八内册皇太子十九临轩册王公二十朝堂册诸臣二十一册内命妇二十二遣使受官爵二十三朔日受朝二十四朝集使相见二十五皇太子加元服二十六太子纳妃二十七太子正至受羣公贺二十八太子正至受宫臣贺二十九太子与师傅相见三十受朝集使参辞三十一亲王冠三十二亲王纳妃三十三公主降嫁三十四三品以上冠三十五四品五品冠三十六六品以上冠三十七三品以上婚三十八四品五品婚三十九六品以下婚四十朝集使礼见及辞四十一任官初上四十二乡饮酒四十三正齿位四十四宣赦书四十五羣官诣阙上表四十六羣官起居四十七遣使慰劳诸蕃四十八遣使宣抚诸州四十九遣使诸州宣制五十遣使诸州宣赦书然周之礼虽有吉凶军宾嘉之别亦皆不过五而止尔唐则吉礼五十五宾礼六军礼二十三嘉礼五十凶礼十八其烦如此不亦失大礼必简之意乎臣闻古者大有为之君治定必先制礼功成必先作乐诚以治道急务有在于此也古人尝谓礼乐必待百年而后兴君子尚窃迟之以为不忠不恕之论况圣代祖宗之盛重熙累洽几二百年而礼乐独未兴乎推之天意真若有待伏惟陛下以至徳继统期月之间大功数十寰海之内万物盛多天将显相陛下兴礼乐之时也臣家世之学大槩渊源六艺折中周孔排异端尊圣人使百家异学莫能少其说虽名正礼乐而实翼诸经也陛下诚诏大臣讲求故实起千载絶文完一代盛典袭五经而六之所以粉泽太平褒先烈被后世垂无穷则千载一时之盛此其防也顾虽五帝不足六三王不足四况汉唐区区鄙陋苟简之制岂足为今日道哉雄有云吾见诸子之小礼乐不见圣人之小礼乐也惟陛下加意焉












　　乐书卷二百
