<!-- { "loadSidebar": true } -->
　　革音鼔冬至之音也土音缶立秋之音也古者盎谓之缶则缶之为器中虚而善容外圆而善应中声之所自出者也唐尧之时有击壤而歌者因使以麋冥缶而鼔之是以易之盈缶见于比用缶见于坎鼔缶而歌见于离诗之击缶见于宛丘是缶之为乐自唐至周所不易也昔秦王为赵王击缶亦因是已孰谓始于西戎乎今夫牺象不出门嘉乐不野合陈之幽公游荡无度不释冬夏而为之击鼓于宛丘之下又击缶于宛丘之道是嗜音而不知反者也既值所执之鹭羽又值所建之鹭翿是常舞而不知反者也岂特合乐于野而已哉彼其所乐如此然而百姓不厌而苦之未之有也
　　东门之枌
　　东门之枌疾乱也幽公淫荒风化之所行男女弃其旧业亟防于道路歌舞于市井尔东门之枌宛丘之栩子仲之子婆娑其下谷旦于差南方之原不绩其麻市也婆娑谷旦于逝越以鬷迈
　　男子正位乎外女子正位乎内天地之大义也男子业耕女子业织生民之常职也盖上为一下为二故上之所好下必有甚焉者矣幽公荒昬乱游荡无度无冬无夏鼓舞于宛丘之道则国人更化而从之男子非特不正乎外以业耕而婆娑于枌栩之野女子非特不正乎内以业织而婆娑于日中之市及其乆也非特男女弃其旧业而已虽国人亦越以鬷迈然则风化之所行有以动荡其心感移其俗亦岂有善恶之间哉尔雅曰婆娑舞也诗言婆娑则舞而已序兼歌言之者言歌不必见舞言舞则歌在其中矣诗序曰永歌之不足故嗟叹之嗟叹之不足故不知手之舞之足之蹈之也
　　鹿鸣
　　我有嘉宾鼓瑟吹笙吹笙鼓簧承筐是将我有嘉賔鼓瑟鼔琴鼓瑟鼓琴和乐且湛
　　卦有八离居一焉音有八丝居一焉离马也而与蚕同祖则其音丝而已易曰离丽也丽以离为体离以丽为用故大琴谓之离以其声有所丽而明也大瑟谓之洒以其声有所丽而泽也大笙谓之巢以其列管匏中施簧管端鳯巢之象也小笙谓之和以其大者唱则小者和也尔雅曰所以鼓柷谓之止所以鼔敔谓之籈徒鼓钟谓之脩徒鼔磬谓之寋由是观之凡所以作乐者古人皆以为鼓则所以作琴瑟笙簧谓之鼔不亦可乎文王之燕羣臣嘉賔始则鼓瑟吹笙吹笙鼓簧者以其乐主盈遇之之诚有加而无已也终则鼓瑟鼔琴先瑟而后琴者以反为文示以有常而无变也吹笙鼓簧鼓瑟鼓琴皆两言之者以笙簧琴瑟大小备举故也笙簧象物生而有所示故以示我周行终焉琴瑟君子以乐心而己故以燕乐嘉賔之心终焉诗序曰鹿鸣废则和乐缺矣乐记曰中心湏斯不和不乐而鄙诈之心入之矣盖礼之于賔主义之于君臣文王之于羣臣不以君臣之义接之而推賔主之礼以待之虽和乐且湛亦不出礼之防闲而己与賔之初筵所谓其湛曰乐岂异致哉
　　四牡
　　四牡劳使臣之来有功而见知则说也
　　皇皇者华
　　皇皇者华君遣使臣也送之以礼乐言逺而有光华也序曰四牡废则君臣缺矣皇皇者华废则忠信缺矣盖君之于使臣有事功之劳不有以知而劳之不足以全君臣之道使臣之于君既受命于聘好不能延誉于四方不足以全忠信之徳遣之劳之者礼也歌诗以叙其情者乐也君之于臣必先遣而后劳序诗者必先劳而后遣盖所以示劝也

　　乐书卷六十四
　　钦定四库全书
　　乐书卷六十五
　　宋　陈　撰
　　诗训义
　　小雅
　　常棣　　伐木　　采薇　　出车枤杜　　彤弓　　菁菁者莪
　　常棣
　　妻子好合如鼓瑟琴
　　琴瑟同音而相合而妻子好合如之故曰妻子好合如鼓瑟琴埙篪异音而同和而君民之和如之故曰天之牖民如埙如篪常棣主燕兄弟而言妻子者以至于兄弟必自刑寡妻始故也板主言君之于民而言天者以君之所为天实使之故也是诗先瑟后琴者以多寡序之与鹿鸣鼔钟鼓瑟鼓琴同意闗雎先琴后瑟者以音大细序之与女曰鸡鸣琴瑟在御同意车邻言瑟不及琴车牵言琴不及瑟诗人之意各有所主尔
　　伐木
　　坎坎鼔我蹲蹲舞我
　　传曰坎坎蹲蹲喜也乐之所由生也易曰鼔之舞之以尽神乐之乐也古者作乐始于鼓以作其声终于舞以动其容坎坎鼔我则发诸声音而以反为文也蹲蹲舞我则形诸动静而蹈厉有节也人道性术之变尽于此矣文王燕朋友故旧而为乐至此亦仁之至义之尽也窃甞究周官燕乐钟磬教之于磬师笙钟供之于笙师奏其乐以钟师舞其乐以旄人龡而歌之以鞮鞻氏仪礼之燕礼乐人设县小臣何瑟面鼓工升卒歌笙入立奏下管新宫若舞则勺是燕以示慈惠而乐固无不备举矣观文王燕羣臣于鹿鸣其乐不过笙簧琴瑟燕朋友故旧于伐木其乐不过于鼔舞至于常棣燕兄弟未尝及乐其故何哉以伐木考之笾豆有践兄弟无逺而以鼔舞继之是燕兄弟固未尝无乐也不然常棣之诗何以谓之和乐且孺且湛哉鹿鸣不言鼓舞非无鼓舞也伐木不言笙簧琴瑟非无笙簧琴瑟也盖亦互备而已
　　采薇　　出车　　杕杜
　　采薇遣戌役也文王之时西有昆夷之患北有玁狁之难以天子之命命将率遣戍役以守卫中国故歌采薇以遣之出车以劳还枤杜以勤归也
　　文王之时天保以上治内采薇以下治外西攘昆夷之患北伐玁狁之难方出而行师则将役均在所遣故歌采薇以遣之所以一贵贱之心也与荀卿所谓百将一心三军同力同意及旋而班师则尊卑不可不辨故歌出车以劳率歌枤杜以劳役所以明贵贱之分也与礼记所谓赐君子小人不同日同意天地之于万物出乎震所以遣之也归乎坎所以劳之也文王之于将役致义以遣之致仁以劳之亦何异此遣之劳之礼也必歌诗以乐之乐也
　　彤弓
　　钟鼓既设一朝飨之钟鼓既设一朝右之钟鼓既设一朝醻之
　　古者诸侯有功于王室天子非特赐之彤弓以旌之抑又行献醻酢之礼以礼之设钟鼓之乐以乐之也周官乐师飨食诸侯序其乐事令奏钟鼓镈师凡飨祀鼓其金奏之乐典庸器帅其属而设笋虡飨食亦如之由是观之飨礼不终朝以训恭俭要之賔主百拜而酒三行其乐未尝不令奏钟鼓也然锡彤弓必因飨礼笙师飨射共笙钟之意也钟师飨奏燕异礼而同乐是燕亦以钟鼓为主也观文王之燕羣臣其乐有及于琴瑟笙簧燕朋友故旧其乐有及于鼓舞然则飨乐固与燕同是诗特及钟鼓者非不用琴瑟笙舞也所主者钟鼓而已先言飨之次又右之与周官大祝以享右祭祀同意
　　菁菁者莪
　　菁菁者莪在彼中阿既见君子乐且有仪菁菁者莪在彼中沚既见君子我心则喜
　　文武之学曰辟廱成王之学曰成均而大司乐掌其法焉盖辟之以礼廱之以乐成其亏均其过不及学校之教也成王有改辟廱之名无变辟廱之实其长育人材而成之者亦不过礼乐而已既见君子乐且有仪有仪者礼也乐之者乐也然则礼乐岂不为君子之深教欤乐且有仪序所谓乐育材也我心则喜序所谓天下喜乐之也辟廱之制环之以水则所谓中沚辟廱之实也以中为义成均之实也诸侯之制半于天子其学谓之泮宫鲁颂泮水之诗曰思乐泮水言采其芹所以喻礼继之以载色载笑匪怒伊教所以为乐天子诸侯之制虽不同其教曷尝不一本礼乐哉六月之序曰菁菁者莪废则无礼仪而不及乐何也孔子曰不能乐于礼素乐记曰知乐则几于礼矣古之育人材以立于礼为始以成于乐为终是足于礼者未尝不知乐足于乐者未尝不知礼诗兼始终言之序特原始称之而已

　　乐书卷六十五
　　钦定四库全书
　　乐书卷六十六
　　宋　陈　　撰
　　诗训义
　　小雅【何人斯　鼓钟　　楚茨】
　　何人斯
　　伯氏吹壎仲氏吹篪
　　壎之为器平底六孔水之数也中虚上锐火之形也壎以水火相合然后成器亦以水火相和然后成声故大者声合黄钟大吕小者声合太蔟夹钟一要宿中声之和而已先儒谓围五寸有半长三寸有半盖取诸此篪之为器大者尺有四寸阴数也其围三寸阳数也小者尺有二寸则全于阴数而已要皆有翘焉一孔上达寸有三分而横吹之篪为不齐者也尔雅曰大埙谓之器大箎谓之沂器则六孔交鸣而喧哗沂则出于一孔而其声清以辨也土王于长夏而壎土音也有伯氏之意焉竹王于仲春而篪竹音也有仲氏之意焉故曰伯氏吹壎仲氏吹篪板诗曰天之牖民如壎如篪是壎篪异器而同乐伯仲异体而同气故诗人取以况焉观周官小师教埙瞽蒙播之笙师兼篪而教之详于埙畧于篪者以埙主倡始不得不详篪主和终而已不得不畧不亦寓伯仲之防乎昔暴公之于苏公以义相友有兄弟之亲以情相欢有埙篪之乐是虽靡不有初而鲜克有终真余耳之光初萧朱之隙末也丧其本心亦已甚矣谯周曰幽王之时暴辛公善埙苏成公善篪由是观之岂诗人因其所善取譬耶世本曰暴公作埙苏公作篪是不知埙箎之作其来尚矣壎又作埙篪又作防者焉金方而土员水平而火锐一从熏火也其彻为黑则水而已一从员则土之形也籥本起黄钟之龠如笛而三孔所以通中声也篪或作防者与龠不齐故也
　　鼓钟
　　鼓钟锵锵淮水汤汤忧心且伤淑人君子怀允不忘鼓钟喈喈淮水湝湝忧心且悲淑人君子其徳不回鼓钟伐鼛淮有三洲忧心且妯淑人君子其徳不犹鼓钟钦钦鼔瑟鼔琴
　　周官镈师掌金奏之鼓凡祭祀鼓其金奏之乐礼记晋平公鼓钟杜蒉闻钟声曰安在尔雅曰徒鼓钟谓之脩盖鼔钟之诗刺幽王为流连之乐鼓作其钟于淮水之上乐而忘反者也非持鼓钟以自娱抑又伐鼛以劳人而琴瑟笙磬管籥之乐无不备举亦异乎先王所为而已昔齐景公欲为流连之乐而晏子以谓先王无是之乐卒能出舍于郊兴发以补不足作征招角招君臣相恱之乐是得易所谓防豫成有渝无咎者也幽王流连而不知反曾齐景公之不若诗人如之何不刺之邪
　　笙磬同音
　　凡音之起由人心生也妙有以通八卦之徳显有以类万物之情故离音丝其发为琴瑟震音竹其发为笙干音石其发为磬周官眡了掌击笙磬笙师掌共钟笙之乐仪礼大射乐人宿县于阼阶东笙磬西面其南笙钟是磬与笙同为阳声击应笙之磬而笙亦应之也钟与笙则一阴一阳而已鼓应笙之钟而笙亦应之也笙磬作于堂之上下异器而同音笙镛均作于堂下异音而同乐此书诗所以异致欤鼔钟钦钦虽敬而有不足之意鼓瑟鼓琴则先大后小皆以反为文者也笙磬同音则声应相保而为和以雅以南以籥不僭则节之以中声而不乱皆不至慢易以失节者也言以反为文刺幽王之不知反言不至慢易以失节刺幽王之不知节陈善闭邪之道也
　　以雅以南以籥不僭
