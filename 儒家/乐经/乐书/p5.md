<!-- { "loadSidebar": true } -->
　　人之生也比形天地以成体受气隂阳以成性彼其所学曷尝不因时循理以顺隂阳之数哉十三阳数也二十隂数也乐由阳来而十三学之礼由隂作而二十学之其理断可识矣且成王之勺告成大武则武舞也其显在事而易习故十三可以教之文王之维清奏象舞则文舞也其防在理而难知故十五而后教之禹之大夏则适文武之中而大焉非童子所能尽成人所及者而已故二十而后舞之周官以羽舞干舞为小舞则夏为大舞可知此夏所以特言大而异于勺象也乐记曰凡音之起由人心生也感物而动故形于声声相应故生变变成方谓之音比音而乐之及干戚羽旄谓之乐乐以声音为始以舞为成教人必期成人而后已此所以必先舞也夔教胄子大司乐教国子皆先乐者仁言不如仁声之入人深故也始学者必由乐以之乎礼及其成也又立礼而后成于乐所谓乐者有不为学者终始欤以先后序之大夏而后象象而后勺以义序之勺而后象象而后大夏盖教者其施欲不陵节学者其进欲不躐等故不序以先后特以义序之也墨子谓武王自作乐曰象成王因先王之乐曰驺虞误矣
　　玉藻
　　御瞽几声之上下
　　周官典同言髙磬防下声肆正声缓则所谓中声者非髙而防非下而肆一适于正缓而已盖乐以中声为本而一上一下非所以为中也古者神瞽考中声以作乐盖本诸此然则御于君所之瞽其察乐声有不以中声为量乎今夫齐音敖僻骄志则声失之髙而上者也宋音燕女溺志则声失之卑而下者也上非中声也下亦非中声也御瞽在所几焉若夫不上不下而要宿于中则中和之纪于是乎在尚何几察为哉有瞽以几声乐则人主无流湎之心有史以书言动则人主无过举之行
　　年不顺成则天子素服乗素车食无乐
　　年顺成则通蜡祭以移民所以备礼也而乐可知矣年不顺成则天子食无乐所以蕃乐也而礼可知矣周官蕃乐于大司徒其政谓之荒弛县于大司乐其凶谓之大然则侑食之乐安得不彻之乎此所以见天子忧乐不在一身而在天下也夫以天子受天下备味享天下备乐年不顺成而食且无乐况士之饮酒其可乐耶
　　古之君子必佩玉右徴角左宫羽趋以采齐行以肆夏周旋中规折旋中矩进则揖之退则扬之然后玉锵鸣也故君子在车则闻鸾和之声行则鸣佩玉是以匪僻之心无自入也
　　在易之干以纯粹精为徳以金玉为象金隂精之纯者也玉阳精之纯者也君子体乾象以为徳所以必佩玉者比徳故也盖环佩之声莫不各有所合合徴者其徳为礼合角者其徳为仁合宫者其徳为信合羽者其徳为智右则有事于用故其徳出而为仁礼左则无事于用故其徳复而为智信周以木徳王天下其不用商者避所尅者而已与周官三宫不用商音同意荀子曰审诗商太师之职也诗有商音必审而去之者其意亦若此欤三宫不用商者乐也佩玉不用商者礼也主乎乐者未必不因乎礼主乎礼者未必不兼乎乐故趋以采齐行以肆夏是佩之声中乎乐之节也周还中规折还中矩是佩之容中乎礼之节也进则揖之于前退则扬之于后然后玉锵鸣焉则仁智礼信之徳不离于身而匪僻之心无自入也古之君子必佩玉右徴角左宫羽者君之佩也君在不佩玉左结佩右设佩者臣之佩也
　　明堂位
　　周公六年朝诸侯于明堂制礼作乐颁度量而天下大服
　　昔周公将制礼作乐以为将大作恐天下莫我知也将小作是为人子不能父之功徳也故优防之三年不能作然后营洛以期天下之心而四方诸侯各率其党以攻其庭示之力役且犹至此况导之以礼乐乎此六年朝诸侯于明堂所以制礼作乐颁度量于天下也盖律吕之器寓于隂阳隂阳之数周于十二阳六为律隂六为吕其本于黄钟一也故度起于黄钟之长其方象矩所以度长短也礼之意寓焉量起于黄钟之龠其员象规所以量多寡也乐之意寓焉礼虽起于度未有不资于量故荀卿论礼必齐以度量乐虽起于量未有不资于度故乐记论乐必稽之度数王制谓用器兵车不中度布帛广狭不中量皆礼之所禁典同以十有二律为之度数十有二声为之齐量皆乐之所本是礼乐道也度量器也周公制礼作乐而颁度量则以道寓器以器明道夫然后天下得以因器防道中心恱而诚服矣语所谓谨权量四方之政行焉者此也方其始颁也出以内宰掌以司市及其既颁也虑其或不一也以合方氏一之虑其或不同以行人同之其同民心出治道如此天下乌有不大服者哉然此特礼乐与政而已未及乎刑也礼乐刑政相为表里而王道备其极未始不一也故又以服大刑而天下大服终焉庄周乃欲絶灭礼乐剖斗折衡而天下人始不争彼非不知周公不能舍是服天下也彼然而言之者将以使民反素复朴救末世文胜之弊故也
　　升歌清庙下管象朱干玉戚冕而舞大武皮弁素积裼而舞大夏
　　鲁以禘礼祀周公于大庙自牲用白牡至爼用梡嶡无非天子之礼也自升歌清庙至纳夷蛮之乐于太庙无非天子之乐也周公有大臣不可及之勲劳成王赐之以人臣不得行之礼乐盖所以褒康周公非广鲁于天下也言广鲁于天下岂非鲁儒夸大其国而溢美之耶周官太师之职大祭祀帅瞽登歌下管播乐器于歌言升则知管之为降于管言下则知歌之为上升歌清庙所以示徳堂上之乐也下管象所以示事堂下之乐也歌永其声管播其器舞动其容大武武乐也所以象征诛必朱干玉戚冕而舞之者以武不可觌故也大夏文乐也所以象揖逊必皮弁素积裼而舞之者以文不可匿故也今夫裼袭未尝相因也干戚羽籥未尝并用也于大夏言裼而舞则大武冕而舞必用袭也于大武之舞言干戚则大夏之舞必用羽籥也公羊谓朱干玉戚以舞大夏八佾以舞大武误矣
　　昧东夷之乐也任南蛮之乐也纳夷蛮之乐于太庙言广鲁于天下也
　　四夷之乐周官掌之以鞮鞻氏教之以旄人韎师是东夷之乐为韎南蛮之乐为任西戎之乐为株离北狄之乐为禁盖万物出乎震则草昧而已相见乎离则任孕而长矣説乎兑则成实而离根株劳乎坎则收藏而闭禁于下矣乐元语先儒谓东夷之乐曰昧持干助时生南夷之乐曰任持弓助时养西夷之乐曰株离持钺助时杀北狄之乐曰禁持楯助时藏皆于四门之外右辟于义或然其意以为夷不可乱华哇不可杂雅四夷之乐虽在所不可废盖亦后之而弗先外之而弗内也是故夹谷之防侏儒之乐奏于前孔子诛之元日之防防国之乐陈于庭陈禅非之然则鲁纳夷蛮之乐于太庙而弗外之虽欲广鲁于天下其能不为君子讥欤然天子用先王之乐明有法也用当代之乐明有制也用四夷之乐明有懐也鲁庙特用夷蛮之乐不及戎狄者以鲁于周公之庙虽得用天子礼乐亦不敢用备乐以明分故也虞曰伯阳之乐舞株离是不知株离西夷之乐非东夷之乐也白虎通亦以株离为东乐昧为南乐班固以侏为兠以禁为仱以韎为侏是皆臆説以滋惑后世欤

　　乐书卷六
<经部,乐类,乐书>
　　钦定四库全书
　　乐书卷七
　　宋　陈　撰
　　礼记训义
　　明堂位
　　明堂位
　　土鼓蒉桴苇籥伊耆氏之乐也
　　中央为土天地冲和之气在焉乐也者钟冲气之和者也以土为鼓则中声具焉以蒉为桴则中声焉以苇为籥则中声通焉籥之为器如笛而三孔通中声故也古之作乐自伊耆氏始而蜡祭之礼亦始于此故周官有伊耆氏之职而以下士为之则伊耆氏非古有天下者之号也特古之本始礼乐者而已周官籥章掌土鼓籥以为周之王业始于乐之作本于籥始于土鼓逆暑迎寒祈年皆本始民事之祭有复本反始之义然则伊耆氏本始礼乐者也推而名之不亦可乎礼运曰夫礼之初始诸饮食其燔黍捭豚污尊而抔饮蒉桴而土鼓犹若可以致敬于鬼神岂非伊耆氏本始礼乐之迹邪后圣有作而八音备岂特土鼓苇籥而已哉
　　拊搏玉磬楷击大琴大瑟中琴小瑟四代之乐器也乐记曰金石丝竹乐之器也荀卿曰金石丝竹所以道乐也盖先王本道以制器因器以导乐凡为乐器数度齐量虽本于钟律要皆文以五声播以八音然则四代之乐器虽损益不同其能外乎八物哉虞书述舜乐曰戞击鸣球搏拊琴瑟以咏是乐器成于有虞氏备于三代也拊之为器韦表穅裹状则类鼓声则和柔倡而不和或搏或拊所以作乐也书传谓以韦为鼓白虎通谓拊韦而穅是已荀卿曰县一钟而尚拊大戴礼曰县一磬而尚拊一钟一磬特县之乐也拊设于一钟一磬之东其为众乐之倡欤书谓搏拊此谓拊搏者以其或搏或拊莫适先后故也磬之为器尚声众声之依也吕不韦曰昔尧命夔击石拊石以象上帝玉磬之音以舞百兽春秋臧文仲以玉磬如齐告籴则玉磬书之鸣球是也玉之于石类也玉磬则出乎其类矣柷敔之为器乐之合止用焉柷也者击之以合乐者也敔也者揩之以止乐者也书言戞击此言揩击者以乐胜则流而以反为文故也凡言乐皆先节后奏与此同意书大传曰大琴练达越大瑟朱逹越尔雅大琴谓之离大瑟谓之洒琴瑟之器士君子常御焉所以导心者也故用大琴必以大瑟配之用中琴必以小瑟配之然后大者不陵细者不抑声应相保而为和矣自拊搏至琴瑟皆堂上乐也自土鼓至苇籥皆堂下乐也鲁之用乐推而上之极于伊耆氏推而下之及于四代则文质具矣施之周公之庙固足以报功施之鲁国亦难乎免于僣矣
　　夏后氏之鼓足殷楹鼓周县鼓
　　正北之坎为革则鼓为冬至之音而冒之以啓蛰之日其声象雷其形象天其于乐象君故鼓柷鼓敔鼓瑟鼓琴鼓钟鼓簧鼓缶皆谓之鼓以声非鼓不和故也学记曰鼓无当于五声五声弗得不和此其意欤盖鼓制自伊耆氏始夏后氏加四足谓之足鼔商人贯之以柱谓之楹鼓周人县而击之谓之县鼓春秋之时楚伯棼射王鼓跗岂夏后氏遗制欤周官大仆建路鼓大寝之门外仪礼大射建鼓在阼阶西南鼓则其所建楹也是楹鼓为一楹而四棱焉贯鼓于其端犹四植之桓圭也庄子曰负建鼓建鼓可负则以楹贯而置可知商颂曰置我鞉鼓是也周官鼓人晋鼓鼓金奏鏄师掌金奏之鼓所谓县鼓也礼曰县鼓在西应鼓在东诗曰应县鼓则县鼓周人新造之器始作而合乎祖者也以应鼓为和终之乐则县鼓其倡始之乐欤盖宫县设之四隅轩县设之三隅判县设之东西説者谓西北隅之鼓合应钟黄钟大吕之声东北隅之鼓合太蔟夹钟姑洗之声东南隅之鼓合仲吕蕤賔林钟之声西南隅之鼓合夷则南吕无射之声依月均而考击之于义或然且三代所尚之色夏后氏以黑商人以白周人以赤则鼓之色称之亦可知矣夏后称氏而商周称人者盖后者继体之名氏其嗣之别而人则尽人道而已三王皆继体也夏独曰后氏者以别无其继而不禅自此始也王皆人道也商周独曰人者以其尽人道而人归之自此始也春秋之法凡继世者皆氏凡微者皆人其称氏与夏后同称人与商周异古之命氏者固不一矣姜氏李氏以氏配姓臧州氏以氏配族哭于赐氏以氏配名不念伯氏以氏配字灭赤狄潞氏以氏配国母氏圣善以氏配亲言告师氏以氏配尊夏后氏所配皆非此族特别世代所继而已其不称人者以上文见之
　　垂之和钟叔之离磬
