<!-- { "loadSidebar": true } -->
　　古者后妃有房中之乐是诗特取琴瑟钟鼓者得无意乎曰虞书以琴瑟为堂上之乐以鼔镛为堂下之乐后妃之于淑女不无上下之分焉故诗人取之所以寓名分也荀卿谓君子以琴瑟乐心以钟鼔道志后妃之于淑女不无心志之交焉故诗人取之所以寓交际也后妃之于淑女至诚乐与以共图职业忧勤以始之不倦以终之内则心志交而不疑外则上下辨而不越夫然虽友以敬之而不敢慢乐以爱之而不敢恶而淑女终不失事后妃之道此所以为乐而不淫其于配文王之孝也何有然召南诸侯之风而鹊巢之诗终于百两成之者不过为礼而已畏天者保其国之事也乐天者保天下之事也周南王者之风而闗雎之诗终于钟鼔乐之者乃其乐也礼不足以言之乐记曰礼乐皆得谓之有徳是以召南主乎礼而首以鹊巢夫人之徳周南主乎乐而首以闗雎后妃之徳然则一人而兼统礼乐者其惟文王乎此先琴瑟后钟鼓鼔钟之诗先鼔钟后琴瑟者盖琴瑟者乐之常钟鼓者乐之盛闗雎主后妃乐得淑女至诚有加而无已故由常以至盛鼓钟主幽王好乐而不厌故先其盛者所以甚刺之也









　　乐书卷六十一
<经部,乐类,乐书>
　　钦定四库全书
　　乐书卷六十二
　　宋　陈　撰
　　诗训义
　　邶国风
　　简　　静女
　　鄘国风
　　定之方中
　　王国风
　　君子阳阳
　　简兮
　　简刺不用贤也卫之贤者仕于伶官皆可以承事王者也
　　昔黄帝命伶伦取嶰谷之竹为十有二律乐之所由始也故后世乐官以伶人名之然伶之非能自乐乐也非能与众乐乐也人之所令而已莫非臣也具三徳者可以为大夫之臣具六徳者可以为诸侯之臣具九徳者然后可以为王者之臣则大夫之臣一家之臣也诸侯之臣一国之臣也王者之臣天下之臣也卫之贤者仕于伶官皆可以承事王者则天下之臣而已岂特止于仕一家一国而已哉此所以为贤之至荀卿所谓有闻道而好为天下之人也盖贤者能为人所不能在朝则美政仰足以助上造成其为君之徳在位则美俗俯足以利下造成其为民之行卫有贤者不用又使仕于伶官或公庭万舞以示武功之容或执籥秉翟以示文徳之容盖非一人皆可以承事王者固非卫君之所能独容卫国之所能独有达可行于天下而后行之者也故曰彼美人兮西方之人兮
　　简兮简兮方将万舞日之方中在前上处硕人俣俣公庭万舞有力如虎执辔如组左手执籥右手秉翟周官籥师掌教国子舞羽龡籥祭祀则鼔羽籥之舞賔客飨食亦如之曰翟山雉也盖籥之为器中虚而善应所以通中声也翟之为物备五色成章所以饰徳容也古者鼓羽籥之舞必执籥于左者以声为阳而左阳位故也必秉翟于右者以容为隂而右隂位故也春秋书万入去籥万者何干舞也籥者何籥舞也是干舞所以为武籥舞所以为文则公庭万舞者武舞也左手执籥右手秉翟者文舞也文舞用籥翟则武舞用干戚矣记曰八佾以舞大夏干戚以舞大武是也祭统以翟为乐吏之贱则万舞执籥秉翟者无非贱者之职也卫之贤者备文武全才彼其仕于伶官从事于文武之舞而不以为贱者将借此以显其才庶几卫君能察而用之故也然而当至明易见之时舞于至近易察之地而卫君卒莫能见而察察而用此诗人所以刺也先儒谓周武王以万人定天下故其舞谓之万舞然则商颂庸鼓有斁万舞有奕孰谓万舞始于周邪
　　静女
　　静女其娈贻我彤管彤管有炜说怿女美匪女之为美美人之贻
　　尔雅大管谓之籥声髙故也小管谓之篎声小故也大小虽不同要之达为六孔并两而吹之其所主治以为终始以道六隂六阳之声十二月之音也盖有敌忾之功而以文明之物旌之谓之彤弓有安人之徳而以文明之物昭之谓之彤几然则有美徳而以文明发之谓之彤管不亦可乎乐之为道和顺积中英华发外而其节不可乱信乎不可以为伪矣贻我彤管乐也俟我于城隅礼也静女以至静为徳有礼以莭之不至于盈而淫有乐以和之不至于乖而乱莭之以礼则为可爱故继之爱而不见搔首踟蹰和之以乐则为可恱故继之彤管有炜恱怿女美有礼为可爱则反是者在所可恶矣有乐为可悦则反是者在所可厌矣子夏曰卫音促数烦志淫于色而害于徳然则卫之夫人无徳而淫乱诗人取是以刺之岂不冝哉传曰礼乐徳之则也
　　定之方中
　　椅桐梓漆爰伐琴瑟
　　尔雅曰榇梧荣桐木盖桐之为木其质则柔其心则虚柔则能从而同乎外虚则能受而同乎内其究也无我而已此所以常荣而不辱也其琴瑟之良材欤若梧则有我而亲非若桐之一于同也椅之为木其实则梓其表则桐非梓之正也特其外同而已尔雅以椅梓为楸以楰鼠梓为虎梓亦楸属也古之为琴瑟必以桐其唇必以梓则椅桐梓皆琴瑟良材而漆之为物所以固而节之者也山有枢曰山有漆隰有栗子有酒食何不日鼓瑟正谓此尔春秋传穆公择美槚自为颂琴孟子曰养其樲而舍其梧槚岂槚亦琴瑟良材欤盖榛栗所以为礼恱我口者也椅桐梓漆所以为乐恱我心者也荀卿不云乎琴瑟以乐心
　　君子阳阳
　　君子阳阳左执簧右招我由房其乐只且君子陶陶左执翿右招我由敖其乐只且
　　鹿鸣诗曰吹笙鼓簧乐记曰匏笙簧则簧之为物竽笙有焉其美在中所以鼓中声也宛丘诗曰值其鹭羽值其鹭翿周官舞师掌教羽舞则翿之为物舞者翳焉其羽可用为仪所以动徳容也古之为乐发诸声音而有簧以鼓之形诸动静而有翿以容之乐莫大焉当周之末世内小人外君子而君子莫不相招为禄仕闭其声容全身逺害而已虽穷而不失其乐焉故诗人取此以见意得意虽忘象可也




　　乐书卷六十二
　　钦定四库全书
　　乐书卷六十三
　　宋　陈　撰
　　诗训义
　　郑国风
　　女曰鸡鸣　　子衿
　　唐国风
　　山有枢
　　秦国风
　　车邻
　　女曰鸡鸣
　　琴瑟在御莫不静好
　　八音以丝为君丝以琴为君琴之为乐出乎器入乎觉而瑟实类之其所异者特丝分而音细尔明堂位曰大琴大瑟中琴小瑟四代之乐器也尔雅曰大琴谓之离大瑟谓之洒盖琴则易良瑟则静好其声尚宫其音主丝士君子常御所以乐得其道堂上之乐也故用大琴必以大瑟配之用中琴必以小瑟配之然后大者不陵细者不抑足以禁滛邪正人心矣故荀卿曰琴瑟以乐心盖静能胜欲好能胜恶静好在德欲恶在色君子以道制欲则恱徳而不好色小人以欲忘道则好色而不恱徳郑音好滥淫志淫于色而害于徳是以郑人因时之不恱徳而好色故作女曰鸡鸣陈古义以刺之孔子曰吾未见好徳如好色者盖有为而言也虽然琴瑟君子常御之乐亦有所谓不御曲礼亲疾琴瑟不御是也
　　子衿
　　青青子衿悠悠我心纵我不往子寜不嗣音
　　文王世子曰春诵夏大师诏之瞽宗乐记曰乐者非谓歌干扬也乐之末节也故童者舞之学记曰不学操缦不能安由是观之青青子衿童子之服也嗣歌之音童子之职也歌之音谓之徳音徳音谓之乐古者三年不为礼礼必壊三年不为乐乐必崩信乎嗣音不可忘矣盖仁言不如仁声之入人也深故古之教者必以乐而终始之后夔之教胄子文王之教世子必始于乐孔子语学之序大传语治之序必成于乐是乐者其学之终始欤先王之立学校天子曰辟廱则辟之以礼廱之以乐天子之教也诸侯曰頖官则礼乐半于天子诸侯之教也商之名学以瞽宗而主以乐教周之名学以成均而以大司乐掌其法然则郑之学校废于乡党诗人责之子寜不嗣音岂为不知务哉记曰比音而乐之及干戚羽旄谓之乐则嗣音者乐之始干戚羽旄以为舞者乐之成也故内则十有三年舞勺成童舞象是童子之事必至舞而后成非特嗣音而已诗人责之以不嗣音而不及舞者以谓乐之始者且不知嗣之况为乐之成者乎
　　山有枢
　　子有钟鼔弗鼔弗考子有酒食何不日鼔瑟
　　陈之幽公坎其击鼔宛丘之下无冬无夏值其鹭羽坎其击缶宛丘之道无冬无夏值其鹭翿乐之过者也晋之昭公有钟鼔而弗鼔弗考有酒食而不日鼔瑟乐之不及者也过则至于游荡无度而宛丘刺之不及则至于不能自乐而山有枢刺之由是观之乐虽不可过亦不可不及然则如之何而可亦曰好乐无荒而已此与车邻言瑟不及琴者琴则五瑟则二十五言瑟不及琴举大以见之也与仪礼乡饮燕礼皆言左何瑟乐记言清庙之瑟以见琴同意言何不日鼔瑟而钟鼔不言日者以琴瑟常御之乐故也与士无故不彻琴瑟同意
　　车邻
　　阪有漆隰有栗既见君子并坐鼓瑟今我不乐逝者其耋
　　定之方中曰椅桐梓漆爰伐琴瑟则阪有漆君子所以为乐也东门之墠曰东门之栗有践家室则隰有栗君子所以为礼也漆为乐之饰而饰非乐也栗为礼之物而物非礼也曲礼曰并坐不横肱则并坐者礼也鼔瑟者乐也秦仲始大有礼乐之好是礼乐自诸侯出非所以为美而车邻美之者变中之美也昔朱襄氏之时阳气凝积物鲜成实故使士达制为五之瑟以来隂气以定羣生然后四时和万物成而天下治也世本曰庖牺作瑟五十黄帝使素女鼔之哀不自胜乃破为二十五尧使瞽瞍拌其而十五之命之曰大章舜益之为二十三莫不寓君父之节臣子之义固足以絜齐人情而使之淳壹于行也尔雅大瑟谓之洒而郭璞以八尺一寸为长尺有八寸为广岂大瑟邪风俗通以五尺五寸为器岂其中者邪尔雅徒鼓瑟谓之歩然则鼔瑟鼓簧岂徒鼓之谓乎
　　乐书卷六十三
　　钦定四库全书
　　乐书卷六十四
　　宋　陈　撰
　　诗训义
　　秦国风
　　车邻
　　陈国风
　　宛丘　　东门之枌
　　小雅
　　鹿鸣　　四牡　　皇皇者华
　　车邻
　　阪有桑隰有杨既见君子并坐鼓簧今者不乐逝者其亡
　　天道也黄地道也天道用九而九者阳数之穷也地道用六而六者隂数之中也黄于色为中而簧则美在其中发而为中声者也笙竽之为物以匏为母列管匏中施簧管端吹笙竽则簧鼓矣然笙之大者簧十有九小者十有三而竽则三十六簧焉三九阳数也十隂数也大笙之数九金数也而以隂十主之金土合数也小笙之数三木数也而以隂十主之木土合数也竽三十六簧水数也长四尺二寸水火合数也书以琴瑟为堂上之乐笙箫为堂下之乐则鼓瑟堂上常御之乐也鼓簧堂下甚盛之乐也先鼓瑟后鼓簧与闗雎先琴瑟后钟鼓同意秦仲有礼乐之好如此而国人又悦之欲其与之及时娱乐岂非乐民之乐者民亦乐其乐哉晋之昭公有财不能用不足以为礼有钟鼔不能乐不足以为乐国人莫不哀而刺之与夫车邻恱而美之岂不有间邪
　　宛丘
　　坎其击鼓宛丘之下无冬无夏值其鹭羽坎其击缶宛丘之道无冬无夏值其鹭翿
