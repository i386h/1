<!-- { "loadSidebar": true } -->
　　歌
　　晋乐章　宋乐章　　齐乐章　梁乐章陈乐章　北齐集章　后周乐章
　　晋乐章
　　晋武帝受命之初百度草创采汉魏之遗范览景文之垂则泰始二年诏郊祀明堂礼乐权用先代旧仪但命傅休奕更造郊庙歌曲四十六章而已是以郊庙歌辞有四十六曲存焉非先王功成作乐化平裁曲之意也其后命荀朂作古尺以调声韵仍以张华等所制之文陈诸下管永嘉之乱象舞歌工自胡归晋琴瑟磬筦百无一焉其歌曲又可知矣【歌辞四十六曲祠天地五郊夕牲歌祠天地五郊迎送神歌飨天地五郊歌天地郊明堂夕牲歌天地郊明堂降神歌天郊飨神歌地郊飨神歌明堂飨神歌祠庙夕牲歌祠庙迎送神歌祠豫章府君登歌祠京兆府君登歌祠宣皇帝登歌祠景皇帝登歌祠文皇帝登歌祠庙飨神登歌二篇宣武舞歌四篇宣文舞歌一篇正德舞歌二篇大务舞歌二篇正德舞歌四篇宣文舞歌二篇正德舞歌二篇大豫舞歌诗以至歌宣帝歌景帝歌文帝歌武帝歌元帝歌明帝歌成帝歌康帝歌穆帝歌哀帝歌简文帝歌孝武帝凡四十六曲也】至安帝隆安初遽作懊憹之歌有草上女儿之句既而宋高祖以季春草生之时定京都诛桓氏而子女妓妾悉为军赏之资而已然则乐歌之发其可伪为哉
　　宋乐章
　　宋武帝肇有天下永初中太常郑鲜之等撰立新歌王韶之所撰歌辞七曲并施用郊庙文帝元嘉中南郊始设登歌诏顔延之造郊天夕牲迎送神飨歌诗三篇孝武大明中使商谈造文帝太后庙歌明帝又自造昭宜二太后歌诗谢庄造明堂歌王俭造太庙二室及郊配辞其它多仍晋旧也得非以乐颂体大重于改作以俟来哲欤不然何奋藻摛词之乏也
　　齐乐章
　　齐建元初有司奏郊庙雅乐歌辞旧使学者博士并撰择而用之至于请勅之外凡义学者亦令制焉叅议太庙登歌冝用司徒禇渊辞余悉用谢超宗辞然超宗所撰又多删顔延之谢庄之辞用为新曲而已鼓吹之乐宋齐并用汉曲窜易其名以实当代之事其充庭用十六曲高祖乃去其四存其十二以合四时也如汉曲朱鹭易为木纪汉曲有所思易为期运集之类是已语之先王象成之乐不亦逺乎臣尝观武帝命歌姬舞女奏帷慢之乐为欢曲则抚几称善作哀音则引巾拭泪甚者至于曲终而碎犀如意数枚是不知礼有乐不可极之戒诗有好乐无荒之説也其君也哉【武帝与王公集石头烽火楼令长沙王晃歌子夜歌之曲曲终打床为数叚碎犀如意数枚】
　　梁乐章
　　梁武帝笃信浮屠氏法制善哉大乐大欢天道仙道神王龙王灭过恶除爱水断若轮等十曲皆述佛法号为正乐又有法乐童子伎童子倚歌梵呗设无遮大防则为之至于改汉曲芳树为于穆言大梁阐运君臣和乐休祚方逺也若此之类亦多矣欲其形容一代功德而求福应适速乱亡而已何则佛夷人也其声夷音也武帝不奏中华之声而惟夷音是求其与伊川被发岂殊哉已而侯景引胡人渡江遂破台城王通以为梁亡非释迦之罪者罪其崇信之过也臣尝考梁制十二雅王雅专于三朝用之凡客入及皇帝出閤入宁变服出四箱鼓吹作并奏肆夏皇帝升坐黄钟太蔟二箱更作肆夏然周礼王出入奏王夏賔出入奏肆夏是肆夏之乐天子所以享元侯施于賔客可也施之皇帝出入变器升坐之际不亦乖成周之制紊尊卑之序乎【隋制因之其失一也】
　　陈乐章
　　陈武帝诏求宋齐故事太常卿周宏逊奏曰齐氏承宋咸用元徽旧式惟北郊之礼颇有增益皇帝入坛门奏永至饮福酒奏嘉胙太尉亚献奏凯容埋牲奏幽帝还便殿奏休成众官并出奏肃成此乃元徽所阙永明所加也惟送神之乐宋孝建二年奏肆夏普通荐蔬诏萧子云改诸歌词奏肆夏其相和引依五音第之非随月吹也受禅之后并用梁乐唯改七室舞词而已天嘉元年文帝始定圆丘明堂宗庙之乐或以雅名或以韶名鼓吹作祠用宋曲燕用梁乐盖取神人不相杂揉也及后世嗣位沈荒淫佚靡所不至抑又遣宫嫔习北方箫鼓谓之化北酒酣则奏之陈氏至此江南遂亡举宗北归是代北之应也岂非用夷变夏之祸欤【陈之世盛歌王献之桃叶曲曰桃叶复桃叶渡江不用檝但渡无所苦我自迎接汝后隋晋王伐陈始营于桃叶山下及韩擒虎渡江陈大将陈蛮奴至新林以导北军初后主自作新歌词极哀怨令后宫贵人习而歌之其词曰玉树后庭花花开不复乆亦短祚之明兆也可不戒哉】
　　北齐乐章
　　北齐文宣初禅未遑改制至武成之时始定四郊宗庙之乐羣臣出入奏肆夏牲出入荐毛血奏昭夏迎送神及初献亚献礼五方上帝并奏高明之乐入坛门及升坛饮福就燎位还便殿并奏皇夏以高祖配享奏武德之乐祼地奏登歌四时祭庙及禘祫皇六世祖司空五世祖吏部尚书祖秦州刺史曾祖太尉武正公祖文穆皇帝诸神室并奏始基之乐高祖神武皇帝室奏武德之乐文襄皇帝室奏文德之乐显祖文宣皇帝室奏文正之乐肃宗孝昭皇帝室奏文明之乐其出入之仪并同四郊之礼至于鼓吹二十四曲皆易古名号叙今功德汉曲朱鹭为水德思悲翁为出山东艾如张为战韩陵上之回为于关陇拥离为灭山胡战城南为丘武定巫山高为战芒山上陵为摛萧崩将进酒为破候景君马黄为定汝頴芳树为克淮南有所思为嗣丕基雉子班为圣道洽圣人出为受魏禅上邪为平瀚海临高台为服江南逺如期为刑罚中石留行为逺声至化成为喜瑞臻云为成礼乐其陋至于黄雀钓竿之曲虽不被于鼓吹然不削而去之适芜累一代之乐矣臣观后主时乐工曹妙达安马驹之徒皆所昵狎至有封王开府服簮缨为伶人之事后主亦自能度曲别采新声为无愁曲音韵窈窕极于哀思曲终乐阕莫不掩涕是不知好乐无荒职思其忧诗人所以刺唐也然则国入于周而齐祚以丧岂无所感召而然邪
　　后周乐章
　　后周太祖迎魏武入关声乐阙焉恭帝元年平荆州大获梁氏乐器乃诏曰六乐尚矣其声歌之节舞蹈之容不可得而详也自宜依准成周制其歌舞祀五帝日月星辰用黄帝乐歌大吕祭九州社稷水旱雩禜用唐尧乐歌应钟祀四望飨诸侯用虞舜乐歌南吕祀四类幸辟雍用夏禹乐歌函钟祭山川用殷汤乐歌小吕享宗庙用周武王乐歌夹钟皇帝出入奏皇夏賔出入奏肆夏牲出入奏昭夏藩国客出入奏纳夏功臣出入奏章夏皇后进羞奏深夏宗室防聚奏族夏上酒宴乐奏陔夏诸侯见奏鷔夏皇帝大射歌驺虞诸侯歌貍首大夫歌采苹士歌采蘩其文虽具而未及施用而闵帝受禅明帝践阼虽革魏氏之乐未臻雅正天和元年初造山云舞以备六代建德二年六代乐成奏于崇信殿其宫县依梁三十六架朝防皇帝出入奏皇夏太子出入奏肆夏王公出入奏骜夏诸侯正日献玉帛奏纳夏宴族人奏族夏大防至尊执爵奏登歌十八曲食举奏深夏至宣帝时革前代鼓吹为歌曲十有五改汉诸朱鹭为精季思悲翁为征陇西艾如张为迎魏帝上之回为平窦秦拥离为复洪农战城南为克沙苑巫山高为战河隂上陵为平汉东将进酒为取巴蜀有所思为拔江陵芳树为受魏禅上邪为宣重光君马黄为哲皇出雉子班为平东夏圣人出为擒明彻而卒至于亡者非歌曲之罪也钟鼓无节公私顿弊而已此武帝改乐为七以林钟为宫而卢贲以为将亡之证也【林钟之管即黄钟下生之义黄钟君也而生于臣明隋九五之应也隂者臣也而居孽位隋登庸之兆也】呜呼六乐复于后周而后周无成王之治后庭作于大唐而大唐无帝之乱是无它乐在人和不在声音故也















　　乐书卷一百六十三
　　钦定四库全书
　　乐书卷一百六十四
　　宋　陈　撰
　　乐圗论
　　俗部
　　歌
　　隋乐章　　唐乐章　　朱梁乐章　后唐乐章晋乐章　汉乐章　　周乐章　　解曲入破　　犯调
　　隋乐章
　　隋高祖尝诏李元操卢思道等制清庙歌辞十二曲令齐乐工曹妙达于太乐教习以代周歌太庙之中迎神七言象元基曲献奠登歌六言象倾杯曲送神五言象行天曲其后牛洪等但改其声使合钟律而调经勅定不敢易也至仁夀初帝为皇太子乃上言曰清庙歌辞文多浮丽不足以揄功德请更议之于是制诏牛洪许善心等更详故实改定乐词其祀圜丘皇帝入至版位及降神奏昭夏升坛奏皇夏受玉帛登歌奏昭夏初献奏諴夏饮福奏需夏仄爵于坫复位及就燎位复次奏皇夏有司未及施行帝大业初又令柳顾等多增开皇乐器大益乐员郊庙歌词并依旧制唯新造高郊庙歌九曲而已继又令秘书省定殿前工歌十四首太常删定乐曲一百四首五曲宫调黄钟也一曲应调大吕也二十五曲商调太蔟也十四曲角调姑洗也十三曲变征调蕤賔也八曲征调林钟也二十五曲羽调南吕也十三曲变宫调应钟也凡此以诗为本参以古调虽欲播之歌被之金石亦竟无成功焉后复大制艳篇词极淫绮如七夕相逢玉女行觞之类掩抑摧藏哀音断絶而卒底灭亡职此之由也五子之歌曰甘酒嗜音有一于此未或不亡岂虚语哉臣尝观高祖谓羣臣曰闻公等皆好新声竒变所奏无复正声此不祥之大也对亲賔宴饮宣奏正声声不正何可使儿女闻也高帝虽有斯语可谓知乐之本矣然卒不能救帝之淫荡者其本先亡故也当是时帝收周齐故乐人及天下散乐太常高頴谏曰此乐乆废今若召之徒弃本逐末递相教习帝不悦以頴谤讪下狱而诛之不亦反放郑声逺佞人之意邪
　　唐乐章
　　古者雅颂之作盖止乎礼义优而游之足以荐信于神餍而饫之足以通志于人其余音遗采尚且为万世法况用之当时有不足以动天地感鬼神乎唐之乐章虽不足俪雅颂之懿亦汉歌曲之亚欤故其荐献大圣祖于太清宫作煌煌之乐一章有事于天神迎神奏太和奠玉帛奏肃和迎爼奏雍和酌献奏夀和送神奏舒和有事于地祗迎神奏顺和有事于宗庙迎神奏永和皇余并如郊祀之仪享先农奏丰和享先蚕奏正和文宣武成奏宣和盖祖孝孙用旋宫法造十二和之乐合三十一曲八十四调至今遵用焉亦可谓备矣至于蜡祭百神一奏无射宫二奏仲吕宫同用太庙永和之乐三奏蕤賔宫四奏姑洗宫五奏太蔟宫同用地祗顺和之乐六奏黄钟宫同用昊天上帝元和之乐其降神必奏二宫之乐是不知周礼乐用三宫之意也臣窃观唐之乐歌突厥盐歌于龙朔而阎知微卒有防突厥之诛杨柳唱于永淳而徐敬业卒搆杨柳二州之乱宝庆之曲作而太子任咎堂堂之曲奏而唐祚中絶以至舞媚桑条黄麞挈苾之作未有无其应者由是知声音之道实与政通而治乱之兆皆足听而知之况其昭昭者乎然明皇雅好度曲未尝使蕃汉杂奏迨天宝之末始诏道调法曲与胡部新声合作识者异之明年遂及禄山之难岂得无所感召然哉然则帝王奏乐可不谨乎
　　朱梁乐章
　　朱梁制十二雅乐章凡二十五曲太祖开平二年始议飨庙郊祀诏张兖杨焕等共譔乐曲郊祀降神奏庆和皇帝行奏庆顺奠玉币登歌奏庆平迎爼奏庆肃恭祖室奏象功舞歌列祖室奏昭德舞歌其后梁文矩奏而更之故昊天上帝降神奏永同皇帝行奏大同奠玉币奏顺同酌献奏夀同饮福酒奏福同退文迎武奏混同亚献终献奏咸熈朝防迎送皇帝奏大同羣臣行奏混同其歌声靡曼而胡郑交奏至于元日上夀哀思颇类薤露虞殡之音何其甚欤既而高祖幸邺契丹入冦彼诚有以召之也岂不痛哉
　　后唐乐章
