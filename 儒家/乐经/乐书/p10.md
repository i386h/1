<!-- { "loadSidebar": true } -->
　　故钟鼓管磬羽籥干戚乐之器也屈伸俯仰缀兆舒疾乐之文也簠簋爼豆制度文章礼之器也升降上下周旋裼袭礼之文也故知礼乐之情者能作识礼乐之文者能述作者之谓圣述者之谓明明圣者述作之谓也先王之为乐也发之声音则铸之金而为钟其用统实以象地节之革而为鼓其用大丽以象天越之竹而为管籥则猛以象星辰日月磨之石而为磬则廉制以象水形之动静则羽籥以舞大夏干戚以舞大武此乐之器也而象实寓焉执其干戚习其俯仰屈伸容貌得庄焉行其缀兆要其节奏行列得正焉进退得齐焉其治逸者其行缀远其治劳者其行缀短一舒一疾莫不要钟鼓拊防之节而兼天道焉此乐之文也而质实寓焉其为礼也着之齐量则外方以正内圆以应有父道焉有夫道焉簠之所以为器也内方以守外圆以从有子道焉有妻道焉簋之所以为器也晖之度数其数以阳竒爼之所以为器也其数以隂偶豆之所以为器也又制度以等异之文章以藻色之礼之器然也象在其中矣龙之为物出入隠见莫之能制而裼袭如之裼则见而成章袭则隠而成体故一升一降上下周旋以合其仪裼袭以美其身礼之文然也质在其中矣然礼乐之情寓于象质之微而难知其文显于器数之粗而易识故知其情者能作之于未有则圣之事非明之所及也识其文者能述之于已然则明之事而已圣不与焉盖圣者明之出明者神之显故知而作之者为圣识而述之者为明其知神之所为乎曲礼曰圣人作为礼以教人又曰君子退逊以明礼圣作明述之辨也别而言之先作后述者圣明之序也合而言之先明后圣者述作之序也古之制器者智创之巧述之创业者父作之子述之然则礼乐以圣作以明述亦岂异此孔子述而不作非不足于圣也特不居而已盖有不知而作者又在所不与焉诗曰不识不知知则知人所为识则识其面目而已是识之外矣知之内矣识之浅矣知之深矣礼乐之情存乎内而深故称知其文存乎外而浅故称识
　　乐者天地之和也礼者天地之序也和故百物皆化序故羣物皆别
　　至隂肃肃至阳赫赫肃肃出乎天赫赫发乎地两者交通而成者天地之和也乐实与之俱焉天尊地卑神明位矣以春夏先秋冬后四时序矣天地至神而有尊卑先后者天地之序也礼实与之俱焉是乐者天地之和礼者天地之序和则不乖故百物因形移易而皆化序则不乱故羣物萌区有状而皆别乐之敦和礼之别宜亦如此而已天无为以之清地无为以之宁两无为相合万物以化而至乐得矣和故百物皆化之谓也天高地下万物散殊而礼制行矣序故羣物皆别之谓也乐统同也嫌于不异故言百物以辨之与易干称六龙同意礼辨异也嫌于不同故言羣物以统之与易干称羣龙同意言礼者天地之序又言天地之别何也曰天地故有序矣所谓别者因其序以别之原礼之始则为天地之序要礼之终则为天地之别经不云乎序故羣物皆别祭有昭穆所以别父子远近长幼亲疎之序而无乱也
　　乐由天作礼以地制过制则乱过作则暴明于天地然后能兴礼乐也
　　乐者天地之和礼者天地之序则合异以为同乐由天作礼以地制则散同以为异盖由天作则有所循而体自然与孟子称由仁义之意同以地制则有所裁而节之与孟子称行仁义之意同对之则其辨如此通之则礼亦可以言由与作矣故曰乐由阳来礼由隂作古者治定制礼功成作乐礼未可制而制之是过制也乐未可作而作之是过作也过制则失序矣离而为慝礼能无乱乎过作则失和矣流而为淫乐能无暴乎孟子曰文武兴则民好善幽厉兴则民好暴好暴反乎好善而过作则暴岂非未尽善之意欤乐由天作礼以地制先作后制礼乐之序也过制则乱过作则暴先制后作制作之序也由是观之明于天地然后能兴礼乐而制之非成能之圣人畴克之哉明于天地然后能兴礼乐明王制作之始也举礼乐而天地将为昭焉明王制作之效也故曰礼乐之情同明王以相防也
　　论伦无患乐之情也欣喜欢爱乐之官也
　　乐有情有文微情文之显以之神则非意之所能致言之所能论也阐情文之幽以之明则意之所能致言之所能论也故其文不息其情无患皆得而论焉诗曰于论鼓钟岂兼情文之义而论之欤盖八音克谐无相夺伦论乎隂阳而无散宻之患论乎刚柔而无怒慑之患各安其位而其伦清矣非乐之文也乐之情而已孟子曰欣欣然皆有喜色传曰欢然有恩以相爱则欣喜在色而主乎外欢爱在心而主乎内非乐之君也乐之官而已莫非乐之情也论伦无患者情之和穷本知变者情之中和则审一而足以率一道中则通上下而足以理万变此乐所以为中和之纪欤若夫休乐而无形幽昬而无声于人论者谓之防防所以论情而非情也
　　中正无邪礼之质也
　　诚非礼不着伪非礼不去诚着则中正伪去则无邪中正无邪则释回增美质矣岂不为礼之质乎礼非特有质盖亦有本焉夫礼本于太一成于太素则太一本之始也太素质之始也礼运言五行四时十二月还相为本继之五味六和十二食还相为质圣人作则必以天地为本继之五行以为质语曰本立而道生传曰性者生之质是本先于根而存乎道质先于干而存乎性忠则不欺于道而为徳之正信则不疑于道而为徳之固此礼之在道者也故谓之本行有所修而不废未必不顾言言有所道而由行之未必不顾行此礼之在性孝也故谓之质本固不止于忠信故孔子之言俭戚左氏之言孝亦谓之本焉质固不止于言行故其徳中正其行无邪亦谓之质焉盖俭戚非礼之中孝非礼之末故与忠信同为礼之本干之九三重刚不中而与时行忠信以进徳修辞立诚以居业其于礼之本可谓体之矣拟言于法言得其正拟行于徳行得其中故中正无邪与行修言道同为礼之质干之九二龙徳而正中抑又闲邪存其诚言行谨信而不伐其于礼之质可谓体之矣以行修言道为礼之质则修身践言为礼之文可也以忠信为礼之本而以义理为之文则不可矣今夫义出于道徳理出于性命人心之所同然圣之所先得者也以之为礼之文殆非圣人之言岂汉儒附益之妄邪









　　乐书卷十二
　　钦定四库全书
　　乐书卷十三
　　宋　陈　撰
　　礼记训义
　　乐记
　　庄敬恭顺礼之制也
　　坤也者地也以敬为徳以顺为道故言敬以直内而庄举矣言坤道其顺乎而恭举矣外貌斯须不庄不敬则易慢之心入而临之以庄则敬矣是外庄则内敬也貌曰恭恭近于礼而礼又极顺焉是外恭而内顺也礼以地制庄恭乎其外敬顺乎其内则因物以裁之而已有不谓之制乎易曰巽徳之制表记曰义者天下之制盖巽不主一节因物而已义不主故常度宜而已礼之因物节文以从宜亦何异此礼之制先庄敬后恭顺礼之教先恭俭后庄敬何也曰责难之谓恭闲邪之谓敬其教则闲邪后于责难其制则徳先于道故其异如此言乐则情而后官言礼则质而后制者盖司伺末者也官探本者也乐之情则易流而已无官以主之或至于忘本此官所以后乎情礼之质则朴素而已无制以裁之或不足于华藻此制所以后乎质
　　若夫礼乐之施于金石越于声音用于宗庙社稷事乎山川鬼神则此所与民同也
　　均是乐也施于金石乐之器也越于声音乐之象也均是礼也用之宗庙社稷内祭之礼也事乎山川鬼神外祭之礼也礼运曰夫礼之初始诸饮食其燔黍捭豚污尊而抔饮蒉桴而土鼓犹若可以致敬于鬼神由是观之金石声音虽主乎乐而礼在其中矣周官大司乐分乐而序之乃奏黄钟歌大吕舞云门以祀天神乃奏大蔟歌应钟舞咸池以祭地示乃奏姑洗歌南吕舞大防以祀四望乃奏蕤賔歌函钟舞大夏以祭山川乃奏夷则歌小吕舞大濩以享先妣乃奏无射歌夹钟舞大武以享先祖凡六乐皆文之以五声播之以八音此乐施于宗庙社稷山川鬼神者也于器举金石则丝竹之类举矣于象举声音则歌舞之类举矣大宗伯之职掌建邦之天神地示人鬼之礼以禋祀祀昊天上帝以实柴祀日月星辰以槱燎祀司中司命风师雨师以血祀祀社稷五祀五岳以貍沈祭山林川泽以疈辜祭四方百物以肆献裸馈食祠禴甞烝以享先王小宗伯掌建国之神位右社稷左宗庙兆五帝于四郊四望四类亦如之兆山川丘陵坟衍各因其方此礼施于宗庙社稷山川鬼神者也凡祭祀以天地宗庙为大日月星辰社稷五祀五岳为次司中司命风师雨师山川百物为小于大祭祀举宗庙则天神地示之类举矣于小祭祀举山川鬼神则风雨百物之类举矣书曰禋于六宗类于上帝则用之宗庙社稷矣望秩于山川则事于山川矣徧于羣神则事乎鬼神矣神无方也在天所谓天神在人所谓乃圣乃神在鬼凡所谓鬼神是也然则谓之山川鬼神者其山林川谷丘陵能出云为风雨见怪物者之谓欤礼器曰夫政必本于天殽以降命命降于社之谓殽地降于祖庙之谓仁义降于山川之谓兴作降于五祀之谓制度又曰礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉盖礼乐用之宗庙则仁义而孝慈服用之社稷则殽地而百货极事乎山川鬼神则兴作制度而百度正凡此无非寓之政治而与民同者也论伦无患至于庄敬恭顺者礼乐之本先王之所以与人异及夫施于金石越于声音用之宗庙社稷事乎山川鬼神者礼乐之用先王所以与人同不以所异者与人不以所同者处已夫是之谓议道自已置法以民然则记礼者先宗庙后社稷周官先社稷后宗庙何也曰社则五土之神生物之主者也稷则五谷之神养人之本者也宗庙则祖妣所居族类之本者也周官先社稷后宗庙以位左右序之记礼者先宗庙后社稷以本仁义序之于宗庙社稷言用以见事于山川鬼神言事以见用互备故也
　　王者功成作乐治定制礼
　　不有王者之德而有王者之位不敢作礼乐焉不有王者之位而有王者之徳亦不敢作礼乐焉故孔子有徳无位于礼不敢作也执之而已于乐不敢作也正之而已况其毎下者乎盖功不至于鳬鹥不可以言成治不至于既济不可以言定王者徳位兼隆于天下虽有可以制作之道必适乎可以制作之时故礼虽可以义起必待乎治定乐虽可以理作必待乎功成此周之礼所以备于内外之既治而乐所以声于无竞惟烈之后也子曰周之礼乐庶事之备不其然乎王通甞谓五行不相沴则王者可以制礼矣四灵以为畜则王者可以作乐矣是虽拘之三十年不犹愈于齐鲁二生期之以百年邪汉去二代虽近然兵革未偃于天下遽起绵蕝之制其为智亦疏矣然则如之何而可宜莫若效周公所为而已中庸言非天子不敢作礼乐此特言王者天子以徳王者以功故也
　　其功大者其乐备其治辨者其礼具干戚之舞非备乐也孰亨而祀非达礼也
