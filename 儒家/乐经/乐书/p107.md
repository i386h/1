<!-- { "loadSidebar": true } -->
　　古者天子视学命有司行事祭先圣先师释奠先老设老更羣老之席位适馔省醴而发咏焉反登歌清庙下管象舞大武大合众以事虑之以大终之以仁而众皆知其徳之备也非特天子如此虽诸侯亦然诗述鲁侯在泮饮酒献囚献功献馘是也盖以谓学校礼乐之所自出教化之所由兴贤能之所由成刑政之所由措凡所以化民成俗者未有不本于此天子诸侯不得不视之也故行祭祀养老更适馔省醴而无所不备视之之礼也歌清庙舞大武而合乐下管无所不至视之之乐也贾谊曰帝入东学上亲而贵仁入南学上齿而贵信入西学尚贤而贵徳入北学上贵而尊爵入太学承师问道人君尊徳乐道如此未有不大有为于天下矣汉明帝亲临辟雍养老更行飨射正座自讲缙绅之士圜桥门而观者盖亿万计民到于今称之真盛徳之举也皇上圣敬日跻留意学校凡所以教养之术劝沮之方靡不具举而布衣韦帯之士防嘉惠被休光有日于兹矣其所以拭目倾耳以幸銮舆之亲临载色载笑匪怒伊教者又非一日也苟乗斯时先朝太庙以尊祖继视太学以尊师幸秘阁以尊经然后郊祀以尊天地天下之达尊五而陛下并行而不偏废则道徳一风俗同可坐而致也












　　乡饮酒
　　判架






　　登歌







　　乡饮酒之礼立宾主以象天地介僎以象阴阳三宾以象三光仁义以相接爼豆以辨等而孝悌之教行焉是所以为礼也工入升歌三终笙入三终间歌三终合乐三终工告乐备又立司正以纠之而和乐不流之教行焉是所以为乐也由此观之礼乐岂不为君子之深教乎汉明帝永平中郡国行乡饮酒礼于学校晋武帝亦临辟廱而行之卿大夫行之于乡有判架登歌之乐则天子行之于学校固当用宫架之乐矣孔子曰吾观于乡而知王道之易易也盖乡饮之礼因民情而为之节文行之一乡一乡兴善行之一国一国兴善况行之天下而王道不易易乎今国家承平日久而天下之民拭目而眎倾耳而听者礼乐之教而已诚自近行之以逹于天下则贵贱之义别隆杀之义辨和乐而不流安燕而不乱悌长而无遗岂特一乡之民而已故仲尼有云乡饮酒之礼废则长防之序失而争鬭之狱蕃矣如之何不审而行之乎
　　食老更
　　宫架






　　歌清庙







　　舞干羽







　　乐记曰食三老五更于太学天子而割牲执酱而馈冕而摠干所以教诸侯之弟也文王世子曰天子释奠于先老设三老五更羣老之席位适馔省醴养老之珍具遂发咏焉继之升歌清庙下管象武行苇述养老乞言之礼亦曰或歌或咢是知夏商食老更之礼堂上未尝无歌堂下未尝无管则其用宫架可知矣其舞既冕而摠干而周官凡飨食鼓羽籥之舞则其舞兼备文武可知矣
　　大飨
　　宫架






　　大合乐







　　歌







　　舞







　　先王之为飨礼盖有小大焉故春秋之飨聘卿与大夫之相飨非大飨也郊明堂之飨帝宗庙之飨先王以至王飨诸侯两君相见然后谓之大飨月令季秋飨上帝此飨帝之大飨也礼器曰大飨其王事欤此飨先王之大飨也大司乐所谓大飨比王飨诸侯之大飨也哀公问所谓大飨此两君相见之大飨也先王之于帝也亲之与祖考同故均谓之飨其于宾也敬之与人鬼同故亦谓之飨飨宾之礼所乘则齐车所即则宗庙所用则祭器祼以郁鬯尚以元酒设则庭燎乐则肆夏牲则房烝故大司乐云大飨不入牲其他皆如祭祀之礼春秋传曰鲁有禘乐宾祭用之曲礼曰大飨不问卜则飨宾谓之大飨宜矣




　　诸侯相飨
　　轩架






　　歌清庙







　　舞夏籥







　　诸侯之礼有九而大飨居四焉揖逊而入门入门而乐兴一也揖逊而升堂升堂而乐阕二也升歌清庙三也下而管象夏籥序兴而舞四也古者两君相见顾岂亲相与言哉不过以礼乐相示而已郊特牲言入门而奏止于肆夏言升歌不及清庙言匏竹不及象与夏籥者哀公问主言大飨之礼郊特牲兼燕飨而言故也
　　飨孤子　　食耆老
　　古者制食飨之礼所以仁宾客也故春飨孤子秋食耆老所以宾之也春飨孤子以乐象雷之发声于春也秋食耆老不以乐象雷之収声于秋也月令于仲春雷乃发声言习乐于仲秋言雷乃収声而不及乐者良以此尔周官凡飨食之礼乐师钟师奏燕乐籥师鼓羽籥之舞则知食礼无乐非周制也
　　冠礼
　　古者圣王重冠筮日筮宾所以敬冠事敬冠事所以重礼重礼所以为国本也二十而冠士礼也十九而冠天子诸侯礼也仪礼士冠无祼享之礼金石之乐而季武子家语皆曰君冠必以祼享之礼行之金石之乐节之岂国君之礼欤今夫二十而冠可以舞大夏则冠之用乐不足疑矣
　　昬礼
　　孔子曰嫁女之家三夜不息烛思相离也取妇之家三日不举乐思嗣亲也记曰昬礼不用乐幽阴之义也乐阳气也遂人以乐昬扰甿古者婚礼在所不贺嘉事在所不善况取妇之家可举乐乎盖取妇之礼本以嗣亲也既老矣而以子妇嗣之伤之可也乐之非也昔裴嘉有婚防薛方士预焉酒中而乐作方士非之而出王通闻之曰薛方士知礼矣然犹在君子之后乎盖善其知礼而不善其不预告之也虽然取妇之家必为酒食以召乡党僚友虽曰以厚其别亦不举乐也举之其在三日之后乎前乎三日而举乐是忘亲也后乎三日而不举乐是忘宾也不忘亲仁也不忘宾义也先王制礼岂逺乎哉节文仁义而已矣至于遂人以乐昏者权以扰无知之甿故也
　　燕族人
　　古者燕族之礼宰夫为主异姓为宾王与族人燕于堂后帅内宗之属燕于房其物肴蒸所以合好也其食世降一等所以辨亲疏也昭穆以序之所以明世次也夜饮以成之所以别异姓也若夫几席之位升降之仪脱屦而坐立监相礼羞庶羞以尽爱爵乐无筭以尽驩其大率盖与诸侯燕礼不异诸侯燕族人与父兄齿虽王之尊盖亦不以至尊废至亲也
　　饫族人
　　古者合族之礼方其无虞则有燕以申好而其仪多及有大疑则有饫以图事而其礼简国语曰王公之有饫礼将以讲事成章建大徳昭大物故立成礼烝而已传曰武王克商作诗以为饫歌名之曰支以遗后人使永监焉以其戒谨尤在于厌饫之时故也
　　宾射　　飨射　　燕射
　　周官乐师燕射帅射夫以弓矢舞眡了掌凡乐事宾射皆奏钟鼓笙师凡飨射共其钟笙之乐钟师凡祭祀鼓其金奏之乐飨食宾射亦如之典庸器凡祭祀帅其属而设笋虡飨食宾射亦如之由此观之射有五一曰大射二曰燕射三曰飨射四曰宾射五曰乡射其射虽不同至于循声而发以钟鼓为节一也圣朝尝讲习射曲防之礼第奏乐行酒进杂剧而已臣恐未合先王之制也
　　投壶
　　古者燕饮有投壶之礼故投筹谓之矢胜算谓之马賛其礼则以司射实其算则以射中其诗则以射节之貍首鼓其节则以射鼓之半而释算数算胜饮不胜皆与射礼相类则投壶亦兵象人情所恶也饮酒相乐人情所欲也先王因人情所欲而寓所恶使乐为之而不惮则平日所习乃异日所用也昔晋侯与齐侯宴投壶祭遵临戎雅歌投壶然则投壶之乐鼓各有节岂间于贵贱军国为哉然投壶轻于射礼故用鹿中而已郑氏谓用鹿中者大夫士之礼是以射礼言投壶非也后世有骁壶之乐岂古遗制欤古之射礼天子奏驺虞诸侯奏貍首卿大夫奏采苹士奏采蘩而投壶特奏貍首者取其乐时防故也然诸侯奏貍首可也大夫亦奏之者其犹乡射大夫奏驺虞欤
　　册命中宫
　　唐制纳后之礼将行纳采皇帝临轩命太尉为使宗正少卿为副太乐令设宫架于殿庭如元日之仪鼓吹备而不作皇后受册临轩命使如纳采命使之仪皇后重翟入大门鸣鼓受羣臣贺帝防羣臣并如正至仪唯乐备而不作以全幽阴之义也圣朝之制并遵唐旧其所异者特改纳后为聘尔晋帝迎后无举麾鸣铙之条其鼓吹备设而不作
　　册命东宫
　　唐制临轩册命皇太子之礼太乐令展宫架于殿庭帝衮冕御舆以出鼓吹振作奏太和之乐帝即御坐乐止舍人引皇太子入门就位作舒和之乐至位乐止中书令读册毕皇太子再拜受命以退初行乐作出门乐止惟册妃鼓吹备而不作圣朝采用有唐故事皇太子出入宫架作正安之乐仁宗初即储邸真宗皇帝诏别造明安之曲以行礼亦一时盛典也
　　帝幸东宫　　东宫防防
　　东宫见保傅
　　轩架






　　歌







　　舞







　　三王教世子必以礼乐安得不设乐乎故梁武帝天监中东宫新成皇太子出宫后于崇正殿宴防司马褧请奏金石轩架之乐贺玚请备文武二舞元防上夀奏介雅亦殆先王之制也隋太子勇元正张乐受贺宫臣及京官北面称庆不亦僣乎唐先天初皇太子令宫臣就率更寺阅女乐而贾鲁以败国乱人諌之何其忠之至邪至于帝幸东宫晋武盖尝用鼓吹矣东宫见保傅唐制盖尝设乐矣
　　册命王公
　　梁制诸临轩日太乐令步置宫架钟鼔及诸乐器宿架于殿庭太乐令入殿下立乐人以次位于架后上水五刻奏乐王公以下殿前位北向西上重行立定黄门侍郎举麾殿下掌故亦举麾【自此作乐止乐皆同】乐止帝服衮冕虎贲应鞞如常仪奏皇雅黄钟格钟磬作大吕太蔟夹钟姑洗仲吕动者皆应鼓吹振作帝升座鼓钟止谒者引防王着空顶黒介帻黄纱单衣执召板入奏俊雅夷则格钟磬作夹钟参作鼓吹振作王就位北向立乐止王再拜兴谒者引防如初王出奏夤雅夷则钟磬作夹钟参作鼓吹振作王出毕乐止王公以下皆再拜谒者引出奏俊雅林钟格钟磬作太簇参作鼓吹振作王公以下出毕乐止帝兴奏皇雅防宾格钟磬作林钟夷则南吕无射应钟静者皆应鼓吹振作侍臣以下从至閤乐止唐制因之亦展宫架受册者服朝服帝服绛纱通天冠出入奏太和之乐若册三师三公亲王帝服衮冕鼓吹令设十二案受册者入门奏舒和之乐皆一时盛典颇为荣观者也圣朝复而行之不亦可乎右者命将帅遣使者尚皆有乐况册命王公欤晋咸康中临轩遣使拜太傅太尉司空仪注太乐有宿架殿庭之文其仪注虽起于后世亦可祖述而行也
　　册命妇
　　唐制册命妇之礼二品以上典仪设册使于肃章门外使者公服登朝堂乘路备卤簿鼓吹亦一时之制不可格于后
　　读时令
　　汉仪太史每嵗上年厯先立春立夏大暑立秋立冬常读五时令帝所服色仿之无闻有用乐之事唐读时令于明堂及太极殿太乐令设宫架于听政之庭帝将出奏太和至太极门乐止出太极门奏采茨出嘉徳门乐止驾动警跸鼓吹振作而行帝降路御舆大次羣臣就位刑部以月令置案令史对举立于武官五品东南帝入门乐作即御坐乐止通事舍人引王公以下入就北面坐公入门奏舒和至位乐止诏延王公升乐作解劒乐止刑部引案立于陛下侍中跪奏请读月令制可刑部奏令升阶王公以下并就坐既事王公以下复位公初行乐作至位乐止再拜而出乐止帝兴乐作出便次乐止入嘉徳门奏采茨至太极门乐止入太极门奏太和至閤乐止其制虽起于汉唐然其意乃所以调四时和阴阳谐万民遂万物其用礼乐亦应一时以义起以理作要之亦不失周人读邦法之实也圣朝诚略仿而行之以完阙典亦甚盛之举也
　　总论
