<!-- { "loadSidebar": true } -->
　　六经之道同归而礼乐之用为急古之王者治定必制礼以广业功成必作乐以崇徳所以昭先烈遗来世为一代制作之盛典也商之成汤革夏以为商拯民于涂炭之中寘之治安之域则其治既定而礼制其功既成而乐作后世孙子追述当时制作之意形容于美盛徳之颂因歌而祀之此那之所以作也自微子国于宋统承先王修其礼乐至于戴公凡数世矣其间先王礼乐或废而不兴或坏而不修而乐正雅颂所存蔑如也有孔氏之先考甫者至孔子时又亡七篇是商颂得正考甫而仅存至孔子而后不泯语曰周因于商礼所损益可知也语曰商者五帝之遗声也商人识之故谓之商明乎商之音者临事而屡断庄周谓曾子曳屣而歌商颂声满天地若出金石由是观之商礼之所以损益乐之所以声音后世不可得而考也所可知者特其恭敬之实大濩之名而已其不言商之风雅者非无风雅也久而不传故也商颂固不止十二篇正考甫得于周之太师止是而已其风雅不存又可知矣王通曰诗三百始终于周而存商颂者亦所以为周戒诗不云乎殷鉴不逺在夏后之世然则周鉴岂不在于商乎


　　乐书卷七十三
　　钦定四库全书
　　乐书卷七十四
　　宋　陈　撰
　　诗训义
　　商颂【那】
　　那
　　猗与那与置我鼗鼓奏鼓简简衎我烈祖汤孙奏假绥我思成
　　正北之坎为革则鼔为冬至之日音而冒之以启蛰之日其声象雷其形象天其于乐象君故鼓柷鼔敔鼓瑟鼔钟鼓簧鼓缶皆谓之鼔以五声非鼔不和故也记曰鼔无当于五声五声弗得不和此其意欤盖其制始于伊耆氏之土鼔备于夏后氏之足鼓商人贯之以柱谓之楹鼓周官以大仆建路鼔于大寝门之外仪礼大射建鼓在阼阶西南鼓则其所建楹鼓为一楹四棱焉贯鼓于其端犹四植之桓圭也庄子曰负建鼔可负必以楹贯而置之矣所谓置我鞉鼓者如此鞉兆奏鼓者也言奏鼔简简则鞉从之矣礼记曰礼反其所自生乐乐其所自成汤之孙子奏鞉鼔以衎烈祖假有庙非特昭先祖之功而已亦所以乐其所自成也烈祖庸讵释我而不绥之邪在易之豫先王作乐殷荐之上帝以配祖考殷人郊丘之祭以祖考配上帝犹且以乐荐而先之况宗庙烝尝之祭乎此那祀成汤所以先乐后礼之意也岂非记所谓殷人尚声耶
　　鞉鼓渊渊嘒嘒管声
　　革音兆于北方则播而为鼗鼔竹音运乎十二月则发而为管声周官大司乐靁鼓靁鼗以礼天神灵鼓灵鼗以礼地路鼓路鼗以礼人鬼则鼗鼓渊渊非靁鼓靁鼗灵鼔灵鼗也路鼔路鼗而已以孤竹之管礼天神孙竹之管礼地示阴竹之管礼人鬼则嘒嘒管声非孤竹之管也阴竹之管而已言鼗鼓继之以渊渊言管声先之以嘒嘒何也盖鞉鼓必待奏之然后闻其声管声与鞉鼓合奏闻其嘒嘒之声知为管声而已此细大不逾无相夺伦之意也
　　既和且平依我磬声
　　先王作乐本之以五行文之以五声防之以八卦播之以八音八卦之所君者干也八音之所主者磬也故磬音出于干而已盖干位西北而天屈之以为无有曲折之形焉所以立辨也故方有西有北时有秋有冬物有金有玉分有贵有贱位有上有下而亲疎长幼之理皆辨于此矣古人论磬尝谓有贵贱焉有亲疎焉有长幼焉三者行然后万物成天下乐之故在庙朝闻之君臣莫不和敬闺门闻之父子莫不和亲族党闻之长幼莫不和顺夫以一器之成而功化有至于此则磬之所尚岂在夫石哉凡尚声为众声所依而已商乐以磬为主故言依我磬声舜乐以箫为主故言箫韶九成
　　庸鼓有斁万舞有奕
　　庸鼓钟鼓之大者也万舞舞之大者也商之作乐在荡则奏鼓简简大矣而未备在汤孙则嘒嘒管声备其细以成大记曰商人尚声臭味未成涤荡其声乐三阕然后出迎牲声音之号所以诏告于天地之间岂不以乐之大然耶观舜堂上之乐戛击鸣球搏拊琴瑟以咏所以贵人声也堂下之乐则管鞉鼓合止柷敔笙镛以间所以贱乐器也那祀成汤之乐堂上言依我磬声则戛击鸣球搏拊琴瑟之类举矣堂下言鞉鼓管镛则柷敔笙箫之类举矣国语曰声应相保曰和细大不逾曰平商之作乐细大和髙下平上下谐逺有以广声教备有以成事业其于致太平也何有那祀成汤详于乐而略于礼者以其祖有功而乐象功故也烈祖祀中宗言清酤和羮之礼而不及乐者以其宗有徳而礼成徳故也閟宫言万舞洋洋美其形容之众大也此言万舞有奕美其缀兆之众大也由是观之万舞之舞在商为大濩在周为大武周官皆以大司乐掌之其为众大可知先儒谓以武王用万人定天下言之不考商颂之过也













　　乐书卷七十四
　　钦定四库全书
　　乐书卷七十五
　　宋　陈　撰
　　尚书训义
　　虞书【舜典】
　　五帝殊时不相沿乐非无礼也以其行天道以治人乐胜乎礼故也三王异世不相袭礼非无乐也以其行人道以奉天礼胜乎乐故也是以仲尼对顔渊之问于商周特言辂冕于唐虞特言韶舞岂不表里于此欤周官述二帝之乐尧曰大章舜曰大韶乐记释二乐之义大章章之也韶继也盖尧放上世之勲焕乎其有文章故后世语功德尤章者必稽焉舜重尧帝之华有以尽继体之道故后世语善继人之志者必稽焉雄曰袭尧之爵行尧之道法度彰礼乐着垂拱而视天民之阜然则礼乐之功岂不至矣哉乐记曰礼至则无怨乐至则不争揖逊而天下治者礼乐之谓也其舜之谓乎今夫圣人定书必断自尧舜论乐亦断自二帝夫岂以黄帝而上为不足取也诚以礼义哨哨而乐之情文未尽不足以法后世故耶
　　舜典
　　三载四海遏密八音
　　先王制为丧服之礼其恩厚者其服重故为父斩衰三年以恩制者也资于事父以事君而敬同故为君亦斩衰三年以义制者也彼中国之近者报君之礼盖亦不及如此若夫四海之逺者其报未必如是之重姑遏密八音而已盖乐出为虚寓于实则八音各丽于器器具而天地万物之声可得而考焉故物之盛于天地之间若坚若脆若劲若韧若实若虚若沉若浮皆得効其响焉故八物各音而同和也考之于经尧舜之时八音固已大备后世虽有作者皆不能易兹八物矣盖主朔易者坎也故其音革为果蓏者艮也故其音匏震为竹故其音竹防为木故其音木兊为金故其音金干为玉故其音石瓦土器也故坤音瓦蚕火精也故离音丝革声隆大冬至之音也鼗鼖系焉匏声崇聚立春之音也笙竽系焉竹声清越春分之音也管籥系焉木声无余立夏之音也柷敔系焉金声舂容秋分之音也莫尚于钟石声温润立冬之音也莫尚于磬土声函胡立秋之音也莫尚于壎缶丝声纤防夏至之音也莫尚于琴瑟革失之洪匏失之长竹失之髙木失之短金失之重石失之轻土失之下丝失之细要之八音从律而不奸然后为和乐也礼记论八音多矣曰施之金石举其始言之曰匏竹在下要其终言之金石丝竹乐之器也兼始中终言之幷与三者而详言之周官大师之职而已盖乐器重者从细轻者从大大不逾宫细不逾羽细大之中则角而已莫重于金故尚羽莫轻于瓦丝者石也故尚角匏竹非有细大之从也故尚议革木非有清浊之变也故一声然则金石则土类西凝之方也故与土同位于西匏竹则木类东生之方也故与木同位于东丝成于夏故琴瑟在南革成于冬故鼗鼓在北大师之序八音以金石土为先革丝次之木匏竹为后者盖西者秋成之时声之方也虚者乐所自出声之本也故音始于西成于东于西金石先于土者以阴逆推其所始故也于东匏竹后于木者以阳顺序其所生故也革丝居南北之正先革而后丝者岂亦先虚之意欤由是推之尧舜之乐虽不可详究其音之大致亦不过如此
　　帝曰夔命汝典乐敎胄子直而温寛而栗刚而无虐简而无傲
　　昔舜使重黎举夔于草莽之中以为乐正重黎又欲益求人舜谓之曰圣人为能知乐之本而夔能和之以平天下若夔者一而足矣遂命典乐敎胄子则夔之达于乐不亦深乎帝则徳全而敎略故舜命夔敎胄子以四徳直而温寛而栗刚而无虐简而无傲是也王则业大而敎详故命大司乐敎国子以六徳中和只庸孝友是也古者教人以道未尝不始终之以乐文王世子曰三王之教世子也必以礼乐孔子成于乐则敎以乐者固所以为教人始终之道欤学记之教人先之入学释菜以示礼继之小雅肄三以示乐学杂服者达之以安礼学操缦者达之以安乐以至十三舞勺成童舞象二十舞大夏由是观之敎人以乐而始终之岂特施于胄子哉教之以直而温寛而栗则知教之所由兴教之以刚而无虐简而无傲则知教之所由废既知教所由兴又知教所由废夫然后可以为人师矣夔教胄子如此其于为人师之道固裕如也孰谓夔其穷欤观周官大司乐之教国子非特乐徳也盖幷与乐语乐舞而教之岂舜之教胄子不足于此耶以经求之其曰诗言志歌永言非无乐语也其曰乐则韶舞非无乐舞也特举乐徳以该之而已
　　诗言志歌永言
　　在心为志发言为诗则诗也者言之合于法度而志至焉者也故诗之所言在志不在言怒则争鬭喜则咏歌则歌也者志之所甚可而言形焉者也故歌之所永在言不在志是以卷耳作见后妃求贤之志泉水作见衞女思归之志防鸮作而周公救乱之志明云汉作而宣王拨乱之志着此诗所以言志也臯陶赓歌所以永吾归美之言禹之九歌所以永吾劝戒之言卷阿之遂歌所以永吾用贤之言四牡之所歌所以永吾将母之言何人斯之好歌所以永吾恶谗之言此歌所以永言也杨子曰说志者莫辨乎诗传曰诗以道志岂诗言志之意耶师乙曰歌之为言也长言之也说之故言之言之不足故长言之岂歌永言之意耶盖诗人言也歌人声也人言不如人声之入人也深故诗为先歌次之以诗序求之在心为志发言为诗情动于中而形于言诗言其志也言之不足故嗟叹之嗟叹之不足故永歌之永其言也永歌之不足故不知手之舞之足之蹈之舞动其容也此曰诗言志歌永言终之以八音克谐而不及舞者古者舞以八人为佾所以节八音者也言八音则舞举矣或永其言或咏其声以言心声故也书述夔之所教而曰诗言志歌永言别言之以辨异也周官述瞽蒙所掌而曰九徳言六诗之歌合言之以统同也记曰弦歌诗颂瞽蒙歌讽诵诗皆先歌后诗与书异何也曰书先诗后歌者原歌之所始者自乎诗也二礼先歌后诗者序乐之所歌者不过诗而已






　　乐书卷七十五
　　钦定四库全书
　　乐书巻七十六
　　宋　陈　撰
　　尚书训义
　　虞书【舜典　大禹谟】
　　舜典
　　声依永律和声
