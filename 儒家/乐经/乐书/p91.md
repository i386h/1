<!-- { "loadSidebar": true } -->
　　圣朝建隆之初窦俨首议更周乐舞之名以崇徳舞为文徳之舞象成舞为武功之舞权籍教坊及开封府乐户子弟充之冠服用唐旧制而已太祖皇帝乾元殿朝羣臣更诣大明殿上夀诏用文徳武功之舞然郊庙殿廷同制其容缀未称朝廷揖逊之意故和岘建言宜先奏文舞焉殿廷所用文舞宜为盛徳升闻之舞取舜受尧禅徳升闻之义也舞工用百二十人八佾之数判为八列列十六工皆着履执拂服袴褶冠进贤二工执五采纛引之文容变数略仿旧仪次奏武舞宜为天下大定之舞取武王一戎衣而天下大定之义也舞工亦凖文舞之数被金甲持防二工执五色旗引之一变象六师举二变象上党平三变象维定四变象荆湖复五变象卭蜀来六变象师还振旅至于铙铎雅相錞鼗并舞舞工冠服仍旧而已太宗淳化中岘弟防复奏昔改殿庭二舞以光太祖功烈今亦应更定舞名其旧用盛徳升闻冝更名化成天下之舞取易称化成天下之义也天下大定更名威加海内之舞取汉高帝为威加四海之歌也盖其舞亦六变焉一变象讲武二变象漳泉归三变象杭越朝四变象殄并汾五变象清银夏六变象兵还振旅每变乐一曲而已诏从之和岘弟兄可谓善因时而造者真宗又诏殿廷二舞复用干徳旧名祥符中崇奉玉清昭应宫等诸祠每乗舆荐献并作备乐别号文舞曰发祥流庆之舞武舞曰降真观徳之舞又因太宗裁万国朝天之曲造同和之舞裁平晋之曲造定功之舞郊庙并奏之天圣中孙奭进言太常雅乐郊庙酌献上用登歌不作文舞亚献又不作武舞止奏正安而已于是刘筠等议自是宗庙酌献复用文舞武舞工先入以须亚献而亚献终献并舞正安之曲郊祀天地与宗庙既异庙室各有称颂功徳故文舞迎神之后各奏逐室之舞郊祀降神奏高安之曲文舞已作及皇帝酌泛齐惟登歌奏禧安之乐而舞缀不作亚献终献用武舞焉明道中冬至皇帝率羣臣于文徳殿庄献明肃皇太后行上夀之礼设宫县进厚徳无疆之文舞四海会同之武舞各三变而罢由此观之文武并用长乆之道也岂不信哉
　　庙室乐舞
　　圣朝建隆初窦俨实始建议更周乐名以崇徳为文徳之舞以象成为武功之舞至于祖宗庙室乐舞之名未尝不各称功徳之实而形容之矣是故僖祖文献睿和皇帝室曰大善之舞顺祖惠元睿明皇帝室曰大寜之舞翼祖简恭睿徳皇帝室曰大顺之舞宣祖昭武睿圣皇帝室曰大庆之舞太祖启运立极英武睿文神徳圣功至明大孝皇帝室曰大定之舞太宗至仁应道神功圣徳文武睿烈大明广孝皇帝室曰大盛之舞真宗膺符稽古成功让徳文明武定章圣元孝皇帝室曰大明之舞仁宗体天法道极功全徳神文圣武濬哲明孝皇帝室曰大仁之舞英宗体干膺歴隆功盛徳宪文肃武睿神宣孝皇帝室曰大英之舞神宗绍天法古运徳建功英文烈武圣孝皇帝室曰大神之舞哲宗钦文睿武昭孝皇帝室曰大成之舞文懿皇后【僖祖崔氏】惠明皇后【顺祖桑氏】简穆皇后【翼祖刘氏】昭宪皇后【宣祖杜氏】孝惠皇后【贺氏】孝明皇后【王氏】孝章皇后【太祖宋氏】淑徳皇后【尹氏】懿徳皇后【符氏】明徳皇后【李氏】元徳皇后【太宗李氏】章怀皇后【潘氏】章穆皇后【郭氏】章献明肃皇后【刘氏】章懿皇后【真宗李氏】慈圣光献皇后【仁宗曹氏】宣仁圣烈皇后【英宗高氏】钦圣宪肃皇后【向氏】钦慈皇后【陈氏】诸后之室凡行酌献之礼孝惠孝章位同奏大统之曲淑徳位奏大昌之曲章怀位奏大治之曲则自余随帝室所奏亦可类见矣臣窃议祖宗之室曲异异舞至于后室一用文徳之舞而武舞不用焉岂非惑于先儒妇人无武事之说邪春秋书初献六羽非无武舞也特举羽以见干而已如曰不然閟宫祀姜嫄之诗何以美万舞洋洋乎古人亦尝振万于文夫人之侧亦足考信矣方今诚于诸后之室并奏文武之舞以娱乐神灵以形容徳美真旷世甚盛之举而不失先王之制也
　　舞人
　　周人教国子之舞有大司乐有小乐师又舞师下士二人胥四人舞徒四十人然则古之舞者非独给繇役之贱者而已虽贵为国子爵为下士亦预焉汉太乐律卑者之子不得舞宗庙之酎除吏二千石至六百石闗内侯至五大夫之子取其适者五尺以上年十二至三十顔色和身体修治者以为舞人古国子下士之实也唐之郊庙舞工不合古制赵慎言奏议隋代犹以品子为之号二舞郎唐兴遂变其制诚愿复古道取品子年二十以下容质修正者备二舞之员令太常博士主之准国子学给料闲日得习六乐学五礼满十嵗量文武授散官号云门生其制亦可谓近古矣然不设课试之法劝沮之术未为备制也圣朝舞郎之制尚仍唐旧诚推慎言之法辅之以课试劝沮之方以之飨郊应接神祗未有不降格而来飨矣今日不得不为之留意也

　　乐书卷一百七十二
<经部,乐类,乐书>
　　钦定四库全书
　　乐书卷一百七十三
　　宋　陈　撰
　　乐图论
　　胡部
　　舞
　　韎师【旄人矛舞　弓舞舞盾舞】防舞
　　劒舞　　　　　　　师子舞
　　骨鹿舞【胡旋舞】　　　城舞
　　倒舞　　　　　　　拨头舞
　　弄婆罗门

　　古之王者不制夷狄礼而制夷狄乐者以其中天下而立革四夷之民使之鼓舞讴歌而乐从之也盖四夷之乐东曰韎南曰任西曰侏离北曰禁或以服色名之或以声音名之服色则韎是也声音则侏离是也鞮鞻氏掌教四夷之乐韎师则掌教东夷之乐而已然韎师之乐施于祭祀大飨而旄鞮鞻之乐施于祭祀与燕者盖东于西夷为长飨于燕为重故也观韎师曰师旄人鞮鞻曰人与氏师序于前而人与氏序于后则夷乐之别可知矣诗曰以雅以南而掌四夷者亦以象胥名官则周人于南夷之乐又其所乐者也先儒推四时之理以释四乐之名以韎为晦昧任为懐任侏离为离根禁为禁闭又曰韎乐持矛舞助时生任乐持弓舞助时飬株离持舞助时杀禁乐持盾舞助时藏白虎通又以侏离为东乐昧为南乐南乐持羽西乐持防班固又以侏为兠以禁为仱以韎为佅盖各述所传然也周礼掌教夷乐者皆以所服所执所履名之郑氏亦以韎为韎韐之韎则韎为色明矣韎师下士一人舞者十有六人旄人下士四人舞者众寡无数由是观之先王之于夷乐虽或用之特陈于国门右辟而已唐之时皆奏于四门之外岂得古制欤今之夷乐不奏之国门之外而作之皇城殿庭之内臣恐未合先王之制不可不革之也

<经部,乐类,乐书,卷一百七十三>

　　东夷之舞缓弱而滛裔南蛮之舞蹻迅而促速西戎之舞急转而无节北狄之舞沉壮而不江湖之东北东夷荆衡之郊北南蛮雍凉之西北西戎河渭之间北北狄其风俗虽异其饰喜一也昔鲁定公防齐景公于夹谷孔子时摄相事齐有司趋进曰请奏四夷乐于是旌旄羽仗矛防劒拨鼓噪而至孔子趋进歴阶而登举袂大言曰吾两君为好防夷狄之乐何为请有司却之齐侯乃麾而去后汉安帝时西南夷掸国王献乐及幻人能吐火自支解易牛马头因元防作之于庭帝与羣臣共大竒之陈禅离席举手曰帝王之庭不宜作夷狄之乐由是观之夷乐不可乱华音如此古人所以外之而弗内虽作之于国门右辟亦特羙德广所及而已荀卿有之禁滛声使夷俗邪音不敢乱雅太师之职也今之任古太师之职者滛声不之禁也夷音不之去也而使雅郑华夷音迭相杂乱不亦失乎臣尝观子路戎服见孔子拔劒而舞曰古之君子固以劒自卫乎孔子曰古之君子忠以为质仁以为卫后世顷荘公孙氏亦效为之是不知劒防之舞戎狄之乐也曽谓中国之士为之乎

　　唐太平乐亦谓之五方师子舞师子挚兽出于西南夷天竺师子等国缀毛为之各髙丈余人居其中像其俛仰驯狎之容二人持绳秉拂为习弄之状五师子各放其方色百四十人歌太平乐舞以足持绳者服饰作昆仑象
　　骨鹿舞　　胡旋舞
　　乐府杂録曰舞有骨鹿舞胡旋舞俱于一小圎毬上纵横腾踯两足不离毬上其妙若此皆夷舞也
　　城舞
　　后周武帝平齐作永安乐行列方正象城郭谓之城舞用八十人刻木为靣狗喙兽耳以金饰之垂线为发画袄皮帽舞蹈姿制犹作羌胡状周武以中国之主作羌胡之舞不亦失乎
　　例舞
　　苻坚尝得西域倒舞伎唐睿宗时婆罗门献乐舞人倒行以足舞于极铦刀锋倒植于地低目就刄以歴脸中又植于背下吹筚篥者立其腹上而曲终无伤又伏伸手两人蹑之旋身绕手百转无已妙则妙矣非雅乐之舞君子不贵也
　　拨头舞
　　拨头出于西域胡人为猛兽所筮其子登八折山求兽杀之故为舞曲有八叠戯人被发素衣面作悲啼之容盖象遭防之状也
　　弄婆罗门
　　婆罗门乐与四夷同列其乐用漆筚篥二齐鼓一其余杂戱变熊多端皆不足称唐太和初有康廼米禾稼米万捶近年有李百媚曹触新石寳山焉

　　乐书卷一百七十三
　　钦定四库全书
　　乐书卷一百七十四
　　宋　陈　撰
　　乐图论
　　胡部
　　舞
　　髙丽舞　　百济舞　　髙昌舞
　　兹舞　　安国舞　　康国舞
　　踈勒舞　　扶南舞　　党项舞
　　附国舞　　天竺舞　　越舞
　　骠国舞　　南诏舞　　干阗舞
　　西南蕃舞　西梁舞　　东谢舞
　　巴渝舞　　恱般舞　　吴夷舞
　　广延舞　　马韩舞　　靺鞨舞
　　倭国舞　　流求舞
　　髙丽舞
　　髙丽国乐工人紫罗帽饰以鸟羽黄大袖紫罗带大口袴赤皮靴五色縚绳舞者四人椎髪于后以绛袜额饰以金珰二人黄裙襦赤黄袴长其袖乌皮靴双双并立而舞东夷之乐也【唐之时髙丽伎乐有十四种而罢搊筝义觜觱篥三种也】
　　百济舞
　　百济乐舞工人紫大袖裙襦章甫冠皮履东夷之乐也章甫商冠也而东夷服之岂其得中国之遗制邪古人甞谓礼失求之四夷亦信有之矣
　　髙昌舞
　　髙昌乐舞人白袄锦袖赤皮靴赤皮带红袜额西戎之乐也
　　兹舞
　　兹乐工人皂丝布头巾绯丝布袍锦袖绯布袴舞者四人红袜额绯袄白袴帑乌皮靴其舞曲有小天踈勒盐焉西戎之乐也
　　安国舞
　　安国乐工人皂丝布头巾锦褾领紫袖袴舞二人紫袄白袴帑赤皮靴其舞曲芝栖西戎之乐也
　　康国舞
　　康国乐工人皂丝布头巾绯丝布袍锦领舞二人绯袄锦领袖緑绫裆袴赤皮鞾白袴帑舞急转如风俗谓之胡旋西戎之乐也
　　踈勒舞
　　踈勒舞曲有逺服其工人皂丝布头巾白丝布袍锦襟褾白丝布袴舞二人白袄锦袖赤皮鞾赤皮带西戎之乐也
　　扶南舞
　　扶南乐舞二人朝霞行纒赤皮靴隋代全用天竺乐唐世传之有羯鼓都昙鼓毛贠鼓箫筚篥铜鈘南蛮之乐也【事见隋唐杂部伎篇】
　　党项舞【附国舞】
　　党项国之乐用琵琶横吹击缶附国乐鼓簧吹长俗好歌舞然未始传之中国也
　　天竺舞
　　天竺乐工人皂丝布头巾白练襦紫绫袴绯帔舞二人辫发朝霞袈裟行纒碧麻鞋其舞曲有小朝天盖南蛮北狄之俗皆随发际断其发今舞者咸用绳围首反约发杪内于绳下此其本也
　　越舞【骠国舞南诏舞于阗舞】
