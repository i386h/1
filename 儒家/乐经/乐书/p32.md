<!-- { "loadSidebar": true } -->
　　典同掌六律六同之和以辨天地四方隂阳之声以为乐器阳六为律自黄钟至无射阳声也隂六为同自大吕至应钟隂声也阳声左旋故始于子终于已隂声右旋故始于丑终于卯而天地四方隂阳之声具焉盖干位西北气覆而为天众阳之主也坤位东南形载而为地众隂之主也然天虽为众阳之主而有隂焉故曰立天之道曰隂与阳此天所以有隂阳之声也地虽为众隂之主而有阳焉故曰立地之道曰柔与刚此地所以有隂阳之声也丽乎干者于卦为震为坎丽乎坤者于卦为离为兊震坎阳卦也然而多隂离兊隂卦也然而多阳语其位则正四方之卦而已此四方所以各有隂阳之声也天地四方隂阳之声出于自然者也六律六同隂阳之声出于人为者也即人为之声辨自然之声而为乐器此子所谓作者贵其有循而体自然者也道生一则竒而为阳一生二则偶而为隂二生三则隂阳参和而为冲气三生万物而乐器取具焉是杂比十有二声而和之取中声以为乐器之意也易曰制器者尚象记曰声乐之象也即十有二声以为乐器得不为制器尚象者乎典同所掌者器也大师所掌者声也器异异声故言掌六律六同之和以辨天地四方隂阳之声声则各有所合故言掌六律六同以合隂阳之声
　　凡声髙声防正声缓下声肆陂声散险声敛达声赢微声韽回声衍侈声筰弇声郁薄声甄厚声石
　　古者鳬氏为钟厚薄之所震动清浊之所由出侈弇之所由兴皆有说焉故钟已厚则石已薄则播侈则柞弇则郁长甬则震是故大钟十分其鼔间以其一为之厚小钟十分其钲间以其一为之厚钟大而短则其声疾而短闻钟小而长则其声舒而逺闻为遂六分其厚以其一为之深而圜之六分其金而居一谓之钟鼎之齐先王之制钟也大不出钧重不过石律度量衡于是乎生小大器用于是乎出所制有齐而无髙下厚薄之偏所容有量而无达回侈弇之过其声一归正缓之中和而已记曰乐者中和之纪荀子曰乐之中和也国语曰古者神瞽考中声而量之以制度律均钟左传曰中声以降五降之后不容弹矣然则乐器之尚中声其已乆矣古之制乐器始于伊耆氏以苇为籥以土为鼓籥则三孔而中声通焉土则冲气而中声钟焉由是推之辨十有二声杂比而和之取中声焉以为乐器岂不信哉周景王将铸无射而为之大林单穆公非之失是故也
　　凡为乐器以十有二律为之数度以十有二声为之齐量
　　昔黄帝命伶伦断竹制十有二律命营援铸金作十有二钟故为乐器莫不以律为之数度以钟为之齐量故言十有二律则知声之为钟言十有二声则知律之为管乐记先王作乐而言稽之度数考工记防氏为量而言声中黄钟之宫盖本诸此别而言之律与同异合而言之同亦律而已此所以又有十二律之说也不言十有二钟而言声者钟于八音为金金于五行为言秋言之时声所自出此所以言声以见钟也
　　凡和乐亦如之
　　形而上者谓之道形而下者谓之器先王作乐以形而上者之道寓之形而下者之器虽非数度而不离于数度虽非齐量而不离于齐量其为数度也即十有二律而已其为齐量也即十有二声而已非特乐器为然凡以钟律和乐亦如之书所谓律和声者此也先儒谓调其故器岂其然乎古者上农掘土出金上工磨石出玉琨瑶篠簜齿革羽毛而乐器备矣乐记曰金石丝竹乐之器也荀卿曰金石丝竹所以道乐也由此观之先王本道以制器因器以导乐凡为乐器数度齐量虽本于钟律要皆文以五声播以八音然则乐器虽多其能外乎八物哉大师于乐器言播亦播八音之意也伶州鸠曰乐器重者从细轻者从大是以金尚羽石尚角推此可类举矣
　　磬师
　　磬师掌教击磬击编钟
　　石乐之器也声乐之象也古之人为磬尚象以制器岂贵夫石哉尚声以尽意而已故舜命夔典乐击石拊石以象上帝玉磬之音则磬之为器其音石其卦干其位西北而天屈之以为无有曲折之形焉所以立辨也故于方有西有北于时有秋有冬于物有金有玉以分有贵贱以位有上下而亲踈长防之理皆辨于此矣古人之论磬谓其有贵贱焉有亲踈焉有长幼焉此三者行然后万物成天下乐之故在庙朝闻之君臣莫不和敬闺门闻之父子莫不和亲族党闻之长幼莫不和顺夫以一器之成而功化之敏有至于此则磬之尚声可知矣书之言球必以鸣先之者亦此意欤磬师所掌不过教眡了击之而已眡了言掌击笙磬颂磬则钟举矣小胥凡县钟磬半为堵全为肆则钟磬皆在所编也于钟言编则磬举矣钟磬常相待以为用国语曰金石以动之是也有编者必有不编者存焉明堂位曰叔之离磬编则杂特则离离磬则特县之磬非编磬也言磬如此则钟可知矣荀卿言县一钟戴礼言县一磬言特县钟磬如此则编钟编磬亦可知矣尔雅曰大磬谓之毊大钟谓之镛岂特县者乎磬师于磬言击举特县以见其编者也于钟言编举编县以见特县者也钟之特县有钟师掌之其不言冝矣凡为乐器以十有二律为之数度以十有二声为之齐量则编钟编磬不过十二古之制也后世加以四清而先儒有编县二八之说不亦悮乎论语曰击磬襄入于海岂亦周之乐师欤孔子击磬于卫而荷蒉者谓其有心是不知孔子击磬于卫欲其辨父子君臣之名而正之非有心于为已故也

　　乐书卷四十九
<经部,乐类,乐书>
　　钦定四库全书
　　乐书卷五十
　　宋　陈　撰
　　周礼训义
　　春官
　　磬师　钟师
　　磬师
　　教缦乐燕乐之钟磬
　　学记曰不学操缦不能安缦之为乐操之爲敬纵之而慢在始学者为易习比朝祭为尤缦杂声之和乐者也凡祭祀用焉非大祭祀之时也仪礼燕居若与四方宾客燕有房中之乐盖人君之于天下其智足以知避就知出入则可以乐矣向明而治体天道在南方之时出而与万物相见者也向晦入燕息体天道在北方之时入而与万物相辨者也入而与物辨则无为也以饮食燕乐而已燕乐之乐虽施于宾客凡房中亦用焉磬师虽非主教缦乐燕乐然于钟磬则磬师实豫教之关雎之诗曰乐得淑女琴瑟友之继之以乐得淑女钟鼔乐之岂古房中之乐邪房中之乐未尝不用钟磬而郑氏以为不用焉是不考磬师之过也
　　凡祭祀奏缦乐
　　人之于乐有奏者有奏之者磬师凡祭祀以钟磬奏缦乐非奏者也奏之者而已磬师以钟鼓奏缦乐而钟师又以钟鼓鼔之者凡作乐皆曰鼓所以鼓柷谓之止所以鼓敔谓之籈徒鼓钟谓之修徒鼓磬谓之寋以至鼓琴鼓瑟鼓簧鼓缶皆以鼓焉则缦乐谓之鼓不亦可乎
　　钟师
　　钟师掌金奏
　　乐记曰钟声铿铿以立号号以立横横以立武左曰钟音之器也小者不窕大者不摦则和于物尔雅曰大钟谓之镛其中谓之剽小者谓之栈盖钟之为器于物为金于方为西秋分之音也其轻重有齐多寡有量小大有冝声音有适先王以鳬氏为之钟师掌之奏之以为乐节而已钟师掌金奏而不及金奏之鼓镈师掌金奏之鼔而不及四金之音声有鼓人之职存焉钟师中士四人下士八人而府史胥徒皆在所统谓之钟师不亦宜乎钟以止聚为义先儒谓钟之为言动也踈矣
　　凡乐事以钟鼓奏九夏王夏肆夏昭夏纳夏章夏齐夏族夏祴夏骜夏
　　杜子春曰王出入奏王夏尸出入奏肆夏牲出入奏昭夏四方賔来奏纳夏臣有功奏章夏夫人祭奏齐夏族人侍奏族夏客醉而出奏祴夏公出入奏骜夏盖王者之于天下出而与物相见则粲然有文明之华功业之大然多故常生于丰大之时而无故每见于随时之义则其出而与民同患又不可不思患而预为之戒也禹作九夏之乐本九功之徳以为歌而夏书曰劝之以九歌俾勿坏曷尝不先虑患而戒之哉且天下之民以王为之君九夏之乐以王夏为之君故王出入奏王夏尸非神也象神而已然尸之于神在庙则均全于君是与之相敌而无不及矣故尸出入奏肆夏牲所以食神实以召之也神藏于幽防而有以召之则洋洋乎如在其上如在其左右不亦昭乎故牲出入奏昭夏外之为出内之为纳四方之賔或以朝而来王或以祭而来享非可却而外之也容而纳之系而属之安賔客悦逺人之道也故四方賔来奏纳夏东南为文西南为章则章者文之成明之着也人臣有功不锡乐以章之则其功卒于黮闇不明非崇徳报功之道也故臣有功奏章夏古者将祭君致斋于外夫人致齐于内心不茍虑必依于道手足不茍动必依于礼夫然后致精明之徳可以交神明矣故夫人祭奏齐夏族人之侍王内朝以齿明父子也外朝以官体异姓也合族之道不过是矣故族人侍奏族夏既醉而出并受其福醉而不出是谓伐徳非特于礼为然乐亦如之是以先王于乐未尝不以祴示戒焉故客醉而出奏祴夏大射公入骜则公与王同徳爵位莫重焉然位不期骄而骄至禄不期侈而侈生则自放骄傲之患难乎免于身矣是以先王之于乐未尝不以骜示戒焉故公出入奏骜夏盖礼胜易离乐胜易流九夏之乐必终于祴骜者以反为文故也若然尚何壊之有乎诗言钟鼓既戒与此同意九夏之乐有其名而亡其辞盖若雅颂矣国语曰金奏肆夏礼器曰其出也肆夏而送之盖重礼也郊特牲曰賔入门而奏肆夏示易以敬也又曰大夫之奏肆夏由赵文子始也玉藻言君子佩玉行以肆夏春秋襄四年晋侯享穆叔奏肆夏燕礼奏肆夏由此观之夏之乐天子用之于祭则送逆尸用之于享则逮元侯其施于身则行步登车佩玉而已以其所以施于身者行于祭享之间盖重礼也诸侯谨度于王有臣道焉制节于国有君道焉故燕礼与賔入门而奏肆夏以有君道也两君相见奏肆夏可也若夫以君而享臣为臣而用之岂先王之礼哉此晋侯以享穆叔春秋所以讥之赵文子奏于家郊特牲所以非之也古者上农掘土出金以为钟其声尚角上工磨石以为磬其声尚羽故磬师掌教击磬未尝不及鼓要之磬师以磬为主故以磬先钟钟师以钟为主故以钟先鼓然乐之作也先鼓以警戒后钟以应之故虞书论堂下之乐以鼗鼓为先笙镛次之商诗以置我鞉鼓为先庸鼓次之周诗以鼖鼓为先惟镛次之是故鼓大丽而象天钟统实而象地天先而地従之鼓先而钟从之是先王立乐之方也郑氏谓先击钟次击鼓以奏九夏是徒知钟鼓之文而不知用钟鼓之意也仲尼曰乐云乐云钟鼓云乎哉以为乐在于钟鼓则钟鼓乐之器而器非乐也以为不在于钟鼓则钟鼓不奏吾无以见圣人矣
　　凡祭祀飨食奏燕乐
