<!-- { "loadSidebar": true } -->
　　乐语有六诵居一焉乐音有八居一焉诵则诗颂人声也则琴瑟乐声也温柔敦厚诗教也以春诵之春温故也鼓鼙北方革音而其声讙主阳生而言也琴瑟南方丝音而其声哀主隂生而言也夏之义有见于此商人尚声名学以瞽宗是瞽宗主以乐教众瞽之所宗也春教以乐语夏教以乐音其义为难知非大师诏之瞽宗孰知其所以然哉周官大司乐死以为乐祖而祭之瞽宗则春诵夏太学之教非小学之道也诏乐于瞽宗又言礼在瞽宗者古之教人兴于诗者必使之立于礼立于礼者必使之成于乐故周之辟雍亦不过辟之以礼雍之以乐使之乐且有仪而瞽宗虽主以乐教礼在其中矣周官礼乐同掌于春官礼记礼乐同诏之瞽宗其义一也斆舞于东序而别之以射斆礼乐于瞽宗而诏之以义君子之深教也此言春诵夏秋学礼冬读书王制言春秋教以礼乐冬夏教以诗书者言书礼则知诵之为诗之为乐言诵则知礼之为行书之为事也盖春秋隂阳之中而礼乐皆欲其中故以二中之时教之冬夏隂阳之至而诗书皆欲其至故以二至之时教之凡此合而教之也分而教之则诵诗以春乐以夏学礼以秋读书以冬学记曰太学之教也时以此
　　凡祭与养老乞言合语之礼皆小乐正诏之于东序大乐正学舞干戚语说命乞言皆大乐正授数
　　周官大司乐教国子始之以乐徳中之以乐语卒之以乐舞故凡祭与养老之礼乞言语说古之乐语也学舞干戚古之乐舞也盖徳为乐之实乐为徳之华则乐语徳言也乐舞徳容也凡祭与养老乞言合语之礼其命之在大乐正而小乐正特以义诏之东序而已斆舞授数不与焉大乐正学舞干戚语说命乞言以数授之而已论其道而说之不与焉此论说在东序所以责之大司成也经曰天子视学适东序释奠于先老遂设三老五更羣老之席位焉适馔省醴养老之珍具遂发咏焉反登歌清庙既歌而语以成之也言父子君臣长防之道合徳音之致礼之大者也下管象舞大武大合众以事由是观之凡祭岂释奠之礼欤凡养老岂老更羣老欤合语之礼岂徳音之致欤学舞干戚岂舞大武之舞欤言舞则歌可知矣王制曰夏后氏养国老于东序养庶老于西序然此下管象舞大武周乐而已以东序言之岂周人兼用之耶
　　凡释奠者必有合也有国故则否凡大合乐必遂养老学者礼乐之教所自出故凡释奠于先圣先师者必有合也释奠者礼也必有合者乐也周官大胥春入学舍菜合舞秋颁学合声所谓必有合者合舞与声而已有国故则否与大司乐国有大故去乐弛县曲礼凶年祭事不县同意凡大合乐必遂养老与周官大司乐以六律六同五声八音六舞大合乐同意必遂养老者特释奠先圣先师而天子视学实与焉故下文言天子视学命有司行事兴秩节祭先师先圣焉有司卒事适东序释奠于先老适馔省醴养老之珍具遂发味焉登歌清庙下管象舞大武大合众以事终之以仁而已盖释奠于先圣先师先老所以教敬也必遂养老所以教孝也一释奠合乐之故而孝敬之教行焉如此则礼乐岂不为天下大教欤凡释奠必有合者主行礼以合乐也凡大合乐必遂养老者主合乐以行礼也
　　始立学者既兴器用币然后释菜不舞不授器乃退傧于东序一献无介语可也
　　凡家造祭器为先养器为后国亦如之诸侯之国命之教而始立学者亦必以祭器为先则兴器者造祭器之谓也大胥春入学释菜合舞司戈盾祭祀授舞者兵是释菜未尝不舞不授器其所以不舞不授器者非四时释菜之中祀特始入学者行一献之礼而已与周官凡小祭祀不兴舞同意授数则天子八佾诸侯六佾之类也授器则文以羽籥武以干戚之类也数则可陈其义为难知器则可用其象为难求苟由可陈之数精难知之义因可用之器得难求之象则礼由己而已岂浅识之士所能豫哉

　　乐书卷三
　　钦定四库全书
　　乐书卷四
　　宋　陈　撰
　　礼记训义
　　文王世子　　礼运
　　文王世子
　　凡三王教世子必以礼乐乐所以修内也礼所以修外也礼乐交错于中发形于外是故其成也怿恭敬而温文
　　古之人致乐以治心致礼以治躬故中心斯须不和不乐而鄙诈之心入之矣非乐何以修内乎外貌斯须不庄不敬而易慢之心入矣非礼何以修外乎乐虽修内未尝不发形于外礼虽修外未尝不交错于中易曰蒙杂而着交错于中所以为杂发形于外所以为着教世子以礼乐使之至于杂而着则其徳成矣故乐之成也心术形而悦怿礼之成也恭敬而温文三王之于世子必始终于此而已不易之道也帝舜命夔教胄子而曰直而温寛而栗刚而无虐简而无傲则其成也怿恭敬而温文礼乐亦无乎不备矣保氏养国子以六艺而礼乐居其先亦此意也盖礼乐法而不説其法也发形于外天下共由之其不説也心术形而悦怿恭敬而温文有天下至赜存焉
　　天子视学大昕鼓徴所以警众也众至然后天子至乃命有司行事兴秩节祭先师先圣焉有司卒事反命始之养也适东序释奠于先老遂设三老五更羣老之席位焉适馔省醴养老之珍具遂发咏焉退修之以孝养也反登歌清庙既歌而语以成之也言父子君臣长防之道合徳音之致礼之大者也下管象舞大武大合众以事达有神兴有徳也正君臣之位贵贱之等焉而上下之义行矣有司告以乐阕王乃命公侯伯子男及羣吏曰反养老防于东序终之以仁也是故圣人之记事也虑之以大爱之以敬行之以礼修之以孝养纪之以义终之以仁是故古之人一举事而众皆知其徳之备也古之君子举大事必慎其终始而众安得不喻焉天子莫重于视学亦莫重于养老故老更者为其血气既衰而养以佚之仁也饮食之珍具亲执而奉之礼也宪行以善吾之行乞言以广吾之闻智也父事之不疑其所谓父兄事之不疑其所谓兄义也有亲者视之而兴孝有兄者视之而兴悌信也夫以一举养老之事众皆知其徳之备者以此而已盖释奠于先老所以明其不忘本也适馔省醴所以明其不敢慢也乐则清庙象武之颂所以示徳与事也语则父子君臣长防之道所以辨君与亲也然咏歌者乐之声管者乐之器舞者乐之容养老之乐始而发咏中而管舞卒而乐阕则堂上堂下之乐和乐而不流也其所以命羣后羣吏反养老防于东序者不过示父子君臣长防之道合徳音之致始之以养终之以仁而已古之君子必慎其终始如此而众安得不喻之乎然则养老必歌清庙下管象者以文王善养老故也舞大武者以武王善继志述事故也虽然养老于东序必兼防言之何邪曰先王之于耆老孤子未尝不兼所养特其所重者老而已
　　礼运
　　夫礼之初始诸饮食其燔黍捭豚污尊而抔饮蒉桴而土鼓犹若可以致其敬于鬼神
　　饮食者养人之本人之大欲存焉礼者饮食之节岂人所大欲哉古之圣人以人之所大欲者寓之于非所欲之礼则人情必至于不相恱者矣是故礼之所设乐必从之此礼乐之所由始也盖食之礼始于燔黍捭豚饮之礼始于污尊抔饮礼之所始乐亦始焉蒉桴而土鼓其乐之始欤明堂位曰土鼓蒉桴苇籥伊耆氏之乐也然乐以中声为本土于位为中央于气为冲气而籥之为器又所以通中声者也伊耆氏之乐始于土鼓中声作焉中于蒉桴中声发焉终于苇籥中声通焉乐之所始本于中声如此岂不为中和之纪乎周官籥章中春昼击土鼓龡诗以逆暑中秋夜迎寒亦如之凡国祈年于田祖龡雅击土鼓以乐田畯国祭蜡则龡颂击土鼓以息老物其意以谓玉业之起本于乐之作本于籥始于土鼓逆暑迎寒祈年祭蜡皆本始民事而息老物故所击者土鼓所龡者籥所歌者诗有报本反始之义焉岂在夫声音节奏之末节哉此所以犹若可以致其敬于鬼神
　　列其琴瑟管磬钟鼓
　　先王作乐莫不文之以五声播之以八音故列琴瑟于南列管于东列磬于西北列钟于西列鼓于北所以正其位也然琴瑟丝音也与瓦同于尚宫管竹音也与匏同于利制鼓革音也与木同于一声磬石音也钟金音也故举丝以见瓦举竹以见匏举革以见木而五声八音具矣后圣有作为乐如此其备则蒉桴土鼓虽鄙朴不足尚先王必存而不废者贵本始之意也与用二酒不废酒用簟蓆不废藁桔同意
　　五声六律十二管旋相为宫
　　周官凡乐圜钟为宫黄钟为角太蔟为徴姑洗为羽凡乐函钟为宫太蔟为角姑洗为徴南吕为羽凡乐黄钟为宫大吕为角太蔟为徴应钟为羽盖天五地六天地之中合也故律不过六而声亦不过五其旋相为宫又不过三以备中声而已乐以中声为本而倡和清浊迭相为经故以仲春之管为天宫仲冬之管为人宫中央长夏之管为地宫国语有四宫之说不亦妄乎今夫旋宫之乐十二律以主之五声以文之故圜钟为宫而无射为之合黄钟为角而大吕为之合太蔟为徴而应钟为之合姑洗为羽而南吕为之合凡此宫之旋而在天者也函钟为宫太蔟为角姑洗为徴南吕为羽而交相合焉凡此宫之旋而在地者也故其合降而为三黄钟为宫大吕为角太蔟为徴应钟为羽而两两合焉凡此宫之旋而在人者也故其合又降而为二在易上经言天地之道下经言人道而元亨利贞之徳干别为四坤降为二咸又降为一亦此意也盖一隂一阳之谓道天法道其数参而竒虽主乎阳未尝不以一隂成之故其律先隂而后阳地法天其数两而偶虽主乎二隂未尝不以二阳配之故其律或上同于天而以隂先阳或下同于人而以阳先隂人法地则以同而异此其律所以一于阳先乎隂欤大扺旋宫之制与蓍卦六爻之数常相为表里蓍之数分而为二以象两仪挂一以象三才揲之以四以象四时归竒于扐以象闰而六爻之用抑又分隂分阳也用柔刚则知隂阳之律分而为二亦象两仪之意也其宫则三亦象三才之意也其声则四亦象四时之意也余律归竒亦象闰之意也分乐之序则奏律歌吕亦分隂分阳之意也三宫之用则三才迭旋亦迭用柔刚之意也十有二律之管礼天神以圜钟为首礼地示以函钟为首礼人鬼以黄钟为首三者旋相为宫而商角徴羽之管亦随而运焉则尊卑有常而不乱犹十二辰之位取三统三正之义亦不过子丑寅而止耳礼运曰五声六律十二管旋相为宫如此而已先儒以十有二律均旋为宫又附益之以变宫变徴而为六十律之凖不亦失圣人取中声寓尊卑之意邪后世之失非特此也复以黄钟为宫为羽大吕为二商太蔟为商为徴圜钟为徴为羽姑洗为宫为商防賔为徴为角函钟为徴为羽夷则为羽为角南吕为徴为商无射为角为商应钟为角为羽抑又甚矣然则天人之宫一以太蔟为徴者祀天于南郊而以祖配之则天人同致故也三宫不用商声者商为金声而周以木王其不用则避其所尅而已太师掌六律六同以合隂阳之声皆文之以五声宫商角徴羽则五声之于乐阙一不可周之作乐非不备五声其无商者文去实不去故也荀卿以审诗商为太师之职然则诗为乐章商为乐声乐章之有商声太师必审之者为避所尅而已与周之佩玉左徴角右宫羽亦不用商同意夫岂为祭尚柔而商坚刚也哉先儒言天宫不用中吕函钟南吕无射人宫避函钟南吕姑洗防賔不用者卑之也避之者尊之也以谓天地之宫不用地宫之律人宫避天地之律然则人宫用黄钟孰谓避天地之律耶
　　天子以徳为车以乐为御
