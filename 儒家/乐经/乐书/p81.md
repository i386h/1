<!-- { "loadSidebar": true } -->
　　周官乐师凡军大献教恺歌司马法曰得意则恺乐所以示喜也乐记曰清庙之歌一倡而三叹有遗音者矣葢师之献功谓之恺乐歌恺乐谓之凯歌则教恺歌者在乐师而遂倡之者在学士凡军大献而乐师预教恺歌遂使学士倡之则其大献于社得无所待乎言恺歌不足以该乐言恺乐则歌在其中矣与乡射奏驺虞又歌之其意一也求之载籍魏晋以来鼓吹曲章多述当时战功是厯代献防未尝无恺歌矣唐太宗平东都破宋金刚其后苏定方执贺鲁李勣平髙丽皆备军容凯歌入都亦乐师恺歌之实也【唐防要曰大和中太常奏谨案凯乐鼓吹之歌曲然贞观开元礼并无仪注今参酌古今备其陈设及奏歌曲之仪如后凡命将征讨有大功献俘馘者其日备神防兵卫于东门外如献俘常仪其恺乐用铙吹二部乐工等乗马执乐器次第陈列如卤簿之式鼓吹令丞前导分行于兵马俘馘之前将入都门鼓吹振作迭奏破阵乐应圣期贺朝欢君臣同庆乐等四曲俟行至太社及太庙工人下马陈列于门外俟告献礼毕复导引奏曲如仪至皇帝所御楼前兵仗于旌门外二十步乐工皆下马徐行前进兵部尚书甲胄执钺于旌门内中路前导次协律郎二人公服执麾亦于门外分导鼓吹令丞引乐工等至位立定太常卿于乐工之前跪具官臣其奏事请奏恺乐协律郎举麾鼓吹大振作遍奏破阵乐等四曲乐阕协律郎偃麾太常卿又跪奏乐毕兵部尚书太常卿退乐工等并旌门外立讫然后引俘馘入献及称贺如别仪】圣朝以之翊天威而鼓士勇信有谓乎
　　讴
　　孟子曰讴歌者不讴歌尧之子而讴歌舜又曰緜驹处于髙唐善讴而变国俗荀子曰近者讴歌而乐之史记曰淳于髠见梁恵王防王有献讴者博物志薛谈学讴于秦青盖讴为歌声之别调歌为讴之总名故也古乐志曰齐歌曰讴吕氏春秋曰齐皆讴歌而引管子岂亦有所传闻然邪
　　謡
　　韩诗曰有章曲曰歌无章曲曰謡故尔雅释乐徒歌谓之謡也诗曰我歌且謡盖歌生于嗟叹之不足而謡又生于歌之不足也岂謡者歌声之逺闻欤列子有童謡之説史氏有莫愁善歌謡之辞亦本诸此

　　乐书卷一百五十五
<经部,乐类,乐书>
　　钦定四库全书
　　乐书卷一百五十六
　　宋　陈　撰
　　乐圗论
　　雅部
　　歌
　　圣朝乐章　　　郊祀乐章
　　庙享乐章　　　诸祠乐章
　　圣朝乐章
　　先王之乐常作于功成之后功虽未成而乐未可作至于郊庙之祭歌诗之类亦不可一日废于天下贤圣之君有作得不以为急务而讲之乎我宋仗义龙兴太宗嗣承大统将以褒崇太祖殊功逺业发挥神翰作为郊祀昊天上帝四曲真宗继序复譔庙飨二曲景灵宫酌献十一曲辞意与造化侔工文藻与云汉争丽真所谓圣作明述超絶古今者也然犹以谓有天下者祭百神岂余一人发越所能该徧哉必资天下英伟豪特遒文丽藻之士储思摛词共与成之而已爰命窦俨吕夷简陶谷王随宋绶诸臣之属并得承睿诏被休光防预圣制之末以就一代乐章之韪顾不盛哉是故景安广安彰安之类我太宗制也真安灵安庆安之类我真宗制也干安之类吕夷简为之也初安之类宋绶为之也大明之类李维为之也采茨之类窦俨为之也以至高安静安凝安同安明安成安绥安之类皆诸臣所作盖亦不可缕指其间雄文巨笔盖有足以形容祖宗勳德合乎成周雅颂之音者固不诬矣诚因斯时深诏宗工名儒校雠删定使与祖宗圣制并列诸宋雅宋颂被筦藏乐府垂后世而诏无穷不亦千载一时甚盛之举欤臣是敢论次件之左方以待上之制作焉
　　郊祀乐章
　　圣朝郊祀昊天上帝凡二十三曲冬至圆丘太祖配坐二曲太宗配坐二曲孟夏雩祀太宗配坐二曲祀感生帝十曲宣祖配奠币二曲明堂二十二曲祭皇地祗七曲太祖配奠币二曲祀青帝四曲祀赤帝四曲祀白帝四曲祀黑帝四曲祭神州地祗七曲太宗配奠币二曲臣尝论易至于豫之象先王以作乐崇德殷荐之上帝以配祖考作乐以荐上帝用祖考同配惟商人为然至周则郊祀后稷以配天宗祀文王于明堂以配上帝祖宗之朝郊祀之礼并以祖宗同配循商制也神宗皇帝始行严父之礼而不以祖宗同配循周制也孔子曰吾从周臣窃有取焉
　　庙享乐章
　　圣朝享太庙三十八曲奉安十四曲诸室之乐僖祖皇帝用大善奏大基之曲顺祖皇帝用大宁奏大祚之曲翼祖皇帝用大顺奏大熈之曲宣祖皇帝用大庆奏大光之曲太祖皇帝用大定奏大统之曲太宗皇帝用大盛奏大昌之曲真宗皇帝用大明奏大治之曲仁宗皇帝用大仁奏大仁之曲英宗皇帝用大英奏大英之曲神宗皇帝用大神奏大神之曲哲宗皇帝用大成奏大成之曲凡皇帝亲行祫享宫架迎神奏怀安之曲诣罍洗位解劒位及升殿登歌并奏肃安之曲遍室奠瓉登歌奏顾安降殿登歌及归版位复奏肃安焉诸后室酌献之曲孝惠皇后用惠安孝明皇后用奉安孝章皇后用懿安俶德皇后用嘉安懿德皇后用顺安明德皇后用嘉安元德皇后用嘉安庄献明肃皇后用建安庄懿皇后用报安明肃皇后用翼安以至章懿皇后慈圣光献皇后宣仁圣烈皇后钦圣宪肃皇后钦慈皇后其用舞曲各随帝室亦可知矣至于景灵宫酌献及奉安圣像之曲酌献玉皇圣祖太祖太宗及饮福并用庆安亚献终献并用冲安太庙吉飨三曲太祖太宗加上尊谥及六室加谥并用显安元德皇后升祔一曲庄献明肃皇后躬谢太庙十五曲臣窃观圣朝祖宗宫庙之乐声歌之名虽应时而造有所不同至于加谥升祔躬谢之曲靡不毕録并载庶几圣朝制作得以攷正焉臣闻古者作乐戞击鸣球搏拊琴瑟以咏堂上之乐也下管鼗鼓合止柷敔笙镛以间堂下之乐也堂上以咏则以歌为主所谓声依永也堂下以间则以管为主所谓律和声也古所谓登歌下管不过如此今太常乐堂上以声依咏为主而登歌不过四人堂下以律和声为主而下管未尝设焉抑又堂下歌者反众于堂上甚失先王立乐之深意也圣朝之乐凡施于庙朝诚使堂下歌者并坐于堂上而比竹之管复设于堂下则堂下之乐以律为主以和声众乐为賔而协律庶几古人之制不泯于后世矣臣尝观方今作乐堂下歌工止于四人然考之仪礼乡饮酒乡射之乐歌工四人而止卿大夫之制非天子之礼也夫以天子之尊下从卿大夫之制甚非所以崇德报功之意也窃稽汉高帝之时去三代未逺尚设歌童百二十人宜得近古之制也圣朝诚仿而行之真旷世甚盛之举欤
　　诸祠乐章
　　圣朝诸祠朝日三曲夕月三曲祀汾隂十四曲祀后土庙二曲祭太社太稷五曲蜡百神三曲祭九宫贵神五曲封禅十四曲东封躬谢一曲享先农二十二曲释奠文宣王六曲释奠武成王六曲朝谒太清宫九曲玉清昭应宫至圣号五曲大安殿册五岳帝号一曲五岳加帝号祭吉八曲郊祀回升楼一曲籍田回升楼一曲天书六曲诸大祠有司摄事四曲臣尝谓先王之祭有其举之莫敢废也有其废之莫敢举也汾隂之祭举于汉武而废于后世乆矣今或举而行之无乃举其所废欤然尝观真宗祥符中亲享宗庙登歌始作闻外严讙然因诏当郊庙行礼权止严警使礼毕复作遂为永制诚万世之举也

　　乐书卷一百五十六
　　钦定四库全书
　　乐书卷一百五十七
　　宋　陈　撰
　　乐圗论
　　雅部
　　歌
　　曲调上　　曲调下　　　歌乐
　　曲调上
