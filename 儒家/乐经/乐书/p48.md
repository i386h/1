<!-- { "loadSidebar": true } -->
　　孝悌者人子之高行也礼乐者君子之深教也以人子之高行寓君子之深教其所因者本而已矣因亲以教爱而民莫不亲爱因严以教敬而民莫不礼顺言礼顺则亲爱者乐也言亲爱则礼顺者敬也书曰立爱惟亲立敬惟长始于家邦终于四海记曰立爱自亲始教民睦也立敬自长始教民顺也古者教民之道未尝不始于爱敬而成于礼乐故孔子言教民亲爱莫善于孝教民礼顺莫善于悌继之以移风易俗莫善于乐安上治民莫善于礼也今夫百里不同之风其气有刚柔千里不同之俗其习有厚薄乐之善民心感人深则至刚之风可移而为柔至薄之俗可易而为厚移风而使之化易俗而使之变非乐而何乐记曰乐行而伦清移风易俗天下皆宁岂非乐之效耶夫有礼则安无礼则危所谓安上者舍礼何以哉礼之所兴民之所治礼之所废民之所乱所谓治民者舍礼何以哉记曰君位危则法无常法无常则礼无列又曰礼者下以治人之情终之以天下国家可得而正也岂非礼之效也然则诗止于移风俗乐则移风易俗何也盖诗仁言也乐仁声也仁言不如仁声之入人也深故其异如此然风可得而移俗可得而易人之风俗也修其教不易其俗齐其政不易其宜天之风俗也别而言之上欲其安民欲其治通而论之民虽在所治亦未尝不在所安也故曲礼言毋不敬而其效至于安民论语言修已以敬而其效至于安百姓




　　乐书卷八十四
　　钦定四库全书
　　乐书卷八十五
　　宋　陈　撰
　　论语训义
　　八佾
　　孔子谓季氏八佾舞于庭是可忍也孰不可忍也三家者以雍彻子曰相维辟公天子穆穆奚取于三家之堂天下有道礼乐自天子出故雄曰周之礼乐庻事之备也天下无道礼乐自诸侯出故韩宣子曰周之礼乐尽在鲁矣周德下衰礼废乐坏太师挚适齐亚饭干适楚三饭缭适蔡四饭缺适秦鼔方叔入于河播鼗武入于汉少师阳击磬襄入于海故诸侯僭天子者有之大夫僭诸侯者有之陪臣僭大夫者有之及其甚也陪臣不僭大夫而僭天子季氏之八佾三家之雍彻陪臣之僭天子者也其为不仁不智也甚矣盖舞所以行八风节八音八音克谐而乐成焉故舞必以八人为佾自天子达于士降杀以两士二之大夫四之诸侯六之惟天子得以备数而用八焉八佾凡六十四人矣季氏陪臣也不舞二佾而舞八佾是僭用天子之数也三家不御琴瑟而歌雍彻是僭用天子之名也传曰名位不同礼亦异数礼乐所谨者名数而已文王世子曰大乐正学舞干戚授数传曰惟名与器不可以假人亦不可以假于人古之人谨名数如此而陪臣之微且僣窃而用之则礼乐所存无几矣八佾季氏所独故特言季氏雍彻三家所同故言三家歌贵声于上故于雍彻言堂与歌者在上同意舞动容于下故于八佾言庭与公庭万舞同意传曰歌者象德在堂上舞者象功在堂下君子上德而下功于义或然周官乐师凡国之小事帅学士而歌彻小师下管击应鼓彻歌内宗及以乐彻则佐传豆笾外宗以乐彻则眡豆笾膳夫以乐彻于造则天子歌彻不过乎雍非诸侯之振羽也雍歌于禘又用于彻与鹿鸣燕羣臣又用于乡饮酒同义杜预谓凡天子诸侯大夫士之舞一列递减二人至士四人而止非先王乐舞之意也传曰天子八佾诸侯四佾所以别尊卑也其言天子八佾则是言诸侯四佾则非
　　人而不仁如礼何人而不仁如乐何
　　五常以仁为首六艺以礼乐为先仁者礼乐之质礼乐者仁之文周官掌礼乐以春官明礼乐以仁而立也孟子言礼乐后于事亲之实明礼乐以仁为质也仲尼燕居言序其礼乐继之以君子知仁者近取诸人以明礼乐之本于仁也檀弓言乐乐其所自生礼不忘其本继之以狐死正丘首者逺取诸物以明礼乐之本于仁也然则人而不仁如礼乐何哉此季氏僣用八佾之乐旅祭之礼孔子谓之是可忍也孰不可忍也其不仁可知通而言之礼乐同出于仁别而言之则仁近于乐义近于礼矣与孔子言孝悌仁之本孟子以仁之实为孝义之实为悌同意盖仁义人之道也礼乐德之则也孟子论仁义多合而言之至孔子必离而言之虽称立人之道亦曰仁与义而已孔子论礼乐多合而言之至孟子必离而言之虽称事亲从兄之实亦曰礼以节文之乐以乐之而已圣人之言非茍异也各有所当云尔老氏捶提仁义絶灭礼乐而庄周和之曰道德不废安取仁义性情不离安用礼乐而且悦仁邪是乱于德也悦义邪是悖于理也悦礼邪是相于技也悦乐邪是相于淫也岂老庄与孔孟异意哉盖孔孟显道德以为仁义发性情以为礼乐所以经世老庄则反之以复本而已
　　关雎乐而不淫哀而不伤
　　推恩而不理不成仁遂理而不敢不成义审节而不和不成礼和而不发不成乐仁义礼乐无非德也关雎美后妃之德亦宜不出于此盖后妃之于贤才求之未得则思以致其哀求之既得则悦以致其乐友之以琴瑟乐之以钟鼔乐之非不至也然且不淫焉求之以寤寐思之以反侧哀之非不至也然且不伤焉乐者乐也不淫色礼也哀者仁也不伤善义也乐而节之以礼仁而成之以义后妃之德也衞之夫人无德静女之诗以城隅之礼彤管之乐刺之则仁义可知岂不为后妃罪人乎此与诗序先乐后哀者后妃之心诗先哀后乐者事辞之序説诗者逆其心作诗者序其事故也关雎乐而不淫豳则勤而不怨呉季札以二南为勤而不怨豳为乐而不淫何也盖关雎乐而不淫后妃之德而已勤而不怨则二南之事也豳勤而不怨则豳民之事而已乐而不淫则豳国之风也




　　乐书卷八十五
　　钦定四库全书
　　乐书卷八十六
　　宋　陈　撰
　　论语训义【八佾　述而　　泰伯】
　　八佾
　　子语鲁大师乐曰乐其可知也始作翕如也从之纯如也皦如也绎如也以成
　　周衰乐坏工师之徒或去而不存于朝或存而不知乎乐大师挚适齐少师阳入于海去而不存于朝者也孔子之所语者存而不知乎乐者也盖羽之为物翕则合而敛张则散而纵乐亦如之始作翕如也则合之以柷非能成之也先之而已从之纯如也则五声单出而不杂非迭相陵也各归其分而已皦如也则清明象天而不可掩绎如也则终始象四时而不可穷乐之一成其可知者不过此尔然犹语其粗者而已若夫黄帝张咸池之乐于洞庭之野始奏之以人徽之以天其卒无尾其始无首则始作翕如不足道也次奏之以隂阳之和烛之以日月之明其声挥绰其名高明则纵之纯如皦如不足道也卒奏之以无怠之声调之以自然之命林乐而无形幽昬而无声道可载而与之俱则绎如以成不足道也孔子不语周之大师而语鲁者以周之礼乐尽在鲁故也
　　子谓韶尽美矣又尽善也谓武尽美矣未尽善也天下无异道有异时圣人无异心有异迹故记以尧授舜武王伐纣为礼之适乎时春秋以出则征诛入则揖逊为义之合乎一然则韶武尽充实之美而武独未尽可欲之善者岂非尽美在心与道未尽善在时与迹欤盖美者善之至而于者叹美之辞箫韶九成而夔曰于予击石拊石百兽率舞韶之所以尽美也武奏大武而诗曰于皇武王武之所以尽美也王通曰韶之成也虞氏之恩被动植矣韶之所以尽善也武之未尽善乆矣其时乎其时乎武之所以未尽善也观乐记论武王之乐曰备举其道不私其欲又曰声淫及商非武音则武王之武非不在所可欲也其所以未尽善者以其对韶言之则韶又善于武矣
　　述而
　　子在齐闻韶三月不知肉味曰不图为乐之至于斯也老子道德经之卒章曰信言不美美言不信善者不辩辩者不善是美善天下之至德也故季札见舞韶箾者曰德至矣哉是知尧之大章美善之著者也舜继尧之美善而播之于韶非特美而已至于尽美非特善而已至于尽善虽甚盛德蔑以加于此矣岂非书所谓重华协于帝欤今夫诸侯失乐则大夫用之于家天子失乐则诸侯用之于国故周衰之末韶乐不在周而在齐孔子闻之至于三月不知肉味非嗜其声音者也乐其难穷之义而已故曰不图为乐之至于斯也非穷神知化孰与此哉司马迁谓闻韶三月学之是不知孔子为乐之意也夫月者三日则成魄三月则成时则三月者天时之小变也顔渊三月不违仁卒至于忘礼乐则孔子闻韶至于三月不知肉味岂足怪哉孔子闻韶三月不知肉味乐之至也乐正子春伤足数月不下堂忧之至也
　　子与人歌而善必使反之而后和之
　　古之得道者穷亦乐通亦乐所乐非穷通也乐道而已是以孔子再逐于鲁削迹于衞伐木于宋穷于商周阨于陈蔡歌鼔琴未尝絶音况与人歌而善乎与人歌而善必使反之而后和之其乐道之心终无已也昔孔子遭阨于匡谓子路曰汝歌予和子路弹劒孔子和之曲终而匡人解甲岂非子与人歌而善而后和之之意欤曽子之歌商颂曽防之咏舞雩原宪之蓬户与孔子之歌固虽有间方之原壤登木而歌则又裕矣
　　泰伯
　　兴于诗立于礼成于乐
　　学道之序始于言故兴于诗中于行故立于礼终于德故成于乐诗者养蒙之具礼乐者成人之事孔子之于小子则曰何莫学夫诗于成人则曰文之以礼乐此礼所谓志之所至诗亦至焉诗之所至礼亦至焉礼之所至乐亦至焉者也然兴于诗非不学礼也特不可谓之立立于礼非不知乐也特不可谓之成内则言外傅之教先之以学乐学记言大学之教先之以安以至夔之教胄子文王之教世子大司乐之教国子弟亦先之以乐则乐者教之终始也仲尼燕居曰不能诗于礼缪不能乐于礼素则礼者又诗乐之节文也荀卿曰学始乎诵诗终乎读礼是可与立而已以为学止乎此则未也




　　乐书卷八十六
　　钦定四库全书
　　乐书卷八十七
　　宋　陈　撰
　　论语训义【泰伯　先进】
　　泰伯
　　子曰师挚之始关雎之乱洋洋乎盈耳哉
　　关雎后妃之德也所以风天下而正夫妇也其王化之本欤周康之时颂声作乎下关雎作乎上亦可谓至治矣逮德下衰关雎尝乱矣师挚治而正之而诵之声盖洋洋乎盈耳矣彼其所治岂特诵之声哉必也论其义正其本使后世闻之者听之于耳得之于心而已师挚之于周始乎治正关雎之乱而卒至于适齐者岂得已哉世乱而乐乱虽有志于治正亦无补于时也孰若去周适齐以明吾去就之义为哉由是观之太师挚非茍知乐【缺】　　于知时矣关雎之乱洋洋乎盈耳声之盛美也【缺】　洋洋容之盛美也
　　子曰吾自衞反鲁然后乐正雅颂各得其所
　　人不耐无乐乐不耐无形形而不为道不耐无乱先王耻其乱故制雅颂之声以道之使其声足乐而不流其文足论而不息曲直繁瘠廉肉节奏足以感动人之善心不使放心邪气得接焉是先王立乐之方也故乐一不正雅颂恶能不乱而失其所哉哀公十一年孔子在衞鲁人召之而反然后乐始得其正全其先正所谓立乐之方也乐既正则雅也颂也斯各得其所而区别之矣观雅之南陔白华华黍由庚崇邱由仪皆有其义而无其辞至孔子序之于六月则列而次之正考甫得商颂于周之大师者十二篇至孔子列于周鲁颂之后者六篇而已岂非乐正而雅颂始各得其所邪王通曰吾于礼乐正失而已亦可谓有志于学孔子矣然季札观乐于周豳不居末而次齐秦不次唐而次豳魏不次齐而次秦是国风亦不得其所矣此特以雅颂为言者乐之所以正者本雅颂之音而已传不云乎雅颂之音理而民正
　　先进
