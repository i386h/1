<!-- { "loadSidebar": true } -->
　　功有小大治有详略功大者其乐备治辨者其礼具周之兴也作乐合乎祖而箫管备举乐之所以备也烝畀祖妣以洽百礼礼之所以具也盖全之之谓备小备之谓具祭义曰比时具物不可以不备荀卿曰始终具而圣人之道备是具于备为微备于具为全也声变成方谓之音比音而乐之及干戚羽旄谓之乐然则文武之舞不全非所以为备乐也治人之道莫急于礼礼有五经莫重于祭然则腥熟之荐不兼非所以为具礼也周官以六代文武之舞为大合乐礼运以血毛腥熟合亨为礼之大成则备乐具礼于是覩矣变具礼为达礼者礼不具不足为天下之通礼故也古者之舞有以干配戚者朱干玉戚以舞大武是已有以干配戈者春夏学干戈是已有兼而用之者干戈戚掦是已干则朱饰之盾也有扞蔽之材而仁礼之意寓焉戚则玉饰之斧也有刚断之材而仁义之意寓焉彼其于武舞之器如此岂非有武事必有文备之意欤今夫冕而揔干以乐皇尸而天下乐之者天子之所独而人臣无与焉帷周公有大勲劳于天下鲁得以用而祀之然则隠公考仲子之宫楚子围馆于王宫之侧而将擅干万舞之奏岂得逭春秋之诛耶对而言之乐言备礼言具散而言之乐亦可谓之具诗曰乐具入奏是也礼亦可谓之备经曰礼备而不偏是也
　　五帝殊时不相防乐三王异世不相袭礼
　　五帝体天道而官天下故以帝号而同乎天三王尽人道而家天下故以王号而应乎人盖三月成时三十年成世时则隂阳运量有法度存焉天之所为也世则前后推迁有歴数存焉人之所因也五帝传贤同乎天而殊时非不用礼也而莫尚乎乐乐由天作故也三王传子应乎人而异世非不用乐也而莫尚乎礼礼因人情为之节文故也详而求之伏羲之扶来神农之下谋黄帝之咸池尧之大章舜之大韶皆因时作之以象成而已恶得而相防夏后氏之礼尚质周人尚文商人文质之中皆因世制之以从宜而已恶得而相袭顔渊问为邦孔子告之以夏时商辂周冕之礼有虞氏韶舞之乐语乐于帝语礼于王亦与是相为表里矣观孔子之论五帝以为法始乎伏羲着于神农而成于黄帝尧舜盖尝详之于易矣孔安国以唐虞预五帝则是以少昊颛帝髙卒为之不知奚据而云是亦不求圣人之意也
　　乐极则忧礼粗则偏矣及夫敦乐而无忧礼备而不偏者其唯大圣乎
　　乐由阳来而主乎盈不期极而极焉礼由隂作而主乎减不期粗而粗焉乐极矣而不以反为文则防豫而已能无忧乎礼粗矣而不以进为文则跛履而已能无偏乎及夫敦乐而不偷则适吾之性何忧之有礼备而不缺则情文俱尽何偏之有今夫乐道极和礼道极中极和则乐而不忧极中则正而不偏致中和以位天地育万物者大圣人之事也自非以礼乐合天地之化百物之产者畴克尔哉
　　天高地下万物散殊而礼制行矣流而不息合同而化而乐兴焉
　　天髙地下尊卑奠矣礼所以为天地之序也万物散殊小大分矣礼所以为天地之别也流而不息隂阳运矣乐所以为天地之和也合同而化形质易矣乐所以合天地之化也在易上天下泽履君子以辨上下定民志岂不为礼制行乎在记隂阳相摩天地相荡而百化兴焉岂不为乐之兴乎礼以相敬为异必资制而后行乐以相亲为同无所资而自兴故于礼之行言制而异于乐之兴也会而言之如此通而言之明于天地然后能兴礼乐则礼非不可以言兴乐行而伦清则乐非不可以言行天高地下以位言天尊地卑以分言流而不息以气言论而不息以文言
　　春作夏长仁也秋敛冬藏义也仁近于乐义近于礼春则物作而始之天造草昧之时也秋则物敛而实之人为辅成之时也夏则物出而相见人道之戒也冬则物藏而相辨天道之复也自春徂夏为天出而之人所以为仁自秋徂冬为人反而之天所以为义盖乐由阳来而仁近之仁阳属故也礼由隂作而义近之义隂属故也仁主乎爱而乐合之义主乎敬而礼合之岂亦仁藏于礼乐之意欤然仁近于乐而乐非仁也义近于礼而礼非义也仁义非礼乐不行礼乐非仁义不立此荀卿所以言仁义礼乐其致一也凡此论四时之仁义为然若夫语仁义大全岂止近礼乐而已哉孔子以人而不仁如礼乐何合而言之也与言尧舜之道孝弟同意孟子以礼节文仁义而以乐乐之别而言之也与言孝近王弟近覇同意庄周谓道徳不废安取仁义性情不离安用礼乐虽退而賔之可也彼岂以仁义礼乐为不美哉诚欲惵惵为天下浑心而已乡饮酒义以天子之立左圣乡仁右义背藏配四时之序与此异者彼主乡饮酒之礼言之非别礼乐而言故也






　　乐书卷十三
　　钦定四库全书
　　乐书卷十四
　　宋　陈　撰
　　礼记训义
　　乐记
　　乐者敦和率神而从天礼者别宜居鬼而从地
　　乐极和不有以惇之未必能统同礼从宜不有以别之未必能辨异天法道者也人法地者也神由天道而无方非乐之员而神不足以率之鬼由人道而有归非礼之方以智不足以居之率则有循而体自然非有以强之也居则有方而止其所非有以行之也明有礼乐幽有鬼神而其从天地如此亦各从其类故也乐阳也主于率神以从天而鬼与焉礼隂也主于居鬼以从地而神与焉庄子以鬼神守其幽为乐礼器以顺于鬼神为礼然则礼乐之用岂不殊事而同道哉
　　故圣人作乐以应天制礼以配地礼乐明备天地官矣天以至阳而职气覆地以至隂而职形载乐由天作而至阳之气存焉礼以地制而至隂之形存焉圣人职教化者也为能因隂阳以统形气故作乐以应天制礼以配地盖乐有声而无形作之以应天则声气同故也礼有形而无声制之以配地则形体异故也礼乐明矣而不昧备矣而不偏非徒足以官天地天地亦将为我官矣圣人始而应配之以成位终而官之以成能庸讵知礼乐非天地耶天地非礼乐耶荀卿谓圣人清其天君以至养其天情则天地官而万物役矣是虽非主礼乐而言要之为圣人之事一也作乐以应天制礼以配地别而言之礼乐明备天地官矣合而言之圣人制礼作乐而天地官者作者之事也大人举礼乐而天地昭者述者之事也言天地官则天地虽大亦受于礼乐矣言天地昭则天地虽幽亦不能匿其情矣
　　天尊地卑君臣定矣卑髙已陈贵贱位矣
　　分无两隆有尊必有卑位无两盛有贵必有贱贵以高为本贱以卑为基是高卑以天地尊卑而后陈贵贱以君臣定而后位言定则知位为辨言位则知定为分分位不同礼亦异数此君臣所以别于朝廷贵贱所以别于天下也然卑高者位之积贵贱者位之序贵以卑而后形故言卑以敌贵贱以高而后显故言高以敌贱诗曰穆穆皇皇宜君宜王盖穆穆者王徳之容皇皇者君徳之容穆穆而后皇皇贵贱之序也宜君而后宜王卑髙之序也与此同意然君可以言贵贵不必皆君也臣可以言贱贱不必皆臣也故于君臣言尊卑于贵贱言卑高以别之天尊地卑自然之分也天髙地下自然之位也易言乾坤此言君臣者易以乾坤为首礼以君臣为大故也
　　动静有常小大殊矣
　　天道成规其常在动地道成矩其常在静以动为常无小而不大凡物之所谓大者皆丽焉以静为常无大而不小凡物之所谓小者皆丽焉因其大而大之因其小而小之则大小殊矣然则礼岂不为天地之别乎礼者天地之序序故羣物皆别天髙地下万物散殊而礼制行如此而已变易之刚柔断言小大殊者此主礼有小大言之异乎易主乾坤而言也动静有常小大殊者礼也一动一静天地之间者礼乐也由是观之礼由隂作虽主乎静未始不动乐由阳来虽主乎动未始不静经曰礼动于外乐由中出故静不其然乎
　　方以类聚物以羣分则性命不同矣
　　天地之间有域者必有方而方不能无类聚有生者必有物而物不能无羣分盖独阳不生独隂不成相辨以成体相与以致用相辨以成体则阳与阳为类凡非阳类者斯乖而不亲隂与隂为类凡非隂类者斯离而不合故干位西北至阳也震坎艮之阳聚焉坤位西南至隂也巽离兊之隂聚焉岂非方以类聚邪雄谓人人物物各由厥彚是也相与以致用则阳物不能无偶分之以羣乎隂隂物不能独立分之以羣乎阳则天地以道相际山泽以气相通雷风以声相搏水火以性相逮岂非物以羣分耶雄谓分羣偶物是也方以类聚物以羣分岂天地使然哉各因性命不同而已礼之道以敬为体而有以相辨以和为用而有以相与使天下之众万物之繁静安性命之理动安性命之情亦何异此言性命不同不言吉凶生者易原吉凶所生以同民患礼推性命不同以辨名分故也
　　在天成象在地成形如此则礼者天地之别也
　　夫礼必本于太一分而为天地在天成象则凡物有象者皆资成焉非特日月星辰之垂象而已在地成形则凡物之有形者皆资成焉非特山川草木之流形而已象成而上形成而下晖之本数系之末度孰非天地之别乎在易继之变化见在礼继之天地别者易员而神礼方以智故言妙于易言粗于礼
　　地气上齐天气下降隂阳相摩天地相荡鼓之以雷霆奋之以风雨动之以四时暖之以日月而百化兴焉如此则乐者天地之和也
　　乐之道形而为天地气而为隂阳天地譬形体也待隂阳而后变化隂阳譬荣卫也待天地而后流通故地气不上隮则肃肃之隂何以出乎天天气不下降则赫赫之阳何以乎地两者交通成和一上一下隂阳所以相摩也一先一后天地所以相荡也相摩与易言刚柔相摩庄周言木与木相摩同意相荡与易八卦相荡大言嵗嵗相荡同意盖隂阳之气运行乎天地之间其相薄也感而为雷激而为霆其偏胜也怒而为风和而为雨雷霆以震之凡物之有声者莫不鼓矣风雨以润之凡物之有心者莫不奋矣一嘘为春夏一吸为秋冬四时之行也有以动化之或循星以进退或应日以死生日月之运有以暖煊之如此则一寒一暑一昼一夜而百昌之化兴焉然则乐有不为天地之和邪莫神于易莫明于礼防之而为乾坤显之而为礼乐其所以同异详畧亦相为表里而已暖之者日也月亦预焉润之者雨也风亦预焉相须而成故也
　　化不时则不生男女无辨则乱升天地之情也
　　礼偩天地之情非特与之同节而已实天地之序也乐偩天地之情非特与之同和而已实天地之和也和故百物皆化化不时则不生乐失其和故也序故羣物皆别男女无辨则乱升礼失其别故也列子曰常生常化者无时不生无时不化隂阳尔四时尔然则化不时则不生有不本天地之情邪易曰男正位乎外女正位乎内天地之大义也然则男女无辨则乱升有不本天地之情邪盖天地之情去心以感物于卦为咸存心以久其道于卦为恒咸言男女之感彖曰天地感而万物生恒言男女之常彖曰天地之道常久而不已由是观之善言天地者以人事善言人事者以天地化不时则不生以天地明人事也男女无辨则乱升以人事明天地也
　　及夫礼乐之极乎天而蟠乎地行乎隂阳而通乎鬼神穷髙极远而测深厚
