<!-- { "loadSidebar": true } -->
　　天五地六天地之中合也故律不过六而声亦不过五其旋相为宫又不过三以备中声而已盖天以圎覆为体其宫之钟不谓之夹而谓之圜与易干为圜同意为其为帝所出之方也地以含容为德其宫之钟不谓之林而谓之函与易坤含同意为其万物致养之方也人位天地之中以成能其宫之钟称黄与易黄中通理同意为其为死者所首之方也且乐以中为本而倡和清浊迭相为经故以仲春之管为天宫仲冬之管为人宫中央长夏之管为地宫国语有四宫之说不亦妄乎今夫圜钟为宫无射为之合黄钟为角大吕为之合大蔟为徴应钟为之合姑洗为羽南吕为之合凡此宫之旋而在天者也故其合别而为四函钟为宫蕤宾为之合大蔟为角应钟为之合姑洗为徴南吕为羽而交相合焉凡此宫之旋而在地者也故其合降而为三黄钟为宫大吕为角大蔟为徴应钟为羽而两两合焉凡此宫之旋而在人者也故其合又降而为二在易上经言天地之道下经言人道而元亨利贞之德干别为四坤降为二咸又降为一亦此意也盖一隂一阳之谓道天法道其数参而竒虽主乎三阳未甞不以一隂成之故其律先隂而后阳地法天其数两而偶虽主乎二隂未尝不以二阳配之故其律或上同于天而以隂先阳或下同于人而以阳先隂人法地则以同而异此其律所以一于阳先乎隂欤大抵旋宫之制与蓍卦六爻之数常相为表里蓍卦之数分而为二以象两仪挂一以象三才揲之以四以象四时归竒于扐以象閠而六爻之用抑又分隂分阳迭用柔刚则知隂阳之律分而为二亦象两仪之意也其宫则三亦象三才之意也其声则四亦象四时之意也三宫所不该者亦象閠之意也分乐之序则奏律歌吕亦分隂分阳之意也三宫之用则三才迭用柔刚之意也十有二律之管礼天神以圜钟为首礼地示以函钟为首礼人鬼以黄钟为首三者旋相为宫而商角徴羽之管亦随而运焉如此则尊卑有常而不乱犹之十二辰之位取三统三正之义亦不过子丑寅而止耳礼运曰五声六律十二管旋相为宫如此而已先儒以十有二律均旋为宫又附益之以变宫变徴而为六十律律之凖不亦失圣人取中声寓尊卑之意邪后世之失非特此也复以黄钟为宫为羽大吕为二商太蔟为商为徴圜钟为徴为羽姑洗为宫为羽中吕为宫为商蕤宾为徴为角函钟为徴为羽夷则为羽为角南吕为徴为商无射为角为商应钟为角为羽抑又甚矣然天人之宫一以大蔟为徴者祀天于南郊而以祖配之则天人同致故也三宫不用商声者商为金声而周以木王其不用则避其所克而已大师掌六律六同以合隂阳之声皆文之以五声宫角徴羽则古乐之声阙一不可周之作乐非不备五声其无商者文去而实不去故也荀卿以审诗商为大师之职然则诗为乐章商为乐声乐章之有商声大师必审之者为避所克而已与周之佩玉左徴角右宫羽亦不用商同意夫岂为祭尚柔而商坚刚也哉先儒言天宫不用中吕函钟南吕无射人宫避函钟南吕姑洗蕤宾不用者卑之也避之者尊之也以为天地之宫不用人宫之律人宫避天地之律然则人宫用黄钟孰谓避天地之律邪






　　乐书卷四十一
　　钦定四库全书
　　乐书卷四十二
　　宋　陈旸　撰
　　周礼训义
　　春官
　　大司乐
　　靁鼓靁鼗灵鼓灵鼗路鼓路鼗
　　鼓人掌教六鼓四金之音声以节声乐教为鼓而辨其声用以雷鼓鼓神祀以灵鼓鼓社祭以路鼓鼓鬼享则鼓之声用莫先于此尔雅大鼗谓之麻小者谓之料仪礼大射鼗倚于颂磬西纮书舜典下管鼗鼓则鼗之为器如鼓而小掌之于小师播之于瞽蒙眡了则鼗之声用未甞不兆奏鼓矣盖坎主朔易而其音革则鼗鼓皆冬至之音堂下之乐也雷天声也灵地德也路人道也天神之乐六变而雷鼓雷鼗六面地示之乐八变而灵鼓灵鼗八面人鬼之乐九变而路鼓路鼗四面者金之为物能化不能变鬼亦如之金非土不生以土之五加金之四其乐所以九变欤郑司农谓雷鼗六面则是灵鼓灵鼗四面路鼓路鼗两面非也古之人辨其声用鼓人救日月则诏王鼔以救日月亦天事故也冥氏攻猛兽以灵鼓欧之以攻猛兽亦地事故也司马振铎王执路鼓大仆建路鼓于大寝之门外以逹穷者与遽令以田猎逹穷与遽令亦人事故也其不同者特不用鼗耳月令修鼗鞞世本帝喾命倕作鼗鞞而与麻同小谓之鼗而与料同则鼗鼗一也先儒以鼓为春分之音鼗为震之气是不考坎音革之过也
　　孤竹之管孙竹之管隂竹之管
　　尔雅大管谓之簥中谓之篞小谓之篎盖其状如箎笛而六孔并两而吹之所以道隂阳之声十二月之音也书曰下管鼗鼓燕礼大射下管新宫记曰下而管象则管之为乐以利制为用堂下之乐也女娲始为都良管以一天下之音为班管以合日月星辰之防帝喾又次笭展管则管为乐器其来尚矣至周教之于小师播之于瞽蒙吹之于笙师辨其声明则孤竹之竒以礼天神孙竹之众以礼地示隂竹之幽以礼人鬼各从其声类故也管或作筦诗曰磬筦将将是也或作琯称白玉琯是也广雅管象箫长尺围寸八孔无底岂以当时之制为言欤
　　云和之琴瑟空桑之琴瑟龙门之琴瑟
　　古者琴瑟之用各以声类所宜云和阳地也其琴瑟宜于圜丘奏之空桑隂地也其琴瑟宜于方泽奏之龙门人功所凿而成也其琴瑟宜于宗庙奏之颛帝生处空桑伊尹生于空桑禹凿龙门皆以地名之则云和岂禹贡所谓云土者欤瞽蒙掌鼓琴瑟诗鹿鸣鼓瑟鼓琴书曰琴瑟以咏大亦曰大琴练逹越大瑟朱逹越明堂位曰大琴大瑟中琴小瑟四代之乐器也尔雅曰大琴谓之离大瑟谓之洒由是观之琴瑟堂上之乐君子所常御所以乐心者也然琴则易良瑟则静好一于尚宫而已未甞不相湏而用故乡饮酒礼二人皆左何瑟后首挎越燕礼小臣左何瑟而执越乐记曰清庙之瑟朱而防越皆不及琴者举大故也后世髙渐离之筑防恬之筝汉之琵琶箜篌晋之阮咸皆放琴瑟为之非古制欤
　　云门之舞冬日至于地上之圜丘奏之咸池之舞夏日至于泽中之方丘奏之九德之歌九磬之舞于宗庙之中奏之
　　夫宫音之主也第以及羽故乐器重者从细轻者从大是以金尚羽石尚角瓦丝尚宫匏竹尚议革木一声凡三宫既文之以五声必播之以八音言鼓鼗举革以见木也言管举竹以见匏也言琴瑟举丝以见瓦也钟师凡乐事以钟鼓奏九夏然则言奏之圜丘方泽宗庙岂举金以见石欤前言分乐以祀天神祭地示有歌此旋乐以礼天神地示无歌小师大祭祀大飨登歌小祭祀小乐事不登歌何邪曰礼天神地示无歌犹大神不祼也小祭祀小乐事不登歌犹小祭祀不兴舞也天地不歌尊之也宗庙有歌亲之也然天祀莫大于圜丘地祭莫大于方泽鬼享莫大于禘祫作旋宫之乐以降神特施祭之大者故也天神以云门则天气也地示以咸池法地泽也人鬼以九德之歌九磬之舞者以舜以继体而帝禹以继体而王皆足以承宗庙奉祭祀故也
　　若乐六变则天神皆降可得而礼矣若乐八变则地示皆出可得而礼矣若乐九变则人鬼可得而礼矣声本于日律本于辰故甲之数九乙庚八丙辛七丁壬六戊癸五此声之数也子午之数九丑未八寅申七夘酉六辰戌五己亥四此律之数也盖圜钟夘位之律也而丁为之干故其乐六变函钟未位之律也而乙为之干故其乐八变黄钟子位之律也而甲为之干故其乐九变天神以阳升卒有以降而礼之者六变之乐有以召之也地示以隂藏卒有以出而礼之者八变之乐有以召之也人鬼域于隂阳之间而无不之卒有以接而礼之者九变之乐有以召之也成王制礼作乐而神祗祖考至于安乐之者本诸此欤
　　凡乐事大祭祀宿县遂以声展之
　　大师大祭祀帅瞽登歌令奏击拊下管播乐器令奏鼓小师大祭祀登歌击拊下管击应鼓彻歌凡小祭祀小乐事鼓则大师小师所职无非乐事也大司乐则揔其凡而已小胥正乐县之位王宫县诸侯轩县卿大夫判县士特县辨其声眡了掌大师之县则大祭祀宿县遂以声展之则王之宫县而已非中小祭祀之乐也何以明之古者将祭散斋七日宿斋三日所谓前期十日帅执事而卜日遂戒也大祭祀宿县则县之于前期宿齐之时也惟乐不可以为伪而县之于宿齐之时其诚亦已至矣遂以声展之则审一以定和亦所以逹其诚欤展声之展与展牲之展同诗曰允矣君子展也大成尔雅曰展诚也由是观之凡大祭祀宿县而展其声其逹诚之意可知矣先儒谓大祭祀宿县则中小祭祀亦与焉是不知中小祭祀非皆前期十日而遂戒也不然则宿县展声何以独称大祭祀乎
　　王出入则令奏王夏尸出入则令奏肆夏牲出入则令奏昭夏帅国子而舞大飨不入牲其他皆如祭祀春秋曰水火金木土谷谓之六府正德利用厚生谓之三事六府三事谓之九功九功之德皆可歌也谓之九歌书曰劝之以九歌俾勿壊瞽蒙掌九德之歌以役大师大司乐奏九徳之歌九防之舞由是言之防舜乐也谓之九磬之舞夏禹乐也九德之歌得不为九夏乎宗庙九变之乐必奏九德之歌九磬之舞岂非舜行天道以治人禹行人道以奉天而其乐有以相成欤九夏之乐以王夏为首以明王道自禹始故也王于尸为尊必北面事之以其在庙门内则全于君故也乃若庙门外则疑于臣此王所以先尸也牲所以奉神而尸则象神而已此所以先牲也王也尸也牲也方宗庙祭祀之时其出入未始不均也王则中心无为以守至正非有出入也其出入则以送尸与牲而已故王出入令奏王夏继之以尸出入令奏肆夏牲出入令奏昭夏也大飨之礼有施之祭祀者有施之宾客者礼记郊血大飨不问卜此施之祭祀也大飨尚腵脩大飨有四此施之宾客也是大飨之礼非特仁鬼神于幽亦所以仁宾客于明矣古人之飨宾如承大祭其所异者特不入牲而已盖飨鬼神在庙门内故君子必入牲而亲杀之既祭飨宾则在庙门外其何入牲之有
　　大射王出入令奏王夏及射令奏驺虞诏诸侯以弓矢舞
　　庶人有主皮之射而无宾射燕射士有宾射燕射而无大射大射惟王于诸侯为然盖先王将祭择士豫焉为其行同能耦无以别也使射而择之其射也有大礼焉故谓之大射射之为礼有旌以诏之有鼓以节之有扑以戒之定其位有物课其功有筭军旅之事如斯而已故传曰出则征诛入则揖让其义一也大射之乐王出入大司乐令钟师奏王夏如大祭大飨之仪明其大一统也乃射令奏驺虞明其乐仁而杀以时也诏诸侯以弓矢舞明其择士以观其容也大祭大飨帅国子而舞固大司乐之职也至于大射之诸侯非大司乐所得专特以义诏之使舞而已天子揔干而舞所以乐尸诸侯执弓矢而舞所以乐王也然则王射以驺虞大夫士之乡射亦以驺虞者乡射询众庶亦欲官备于天子故也大射记钟人以钟鼓奏陔夏此奏王夏者奏王夏主王出入言之以钟鼓奏陔夏主射节言之大射以钟鼓奏陔夏乡射特以鼓奏陔夏何也曰君尊故有钟鼓大夫士卑特用鼓而己大司乐所令言飨不及燕言射不及宾奏驺虞不及貍首诏诸侯不及大夫者以大司乐司其大故也













　　乐书卷四十二
　　钦定四库全书
　　乐书卷四十三
　　宋　陈旸　　撰
　　周礼训义
　　春官
　　大司乐　　　乐师
　　大司乐
　　王大食三侑皆令奏钟鼓
