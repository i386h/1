<!-- { "loadSidebar": true } -->
　　又按礼记月令篇曰孟春之月命乐正入学习舞仲春之月上丁命乐正习舞释莱天子乃帅三公九卿诸侯大夫亲往视之仲丁又命乐正入学习乐季春之月择吉日大合乐天子乃帅三公九卿诸侯大夫亲往视之文王世子篇曰天子视学大昕鼓征所以警众也众至然后天子至乃命有司行事兴秩节祭先师先圣焉有司卒事反命始之养也适东序释奠于先老遂设三老五更羣老之席位焉适馔省醴养老之珍具遂发咏焉退脩之以孝养也反登歌清庙既歌而语以成之也言父子君臣长防之道合德音之致礼之大者也下管象舞大武大合众以事逹有神兴有德也正君臣之位贵贱之等焉而上下之义行矣有司告以乐阕王乃命公侯伯子男及羣吏曰反养老防于东序终之以仁也是故圣人之记事也虑之以大爱之以敬行之以礼脩之以孝养纪之以义终之以仁是故古之人一举事而众皆知其德之备也古之君子举大事必慎其终始而众安得不喻焉兑命曰念终始典于学以此观之则知古人为学必先自学舞始而学乐次之学礼又次之而终之以仁焉孰谓学舞之功德非至矣乎哉经云大合乐以致鬼神示以和邦国以谐万民此之谓欤
　　大飨不入牲其他皆如祭祀
　　飨谓燕賔客也其礼则有賔无尸有爼无牲此与祭祀异也其乐则賔出入奏肆夏爼出入奏昭夏及帅国子而舞皆与祭祀同也大飨与大祭同可谓之重礼矣故经云大合乐以安賔客此之谓欤旧説不入牲故不奏昭夏亦通
　　大射王出入令奏王夏及射令奏驺虞诏诸侯以弓矢舞
　　诏犹教也古文教诏上下通用此云诏诸侯以弓矢舞犹别条所谓救日月则诏王鼓大防则诏太仆鼓之类是也
　　王大食三侑皆令奏钟鼓
　　若今大宴所奏中和韶乐亦谓之殿内侑食乐论语亚饭三饭至于四饭此惟言三侑者文有详略义则同也
　　王师大献则令奏恺乐
　　出征得胜则献防于祖庙所奏之乐若今金鼓旗下鼔吹之乐是也后汉乐凡四种其第四日鼓吹铙歌今所存者朱鹭等曲见于宋书乐志即古恺乐遗意
　　凡日月食四镇五岳崩大傀异烖诸侯薨令去乐人君以乐侑食闻变则否今之辍朝古之哭则不歌其义一也
　　大札大凶大烖大臣死凡国之大忧令弛县
　　事故大者彻乐次者虽不彻去亦缷钟磬置于架下示知不作
　　凡建国禁其淫声过声凶声慢声
　　世俗琴有吟猱绰注等声笙有弹舌声箫管有颤声如是之类名为淫声过髙歌之则揭不起过低歌之则咽不出皆非中和名为过声无故而歌不祥之曲名为凶声五音皆乱迭相陵谓之慢慢犹怠也是故下文云挞其怠慢者
　　谨按缦慢二字边旁不同而文相近其义一美一恶读者不可不辨缦乃紧缦之缦故以缦为美言乐声不可紧也下文所谓奏缦乐是也慢乃怠慢之慢故以慢为恶言奏乐者不可怠也此条所谓禁慢声是也读者当辨之誊冩勿误也
　　大防涖廞乐器及藏乐器亦如之【涖音利廞音歆】
　　涖谓监临也廞谓迁徙也盖周制以乐器殉故令众工迁从乐器而大司乐之官监临至于处复观埋藏乐器于圹中也乐器殉有损无益顔渊死门人欲厚孔子以为不可虽曰吾从周而折中在其中矣
　　乐师掌国学之政
　　诸书多云乐正此云乐师疑即乐正是也据王制及文王世子等篇有大乐正有乐正有小乐正而周礼乐师亦分为三等然则下大夫四人者所谓大乐正与上士八人者所谓乐正欤下士十有六人者所谓小乐正欤国学之政即大司乐之所掌者而此官佐之也
　　以教国子小舞
　　古者天子八佾至士二佾皆有佾数庶人无佾数独一人以舞可也家语子路援戚而舞及老莱子斑衣而舞皆独一人以舞也此条及地官舞师所谓小舞野舞者岂异于大舞哉以其无佾数独一人舞耳或云年防十三已上教之至二十然后教以大夏等大舞大舞支派别立名号以教年少者为小舞
　　凡舞有帗舞【帗音拂】
　　帗舞者云门支派也轩辕氏时五色云现以云命官以云名舞皆纪瑞也先儒旧説帗者析五彩缯为之象五色云理或然也
　　有羽舞
　　羽舞者大夏支派也书曰羽畎夏翟记曰夏籥序兴籥翟皆以夏为名者以舞大夏所执故也诗曰左手执籥右手秉翟是也
　　有皇舞
　　皇舞者箫韶支派也舜时鳯皇来仪乃作箫象鳯翼执箫以舞故曰皇舞左季札观舞韶箾即此舞也皇古凰字箾古箫字
　　有旄舞
　　旄舞者大頀支派也持旌以舞盖象成汤东征西怨南征北怨救防万民故名曰頀乐记曰干戚羽旄谓之乐旄即此舞是也
　　有干舞
　　干舞者大武支派也古之天子朱干玉戚以舞大武诸侯已下非谓不敢舞干戚也但不敢以朱玉为饰耳用黑漆为饰可也
　　有人舞
　　人舞者咸池支派也咸者皆也池者施也帝轩帝尧功徳无所不施荡荡民无能名故咸池舞无所取象但象垂衣拱手而已
　　臣谨按今太常雅舞立定不移惟有俯仰屈伸而无离合变态近乎长沙纾令舞矣汉武帝时诸王来朝称觞上寿更迭起舞长沙定王但略举手左右皆笑其拙陶谦为纾令太守张磐与谦父友而谦耻为之屈磐尝舞属谦谦不为起固强之乃舞舞又不转言其非礼也盖汉去古未逺古舞尚未失犹以不舒不转为异今太常舞不舒不转不以为异去古益逺失其也古人舞法举要言之不过一体转旋而已是知转之一字其众妙之门欤今人学舞多不肯转此所以失传也
　　教乐仪
　　教以乐为礼仪之节此三字纲也下文则目也
　　行以肆夏趋以采荠【读作平声】
　　尔雅堂上谓之行门外谓之趋教升堂及出门皆以乐为节肆夏解见钟师条下采荠未详郑司农云若今时行礼于太学罢出以鼓陔为节后汉去古未逺故亲见之今则不可考矣
　　车亦如之
　　车行及趋亦以此二诗为节譬若今乐御銮歌之类也
　　环拜以钟鼓为节
　　环拜谓荅拜也礼无不荅喻如循环故曰环拜其乐亦用肆夏仪礼燕礼篇曰若以乐纳賔则賔及庭而奏肆夏賔拜酒主人荅拜而乐阕公拜受爵而奏肆夏公卒爵主人升受爵以下而乐阕所谓环拜乐节也礼记仲尼燕居篇曰两君相见入门而县兴升堂而乐阕行中规还中矩和鸾中采荠所谓以钟鼓为节也子曰礼也者理也乐也者节也君子无理不动无节不作是故古之君子不必亲相与言也以礼乐相示而已
　　凡射
　　此二字纲也下文则目也
　　王以驺虞为节
　　麟趾驺虞一类诗也射礼惟取驺虞不取麟趾何也夫麟则鹿之类也其趾不践生草不履生虫犹未为甚异耳至若驺虞则虎之类也其性亦然不食生物为杀之而伤仁也不食完物为决之而害义也凡物有血气之性者皆不之食斯则仁义备矣其徳如此可谓兽之圣者矣诗人之意盖言彼射兽者于茁然葭蓬间一发而得五豝五豵以艺言之固亦善矣其如驺虞之不杀何再言吁嗟所以叹美仁兽之德而深讥善射之弊必至于好杀也是故此诗为鹊巢应而天子奏之以为射节也若夫乡射亦用驺虞为节何也仁义之心人皆有之无间于贵贱也人人皆以驺虞之心为心而官皆得人矣故曰乐官备也
　　诸侯以貍首为节
　　礼记射义曰射者男子之事也因而饰之以礼乐也故事之尽礼乐而可数为以立德行者莫若射故圣王务焉是故古者天子之制诸侯嵗献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭数与于祭而君有庆数不与于祭而君有让数有庆而益地数有让而削地故曰射者射为诸侯也是以诸侯君臣尽志于射以习礼乐夫君臣习礼乐而以流亡者未之有也故诗曰曾孙侯氏四正具举大夫君子凡以庶士小大莫处御于君所以燕以射则燕则誉言君臣相与尽志于射以习礼乐则安则誉也是以天子制之而诸侯务焉此天子之所以养诸侯而兵不用诸侯自为正之具也曾孙侯氏等先儒以为貍首也
　　卿大夫以采苹为节士以采蘩为节
　　臣谨按射义曰驺虞者乐官备也貍首者乐防时也采苹者乐循法也采蘩者乐不失职也是故天子以备官为节诸侯以时防天子为节卿大夫以循法为节士以不失职为节故明乎其节之志以不失其事则功成而德行立德行立则无暴乱之祸矣功成则国安故曰射者所以观盛德也孔子曰射者何以射何以听循声而发发而不失正鹄者其唯贤者乎若夫不肖之人则彼将安能以中书曰侯以明之此之谓欤
　　凡乐
　　谓凡用乐时也
　　掌其序事
　　次序设乐之事宜
　　治其乐政
　　治理奏乐之政务
　　凡国之小事用乐者令奏钟鼓
　　大事钟鼓则大司乐掌之是故此条止言小事
　　凡乐成则告备
　　乡饮酒及燕礼皆有告备之文彼云工告于乐正曰正歌备乐正告于賔乃降与此条正相合是知乐师即乐正也
　　诏来瞽臯舞
　　旧説谓诏瞽者使来告舞者使舞也臯者告也説文曰臯告之也引周礼诏来鼓臯舞据此则瞽字当作鼓乐记所谓先鼓以警戒鲁颂所谓鼓咽咽醉言舞是也
　　及彻帅学士而歌彻
　　将及彻馔则帅学乐之士而歌彻馔乐章惟天子以雍彻説见论语八佾篇诸侯以下则歌振鹭説见礼记仲尼燕居篇二诗皆见周颂臣工之什
　　令相【令平声相去声】
　　周制工则瞽蒙也相则眡了也令相则乐师之所掌也按仪礼乡饮酒礼曰设席于堂亷东上工四人二瑟瑟先相者二人皆左何瑟后首挎越内右手相乐正先升立于西阶东工入升自西阶北面坐相者东面坐遂授瑟乃降乡射礼曰席工于西阶上少东乐正先升北面立于其西工四人二瑟瑟先相者皆左何瑟面鼓执越内右手相入升自西阶北面东上工坐相者坐授瑟乃降燕礼曰席工于西阶上少东乐正先升北面立于其西小臣纳工工四人二瑟小臣左何瑟面鼓执越内右手相入升自西阶北面东上坐小臣坐授瑟乃降大射仪曰乃席工于西阶上少东小臣纳工工六人四瑟仆人正徒相大师仆人师相少师仆人士相上工相者皆左何瑟后首内挎越右手相后者徒相入小乐正从之升自西阶北面东上坐授瑟乃降已上四条大同小异皆相者之公礼旧注引论语某在斯某在斯者乃士相见之私礼若在君前賔前不可也
　　飨食诸侯序其乐事令奏钟鼓令相如祭之仪【凡言飨食食皆音嗣】
　　古礼祭祀与燕飨同自序事至令相皆见上文此条言奏钟鼓不言告备臯舞歌彻首尾中间包括之矣
　　燕射帅射夫以弓矢舞
　　射夫谓众耦也王大射诏诸侯以弓矢舞则大司乐掌之燕射帅射夫以弓矢舞则此乐师掌之事体有轻重故分别言也
　　乐出入令奏钟鼓
　　不独賔出入奏钟鼓至于乐出入亦奏钟鼓也
　　凡军大献教恺歌遂倡之
　　恺歌即恺乐也解见上文乐师倡之众工和之
　　凡防陈乐器则帅乐官
　　尚书顾命曰天球在东序鼖鼓在西房礼记檀弓曰琴瑟张而不平笙竽备而不和有钟磬而无簨虡其曰明器神明之也按笙师镈师等条皆有廞乐器廞舞器之説所谓乐官指此
　　及序哭亦如之
　　哭临之时排列班次亦是乐师统帅之也
　　凡乐官掌其政令听其治讼
　　所属乐官皆听乐师管束有罪听其处断
　　大胥
