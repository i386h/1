<!-- { "loadSidebar": true } -->
　　臣所撰黍谱文烦不悉载载其序云管子曰以夏至日始数四十六日夏尽而秋始而黍熟天子祀于太祖其盛以黍黍者谷之美者也祖者国之重者也家语孔子侍坐于鲁哀公赐之桃与黍焉孔子先食黍左右皆笑之公问孔子对曰夫黍者五谷之长也郊庙之礼以为上盛隋李士谦尝集宗党盛馔盈前先为设黍曰孔子称黍为五谷之长古人所尚宁可违乎然黍见于经史者非一而其种类亦多形有隂阳奇偶小大黏硬之异色有青黄赤白浓淡纯驳之殊又有牛马莺鸽等名稙穉重穋等类尔雅方言未能悉载农书食经本草未能尽録也律家所用特秬黍一种而已其一稃二米者非秬也先儒用之误矣附録羊头山新记曰羊头山在今山西之南境泽潞二郡交界高平长子长治三邑之间自山正南稍西去高平三十五里西北去长子五十六里东北去长治八十里所谓岭限二郡麓跨三邑也山高千余丈旁礡数十里其巅有石状若羊头觑向东南高濶皆六尺长八尺余山以此石得名焉石之西南一百七十歩有庙一所正殿五间殿中塑神农及后妃太子像皆冠冕若王者之服按神农氏尚未有衣冠之制不若设木主为宜耳此殿以南属泽州高平县丰溢乡池北里殿之西北属潞安府长子县义丰乡栅村里殿之东北属潞安府长治县八谏乡施庄里故俗説云前檐滴高平后檐滴长子谓此也殿西稍北二十歩有小坪周八十歩西北接连大坪周四百六十歩土有古城遗址谓之神农城城内旧有庙今废城下六十歩有二泉相去十余歩左泉白右泉清泉侧有井所谓神农井也二泉南流二十歩相合而南寰宇志云神农尝五谷之所上有神农城下有神农泉后魏风土记云神农城在羊头山其下有神农泉皆指此也地名井子坪有田可种相传神农得嘉谷于此始教播种谓之五谷畦焉庙之西北一里许有黒龙池东北三里许有白龙池东南二里许有金龙池此三池惟金龙池大而且深高平志云金龙泉阔丈余旧传有二鱼时跃于泉遇雨即飞去疑龙也山之正东稍南一里余有泉甚清泉西半里许有梵刹曰清化寺建自后魏孝文帝太和之嵗初名定国寺北齐改名福隋末寺废唐武则天天授二年重建改今额有碑乃唐乡贡明经牛敬撰幷书其略曰此山炎帝之所居也昔者摄提纪嵗之后燧人化火之前穴处巢居茹毛饮血爰逮炎皇御宇道济含灵念搏杀之亏仁嗟屠戮之残徳寻求旨味以替羶腥遍陟羣山备尝庻草届斯一所获五谷焉记此灵奇显其神异石类羊首遂立为名于是创制耒耜始兴稼穑调药石之温毒除瘵延龄取黍稷之甘馨虚济众人钦圣徳号曰神农歴代崇恩峯亭享庙其山也左连脩岭横巨嶂而峙沧波右接遐峯列长关而过綘阙烈山风穴泛祥气而氤氲石鼓玉泉泄云雷而隐轸芬敷花药春夏抽丹蓊郁松萝秋冬耸翠人天交集仙圣游居譬鹫岭之灵宫犹鹿苑之佳地播生嘉谷特出兹山矣字乃行书遒劲可观颇类圣教序其□○等文非篆非盖武氏所制字也碑隂识云所有当寺方圆八里东至秦关古道下面东西石楞幷虎谷南高僧岭所管南至池古羔分水西至秦关栅村道下面东西石楞幷古尼寺下平取正北至防浮图下古道以上所管永记于铭后凡七十五字询访遗迹多不可晓问僧但云四至以里田泉林木皆属本寺旧时僧无租税有司尊炎帝故禁民樵采数十年前木皆合抱弥满山谷近来禁弛盗伐防尽寺僧赋役同于俗甿盖有不胜其苦者矣寺东五六里有水焉俗呼为长河高平志云长河在县东北南流入丹水河渠远环帯萦纡夏秋之交众溪合流水势若江海渡者艰危至冬始涸愚按水经注云长平水出长平县西北小山今此水在县东北非古所谓长平水也山之西二十里曰丹朱岭其古之丹林欤水经注引山海经云沁水之东有林焉名曰丹林丹水出焉即斯水矣又引地理志云高都县有莞谷丹水所出东南入絶水是也又引竹书纪年云晋出公五年丹水三日絶不流幽公九年丹水出相反击即此水也考其时在白起赵括之前已有丹水之名高平志引方舆胜览云白起坑赵卒血流成河故名丹水又云丹朱岭在县北四十里长子县界以尧长子丹朱得名此二説者皆谬盖本丹林年乆伐尽不复有林矣遂讹为丹岭而朱乃后人妄加耳长子读如长短之长见顔师古汉书注春秋左传云鲁襄公十八年晋人执卫行人石买于长子执孙蒯于屯留竹书记年云梁惠成王十二年郑取屯留尚子屯留即纯留尚子即长子古音相近互用无关于丹朱也是时郑已灭矣此云郑者盖韩懿侯也见史记韩世家注又西二十里曰伞盖山水出焉山西通志云伞盖山在长子县西南五十里以形似名下有水名水水经注云水导源氏县西北谷东南流迳氏故城南而东防絶水乱流东南入丹水是也寰宇志云神农尝五谷之所上有炎帝庙南帯太行右有繖盖山即此山也又西北三十里曰发鸠山山下有泉泉上有庙宋政和间祷雨辄应赐额曰灵湫盖浊漳水之源也庙中塑如神女者三人傍有女侍手擎白鸠俗称三圣公主乃羊头山神之女为漳水之神漳水欲涨则白鸠先见使民觉而防之不致暴溺羊头山神指神农也然白鸠事诸志未载以其近怪故不语耳愚按山海经云鸠之山漳水出焉有鸟名曰精卫炎帝少女游于东海溺而不返化为此鸟常衔西山木石以堙东海故陶诗云精卫衔微木将以塡沧海盖用此事然则俗语亦有所本矣周礼职方氏曰冀州其川漳其浸潞许氏説文曰潞冀州浸也上党有潞县阚骃曰潞水为冀州浸即浊漳也后汉书注引上党记亦谓潞即浊漳然则清漳为漳浊漳为潞明矣山西通志云潞水在潞城县东十五里微子城发源西流合浊漳此説非也潞为冀州巨浸岂小水耶浊漳即潞近乎理矣潞水迳羊头山西北去山五十里山之隂凡有泉皆北流入于潞水山之阳凡有泉皆南流入于丹水古所谓氏者即今高平也所谓高都者即今泽州也羊头山在太行之北一百五十里众山最高处俯视太行犹在下矣高平志云羊头山在县北四十里危峯秀防势淩霄汉日夕诸山俱暝而北峯返照犹光故俗传此山比天下名山高三尺然非山高地势高耳秦幷天下置郡县以此地极高与天为党故名上党郡即今潞安府及泽州所属皆古上党郡地至隋仍置上党县属潞州今之长治县即旧上党县也山之东南八里曰故关村村之东二里曰换马鎭鎭东南一里许有古冢垣址东西广六十歩南北袤百歩松栢茂密相传为炎帝陵有石栏石柱存焉盖金元物也愚按路史神农氏七十世有天下轩辕氏兴受炎帝参卢禅封参卢于潞守其先茔以奉神农之祀参卢之后政衰其国浸削至春秋时为晋之附庸焉盖因国小无纲纪礼法而民俗鄙陋颇同夷狄然以火王犹知尚赤故谓之赤狄潞氏潞子婴儿娶晋景公之姊伯姬为夫人其臣鄷舒専政虐伯姬而杀之鲁宣公十五年夏六月晋荀林父帅师灭潞事载左传今潞城县东北四十里有古潞城即其国也其国至神农塜一百六十里此为先茔理或有之又按神农塜天下有二焉其一在湖广衡州府酃县载于祀典毎三嵗遣官祭其一即此塜元成宗大徳九年亦尝遣祭禁樵采然南北二塜相去三千里世代乆远是否眞伪莫知其详今此坟侧有神农庙有司嵗时致祭焉又按诸志凡羊头山以形命名随处有之在冀州之域者有三其一即此山其一在汾州西北十五里见一綂志其一在古谷远县沁水所出见汉书及水经注今沁源县绵山是也神农尝谷之所亦有三焉其一即此处其一在潞安府东北十三里百谷山其一在隰州东四十五里合桑村有古谷城谷台是也若夫神农庙宇在处尤多兹不足纪盖皆乡民积年私建谓之行祠云律家考秬黍率曰羊头山叩其详多不知附此以资谈论而已
　　臣谨按羊头山距懐庆约两日可到而所产黍粟则相去逺矣然不止此山凡山西一省稼穑皆胜旧说所谓北方子谷秬黍是也律家特重羊头山者亦犹咏甘棠慕召伯之徳云耳神农播百谷是以为名区举此一隅三隅见矣智者于西山不拘何处择佳黍可也愚者拘于羊头山黍而不择其可否此与痴人前説梦何异耶
　　淮南子曰秋分蔈定蔈定而禾熟律之数十二故十二蔈而当一粟十二粟而当一寸律以当辰音以当日月之数十故十寸而为尺十尺而为丈
　　许氏説文曰嘉谷实也从从米孔子曰之为言续也又曰禾嘉谷也二月始生八月而熟得时之中故谓之禾又曰春分而禾生日夏至晷景可度禾有秒秋分而秒定律数十二秒而当一分十分而寸故诸程品皆从禾又曰禾之秀实为稼茎节为禾一曰稼家事也一曰在野曰稼可收曰穑又曰稷斋也五谷之长也秫则稷之黏者虋赤苖嘉谷也芑白苖嘉谷也
　　尔雅注疏曰虋赤苖今之赤粱粟芑白苖今之白粱粟皆好谷案诗大雅生民云诞降嘉种维秬维秠维穈维芑故此释之也虋与糜音义同虋即嘉谷赤苖者郭云今之赤梁粟芑即嘉谷白苖者郭云今之白粱粟皆好谷也
　　尔雅又曰粢稷注曰今江东人呼粟为粢疏曰左传云粢食不凿粢者稷也曲礼云稷曰明粢是也郭云今江东人呼粟为粢然则粢也稷也粟也正是一物而本草稷米在下品别有粟米在中品又似二物故先儒甚疑焉
　　齐民要术注曰谷粟也名粟谷者五谷之总名非止谓粟也然今人专以稷为谷望俗名之耳尔雅曰粢稷也郭璞曰今江东呼粟为粢孙炎曰稷粟也説文曰粟嘉谷实也从从米广志曰有赤粟白茎有黒格雀粟有张公班有含黄有苍背稷有雪白粟亦名白粟又有白蓝下竹头青白逯麦擢石精狗蹯之名种云
