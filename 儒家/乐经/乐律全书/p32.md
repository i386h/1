<!-- { "loadSidebar": true } -->
　　正德间有张敔嘉靖间有刘濓二家言乐皆指管即今之头管夫头管乃胡笳觱栗之胡部之俗乐也而以为雅乐非误欤双管头管其制皆陋不可为法
　　箫
　　臣谨按十三经注疏毛诗周颂箫管备举条下引尔雅释乐云大箫谓之言小者谓之筊郭璞曰箫大者编二十三管长尺四寸小者十六管长尺二寸一名又引风俗通云箫参差象鳯翼十管长二尺其言管数长短不同尔雅疏亦引风俗通云舜作箫其形参差象鳯翼十管长二尺今本风俗通但作长一尺复与唐儒所见之本不同臣愚以为于理皆通葢古本风俗通言二尺者指倍律也今本风俗通言一尺者指正律也惟言十管疑有脱文当从郭注作十六管者是矣隋书乐志曰箫十六管长二尺而无二十三管之箫今则兼从二书之説其长二尺者为大箫谓之言其长一尺者为小箫谓之筊大小二等皆十六管以笔竹或笙竹佳者带皮用之于多竹中择取天生两端圆匀合外径之数者最佳不必削治但揩拭极光净两端截齐勿令伤损其质若夫内径或修治之使合规度可也两端饰以朱漆外则不漆文选所谓因其自然而绛唇错杂也除邉管外其余诸管两旁略削使平平处使鳔则固不然则不固也上有二束象牙为之随器大小状腰带铜钉间饰文选所谓带以象牙而罗鳞防猎也箫字竒作□象形龠字从□防意先秦古制观此可考世有排箫以木为椟抢金云鳯其形陋可笑也蔡邕谓箫有底以蜡实之增损则和此乃汉末卖饴饧者所吹俗器非古之箫也刘濓曰箫乃十二律之本体虞庭最重之器故曰韶箫长短并列有似鳯翼故曰鳯箫一管一音无事假借其十二管长短俱如本律或用加倍即鳯箫制也此言得之矣而又曰或长俱如黄钟以蜡次第实之亦何误耶




<经部,乐类,乐律全书,卷八>
　　右按虞庭竹音之器但云下管及云箫韶而已则此二器岂非竹音之领袖欤诗云箫管备举此之谓也夫律与管葢一物而二名若管与箫则大同而小异特而吹之是谓之管编而吹之是谓之箫亦犹钟磬之有特有编也是故钟磬及箫皆以十六枚为一具或谓以二十三枚为一具者非也箫即是管管即是律其长短广狭皆与术合上文律管条内载之详矣如法造成律管而削治其两旁鳔令坚固是名箫耳朱唇象带之説见文选洞箫赋古未必尽然也聊引此以证箫之有椟者非也
　　古箫考证
　　按朱熹语録曰今之箫管乃是古之笛云箫方是古之箫云箫者排箫也其长短管数经典无明文而见于注者不过应劭郭璞二家而已应氏汉人在先郭氏晋人在后二家所説颇有异同焉陈祥道引风俗通之説谓箫长二尺其弟引风俗通之説谓箫长三尺今本风俗通但云长一尺长一尺者正律是也长二尺者倍律是也长三尺者或写之误欤隋书乐志谓箫十六管长二尺尔雅注谓大箫长尺四寸小者长尺二寸又谓大篪长尺四寸小者长尺二寸箫篪殊异尺寸雷同恐亦写之误不可考也陈谓箫象鳯乃火禽也火数二七故长尺四然则篪亦尺四又何説也本腐儒其陋可笑据理论之当从长二尺长一尺其説皆是
　　大箫小箫
　　尔雅瑟有大瑟小瑟琴有大琴小琴乃至钟磬埙篪笙箫管籥鼓鞉之属皆分大小二等或加中为三等李文察论备器曰备也者合大与小之谓也小者合律吕之本数大者合律吕之倍数自钟磬以至琴瑟箫笛笙埙鞉鼓之属有大者有小者皆倍数为之也葢本数其声清倍数其声浊单清失之轻单浊失之重轻重之间乃天地之所以合徳四象之所以合气中声之所以妙用故必大小器而并奏之一合于律吕之和而不见其乖戾此乐之大成所以为妙焉若夫单器者小成之用也是故知倍数之理则律吕可求其端乐器可求其始名器虽多皆为乐中之妙用而不可无者也
　　底箫椟箫
　　陈乐书曰宋朝太常箫皆底十六管从右手为头次第吹之至左成曲又曰以律管通底造成洞箫十二律皆清声与颂埙同律协和亦依底箫从右手起黄钟至林钟自夷则以上即开窍次第至夹钟清而止其音尤清亮与底箫清正相参用之臣谨按礼记少仪曰籥执之尚左手古注以为左手执上上阳也右手执下下隂也凡吹箫管籥篴皆尚左手古之制也然则排箫长管当在左手短管当在右手宋朝旧制葢失之矣陈旸所载箫图长短一般而非参差葢蜡塞为清浊或开窍于背后新旧二种相参用耳故其形状与今异也元史乐志排箫有椟每架黒漆枪金鸾鳯今之排箫亦然惟饰以朱漆耳由是遂悟明集礼所载之箫葢即宋制之底箫也明防典所载之箫葢即元制之椟箫也古制箫则不然上文所载大小二箫是也臣愚谓宋之底箫元之椟箫其制皆陋不可为法宜法古制可也
　　籥
　　臣谨按竹音诸器管为首籥次之籥者五声之主宰八音之领袖十二律吕之本源度量权衡之所由出者也汉书賛曰元元本本数始于一产气黄钟造计秒忽八音七始五声六律度量权衡厯算逌出此之谓也昔黄帝使泠纶取解谷之竹生其窍厚均者断两节间而吹之以为黄钟之宫制十二筩写鳯之鸣雄鸣为六律雌鸣为六吕比黄钟之宫皆可以生之是为律本王者制事立法物度则壹禀于律推律制器规圆矩方权重衡平凖绳嘉量探赜索隠钩深致逺莫不用焉故曰律为万事之本体有长短检以度物有多少受以量量有轻重平以权衡度长短者不失毫厘量多少者不失圭撮权轻重者不失黍絫然后幽之情精防之变可得而综也书曰协时月正日同律度量衡尧舜之政此为要务所以齐逺近立民信也三代稽古法度章焉是故舜作大韶执籥秉翟周人舞象亦放其制季札所观韶箾象箾是也箾即籥之别名先儒解为兵器非也舜以文德化天下岂用兵器以舞哉故孔子曰韶尽羙矣又尽善也语为曰乐则韶舞在齐闻韶不知肉味叹羙之至如此葢籥为五声八音之主宰律度量衡之根本故先王重之执之以舞贵其义也后世乐学失传籥之制度无考乃误以籥为笛之今籥三孔形横笛失之逺矣殊不知籥即古所谓律黄钟之籥也茍非有取于是而但取其笛然则八音之器众多先王何独贵此而执之以舞乎周礼籥师掌教国子舞羽吹籥春秋壬午犹绎万入去籥杜氏注云内舞去籥恶其声闻则是文舞吹籥以舞明矣近世文舞虽执籥而籥师不吹是故籥失其制亦不能成声矣有志于复古者当使吹籥以舞可也然竹音诸器惟籥最难吹吹之最难和籥和而后谓之和故许氏説文曰籥者乐之竹管三孔以和众声龢龤龡字皆从籥旁是也吹法三孔尽闭缓宫急征啓下一孔缓商急羽啓中下二孔缓角急为和啓上下二孔缓为中也宋徽宗宣和元年有人曾献古籥一枚左手食指按上一孔右手食指按中一孔右手中指按下一孔吹之其声悉协音律诏颁行之元史乐志亦载吹籥之工则今失传尚未乆耳向于好事者家见古铜籥及古铜篪秀色絶佳云是三代旧物彼虽寳之未识其名今以先儒之説证之始知是籥篪其形状下文载之然与太常所篪籥异矣又按郑注周礼郭注尔雅皆云籥三孔惟毛以为六孔夫毛乃先进郑郭系后进二説虽殊不可偏废也是故兼从之












<经部,乐类,乐律全书,卷八>
　　开孔有法用纸条比量籥两端取齐将纸条折作二十截用墨匙界毕自下数至三截五截七截之际各开一孔孔径各如倍律内径之半假如黄钟倍律内径五分则知黄钟之籥所开三孔皆径二分五也余律皆放此
　　三孔籥每孔下各添一孔是为六孔之籥简兮传谓籥六孔者即此器也黄钟六孔之籥吹法六孔尽闭缓为黄急为林自下启第一孔缓为大急为夷啓第二孔缓为太急为南啓第三孔缓为夹急为无啓第四孔缓为姑急为应啓第五孔缓为仲急为黄清啓第六孔缓为蕤急为大清五声六律七始十二均皆备矣余律皆放此
　　古籥考证
　　尔雅大籥谓之产其中谓之仲小者谓之箹郭注以为三孔如笛而短不知郭意于大中小三等指何者为説欤若谓短者是籥长者非籥则是惟有小籥而无大中二等籥矣故知其説误也国语伶州鸠谓黄钟太蔟为下宫夷则无射为上宫上宫清宫也下宫浊宫也然则黄大太夹为大籥姑仲蕤林为中籥夷南无应为小籥欤谓之仲者指仲吕而言欤或曰籥有缓吹急吹之别説文所谓三孔以和众声礼书所谓主中声而上下之律吕于是乎生葢一孔具三音故有上生下生之别非谓有三器也其説亦通虽然若非有三器则不当有产仲箹三器之名矣既有三名安得无其器哉
　　夏籥
　　黄钟之均有黄钟无大吕而籥则有之林钟之均有大吕无黄钟于籥亦有之谓有黄林太南姑应蕤大八律之全音也则是黄钟倍律之籥一器而具二均明矣其于度量衡也通长二尺容黍二合称重二两律则具二均焉天然妙合是以圣人贵之用为文舞标帜故名大夏夏谓华夏又夏后氏之国号也古人二十嵗舞大夏诗曰左手执籥右手秉翟舞大夏之器也是故翟曰夏翟籥曰夏籥书曰羽畎夏翟记曰夏籥序兴籥翟因舞得名夏焉陈祥道曰羽舞皆执籥以声音之本在是故也命之曰籥以黍龠之法在是故也此言得之籥龠二字本是一器后世失传遂以籥为箫笛之殊不知籥即所以生量者也胡瑗以为龠方一寸深八分一厘范镇以为圆径九分深十分又不知龠即文舞所执者也葢黄钟之龠与倍律无异惟多三孔孔皆径二分半下孔去下端三寸下中上孔相去各二寸三天两地之数也长二十寸凡百分者二焉天地之全数也内径五分外径七分有竒与周公嘉量积之数相脗合律度量衡所由生也夫籥之为器其羙如此执之以舞岂不尽羙又尽善乎
　　籥
　　周礼籥师掌舞羽龡籥籥章掌土鼓籥此二籥必非一故设官不厌重复籥之制与夏籥殊于此可考也礼记明堂位曰土鼓苇籥而周礼籥章曰土鼓籥夫土鼓一物也或与苇籥并言或与籥并言何也疑苇籥与籥其亦一物也欤葢夏籥以竹为之而籥以苇为之此所以不同也然其形之长短声之清浊皆如夏籥亦不同之同也
　　俗籥非籥
　　今舞者所执籥或吹之不成声恐非古之籥也
　　篴【读作笛】
