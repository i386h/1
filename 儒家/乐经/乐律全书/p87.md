<!-- { "loadSidebar": true } -->
　　黄钟为角则以夹钟为征仲吕为羽夷则为宫无射为商
　　太蔟为征
　　太蔟为征则以姑洗为羽林钟为宫南吕为商应钟为角
　　姑洗为羽
　　姑洗为羽亦以林钟为宫南吕为商应钟为角太蔟为征
　　靁鼔靁鼗【靁古雷字注同】
　　只是寻常鼓鼗绘以云雷为饰故名靁鼓靁鼗旧説八面者非
　　孤竹之管
　　孤竹者隔竹也宜造大管尔雅云大管谓之簥即倍律是也
　　云和之琴瑟
　　冬至之瑟用槐绘以云雷为饰故名云和记曰大琴大瑟是也
　　云门之舞
　　六舞之首故用以祀天也
　　冬日至于地上之圜丘奏之【圜古圆字注同】
　　圜者天之形也圜丘圜钟不过取其义耳非谓其形圜也不然黄钟岂亦饰以黄欤
　　若乐六变则天神皆降可得而礼矣
　　六亦圜形云门之歌六成其舞亦以六变为节所
　　谓六变者只就云门之舞言耳与圜钟之在卯不相干涉
　　旧説冬生阳生之始圜丘象天之形故以祀天神而奏其乐也圜钟即夹钟也属卯正东方之律也致天神以为之宫则以帝所出之方也自子至己为阳数自午至亥为隂数阳数至少隂之申而止隂数至少阳之寅而止圜钟属卯自卯至申其数六六变者圜钟之数极于六也
　　凡乐
　　祭地之乐也
　　函钟为宫
　　函钟乃林钟也林钟为宫则以南吕为商应钟为角太蔟为征姑洗为羽
　　太蔟为角
　　太蔟为角则以仲吕为征林钟为羽无射为宫黄钟为商
　　姑洗为征
　　姑洗为征则以防賔为羽南吕为宫应钟为商大吕为角
　　南吕为羽
　　南吕为羽则以黄钟为宫太蔟为商姑洗为角林钟为征
　　灵鼓灵鼗
　　只是寻常鼓鼗绘以四灵为饰故名灵鼓灵鼗旧説六面者非
　　孙竹之管
　　孙竹者笋竹也宜造小管尔雅云小管谓之即半律是也
　　空桑之琴瑟
　　夏至之瑟用桑绘以四灵为饰名曰空桑所谓小琴小瑟是也
　　咸池之舞
　　六舞之亚故用以祀地也
　　夏日至于泽中之方丘奏之
　　方者地之形也函者地之德也易曰含光大是也谓之函钟不过取其义耳其实即林钟也
　　若乐八变则地示皆出可得而礼矣
　　八亦方形咸池之歌八成其舞亦以八变为节所
　　谓八变者只就咸池之舞言耳与函钟之在未不相干涉
　　旧説夏至隂生之始方泽象地之形故以祭地示而奏其乐也函钟属未西南方之律也致地示以为之宫则以致养之方也自未至寅其数八八变者函钟之数极于八也
　　凡乐
　　享人鬼之乐也
　　黄钟为宫
　　黄钟为宫则以太蔟为商姑洗为角林钟为征南吕为羽
　　大吕为角
　　大吕为角则以姑洗为征蕤賔为羽南吕为宫应钟为商
　　太蔟为征
　　太蔟为征则以姑洗为羽林钟为宫南吕为商应钟为角
　　应钟为羽
　　应钟为羽则以太蔟为宫姑洗为商蕤賔为角南吕为征
　　路鼔路鼗
　　路犹鹭也古文借路作鹭盖绘飞鹭于鼓于鼗以为饰耳诗云振振鹭鹭于飞鼓咽咽醉言归是也或云路者大也路鼓路鼗谓大鼓大鼗也旧説以为四面者非
　　隂竹之管
　　山北曰隂其竹宜造中管尔雅曰中管谓之篞古之中管即今正律汉志所谓昆仑之隂取竹断两节间吹之是为律本
　　龙门之琴瑟
　　门读为文古韵门与文声相近故也龙取飞龙在天以象君德故以为宗庙乐器之饰焉
　　九徳之歌九防之舞于宗庙之中奏之
　　上二条言舞不言歌此条言歌者其义互见也
　　若乐九变则人鬼可得而礼矣
　　上二条言皆降皆出此条不言皆格亦互见也上文舞韶以祀四望舞武以享先祖此条享先祖以韶不以武与彼不同何也乐之用无方不滞一隅也旧説以为圜钟在夘帝出乎震黄钟在子一阳来复太蔟姑洗侠列卯门故用以祀天从卯至申其数六故云六变也函钟在未致养乎坤太蔟南吕同位娶妻南吕姑洗隔八生子故用以祭地从未至寅其数八故云八变也黄钟大吕子与丑合太蔟应钟寅与亥合北方四律幽隂之义故用以享鬼从子至申其数九故云九变也或疑颇类穿凿恐非圣人制礼作乐之防按商颂绥我思成条下集传引礼记曰齐之日思其居处思其笑语思其志意思其所乐思其所嗜齐三日乃见其所为齐者祭之日入室僾然必有见乎其位周旋出戸肃然必有闻乎其容声出戸而听忾然必有闻乎其叹息之声此之谓思成苏氏曰其所见闻本非有也生于思耳盖齐而思之祭而如有见闻则成此人矣以此观之虞书所谓祖考来格周礼所谓天神皆降地示皆出人鬼可得而礼礼记所谓夫祭者非物自外至者也自中出生于心者也圣人为能飨帝孝子为能飨亲孝子之志也人情之实也礼义之经也非从天降也非从地出也人情而已矣论语所谓祭如在祭神如神在中庸所谓洋洋乎如在其上如在其左右如此之类文虽或广或略而意思皆同也世之不善读周礼者乃疑以为背戾不经非周公之制作何哉
　　拟冷谦旋宫谱【旧谱一首新谱三首】
　　臣谨按朱熹语録曰或问周礼大司乐説宫角征羽与七声不合如何曰此是降神之乐如黄钟为宫大吕为角太蔟为征应钟为羽自是四乐各举其一者而言之大吕为角则南吕为宫太蔟为征则林钟为宫应钟为羽则太蔟为宫以七声推之合如此又曰所谓黄钟宫大吕角这便是调如头一声是宫声尾后一声亦是宫声这便是宫调若是其中按拍处那五音依旧都用不只是全用宫今依冷谦旧谱推衍三谱如左
　　庆源发祥　世德惟崇　致我祖宗　　开基建功　京都之内黄太姑林　南黄南林　林姑黄太　林太南黄　黄南林姑亲庙在东　惟我子孙　永懐祖宗　气体则同　　呼吸相通黄南姑林　林姑黄太　黄太南黄　　太黄太姑　黄林南林来格来从　皇灵显融
　　林姑黄林　姑太南黄
　　已上一曲宫调曲也黄钟之宫黄钟为宫故以黄钟起调毕曲
　　庆源发祥　世徳惟崇　致我祖宗　　开基建功　京都之内大姑防南　应大应南　南防大姑　　南姑应大　大应南防亲庙在东　惟我子孙　永懐祖宗　　气体则同　呼吸相通大应防南　南防大姑　大姑应大　　姑大姑防　大南应南来格来从　皇灵显融
　　南防大南　姑应大
　　已上一曲角调曲也南吕之宫大吕为角故以大吕起调毕曲
　　庆源发祥　世德惟崇　　致我祖宗　开基建功　京都之内太姑林南　应太应南　南林太姑　　南姑应太　太应南林亲庙在东　惟我子孙　永懐祖宗　　气体则同　呼吸相通太应林南　南林太姑　太姑应太　　姑太姑林　太南应南来格来从　皇灵显融
　　南林太南　林姑应太
　　已上一曲征调曲也林钟之宫太蔟为征故以太蔟起调毕曲
　　庆源发祥　世德惟崇　致我祖宗　　开基建功　京都之内应太姑蕤　南应南蕤　蕤姑应太　　蕤太南应　应南蕤姑亲庙在东　惟我子孙　永懐祖宗　　气体则同　呼吸相通应南姑蕤　蕤姑应太　应太南应　　太应太姑　应蕤南蕤来格来从　皇灵显融
　　蕤姑应蕤　姑太南应
　　已上一曲羽调曲也太蔟之宫应钟为羽故以应钟起调毕曲
　　凡乐事
　　凡大司乐所掌乐事此三字其纲也下文大祭大飨大射大食大献等条则其目也
　　大祭祀宿县【古悬字下文同】
　　大祭乐必盛设恐本日设不及故先一日临晚县挂钟磬于架若夫小祭或当日可设故略而不言非谓小祭不用乐也
　　遂以声展之
　　挂毕随即遍敲听声察其完否恐防错挂失其次序
　　王出入则令奏王夏
　　天子入坛则大司乐令众工奏王夏之曲出亦奏之
　　尸出入则令奏肆夏
　　迎神入坛则大司乐令众工奏肆夏之曲出亦奏之
　　牲出入则令奏昭夏
　　迎牲入坛则大司乐令众工奏昭夏之曲出亦奏之
　　帅国子而舞
　　古注引汉大乐律曰卑者之子不得舞宗庙之酎除吏二千石到六百石及闗内侯到五大夫子先取适子髙七尺已上年十二到年三十顔色和顺身体修治者以为舞人与古用卿大夫子同义
　　礼记王制篇曰乐正崇四术立四教顺先王诗书礼乐以造士春秋教以礼乐冬夏教以诗书王大子王子羣后之大子卿大夫元士之适子国之俊选皆造焉凡入学以齿郑氏注曰乐正乐官之长掌国子之教虞书曰夔命汝典乐教胄子崇髙也髙尚其术以作教也防者教之于小学长者教之于大学皆以四术成之王子王之庶子也羣后公及诸侯皆以长防受学不用尊卑文献通考曰按周礼以乐舞教国子舞云门大咸大濩大武是知古之舞者即诸侯子孙容服鲜丽故得神只降福灵光烛坛今之舞人竝容貌鲰陋屠沽之流用以接神欲求降福固亦难矣隋犹以品子为之号为二舞郎逮乎唐朝遂变斯制诚愿革兹近误考复古道其二舞人取品子年二十以下顔容修正者为之习六乐之节学五礼之仪十年量文武授官职宋史载徽宗大观四年六月诏曰近选国子生教习二舞以备祠祀先圣本周官教国子之制然士子肄业上庠颇闻耻于乐舞盖今古异时攷于古虽有其迹施于今未适其宜其罢习二舞大明防典载洪武四年更定孔子释奠乐舞生择监生及文职大臣子弟预教习之十五年诏天下通祀孔子颁释奠仪二十六年颁大成乐于天下府学令州县如式制造太祖髙皇帝寳训内载洪武十七年六月甲午太祖谕礼部臣曰近命制大成乐器将以颁天下学校俾诸生习之以祀孔子朕思古人之乐所以防民欲后世之乐所以縦民欲其故何也古乐之诗章和而正后世之歌词滛以奢古之律吕协天地自然之气后世之律吕出人为智巧之私天时与地气不审人声与乐声不比故虽以古之诗章用古之器数亦乖戾而不合陵犯而不伦矣手击之而不得于心口歌之而非出于志人与乐判然为二而欲以动天地感鬼神岂不难哉然其流已乆救之甚难卿等宜究心于此俾乐成而颁之诸生得以肄习庶防可以复古人之意
　　臣谨按周制教国子者除乐德乐语外所重在舞及歌耳其余乐器则不过教瞽蒙眡了而已是故大司乐乐师大胥小胥籥师此五条皆言教舞则有国子学士字様其余各条言教吹教击者则无国子学士字様是知舞贵于八音也明矣盖学舞者乃国子学士之职分而八音则系乐官之职矣非所以教国子者也王制文王世子二篇亦然以此观之则宋徽宗诏罢习舞惟听学士习乐与古制相反其谬可见矣我太祖圣意盖欲矫宋徽之弊也凡在臣民幸逢文化敢不勉力为之以复古人之意也哉
