<!-- { "loadSidebar": true } -->
　　今按本纪谓夏禹以身为度既云以身为度则身当与度之整数相合或十尺或九尺是也然无正文可考惟晋皇甫谧撰帝王世纪据纬书合诚图以为禹身九尺二寸唐张守节宋郑樵皆因之而白氏六帖则云禹长九尺九寸罗泌路史则云禹长九尺有咫诸家各异莫知适从除尧汤文王孔子身度则有孟子孔丛史记之文可证惟禹无所考据其纬书异说未敢信以为然以理论之若据身为度之一言则应长十尺为是葢十尺今之八尺古称丈夫本此当今曲尺八寸为古一尺今之八尺是古一丈乃夏禹之身度也或问此说亦有据乎曰孔子家语及史记世家皆云孔子长九尺六寸自腰已下不及禹者三寸夫以九尺六寸之身而犹不及三寸则禹长九尺九寸有余明矣自腰已上未有明言过与不及虽未敢决若彼纬书所云长九尺二寸者可以决定知其谬也然则自要已上不及禹者其一寸欤腰之上下共不及者四寸以此四寸加前九尺六寸则十尺矣夫禹以身为度者其此之谓乎
　　周礼地官乡大夫之职以歳时登其夫家之众寡辨其可任者国中自七尺以及六十野自六尺以及六十有五皆征之疏曰云国中自七尺以及六十者七尺谓年二十知者案韩诗外传二十行役与此国中七尺同则知七尺谓年二十云野自六尺以及六十有五者六尺谓年十五故论语云可以托六尺之孤郑注云六尺之孤年十五已下彼六尺亦谓十五郑言已下者正谓十四已下亦可以寄托非谓六尺可通十四已下郑必知六尺年十五者以其国中七尺为二十对六十野云六尺对六十五晚校五年明知六尺与七尺早校五年故以六尺为十五也
　　又冬官考工记曰人长八尺
　　黄帝素问灵枢经曰八尺之士又曰众人之度人长七尺五寸
　　列子曰有七尺之骸手足之异戴发含齿倚而趣者谓之人
　　荀子曰口耳之间则四寸耳曷足以美七尺之躯哉家语孔子谓子路岂能保其六七尺之体哉
　　又曰髙柴长不过六尺【史记作五尺恐误】
　　史记列传曰晏子长不满六尺【孔丛子作三尺恐误】
　　孟子之书曰曹交九尺四寸以长
　　锦绣万花谷云语曰可以托六尺之孤周礼乡大夫之职以歳时登其夫家之众寡辨其可任者国中自七尺以及六十野自六尺以及六十五皆征之按韩诗外传曰国中二十行役然则七尺者二十歳也其升降皆以五年为率则六尺者十五歳也汉明帝诏曰髙密侯禹东平王苍竝可以受六尺之托注曰六尺谓年十五以下皆以六尺该之也
　　俨山外集曰仲尼之门五尺童子羞称五覇古以二歳半为一尺言五尺是十二歳以上十五歳则称六尺若晏婴身不满三尺是以律起尺矣周尺准今之八寸三八则今二尺四寸岂成形体当是极言其短耳曹交九尺四寸以长准今七尺五寸余
　　右常人身度
　　今按众人身度当以黍尺七尺五寸为准其曹交之长九尺有余晏子之短六尺不足二者折衷之亦得七尺五寸故孔子荀子皆谓七尺之体为中人之率黍尺七尺五寸葢今曲尺六尺也周礼所谓人长八尺素问所谓八尺之士者黍尺八尺比今曲尺六尺四寸其伟人之体欤故素问有八尺及七尺五寸二説而庸俗弗晓古今尺度不同乃谓古今人品有异岂不谬哉
　　汉书曰昭帝始冠长八尺二寸项羽长八尺二寸韩王信长八尺二寸张苍之父长不满五尺苍长八尺余苍子亦长八尺其孙长六尺余郦食其长八尺东方朔长九尺三寸车千秋长八尺余霍光长七尺三寸金日防长八尺二寸【昭帝见外戚传余见本传】
　　右汉人身度
　　唐书曰张孝忠魁伟长六尺李晟亦长六尺杨慎矜兄弟皆六尺余叹曰此貌此才欲见容当世难矣胡不使我体少弱耶马燧姿度魁杰长六尺二寸杨收亦长六尺二寸宗楚客长六尺八寸陆景融吉顼郭知运李嗣业侯希逸张兴张巡程千里皆长七尺杨守亮黑齿常之皆长七尺余郭子仪长七尺二寸娄师徳长八尺【旧唐书□本传不言长若干】
　　右唐人身度
　　今按汉人身度以汉尺言之也唐人身度以唐尺言之也是故昭帝年十八嵗始冠而长八尺二寸其余亦皆不下七八尺惟张苍之父为短耳唐人虽谓之魁伟者亦不过六七尺耳惟娄师徳长八尺唐尺乃今曲尺也八尺为古黍尺一丈是与文王十尺之身等也此外长八尺者几希非唐人之与汉人有异乃汉唐尺度之不同耳然刘昫旧唐书不言娄师徳长若干尺惟宋祁新唐书云八尺八字疑误云
　　春秋文十一年谷梁传曰长狄身横九亩晋范氏注曰广一步长百歩为一亩五丈四尺【左注云长三丈公羊注云长百尺】国语客问曰人长之极几何仲尼曰僬侥氏长三尺短之至也长者不过十之数之极也【家语史记世家竝同王肃曰十之谓三丈数极于此也韦昭曰僬侥西南蛮之别名】
　　博物志曰河圗玉板云龙伯国人长三十丈大秦国人长十丈中秦国人长一丈长狄乔如身横九亩长五丈四尺或长十丈秦始皇二十六年有大人十二见于临洮长五丈足迹亦尺曰东北极人长九丈东方有螗螂沃焦防风氏长三丈
　　拾遗记曰宛渠之国人长十丈泥离之国人长四尺神异经曰西海外有鹄国【鹄或作鹤】男女皆长七寸自然有礼好跪拜西北荒中有小人长一寸朱衣朱冠乘辂山海经注曰周饶国人长三尺外传云焦侥民长三尺诗含神雾云焦侥国人长一尺五寸小人国名靖人长九寸
　　洞防记曰郅支国人长四尺末多国人长四寸
　　汉武故事曰东郡送一短人长七寸名巨灵
　　汉书东方朔传曰朱儒长三尺余
　　右异人身度
　　今按异人之出无拘于今古但不常有耳或者遂疑古人率皆长大非也然则僬侥朱儒之类岂非古之人耶以此观之古今常人之体无有异也明矣其为异者葢不常有今世亦或有之但耳目所未见闻耳不可以为率也
　　春秋僖三十一年公羊传曰触石而出肤寸而合汉何氏注曰侧手为肤按指为寸言其触石理而出无有肤寸而不合
　　礼祀投壶篇曰筹室中五扶堂上七扶庭中九扶汉郑氏注曰筹矢也铺四指曰扶一指案寸春秋传曰肤寸而合投壶者或于室或于堂或于庭其礼防随晏早之宜无常处唐孔氏疏曰投壶有三处室中堂上及庭中也日中则于室日晚则于堂太晚则于庭是各随光明处也矢有长短亦随地广狭室中狭矢长五扶堂上稍广矢长七扶庭中大广矢长九扶四指曰扶扶广四寸五扶者则二尺也七扶者则二尺八寸也九扶者则三尺六寸也虽矢有长短而度壶皆使去賔主之席各二矢半也室中去席五尺堂上则去席七尺庭中则去席九尺
　　仪礼乡射礼曰箭筹八十长尺有握握素汉郑氏注曰握本所持处也素谓刋之也刋本一作肤
　　仪礼防服传曰苴绖大搹注曰盈手曰搹搹扼也中人之扼围九寸疏曰人之大小皆以九寸围之为正孔子家语曰夫布指知寸布手知尺舒肘知寻斯不逺之则也
　　许氏说文曰程品也十发为程程为一分十分为寸尺十寸也人手郤十分动脉为寸口十寸为尺尺所以指尺规榘事也周制寸尺咫寻常仞诸度量皆以人之体为法咫中妇人手长八寸谓之咫周尺也丈十尺也在十部夫丈夫也周制以八寸为尺十尺为丈人长八尺故曰丈夫度人之两臂为寻八尺也伸臂一寻八尺曰仞
　　孔鲋小尔雅曰四尺谓之仞倍仞谓之寻寻舒两肱也倍寻谓之常【周礼殳长寻有四尺酋矛长常有四尺但言四尺不曰长寻有仞校之长尺有咫文义不类四尺为仞恐非】
　　尚书旅篇曰为山九仞汉孔氏传曰八尺曰仞【王肃家语注同】
　　仪礼乡射礼曰杠长三仞韬上二寻汉郑氏注曰七尺曰仞八尺曰寻疏曰云七尺曰仞者无正文郑案书传云雉长三丈髙一丈则墙髙一丈礼记祭义云筑宫仞有三尺墙髙一丈云仞有三尺除三尺之外只有七尺曰仞也王肃则依小尔雅四尺曰仞孔君则八尺曰仞所见不同也云八尺曰寻者亦无正文冬官云车有六等之数云殳长寻有四尺长丈二而云寻有四尺除四尺则寻长八尺矣
　　又曰乡侯上个五寻下舌半上舌汉郑氏注曰八尺曰寻侯人之形类也中人张臂八尺张足六尺
　　觐礼曰诸侯觐于天子为宫方三百歩四门坛十有二寻深四尺加方明于其上方明者木也方四尺注曰八尺曰寻十有二寻则方九十六尺也深谓髙也从上曰深【此云四尺亦不言仞】
　　周礼春官小祝疏引礼纬云天子旌旗之杠九仞诸侯七仞大夫五仞士三仞【若七尺曰仞九仞则六丈三尺无乃太髙人难持之以行若四尺曰仞九仞则三丈六尺近是但纬书之説未敢尽信】
　　又冬官匠人为沟洫广尺深尺谓之广二尺深二尺谓之遂广四尺深四尺谓之沟广八尺深八尺谓之洫广二寻深二仞谓之浍疏曰自畎遂沟洫皆广深二仞浍广二寻深二仞若以孔安国八尺曰仞则浍亦广深等但度广以寻度深以仞故别言之若王肃依尔雅四尺曰仞深二仞八尺与广二寻不类郑以仞七尺浅于广二寻二尺者以涂为大故宜浅校二尺与沟洫不得相类也论语子张篇子贡曰夫子之墙数仞汉包氏注曰七尺曰仞【朱子从包氏之说亦谓七尺曰仞】
　　孟子尽心篇曰掘井九轫汉赵氏注曰轫八尺也【朱子从赵氏之说亦谓八尺曰仞又曰轫音刄与仞同】
　　管子乘马篇曰十仞见水不大潦五尺见水不大旱十一仞见水轻征十分去二三二则去三四四则去四五则去半比之于山五尺见水十分去一四则去三三则去二二则去一二尺而见水比之于泽房氏注曰八尺曰仞分九仞则屈每分有二仞二尺去其三则余有一丈八尺征税也言平地五仞见水同于山五尺见水刘氏补注曰绩按言地髙则难涝故曰十仞见水不大涝也则难旱故曰五尺见水不大旱也当涝之时若髙地十一仞见水则常征十分中免二三分十二仞见水则免三四分十四仞见水则免四分十五仞见水则免五分以其极髙难灌溉可以比于山也当旱之时若污下地五尺见水则常征十分免四分四尺见水则免三分三尺见水则免二分二尺见水则免一分以其极低易灌溉可以比于泽也十分去一当作十分去四乃字之误也
　　庄子人间世篇曰见栎社树其大蔽牛絜之百围其髙十仞李氏注曰径尺为围百围葢十丈小尔雅云四尺尺曰仞或云七尺曰仞或云八尺曰仞十仞崔本作千仞【今按其大蔽牛不过丈余耳径过十丈与其大蔽牛之文不合】
　　又曰斩之三围崔氏注曰围环八尺为一围【今按当作八寸】又庚桑楚篇曰寻常之沟歩仞之丘注曰八尺曰寻倍寻曰常寻常之沟则周礼洫浍之广深也洫广深八尺浍广二寻深二仞也六尺为歩七尺曰仞步仞之丘广一歩髙一仞也
