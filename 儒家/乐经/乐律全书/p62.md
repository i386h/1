<!-- { "loadSidebar": true } -->
　　刘濓论燕飨之舞曰祭祀之礼以事生之道事神也乐者生之所听舞者生之所视以为乐者也周礼大司乐之舞独详于天地宗庙下至山川社稷四望无不备焉而朝廷燕飨之舞一言不及岂圣王不制此舞耶如不制此舞则祭祀亦不当有舞矣臣甞考诸籥师等条于祭祀下继以賔飨实未甞不言也濓未之详考耳或谓诸侯以下不得舞干戚羽籥非也春秋曰初献六羽又曰万入去籥诗曰籥舞笙鼓又曰左手执籥右手秉翟燕礼曰若舞则勺内则曰十三舞勺成童舞象二十舞大夏乐记曰歌干童者舞之家语曰子路援戚而舞自古人人得持羽籥干戚以舞此其明证也但不应以朱玉为干戚之饰耳然则诸侯以下黒漆为饰可也礼记文王世子篇曰春夏学干戈秋冬学羽籥旧説武舞于阳气动之时教之文舞于隂气凝寂之时教之此説非也夫籥乃有声之器动达阳气莫之能先其象春也羽有长养之象夏也戈戚有肃杀之象秋也干盾有闭藏之象冬也以象言之则春夏宜学羽籥秋冬宜学干戈经文反之者葢非以象言也经义葢谓一嵗之中春夏为先秋冬为后意取先王以武定天下以文致太平偃武修文此先后之序也又按凡摠干持戚者皆左手干右手戚未开舞时干在外戚在内干从而戚横葢左手属仁右手属义义以待敌仁以自卫故左干而右戚也仁包四端恩常掩义故干外而戚内也干象仁能好生戚象义能果断故干从而戚横也凡执籥秉翟者皆左手籥右手翟未开舞时籥在内翟在外籥横而翟从葢左手属阳右手属隂阳主于声隂主于容故左籥而右翟也和顺积中英华外故籥内而翟外也籥象衡运准平翟象表端绳直故籥横而翟从也除左右挽舞外执之手与心平常不离于心也或曰舞分左班右班若在左班者则如上説若在右班者则反之使相对舞而不相悖此説似是而非左籥右翟与经义合右籥左翟乖违经义故今不从舞佾
　　春秋左传曰九月考仲子之宫将万焉晋杜氏注曰万舞也公问羽数于众仲注曰问执羽人数对曰天子用八注曰八八六十四人诸侯用六注曰六六三十六人大夫四注曰四四十六人士二注曰二二四人夫舞所以节八音而行八风故自八以下注曰唯天子得尽物数故以八为列诸侯则不敢用八
　　今按舞佾行列葢取筭术开方之法纵横相等四面皆方犹俗所谓棋盘纹也夫一为数之始十为数之终不可以为佾圣人用其中间偶数而不用竒数者縁舞有分有合而竒数不可分故无三五七九之佾而八佾之数乃其最多二佾之数乃其最少以是而为等第则必天子用八八六十四诸侯用六六三十六大夫用四四一十六士用二二如四此所谓以多为贵也古者十有三年学乐诵诗舞勺成童舞象二十舞大夏四十始仕然则学乐习舞皆在未仕之时故乐记曰歌干童者舞之又曰礼乐不可斯湏去身上下虽有等其用无间也语乐县之等则天子宫诸侯轩大夫判士特语舞佾之等则天子八诸侯六大夫四士二以此观之士有乐舞明矣何必待有功而后赐用哉先儒之説非也今此舞谱独用二佾者使初学之士壹以士礼为则上可兼下下不可以僭上庶不至于越分而已况四佾以上人数多寡虽殊而其进退容仪不外乎此茍由是而推之闻一可以知十亦无所难矣甞谓今人欲学雅舞既不敢学今之雅舞宜学古之雅舞可也然古之雅舞若大武大夏之亦系天子之舞岂可僭哉于乡乐中取其一二舞之可也乡乐者二南也用之乡人故名乡乐二佾佾二人共四人士制也生员宜舞之四佾佾四人共十六人大夫制也品官宜舞之六佾佾六人共三十六人诸侯制也宗藩宜舞之然皆自舞之则可也伶人舞之则不可也能自肄习先王雅舞和其血脉养其性情斯为得矣伶人舞则亵先王雅舞付诸庸夫贱工斯为失矣武舞宜歌周南之兎罝篇其容则象干城腹心兼以发扬蹈厉之状而名之曰兎罝之舞文舞宜歌召南之羔羊篇其容则象退食委蛇兼以谦恭揖让之形而名之曰羔羊之舞孔子谓伯鱼曰汝为周南召南矣乎人而不为周南召南其犹正墙面而立也欤此之谓也
　　舞表
　　陈氏礼书曰周官大胥以六乐之防正舞位先儒谓立四表于郊丘庙廷舞人自南表向二表为一成自二表至三表为二成自三表至北表为三成乃反而南向自一表至二表为四成自二表至三表为五成自三表至南表为六成则天神皆降若八变则又自南而北为七成自二表至三表为八成则地只皆出若九变又自三表至北表为九成人鬼可得而礼焉何则武舞四表所以象司马之四表也夹振之而驷伐所以象司马振铎师徒皆作也司马之四表三表百步一表五十步始则行而不骤趋中则趋而不驰走及四表则驰走之时也故五十步而已舞之四表葢不必然
　　陈乐书曰周官大胥以六乐之防正舞位小胥巡舞列记曰行其缀兆行列得正焉葢位则鄼也所以为缀列则佾也所以为行正之以辨其序巡之以肃其慢今之舞者不列于庭而列于堂下其退文进武不复有出入之序非古人所谓舞于两阶以序出入舞者之意至于进退疾徐之际又不复尽筋骨之力以要钟鼓拊防之节非古人所谓文以揖逊武以击刺之意讲而习之正今日急务也
　　今按凡武舞所以象军旅征伐也周礼大司马仲冬教大阅前期羣吏戒众庶修战法虞人莱所田之野为表百步则一为三表又五十步为一表田之日司马建旗于后表之中中军以鼙令鼓鼓人皆三鼓司马振铎羣吏作旗车徒皆作鼓行鸣镯车徒皆行及表乃止三鼓摝铎羣吏旗车徒皆坐又三鼓振铎作旗车徒皆作鼓进鸣镯车骤徒趋及表乃止坐作如初乃鼓车驰徒走及表乃止鼓戒三阕车三发徒三刺乃鼓退鸣铙且却及表乃止坐作如初此狩猎之事也舞者象其大槩而已不必五十步而立一表也文舞所以象朝聘燕射也周礼司仪掌九仪之賔客摈相之礼以诏仪容辞令揖让之节凡诸公相为賔主国五积三问皆三辞拜受皆旅摈再劳三辞三揖登拜受拜送主君郊劳交摈三辞车逆拜辱三揖三辞拜受车送三还再拜致馆亦如之致飱如致积之礼及将币交摈三辞车逆拜辱賔车进答拜三揖三让每门止一相及庙唯上相入賔三揖三让登再拜授币賔拜送币毎事如初賔亦如之及出车送三请三进再拜賔三还三辞告辟此摈相之仪也舞者象其大槩而已不必升阶入室陈于堂上也古之所谓堂上之乐者惟登歌琴瑟耳若夫下管鞉鼓笙镛以间皆不得列于堂上文武二舞亦然虞书所谓舞干羽于两阶鲁论所谓八佾舞于庭是也故其舞位寛广可以立表而为进退此乃古之制也至于近代犹然今太常二舞皆舞于殿内地位迫隘不敢囘转始终立定一步未甞挪移微动手足以舞而已是故不设四表亦无进退之容葢与古制异焉
　　舞声
　　仪礼燕礼曰升歌鹿鸣下管新宫笙入三成遂合乡乐若舞则勺郑氏注曰乡乐周南召南六篇言遂者不间也勺颂篇告成大武之乐歌也既合乡乐万舞而奏之所以美王侯劝有功也沈括笔谈曰人而不为周南召南其犹正墙面而立者周南召南乐名也二南之诗有乐有舞学者之事自学周南召南为始而至于舞大夏大武所谓为周南召南者不过诵其诗而已
　　或问古人舞曲可得闻乎曰可周颂有之维清象舞之曲也于铄勺舞之曲也于皇武舞之曲也余可以类推矣曰今人习舞可以奏诸曰不可雅颂天子诸侯之乐也士庶惟用乡乐而已二南是也曰凡音皆可以舞乎曰然乐记曰凡音之起由人心生也人心之动物使之然也感于物而动故形于声声相应故生变变成方谓之音比音而乐之及干戚羽旄谓之乐此则凡音皆可以舞也曰舞有文武其容不同二南诸篇何者似之宜何名焉曰赳赳武夫公侯干城武舞奏之宜矣是名兎罝之舞退食自公委蛇委蛇文舞奏之宜矣是名羔羊之舞其名正其言顺不僭不忒故君子舞之也周南召南二雅三颂词虽出于圣人而谱必非出于一人之手今则年久原谱失传世有知音者或创撰新谱总与原谱不同择其善者从之患人信不及未敢承当耳
　　拟周南兔罝谱
　　黄钟之角【姑洗起调姑洗毕曲】
　　首章【播鞉三通然后击钟】
　　肃肃兔罝　椓之丁丁　赳赳武夫　公侯干城

　　二章【播鞉三通然后击钟】
　　肃肃兔罝　施于中逵　赳赳武夫　公侯好仇

　　三章【播鞉三通然后击钟】
　　肃肃兔罝　施于中林　赳赳武夫　公侯腹心

　　兔罝三章章四句【毎句卑朄鼓一声大鼓三声皆以应鞞间之鼓鞞共八声】
　　拟召南羔羊谱
　　黄钟之角【姑洗起调姑洗毕曲】
　　首章【播鞉三通然后击钟】
　　羔羊之皮　素丝五紽　退食自公　委蛇委蛇

　　二章【播鞉三通然后击钟】
　　羔羊之革　素丝五緎　委蛇委蛇　自公退食

　　三章【播鞉三通然后击钟】
　　羔羊之缝　素丝五总　委蛇委蛇　退食自公

　　羔羊三章章四句【毎句毕朄鼔一声大鼔三声皆以应鞞间之鼔鞞共八声】舞容
　　汉髙帝令天下立灵星祠祠后稷谓之灵星者以后稷配食天田星也舞者用童男十六人舞象教田初为芟除次耕种芸耨驱爵及获刈舂簸之形象其功也【见后汉志】
　　唐人俗舞谓之打令其状有四曰招曰摇曰送其一记不得葢招则邀之之意摇则摇手呼唤之意送者送酒之意旧甞见深村父老为余言其祖父甞为之收得谱子因兵火失去舞时皆裹幞头列坐饮酒少刻起舞有四句号云送摇招摇三方一圆分成四片送在摇前人多不知皆以为瓦谜【见经世大训】
　　今按厯代之舞皆有取象姑摭数条以例其余使后世学者知古人作舞之意云耳古人十三岁便学舞汉唐民俗尚有古人遗风今则不多见矣
　　宋制武舞曰威加四海之舞第一变舞人去南表三步总干而立听举乐三鼓前行三步及表而蹲再鼓皆舞进一步正立再鼓皆持干荷戈相顾作猛贲趫速之状再鼓皆转身向里以干戈相击刺足不动再鼓皆囘身向外击刺如前再鼓皆正立举手蹲再鼓皆舞进一步转面相向立干戈各置腰再鼓各前进以左足在前右足在后左手执干当前右手执戈在腰为进旅再鼓各相击刺再鼓各退身复位整其干为退旅再鼓皆正立蹲再鼓皆舞进一步正立再鼓皆转面相向秉干持戈坐作再鼓各相击刺再鼓皆起收其干戈为克防之象再鼓皆正立遇节乐则蹲【见宋史乐志】
　　文舞曰化成天下之舞第一变舞人立南表之南听举乐则蹲再鼓皆舞进一步正立再鼓皆稍前而正揖合手自下而上再鼓皆左顾左揖再鼓皆右顾右揖再鼓皆开手蹲再鼓皆舞进一步正立再鼓皆少却身初辞合手自上而下再鼓皆右顾以右手在前左手推出为再辞再鼓皆左顾以左手在前右手推出为固辞再鼓皆合手蹲再鼓皆舞进一步正立再鼓皆俛身相顾初谦合手当胷再鼓皆右侧身左垂手为再谦再鼓皆左侧身右垂手为三谦再鼓皆躬而授之遇节乐则蹲【同上】
　　今按乐舞之妙在乎进退屈伸离合变态若非变态则舞不神不神而欲感动鬼神难矣是故宋制文武二舞各有三变尝考太常旧规原无变态之説葢失其传也然古既有是説好古之士亦不可以不讲闲暇之日讲习何妨临祭之时宜仍旧贯仍旧贯者所以遵时制也闲讲习者所以存古法也
