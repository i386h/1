<!-- { "loadSidebar": true } -->
　　定琴瑟展乐器必吹律管以正其音典同之职専掌和乐其为春官宗伯所属明矣是以列在磬师钟师之前为此故也近世妄者欲移典同补司空之阙文何哉
　　磬师掌教击磬击编钟
　　教谓教眡了也磬即上文眡了条下掌击颂磬笙磬是也尝谓钟磬二物磬则亲而不尊钟则尊而不亲何以言之虞书鸣球为堂上乐其堂下有镛而无磬周礼先言磬师后言钟师仪礼大射磬在钟上乡饮乡射有磬无钟皆磬亲于钟也笙磬者与吹相和之磬也颂磬者与歌相和之磬也皆十六枚而为一架是名编磬而编钟亦如之故以磬师教击编钟葢钟亦有笙钟歌钟之分别是与磬同也磬师为长何也后夔击石拊石即古之磬师也然孔子学琴于师襄与论语击磬襄似是一人既称师襄其亦无目者欤以俟再考
　　教缦乐燕乐之钟磬凡祭祀奏缦乐【凡或作及误】
　　缦乐即操缦也燕乐燕飨之乐鹿鸣关雎之属是也
　　钟师掌金奏
　　谨按仪礼乡饮乡射有磬无钟至于燕礼及大射仪兼有钟磬盖有钟则未必无磬而有磬则可以无钟此磬师钟师所由分别也然则礼之大者钟师分掌之礼之小者磬师兼掌之是以磬师条兼言编钟钟师条不言编磬则其大小详略又可知矣故曰钟则尊而不亲钟师専以金音奏乐故曰掌金奏也
　　凡乐事以钟鼓奏九夏
　　周制别有九夏非虞夏之九歌先儒或引虞书九功惟叙九叙惟歌名为九夏非也或引周颂时迈为肆夏执竞为繁遏思文为渠亦非或曰有声无辞或曰有辞亡逸皆非盖夏之为言大也乐之大者也即今大雅是也以诗言之谓之曰雅以乐言之谓之曰夏则九夏者大雅九篇是也解见下文
　　王夏
　　旧説王出入奏王夏新説文王之篇是也盖取王字为乐之名故谓之王夏耳
　　肆夏
　　旧説尸出入奏肆夏新説即緜之篇是也盖取肆不殄厥愠之肆字为乐名耳
　　昭夏
　　旧説牲出入奏昭夏新説大明之篇是也盖取昭事上帝之昭故曰昭夏
　　纳夏
　　旧説四方賔来奏纳夏新説旱麓之篇是也盖取君子纳福如玉瓒之纳黄流也
　　章夏
　　旧説臣有功奏章夏新説棫朴之篇是也盖取为章于天及追琢其章也
　　齐夏
　　旧説夫人祭奏齐夏新説思齐之篇是也称美母道妇德故用于夫人之祭焉
　　族夏
　　旧説族人侍奏族夏新説行苇之篇是也盖取戚戚兄弟莫逺具尔之义
　　祴夏
　　旧説客醉而出奏祴夏新説既醉之篇是也
　　骜夏
　　旧説公出入奏骜夏新説骜乐也骜夏盖即假乐之篇一説古骜字与敖游之敖义通巻阿之篇曰来游来歌是也
　　凡祭祀飨食奏燕乐
　　以钟鼓奏之
　　凡射王奏驺虞诸侯奏貍首卿大夫奏采苹士奏采蘩解见乐师条下
　　掌鼙鼓缦乐
　　谓缦乐之朔鼙应鼙及鼓之节
　　笙师掌教龡【古文龡与吹通】
　　教谓教瞽蒙也凡系吹者皆属笙师教习
　　竽笙埙籥箫篪篴管
　　竽笙匏音埙土音籥箫篪篴管皆竹音竽与笙合埙与篪合籥与篴合箫与管合
　　舂牍应雅以教祴乐
　　舂牍木音应雅革音祴乐谓祴夏之乐也
　　凡祭祀飨射共其钟笙之乐
　　仪礼大射仪曰乐人宿县于阼阶东笙磬西面其南笙钟盖钟磬与笙互相应和故小雅曰鼓钟钦钦鼓瑟鼓琴笙磬同音以雅以南以籥不此之谓也
　　燕乐亦如之
　　大防廞其乐器及奉而蔵之
　　大旅则陈之
　　解见上文
　　镈师
　　镈是大钟虞书商颂周雅皆谓之镛是也陈旸以为小钟非也
　　掌金奏之鼓凡祭祀鼓其金奏之乐飨食賔射亦如之击鼓之节奏与金奏合者谓之金奏之鼓
　　军大献则鼓其恺乐
　　解见大司乐条下
　　凡军之夜三鼜皆鼓之守鼜亦如之
　　出征曰军不出曰守每夜发擂则皆然也三鼜谓晨昏及夜半
　　大防廞其乐器奉而蔵之
　　韎师掌教韎乐祭祀则帅其属而舞之大飨亦如之旄人掌教舞散乐舞夷乐凡四方之以舞仕者属焉凡祭祀賔客舞其燕乐
　　已上二条殆似古人所谓世俗之乐孟子曰今之乐由古之乐也自唐宗以前雅乐俗乐总统于太常而无所分别至开元天寳间始设教坊奏清商九部大率多夷音今观周制亦然则其来也逺矣详见鞮鞻氏条下
　　籥师掌教国子舞羽龡籥
　　经文旄人在籥师籥章上疑错简也旄人下士也掌教散乐籥师中士也掌教国子礼记文王世子篇曰凡学世子及学士必时春夏学干戈秋冬学羽籥皆于东序小乐正学干大胥赞之籥师学戈籥师丞赞之胥鼓南胥者大胥小胥鼓南者鼓二南之诗也是知籥师当在韎师旄人之前韎师旄人当在鞮鞻氏之前也
　　祭祀则鼓羽籥之舞賔客飨食则亦如之
　　羽舞钟鼓籥师自击或令胥击之所谓胥鼓南也
　　大防廞其乐器奉而蔵之
　　籥章
　　谓吹籥合歌章
　　掌土鼓
　　杜子春云土鼓以瓦为匡以革为两面可击也
　　豳籥
　　毛传曰籥六孔説文曰籥三孔记曰夏籥此云豳籥疑六孔者为夏籥三孔者为豳籥也或云豳国之籥以苇为之明堂位云土鼓蒯桴苇籥是也
　　中春昼击土鼓龡豳诗以逆暑中秋夜迎寒亦如之旧説迎暑以昼求诸阳迎寒以夜求诸隂皆以豳籥吹豳风之诗也新説土鼓土俗之鼓也盖豳土之俗鼓故曰土鼓
　　凡国祈年于田祖龡豳雅击土鼓以乐田畯国祭蜡则龡豳颂击土鼓以息老物
　　诗曰琴瑟击鼓以御田祖以祈甘雨以介我稷黍以谷我士女此之谓以乐田畯也记曰蜡之祭仁之至义之尽也黄衣黄冠而祭息田夫也野夫黄冠黄冠草服也此之谓息老物月令孟冬劳农以休息之是也
　　鞮鞻氏掌四夷之乐与其声歌祭祀则龡而歌之燕亦如之
　　后汉明帝永平中益州刺史梁国朱辅好立功名慷慨有大略在州数嵗宣示汉德威懐逺夷自汶山以西前世所不至正朔所未加白狼槃木唐菆等百余国戸百三十余万口六百万以上举种奉贡称为臣仆辅上疏曰臣闻诗云彼徂者岐有夷之行传曰岐道虽僻而人不逺诗人诵咏以为符验今白狼王唐菆等慕化归义作诗三章路经卭来大山零髙坂峭危峻险百倍岐道繦负老防若归慈母逺夷之语辞意难正草木异种鸟兽殊类有犍为郡掾田恭与之习狎颇晓其言臣辄令讯其风俗译其辞语今遣从事史李陵与恭护送诣阙并上其乐诗昔在圣帝舞四夷之乐今之所上庶备其一帝嘉之事下史官録其歌焉逺夷乐德歌诗曰大汉是治与天意合吏译平端不从我来闻风向化所见奇异多赐缯布甘羙酒食昌乐肉飞屈申悉备蛮夷贫薄无所报嗣愿主长寿子孙昌炽逺夷慕德歌诗曰蛮夷所处日入之部慕义向化归日出主圣徳深恩与人富厚冬多霜雪夏多和雨寒温时适部人多有涉危歴险不逺万里去俗归德心归慈母逺夷懐德歌曰荒服之外土地墝埆食肉衣皮不见盐谷吏译传风大汉安乐携负归仁触冒险狭髙山岐峻缘崖磻石木薄发家百宿到雒父子同赐懐抱匹帛传告种人长愿臣仆【见后汉书】
　　唐德宗贞元中南诏异年寻遣使诣劔南西川节度使韦臯言欲献夷中歌曲且令骠国进乐臯乃作南诏奉圣乐用黄钟之均舞六成工六十四人赞引二人序曲二十八叠执羽而舞南诏奉圣乐字曲将终雷鼓作于四隅舞者皆拜金声作而起执羽稽首以象朝觐毎拜跪节以钲鼓德宗阅于麟德殿以授太常工人自是殿庭宴则立奏宫中则坐奏十七年骠国王雍遣弟悉利移城主舒难陁献其国乐至成都韦臯复谱次其声又图其舞容乐器以献凡工器二十有二其音八金贝丝竹匏革牙角大扺皆夷狄之器其声曲不于有司【见新唐书】
　　已上二段盖即周官韎师旄人及鞮鞻氏所掌夷乐之遗意欤故附载于篇末
　　典庸器
　　典犹掌也庸器者常用之器也庸者常也用也读如祗庸登庸之庸旧説以为伐国铭功之器非也
　　掌蔵乐器庸器
　　乐器钟磬琴瑟之属庸器一切常用之物不止于乐器也为歌敷席为舞立表表与席非乐器故总名庸器用毕则收蔵之
　　及祭祀帅其属而设笋虡陈庸器飨食賔射亦如之大防廞笋虡
　　笋虡亦非乐器故为庸器之首
　　司干掌舞器祭祀舞者既陈则授舞器既舞则受之賔飨亦如之大防廞舞器及奉而蔵之
　　不言戚省文也不言羽籥者别属籥师不属此官也已上二官乐官中微者也是故列于篇末

　　乐律全书卷二十五
<经部,乐类,乐律全书>
　　钦定四库全书
　　乐律全书卷二十六
　　明　朱载堉　撰
　　筭学新説
　　臣所撰新説凡四种一曰律学二曰乐学三曰筭学四曰韵学前二者其书之本原后二者其书之支所以羽翼其书者也夫筭学之有书其亦旧矣谓之新説何也且如周径羃积相求之类旧则疎而新则密平方不用商除立方不显亷法之类旧则繁而新则简旧以句股为末専明九章新以句股为首専明律厯此其异也余则文虽小异要亦殊途同归者也
　　初学凢例
　　臣谨按内则曰六年教之数与方名十年出就外傅居宿于外学书计所谓数即一二三四五六七八九十乃至百千万等项之名也所谓计即一一退位一乃至逢九进一十等项之术也中庸曰辟如行逺必自迩辟如登髙必自卑此之谓也
　　常数【子生六嵗时教之者此也】
　　一　　　二　　　三　　　四　　　五
　　六　　　七　　　八　　　九　　　十
　　十一　　十二　　十三　　十四　　十五十六　　十七　　十八　　十九　　二十二十一　二十二　二十三　二十四　二十五二十六　二十七　二十八　二十九　三十三十一　三十二　三十三　三十四　三十五三十六　三十七　三十八　三十九　四十四十一　四十二　四十三　四十四　四十五四十六　四十七　四十八　四十九　五十五十一　五十二　五十三　五十四　五十五五十六　五十七　五十八　五十九　六十六十一　六十二　六十三　六十四　六十五六十六　六十七　六十八　六十九　七十七十一　　七十二　　七十三　七十四　　七十五七十六　　七十七　　七十八　七十九　　八十八十一　　八十二　　八十三　八十四　　八十五八十六　　八十七　　八十八　　八十九　九十九十一　　九十二　　九十三　　九十四　九十五九十六　　九十七　　九十八　　九十九　一百
　　大数【名色虽多自京已上初学者难晓筭家亦不常用故畧之】
　　一　十　　百　千　万　十万　百万　千万　万万为亿一亿十亿百亿千亿万亿十万亿百万亿千万亿万万亿为兆一兆十兆百兆千兆万兆十万兆百万兆千万兆万万兆为京大数有三等下等者十万为亿十亿为兆十兆为京之类是也中等者万万为亿万万亿为兆万万兆为京之类是也大抵儒书中所载者下等也筭书中所载者中等也其上等者未详所载而佛经中则又与此三等不同今所用者特依筭书用中等之数耳
　　小数【名色虽多自纎已下初学者难晓筭家亦不常用故畧之】
　　几尺　几寸　几分　几厘　几毫　几丝　几忽　几微　几纤此乃常人所晓次载平立二积与常不同初学者宜习之
　　平方积【此所谓计术也十嵗然后教之】
