<!-- { "loadSidebar": true } -->
　　律吕精义外篇六
　　古今乐律杂説并附録
　　论礼乐二者不可偏废第六之上
　　序曰礼以序尊卑乐以和上下礼乐二者不可偏废故论之
　　汉成帝时犍为郡于水濵得古磬十六枚议者以为善祥刘向因是説上宜兴辟雍设庠序陈礼乐隆雅颂之声盛揖让之容以风化天下如此而不治者未之有也或曰不能具礼礼以养人为本如有过差是过而养人也刑罚之过或至死伤今之刑非臯陶之法也而有司请定法削则削笔则笔救时务也至于礼乐则曰不敢是敢于杀人不敢于养人也为其爼豆筦之间小不备因是絶而不为是去小不备而就大不备大不备或莫甚焉夫教化之比于刑法刑法轻是舍所重而急所轻也且教化所恃以为治也刑法所以助治也今废所恃而独立其所助非所以致太平也
　　唐宗开元中裴耀卿请行礼乐化导三事表曰三者礼乐化导也州牧县宰所守者宜礼乐典书经籍所教者返古还朴上奉君亲下安乡族若皆和气浃洽自然化理清平由此言之不在刑法圣朝制礼作乐虽行之自乆而外州逺郡俗习未知徒闻礼乐之名不知礼乐之实窃见乡饮酒礼颁于天下比来唯有贡举之日略用其仪闾里之间未通其事臣在州日率当州所管县二与百姓劝导行礼奏乐歌至白华华黍由庚等章言孝子养亲及羣物遂性之养或有泣者则知人心有感不可尽诬但臣州乆絶雅声不识古乐伏计太常具有乐器大乐乆备和声伏望令天下三五十大州简有性识于太常调习雅声仍请笙竽琴瑟之类各三两事令比州转次造习每年各备礼仪准令式行礼稍加劝奬以示风俗又以州县之学本以劝人禄在其中闻于学也今计天下州县所置学生不减五六万人及诸色并国子每年荐举擢第过百人已上虽有司明试务在择才而学校衰微居然可騐州县补学生之日皆不愿为逺郡送乡贡之时多有不愿来集恐成頽弊不可因循伏望详择其宜微加劝革
　　宋太宗时乡贡进士田锡请复乡饮上书曰臣闻圣人建大业得大位制礼以经邦国作乐以和神人五礼行于朝廷逺方之民有终身不得观之者六乐奏于宗庙逺方之俗有终身不得闻之者于是制乡饮之礼行学校之间俾人徧知冀人易识葢其礼甚辨其仪甚详有献祭之仪有爼豆之数命乡人之贤者为主延乡人之老者为賔揖譲拜起皆有仪升降进退必有位以金石之乐和其节以雅颂之诗导其情自秦承周衰汉迩秦乱不能行之至后汉世祖行之世祖之后复废至西晋复之西晋之后又废至皇唐用之明着礼文散颁郡国咸俾长吏以化黎元至开元中宣州刺史裴耀卿以为乡饮之仪惟于贡士之日略得举用其余寝停岂圣王化俗之心岂良吏知礼之大于是拜章奏以上言自恭俭而行礼月而习之嵗而行之于是宣州耆老宣庭僚吏每闻歌白华之什华黍之诗南陔之篇由庚之颂言孝子养亲之道述万物遂性之防观者皆踊跃听者有感泣葢礼乐之感于外而精神之于中也在唐之世为唐之牧守唐之世祚垂三百载唐之牧守凡几千人唯耀卿能于一郡之间独奉先王之礼乐犹化其俗尚移其风以是知先王之礼不徒行先王之乐不徒用但后人行之不得其道用之不知其微国家大礼与天地同节大乐与天地同和禋天地祭宗庙祠山川正齿胄迨封策冠昏之礼军旅賔客之容陛下皆举百王之礼而行之以六代之乐而明之所谓礼乐征伐自天子出矧国家括地三百州拓土一万里年谷屡丰民风太和朝廷之礼既崇而逺方之民有未亲见之者朝廷之乐既备而逺方之俗有未亲闻之者愿陛下申明旧典举行新政颁乡饮之礼修乡饮之仪使其观祭献之严则知不忘报本矣覩苹藻之祀则知所贵者诚矣见贤者为主则知懋徳者可尊矣视老者为賔则知高年者可防矣阅揖让拜起之式则知谦恭撙节之可学矣见升降进退之容则知折旋俯仰之可习矣闻白华南陔之诗则知孝于父母矣听雅音正声之奏则悦而和乐矣月而习之嵗而行之稔于礼而自熟渍于道而弥深讦愎化为柔和很戾迁为贞顺革恶归善流邪复正其何然哉葢性相近也习相逺也不觉自生于知耻之性既无过又知耻国家虽设刑而无淫慝可刑矣朝廷虽设禁而无过差可禁矣若是则为父者以慈而为教也为子者以孝而自守也为兄者以友爱而自得也为弟者以恭谨而自悦也为夫者以和而有其室家也为妇者以柔而事于舅姑也一家率之一乡慕之一邑化之一郡荣之一国兴之天下同之得非王者励精于礼乐而致之诸侯折节于礼乐而奉之若以为古之礼也不可复行则世祖承盗莽之后而能行之晋氏承元魏之乱而能复之太宗革隋季之淫而能用之若以为俗之薄也难骤化之则裴耀卿何以化之宣州之民何以顺之是知三代絶迹千古旷礼犹可缮完补葺损益裁酌沿其俗适其时而明之况贞观之风开元之化左顾不逺右盼可及彝章不冺令式斯在昔舜庭奏乐而鸟兽率舞燕谷吹律而草木遂萌文王行礼而虞芮懐慙范宣让功而栾黡知变夫金石至和非有乐于鸟兽而鸟兽自舞草木无情非必应于律吕而律吕能通西伯之仁不以化虞芮而争讼自息晋卿之让不以矫栾黡而汰虐自亡葢礼乐之进物也速而谦让之服人也深况欲以賔主之礼以明之以献祭之仪而示之以金石之乐以和之以升降之度而化之以揖让之容以导之以尊贤之序以命之以养老之道以喻之人之心物之性得不优而柔之而自趋之感而慕之而自化之乡饮之礼化民导俗夫如是之速也愿陛下询公卿而复之望陛下勑牧守而行之行之朞年则民知耻行之再嵗则民知教行之三载则民知礼行之而不辍用之而能乆则比屋可封之俗不独尧帝之时也圣代当复见矣闻乐而感之者不独宣州有之也天下皆尽然也
　　右见歴代名臣奏议三疏详略虽异而互相明故并载之
　　郑樵通志乡饮酒説其略曰乡饮酒者王道之始也尚齿尊贤莫先乎此自汉歴唐未尝废也唐贞观六年诏曰比年丰稔闾里无事乃有堕业之人不顾家产朋游无度酣宴是躭危身败徳咸由于此自非澄源正本何以革兹弊俗可先録乡饮酒礼一卷颁于天下每年令州县长官亲率长幼依礼行之庶乎时识亷耻人知礼节其仪具开元礼惟宋家以淳化中讲究未备遂尔因循近日縁明州举行其事朝廷遂下明州防例而颁之天下然未几而废以明州之士不识礼意不可以行也何哉葢乡饮酒礼者惟仪礼详明所以唐太宗但録其一卷而颁之明州之行不知本仪礼但取礼记乡饮义不本全经何以行事臣为是作乡饮礼三种书葢本仪礼于古而参开元礼于今复取于歴代而损益之今此篇但记前代所行云
　　臣谨按乡饮酒之礼夏殷之世无所考周制五礼之目是为嘉礼之一凡礼之所纪冠婚丧祭皆自士以上乃得行之而乡饮酒之礼达于庶民因其聚防之际与之揖让升降使知尚齿尊贤而兴敬让之道焉考之经传其説有四一曰乡大夫三年大比献贤者能者于其君以礼賔之与之饮酒其礼三年一行即乡饮酒篇全文是也二曰州长春秋习射于序先行乡饮其礼一年再行即乡射篇内载饮酒一段是也已上二者虽经文具存而大同小异三曰党正以礼属民饮酒而正齿位其礼每年蜡祭一行惟略见于周礼及礼记乡饮义而仪礼无此説四曰乡人饮酒略见于乡党篇葢用乡饮酒礼此则不拘何时亦不拘几次也已上二者经文亡逸而歴代所用者犹有遗意存焉汉制郡国十月行乡饮酒礼葢用正齿位之説魏晋以下间或行之其详不可得而闻李唐兼采二説賔兴贤能则以刺史或上佐为主其制皆仿于古而小损之有主賔介而无僎其乐则歌笙间合各一作而不备正齿位则行于冬季主用县令复降杀其礼无谋賔戒賔不设折俎易脯醢为菹醢其作乐如上赵宋淳化三年诏有司讲其礼命学士苏易简仿古乐章作鹿鸣南陔嘉鱼崇丘闗雎鹊巢之诗凡三十四章后不果行政和中有司奏参酌古制于州军贡士之月以礼饮酒用知州军事或本州佐官为主提举学事司所在则提学为主上舍生当贡者与州之羣老为众賔其登降之节与举酒作乐器用之类并参照辟雍宴贡士之仪绍兴十三年礼部奏脩定仪制颁下郡国于科举之嵗行于学校是日賔主先舍菜于先圣先师然后行礼并不作乐葢本用賔贤之説而已仕未仕者以齿序位于两庑则亦兼取党正之文至其登降之容献酬之节较之于唐尤简略焉十七年左迪功郎陈介言乞定郡国所行乡饮岁数乃命诸州三岁科举之年行之其愿每岁一行者亦从其便二十六年又命愿行于里社者听官不得预其可考者如此唐制乡饮所谓开元礼者杜氏通典备载之矣惟宋制无全文葢在当时原未定也我朝自有成规在有司于泮学行此礼者仪式已定无容别议其在乡村父老中或有好行古礼者行此礼于家塾只依仪礼原文行之亦无不可葢公私既异虽今古并行而不相悖也但仪礼乡射篇内载饮酒一节与乡饮篇大同小异其文互有详略其理互有明今附于本条下以便参考云耳
　　【上层乡饮篇下层乡射篇】
　　乡饮酒之礼　　　　　　乡射之礼
　　主人就先生而谋賔介
　　主人戒賔賔拜辱主人答拜乃　主人戒賔賔出迎再拜主人答请賔賔礼辞许主人再拜賔答　再拜乃请賔礼辞许主人再拜
　　拜主人退賔拜辱　　　　　　賔答再拜主人退賔送再拜
　　介亦如之　　　　　　　　　无介
　　乃席賔主人介众賔之席皆不　乃席賔南靣东上众賔之席继属焉尊两壶于房戸间斯禁有　而西席主人于阼阶上西靣尊酒在西设篚于禁南东肆加　于賔席之东两壶斯禁左酒二匀于两壶设洗于阼阶东南　皆加勺篚在其南东肆设洗于南北以堂深东西当东荣水在　阼阶东南南北以堂深东西当
　　洗东篚在洗西南肆　　　　东荣水在洗东篚在洗西南肆
　　县于洗东北西靣
　　羮定主人速賔賔拜辱主人答　羹定主人朝服乃速賔賔朝服
　　拜还賔拜辱　　　　　　　出迎再拜主人答再拜退賔送
　　再拜
　　介亦如之
　　賔及众賔皆从之主人一相迎　賔及众賔遂从之及门主人一于门外再拜賔賔答拜　　　相出迎于门外再拜賔答再拜拜介介答拜
　　揖众賔主人揖先入賔厌介入　揖众賔主人以賔揖先入賔厌门左介厌众賔入众賔皆入门　众賔众賔皆入门左东靣北上
　　左北上　　　　　　　　　　賔少进
　　主人与賔三揖至于阶三让主　主人以賔三揖皆行及阶三让
　　人升賔升　　　　　　　　　主人升一等賔升主人阼阶上当楣北靣再拜賔　主人阼阶上当楣北靣再拜賔
　　西阶上当楣北靣答拜　　　　西阶上当楣北靣答再拜主人坐取爵于篚降洗賔降主　主人坐取爵于上篚以降賔降人坐奠爵于阶前辞賔对主人　主人阼阶前西靣坐奠爵兴辞坐取爵兴适洗南靣坐奠爵于　降賔对主人坐取爵兴适洗南篚下盥洗賔进东北靣辞洗主　靣坐奠爵于篚下盥洗賔进东人坐奠爵于篚兴对賔复位当　北靣辞洗主人坐奠爵于篚兴
　　西序东靣　　　　　　　　　对賔反位
　　主人坐取爵沃洗者西北靣卒　主人卒洗壹揖壹让以賔升賔洗主人壹揖壹让升賔拜洗主　西阶上北靣拜洗主人阼阶上人坐奠爵遂拜降盥賔降主人　北靣奠爵遂答拜乃降賔降主辞賔对复位当西序卒盥揖让　人辞降賔对主人卒盥壹揖壹
