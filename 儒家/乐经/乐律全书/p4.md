<!-- { "loadSidebar": true } -->
　　一律吕正义定琴瑟必用箫盖以今之箫宫商与古排箫合故也若笙则比箫髙四律实与笛同载堉以笙定琴非也又防笙法用石緑和蜡防之重防则声浊轻防则声清髙下原无一定岂若箫孔之声一定而不可移乎【卷五第一页前八行】
　　一此书所列笛孔字色即今之四字调亦谓之正调载堉以黄钟为长一尺故以笛合字为黄钟宫声夫笛之合字实变宫声也然则明代之乐下于今一律而律吕正义云明代误以太蔟宫为黄钟宫者何也盖起调立宫之法先以七音定位为一定之凖然后以某字当定位之下羽位者则曰某调以某字当定位之宫位者则曰某宫载堉以变宫合字为第一位则第三位必是太蔟一字故律吕正义又云明代之乐非特不知宫且不知调也【卷十四第四页后七行至第六页前三行】
　　一不可以律名自京房作律凖写律于后汉志遂以律名继且以乱律汉以后未有能辨析之者我
　　圣祖仁皇帝考定管律度生声取分之不同作圗説以
　　明之我
　　皇上又作七琴十四表而律吕之不可相混益为精宻如黄钟宫表以黄钟为宫太蔟为商姑洗为角皆得正律正分至徴羽二音则又不用阳律而用隂吕是以徴音得林钟之分而实应夷则之律羽音得南吕之分而实应无射之律三律二吕盖之分则然若槩施之于金石竹匏土则不可也此书各谱所注律吕实承前人之误而又不知分之详宜其清浊不分律吕杂用也【臣】等遵
　　防将各谱增注宫商查各谱有专用律吕注者若照今雅乐律吕配七音之法骈注则一调中兼用二变清浊七音并作实不合法如闗闗雎鸠句原谱用姑蕤应南四声试以分配合之宫商歌之则姑为角蕤为变徴应为变宫南为羽在笛字色曰上
　　尺六凡尚可歌也若以管律配合之宫商注之则姑为角蕤为变徴应为清羽南为清徴在笛字色曰上尺凡工一句中工字已出调矣故凡谱中原用律吕注者俱无庸再注宫商至各谱之专用工尺注者【臣】等钦遵
　　圣训一一增注但查载堉以合字为宫声今以四字为宫声注之则又不合彼之谱调故仍用彼七音配字色之法分注则其岐误不合览谱了然矣【歌章各谱】
　　一各谱每一字一声用八板为节夫一字八板其声必迟使礼毕而乐未阕岂礼乐相辅而行之谓哉
　　一丝音每易为竹音所掩理固宜然此各谱琴瑟指法每一字必十六弹用正应和十六声即所谓操缦法之定当达理定也甚且三十二弹又为之说云歌声未尽声不可先尽此乃世俗三衬防夹弹法所谓烦手淫声岂可施之琴瑟乎
　　一四声虽出于沈约然实自然之声非假造作也载堉不取四声并不拘平仄故歌字俱非本音即以太庙乐谱而论如对越至亲句字色为合四一尺对至二字最髙反用低唱又繇髙逮元句字色为六尺四上逮字最髙亦用低唱又如闻其声句如字用髙尺字不必知音者皆知其不合矣【卷二十二第六十六页乐章】
　　一祈谷乐谱俱用黄钟宫至第二章又用仲吕宫盖一谱二调也【卷十三第二十二页至二十四页】又太庙乐谱初献亚献用上字起毕终献又用六字起毕亦一谱二调也【卷二十二太庙乐】又乡饮乐谱采苹驺虞用角调至陔夏则用宫调亦二调并用也岂非杂乱无章乎【卷三十五乡射乐】
　　一自古乐章唯不用徴调盖征音起调则宫居商位故为雅乐所忌非不用商调商声之谓也朱子云古乐不是无商音其说甚明明邱濬大学衍义补亦云闗雎鹊巢等六诗用无射清商载堉固执不用商调之说以角调谱国风徴调谱小雅宫调谱大雅羽调谱周颂鲁颂已属无义理又执不用商声之说遂至小雅徴调并用六音如呦呦鹿鸣食野之苹二句用林蕤姑黄应林南林八字中有六音无论不合今法即彼所列琴表律吕表亦与此不合也细察其法盖林蕤皆征音也不敢连用二林字故作林蕤又应即清宫也不欲用半黄字故作应其字色乃六六工上仕六五六也然此律吕夹实无所据非古分之比也
　　一庆源发祥谱有宫角徴羽四调试用律吕正义七音定位法以笛之羽调五音谱之如宫调曲首句庆源发祥为宫商角徴至角调则为角徴羽宫徴调则为徴羽宫商羽调则为羽宫商角其宫调曲末句皇灵显融为角商羽宫至角调曲则为羽征商角徴调曲则为宫羽角徴羽调曲则为商宫徴羽盖同一乐章而歌法各异夫所谓旋宫者七音可为七调调变而腔法不变以是成旋宫之妙若此一章四易调并四易腔以是为旋宫何其谬哉【卷十三第十五页至十七页】
　　一南风歌六十调第一调南风之薰兮句作羽徴角商宫第二调作徴角商宫羽第三调作角商宫羽徴第四调作商宫羽徴角第五调作宫羽徴角商不论歌字合与不合只用此五声挨次旋转其余五十五调俱用此法以为旋宫之法如是岂足聴乎且南风之薰兮句既用羽徴角商宫以下可以解吾民之愠兮至末总用羽徴角商宫以次填注不敢颠倒一字琴瑟专一谁能聴之此之谓矣【卷六卷七南风谱　又卷十八内康衢击壤二歌并同】
　　一周之风化始于宫闱故乡饮亦用二南然乡射大射各异其制不皆全用十八诗则随事制宜之明证也使必拘十八诗之谱则燕劳之什房中之乐于异代何取乎今乡饮之乐只歌
　　御制补亡诗六篇所以化成天下者美矣善矣而又适合升歌间奏之法此随事制宜而适与古合者也此书三十一卷至三十四卷所载乡饮十八诗已见前十七卷内此为重而其歌奏之序不合礼经鹿鸣四牡等毎篇分为三节与笙诗错杂为之不知其何所据也
　　一乐经之亡已久古有以大司乐章当之者载堉谓诗三百篇即乐经凿矣【卷二十五第一页前五行】
　　一二南各谱大率一篇中字色雷同者多夫诗谱之难必髙下抑合于词意而后错综宫商以出之斯为善耳今填词家同一牌名尚须审音察理变化无方岂有歌诗数章只用一腔且不顾其文义又不合于平仄者乎【卷三十六二南诗谱】
　　一谱中有立我烝民章思文后稷章古南风歌汉武帝秋风辞以豆叶黄金字经鼓桐青天歌四曲牌分谱查此四曲今九宫大成有之载堉取古歌辞配以时曲小令是援雅而入于俗矣且即以填词而论亦必先有此格然后取其字之四声合格者用之故曰填也或先有词章而旧无曲名者则当以字色分配必求协律今之所谓集曲是也此取古歌诗无论合格不合格强取曲牌合之岂可法哉【卷四十一第十页至十四页】
　　一谱中有尧謡击壤歌舜歌夏训商颂等皆庄雅之音乃仅注字色而不注宫商殊失古意今俱遵
　　防补注五音又明太庙亚献乐谱及立我烝民谱思文后稷谱古南风谱汉武帝秋风谱原书俱未注宫商今一并补注以存古法至其谱之声调不协则皆载堉师心不师古之失也
　　多罗质郡王【臣】永　瑢
　　礼部尚书【臣】徳　保
　　国子监祭酒【臣】邹奕孝
　　钦天监监正【臣】喜　常
　　乐律全书序
　　律吕精义乃臣父之遗志而臣愚所述也分为内外二篇内篇主声数者为本外篇主辨论者为末虽则祖述前贤师法往古然非宋已来律家常谈也是以臣愚窃谓比照大明清天文分野等书事例宜加大明二字于书名之首焉何也葢此一书前代未有实自我朝始耳良由世庙中兴礼乐咸新文化逺被而朝野臣民靡然向风矣当此之时于厯数则有若乐頀华湘唐顺之赵贞吉顾应祥等诸臣出焉于乐律则有若张鹗吕柟廖道南王廷相韩竒等诸臣出焉如是诸臣未能殚举各有著述一时出者皆頼世宗皇帝好学作养之所致也由是臣父恭王厚烷及臣外舅祖都御史何瑭亦与闻焉然此二臣頴悟超卓论议精当葢多前贤所未发者若论先天八卦横图则干左坤右纵图则干上坤下以证前贤方图之误若论黄钟九寸纵黍则八十一分横黍则百分以证前贤九十分之误与夫援笙证琴则知琴均当具七音援琴证律则知律数惟止十二葢有变声而无变律陈蔡元定所见皆非是凡此之皆出二臣自悟而非先儒之所授也臣尝闻臣父曰六经有听律之文无筭律之説律由声制非由度出黄钟之声既定则何必拘九寸执守九寸为説误矣况又执守王莽尺与斛铭不亦误甚乎葢律家所谓三分损其一者犹厯家所谓四分度之一也皆大略之率耳自汉刘洪已来千有余载疑四分度之一者疑之转深而转密信三分损其一者信之弥久而弥踈何律厯二家愚智相较霄壤相悬也夫数以理为本而人心之灵又理数之本也惟于理有未穷故其知有不尽先儒岂欺我哉彼于冥冥之中固有昭昭者存但患学者不下苦工夫以求至当耳援笙证琴昭然易晓援琴证律显然甚明仲吕顺生黄钟返本还元黄钟逆生仲吕循环无端实无往而不返之理笙琴互证则知三分损益之法非精义也臣闻此语潜思有年用力既久遂悟不用三分损益之法其义益精律厯皆赖臣父所诲岂敢忘父之志而不为芹曝之献乎除系厯法者别着成书外系律法者亦着成书名曰律吕精义其内篇之目曰总论造律得失第一不宗黄钟九寸第二不用三分损益第三不拘隔八相生第四不取围径皆同第五新旧法参校第六新旧律试验第七气辨疑第八旋宫琴谱第九乐器图様第十审度第十一嘉量第十二平衡第十三外篇之目有八其大槩皆古今乐律杂説而为辨论附焉臣愚自序为书之意曰窃惟厯代诸史志中其言驳杂取舍失当无足观者莫如律厯与夫乐耳葢由六艺残缺声调数术知之者鲜故也班志文藻足以动人识者讥其辩而非实葢文胜于质也自是而后相继作者或失之踈略或失之冗琐舍本存末何益于事虽有不如无也皆班固作俑矣欧阳修撰唐书独志厯而遗律托克托撰宋史惩修之弊载律差详然亦摭其末而遗其本且如蔡元定律书每条所引古人旧説乃其经也本也其自辨论于各条下乃其传也末也宋志悉删其本惟载元定之辨使不见原文者不知此论从何而发是则虽有不如无也推详史家之意葢谓兼载则恐文烦特摭其要而已殊不知律厯之学以声数为至要若夫辨论乃其末节也声者合四一上勾尺工凡六五之是也数者一二三四五六七八九十之是也前贤多不留心于此其以为深者媮薄自画而讨论不来其以为浅者鄙俚斯嫌而润色不出故于论数目尺寸声调腔谱处率删去之此则史家之通弊也夫乐也者声音之学也律也者数度之学也欲志乐律宜详其本汉初制氏世在乐官但能纪其铿锵鼓舞而不能言其义可谓知其本矣齐鲁韩毛能言诗之义而不知其音乐律之本亡矣太史公律书其最要者末后生钟分百三十五字耳余説嫌多删之可也班固释五音曰宫中也居中央畅四方唱始施生为四声纲也释六律曰黄钟者阳气施种于黄泉孶萌万物为六气元也夫音律之有名犹人名耳丘垤之丘孔子取之轗轲之轲孟子取之孔孟之徳岂在是乎声音有髙下而莫能识别古人强以宫商名之而又强名为黄钟等正犹此耳初无别义以义解律汉儒之穿凿也臣此书中论声调数术处惟恐忽略而不敢藻饰者与其文胜质宁失之野耳矫史家之弊也兹奉明诏征取律书谨将旧稿删润以献愚见浅陋理有未然伏圣裁不胜幸甚万厯丙申正月朔日郑世子臣载堉稽首顿首谨序








　　钦定四库全书
　　乐律全书卷一
　　明　朱载堉　撰
　　律吕精义内篇一
　　总论造律得失第一
