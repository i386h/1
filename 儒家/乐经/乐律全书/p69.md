<!-- { "loadSidebar": true } -->
　　谨按阳律生隂下生隂律生阳上生古有二説其一説者十二律吕各照方位在子午以东者属阳在子午以东者属隂是故子黄钟复卦一阳丑大吕临卦二阳寅太蔟泰卦三阳卯钟大壮卦四阳辰姑洗夫卦五阳已仲吕乾卦六阳午防賔姤卦一隂未林钟遯卦二隂申夷则否卦三隂酉南吕观卦四隂戌无射剥卦五隂亥应钟坤卦六隂干为老阳故仲吕亢极不生坤为老隂故应钟极短为终大吕夹钟仲吕三吕以隂居阳故皆属阳防賔夷则无射三律以阳居隂故皆属隂凡律清者皆上生浊者皆下生此其一説也又一説云六律数奇属阳六吕数偶属隂是故子黄钟干之初九寅太蔟干之九二辰姑洗干之九三午防賔干之九四申夷则干之九五戌无射干之上九此六律其数奇各居本位属阳丑林钟坤之初六卯南吕坤之六二已应钟坤之六三未大吕坤之六四酉夹钟坤之六五亥仲吕坤之上六此六吕其数偶各居对冲属隂居本位者皆下生居对冲者皆上生下生者用本律及子声上生者用本律及倍声是故大吕夹钟仲吕三吕皆短于应钟而防賔夷则无射三律皆长于大吕此又一説也已上二説自汉至今是非不决盖太史公律书兼有此二种所谓律数一节即防賔重上生之法其生钟分一节即防賔下生之法是二种兼载之也前汉志独取防賔下生后汉志却用防賔上生梁武帝着钟律纬专诋下生唐太宗撰晋志乃讥上生皆狥一偏之见非通论也经世大训所解甚明盖以一嵗言则冬至已后属阳夏至已后属隂以一日言则子时已后属阳午时已后属隂所谓大隂阳也子阳丑隂寅阳卯隂之类小隂阳也律吕阳下生隂隂上生阳盖指其大者耳凡隂吕居阳方即皆属阳凡阳律居隂方即皆属隂惟应钟防賔同在隂方而仲吕黄钟同在阳方故别论小隂阳乃变例也其余诸律则只论大隂阳乃正例也朱熹此论非蔡元定所及夫重上生之説出于国语吕氏淮南太史公其来尚矣列子书谓黄钟大吕不可从烦奏之舞何则其音疏也将治大者不治细成大功者不成小此之谓矣是亦以大吕为浊声也况古人既名此律为大吕而又谓之元间间在黄钟太蔟之间则其大可知矣班志之谬不足为据蔡氏惑之反讥吕氏淮南不亦误欤近时有着乐书者遂以大吕长四寸有奇为定论盖班固元定作俑也使其大吕为宫其商角征羽之短且不必论若其仲吕为宫其征当用黄钟半声之半秪长二寸有奇无乃太短乎兹不可以不辨有图如左
　　黄大太夹姑仲防林夷南无应【长短有序如此】
　　黄【空】太【空】姑【空】防林夷南无应【空】大【空】夹【空】仲【疏密不伦如此】

<经部,乐类,乐律全书,卷二十一>

　　乐律全书卷二十一
<经部,乐类,乐律全书>
　　钦定四库全书
　　乐律全书卷二十二
　　明　朱载堉　撰
　　律学新説一
　　审度篇第一之上
　　臣所撰度谱证古尺者凡十二类总若千万言于经史百家书中礼乐名物车服器用近取诸身逺取诸物凡有关渉于度数者无不博采以为证据间有相传之説亦与辨析使之昭然无可疑焉文烦不载摘取数条録于此篇以见其大略云
　　一曰证之以尺二曰证之以歩三曰证之以钞四曰证之以钱五曰证之以黍六曰证之以粟七曰证之以律八曰证之以声九曰证之以身十曰证之以体十一曰证之以器十二曰证之以物右十二条同类相附合成六条
　　通志曰夏禹十寸为尺成汤十二寸为尺武王八寸为礼记王制曰古者以周尺八尺为歩今以周尺六尺四寸为歩
　　陈祥道曰六尺四寸者十寸之尺也十寸之尺六尺四寸乃八寸之尺八尺也
　　蔡元定曰周家十寸八寸皆为尺以十寸之尺起度则十尺为丈十丈为引以八寸之尺起度则八尺为寻倍寻为常
　　今按説文曰十寸为尺八寸为咫然则尺之与咫二器之名也以尺度物而计之则曰一尺二尺以咫度物而计之则曰一咫二咫孔丛子曰昆吾之劒长尺有咫史记曰肃愼之矢长尺有咫是也今人但知八寸为咫而不知咫乃别是一物之名而非尺矣譬如量器则鬴之非斛也权器则秤之非等子也盖尺丈斛镒之类皆以十为数者也咫仞寻常豆区鬴钟铢两斤石皆以四以八为数者也殷人以夏尺为其尺之咫故夏之一尺乃殷之八寸是因之而益者也周人以夏尺之咫而为尺故夏之八寸乃周之一尺是因之而损者也孔子谓殷因于夏周因于殷所损益可知其此之谓欤虽然周人亦未尝废夏尺故注疏家言十寸之尺八寸之尺兼用所谓长尺有咫是也陈氏蔡氏谓以十寸之尺起度则十尺为丈十丈为引以八寸之尺起度则八尺为寻倍寻为常此言得之矣
　　又按王制曰古者以周尺八尺为歩所谓古者指周公制礼之时也所谓周尺即夏尺去二寸通志陈氏蔡氏所谓八寸之尺是也王制又曰今以周尺六尺四寸为歩所谓今者指汉文帝命诸儒者撰王制之时也所谓周尺六尺四寸周字误也当作夏尺六尺四寸盖夏以十寸为尺周以八寸为尺周之八尺即夏之六尺四寸也尺数虽殊歩则同也汉儒撰王制不晓周字误或谓古一歩八十寸今一歩六十四寸则比今多十六寸矣或谓古一歩六尺四寸今一歩五尺一寸二分则比今多一尺二寸八分矣夫歩由人足古今无异也而云古者一百亩比今多四十六亩有余何哉注疏家亦谓古者一百亩比今多五十六亩有余盖皆误矣
　　又按周礼车人为耒六尺六寸与歩相中射人及仪礼皆言量侯道以弓谓之貍歩弓人言弓长六尺有奇司马法及荀子皆言六尺为歩则周制未尝以八尺为歩也盖战国变乱之时意欲兼幷取人田土是故大其歩法乃以八尺为歩耳云八尺者即八十寸亦未尝言以八寸为尺也设若彼以八寸为尺今以十寸为尺则彼八尺与今六尺四寸无异而田亩里数又有何差别乎汉文帝时儒者不见古文周礼等书遂据战国乱世之法妄谓八尺为歩虽太史公之流尚亦惑于其説谓六尺为歩者是秦始皇所制何况于他哉
　　小尔雅广度篇曰跬一举足也倍跬谓之歩宋咸注曰司马法六尺为步倍跬乃其大略【仪礼注云笴长三尺与跬相应然则跬为三尺详见别卷证之以器条下跬者俗呼为一蓦音麦】
　　国语单穆公曰人目之察度也不过歩武尺寸之间其察色也不过丈墨寻常之间韦昭注曰六尺为歩半歩为武五尺为墨倍墨为丈八尺为寻倍寻为常【尔雅云武迹也诗云绳其祖武又云履帝武敏歆毛郑朱皆以迹解之仪礼注疏谓中人足迹一尺二寸为武五武而成一歩此云半歩为武非是】
　　荀子曰立视前六尺而大之六六三十六三丈六尺史记秦始皇本纪曰数以六为纪符法冠皆六寸而舆六尺六尺为歩乘六马张晏曰水北方黒终数六故以六寸为符六尺为歩谯周曰歩以人足为数非独秦制然也索隐曰管子司马法皆云六尺为歩谯周以为歩以人足非独秦制又按礼记王制曰古者八尺为歩今以周尺六尺四寸为歩歩之尺数亦不同
　　今按单穆公曰目之察度也不过歩武之间荀卿曰立视前六尺而大之六六三十六尺然则荀卿所谓六尺者歩也单穆公所谓歩者六尺也故司马法曰六尺为歩歩百为畮班固论建歩立畮亦祖之以为説则古者以六尺为歩明矣王制言古者以周尺八尺为歩今以周尺六尺四寸为歩此与荀卿之説不同故郑氏注曰按礼制周犹以十寸为尺盖六国时多变乱法度或言周尺八寸则歩更为八八六十四寸太史公失于详考因汉儒王制之误遂谓六尺为歩者乃秦始皇之所创制夫歩生于人之足迹亘古至今无有异也歴代改正朔易服色而岂能改易人之肢体使歩有盈缩哉周以木王木之数八则八尺为歩秦以水王水之数六则六尺为歩若然汉以火王晋魏以土金王其以七尺十尺九尺为歩可乎此盖马迁之谬谯周辨之当矣俗谓五尺为歩而黍尺六尺比今四尺八寸大略近之刘歆六尺比今四尺四寸有奇不亦太短乎据六尺为歩之法以证古尺则眞伪可见矣
　　又按唐虞及夏后氏之制歩也皆以夏尺六尺为歩商以夏尺一尺二寸五分为尺而以商尺五尺为歩周以夏尺八寸为尺而以周尺八尺为歩置一尺二寸五分为实五因得六尺二寸五分置八寸为实八因得六尺四寸然则商之一歩乃夏尺六尺二寸五分也周之一歩乃夏尺六尺四寸也秦复古制六尺为歩自汉以来歩法或从六尺二寸五分或从六尺四寸今工部收藏寳源局所铸量地铜尺五尺为歩今之五尺乃夏尺之六尺四寸周尺之八尺也用纸条长五尺置铜尺上照铜尺两端裁齐将纸条折作八叚墨匙界令相均于每叚内界作八寸共为六尺四寸即夏尺六尺四寸也夏尺八寸均作十寸即周尺也夏尺一尺二寸五分均作十寸即商尺也商尺者即今木匠所用曲尺葢自鲁般传至于唐唐人谓之大尺由唐至今用之名曰今尺又名营造尺古所谓车工尺韩邦奇曰今尺惟车工之尺最准万家不差毫厘少不同则不利载是孰使之然哉古今相沿自然之度也然今之尺则古之尺二寸也所谓尺二之轨天下皆同是也以木工尺去二寸则古尺也盖鲁般家相传之尺乃舜时同度之尺也臣按韩氏所谓车工即造骡车之匠人也语云闭门造车出门合辙指此尺而言也此尺即唐人所谓大尺大尺去二寸唐人所谓黍尺唐六典曰凡度以北方秬黍中者一黍之广为分十分为寸十寸为尺一尺二寸为大尺臣尝取秬黍极大者校之则与六典合中者校之则不相合也六典又云凡积黍为度者调钟律测晷景则用之内外官司悉用大者盖唐制加黍尺二寸为今尺今尺去二寸为古一尺无疑韩氏之言信矣尺中最古而可常用者惟此尺耳盖此尺即殷汤之尺也去二寸即夏禹之尺夏禹之尺去二寸即周武王之尺是今一曲尺中包括三代之制不待累黍而自明矣且夫黄帝至于舜禹歴世因仍未尝损益惟殷周始改綂易朔而损益之道兴焉臣又因此以知黄帝鍼经孔穴舜同律度量衡皆与夏尺同而禹之身为度者亦因夏尺而可想见也自唐武徳四年至今九百八十余年以开元钱校此曲尺则尺未尝改也武徳而上至鲁般时亦尚未及千年尺之无异从可知矣又自鲁般上至殷汤一千三百余年尺亦不过如此而已范镇所谓自隋唐以及五代最为乱世而此物不变则自秦至于三代又何疑哉千嵗之日今日是也夫此尺法天地自然中和之道而为万世之准则诚希世之寳宜与河图天球之类咸为可珎可法者也彼晋臣乃傅防衰周冡律宋儒又依仿王莽伪钱杜撰周尺与世作则岂不陋哉营造尺之五尺乃夏尺之六尺二寸半而为今之一歩若去其二寸半即古所谓六尺为歩是也然则曲尺八寸为古一尺明矣臣尝依据古法拟造三种歩尺谨附载于左方
　　夏尺六尺为歩【比营造五尺短二寸】
　　裁纸条与寳源局铜五尺一般长乃界为六十四叚每叚为夏尺之一寸十寸为尺六十寸为一歩外余四寸不用
　　商尺五尺为歩【即今营造五尺是也】
　　裁纸条与寳源局铜五尺一般长乃界为五十一寸二分取其十寸是为商之一尺五尺为歩外余一寸二分不用
　　周尺八尺为歩【比营造五尺长一寸二分】
　　裁纸条与寳源局铜五尺一般长乃界为八十段毎段为周尺之一寸十寸为尺通长八十寸是为一歩无欠无余
