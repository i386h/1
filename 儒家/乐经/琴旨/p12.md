<!-- { "loadSidebar": true } -->
　　凡安操缦者欲其声之髙下疾徐则有轮锁泼刺叠捐滚拂之类以出之欲其声之抑起伏则有绰注逗撞进退往来之类以伸之此不过取其节奏之铿锵实无闗于律吕生声之至理也惟是得声于徽分往来摇动而取音者谓之曰吟猱猱在徽之上取音不拘某声之位俱可用亦与律吕生声之理无闗惟在徽分之下取音而为吟者此则有一定之理而不可易也【按琴谱有以在徽下取音为猱徽上取音为吟有以不拘徽之上下取音寛大苍老者为猱纎小韵致者为吟据此则吟猱二字之义与徽之上下取音之理各相承俱未画一愚谓猱字乃从吟字生出因取音别于徽之上下所以吟猱异名徽下取音既合律吕生声之理宜以吟名之徽上取音既不合律吕生声之理宜以猱名之至于徽下取音以猱之寛大苍老者注以大吟或苍老吟不必复混入猱字如此则徽之上下取音自有定凖后之览谱者亦知有所分别矣】苟或吟不得其位非郁而无转则噍而不讴矣盖一音立其体则二音以声为用二音以吟为用五音聨络曲折纡廻始得宛转而成韵夫为用之声乃立体之声所生用吟之声相间于立体为用两声之中为之用者得其声之髙而音刚用于吟者得其声之低而音柔刚柔相济髙低相和所以定隂阳清浊之理而尽律吕贯通之妙也试歴言之宫音则于羽角位用吟盖宫音立体必以相生之征音为用征又以相生之商音相续为用用吟于羽角之位者羽相间于立体为用宫征两声之中角为羽所生又相间于为用征商两声之中既宫以立体则征商以声为用而羽角以吟为用矣此宫音之用吟也征音于角与变宫位用吟盖征音立体必以相生之商音为用商又以相生之羽音相续为用用吟于角与变宫之位者角相间于立体为用征商两声之中变宫为角所生又相间于为用商羽两声之中既征以立体则商羽以声为用而角与变宫以吟为用矣此征音之用吟也商音于宫征位用吟盖商音立体必以相生之羽音为用羽又以相生之角音相续为用用吟于宫征之位者宫相间于立体为用商羽两声之中征为宫所生又相间于为用羽角两声之中既商以立体则羽角以声为用而宫征以吟为用矣此商音之用吟也羽音当于征商位用吟乃与宫音征音商音用吟之意合而今顾于羽角之位用吟淆入宫音用吟之位者何也盖一音立体以相生之音为用而又以为用所生之音相续为用始得律吕生声之妙故宫音以征商为用征音以商羽为用商音以羽角为用也若羽音羽生角角为用角生变宫变宫亦以为用则羽音以角与变宫为用庶得与宫征商三音相合耳特因变宫无散声以为用而借用于宫声宫为声之君他声以之为用皆不能得其自然之致故征商二音不用宫声【征音避宫声而用变宫商音虽用宫声不以散声为用而用于按声之用吟】皆自得其用吟之体角音用宫声而不能立角音之体以致淆入于宫音【详见前立体为用篇】惟羽音用宫声得自立体者因有角之一声以为用外虽得立羽音之体内实因用宫声而不能用吟于征商之位是以淆入宫音用吟于羽角之位也故鳯翔霄汉佩兰之操避宫声而用变宫得用吟于征商之位则羽之一音亦得立体角与变宫以声为用征商以吟为用此羽音之用吟也按变宫虽无散声可用而为用之角已得生声之情此所以羽音之曲操独鳯翔霄汉佩兰古澹清雅为之冠也【按为用之二声得相生而相和而用吟之二声亦得相生而相和如宫音羽角位用吟羽生角而相和征音角与变宫位用吟角生变宫而相和商音宫征位用吟宫生征而相和羽音征商位用吟征生商而相和用吟之理一说自为用之声相生而来细按宫音征音合于相生之自然商音羽音则不能合于相生之自然也如宫音之羽角位用吟乃自相续为用之商相生商生羽也征音之角与变宫位用吟乃自相续为用之羽相生羽生角也若商音之宫征位用吟则相续为用之角不相生羽音之征商位用吟则相续为用之变宫亦不相生也故曰用吟之位相间于立体为用与相续为用之声之中始合也】角音不能立体取音则以宫声为用而淆入宫音其用吟亦淆入宫音而于羽角之位焉【按角音当以商羽之位用吟角音不能立体故未得用吟之位】此宫调五音用吟之定理征商羽角四调亦有立体之五音其用吟与宫调之五音正相合又有当用之位不用而用于他声之位者如塞上鸿等操乃宫调商音当于宫征位用吟乃不用而用于商羽之位不与商音相合盖塞上鸿等操用清角与征调相合宫调之商乃征调之羽也宫调之羽乃征调之角也按此即征调以羽音立体而以羽角位用吟者也风雷引碧天秋乃宫调征音当于角与变宫位用吟乃亦不用而用于宫与清角之位不与征音相合盖征音之曲操不用宫而用变宫故于角与变宫之位用吟此二曲亦用清角亦与征调相合宫调之征乃征调之商也宫调之清角乃征调之宫也宫调之宫乃征调之征也按此即征调以商音立体而以宫征位用吟者也盖此二音之曲操实征调借宫调为出入故用吟不合宫调立体之音而合征调立体之音也有用吟两调俱相合也羽化登仙牧歌等操乃宫调征音于角与变宫位用吟盖征音用变宫与角调相合宫调之征乃角调之宫也宫调之角乃角调之羽也宫调之变宫乃角调之角也按此即角调以宫音立体而以羽角位用吟者也在宫调为征音用吟于角与变宫之位在角调为宫音用吟于羽角之位此角调借宫调为出入而取音用吟适与宫调相合也【曲之始作有用吟不当其位者盖始作其立体之声未定而以相生之声以引之琴家又谓之养气如樵歌雁过衡阳等曲是也既作以后亦有用吟不当其位者如闗雎之第三段则淆入宫音用吟于羽角位佩兰之第四段则淆入征音用吟于角与变宫位他如洞庭秋思天台引思贤操等曲用吟之位混淆不一因变声清声与正声相杂而用故也至于潇湘水云离骚等曲用吟之位亦混淆不一取音虽近自然究不合律吕生声之理幸审音君子正之】凡曲操有移宫换羽者亦莫不随其声而递易焉如宫调征音风雷引之后羽音万壑松涛之后不用清声而用正声易于宫征之位矣【按征音羽音俱不当以宫征之位用吟盖风雷引因用我生之商万壑松涛淆入生我之商故也】羽音之佩兰至曲成更奏不用变宫而用宫声易于羽角之位矣乌夜啼之第七段用变宫易于征商之位矣征调宫音胡笳十八拍之第五段用变宫易于角与变宫之位矣他如宫调商音之渔歌等操移宫换羽而易其音者实不可枚举大抵用变宫则于角与变宫之位用吟用变宫变征则于变宫变征之位用吟用清角则于商羽之位用吟凡谱皆然如合一辙固无毫厘之差焉夫五音相生如环无端立体为用迭为賔主互相递易要皆妙合自然动乎其所不得不动止乎其所不得不止未有能以意为矫揉者世人不知予故论而定之竝绘五声度细注立体为用用吟之位列表于后虽至微之理庶可按而知也

　　下凖度注以五声二变之位其立体为用与相续为用之声原属自然相生俱画线以连之用吟之二声亦自得其相生亦画线以连之如宫音则宫立体征为用商相续为用三音之位不用吟而于羽角位用吟中凖得下凖之半上凖又得中凖之半其理皆然圗不备载三羽角位用吟则诸之羽角位皆与三之羽
　　角位相应而用吟余仿此

　　征音则征立体商为用羽相续为用三音之位不用吟而于角与变宫之位用吟

　　商音则商立体羽为用角相续为用三音之位不用吟而于宫征位用吟

　　依前法则羽音当以羽立体角为用变宫相续为用征商位用吟因相续为用之变宫无散声不能为用而用宫声故淆入宫音之用吟

　　角音当以角立体变宫为用变征相续为用商羽位用吟因为用之变宫无散声不能为用而用宫声故不能立体
　　五音以宫声为本论
　　琴虽有五声二变之七音而旋宫相转则止有五声为五调至某调之曲操取音为用虽有五声立体为五音要惟宫征商三声得取音之自然而羽角二声则不能也盖一音立体五音次第相生然后得律吕之调和与取音之自然故五音皆以宫声为本也今试言之宫音则有宫生征征生商商生羽羽生角之五声征音则有征生商商生羽羽生角角生变宫之五声商音则有商生羽羽生角角生变宫变宫生变征之五声此皆次第相生有五声得其取音之自然者也羽音则有羽生角角生变宫变宫生变征之四声角音则有角生变宫变宫生变征之三声此皆次第相生无有五声不能得其取音之自然者也征音之变宫一声前后俱用商羽角音之变宫变征二声不能全用何也征为宫所生有相和之意故避之而用变宫商羽角本不与宫相和若用变宫变征势必一六之征三之宫三散声皆避之矣其能终曲乎故不用二变而用宫征之二正声也有用宫声不得立体亦有得立体者如羽音因相续为用之变宫不得为用而用宫声不能得用吟之位【详见前篇】角音因为用之变宫不得为用而用宫声不能立角音之体【详见前立体为用篇】商音用宫声既能立体而又得用吟之理者商本有为用之羽相续为用之角两声相和为用因宫音相间于商羽立体为用两声之中征又得宫之相和且未以宫征之散声为用止用于按声之取吟原有隂阳相隔之意至曲成更奏而移宫换羽则仍有变宫变征究未尝用宫征之二正声也国语泠州鸠曰琴瑟尚宫又曰瓦丝尚宫盖琴为丝乐宫为君声无论声调之长短髙下节奏之迟速抑莫不以宫声为本也惟宫音立体故自宫次第相生至角之五声皆得其声之正征音立体自征次第相生至变宫之五声乃角调借宫调之征为宫以立体也按宫调之征乃角调之宫也宫调之变宫乃角调之角也宫调自征至变宫之五声即角调自宫至角之五声也商音立体自商次第相生至变征之五声乃羽调借宫调之商为宫以立体也按宫调之商乃角调之征角调之征乃羽调之宫也宫调之变征乃角调之变宫角调之变宫乃羽调之角也宫调自商至变征之五声即羽调自宫至角之五声也虽以征商二音立体实角羽二调借宫调征商音为宫仍为宫音之立体也【即管音之旋宫起调上字调黄钟为宫尺字调太簇为宫之理】羽音立体则自羽至变征止得次第相生之四声不能尽五音相生之用而用宫声淆入宫音之用吟有似宫音之立体角音立体则自角至变征止得次第相生之三声愈不能尽五音相生之用而用宫声淆入宫音之立体按此四音征商用二变不用宫声宫声实暗旋于中是以宫声为本得次第相生之五声相和为用羽角不用二变用宫声而众声已为之用是仍以宫声为本亦得次第相生之五声相和为用总之众声不能以宫声为用若用宫声必淆入宫音盖宫为声之始皆以宫声为本也今详载五音立体相生得五声二变之位于左究心于琴者知各音取声之异同莫不以宫声为本而声音之微妙非皆理之自然也哉

　　宫音立体得为用者五正声征商羽角四音立体亦得五声相生为用因宫为声之始众声不能以之为用必用二变故用趋避之法亦得五声为用而律吕生声之理皆一辙也
