<!-- { "loadSidebar": true } -->
　　近代相传琴谱惟以正宫一调为五音之要领毎曲自始至终五声相续而出周回曲折有体以立其本有用以尽其变而后声调协和得太和自然之理是故定为某音即以某声立体以某声相生之声为用如宫音以宫声立体宫生征征声为角商音以商声立体商生羽羽声为用角征羽音亦然此五音用于五调之大要也【立体之声乃每句句尾之声字非前旋宫之例旋宫不拘某调皆以三立体乃调之本也此不拘某合于某声者谓之立体乃音之本也】自旋宫之义废商角征羽四调遂失其传操缦之士之善制曲操者皆无所依据故独取宫调之五音为凖后世以一为宫而曲操命为五音颇多讹错予审其声调辨其体用细究所定之音有相合者有相讹者有不得相合者相合者则宫音羽音是相讹者则商音征音是不得相合者则角音是所谓相合者何也宫音之洞天春晓阳春等操自首至尾皆以三宫声立体而以一弦六征声为用征为宫所生得相生之序而相和也泛音止调以一弦六征声起音以三宫声终之此定为宫音之相合者也【原定为宫音者谓一六为宫三为角以一六之宫立体三之角为用而定为宫音也按角本不与宫相和一弦六与三得相和者乃一六为征三为宫宫征两声相生得以相和是三为宫以立体一弦六为征以为用适合宫音之立体也】羽音之鳯翔霄汉汉宫秋月等操自首至尾皆以二七羽声立体而以五角声为用角为羽所生亦得相生之序而相和也泛音止调以五角声起音以二七羽声终之此定为羽音之相合者也【原定为羽音者谓五为羽二七为商因商生羽而相和故借二七之商立体而定为羽音也按二七为羽五为角乃二七为羽以立体五为角以为用适合羽音之立体也】所谓相讹者何也商音之牧歌墨子悲丝等操自首至尾乃一六征声立体四商声为用泛音止调用四商声起音以一六征声终之按此则当定为征音以一六征声立体四商声为用而定为征音犹之三宫声立体以一六征声为用为宫音二七羽声立体以五角声为用为羽音也故牧歌墨子悲丝等操定为征音则相合定为商音则不相合此征音误定为商而讹为商音者也【原定为商音者谓二七为商因二七借为羽音之收声而商音无声可定故借一六之宫以立体谓宫商两声相近而定为商音也按一六为征与一六相和之四为商是一六为征以立体四为商以为用乃征音之立体若谓商音者非也】征声之渔歌禹会涂山等操自首至尾乃四商声立体二七羽声为用泛音止调用二七羽声起音以四商声终之按此则当定为商音以四商声立体而定为商音犹之三宫声立体为宫音二七羽声立体为羽音一六征声立体为征音也故渔歌禹会涂山等操定为商音则相合定为征音亦不相合此商音误定为征而讹为征音者也【原定为征音者谓四为征二七为商以四之征立体二七之商为用而定为征音也按四为商二七为羽是四为商以立体二七为羽以为用乃商音之立体若谓征音者亦非也】所谓不得相合者何也角音之箕山秋月苍梧怨等操自首至尾皆以三宫声二七羽声为立体取音之本而当立体之五角声间或用之泛音止调亦不用五角声而以六征声起音以三宫声终之则此是宫音非角音矣但宫音必以相生之征声为用而兹于一六征声偶一用之不可为凖窃聆此音多恻隠慈爱之意非若洞天春晓等操之温润而寛和意古人之定为角音者或以此乎然以论音之理庶防相合矣以论各五声相生相和之理则不得相合也尝细审夫角音不能立体取音之理泛音止调不能用角声之故大抵琴操之用某音也必以某音为本而立体以某音乃相生之声而为用此理之出于自然而不可易者故宫生征宫以立体征以为用商生羽商以立体羽以为用征生商征以立体商以为用羽生角羽以立体角以为用是宫商征羽四音俱有相生之声相和为用而得尽律吕贯通之妙惟角音无相生之声相和为用【按角生变宫变宫有竒零不能成和众而调音为用者止得五声之正变宫虽有其位无散声不能与角声相和为用】而用宫声宫声本不与角声相和故角音以之为用不能得恰符之妙且宫固声之君也若他声以之为用则陵替而失自然之理故征音之曲操虽宫征两声相和皆避之而用变宫【牧歌等操是也】若以宫声为用必致混淆而失其体【如释谈章钧天逸响则淆入宫音用吟于羽角位天台引思贤操则用吟之位混淆不一是也】角声既不与宫声相和而以宫声为用则宫自立宫之体而淆入宫音矣若以羽声为用则角声与羽声虽相和而实羽声之所生又不可以之为用盖宫商征羽四音皆以我生之声相和为用耳若以生我之声为用则淆入生我之声虽相和而不可为用也如宫生征宫征两声相和为用而以宫立体独宫音无生我之声相淆商生羽商羽两声相和为用而以商立体不以生我之征相和者相淆征生商征商两声相和为用而以征立体不以生我之宫相和者相淆羽生角羽角两声相和为用而以羽立体不以生我之商相和者相淆若角音既无我生之声相和为用而以生我之羽相和者相淆则羽角两声相和为用即为羽立体而淆入羽音矣所以角音不能立体取音也琴操之泛音止调也必以相生之声起音以相生之声与立体之声两声相和终之或立体之声两声自得清浊相和终之如宫音止调用相生之一六弦征起音仍用一征与三宫两声相和终之商音止调用相生之二七羽起音仍用二羽与四商两声相和终之征音止调用相生之四商起音以一六征两声自得清浊相和终之羽音止调用相生之五角起音以二七弦羽两声亦自得清浊相和终之惟角音止调既无相生之声起音又无两声可相和者终之所以泛音止调不能用角声也朱子曰乐只是个和书云八音克谐无相夺伦皆谓取音必于和也夫宫商征羽四音之得相生相和得立体取音自然之妙如彼而角音之不得相生相和不得立体取音也如此此箕山秋月苍梧怨等操定为角音不得相合者也【原定为角音者谓三为角以三之角立体而定为角音也按三为宫乃三为宫以立体实与宫音之立体相符五为角无相生之声为用而不能立体也】予不敢强为改窜姑仍定为角音俟髙明者详察焉至于商角合音之羽化登仙等操虽与牧歌等操稍异而其取音皆避宫声而用变宫以一六征声立体当定为征音【原定为商角合音者因立体之声与商音相同为用之声与泛音止调之起音之声俱与商音稍异而定为商角合音也夫一音立体必以相生之声为用泛音止调亦以相生之声起音如谓商音之牧歌等操本为征音以一六征立体四角为用羽化登仙等操亦以一六征立体而为用者五角泛音止调之起音之声乃变宫故定为商角合音也今亦定为征音者如宫音之梅花三弄等操为用之声俱用二七羽五角之理也】征羽合音之平沙落鴈虽与鳯翔霄汉等操稍异然一曲之起音皆用二七羽声当定为羽音【原定为征羽合音者亦以立体之声与羽音相同未以当为用之角为用而定为征羽合音也按平沙落鴈以二七羽立体为用者或用宫或用商与征今亦定为羽音者如羽音之汉宫秋月等操亦用宫之理也　按商不与角相和征不与羽相和既谓商而又谓角既谓征而又谓羽非取音之至理也】且征商羽角四调各曲操之五音与宫调各曲操之五音实相为表里如征调之潇湘水云以一六商声立体当定为征调商音钧天逸响以三征声立体当定为征调征音欸乃等操以四羽声立体当定为征调羽音征调复慢一音谓黄钟调之鲁灵光等操以一五宫声立体当定为征调宫音商调之秋鸿等操以二七宫声立体当定为商调宫音紧二五一音谓为无射调之离骚实商调用变宫之意以一六羽声立体当定为商调羽音羽调之神逰八极以三羽声立体当定为羽调羽音角调之太和吟以一六宫声立体当定为角调宫音此五调曲操定五音之大要而声有所依本有所立诚律吕相和自然之至理也欲知各调立体之音必先知调之宫商欲知调之宫商必先知音之宫商夫各之声皆随各调而递迁知某按十徽八分取应声为宫某按八徽半取应声为角则知某为宫某为商矣知某之声为宫某之声为商则知三为某声而为某调矣知某调以某为宫某为商则知某立体某为用而为某音矣即此五调条分缕析详细注明庶不失古人作乐精微之妙而调琴者亦得有所凖则焉
　　变声清声辨【有图】
