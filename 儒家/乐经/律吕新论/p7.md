<!-- { "loadSidebar": true } -->
　　明袁黄号了凡通律厯之学所着冇厯法新书闗中李世逹为之作序中间有与张江陵论气五不合之説颇有理此事史不载又不见于他书仅见此序而已永恐久而失坠特録之以备言律学者考覈其言依法之而飞灰皆应未知果有此否也【李序云昔张江陵傲睨一世无所许可独折节于了凡延为诸子师江陵自谓深明律学命官依古法造三层宻室又依蔡氏多截管以气不应请袁往视之复命曰气之説宜择淸静闲旷之地今瓦砾丛积则地气不清一不合也筑室三层専固地气耳故外室之墙须掘地三尺而筑之二层木室之板宜入地一尺六寸三层室入地七寸六分今皆不然止可封地上之气而不可封地中之气二不合也外室之门宜向子第二层门宜向午第三层门复向子所以反复而固气也今皆向午三不合也声气之元寄之象数厥有自然之理必心探造化之秘者始可制器谐声不然求之累黍酌之古器皆不可废今观所截诸管大小不伦四不合也天地之形常相参差故天之午常偏于丙上二分五厘今日圭所测是也地之午常偏午上二分五厘冬至黄钟之管宜埋壬子之中一室只有一位岂可多截管乎五不合也由是托之择地于天坛之南隅依法之而飞灰皆应张甚喜欲委之正乐袁请先改厯法语不合遂称疾求归归未几而张变作矣】
　　律吕余论【四条】
　　声音自有流变
　　凡声气也人亦气也同在一气之中其势自有流变非人之所能御古乐之变为新声亦犹古礼之易为俗习其势不得不然今人行古礼有不安于心者则听古乐亦岂能谐于耳乎耳不谐则神不洽神不洽则气不和不洽不和亦何贵于乐若曰乐者所以事神非徒以悦人则亦不然凡神依人而行人之所不欣畅者神听亦未必其和平也故古乐难复亦无庸强复但当于今乐中去其粗厉髙急繁促淫荡诸声节奏纡徐曲调和雅稍近乎周子之所谓淡者焉则所以欢畅神人移易风俗者在此矣若不察乎流变之理而欲髙言复古是犹以人心不安之礼强人以必行也岂所谓知时识势者哉
　　俗乐可求雅乐
　　俗乐以合四一上勾尺工凡六五十字为谱十二律与四清声皆在其中随其调之髙下而进退焉所谓雅乐亦当不出乎此为雅乐者必深明乎俗乐之理而后可求雅乐即不能肄习于此者亦必于俗乐工之稍知义理者参合而圗之未有徒考器数虚谈声律而能成乐者也宋世制乐诸贤唯刘几知俗乐常与伶人善笛者游其余诸君子既未尝肄其事又鄙伶工为贱伎不足与谋则亦安能深知乐中之曲折哉判雅俗为二途学士大夫不与伶工相习此亦从来作乐者之通患也
　　乐器不必泥古
　　声寓于器器不古雅则声亦随之然天下事今不如古者固多古不如今者亦不少古之笙用匏今之笙用木匏音劣于木则亦何必拘于用匏而谓八音不可缺一乎古之木声用柷敔后世节乐用拍板而雅乐犹用柷敔柷敔之音粗厉拍板之音清越则亦何必不用拍板乎后世诸部乐器中择其善者用之可也
　　度量权衡不必泥古
　　古法度量权衡皆受法于黄钟天下皆欲其齐同古之度量衡相去不甚逺故齐之犹易后世度长量大权重与古悬殊民间用之既久势难改易千里之内三者必不能同而民俗便之逺方之懋迁者正因度量衡之不同而计其锱铢以收赢余之利则不同不足为病正所以为利也宋政和间作大晟乐以律尺及斗斛秤新式颁行天下限以月日令天下尽毁旧器不从令者许民首告其扰民不已甚乎后之作乐者律成而制三器藏之内府以备他日之校勘可也若民间所用固当听从民便母斤斤于法古似亦事势之宜焉已




　　律吕新论卷下
