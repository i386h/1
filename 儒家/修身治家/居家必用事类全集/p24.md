<!-- { "loadSidebar": true } -->
　　屋架与间不欲双。湏只为大吉。水檐头相射。主杀伤。内射外。外人死。外射内。内人当。凡屋外檐。广阔为上。不得逼促。斜雨泼壁。家多痢疾。风吹不着。不用服药。廨屋漏浆。新妇无良。梁栋偏欹。家多是非。屋势倾斜。赌博贪花。瓦移栋摧。子孙贫羸
　　凡柱尾为斗。枋尾为升。升在斗下为不顺。主有不孝子弟。斗在升下大吉
　　凡桁梁以木头朝柱。主人大吉。水匠有成
　　宅四面交冲。使子孙怯弱
　　古路灵坛。神前佛后。水田爨灶之所。其地并不堪居
　　宅若前高后下。法主孤儿寡妇。令男子懒惰。使女子淫奔
　　宅中聚水汪汪。养蚕桑之难得
　　屋头有厦。衰病莫不由斯
　　桑树不宜作屋木。死树不宜作栋梁
　　何谓安处。曰。非华堂邃宇。重裀广榻之谓也。在乎南向而坐。东首而寝。阴阳适中。明暗相半。屋无高。高则阳盛而明多。屋无卑。卑则阴盛而暗多。故明多则伤魄。暗多则伤魂。人之魂阳而魄阴。苟伤明暗则疾病生焉。此所谓居处之高。尚使之然。况天地之气。有亢阳之攻肌。淫阴之侵体。岂不防慎哉。修养之渐。傥不法此。非安处之道。术曰。吾所居室、四边皆窗户遇风即阖。风息即开。吾所居座。前帘后屏。太明则下帘。以和其内映。太暗则卷帘。以通其外曜。内以安心。外以安目。心目皆安。则身安矣、明暗尚然。况太多事虑。太多情欲。岂能安其内外哉、故学道之士。必以安处为次也

　　楼
　　居宅造楼。莫近街头。低吉高凶。能招五通○门楼重高湏荣贵

　　厅堂
　　居宅厅后。不宜作龟头
　　画堂应干。湏用偶数。则主家和睦
　　私居厅不必广大。亦要数只、厅上单栋。恐招内政预事
　　私居堂要十分华饰。则夫妇偕老。子孙昌盛
　　有厅无堂。孤寡难当
　　堂前有榴树吉
　　南厅连于西屋。令岁月之忧煎
　　拆里为厅终不利。折厅为里则无妨

　　庭轩
　　大树近轩。疾病连绵
　　人家种植中庭。一月散财千万
　　中庭种树主分张
　　门庭双枣喜嘉祥
　　庭心树木名闲困。长植庭心主祸殃

　　房室
　　人卧室宇当令洁盛。盛则受灵气。不盛则受故气。故气之乱人室宇者。所为不成。所作不立。一身亦尔。当数洗沐澡洁。不尔无异
　　人卧床当令高。高则地气不及。鬼吹不干。鬼气不侵。人常依地而逆上耳。【高谓三尺以上也】昔有人病在地卧。于病中。乃见鬼于壁穿下以手为管吹之。此即是鬼吹之事也
　　房屋当头莫安柜。房屋两壁莫开窗
　　房门不得正对天井。主此房人口频灾
　　灶房门亦不可对其屋门。主口舌病患
　　挂帐不用闭日。犯者蚊蝇扇不可尽。湏用水闭日为佳。若用土闭日泥饰屋宇。蚊不入累効

　　门户
　　凡门以栗木为关者。夜可以远盗
　　凡门面两。畔壁湏大小一般。左大换妻右大孤寡
　　门面上枋空蛀窟痕。主动瘟疮痍之疾、门栋柱不着地。无家长栋柱空蛀。家长聋盲。门塞栋柱家忧惧。退财破田血畜耗。如大门十柱小门六柱。皆着地吉。门高于壁。法多哭泣。门装虚坐。频招瘟火。粪屋对门。痈疖常存。仓口向门。家退动瘟。捣石门居。屋出离书。门前直屋。家无余谷。门口水坑。家破伶仃。大树当门。罗皷天瘟。墙头冲门。常被人论。交路夹门。人口不存。众路直冲。家无老翁。门被水射。家散人哑。神社对门。常病时瘟。门中水出。财散冤屈。门着井水。家招神鬼。正门前不宜种柳
　　所居向巽方开门。及隙穴开窗之类。立有灾害无免者。又日夜忽于官舍正厅私家正堂南向坐。多招恠异事。当门勿安卧榻不利
　　庚寅日不可作门。门大夫死日。人家门左右不可安神堂。主三年一次哭。扫粪草置门下。令人患白虎病。东人呼为历骨风白虎鬼。如猫在粪堆中。亦云粪神。疗法以鸡子楷病人痛呪。□。送着粪堆头勿反顾
　　凡宅门下水出。财物不聚
　　东北开门。多恠异之重重
　　宅户三门莫相对
　　门前青草多愁怨。门外垂杨非吉祥
　　水路冲门。悖逆子孙

　　井灶
　　勿跂井。今古大忌
　　见露井莫窥。损寿
　　俗以清明日淘井为新
　　以铅十余斤。寘之井中。水清而甘。
　　凡开井近江近海处。湏择江风顺日开。则吹江水入泉。必脉甘。若海风顺日。则吹海水入泉。脉必咸谓如江在井之西南方。是日有西南风。则凿之
　　禳井沸。取东向三百六十步内觅一青石。以酒煮。放井中立止。
　　卯不穿井。甘泉不香
　　勿塞故井。令人耳聋目盲
　　凡堂前不可穿井。男子越井。妇人上灶。皆招口舌意外之祸
　　勿越井越灶
　　井于灶边。虚耗年年
　　井灶相看。法主男女之内乱
　　井灶不可令相见。女子祭灶事不祥
　　井北灶南家五逆。井畔栽桃物业荒
　　厅内房前难凿井。主人堂后莫开泉
　　刀釜不宜安灶上
　　簸箕放灶前。令人家不安
　　凡于厅屋安灶。两火煌煌。主有灾殃
　　践坏灶土。令人患疮
　　灶堂无礼家必破。灶前歌笑要惊惶
　　粪土无令壅灶前
　　灶中午夜绝烧烟。【午夜乃是后帝灶君交会之夜宜避之即安】
　　妇人勿跂灶坐。大忌
　　向灶骂詈不祥不可对灶吟咏及哭
　　不可灶火烧香
　　作灶法。长七尺九寸。上象北斗。下应九州岛。广四尺。象四时。高三尺。象三才。口阔一尺二寸。象十二时。安两釜。象日月。突大八寸。象八风。须备新砖净洗。以净土和合。香水合泥。不可用壁泥相杂。大忌之。以猪肝和泥。令妇人孝顺
　　凡作灶泥。先除地面土五寸。即取下面净土。以井花水并香合泥大吉。
　　凡灶面向西向南吉。向东向北凶。
　　灶神晦日归天白人罪
　　灶主食。梦者得食
　　子、孙满堂。灶在明堂。征音。明堂在。午。宫音明堂。在子。羽音明。堂在戌。商角音明堂。在申地
　　丙丁作灶引火光。
　　凡遇釜甑鸣。鬼名婆女。但呼其名字。亦不为灾。却招吉利
　　釜鸣不得惊呼。湏一男子作妇人拜即止。或妇人作男子拜亦止
　　釜鸣甑虚气充则鸣。非恠。但揭去盖则已
　　凡人家厨下头锅。过夜湏刷洗净。满注水不可令干如空。则使主人心焦【又云锅釜夜深莫停水】

　　天井
　　凡四向堂屋前。着过道中亭。有二天井。象日月。为屋有眼目。主大发少灾。若只作一天井亦发。只是多出患眼。及损少丁少妇。
　　天井着花栏主淫泆【又云天井置栏主病心痛障眼着花栏小口患】
　　凡人家天井方为上。不可直长。主丧祸
　　厅前天井停水不出主病患。父子相拗。有下湿肠风之疾。及漏肚伤孕之厄
　　天井栽木大凶
　　天井内不可种花。招妇人淫乱

　　窗
　　门壁有窗招横事
　　天窗宜就左边开。乃青龙开眼吉

　　沟渎
　　沟渠通浚。屋宇洁净无秽气不生瘟疫病
　　水路充门。悖逆儿孙水寄宅过东流无祸
　　水若倒流。宅主女为家长
　　水从门出。主耗散之贫穷
　　勿塞沟渎。令人目盲

　　厕
　　凡人上厕之时。先离厕前三五步。咳嗽两三声。其神在厕中即自然回避
　　上厕不可唾于厕中。并唾于四面。及唾于壁上厕神。免得生疮痍。其神凡事护佑。不敬不信。即恐灾损其身
　　凡有三二岁已下男女。抛粪于厕中。多有触犯。缘有妳腥气。并外来尿粪恶气充其厕神并受粪夫人。立有灾咎
　　凡男子上厕。不得科头跣足。若有此犯。公私之人遭牢狱之厄
　　凡置得新厕。即便除却旧厕。其旧厕之内。粪亦尽除。恐遭殃祸。当除之时。以水安厕中令满。莫言除厕。只言除水
　　凡人家不得以灰弃厕中及将盖不净。令人家贫有大凶
　　厕神姓郭名登。是游天飞骑大杀将军。不可触犯。能赐灾福。凡祭祀不可应呼神名。避之吉
　　每逢六夜莫登厕
　　灶灰撒□招官事
　　厕中生蛆。以莼菜一把投于厕缸中。即无

　　兴工造作日
　　大凡起造。先以作主本命纳音与起造年太岁纳音对勘。相生相旺。命克岁吉。相冲相刑。岁克命。凶。不犯三灾五杀三坵五墓空亡太岁入宅命破宅命身黄身黑诸凶。恰逢例田通之年。即将运身九星推究得作主行年。值三白大吉。九紫小吉。又将运宅身宅禄宅推究。自生至旺为有气年月吉。自衰至养为无气年月凶。又将六壬大小二运推究。见行年得无姓墓。不逢三杀宅神宅命。四吉临之。方为大利。但破坛造作。莫重于山头。莫切于坐向。莫难于作方。湏以四大利道通天窍升玄库楼毛头紫白山运禄马诸书参考若山头坐向方所通利。尤须择吉日良时凑之。夫人宅墓之有日有时。如人身命之生日生时也。此尤不可不谨也

　　基土辟地吉节
　　小寒立春谷雨小满小暑立秋霜降小雪以上为地元。凡土功之事。宜于地元内择日用之

　　动土起土基地逐月吉日
　　筑墙开池井。通用。正月丁卯己未丁未。二月丙寅戊寅甲戌庚戌。三月壬申戊寅壬寅乙巳丁巳。四月甲子丁卯癸卯。五月戊寅壬寅甲申丙申。六月甲申丙申乙巳己巳乙亥。七月壬子辛未。八月丙寅庚戌甲戌壬辰。九月甲申壬申甲午癸卯。十月丙子乙酉辛酉。十一月丙寅壬寅甲寅。虽犯土温。丙值月空。壬有月德可用。十二月甲寅壬寅乙亥丁亥辛亥。已上不犯地囊土忌土孛土符土公等吉

　　动土起土吉日
　　甲子癸酉戊寅己卯庚辰辛巳甲申丙戌甲午丙申己亥庚子戊戌甲辰癸丑戊午又癸酉。【土公生】甲子庚午辛未庚子丙午丁未丙辰丁巳辛酉。【土公败】庚日甲日乙日戊日己日。【土公赦动土不避伏龙】开日满日定日收日平日【上吉并可用魁罡并大凶】

　　动土起土凶日
　　乙未【土公死】癸未【土公葬】戊午。【黄帝死】大月初三初五二十八。小月初一初十二十八。【土公忌】大月初二初三初五十五十八。小月初一初六二十二二十六。【土痕】正月壬。二月癸。三月甲。四月乙。五月丁。六月己。七月丙。八月丁。九月戊。十月巳。十一庚。十二月辛。【动土忌】建日危日执日【杀宅长】除日【害人】破日【凶】闭日【贫】

　　动土起土凶时
　　正月巳时。二月辰。三月卯。四月寅。五月丑。六月子。七月亥。八月戌。九月酉。十月申。十一月未。十二月午【台土时又名六害】

　　动土起土凶方
　　春东方及灶。夏南方及门秋西方及井。冬北方及庭【土公所在】

　　作土凶日
　　初七十七二十八

　　取土吉日
　　开日满日定日成日收日除日平日【上吉并可用魁罡并大凶】

　　取土吉神
　　月空

　　取土凶日
