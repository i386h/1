<!-- { "loadSidebar": true } -->
　　谚云、由人而穷、穷者有十、一要贫、学烧银、二要贫、孝空门、三要贫、好相论、四要贫、好移坟、五要贫、置宠人、六要贫陪女门、七要贫、要宅新、八要贫、酒赌频、九要贫、宴贵宾、十要贫、好赛神、其犯一者。未有不贫也、
　　又云人有十可富、一可富孝亲族、二可富少奴仆、三可富省追逐、四可富効勤苦、五可富不高屋、六可富长忍辱。七可富麄衣服、八可富养六畜。九可富多粪土、十可富没名目、为之三五、无不可富足也、
　　公侯州郡、常切用心、罢不急之役、无名之费、及冗官繁吏、民户难以养赡、可省费者、即当罢去、莫大之便、利民之要也、
　　公侯之职当教文武医卜士农工商道释九流衣服不得过越奢侈僣易、
　　朝仪及堂亭屋宇横费资财引惹盗贼当令勤俭于家、帮助丰富、谚云、万民足则百姓富、百姓足、则邦国富、邦国足、则天下富有、万国咸宁、在乎斯矣、
　　民有五耻、不畜者祭无牲、不耕者祭无盛、不蚕者身无衣、不树者棺无椁、不绩者丧无衰、
　　民为邦本、有道之主、以逸逸民无道之主、以乐乐身、志骄业泰体逸农安、

　　急务第七
　　公卿伯之职、治民酷虐、治兵怯懦、治身恕己、治事冗烦、治家寒碎、治政畏上、一日临位、必失职矣、
　　桀纣秦炀、破国亡家、心爱禽兽、【食人之食】土木【衣人之衣】军旅【□践田采】宫室【发夺耕耨】农夫不足于饱、蚕妇不足于暖不知王道、四体不勤。五谷不分、稼穑不识、菽麦不辨、

　　为政第八
　　为政妄兴功役、横起事端害州县不过千日、害国者不过朞年。害天下者、不过十旬、自投坑井取祸之道也、
　　为政在上欺君。在下诳民、舞文弄法、谕假像真、因公私惠、仗势行权、辞辛惮苦、口是心非、明退暗进、何为政邪、
　　为政好名者、立异危身。务名者杀身、要名者害身、卖名者败身、彰名者凶身若尽公干事、立政、不召名而名自至矣、
　　为政、功名官爵货利声色、皆谓之私欲、人情也、然知足不贪、知节不淫、不沾名不吊利、人若不知、必享天爵、而子孙亦昌盛也、
　　司县到任、体察奸细、盗贼阴私、谋害不明、公事密问、三姑六婆茶坊酒肆妓馆食店柜房马牙觧库银铺旅店各立行老、察知物色名目、多必得情、密切告报、无不知也

　　时利第九
　　教农民栽接园林、广种蔬菜、拆洗凉衣、多作鞋脚、挂备绳索农器鎌担车仗、饱饲牛畜、趁时布种、不致荒闲田地
　　保庇农民、禁止诸色杂人游乐甘闲、乞觅投散、提绳把索、三教九流师巫乐戏、排扬、兵卒官吏、不得聚敛搔扰、诱说不惟吞食民财、大悞国家徭役、利害甚大
　　二麦三青一黄、催督火速收敛、般载上场。不分昼夜、打碾子粒曝晒入仓。方属民物、山东吴不知熟麦青钐自然子粒圆实、幽燕但过焦雨水顿放多十去其三四知
　　夏麦薄收、火速劝谕多种荞麦。黍谷豆、晚田蔬菜果木苜蓿野菜劳豆蓬子稊稗、可备春首饥荒、加力锄刨、三五次、亦能倍收
　　十月收打荞麦黍豆、积垛草秸以备官草牛食不致风雨损坏
　　劝谕豪富赡赈鳏寡孤独、老弱残患、不致冻馁饿莩。不尔申官存恤劝率寺观德行僧道。赡养使用两便、是补不足而损有余也
　　三冬人闲、收敛干桑叶搭苫积聚、以备蚕伤。桑叶、饲蚕。亦成、救敛其方。亦得丝锦大救生民蚕桑也
　　神农形瘁。尧癯瘦黧黑。禹胼胝、伊尹负鼎而干汤、吕望鼓刀而入周、百里奚传卖、管夷吾束縳、孔子无暖席、墨子无黔突、非贪禄将起民之利、除民之害也。自天子至于庶人、四体不勤、思虑不困、于是求赡者。未之有也
　　修身正家。然后可以治人、居家理、然后可以长官、民之所以生活、衣与食也。事于衣食即有功、不周于衣食即无功、帝王富其民、霸王富其地、危国富其吏、治国若不足、亡国困仓虚、故曰上无事而民自富、得民力也。
　　古有言冬饱则身温夏饱则身凉、温凉时适人无疾殃
　　凡加赋敛妄兴徭役织女农夫昼夜苦楚集草为舍容膝庇足。夜寒无眠风霜砭骨、数米而炊、并日而食无庐可居无田可耕烧地而眠、炙体而睡丝不期身谷不期腹深山旷野穹檐败屋楮絮不温茅次不足罔有营衣寒饥空腹
　　三王顺民情固本、民情欲寿、生之而不伤、民情欲富厚之而不困民情欲妄扶之而不危民情欲逸节力而不尽


　　居家必用事类全集〔元〕无名氏编撰

　　壬集
　　卫生
　　养老奉亲书
　　〔养老食治序〕昔圣人诠置药石疗诸疾病者。以其五脏本于五行。五行有相生胜之理。荣卫本于阴阳。阴阳有逆顺之理也。故万物皆禀阴阳五行而生。有五色焉。有五味焉。有寒热焉。有良毒焉。圣人取其色味冷热良毒之性。归之五行。处以为药。以治诸疾。顺五行之气者。以相生之物为药。以养之。逆五行之气者以相胜之物为药以攻之。或泻母以利子。或益子以补毋。此用药之奇法也。经曰。天地万物之盗。人、万物之盗。人所以盗万物为资养之法。其水陆之物为饮食者。不啻千品。其五色五味冷热补泻之性。亦皆禀于阴阳五行。与药无殊。大体用药之法。以冷治热。以热治冷。实则泻之。虚则补之。此用药之大要也。人若能知其食性、调而用之。则倍胜于药也。缘老人之性。皆厌于药而喜于食。治疾之宜用于患者。况是老人之疾。慎于吐痢、尤宜用食以治之。凡老人有患。宜先以食治。食治未愈。然后命药。此养老人之大法也。是以善治病者。不知善慎疾。善治药者。不如善治食。今以食医心镜。食疗本草。诠食要法。诸家法馔。洎是注太平圣惠方。食治诸法。类成养老食治方。各开门目。用治诸疾。具列于左。为人子者。宜留意焉。承奉郎前守泰州兴化县令陈直述

　　食治养老益气方第一
　　秘制猪肚方
　　治老人补虚羸乏气力
　　獖猪肚【二枚洗如食法】　人参【半两去芦】
　　干姜【二钱炮裂剉】　　椒【二钱去目不开口者微炒】
　　葱白【七茎去须切】　　糯米【二合】
　　右件捣为末。入米合和相得入猪肚内缝合。勿令泄气。以水五升于铛内。微火煮令烂熟。空心服。放温服之次。暖酒一中盏饮之。

　　益气牛乳方
　　牛乳冣宜老人。性平。补血脉。益心。长肌肉。令人身体康强润泽面。目光悦。志不衰。故为人子者。常湏供之以为常食。或为乳饼。或作断乳等。恒使恣意充足为度。此物胜肉远矣。

　　枸杞煎方
　　治老人频遭病虚羸不可平复冣宜服之
　　生枸杞根【细剉一斗以水五斗煮取一斗五升澄清】
　　白羊脊骨【一具剉碎】
　　右件药以微火煎取五升去滓取入瓷合中每服一合与酒一少盏合暖每于食前温服

　　法煮羊头方
　　治老人五劳七伤虚损
　　白羊头蹄【一副草火烧令黄色刮去灰尘】
　　胡椒【半两】　　荜茇
　　干姜【各半两】　　葱白【切】
　　豆豉【各半升】
　　右件药先以水煮羊头蹄半熟内药更煮令烂去骨空腹适性食之。日食一具满七具即止禁生冷醋滑五辛陈臭猪鸡等七日

　　煎猪肪方
　　治老人大虚羸困极宜服
　　猪肪【米中水者半斤】
　　右入葱白一茎于铛内煎令葱黄即止候冷暖如身体空腹顿服之令尽暖盖覆卧至日晡后乃白粥调麋过三日后宜服羊肝羹

　　羊肝羹方
　　羊肝【一具去筋膜细切】　羊脊（日寅）肉【二条细切】
　　枸杞根【五斤剉以水一斗五升煮取四升去滓】曲末【半两】
　　右用枸杞汁煮前羊肝等令烂入豉一小盏葱白七茎切以五味调和作羹空腹饱食之后三日慎食如上法

　　油面馎饦方
　　治老人补虚劳
　　生胡麻油【一斤】　　折粳米泔清【一斤】
　　右二味以微火煎尽泔清乃止出贮之取合塩汤二合将和面作馎饦煮令熟入五味食之

　　治眼目方第二
　　补肝猪肝羹方
　　治老人肝藏虚弱远视无力
　　猪肝【一具细切去筋膜】　葱白【一握去须切】
　　鸡子【二枚】
　　右以豉汁中煮作羹临熟打破鸡子投在内食之
　　又方：青羊肝一具细切水煮熟漉酒干以塩醋调和食之
　　又方：葱子半升炒熟为末每用一匙以水二大盏煎取一盏去滓下米煮粥食之

　　马齿实方
　　治老人青白翳明目除邪气利大肠去寒热
　　马齿实【一斤】
　　右为末每服一匙煮葱豉粥和搅食之马齿菜作羹粥吃并明目极佳

　　乌鸡肝粥方
　　治老人肝藏气虚眼暗
　　乌鸡肝【一具细切】
　　右以豉中和米作羹粥食之

　　苍耳子粥方
　　治老人目暗不明
　　苍耳【半两】　　　　粳米【半升】
　　右件捣苍耳子烂以水二升绞泸取汁和米煮粥食之或作散煎服亦佳

　　莲实粥方
　　治老人益耳目聪明补中强志
　　莲实【半两去皮】　　　糯米【三合】
　　右先以水煮莲实令熟漉出次入糯米煮粥候熟入莲实搅令匀热食之

　　竹叶粥方
　　治老人膈上风热头目赤痛目视（目荒）（目荒）
　　竹叶【五十片凈洗】　　石膏【三两】
　　沙糖【一两】　　　　折粳米【三合】
　　右以水三大盏煎石膏等二味取二盏去滓澄清用煮粥熟入沙糖食之

　　食治耳聋耳鸣诸方第三
　　磁石猪肾羹方
　　治老人久患耳聋养肾藏强骨气
　　磁石【一斤杵碎水淘去赤汁绵褁】
　　猪肾【一对去脂膜细切】
　　右以水五升煮磁石取二升去磁石投肾调和以葱豉姜椒作羹空腹食之作粥及入酒并得磁石常用

　　鹿肾粥方
　　治老人肾气虚损耳聋
　　鹿肾【一对去脂膜切】　　粳米【三合】
　　右以豉汁中相和煮作粥入五味如法调和空腹食之作羹及入酒皆可

　　鲤鱼脑髓粥
　　方治老人耳聋不瘥
　　鲤鱼脑髓　粳米【三合】
　　右煮粥以五味调和空腹食之

　　猪肾粥方
　　治老人肾脏气惫耳聋
　　猪肾【一对去膜细切】　　葱白【二茎去须切】
　　人参【一分去芦为末】　　防风【一分去芦为末】
　　粳米【二合】　　　　薤白【七茎去须切】
　　右件药末并米葱薤白着水下锅中煮候粥临熟入开中心下肾莫搅动慢火更煮良久入五味空腹服之

　　食治五劳七伤诸方第四
　　暖腰壮阳道药饼子方
　　治老人五劳七伤下焦虚冷小便遗精宜食之
　　附子【二两炮裂去皮脐】　　神曲【三两】
　　桂心【一两】　　　　　五味子【一两】
　　干姜【二两炮裂剉】　　　羊髓【一两】
　　大枣【二十枚煮去皮核】　　酥【二两】
　　蜜【四两】　　白面【一升】　黄牛乳【一升半】
　　肉苁蓉【一两半酒浸宿刮去皱皮炙干】
