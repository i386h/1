<!-- { "loadSidebar": true } -->
　　凡学为文。不可不熟读。檀弓山谷。谨守其言。传之后世。檀弓诚文章之模范。凡为文记事。常患意晦而辞不达。语虽蔓衍而终不能发明。惟檀弓或数句书一事。至有两字而书一事。语极简而味长。事不相涉而意脉贯穿。经纬错综。成自然之文。此所为可法也
　　东坡在儋耳。葛迎之。从东坡游甚熟。切尝教之。作文字云。譬如市上店肆诸物。无种不有。却有一物可以摄得。曰钱而已。莫易得者是物。莫难得者是钱。今文字词藻是实。乃市肆诸物也。意者，钱也。为文若立意得中理。则古今所有翕然并起。皆赴吾用。汝能晓得此。便会做文字也
　　又云作文之法。意尽而言止者。天下之至言也。然而言止而意不尽。尤为极至。如礼记左氏可见
　　又云吾文如万斛泉源。不择地可。出在平地。滔滔汩汩。虽一日千里无难。及其与山谷曲折。随物赋形。而不可知也。所可知者。当行于所当行。当止于不可止。如是而已矣。其它，虽吾亦不能知也矣
　　凡人作文字。须是笔头上。挽得数万斤起。可以言文字也。兴来笔力千钧重也。
　　又云凡文字。须令气象峥嵘。采色绚烂。渐老渐熟。乃造平淡

　　山谷论作文法
　　文章最忌随人后
　　文章必谨布置。如官甲第厅堂房室。不可乱也

　　沈隐侯论文法
　　文章当从三易。易见事。一也。易识字。二也。易诵读。三也

　　吕居仁论文法
　　入必要悟入处。悟入。必自工夫中来。非侥幸可得也。如老苏之于文。鲁直之于诗。盖尽此理
　　学者须做有用文字。不可尽立虚言。有用文字。议论文字是也。议论文字。须以董仲舒。刘向为主。周礼新序说苑之类。皆当贯穿熟考。则做一日。便有一日工夫
　　文章之妙。在叙事状物。左氏记。列国战伐次第。叙事之妙也。韩昌黎，柳子厚，诸序记。可见状物之妙。至于礼记曲礼。委四教人等事。论语乡党记圣人言动。可谓至深。学者学文。若不本于此。未见其□远过人也

　　写字
　　神人永字八法
　　侧势第一
　　李阳氷笔诀曰
　　侧者，侧下其笔。使墨精暗坠。徐乃反揭。则棱利矣。乃永字头一点是也
　　口诀曰
　　先左揭其腕。次轻蹲其锋。取势紧。则乘机倾剉借势出之。疾则失中。过又成俗

　　勒势第二
　　笔诀曰
　　即是永字第二笔。横画之法。筑锋而策。仰笔而后收准此。用笔之形势自彰矣

　　努势第三
　　笔诀曰
　　努者即是永字第三笔。为努笔之法。竖笔而徐行。近左引势。一本无近左引势四字。势不欲直。直则无力矣
　　口诀曰
　　凡傍卷微曲。蹙笔累走而进之。直则众势失力。滞则神气怯散。夫势须侧锋。顾右潜趯轻挫其揭

　　趯势第四
　　笔诀曰
　　即是努笔下。杀笔趯起是也。法须挫衄。一云。其法早回转。笔出锋竚。思消息之。则神一作。先踪不坠矣
　　口诀曰
　　傍锋轻揭。借势之不劲。笔不剉。剉则意不深。趯与挑一也。锋贵于涩出。适期于倒取。所谓欲挑而还置也

　　策势第五
　　笔诀曰
　　策者。即永字第五笔。其法始筑笔而仰策。徐转笔而成形。依形以获妙。则迥尔而超群也
　　口诀曰
　　仰笔潜锋。以鳞勒之法。揭腕□一作趯势。欲右潜锋之要。在尽势暗捷归于右也。夫策笔仰锋。竖趯微劲。借势峻倾于掠也

　　掠势第六
　　笔诀曰
　　掠者。即永字第六笔法。从策笔。下左出。而锋利下不坠。则自然佳
　　口诀曰
　　撇过谓之掠。借于策势。以轻驻锋。右揭其腕。加以迅出。势旋于左。法在涩而劲。意欲畅而腕。迟留则伤于缓滞。庶疾之旁。永木左皆是也。夫侧锋左出。谓之掠

　　啄势第七
　　笔诀曰
　　即永字第七笔也。其法则侧笔而速进。劲硬若铁石而不坠。于斯为妙矣
　　口诀曰
　　左向之势须尽为啄。接笔蹲锋。潜蹙于右。借势收锋。迅直旋合。须精崄衄出。去其缓滞。白鸟字头斜。皆是也。夫笔锋及纸为啄。在潜动而啄之

　　磔势第八
　　笔诀曰
　　即是永字第八笔。其法始入笔紧筑而仰。便下徐行。势足以磔开其笔。或藏锋。出锋由重锋。缓则其质肥。宜以崄涩而遒劲。徐行势而后磔。藏锋出锋。岂必固也
　　口诀曰
　　右逸之波皆名磔。右揭其腕。逐势紧趯。傍笔迅磔。尽势轻揭。潜以暗收在劲迅得之。夫磔法笔锋须趯。势欲崄而涩。得势而轻揭。暗收存势。候其势尽磔之

　　姜白石书谱
　　真行草书之法。其源出于虫篆。八分飞白章草等。员劲古淡。则出于虫篆。点画波发。则出于八分。转换向背。则出于飞白。简便痛快。则出于章草。然而真草与行。各有体制。欧阳率更颜平原辈。以真为草。李邕李西台以行为草。亦以古人有专工正书者。有专工行书者。信乎其不能兼羙也。或云草书千字。不抵行书十字。行书十字。不抵真书一字。意以为草至易而真至难。岂真知书哉。大抵下笔之际。尽仿古人。则少神气。专务遒劲。则俗病不除。所贵熟习兼通。心手相应。斯为妙矣。白云先生率更书诀。亦能言其梗槩。孙过庭论之甚详。恐可参稽真书以平正为善。此世俗之论。唐人之失也。古今真书之妙。无出于锺元常。其次则王逸少。今观二家之书。皆潇洒纵横。何拘平正。良由唐人以书判取士。而士大夫字画。类有科举习气。颜鲁公作干禄字书是也。矧欧虞颜柳前后相望。故唐人下笔应矩入规。无复晋魏飘逸之气。且字之长短小大。斜正疏密。天然不齐。熟能一之。谓如东字之长。西字之短。口字之小。体字之大。朋字之斜。党字之正。千字之疏。万字之密。画多者宜疏。画少者宜肥。魏晋书法之高。良由各尽字之真态。而以私意参之耳。或者专喜方正。极意欧颜。或者唯务匀员。专师虞永或谓体须少匾。则自然平正。此又徐会稽之病。或云欲其萧散。则自不尘俗。此又有王子敬之风。岂足以尽书法之羙哉。吾尝采古人之字。列之为图。今畧言其指点者。字之眉目。全藉顾盻精神。有背有向。随字形势横直。画者字之体骨。欲其坚正匀精。有起有止。所贵长短合宜。结束坚实。撇捺者字之手足。伸缩异度。变化多端。要如鱼翼鸟翅。有翩翩自得之状。挑剔者。字之步履。欲其沉实。□人挑剔。或带斜拂。或横引而外至。颜柳始正锋为之。正锋则无飘逸之气。转折者。方员之法。真多用折。草多用转。折无少驻。驻则有力。转不欲滞。滞则不遒。然而真以转而后遒。草以折而后劲。不可不知也。悬针者。笔欲极正。自上而下。端若引绳。若垂而复缩。谓之垂露。故翟伯寿问于米老曰。书法当何如。曰。无垂而不缩。无往而不收。此必至精至熟。然后能之。古人遣墨。得其一点一画。皆昭然绝异者。以其用笔精妙故也。大令以来。用笔多失。一字之间。长短相补。斜正相柱。肥瘦相混。求妍媚于成体之后。于今世尤甚
　　用笔不欲太肥。太肥则形浊。又不欲太瘦。太瘦则形枯。多露锋芒。则意不持重。深藏圭角。则体不精神。不欲上小下大。不欲左低右高。不欲前多后少。欧阳率更结体虽太拘。而用笔特备众羙。虽小楷而翰墨洒落。追踪锺王。来者不能及矣。颜柳结体既异。古人用笔复溺一偏。余评二家为书法之一变。数百年人争効之。字画刚劲高明。固不为无助。而晋稳风轨扫地矣。柳氏大字偏傍清劲可喜。更为奇妙。近世有效之者。则俗浊不足观。故知与其太肥。不若瘦硬也。草书之体。如人坐卧行立。揖逊忿争。乘舟跃马。歌舞擗踊。一切应变。非苟然者。又一字之体。率有多变。有起有应。如此起者。当如此应。各有义理。右军书羲之字。当字得字深字慰字最多。多至数十字无有同者。而未尝不同也。可谓所欲不踰矩矣。夫凡学书草。先当取法张芝皇象索靖等。章草则结体平正。下笔有源。然后仿王右军。申之以变化。皷之以奇崛。若泛学法家。则有工拙。笔多失悟。当连者反断。当断者反续。不识向背。不知起止。不悞转换。随意用笔。任笔赋形。失悞颠错。反为新奇。自大令以来。已如此矣。况今世哉。然而襟韵不高。记忆虽多。莫湔尘俗。若使风神萧散。下笔便当过人。自唐以前。多是独草。不过两字连属。累数十字不断。号曰连绵游丝。虽出于古人。不足为奇。更成大病。古人作草。如今人之作真。何尝苟且。其相连处特是引带。其笔皆轻。虽变化多端。而未尝乱其法度。张颠。怀素最号野逸。而不失此法。近代山谷老人。自谓得长沙三昧草书之法。至是又一变。流至于今。不可复观。唐太宗云。行行若萦春蚓。字字若绾秋蛇。恶无骨也。大槩用笔。有缓有急。有锋有无锋。有承接上文。有牵引下字。乍徐还疾。或往复收。缓以仿古。急以出奇。有锋则以耀其精神。无锋，则以含其气味。横斜曲直。钩环盘纡。皆以势为主。然不欲相带。相带，则近于俗。横画不欲太长。太长，则转换迟。直书不欲太多。太多，则神痴。以扌？柰代入。以发代？？止。亦以扌？柰代之。唯入则间用之。意尽则用悬针。意尽则再生笔意。不若用垂露耳
　　用笔如折钗股。如屋漏痕。如锥画沙。如壁拆。此皆后人之论。折钗股。欲其屈折员而有力。屋漏痕。欲其无起止之迹。皆不必若是。笔正则藏锋。笔偃则锋出。一起一倒。一晦一明。而神奇出焉。常欲笔锋在画中。则左右皆无病矣。故一点一画皆有三转。一波一拂。皆有三折。一？又有数样。一点欲与画相应。两点欲自相应。二点者。必一点起。一点带。一点应四点者。一起两带一应。笔。陈图云。若平直相似。状如筭子。便不是书。又如口当泯其棱角。以宽闲圆羙为佳。心正笔能正。意在笔前。字居心后。皆名言也。故不得中行。与其工也宁拙。与其弱也宁劲。与其钝也宁速然极须陶宁俗姿。则妙处自见矣。大要执之欲紧。运之欲活。不可以指运笔。当以腕运笔。执之在手。手不主运。运之在腕。腕不知执。又作字者。亦须畧考篆文。须知点画来历先后。如左右之不同。剌刻之相异。王之与玊。示之与衣。以至秦奉泰春。形同体异。理殊源本。既同斯不浮矣。孙过庭有执使转用之法。执谓浅深长短。使谓纵横牵掣。转谓钩环盘纡。用谓点画向背。岂偶然哉。
