<!-- { "loadSidebar": true } -->
　　小儿六岁入学。先教义手。以左手紧把右手。其左手小指则向右手腕。右手皆直。其四指以左手大指向上。如以右手掩其胸。不得着胸。须令稍离方寸。为义手法也

　　着衣
　　衣袖不得揎出手腕以上。则为傲过手腕以外。则为慢。正当腕中谓之礼。又外衣袖不许露出内衣袖。若衫袖不得露出上盖袖。上盖袖不得露出汗衫袖也

　　祗揖
　　凡揖人时。则稍阔其足。其立则稳。揖时须是曲其身。以眼看自己鞋头。威仪方羙。观揖时亦须直其膝。不得曲了。当低其头。使手至膝畔。又不入膝内。则手随时起。而义于胸前。揖时须全出手。不得只出一指。谓之鲜礼。揖尊位则手过膝下。亦以手随身起。义手于胸前也

　　入学
　　六岁且令早晨上学。食后不上学。勿困其精神。读书须是且从开宗明义章。第一起。不可便读蒙求。孝经序。为字太难。且令每日见小字经三两次。每日常见。则识得牢固。不可贪多。且读三两句。半岁之后。食后亦上学

　　小儿读书
　　若初授四句。不必多教遍数。且以教识字为上。既识字。则可令其自读。若未能尽读。且读两句。其两句识得字。又读得稍熟。则令识后两句字。读后两句。又稍熟。然后令通读四句。既读得四句尽熟。则放归。似此数日。则可又添一两句须是熟。即便放归。小儿贪其归。则用心读而渐可添也。若其后授得字多。其初则分为三两授读。俟其口熟则通读。若其中有甚难读者。则特读数十遍。如甚易者。则分读时不须读。直待通一授读。然后读其易者。此亦读书省力省功之良法也

　　温书
　　若读书当时虽极熟。久而不读亦必忘。予尝诵一真言。二十万遍。久而不诵。皆忘之。故读过书。不可不温。其温书之法。且若初读过书一卷。则一日温此一卷。其后读过二卷。则二日温一遍。三卷则三日温一遍。二百卷则二百日能温一遍。亦永不忘。如长成者。读过语孟六经。一放下之后。则周年未必能温。此所以不能记也。此乃杨子吴秘之家传。温书之法如此。则初读时不须四授。以一日之工温之。亦不须一卷了。又分为两授温之。既省工。又永永不忘之妙法也

　　记训释字
　　可令日记所读书上。训释字三两个。如不亦说乎。说喜也。不亦乐乎。乐甚喜也。若不能晓得甚喜。则以方言教之。如云大故欢喜。人不知而不愠。愠怒也。若不能晓得怒字。则以方言教之。云怒是恶发也。如此记时。则读过论语。记得论语上训释了。七岁便可说书

　　写字
　　写字不得惜纸。须令大写。长后写得大字。若写小字。则拘定手腕。长后稍大字则写不得。予亲有此病也。写字时。先写上大二三日。不得过两字。两字端正方可换字。若贪字多。必笔画老草。写得不好。写得好时。便放归。午后亦可上学。

　　说书
　　小儿止可说句语义理。又须分明直说。不可言语多。如说仲尼居。则言仲尼者。孔子字也。字。是表德也。居。坐也。曾子侍者。曾子。乃孔子弟子也。侍谓侍奉也。义手立于其侧也。子曰者。子谓孔子。乃弟子称师曰子也。曰，说也。此言孔子坐。曾子侍奉。而孔子说也。如此则分明而稚子易晓也。又须说易者。其难者。且未可说。故先说孟子为上。孟子中若有难说者。亦且放过。直待晓得易者都了。然后与说难者。如此。则其进有渐。而亦不苦其难也

　　改文字
　　若改小儿文字。纵做得未是。亦须留少许。不得尽改。若尽改，则沮挫其才思不敢道也。直待做得十分是了。方可尽改。作十分若只随他立意而改。亦是一法

　　作诗
　　小儿填诗时。便教他做工夫。如杜工部，韩昌黎，之诗。选长篇一韵。读一篇上下平声。止有三十韵。是三十长篇足矣。若举此韵。则此一韵中诸韵皆可以记矣。非惟作省题诗。止于六韵而易成。是虽长篇。亦何难哉。又其次。如前以三十板。匡纸标三十韵头。不问是何省题诗。皆编韵于其中。每一板编一韵。若作诗时。用此一韵。则揭开策子一观。则皆可见矣。作诗甚易甚简之大法者也

　　文公白鹿洞书院教条
　　五教之目
　　父子有亲　君臣有义　夫妇有别长幼有序　朋友有信

　　为学之序　　
　　博学之　　审问之　　慎思之　　　　明辨之　　笃行之

　　修身之要
　　言忠信　　行笃敬　　惩忿窒欲迁善改过

　　处事之要
　　正其谊不谋其利　明其道不计其功

　　接物之要
　　己所不欲勿施于人　行有不得反求诸已

　　程董二先生学则
　　凡学于此者。必严朔望之仪。【其日昧爽。直日一人至击板。始击。早起盥漱。总栉。衣冠。再击。皆着深衣。或凉衫。升堂。师长帅弟子。诣先圣像前。再拜焚香讫。又再拜退。师长西南向立。诸生之长者。率以次东北向再拜师长立而扶之。长者一人。前致辞讫。又再拜。师长入于堂。诸生以次环立再拜退。各讫安。】
　　谨晨昏之令。【常日击板如前。再击。诸生升堂序立。俟师长出户立定。皆揖。次分两序相揖而退。至夜将寝。击板会揖如朝。会讲。会食。会茶。亦击板如前。朝揖。会讲。以深衣。或凉衫。余以道服褙子】
　　居处必恭。【居有常处。序坐以齿。凡坐。必直身正体毋箕踞倾倚。交胫搯足。寝必后长者。隔寝勿言。当昼勿寝】
　　步立必正。【行必徐。立必换。必后长者。毋背所尊。毋践阈。毋跛倚】
　　视听必端。【毋淫视。毋倾听】
　　言语必谨。【致详审。重然诺。肃声气。毋径毋诞。毋戏谑諠哗。毋及乡里人物长短。及市井鄙俚无益之谈】
　　容貌必庄。【必端严凝重。勿轻易放肆。勿麄豪狠傲。勿轻有喜怒】
　　衣冠必整。【勿为诡异华靡。毋致垢弊简率。虽燕处不得披袒露顶。虽盛暑不得脱去鞋袜】
　　饮食必节。【毋求饱。毋贪味。食必以时。毋耽恶食。非节假。及尊命。不得饮。饮不过三爵。勿至醉】
　　出入必省。【非尊长呼唤。师长使令。及已有急干。不得辄出学门。出必告。反必面。出不易方。归不踰期】
　　读书必专一。【必正心肃容。计遍数已足而未成诵。必须成诵。遍数未足。虽已成诵。必满遍数。一书已熟。方读一书。毋务泛观。毋务强记。非圣贤之书勿读。无益之文勿观】
　　写字必楷敬。【勿草。勿欹倾】
　　凡案必整齐。【位置有伦。简秩不乱。书笥衣箧。必谨扃钥】
　　堂室必洁净。【逐日直日再击板如前。以水洒堂上良久。以箒扫去尘埃。以巾抆拭几案。其余悉令斋仆扫拭之。别有秽污。悉令扫除。不拘早晚】
　　相呼必以齿。【年长倍者以父。十年长者以兄。年相若者以字。勿以尔汝。书简称谓亦如之】
　　接见必有定。【凡客请见。师坐定。直日击板。诸生始具□升堂序揖立侍。师长命之退。则退。若客于诸生中有自欲相见者。则见师长毕。就其位见之。非其类者。勿与亲狎】
　　修业有余功。游艺有适性。【弹琴。习射。投壶。各有仪矩。非时勿弄博奕。鄙其不宜亲学】
　　使人庄以恕。而必专所听。【择谨愿勤力者。庄以听之。恕以待之。有小过者诃之。甚则白于师长惩之。不俟众禀师长遣之。不许直行己意。苟日从事于斯而不敢忽。则入德以方。庶乎其近矣】

　　程端礼读书分年日程法
　　八岁未入学之前。读性理字训。【程逢原增广者。读此代世俗蒙求】自八岁入学之后。读小学书正文。次读大学经。传正文。次读论语正文。次读孟子正文。次读中庸正文。次读孝经刊误。次读易正文。次读书正文。次读诗正文。次读仪礼并礼记正文。次读周礼正文。次读春秋经并三传正文。自八岁约用六七年之功。则十五岁前。小学书四书诸经正文。可以尽毕自十五志学之年。即当向志。【为学以道为志。为人以圣为志】读大学章句或问毕。次读论语集注。次读孟子集注。次读中庸章句或问。次钞读论语或问之合于集注者。次钞读孟子或问之合于集注者。次读本经易书诗礼记春秋四书本经既明之后。自此日看史。仍温前书。次看通鉴。及参纲目。次读韩文。次读楚辞通鉴韩文楚辞既读之后。约才二十岁。或二十一二岁。学作文。经问，经义，古赋。古体，制诏，章表，四六章表

　　读书
　　朱子读书法
　　居敬持志　循序渐进　熟读精思
　　虚心涵泳　切己体察　着紧用力
　　又曰敛身正坐。缓视微吟。虚心涵泳。切己体察。研精覃思。以究其所难知。平心易气。以听其所自得
　　又曰宽着期限。紧记课程
　　又曰读书不精深。只是不专一
　　又曰读书须一件一件读。理会了一件。方可换一件。若不与逐件理会。虽读到老。依旧生
　　又曰须是精专穷研。使一书通透烂熟。都无记不得处。方别换一书。乃为有益。若轮流通念。而核之不精。则亦未免再费工夫也。须是通透后。又却如此温习。乃为佳耳
　　又曰一百遍时。自是胜五十遍时。五十遍时。自是胜二百遍时
　　又曰大抵读书。须是虚心静虑。依傍文义。根寻句脉。看定此句指意。是说何事畧。如今人言语衬贴替换一两字。说得古人意思出来。先教自己心里分明历落。如与古人对面说话。彼此对荅。无一字一言不相肯可。此外都无闲杂说话。方是得个入处。怕见如此。弃却本文。肆为浮说。说得即当都忘了。从初因甚话头说得到此。此最学者大病也

　　程正思论读书
　　读书必正心肃容。计遍数熟读。遍数已足而未成诵。必欲成诵。遍数未足。虽已成诵。必满遍数。一书已熟。方读一书。毋务泛观。毋务强记。非圣之言勿读。无益之文勿观

　　欧阳文忠公读书法
　　立身以力学为先。学以读书为本。今取孝经论孟六经。以字计之。孝经一千九百三字。论语万有一千七百五字。孟子三万四千六百八十五字。周易二万四千一百七字。尚书二万五千七百字。诗三万九千二百三十四字。礼记九万九千一十字。周礼四万五千八百六字。春秋左传一十九万六千八百四十五字。止以中才为准。若日诵三百字。不过四年半可毕。或稍钝。减中人之半。亦九年可毕。其余触类而长之。虽缕秩浩繁。第能加日积之功。何所不至。谚曰。积丝成缕。积寸成尺。寸尺不已。遂成丈匹。此言虽小。可以喻大。尔辈勉之

　　作文
　　朱子论作文
　　人要会作文。读取一部西汉文。欧阳文。南丰文。韩文
　　又曰古赋须熟。看屈宋韩柳所作乃有进步处

　　东坡论作文法
