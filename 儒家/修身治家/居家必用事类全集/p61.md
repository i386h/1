<!-- { "loadSidebar": true } -->
　　治远年近日沉积及内伤冷物心腹疼痛
　　胡椒【四十八粒】　　　乌梅【入个不去核】
　　青皮【不去穰】　　　陈皮【不去白各半两】
　　巴豆【十六个不去皮油】
　　右为细末醋糊为丸如菉豆大每服五七丸生姜汤下

　　万病无忧散
　　治风疾疮肿疥癣或脏腑积冷壅滞气结风劳膀胱宿冷脏腑虚衰面色痿黄内有症癖气并常有疳虫蚘虫攻心腹俱痛怱中伤寒头痛不忍状若山岚时气瘟疫之疾并宜急服此药宣通三五行立瘥或中风口喎语多蹇涩睡后口中涎出不限时节不问男子女人但五日一服不过三服永瘥久患腰膝疼痛脚气肿满运动艰难饮食无味并小儿疳痢脱肛者量大小与服一二五行自瘥大人久泻气痢状若休息痢止有时但一服取下冷浓一二升当日见効药无四时冷热老幼衰弱病患者悉除之任服他药无妨若服常时盖缘搜出脏腑中积滞虫脓故也无孕妇人久患血虚气弱痿黄无力者亦宜依方服宣通气候殊不因倦无妨此药凡有百病并皆治之不可俱载有孕妇人或遇阴晦时节不可服天道晴明可进若虽复疾而未愈者再服妙
　　黄芪　　　木通　　桑白皮
　　陈皮【各两】　　胡椒　　白朮
　　木香【各半两】　黑牵牛【四两头末另研】
　　右七味为细末每服一钱牵牛头末一钱生姜二钱切作大片煎汤调药候温五更服再用姜汤送下平明可行三五次快利无妨以白粥补之痊矣

　　十金圆
　　治证同前
　　大黄【一两】　　　　木香【一两】
　　右为细末醋糊为丸每服三十丸温水送下

　　水肿证诸方
　　治气虚水肿浮胀方
　　昔公使酉库攒司陈通患此一病垂死医者巳不下药偶一妇人传此方云是道人所授服之病自小便而下几数桶遂愈乙巳年事余时宰清流云大蒜一个烂研以蛤粉和无分两可丸即止如梧桐子大每服十丸白汤下若气不升降即以大蒜一头每瓣切开逐瓣内入茴香七粒用湿纸褁煨香熟烂嚼白汤送下不拘多少若脏腑不止即以丁香如茴香法煨服每瓣用三粒

　　神应散
　　治十种水气五蛊水蛊血蛊酒蛊气蛊四肢浮肿腹胀小便不通大便涩黄蕴不思饮食并皆治之
　　广木香【三钱】　　　泽泻
　　槟榔　　　　　椒目【各半两】
　　大黄【两半】　　　　黑牵牛【一两】
　　黑附子【一只重一两者佳半只湿纸褁炮裂】
　　右为细末每服五钱樟柳根自然汁蜜一大匙将前附子同擂碎取汁放温五更同药调面东服忌塩酱蜜腥腻房事一年

　　痰饮证诸方
　　涤痰圆
　　治三焦气涩痰饮不利胸膈痞满咳唾稠浊面目热赤肢体倦怠不思饮食常服升降滞气清膈化痰
　　木香　　　　　槟榔
　　青皮　　　　　陈皮【去白】
　　京三棱【煨炮裂】　　枳谷【麸炒去穰】
　　大黄【湿纸褁煨令香熟】　半夏【汤洗七次各一两□】
　　黑牵牛【微炒二两】
　　右为细末面糊为丸如梧桐子大每服四五十丸用姜汤下

　　化痰铁刷圆
　　治男子妇人风痰酒痰茶痰食痰气痰一切痰逆呕吐痰厥头痛头目昏眩肺痿喀脓声如拽锯并皆治之此药化痰止嗽定喘
　　白附子【炮】　　　南星【炮】
　　半夏【汤洗】　　　　白矾【生用各半两】
　　寒水石【两半】　　　干生姜【七钱半】
　　碯砂　　　　　轻粉【分】
　　皂角【一两去皮子】
　　右为细末面糊为丸如桐子大食后一二十丸姜汤下

　　咳嗽诸证方
　　单方
　　治劳喘嗽一切肺疾久不愈者及经打伤损肺用白芨煮稀米粥服之
　　昔有人平生遭人打伤每服此辄愈后因犯辟临刑以此方传人且令人俟其死割腹验之后验之于肺上数处皆白芨所补

　　化痰圆
　　治咳嗽涎喘日进三服
　　天南星　　　　生姜【各一两】
　　半夏　　　　　枯矾【各一两半】
　　右为末水糊为丸桐子大每二十丸食后温虀汁送下

　　劳瘵证诸方
　　炙法
　　治诸劳瘵巳深难治者以癸亥日二更尽入三更令病人平眠以筋于两腰眼点两？各炙七壮本无？然累试巳验绝妙

　　青蒿饮
　　治传尸劳瘵不问远年近日皆可治之妙不可言
　　阿魏【一分小便先洗】　　桃枝【一大握】
　　梹榔【一两】　　　　青蒿【各一两】
　　甘草【三寸】　　　　葱白【三寸】
　　右件六味以童子小便二升浸桃枝蒿葱甘草四味煎取六合许然后入阿魏更煎二三沸作二服临服时入梹榔末半两同服如觉恶心必吐吐后人心安时再服一服其劳虫定出送药人勿与患人对立恐虫伤人若男患以女人煎药若女患以男子煎药忌鸡犬等物触之患者冬则三服一年内五服其病自尽去其根

　　单方
　　鳗鱼？梨鱼或煮或煎淡食常服即愈此物杀诸虫故也

　　黄茋劫劳散
　　治心肾俱虚劳嗽时复三两声无疾遇夜发热热过即冷时有盗汗四肢倦怠体劣黄瘦饮食减少夜卧恍惚神气不宁睡多异梦此药能治嗽嗽有唾唾中有红线名曰肺痿若上件疾不治即成羸劣之疾矣
　　白芍药【纯白者洗凈焙干称八两重】
　　绵黄茋【直者洗凈去芦劈开蜜汤浸慢火炙】
　　粉草【坚实大者削皮去芦劈开慢火炙平】
　　人参【新□者去芦洗凈焙干秤】
　　白茯苓【坚实者去皮焙干秤】
　　五味子【北方者去枝梗凈秤】
　　干熟地黄【洗去土酒浸二次蒸二次焙干】
　　川当归【水洗土凈去芦头酒浸一宿焙干秤】
　　半夏【拣大者沸汤洗七次或五次焙干秤研为末另研生姜自然汁和作饼子焙干再秤】
　　阿胶【拣明凈好者剉成小块以蛤粉先入锅炒热却下阿胶急搅转候胶成珠倾筛内去粉不用】
　　巳上九味各凈重三两与前白芍药共十味
　　右件药比前数分两湏是多买逐一制度了焙干方秤不然恐分两有走作口？父咀每服约六钱重用水盏半入带皮生姜一十二片枣儿三枚去核慢火煎勿搅动煎至八分去滓温服日进二贴作五盏煎服不拘时候不可一日断鈌湏使药力连接为妙【每早服一贴食后服滓午前服一贴食后服滓将二叚滓临卧亦煎服之】此药湏志诚修合服者志诚则取効验

　　治翻胃证诸方
　　翻胃平胃散
　　平胃散多加碙砂姜为末沸汤点服当吐出恶物一块黑色如石屡验
　　又方：大附子一枚去盖刳中使凈纳丁香四十九粒仍以盖覆之以绵拴系放银石器以生姜自然汁约一盏慢次熬令干研为细末每服一钱匕掺舌上漱津下若烦渴可徐食粥糜忌油腻生
　　又方：治翻逆吐食只一服取効
　　五灵脂不拘多少狗胆和圆如小栗子大每服一丸用好酒一大盏入干姜。末二钱煎数沸用一半姜汤浸药一丸盖定候化开再与锅内汤一同煎三二沸先准备稀白粥一盏用一人过药一人供粥并要十分滚热先食药一口快餐粥一口又吃药一口粥一口乘热速吃烧唇荡口为度

　　阴毒证诸方
　　更生饼子
　　治阴毒亦能发汗
　　露蜂房三钱烧灰存性生葱白五寸同研为丸男左女右着手中握阴茎卧汗出愈

　　夺命坐丹
　　亦名白虎圆治男子妇人阴毒
　　寒水石不拘多少为细末右用两馏饭和成剂捣千余下丸如粟子大日干每用一丸临时于炭火内烧红乘热研细滚酒一盏调服后葱醋汤投汗出愈

　　吐法
　　治阴毒危急者大黑豆不拘多少烧锅干炒投无灰酒浸之去豆乘热大椀饮或灌下即吐复饮汗出为度

　　诸疟证诸方
　　常山饮
　　治诸疟先寒后热或先热后寒或寒热独作或连日并发或间日一发头疼恶心烦渴引饮气息喘急口苦咽干诸药不効
　　川常山　　　　知母
　　甘草【炙】　　　　草菓【不去皮各二两】
　　乌梅【一两】
　　右为剉散每服四钱水盏半枣五枚良姜一两半同煎七分去滓温服未发前进三服

　　八味顺气散
　　方见诸风证○疟疾无痰不发故也服此愈

　　头风证诸方
　　八味顺气散
　　方同前
　　头风无痰不发故也服此愈
　　〔珍珠散〕治偏正头疼眼疼牙疼并皆治之
　　米珠【一字】　　　　桂府滑石【二两】
　　没药【半两】　　　　乳香【半两】
　　马牙盘碯【一两】　　麝香
　　脑子【各少许】
　　右为极细末每用一字噙水鼻中吹之妇人童子吹男子女儿吹

　　眼目证诸方
　　重明散
　　治一切风热内外障气眼
　　川独活　　　　川羗活
　　川芎　　　　　吴射干
　　井泉石　　　　仙灵皮
　　防风　　　　　甘草
　　苍朮【各半两】　　　白朮
　　丹参　　　　　石决明
　　草决明【各三分】
　　右为末每服二钱水盏半煎至一盏温服日进三服食后

　　沃眼法
　　每夜临卧盥嗽毕温热浆水口漱沃眼目洗面早晨亦然最能明目散血去风光泽面颜尤治剌黑？干每日不可阙此

　　龙脑金水膏
　　治风热上壅赤目翳障两眼筋膜努肉攀睛迎风多泪视物昏花倒睫拳毛热泪不止常点亦妙驱风凉血明目通神
　　蕤仁【十个纸褁研去油如霜极细末】
　　朱砂【二钱光明者另研极细】
　　干胭脂【一钱好者】
　　碯砂【一钱光净者另研极细】
　　麝香【半钱真者另研极细】
　　龙脑【二钱片子者另研极细】
　　右件六味各依制度极细末用好蜜六两重罗或重纱滤过将六味药乳钵中同研渐渐下蜜四两匀用磁器封合用度点之

　　咽喉证诸方
　　治喉闭
　　鲭鱼胆一枚腊月收入白矾末少许悬西北屋檐下阴干为末备急用芦筒吹入咽喉立瘥○点眼起翳膜

　　失音不语
　　新槐花不拘多少瓦上慢火炒焦置怀？？由中时将二三粒口中咀嚼咽之使喉中常有味久久声自出

　　鼻衄证诸方
　　龙骨散
　　治时气鼻衄三升巳上恐多宜此药止
　　右以龙骨为细末用少许吹入鼻中九窍出血皆用此吹

　　三奇散
　　治衄血不止
　　乱头发【一钱】　　　人中白【一钱】
　　麝香【一字】
　　右为细末鼻内口？畜少许立止

　　风癎证方
　　三圣散
　　治风癎搐搦心志发狂弃衣而走登高而歌或数日不愈踰垣上屋妄言骂詈不避亲疏妄见鬼神一切潮热及风中厥逆失音牙关紧急并可吐之
　　防风【三两去芦】　　　瓜蒂【二两炒】
　　蔾芦【去苗加减用或一两或半两或二两】
　　右为麄末每服半两用虀二盏煎三沸滤于大椀中再用虀一盏煎滓三沸却入先煎药同熬三沸澄清候温徐徐投之不必尽剂吐吐多者煎葱白汤咽三五口立觧如不吐再加服之常于喉中筯探引之如服药多不吐出涎再饮薤汁塩汤各一两盏投之或不出再以光钗喉中探引即出矣湏用白盆一只黑盆不见涎形状吐下青黄涎沫二三升为効吐罢之后吃微温白粥一两顿此三圣散汗下吐三法俱行防风发汗瓜蒂下泄蔾芦涌吐凡用法则禁忌
　　证候小者勿服
　　病久者虽合吐勿服
　　吐血虚人勿服
　　心先惧怕勿服
　　主病不正勿服
　　众口不能正者勿服
