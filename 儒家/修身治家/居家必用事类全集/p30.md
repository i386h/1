<!-- { "loadSidebar": true } -->
　　其法有四。一插接。二劈接。三靥接。又名贴接。又名神仙接。四批接。又名搭接。插接法。附地锯断。于砧盘上肌肉内附骨。用竹篦子插下可深一寸半。接头可长五寸之上。【其眼微青者】根头一寸半。用薄刀子削成马耳状。其马耳尖头薄骨割去半分。青肌肉自长于骨尖半分。将接头噙养温暖。假借人之生气易活。【人于其时不可吃酒。及浓厚滋味物】取出篦子。就用青肌肉半分。褁接头马耳尖、插下。极要嵌密。每一砧盘上插二三条。【合接顷之骨与木之骨相着。肌肉与树之肌肉相着。水之津液行于肌肉之间。如不相对又不紧密。多不活】用新牛粪和土为泥。封泥了、湿土封堆。接头生茅条出土高一二尺。约量刈三二条。其余割去。埋椽子一条。用绳总系。【不如此被风雨摆折】

　　种柘法
　　柘子熟时。多收水淘令净、曝干散讫劳之。草生拔却。勿令荒没。其叶饲蚕。丝好作琴弦清鸣响彻。胜于凡丝远矣。柘叶多丛生干疏而直。叶丰而厚。春蚕食之。其丝以冷水缲之。谓之冷水弦。柘蚕先出。先起而先茧。柘叶来年不采者。春再生必毒蚕。如不采。夏月皆要打落方无毒

　　下桑法
　　闽中以三月三日雨卜桑柘贵贱。谚曰。雨打石头遍。叶子三钱片。或曰。四日尤甚。杭州人云。三日犹尚可。四日愁杀我。四日雨尤贵。杂五行书曰。三月三日天阴而无雨。蚕大善。浙间风俗又云。三月十六晴。树上挂银瓶。言其贵也

　　斋蚕法
　　育蚕而阙叶者。以甘草水洒桑叶。次以米粉糁之。候干与食。谓之斋蚕。可以度一日夜。唯惧人知。成茧厚实

　　择茧种
　　开簇时、湏择近上向阳。或在苫草上者。此乃强梁好茧。【农桑要旨云。茧必雌雄相半。簇中在上者多雄。下者多雌○陈志弘云。雄□尖红紧小。雌者圆慢厚大】另摘出于通风凉房内净箔上。一一单排。日数既足。其蛾自生。若有拳翅。秃眉焦脚焦翅焦尾重黄赤肚无毛黑纹黑身黑头。先出末后生者。拣出不用。止留完全肥好者。用厚藤纸为连。候蛾生足。移下连于屋内空处。竖立柴草。散蛾于上。至十八日后。西南净地。掘坑贮蛾以土封之。庶免禽虫伤食。【有功于人。理当如此】

　　浴种法
　　腊月内、三八日。浴连三次。浴毕。用桑皮索悬挂至除夜。用五方草。同桃符木柤以水同煎。放冷。元日五更浴过蒇之

　　治蚕室
　　屋宜高广。勿接撁厦。蚕生前一月。泥饰。除正门外。周围安牎。无西窗不妨。宜高大。四角着火。将牛粪墼子烧令无烟。移入龛内。如无壁龛。止于槌箔四向约量顿火。近两眠则止

　　下蚁法
　　生蚁惟在凉暖得宜。开掯得法。使之莫有先后也。【生蚁不齐。则其蚕眠起至老俱不能齐也】其法变灰色巳全。以两连相合。铺净箔上。紧卷两头绳束卓立于无烟净凉房内。第三日晚取出展箔。蚁不出为上。若有先出者。鸡翎扫去不用。【名行马蚁。留则蚕不齐】候量蚁齐生。【并无一先一后者】和蚁秤连。写计分两。蚁生既齐。取新叶用快刀切极细。用筛子筛于中箔蓐纸上。务要匀薄。将连合于叶上。蚁自缘叶上。或多时不下连及缘上连。皆翻过。又不下者。并连弃了。此残病蚁也。【一箔蓐上。下蚁三两。蚕至老可分三十箔。每蚁一钱要老蚕一箔也】

　　用叶法
　　蚕不可食之叶。有三。一承带雨露。既湿又寒。食则变褐也。生水泻淋。老则浸破丝囊。不可抽缲。制之之法。芟叶实积。苫席覆之。少时内发蒸热。审其得所。启叶摊之。湿随气化。叶亦不寒。即可饲之。二为风日所嫣干者。生腹结。三浥臭者。即生诸疾。斯二者无可制之法。弃之可也

　　分抬法
　　分抬之便。惟在频欵稀匀。使不致蒸湿损伤也。【蚕滋多必须分之。沙□厚必须抬之。失分则不胜稠迭。失抬则不胜蒸湿。故宜频。蚕者柔软之物。不禁触弄。小而分之。犹能爱护。大而抬之。莫能□惜也未免久堆乱积、远掷交抛。生病损伤。实由于此、故宜安欵而稀匀也】

　　养蚕百忌
　　忌湿叶。忌热叶。蚕初生时。忌屋内扫尘。忌煎煿鱼肉。忌蚕屋内哭泣叫唤。未满月产妇不宜作蚕母。忌带酒人切桑饲蚕及抬解布蚕。蚕生至老忌烟熏。忌孝子产妇。不净洁人入蚕屋。忌近臭秽。忌酒醋五辛鳣鱼麝香等物

　　养蚕吉日
　　浴蚕出蚕。安槌入筐。宜用戊辰乙巳庚戌壬午甲午甲寅丁巳戊午日。更得收满天德月德月合明星五富等日。出蚕沙宜天德方。忌蚕室命官方。又庚戌日蚕姑死忌之

　　种蓻类
　　唐太和先生王旻山居录
　　山居总论
　　凡所居湏择形势地。后高前平。有东流水者为上。不然。四面平坦为佳。其土色须黄细沙软者为良。此方滋长药根故也。其地多即二十亩。少不减十亩。四面树以枳篱。不然墙围之。任取便耳。其中造药堂。及荫曝之所。堂前穿大池。种荷芰菱芡。遶池种甘菊。取紫茎黄花引蔓者是真。余者皆蒿耳。蒿苦而菊甘。但能移根蹙蹙稀栽。一二年间不觉自合。便成菊潭。如无根取子种亦可。但四月以前。乘雨折插之。自然滋生子。按葛稚川云。南阳穰县【抱朴子并作郦县音离】有甘谷水。左右皆生菊。菊花堕水中。故味甘羙。谷上居人皆不穿井。悉饮谷水无不寿考。高者百四五十岁。次者不失八九十。故司空王畅。太尉刘宽太傅袁隗皆常为南阳太守。到官即使穰县月送甘谷水三十斛。以为饮食。诸人多风痹及眩晕皆得愈但不能大得其益。如彼居人。生以来即饮【抱朴作便饮食】此水耳。又菊花与薏花相似。直以甘苦别之。谚所谓苦如薏者。今所在有之。真菊但为少耳。率多生水侧。【巳上并抱朴文】其地形制任人巧为之。令一池之中。数药在焉。地之多少取足为度。不必二十亩也

　　作园篱一首
　　凡作园篱法、须于地【一作宅】四畔。【齐民要术作田于墙基之所】方整深耕。凡耕作三陇。中间相去各二尺。枳壳熟时。收子陇中穊种之。至明年秋后约高三尺。斸去恶者。相去一尺留一根。然稀稠均。行伍直。至来春刈去横枝、必留距。不留必冻死。种剌榆及柳亦如之。酸枣不堪种。好别。延蔓次以五加皮。冬罗摩。并傍篱落种之。便以为篱藩。若须采掇。且免远求。岂不善哉

　　种药类
　　作药畦法一首
　　除药堂外。并作药畦。上干牛粪。其畦中间。多作水道以通灌注。凡药菜有宿根者。每剪苗讫。更上少粪。其畦中。把搂令匀。溉水注之。不久还生。以此法为常凖。无宿根者剪苗尽。更布子种之。新旧相合。勿使阙用也

　　种枸杞
　　凡种枸杞取种连茎剉之。令四寸许数百束如羙盌大。以草为索慢束之。每畦分作四五行如韮畦稀稠行侧别掘坑深七八寸。令宽于束子。挑安粪及土每坑相去三寸。坑成、下束子。竖立种之。别调和熟牛粪。稀如面糊注坑中。灌束子上令满。减即添灌之。坑坑如此。然后以肥土壅之满讫。土上更加熟牛粪令与坑平。然后灌水。不久即生大科。半亩许始足食。生时甚肥嫩。如剪韭法。从头起通割之。令共地平。留半则梗硬。剪深则伤根。剪时欲早起避昼热。及雨中。惟晴早晨为佳。修事如法可供数人
　　又法但于畦中种子。如种菜法。上粪下水。当年虽瘦。三年以后还肥可爱。勿令长茎苗即不堪食。如食不尽。却剪作干菜。以备冬间常用。如此。从春及秋其苗不绝。子取甘好者种之。【一作取甘州者种之】若种根茎择取叶厚大无剌者。是真。有剌叶小者是白棘。不堪服食
　　又法取枸杞子先于水盆中。以手挼令散讫去水。日曝干。先斸地作畦。畦中去却五寸土。勾作五垄。垄中缚草为稕【之闰切】似臂。长短依畦。以泥涂草稕上。表里令通徧。以安垄中。即以枸杞子布于泥上一面。令稀稠得所。即以细土盖一重令徧。又以烂牛粪盖其上令徧。又布土一重。令与畦平。待苗出时。以水时时浇溉之。若堪吃便剪如韭法。食之甚羙嫩。更不要煮烂。每种用二月初一。年只五度。剪不可过。此数也
　　枸杞生于甘州西南都谷中。及甘州山北者尤佳。其子味乃过于蒲卜至今兰州西至鄯【一作邺】城县。灵州以北。丰州九原并多有之。其根茎尤大。咸阳醴泉者不如也。凡取根以高处即根不深。故生古墙者则根大。原州有秦长城之腹内。及颓基之上者甚洪大。大者有一尺以上。其子甘羙。于甘州者取根为煎。倍胜他处所服者。俗相传云。枸杞洞黄泉为狗形。根炼为煎。明达之士言尚有精灵。多化为小儿。又恒州石邑县有汉时常山郡有老者。黄昏之后。或闻犬声。盖其精也此物所在有之。其根小于出处

　　种百合
　　春取其根大者。擘取瓣于畦上。如种蒜之法。余按种蒜法。宜良软地。三徧耕以搂构逐垄下之。五寸一科。二月半锄之。满三遍不锄。则科小。种时作行。逐科上。粪浇水。经年后看稀稠。更移别畦中栽。苗如火筯大至三月即折头上粪。当年大如鸡子。干即浇之。三年后大如盏。年年须作番次种。不可令绝。此物尤宜鸡粪。每坑深五六寸。先着鸡粪后更入土。取子种之亦得。须二年方可苗生。远不如瓣。【别本云。上好肥地加粪熟斸讫。春中取根大者。擘取瓣于畦中如种蒜法五寸一瓣。种之直作行。又加粪灌水、苗出即锄、令四边绝无草。春后看稀稠处。更别移栽待畦中干即灌水三年后其大如拳。然后取食。又取子种亦可或一年以后二年以来始生。生甚迟不如种瓣】

　　种甘露子法
　　熟斸地宜肥良。取子稀种。三四尺一窠露下后叶上得雨。滴下尽为根。子如螺形。蒸煮之。味如百合。须数耘之

　　种牛膝
　　秋间收牛膝子。至春如生菜法种之。宜下湿肥良地。上粪浇水。苗生候堪食剪之。须常多留子。直至秋中徧徧种之。但割后上粪即生。不须更种之。其收根者留取一亩余地熟耕。更以长刃锹深掘之。取其土虚根长、须依此法。然后下子搂令土平。荒即耕之。旱则浇之。至秋子成、就高刈取茎收其子。九月末。还用长刃锹深掘取根。于水中浸经两宿。密置竹筛中、以手挼去皮。更齐头曝令稍干。手握令直。作大束子。又曝令干。看之端正白如象筯。然入药不如不去皮。气力大。直曝令干者为佳。若去皮挼去白汁。深可惜也。巿中贵取端正甚失精华也。【别本云。秋收子至春种。如种菜法。上加粪、水灌、苗出堪采、即如剪韭法。须多留子。秋中种亦可。其收根者别留子。三亩地熟耕、更以锹深掘。取其土虚根易长也。土平讫。然后下子。荒即耘草。旱即□。至秋子成高刈取茎收子。九月末间、还用锹深掘取根。如法料理】

　　种合欢法【即萱草也】
