<!-- { "loadSidebar": true } -->
　　凡为人子弟。当洒扫居处之地。拂拭凡案。常令洁净。文字笔砚。凡百器用。皆当严肃整齐。顿放有常处。取用既毕。复置元所。父兄长上坐起处。文字纸札之属或有散乱。当加意整齐。不可辄自取用。凡借人文字。皆置簿抄录诸名。及时取还。窓壁几案文字间。不可书字。前辈云。坏笔污墨瘝子弟职书几书研自黥其面此为最不雅？？絜切宜深戒

　　读书写文字第四
　　凡读书。须整顿几案。令洁净端正。将书册整齐顿放。正身体。对书册详缓看字。子细分明读之。须要读得字字响亮。不可误一字。不可少一字。不可多一字。不可倒一字。不可牵强暗记。只是要多诵遍数。自然上口久远不忘。古人云。读书千遍。其义自见。谓读得熟。则不待解说。自晓其义也。余尝谓读书有三到。谓心到。眼到。口到。心不在此。则眼不看子细。心眼既不专一。却只漫浪诵读。决不能记。记不能久也。三到之中。心到最急。心既到矣。眼口岂不到乎
　　凡书册须要爱护。不可损污绉折。济阳江禄书读未竟。虽有急速。必待掩束整齐。然后起。此最为可法
　　凡写文字。须高执墨锭。端正研磨。勿使墨汁污手。高执笔双钩。端楷书字。不得令手揩着毫
　　凡写字。未问写得工拙如何。且要一笔一画。严正分明。不可老草
　　凡写文字。须要子细看本。不可差误

　　杂细事宜第五
　　凡子弟。须要早起晏眠。凡喧哄鬪争之处不可近。无益之事不可为。【谓如赌博豢养。打球。踢毽。放风禽。等事。】
　　凡饮食。有则食之。无则不可思索。但粥饭充饥不可阙。凡向火勿迫近火傍。不惟举止不佳。且防焚爇衣服。凡相揖必折腰。凡对父母长上朋友必称名。凡称呼长上。不可以字。必云某丈。如弟。行者。则云某姓某丈。凡出外及归。必于长上前作揖。虽暂出亦然。凡饮食于长上之前。必轻嚼。缓咽。不可闻饮食之声。凡饮食之物。勿争较多少美恶。凡侍长者之侧。必正言拱手。有所问。则必诚实对。言不可妄。凡开门揭帘。虽徐徐轻手。不可令震惊响。凡众坐。必敛身勿广占坐席。凡侍长上出行。必居路之右。住必居左。凡饮酒。不可令至醉。凡如厕。必去上衣。下必浣手。凡夜行。必以灯烛。无烛则止。凡待婢仆必端严。勿得与之嬉笑。执器皿必端严。惟恐有失。凡危险不可近。凡道路遇长者。必正立拱手。疾趋而揖。凡夜卧必用枕。勿以寝衣覆首。凡饮食。举匙必置筯。举筯必置匙。食已。则置匙筯于案
　　杂细事宜。品目甚多。姑举其略。然大槩具矣。凡此五篇。若能遵守不违。自不失为。谨愿之士。必又能读圣贤之书。恢大此心。进德修业。入于大贤君子之域。无不可者。汝曹宜勉之

　　训子帖
　　涂中事
　　离家后。凡事不得纵恣。如在父母之侧。逐日食后。或晚间。三两次出则徐行。共约十余里。以宽仆夫之力。登高历险。皆须出轿。以防不测。遇过津渡。切勿争先。舟人已多。宁少须后。戒戢仆从。勿与人争。寻店不可大迫岩险。及侵水际。晚间少食。夜间早睡。留亲仆在房内。以防寇盗○过州县市井。择旷僻清净店舍安泊。闭门静坐。不可出入离店。勿妄与人接【寻常到店津。自有一种闲人。来相问劳。但正色待之。勿与亲接可也。若与之饮食。或同行出入。未有不为所悞者。可戒之】酒食之肆。慱戏之场。皆不可辄往。【推此类。则其余可知。】不得妄费钱物。买饮食杂物

　　到婺州
　　事师如事父。凡事咨而后行。【听受其言。切须下气怡。不得辄有争辩。】朋友年长以倍。丈人行也。十年以长兄事之。年少于己。而事业贤于己者。厚而敬之
　　初到便禀先生。合做甚功夫。自写一节目。逐日早起夜眠。遵依攒趁。日间勿接闲人。说闲话【虽同学。亦只可说义理。论文字而已】专意办自己功。则自然习熟进益矣【课间□□赶了。不得拖延怠慢】早晚授业。请益。随众例。不得怠慢。日间思索有疑。用册子随手札记。俟见质问。不得放过。所闻诲语。归安下处思省要切之言。逐日札记。归日要看。见好文字。亦录取归来
　　不得自擅出入。与人往还。初到问先生有合见者。见之。不令见，则不必往。人来相见。亦咨禀然后往报之。此外不得出入一步
　　居处须是恭敬。不得倨肆惰慢。言语须要谛当。不得戏笑喧哗
　　凡事谦恭。不得尚气凌人。自取耻辱。不得饮酒荒思废业。亦恐言动差错。失己忤人。尤当深戒。不可言人过恶。及说人家长短是非。有来告者。亦勿酬荅。【于先生之前。尤不可说同学之短】交游之间。尤当审择。虽是同学。亦不可无亲疏之辨。此皆当请于先生。听其所教。大凡笃厚忠信。能攻吾过。益友也。其謟谀轻薄傲慢亵狎。道人为恶者。损友也。推此求之亦自合见得五七分。更问以审之。宜无所失矣。但恐志趣卑凡。不能克己从善。则益者不期疏而日远。损者不期近而日亲。此须痛加检点。而矫革之。不可荏苒渐习。自趣小人之域。如此。则虽有贤师长。亦无救拔自家处矣
　　见人嘉言善行。则敬慕而记录之。见人好文字胜己者。则借来熟看。或传录而咨问之。思与之齐然后已。【不拘长少。惟善是取。】
　　以上数条。切宜谨守。其所未及。亦可据此推广。大抵只是勤谨二字。循之而上。有无限好事。吾虽不欲言。而未免为汝忧之也。盖汝若好学。在家足可读书。作文字。讲明义理。不待远离膝下。千里从师。汝既不能如此。即是不好学已。无可望之理。然今遣汝者。恐汝在家迫于俗务。不得专意。又父子之间。不欲昼夜督责。及无朋友闻见。故令汝一行。汝若到彼。能奋然勇为力改故习一味勤谨则吾犹有望不然。则徒尔劳费。只与在家一般。他日归来。又只是旧时伎俩人物。不知汝将何面目。归见父母亲戚。乡党。故旧耶。念之念之。夙兴夜寐。母忝尔所生。在此一行。千万努力浦城路虽差径。然过太湖。不可不见余姨夫黄二十八丈。过临江。不可不见诸徐丈。陈姨夫。及百五叔兄弟。若但一见而行。亦不当留滞半日。况不止此。则何时可到。又轿夫亦不能候。不若只从崇安去。只道中见刘知府。王大姑。前路并无人可见。直到衢州。依旧只从陆路去。不必登舟也
　　过铅山。遣人投范宰书。书并深衣一角。不必相见
　　过衢州见汪尚书
　　到婺州光词店。权歇泊定。即盥栉具剌。去见吕正字。初见便禀。某以大人之命远来。亲依先生讲席下。礼合展拜。傥蒙收留。伏乞端受。便拜。如未受。即再致恳云。未蒙纳拜。不胜皇恐。更望先生。尊慈。特赐容纳。况某于门下。自先祖以来。事契深厚。切望垂允。又再拜。起问寒暄毕。又进言。某晚学小生。允闻先生德义道学之盛。今日幸得瞻拜。不胜慰幸。坐定茶毕。再起叙。晚学无知。大人遣来。从学之意。窃闻先生至诚乐育。愿赐开允。使某早晚亲炙。不胜幸甚。又云。来时大人拜意。有书投纳。即出书投之。又进说。大人再令拜禀。恨以地远。不得瞻拜。郎中公凡筵。今有香一炷。令某拜献。令参拜之。初未敢遽请。容来日再诣门下。令弟宣教大人。亦有书。并俟来日请见面纳。揖退。畧就坐。又揖而起【如问他事。即随事应荅。如问将来宿食去处。即云。大人书中已具禀。更听尊者】次日将香再去。乃具剌谒其弟。【问看同居有几子弟皆见之。只问门下人可知也。见其兄弟皆拜】茶罢便起禀。某昨日禀知。乞诣灵瞻拜。更俟尊命。如引入即诣灵筵前再拜。焚香。又再拜讫。拜其
　　何丈托问。婺州寄居。前辈有姜子方者。是李中书之甥。在婺州五通庙前住。建炎间曾从马殿院【伸】辟为抚喻司？官。今其家有何子弟
　　间见先生说。吾同宗留守家子弟间多有在婺州者。其家记录。留守公事颇详。不知可托借传一本否。墓志似是曾侍郎。吕家必自有本也
　　所将去银五两八钱。可纳先生处。乞令人买置金谷支用。【先问看如何。或只令人来取去买。不必送去也】茶一角三十斤。俟潘家借屋有定。说即自作来送去
　　过崇安见潘尉。问宋家黄通托问陆宰取通鉴
　　到信州将林择之书。去见上饶县王丞。问他有回信。即付范富归。或令范富回日取归。更问他新知高州翁判院在此有事。今其家在甚处。其侄监丞自江西罢官赴召来此。今在甚处。如监丞尚在信州。即往见之。如只在高州家。即买纸赠去上纸【状上称表甥孙状献知府判院翁公】汝见监丞及高州之子。县丞皆拜。唤他作表舅。说吾不知他尚在信州。不曾得写慰书。并说妈致意。监丞昨承颁惠衣物。久不得拜问之意汪尚书书可只留在家中。不用将去。如须要去见时。他是尊官。不可叙事契。纳拜只便叙寒暄毕。又叙晚进小生。服膺甚久。今日遂获瞻望道德之光。岂胜荣幸。就坐吃茶了。便起再叙。某山野小生。无所知识。徒以大人幸得出入门下。遂获窃闻德业之隆。不胜景仰。今者大人遣诣吕正字先生席下。经由此拜本不敢僣越。参候敬慕之深。辄干典谒。特蒙与进。下情不胜慰感之至。急于就学。即今遂行。无由再诣台墀。伏乞台察。揖就坐。少顷再起揖【须有此揖。方案汤矣。不起揖。坐无了时】汤毕便起【更不揖今见达官多如此】降阶两三步回揖。主人回。及出若欲见时须如此
　　右晦庵先生送其子游东莱先生门于其行训云

　　颜氏家训
　　教妇初来。教子婴孩。故于其始有知。不可不使之知尊卑长幼之礼。若侮詈父母。殴及兄姊。父母不加词禁。反笑而奖之。彼既未辨好恶。谓礼当然。及其既长。习已性成。乃怒而禁之。不可复制。于是父疾其子。子怨其父。残忍悖逆。无所不至。
　　盖父母无深识远虑。不能防微杜渐。溺于小慈。养以其恶故也

　　西山真先生教子斋规
　　一曰学礼。【凡为人要识道理。识礼数。在家庭事父母。入书院事先生。并要恭敬顺从。遵依教诲。与之言则应。教之事则行。毋得怠慢。自行己意】
　　二曰学坐。【定身端坐。齐脚敛手。毋得伏般？足靠背。偃仰倾侧】
　　三曰学行。【笼袖徐行。毋得掉臂跳足】
　　四曰学立。【拱手正身。毋得跛倚欹斜】
　　五曰学言。【朴实语事。毋得妄诞。低细出声。毋得呌唤】
　　六曰学揖。【低头屈腰。出声收手毋得轻率慢易】
　　七曰学诵。【看字断句慢读。须要字字分明。毋得目视东西。手弄他物】
　　八曰学书。【臻至把笔。字要齐整。图净。毋得轻易胡涂】

　　王虚中训蒙法
　　义手
