<!-- { "loadSidebar": true } -->
　　初秋藕新嫩者。沸汤焯过五分熟去皮。切作条子或片子。每一斤用白梅四两。汤浸汁一大椀候冷浸一时许。漉绌控干。用蜜六两去卤水。别蜜十两慢火煎令琥珀色。放冷入罐贮

　　糖脆梅法
　　青梅一百个。画成路路儿。将熟冷醋浸没一宿。取去控干。别用熟醋调沙糖一斤半浸没入瓶内。以笋叶扎口。仍用椀覆藏在地中深一二尺。用泥土盖过白露节取出换糖浸

　　糖椒梅法
　　黄梅大者不拘多少。搥破核。未搥以前。先以塩淹一日。铺梅一层。入沙糖用椒生姜丝。一层。重重铺罐内八分满。以物盖覆。蒸一遍。再用生绢覆罐口晒十日可供。晒时先用些椒叶在梅肉上

　　糖杨梅法
　　以三斤为率。塩一两淹半日。次用沸汤浸一宿控干。入好糖一斤。轻轻用手拌匀日晒。汁干为度。磁器贮

　　糖煎藕法
　　大藕五斤。切二寸长。又碎切之。日晒出水气。入沙糖五斤。金樱末一两。同入磁器内。又入蜜一斤。用泥紧封闭磁器口。慢火煮一伏时。待冷开用

　　糖苏木瓜
　　大者一对去皮。切作瓣。白塩一两新紫苏叶二两。净洗晒干切细。同腌少时。再入生姜四两去皮切丝。沙糖二十两。一处拌匀。磁器中盛。日中晒干时时抄匀为度

　　造椒梅法
　　黄梅一百个为率用盆硝少许焯过。漉出控干搥碎入生姜丝一斤。甘草四两。去目川椒一两。磁盆拌匀。又入炒塩半斤同晒。如欲作梅汤晒放稀。如欲作饼子晒放干。晒时两二日搅一次

　　旋炒栗子法
　　不拘多少。入油纸捻一个沙铫中炒或熨斗中炒亦可。候熟极酥甜香羙。异常法

　　收藏菓法
　　收藏栗子
　　霜后初生栗子不以多少。投水盆中去其浮者。余皆漉出。众手净布拭干。更于日中晒少时。令全无水脉为度。用新小瓶罐先将沙炒干放冷。将栗装入瓶。一层栗。二层沙。约九分满。每瓶只可放三二百个。不可大满。用笋叶一重盖覆。以竹篾按定。扫一净地将瓶倒覆其上。？以黄土封之。逐旋取用。不可令近酒气。可至来春不坏

　　收藏红枣
　　将大磁缸一只。刷洗净拭干。烧热米醋浇缸内荡令匀控干。又以熟香油匀擦缸口。于缸底铺粟秆草一重。枣一重。中心四围亦令草间盖。不可重压。亦不生蛀虫

　　收藏诸般青菓法
　　十二月间荡洗洁净瓶。或小缸盛腊水遇时菓出。用铜青末与菓同入腊水收贮。颜色不变如鲜。凡青梅枇杷林檎小枣蒲萄莲蓬菱角甜瓜绵橙橄榄荸荠等菓。皆可收藏

　　收藏石榴
　　选拣大石榴连枝摘下。用新瓦罐一枚。安排在内。使纸十余重密封。可留多日不坏

　　收藏梨等
　　拣不损大梨。取不空心大萝卜插梨枝柯在萝卜内。纸褁暖处。候至春深不坏。带梗柑橘。亦可依此法

　　收藏橄榄
　　用上等好锡打作有盖罐子。拣好完橄榄装满纸封缝。放于净地上。至五六月间尤好【藏阶前草内者无是说】

　　收藏乳饼
　　取乳饼在塩瓮底。不拘年月。要用取出洗净蒸软。使用。一如新者

　　收藏瓜茄
　　用染坊淋退灰晒干。埋藏黄瓜茄子。冬月食用

　　酒曲类
　　酒醴总叙。昔仪狄造酒而羙。进之于禹。饮而甘之。遂疏仪狄。然酒可以供祭祀。可以奉宾客。皆礼之所不废者。如诗所谓为酒为醴。以洽百礼。又谓我有旨酒。以燕乐嘉宾之心。皆是物也。至于养生伐病。世或资之。则日用饮食之间。亦不容阙。今取其品味之羙者。载于前。酿法之良者备于后。谅并好事者之乐闻也

　　造曲法
　　东阳酒曲方
　　白面【一百斤】　桃仁【二十两】
　　二桑叶【二十斤】　　杏仁【二十两皆去皮擂为泥】
　　莲花【二十朵】　　　苍耳心【二十斤】
　　川乌【二十两炮去皮脐】　菉豆【二十斤】
　　淡竹叶【二十斤】　　熟甜瓜【一十斤去皮擂为泥】
　　竦母藤嫩头【二十斤】竦兼嫩叶【二十斤】
　　右将五叶皆装在大缸内。用水三担浸。日晒七日。用木杷如打淀状打下。以罩篱漉去枝梗。用此水煮豆极烂。先将生桃杏泥等。与面豆和成硬剂踏成片。二桑叶褁。外再用纸褁。挂于不透风处。三五日后将曲房上窻纸扯去令透风。不尔恐烧了此曲

　　造红曲法【凡造红曲皆先造曲母】
　　造曲母
　　白糯米一斗。用上等好红曲二斤。先将米？术米淘净蒸熟作饭。用水升合如造酒法。搜和匀下瓮。冬七日。夏三日。春秋五日。不过以酒熟为度。入盆中擂为稠糊相似。每稉米一斗。止用此母二升。此一料母可造上等红曲【一石五斗】

　　造红曲
　　白稉米一石五斗。水淘洗浸一宿。次日蒸作八分熟饭。分作十五处。每一处入上项曲二斤。用手如法搓操。要十分匀停了。共并作一堆。冬天以布帛物盖之。上用厚荐压定。下用草铺作底。全在此时。看冷热。如热则烧坏了。若觉大热便取去覆盖之物。摊开堆面。微觉温便当急堆。起。依元覆盖。如温热得中勿动。此一夜不可睡。常令照顾。次日日中时分作三堆。过一时分作五堆。又过一两时辰却作一堆。又过一两时分作十五堆。既分之后。稍觉不热。又并作一堆。候一两时辰觉热。又分开。如此数次。第三日用大桶盛新汲井水。以竹箩盛曲作五六分。浑蘸湿便提起。蘸尽又总作一堆。似稍热。依前散开。作十数处摊开候三两时。又并作一堆。一两时又撒开。第四日将曲分作五七处装入箩。依上用井花水中蘸。其曲自浮不沉。如半沉半浮。再依前法堆起。摊开一日。次日再入新汲水内蘸。自然尽浮。日中晒干。造酒用

　　东阳酝法
　　白糯米一石为率。隔中。将缸盛水浸米。水须高过米面五寸。次日将米踏洗去浓泔。将箩盛起放别缸上。再用清水淋洗净。却上甑中炊以十分熟为度。先将前东阳曲五斤捣烂筛过匀撒放团箕中。然后将饭倾出摊去气。就将红曲二斗于箩内搅洗。再用清水淋之。无浑方止。天色暖则饭放冷。天色冷放温。先用水七斗倾在缸内。次将饭及曲拌匀为度。留些曲撒在面上。至四五日沸定翻转。再过三日上榨压之

　　上糟
　　造酒寒须是过熟。即酒清数多。浑头白（酉教）少。温凉时并热时。须是合熟便压。恐酒醅过熟。又糟内易热。多致酸变。大约造酒自下脚至熟。寒时二十四五日。温凉时半月。热时七八日。便可上糟。仍须均装停铺。手安压鈘。正下砧簟。所贵压得均干。并无湔失。转酒入瓮。须垂手倾下。免见濯损酒味。寒时用草荐。麦曲围盖。温凉时去了。以单布盖之。候三五日澄折清酒入瓶

　　收酒
　　上榨以器就滴。恐滴远损酒或以小竹子。引下亦可。压下酒须是汤洗瓶器令净。控候二三日。次候折澄去尽脚。纔有白丝则浑。直候澄折得清为度。则酒味倍佳。便用蜡纸封闭。务在满装。瓶不在大。以物阁起。恐地气发动酒脚。失酒味。仍不许频频移动。大抵酒澄得清更满装。虽不煮。夏月亦可存留

　　煮酒
　　凡煮酒每斗入蜡二钱。竹叶五片。官局天南星员半粒。化入酒中。如法封系。置在甑中【秋冬用天南星丸春夏用蜡并竹叶】然后发火。候甑草上酒香透。酒溢出倒流。便更揭起甑盖。取一瓶开看。酒滚即熟矣。便住火良久。方取下置于石灰中。不得频频移动。白酒须拨得清然后煮。煮时瓶用桑叶冥之。庶使香气不绝

　　长春法酒
　　景定甲子五月间。贾秋壑以长春法酒一瓮。并方进于穆陵。上欲供而辍者再。李坦高忠辅任阁长兼内辖。奏云愿先赐臣一盏。候三五日药力效验。方可进御。李因是得罪于贾。适七月十三日居民遗漏修内司救扑。官兵见火势趋和宁门。李于是令预撒民屋保护大内。贾谓不遵朝廷节制。嗾台臣上疏。三学叩阍。屡贬郁林州。除名勒停方用
　　当归　　　川芎　　　半夏
　　青皮　　　木瓜　　　白芍药
　　黄耆【蜜炙】　　五味子　　肉桂【去麄皮】
　　熟地黄　　甘草【炙】　　白茯苓
　　薏苡仁【炙】　白荳蔻仁　石？宿砂
　　槟榔　　　白朮　　　橘红
　　枇杷叶【去毛多】人参　　　麦蘗【炒】
　　藿香【去土】　　沉香　　　木香
　　草果仁　　杜仲【炒】　　神曲【炒】
　　南香　　　桑白皮【蜜炒】　厚朴【姜炙】
　　丁香　　　苍朮制　　石斛【去根】
　　右件各制了净。秤三钱等分作二十包。每用一包以生绢袋盛。浸于一斗酒内。春七日。夏三日。秋五日。冬十日。每日清晨一杯。午一杯。甚有功效。除湿实脾。去痰饮。行滞气。滋血脉。壮筋骨。宽中快膈。进饮食

　　神仙酒奇方
　　专医瘫痪四肢拳挛。风湿感抟重者、宜服之
　　五加皮【二两并心剉去土】紫金皮【并骨剉去土】
　　当归须【六钱洗净剉】
　　右件口？父咀用酒一瓶浸三宿。夏一宿更用好酒一瓶。取酒一盏入未浸酒一盏每日两盏暖服。两瓶酒尽时。自有神効

　　天门冬酒
　　醇酒一斗。六月六日曲末一升捣麄末。好糯米五升作饭。天门冬煎五升。其煎但如稀饧即得。米须淘讫晒干。取天门汁浸曲如常法。候熟炊饭适寒温。用煎和饭令相入投之。夏七日。勤看勿令热。春冬十日。密封闭之。熟榨滤。每服三合。再欲造。地黄枸杞五加皮姜蕤黄精白朮诸药酒并准此法。秋夏饭须冷下。春冬须稍温。看时候方下之。合须九月尽。三月前○又法取天门冬三十斤捣碎煮。取汁。依常法以作酒。少少饮之。滓作散服。尤佳

　　枸杞五加皮三骰酒
　　骰音豆　牛膝
　　五加根茎　　丹参　　枸杞根
　　忍冬　　　　松节　　枳壳枝叶
　　右件各切一大斗。以水三大石于大釜中煮。取六大斗去滓澄清水。准凡水数。浸曲。即用米五大斗炊饭熟讫。取生地黄细切一斗捣如泥和下。第二骰用米五斗炊饭。取牛蒡根细切二斗捣如泥。和饭下消讫。第三骰用米二斗炊饭。取大秋麻子一斗熬捣令极细。和饭下之。候稍冷热一依常法。候酒味好即去糟。饮之。如酒冷不发。即更以少曲末骰之。若味苦薄。更炊二三斗米骰之。若饭干不发。取诸药等分。量多少煎汁热骰之。候熟去糟量性饮之。多少常令有酒气、老少男女皆可服。亦无所忌。巳上三骰酒。去风劳气冷。令人肥徤。走及犇马

　　天台红酒方
