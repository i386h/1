<!-- { "loadSidebar": true } -->
　　三年【实二十七个月。盖得三年之气一开大道终也。有二等】
　　斩缞【丧服不言裁割而言斩者谓取痛甚之教】
　　齐缞【裳麄缉而剪裁成也】
　　期年【实一十二个月。谓应大道之四时。如物有终始也有二等】
　　杖期【男子服用竹妇人服用桐】
　　不杖期【谓服不用杖也】
　　大功九月【功者治布之功有精麄也九月者应天之一时之气如春种秋成也】
　　小功五月【布精者也为□于轻不成一时□】
　　缌麻三月【服之轻者曰缌谓治其布缕如丝其服容貌可也】
　　袒免【无服之亲也礼注云。谓不服布而裳袒谓布帻帽之状也】

　　三殇【说文曰。未成人而死曰殇。男子巳娶。女子以嫁皆不为殇】
　　长殇【十九岁至十六岁其服九月。及三月。】
　　中殇【十五岁至十二岁。其服七月止。三月】
　　下殇【十二岁。至八岁。其服五月止。三月。】

　　服制
　　正服【谓正先祖之体本族之服也】
　　义服【谓元非本族因义共处者。如壻服妻之父母缌麻之类】
　　加服【谓本服轻而加之于为也如嫡孙承祖之类】
　　降服【谓合服重。而从轻也。如男出继。女适人。母被出之类。】
　　报服【谓尊卑互相报服也。】

　　亲姻
　　宗族【同姓曰宗。同枝曰族。】
　　考妣【曲礼曰。生曰父母。死曰考妣。考者成也。言其德。行之成也。妣之言媲也。媲于考也。】
　　祖宗【说文曰。始曰祖尊曰宗。故礼有大宗小宗。谓相继为主也。】
　　昭穆【鲁语曰。明者为昭其次为穆。书云。父曰昭子曰穆】
　　箕丧【谓承祖父之业者。礼云。良弓之子。必学为箕。良治之子。必学为裘。】
　　兄弟【释名曰兄况也。弟悌也】
　　诸孙【内孙七等一曰孙二曰曾孙。谓犹重也。三曰玄孙言亲属徽昧也。四曰来孙言犹往来也。五曰晜昆孙。言晜后也。六曰仍孙。谓仍重也。七曰云孙。言其无服如□云轻远也。外孙三等。一曰外孙。谓女之子也。二曰离孙。谓外甥之子也。三曰□孙。谓女子兄弟之孙也。】
　　妻妾【曲礼曰。妻者齐也齐其夫之体者。篇注妾者接也因得接见于君子。谓虽接阴阳之道。终不继祖先祭享也。】
　　姊妹【释名曰姊者恣也。妹者未也。】
　　妯娌【即姊姒也。幼妇呼长妇曰妯。长妇呼幼妇曰娌】
　　舅姑【即公婆也。舅者旧也。姑者故也。谓尊称也。】
　　姑姨【尔雅曰。父之姊妹曰姑。妻之姊妹同出曰姨。同出谓巳嫁也】
　　舅甥【舅之言旧也。尊长之称诗云。我送舅氏。左传注姊妹之子曰甥。谓舅犹生也。】
　　天妇【以道扶接曰夫。以礼屈服曰妇。又妇字从女从帚谓奉箕帚洒扫也】
　　三从【谓妇人有三从之称也。在家幼峕从父兄。出嫁则从夫。夫死则从子也。】
　　四德【谓妇人有四德也。一曰远和邻里。二曰近睦六亲。三曰上孝舅姑。四曰下敬子孙也。】
　　赘婿【犹人身体之有肱赘也。秦纪家贫子壮则出赘。今有四等焉。一曰养老。谓终于妻家聚活者。二曰年限。谓约以年限与妇归宗者。三曰出舍谓与妻家木？片居者。四曰归宗。谓年限已满。或妻已并离异归宗者。】
　　接脚夫【谓以异姓继寡妇者】
　　婚姻【妇之父母曰婚。婿之父母曰姻。说文曰礼娶妇以昏峕故因婚白虎通曰妇人因人而成故曰婚】
　　姻亚【两婿相谓曰亚诗云琐琐姻亚。言亚谓一人取姊。一人取妹。相亚次也】
　　亲戚【释名曰父党曰亲母党曰戚】
　　亲眷【服属曰亲亲属曰眷】
　　亲疏【有服曰亲无服曰疏又相近曰亲相远曰疏】
　　瓜葛【谓瓜葛藤蔓。喻亲戚绵延也。】
　　伉俪【相敌曰伉。相配曰俪】

　　户婚
　　同居【谓同财共居者】
　　异居【谓各别而居者】
　　本生【谓本枝父母也】
　　本宗【谓无立真姓子女后弃还其本生者】
　　还俗【谓僧道犯罪归宗者】
　　归俗【谓僧道无罪自□归宗也】
　　近亲尊长【谓本家亲堂伯叔兄也】
　　本宗尊长【谓同宗异居诸族之长也】
　　脱户【率士黔□皆有籍书若全家并不附籍谓之脱户】
　　漏口【户有数口止报一二规免课役谓之漏口】
　　别籍异财【谓祖父母父母在堂而子孙方居营业者】
　　义绝【伉俪之道。义期同穴。一与之齐。终身不改。苟违正道。是名义绝。】
　　七出【妇人所犯而出之。一曰无子。谓绝世也。二曰淫泆。谓乱族也。三曰不事舅姑。谓逆德也。四曰口舌。谓乱亲也。五曰盗窃。谓反义也。六曰妬忌。谓乱家也。七曰恶疾。谓不可供粢盛以祭先也。】
　　三不去【妇人虽犯七出。而有三不去之名。一曾经持舅姑之丧。二娶时贱后贵。三有所受无所归。有此三者。难以离之】
　　良贱为婚【人各有偶。色类须同。良贱既殊。岂宜配合。苟有所犯。离之正之。】
　　违律为婚【依法不许违律其有故为之者是名违律为婚】
　　本房【谓一家之内伯叔兄弟数房同居。除巳身父母妻子孙及妇为本房外。其伯叔之类皆非也】
　　本家【谓一家之内不分本房别房。但同居者皆是异姓者非。】
　　绍业【谓承继其产业也】
　　复业【蜀先主定成。都法正谏曰民罹兵革。田宅皆可归还令安居复业】

　　狱讼【争罪曰狱。争财曰讼。易注云。反争也。言之于公也。故讼字从言从公也。】
　　雀角鼠牙【言人遭讼。谓之雀角鼠牙之挠。毛诗行露注云。雀有咮而无角鼠有齿而无牙。故以雀言狱鼠言讼也】
　　鬪殴【相争曰鬪相击曰殴】
　　伤损【见血曰伤见痕曰损】
　　骂詈【恶言凌辱曰骂秽语相诟曰詈】
　　争竞【两强相辨曰争两强相逐曰竞】
　　相诟【谓互相骂詈也】
　　相侵【谓两共伤害也】
　　手足【谓以手足殴伤人者举手足为例头击之类亦是若撮挽鬓发擒领扼喉亦同殴例】
　　他物【谓以杵棒砖石之类伤损于人者即兵不用刃亦是若坚硬皮靴鞋踢人及以蛇蜂蝎螯人者并从他物论罪也】
　　汤火【谓以汤火之物及铜铁汁害于人者】
　　刃伤【谓以金铁无大小之限堪以害人者】
　　兵刃【谓以弓箭刀捎矛钻殳戟之属害于人者】
　　秽污【谓以臭秽之物污人头面及填塞口鼻者】
　　拔发【称拔发方寸者谓量无发之所纵横径各满寸若方斜不等围绕四寸为方寸若不满方寸者止从殴法其拔须鬓以致徧缺虽不及寸亦唯拔发方寸为坐】
　　堕胎【谓因惊殴堕落胎孕者须辜肉子死方坐此罪若虽堕胎子未成形止从本殴法别无堕胎之罪】
　　折肢【断而犹连谓之折肢谓伤新人肢骨不堪执物者】
　　破骨【谓殴伤破人骨节者】
　　眇目【谓亏损其目而犹见物者】
　　瞎目【谓损其目全不见物者】
　　髠发【谓以物割截人发者】
　　内损【谓殴人头面其血从耳目出及殴人身体内损而吐血者】
　　跌体【谓伤人骨节蹉跌失其常处者】
　　自伤残害【孝经云。身体发肤。受之父母。不敢毁伤。孝之始也。先王立法。不独禁其损害于人。而自伤残害者。亦所不容。盖自伤有成残疾者。有不成残疾者。避事者有非避事者。全在用法临峕推意以决之】
　　家人共犯【谓一家数人共犯非违其罪止坐尊长也按名例云诸家人共犯止坐家长若侵损于人以凡人首。从论假有父子合家同犯侵损于人之罪并依凡人首。从之法科断似难独坐尊长】
　　须告乃坐【律设大法。礼缘人情盖夫妻相殴。本出于其一峕忿争。初非心怀怨恶而鬪。苟不至死虽夫妻之父母兄弟诉之于官府皆不坐罪。若被殴者自告则其心有憾。而恩义亦可见矣。然后依法科之】
　　亲闻成詈【凡为守令听断虽明不能使人无怨。有怨不能无詈。先王所谓退有后言。人情所不免者。苟詈之于耳所闻目所亲见。方合以罪科之。若或詈于他人之前传说而知即与问谍僣愬无异并宜勿论】
　　相须不相须【相须者谓因人所殴致伤理合保辜也不相须谓虽因相殴而下有僵仆或恐迫而伤此则不因殴而有伤毁损故难令犯人保辜也】
　　败阴阳【谓因鬪毁人阴阳致孕嗣废绝者若孕嗣不绝者非】
　　侵损【侵谓盗窃财物损谓鬪殴杀伤之类】
　　伤人要害【谓伤人头面胸胁脐肠虚怯去处者】
　　绝时而伤【忿竞之后各巳分散声不相接去而复来杀伤者是也】
　　增加罪状【谓诬构平人情规陷害者】
　　健讼【易曰险而健讼谓好争也】
　　称疑【谓事涉疑似虚实难凭者】
　　告讦【贾谊传曰面相斥罪也赵庆汉受吏民投书使相告讦】
　　匿名【谓隐匿己名假人姓字潜投犯状以告人罪者汉曰匿名】
　　反坐【谓告人罪而涉虚以其罪而罪之者】
　　诬告【谓造虚词情规陷害平人者】
　　悖逆【凌犯长上曰悖忤意曰逆】
　　诋触【诃斥曰诋唐突曰触所犯轻于詈也】
　　咆悖【谓声怒相抗不顺处分者】
　　告讯【谓伸其词理也王莽政烦不理告讯者多】
　　陈告【敷告曰陈启讼曰告】
　　称奸【媱犯非理曰奸】
　　称孕【素问曰女子二七而天癸至月事至七七而天癸绝又律义曰妇人五十以上不复乳育故妇人年十四以下五十以上不得称孕】
　　保辜【保辜者即保其罪名也谓伤损于人者依例保辜限内死者各依杀人论其在限外及虽在限内以他故死者各依本殴伤法】
　　伏辜【谓伏其罪也】
　　陈缴【谓两词相攀也汉刘向别录曰缴纷争言】
　　紊烦【谓词讼乱而不简也】
　　愆犯【有过曰愆误触曰犯】
　　冤枉【伸屈曰冤以直为曲曰枉】
　　结案【汉孟尝传结竟其罪邓通传曰竟结谓结其公案也】
　　偿命【谓以死酬报也】
　　决罚【科断曰决赎罪曰罚】
　　归结【谓事应杜绝也】
　　归断【谓事应究竟致罪者】
　　裁断【谓剖决也。汉将军苏建战败欲斩卫青曰。职虽当斩。令自裁之】
　　雠嫌【旧有怨曰雠事有碍曰嫌】
　　窒碍【于条相违曰窒于理有碍曰碍】
　　违碍【谓事不合条也】
　　违犯【谓背其正道干冐禁条也】
　　违戾【谓背正行邪自乖其罪也犹咈其意也】
　　禁断【谓明立罪赏制人母。犯也】
　　禁治【谓文虽有禁罪无的条者】
　　惩戒【设法禁止曰惩。防于未然曰戒。】
　　约束【立法拘制谓之约束。尔雅注谓以法围挠束縳人也。齐田穰首申明约束】
　　酷法【谓用刑苛虐也汉袁绍传曰篣楚兼并又曰五毒俱至】
　　他法【谓因栲囚立文本法止有讯囚荆杖其余悉为他法】
　　折证【分剖曲直曰折。指明事始曰证。】
　　显证【谓知见争端之人也汉曰左验又曰证左汉杨挥传曰左验明白言其当时在左右知其事也又陈遵曰左旁知状谓之见证】
　　元告【谓始讼人者】
