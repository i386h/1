<!-- { "loadSidebar": true } -->
　　擂烂生山药于煎盘内。用少油摊作煎饼。摊至第二个。后不用油。逐旋煿之。细切如面。荤素汁任意供食之。

　　山芋馎饦
　　煮熟山芋去皮擂烂。细布纽去滓。和面豆粉为米？孛捍。切阔细任意。初煮二十沸。如炼至百沸。软滑汁任意。

　　玲珑拨鱼
　　白面一斤。调和稠糊。以肥牛肉或羊肉半斤。碎切如平。入糊搅匀。用匙拨入滚汤。面见汤开。肉见汤缩。候熟面浮肉沉。如玲珑状。下塩酱椒醋调和食之极有味。

　　玲珑馎饦
　　冷水和面。羊肾生脂剉碎入面。同搜拌匀。捍切作阔面。下锅煮。自然漏尘矣

　　勾面
　　萝卜一斤切碎煮三两沸。入韶粉一匙头。匀糁于上搅匀。煮至烂漉出擂。布纽去滓。和面一斤捍。切阔细任意。

　　馄饨皮
　　白面一斤。用塩半两凉水和。如落索状。频入水。搜和如饼剂。停一时再搜。撧为小剂。豆粉为米？孛。骨鲁搥捍圆边微薄。入馅蘸水合缝。下锅时。将汤搅转逐个下。频洒水火长要鱼津滚。候熟供。
　　馅子荤素任意。

　　干面食品
　　平坐大馒头
　　每十分用白面二斤半。先以酵一盏许。于面内跑一小窠倾入酵汁就和一块软面。干面覆之。放温暖处。伺泛起。将四边干面加温汤和。就再覆之。又伺泛起。再添干面温水和。冬用热汤和就。不湏多揉。再放片时。揉成剂则已。若揉？？盏则不肥泛。其剂放软。捍作皮包馅子。排在无风处以袱盖。伺面性来然后入笼床上。蒸熟为度。

　　打拌馅
　　每十分用羊肉二斤半薄切。入滚汤略淖过。缕切番脂半斤生姜四两陈皮二钱细切。塩一合葱四十茎细切。香油炒。煮熟杏仁五十个。松仁二握。剁碎。右拌匀包。大者每分供二只。小者每分供四只。

　　猪肉馅
　　每斤缕切入羊脂四两骰块切。橘皮一个碎切。杏仁十粒。椒末一钱。茴末半钱。葱十茎细切。香油二两。酱一两擂。先将油炼熟。下葱酱炒。另入醋二合。调面一匙。作撁倾锅内同炒熟。与生馅调和得所依上包

　　熟细馅
　　去皮熟猪肉缕切细。熟笋缕切细。加川椒末。物料同前制。打拌滋味得所。搦作小团包。

　　羊肚馅
　　羊软肚二个。软肺□个。羊舌熟者五个乘熟缕切。精生羊肉半斤。脂四两缕切。用葱十五茎。醋三合生姜四两。陈皮二片。椒茴香各一钱。炼熟油打炒葱入面撁。塩少许。打拌滋味得所作馅用。
　　平生小馒头【生馅】　捻尖馒头【生馅】
　　卧馒头【生馅春前供】　捺花馒头【熟馅】
　　寿带龟【熟馅寿筵供】　龟莲馒头【同上】
　　春蠒【熟馅春前供】　　荷花馒头【熟馅夏供】
　　葵花馒头【喜筵夏供】　球漏馒头【卧馒头后用脱子印】

　　薄馒头水晶角儿包子等皮
　　皆用白面斤半滚汤逐旋糁下面。不住手搅作稠糊。挑作一二十块。于冷水内浸至雪白。取在案上摊去水以细豆粉十三两和搜作剂。再以豆粉作米？孛打作皮包馅。上笼紧火蒸熟洒两次水。方可下灶。临供时再洒些水便供。馅与馒头生馅同。

　　鱼包子
　　每十分鲤鳜皆可。净鱼五斤柳叶切。羊脂十两骰块切。猪臕八两柳叶切。塩酱各二两。橘皮二个细切。葱丝十五茎。香油炒葱熟姜丝一两。川椒末半两。细料物一两。胡椒半两。杏仁三十粒研细。醋一合面撁同。

　　鹅兜子
　　野鸭野鸡皆可。每十只用熟鹅净肉半斤缕切。猪臕一两缕切。羊脂二两骰块切。葱姜橘丝共一两。川椒杏仁细料物少许。塩酱各二钱。酒醋一合。面撁同。

　　杂馅兜子
　　每十只熟羊肺二两。熟羊肚五两。熟白肠二两。乘热缕切。羊脂一两骰块切。猪臕二两缕切。香油炒葱丝一两。细料物二钱。杏仁川椒各少许。塩酱四钱酒半合。醋一合。姜橘丝少许。面撁同。

　　蟹黄兜子
　　熟蟹大者三十只。斫开取净肉。生猪肉斤半细切。香油炒碎鸭卵五个。用细料末一两。川椒胡椒共半两擂。姜橘丝少许。香油炒碎葱十五茎。面酱二两。塩一两。面撁同打拌匀。尝味醎淡再添塩。每粉皮一个。切作四片。每盏先铺一片。放馅折掩盖定笼内。蒸熟供。

　　荷莲兜子
　　羊肉二斤。淖去血水细切。粳米饭半斤。香油二两。炒葱一握。肉汤三盏调面三两作丝。橘皮一个细切。姜米一两。椒末少许。巳上一处拌匀。每粉皮一个切作四片。每盏内先铺一片。装新莲。肉去心。鸡头肉松仁胡桃仁杨梅仁乳饼蘑菇木耳鸭饼子。却放肉馅。掩折定蒸熟。匙翻在楪内供。用浓麻泥汁。和酪浇之。

　　水晶（食是）饠
　　精羊肉半斤。奶肪羊肚羊尾子脿。竹笋决明各四两。羊舌五个煮熟缕切。橘丝半两。姜丝二两。香油二两。炒葱丝五茎。面酱半两研。塩斟酌用。姜末半两调粉撁四两。打拌匀。粉皮熟油抹过切作四片。盏盛装馅蒸熟。匙翻堞内。浇好汤供。

　　从食品
　　白熟饼子
　　头面三斤。内一斤作酵面。一斤作荡面。一斤饧蜜水和。三件面一处和匀。揉一二百拳。再放暖处停一时许。伺面性行暄泛。再揉一二百拳。逐旋取面作剂。用骨鲁搥捍开。入红炉煿熟金？敖上亦可
　　捍饼入蜜少许。不脆硬。

　　山药胡饼
　　熟山药二斤。面一斤。蜜半两。油两半。和搜捍饼。

　　烧饼
　　每面一斤。入油两半。炒塩一钱。冷水和搜骨鲁搥砑开。（金敖）上煿得硬煻。火内烧熟极脆美。

　　肉油饼
　　白面一斤。熟油二两半。猪羊脂各二两剁碎。酒一小盏与面同和。如硬。入羊骨髓。分作十剂捍开包馅。用托子印花样。入炉煿熟。筵席上。大者每分供二个。小者供四个。馅与馒头生馅同。或者供素食蜜穰馅枣穰亦可。

　　酥蜜饼
　　面十斤。蜜三两半。羊脂油春四夏六秋冬三两。猪脂油春半斤。夏六两。秋冬九两。溶开倾蜜搅匀。浇入面搜和匀。取意印花样。入炉熬纸衬底慢火煿熟供

　　七宝卷煎饼
　　白面二斤半。冷水和成硬剂。旋旋添水调作糊。铫盘上用油摊薄。煎饼包馅子如卷饼样。再煎供。馅用羊肉炒燥子。蘑菇熟虾肉松仁胡桃仁白糖末姜米。入炒葱干姜末塩醋各少许。调和滋味得所用。

　　金银卷煎饼
　　鸭卵或鸡卵。打破清黄另放。添水调开。加豆粉再调。摊作煎饼包馅再煎。每分供一对作下饭馅炒熟。

　　驼峯角儿
　　面二斤半。入溶化酥十两。或猪羊油各半代之。冷水和塩少许。搜成剂。用骨鲁搥捍作皮。包炒熟馅子捏成角儿。入炉熬煿熟供。素馅亦可。

　　烙面角儿
　　面二斤半。烧汤升半。候滚倾下面八停。留二停作米？孛。用汤搅烙熟。取出晾冷。搜剂捍皮。包炒熟馅子捏作角儿。入盏脱下炉熬煿熟。素馅皆可。

　　盏酪焦油
　　以面调作稠糊。摊作厚煎饼。翻转慢火煿熟不可焦了。取出入蜜和为剂。捍为厚饼样。包熟馅子。印脱花样。深油煠黄色。或手按圆煠之。素馅亦可。

　　圆焦油
　　面二斤半。内六分熟水和减酵各一合。化作水入面调。打泛为度。馅用熟者。丸如弹子。将面馅上手包褁了处口。即出滚深油内煠熟为度。

　　（食是）饠角儿
　　面一斤。香油一两。倾入面内拌。以滚汤斟酌。逐旋倾下。用杖搅匀。荡作熟面。挑出锅摊冷。捍作皮入生馅包。以盏脱之。作娥眉样。油煠熟筵上供。每分四只。

　　素食【素下酒并素下饭】
　　玉叶羹
　　每十分乳团二个薄批。方胜切。入豆粉拌。煮熟蘑菇丝四两。天花桑莪各二两。山药半熟去皮。甲叶切四两。笋甲叶切四两。糟姜片切三两。椀内间装烫过。热汁浇。

　　膳生
　　每十分生面觔一埚。手按薄。笼内先铺粉皮。洒粉丝抹过。将面觔铺粉皮上蒸熟。用油抹过候冷。切三寸长细条。三色粉皮各一片如上切。熟面觔一块切丝。笋十根切丝。蘑菇三两丝油炒。簇装碗内荡过。热汁浇。

　　断乳羹
　　牛乳一升。银石器熬。候凝入碗。用姜塩可供两分。

　　假灌肺
　　蒟蒻切作片焯过。用杏泥椒姜酱。腌两时许揩净。先起葱油。然后同水研乳椒姜调和匀。蒟蒻煠过合汁供。

　　素灌肺
　　熟面觔切肺样块五味腌。豆粉内滚煮熟合汁供。

　　炒鳝乳虀淘
　　切细面煮熟过水。用面觔同豆粉。洒颜色水搜和捍饼细切。焯熟如鳝鱼色。加乳合虀汁浇面供。

　　山药疙瘩
　　每面一斤。熟山药一斤。姜汁一两。豆粉一合。入水搜和如水滑面硬。骨鲁搥砑开。切作筭子入豆粉卧定案上搓。约长尺许。下锅煮熟。合荤素汁任用。

　　酸馅
　　馒头皮同褶儿较麄馅子任意。豆馅或脱或光者。

　　七宝馅
　　栗子黄松仁胡桃仁面觔姜米熟菠菜杏麻泥入五味牵打拌。滋味得所搦馅包。

　　菜馅
　　黄虀碎切。红豆粉皮山药片加栗黄尤佳。五味拌打拌搦馅包。

　　灌浆馒头包子馄饨角儿糁孛撒
　　馅仿此制造麻汁浇。

　　澄沙糖馅
　　红豆熓熟。研烂淘去皮。小蒲包滤极干。入沙糖食香搦馅脱。或面剂开放此馅造。澄糖千叶蒸饼。

　　豆辣馅
　　菉豆磨破浸去皮蒸熟。入油塩姜汁拌搦馅包。

　　甘露饼
　　面一斤上笼纸衬蒸过。先以油水中停搅。加汤汁倾入面拌和豆粉为（米孛）。捍作薄饼。细攒褶儿。两头相衔繂住手按开。再加粉（米孛）。骨鲁搥砑圆。油煠控起蜜浇糁松仁。

　　素油饼
　　等仿肉油饼造馅用蜜。或枣穰包。

　　两熟鱼
　　每十分熟山药二斤。乳团一个。各研烂。陈皮三片生姜二两。各剁碎姜末半钱塩少许。豆粉半斤。调糊一处拌。再加干豆粉。调稠作馅。每粉皮一个。粉丝抹湿入馅。折掩捏鱼样。油煠熟。再入蘑菇汁。内煮楪供。糁姜丝菜头。

　　酥煿鹿脯
　　每十分生面觔四埚。细料物二钱。韭三根。塩一两。红曲末一钱。同剁烂如肉色。温汤浸开。搓作条煮熟丝。开酱醋合蘑菇汁腌片时。控干油煎。却下腌汁同炒干。

　　醎豉
　　熟面觔丝。碎笋片。木耳。姜片。或加蘑菇。桑莪蕈。下油锅炒半熟。倾入擂烂。酱椒沙糖少许。粉牵熓熟。候汁干供。

　　带汁醎豉
　　制造同上。加浸蘑菇汁。菠菜少许带汁供。

　　三色杂熝
　　桑莪蘑菇乳团。下油锅少塩炒。用原卤。合汁供。

　　炙脯
　　熟面觔随意切。下油锅掠炒。以酱醋葱椒塩料物擂烂调味得所。腌片时用竹签插。慢火炙干。再蘸汁炙。

　　炙蕈
　　肥白者汤浴过握干。塩酱油料等拌。如前炙之。

　　酒（火午）蕈
