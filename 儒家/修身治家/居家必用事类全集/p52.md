<!-- { "loadSidebar": true } -->
　　以强盗【比同强也】
　　以盗论【比同窃也】
　　以枉法【比同枉法】
　　不枉法【受有罪人钱判断不曲者】
　　受所监临财物【监临之官不因公事受所监临财物者】
　　坐赃【非监临主司因事受财者】

　　六色
　　真强盗【谓以威若力】
　　真窃盗【谓潜形隐面】
　　真枉法【谓曲法受财】
　　准盗论【谓准为盗论】
　　恐喝【谓告诉取财】
　　诈欺【诡诈曰诈诬罔曰欺】

　　五流【书云。五流有宅。五宅三居。】
　　加役流【髠发而配役者】
　　反逆缘坐流【反逆之人罪及亲口】
　　不孝流【闻丧不哀詈继慈母之类得流者】
　　子孙过失流【不意悞犯尊长得流者】
　　会赦犹流【谓身虽会赦犹得流者】
　　五宅【下音咤是五种狱器谓桎一梏二拲三也】
　　三居【谓流之三服也凡去邦畿四千里曰夷服。又五百里曰镇服。又五百里曰蕃服。皆流放于远地以居之也】

　　三度【谓度关三等也】
　　越度【谓关不由门津不由济者】
　　私度【谓由门改济而无过所者】
　　冐度【谓虽有过所而冐人名者】

　　赃私
　　〔取受〕【因事受财谓之取受。曲礼曰临财□苟得。盖恐伤其廉节而玷其行故□法以制之也】
　　〔论赃〕【纳贿曰论孟子曰可以取可以无取取伤廉。可以与。可以无与与伤惠则古人不独戒其非义而取也至于以财物与人者亦必求其义焉虽然非意取之而与财之人又有情非故犯可矜者名有数等开列于后】
　　彼此俱罪【谓取与不应者假如枉法不枉法及受所监临财物并坐赃者取与既各得罪其赃并合没官】
　　取与不和【谓恐吓诈取乞索率敛之类。本非有意他求其财并合给主】
　　行求【谓凡是公事。各依正理。辄有请求。情涉规避。其赃并合没官】
　　盗贼【不以强窃但系官物者还官私物还主若无主仍没官】
　　倍赃【谓盗一而取二也】
　　犯禁【谓如应禁兵器禁书宝印之类及私家违制并榷货之物俱名犯禁并合没官】
　　生产蕃息【谓婢生子马生驹之类】
　　转易他物【谓本赃是□□易得马之类】
　　兴生出举【谓以财出举而得利润者】
　　馈遗【以食饷人曰馈以物赠人曰遗】
　　阑遗【阑遮也路有遗物官遮止之伺主至而给与否则举没于官】
　　贿赂【送财曰贿。受遗曰赂。又曰苞苴并行晋琅邪王道子交通请托贿赂公行】
　　货贿【金玉曰货布帛曰贿】
　　关节【漫录曰下之所以通欵曲于上者曰关节又唐摭言云造请权要谓之关节汉曰关说】
　　受赇【谓曲法致赂也】
　　过度【与人过财也方言谓之涉济犹舟舡涉济其事得遂也】
　　赃滥【纳贿曰赃猥杂曰滥】
　　泛滥【非理生事也犹水之延漫浮遍沟渎也】
　　踰滥【谓非理污淫也】
　　私滥【谓不公而错杂也】
　　侵渔【谓妄取民财也汉宣纪小吏俸禄薄欲无侵渔百姓难矣】
　　渔夺【譬渔猎设网而夺民财也汉景纪渔夺百姓】
　　蚕食【汉宣传豪强大姓蚕食无餍师古曰犹蚕食叶也】
　　赃污【谓赃染也】
　　狼藉【多受赃贿者谓之奸赃狼藉演义曰物杂乱貌言狼起卧游戏多藉其草而皆纵横秽乱也】
　　请求【凡是公事各依正理辄有所求规为曲法谓之请求】
　　请托【谓以事平求也】
　　奏裁【谓犯赃之人必须闻上取旨之奏决者】
　　当免【谓以官当罪也】
　　除名【谓官除其品职吏名其所役与民一体也】
　　勒停【谓住其职役不许勾当也】
　　罢役【谓吏有所次者】
　　罢职【谓官有所职掌者】
　　不叙【谓既犯赃私职役巳罢虽有前资再不叙用也】
　　革罢【革变也罢休也谓本非官设人员革除不用也】
　　滥设【官吏公使人等在□各有员数而或署置过限是名滥设】

　　首过
　　〔回首〕【过而不改斯成过矣有昝自陈名之曰首】
　　自首【谓事未发而先陈者汉曰首服谓自陈其罪而服也五代曰自首谓服其过也】
　　出首【谓事将轻露未经取问而出者】
　　代首【谓遣人代名而首者】
　　不准首【谓如奸盗伤人越关之类及于物不可备赏并先巳事发者】
　　悔过【谓昔非今是也伊尹放太甲于诸相悔过自责反善】
　　改过【即悔过也】
　　悛改【去恶从善也又悛者正。过也左传曰内外以悛】
　　改正【过而能改。错而能正。名曰改正。谓以嫡为庶。以庶为嫡。以奴为子。以良为贱。违律为婚。私入僧道。诈免。徭役。及增减年纪。侵隐田园脱漏户口。公事失错。私罪枉被愆犯者。虽会恩并合改正。】
　　叙复【述其衷曲曰叙挽回原职曰复】

　　法例
　　刑法【刑者罚也例者成也刑是法罚之刑下例是例体之例言刑罚之法加之例体也如人之成就容貌容貌一成之后若以刀锯凿之断者不可续死者不可生也○法者。国家所以布大信于天下者也。司马公曰。国保于民。民保于信非信无以使民。非民无以守国。】
　　典刑【国法也商太甲颠覆典刑】
　　刑罚【太公受封于齐曰王者使臣非爵禄则刑法也】
　　三尺法【汉杜周传不循三尺法孟康曰古者以三尺竹简书法律于上所谓竹刑也】
　　条例【字宝云一律相比也以此类攀引决事也】
　　断例【晋杜预曰法者绳墨之断例非穷。理尽性之书也】
　　令甲【颜师古曰令甲令乙若今之第一第二篇。也】
　　大扎撒【谓依条制法度也】
　　酌古准今【谓前后相并也汉董仲舒策曰以酌古准今也】
　　行事举例【漫录曰行事举例起于晋】
　　舞文弄法【舞犹弄也汉张汤好兴事舞文弄法】
　　刑统【刑者正万邦之令甲革万姓之非心也。统者合古今大小之隶于法者也】
　　金科玉条【即刑法书也】

　　条贯【谓三千条贯也教法曰条。规绳曰贯。汉书云奚必同条而共贯】
　　墨罚之属。千劓罚之属。千剕罚之属。五百宫罚之属。三百大辟之属。二百【总而计之三千条也。尚书注。周穆王命吕候所制。后为甫侯。故称甫刑也】

　　四罪【帝舜举四罪天下咸服】
　　流【流共工于幽洲。谓于比裔水中可居之洲也】
　　放【放驩兜于崇山。谓放于南裔之山也】
　　窜【窜三苗于三危。谓窜于西裔三危之地】
　　殛【殛鲧于羽山。谓诛于东裔海中之山】

　　五刑附【赎铜附】
　　〔黄帝刑〕
　　鞭朴【杖刑也】
　　钻凿【钻膑刑去膝盖骨也。凿县刑也墨面】
　　刀锯【刀割劓也。锯刖刑断足也】
　　斧钺【斩刑军戮也】
　　甲兵【以大师诛暴乱也】
　　〔舜刑象〕
　　以典刑【尚书注刑法也。法用常刑用不越法。谓画象而民知禁也】
　　金作赎刑【人有过悞使入金赎罪也】
　　朴作教刑【不勤道业则挞之。即夏楚收其威也】
　　鞭作官刑【以鞭为治官事之刑】
　　流宥五刑【宥宽也。以流放之法宽五刑也】
　　怙终贼刑【怙恃其恶。终不悛改。贼害于人则杀】
　　〔周刑〕
　　墨【黥也。割其面以墨捚之。使其守门无妨禁卫也】
　　劓【截其鼻使守关。谓其貌丑远之也】
　　剕【即刖刑也。使守囿谓断足驱卫禽兽无急行也】
　　宫【淫刑也。男子则割势。女人则幽闭。使守内谓其绝人道也】
　　大辟【死罪也辟字从户辛所以制节其罪也刀口用法也有七等一曰。斩诛之斧钺。二曰杀以刀刃弃市。三曰搏去衣磔之也。四曰焚烧杀也。五曰辜磔之也。六曰踣毙之于市肆也。七曰罄缢之于隐处】
　　〔汉刑〕
　　笞【棰也。汉文以代肉刑。景帝自五百减至二百】
　　耏【音而。谓罪不至髠。完其耏鬓止去其颊毛也。二岁役刑】
　　完【谓不加以肉刑而髠□为城。旦春四岁刑也】
　　髠【孝文定律。当黥者髠钳为城旦春】
　　死【高帝约法杀人者死有三等。一曰弃市。谓当斩右趾及杀人者。二曰磔。谓戮而张尸于市也。三曰三族谓诛及三族也】
　　〔魏刑〕
　　赎【有十一等】
　　罚金【有六等】
　　杂抵罪【有七等】
　　作【居役也有四等】
　　完【有三等】
　　髠【有四等】
　　死【有三等】
　　〔晋刑〕
　　输赎【用金绢赎罪也】
　　髠作【详见汉刑】
　　弃市【详见肉刑】
　　斩【详见周刑】
　　枭首【详见肉刑】
　　〔梁刑〕
　　赎罪【用金绢赎罪也】
　　笞【详见汉刑】
　　耏【详见汉刑】
　　髠钳【五岁刑】
　　死【谓弃市斩枭首也】
　　〔北齐刑〕
　　杖【三等自一十至三十】
　　鞭【挝马杖也有五等自四十至一百】
　　耏【五等自一岁至五岁】
　　流【鞭之百投之边裔重者鞭背轻者鞭臀有六年之刑】
　　死【重者辕之轻者枭首】
　　〔后周〕
　　刑杖【自一十至五十】
　　鞭【自六十至一百】
　　徒【自一年至五年】
　　流【目二千五百里至四千五百里】
　　死【五等谓罄绞斩枭裂也】
　　〔隋唐〕
　　金宋刑赎铜【即输赎也自唐宋以来定数不等今国家定例每一下罚钞一两其赎例有四】
　　听赎【谓犯罪之人情有可矜者】
　　罚赎【谓犯公罪而赎免者】
　　收赎【谓老幼疾病之人应收赎者】
　　荫赎【藉亲荫而收赎罪者所谓藉荫亲属也】
　　笞【捶击也耻薄也言人有小过。法须惩戒。微加捶挞以耻之汉时则用竹。今时用楚即荆也。隋制五等自一十至五十唐宋金皆相同】
　　杖【特也言人执特可以击人者古者用鞭今时用杖隋制五等自六十至一百唐宋金皆相同】
　　徒【奴也盖奴辱之周礼云其奴男子入罪隶女子入于春藁置之园士而教之者是也隋三等自一年至三年至唐增一年半二年半改为五等金增四年五年通为七等】
　　流【书云流宥五刑。谓不忍刑杀宥而窜于边裔。使其离别本乡。若水流远而去也。隋制三等自一千里至三千里宋改为二千里至三千里金相同】
　　死【二等隋唐宋金皆同一曰绞谓身首不殊缠缚而缢者二曰斩谓以刀刃杀殊其身首者】

　　肉刑
　　杀【戮也。神农氏杀诸侯夙沙氏】
　　戮【杀也。黄帝擒戮蚩尤】
　　？？？【古瓦切。谓剔人置其骨也。唐安禄山反执常山太守颜杲卿？？？之】
　　凌迟【即剐也。谓碎脔肢体身首异处】
　　支解【汉纪注谓截其四肢也】
　　醢【烹殂其骨肉也。商纣醢九侯】
　　烹【鼎镬之刑也。齐哀公烹于周】
　　诛【释名曰罪。及余曰诛。帝尧诛三苗君】
　　族诛【平除其族也。商纣有诛及九族之条】
　　赤族【汉书注曰。流血丹。其族颜师古曰。见诛杀者必流血。故曰赤族】
　　诛夷【赋释曰。诛者罪连一宗夷者。杀及九族。周刑】
　　爰及五属【谓刑及五服之亲也。汉灵帝五属党亲是也】
