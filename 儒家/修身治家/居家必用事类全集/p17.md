<!-- { "loadSidebar": true } -->
　　宗法之坏久矣。人之族属。散无统纪。虽奉先之祀。仅伸于四亲。而袒免以还。不复相录。能知同享其所自出者寡矣。幸而周礼不泯。族葬之类。犹有一二存者。如祖茔拜扫。疏远咸集。馂福祚。相劳苦。序间阔。尚可见同宗之意也。但葬者惑于流俗。困于拘忌。冢墓丛杂。昭穆淆乱。使不可辨识。又或子孙丰显。耻葬下列。别建兆域。以远其祖。是皆可恨也已。今取墓大夫冢人之义。参酌时宜。为之图说。藏于祠堂以遗宗人。俾凡有丧。按图下葬。无事纷纷之说焉。盖家之祭。止于高曾祖考。亲亲也【按朱文公家礼词堂章当为四龛以奉先世高祖考妣居从西第一龛曾祖考妣次之祖考妣又吹之考妣居东龛嗣子易世则□近祧毁焉其亲尽者埋神主于墓所或祠堂两阶之间】墓之葬则以造茔者为始祖【谓从他国迁于此地没则子孙始造茔而葬者也墓居茔之中央北首妻没则祔其右有继室则妻居左而继室居右二人以上则左右以次祔焉其有子之妾又居继室之次亦皆与夫同封按礼虽以地道尊右而葬法周礼昭穆之制昭穆尚左故不得不遵用焉】子不别嫡庶。【不分孰为妻及继室所出孰为□□所出】孙不敢即其父。【不分兄或弟所生。及嫡庶贵贱也】皆以齿列昭穆。【诸子。尊祖之东南昭位。北首并列。以西为上。其正妻继室。有子之妾。各祔其夫之东。仍皆与夫同封。诸孙葬祖之西南穆位。北首并列以东为上妻继室有子之妾各祔其夫之西。余与昭同。凡昭穆之墓每一列。自墓分心南北相去各九步法阳数也每列东西则不可预分盖其所葬人数多寡难于前定也。若夫贵之与贱碑表存焉。为人子弟者不可以此而不序天伦哉】尊尊也。【知有其祖而不敢私祔其父也】曾玄而下左右祔。【诸曾孙。不分何房所出皆序齿列葬子之南。玄孙。序齿列葬孙之南】以其班也。【左。皆曰昭。右。皆曰穆】昭与昭并穆与穆并。【兄弟同列。祖孙同班。在昭位则用昭制在穆位则用穆制也】百姓可行也。【六世孙。在曾孙之南。七世孙在玄孙之南。八世孙在六世之南。九世孙。在七世之南虽至百世亦皆可祔焉】昭尚左。穆尚右。贵近尊也。【以近祖墓为上】北首。诣幽冥也。妻继室无所出。合祔其夫。崇正体也。妾从祔【妻曰合。妾曰从。】母以子贵也。【有子则然】降女君。明贵贱也。【按韩魏公葬所生母胡氏。其柩退适夫人之地尺许。故令谓凡妾之柩。当比正妻继室稍南。】与夫同封。示系一人也。其黜与嫁。虽宗子之母不合葬。义绝也。男子长殇。居成人之位。十有六。为父之道也。中下之殇处祖后。示未成人也。【十六至十九。为长殇。十二。至十五。为中殇。八岁。至十一。为下殇。凡为婚娶。即为成人。按周礼周人以殷之棺椁葬长殇以夏后氏之坚周葬中殇下殇又曰下殇葬于园舆机而往不棺敛于宫中自周公时已不舆机即葬于墓然尚有以见古人视长殇与中下之殇礼亦异矣。故今以长殇。居成人之位。中殇已娶亦然。其未娶者。与下殇葬祖之北稍东。殇女葬祖之北稍西。祖墓正北。不可下穴。其地东西空三步象三才也凡殇是祖之子与女其墓去祖比六步若孙则在祖之北孙女在女之北曾玄而下皆重行南首每一列自墓分心南北亦相去六步法阴数也盖昭穆前引用阳数殇后引用阴数凡葬此者男子先没则居西后没者次其东女子先没则居东后没者次其西皆不以齿为序按周礼先王之□子孙从葬而诸侯之祔者则前引大夫士之祔者则后引盖前贵后贱一以爵为尊卑同朝廷之礼也若后世长庶之冢其制不应乃尔祖当以齿之序而令成人前引殇后引亦不失礼意矣】
　　序不以齿。不期夭也。【如弟先葬而留兄之穴。则是预期其兄夭殇也】男女异位。法阴阳也。【男居祖北之□女居祖北之西】而昭穆必以班。不可乱也。【男女虽异位而二位东西相照必使每行共为一列】祖北不墓。避其正也。【嫌其当祖之首】葬后者皆南首。恶其趾之向尊也。嫁女还家。以殇处之。如在室也。【按程子曰弃女还家以殇穴葬之故今启穴在殇女位】妾无子犹陪葬。以思终也。【始祖之妾无子者亦陪葬子之西稍北南首子之妾与诸女相直而在祖妾之北孙之妾与孙女相直在子妾之北曾玄以下每列尽然而皆南首先葬者居东后葬者次其西不以娣姒年齿为序按礼古之公卿大夫为贵妾服缌士妾有子亦服之则公卿贵妾无子犹服也今之妾其无所出者生享诸母之尊□与路人不异据经揆义窃所未安故列诸茔内以广爱亲之意焉】族葬者。所以尊远祖。辨昭穆。亲逖属。宗法之遗意也。为子孙而葬其亲。苟非贫乏涂远。不祔于祖。与祔而不以其伦。则视死者为不物矣。其如焚尸沉骨。委之。乌鸢。孰不可忍也。尚何望其能事祖与宗人哉。呜呼。去顺效逆。葬不以礼。绳以春秋诛心之法。其亦难乎免矣

　　居家必用事类全集〔元〕无名氏编撰

　　丙集
　　仕宦
　　文公小学书嘉言篇
　　吕氏童蒙训曰。事君如事亲。事官长如事兄。与同僚如家人。待羣吏如奴仆。爱百姓如妻子处官事如家事。然后能尽吾之心、如有毫末不至。皆吾心有所未尽也○或问簿。佐令者也。簿所欲为。令或不从、柰何。伊川先生曰。当以诚意动之今令与簿不和、只是争私意。令。是邑之长、若能以事父兄之道事之。过则归巳、善则惟恐不归于令。积此诚意。岂有不动得人○明道先生曰、一命之士。苟存心于爱物。于人必有所济○刘安礼问临民、明道先生曰、使民各得输其情。问御吏。曰、正巳以格物○伊川先生曰。居是邦。不非其大夫、此理最好○童蒙训曰。当官之法。唯有三事。曰清、曰慎、曰勤、知此三者。则知所以持身矣○当官者。凡异色人。皆不宜与之相接。巫祝尼媪之类。尤宜疏绝。要以清心省事为本○后生少年乍到官守。多为猾吏所饵。不自省察。所得毫末。而一任之间。不复敢举动。大抵。作官嗜利、所得甚少。而吏人所盗不赀矣、以此被重谴。良可惜也○当官者。必以暴怒为戒。事有不可。当详处之必无不中。若先暴怒。只能自害。岂能害人○当官处事。但务着实、如涂擦文字。追改日月。重易押字。万一败露。得罪反重。亦非所以养心格君。不欺之道也。

　　四事箴
　　律巳以廉
　　西山真公云：名德秀。字景先。建宁人也。
　　万分廉洁。止是小善。一点贪污。便为大恶。不廉之吏。如蒙不洁。虽有他美。莫能自赎。故以此为四事之首。
　　臞轩王公云：名迈。字君实。兴化人也。惟士之廉。犹女之洁。苟一毫之点污。为终身之玷缺。母谓暗室。昭昭四知。汝不自爱。心之神明。其可欺。黄金五六驼。胡椒八百斛。生不足以为荣。千载之后。有余戮。彼美君子。一鹤一琴。望之凛然。清风古今。
　　中丞刘公云：名宣。字伯宣。大原人也。
　　条画。官吏犯赃。罪者。断罪除名。永不叙用。读至于此、宁不寒心。不惟自身污辱。日后累及子孙。人目曰。赃吏某之后。可以深戒。

　　抚民以仁
　　西山云：为政者。当体天地生万物之心、与父母保赤子之心。有一毫之惨刻、非仁也。有一毫之忿疾。亦非仁也。
　　臞轩云：古者。于民饥溺。犹巳饥溺。心诚求之。若保赤子。于戏。入室笑语。饮醲啮肥。出则敲扑。曾痛痒之不知。人心不仁。一至于斯。淑问之泽。百世犹祀。酷吏之后。令其余几。惟甘小人。而不为君子。
　　中丞云：国家设官。本以抚字庶民。既居民上。则民仰之如父兄。官之视民、亦当爱之如子弟。苟此心不存。而又因缘蠹害。明不畏公法。幽不念神明。必遭横逆、虽悔何追。

　　存心以公
　　西山云：传曰、公生明。私意一萌、则是非易位。欲事之当理。不可得也。
　　臞轩云：厚姻娅。近小民、尹氏所以不平于秉钧。开诚心。布公道。武侯所以独优于王佐。故曰、本心日月、利欲蚀之。大道康庄。偏见窒之。听信偏、则枉直而惠奸。喜怒偏则赏僣而刑滥。惟公生明。偏则生闇。
　　中丞云：公者。天理也。私者。人欲也。当官处事。常思天理。一以至公处之。上下无不悦服。若畏惧权豪。徇情亲旧。私意缠绕。以曲作直。将是为非。有罪得免。无辜受殃。自欺己心。难掩人口。以兹采访。宁不招愆。

　　莅事以勤
　　西山云：当官者。一日不勤、下必有受其弊者。古之圣贤。犹且日昃不食。坐以待旦。况其余乎。今之世。有勤于吏事者。反以鄙俗目之。而诗酒游宴。则谓之风流、闲雅。此政之所以疵。民之所以受害也。
　　臞轩箴：尔服之华。尔馔之丰。凡缕丝与颗粟。皆民力乎尔供、居焉而旷厥官。食焉而怠其事。稍有人心。胡、不自愧。昔者君子。靡素其餐。炎汗浃背。日不辞难。警枕计功。夜不遑安、谁为我师、一范、一韩、
　　中丞云：大舜谓克勤为贤。夫子以无倦为政、况食禄于官、州县事重。日加勤勉。尚有狱讼淹延。案牍堆积。为民上者、赋役浩繁。民之利病、靡不关心。傥或从事。宴游围猎。博奕双陆。悞事伤农。费财害巳。郡县之事。付之吏曹。安得公当。可不深戒。

　　十害箴
　　断狱不公
　　西山云：狱者、民之大命。岂可小有私曲。
　　中丞云：刑狱之事。暧昧未明。情态千变。苟不以至公无私之心详察其间、差之毫厘。人命死生系焉。公心议狱。尚有不周、如或畏权势而变乱是非。徇亲故而交通贿赂。好恶喜怒、私意一萌、断无平允。明有官刑。阴遭谴责、可不慎欤。

　　听讼不审
　　西山云：讼有实有虚、听之不审、则实者反虚。虚者反实矣。
　　中丞云：孔子曰、听讼吾犹人也。必也使无讼乎。江南珥笔之俗。最为不法。有一等豪猾税户。罢吏。乡老。把柄官府。乡曲少有忤巳者。使人饰、词陈诉、及两讼在庭、辩口利舌其被诬者往往愚懦、讷不能言。或引人强证。是非颠倒、不可不详、切须受状之时、再三引审。先责诬告反坐之状、然后施行。其间或有懦善之民。含冤赴诉、畏怕官司。不能尽情者。宜温言询问、庶得真情。若事不干巳而诉者、屏绝不受、如此自然讼简。

　　淹禁囚系
　　西山云：一夫在囚。举室废业。囹圄之苦。度日如岁。可久淹乎。
　　中丞云：谚云、画地为牢。誓不可入、狱中苦楚、与死为邻、且囚初到官。昼时公厅研问。所犯大情、验轻重收系。千照无事者。责保随衙。供定招欵。引审无差、轻者量情处断、重者结案待报。无得专委吏曹、推鞠、变乱是非。蔓引平民。为巧取之地。又囚人在禁。寒暑切身。饮食不时。人气充牣。多生疾疫。医药饭食、常加省视。死于非命。咎将谁归。公吏承人不禀官长、擅监系者、尤当禁绝、仍加惩戒。

