<!-- { "loadSidebar": true } -->
　　临种时。必须燥曝葵子。【葵子虽经岁不浥。然湿种者。瘦而不肥】地不厌良。故墟弥善薄即粪之。不宜妄种。春必畦种水浇、春多风旱。非畦不得。且畦者。省地而菜多。一畦供一日。畦长两步。广一步。大则水难匀。又不用人□入。深掘。以熟粪对半和土覆其上。令厚一寸。铁齿把楼之令熟。足踏使坚平。下水令彻泽。水尽下葵子。又以熟粪和土覆其上。令厚二寸余。葵生三叶。然后浇之。浇用晨夕。日中便止。每一搯辄把耧地。令土起下水加粪。三搯更种。一岁之中。凡得三辈。凡畦种之物。如种葵法。不复条列也。旱种者。必秋耕。十月末。地将冻。散子种之。一亩三升。正月末散子亦得。人足践踏之。乃佳肥也。地湿即生。锄不厌数。五月初更种之。【春菜既老、秋叶未生、故种此相接】六月一日种。白茎秋葵。【白茎者宜干、紫茎者干即黑而？？盈】秋葵葵堪食。仍留五月者取子。【春葵子熟不均。故湏留中辈】于此时附地剪却春葵。令根上枿生者。柔软至好。仍供常食。羙于秋菜。【留之亦中为榜簇】搯秋菜。必留五六叶。【不搯则茎红。留叶多则科大】凡搯必待露解。【谚曰□搯】须八月半剪去。【留其枝、枝多者则去地一二寸。独茎者亦可去地四五寸】枿生肥嫩。比及收时。高与人膝平。茎叶皆羙。虽科不高。【别本作虽根甚下】菜实倍多。【其不剪早生者。唯高数尺叶坚硬、全不中食、所可用者唯有菜心。附叶黄涩至恶煮。亦不羙。虽似多其实倍少】收待霜降。【伤早黄烂、伤晚黑涩】榜簇皆须阴中。【见日亦涩】其碎者割讫。即地中寻手糺之。【待篓而糺者必烂】以穰草覆盖。经年收子。谓之冬葵子。可以入药用

　　种芜
　　须肥地。犁耕六七徧。甚不厌细。七月半后种之。子欲得陈。以干鳗鱼？黎鱼汁浸之。曝干种之。必无虫食冬收苗后。间斸取根。【别本作收□】别窖蒇之。【亦可蒸煮食之】冬至后。熟把搂上粪。留子斸稠即不科。【别本作冬至后爬熟上粪间拾留子者不斸】

　　种萝卜
　　须肥良地。沙软地。五月中耕地。五六徧。六月六日种。锄不厌多。稠即根小。至十月收窖之。至腊月取根。四破劈。一尺一科。厚上粪。旱即浇之。苗春肥茎如母指大。煮食益人。腊月取根于窖中。作架倒悬着。盖却窖口。须即取用。直至六月心不坏。二月三月依前耕地。三五遍若有陈子亦过立夏即种。熟锄至五月尽。根大如拳。此物益人作番次种。取苗生熟啖之。若冬中根黄石英种埋之。春初取英食之。尤妙

　　种槐芽
　　取槐子。畦中和穄黍种之。至冬放火烧。明年便取苗吃。每取苗依取枸杞法。入土深割。上粪浇。如此。直至秋末。尝得嫩槐芽食。又且无虫。若根大即斸去。并以快锹锄深刬匾。便上粪。于春初雨过种也

　　种蘘荷
　　宜树阴下。二月种之。一种永生。不须锄芸。但加粪以上盖粪上。八月初踏其苗。不踏其苗令死。不踏苗则根不滋茂。九月初。取其中傍生根者为葅。亦可酱中蔵之。十月中以谷麦糠皮覆之。不然即冻死。二月即扫去糠

　　种姜
　　宜白沙地。少与粪和熟耕之。耕不厌细。纵横七八徧乃佳。三月种之。阔一步作畦。长短随地形。横作垄。垄相去一尺余。深五六寸。垄中安姜一尺一科。带芽大如三指阔。厚土盖三寸许。以蚕砂盖之。无砂上好粪。芽出后有草即除。渐渐土盖之。巳后垄中却令高如垄。脊却深不得并上土。为姜向上长故也。芸锄不厌数。五月六月中。作柴棚盖之。缘性不耐热。又不耐寒。九月掘取置暖窟中。若寒宜作窖。以谷稗合埋。不尔即冻死。中土不宜仅得存活。势不滋息

　　种芋
　　宜拣肥地近水处。斸其傍以种。旱即浇之以水。有草即芸锄之。不厌频。治芋如此。其收常倍。救饥馑度凶年。莫善于此也。汜胜之曰。区种芋法。作区方深皆三尺。取豆箕内区中足践之。厚尺五寸。以水浇之。令保泽。取五芋置四角。及中央足践之。旱数浇之。其豆箕烂后。芋作子皆长三尺。一区收三石也。【别本作一石】二月三月可种。汜【音泛】按列仙传云。酒客为梁丞。使人益种芋。三年当大饥。悉如其言。梁人不死。又广志云。蜀汉既繁芋。民以为资。凡十四等。有君子芋。大如斗魁。块如盂。更有百果芋。魁大子繁。两亩收百斛凡此诸芋。皆可干腊。又可蔵至夏食之。芋有六种。一直芋。二连禅芋。三紫芋。四毒芋。五野芋。六青芋。有毒必湏灰汁易水煮之堪食。只宜蒸啖之。又宜疗冷热止渴。野芋大毒杀人。三年不收。即成野芋。性滑下石毒。服食皆忌之。茅山玄靖先生。劝余食芋云。补中益气无比。凡人家须多种以备凶年

　　种蒟蒻
　　宜树阴下。方尺五。深一尺。掘一坑。坑中着粪和杂放糠灰粪等。每坑着一颗种深四寸埋。苗长一尺后。麄撅四面令作大孔。孔中泻粪。至收时。其根满坑。掘其苗。即至五月。雨后移之。经二年后、各如椀大。此物甚不益人为其素餐所用故载之○料理法。右于篣筐中。揩自凝。碓中捣。亦成片叚。即于酽灰汁中煮十数沸。以水淘洗。换水更煮五六遍。即切作脔片叚。于五味汁中淹。兼少阿魏酥尤妙。作脔及汤膈。随人所好。加少酥乳。最佳

　　种构薗子【一作□】
　　取烂构木及叶。于地下埋之。尝以米泔浇之令湿。三两日后即生炒腩食之甚羙。本是构木。亦不损人。【别本云。畦中下烂粪。取构木长六七寸。截断搥碎。如种菜法。于畦中匀布土盖水浇常令润。如初有小薗子。仰把推之。明旦又出亦推之。三度后出甚大。收食之。腩□从便】

　　种大葫芦
　　正月中。掘地作坑。方四五尺。深如之。实填油麻菉豆秸及烂草等。一重粪土一重草。如此四五重。向上一尺余。着粪土种十余颗子。待生后。拣取四茎□好者。每两茎相缚着一处。以竹刀子。刮去半皮。以物缠之。以牛粪黄泥封之。一如接树法褁之。待相着活后。各除一头。又取此两茎相着。如前法治之。待得活后。惟留一茎。四茎合为一本。待着子。拣取两个周正好大者。余旋除之。如此。旧是一斗种。可容一硕也。若须为器以模盛之。随人所好

　　种山药法
　　先撅一沟。长丈许。阔三尺许。深四尺许。底铺砖。用粪土填满。水实定。插山药芦头时。勿用手插。则瘦长。以锹镢下之则大。须每年易人而种之。如种鸡冠花。坐种则矮。立种则与人齐。手种则花皆成穗。簸箕扇子种。其花则成片。其理一也

　　种茄子法
　　初分栽茄秧时。向根上拍开。搯硫黄一皂子大。以泥培之。结子倍多。其大如盏。味甘而益大、开花时取叶布过路。以灰围之。结子加倍。谓之稼茄

　　种香菜法
　　香菜。常以鱼腥水浇之。则香而茂。不得用粪浇。则不香。如无洗鱼水。泥沟水米泔水。亦佳

　　种菠菜法
　　菠菜初种时。过月朔乃生。假如月初二三日间种。与二十六七日间种者。皆过来月初一日方生。验之信然。苋菜同胡荽。必用月晦日晚。下种

　　种蒜法
　　九月初。于菜畦内稠栽蒜瓣。候来年春。二月间。先将地熟犁数次。每亩上粪土数十担。再用犁番过把匀。手持木撅二寸许。插一窍栽蒜秧一株。如此栽遍。如旱时常以水浇。至五月间起。每窠如拳许大。极妙

　　果木类
　　种诸果木法
　　须月半前种者。多子。月半后种。则子少

　　栽梨法
　　以春分日将旺梨笋作拐样。砍下两头。用火烧红铁器。烙定津脉。栽之入地二尺许。春分前后一日皆不可。只春分日可用

　　栽桃李杏
　　桃宜密栽。李宜稀栽。可南北行。杏宜近人家。栽亦不可密。桃三年结实。五年盛。七年衰。十年死。至第六年。以刀刮开皮。令胶出。多有五年活

　　种桃法
　　伺桃熟时。墙角暖处宽深为坑。收湿牛粪纳坑中。收好桃核数十个。尖头向坑中。厚盖尺许。春深芽生。和泥移种。接杏最大。接李红甘。
　　种桃核。须刷洗净。缝中俱要洁净。仍令处子艳妆种之。他日花艳丽。而子离核

　　移大杨树法
　　凡移先去其枝稍。大其根盘。沃以沟泥。无不活者。梅结实最迟。谚曰。桃三李四。梅十二。梅必十二年方结实。和泥移种。接桃最大。接李红甘

　　种橘法
　　橘树宜以死鼠。浸溺缸内。候鼠浮。取埋橘树根边。次年必盛。涅盘经云。如橘得鼠。其果子多。柑树为虫所食。取蚁窝于其上。则虫自去。十二月内将橘树根。宽作盘。浇大粪三次。至春。水浇二次。花实必茂

　　种石榴法
　　取石榴。直枝如指拇大者。斩长一尺。以八九条为科。烧下头二寸。掘坑深一尺七寸。口径一尺。竖枝坑畔。置杂骨姜石于枝间。实下土。出枝头一寸。水浇即生

　　种银杏法
　　银杏有雌雄。雌者有二棱。雄者三棱。须各种之。临池而种。照影亦能结实

　　种蒲桃法
　　蒲桃宜于枣树边。春间钻枣树作一窍。引蒲萄枝。从窍中过。伺蒲桃枝长塞满窍子。斫去蒲萄根。托枣根以生。其肉实如枣蒲桃用米泔水浇

　　种名果
　　三月上旬。斫取直枝。嫩好如指。长五寸内芋中种之。如无芋。大蔓菁根。萝卜根亦得。用此胜种核。核四五年乃如此大。崔寔云。正月尽二月。可剥树枝。埋树枝土中令生。二岁巳上。即可移种矣。凡五果花盛时遭霜。即无子。常预于园中。贮恶草生粪。天雨初晴。北风寒切。是夜必霜。候此放火作烬。少出烟气。即不坏。拒霜也

　　种杏
　　杏熟时。并肉核埋粪中。凡薄地不生。生则不成。至春生后。即移实地栽。不移则实少味苦。树下一岁不须耕之。耕则肥而无实。【别本云。桃李熟时。和肉全埋粪地中。至春既生移栽实地。栽法以锹合上掘移之】

　　稼果树
　　诸杂果木树。茂而不结实。于元日五更以斧班驳杂斫。枣柿李等尤妙。则子繁而不落。十二月晦日夜。同稼李树则以石头安树义间中妙。
　　李树于正月旦日五更以长竿打其树稍。其子亦繁。
　　桃树多者五年必伐不结子。盖树皮紧束树身不得长。故多伐其树。至第三年用尖刀利破树皮。直长者四五条。其树比之他树。多结子三四年。亦是元日。
　　石榴树以石头安于树义间。或堆积于树根。如此无狂花。结实大而多

　　使果实不落法
　　社日春百果树下。则结实坚牢。不脱落。不结实者。亦宜依此为之。

　　摘果实法
　　凡果实初熟时。以两手采摘。则年年结实

　　治果子有蠹虫法
　　用杉木作钉。塞其穴。虫立死

　　摘果禁忌
　　凡百果子。忌孝服人采。犯之来岁不生

　　皂角树不结法
