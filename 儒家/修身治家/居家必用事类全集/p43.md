<!-- { "loadSidebar": true } -->
　　团脐百枚。洗净控干。逐个脐内满填塩。用线缚定。仰迭入磁器中。法酱二斤。研浑椒一两。好酒一斗拌。酱椒匀。浇浸令过蟹一指。酒少再添。密封泥固。冬二十日可食

　　造鲊品
　　鱼鲊
　　每大鱼一斤。切作片脔。不得犯水。以净布拭干。夏月用塩一两半。冬月用塩一两。待片时腌鱼水出。再擗干。次用姜橘丝莳萝红曲饙饭并葱油拌匀。入磁罐捺实。箬叶盖。竹签插。覆罐。去卤尽。即熟。或用元水浸。肉。紧而脆

　　玉版鲊
　　青鱼鲤鱼皆可。大者取净肉。随意切片。每斤用塩一两。腌过宿控干。入椒莳萝姜橘丝茴香葱丝。熟油半两。橘叶数片。硬饭二三匙。再入塩少许。调和入瓶。箬封泥固

　　贡御鲊
　　鲤鱼十斤洗净控干。切作脔。用酒半升。塩六两。腌过宿去卤。入姜橘丝。各二两。川椒莳萝各半两。茴香二钱。红曲二合。葱丝四两。稉米饭升半。塩四两。酒半升拌匀。入磁器内收贮。箬□篾签。候卤出倾去。入熟油四两浇

　　省力鲊
　　青鱼或鲤鱼。切作三指大脔。洗净。每五斤用炒塩四两熟油四两。姜橘丝各半两。椒末一分。酒一盏。醋半盏。葱丝两握。饭掺少许拌匀。磁瓶实捺。箬盖篾插。五七日熟

　　黄雀鲊
　　每百只。修洗净。用酒半升。洗拭干不犯生水。用麦黄红曲各一两。塩半两。椒半两。葱丝少许。拌匀却将雀逐个平铺缾器内一层。以料物掺一层。装满。箬盖篾插。候卤出倾去。入醇酒浸密封固

　　蛏鲊
　　洗净每斤用塩一两。腌一伏时。再洗净控干。布褁石压。入酒少许拌。用熟油半两。姜橘丝半两。塩一钱。葱丝一两。饭掺一合。红曲马芹茴香少许。拌匀入瓶。泥封十日熟

　　鹅鲊
　　肥者二只去骨。用净肉。每五斤细切。入塩三两。酒一大盏。腌过宿去卤。用葱丝四两。姜丝二两。橘丝一两。椒半两。莳萝茴香马芹各少许。红曲末一合。酒半升。拌匀入罐。实捺箬封泥固。猪羊精者皆可。仿此治造

　　红蛤蜊酱
　　生者一斤。将元卤洗去泥。沙布褁石压。一宿入塩二两。红曲末一两。麦黄末二合。入罐装酒少许。泥封固


　　居家必用事类全集〔元〕无名氏编撰

　　庚集
　　饮食类
　　烧肉品
　　筵上烧肉事件
　　羊膊【煮熟烧】　　　羊肋【生烧】
　　麞鹿膊【煮半熟烧】　　黄牛肉【煮熟烧】
　　野鸡【脚儿生烧】　　　鹌鹑【去肚生烧】
　　水扎兔【生烧】　　　苦肠蹄子
　　火燎肝　　　　腰子
　　膂肉【巳上生烧】　　　羊耳舌黄鼠沙鼠　　　搭剌不花
　　胆灌脾【并生烧】　　羊胗肪【半熟烧】
　　野□□□【□烧】　　□□皮【生烧】
　　□□□【□□】
　　右件除炉烧羊外皆用签子□于炭火上。蘸油塩酱细料物。酒醋调薄糊。不住手勤翻烧至熟。剥去面皮供。

　　锅烧肉
　　猪羊鹅鸭等。先用塩酱料物腌一二时。将锅洗净烧热。用香油遍浇。以柴棒架起肉。盘合纸封。慢火熓熟。

　　刬烧肉
　　但诸般肉批作片。刀背搥过。滚汤蘸布纽干。入料物打拌。上刬烧熟割入堞。浇五味醋供。

　　酿烧鱼
　　鲫鱼大者。肚脊批开洗净。酿打拌肉。杖夹烧熟供。

　　酿烧兔
　　只用腔子。将脚腿肉与羊脿缕切。饙饭一匙料物打拌。酿入腔内线缝合。杖夹烧熟供。

　　碗蒸羊
　　肥嫩者每斤切作片。麄碗一只先盛少水下肉。用碎葱一撮。姜三片。盐一撮。湿纸封碗面于沸上火炙数沸。入酒醋半盏。酱干姜末少许。再封碗慢火养。候软供。砂铫亦可。

　　煮肉品
　　煮诸般肉法
　　羊肉滚汤下。盖定慢火养。
　　牛肉亦然。不盖。
　　马肉冷水下不盖。入酒煮。
　　獐肉冷水下。煮七八分熟。
　　鹿肉亦然。煮过则干燥无味。
　　驼峯驼蹄腌一宿滚汤下一二沸。慢火养。其肉衡油。火紧易化。加地椒。
　　熊掌用石灰沸汤挦净。布缠煮熟或糟尤佳。
　　熊白批小叚。焯微熟同蜜食。多食破腹。
　　鹿舌尾冷水下。慢火煮。水少火慢不损味。做肉丝用。
　　鹚老鴈青（庄鸟）滚汤下。慢火养八分熟。
　　虎肉獾肉土内埋一宿。塩腌半日。下冷水煮半熟。换水加葱椒酒塩煮熟。
　　煮硬肉。用碯砂桑白皮楮实同下锅立软。
　　败肉入阿魏同煮。如无。用胡桃三个。每个钻十数窍。臭气皆入胡桃中。
　　煮驴马肠无秽气。候半熟漉出。用香油葱椒麸盘内。入胡桃三个。换水煮软。
　　煮肥肉先用芝麻花茄花同物料。调稀胡涂上。火炙干。下锅煮熟。

　　肉下酒
　　生肺
　　獐肺为上。兔肺次之。如无山羊肺代之。一具全无损者。使口□□血水。用凉水浸再咂再浸。倒尽血水如王叶方可。用韭汁蒜泥酪生姜自然汁入塩调味匀滤去滓。以湿布盖肺氷镇。用灌袋灌之。务要充满就筵上割散之。

　　酥油肺
　　用獐兔肺。如无羯羊肺亦可。依上去血水。用蜜酥加稠酪杏泥生姜汁同和滤纽去滓。布盖氷镇。筵前割散。

　　瑠璃肺
　　用羖羊肺依上去血净。用杏泥四两。生姜汁四两。酥四两。蜜四两。薄荷叶汁二合。酪半斤。酒一盏。熟油二两。巳上和匀滤滓二三次。依前法灌至满氷镇就筵割散。

　　水晶脍
　　猪皮刮去脂洗净。每斤用水一斗。葱椒陈皮少许。慢火煮皮软。取出细切如缕。却入原汁内再煮。稀稠得中。用绵子滤。候凝即成脍切之。酽醋浇食。
　　又法。鲤鱼皮鳞不拘多少。沙盆内擦洗白。再换水濯净约有多少添水。加葱椒陈皮熬至稠粘。以绵滤净入鳔少许。再熬再滤。候凝即成脍。缕切。用韭黄生菜木犀鸭子笋丝簇盘芥辣醋浇。

　　照鲙
　　鱼不拘大小鲜活为佳。去头尾肚皮薄切摊白纸上晾片时。细切如丝。以萝卜细剁布纽作米姜丝少许。拌鱼鲙入堞。饤作花样。簇生香菜芫荽以芥辣醋浇。
　　将鱼头尾煮姜辣羹。加菜头供浙西人谓之烫鲙羹。

　　鲙醋
　　煨葱四茎。姜二两。榆仁酱半盏。椒末二钱。一处擂烂。入酸醋内加塩并糖。拌鲙用之。或减姜半两。加胡椒一钱。

　　肝肚生
　　精羊肉并肝。薄批摊纸上血尽缕切。羊百叶亦缕细。装堞内簇嫩韭芫荽萝卜姜丝用脍醋浇。【炒葱油抹过肉不腥。】

　　聚八仙
　　熟鸡为丝衬肠焯过剪为线。如无熟羊肚针丝。熟虾肉熟羊肚胘细切。熟羊舌片切。生菜油塩揉糟姜丝熟笋丝藕丝香菜芫荽蔟堞内。鲙醋浇。或芥辣或蒜酪皆可。

　　假炒蟮
　　羊膂肉批作大片。用豆粉白面。表里匀糁。以骨鲁搥拍如作汤脔。相似蒸熟放冷。斜纹切之。如鳝生用。木耳香菜簇饤鲙醋浇作下酒。纵横切。皆不可。唯斜纹切为制。

　　曹家生红
　　羊膂肉四两细切。熊白一两。如无肚胘代。糟姜丝半两。水晶鲙半两。酥二钱。萝卜丝嫩韭香菜簇鲙醋浇。

　　水晶冷淘脍
　　獖猪脊皮三斤净。及脿刷净入锅添水。令高于皮三指。急火煮滚。却以慢火养。伺耗大半。即以杓撇清汁浇。大漆单盘内。如作煎饼。乘热摇荡。令遍满盘底。候凝揭下切如冷淘。簇生菜韭笋萝卜等丝五辣醋浇之。

　　肉灌肠红丝品
　　松黄肉丝
　　用面酱或榆仁酱研烂。入姜汁醋松子研烂。芥末等。滤去滓。调和得所。入塩吃肉。入黄瓜丝名黄瓜肉丝。

　　韭酪肉丝
　　稠酪入细切生韭蒜泥塩少许。搅匀浇肉食。

　　灌肺
　　羊肺带心一具。洗干净如王叶。用生姜六两取自然汁。【如无以干姜末二两半代之。】麻泥杏泥共一盏。白面三两。豆粉二两。熟油二两。一处拌匀入塩肉汁。看肺大小用之。灌满煮熟。
　　又法。用面半斤。豆粉半斤。香油四两。干姜末四两。共打成糊。下锅煮熟。依法灌之。用慢火煮。

　　汤肺
　　肺一具生切作条或块。用姜四两取自然汁。杏泥二两。酱一匙头。塩钱半。打拌淹肺下滚肉汁内。两滚便盛供。

　　灌肠
　　肥羊盘肠并大肠洗净。每活血杓半。凉水杓半。搅匀依常法灌满。活血则旋旋对。不可多了。多则凝不能灌入。

　　肉下饭品
　　千里肉
　　连皮羊浮胁五斤。醋三升葫荽子一合。绢袋盛塩三两。酒三盏。蒜瓣三两。同煮慢火养熟。压成块切。畧晒干。

　　干醎豉
　　精羊肉每斤切作块或土？廷子。塩半两酒醋各一椀。砂仁良姜椒葱橘皮各少许。慢火煮汁尽。晒干可留百日。

　　法煮羊头
　　挦燎净下锅煮。入葱五茎。橘皮一片。良姜一块。椒十余粒。滚数沸入塩一匙尖。慢火煮熟放冷切作片。临食木椀盛酒洒蒸热。入堞供。胜烧者。作签亦佳。羊棒臆尾靶皆可制。

　　法煮羊肺
　　切为数叚晾洗入沙罐煮。用生姜三片。良姜椒塩各少许。葱三握。湿纸覆罐口勿泄味。慢火煨。候半熟。再切细添些酒再煮软供。羊肚托胎硬髓皆□禁中谓杂沤。

　　牛肉瓜虀
　　每十斤切作大片。细料物一两。塩四两。拌匀腌过宿。次早翻动再腌半日控出。此春秋腌法。夏伏腌半日。冬腌三日控干。用香油十两炼熟。倾肉下锅不住手搅。候油干倾入腌卤再炒。用酽醋倾入上指半高。慢火熬三五滚。下酱些小。慢火煮令汁干漉出。筛子摊晒干为度。如要久留。肉每斤用塩六钱。酒醋各半盏。经年不坏。猪羊皆可。

　　骨炙
　　带皮羊胁每枝截两叚。用碯砂末一稔。沸汤浸。放温蘸炙急翻勿令熟。再蘸再炙。如此三次。好酒略浸上铲一翻便可飡。凡猪羊脊膂麞兔精肉。用羊脂包炙之。

　　红熝腊
　　夹精带肥每叚约三斤。凉水浸一二时。烧滚下锅。用葱三茎。川椒茴香各三钱。煮两三沸漉出。用石压去油水。切作大片。皂角汁合浆水洗。再以温水淘净。肉汁澄清入酱下锅却放肉煮不用盖。用大料物两半。红曲半两。慢火熝软掠去油末。将肉漉出控干。调汁滋味得所。下白矾末些小。撮起浑脚澄清别碗装肉汁浇葱丝供。

　　川炒鸡
　　每只洗净。剁作事件。炼香油三两炒肉。入葱丝塩半两。炒七分熟。用酱一匙同研烂胡椒川椒茴香入水一大碗。下锅煮熟为度。加好酒些小为妙。

　　熝鹅鸭
　　每只洗净。炼香油四两爁变黄色。用酒醋水三件中停浸没。入细料物半两。葱三茎。酱一匙。慢火养熟为度。

　　鹌雀兔鱼酱
　　洗净各别置之。每斤料用白塩曲末四两。葱三茎切一寸长。酒三合。胡椒莳萝川椒干姜并为细末各一钱。红曲末二两同拌匀。每十斤入熟油六两。再拌入缾装。箬密泥封。腊月造。三月开。四月熟。唯鱼酱加荜拨半钱。

　　一了百当
