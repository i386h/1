<!-- { "loadSidebar": true } -->
　　沙糖【一斤熟水化作汁滤去滓】桂末【三钱】
　　干生姜末【半两】　　丁香末【一钱】
　　右将糖梅汁合和了。银石器内熬耗一半。然后入丁桂姜末再熬成膏。入净器收贮

　　温枣汤【出李氏方】
　　大枣【一斤去核用水五升熬汁】
　　蜜　生姜汁
　　右将三味调停。和羙。再入银器内。令稀稠得所。入麝香少许。每盏抄一大匙。沸汤点服

　　香苏汤【出李氏方】
　　干枣【一斗去核擘碎】
　　紫苏叶【半斤】　　　木瓜【五个去皮穰捣碎】
　　右件一处再捣。匀。分作五分。内将一分匀摊在竹箩内。烧滚汤泼淋下汁。尝瓜枣无味了。去郄别换好者一分。依上泼之。以味尽为度。将淋下汁。慢火银石器内熬成膏子。冷热任用

　　地黄膏子汤
　　生地黄肥大者。于秋暮冬初、采取净洗折碎。入石臼中以木杵捣烂。榨取汁入砂石器内熬至浮末起。皆掠去至净。煎至三分去二。别换银石小器慢火熬至滴入水不散为度。造时始末不犯铜铁器。于净磁器内收贮。入檀香末并脑麝少许。或云入蜜熬者。并入酒中同饮极妙。亦可沸汤点服【出李氏方】

　　轻素汤
　　干山药【三两】　甘草【一两】
　　莲子肉【半斤汤浸去紫皮并心子洗净白】
　　右日干为细末。生龙脑少许。沸汤点服

　　沃雪汤　
　　（石宿）砂仁【一两】　甘草【半两】
　　鸡苏叶【三两】　　　荆芥穗【一两半】
　　天花粉甜者二钱【瓜蒌根也】
　　为末汤点

　　渴水番名摄里白
　　御方渴水　
　　官桂　丁香　桂花
　　白荳蔻仁　　（石宿）砂仁【各半两】
　　细曲　　　　麦蘗【各四两】
　　右为细末。用藤花半斤蜜十斤炼熟。新汲水六十斤。用藤花一处锅内熬至四十斤。生绢滤净用小口甏一个。生绢袋盛前项七味末。下入甏。再下新水四十斤。并巳炼熟蜜。将甏口封了。夏五日。秋春七日。冬十日熟。若下脚时春秋温夏冷。冬热

　　林檎渴水
　　林檎微生者不计多少擂碎。以滚汤就竹器放定擂碎林檎。冲淋下汁。滓无味为度。以文武火熬常搅勿令煿了。熬至滴入水不散。然后加脑麝少许。檀香末尤佳

　　杨梅渴水
　　杨梅不计多少棎搦取自然汁。滤至十分净。入砂石器内慢火熬浓。滴入水不散为度。若熬不到则生白醭。贮以净器。用时每一斤梅汁入熟蜜三斤。脑麝少许。冷热任用。如无蜜球糖四斤入水熬过亦可

　　木瓜渴水
　　木瓜不计多少。去皮穰核。取净肉一斤为率。切作方寸大薄片。先用蜜三斤或四五斤。于砂石银器内慢火熬开滤过。次入木瓜片同前。如滚起泛沫。旋旋掠去。煎两三个时辰尝味如酸入蜜。须要甜酸得中。用匙挑出放冷器内。候冷再挑起。其蜜稠硬如丝不断者为度。若火紧则燋。又有涌溢之患。其味又不加。则燋煿气。但慢火为佳

　　五味渴水
　　北五味子肉一两为率。滚汤浸一宿。取汁同煎、下浓豆汁对当的颜色恰好。同炼熟蜜对入。酸甜得中。慢火同熬一时许。凉热任用

　　蒲萄渴水
　　生蒲萄不计多少。擂碎滤去滓令净。以慢火熬。以稠浓为度。取出收贮净磁器中。熬时切勿犯铜铁器。蒲萄熟者不可用。止可造酒。临时斟酌入炼过熟蜜及檀末脑麝少许

　　香糖渴水
　　上等松糖一斤。水一盏半。藿香叶半钱。甘松一块。生姜十大片。同煎以熟为度。滤净磁器盛。入麝香菉豆许大一块。白檀末半两。夏月氷水内沉用之极香羙

　　造清凉饮法
　　生气爽神
　　葛粉　郁金　山栀【各一钱】　甘草【一两】
　　右为细末。以新汲水逐旋调饮

　　熟水类
　　粱秆熟水
　　故宋京城持瓶卖粱秆熟水。其法以稻秆心持择齐整了。用水濯洗净晒干。作小把子。如荡熟水时以火炙少时。先以汤荡两次。然后荡熟水。如以糯稻秆自可缩小便

　　紫苏熟水
　　紫苏叶不计多少。须用纸隔焙不得翻。候香先泡一次。急湏了再泡。留之食用。大能分气。只宜热用。冷伤人

　　荳蔻熟水
　　白荳蔻壳拣净。投入沸汤瓶中。密封片时用之极妙。每次用七个足矣不可多用。多则香浊

　　沉香熟水
　　先用净瓦一片。灶中烧微红。安平地上、焙香一小片。以瓶盖定、约香气尽。速倾滚汤入瓶中密封盖。檀香速香之类。亦依此法为之

　　香花熟水
　　取夏月但有香无毒之花。摘半开者。冷熟水浸一宿密封。次日早去花。以汤浸香水用之

　　丁香熟水
　　丁香五粒。竹叶七片。沸汤密封片时、用之

　　造熟水法
　　夏月凡造熟水。先倾百沸滚汤在瓶内。然后将所用之物投入密封瓶口。则香倍矣。若以汤泡之则不堪。香若用来年木犀。或紫苏、须畧向火上炙过。方可用矣

　　浆水类
　　桂浆法
　　夏月饮之。解渴消痰。勿与酒同饮
　　官桂【三两为末】　　　赤茯苓【去皮为末】
　　细曲末【半斤】　　　大麦蘗【半两为末】
　　杏仁【百粒浸去皮尖研细】　生蜜【三斤】
　　右用熟水一斗。冷定调匀。入磁器内搅三五百转。用油纸封口。覆以数重。入窨五日方熟或腊纸密封沉井底七日。绵滤去滓。水浸饮之

　　荔枝浆
　　桂【三两】　丁香【二分】　乌梅【半斤煎汁】
　　石？宿砂仁【三两剉碎煎汁一升】　生姜汁【半盏】
　　右件澄清相和。入糖二斤半。银石器熬候稠浓。滤过用之

　　木瓜浆
　　木瓜一个切下盖。去穰盛蜜。却盖了。用签签之于甑上蒸软。去蜜不用。及削去。中别入熟蜜半盏。入生姜汁同研如泥。以熟水三大椀拌匀滤滓盛瓶内。井底沉之

　　浆水法
　　熟炊粟饭乘热倾在冷水中。以缸浸五七日。酸便好吃。如夏月逐日看。纔酸便用。如过酸即不中使

　　虀水法
　　菘菜净洗。畧汤中绰过。入极清面汤内以小缸盛。看菜与面汤多少相称。菜不必多。候五七日酸可吃。如有虀脚一小椀。只一日便用。冬日略近火尤易熟。诸菜皆可

　　法制香药
　　法制半夏
　　开胃建脾。止呕吐。去胸中痰满。下肺气
　　半夏【半斤圆白者】　　晋州绛矾【四两】
　　丁皮【三两】　　　　草荳蔻【二两】
　　生姜【五两切成片】
　　右件洗半夏去滑。焙干。三药麄剉。以大口瓶盛生姜片。并前药一处。用好酒三升浸。春夏三七日秋冬一月。却取出半夏水洗焙干。余药不用。不拘时候细嚼一二枚。服至半月咽喉自然香甘

　　法制橘皮
　　日华子云。皮暖消痰止嗽。破症瘕？？玄癖
　　橘皮【半斤去穰】　　　白檀【一两】
　　青塩【一两】　　　　茴香【一两】
　　右件四味用长流水。二大椀同煎。水干为度。拣出橘皮放于磁器内。以物覆之。勿令透气。每日空心取三五片细嚼白汤下
　　外三味晒干为末。白汤点服

　　法制杏仁
　　疗肺气咳嗽。止气喘促。腹痹不通。心腹烦闷
　　板杏【一斤滚灰水淖过晒干麸炒熟炼蜜拌杏仁匀用下药末】
　　茴香【炒】　人参　　（石宿）砂仁【二钱】
　　陈皮【三钱】　白荳蔻　薄荷
　　梗香【各二钱】　粉草【三钱】
　　右为细末。拌杏仁令匀。每用七枚。食后服之

　　酥杏仁法
　　杏仁不拘多少。香油煠燋。胡色为度。用铁丝结作网兜搭之。候冷定食。极脆羙

　　法制（石宿）砂
　　消化水谷温暖脾胃
　　（石宿）砂【十两去□以朴消水浸一宿即干以□油焙燥香熟为度】
　　桂花　粉草【各一钱半碾为细末】
　　右件和匀为末。遇酒食后细嚼

　　醉乡宝屑
　　解醒宽中化痰
　　陈皮【四两】　　　（石宿）砂仁【四两】
　　红豆【一两六钱】　　　粉草【二两四钱】
　　生姜　　　　　丁香【一钱剉】
　　葛根【三两巳上并咬咀】　白荳蔻仁【一两剉】
　　塩【一两】　　　　　巴豆【十四粒不去皮壳用铁丝穿】
　　右件用水二椀煮、耗干为度。去巴豆晒干。细嚼白汤下

　　木香煎
　　木香二两、捣罗细末。用水三升煎至二升。入乳汁半升。蜜二两。再入银石器中煎如稀面糊。即入罗过稉米粉半合。又煎候米熟稠硬捍为薄饼。切成棊子晒干为度

　　法制木瓜
　　取初收木瓜于汤内煠过。令白色取出放冷。于头上开为盖子。以尖刀取去穰了。便入塩一小匙。候水出即入香药。官桂。白芷。藁本。细辛。藿香。川芎。胡椒。益智子。石？宿砂仁。右件药捣为细末。一个木瓜。入药一小匙。以木瓜内塩水调匀。更曝候水干又入熟蜜令满。曝直候蜜干为度

　　法制鰕米
　　鰕米一斤去皮壳。用青塩酒炒。酒干。再添再炒。香熟为度。真蛤蚧青塩酒炙酥脆为度。茴香青塩酒炒四两。净椒皮四两。青皮酒炒不可过浊。煮酒约二升。用青塩调和为制。右先用蛤蚧椒皮茴香三味制讫却制鰕米。以酒尽为度。候香熟取上件和前三味一并拌匀。再用南木香麄末二两。同和乘热入器盦。四围封固候冷取用。每一匀空心塩酒嚼下。益精壮阳。不可尽述【赵菊山】

　　菓食类
　　造蜜煎菓子法
　　凡煎菓子。酸者用朴硝破水大叚。硬酸者用汤化朴硝放冷浸去酸味。软嫩者只炼蜜放冷浇在菓子上淹一宿。其酸咸味自去。漉出淘过控干。并先炼熟蜜后入煎五七沸出放冷。再入旧蜜内煎如琥珀色。去蜜置器中。煎时须用银石砂铫等为佳。使蜜浇者浸一宿。余依用淹一饭时。若有味也
　　又法应干煎菓。先用汤荡白梅肉候冷浸之。却控干炼蜜浸之如前法

　　蜜煎冬瓜法
　　经霜老冬瓜去青皮。近青边肉切作片子。沸汤焯过放冷。石灰汤浸没四宿。去灰水同蜜半盏于银石砂铫内熬熟下冬瓜片子煎四五沸去蜜水。别入蜜一大盏同熬候冬瓜色微黄为度。入磁器内。候极冷方可盖覆。如白醭重煎石灰汤二钱沸汤澄清去脚用

　　蜜煎姜法
　　社前嫩芽者二斤。净洗控干。不得着塩淹须候出水一饭间。沸汤畧焯过滤干。用白矾一两半搥碎泡汤。隔宿次却澄清浸姜以满为度。三两宿漉出再控。不得多时。用蜜二斤煎一滚去面隔宿冷。却于新瓶内入蜜姜。约十日半月别换蜜一斤半。换蜜若要久。经年两次换

　　蜜煎笋法
　　笋十斤和壳煮七分熟。去皮、随意切成花样、用蜜半斤浸一时许。漉干、却用蜜三斤煎滚掠净。拌匀入磁器收贮。浸久不损

　　蜜煎青杏法
　　不拘多少刮去皮。用铜青极细末铜器内匀滚令绿色然后用生蜜浸。但觉有酸气便换蜜。至三五遍自然不复酸。可以久留。铜青无多少之限。但滚的匀便可也。青梅亦可依此法造

　　蜜煎藕法
