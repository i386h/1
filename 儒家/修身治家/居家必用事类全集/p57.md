<!-- { "loadSidebar": true } -->
　　没纳【违禁之物及不合给主钱粮并曰没纳】
　　入纳【谓入此出彼者如入钞支塩引之类】
　　截纳【谓本应赴远而截于近处纳者】
　　摊纳【谓拖欠官钱摊及诸人揍纳者】
　　缴纳【谓船马札子茶塩路引之类用毕缴纳者】
　　折纳【谓船只损坏房舍倒塌拆纳还官者】
　　交纳【谓两和交割者】
　　出纳有违【谓重受轻出及当出陈而出新应给上物而受下物者】
　　寄纳【谓将纳官之物权寄收贮者】

　　体量
　　收顿【谓安放如法也】
　　收贮【谓积藏如法也】
　　收受【谓两平交纳也】
　　寄收【谓附留之物也】
　　附收【谓未作正数之类】
　　稽考【计较曰稽。检察曰考。】
　　考较【谓稽察其不等也】
　　比附【以物相并曰比。依凭为则曰附。】
　　比较【谓相并计筭也】
　　比对【两相对并也】
　　会计【谓总合而筹之也】
　　检视【谓看视强弱也】
　　检量【谓度量亩步也】
　　检察【谓察辨是非也】
　　检踏【谓亲历田畴也】
　　检核【谓体究虚实也】
　　估计【谓估纽价直计其数目也】
　　计料【谓量度工料也】
　　分拣【谓辨别好弱也】
　　相视【谓逐一检觑也】
　　体覆【谓究覆虚实也】
　　发落【谓明白散付也】

　　禁制
　　私造【谓兵器之类无故私造者】
　　私有【谓兵器禁书之类旧有而蓄之者】
　　赌扑【谓博以取财起盗之原也】
　　禁书【谓天文图识之类】
　　锺禁【刑统云闭门皷后开门皷前谓之犯夜唐韦永贻诗曰三条蠋后锺初动。如此。则唐巳有锺禁矣】
　　屠宰【杀物曰屠烹物曰宰】
　　漏泄【谓走透事情也】

　　杂类
　　沿革【承袭曰沿。改变曰革。】
　　昧爽【礼记云昧爽而朝。谓辨色之时也今侵早之前五鼓是也】
　　深文【拘刻也汉张汤等定律令深文以拘人】
　　刑余【罪人轻贱之名也齐威王使孙膑为将辞以刑余之人】
　　计构【谓巧计罪入也王莽谓文致其罪】
　　始终【事初曰始尽绝曰终。犹四时至冬尽也。】
　　首尾【首者始也尾者终也】
　　经手【谓曾掌管其事者不限远近俱曰经手】
　　郑重【王莽传非皇天所以郑重降符之意。言？生郑重犹频烦也】
　　枝梧【谓不能主欹倾之义也项羽斩宋义诸将莫敢枝梧】
　　无状【人有愆犯无可寄语者】
　　掣肘【谓事有牵制也】
　　卤莽【谓处事轻脱也】
　　觊觎【谓心怀希望者。左传民服事其上下无觊觎】
　　曳倒【挽仆也唐宪宗命曳倒圣德寺碑】
　　把持【谓操权主事众畏者国语曰把持诸侯之权】
　　强横【凶暴不良曰强。行不以理曰横。】
　　摭拾【谓摭人之过也】
　　体面【凡大臣必加容貌以敬之故曰面貌人称体面者谓□貌从面也又体势亦曰体面】
　　放鵰【俗语讦人私者谓之放鵰按埤雅曰。鵰性刻制其毛能食诸鸟羽如群错草中有鵰毛则众鸟毛羽自落盖鵰性害众。故以讦人私者比之也又俗云放鵰把鴈者譬猎者藉此以补飞走犹利巳害物也又苏文曰吕惠卿雕王安石用此雕字谓刻也今人以鵰雕为刁未审熟是宜伺识者】

　　为政九要
　　为政九要自箴序
　　四体百骸乃周乎一身、百揆万务、而成乎一国、为政之道不一也有政乎人才者、有政乎农畯者、有政乎礼乐者、有政乎刑法者。有政乎百工者然殊涂而同归、万虑而一致、予童时于先大人赐号归、明阳子箧笥中见一书曰自箴、观之数百条、聊记其节目、不知始末谁作也、近为天家创制垂统、抚治万民因书强记者数十条、庶俾后进者之为政云特赐恒山皇极道院虚白处士河中心庵赵素才卿书

　　因书第一
　　三皇圣纪、盘古氏之君生而知之、神而化之、身心形体行践、不教而从、不言而化为政治民者、使民巢居穴处、隐避其风雨也、茹毛饮血、养其饥渴也、此为政民之本也
　　古者包牺氏之、王天下也、仰观俯察、观鸟兽之文、画卦造书以生文籍也俪皮为衣以待寒暑以佃以渔、以待庖厨也上栋下宇以待风雨也、治民饱暖是也、
　　神农氏、斲木为耜、揉木为耒、日中为市货财交易。皇亲耕、后亲织以化天下使民不饥不寒是治民之本也
　　黄帝治五气。艺五种抚万民、安四方平四海克九黎教万民凿井耕田教农桑以为治天下之大本也、
　　帝尧之时、洪水横流、汜滥于天下。草木畅茂、禽兽繁殖、五谷不登、尧独忧之、举舜而敷治焉、一民饥、曰我饥之、一民寒、曰我寒之、洪水九年。民无菜色。土阶三尺、茅茨不剪。恐劳民也、知饥知寒、知人是知天下也、
　　帝舜耕历山、人让畔、渔雷泽人让居、一年成聚、二年成邑三年成都、教民农桑始成其孝悌忠信管子曰礼义生于富足盗贼起于贫穷、
　　禹薄饮食。恶衣服、肤毛不生、惟水是治、是爱民也、汤剪爪为牲、惟雨是析、二王之圣德、不出乎救民于水火之中也、
　　后稷教民稼穑、树艺五谷、五谷熟而人民育、农业茂而万姓按堵也、
　　周文王问太公曰、何为之宝、公曰、农桑为大宝、王次之心庵曰、三冬无衣而亡、七日不食而死、农桑非宝而何、
　　唐明宗问民苦乐、冯道引聂夷中诗对曰、二月卖新丝、五月粜新谷、医得眼前疮、剜却心头肉、是有爱民之心也。
　　周世宗留意于农民、刻木为农夫、蚕妇。置于殿前昼夜不忘小人之艰难、汉唐以来、一人而巳、

　　正心第二
　　天无心、以天子为心、天子无心、以百姓心为心、【百姓者公侯伯子男】百姓亦无心、以万民心为心也、得民心者、可民为官、失民心者何足道哉、
　　高不可欺者天也、尊不可欺者父也、上不可欺者君也、下不可欺者民也、欺天欺父欺君欺民、是名滥官污吏也、
　　公侯之职、在上不骄、骄者倨傲、官吏贤善去矣、不知君使臣以礼焉、敬者、敬重民也、高而不危、危者、夺人妻女、并人名位、侵人田宅、探人异物、祸必危矣、满而不溢、溢者、遗、逸政事、沉湎酒色、盘游飞放、奢侈宅园、职必流矣、富贵去矣、身必贱矣、悔必及矣、
　　京府州县安宁。公事不可增损更改、动之必乱反受其殃、见前政之能善、加而迁之、见前政之不善舒缓而更之、此公侯之体也、民心易摇而难安故也、
　　公侯之职、当求公正大、忌求异政、沽名钓誉。败众成巳也要忠名者。好讦告要高名者。好诈伪、要廉名者好聚敛要清名者。好恠异、不知重己身者不仁也、好自大者不义也。贪名誉者不智也、是以君子不求异政也、

　　正内第三
　　官府衙院宅司、三姑六婆、往来出入、勾引厅角关节、搬挑奸淫、沮坏男女三姑者卦姑尼姑道姑六婆者、媒婆牙婆钳婆药婆师婆稳婆、斯名三刑六害之物也、近之为灾、远之为福、凈宅之法也、犯之勿恕、风化自兴焉、
　　官府宅司但用诸般物色金银器皿珠玉犀象绫锦罗彩食用物料招行人对面商量立支价钱永无词讼、勿令夫人娘子亲面买卖、倒换物色。其受赃不可测也、
　　公侯县司宅院、子弟郎君女婿孙侄、常令入学。勿使非时出入市肆飞放田野、或欺骗良人、或密受馈献抵撞贵官勾引关节。惹莫大之祸、主人无缘得知、糊突污滥、因此失矣、
　　州府司县同、正官大要和睦、但干不系利害小事上从下顺、尊主爱民自然成合若边关钱米？殳刑名公事。违错、于无人处。欵慢谏导陈其利害反复咨禀再三陈说必自从政不失公私更得和羙、此大事也、
　　【既得和从不可卖功不得不可激恶】

　　正婚第四
　　民间但有继母小妻。前婚后嫁。多系不良之人、每每谋害正妻子孙若告抵触生分者、不得便行受理、密行体察得实、别作施行、【正妻害婢子孙亦同】
　　民间父子兄弟不和、多因婢妾后婚、并妯娌先后相争家财、令封禁延迟、日月勿断、日久自和、不伤亲义、
　　民间多招女婿、其夫懦弱者女多奸淫、父母反索休离、送官告说、五□浮浪、抵断完聚。并不许分离、及将写休书人、磨勘治罪。永除此弊、
　　民间夫妇不和、妇寻出路、往往诬误、许媒翁伯大人、如淫之事。大害风俗、夫妇封禁、连月勿问、暗行体察教唆之人、必是奸夫得实别作施行、
　　民间夫妻不和背夫迯走者、女者反告翁婆并不得受理、令捕远限搜捉、日后自知、依法治罪、
　　夫妻不和、夫婿丑陋、软弱无病卒暴而死者、令廵尉乡老保司、用心密察、多因奸夫、谋害毒药厌镇所杀、最为急务大事也、
　　女有五不娶者、五逆之家、淫乱之家、犯死罪之家、齅疠之家、亡父母之家子故多不良招惹词讼也、
　　女有七去者、一不顺父母、二无子嗣、三犯淫乱、四妬忌、五言语无定、六窃盗家财、七有恶疾体臭者、
　　妇人出嫁不可去者三、有所取无所归投不去、守翁婆三年孝服满不去、先贫贱后富贵不去、此人伦之常法也。

　　禁捕第五
　　停闲窝家沽屠破落户酒肆茶坊浴堂兑房妓馆旅店勾拦庵。舍军旅卒屋水手场屋罢役弓手庙宇贫子打爻穷汉若识此徒、万无一失、民自然安矣、
　　盗行时日廵尉湏知十九二十一二十三二十五二十七二十九初一初二初三初五初七冬年节日、其余畏月明、不行也及风阴烟雾、芦苇蒿荒、黄昏昧爽、假此之便也、
　　捕盗抗拒、败走不得手去衣领先拿其发、踏背立地不得肘膝胷前七手五把反伤主人兵吏性命切要防之、
　　司县破落户泼底官往往造塩酒曲宰杀牛马开阅兑房窝藏盗贼横赛神社记散酒食不畏国法严威禁治久而自息、
　　司县约束赌愽钱物煞归拔牌打破买鬼双陆象棋樗蒲掘槊开阅匮房帮闲子弟破坏良家穷极为盗也、禁之可矣、
　　巡尉觉察、行坛大僊佛牙舍利、妄作光明庙宇师巫托诈鬼神夜聚晓散、扇惑人户、惹叛乱生、啸聚连累平人、亦遭杀害、禁约则可

　　正农第六
　　劝农为政、周公曰、谷不熟为饥、菜不熟为馑、果不熟为荒。牛不安农困、一夫不耕、一家饥、一妇不蚕一室寒、养亲祭祀租税差役、则皆废矣、
　　农家杀牛食肉、年年瘴疠疾病、牛能弩力、伤坤顺之气也、杀马食肉、岁岁蚕死桑枯、马为蚕父、伤天阳之气、鸡豚狗彘、羊猪鹅鸭、二社冬年、足可养老祭祀矣、
　　农家豪富贵置买金银头面、招贼榜文锦绣罗纨差发由帖好赛神社、非突横祸、大屋高房官兵馆驿、轻车肥马、藉借生冤攀高接贵、张罗雠隙、可逐一乡一社立耆老教化民也、
