<!-- { "loadSidebar": true } -->
　　焰硝【二钱、并上件同研为末、绢袋盛浆水内揉为粉另置】
　　郁金【三个】　　　栀子【十个】
　　槐花【三钱炒赤色】　　白云母【一两】
　　右件同研为末。以水一椀煎令浓。入白矾明胶少许。调云母焰硝粉并雌黄雄黄末一两。印作花样。研光为度

　　造真青纸法
　　鹅儿青【二两】　　硇砂胆矾　　铅粉【各一钱】
　　右件为末。以皂角明胶调汁染之

　　造油纸法
　　用碧清桐油二斤。慢火煎槐枝搅。候滚下皂角一寸许。蝉壳二十个。蜜陀僧半两。无明异少许。煎三二沸不住手搅。火慢则不燋。火紧则燋煿。下黄丹一两煎至转色微紫。下铅粉一两勤搅。候煎至色退如元油色。使杖蘸油点木上、候冷抹开如漆光。随手便干。油即成矣。不止油纸绢。亦可油板木。用乱丝蘸油使

　　调朱点书法
　　银朱不以多寡。入藤黄用水研匀。但点抹揩擦不落为度。胜于用胶并皂子胶调者远矣。虽久不臭败。乃故宋吏部诰身用此法。又法用白芨水研朱。亦妙

　　洗故书画法
　　将书画铺平案间。取水匀喷湿。复令四面平稳。用马尾罗子罗寒水石末。如一钱厚再喷湿。又罗真荚灰如前。候半时辰。以温温水冲起。如有污损取灯草揩即净洁。如是墨污。须用一伏时。方以温水冲起。黑迹即去

　　粘书画轴法
　　凡粘书画轴头。若用胶则易蒸。若以糊或糍糕则生蛀。惟用苦练子末入生面中。以水调粘画轴。杆当用杉木。或桐木为妙。今人用玉石象牙。意谓贵重羙观。不知为害非轻。高古书画绢素陈烂。有何筋力乘重之物。当用苏木。或柘木花梨为之可也

　　打碑文法
　　薄纸每张折迭定。于沸汤内蘸过用布按去水。展开。逐张趁湿贴碑上。纸边相搭。不用糊粘。使软棕细刷拂之。微干。用小粉熟糊匀刷纸上。却使软布磨擦墨色拂碑字。浓谓墨本。淡谓蝉翼更将黄蜡溶化浇木板上。用毡一片于蜡板擦过。却于碑纸上擦光为度。揭下。如遇南风石润不可打小粉打糊背碑文。虽丈余不瓦

　　逡廵碑法
　　此法许道然传
　　白芨　　　　　白矾【各等分】
　　细粉【倍之】　　　酸浆草【如无醋代】
　　右件先将白芨白矾为末。罗净。以一分入细粉。二分再同研匀。以酸浆草取汁调如浓墨写字晾干。用笔蘸墨汁满纸涂黑。再晾干。去粉即成白字。要光莹。用蜡擦

　　灯火备用
　　法筭子
　　每枝点五昼夜
　　老竹头【大者方削筭子五百条长四寸】

　　海金砂　　　　土硫黄
　　硝石【各半两】　　　干漆【四两】
　　头发【四两】　　　鸡清【四个□用黄】
　　右将鸡清头发。入糊粉一两。衮和。入炉固济一煅成灰。槐荚末一两。黄蜡四两。铅半斤。荏油二斤。巳上硝石海金沙硫黄干漆四件。并煅过发灰一处衮。研蜡切作片子。亦拌却合在荏油内。搅着竹筭子。铺平底锅内泻油。令平筭子。上用物盖着。炭文武火煎七日。油尽为度。取筭子拭去药点。药滓同炒。米末旱肉和为丸。铁签插点

　　耐点蜡烛
　　王西岩家传本方注云。医者之家人偷传极妙也
　　黄蜡　　　　　松脂
　　槐花【各一斤】　　　浮石【四两】
　　右一处溶。用灯心布浇。一昼夜。仅点一寸

　　风前烛
　　燃风前吹不灭
　　干漆【□】
　　海金沙
　　硝石　　　　　硫黄【各两】
　　沥青　　　　　黑豆末
　　蜡【各二两】
　　右件溶沥青蜡成汁。入前件滚和。以旧布火上摊作条

　　万里烛
　　皂角花　　黄花地丁
　　松花　　　　　槐花
　　右蜜一斤。入前药各二钱煎数沸漉出。入白芨二钱。候赤晕时退火。巳凝结矣

　　造兽炭
　　炭十斤。铁屎十斤。合捣成末。生芙蓉叶二斤。再捣入糯米胶和。捏作兽物形状晒干。要用却以燃炭烧全赤。三日不灭。如不用。以灰拥之

　　宿火炭
　　好胡桃一个烧半燃。热灰拥三五日不烬

　　磨补铜铁石类
　　补古铜器法
　　用铜叶一片。看铜器破处蚩定。使下药粘之
　　紫矿　　　　　铜末
　　石灰　　　　　生漆
　　鸡清
　　右件外加瓦灰调匀。扶破处。窨干。为度。入梅月水中浸

　　巢铜器故色
　　胆矾【三钱】　　　硇砂
　　寒水石　　　　鹏砂【各半两】
　　金丝矾【二钱】
　　右件为细末。以青塩水调之。先将铜器用绿矾和塩水。上一次烧一次。如此凡三次。然后上前项药料。候干再上药了。于地下掘一坑。用炭火烧令通红。使酽醋泼地坑。将铜器放在内。以醋糟盖覆。用土罨一日。取出洗令净。用腊擦之自然有诸般颜色。与古器无异也

　　光古铜器法
　　先将铜器水浸。刷洗净拭干。捣罗极细。滔炭末遍擦了。用硬靴刷刷之。然后用新绵揩擦。光彩可玩矣

　　磨古剑法
　　磨剑不得用水。及麄石磨。当以香油就光腻石。慢慢磨去锈。却用打铁炉边打落铁蛾儿三两。入木炭一两。水银一钱重。同为末糁剑上。以布片蘸油耐久磨擦。其光如镜。绵子拭净。以酥涂挂起永不锈

　　补山石等物神胶
　　白胶香真者一两。黄蜡沥青各一钱。香油一滴。寻所坏石同色者捣为末。和作膏。烘热粘之。如粘山石。断者去石末。加蛤粉调干。粘之

　　刑部刘伯祥点锭术诀曰
　　雌雄硇胆共三钱。砒粉硫黄一处研。焰硝解塩仙茅草。磁石卷栢配黄丹。每铧一口三斤火。薄醋调和上三番。但依此法炉中煅。炼就黄金可比肩

　　钢铁
　　羊角乱发、煅过细末。水调傅刀口上。烧通红磨。快甚也

　　药掺古镜法
　　不磨自明。用猪羊犬龟熊五件。胆。各阴干合和为末。以水湿镜。掺药末面上。覆镜面向地。自然光明

　　磨镜药
　　鹿顶骨烧灰为末。白矾枯为末。银母砂对母者或四六者亦可。右三味等分和匀。先以磨镜者磨净。然后用此药磨。令光明。一次可待一二年

　　穿交椅法
　　十五眼者。绳分为三停。留头一停。先以中停从右手穿起。自背后第五眼穿入。对穿出前面第一眼。却第第一眼次一眼。穿向左去到尽头后向第一眼。却对着前向左手第五眼。且止瞥下。后以元留头一停绳。再从元起处第二眼。第第穿向左去。至两酌中绳尽止。却翻转左手如先右手起相似。却从左手前面第五眼。对左手后向第二眼穿。第第穿向右手去。复至酌中处相接为止。绳以单过。透过时逐茎次一次二细□去。左右前后第一眼。绳二条过。通身眼眼都四条过

　　刻漏捷法
　　尝观天文。皆按宣洞阳城晷漏。且自今年冬至起。筭至来年冬至日止。所谓周天之正数也。一日一夜通计一百刻。每八刻二十分为一时。惟寅申己亥有九刻。皆以子午定其昼夜。今者所在壶漏异常。不遵古法。务在机巧。各肆瞽术。工匠一时胸臆之见。制度既无轨则。时刻宜乎差误。有过与不及之失。今辄撰成滴漏循环之法。积年而成。不劳人力。不费工财。妙通玄微。至简且捷。虽出五里之外。箧笥皆可附行。于几案之隅。所谓天运璇玑尽在目中矣。切见好事君子。或用表□。或用烟篆。然香燥则易爇。香润则烬缓。天晴日表可验。阴晦又不可考。二者俱非悠久之法。但依此造。似乎简易。而精通玄微。妙中之妙也

　　造盂法
　　其法以铜盂二只。大一小一。大者贮水。初无定制。但宽大过于小者足矣。如无以磁盂代之。小者重五两。高三寸四分。面底并阔四寸七分。上下四直。造之恐度量差殊。当以太平钱五十文准其轻重。造毕。于盂底微钻一窍如针眼大。浮于水盆上。令水颠倒。自穴外逆通上入小盂中。用筹探之。水至子则子时。至午则午时。至一更则一更矣。他皆仿此

　　下漏法
　　每日天晓日将出时。将小盂浮于大盆水面上。至日入时自然水满小盂。沉于水底为度。却取出小盂去其水。再浮水面上。至来日天晓仍旧沉于水底。昏晓二时。□以水满为度。定其昼夜。其日停水之时。切须泸出极净。毋使尘滓隘其水穴。庶几永无缓迫之失

　　造筹法
　　用薄木竹片皆可为。如签篦样。随尺寸高下。书写时刻。用探水。定验时辰更点。尤是简捷。凡筹三十四分。均布十二叚。每叚该二分五厘。惟寅申己亥上。分外加添四分。谓维偏添之数也。闰余成岁。折瑳之数也。今皆捷取小盂内分刻为验。甚径更捷。小盂分刻处相对。先刻取二路。以浮鱼指点处是也。凡一年十二月止用太平钱二十文。随月加减、镇压小盂

　　加减法
　　十一月节。昼用二十文太平钱。匀铺小盂底。夜用空盂。十二月节。昼用太平钱十九文。夜用一文。自十二月节为始。昼减一文。夜添一文。七日一次加减。正月节。昼用十一文。夜用九文。二月节、昼用十文。夜用十文。三月节、昼用九文。夜用十一文。自三月节为始。每七日一次。昼减一文。夜增一文。四月节昼用一文。夜十九文。五月节、昼用空盂。夜二十文。六月节、昼用一文。夜十九文。自六月节为始。每七日一次。昼增一文。夜减一文。七月节昼九文。夜十一文。八月节、昼夜各十文。九月节、昼用十一月。夜用九文。自九月节为始。每七日一次。昼添一文。夜减一文。十月节、昼用十一文。夜用九文

　　推二十四气
　　正月立春雨水节。二月惊蛰及春分。三月清明并谷雨。四月立夏小满全。五月芒种及夏至。六月小暑大暑匀。七月立秋并处暑。八月白露及秋分。九月寒露与霜降。十月立冬小雪均。十一月大雪与冬至。十二月小寒及大寒

　　定太阳出没法
　　正月出乙入庚方。二八出兔入鸡场。三七发甲入辛地。四六生寅入犬藏。五月生艮归干上。仲冬出巽入坤方。惟有十与十二月出。辰入申子细详

　　约十二时
　　半夜子。鸡鸣丑。平旦寅。日出卯。食时辰。愚中巳。日中午。日昃未。晡时申。日入酉。黄昏戌。眠定亥

　　宝货辨疑【故宋掌公帑者所著】
　　象牙简笏式
　　（见图）
