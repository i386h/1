<!-- { "loadSidebar": true } -->
	戴大宾八岁游痒，十三登贤书。有贵公来谒其父，见大宾戏于庭，尚是婴稚，以为业童子艺也，戏出对曰：“月圆。”答曰：“风扁。”问：“风如何扁？”曰：“侧缝皆入，不扁何能？”又曰：“凤鸣。”答曰：“牛舞。”问：“牛何尝舞？”曰：“虞庭百兽率舞，牛独不在其中耶？”贵公大惊，及询之，即大宾也。 
	
	刘恕八岁时，或曰：“孔子无兄。”恕曰：“以其兄之子妻之，焉谓无兄？” 
	
	解人颐 寄怀集
	屈屈歌 
	屈屈复屈屈，仰面长吁诉造物。人皆读书遂荣显，我何读书成抑郁？叹息青春十八时，努力好教诗与书。初心争谓教书好，我何教书无尽期？百岁光阴能几何，在家日少离家多。春初倏忽去赴馆，岁暮欲归成蹉跎。今年已复过明年，冷凳青毡皆坐穿。寂寥一饭小窗下，冷淡三杯孤灯前。先生道学徒自尊，主人供膳何曾闻。但愿先生不饮酒，但愿先生不茹荤。先生更莫出户走，出门又恐逢亲友。友人不觉寻访来，欲见主人如泄柳。先生只得坐忧闷，不想虚名宁本分。有时散步舒精神，本分反为轻薄人。愚顽之子功难成，晨昏费尽千万情。河东狮子反不足，抚儿隔壁高声争。先生一日才放宽，主人责备大失欢。鸿门岂惜白玉斗，大士欲挂平天冠。主人自此无相容，先生踧踖须下功。一经授人如敝屣，遗子黄金难开封。物薄礼轻微束脩，受之况复多虚花，料谷腐米如丹砂。输官偿债两无用，此物如何得养家。先生此屈何因当，天覆地载空昂昂。青天万里在何处？十年空对槐花黄。白云满目雁南飞，青山落日子规啼。高堂白发望甘旨，室内空遣桃李姿。七情同我居择邻？男儿读书当富贵，富贵不来须自致。良辰美景梦中过，赏心乐事愁里度。问君有才既有德，可攀龙鳞舞凤翼。麒麟高阁图功臣，黄金置阁延上宾。问君无德既无才，尔可田园归去来。白云空谷桂花香，秋风江上芙蓉开。闻君二者既不为，囊琴匣剑将何之？川源远近皆可乐，渔樵耕牧随所宜。渔者无荣亦无辱，日日扁舟共妻子。得鱼换酒醉复醉，欸乃一声多不理。樵者无忧安与危，利斧晓出行歌归。未雪先防隐薜萝，迎喧已得眠茅庐。农人有事在南亩，耕饁朝朝两夫妇。养子教孙衣食足，头白何曾识官府。牧童有乐人不识，卧牛背上由朝夕。南村北村烟雨歇，三声二声风月笛。渔樵耕牧俱有乐，不在天禄不在爵。早知教书反不如，绛帐皋比永忘规。反思祀宗有薄田，箪瓢陋巷三四椽。布衣饘粥尚消遣，一家骨肉常团圆。先生先生王先生，可怜三十名未成。床头金尽多憔悴，风檐寸晷难为情。东君东君如若识，先生素抱荣华质。鸾凤固非荆棘栖，蛟龙岂是池中物？屈屈歌，写不尽此情何其多。街头买纸纸价贵，黑池蘸尽清水波。君不见钟子期相逢迟，高山流水凭谁知？又不见孟尝君，天下宾客徒纷纷。先生就此为君别，收拾收拾清风与明月。谁能听我弹铗歌，我辈岂是蓬蒿列！ 
	语有之：“先生越老，学生越小；功课越多，束脩越少。”只四语已见凄情，唱此歌益增悲戚。 
	
	长恨歌
	月尽更残，漏声断续，万事惊心眠不热。仰面望天天未明，侧耳听鸡鸡正宿。旧愁新闷不可禁，起剔银烛诉衷曲。少年胸襟天地宽，精神志虑超凡俗。百工技艺不屑为，万卷诗书勤苦读。读书望登天子堂，岂知读书成劳碌。数年流落江湖中，江湖世事多萧索。一身去住由主人，三餐茶饭由奴仆。寂眠孤枕梦魂寒，冷落书斋形影烛。放荡犹恐玷儒风，常把身心自检束。身如无罪囚，落在无罪狱。利觅蝇头不可言，弟子愚顽难教育。幼者年方十二三，长者年已十五六。未识读书滋味深，一心思要顾鸿鹄。拘缚矩头严，护短不教加鞭扑。抚育少功程，又责先生才不足。此情此苦诉与谁？长笑一声自藏蓄。我思家有一亩田，勤耕可以供饘粥。我思家有数株桑，养蚕可以供衣服。红杏一枝和白梅，雪里花开香馥郁。阶前数茎濂溪草，雨中叶茂齐腰绿。池中可养化龙鱼，庭前可栽栖凤竹。既有一所旧书房，又有数间茅草屋。堂上有亲寿可祝，室中有女颜如玉。愁来酒一壶，闲来棋一局。坐卧得自由，进退无拘束。散散诞诞过一生，何必衣紫腰金食天禄。嗟我功名心性酷，飘然未肯退林麓。丈夫有志事竟成，穷途何必吞声哭。大舜未登庸，深山伴麋鹿。苏秦未封侯，曾受妻嫂辱。我有志冲天，我有书满腹。文章压倒吕东莱，诗才不让黄山谷。卓卓兽中麟，琅琅石中璞。海底神松不久潜，厩中良马岂常伏。尝闻韩吕俦，出入更为仆。久闻百里奚，将身自秦鬻。冯欢长铗不须弹，郭隗之屋终日筑。我叹长歌非口才，述出胸中愁万斛。兴来挥笔写长歌，书尽加添纸一幅。长歌赋罢胆气豪，叮咛重为主人嘱。主人听我嘱叮咛，世事如棋如转轴。令他传胪报一声，天下英才皆刮目。 
	
	山东野叟老来歌 
	少时聪俊老来痴，背曲腰驼颈项低。牙屈不能尝硬物，身躯缩小怕长衣。 
	眼花耳塞精灵灭，气短神衰话不齐。走路全凭扶竹杖，登山如怯上天梯。 
	手颤头摇腿脚软，涕流泪滴便淋漓。写字看书一抹黑，面生斑点皱纹皮。 
	须发鬓眉堆粉雪，形容枯槁强支持。做事健忘无记性，多年闲话不重提。 
	咳嗽吐痰多哮喘，人前气泄下元虚。赴席未终先要睡，遇张呼李熟韭薤。 
	会亲作揖难还礼，迎宾心急步行迟。闲同孩子街头戏，新人不识旧人稀。 
	说与后生谁肯信，行到中年渐渐知。人逢百岁光阴少，后人休作百年机。　 
	
	阿呀歌 
	坐上客，莫喧哗，停樽静听歌阿呀。秋江渺渺悲迁客，青山枉泪湿琵琶。曾传落雁啼乌曲，战马空嘶关塞笳。回首奸雄如梦散，当筵勿进渔阳挝。阿呀二字鞭心处，利爪当胸着痒爬。好个囫囵圆混沌，一朝凿破血虾蟆。阿呀！南倾北陷难修补，却仗娉婷一女娲。阿呀！揖让征诛垂样子，千王万帝竟如麻。阿呀！周公拮据鸮戕室，尼父凄惶狗丧家。阿呀！此望长生彼解脱，青牛过了白牛车。阿呀！长条直路平坦坦，跌脚污泥贪径斜。啊呀！逆子乱世失节妇，正缘一个念头差。阿呀！剖心割股忠和孝，挖肉成疮也有疤。阿呀！你道恩情权宠盛，看来重锁带披枷。阿呀！平添白发三眠柳，吹落红颜半夜花。阿呀！电闪光中营利禄，爆声撒处逞荣华。阿呀！彩云虹散终成雨，白玉蝇来便是瑕。阿呀！坐上客，莫喧哗，烧银蜡，进流霞，老去固可惜，年少不可夸。富贵何足羡，贫贱勿咨嗟。青青庭下草，犹自有根芽。你看何物为长久，你能不死你奢遮。劝君早把灵台照，莫待临时叫阿呀。 
	
	青毡述苦文 
	先生诉苦，眼泪直迸矣。夫冷板凳之苦，一言难尽也。想将起来，岂不要哭乎？且先生之做不得也，非一日矣！束脩只得些微，铺排倒有无数。落雨包驮，晴天要送。仔细思量，讨饭不如也。今天下生意之最微薄者，莫如教书矣！挣起喉咙，一年叫到头的是赵钱孙李；放开力气，从早缠到晚的乃天地玄黄。还想哪个供茶，谁家供饭。姜汁面一碗，希图暂饱。休望张家请酒，李宅邀谈。糖烧饼两个，聊且充饥。节礼包分文未见，倒说如今不作。学课钱毫忽也无，反要查问功课。戴顶旧帽子，便说道：“这先生好去打卦。”穿件破衣裳，又骂云：“这穷酸俨似叫化。”任凭寒来暑往，不住的争堪道好。悉好春露秋霜，你还说去早来迟。收的低银潮色，皆缺戥头；来的七龄八岁，浑如凿石。未打骂，向云独养儿子；不放学，犹言歇落太多。可怜雇工不如，奴才弗若，岂不要哭乎？岂不要哭乎？！ 
	
	长恨歌 
	有商妇病笃，其夫不归，作此以寄之。 
	良人重利轻离别，东走南阳西走越。君今弃妾不思归，万里关山音信绝。妾身未嫁守深闺，何曾知有离别苦。自从一去几经秋，朝夕思君无去路。思君滴尽眼中泪，泪珠滴尽眼欲枯。几回对镜为君愁，体瘦形枯对镜羞。妾身本是儒家女，九岁攻书识经史。读书不知行路难，自谓嫁夫宜得所。夫君好作商，弃妻复弃子。妾年二十六，衾枕孤眠独。朝观城头雪，夕见华山翠。愁君西蜀路崎岖，展转教人心欲碎。蜀江水碧蜀山青，野草闲花处处新。当时耳畔叮咛说，莫学王魁负桂英。锦城虽快乐，不如归家好。祖宗遗有复业计，何必远游求名利。知君铁石作心肠，更不回头思故乡。紫燕年年至，双双雁结行。在天比翼鸟，物象亦如此。何况人为万物灵，含芽待发不相似。嫁夫了平生，今反为夫误。妾多沾病无汤药，忧愁交集谁堪诉？生理岂不做，有谋皆不富。休须奔长途，青春等闲度。吾州多富翁，财积似石崇。朝歌夕宴乐，妻孥享万钟。惟有我夫身落魄，梗迹萍踪任飘泊。家中门户谁主持，拿得鹰来走了兔。椿萱生可怜，双双赴冥路。二亲待汝归来葬，汝不归时谁主张？此时此际说不尽，留与旁人作话柄。君今弃妾不思归，他日回来无会期。一男一女谁为养？可怜弱幼倚阿谁？衣裳鞋袜妾针线，衣是绫罗裳是绢。我今吩咐景春收，留待归来与君看。归来必定再续弦，未必他人似我贤。吾今死去不复生，生死两途难会面。愿君速归顾吾儿，怜儿孤幼被人欺。信手剪香云，香云付君看。今生情已已，来生再结缘。 
	词虽粗而情切，读之不禁下泪。录之以为久商者鉴。 
	
	卷堂文 
