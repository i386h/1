<!-- { "loadSidebar": true } -->
	一学正与秀才争产，讼之官。官曰：“学正不正，诸生皆以为歪”。秀才应曰：“相公言公，百姓自然无讼”。 
	
	徐贞卿同戴冠相叙客斋，见燕语梁间，戴云：“梁上呢喃紫燕，说尽春愁。”徐云：“枝头□□黄鹂，唤回午梦。” 
	
	赵宗文幼时口撮，一僧云：“猢狲献果，摘来尖嘴桃儿”。赵云：“和尚栽秧，种出光头谷子。” 
	
	谢一夔与吕原同饮，有吹箫者佐酒。谢出对云：“吕先生品箫，须添一口”。吕云：“谢状元射策，何吝片言？” 
	
	林大钦幼时，言语有大志。师出对云：“议论吞天口。”林云：“功名志士心。”林大钦七岁应府试交卷时，见府尊独不跪。知府曰：“童子六七人，孰如汝狡？”林应云：“太府二千石，莫若公兼！”太府善其对，首拔之，遂入泮。 
	
	许思温幼时乡居，门首俱低田，客云：“里中田上土何下？”许云：“岩畔石低山自高。” 
	
	杨一清八岁举奇童，上见之，命对云：“冻雨洒窗，东二点西三点。”杨应曰：“切瓜分片，上七刀下八刀。” 
	
	杨一清九岁时，有友人对杨花扑面，命对云：“杨花乱落，眼花错认雪花飞。”即应云：“竹影徐摇，心影误疑云影过。”杨一清十二岁中举，至京，有国公、尚书同设席邀杨，尚书、国公齐递酒两杯，因曰：“手执两杯文武酒，饮文乎？饮武乎？”杨曰：“胸藏万卷圣贤书，希圣也，希贤也。” 
	
	杨一清在翰林，一学士命对云：“鸿是江边鸟。”杨云：“蚕为天下虫。” 
	
	嘉靖一日出对曰：“洛水灵龟献瑞，天数五，地数五，五五还归二十五，数数定元始天尊，一诚有感。”廷臣应制对云：“丹山彩凤呈祥，雄声六，雌声六，六六总成三十六，声声祝嘉靖皇帝，万寿无疆。” 
	
	李梦阳督学江西，有一生与同名，因出一对曰：“蔺相如，司马相如，名相如，实不相如。”生对云：“魏无忌，长孙无忌，汝无忌，我也无忌。” 
	
	吴文之幼时，客至其家，值养蚕，客云：“蚕作茧，茧抽丝，织就绫罗缎匹。”吴云：“兔生毫，毫扎笔，写成锦绣文章。” 
	
	程襄毅公鞫狱，有士人被诬，公云：“水面冻冰冰积雪，雪上加霜。”士人云：“空中腾雾雾成云，云开见日。”公雪其诬。 
	
	张适七岁能文，师出对云：“城中四境人家，鸡鸣犬吠。”张云：“京内九重帝阙，虎踞龙蟠。” 
	
	张适六岁时，有客过书馆，适方洗浴，客曰：“书生沐浴，日新日新日日新。”张云：“学者工夫，时习时习时时习。” 
	
	曹大章，上元人。与父元霄观灯，父命对云：“上元县里看上元灯。”即应云：“端午门前赐端午粽。” 
	
	上召大学士严嵩及吏部尚书熊浃至，出对云：“阁老心高高似阁。”嵩与浃伏地，上曰：“朕代汝二人对之曰：‘天官胆大大如天。’” 
	
	唐六如同张灵，日事酒杯。唐云：“贾岛醉来非假倒，”张云：“刘伶饮尽不留零。”王汝玉七岁时，父见日出雪化，命对云：“日晒雪消，檐滴无云之雨。”即应云：“风吹尘起，地生不火之烟。” 
	
	白圻幼时，同师玩月，命对云：“新月带星，银弹弓加金弹子。”圻云：“长虹贯日，绣球丝系锦珠儿。”又一日，师见雷电交加，命对云：“电掣云端，火焰拽开金络索。”圻云：“月沉海底，碧波涌出水晶球。” 
	
	董圮八岁时，一御史招至舟中，试一对云：“船载石头，石重船轻轻载重。”对曰：“杖量地面，地长杖短短量长。”同甫八岁时，师云：“五星聚东井。”甫云：“片日下长川。”唐伯虎同友人行郊处，见村妇扫柴呼叔束去，唐云：“嫂扫乱柴咱叔束，”友云：“姨携破桶叫姑箍。” 
	
	唐伯虎同祝枝山入乡，见农夫车水，祝云：“水车车水水随车，车停水止。”唐云：“风扇扇风风出扇，扇动风生。” 
	
	唐六如、陈白阳同步园中，唐云：“眼前一簇园林，谁家庄子？”陈云：“壁上几行文字，那个汉书？”又一日，二人同至道院，唐云：“道童锅内煎茶，不知罐煮。”陈云：“和尚墙头递酒，必是私沽。”又一日，同张灵野行，见一群游女，张云：“绣鞋低罩绿罗裙，鸳鸯戏水。”唐云：“金钗斜插青丝鬓，鸾凤穿云。” 
	
	唐六如幼时随父待客，食瓜及豆。客云：“炒豆拈开，抛下一双金珞瑙。”唐云：“甜瓜切破，分成两盏玉琉璃。” 
	
	唐六如与阎秀卿以药名成对，阎云：“红娘子恨杀槟榔，半夏无茴香消息。”唐云：“白头翁喜行蕲艾，人参有续断姻缘。” 
	
	陆粲与陆象孙会客，先下棋，后饮酒。象孙云：“围棋沽酒，一着一酌。”粲云：坐漏观书，五更五经。”陆粲与弟陆采月下见庭中短松，粲云：“松矮墙高，来岁松高墙又矮。”采云：“月明日暗，诘朝月暗日还明。” 
	
	陆贞山七岁时，谢乐全见其秀，赞曰：“聪明定在眼上。”陆即云：“锦绣罗于胸中。” 
	
	陆天池幼时随父游园，父命对云：“莺入梅花，似火炼黄金数点。”天池云：“鹭栖荷叶，如盘堆白玉一团。” 
	
	储□幼时，父同入寺中，命对云：“三尊大佛，坐狮坐象坐莲花。”即应云：“一介收生，攀凤攀龙攀桂萼。” 
	
	王洪幼时，一友人见其家造楼，命对云：“地楼之上起楼，楼间无主。”王云：“天井之中开井，井底有天。” 
	
	王洪五岁时入学馆，一日师他出，洪以汗巾掩其目，与众生摸盲。师适至，出对曰：“藏形匿影。”即应曰：“隐姓扬名。”又一日，藏一鬼脸作戏，师出对曰：“人头藏鬼脸。”即应曰：“虎榜跳龙门。”师大奇之。 
	
	何孟春，幼称神童。随父往县学中，命对曰：“夫子之墙数仞高，得其门而入者或寡矣。”即应曰：“文王之囿七十里，同于民而小之不宜乎。” 
	
	汤丞相命洪容斋对曰：“哀王孙进食，岂望报乎？”洪应曰：“为长者折枝，非不能也。” 
	
	李西涯在翰林见一武职指挥祭神，因戏出一对曰：“指挥烧纸，纸灰飞上指挥头。”武职即应曰：“修撰进馐，馐馔饱充修撰腹。” 
	
	一朝士与螟蛉子，日觅妾甚忙，其妻恚甚。有同僚出五字同韵对戏之曰：“讨小老嫂恼，相娘狂郎忙。” 
	
	徐□为吏时，随郡守步庭墀中，见鹿伏屋北地，守曰：“屋北鹿独宿。”□云：“溪西鸡齐啼。” 
	
	王彝一日到僧舍，见僧嘲之曰：“和尚头光，光似琉璃光佛。”僧曰：“道官年老，老如太上老君。” 
	
	有两吏见候选典吏，欲南者得北，北者得南，两人争之。文选司命对云：“典吏分南北，南方之强与？北方之强与？”一典吏对云：“相公要东西，东夷之人也，西夷之人也。”见者绝倒。 
	
	一才士偶成一对云：“冬夜灯前，夏侯氏读春秋传。”无有能对者，后请乩仙，方对云：“东门楼上，南京人唱北西厢。” 
	
	扬州有二举人欲专小民之利，一治酒请柴行，一演戏邀屠户。有作一对以嘲之云：“史春元整席宴柴行，且救燃眉之急；蒋孝廉演剧邀屠户，遂成刎颈之交。” 
	
	有张孝廉奸李屠儿之妻，方就手，屠儿适见之，用手杖击伤孝廉之足。孝廉告屠儿于官。官悉得其情，乃署一对于状尾，云：“张孝廉买奸，自牖执其手；李屠儿吃醋，以杖叩其胫。” 
	
	解人颐 涤烦集
	刘伯温扯淡歌 
	闷向窗前观通鉴，古今世事多参遍。兴亡成败多少人，治国功勋经百战。 
	安邦名士计千条，北邙山下无打算。争名夺利一场空，原来都是精扯淡。歌曰： 
	
	老汉闲来无事干，胡诌几句将人劝。作了一篇扯淡歌，遗下留下后人看。 
	自从三皇五帝起，算来也是精扯淡。尧舜禹汤并桀纣，文王武王周公旦。 
	渭水河边姜太公，垂钓只用七尺线。扶立周朝八百秋，算来也是精扯淡。 
	孔子三千徒弟子，陈蔡绝粮遭困厄。临潼会上伍子胥，举鼎千斤救主难。 
	其后鞭尸楚平王，吴门曾把头来献。看了春秋这伙人，算来也是精扯淡。 
	吴国孙子作兵书，十二国出钟无艳。李牧廉颇共白起，每日南征与北战。 
	孙膑庞涓拜弟兄，刖足为仇结成怨。苏秦张仪与王翦，三人拨的天关转。 
	范雎远交近攻谋，天下六国都侵遍。至此一统属始皇，天下人民才不乱。 
	李斯赵高起奸心，又把秦朝纲纪乱。南修五岭北筑城，东填大海人人怨。 
	赢政死在沙丘城，鲍鱼混尸精扯淡。霸王会上起雄兵，范增早把计来献。 
	先到咸阳为皇帝，鸿门会上排筵宴。子房席间共陈平，二人定计扶刘汉。 
	项庄项伯舞双锋，攀哙军中救主难。汉王进了上褒城，张良烧了连云栈。 
	萧何苦将韩信保，筑坛拜将定民乱。明修栈道渡陈仓，席卷三秦真好汉。 
	九里山前只一阵，霸王自刎乌江岸。英雄彭越也遭诛，萧何又将韩信赚。 
	十大功劳化作尘，未央宫里吃一剑。看了西汉这伙人，算来也是精扯淡。 
	王莽酒鸠平帝死，二十八宿昆阳乱。光武七岁走南阳，后赴贼臣是苏宪。 
	暗走河北王郎子，赤眉铜马都杀遍。子陵垂钓得锦鳞，李广开弓能射雁。 
	看了东汉这伙人，算来也是精扯淡。再说三国许多般，董卓专权天下乱。 
	虎牢关上吕布能，又有三人能惯战。先主孙权共曹操，诸葛周瑜又神算。 
	赵云军中抱太子，翼德一声喊桥断。赤壁鏖兵用火攻，破了曹兵八十万。 
	吕蒙定计取荆州，庞统川中曾射箭。六出祁山吊伐勤，七擒孟获真罕见。 
	姜维九次伐中原，算来也是精扯淡。钟会邓艾取西川，司马又将天下占。 
	东晋西晋与齐梁，立破符坚兵百万。隋杨杨素韩擒虎，一阵又把江南陷。 
	再说神尧唐太宗，世民定政龙虎殿。李密绝粮金墉城，世充洛阳城池陷。 
	茂功敬请秦叔宝，美凉川上曾跳涧。仁贵东征道他能，黄巢杀人八百万。 
	存勖力大能打虎，朱温三杀焦兰殿。敬塘郭威刘智远，五代残唐又反乱。 
	世宗坐在汴梁城，希夷康节能会算。一汴二杭三闽广，宋朝太祖真命见。 
	先有赵普共曹彬，扶持太祖平江汉。真宗仁主作帝王，寇准韩琦定主难。 
	外有宋江与方腊，内有蔡京与童贯。徽钦北狩五国城，大金又把东京陷。 
	岳飞父子统雄兵，只为黎民当有难。秦桧朝中定计谋，三边害了忠良汉。 
	大元太祖领雄兵，世宗兴兵也不善。追赶金人至北塞，宋祚崖州君臣散。 
