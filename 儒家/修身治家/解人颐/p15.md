<!-- { "loadSidebar": true } -->
	刘潜夫有《方士传》，诗曰：“但闻方士腾空去，不见童男入海回。无药能令炎帝在，有人曾哭老聃来。” 
	
	唐子畏题《列仙传》 
	“但闻白日升天去，不见青天走下来。有朝一日天破了，大家都叫阿回回。”又有句云：“佛祖无奇，但作阴功不作孽；神仙有法，只生欢喜不生愁。无药可延卿相寿，求医也是徒然。有钱难买子孙贤，积玉总为无用。”皆警语，可以唤醒一切。　 
	
	杜牧之诗 
	杜牧之诗有“公道世间推白发，贵人头上不曾饶”之句，后王威宁乃后其意云：“近来发白无公道，偏向愁人顶上生。”大有理解。 
	沈石田《老景诗》云：“今日残花昨日开，为思年少坐成呆。一头白发催将去，万两黄金买不回。有药驻颜都是妄，无绳系日重堪哀。此情莫向儿曹说，直待儿曹自老来。” 
	天之将明，必倏然而暗，火之垂灭，必倏然而明。花果树木将死，先一年必花繁而实盛，其气始脱；人病垂没，亦必稍稍健旺。故曰：“老健春寒秋后热，夜半残灯天晓月。”皆主不长久，最不足恃之事。人能觉悟斯语，则倏暗之时非所忧，倏明之顷不足喜。衰之至者，盛之兆也；盛之至者，衰之兆也。凡事退一步，却胜过进几步，虽云人事，实天道也。 
	
	咏名利 
	陆平翁云：“人生如蝶梦，世路总亡羊。”予晨起，偶阅《三国志》得此二句，因思刘曹孙及关张五人，方其鼎立，真可谓盖世英雄。今人代屡更，江山如旧，寥寥千载，人耶鬼耶？以道眼观之，真是蜗牛角上争雄，蝴蝶梦中斗智，可发一大噱！可发一大叹！ 
	吾侪处世，功名富贵，刻不可少。及于钟鸣漏尽时，一回想之，真如梦幻泡影，露滋电光，转瞬而灭，大堪猛省。坡公不云乎？“明明星稀，乌鹊南飞。此非曹孟德之困于周郎者乎？此固一世之雄也，而今安在哉？”每读此赋，未尝不为之废书三叹也。　 
	
	舞竿妓 
	曹里看舞竿妓，乃赠诗云：“又被儿童促上竿，今番难似旧时难。劝君着脚须教稳，多少旁人冷眼看。” 
	士人偶一失足，便累终身。此诗有无限感慨，却有无穷点化，勿草草忽过。 
	
	白乐天诗 
	“亲故欢娱童仆饱，始知官爵为他人。”予谓岂惟官爵，凡多积而不善为我用者，徒为他人造孽，于已惟招怨报耳。 
	梁萧允曰：“祸之所来，皆生于利。苟不求利，祸从何生？”顾希武曰：“积财可以备患，患亦生于多财。与其因患而破财，孰若不积财而无患。”人以为名言。 
	“半轮残月掩尘埃，依稀犹有开元字。想见清光未破时，买尽人间不平事。”此昔人《咏钱诗》也。夫钱为人所共爱，势所必然。骨肉亲戚，以之构怨；公卿士夫，以之败名；义夫烈妇，以之失节；劳商远贾，以之殒命；市井交易，以之斗殴。乍去乍来，忽散忽聚，贫富倏更，笼络一世。大抵福人少而祸人多，所以钱字之形，旁有两戈，盖寓金能杀人之意，而人莫之悟也。 
	陆文达有歌云：“听听听！劳我一生天理定。若还懒惰受饥寒，莫到穷时方怨命，虚空自有神仙听。定定定！衣食生身天付定。酒食贪多折寿元，经营太甚违天命，不如且自安常分。” 
	刘生居衡岳，或贻以袍，数日，服褐如初。或问之，曰：“吾尝日出，庵门不掩；归就寝，户不扃。自得袍后，出入系念，心常营营，殊不自适。始悟一袍乱我方寸如此，不几为所累乎！” 
	临川聂大年东轩著座右铭云：“短不可护，护则终短；长不可矜，矜则不长。尤人不如尤已，好圆不如好方。周晦则莫与争智，伪谦则莫与争强。多言者，老氏所戒；欲讷者，仲尼所臧。妄动有悔，如何静而勿动？大刚则折，曷若柔而勿刚？吾见进而不已者败，未见退而自足者亡。为善斯游君子之域，为恶则入小人之乡。吾侪书诸绅以自警，刻盘盂而若伤。惟常存于座右，庶夙夜之不忘。” 
	
	咏酒诗 
	黄贞父《题醉翁图赞》曰：“酒酒酒！诚好友。闭而眼，扪而口。潦倒衣冠，模糊好丑。多不辞一石，少不拒五斗。提携域外乾坤，断送入间卯酉。破除万事总皆非，沉冥一念夫何有。盖东坡名之为‘无漏之仙’，而我呼之为‘独醒之友’。” 
	
	东坡在徐州，参寥自钱塘访之，坡令一妓戏之，并求诗为赠。乃口占一绝云：“多谢尊前窈窕娘，休将幽梦恼襄王。禅心已作沾泥絮，不逐东风上下狂。”坡公深为叹服。 
	
	白乐天卜居诗 
	莫嫌地窄园亭小，莫厌家贫活计微。大有高门空锁宅，主人到老不曾归。 
	
	咏田宅 
	成化初，邢宥为苏郡守，以民多隐田，立清丈法。或投诗讽之云：“量尽山田与水田，只留沧海和青天。如今哪有闲洲渚，寄语沙鸥莫浪眠。”邢闻之，遂辍丈。 
	天台宋氏，家本富，后贫甚，鬻舍于邻，契成，因作诗云：“自叹年来刺骨贫，吾庐今已属西邻。殷勤说向园中柳，他日相逢是路人。” 
	“莫造园，莫造屋，何用经营兴土木。造屋人在堂，拆屋人在腹，但知造时乐，不见拆时辱。” 
	“休占田，休占地，占得田地增家计。东西南北恣兼并，谁知户役随田至。生前反为子孙谋，身后反为子孙累。”觉隐有诗云：“一派青山景色幽，前人田产后人收，后人收得休欢喜，又有收人在后头。”观此真堪醒悟。 
	汉时龚舍见蜘蛛萦网，有虫触之而死，叹曰：“仕宦，人之罗网也，不退与虫何异。”即挂冠而归，时人谓之“蜘蛛隐”。不惟见虫触而死可以起悟，即蜘蛛结网，经营何等劳碌，布置何等周密，操心何等险刻，立志何等贪狡，及为人一卷，影响全无。今人忙忙碌碌，积聚一生，到钟鸣漏尽却与蜘蛛无异。龚公卓见及此，所以翩然高隐，志识迥出凡辈。 
	
	安　分 
	汉疏广告归，将朝廷所赐黄金买酒请族人故旧，相与娱乐。或劝为子孙立产，答曰：“贤而多财，则损其志；愚而多财，则益其过。且富者，众之怨也。吾既无以教化子孙，不欲增其过而敛怨。况此金者，圣主所以惠养老臣，故乐与乡党共飨之，以尽我余日，不亦可乎？” 
	
	王参政伯大尝作四留铭云：“留有余不尽之巧，以还造化；留有余不尽之禄，以还朝廷；留有余不尽之财，以还百姓；留有余不尽之福，以还子孙。”因自号为“留耕道人”。　 
	
	更斋三譬 
	事者，闲之反也，人若有事，则此身便不安闲。随尔风雨疾病，不得不奔驰料理。不能上无公逋，下无私负。和羹淡菜，胜似珍馐；曲肱安寝，赛如高枕。古云：“富则多事”，又云：“无事为福”，深有味乎斯言。以此一譬，则有事可化为无事，而况本无所事，何幸如之。 
	病者，健之反也，人若有病，则此躯怎能康健？随尔饮食起居，不由不呼号困顿。苟能四体兼强，五官并适，步履优游，可当车马。举动便利，无异神仙。古云：“愁能致病”，又云：“病足伤生”，深有会于斯言。以此一譬，则有病可几于无病，而况实无所病，何乐如之。 
	死者，生之反也，人若将死，则此心更不由我做主。随尔妻孥田宅，锦花世界，不怕不尽行抛撇。苟能色空空色，水月镜花；尘缘不扰，参破迷关；爱根荡涤，扫除障碍，古云：“随尔宦情浓，归时带不来，由你生趣重，死时装不去。”深有悟乎斯言。以此一譬，则贪嗔渐断，烦恼减除，宽既可解，恩亦可释，自然忿怒遽息，情欲顿消。不求生而转可生，常忆死而反不死，何快如之！ 
	
	解人颐 高致集
	华严洞石壁诗 
	岩前流水无人渡，洞口碧桃花正开。东望蓬莱三万里，等闲归去等闲来。 
	跨鹤归来不记年，洞中流水绿依然。紫箫吹彻无人见，万里西风月满天。 
	
	题严子陵钓台诗 
	生涯千顷水云宽，舒卷乾坤一钓竿。梦里偶然伸只脚，不知天地有何官？ 
	
	陈眉公隐居词 
	背山临水，门在松阴里，茅屋数间而已。土泥墙，窗糊纸，曲床木几，四壁摊书史。若问主人谁姓？灌园者陈眉子。 
	不衫不履，短发垂双耳，携得钓竿筐□。九寸鲈，一尺鲤，菱香美酒，醉倒芙蓉底。旁有儿童大笑，唤先生看月起。 
	
	渔童、樵青 
	唐肃宗尝赐高士玄真人奴婢各一人，玄真配为夫妇，名曰“渔童”、“樵青”。人问其故，曰：“渔童使捧钓收纶，芦中鼓□；樵青使□兰植桂，竹里煎茶。” 
	
	魏　野 
	宋处士魏野，隐居不仕，尝自咏云：“有名闲富贵，无事散神仙。洗砚鱼吞墨，烹茶鹤避烟。”真宗屡诏不至，谓使者曰：“九重丹诏，休教彩凤衔来；一片野心，已被白云留住。”上嘉其志，遂不复召。 
	
	杨　璞 
	宋真宗东封，得隐者杨璞，问：“卿临行，有人作诗相赠否？”对曰：“有臣妻题一绝云：‘更休落魄耽杯酒，莫再猖狂爱作诗，今日捉将官里去，这回断送老头皮。’”上为之失笑。　 
	
	张一中宿雨初晴，小溪新涨。泛米家船，载扬子酒。浩歌一声，好风送响。素琴三弄，淡月偏宜。洵为烟水幽人，不作风波险客。 
	
	屠赤水 
	屠赤水曰：“蓬门掩兮井径荒，青苔满兮履迹绝。园种邵平之瓜，门栽先生之柳。晓起呼童子，问山桃落乎？辛夷开未？手瓮灌花，除去虫丝蛛网。于是不巾不履，坐北窗，披凉风，焚好香，烹苦茗，忽见异鸟来鸣村间。少倦即竹床藤枕。一觉美睡，肃然无梦。即梦亦不离竹径花坞之旁。醒而起，徐行数十步，则霞光凌乱，月在高梧，妻孥来告：‘诘朝厨中无米。’”笑而答之：“明日之事有明日在，且无负梧桐月色也。”妇亦颇领此意，相对怡然。 
	
	张晋侯 
	张晋侯曰：“余于丙寅夏月抱疴闲居，会柬友曰：”溽暑灼人，大地如炉，病躯当此，如燔似炙，全赖青萍之水，一少浣之，忽得董风和畅，洗却炎威，顿觉神清骨爽。尤可喜者，家无一客，胸无一事，但见清香绕砌，秋色盈庭。清茶可以解渴，浊酒可以消愁。香不佳而有烟可馨，花不丽而有色可娱。短琴高挂而无弦，残编久束而尘满。四壁萧然，八窗洞开。坐倦无聊，则企脚北牖，忽觉好睡。恁耳烈焰烧天，似不减于清凉台飞雪矣。少焉月上疏帘，又添出一种幽况。因朗吟袁中郎句云：‘世间贫自少，岁月病偏多，倚栏看明月，盈盈上石坡。’此实因病得闲之一乐也。” 
	
