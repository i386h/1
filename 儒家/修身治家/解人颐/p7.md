<!-- { "loadSidebar": true } -->
	遍地撒琼瑶，舞长空，蝶翅飘。白茫茫占断蓝关道。银铺小桥，玉妆破窑。望江天，满园梨花耀。剪鹅毛，山童来报，压折老梅梢。 
	
	咏　月： 
	疏影落银河，漾清光，映碧波。玉钩斜挂冰轮坠，到黄昏望他，到中秋赏他，江湖常伴渔翁卧。问嫦娥，分明似镜，谁下苦工磨？ 
	
	咏琴棋书画 
	流水高山一曲琴，子期千古是知音。真情弹到无心处，始见幽然太古心。 
	退食归来思有余，玉堂清照复何为。遣怀漫效商山隐，还自敲残半局棋。 
	心中不见换鹅经，水底空存瘗鹤铭。真迹已随龙化云，至今犹自说兰序。 
	远烟漠漠雨霏霏，画到无声识者稀。千里法山看不厌，令人常羡谢玄晖。　红梅诗玉骨冰玑孰与俦？点些颜色在枝头。牧童睡起朦胧眼，错认桃林欲放牛。 
	
	刘伯温咏斑竹箸诗 
	一对湘江玉并看，二妃曾洒泪痕斑。汉家四百天下，尽在张良一借间。 
	
	草堂午梦诗 
	兀坐书斋倦枕书，翩翩蝴蝶已成蘧。梦中未解身犹贱，起迓星轺贲草庐。 
	
	夏原吉人影诗
	不言不语过半生，步步相随以有情。长身灯前同静坐，每于月下共闲行。 
	昨朝离去天将暝，今日归来雨又晴。最是行藏堪爱处，显身须要待时明。 
	
	沈愚咏绣鞋 
	几月深闺绣得成，着来便觉可人情。一弯暖玉凌波小，两瓣秋莲落地轻。 
	南陌踏青春有迹，西厢立月夜无声。看花又湿苍苔露，晒向窗前趁晚晴。 
	
	纺声书书相应诗 
	传家内外总宜静，纺读同声最喜闻。自古诗书兼组织，从来经纬贯斯文。 
	纷纭理尽方成业，咕哔功深始出群。不使机窗虚岁月，自当白屋接青云。　
	
	雪里删诗中咏 
	骚人奇趣甚幽哉，有句偏教带雪裁。砚水蘸时冰练合，笔花呵处冻云开。 
	春风动律先评絮，寒谷吟香独点墨。一种高情谁得似，却疑身向灞桥来。　
	
	咏藜杖 
	年来岂为力衰微，借此提携作伴依。每向画桥分野色，曾吹书阁继灯辉。 
	闲时随我看花去，醉后扶身带月归。鹤骨从兹添矍铄，免教慵懒步苔矶。 
	
	和唐伯虎原韵 
	清歌一曲不惊尘，莫负渊明洒酒巾。笑傲烟霞忘慕宠，乐从流水愿居贫。 
	砚台辛苦无凶岁，野谷风流有别春。闻说烂柯山路杳，近林聊作采樵人。 
	
	木樨花香亦解禅，几人肥遁出尘缘。达摩东土传心印，道济西湖泛酒船。 
	山雨迷离叙复直，荷珠滴沥碎还圆。白云飘渺无拘束，林下逍遥是散仙。 
	
	乾坤笑傲一痴人，差认梅花是后身。草莽微臣耽读史，桃源仙侣漫居尘。 
	溪声遥带吴宫咽，山色空疑越国颦。不管古今兴废事，闲门常拥瓮头春。 
	
	柳风飘荡怕轻寒，花事萧条悉懒残。尽历冰霜因骨傲，漫尝世味觉心酸。 
	烟波自古多蓑笠，沧海于今遍钓竿。独倚蓬楼开眺望，湖山宜作画图看。 
	
	清闲安乐词
	清清，诗韵琴声。金茎露，玉壶冰，清风水面，皓月天心。芝兰为契合，松柏是同盟。幽馆竹床纸帐，小窗黄卷青灯。老菊一枝霜后操，寒梅数点雪中真。 
	闲闲，性逸情宽。倚竹枕，坐蒲团，无些混扰，有甚摧残。功名非我愿，富贵任渠攀。醉卧绿茵一榻，觉来红日三竿。散淡逍遥忘岁月，是非荣辱不相关。 
	安安，心广体胖。无妄念，勿迂谈，饮不致醉，食不加餐。步能行稳地，事不用机关。但守百余忍字，全无半点愁烦。寤寐不惊忘嗜欲，何须采药炼金丹。 
	乐乐，朝耕暮学。处林邱，胜台阁，翠柳黄鹂，青松白鹤。棋子任纵横，觥筹且交错。访风月于连溪，散襟怀乎伊洛。诗翁琴友不时来，其歌共舞还共酌。 
	
	解人颐 旷怀集
	唐伯虎渔樵问答
	图钓月樵云共白头，也无荣辱也无忧。相逢话到投机处，山自青青水自流。　 
	
	辛幼安遣兴词 
	醉里且贪欢笑，梦中哪得工夫。近来始觉古人书，信着全无是处。昨夜松边醉倒，问松我醉何如。只疑松动要来扶，以手推松曰去。　 
	
	东坡行香子词
	清夜无尘，月色如银。酒斟时须满十分，浮名浮利，休去劳神。似隙中驹，石中火，梦中身。 
	虽抱文章，开口谁亲？且陶陶乐取天真。几时归去，做个闲人。背一张琴，一壶酒，一溪云。 
	
	中峰乐住行香子词
	玉殿琼楼，金锁银钩。总不如岩谷清幽。蒲团纸帐，瓦钵磁瓯。却不知春，不知夏，不知秋。 
	万事俱休，名利都勾。罢攀援永绝追求。溪山作伴，云月为俦。但乐清闲，乐自在，乐优游。 
	松嫩堪餐，竹密须散。息风尘何事相关。心超物外，身处人间。有十分清，十分淡，十分闲。 
	学道非艰，守道多难。结跏趺坐断尘寰。萧条僧侣，寂寞禅关。看几层云，几层水，几层山。 
	
	山居行香子词 
	地僻无喧，十室幽闲。杜门兀坐事休缠。安贫乐道，志趣萧然。也不分外，不骄谄，不私偏。 
	听天由命，守此心田。荣辱事于我何干。盈庭花草，满案书篇，尽可消闲，可适意，可图安。 
	竹篱茅舍，只要心宽。日常时素饭三餐。布衣得暖，不破不鲜。我也不聋，也不哑，也不颠。 
	看穿世界，成败眼前。且模糊消遣流年。胸中潇洒，有甚腌□。但喜时歌，畅时饮，倦时眠。　 
	
	得过歌 
	得过歌，得过且过。多惜福，少惹祸。石家豪势倾苍天，项楚乌江竟难渡。何如陶潜抚孤松，醉来闲向北窗卧。世事到头终坎坷，快意终须有折挫，得过且过！ 
	
	石屋禅师山居诗 
	柴门虽设未尝开，闲看幽禽自往还。白璧易埋千载恨，黄金难买一身闲。 
	云消晓嶂闻寒瀑，叶落秋林见远山。古柏烟消清昼水，是非不到白云间。 
	
	茅屋青山绿水边，往来年久自相便。数株红白李桃树，一片青黄菜麦田。 
	竹榻夜移听雨坐，纸窗晴启看云眠。人生无似清闲好，得到清闲岂偶然。 
	
	红日东升夜落西，黄昏钟了五更鸡。乾坤老我一头雪，岁月消磨百瓮齑。 
	记得喂雏已化鹤，偶然种树又成蹊。秋风处处堪伤感，且向空山择木栖。 
	
	又绝句云：玉堂银烛笙歌夜，金谷罗帏富贵家。怎似道人茅屋下，一天晴雪晒梅花。 
	茅屋低低三两家，团团环绕尽青山。竹床不许闲人宿，日未斜时便掩关。 
	着意求真真转远，痴心断妄妄犹多。道人一种平怀处，月在青山影在波。 
	万缘脱去心无事，惟有空来性坦然。几度夜窗虚吐白，月和流水到门前。 
	
	解人颐 遣兴集
	刘延之白头翁诗 
	洛阳城东桃李花，飞来飞去落谁家。洛阳女儿惜颜色，行逢落花长叹惜。 
	今年花落颜色改，明年花开知谁在。已见松柏摧为薪，更闻桑田变成海。 
	古人无复洛城东，今日还对落花风。年年岁岁花相似，岁岁年年人不同。 
	寄言全盛红颜子，应怜半死白头翁。此翁白头真可怜，伊惜红颜美少年。 
	公子王孙芳树下，清歌妙舞落花前。光禄池台开锦绣，将军楼阁画神仙。 
	一朝卧病无相识，三春行乐在谁边。婉转娥眉能几时，须臾鹤发乱如丝。 
	但看古来歌舞地，惟有黄昏鸟雀愁。 
	
	高适醉赠张旭诗 
	世上漫相识，此翁殊不然。兴来书自圣，醉后语尤颠。 
	白发皆闲事，青云在目前。床头一壶酒，能更几回眠？ 
	
	崔颢黄鹤楼诗 
	昔人已乘黄鹤去，此地空余黄鹤楼。黄鹤一去不复返，白云千载空悠悠。 
	晴川历历汉阳树，芳草萋萋鹦鹉洲。日暮乡关何处是，烟波江上使人愁。 
	
	李白登金陵凤凰台诗 
	凤凰台上凤凰游，凤去台空江自流。吴宫花草埋幽径，晋代衣冠成古丘。 
	三山半落青天外，二水中分白鹭洲。总为浮云能蔽日，长安不见使人愁。　 
	
	李白静夜思诗 
	床前明月光，疑是地上霜。举头望明月，低头思故乡。 
	
	王维竹里馆诗 
	独坐幽篁里，弹琴复长啸。深林人不知，明月来相照。 
	
	王浩然春晓诗 
	春眠不觉晓，处处闻啼鸟。夜来风雨声，花落知多少。　 
	
	贾至春思诗 
	草色青青柳色黄，桃花历乱李花香。东风不为吹愁去，春日偏能惹恨长。 
	
	高适除夜作 
	旅馆寒灯独不眠，客心何事转凄然。故乡今夜思千里，霜鬓明朝又一年。 
	
	张谓题长安旅壁 
	世人结交须黄金，黄金不多交不深。纵令然诺暂相许，终是悠悠行路心。 
	
	王建十五夜望月 
	中庭地白树栖鸦，冷露无声湿桂花。今夜月明人尽望，不知秋思在谁家。　
	
	崔孜晏城东庄诗 
	一年始有一年春，百岁曾无百岁人。能向花前几回醉，十千沽酒莫辞频。 
	一月主人笑几回，相逢相直且衔杯。眼看春色如流水，今日残花昨日开。 
	
	白居易叹燕
	梁上有双燕，翩翩雄与雌。衔泥两椽间，一巢生四儿。 
	四儿日夜长，索食声孜孜。青虫不易捕，黄口无饱期。 
	嘴爪虽欲敝，心力不知疲。须臾千来往，犹恐巢中饥。 
	辛勤三十日，母瘦雏渐肥。喃喃教言语，一一刷毛衣。 
	一旦羽冀成，引上庭树枝。举翅不回顾，随风四散飞。 
	雌雄空中鸣，声尽呼不归。却入空巢里，啁啾终夜悲。 
	燕燕尔勿悲，尔当返自思。思尔为雏日，高飞背母时。 
	当时父母念，今日尔应知。　
	
	戴石屏诘燕 
	去年汝来巢我屋，梁间泥污高一尺。啄腥抛秽不汝厌，生长群雏我护惜。家贫惠爱不及人，自谓于汝独有力。不望汝如灵蛇衔宝珠，雀献金环来报德。春风期汝一相顾，对语茅檐悯岑寂。如何今年来，于我绝踪迹。但贪帘幕画堂间，便视吾庐为废物。 
	
	咏　燕 
	燕子哥，燕子哥，汝本微禽灵性多。汝又不要登高第，汝又不想占巍科。汝又不诵学庸论孟，汝又不读韩柳欧苏。汝就自去自来不妨事，却缘何终朝戢羽在檐阿？汝想是戒躁动，厌奔波。躁动恐妨业，奔波怕着魔。见汝安栖巢内似静养，呢喃梁上象吟哦。我爱汝，明媚春光不忽过。我羡汝，喧长夏日不蹉跎。燕子哥，汝做微禽尚如此，可以人不如鸟乎？可以人不如鸟乎？　 
	
	刘禹锡陋室铭 
	山不在高，有仙则名；水不在深，有龙则灵。斯是陋室，唯吾德馨。苔痕上阶绿，草色入帘青。谈笑有鸿儒，往来无白丁。可以调素琴，阅金经。无丝竹之乱耳，无案牍之劳形。南阳诸葛庐，西蜀子云亭。孔子云：“何陋之有？” 
	
	唐子西古砚铭 
