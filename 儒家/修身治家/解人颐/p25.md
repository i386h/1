<!-- { "loadSidebar": true } -->
	白杨风急，堪悲蝴蝶梦残；翠幕霜侵，不耐鸳鸯被冷。矢心芳节，只知莲性无污；触绪牵情，谁料荷丝堆杀。呜呼！灯青月白夜窗虚，默默伤心不误时。见说咸阳原上树，已抽三丈白杨枝。 
	若有孀居少妇，苦守难持之流，寂寞幽魂，此夜今宵，一同来受甘露味。 
	
	【一心召请】 
	秦馆箫声，共庆一双凤侣；长亭柳色，翻成两样鸾孤。蛩声悲咽雁南飞，无非牵恨；鸳鸯枕寒鸾衾冷，何以为情。呜呼！嫁得萧郎爱远游，空教撇下一团羞。陌头杨柳摇春色，空怕凝妆上翠楼。 
	若有新婚少妇，远别江湖之流，思慕幽魂，此夜今宵，一同来受甘露味。 
	
	【一心召请】 
	火暗楼台，夜半移鸳鸯之步；日临栏槛，裙边识酱醋之香。何期狮子咆哮，不顾杏花狼藉。呜呼！厅中人彘最堪矜，慢抱衾裯赋小星。河东狮子一声吼，香胆芳魂落地惊。 
	若有青衣艳妾，画阁侍儿，遭逢妒妇之流，磨折幽魂，此夜今宵，一同来受甘露味。 
	
	【一心召请】 
	彩凤随鸦，总有风流无处说；隋珠弹雀，纵教懊恼为谁怜。玉树并蒹葭，原非佳偶，棘林巢翡翠，岂是良缘？想皆夙世之愆，倒作风流之债。呜呼！自怜摧折问穹苍，何粉茴香事渺茫。撇得海棠谁做主？却将狼藉怨东皇。 
	若有美丽佳人，温柔女子，所遭非偶之流，怨妇幽魂，此夜今宵，一同来受甘露味。 
	
	【一心召请】 
	锦字偷香，难为敛眉幽恨；莺期暗订，忙谐入手欢娱。只知凤倒鸾颠，不顾花残蝶倦。呜呼！每从花底觅欢踪，一旦芳魂丧锦丛。蝴蝶梦中归路断，子规声里晚云空。 
	若有少年浪子，美丽佳人，偷香窃玉之流，淫死幽魂，此夜今宵，一同来受甘露味。 
	
	【一心召请】 
	情之所钟，本似同心燕婉；爱而不见，难禁搔首踟躇。云迷巫峡，堪嗟宋玉悲秋；水涨蓝桥，应笑书生有信。呜呼！良宵原拟耐相思，望断行云意转疾。风动竹生疑佩响，月移花影似来迟。 
	若有桑间密约，濮上私期，临时阻误之流，怅怅幽魂，此夜今宵，一同来受甘露味。
	
	【一心召请】 
	钰色钗声，莫辨趋承先后；油香鬓影，无非蛊惑聪明。紫箫绿妓，谢夫人以妒成言；丹药饲鸡，韩礼部因欢志道。寡不敌众，无怪其然。呜呼！寻春蛱蝶为谁忙？才到江梅又海棠。一任甜花不能晓，芳魂渺渺赴泉壤。 
	若有姬妾广多，纵心色欲，应酬无厌之流，逼死幽魂，此夜今宵，一同来受甘露味。 
	
	【一心召请】 
	从琴操参禅，何异弱稚饲虎？以恤胶助兴，不殊猛火添油。种种痴缘，都向梦中觅梦；层层孽案，正如波上兴波。梦觉无时，波澄何日？呜呼！飞蛾爱向火中投，青蝇误把纱窗触。坦途大道不知行，烂额焦头方悔却。 
	若有一切淫奸卖俏，偎玉倚香，色欲丧身之流，误死幽魂，此夜今宵，一同来受甘露味！ 
	
	【一心召请】 
	未曾合卺，先受夫妇之名；窃效乘龙，预支鱼水之乐。烧火凳作合欢床，小鬼头春心动也。挑灯棒为行乐计，新娘子食味佳乎？纵子作奸犯科，老父母心迷似犊；背亲冒禁窃物，小雌雄罪重如山。呜呼！新学梳妆不耐揪，偷闲灶下共嬉游。若教撞破难回避，只说寻柴劈斧头。 
	若有无知小了，偷打灶鸡之流，愚昧幽魂，此夜今宵，一同来受甘露味。 
	
	【一心召请】 
	不须媒妁能邀鱼水之欢，何用逾墙，可赴邱中之约。偎红倚翠，谁知以弁为钗？凤倒鸾颠，熟料将男作女。呜呼！年登二十未曾冠，犹是娇痴效海棠。袅袅风前频画发，修成青鬓妒红妆。 
	若有青年子弟，献买风情之流，构妒幽魂，此夜今宵，一同来受甘露味。 
	
	【一心召请】 
	已归五戒，犹然酒色怡情；既受三皈，还向花丛觅翠。锦袈娑，阵阵时闻脂粉气；毗卢帽，朝朝偏惹兰麝香。凡心动矣，五姑娘权做娇妻；欲念生焉，小徒弟将来煞火。慧眼翻成色眼，哪个佛祖生嗔；禅心变作淫心，何惧伽蓝加责。呜呼！生不逢辰落释门，唯有钟鼓伴黄昏。凡心一动津难咽，撇却从前清净心。 
	若有佛门弟子，沉埋欲海之流，堕落幽魂，此夜今宵，一同来受甘露味。 
	
	【一心召请】 
	人禽虽异，情欲无殊。七夕会双星，乌鹊驾银河之渡；三秋怀夙好，青鸾寄海峤之书。何况吞珠贻辱，佛子慈悲。笼鹅换书，右军雅兴。以至春水萍池，亦有雌雄之好；齐谐别绝，更推顽石之名。既结良缘，何分异数？呜呼！且向西池作好群，沙眠露宿白如云。翻云翻雨成功后，更忆风流王右军。 
	若有羽族佳禽，双凫对雁之流，灵性幽魂，此夜今宵，一同来受甘露味。
	
	【法师摇铃三次念】 
	唵，干资啰嘛呢叭咪吽。（三遍） 
	
	【又摇铃念】 
	唵，来唐不来，来唐不来。不来来唐，三不来唐。唵哑吽。 
	唵，萨里滑答答。革答萨里滑答答。革答而喑哑吽。唵，萨里滑革帝帝萨。里滑革革帝帝。革答而嘛哑吽。 
	
	【敲醒木三次】 
	尔等既集，各宜谛听。我当宣说，为汝解脱。大抵冤想，皆由意作。意幻为妄，云浮雾直。朗朗智珠，积远成结。铮铮慧眼，色物所夺。毫厘以差，千里所惑。花报果报，因缘不错。一滴杨枝，九州沾渥。遍洒菩提，清凉佛国。 
	
	（法白）【动木鱼同念咒】 
	南无咭历哆。难娑婆。唵哑哩咭哆。安麻哩安吉哆。代伽哆。安伽代罗。当嘛哩呀。那咭呖哆。唵哑吽。（三遍）
	【法师敲醒木三次念】 
	大众听者，阳焰空华，本来皆幻，行云流水，无意生成。又以无碍之雪心，结无形之幻想。或熬或忍，或嗔或惊。缕缕互萦，都是网罗自缚。以妒花之丽质，遭忌雨之摧残。为气为羞，为急为怨，层层相阵，无非蜂蝶勾幸，以到悲乐环来，则有逼死之苦。冤仇互报，则有磨死之嗟。更有羽族飞鸣，或知春意，蝼蚁蠢动，互煽风情。不知苦海澜翻，回头是岸。孽缘纷扰，梦觉皆空。赵飞燕生平淫念，孽堕江龟；郄皇后一点妒心，毒流巨蟒。当日妄知果报，尽贪鹿聚鹑奔；今宵共证菩提，都付晓风残月。 
	
	（法白）【动钟鼓同念】 
	二八娇娥，未曾成婚配；眼去眉来，与人通情睡；日久时长，肚大难遮避。羞死幽魂，来受甘露味。 
	寡妇妖娆，丈夫抛撇去；夜半三更，梦里同欢聚；快活醒来，流出金生丽。哭死孤魂，来受甘露味。 
	燕尔新婚，正在欢娱际；利绊名牵，一旦分离去；两地相思，何日才如意。想死孤魂，来受甘露味。 
	美女风流，错嫁呆夫婿；不惯风情，空与同床睡；万阻千推，只是鼾鼾睡。气杀孤魂，来受甘露味。 
	窈窕佳人，百事俱伶俐；遇着村夫，蠢恶真无比；彻夜纠缠，没点风流趣。厌死孤魂，来受甘露味。 
	少妇丫鬟，家主来调戏；妒妇闻之，时刻行威势；打骂难禁，受尽腌臜气。磨死孤魂，来受甘露味。 
	少妇风流，蓦地离夫婿；待与人偷，体面拘留住；欲火猖狂，抓挖全无际。痒死孤魂，来受甘露味。 
	渴想多时，此夜才如意；尽力掀颠，不顾精神费；阴脱阳消，顷刻全无气。弄死孤魂，来受甘露味。 
	赴约桑间，只望图欢会；悄悄先行，等待同心至；事变临期，阻住多娇媚。等杀孤魂，来受甘露味。 
	姬妾盈前，个个思云雨；每夜轮流，哪个曾饶恕？液竭精枯，不觉无常至。逼死孤魂，来受甘露味。 
	隔壁交欢，浪语淫声细；夜静更深，听得如痴醉；咬定牙关，空搂熏香被。忍死孤魂，来受甘露味。 
	窃玉偷香，正要调情趣；丈夫回家，直进香房里；无处遮藏，床底权回避。惊死孤魂，来受甘露味。 
	幼小孤孀，尝过甜滋味，欲嫁难言，恨没媒人至；独守孤帏，每夜添愁绪。熬死孤魂，来受甘露味。 
	少小游花，闯入尼庵戏；蜜语甜言，诱进禅关闭；饿虎攒羊，哪怕身生翅。送死孤魂，来受甘露味。 
	柬去书来，彼此留情意；百计千方，没个交欢地；日夜思量，两下皆抛弃。嗅死孤魂，来受甘露味。 
	浪妇贪淫，只恨无佳味；夫婿寻欢，春药添威势；长大难当，顷刻归阴世。狂死孤魂，来受甘露味。 
	闺女思春，来看风流戏；打动情怀，春兴难安住；独守空房，席子都抓碎。急死孤魂，来受甘露味。 
	羽士风骚，打扮多娇媚；夜静更深，引入双扉内；久旱逢甘，湿透菱花被。浪死孤魂，来受甘露味。 
	年少尼姑，没计寻欢会；角姓先生，权把陶情趣；带水拖浆，抽得心如沸。淹死孤魂，来受甘露味。 
	养媳未婚，灶下先偷会；板凳掀颠，不顾东厨怒；猛地回头，忽见爷娘至。吓死孤魂，来受甘露味。 
	献媚龙阳，终日街头戏；撞着油花，骗入深房内；解裤掀衣，两脚高提起。弄死孤魂，来受甘露味。 
	无耻淫僧，设计参欢喜；欲火难禁，狠把牙关闭；搂定沙弥，权当娇娥戏。极死孤魂，来受甘露味。 
	羽族飞禽，亦有东风趣；萍水芦汀，亦有雌雄嬉；屠宰无心，忍把残生弃。蠢死孤魂，来受甘露味。 
	
	【法师敲醒木三次】 
	尔等既聆秘旨，自知夙世冤愆，已受菩提，当辞生前罪孽。或男或女，各作排班；孰大孰小，互相逊让。毋许逐下争高，勿得参差错乱。佛力浩大，仗此往生。良宵难再，各宜饱食。静听宣扬解脱，勿许喧哗恬嗒。 
	
	（法白）【打木鱼念】 
	唵。我佛如来，法力密密开，秘旨度愚蒙。今宵共入菩提路，超出无边欲海中。磕。菩提阿罗者呢。磕膝界嘛呢。 
	
	【动钟鼓念】 
	南无甘露王菩萨摩诃萨。（三称） 
	吾人宣说已周，尔等谅已开悟。从今永却酆都，自知轮回脱化。速宜退避，勿得牵缠。所有往来神咒，合当持诵。
	【动木鱼念】 
	南无阿弥哆婆耶。哆哆伽哆。耶哆地以哆。阿弥利多。菩提阿弥利耶。被加夙帝。阿弥哆。居之难。大者拖。唵。伽利娑婆阿。 
	
	【又敲醒木三下念】 
	唵。楚楚革革呀吽。撒米于前。唵。□□□嗒嗒嗒呀吽。撒米于后。 
	唵。哈哈滴滴呀吽。撒米于左。唵。西西匿匿呀吽。撒米于右。 
	羞死鬼、厌死鬼长吁短叹，磨死鬼、逼死鬼哭哭啼啼；哭死鬼、气死鬼从今解脱，想死鬼、极死鬼自此舒怀；惊死鬼、送死鬼互相嗟恨，熬死鬼、嗔死鬼共诉情怀；痒死鬼、弄死鬼有余不足，等死鬼、忍死鬼义气相投；狂死鬼、浪死鬼妖娆阻掏，淹死鬼、极死鬼带锁披枷。 
	
	犹不思脱离欲海，往登彼岸，还敢向花丛柳境作媚娇妆。生前陷溺，此夜方知色即是空；死后牵缠，今宵始晓空即是色。 
	
