<!-- { "loadSidebar": true } -->
	明时有一友，才甚高，或戏曰：“君能作四字破否？”乃以“君命召”二句为题。应曰：“王请度之！”一座称妙。或又云：“能复作一字破乎？”适见一癞痢过，即以为题，即应曰：“鞹”。众不解，问之，曰：“鞹，皮去毛者也。” 
	
	又有一童生，年七十余求考。文宗命其作破，以“长而无述焉，老而不死。”为题，即应曰：“不得其名，必得其寿。”文宗奇之，遂入学。 
	
	一士作能近取譬题文，极其得意。质之于唐六如，唐故赞之不已。士以为真，再三求正，六如曰：“六固绝佳，但细玩‘能近取’三字，全不曾做，略觉偏枯些。”士始悟讥其文为屁也。有一人持所作文，求教于某先达，某先达极称其字佳。其人曰：“某只求指示文章有甚好歹，不问字之美恶。”某先达曰：“据我看来，还是这笔。” 
	
	邹臣虎曾评一人文云：“吾闻圣人之心有七窍，今君已通六窍，文殆几于圣矣！”盖暗讥其一窍不通也。达毅与王达同为郎宦，偶签公移，王戏曰：“每书衔名，辄以公之上为我之下。”毅应曰：“书不云乎？君子上达，小人下达。” 
	
	高祖每称郭璞诗绝佳，殆无有及之者。石动筒曰：“臣诗较胜一倍。”上不怡曰：“哪见胜处？”对曰：“璞《游仙诗》曰：‘青溪一千仞，中有一道士。’臣则曰：‘青溪二千仞，中有两道士。’不胜一倍乎？”上大笑。秦大夫优旃善滑稽，二世欲漆其城郭，旃曰：“佳哉！漆城荡荡，寇不可上。”二世大笑而止。 
	
	岳阳有酒香山，相传古有仙酒，饮之得不死。汉武求得之，东方朔窃而先饮焉。上怒，欲诛之，朔曰：“陛下杀臣，臣必不死。”帝问其故，对曰：“臣已饮酒，若死，则酒不灵矣！”帝笑而释之。 
	
	王荆公常作字解，穿凿杜撰。刘贡父问曰：“牛体壮于鹿，鹿行速于牛，今犇字从牛，麤字从鹿，意甚相反，何也？”王不能答。东坡亦问：“以竹鞭马为笃，不知以竹鞭犬，有何可笑？”又问：“坡字何意？”王曰：“坡者，土之皮。”坡曰：“然则滑乃水之骨乎？”忽一日，谓公曰：“鸠字从九，可知有意？”公认为真，欣然请问，坡曰：“《诗经》‘鸤鸠在桑，其子七兮。’边娘与爷恰是九个。”公大惭。　附：嘉言小辑总语 
	
	仁厚刻薄，是修短关；谦虚盈满，是祸福关；勤俭奢惰，是贫富关；保养纵欲，是人鬼关。 
	
	能赠人以言，重于金石珠玉；能听人之言，乐于琴瑟管弦。 
	
	走江湖，不如治田园；炼丹砂，不如惜五谷；结权贵，不如乐天伦；奉仙佛，不如学圣贤。 
	
	事事肯放过他人，则德日弘；时时不肯放过自已，则学自密。 
	
	读书贵知要，做人贵知窍。 
	
	子弟若识名节之堤防，诗书之滋味，稼穑之艰难，便为贤子弟矣。 
	
	富后须想那贫乏时，病后须想那危笃时，荣后须想那羞辱时。 
	
	欲得谷实，当勤耕种；欲得智慧，当勤学问；欲得厚福，当务布施；欲得长算，当务戒杀。 
	
	治生莫若节用，养生莫善寡欲。 
	
	品诣常看胜于我者，则愧耻自增；享用常看不及我者，则怨尤自息。 
	
	君子有三惜：此生不学一可惜，此日闲过二可惜，此身一败三可惜。虽终古愚人，必有顷刻曾作圣人，试举是日清夜扪心时；虽终古凡人，几有顷刻曾作仙人，试举是日闲斋独坐时。 
	
	以爱妻子之心事亲则孝，以保富贵之心保君则忠，以责人之心责已则寡过，以恕已之心恕人则全交。 
	
	《芦居浅语》曰：“节饮医醉，独宿医淫，衣布医艳，苑蔬医腥，输粮医累，偿逋医羞，慎言医祸，敏事医慵，反求医侮，无辨医谤，安分医贪，卑已医思，啜茗医睡，弹琴医躁，索句医愁，研理医俗，达观医滞，去非医过，矫性医偏。” 
	
	张敬堂先生座右铭：“勿展无益身心之书，勿吐无益身心之语，勿近无益身心之人，勿临无益身心之境。” 
	
	世路风霜，吾人炼心之境也；世情冷暖，吾人忍性之地也；世事颠倒，吾人修行之资也。 
	
	多事为读书第一病，多愁为养生第一病，多言为处世第一病，多智为立志第一病，多费为持家第一病。 
	
	文由于积学，福由于积德。学识未有不由谦虚进者，德业未有不由困衡成者。 
	
	动不如静，语不如默，显不如藏，取不如舍。 
	
	马文正《我箴》曰： 
	诚实以起人之信我，乐易以使人之亲我， 
	虚已以听人之教我，恭已以取人之敬我， 
	自检以杜人之议我，自反以免人之罪我， 
	容忍以受人之欺我，勤俭以补人之侵我， 
	警悟以脱人之陷我，奋发以破人之侵我， 
	逊言以息人之詈我，危行以销人之鄙我， 
	定静以处人之扰我，从容以待人之迫我， 
	游艺以备人之弃我，励操以去人之污我， 
	直道以伸人之屈我，洞彻以解人之疑我， 
	量力以济人之求我，尽心以报人之任我， 
	弊端切须勿始于我，凡事但知无私于我， 
	圣贤每必存心于我，天下之事尽其在我。 
	
	解人颐 超群集
	澹雅风流类顾长康小字虎头，善丹青。每为人写真，或数年不点睛，人问其故，答曰：“四体妍蚩，本无关于妙处，传神写明，正在阿堵中。”又尝言：“画之一道，手挥五弦易，目送归鸿难。可为知者道，难与俗人言。”唐明皇时，有献牡丹者，适贵妃匀面，口脂在手，印于花上，诏栽于仙春馆。来年花开，犹有指印红迹，依稀相应，因名之为“一捻红”。 
	
	唐王维，字摩诘，工于诗，又精于画。苏东坡尝称之曰：“味摩诘之诗，则诗中有画。玩摩诘之画，则又画中有诗。”陈眉公曰：“武士无卤莽气，书生无寒酸气，女郎无脂粉气，山人无烟霞气，僧道无香火气，必须换出一番境界，便为世上不可少之人。”虞长孺曰：“天地一小梨园也。”陈眉公曰：“佛氏者，朝廷之大养济院也。”尤展成戏作一对云：“世界小梨园，牵帝王卿相为傀儡，二十一史演成一部传奇；佛门大养济，收鳏寡孤独作丘尼，亿千万人遍受十方供养。” 
	
	昔一尼悟道，作诗云：“尽日寻春不见春，芒鞋踏遍岭头云，归来笑捻梅花嗅，春在枝头已十分。”月到梧桐上，风来杨柳边，大丈夫不可无此襟怀。海阔纵鱼跃，天空任鸟飞，大丈夫不可无此度量。珠藏川自媚，玉韫山含耀，大丈夫不可无此蕴藉。玄酒味方淡，大音声正希，大丈夫不可无此风致。秋月扬明辉，冬岭秀孤松，大丈夫不可无此节操。两仪常在手，万化不关愁，大丈夫不可无此作用。 
	
	山斋雨过漫焚香，几净窗明竹树凉。早睡起来无别事，自磨新墨写潇湘。 
	
	人要优游自足，心无外想。 
	
	万事不责望于人，则无寒冰烈火之扰吾心。 
	
	风月襟怀，可与学道。铁石心肠，可与学道。 
	
	静坐洗心，闲中一乐。 
	
	自处超然，处人蔼然；无事澄然，有事斩然；得意□然,失意泰然；非盛养者不能。 
	
	广成修道一千二百年，不知壶中日月才过分阴。仲尼作史二百四十年，何如皮里春秋都无一字。 
	
	敏捷颖悟类 
	杨修九岁，聪慧过人，孔君平坦，常诣其父，父不在，呼儿出迎，果设杨梅，指戏曰：“此是君家果。”修应声曰：“未闻孔雀是夫子家禽也。” 
	
	徐稚，年九岁，尝月下玩耍。或语之曰：“若令月中无物，不更明耶？”答曰：“不然，譬如人眼中有瞳仁，无此必不明！” 
	
	吴使张温聘蜀汉，后主设宴待之，百官皆集。秦宓独后至，温顾孔明曰：“彼何人也？”答曰：“学士秦宓。”温谑之曰：“名为学士，未知胸中曾学士否？”宓曰：“蜀中五尺童子皆尽知学，何况于宓。”温曰：“诚如尊言，敢问天有头乎？”曰：“有！”曰：“在何方？”曰：“在西方。《诗》不云乎‘乃眷西顾’乎？”温曰：“天有耳乎？”曰：“有！《诗》不云‘天高听卑’，又云‘鹤鸣于九皋，声闻于天’乎？”温曰：“天有姓乎？”曰：“有！姓刘。”温曰：“何以知之？”曰：“天子姓刘，是以知之。”温又曰：“日生于东乎？”曰：“虽生于东，实没于西。”温乃默然，无言可答。宓应对如流，一座皆惊。 
	
	宋王有疾，梦河中水干，谓“君乃龙象，无水则死，恐不能活矣”。卜于宰辅，对曰：“河无水是可字，陛下之疾其可痊矣！”王悦，果即愈。 
	
	唐李泌七岁便知文，以神童召见。上方与张说围棋，因以方圆动静试之。泌曰：“愿闻其略。”说曰：“方若枰，圆若子，动若生，静若死。”泌应曰：“方若行义，圆若用智，动若逞机，静若得意。”上大异之。 
	
	有相者自言世人贵贱，一见辄分。赵王李德诚欲验之，乃使女奴数人与妻滕国君同梳妆服饰。共立于庭下，请辨良贱。相者顾盼而进曰：“国君头上有黄云。”众婢不觉，皆仰视，相者乃指所视者为国君。 
	
	明文皇与学士解缙同登江宁方桥，问缙当作何好语。对曰：“此谓一步高是一步。”及下桥又问：“今将何说？”对曰：“此谓后面高于前面。”上点头。时太子久留南京，一日承制题《虎顾众彪图》曰：“虎为百兽尊，谁敢触其怒？惟有父子情，一步一回顾。”上见诗有感，即命迎入宫中。 
	
	解学士缙侍文皇，尝谓曰：“有一书句，甚难其对。曰：‘色难’。”解即应曰：“容易。”文皇不省，曰：“即云易矣，何久不对？”解答曰：“臣适已对矣！”上始悟，不觉大笑。于忠肃公幼时，母梳为双角，就乡校。僧人兰古春见之戏曰：“牛头喜得生龙角。”于应曰：“狗口何曾出象牙。”僧异之。公回语母曰：“今不可梳双鬓矣。”乃束发为在角。古春又遇，复戏曰：“三角如鼓架。”公复云：“一秃似擂槌。”古春谓其师曰：“此儿长成，必救时之相也。”李东阳早负奇气，六岁时，与程敏政并以神童，受纯皇帝诏见。至宫，门限高不能度，上笑曰：“书生脚短。”李即云：“天子门高。”及赐宴，御馐有蟹，上指曰：“螃蟹浑身介胄。”程应声曰：“凤凰遍体文章。”李徐对曰：“蜘蛛满腹经纶。”上顾侍臣曰：“他日一个是宰相，一个是翰林。”后果如其言。 
	
	潮阳苏福，年八岁，赋《新月》诗云：“气朔盈虚又一初，姮娥底事半毫无。却于无处分明有，恰似先天太极图。” 
	
	王文恪公六岁附学于舅氏。适一婢送茶至，戏握其手，舅出对云：“奴手为拏，此后莫拏奴手。”即答云：“人言为信，从今勿信人言。” 
	
