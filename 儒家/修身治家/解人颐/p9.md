<!-- { "loadSidebar": true } -->
	新嘉驿有女子题诗于壁云：“银红衫子半蒙尘，一盏残灯伴此身。恰似梨花经雨后，可怜零落不成春。万种忧愁诉与谁，对人强笑背人悲。此诗莫作寻常看，一句诗成千泪垂。”后书云：“予生长会稽，幼攻书史，年方及笄，嫁于燕客，具林下之风致，事腹负之将军，加以河东狮子吼，一日数声，今早‘薄言往诉，逢彼之怒’，鞭笞乱下，辱等奴婢，气填胸臆，几不能起。嗟乎！红颜薄命，死何足惜，但恐湮没无闻，故忍死须臾，以泪和墨，题诗于壁，庶知音读之，悲予生之不辰也！” 
	
	小青诗 
	稽首慈云大士前，莫生西上莫生天。愿为一滴杨枝水，洒作人间并蒂莲。 
	春衫血泪点青纱，吹入林逋处士家。岭上梅花三百树，一时应变杜鹃花。 
	新妆竟与画图争，知在昭阳第几名。瘦影自怜清水照，卿须怜我我怜卿。 
	西陵芳草骑辚辚，内信传来唤踏春。杯酒自浇苏小墓，可知妾是意中人。 
	冷雨幽窗不可听，挑灯闲看牡丹亭。世间亦有痴如我，岂独伤心是小青。 
	脉脉溶溶艳艳波，芙蓉睡醒欲如何？妾映镜中花映水，不知秋思落谁多？ 
	盈盈金谷女班头，一曲骊珠众妓收。直得楼前身一死，季伦原是假风流。 
	乡心不畏雨峰高，昨夜慈亲入梦遥。说是浙江潮有信，浙潮争似广陵潮。 
	百结回肠写泪痕，重来惟有旧朱门。夕阳一片桃花影，知是亭亭倩女魂。 
	
	可憎诗 
	世间何物甚堪憎？蚤虱蚊蝇鼠贼僧。船户车夫并晚母，湿些爆炭水油灯。 
	
	反四喜诗 
	旧得意诗有“久旱逢甘雨”四句，好事者续以失意诗：寡妇携儿泣，将军被敌擒；失恩宫女面，下第举人心。不久诗 “彩云易散琉璃破”，此乃喻不久也。即水中之泡，风中之烛，亦未切当。近有一诗云：老健春寒秋后热，半夜残灯天晓月。草头露水板桥霜，水上浮沤山顶雪。更一字不可移。　
	
	芙蓉诗 
	张安斯有潭百亩，环植芙蓉，秋来红妆相映。一女子题诗亭上云： 
	芙蓉花发满江红，尽道芙蓉胜妾容。昨日妾从堤上过，如何人不看芙蓉？ 
	
	妒花诗 
	昨夜海棠初着雨，数朵轻盈娇欲语。佳人晓起出兰房，摘来对镜比新妆。 
	问郎花好奴颜好，郎道不如花窈窕。佳人当下发娇嗔，不信死花胜活人。 
	将花揉碎掷郎前，请郎今夜伴花眠。　 
	
	咏红指甲 
	金凤花开血色殷，佳人染得指尖丹。弹筝乱落桃花片，把酒轻浮玳瑁斑。 
	拂镜火星流夜月，画眉红雨过春山。几回漫托香腮想，疑是胭脂点玉颜。 
	
	贫女诗 
	蓬门未识绮罗香，拟托良媒亦自伤。谁爱风流高格调，共怜时世俭梳妆。 
	惟将十指夸纤巧，不把双眉斗画长。苦恨年年压金线，为他人作嫁衣裳。 
	
	蒨桃诗 
	寇莱公有妾名蒨桃，公因会赠歌妓似束绫，蒨桃作诗云： 
	一曲清歌一束绫，美人犹自意嫌轻。不知织女机窗下，几度抛梭织得成。 
	
	东坡、琴操问答 
	东坡游西湖，与妓琴操相携。坡云：“何谓湖中景？”操云：“落霞与孤鹜齐飞，秋水共长天一色。”“何谓景中人？”操云：“裙拖六幅湘江水，髻挽巫山一段云。”“何谓人中景？”操云：“金勒马嘶芳草地，玉楼人醉杏花天。”坡云：“究竟如何？”对云：“门前冷落车马稀，老大嫁作商人妇。”因悟，即日削发为尼。 
	
	古绝句 
	莫作商人妇，金钗当卜钱。朝朝江口望，错认几人船。 
	不喜秦淮水，生憎江上船。载奴夫婿去，经岁又经年。 
	君家何处住，妾住在横塘。停船试相问，或恐是同乡。 
	离高明月出，照此谁家楼。上有罗衣裳，凉风吹不休。 
	枷　词
	有告奸情者，官欲枷女人。妇言能词，官命就事作《黄莺儿》一首，云：“妾命木星监，一人身，两截分。松衫裁剪为圆领，脂难点唇，颈交不成，低头不见弓鞋影。好羞人，出头露面，难见故乡亲。花发不能簪，奈无能，梳鬓云。并肩人难把身相近，香腮怎温，樱桃怎亲，画眉儿无计难帮衬。成新文，风流邑宰，独桌宴红裙。”官笑而释之。 
	
	感旧词 
	张子厚梦前身是唐卢仝，作《异梦录》，喜咏感旧词云： 
	当时我醉美人家，美人颜色娇如花。今日美人弃我去，青楼珠箔天之涯。娟娟嫦娥月，三五、二八盈又缺。翠眉蝉鬓生别离，一望不见心断绝。心断绝，九千里，梦中醉卧巫山云，觉来泪滴湘东水。湘江两岸花木深，美人不见愁人心。含愁更奏绿绮琴，调高弦绝无知音。美人兮美人，不知为暮雨，为朝云？相思一夜梅花发，忽到窗前疑是君。 
	
	寄妻词　附：答夫诗 
	杨升庵谪滇中，久不能调。寄夫人词云： 
	费长房缩不尽相思地，女娲氏补不完离恨天。泪珠与铜壶共滴，愁肠与兰焰同煎。愁和闷，经岁年年。 
	夫人答诗云：
	雁飞曾不到衡阳，锦字何由寄永昌。三春花柳妾薄命，六诏风烟君断肠。 曰归曰归嗟岁暮，其雨其雨怨朝阳。相闻空有刀环约，何日金鸡下夜郎？ 
	
	孟淑卿诗 
	《题观莲美人图》云： 
	绿槐蟾静日偏长，懒□金炉百和香。莫摘池中莲子看，个中多半是空房。 
	
	《春归》诗云： 
	落尽棠梨水拍堤，萋萋芳草望中迷。无情最是枝头鸟，不管人愁只管啼。 
	
	别情歌 
	自别后遥山影影，更那堪远水粼粼。见杨柳飞绵滚滚，对桃花醉脸醺醺。透内阁香风阵阵，掩重门暮雨纷纷。怕黄昏，不觉又黄昏。不销魂，怎的不销魂。新啼痕间旧啼痕，断肠人送断肠人。 
	
	解人颐 博趣集
	笑谈雅谑 
	昆山吴子克，尝元日赋诗，奉怀分宜相公。或戏之曰：“开岁第一日，怀朝中第一人。便吟到腊月三十日，岂能及我辈乎？” 
	一朝士麻脸胡须，一朝士面歪而眇一目。眇士戏麻云：“麻脸胡须，羊肚石倒栽蒲草。”麻答云：“歪腮白眼，海螺杯斜嵌珍珠。”众大笑。 
	
	采石江头，李太白墓在焉。往来诗人题咏殆遍。有题一绝云：“采石江边一抔土，李白诗名耀千古。来的去的写两行，鲁班门前掉大斧。”成郎中为省官，貌不扬而多髭。再娶之夕，岳母陋之，曰：“我女如菩萨，乃嫁一麻胡。”命作《催妆诗》，成乃操笔书曰：“一床两好世间无，好女如何得好夫？高卷珠帘明点烛，试教菩萨看麻胡。” 
	
	石曼卿善戏，尝出游报宁寺，驭者失控，马惊，曼卿坠马，徐着鞭谓驭者曰：“幸我是石学士，若瓦学士岂不跌碎乎？” 
	
	梁颢八十二中状元，谢表联云：“白首穷经，少伏生之八岁；青云得路，多太公之二年。” 
	
	虞集未遇时，为许衡门客。虞有所私，午后辄出馆。许每往不遇。自书于简曰：“夜夜出游，知虞公之不可谏。”虞回，即对云：“时时来扰，何许子之不惮烦？”王雅宜六十再娶，许青阳嘲之曰：“六十作新郎，残花入洞房。娶犹秋燕子，为雨傍高唐。”众闻而大笑。 
	
	又有人年六十三岁，纳十六岁妾。其友作诗戏之曰：“二八佳人七九郎，萧萧白发对红妆。林藜扶入销金帐，一树梨花压海棠。” 
	
	解缙见女人衣衫上用九重钮扣，作诗戏之曰：“一幅绫绡剪素罗，美人体态胜妲娥。春心若肯牢关锁，钮扣何须用许多。”又题《半身美人图诗》曰：“百般体态万般娇，不露金身露半腰。可惜画工无见识，动人情处未曾描。” 
	
	寿春道士以小像乞解缙学士题咏。解书曰：“贼贼贼，有影无形拿不得。只因偷却吕仙丹，而今反作蓬莱客。” 
	
	午门外军士将雪团做一和尚。解缙见之，题诗曰：“此僧从未入娘胎，昨日天宫降下来。暂借午门投一宿，明朝日出望天台。” 
	
	人有求解缙题母七十寿诗，解首题云：“这个婆娘不是人，”其人大讶，解次接云：“九天降下一仙真，”其人方悦，又接三句云：“养下儿孙都象贼，”其人又讶，解又题末句云：“偷得蟠桃奉至亲。”其人大喜。 
	
	《短人诗》云：“肢体生来总一般，短人应有不完全。误行桌下疑楼屋，错入阴沟作洞天。每笑曹交多食粟，时夸齐相肯随肩。坠床偶入弓鞋里，宽绰周围正好眠。” 
	
	有人自称林逋十世孙，陈继儒作诗诮之曰：“和靖先生不娶妻，如何后代有儿孙？想必自是闲花草，不是孤山梅树枝。” 
	
	嘲胡广诗云：“汉朝胡广号中庸，今日中庸又见公。可惜天生两奸宄，却教名姓正相同。” 
	
	嘲近视眼诗云：“笑君两眼忒稀奇，子立身边问是谁？日透瓦楞拿弹子，月移花影拾柴枝。因看画壁磨伤鼻，为锁书箱夹断眉。更有一般堪笑处，吹灯烧了嘴唇皮。” 
	
	顾霞山见有裁缝贿得冠带者，作诗嘲之曰：“近来世俗太糊涂，漫把裁缝作士夫。软翅一朝风荡破，分明两个剪刀箍。” 
	
	唐伯虎于三月三日澡浴，一客求见，唐以浴辞，客不悦而去。至六月六日，唐往谒，是客亦辞以浴。公戏题其壁曰：“君昔访我我沐浴，我今访君君沐浴。君昔访我三月三，我今访君六月六。” 
	
	吴县令枷虎丘僧人于市，唐伯虎索笔书枷上曰：“皂隶山中去采茶，僧要银钱不肯赊。县里拿来三十板，方盘托出大西瓜。”官见，笑而释之。正德帝好出游，一日出对云：“礼朱征伐，自天子出。”梁储对云：“流连荒亡，为诸侯忧。”帝默然。 
	
	甲戍科有同年屈伸，曾亨应二人，各以其姓举古人相谑。曾曰：“屈到、屈原，都为他屈天屈地。”屈曰：“曾西曾点，好似你曾祖曾孙。” 
	
	有人姓陈字楚产，其子与张集义子同学。张戏陈曰：“陈契何不行？”二人答曰：“候桥。”周以二人姓谑之曰：“有骡有马，何必用轿？” 
	
	崔永龄中榜末，寄父书云：“至矣尽矣！方知小子之名。颠之倒之，反在诸公之上。”一官出遇雨，至青石桥下轿时，前轿夫脚一溜，几乎跌倒。其官吃了一惊，当时不语。及回衙升堂大怒，将轿夫满责四十。轿夫叩头求饶，官总不理。及皂隶举杖欲下，官突喝住曰：“你这该死的奴才，方才我被你魂都吓去了，我今也吓你一吓，你惊也不惊？” 
	
	妻妾争宠，夫不能调和，乃独眠一室中，命婢伴宿。中夜吟诗云：“两只船儿独自撑，一篙不到便相争。”下韵末续，婢忽叹一声气，其人复得句曰：“丫鬟叹气因何故？野渡无人舟自横。” 
	
	玉堂巧对 
