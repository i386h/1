<!-- { "loadSidebar": true } -->
	又云：“甚矣，天不负人也，人可负天哉？假若一年中食物则按时而生，花卉则应期而发，他如和风霁月，胜水名山，无不毕备，以供人之玩赏，务使忙里偷闲，苦中寻乐。或小分附宾朋之末，或杖头挈知已之俦，散步遣兴，随遇而安。毋失良辰，有辜嘉令。倘居常兀坐，闲极无聊，则听檐前啼鸟数声，亦足当鼓吹四部，抚几上瓶花几种，尤堪寓物外品题。”　 
	
	陶弘景 
	陶弘景隐茅山，自号为“华阳隐君”。人问以山中所有，答诗云：“山中何所有？岭上多白云，只可自怡悦，不堪持赠君。”第十四辑（完） 
	
	解人颐 敦伦集
	君臣类 
	元张弘范，袭执文天祥于五坡岭，命为书招张世杰，不肯，再三强之，乃书《过零丁洋》诗与之，末云：“人生自古谁无死，留取丹心照汗青。”弘范怜其忠义，笑而置之。 
	
	文天祥留燕三年，坐卧一小楼，足迹不履地。王积翁荐之；对曰：“倘缘宽假，得以黄冠归故乡。他日以方外备顾问可也。”末几入对，愿乞空，乃诏有司斩于燕之柴市。临刑语吏曰：“吾事毕矣！”南向再拜，引颈受刑。时有张热甫者，负其骸归葬吉州，会林某亦自惠州舁天祥母柩同至，人咸以为忠孝所感。王磐哭文文山诗：“大元不杀文丞相，君义臣忠两得之。义似汉王封齿日，忠如蜀将斩良时。精忠贯日华夷见，气节凌霜天地知。只恐史书编不到，老夫和泪写新诗。” 
	
	甲申之变，左都御史李邦华闻难，乃题阁门曰：“堂堂丈夫，圣贤为徒。忠孝大节，矢死靡他。”走文丞相祠，再拜自缢。 
	
	副都御史施邦耀闻变，题诗于几曰：“愧无半策匡时难，但有微躯报主恩。”遂自缢。其仆解之，复苏，叱曰：“若知大义，何久留我！？”更饮药死。户部倪元璐北向谢天子，南向谢母，索酒招友言别，遂自刭。越三日，贼入见，颜色如生，怒容可畏，贼惊避去。一门殉节者十三人。一锦衣卫同知李若珪，守宗文门，城陷，作绝命词云：“死矣，即为今日事；悲哉，何必后人知？”遂自缢。 
	
	或问岳飞：“天下何时太平？”飞曰：“文臣不爱钱，武臣不惜死，天下太平矣！”御士卒严而有恩，猝遇敌，不为之动。故敌人语曰：“撼泰山易，撼岳家军难。” 
	
	宋主作渐东寺，备极壮丽，曰：“此是我大功德。”虞愿曰：“此皆百姓卖儿贴妇钱所为，佛若有知，当慈悲哀愍，罪高浮图，何功德之有？”又元世祖尝令廉希宪受帝师八思马戒，对曰：“臣已受孔子戒矣。”上曰：“孔子亦有戒乎？”曰：“为臣尽忠，为子尽孝是也。” 
	
	苏州翰林徐洴，号勿斋，大兵破苏，即出城登舟，泊虎邱后河，止一老仆相从。是夜月如昼，时届二鼓，四野人静，乃整冠带谓仆曰：“吾将见先帝于地下。”遂向北再拜，赴水而死。其子徐枋，恪遵先志，守贞不仕，遁迹于灵隐之上沙间，迄今四十余年，足迹不入城市。官斯地者，每易服潜访，辄逾垣而避。宏光遁出，百官星散。百川桥下一乞儿题诗于桥柱云：“三百年来养士朝，如何文武尽皆逃？纲常留在卑田院，乞丐羞存命一条。”遂掷笔跳入秦淮河死。又常州有一乡民，卖柴入城，知安抚使至，将柴悉投诸水，弃船跳入文成坝南龙游河死。 
	
	父子类 
	徐积，事亲至孝，以父名石，终身不用石器。行过石则避而不践。哲宗闻之，特赐帛米旌表。 
	
	慈溪严仲宇，母老家贫，处馆为生。馆去家十五里，隔岭二条。以忆母故，晚必归省视，独宿母榻旁。所读书文，从途中默识，后成进士。 
	
	苏东坡生子，作诗云：“人家养子爱聪明，我为聪明误一生，只愿生儿愚且鲁，无灾无难到公卿。”又弟子由得子，寄误贺之，云：“无官一身轻，有子万事足。”事父母者，一在安其心，一在养其身。行善事，作善人，德业进长，闺门和肃，所以安父母之心也。昏定晨省，饥则奉食，寒则奉衣，劳则以身代之，疾则择医治之，所以养父母之身也。 
	
	父母慈而子孝，此世俗之常。惟父母不慈，而子孝，乃为可称。　 
	
	兄弟类 
	唐明皇甚友爱，尝为长枕大被，与诸王同寝，谓之“五王帐”。薛王有疾，上亲为煮药，火燃须，左右惊救，上曰：“若饮药而愈，须何足惜。” 
	温大雅将寻葬地，师曰：“此地若葬，当害儿而福弟。”大雅曰：“若得家弟永康，吾当含笑去地矣。” 
	司马温公有兄伯康，公敬爱之甚笃。每食少顷，则问曰：“得无饥乎？”天少冷，则拊其背曰：“衣得无薄乎？”田真、田庆、田广欲分家，堂前旧有紫荆树一株，甚茂，议析为三，各取其一。比晓忽枯死，真叹曰：“草木无知，闻欲分裂尚且如此，人何可不如也！”因为流涕。由是，兄弟并悟，不复言分，荆花不日复茂。沃照禅师偈云：“同气连枝各自荣，些须言语莫伤情。一回相见一回老，能得几时为弟兄。” 
	
	夫妇类 
	大夫韩凭妻美，康王夺之，复系之囚，凭乃自杀。一日妻与王登台，自投下死。遗书于带曰：“愿以尸还韩氏合葬”。王怒，令埋两冢。忽有梓木生二冢上，根交于下，枝连于上。后有鸳鸯一双，昼则同栖而鸣，夜则交颈而卧。人谓：“其在天为比翼鸟，在地为连理枝，在花为并蒂莲，在水为比目鱼。” 
	秋胡娶妻罗敷，五日而官于陈。三年而后归，见一采桑女子少而美，胡下车挑之曰：“耕田不如逢年，力桑不如见郎。吾有黄金百镒，愿期与子相将。”妇不应。及胡抵家，妇出，即采桑女也，乃数胡之罪，投河而死。后人赠诗曰：“郎恩弃薄妾水情，郎说黄金妾不应。假使偶然通一笑，三年谁信守孤灯。” 
	
	绿窗吟 
	天下无正声，入耳即为娱。人间无正色，悦目即为姝。 
	声色非相远，贫富则有殊。贫为时所弃，富为时所起。 
	高楼富家女，金缕绣罗襦。见人不敛手，娇痴二八初。 
	母兄未开口，已嫁不须臾。绿窗贫家女，寂寞二十余。 
	荆钗不值钱，衣上无珍珠。几回人欲聘，临日久踌躇。 
	玉人会良媒，置酒满金壶。四座且勿饮，听我歌两途。 
	富家女易嫁，嫁早轻其夫。贫家女难嫁，嫁晚孝于姑。 
	闻君欲娶妇，娶妇意何如？ 
	
	朋友类 
	廉颇以蔺相如位出已右，心甚不平。每云：“我见必辱之。”相如路遇，辄引避，左右以为耻。相如云：“强秦所以不敢加兵于赵者，以我两人在。若二虎共斗，必有一伤。我所以让之者，乃先国家而后私仇也。”颇闻之，深自愧服，为肉袒负荆，踵门请罪。相如即出迎，与之兴欢，遂定为刎颈之交，终身不贰。 
	
	古时有二人欲定为朋，乃歃血共盟曰：“卿乘车，我戴笠，他日相逢下车揖；我步行，卿乘马，他日相逢马须下。” 
	
	汉翟公初为廷尉，宾客填门。及废，宾朋绝迹，庭可张罗。后复为廷尉，客又齐来。公乃大书于门曰：“一死一生，乃知交情；一贫一富，乃知交态；一贵一贱，交情乃见。” 
	
	汉孔融为北海太守，宾客日满其门。尝叹曰：“坐上客常满，樽中酒不空。吾始无忧矣。”后汉廉范与庆鸿，始亦有隙。鸿乃效蔺相如法，每至逊让，范心甚惭，亦效廉颇故事，诣门负罪，彼此相欢。时人称曰：“前有廉蔺，后有廉庆。” 
	
	唐孟郊恶人交谊之薄，乃作诗曰：“古人形似兽，皆有大圣德。今人表似人，兽心安可测。虽笑未必和，纵哭未尝戚。但结头口交，肚里生荆棘。” 
	
	结交行 
	古人结交惟结心，此心堪比石与金。金石易消心不易，百年契合共于今。今人结交惟结口，往来欢娱等着酒。只因小事失相酬，从此生嗔便分手。嗟夫大丈夫，贪财忘义非吾徒。陈雷鲍管莫再得，结交轻薄不如无。水底鱼，天边雁，高可射兮低可钩。万丈深潭终有底，只有人心不可量。虎熟不堪骑，人心隔肚皮。休将心腹事，说与结交知。自后无情日，反成大是非。 
	
	解人颐 惊奇集
	题壁吟 
	有一士人，居山寺读书。午夜月明，有女叩门而入，强士通之，士坚执不从，至五更钟鸣而去。惟有壁间一吟云：“妾住小水边，君住青山下。青年不可再，日日坐成夜。只见船泊岸，不见岸泊船。岂能深谷里，风雨误芳年。薄情君抛弃，咫尺万里远。一夜月空明，芭蕉心不展。解下绿罗裙，无情对有情。哪知妾意重，只道妾身轻。经从佛口出，佛不在经里。郎在妾心，郎身隔万里。月色照罗衣，永夜不得寐。莫打五更钟，打得人心碎。”或曰：“此花妖也。” 
	
	鸡　窗 
	宋处宗尝买一长鸣鸡，置窗间。反鸡忽作人语，与处宗谈论，终日不辍。每有疑难，互相辨究。由是学业大进，因名为“鸡窗”。 
	
	鬼　诗 
	郑友路逢一冢，绝无树木，仅有翠竹二竿，因吟曰：“冢上两竿竹，风吹时袅袅。”忽闻冢中有人续云：“下有百年人，常眠不觉晓。”　 
	
	朝云绝句 
	朝云，钱塘名妓也。苏子瞻绝爱幸之，纳为常侍。及贬惠州，家妓散去，独云依依岭外，子瞻甚怜之，作诗曰：“不学杨枝别乐天，且随通德伴伶元。阿奴络秀方同老，天女维摩总解禅。经卷药炉新活计，舞衫歌扇旧姻缘。丹成随我三山去，不作巫山云雨仙。”盖绍圣元年十一月也。三年九月，朝云泫然抱病，临卒，诵《金刚偈》四句而终，葬于西禅寺松林下。后人因而建书屋数掾，环植梅茶百株，游人于此憩息矣。洪武初，一士人乘醉踏月过此，忽见一靓妆女子，前有侍婢持灯先导。士窃随之，倏然不见，惟见月映长廊，字迹淋漓满壁。士谛视得集句律诗十首，绝句十五首，盖仙灵之贻芳也。 
	
	集句律诗云： 
	家住钱塘东复东，偶来江外寄行踪。三湘愁鬓逢秋色，半壁残灯照病容。 
	艳骨已成兰麝土，露花偏湿蕊珠宫。分明记得还家梦，一路寒山万木中。 
	
	妾本钱塘江上住，又垂别泪越江边。鹤归华表添新冢，燕蹴飞花落舞筵。 
	野草怕霜霜怕日，月光如水水如天。人间俯仰成今古，只是当时已惘然。 
	
	三生石上旧精魂，化阳阳台一段云。词客有灵应识我，碧山如画又逢君。 
	花边古寺翔金雀，竹里春愁冷翠裙。莫向西沙歌此曲，清明时节雨纷纷。
	东望望春春可怜，江蓠漠漠荇田田。绕篱野菜飞黄蝶，糁径杨花铺白毡。 
	云近蓬莱长五色，鹤归华表已多年。梦回明月生南海，泪血染成红杜鹃。 
	
	浮云漠漠草离离，泪湿春衫鬓却垂。秋水为神玉为骨，芙蓉如面柳如眉。 
