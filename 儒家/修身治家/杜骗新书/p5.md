<!-- { "loadSidebar": true } -->
　　张霸，四川人，为人机关精密，身长力勇。一日买蜡百余担，往福建建宁府丘店发卖。此牙家贫彻骨，外张富态，欠前客货银极多。霸蜡到，即以光棍顶作鬼名来借蜡，约后还银。
　　数日后，霸往街游玩，其蜡遍在诸铺。及问其姓名，皆与帐名不同。霸心疑必有弊，故回店讯问牙人曰：“你脱我蜡去还前帐，可一一实报帐来。若不实言，你乘我几拳不得。”丘牙哑口无应。霸轮拳擒打如鹰擒雀，如踢戏球。丘牙连忙求饶，曰：“公，神人也。此蜡真还前客旧帐，并家用去矣，何能问各店重龋？”张霸曰：“你将还人的及各店买去的，都登上帐，只说他揭借去，俱未还银。我将帐去告取，你硬作证，怕他各店不再还我。”丘牙依言，一一写成发货帐。张霸即具状告府。
　　署印梅爷看状，掷地不准。霸心伤失本，两眼自然垂泪，再三哀告。梅爷乃准其状。先差皂隶往查各店蜡。霸以银贿公差，回报曰：“各店果有张霸印号蜡。”梅爷曰：“那有揭借客蜡，都不还银者。”即出牌拘审。各店在外商量曰：“我等买张客蜡，俱已还银，牙家收讫。又牙人自用蜡还我者，是他所合抽得牙钱，何得今更重告。吾与汝等敛银共享，投一分上，先去讲明，然后对审。”敛银已毕，即将银一百两投梅爷乡亲。
　　梅爷刚正之官，弗听，即拘来审。内有江店客人，乃惯讼者，先对理曰：“蜡乃丘牙明卖与我，公平交易，张霸安得重龋即未全交付，亦牙家刻落，与我辈何干。”丘牙曰：“蜡非卖他，是小人先欠诸店旧帐，张霸蜡到，他等诈言揭借，数日后即还银。及得蜡到手，即坐以抵前帐，非小人敢兜客银也。”
　　梅爷曰：“丘牙欠债，须问彼自取，安得坐客人货，以还彼债。你众等可将偿还张霸，免你等罪。”江店时有分上，再三辨论，说是明白交易，并无对债之事。梅爷触怒，将江店责十板。江又辨论不已，又被责二十板。后诸人惊惧，皆称愿赔求饶，以江店监禁，诸人讨保，断蜡银限三日不完再重责。三日果追完。
　　霸领银讫，深感梅爷恩泽，顶戴香炉，到于堂下，叩拜而去。
　　按：出外为商，以漂渺之身，涉寡亲之境，全仗经纪以为耳目。若遇经纪公正，则货物有主。一投狡侩，而抑货亏价必矣。是择经纪乃经商一大关系也。
　　可不慎哉！如其人言谈直率，此是公正之人。若初会晤间，上下估看，方露微言，则其心中狡猾可知。若价即言而不远，应对迟慢，心必怀欺。若屋宇精致，分外巧样，多是奢华务外之人，内必不能积聚。倘衣补垢腻，人鄙形猥肩耸，目光巾帽不称寒暑，此皆贫穷之辈。若巧异妆扮，服色变常，必非创置之人，其内必无财钞。若衣冠不华，惟服布衣，此乃老实本分，不可以断之曰贫。商而知此，何至如张霸被牙所脱也。
　　况非刚正之梅爷肯听分上，几乎素手归矣。故录之以示为商者，当货物发脱之初，细审经纪，对手发落，方可保无虞矣。

　
第七类    引赌骗
　　危言激人引再赌

　　张士升，莒溪人，膏梁子弟也。父致万金，均分于士升兄弟，田园膏腴，坐享成业。一旦父卒，时初行万历钱，被棍徒引其赌博。彼富豪雏子，惟见场中饮酒豪放可轻狂快意，那知财帛当惜。不数月间，输去银数百两，尚欣欣喜赌，未肯休也。
　　乡有陈荣一者，乃士升父在日所用做中保供呼唤者。人虽微贱，却有忠义之心，不忍士升之被棍诱引也，乃备一盛筵，单请士升一人。酒筵中慢慢缓谈，将其父在日始终生财缘由，爱惜钱米实事，一一从头细讲，且赞羡其能，慨叹其苦。后又谈及民情世故，及钱米难得之状，穷民无钱之苦。因劝之曰：“令先尊发此巨富非易，你须念先人勤劳，保守基业，切不可去赌。前者虽赌去数百金，已往勿咎，但从今改过，依旧坐享福泽矣。”士升见荣一词情恳切，一时良心发动，曰：“吾依你言，从今誓不赌矣。”
　　次日棍徒引之，果不去赌。众方怪异，后知出于荣一所劝，无可奈何，商议曰：“谁能引其再赌者，众敛十金与之。”有柴昆者曰：“我能引之。”众将银十两封在。昆见士升在路亭闲坐，挨近其身，先闲谈他事，后问曰：“闻汝今收手不赌乎？”士升曰：“然”。昆曰：“赌非好事，今能自知回头，真是豪杰。盛族富豪子弟果有智识高人，我真羡服。只外人都传是荣一老劝你而止，果是他劝否？”士升曰：“的是得他劝。”
　　柴昆嗟叹曰：“荣一小辈，奔走下贱之流，岂是你父兄，岂是你叔伯，何禁止得人。你名门子弟，聪明男子，何待贱人训诲，使路人传你听下贱人主使，皆暗中非笑，谓你无能为。依我所见，还当暂出小赌，过了半月一月，自己收手，人便说你是自不爱赌，非关听下辈命令也，如此方是大丈夫所为，不羞了故家门风。”士升是无识雏子，闻此佞言，心自猜曰：“果是我今若便止，人道是荣一之功，须再去赌一月，然后自止，岂不挺豪杰哉。”随即入场复赌。柴昆暗领众银而去。士升赌了一月，野心复逞。后荣一虽言，亦不见纳。终至于尽赌倾家，皆柴昆一激之也，其祸烈矣。
　　按：士升惑柴昆之瞽说，拒荣一之忠言，徒以其人卑微，谓受其谏为耻。不知尧清问下民，舜下询艹刍荛，周公走迎乎下士，韩信乞策于左车，彼帝王将相，犹俯听微言。若是岂以人之贱而可废其言之善乎。惜士升黄口之子，目不知古今，故中谗言而不察也。噫！

　　装公子套妓脱赌

　　王荻溪，万金之子，好赌无厌，多被赌朋合谋。尽倾其家后，收拾余资，止得三百两。乃带一仆，复往县中赌。众棍复合本迭来与赌。时荻溪家已尽破，而赌亦学得甚高，虽未能胜众棍，亦不至为棍所胜。相持半月余，无好子弟到，无雏家可网，乃投府去，更无大赌场可快意者，遂往嫖李细卿家。
　　有二三赌伙寻至府，闻荻溪已入妓家，众即画计曰：如此如此笼络之，可尽夺其金矣。次日，候荻溪出外寻赌伙，即入对细卿曰：“荻溪只好赌，不好嫖，彼无厚物与你，今依我如此如此，行先送你二十两人事，后赌得的，每一百两复许加二抽。”细卿许诺。
　　午设盛馔，方与荻溪入席饮数杯，忽二家人来送礼物，辉煌熳烂，皆上好物件，约值二十余金，曰：“公子命送此薄仪，少顷便到。”细卿逐一看过，尽数收起，以茶待二家人于外，复来席陪荻溪，且喜且作懊恼之意。荻溪曰：“是何人送你厚礼，你反似忧闷何故？”细卿曰：“不问正难开口，此是黄公子送的，旧年在此赌钱，输去银千余两，我亦得他厚惠。今日将到，望相公赦我，索须出去迎他，容后日多陪相公几日以补罪。”荻溪曰：“即是公子，我便出外让他。”细卿喜曰：“相公如此宽容，是妾有二天也。”
　　荻溪将拂衣起，细卿挽住曰：“少坐不妨，更有一件，此人极活泼，无崖岸。少间乘机提起，若请机见，或在此同话为我陪客，得借重高贤，亦为我增声价也。”荻溪本欲避席，只闻公子旧在此赌，心中早已喜十分，使一仆服侍，在内独酌，叫细卿出外迎客。须臾公子到，细卿从容奉茶，叙寒温讫。公子径起，欲入内游玩，细卿慌忙请止曰：“适有一外亲远来，在内留一水饭，恐无处可避也。”公子笑曰：“孤老便是孤老，何须托外亲也。既是你情人，我生平不吃醋，便请相见何妨。”
　　即遣二仆入请，尚未出，又促细卿曰：“汝去请之。”细卿入内邀出。公子张看荻溪，一表非俗，呵呵笑曰：“细卿妙人，果会择好才子。”即降前叙礼。
　　院内备筵已到，公子坐上，荻溪前，细卿左陪。席间谈笑，并不及赌中去。至晚，索骰仔行令，公子耍曰：“只恐卑人未晓好色。”细卿曰：“公子有一掷百万之豪，荻卿亦有呼卢赐绯之兴，愧小婢未足当好色耳。”公子曰：“荻溪亦作家乎？略赌，明早一东道何如？”荻溪曰：“东道当小弟奉，何劳赌也。”公子曰：“空食未佳，须赢得为奇。”先取掷之，无色，荻溪一掷即胜。公子须再加一台戏，又输，热性一起，曰：“获溪有此妙手乎？与汝再决输赢。”获溪曰：“不敢扳高耳，亦愿陪两下。”赌起互有胜负。至一更，公子输上百金，细卿亦抽头十余两矣，即将骰子收起，曰：“今日乘轿劳顿，夜已深矣，须去睡，明日看戏时，酒席中再翻，稍抬举我抽头。”
　　公子以输多，发怒要赌。荻溪亦发大言曰：“若再来，须百金一堆，不然且罢。”公子先取定银，在以一百为堆，细卿故执骰不与。公子大怒曰：“只凭一掷，随有无便罢。”细卿付还骰，公子一掷即胜，得百金，曰：“更照前一堆。”又胜。
　　曰：“吾生平好大不好细，须二百为堆。”方发性间，门外火把轿来，慌入报曰：“老爷跟寻至急，可速回去。”公子曰：“我色方来，奈何阻我兴。”其后一掷，又赢二百为堆。家人催如星火，公子曰：“我明日昼间不来，夜定来矣。”荻溪留之不能得。细卿亦惊作痴呆样，慌忙送别。归怨荻溪曰：“人无全胜，你先赢许多，须当知止，奈何公子欲翻，你更出大堆，是不晓避色也。空作惯家，不及我妇人见矣。”荻溪曰：“吾万金赌尽，何数他三百两，有甚大事，空怨恨为。”在细卿家留宿数日，再留之，坚辞而去。
　　按：公子是装束的，先以厚礼送妓，令荻溪信为真公子，后来圈套，皆是装成。其药骰已先藏在细卿手，故令其抢起真骰，然后以药骰付还之，使其不疑，三执皆胜，套定催归，其谁防之。然荻溪虽作家，安能测其弊哉。吁！凡赌博者，弊处生弊，鉴此而知机，收手勿赌，真良策也，莫如彼之一旦尽囊而空矣。

　
第八类    露财骗
　　诈称公子盗商银

　　陈栋，山东人也，屡年往福建建阳地名长埂，贩买机布。
　　万历三十二年季春，同二仆带银壹千余两复往长埂买布。途逢一棍，窥其银多，欲谋之，见栋乃老练惯客，每迟行早宿，关防严密，难以动手。诈称福建分巡建南道公子，甚有规模态度，乃带四仆，一路与栋同店。棍不与栋交语，而栋亦不之顾也。
