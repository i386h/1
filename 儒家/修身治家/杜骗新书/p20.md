<!-- { "loadSidebar": true } -->
　　看尊相，极似我本寺伽蓝，托你择巨富家，若化其全修，待彼在允否间，约其来寺亲看，我自有方法纳之。”若冰会意，前去大江边，有柴商财本巨万。若冰备干粮在身，直到柴排厅中，朗诵一经，结跌而坐，高叫曰：“化缘。”柴商荆秀云，命手下以钱与之。僧全不视曰：“吾非化小可钱钞，贫僧与施主有夙缘，要化千金。”秀云作色曰：“化千金何用？”僧曰：“此去二百里，有天元寺，前创时施主有缘在，故今生大富。近年颓坏，须五百金修理。又须五百金为香火田，后可保长久。则施主功德远大矣。”秀云曰：“你为寺化疏，前生与此寺何缘？”僧曰：“寺本我居食之地，非有缘得久处乎？”秀云不睬之。
　　僧在柴排坐三日不去。手下人以饭与食亦食，不与亦不食。又过四日，秀云曰：“吾舍三百相助，你更去化别人。”僧曰：“有缘者不能化，无缘者何劳空说。”秀云曰：“你把疏簿来，我题三百两。”僧曰：“疏簿在寺中，三百亦不够用，不须题，你图今生享福，只施五百两，若布来世津梁，非千金不可。”秀云曰：“吾不信今生来生，你且领三百两去，好心修造，不足者，岂无别善人相助？”僧曰：“吾那要银，你自送与住持僧。”秀云曰：“吾十日后送到寺来。”僧遂合掌念阿弥陀佛一声而去。
　　归对完朗详说其事，又约十日后柴商且来，吾远避之。完朗大喜，早备茶果斋品以待。至第十日，秀云果带银同两仆来。
　　完朗知是柴商，肃迎待茶毕问工曰：“施主高姓。”秀云曰：“姓荆。”完朗曰：“施主从那里来。”秀云曰：“前约宝剎中化疏僧，今敬从江上来。”完朗沉吟曰：“山寺未曾化疏。”
　　秀云曰：“十七日前有憎在柴楼中，坐七日，我许他今日来。”
　　完朗曰：“本寺僧此半月内并无人出外者。必方僧诈托也。”
　　即命作斋相待。秀云心疑怪，若方僧诈托，何不前日即领银去。
　　只存在心，遍寺闲游，到伽蓝祠去。举头看伽蓝，宛似前日僧形像，两仆亦指曰：“此伽蓝好似前日僧。”秀云看越惊异，心疑是伽蓝化为僧，以劝我修寺。即以筮祈曰：“前日僧若是你变的，求一圣筮。即打一圣。又曰：“三百金已带来，祈保今年大利。”再一圣筮，又得一阳。又曰：“三百不够，若要五百，求一圣。”又得一阴。又祝曰：“我心中已悟，若更要五百两香灯，求一圣筮。”果掷一圣。秀云拜谢讫，来就斋席，谓完朗曰：“须用银几何？”完朗曰：“久有意要修，前日叫匠人估计，要五百两方够。故不敢举。”秀云曰：“我前日许过三百两，今现送在此，明日更送二百两来添，若修完备，再舍五百两，买置香火田，永远奉佛。”完朗闻言大喜，合掌下拜。后依约舍完。若冰密分二百两而去。
　　按：僧貌似咖蓝，故凑成此巧，亦可谓奇。然是人作成此套，何尝真有伽蓝化身乎！故富而能舍，本是善行，若谓真佛化缘，而施舍者辄有福报，此两个装骗僧，岂能福人乎！吾不信也。

　　诈称先知骗绢服

　　东阳江达涧父遗产万金，因为本府库吏，累累浸圂剥削，破去家强半。又好男风，尝畜美好小仆，陪侍出入。有日江之梁友，遇其小仆问曰：“前日为你相公买两疋青绢都长，做长衫必有剩。”小仆曰：“裁缝不善做，先做一领太长穿不得，后一领做得恰好。”梁曰：“长的可裁短，何妨？”仆曰：“他也不要得，已藏在书房大箱中去。”原来江多衣服，其穿后不用的，都投入此箱。”梁曰：“新服何忍弃？叫把与我修短服之。”仆曰：“你要问他讨箱中第三件，便是这新服。”适一僧在旁闻得，素知江达涧肯施舍，即诈称方僧，入江相公廨中抄化，江以两文钱施之。僧曰：“吾看满衙之中，皆有怨气，惟相公府中祥光满室，后日必有好官职，前程远大。吾将化你一件好服，以结个缘。”江曰：“我无好服。”僧曰：“你有一件穿不得的舍与我好。”江故曰：“衣皆可穿，那有穿不得的。”僧曰：“是一件新青绢，太长的，在书房大箱中第三件。该舍与我，吾为尔消灾延寿。不然，你眼下有小是非到。”江心异之，开大箱中看，果有两件在上，新绢服第三。便疑此僧先知，持出舍与之问曰：“既舍此服，可免是非否？”僧曰：“我试你有善心否？今果肯施，便转灾成福矣。”
　　按：今僧皆庸人，何能前知，其称已往事者，多得于传闻。说未来事者，皆涉于矫诬。观此僧欺江相之事，则今之称善知识者，皆此类也。江相之易欺如此，家安得不败。世之信僧引诱者，可以此为鉴。

　
第二十二类    炼丹骗
　　深地炼丹置长符

　　古有炼丹之说，点铁成金，盖仙方，非人世有也。世所传炼丹之术，用好纹银三两，杂诸铅汞辰朱砂药物，在炉同炼，每次须炼四十九日。至四十日后，须两人轮番守炉，昼夜不得暂时离守。丹成可得九两，内除三两银本，要三两买药物，每次只出三两，一年可炼四次，共可得十二两，仅足供两人食用。
　　故真得此方者，亦不屑为。其炼出丹银，亦可经煎，每次渐渐亏少，复归于无。但此银第二次，不可为银母。若再炼，须另以纹银为母。此相传真方，费心费工，甚不易为。若云游方士，托炼丹为名，以行骗者，用砒霜雄黄诸物，炒好银为灰砂，假称曰丹头，然后将此与好银同煎。仍煎成银，彼便道丹药可点成银。此个是弄假行骗之套子。
　　有一道士，自称能炼丹者，先以银灰明煎出些与人看，人多疑信相半。一富人独信之，请至家炼。道士曰：“炼丹乃仙术，家中多秽浊，恐不能成。可于僻地，开坑一丈四尺深，下仅可容一牀一炉，在此处炼，炼四十九日，一百两银母，可炼出三百两矣。”富人依言，于后门凿一坑，广八尺深一丈四尺，道士入坑去，命用银十两，买铅汞辰朱砂等来，先炼丹头，三日已讫。富人付银百两与炼，日吊下三餐饭与食。道人又命讨一手握的，坚实圆木七只，每只三尺五寸长，作符用。大棕索一条，交横缚柴符上，日以大斧摧打柴符。富人每日往坑上看，至三十余日，柴符渐渐打下，只有一尺在上，心料银将成矣。
　　道士知一月之久，防守者必懈，夜以索一头系裹银药，一头系在腰，将七个长符每二尺打一符于上，扳援而升，将银吊起，夤夜逃去。次早送饭下，无人接，以烛照之，不见道士矣。梯下看之，银都窃去，方知彼踏符而上，明白被其窃骗也。
　　按：深坑锻炼，使人不疑其逃。然用符用索，已早为出坑之计，其使人不疑处，即其脱身处也。后人鉴此，尚以炼丹为可信否！

　　信炼丹贻害一家

　　方士以炼丹脱剥，受骗者历来无算。故明人皆能灼见其伪，拒绝不信。有一邴道士，术极高，拐一脚，明言已得真传炼丹术，不肯轻易为人炼。其法以丹头与人，任其以铜铅同煎，皆成银。彼自用，则不须炼，但随手取出都是银。或见人疾苦者，在手掌一捻，即取银与之。或衣袖中，随捽来亦是银，多肯施舍与贫人，由是人称为半仙。有用银器皿，设盛席待之者，食毕，今取一米桶置席上，以手取银器，件件收入桶中，及看则空桶无一物，明言我收去不还矣。人以善言求取，则云已在你家内，原藏器之所视之，果在。若恶言强取，则终不见，此谓得五鬼搬运之法。如此累显奇术，皆足骇动人。
　　有富人尧鲁信之，延至于家，朝夕参拜，敬礼备至，愿学其术。道士安然受拜，未肯遂传之，每日坐享其敬，饮醉而睡，睡醒而游，全不以其敬礼为意。但有甚术，凡拜之者，便倾心悦服，与共席饮酒，便称颂其道。尧鲁一家，老幼婢仆，皆尊敬之。惟鲁妻辛氏始终不信，累劝夫宜绝此邪人。后邴道士知之，以银二钱，与其家小仆曰：“你主母梳头时，可取他梳下头发一根与我。”小仆早晨取与之，道士得此发即作法。至半上午，辛氏中心只爱与道士通，谓婢曰：“今日我心异也。”
　　至午益甚。又曰：“今日心中大异。”至半下午，心不能自禁，明谓侍婢曰：“吾往日极恶邴道士，今日何爱他好。你看我脸上何如？”婢曰：“你似欲睡模样。”至晚饭后辛氏思与道士云雨之意极切，只恨一家人在旁耳！又强制祝密谓婢曰：“你今须紧跟我，或入道士房去，你须打我两掌，批我面皮，切不可忘，及上牀睡后，夫已睡着。辛氏披上衣裸下体，开门径奔道士房去，道士正在作法催符，婢急跟出呼曰：“此道士房不可去”亦不应。道士语婢曰：“你外去。”以手扯辛氏，婢近前批主母两颊亦不管，又在面上打两掌曰：“你未穿衣。”辛氏方醒曰：“我是梦中来，何故真身在此？喜得你唤醒也。”手携婢曰：“快和我进去，好羞人也。”入房蹴夫醒，详言其情，及得婢唤醒之事。夫曰：“那有此理？你素恶他，故装此情捏之。岂有心既欲去，又肯叫婢挽之，这假话我不信。”
　　次日，不得已，述与夫兄言之。兄命弟逐去道士，亦不听。乃往县告之，县提去打二十。又会寄棒打亦不痛，乃以收监。道士明是空身入监，随手取出都是银，以银贿禁子，令买酒肉入监食。禁子更加奉承，思求其方。后又解府、解道，各官都加责，以无甚证据，不肯寘之死。后竟托分上，放出逃去，不知所往。尧鲁一家长幼，后相继疾故，盖受其术所蛊也。惟辛氏贞正，寿考无恙，总理家政，以抚幼孙之长，至九十余岁而卒。
　　按：妖术之暗中，如妖狐之投媚，必心邪而后能惑。苟心正者，虽入群妖之中，妖不能害，故傅奕不信死人之咒，而胡僧自死；仲淹不信杀子之鬼，而鬼自不来；辛氏心正，虽妖人灵法能深疑于心，早嘱于婢，终不受其邪淫之毒。然则法虽巧，终不及人心之正也。后遇妖人者，其牢把心而勿睬之，彼邪亦安施哉！

　　炼丹难脱投毒药

　　古潭一后生丁宇弘，机关伶俐，识尽世间情伪，人不能欺。
