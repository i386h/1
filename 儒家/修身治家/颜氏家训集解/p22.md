<!-- { "loadSidebar": true } -->
　　〔三〕赵曦明曰：「北齐书杨愔传：『愔字遵彦，弘农华阴人，小名秦王。遵彦死，以中书令赵彦深代领机务，鸿胪少卿阳休之私谓人曰：「将涉千里，杀骐骥而策蹇驴，可悲之甚。」』」器案：文苑英华七五一卢思道北齐兴亡论：「赖有尚书令弘农杨遵彦，魏太傅津之子也。含章秀出，希世伟人，风鉴俊朗，体局贞固，学无不纵，才靡不通，裴、乐谢其清吉，应、刘媿其藻丽，温良恭俭，让恕惠和，高行异才，近古无二。有齐建国，便预经纶，军国政事，一人而已。诘旦坐朝，谘请填凑，千端万绪，令议如流，剖断部领，选举人物，满室盈庭，永无凝滞。虚襟泛爱，礼贤好事，闻人之善，若己有之，智调有余，尤善当世。谮言屡入，时寄无改，每乘舆四巡，恒守京邑。凡有善政，皆遵彦之为；是以主昏于上，国治于下，朝野贵贱，至于今称之。俄而文宣不豫，獘于趋?，储君继体，纔历数旬，近习预权，小人并进；杨公虑有危机，引身移疾。幼主若丧股肱，固相敦勉。干明之始，难起戚藩，变成倏忽，殒于殿省。诗云：『人之云亡，邦国殄瘁。』君子是以知齐祚之不昌也。」文中子中说事君篇：「子曰：『甚矣，齐文宣之虐也！』姚义曰：『何谓克终？』子曰：『有杨遵彦者，寔国掌命，视民如伤，奚为不终。』」又魏相篇：「子曰：『孰谓齐文宣瞢，而善杨遵彦也。』」资治通鉴一六六：「齐显祖之初立也，……又能委政杨愔，愔总摄机衡，百度修敕，故时人言主昏于上，政清于下。」黄震古今纪要七：「齐文宣之初立，留心政术，务存简靖，内外肃然，军国机策，独决怀抱，常致克捷。六七年后，以功业自矜，嗜酒淫虐，然能委政杨愔，百度修敕。」诸论杨遵彦，与颜之推说同，可互参也。
　　
　　〔四〕汉书诸王侯表：「海内晏如。」注：「安然也。」
　　
　　〔五〕赵曦明曰：「北齐书孝昭帝纪：『讳演，字延安，神武第六子，文宣之母弟。文宣崩，幼主即位，除太傅录尚书事，朝政皆决于帝。干明元年，从废帝赴邺，居于领军府。时杨愔等以帝威望既重，内惧权逼，请以帝为太师、司州牧、录尚书事，解京畿大都督。帝时以尊亲而见猜斥，乃与长广王谋，至省坐定，酒数行，于坐执愔等斩于御府之内。』」
　　
　　〔六〕左传隐公十一年：「君子谓郑庄公失政刑矣，政以治民，刑以正邪，既无德政，又无威刑，是以及邪。」困学纪闻十三：「高洋之恶，浮于石虎、符生，一杨愔安能救生民之溺乎！」
　　
　　〔七〕赵曦明曰：「北齐书斛律金传：『金子光，字明月。周将军韦孝宽忌光英勇，乃作谣言，令间谍漏其文于邺；祖珽、穆提婆遂相与协谋，以谣言启帝。遣使赐其骏马，光来谢，引入凉风堂，刘桃枝自后拉而杀之。于是下诏称光谋反，寻发诏尽灭其族。周武帝后入邺，追赠上柱国公，指诏书曰：「此人若在，朕岂能至邺？」』」
　　
　　〔八〕卢文弨曰：「吕氏春秋召类篇：『孔子曰：「修之于庙堂之上，而折冲乎千里之外者，其司城子罕之谓乎！」』注：『冲车，所以冲突敌之车；有道之国，使欲攻者折还其冲车于千里之外，不敢来也。』」
　　
　　〔九〕左传成公八年：「四方诸侯，其谁不解体。」正义曰：「谓事晋之心，皆疏慢也。」说略本卢文弨。北齐书宗室思好传：「与并州诸贵书曰：『左丞相斛律明月，世为元辅，威着邻国，无罪无辜，奄见诛殄。』」卢思道北齐兴亡论：「斛律明月属镂之赐，冤动天地。」
　　
　　〔一０〕抱经堂本「中」下衍「人」字，各本俱无，今据删。
　　
　　〔一一〕易系辞下：「君子知微知彰，知柔知刚，万夫之望。」说本卢文弨。
　　
　　张延隽〔一〕之为晋州行台左丞〔二〕，匡维主将〔三〕，镇抚疆埸，储积器用，爱活黎民，隐若敌国矣〔四〕。群小不得行志，同力迁之；既代之后，公私扰乱，周师一举，此镇先平〔五〕。齐亡之迹〔六〕，启于是矣。
　　
　　〔一〕严式诲曰：「通鉴百廿七：『先是，晋州行台左丞张延隽，公直勤敏，储偫有备，百姓安业，疆埸无虞，诸嬖幸恶而代之，由是公私烦扰。』似即据家训之文。」
　　
　　〔二〕通典二二：「行台省，魏、晋有之。……其官置令仆射，其尚书丞郎，皆随时权制，……盖随其所管之道，置于外州，以行尚书事。」云麓漫钞二：「南史，凡朝廷遣大臣督诸军于外，谓之行台。」
　　
　　〔三〕职官分纪八引「匡维主将」作「爱养将士」，事文大全己一「匡」误「主」。
　　
　　〔四〕赵曦明曰：「后汉书吴汉传：『诸将见战不利，或多惶惧，汉意气自若。帝时遣人观大司马何为，还言方修战攻之具，乃叹曰：「吴公差强人意，隐若一敌国矣。」』」案：章怀注曰：「隐，威重之貌，言其威重若敌国。」卢文弨曰：「汉书游侠传：『剧孟以侠显，吴、楚反时，天下骚动，大将军得之，若一敌国然。』」
　　
　　〔五〕赵曦明曰：「北史周本纪：『武帝建德五年十月，帝总戎东伐，遣内使王谊攻晋州城，是夜，虹见于晋州城上，首向南，尾入紫宫。帝每日赴城督战。齐行台左丞侯子钦出降。壬申，晋州刺史崔嵩密使送款，上开府王轨应之，未明，登城，遂克晋州。甲戌，以上开府梁士彦为晋州刺史以镇之。』」
　　
　　〔六〕「齐亡之迹」，宋本作「齐国之亡」，原注：「一本云『齐亡之迹』。」
　　
　　
　　
　　
　　卷第三
　　
　　勉学
　　勉学第八〔一〕
　　自古明王圣帝，犹须勤学，况凡庶乎！此事遍于经史，吾亦不能郑重〔二〕，聊举近世切要，以启寤〔三〕汝耳。士大夫子弟，数岁已上，莫不被教，多者或至礼、传〔四〕，少者不失诗、论〔五〕。及至冠婚，体性〔六〕稍定；因此天机〔七〕，倍须训诱。有志尚者，遂能磨砺，以就素业〔八〕；无履立〔九〕者，自兹堕慢〔一０〕，便为凡人。人生在世，会当〔一一〕有业：农民则计量耕稼，商贾则讨论货贿〔一二〕，工巧则致精器用，伎艺则沈思〔一三〕法术，武夫则惯习弓马，文士则讲议经书。多见士大夫耻涉农商，差务工伎，射则〔一四〕不能穿札〔一五〕，笔则纔记姓名〔一六〕，饱食醉酒，忽忽无事，以此销日〔一七〕，以此终年。或因家世余绪〔一八〕，得一阶半级〔一九〕，便自为足，全忘修学〔二０〕；及有吉凶大事，议论得失，蒙然张口〔二一〕，如坐云雾〔二二〕；公私宴集，谈古赋诗，塞默低头〔二三〕，欠伸而已〔二四〕。有识旁观，代其入地〔二五〕。何惜数年勤学，长受一生愧辱哉〔二六〕！
　　〔一〕吴从先小窗自纪一曰：「颜之推勉学一篇，危语动人，录置案头，当令神骨竦惕，无时敢离书卷。」朱轼曰：「此篇反复晓谕，真挚剀切，精粗具备，本末兼赅，凡为学者，皆宜熟玩。」黄侃文心雕龙札记事类篇曰：「尝谓文章之功，莫切于事类，学旧文者，不致力于此，则不能逃孤陋之讥，自为文者，不致力于此，则不能免空虚之诮；试观颜氏家训勉学、文章二篇所述，可以知其术矣。」
　　
　　〔二〕靖康缃素杂记二：「汉书王莽传称：『非皇天所以郑重降符命之意。』注云：『郑重，犹言频烦也。』颜氏家训亦云云，此真得汉书之义。近沈存中笔谈言石曼卿事云：『他日试使人通郑重，则闭门不纳，亦无应门者。』即以郑重为殷勤，不知何所据而云然？不尔，曾谓使人通频烦可乎？魏志倭人传云：『使知国家哀汝，故郑重赐汝好物也。』亦有频烦之意。今人有以郑重为慎重者，又误矣。」黄生义府下：「予谓汉书、颜训是也，然得其意而未得其声，盖郑重即申重（平声）之转去者尔。三国志云云，颜氏家训云云，此用郑重字，皆与颜注合。至白居易诗：『千里故人心，郑重又交情。』郑重字相似。沈括笔谈云云，此又用为珍重之意，非本指也。」案：卢文弨、郝懿行并据汉书王莽传为说，无烦复緟也。
　　
　　〔三〕卢文弨曰：「启，开也；寤，觉也，与悟通。」器案：说郛本「启」作「终」。
　　
　　〔四〕器案：本书序致篇：「虽读礼、传。」钱馥曰：「传盖谓春秋三传也。」案：礼指礼经。
　　
　　〔五〕卢文弨曰：「论谓论语。」器案：汉、魏、六朝人简称论语为论，皇侃论语疏叙引别录：「鲁人所学，谓之鲁论；齐人所学，谓之齐论；孔壁所得，谓之古论。」何晏论语集解叙：「安昌侯张禹本受鲁论、兼讲齐说，善者从之，号曰张侯论。」汉书张禹传载时人为之语曰：「欲为论，念张文。」说郛本「诗」作「经」，不可据。
　　
　　〔六〕体性，即谓体质。国语楚语上：「且夫制邑若体性焉，有首领股肱，至于手拇毛脉。」吕氏春秋壅塞篇：「牛之性不若羊，羊之性不若豚。」高注：「性犹体也。」盖单言之曰体曰性，兼言之则曰体性也。文选袁宏三国名臣序赞：「子瑜都长，体性纯懿。」李善注：「都长，谓体貌都闲，而雅性长厚也。」
　　
　　〔七〕庄子大宗师：「其耆欲深者，其天机浅。」成玄英疏：「天然机神浅钝。」南齐书文学传论：「若夫委自天机，参之史传。」
　　
　　〔八〕卢文弨曰：「素业，清素之业。魏志徐胡传评：『胡质素业贞粹。』」器案：本书诫兵篇：「违弃素业。」杂艺篇：「直运素业。」义俱同。晋书陆纳传：「汝不能光益父叔，乃复秽我素业邪！」
　　
　　〔九〕卢文弨曰：「履立，谓操履树立。」
　　
　　〔一０〕戒子通录二引「堕」作「惰」。卢文弨曰：「堕，徒果切，与惰同。」
　　
　　〔一一〕刘淇助字辨略四：「会，广韵：『合也。』愚案：合也者，应也，言应当也。本是会合之会，转为应合耳。魏志崔琰传注：『男儿居世，会当得数万兵千匹骑着后耳。』颜氏家训云云，会即当也，会当重言之也。」新方言释言：「凡心有所豫期，常言曰会当。」
　　
　　〔一二〕罗本、颜本、程本、胡本、何本、朱本、别解「讨」作「计」，与上句复，疑误。卢文弨曰：「贾，音古，周礼天官大宰：『商贾阜通货贿。』注：『金玉曰货，布帛曰贿。』」
　　
　　〔一三〕说郛本、程本、胡本「沈」作「深」。文选思玄赋：「杂伎艺以为珩。」注：「手伎曰伎，体才曰艺。」
　　
　　〔一四〕说郛本、罗本、颜本、程本、胡本、何本、朱本及奇赏、别解「则」作「既」，少仪外传上、合璧事类续六、新编事文类聚翰墨大全己四引亦作「既」。
　　
