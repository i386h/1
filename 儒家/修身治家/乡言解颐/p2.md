<!-- { "loadSidebar": true } -->
　　《易。说卦》：「震为雷，为长子。」乡人雷公爷之称，或原于此乎？然雷公之名，其来久矣。《素问》：「黄帝坐明堂，召雷公而间之曰：」子知医道乎？对曰：「诵而颇能解，解而未能别，别而未能明，明而未能彰焉。」又药中有雷丸，雷矢也。梨园中演剧，雷公状如力士，左手引连鼓，右手推椎若击之状。《国史补》：雷州春夏多雷。雷公秋冬则伏地中，人取而食之，其状类彘。其曰雷闻百里，则本乎震惊百里也。曰雷击三世，见诸说部者甚多。《左传》曰「震电冯怒」又曰「畏之如雷霆」。故发怒申饬人者曰雷，受之者遂曰被他雷了一顿。晋颇恺之凭重桓温。温死，人问哭状，曰声如震雷破山，泪如倾河注海。故见小孩子号哭无泪者曰干打雷不下雨。曰打头雷，仲春之月雷乃发声也。曰收雷了，仲秋之月雷始收声也。宴会中有雷令，手中握钱，第一猜著者曰劈雷，自己落实者曰闷雷。至于乡人闻小考之信，则曰又要雷同了。不知作何解。 

　　电 

　　《易．说卦》；「离为火，为日，为电。」三者皆至明之象也。《噬嗑》：彖曰「雷电合而章」言雷震而电耀，相须并见象。曰电雷．言电明而雷威，故以明罚勅法。电与雷离不得。《宋史．舆眼志》：旗上绘雷公电母。乡人有闪电娘娘之称。且不谓之闪电，直曰打闪。东坡诗云「柳侯运笔如电闪是也。《礼记》注「鱼鲔不谂」，谂之言闪也。又释文：暂见貌，动貌。古诗「寒鸦闪闪前山去一，杜诗「闪闪浪花翻」，皆与闪字义合。又《字典》：门字内左一撇音帓，右一撇音瞎，俱邪视貌。门字左旁着人，音或，隐身忽出惊人之声也。又可与闪字旁证。若无雷而电，乡人谓之露水闪。露水未必有闪，盖以其若露水之乍见而不能久也。 

　　霜 

　　《豳风》授衣传：九月，霜始降，妇功成，可以授冬衣也。九月肃霜，道其常也。六月飞霜．言其变也。若张融之补《海赋》「飞霜暑路」，肖盐形，非实事也。市上卖面小招牌曰欺霜麦屑，霜、屑同也。俗语云：富贵草头霜。谓珍珠毛之灰白色者曰草上霜，尤以白色者为贵。锅底煤曰百草霜，则黑霜矣。白香山云「树叶霜红后」则红霜矣。冬瓜有自来霜，如傅土粉一层。故乡言曰黑脸搽粉冬瓜样。见发秃者曰下霜了还不戴帽子，言壶卢遇霜则抽也。有纳妾者，肥麻长黑，友戏赠云：霜皮溜雨四十围，黛色参天二千尺。又王、周、张三人共饮夜醉，王居河北士二人送之。周曰「半夜三更送老王」；行至街外醉跌，张曰「文昌阁下躺周郎」行至桥，王曰「石桥月下三人影」，未得收句；适北来一人，问而续之曰「毡帽头儿六髻霜」。 

　　雪 

　　「上天同云，雨雪棼棼，益之以霡霖。」言雪而及雨者。盖冬多积雪，至春而益以小雨，则更优沾矣。《齐民要术》：「雪者，五谷之精。使稼耐旱。」《朝野俞载》：「正月见三白，相公笑赫赫。一北人谚曰：要宜麦，见三白。吾乡谚曰：三九无雪休种麦。麦种于秋，乡田谓之漏风地，不宜秋麦宜春麦，故以三九之雪为来春种麦之征。又曰雪能杀蝗，秋蝗遣种入地，惟大雪浸下，可以药之。其曰米星雪，则先集维霰也。其曰绵花套子雪，则柳絮因风也。陶谷扫雪烹茶，农夫亦以器积雪水。刘叉赋冰柱，乡人则谓之凌锥。至于堆雪山，小儿之伎俩也。架雪桥，健讼之诞词也。谓苦寒太甚者谓之雪上加霜，谓周济贫寒者谓之雪裹送炭。若报仇雪恨之雪，则音同而义别矣。昔闻河间太守招同官赏雪，席间吟诗，太守曰「大雪下了二尺五」，县令曰「只见梅花不见土」。广文曰「准备来年收麦子」，都司曰「糨子抹遍河间府」。以麦屑和水熟稠曰糨子，生稀曰面糊。俗谓官事不了了者曰面糊。面糊者，胡涂也。 

　　雹 

　　冬雨雪，其常也，瑞也。夏雨雹，其变也，灾也。洮、岷间雨雹曰白雨，又曰硬头雨。当禾苗菜蔬遍地，皆柔脆之物，如何禁得此物。故乡人夏日赴田工作者，必携小绵袄，人问之，曰：看硬头货下来，脑戴吃不住。宋绍兴十七年，临安雨雹，太学屋瓦皆碎。学官讳言之，遂称硬雨。二字颊新颖，可对软风。按《说文》：「雹，雨冰也。」《大戴礼》：「阳之专气为霰，阴之专气为雹。霰、雹，一气之化也。」注：阳气在雨，温暖如阴。阳气薄之，不相入，搏而为雹。故《春秋．谷梁》说曰：「雹者，阴胁阳之象也。」《埤雅》：「阴包阳为雹。」申丰以为古者藏冰，固阴冱寒而无雹。盖阳无所泄，雹之所以生也。雹形全似半珠，其粒皆三出。雪六出成花，雹三出成实。雹者冰之余，造化权兴。曰雹者雨之冰也，又曰北方之气，云、雨、雹、霰、雪。《礼．月令》：「仲夏行冬令，则雹冻伤谷。」注：子之气乘之也。阳为雨，阴起胁之，凝为雹。故古文作■(罍)〈缶替换包〉。以余所见，雨雹未有不带雨者，而至大者亦不过如小胡桃。东坡诗所谓「夜来雨雹如李梅」是也。若放翁「棋枰窗下时闻雹」，则更小矣。尝闻老辈言，某村禾稼已熟，获者几半，而贪得者犹冀其坚饱，未刈。适来卖馒头者，乡人谓之包子，小而且硬，多挑斥之。其人曰：「莫嫌包子小，再要大了吃不了。莫嫌包子生，再要熟了吃不成。」人以为妄，逐之去。次日雨雹，稼尽委地，始信卖馒头者盖为之兆也。 

　　．虹蜺　音同霓 

　　《尔雅》：「螮蝀，虹也。为挈贰。」疏：虹双出，色鲜盛者为雄。雄曰虹，（合）〈音替换合〉者为雌。雌曰蜺，沈约《郊居赋》：「雌蜺连蜷。」蜺字五结反，音啮。《万花谷．辨证》：「泛用霓字，读平。单用雌霓，读作啮。」《说文》：「螮蝀，状似虫。」《释名》：「虹，攻也。纯阳攻阴之气也。」《孟子》章：「若大旱之望云霓。」注：云见则雨，虹见则止。《月令》：「季春，虹始见。」「孟冬，虹藏不见。」虹无质而曰见、曰藏．言其气也《诗》：「螮蝀）在束，莫之敢指。」传：螮蝀，虹也。夫妇过礼，则虹之气盛，君子见而戒惧讳言，莫之敢指。乡人见之，戒儿童勿指，曰指了生熬指，言指头生疮，盖因此附会也。又曰「朝隮于西，崇朝其雨」。脐，升也。言方雨虹见，则其雨终朝而止矣。在东者，暮虹也。隮西者，朝虹也。故日在东则虹见西方，日在西则虹见东方。又入绛韵，义同，音降。乡谚云：东虹日头西虹雨，南虹出来卖儿女。以余所见，在东者多，西者少，从未见在南时，不知何据。 

　　烟 

　　烟，火气也。故字从火。然烟云、烟霞、烟岚、烟树、烟水，则舆火不相涉矣。吕新吾《小儿语》云：「烟儿烟儿休烟我，与你搬砖垒灶火。垒了灶火烟还在，恼来逃出烟儿外。烟裹岂无人，烟自不黏身。一则专指火烟，以喻炼过欲境，登得道岸也。乡人谓屋之幽暗不明者曰黑烟洞，衣色之紫黑闪灼者曰火燎烟，谓好作狎狭游者曰留恋烟花，谓印板书之模糊者曰舍不得烟墨，谓火未著者曰冒烟儿了，谓火欲著者曰有点烟儿不大，谓作家颓惰者曰这早晚还不动烟火，谓偶然诟谇者曰谁家灶筒不冒烟，皆尚有含蓄之意。若谓声哑者曰串烟，鼻孔黑者曰烟筒，狂言者曰起狼烟，故作惊人大话者曰烟儿爆，皆刻薄语，非雅谑也。 

　　霞 

　　霞者，赤气腾而为云也。以朝暮见，大约春夏时多，秋冬时少。古谚云：早霞不出门，晚霞行千里。又云：日入胭脂红，无雨也有风。盖十有八九验。县城西数里，有朝霞寺；《志》内有朝霞晚照，为八景中之一景。其地则为上京之路所必经。十五年前，余自县城旋都，夜雪迷路，使．仆问行人，人曰：「北里许便是招下，无有什么朝霞寺。」乃知乡音之讹。因口占云：「村树微茫际，迟迥小驻车。旧途迷夜雪，古寺问朝霞。不信乡音改，翻疑地志差。桃源何处是，惆怅武陵花。 

　　雾 

　　《尔雅》：「地气发，天不应曰雾。雾谓之晦。」《释名》：「雾，冒也。气蒙乱覆冒物者也。」《元命苞》曰：「阴阳乱为雾。」《酒谱》载：三人晨行犯雾，不食者死，食粥者病，饮酒者无恙。盖与瘴气相类。故乡人谓盛气狂言者曰乌烟瘴气。乌者雾字之讹也。戏谓眼模糊者曰雾抄了，谓燋麦遇雾则多获，未解其理。又有三里雾、五里雾之说。王甥椿桥久困场屋，郁郁不得志，因作《雾行图》，言暂入迷途，自有披云雾而见青天之候。 

　　乡言解颐卷二 

　　地部 

　　地 

　　地道、地理、地势、地气，皆经语也，乡人则常言之。豁平声。地、旁上声。地、轧地、杀地，不见于经，乡人亦常言之。坤厚裁物，华岳不重。谓鳌鱼眨眼则地动，侧身则地陷，谓武断乡曲威吓愚人者曰跺跺脚儿两头颤，吆喝一声地下磨。乡言之夸也。谓风大者曰揭地皮，雨小者曰洒地面。井为地眼，草为地须，东为地头，西为地尾，以人之形体论地，似乎不经。然股肱之郡，唇齿之邦，某处咽喉，某处腹背，则见诸史传者多矣。谓受水之地为龙沟，谓卸货之地为马头，谓交叉之地为狗牙相搀，谓城薄之地为兔不屙屎，则又以物类拟之矣。有个地缝儿我也钻进去，无地自容也。这么点儿个地方，你还挤进来，有欲必争也。于接壤之地植小树，记地界也。当收获之时，令小儿坐守，看地边也。指某处曰那是个好地方子，谓仁里也。那是个不好地方子，谓恶风也。见落魄者惊曰，你怎么到了这么个地步，一寒至此之意也。见得意者喜曰，你可得了好地方儿了，爰得我所之意也。谓生长于此者曰伏地虫儿，又曰坐地虎儿。强龙不压地头蛇，戒众寡不敌也。虾蟆尿一泡，这地就潦了，言地势太洼也。若安置物者则曰放在地下。此下字当作上声读，盖天高地卑之下，非天上地下之谓也。 

　　土 

