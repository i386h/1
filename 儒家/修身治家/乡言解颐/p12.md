<!-- { "loadSidebar": true } -->
　　世有决无益处，一经人手，遂有不可久离之势，而尤喜其气息潜通者，烟筒是也。烟筒杆木不如竹，玉、象嘴不如铜。近日吸潮烟者多，斗小如豆。纪文达公烟筒以里计斗，其大斗自京至海淀，一斗犹未熄也。○选罢青铜选竹枝，淡巴菰与此君宜。神恰突曲生烟后，味转灰然耐冷时。廿里最难香不断，一囊独怅粟无遗。炎凉阅历凭谁语，不是兰心未许知。 

　　火镰 

　　世有未尝不廉，而饱燕游自得之囊，结摩厉相成之友，久而不见廉之迹，终无损于廉之名者，火镰是也。钻木映日，皆可取火，而总不若火镰之便。乡人谓与火石、火绒子为随身三宝，非谬赞也。○无定行踪惯打包，传灯妙诀莫轻抛。作成世上苔岑契，悟到人间金石交。性未养和韦重佩，诗将吟就火同敲。休言磨铁输钻木，榆柳槐檀过眼泡。 

　　靴掖 

　　世有轻如袖纳，重异腰缠，比带胯而不方，视荷囊而甚扁者，靴掖是也。零星字纸，以靴掖盛之，便于取携也。幼闻某处有三掏之目：某翁见人掏靴掖，取诗草也。某人掏地单，说田产也。某僧掏缘簿，写布施也。夫和尚化缘，说合地土，世俗常情，至问友敲诗，尤是雅人之事，好事者遂以为口实，俗之偷也。○奚囊须负检须提，长靿（靴名）中藏我自知。一纸书堪烦雁足，百文钱肯系乌皮。抛残手版轻身后，料理名笺答友时。昨夜醉眼靴孰脱，吟筒犹有未成诗． 

　　鞋拔 

　　世之角，牛者为用多矣。而共因材制器，审曲面执，以成其巧者，莫鞋拔若也。语云：衣不大寸，鞋不争丝。为妇人言之也。男子之鞋只求适足，而欲其峭紧者，则用鞋拔。乡言曰：给我小鞋儿穿，我给你个提不上。拔者，提之使上也。○但知峭紧便趋奔，不纳浑如决踵跟。适屦何人甘削趾，采葵有术莫伤根。只凭一角扶摇力，已没双凫沓踏痕。直上青云休忘却，当年梯步几蹲蹲。 

　　食物十事 

　　麦啄 

　　麦啄者，楚北之鸟也。释其名者，或曰如布谷，以声而得名。或曰麦熟时啄之则肥美，舆北地之铁雀同一食法，而较腴。又有二喜者，似喜鹊而小，声最清巧，其名甚佳。因并志之。○麦啄麦啄，无啄我麦。毕之罗之，以宴嘉客。相彼鸟矣，载飞载止。求其友声，我心则喜。 

　　鲥鱼 

　　北地无鲥鱼。江乡亦惟四月有之，不过半月则无有矣。似鮝而腴远甚，昔人以其多骨，与海棠无香同恨，苛论也。余候咨闲居魏氏园三月，因得食之，乃无遗憾。○一年宦况随春尽，千里乡心人夏迟。省识黄州留客意，办鱼未见使君诗。 

　　锅焦 

　　柴灶之釜，炊秔饭熟，而锅底之米结成凹，其色黄，其声脆，谓之锅焦。乡言曰格炸。江乡有以酿酒者，曰锅巴酒。腊月，寺观中有以油煎之馈岁者。○釜作规模水作缘，锅焦炊出象天然。香秔玉椀谁雕琢，善米珠盘自贯穿。酒滴槽床须酝酿，馈从兰若费熬煎。何如丹灶柴桑火，顷刻工夫得大还。 

　　茬头 

　　禾有不成穗者，侧生含苞，结小棒，大者寸许，小者数分，外白内苍，绝似羊毫秃笔。味甘，有土气，其大者则坼裂如胡髯，不中食，儿童谓之吾图撒，家乡曰荏头，京师则曰乌糜。方言音义，姑付阙如。○厨下老妪不解诗，主人食性犹能知。门前买花来缓缓，一把乌糜献珍罕。却讶笔头公，改名襄墨子。儿童见折苞，吾图撒合里。东坡当日嗜好殊，名多生造世所无。或疑此物寻食谱，余曰称心休泥古。 

　　蝌蚪子 

　　麦、菽二屑各半，和面，用术床铁漏按人沸汤中，熟而取出，拌卤食之，较之活络、瓢儿漏，柔软细腻。蝌蚪子者，象形也。此山右人食法，又曰格豆子，则音之讹也。○岂无檬憧人，菽麦不能辨。和屑作羹汤，食之亦称善。称善问嘉名，告从古书选。唐风昔俭勤，迄今尚流衍。诗篇蟋蟀吟，食单蝌蚪撰。乃知精约厨，所费不在腆。寻文指画肤，思味口尝衡。夜入黑甜乡，将无梦吞篆。 

　　馍 

　　束皙《饼赋》：「馒头薄持。」饼亦谓之馒头，家乡则烙饼谓之饼，蒸馒头谓之包子。若河南、山左则同谓之耱。蔚侄来自着侄昌邑任所，言其每食必一人四馍，因作《四馍馍歌》。○吃不吃，四馍馍。饱不少，饥不多。山左来牟甲天下，得四时气性平和。家家蒸餹养丁口，旅馆人众、难盈科。数以纪之示有节，八馍两食无差讹。五鹿块，重耳诃，一盂麦饭经滹沱。嫂不为炊季、手恼，然箕煮豆陈思歌。干糇以愆民失德，无四馍馍将奈何。吃不吃，四馍馍。 

　　碾转 

　　来牟之外乡人，有所谓雅麦者，先半月熟，专为作碾转之用。取其粒之将熟含浆者，微绉，入磨下，条寸许，以肉丝、王瓜、莴苣拌食之，别有风味。其时邻里相馈答，亦有专送麦粒者，为食新也。○仲谋工赋麦，葛恪工赋磨。磨中麦屑自成条，麦兮磨兮俱可贺。堆盘连展诗人羡，村妪争夸碾碾转。小满开花芒种餐，胯斗提篮遗亲串。节物食新忆故乡，春来时未接青黄。昨年友馈今犹在，蒸熟依然饼饵香。 

　　甜冰 

　　秋禾将熟，其茎之壮者盈握，精液已足。每当下庄查稼时，佃户截取之，捆载车后，归舆儿童当蔗食，谓之甜冰，亦取蔗浆寒之意也。恃未必倒尝渐入佳境耳。○赚山有甜雪，渠水有甜冰。却如甘蔗甘，莫当凌阴凌。作甘惟稼穑，土谷精气凝。野老耽辛苦，儿童知未曾。 

　　蚂蚱 

　　《诗》咏阜螽，《尔雅》记土螽，种类同而形与名小异耳。大腹短翼者曰聒聒。善鸣身长而头锐者曰担杖。又有官儿娘子之称，盖缘其复翅若红裙也。其土色而身中头圆者，则谓之蚂蚱，即蝗虫也。嘴利于剪，最为禾稼之害。得之去头翅足，以油盐烙食之，中有黄者尤肥，赵仲吾广文有同嗜焉。○捕蝗无善策，其罪莫能赎。或为长平坑，或为京观筑。未若优孟方，葬马于我腹。彼既食人谷，人亦食其肉。洗尽尘泥沙，剪去头翅足。膏油与盐汤，炮之戍鼎炼。先用荐田祖，继以饷亲族。腴如擘蠏黄，佐以浮皑绿。良朋嗜偶同，脍炙非我独。从此鲈堂餐，莫但供苜蓿。 

　　海带 

　　河冰既泮，海带出焉。或曰自黄泉出，故晒干之则为一条土，形似蜈蚣，长约三四寸，五色具备。人釜水煮，加葱蒜椒盐，以箸顺搅之，勿逆，乃熟烂。其色黄，其味较虾蠏酱似正。吾邑有为李芝农先生门生者，尝以献食之，甚喜，遂每岁索之。奈十余年不见是物，未免怅然。○本是河鲜族，休当海错尝。时随冰泮出，味带土泉香。恶状疑人骇，深渊竟久藏。芝农同炙嗜，举箬叹庄荒。 

　　乡言解颐卷五　　物部下 

　　金银钱三事　　附试金石、银剪、钱串 

　　《禹贡》：「惟金三品。」金、银、铜也。可以制器，可以利用。金制条、叶，银分整、碎，皆以易铜钱。钱有大小数之异。金必用试金石，银用夹剪，以防其伪。钱用串穿之，使有所归。乡人谓小具识见者曰有个试金石儿，借喻也。谓屈膝请安者曰夹剪，肖形也。谓善于生财者曰钱串子，入而能聚也。○引尽贪痴惹惯瞋，世间无赖是黄金。偿逋难点投缘石，乞巧谁教暗度针。无屋藏娇耽老健，何人铸佛慰狂吟。夜来似梦衔环雀，晓听黄骊空好音。○谁把灵山宝瓮开，有人争认白皑皑。珍从地镜图寻出，色自天河水瀚来。识气莫教蟾影误，勒名难免匠心猜。荆、扬三品金同贡，雪净头街属秀才。生员例用银顶。○白水真人眼最明，一生阅尽古今情．空拳贺客言真大，附耳将军直太轻。扑满偶然嬉稚子，孔方到处作难兄。挂叉窃叹东坡老，买夏论园欲不成。○贵物从来未易真，天生小石试良金。效他作砺轻砻手，慰彼披沙细拣心。掷地定当听切响，摩崖先使认悬针。分明一色题名榜，摸索何须暗裹寻。○正愁无术辨朱提，或曰并州快剪宜。雅嘴轻扶农破块，鹤身横跨贾居奇。看来促膝相亲意，悟到同心利断词。切玉锋■<钅芒>磨铁力，可怜一样为人疲。○床头阿堵莫余围，满屋钱都一串归。备贺客需应染采，为金夫计竞编韦。氓将抱布先钻孔，（《诗》：抱布贸丝。注：布为币，即钱币也。今所见铲币，柄皆有孔多出河南。）贾善穿珠偶杂玑。小钱终不能免。寄语青蚨听约束，任来任去莫他飞。 

　　飞潜走三事 

　　物之飞者，以天空为乐，潜者以渊深为乐，走者以长林丰草为乐，各乐其所乐，与人无与也。而人必欲夺其所乐，以为己乐，自以为甚乐，而不知其甚苦。郎如取鱼者，深宵渔火，冷雨凄风，得不得未可知，未见其乐也。若养鹌鹑者之手把，猎兔者之熬鹰，强打精神，彻夜不寐，未见其乐也。乡间今无养鹑者，幼时犹及见之，大约店铺为多，床头或绮囊，或锦袋，问其中，曰：「鹑也。」于时有诮之者曰：」作生意，把雀子。生意不遂心，雀子磨煞人。掌匮怒伙计，雀子入手眼先闭。伙计觑掌匮，把着雀子也要睡。」传以为笑。鱼网之设，名目不一。随地而移取者为小扳罾。相地而安置者为十字木网。其乘舟平撒水面，网边之铁入水而合兜之，谓之旋网，须臂力大而善旋者，方能有获。有撒网而持纲以上觉甚重，喜以为大鱼也，乃网一童子之泅者，索食求衣，慰而遣之。人曰：「亏汝善周旋，惯撒清水网。网得光定猴，倒赔二一两。」盖藉以诮飞帖打网者也。至于见猎心喜，则半系膏粱子弟。而游闲无赖之徒，相与从而逢迎之。于是溜马者、饲犬者、架鹰者，羣视以为鱼肉。而其中要紧脚色，则为踢兔之人，为先路之导，步踏草地，见兔苗，假咳以为暗号，而鹰犬齐来。有人焉，习为此役，年老矣。一日，努力前进，奈天寒嗽发，架鹰者以为号也，乃撒鹰，犬亦随之。鹰不见兔，羞而扬去，犬亦向人空埠，与嗽者相酬答。而兔之在原在窟，未可知也。猎者乃败兴而归。○物盈天地间，并育不相害。人物异蠢灵，俯仰均畴载。飞走与潜鳞，于人了无碍。金鱼作珍佩，玉兔藏月宫。画家绘鹑谷，吉语占寿丰。生意在祥和，比心须广充。 

　　药物三事（何首乌 云茯苓 上党蓼） 

