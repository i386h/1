<!-- { "loadSidebar": true } -->
　　《周礼》党正注：「五百家为党。」正，其长也。《风俗通》：汉家因秦，十里一亭长，言一亭之长率也。陈、楚、宋、魏谓之亭父。汉《食货志》：高祖颁新令制人，五家为保，保有长。保五为闾，闾四为族。皆有正。畿外置里正，比闾正，党正比族正，以相检察。隋大业末，刘义节补晋阳乡长。《墨子》乡长惟能，壹同乡之义也。宋王安石变募兵而为保甲，十家为一保，选主户有干力者为保长。五十家为一大保，选一人为大保长。十大保为一都保，为众所推服者为都保正，又以一人为副。此乡长保正之由来也。后则统名为乡保。吾邑分四乡。南为广川，辖里五，曰：和乐、好礼、尚节、宁海、嘉善，计八保，共一百四十九庄，乡长五人，保正六人司之。北为望都，乡辖里五，曰：安成、务本、广孝、进贤、新得，计八保，共一百一十九庄，乡长、保正各六人。北为渠阳，辖里五，曰：善教、厚俗、新安、崇智、得义，计十三保，共二百三十四庄，乡长九人，保正八人。东为海滨，辖里五，曰：慈恩、孝行、兴保、居仁、承化，其孝行、兴保、居仁、承化四里，凡十四保，共三百一十三庄，计乡长八人，保正十一人。余居慈恩里之林亭口，盖巨镇也。为庄凡九十有五，乡长一人，保正二人分司之。以余幼时所见乡长、保正，为张宝山、邢书二人。以后其子接充之，张之孙亦接充之，至今则屡易矣。斯役也，其稍有基业之人不肯昂，郎必不得已而为之，亦不能久。非小有才干之人不能为，而为之终不免于徇私。乡人直谓之曰土地，新充者则贺土地，为土地作生，为土地演戏，类皆本保之人。或曰：东庄的土地到西庄不灵，非所属故也。又曰：黄土坎儿的保正管地宽，谓包揽官事者也。大约忠实者少，狡黠者多，亦有欲藉绅士以为光宠者。昔闻一乡保多方先容，请得本街绅士数人，盛设饮馔。酒阑人散，过邻家，某立门首前拱揖曰：「诸位请到舍下献茶。今日可吃了一个响（乡）饱（保）。」谵而近于虐矣。 

　　优伶 

　　粤自伶伦作乐，懈管初调；师旷审音，楚风不竞。孙叔敖诣谋燕翼，优孟衣冠；唐天宝教演霓裳，黎园子弟。乃有传奇词客，按旧谱以翻新；唤起古人，俾现身而说法。蔡中郎《琵琶记》，写不尽离合悲欢；杜太守《牡丹亭》，不过是存亡梦幻。他若《西厢》、《西楼》之曲，《十种》《百种》之编，领异标新，夸多鬬靡。须知生、且、净、末、丑，皆以老郎为傅，惟净、丑为高足，故能醒同光双陆之痴；燕、赵、晋、秦、吴，区分戏子之班，独燕、赵为上乘，所以助慷慨悲歌之兴也。忆少年之游览，听日下之笙歌。大栅栏戏馆似酒楼，高悬望子；好朋友囊钱会茶票，先看招牌。新来脚色，今日全包；除去传差，明朝准演。于是徐步者雁行，捷足者蜂拥。先至后至，宾主不分；上场下场，地方自定。楼池三面，指望着青山白雨，待拍红牙；锣棒一声，出来了金带紫袍，未携翠袖。黄钟为万事本，律吕中那有二黄，白雪作太平谣，扮黛装何如三白。时则有若宜庆、翠庆，昆、弋问以乱弹；言府言官，（京班半隶王府，谓之官腔，又曰高腔。）节奏异乎淫曼。无奈曲高和寡土八十年渐少知音；人往风微，寻常辈难为嗣响。若坛王者，庶几续霍六之香火，一旦冷似炉灰；关安子，可以继萧四之开斋，此际空余肉粥。大头冠唱《油壶卢》，两桶酒容易吸干；铭德子当《货郎儿》，八条绳几乎喝断。嘟噜胡、馅儿饼，人以声传；秃大汉、胖三妞，技因形肖。长城下哭来宝带，王七与毛四擅长；破击中书内黄金，邢二与苍儿继美。一息犹存不少懈，可怜郝五、陈三，两人努力可相当，的是邵三、赵五．柴官儿、长套儿，气魄沈雄；三丁儿、马七儿，喉咙响亮。闻当年李桂官、韦二旦，品题声价，曾空冀北之群；迄今日老联喜、常二格，冷澹风情，犹是溧阳之马。黎面目难邀顾盼，老排场不合时宜。几人尚在，一部仅存。慨息京班，追思里曲。则有市庙酬神，秋田报赛。戏一班写来四日，足用烧盐；夜八出约以二更，消磨油烛。村裹迓鼓，无甚行头；台上吹箫，亦有唱手。铁勒奴声如雷发，争认金牛；颜佩韦气可腾云，羣夸野马。守门杀监，宋老维肝胆俱佰；醉隶判奸，孙丑子音容逼肖。老生则奎来、全友，副净则史侉、京张。王成子之《刘二官扣当》，稍逊熊儿，尹多儿之《乡裹婆探亲》，不输鱼子。烟云过眼，高下在心。若夫西梆一响，班号披缸；朔雪刚飘，俗名搭洞。逢场作戏者曰顽票，劝他医士斩香；随手不济者曰挂云，遂至海神吹笛。真堪啧饭，不但解颐矣。或曰惜哉，胡以有用之思，置之于无用之地，子足且疾，抵多少学步邯郸；我曰异哉，不为无益之事，何以悦有涯之生，吾舌尚存，数几个登场傀儡。 



　　乡言解颐卷四 

　　物部上 

　　物 

　　盈天地间皆物也。物为人用，其大者则为居处、饮食两端。养疴经年，不耐思索，因取旧日所咏之物为目，以诗实之。始之以造屋，中之以杂物、骨董，及题画小词，终之以开门七事，凑泊成编，较省心力。或曰：气子之诗乃乡言乎？余笑曰：「白香山得句，厨下老妪都解。解大绅曰：「分明是说话，又道我吟诗。」以彼二子且然，况我之未谙格调者乎？不风不雅，半谚半谣．只可附诸乡言，未敢拟之匡说。」 

　　造室十事 

　　打夯 

　　夯者，人用力以坚举物也。本上声，多读为平声，担夯用肩，皋夯用手。其物以坚木马之，约高五尺，围圆上四寸，下八寸。上实五寸以下凿空二尺，留四柱以容手。下实二尺六寸，沿边安铁环以系绳。四人一手握柱，一手提绳，以筑地脚，以一步土至三四步土为率。故夯歌云：「二步土，两步土，步步登高卿相府。打好夯，盖好房，房房俱出状元郎。」○不识谋居者，惟疑杵白声。作歌谐壤击，合耦象犁耕。手任分高下，心须审重轻。初基期巩固，大力筑坚平。 

　　测平 

　　测平之法，于地基四隅累小墙，中置三尺木锥。锥入地，上有小笋，安长二尺余木槽，可以随隅转移。约宽二寸，以容水，两头浮木鸭，谓之水平。一匠持尺墨于隅墙，一匠于水平旁斜倚木杖，只限视鸭。覆其手，则持尺之匠移下；翻其手，则持尺之匠移上；舆鸭平则挥手。而持尺之匠以墨尺画墙为准，以三隅反而地基乎矣。○庭未开三径，基先奠四维。断鳖难测海，浮鸭好为池。远视眸微睨，端详体忽敲。低昂须着眼，余手覆翻时。 

　　煮灰 

　　烧石成灰，炼石之遣意也。瓦匠用灰，如纸匠之面糊，厨役之粉纤，必不可缺。灰着水便然，如沸汤，故曰煮灰。○善垩工推郢，良材产自燕。石添烧后劫，灰竟冷时然。点雪遗披雪，生烟却避烟。笑他厨下妪，勺取塞胪穿。 

　　码磉 

　　磉者，柱石也。俗谓础为磉，又谓之柱顶石。测平之后乃码磉，几柱几磉。磉正方起鼓，中画十字，与柱之中相合。○闲敞三间地，匀圆八柱墩。雨通他日信，云护此时根。楹鼓成行象，牢丸拆字痕。包桑兼介石，攸止协安敦。 

　　上梁 

　　杗肤为梁，大木也。有梁而后构檀、侏儒、根阑、店楔次第以成室。古人作室，上粱有文，郑重之义也。陈仲弓之梁上，可以藏君子，其大可知。乡言曰上梁不正下梁歪，又曰有钱难买雨浇梁。○燕雀一朝忙，新居贺上梁。主人原豁达，君子莫偷藏。斗棋刚符合，星临大吉祥。更欣微雨洒，家室庆丰穰。 

　　量墙 

　　乡言云：亲戚远来香，隔房高打墙。与墙以蔽恶、耳属于垣之义相证佐。所患者土向而无基，坏于有隙。家乡墙用整砖，三顺一丁。京中用开条砖，整散间用，尚可。竟有全用碎砖，以灰抹之，谓之穿道袍，危如垒卵，虽东窑砖好，奈不整何。○作壁为山似，坚城孰撼摇。层云环底柱，佳境人中条。不畏匡衡凿，何愁屏翳浇。旁观嗟垒卵，犹自说东窑。 

　　盛泥 

　　京师之土，半煤灰半粪，造房和泥，用败土搀黄土。家乡则专用新土和泥，泥必用布袋绝而上，故曰盛泥涂羹。岂谓是欤？○乘屋猱升似，凭高疾呼庚。涂羹应作熟，布袋好为盛。拮据调泥手，绸缪彻土情。畏绳系白日，饥腹数雷鸣。 

　　飞瓦 

　　拆房下瓦，用无皮杉木二根，上依檐，下着土上，放之鱼贯而下，谓之流瓦。上用瓦，则以三四块举手掷上，在上者接之，谓之飞瓦。善飞善接者方无损，否则不能瓦全矣。○预作巩飞象，轻轻片瓦移。砖嫌投处重，甓觉运来迟。莺有迁乔势，鸳将戢翼时。食功须戒毁，堕地恼工师。 

　　安门 

　　乡村房前多用秫秸编篱系门，谓之柴（去声）。篱门，而房门则必安固。《协纪辨方》载：门光星，大月从下逆数，小月从上顺数。逢白字大吉，丫字损畜，人字损人，安门者不可不知。○郑重双扉置，光星认勿淆。礼门严出入，诗境辨推敲。诳必容车驷，须防塞草茅。《同人》占利涉，《无咎》筮初爻。 

　　打炕 

　　《说文》「炕，干也。」北地暖床曰炕。京师睡煤炕者多，烟铺兼以炕烟。家乡用柴炕，烹煮之外，春秋兼以炕粱，炕后方碾。故云这炕好干炕，那炕好炕干。这炕炕干谷，那炕炕谷干。这炕炕石五，那炕炕石三。○欲识冬烘味，须知暖洞春。炊粱迟热梦，卧雪笑痴人。疑似床兼寇，猜嫌丙及申。设悬难自主，一榻杳徐陈。俗忌云：丙不修灶，申不安床。 


　　消寒十二事 

　　暖砚 

　　笔砚精良，人之乐也。冰炭制化，砚之灾也。当得意疾书之时，而水丞腹坚，石君面皱，能无兴阻。世之为暖砚者，店铺用铁砚，书大字者翻用瓦罐盖，谓之墨海，其下皆可贮火。昔在内阁时，有以锡匣砚空其下以贮热汤者。余曾得有柄古铜斗，广二寸许，高如之，携作暖砚，颇适用．有句云：「软尘香土雪花霏，薇省冰窗笔结纽。以汤贮斗砚墨融，起草拈毫心应手。中书老矣走风尘，悔不携君饮江酒。」云。又六十年前冬月潞河小试，有以火酒磨墨者，人曰字色较白，不如清酱，试之果然。或曰浅淡质白，文家所忌。今加作料，气味自当深厚，高列无疑。○何人执笔效公权，处处冬烘理砚田。石出老坑才脱劫，墨蒸热海又熏天。半穿青铁重归冶，一缕红丝竟欲然。倘遇段维吟兴发，眼前煎饼认匀圆。 

　　冰床 

