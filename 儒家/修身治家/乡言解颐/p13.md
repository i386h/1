<!-- { "loadSidebar": true } -->
　　语云：「物聚于所好，疎于所不好。」道其常也。然亦有时推其所好而远之者，引其所不好而近之者，不得已也。余夙不喜药，亦无甚病痛，尝有「遇病坚持不药医」之句。张南山司马以为有是病即有是药「坚持」二字似偏。昔闻中州吴玉堂主政云：「世上有名病，无名医，有真病，无真药。」可谓透宗语。至于改用孟襄阳诗为医士作联句云：「不明财主弃，多故病人疎。一笑话也。若高荔农广文颇知医道，常言京师少真药。如白朮，苍朮也。厚朴，沙篙皮也。竹茹，刮柳竿也。茯苓，煼团粉也。九蒸九晒之地黄，则一钳所煮熟也。医家与药店通声气，所言如比，必非造语。余自戊申正月，忽患疮疾，两年不瘳，大有漏意，不得已而丸散膏丹尝试几遍，是引其所不好而近之也。自壮至今，五十余年未尝却酒，兹不得已而不饮，是推其所好而远之也。又括《汉书》语撰联句云：「十八九成福缘少；三百六旬斋日长。」而所好所不好之意亦在个中。病久，知友中间有暖药者。王笑山自黔省试差归，馈何首乌。刘豫生自滇省试差归，庄侄代索茯苓，俱是成形上品。又属莼侄觅得党参数觔，亦是地道美材。因赋长句。○石破天惊秋雨溜，七十年来瓮斋漏。自怜多病故人疎，那期药笼分珍厚。笑山何首豫生苓，如龟如鼠天然形。浑沦元气未肯凿，供之如对长庚星。阮籍从来以酒养，却属阿成寻上党。灵草一入步兵厨，忍使杜康缺饮享。多少因缘问曲生，而今莫谓我无情。柳枝傥入香山阁，未必甘心便放行。 

　　人物十事(物以人着，故云) 

　　赵酒 

　　赵象葊鉽亲家，官中书科四十年，广交好客，善养花，尤爱菊。寓土地庙上斜街，有晚香亭，自为《菊隐图》。花时宴赏无虚日，家庖精约，无外厨夸多鬬靡之弊。看花者，无论识与不识，阍人引之花室奉茶，而禁吸烟，亦不在此设席。尝言乡人谓菊为九花，以其盛于九月也。我养之菊，不但可以过冬至，并可以接迎岁之梅。然春、夏之培植灌溉，秋、冬之供奉护惜，亦费尽心力矣。刘金门侍郎赠联云：「直以菊花为性命；果然松雪是神仙。」佳句也。年近七旬，归易州。兰，孙霁桥，官农曹，岁一来京，联旧雨，尝馈酒一瓶曰：「此涞水春分所造，一名生春酒。」饮之醇于浙酒，味似锅巴酿。意嫌其少，归后又送一大坛，可感也。都人但知赵菊，不知赵酒。菊，所同也。酒，所独也。○燕市空为奇货薮，瓮斋却少东涞酒。那知名酒不须求，赵璧居然今日有。良辰雅集招我觞，开尊四座齐评量。或曰秣稻得天厚，我意水泉含古香。主人道是春分酿，气味中和如柜鬯。不将真一饮东坡，且当重阳馈元亮。罕珍掸节私心幸，饷遣情深或者更。果然松雪是神仙，大罍捧到瓶刚罄。 

　　张梅 

　　薇省前辈工书者多，善画者少。盛甫山惇大善画山水，人亦风雅。闻其在典籍厅时，有人愿得画扇一柄，代直一夜，未知信否。张鹿樵大镛天姿超迈，谈笑风生，工书，尤善汉隶，而迄未知其能画梅。语云良贾深藏，又曰真人不露相，岂谓是欤。然共事十余年，不识木兰，终是眼钝。庚辰夏，授河东观察，以自题画梅灯十六幅留别，悬之数年，虑有缺损，因装册以存真迹。○鹿樵先生事事精，何独于画逃其名。鹿樵先生事事雅，除却梅花不肯写。一朝脱离软红尘，便把梅花赠故人。曰见梅花如见我，谓我画工则不可。（有「我岂画工」小印。）果然下笔超凡艳，不是画工是花判。如此风流似者谁，梅花柳绪当分半。聚二十年别十年，披图欲拍梅翁肩。何时遂买江南棹，同醉琼枝小雪天。 

　　张莲 

　　张晓山之钢中翰，善养盆莲，自置老瓦盆，购佳植栽之，应时而开，较池中者地近而景真。然比邻数年，曾未得见。一日，向余索句。余因有「延陵公子吴红生中翰。招我觞，花开衣袂如熏香。何从得此六郎貌，道是荷花原姓张。我与子野居望衡，未看佳卉闻芳声。莲社条规许饮酒，胡为不请陶渊明。」云云。越日，便邀花燕，并移赠一盆。俗云：请神符要灵，符灵来得快。其信然欤？○一纸吟成急就章，果然招我饮莲觞。渊明入社心先醉，子野栽花影亦香。嘉种寻来珍似玉，仙葩开处白于霜。内白莲尤佳。尊前细认何元立，何鉣经亲家。旧雨相看鬓发苍。 

　　刘菊 

　　刘清远，林亭旧族也。善养花。晚年落魄，弃旧宅，移居南街。丁酉春归扫，见其贻藩侄盆中海棠甚佳。九月又旋里，重阳访之看菊。茅屋三间，有菊数盆，自言：「贫病颓唐，诸事俱废，惟浇花尚努力担水，未免为大雅所笑。乡人夙谓我为刘二混，而今只好混一日过一日，幸得见君，鄙愿足矣。」余稍有所赠，感而赋此。○美哉故里过重阳，诸咸环侍倾壶觞。笑问菊花何处好，同声劝我访刘郎。刘郎开门笑相迎，不速客来迟扫径。孱躯有愧傲霜枝，秋来木叶余同病。小儿蒙童大儿死，兀兀浮生周甲子。身闲贪种四时花，肩瘦尚禁三担水。移居此地岂乔迁，老屋回头意惘然。余价不酬沽酒值，落英难给合家餐。先生久在京师住，试看林亭今匪故。除却孔方谁是兄，犹行直道难为路。陋室数间还欲抛，元都去种桃千树。我闻此语心亦伤，刘郎刘郎惜晚香。与君别作明春约，不看桃花看海棠。 

　　张笔 

　　张韶台祥鉴孝廉，南山司马第二公子也。在黄州时方成童，郎爱诵余诗，亦夙缘也。诗文具有家学，书亦工楷，方期远到。丁酉，来赴北闱，时相觞咏。中副车，归里。己亥，魁粤榜。庚子、甲辰，两次欢会。讵归后竞以疾逝，可惜也。公交车来时，赠笔数枝，上镌「小松庐自制停舫吟诗之管」。停舫，余斋名：小松庐，其书屋也。余谢之曰：「今而后停舫安然无恙矣。」韶台愕然问故。余曰：「数年前，有乡客主余，适其友来访，见此额，问：『这两个字现成？」客摇首曰：「未必现成。乙余窃听之，爽然若失。既而思之，初额之时虽是偶兴，然唐人诗云：「停船暂借问乙，又曰「停舫临孤驿」，似非臆撰。今得君镌之管城，来从海国，江山阅历，文采风流，犹不足以为将来之现成故实乎？」相与一笑。○难得同心友，生平夙好知。松庐亲制笔，停舫劝吟诗。我梦生花杏，君才染翰宜。玉楼伤赋早，搦管怯临池。 

　　王石 

　　赋闲后，每春归扫，道经县城，常见石幢东街畔卧石一块，土堙仅露其背，似太湖石。嗣讯知为年家子乙酉孝廉王锦萱旧物，欣然愿奉以为玩。余酬以值，大车载至林亭。壬辰秋旋里，送葆侄试令山左，将石安置药圃。惟重约千余斤，无石工善运之法，颇费众力。有质库某目笑而心非之曰：「这算是一件西湖景，」余曰：「这是太湖石，不是西湖景。西湖景虽多，惟五柳居醋溜鱼天下驰名，惜汝未尝过耳」○埋没尘埃几十秋，云根到眼费旁搜。移为药圃司香尉，便送花封即墨侯。品入元章兼皱透，名符安石亦风流。最怜坚卧终须起，推挽何曾得自由。 

　　孙铎 

　　乡间管河堤界址者，谓之老人，不知其义。然亦只称为老人，未尝别有嘉名之锡也。孙云溪晋墀广文，过我小酌，言：「敝邑有一笑话，可作酒消，亦是诗料，君盍赋之。」因述木铎老人事，近似学署挂名门斗，藉免差徭，而名甚异。老人自有姓氏，然故事系孙所言，且令人耳新，故目以「孙铎」○今夕何夕嘉宾过，倾尊话旧衰颜酡。客言我有耳新话，木铎老人君当歌。老人故事勿深考，木铎时乖堪笑倒。牛刀未共言游夸，烷羊已惹端木恼。敝邑褊小冲要程，往来行李如流星。一乡当差十八九，木铎老人偏无名。邑宰按册呼里长，牵帅铎老来公庭。问尔老人若干岁，木铎之制何如形。孟春徇路古所有，未闻终岁辞徭征。古昔圣贤训人语。片时剿说何能明。矧今俗同道德一，金口应作三缄铭。名淆司铎慢官长，伪为老耄欺童婴。借口遒人竞尤效，奔走之役其谁承。掩耳盗铃恕微罪，恃符饶舌将大惩。老人无辞木铎哑，下阶携手踉脍行。铎兮铎兮汝余负，不能庇身竞何取。昨日黉门新挂牌，廪烷将颁缺新斗。 

　　郑叶 

　　人无贵贱，物无轻重，但曾受其益处，而遂不能忘于心。己卯夏直内阁时，耳下忽生火结，肿灼。署中送饭之郑厨，苏州人，昔曾僦居粉坊琉璃街寓所，善养草花，夜落金钱尤耐看。手艺中平，人尚谨慎。知余病，视之曰：「我家有现成药。」持来捣烂菜汁半碗，其色碧绿，敷之立消。问其名，曰：「大夫叶，又谓之气煞大夫，亦家园所种也。」惜未见其形质何如。○谁将仙药下蓬莱，去瘿居然胜海苔。便与秦松同爵赏，却疑尧篷向厨开。有心蔬菜皆灵草，无效蓼苓亦钝材。莫道病源从口入，好方还自易牙来。 

　　张炉 

　　张仲宣武孝廉，五十年前酒友巨川之侄也。居距林亭东三十里之鲁沽。体壮心实，会试不第，在乡务农。闲中制不灰木炉，较京师式样不俗，而利用。询其法，则曰：「无有什么法子。比方一个人，身材不拘高矮，只要脚底下贴的稳，裹裹宽绰，心裹豁亮，头不偏，嘴不敞，便是好材料。而且量肚吃饭，不致存食，气儿疎通，自然结实无病。不如是，只图外面好看，终究是个不成器的东西。」所言虽粗，颇有道理。巨川之孙木葊，赠余一具，小而坚致，可以烹茶。回忆当年寒夜围炉之饮，不禁怅然。○良弓箕，良冶裘，其所学事不相谋。故侯瓜，先生柳，随意为之心应手。张生少年工射鹄，旧日桑蓬悬老屋。所居宛在水中坻，却爱徐无山下木。规模扛鼎膨（月哼）样，搏埴从心夸郢匠。不将火伴助冬烘，且与步兵煮春酿。嗟余病与曲生疎，半作茶铛半药炉。不堪回首消寒夜，围坐同倾酒百壶。 

　　李瓮 

　　乡人嗤妄想者，则曰在坛子裹睡觉，作饔儿梦罢。斯言亦有所本。《世说》：某家徒壁立，只存一瓮，夜眠痴想富贵功名，不让邯郸枕上，乐而舞蹈，将瓮踏破，谓之瓮算。故东坡有「中夜起舞踏破瓮」之句。余尝为楹联云：「万种因缘酬瓮算，一家活计听书声」后于书斋(衤复)室，斲门为瓮形，额曰「瓮斋」，遂以为号。○幻想生瓮算，闇修潜瓮牖。朴园为瓮斋，于此两无取。作室如宅心，内方外欲圆。爱酒以及器，观象先陶然。阔腹贮阳春，请君入岂酷。试拍欢伯肩，弗陷诗魔足。馅锻与阮蜡，时复见性情。若构通天台，何如瓮易成。 

　　骨董十五事 

　　商父乙鼎 

