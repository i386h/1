<!-- { "loadSidebar": true } -->
　　土性、土色、土宜、土产，虽见于经，惟乡人辨之真而用之当。故以土牛之色，与春芒儿穿鞋与否，辨水旱，亦占验之一端也。言土必跟地，问种地者曰有多少地土？言土不言地，而计亩则曰仗着有几亩土。土非土不高，于是有土堆、土梗、土冈上声之称。人无土不活，于是有土粪、土锸、土蒉之用。此地无朱砂，红土子为贵，劝将就材料者也。前人撒土瞇后人眼，谓含糊了事者也。《禹贡》九州岛之土不同。若吾乡则黑而不坟，埴而不赤，近于扬州之涂泥。《左传》詹桓伯言：「某为吾西土，某为吾东土，某为吾南土，某为吾北土。」乡虽是北土，而在京师之东南，名为高原，而实下隰。谓世居者曰土住人，谓不说谎者曰土命人，而谓乡老曰土人。夫农夫野老，朴而不文，若无土气，则为巧言令色之人矣。但使居乐土，爱土物，扫土场，轧土谷，积如土茨，高如土阜，于时瑾土户，糊土牖，土炕暖膝，土锉炙手，饥吃土釜之粥，寒吸土瓶之酒，唱几句土歌，叩几声土缶，恰便似康衢击壤之土人，那管他雨水场中相笑之土偶。 

　　山 

　　吾邑无山。约在迤北百里之外，四月■（髻）〈吉替换丫〉髻■（髻）〈吉替换丫〉山，十月景钟山。村中有进香者，谓之朝山。县城内有土山子，城外有李山庄、陈山庄，俱有名而无实者。凡谓祭山神，买山料，垒房山，看花山，但指时事言之。若谓敬仰之人曰金山，倚仗之人曰靠山，作事居间者曰保山，事已作成者曰好山，人多则曰人山人海，人横则曰山摇地动。曰管山的烧柴，觊觎需索之词也。曰指山卖磨，虚诬诳骗之人也。至于欲知山下路，须问过来人。上山擒虎易，开口告人难。山河容易改，禀性最难移。虽系现成话，常引以为口头语。若这山看着那山高，畔援歆羡之意也。老虎吊了山涧裹，积怨称愿之词也。尝有乡村演戏，老学究来游，见庙门联句云：「古佛无灯留月照，山门不锁待云封。」问僧曰：「但有门而无山，何得谓之山门，」僧指戏台上曰：「那唱的是《醉打山门》，不但无山，而且无门，他也自管去打。」学究曰：「尔敢以我言为戏乎」僧曰：「天下事无非是戏，老施主何必认真。 

　　水 附桥、井 

　　北方之水多名河。吾乡之水为窝头河，起于香河之窝头庄，东与渠水会，流经七里庄，入宝坻界。东过城南之石桥，至王补庄，舆鲍邱河会。鲍邱发源密云北山，经三河、夏店等处，至邑之虎将庄入境，至王补庄，舆窝头河会。雍正四年，因八门城河口窄曲，乃自林亭别开直河一道，至宽江入蓟运河。故曰北鲍邱，南窝头，王补庄前好汇流。直到林亭口，由丰、芦二台可以直达天津。于是林亭百货丛集，虽非冲要，亦河路之小马头也。河在街北数十步，为一乡所取给。东北有石桥曰建福。此桥县志未裁，或建在修志之后。长约百尺，两岸垂柳，夏宜乘凉。北边一井，东西有两小桥。芮飞庵外舅尝游至，口吟曰：「此处好风景，三桥夹一井。河干垂钓几多人，钓竿截断垂杨影。」如画也。暑月有善泅者，以洗澡为名，试其技曰凫水，藏身露脚谓之竖直立，自南岸泅至北岸始见，谓之渣猛子。河水味甘，井水尤清洌。夏日河涨水浑，乃有饮井水者。乡言井水不犯河水，不知地脉之潜通也。又曰美不美，乡中水，不知他处之水有异味，酌而取饮也。临渴掘井，见诸格言。过河拆桥，载之《元史》瓦罐不离井口破，瓮敝漏也。水清方见两般鱼，亦孔昭也。若独木桥上打筋斗，要栽；王胖子跳井，下不去，顶着风儿撒河灯，回来的快。虽亦有因，然而俚矣 

　　泥 

　　有人焉，戴泥星之笠，穿泥点之鞋，具水土之气，上林亭之街。客有过而问者曰：「子非下流之人也，胡为乎泥腿？手非盛酒之器也，胡为乎泥头？虽不像泥猴儿如涂涂附，差多少泥母之涉波流。」其人曰：「子不识我乎？住泥窝，作泥活，堆泥塔，塑泥佛，用泥熟，知泥性，黑土泥松，黄土泥净，花泥要软，素泥要硬。若是托泥坯，打泥炕，泥房论间，泥墙计丈，泥灶管通，泥炉管旺，滑秸泥必匀，搀灰泥必亮。看看你的待承，试试我的手段。一日三餐，粳米白面。不要说鸡泥儿羹，筋泥儿纤，虚有其名，就是那杏泥儿粥，枣泥儿糕，也吃不惯。不如那茄泥儿锅蒸，蒜泥儿醋拌。鱼不要泥鳅，肉不要泥烂。茶水要勤，烧刀任灌。工夫要满钱，吃暍是白赚。先小人，后君子，定以一言。要买水，好和泥，预支几串。」客笑曰：「子诚泥人也。泥其所泥，非吾所谓泥也。既不知紫泥书字，朱泥饰丹，雪泥滑滑，青泥盘盘。坐于涂炭，固非西山之义士；辱在泥涂，又非绛县之高年。抹东墙，当不了铜山铁壁；墐北户，可能似函谷泥丸。南寺裹彀不着毁瓦画墁，西邻家曾见过荷蒉扛掀。子既欲泥子之泥，我亦能言子之言。齐不齐，一把泥，当夫又当匠；好不好，两顿饱，管饭不管钱。」 

　　尘 

　　尘者，地上之积垢也。《诗》：「无将大车，祇自尘兮。」则尘因车马之驰驱而起，而未言几辆也。若乡间载酒，大车多至九套，当行路之时，遇其迥空奔命，则真是维尘冥冥矣。又田赋志地丁银数分两，自几两几钱，下至厘毫丝忽微纤沙尘埃渺漠湖虚澄清净逡巡，则所谓泰山不却微尘，微亦数也。《礼记》：「洒不扬尘，扫必袂拘。」指一室一地而言也。若陈蕃谓大丈夫当扫除天下，安事一室乎？则一时愤激之言耳。尝闻乡村说评书者，自说自解曰：某元帅出令，众将官跟我前去，定要扫净烟尘。列位，尘可以扫，烟怎么个扫法？常见卖烟铺板搭上，多帖「喷云吐雾」四个字。吃烟的人尚能喷吐云雾，岂有大将军八面威风，而于烟不能净扫乎？只是兵器之外，须多带几把笤帚，预备着好扫烟；又说二人战在沙场，某人倒在尘埃。列公，倒在尘埃，就是躺在地下，不过文墨一点儿。埃者何也？凡沙之扬起者曰埃。沙场岂无尘埃？若嫌不净，扫了再躺下，也靡有这么大的空儿。虽是频话，却亦可供一笑。 

　　灰 

　　《渔洋诗话》载：某人诗云「京师风物一堆灰」，夫首善之区，声明文物甲乎天下，诳可以此目之。所谓一堆灰者，盖专指煤灰而言也。煤灰至多可厌，且无甚用处，大块者以垫炉底，余则煤铺搀作软煤，弃之街上，拣煤核者取以引火而已。石灰则为灰中广大教主，为造屋第一用料，且以供医科、染房等处之用。若乡中则以秫秸灰为最。种地必用灰粪，粪以肥田，灰以杀虫。淋灰水去衣垢，快于土城。次则炭灰淋水，亦可去垢。以水醮之，可以去铜钖之锈。养炭火非灰不可，古人诗故有「灰深火可宿」，「灰深到晓温」等句。灰本由火化，而可以养火，亦犹医家培子益母之意也。白香山诗云「灰心罢激昂」，苏东坡诗云「灰心诅复然」，盖用韩安国与狱吏田甲语意。余最爱《汉书》中此段，史笔如话，千古妙文，可以惩小人，并可以励君子。乡人有乘兴往言事者，逢怒而返，曰抹了一鼻子灰，扫兴语也。窃意不言土而言灰，或亦寓复然之意。不言面而言鼻，鼻，准头也。言不准也。殆所谓垩尽而不伤者乎？率臆附会，未知是否。 

　　石 

　　石为山骨，为云根，为星精，为艮象。岩岩，山石也。粼粼，水石也。渐渐，言其高也。有扁；口其卑也。乡人不知，但谓之石头而已。故曰背着石头上山，言徒劳无益也。一块石头落地二言事定心安也。若古人之所云，以卵投石，如石投水，乡言有合其意而未能全肖者。石之用最广，近山地取用较便。余往楚北，舟次襄城县，有「屋多石知山近」之句。北地以余所见，则蓟州三三河墙屋，多用不方不圆者甃砌，合缝以灰钩之，谓之虎皮石，既坚且耐观。距山远者，有力之家造屋，则取之作羣石阶砌。其用之巨者，则为桥为碑。用之细者，则为碾为磨为砧为臼。余自黄州归，至黄陂村书所见云：「溪边一块石，石畔一双杵。浣娘应再来，炊烟上桑楮。」北地之砧石，则家家有之，裁作长方，用久则光滑可鉴，鲜有在水边杵衣者。幼时见人家于祀灶后．阶下用砧石压铁鎗，上元后始去之，不知何义。若碾磨，乡中不能家具，或有一乡共享者，或有乡人饮酒或行桥令，或戏言十杯之下者，盖不知一两家有之而乡人借用者。桥石粗，碑石细。碑下之为赑屃，讹为龟也。有翁婿同行，翁见碑下之物曰：如此力量，比石敢当高多了。壻曰；泰山石自然敢当，若磂■〈石舟〉石则断不敢当矣。盖俗谓妇父为泰山，女壻为磂■〈石舟〉石也。 

　　城池 

　　明初吾邑为土城，宏洽庚申，庄邑侯禅，请于巡抚洪公，乃易以砖，一时绅民乐输，甫期而竣。高二丈有六尺，厚如之，广四尺，长一千二十八丈。万历中，管邑侯应凤添筑月城。幼时闻诸故老，乾隆三十三年，许邑侯重修，较旧城低三尺，识者以为泄城内之气，故有城头高运气高，城头低运气低之语。六十年前，余甫入城小试，时垣埦门楼，整齐完固，以后渐就倾颓，今则残映过半矣。城四门四楼之名，东日海滨曰观澜，西日望都曰拱恩，南日广川曰迎熏，北日渠阳曰威远。城内之河，本渠河之流，自城东北隅开源水门入，由武曲桥，至文昌阁，经文明桥折而西，抵阶升桥，入泮池。由池东出漱润桥，过云津桥，西南注经通津桥，出城南节流水门。故当时居近文阁，有以六桥为号者。外城河四围长六里许，广十余丈。旧有堤埝。城北开源门外有袁公坝，今坝台基址尚存，坝以上郎渠河故道也。自朱家铺、朝霞寺至西■〈翟阝〉等庄，抵宏福寺。由平政桥接入城河，计长四十里。出节流门东注，经韩家桥至南■〈翟阝〉等庄，由南石桥会入窝头河。城内外八景：其「珉碣银钩」在广济寺，讹谓透灵碑。「东寺晓钟」在大觉寺，讹谓自鸣钟。「石幢金顶」在城之中央，形如幡幢，高三丈，凡七级，石刻工巧，贯以铁柱，顶以金为之。金皇统中建，相传下有海眼，为诸货丛集之所，故市物者必曰到幢子上去。若「朝霞晚照」谓城西朝霞寺也，今则讹为招下店子。凡作事两头无成者，乡人谓城裹也耽了，乡裹也耽了。谓进城为上县，见欲县考者曰要上县吃子儿火烧去了。余初考时，令人去买，并无是物。或笑曰此乃寓言。子儿者，之而也。火烧者，烤也。若曰之而用得明白，则可以考，斯言近之矣。 

　　市集 

