<!-- { "loadSidebar": true } -->
 广汉姜诗，事母至孝。妻庞氏，奉顺尤笃。母好饮江水，去舍六七里，其妻取水，值风，还不及时。母渴，诗怒而遣之。妻寄止邻舍，昼夜纺绩，市珍羞，因邻母以达于姑。久之，姑怪问，邻母具对。姑感惭，还之。恩养愈谨。其子因远汲溺死。妻恐姑哀伤，托以远学不在。姑嗜鲙，又不能独食。夫妇常力作供鲙，呼邻母共之。舍侧忽涌泉，味如江水，每日跃出鲤鱼一双，常供二母之膳。赤眉贼经诗里，弛兵而过曰：“惊大孝必触鬼神，其孝感如此。” 
 吕氏曰：孝子之事亲也，养口体易，养心志难，顺一时易，顺终身难，事慈亲易，事严亲难。庞氏小过被逐，怨怼不生，而托邻母以致养，力作求鲙，不惟供母，又养邻母以陪懽。孝无以加矣!余非人子耶?余甚愧之，安得起九泉人!复伸姜孝子一日之心耶。 
 赵孝妇，早寡家贫，为人织絍。得美食，必持归奉姑，自啖粗粝。尝念姑老，后事无资，乃鬻次子于富家，得钱百缗，买木治棺。棺成，南邻失火，顺风而北。势迫失矣。孝妇亟扶姑出，而棺重不可移，乃伏棺大哭曰：“吾卖儿得棺，无能为我救者？天乎天乎?”言毕，火越而北，人以为孝感所致。 
 吕氏曰：孰谓回禄无知哉?止火即异，越孝妇而北不尤异乎!至诚而不动者，未之有也。 
 俞新之妻，绍兴人，闻氏女也。新殁，闻尚幼，父母虑其不能守，欲更嫁之。闻哭曰：“一身二夫，烈妇所耻。妾可无生，可无耻乎?且姑老子幼，妾去当谁依也?”即断发自誓。父母知其志笃，乃不忍强。姑久病风，失明，闻手涤溷秽，时漱口上堂舐其目，目为复明。及姑卒家贫无资，与子亲负土葬之，朝夕悲号，闻者惨恻。 
 吕氏曰：未有贞妻不为孝妇者。闻氏事姑，至舐目复明，非至孝感通，孰谓舌能愈目哉？乃有欺其不见，而以螬具食者。
 

死节之妇。身当凶变，欲求生必至失身。非捐躯不能遂志。死乎不得不死。 虽孔孟亦如是而已。 

 皇甫规妻，不知何氏女，美姿容，能文，工书，时为规答书记。人怪其工，后乃知之。规卒，妻年方少，董卓为相，聘以辎軿百乘，马二十匹，奴婢钱帛充路。妻乃缞服诣卓门，跪自陈请，辞甚酸怆。卓使侍者拨刃围之，谓曰：“孤之威令，四海风靡，乃不行于一妇人乎?”妻知不免，乃起骂卓曰：“君羌胡之种，毒害天下，犹未足耶！妾先人，清德弈世，皇甫氏，文武上才，为国忠臣。君其趣走吏，敢行非礼于尔君夫人耶？”卓乃引车庭中，以其头悬轭，鞭扑交下。妻谢杖者曰：“重加之，令我速死。”遂死车下。后人图画，号曰礼宗云。 
 吕氏曰：哀哉！皇甫妻也。有色，有文，有行，而天不祚其身。义哉！皇甫妻也。诿之以利怵之以兵，而竟不夺其志，至于跪卓乞免，积诚意以感动之，可谓从容不迫矣！不爱死，不求死，不得已而后死，其善用死者哉！ 
 粱氏，临川人。归王氏家，才数月，会元兵至。与夫约曰：“吾必死兵。若更娶，当告我。”顷之，夫妇俱被执。有军千户，欲纳粱氏。粱绐曰：“同行而事两夫，情理均病。乞归吾夫而后可。”千户从之，夫去。计不可迫矣，即拒搏怒骂。遂被杀。越数年，夫谋更娶，议辄不谐。因告妻，夜梦妻云：“我死后，生某氏家，后当复为君妇。”明日遣人聘之,一言而合。询其生，与妇死年月日正同云。 
 吕氏曰：梁氏全夫之智，临变不迷，从一之贞，再生不易，事不必其有无，然金石之操，两世犹事一夫。世顾有事一夫而怀二心者，梁氏传不可不读。 
 谭烈妇赵氏，吉州永新人。元兵破城，赵氏抱婴儿，随其舅姑，同藏乡校中。为悍兵所执，杀其舅姑。又执赵欲污之，不从,恐之以刃。赵骂曰：吾舅死于汝，吾姑又死于汝，与其不义而生，宁从吾舅姑死耳。”遂与婴儿同遇害。血渍文庙两楹之间，八甎宛然妇人抱婴儿状。磨以沙石不去，锻以石炭，其状益显。 
 吕氏曰：舅姑之血，岂不溅染甎石，然已泯没。而烈妇婴儿，血状宛然，磨而益著。贞心为血，贯彻金石，理固然耳。 
 潘氏字妙圆，山阴人。适同邑徐允让。甫三月，值元兵围城，潘同夫匿岭西，贼得之，允让死于刃。执潘欲辱之，潘颜色自若，曰：“我一妇人，家破夫亡。既已见执，欲不从君，安往?愿焚吾夫，得尽一恸，即事君百年无憾矣。”兵从之，乃为坎燔柴。火正烈，潘跃入烈焰而死。 
 吕氏曰：济变以才，含情以量，使妙圆骂贼不屈，岂不获死?而夫骨谁收，又安得同为一坎之灰耶?哀惧不形，安详以成其志，圆也可为丈夫法矣。 
 赵淮，长沙人。德佑中携妾戍银树坝。元兵至，俱执至瓜洲，元将使淮招李庭芝降，淮不从，为所杀，弃尸江滨。妾入元军，泣曰：“妾夙事赵运使，今尸弃不收，情不能忍，愿得掩埋，终身事公，无憾。”元将怜之，使数兵舆至江上。妾聚薪焚淮骸骨，置瓦缶中，自抱持，操小舟至中流，仰天恸哭，跃水而死。 
 吕氏曰：淮之忠，妾之节，读之俱堪泪下，使妾也骂贼而死，则淮骨终无人收矣。哀言感动，元将为怜，淮葬江心，妾全首领，处变不当如是耶。
 


守节之妇。 视死者之难，不啻十百，而无子女之守为尤难。余列之死者之后，愍死者之不幸也。天地常经，古今中道，惟守为正，余甚重之。  

 高行者，梁之寡妇也。荣于色，美于行。夫早死不嫁。梁贵人争欲取之，不能得。梁王闻之，使相聘焉，再三往。高行曰：“妾夫不幸，先狗马填沟壑。妾养其幼孤，势难他适。且妇人之义，一醮不改。忘死而贪生，弃义而从利，何以为人?”乃援镜持刀，割其鼻，曰：“妾已刑矣。所以不死者，不忍幼弱之重孤也。且王之求妾者，非以色耶?刑余之人，殆可释矣。”相以报王，王乃免其丁徭，号曰高行。 
 吕氏曰：王侯不能夺其守，况卿大夫乎?坚于金石，凛若冰霜，吾于梁寡妇见之。 
 魏夏侯氏，名令女，方适曹文叔，而文叔死。令女年少，无子，父母欲嫁之，令女乃断发为信。后曹氏灭族，父母以其无依，必欲嫁之。令女又截其两耳，断其鼻，以死自誓。蒙被而卧，血流满床席。家人叹而谓之曰：“人生世间，如轻尘栖弱草耳，何辛苦如是?且夫家夷灭已尽，守此欲谁为哉?，令女曰：”吾闻仁者不以盛衰改节，义者不以存亡易心。曹氏前盛之时，尚欲保终，况今衰亡，何忍弃之?禽兽之行，吾岂为乎?!” 
 吕氏曰：曹爽之族赤矣，独令女在，父母是依，盖朝夕以必嫁为心者也。设令女不毁其形，使不可嫁。宁免夺志之谋乎?令女苦节，盖不得已耳。 
 刘长卿妻桓氏，生男五岁，而长卿卒。桓氏防远嫌疑，不肯归宁。儿年十五夭死。桓氏虑不免，乃割其耳以自誓。邻妇相与愍之，谓曰：“夫亡子死，无以养节，何贵义轻身若此哉?”对曰：“昔我先君五更，学为儒宗，尊为帝师。五更以来，男以忠孝显，女以贞顺称。《诗》云：‘无忝尔祖，聿修厥德。’是以预自刑翦，以明我情。”沛相王吉，上奏高行，显其门闾，号曰行义桓嫠。 
 吕氏曰：桓氏寡居守礼，十年不归宁，可谓远嫌之至矣。礼有大归女?丧与在室同之文，桓也即依父母家，何害哉?胡天不福有德，竞令不嗣，至所称不辱先人，则锡光乃父，家教所从来矣。 
 魏溥妻房氏，贵乡太守房湛之女也。幼有烈操，年十六而溥疾，且卒，谓之曰：“死不足恨，但母寡家贫，赤子未岁，抱恨于黄垆耳!”房垂泣对曰：“幸承先人余训，出事君子，义在偕老。有志不从，命也。今夫人在堂，弱子襁褓，不能以身相从，而多君长往之恨，何以妾为?君其瞑目。”溥卒，将大敛，房氏操刀割左耳，投之棺中，曰：“鬼神有知，相期泉壤。”流血淋漓。姑刘氏，辍哭而谓曰：“何至于此?”对曰：“新妇年少，不幸早寡。实虑父母未谅至情，持此自誓耳。”闻者莫不感怆，竟守志终身。 
 吕氏曰：房氏年才十六耳，抚孤养母，守节终身，岂不难哉?割耳投棺，一以成永诀之信，一以息夺嫁之谋，贞妇之心，金石同砺矣。 
 王凝，家青齐间，为虢州司户参军，以疾卒于官。家素贫，一子尚幼。妻李氏，携其子，负凝遗骸以归。东过开封，止于旅舍，主人不纳。李氏顾天色已暮，不肯去，主人牵其臂而出之。李氏仰天恸曰：“我为妇人，不能守节，而此手为人所执耶!”即引斧自断其臂，见者为之叹惜。开封尹闻之，白其事于朝，厚恤李氏，而笞其主人。 
 吕氏曰：男女授受不亲。故嫂溺始援之手，苟不至溺，两手不相及也。李氏以引臂为污，遂引斧断之。岂不痛楚?义气所激，礼重于身故耳。可为妇人远别之法。 王氏，睢阳人，赵子乙之妻也。子乙早死，王氏誓不改嫁。靖康之乱，自以年少有姿，行节难保，乃以垔土涂面，蓬头散足，负姑携幼子，避地而南，人无犯之者。流离四年，至温陵，徙居于蒲，终身清白。 
 吕氏曰：冶容诲淫，王氏知之矣。西施为无盐，岂不在我?奈何以一面目，贾一身之祸哉？烈女智不及此，诚可悲矣!吾表王氏，以为美妇女避乱之法。 
 郑廉妻李氏，年十七，嫁廉。一岁而廉死，李守志不移。夜梦一男子求妻，初不许。后数夜梦之。李曰：“岂容貌犹妍，招此邪魇耶?“即断发垢面、尘肤敝衣，自是不复梦。备尝甘苦，守节终身。刺史白其操，号坚正节妇。 
 吕氏曰：梦非真也。苟不失真，梦亦何害?李氏犹以为恨，而毁容以绝梦焉，如此贞心,即燕雀当不入门，何物男子，敢生邪念哉！ 
 贤妇，爱夫以正者也。成其德，济其业，恤其患难，皆正之谓也。  
 高睿妻，秦氏女也。睿为赵州刺史，为默啜所攻。州陷，睿仰药不死。众舁至默啜所，默啜示以宝刀异袍，曰：“尔欲之乎?降我当赐尔官。不降且死。”睿视秦。秦曰：“君受天子恩，贵为刺史。城不能守，乃以死报，分也。即受贼官，虽阶一品，何荣之为?”自是皆瞑目不语。默啜知不可屈，乃并杀之。 
 吕氏曰：高睿仰药，固慷慨杀身之志也。及被，执而迫以利害，有徘徊心焉。向非秦氏以大义决之，安知不失身二姓乎？不为威怵，不为利诱，此大丈夫事也，乃妇人能之。呜呼，烈矣！ 
 冯昭仪者,汉元帝之昭仪，光禄勋冯奉世之女也。初入宫为婕妤，生中山王。建昭元帝年号中，上幸虎圈，斗兽，后宫皆从。熊走出攀褴欲上殿，左右贵人皆惊走，婕妤当熊而立。左右格杀熊。天子问：“汝独不畏熊耶？”对曰：妾闻猛兽，得人而止。妾恐至御坐，故以身当之。”元帝嗟叹，以此敬重焉。 
