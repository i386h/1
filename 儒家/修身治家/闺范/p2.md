<!-- { "loadSidebar": true } -->
 齐景公有爱槐，使衍守之，下令曰：“犯槐者刑，伤槐者死。”于是衍醉而伤槐。景公怒，将杀之。女婧惧，乃造晏子请曰：“妾父衍，先犯君令，罪固当死。妾闻明君之治国也，不为畜伤人，不以草伤稼。今吾君以槐杀妾之父，孤妾之身，妾恐邻国闻之，谓君爱树而贼人也。”晏子惕然。明日朝，谓景公曰：“君极土木以匮民，又杀无罪以滋虐，无乃殃国乎?”公曰：“寡人敬受命矣。”即罢守槐之役。而赦伤槐者。 
 吕氏曰：势之尊，惟理能屈之，是故君子贵理直。伤槐女之言，岂独能救父死。君相能用其言也。齐国其大治乎! 
 女娟者，赵简子夫人也。初简子伐楚，与津吏期。简子至，津吏醉不能渡，简子欲杀之。娟对曰：“妾父闻主君来渡不测之水，祷祀九江三淮之神，既祭饮福，不胜杯酌余沥，醉至于此。妾愿以贱躯代父之死。”简子曰：“非女子之罪也。”娟曰：“妾父尚醉，恐其身不知痛，而心不知非也，愿醒而伏辜焉。”简子释其父而弗诛。 
 齐太仓女者，汉太仓令淳于意之少女。名缇萦。公有女五人，无子。公有罪当刑，诏系长安。会逮，公骂曰；“生女不生男，缓急非有益。”缇萦悲泣随之，至长安，上书曰：“妾父为吏，齐中皆称廉平。今坐法当刑，妾伤夫死者不可复生，刑者不可复属，虽欲改过自新，其道无由也。妾愿入身为官婢，以赎父罪，使得自新。”书奏，天子怜其意，乃除肉刑。淳于公遂得免焉。 
 吕氏曰：生男未必有益。顾用情何如耳？若缇萦者，虽谓之有子可也。为人子者，可以愧矣。 
 曹娥者，上虞曹旴之女也。旴能抚剑长歌，婆娑乐神。以汉建安二年五月五日，迎伍君，逆涛而上，为水所没，不得其尸。娥年十四，沿江号哭，十七昼夜不绝声，遂自投江以死。经五日，抱父尸出。县长度尚，改葬娥于江南道傍，为立碑焉。 
 吕氏曰：曹娥求父，十有七日，而孝念不衰。投江五日，而负尸以出，至诚所格，江神效灵，千古谈及，使人挥泪，江名曹娥，万古流芳矣。 
 卢氏，永嘉人。一日与母同行，遇虎将噬母。女以身当之，虎得女，母乃免。后有人见其跨虎而行，里人建祠于永宁乡。宋理宗朝，封曰孝佑。 
 吕氏曰：世岂有不畏虎之人哉？况一胆怯女子，独当母前，惟恐虎不我噬焉，此何心或？一情所笃，万念俱忘。虎何尝噬卢氏，天固假之以章孝应耳。 
 谢小娥，幼有志操，许聘段居真。父与居真同为商贩，盗申兰申春杀之。小娥诡服为男子，托庸申家。因群盗，饮酒，兰春与群盗皆醉卧，娥闭户斩兰首，大呼捕贼。乡人擒春，得赃巨万。娥乃祝发为尼。 
 吕氏曰：小娥之节孝无论，至其智勇有伟丈夫所不及者。娥许聘未嫁，一柔脆女子耳。 
 谁为之谋，又何敢与他人谋，乃托身于危身之地，竟遂其难遂之心，何智深而勇沉耶!吾谓之女子房，卒之祝发，抑赤松与游之，类乎? 
 葛妙真，元宣城民家女。九岁，闻日者言母年五十，当死。妙真即悲忧祝天，誓不嫁，终日斋素，以延母年。母后年八十一卒。事上，赐旌异。 
 吕氏曰：葛妙真笃母子之情，废夫妇之道，可谓卓绝之行，纯一之心矣。人定胜天，孰谓命禀于有生之初哉? 
 袁氏女，元溧水人，年十五。其母严氏孀居，极贫，病瘫痪，卧于床，女事母极孝。至正中，兵火延其里，邻妇强女出避，女泣曰：“我何忍舍母去乎?”遂入室抱母，力不能出，共焚而死。 
 吕氏曰：袁氏以孱弱女子，抱病废之母以出，岂不量力,意甘同死，不忍使母之独死耳。道固当尔，则杀身乃所以成仁乎。 
 康孝女，明济源人。父友贤，年老无子。择王珏入壻。女劝母纳妾，生子，而乏乳。女亦生女，遂舍之，乳其弟，曰：“吾父老矣，女可得，而弟不可再得也。”母尝遘疾甚，女尝粪甘苦。夫早没，誓不再适。时人称之。 
 吕氏曰：康女事亲之孝，爱弟之友，从夫之贞，是谓三不可及。
 

烈女。女子之道，守正待求。不惟从一而永终，亦须待礼而正始。命之不谷，时与愿违，朱颜无自免之术，白刃岂甘心之地，然而一死之外，更无良图。所谓舍生取义者也。 

 奉天窦氏，有二女，长者年十九，幼者年十六，少有志操，皆美姿容。永泰中，群盗数千人，剽掠其村。二女匿岩穴间，盗曳出之，驱迫以前，临壑谷，深数百尺。其姊曰：“吾宁就死，义不受辱。”即投崖而死。盗方惊骇，其妹继之。折足，破面流血。群盗舍之而去。京兆尹第五琦嘉其贞烈，奏之。诏旌表门闾，永免其家丁役。 
 詹氏女，绍兴初，年十七。淮寇号“一窠蜂”，破芜湖。女叹曰：“父子俱无生理，我计决矣。”顷之，贼至，执其父兄，将杀之，女泣拜曰：“妾虽窭陋，愿相从，赎父兄命。不然，且同死，无益也。”贼释父兄缚。女麾之曰：“亟走，无相念，我得侍将军足矣。”从贼行数里，过市东桥，跃入水中死。贼相顾骇叹而去。 
 吕氏曰：宋儒有云，死天下事易，成天下事难。故圣人贵德，尤贵有才之德。詹女委曲数言，忍死数里，而父兄俱脱于兵刃之下。向使骂贼不屈，阖门被害，岂不烈哉?而一无所济，智者惜之。若詹烈女，可为处变法矣。
 

贞女。女子守身，如持玉卮，如捧盈水，心不欲为耳目所变，迹不欲为中外所疑，然后可以完坚白之节，成清洁之身，何者?丈夫事业在六合，苟非嬻伦，小节犹足自赎，女子名节在一身，稍有微瑕，万善不能相掩。然居常处顺，十女九贞。惟夫消磨糜烂之际，金久炼而愈精；滓泥污秽之中，莲含香而自洁。则点节者，亦十九也。故取贞女以示训焉。 
  
 江南有一女子，父系狱，无兄弟供朝夕，女与嫂往省之。过高邮，其郡蚊盛，夜若轰雷，非帐中不能避。有男子招入帐者，嫂从之。女曰：“男女别嫌，阿家为准，而可入也?”独宿草莽中。行数日，竟为蚊嘬而死。筋有露者。士人立祠祀之，世传为露筋庙。 
 吕氏曰：高邮不志其事，而有祠，吾里人有谒其祠者，又载之刘叔刚启蒙故事云。嗟夫!姑嫂同行，旦夕不相离，即投民舍，少避须臾，谁得而议之?贞女守礼爱名，重于生死，固如此。古侍从无人，虽母子父女不同室。近世远别之道不明，即心可自信，而迹易生疑，无别而不苟合者有矣，未有苟合而不始于无别者也。故先王远男女于天壤。明嫌微于毫发，岂惟口语是忧，而实死亡祸败之为惧也。 



 廉女。视利如尘垢，若将凂焉者也。 

 曹修古知兴化军，卒于官，贫不能归葬。宾佐赠钱五十万，妻欲受之，季女泣白其母曰：“我先人在，未尝受宾佐馈遗，奈何以赙钱累其身后?”母从之，尽郤不受。 
 吕氏曰：父之廉见信于女。女爱父以德。宁不能归葬，而不受宾佐之赠焉，此岂世俗之见所能及哉?礼，丧有赙，孔孟亦所不辞，吾未见女予之狷介如是者。故录之以示训焉。


二，夫妇之道 

 易之家人曰：“夫夫妇妇而家道正。夫义妇顺，家之福也。”故择夫妇之贤者以示训焉，使知刑于之化，不独责之丈夫，而同心协德，亦有力焉。 

　 晋冀邑人却缺，夫妇相敬如宾客。一日缺耨。乃豆切，耘也。其妻馌，音叶，送饭。持飱奉夫甚谨，缺亦敛容受之。晋大夫臼季，过而见之，载以归，言诸文公曰：“敬，德之聚也。能敬，必有德。德能治民，君请用之。”文公以为下军大夫。 
 吕氏曰：夫妇非疏远之人，田野非几席之地，馌饷非献酬之时，却缺夫妇，敬以相将，观者欣慕焉，则事事有容，在在不苟，可知矣。余尝谓闺门之内，离一礼字不得，而夫妇反目，则不以礼节之故也。却缺夫妇真可师哉! 
 汉鲍宣妻桓氏，字少君。宣尝就少君父学，父奇其清苦，以少君妻之，资装甚盛。宣不悦曰：“少君生富骄，习美饰，而吾实贫贱，不敢当。”妻曰：“大人以先生修德守约，故使妾侍执巾栉。既承奉君子，唯命是从。”宣笑曰：“能如是，是吾志也。”妻乃悉归侍御服饰，更着短布裳，与宣共挽鹿车。归乡里，拜姑礼毕，提瓮出汲。修行妇道，乡邦称之。 
 吕氏曰：少君以富家少女，幡然甘贫妇之行，毁妆露面，汲水挽车。古称习气难脱，士君子累岁穷年，不能渐变，而况斯妇乎!少君可谓勇于义矣。鲍宣甘心苦节，视势利纷华，若将浼焉，岂不介石君子哉?乃有利妇家之财。得之则喜，不得则怒，日填溪壑而不足者，视此当亦汗颜。 
 吕荣公夫人仙源，夫人字也。尝言与侍讲为夫妇，相处六十年，未尝一日有面赤。自少至老，虽衽席之上，未尝戏笑。 
 吕氏曰：夫妇之间，以狎昵始，未有不以怨怒终者。荣公夫妇，惟其衽席无嬉戏。是以终身无面赤，吾录之以为夫妇居室之法云。
 
孝妇。 万善百行，惟孝为尊。故孝妇先焉。 

 孝妇者，陈之少寡妇也。甫嫁而夫当戍，将行，属孝妇曰：“我生死未可知，幸有老母，无他兄弟备养。吾不还，汝肯养吾母乎?”妇应曰：“诺。”夫果死不还。妇无子，养姑慈爱愈固。纺绩以为业，终无嫁意。居丧三年，其母将取而嫁之，孝妇曰：“妾闻信者，人之干也。义者，行之节也。妾始嫁时，受严命而事夫。夫行，属妾以母，妾既诺之矣。受人之托，岂可弃哉?弃托不信。背死不义。”母百计劝之，孝妇曰：“所贵乎人，贵其行也。生子而娶之妇，非以托此身乎?姑老矣，夫不幸，不得终为子，而妾又弃之，是负夫之心，而伤妾之行也。行之不修，将何以立于世?”欲自杀，父母惧而从之。养姑二十八年，姑死，终身祭祀。淮阳太守以闻，汉文帝高其义，赐黄金四十斤。复其家，号曰孝妇。 
 吕氏曰：孝妇夫亡时，年甫十八耳。别时一诺，持以终身。既守妇节，又尽子道。艰苦几经，不二其心，设非孝妇，母也不为沟壑之枯骨乎? 
 唐夫人者，中书侍郎崔远之祖母也。夫人事姑孝。姑长孙夫人，年高无齿。唐夫人每旦拜于阶下，即升堂乳其姑。长孙夫人，不粒食数年而康宁。一日疾病，长幼咸集，宣言无以报新妇恩，愿新妇有子有孙，皆得如新妇孝敬。则崔氏之门，安得不昌大乎？！ 
 吕氏曰：妇事姑，菽水时供，不失妇道。即以孝称者，日竭甘旨，极意承欢，母不能食，亦付之无可柰何耳。唐夫人事姑乃夺子之乳以乳之，非真心至爱，出于自然，何能思及此哉?是故有孝亲之心，不患无事亲之法。 
