<!-- { "loadSidebar": true } -->

　　序
　　
　　
　　通玄理而不通禅，必受固执之病；通禅理而不通儒，多成狂慧之流。求其禅儒皆通而又能贯之以道，不但今鲜其人，即古之紫衣、黄冠，下除紫阳莲池外，恒不多觏。
　　丙午夏之日，偶过友人赵公斋头，见几上有《养真集》一卷。因溯其书之渊源，乃得之海甸慧福寺，寺僧得之陈提台，提台又得之其家西席，遂借归。阅之系隐士养真子所著，惜其不表姓名，盖赤松黄石者流也。其书，由儒悟禅，就虚灵而养舍利；由禅证道，借般若而炼金丹。谈空则皆拈花面壁之真传，论道则无铅虎汞龙之假借。孔颜乐处，信手拈来；濂洛薪传，随笔挥出。汇三教而同归，扫白马青牛之幻相，总百家为一辙，泄天心水面之精微。不作空中阁楼，步步阶梯；修成幻海桥梁，头头道路。衲子朝夕玩味，不须十卷《楞严》；羽客行住遵循，何用五千道德。蓦直行去，省多少云水三千，便可坐洞天十二。因其为稀有之奇书，遂全忘我心之故陋，始续貂以裁狗，继付枣而登梨，以后寻真不用白云观里，从兹访道何须黄鹤楼头？采玉探珠，全望高明之慧眼；飞升羽化，庶酬作者之婆心。噫！偌大乾坤，应有知音之客；如斯世界，岂无见性之人？聊染翰而畅言，遂无心以成序。
　　乾隆丁未上元观灯日，白鬓老人王士端题于尘世蓬壶。
　　
　　养真集上卷
　　
　　
　　
　　
　　道
　　
　　今夫人要做天地间第一等美事，莫如读书；要做读书中第一等高人，莫如学道。朱子曰："读书将以求道，不然读他何用？至于学业乃分外事，可惜坏了多少人。"《道德经》有云："立天子、置三公，虽有拱璧以先驷马，不如坐进此道。"古者帝王，皆以君道而兼师道者也。至于孔子，斯道不在于君而在于士。今非无士也，孰是见而知之者，孰是闻而知之者。夫道若大路然，岂难知哉？人病不求耳，求则得之。天子得道能保其天下，诸侯得道能保其国，卿大夫得道能保其家，士庶人得道能保其身。才为人用而鲜终，德为修己而有名。'道'则无名，而用之无穷。是故君子惟道是学，功名、富贵，皆视如浮云任其去来，而漠然无所动于其中矣。
　　或问："君子惟道是学，有所取益而然欤？"曰："有。"愿闻焉？曰："学道之人，是学其在我。我者也，心可广，身可润，病可愈，死可免，如是之益，益莫大焉。"
　　又问："学道之人，果有是益与乐乎？而今世人见有学道之人，共嗔为迂，何也？"曰："《道德经》有云：上士闻道，勤而行之。中士闻道，若存若亡。下士闻道，大笑之，不笑不足以为道。"
　　白鬓老人曰："读书中第一等高人，莫如学道。自古及今学道者纷纷，成道者寥寥，其故何也？首要根器高，次要读书多，三要遇人早。根器不高，不能有出世之想；读书不多，不能见理即明；遇人不早，多受旁门小术之误，终不能成大道。试看钟、吕、紫阳、玉蟾、丘祖诸仙。俱是颖悟超群，胸藏万卷，更兼早遇仙师，是以名标仙籍，身出尘凡。若不得真师，断难成道。若谓余言有谬，君其问诸蓬莱。
　　
　　理
　　
　　
　　夫道，一而已矣。在天曰'命'，在人曰'性'，在物曰'理'。此理流行于天地之间，发着于日用之际。事事物物，皆有当然之理，而不容己。即有所以然之理，而不可易。惟循理君子，以理观物，是是非非，善善恶恶，因而付之，是谓无我。无我则公，公则明，明则处事当，而尽物之性矣。若以我观物，则爱憎横生，不免任情，任情则私，私则昏，昏则颠倒错乱，只知有我，不知有理也。有理斯有气，气着而理隐。有气斯有形。形着而气隐，理无不中也。不中气则偏矣，形又偏矣。中无不善，偏有不善矣。茍求化偏之不善，而归于中之善也，须于几动之始，密密省察，是发于理之中者，扩而充之；是生于形之偏者，绝而去之。久而理自常存，欲自消亡。天下之理不可不穷也，而亦不可胜穷也。有要焉，辨吾心之惑而已矣。辨则明，明则诚，诚则天下之理得，而成位乎其中矣。圣人有言曰："爱之欲其生，恶之欲其死，是惑也。"一朝之忿，忘其身，以及其亲，非惑与，因圣言而扩充之。身受贫贱而慕富贵者，亦惑也。人不来学，而思往教，亦惑也。邪教惑人，王法禁之犹不止，吾欲以空言拒之，亦惑也。圣贤之道，必待其人而后行，望庸众之人为之，又非惑与。事有必不可成，物有必不可得者，而营营在心，亦惑也。人有不可强就，功有不可速成者，而孜孜在念，非惑与。素位不行，而生无益之外愿，是惑也。圣言不畏，而思非道之邪事，非惑与。明知一善是中，而不致中；明知万法惟心，而不了心。是惑也。明知生死大事，而不体验无生；明知无常迅速，而不了却无常，非惑与。理是本有的，但加提撕而自有；欲是本无底，但能照破而自无。遏欲存理，原非二事。遏了一分欲，即存得一分理，遏了十分欲，即存得十分理。益人莫大于理，而存理者少；损人莫大于欲，而纵欲者多。人之多欲，犹树之有虫，暗食于内，不久自毙。夫人以欲为乐，不知欲犹火也，不戢将自焚。神明受其熬煎，酒色耗其精气，生病生疮，昼夜叫苦。浮屠谓死后受罪，而不知生前已受之早矣。
　　白鬓老人曰："周子曰：明不至则疑生。明，无疑也。经年穷理之人，尚不能认理皆真，行理皆当，而况未尝学问之人乎？世之因明理而保身者固多，因争理而丧身者，亦复不少，故禅家又以理为障。
　　
　　天地
　　
　　
　　大道无形，天地是个有形底道；天地不言，圣人是个能言底天地。圣人，吾不得而见之矣。未尝不见经书，见经书而能明其义理，与见圣人何殊？天生我形，天赋我性，内外皆天，我何敢紊？我在天中，天在我心，见天地而效其清静，与其大道不二，少有私意，获罪匪轻。形色，天性也。率天性而行，自无人欲之累，日用常则也。顺常则而动，必无逾矩之愆。人之道，无时不与天地相合。一动一静是也；人之气，无时不与天地相通，一呼一吸是也。尝见日入地中，心火下降之象；月到天心，肾水上升之象也。仰观北辰，居其所而众星拱之，名曰"天枢"。夫天固有枢，以为造化之本。人亦有枢，以为性命之源。均是人也，有所谓大人者，与天地合其德。试察我之心，并我之性，其合乎天地有几？合则加勉，不合则速改，而至于大人，不为忧矣。天生地成，吾人之大父母也；天动地静，吾人之大师教也。已往圣人，天地之肖子也；未来圣人，天地之慈孙也。能爱其亲者，大德必受命；能敬其师者，下学而上达。
　　　　白鬓老人曰："人不畏天。皆因把天看远了。"此篇最吃紧处，莫过"天在我心一语"。人若真知天在我心，敢不畏乎？敢不敬乎？畏敬既久，可以明心，可以见性，可以成佛，可以作祖。所患者随知随忘耳！
　　
　　人生
　　
　　
　　人生者，太极也，太极动而生阳为火。火者，神也，静而生阴为水。水者，精也，神火精水，妙合而凝在两肾之间，为元炁之根。夫吾人未生以前，气禀之清浊，从天所赋，人不得而与焉。既生以后，人品之邪正，由人自造，天不得而司之。天地生人，上智固少，下愚亦少，惟中人最多。中人能自强，与上智不二；中人若自弃，与下愚何殊？今夫人，只知我是父母之所生也，不知我与父母、与天地，皆道之所生也。是故君子必求得道，而后无愧于天地，无忝于父母。子贡曰："文武之道，未坠于地。在人，非止在春秋之人，亦在今世之人。非止在今世之人，亦在后世之人。"一人生来有一身，一身皆有一真人。真人灵妙通天地，真人清净无埃尘。真人自古不增减，真人从来莫死生。但能养得真人就，胜如贫子获万金。孟子曰："人之所以异于禽兽者几希？庶民去之，君子存之。存之者，成圣成贤；去之者，为禽为兽。是去之时，即变为禽兽，不待死后与来生也。今夫天有五行，金、木、水、火、土是也。不止，谓之行。一时稍止，不可谓之行矣。今夫人有五常，仁、义、理、智、信，是也。不变，谓之常。一念稍变，不可谓之常矣。是五行也，是五常也，具于人身之中，则为五脏，心、肝、脾、肺、肾是也。五脏也者，生人之大本也，伤此大本，则不能以有生。是故明医治之，必先调和五脏。发于日用之际，则为五伦。君、臣、父、子、夫妇、兄弟、朋友是也。五伦也者，天下之达道也，废此达道，则不可以为人。是故先王教人，先明五伦之理。而今世人，有堕肢体，去人伦，以求道者，彼固不知其非也，世人惊以为贵而尊奉之，此亦不知其非也。
　　　　白鬓老人曰："气禀之清浊从天，人品之邪正由己。"此固说得好。"一时稍止，不可谓之行；一念稍变，不可谓之常。"说得尤好。
　　
　　老
　　
　　
　　人皆曰："人上六十，一年老了一年；人上七十，一月老了一月；人上八十，一日老了一日。"予今八十有余，将如之何？自今以后，多活一日，是天假道之一日也，敢虚度乎？今纵得道，已是迟了，岂容再迟？
　　昔有三个老者，言及无常。有一老者曰："今年酒席筵前会，不知来年又少谁？"又一老者曰："你说底远了，今晚脱下鞋和袜，不知天明穿不穿。"又一老者曰："你说底还远了，这口气既然出去，不知进来不进来。"智者不失时，勇者不再计。今日知道，今日就该下手；此时得知，此时就是下手之时。若曰："今且不暇，姑待异日。"只恐你要做时，却又做不得了。人有三宝，曰"精"曰"气"曰"神"。老来之精惟恐竭，精竭则死；老来之气惟恐泄，气泄则死；老来之神惟恐离，神离则死。精何以不竭？必也远色乎；气何以不泄？必也寡言乎；神何以不离？必也无欲乎。神不可以强留，心息相依则神自留矣；气不可以轻泄，忘言守中则气不泄矣；精不可以漏失，还精补脑则精不漏矣。
　　或问："人老血气既衰，如何可补？"曰："慎言语可以补肺，节饮食可以补脾，绝思虑可以补心，去嗔怒可补肝，断淫欲可以补肾。"请益曰："不患不补，惟恐补而又损。"我故尝曰："百日补之不见其有余，一旦损之遂觉其不足。"视彼草木，其叶蓁蓁，秋后落叶，生理归根，归根不死，来春复生。由是观之，生生不已，天之道也。各归其根，物之理也。知其理不悖其道者，其惟真人乎？故真人之息以踵，踵犹根也。三冬归根之时，宜静养之。
