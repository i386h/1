<!-- { "loadSidebar": true } -->
　　七情已见前篇，喜则气缓，怒则气上，哀则气消，乐则气散，忧则气结，愁则气下，惊则气乱。乖戾失常，变生诸病，为心腹膨痞，为腹胁刺痛，为咽喉窒塞，为上气喘急，为五积六聚，夹血而为症，夹水而为癖，痰涎或因之以凝结，如絮如膜，不可胜纪。故善养者，摄情归性，乃却病之良方也。情者，性之向外而动也。圣人养之于未动之先，故能以其情顺万物而无情，过而不有，涉而不流，譬如明镜照物。美者，物之美也，不因之而生爱念；恶者，物之恶也，不因之而生憎心。故曰：廓然而大公，物来而顺应。大公云者，纯是天理，无一毫人欲之私也；顺应云者，有物必有则，行其所无事也。
　　定性书曰：人之情各有所蔽，故不能适道，大率在于自私而用智。自私则不能以有为为应迹，用智则不能以明觉为自然。又曰：人之情易发而难制者，惟怒为甚。第能于怒时遽忘其怒，而观理之是非，亦可见外诱之不足恶，而于道亦思过半矣。朱子曰："忘怒则公，观理则顺。"二者所以为自反而去蔽之方也。得道之人，内外空寂，静中反观，了无一物，则身寄寰中，而心超物外矣。
　　白鬓老人曰：古人云："太上忘情"，非忘情也，摄情归性也。人能摄情归性，在儒谓之收放心，在道谓之炼还丹，日久功深，自能似佛之如如不动矣。
　　
　　思
　　
　　
　　人心要死，其机贵活。死，谓死其欲念；活，谓活其理趣。夫思者，心之活机，无邪其纲也，九思其目的也。思道为正，思物为邪。道，我固有之也。思，我固有之道，思即是道。思到妙处，洒然会心，优游悦怡，始可谓之自得。若思索虽深，心气耗竭，纵有所见，非自得也。不思而得者，圣人也；思则得之，贤人也；不思不勉之谓诚，即赤子不学不虑之良知是也。择善者，择此不思不勉而已矣。
　　人心有七孔，多为血丝所锢，如要开通，非学思不能。思有钻研之义，学有印证之功。思学兼用，何道不得？理有未通者，如面墙而立，思如墙上钻穴，钻得一穴，透得了一穴之明，先小后大，久则并其墙而去之，则豁然大通，无复障碍矣。《礼》云："俨若思。"俨则不苟，若则不苦，不苟不苦，可谓善思也矣。"君子思不出其位"，谓之思；但出其位，则谓之念。思是入道之门，念是障道之根。
　　白鬓老人曰：儒曰思，释曰参，道曰悟，皆用心求道之名也。少年要用心，中年要养心，老年要息心，则功夫得其当矣。儒曰化，释曰了，道曰得，则功夫无可用矣。
　　
　　念
　　
　　
　　只因不觉，忽然念起，是谓无明。无明起，故谓心为念。心实不动，观心空此，其念自止。止念不难，能反诸一念未起以前，则念自不续矣。未起以前，浑然无极，而今要会一念不起，便是当察念之所由生也。因现在生过去，因过去生未来，现在若无心，过去自然了。人我之见固是念，法爱之见亦是念，必尽除之而后可。用心止妄念，妄念反觉多。试看他念甚，其念自消没。修真要止念，止念要观心。观心心不有，心无境自空。心境既然无，止观亦何存？
　　圭峰曰："密密觉察，勤勤观照。习气若起，当处即休，切莫随之，免落凡夫，纵情亦莫减之，免堕二乘。"夫圆宗顿教，毕竟如斯，但与本性相应，觉知自然无间。《参同契》曰："耳目口三宝，闭塞勿发通。委志归虚无，无念以为常。"即心得无心者，不灭心相而分别也；既念而无念者，以念无自性，缘起即空也。
　　白鬓老人曰：用心止念，未必能止。即使止住，念去止存，此止独非念乎？犹逐张三而留李四也。初学之人每受此病，然则如何而可？必也坐忘乎？忘则无我，我尚然无，谁来起念？
　　
　　好
　　
　　
　　人心各有所好。好者，心之所独注，有不期然而然者，竟不知其所以然者也。夫以一念而分人品之高下，一时而定终身之成败，不可不慎也。使其所好者，仁义也，礼乐也，诗书也，不问而知其为贤也；使其所好者，佚游也，博弈也，酒色也，不问而知其为废人也；使其所好者，苑囿也，渔樵也，不问而知其为细民也；使其所好者，斗讼也，骄傲也，兵刃也，不问而知其为凶人也。凡好玩乐戏耍者，其失有五焉：一曰亵体，二曰劳神，三曰伤财，四曰失时，五曰误事。纵情精巧，不能致远，是以君子不为也。
　　白鬓老人曰：大凡人之偏好，皆从无始劫带来种子。非彻悟以后，要改甚难。
　　
　　身
　　
　　
　　人之一身，前有三宫，曰泥丸宫、绛宫、黄庭宫，为神气栖泊之所；后有三关，曰尾闾关，曰夹脊关，曰玉枕关，为神气通畅之路。孟子曰："尧舜性之也，汤武反之也"，又曰："汤武身之也"，只是反求诸己而已矣。汤武能反求，汤武身中有个尧舜；吾人能反求，吾人身中都有尧舜。反观其身，气在其中矣；反观其气，神在其中矣。君子以身任道，故身修而道立，小人以身循欲，故欲滋而身亡。《楞严经》曰："一门深入，入一无妄，彼知六根，一时清静"。
　　人之不能得道者，皆为形所累也。欲除此累，须知此身是不牢之物，最苦之躯，无主之形，脓血尿屎之袋，浑身内外，无一点好处。为甚么你要吃好的，穿好的。每到人前夸伶俐，卖俊俏，指使底人意乱心迷。把世上人都被弄坏了。死了生，生了死，从无量劫来受过无数苦恼，终无出期。我今立志学道，把你始未缘由都看透了，再不受你迷惑，再不受你指使，渐作入空慧，顿用舍身法，坠肢体，黜聪明，抱而弗离道，可几乎？仙家修身，必返其体，神即炁凝，炁即神注，性命双修，道器相乘，形神俱妙，与道合真。
　　白鬓老人曰：老子云："外其身而身存"，长春真人云："百计以养身，即百计以昧心"，再兼看皮囊歌，自能全身放下。
　　
　　脉
　　
　　
　　人身之脉，正经一十有二，奇经有八。惟任督二脉系人之生死。凡夫任脉之在腹者从下而上行，督脉之在背者从上而下行，前后间隔，化机无本，遂以禀气之浅深为寿命之修短。仙家识得任总诸阴之会，督统众阳之纲，二脉若通，百脉皆通，故退阴符，进阳火，而行河车运转之法。其法凝神入气穴，是谓归根，神气相守，抱一勿离，迨夫静极而动，是神复乘气根而上升于泥丸，于是河车之路始通。要知河车之路即吾身之任督二脉也。气之始生也，郁蒸于两肾之间，泛溢于五腧之上，乃经水乱行，不由沟洫也。吾急以神斡归尾闾，而上至于夹脊，夹脊难过，舌柱上腭，使之上风府而直至泥丸，神与气交会于此，其疏畅融液可知。少焉变为甘露，急将舌放自鹊桥而下，通开会咽，过重楼，游绛宫，复归于所藏之处而休焉。如此循环灌注，久之纯熟，气满三田，上下交泰，所谓"常使气通关节透，自然精满谷神存"。
　　白鬓老人曰：其法以下数句，万卷丹经不能出此，出此便是旁门，老子所谓"致虚极，守静笃，万物并作，吾以观其复"，正谓此也。宝之秘之，尤愿与上等根器者笃行之。
　　
　　尘世
　　
　　
　　摇动之谓尘，变迁之谓世。世有治乱，治世贵才而见，乱世贵德而隐；人有老少，少年贵学而勤，老年贵养而静。唐虞之世有许由，孰忧孰乐？叔季之世无严光，孰清孰浊？吾人涉世如渡河，凡有陷溺处，要知避之。良骥至捷，常受风尘之苦；玄龟虽灵，难逃刳肠之祸。相彼飞鸟，乘风而起，择木而栖，何其适也。只因贪食，误入于笼，求脱不得。今夫爵禄，亦人之樊笼也欤！春秋不用孔子，春秋之不幸，后世之大幸也；玄德能用孔明，玄德之大幸也，孔明之不幸也。古人所行之淑匿，与今人所行之是非，并自己所行之得失，事属已往，俱是尘世中之精扯淡，说着何为？念着何益？不说不念，则心静矣。心静便是道，今日之洒脱处，皆从先年之不如意得来；今日之不如意处，安知非异日之洒脱乎？
　　白鬓老人曰：心静便是道，可见道不远人；世人之不得意处，正高人之得意洒脱时也。参！参！
　　
　　名利
　　
　　
　　学道之未得者，皆妄念之不绝，有以障之也；妄念之不绝者，皆名利之难忘，有以牵之也。茍欲绝妄念，必先把名利照破而后可，名为造物之所深忌，利是人情之所必争。故名利杀人甚于戈矛，何也？戈矛杀人，人知避之，名利杀人，死而不悔。
　　古之有道者，多为佯狂，盖不欲人知也。今之人，但有寸长，而欲表暴于世者，陋矣！君子学道，将一切好胜逞能之心，俱都忘尽，暗暗潜修，道明德立，犹未能焉。故曰："君子之所不可及者，其惟人之所不见乎。"利之为物也，无德而使人亲，无火而使人热，无权而使人不惮其劳，无情而使人一刻不忘。使学道者见之而败德，使治世者见之而枉法。自古人心国法，多为利所害。天下有大害，藏于大利之中，而人不知，非不知也，为利所昏也。犯法之赃，犹犯病之食也。窃取时惟恐其不多，败露时惟恐其不少。一物也，何前后之异若斯也？利与害相随故也。设若见利时即思有害，而苟且之念必念可息矣。君子积德，德能润身，亦能荣身。故大德者，位禄名寿，不求而自至；小人积财，财能养身。亦能害身。故财多者，忧患恐惧，欲去而不能。
　　　　白鬓老人曰："名为造物之所深忌。"固说得好。"利之为物"以下数句，尤说得透骨透髓。商贾闻之，亦当点头，况士大夫与学道之人乎？
　　
　　色
　　
　　
　　今夫天地，一大夫妇也，能生万物。夫妇，一小天地也，能生男生女。大抵人道通乎天道，顺施之可以生子，逆取之可以成仙。古仙有曰："子要不老，还精补脑。"脑也者，诸髓之海也。淫佚之精，是诸髓之所化而出也。好色之人多患头痛，脑空是也。噫！油尽灯灭，髓竭人亡。楚馆秦楼，非乐地也，陷人之罟获也；歌妓舞女，非乐人也，破家之鬼魅也。人都怕鬼，独不怕家中有妆扮之鬼，钩人神魂；人都怕虎，独不怕床上有同眠之虎，吃人骨髓；人都怕蛇，独不怕衾中有缠人之蛇，吸人血气；人都怕贼，独不怕夜间有盗阳之贼，害人性命。色之害人也，大矣哉！非不知戒也，戒而又犯，将以为美乎！殊不思耳中有垢，目中有眵，鼻中有涕，口中有涎，腹中有尿屎，阴中有浓血，腥臊臭秽，处处不洁焉。娇娆巧媚，诈为亲爱，其实狠毒。无知愚人，为之心醉，图取片时之欢，不顾百骸之枯，败德损身，为害最大，应当远离，如避盗贼。贼劫人财尽者穷。色盗人精竭者死。
