<!-- { "loadSidebar": true } -->
　　丁药园初至靖安，卜筑东冈，躬自饭牛，与牧竖同卧起。暇则乘牛车行游紫塞中，手周易一卷，吟诵自若[丁名澎，字飞涛，浙江仁和人。乙未进士，官法曹。无事日作诗，与宋观察荔裳施大参愚山严黄门颢亭辈称燕台七子，名满京师。时上方册立西宫，念无娴典礼者，调入东省兼主客。贡使至，译问主客为谁，廉知丁，持紫貂银鼠美玉象犀，从吏人易其诗归国。长安缙绅以为荣。谪居五载，略无迁谪状，躬耕自乐，洒然有箕山之风]
　　方稚官夭怀坦易，饮酒数斗不乱。每良辰令节携故人诣狮山，剧饮欢呼，旷然自放。间独行道中，诸田父相谓曰：村酿新熟，翁能从吾饮乎？但苦无佐酒具，方亟归，左提鱼右持盖，行烈日中就其家酣醉，达旦始罢。
　　周栎园雪夜坐念室中狱事正急，铁衣周罗户外，方与黄山吴冠五共为诗，漏下数十刻不止。尝对卧薄板上，已解衣卧，忽联句成，两人拥败絮从口吻中湿不律，露臂争书，薄板跃起，短烛扑灭，一笑而止[周又尝坐狱堂下，健卒狰狞立，锒铛累累，呼謈声如沸，手拳据地，顾伍伯乞纸笔，作送客游大梁诗三十三绝句。投笔起对簿，诗语皆惊人。吴名宗信，江南休宁人]
　　鼎革初兵戈四起，人皆裹粮避山谷间。徐竹逸与弟竹虚独守敝庐，昼则力田，夜不废读，俨如太平之世。其避兵他处者率多受警归，竹逸语弟曰：吉凶悔吝生乎动，于今益信。
　　董苍水渡洞庭至鹿角山，风大作，波翻浪涌，上流覆舟，蔽湖而下。僮仆震慑无人色，董怛然危坐，赋二诗投湖中，竟得无恙。数时辄行三百余里，见者疑有神助[董名俞，一称樗亭，江南华亭人，邃初少宰孙也。童时喜读古人诗，略上口即能为声偶之言。父师见而叱之，乃吟咏自如不少夺。庚子举孝廉，与兄进士阆石并以才名显。后坐公事摧挫，不得用于世，卜筑南村方塘小榭，竹翠花深，灌园锄菜，歌啸自得，虽突烟常冷，意豁如也]
　　徐羽仪读书灵鹫山，夜陟北峰望月，有虎怒啸，山谷震动。或劝之避，徐笑曰：虎虽猛兽，焉能啮人。人惟畏虎，虎故啮之。意气自若。
　　明末兵乱，有大猾招集散亡寇浙东西，素与沈康臣有却，悬赏购沈急。沈毅然儒衣冠往见曰：某来矣，杀一书生，何购为。猾奇之，大笑纵饮而释[沈名胤范，一称肯斋，浙江山阴人。丁未进士，官比部，好学善读书，尤以诗闻]
　　徐野君性坦易，不与人忤。每遇能文章者与言文章，晓音律者与言音律，善琴奕丹青诸艺者与言琴奕丹青诸艺。常独行村落山颠水涯，值村翁溪叟樵牧童竖亦与谈说，周旋终日无倦色。
　　吴锡孺闾失火，时夜阑，延烧将入宅。吴起视，从容还内，取朝衣冠带整束而出，光焰烛天中，鞠躬四顿首，火随熄[吴名晋剡，江南宜兴人，壬辰进士，官司李]
　　朱子殷瓶无宿舂，歌呼笑傲，不改其乐。宋既庭称为积学辩才，今日之楼君卿也[朱名辂，浙江嘉善人]
　　王丹麓意思深远，常有以自下，与人言未尝先一语。名士宴集，故未尝不在，竟日冲然，若不知其在座者。
　　吴六益负郭而居堂曰：梅花书屋，清溪乔木，映带前后，每当横潦载涂，阶下水深至骭，车马到门罕得见。吴读书其中，意泊如也[吴名懋谦，江南华亭人]
　　邹程邨为晋陵甲族，会有蜚语中之者，一日散万金立尽，邹四顾壁立，举酒自慰曰：田园无存，幸吾宾客尚在耳。
　　诸骏男尝同姜真源过金山，飓风大作，舟直触郭璞墓石。时真源在别舟，意诸必大惶怖，诸方吟啸自若，作过金山诗[诸名九鼎，一名昙，字铁闇，浙江钱塘人。才钜而学赡，贯穿经史百家之言，为人英伟倜傥，有不可一世之概。姜名图南，字汇思，浙江仁和人，官御史]
　　吴郡叶林屋以选诗游四方，其弟尚从行。每同宿共一布被。客云居山，夏月无帐，窗外聚蚊薨薨至旦，卒无一飞入室中。其友朱若始过宿尝之信，乃赋能弟诗赠焉[叶名闇，江南苏州人，寓居金陵，工诗文，好游尚，字岂僧，以画名]
　　李郑生游学白鹿洞，数年不归，独居攻苦，夜半孤灯。忽见绯衣满室，不之动，吟诵自如[李名梦兰，□□修湖人。家贫喜读书，弱冠举孝廉公车不第，策蹇南归。务益砥砺读书。农时率一仆躬耕自给，间入城，秃衫椎结行于市，人不知其为名孝廉也。善奕能诗，工书法，人多求之，日不暇给。所见绯衣，或疑濂溪晦庵诸公降鉴云]
　　黄大宗游楚，尝月夜破浪江行，为戍卒所追，扣舷吟啸，神思自若[黄名之翰，江南山阳人，是兵部兰岩子。多才好游，跌宕自喜，性尚然诺，笃气谊，与贫士交，解衣推食无倦容]
　　
　　识鉴
　　丁药园知中州贡举，闱中搜采玮异，得一卷奇之，同考以波澜简质，度其人已老，请置于乙，丁曰：才与胆峙岂老生所办，必年少知名，终为大器。榜发，乃庐阳李湘北天馥也。同考出语人曰：吾以世目衡文，几失此佳士。李果方弱冠，名振西清，以文章道谊服天下[李号容斋，河南永城人，戊戌进士，历官侍郎。著述自豪，读书不辍，好贤下士，海内仰为人宗]
　　王匡庐家居教诸子弟，绝不以时义程督之。诗歌古文，各徇其意。亲串中或讽曰：诸郎君幸蚤露头角，何不令锐力场屋，顾为尔耶。王怡然曰：君勿言，彼伏猎侍郎，讵是宁馨物。
　　周栎园被谗诣诏狱几死，狱且成时，父赤之家金陵客为之忧，赤之曰：吾今固甚念之，然吾生平无一念足死吾子，吾子又类我，于理不死，行当雪耳。且义命有在，吾即日夜忧之，岂能遂脱吾子。卒与客饮酒自若，已而事果得雪，竟如其言[赤之名文炜，素行屹立，人称为如山先生。周曰：吾如山哉，吾乃坦然者耳。因以自号。少以文自豪，尤喜宾客，尝数致千金，为人缓急立尽。初官诸暨簿，寻忤令左迁王府官属。会母丧过哀，竟以病弃官，教子成名进士。于所居为昔有园，与向时宾客觞咏其中，谓之秦淮钓侣。又豫置一棺，当风日晴好，被酒入卧，命诸孙群绕呼之，或掷梨枣出，使竞相奔拾以为笑乐，更自撰为墓志铭]
　　邵薪传言：向子平未是达人，既知富不如贫，贵不如贱，便应知死贤于生[邵名灯，江南常熟人，壬辰进士，官刑部]
　　赵洞门为御史大夫，车马辐辏望尘者接踵于道。及罢归，出国门送者才三数人。寻召还，前去者复来如初。时吴园次独落落然，不以欣戚改观。赵每目送之，顾谓子友沂曰：他日吾百年后，终当赖此人力。未几友沂早世，赵亦以痛子殁于客邸，两孙孤立，园次哀而振之，抚其幼者如子，字以爱女，一时咸叹赵为知人[吴名绮，江南歙县人，官湖州守，为治简静放衙散帙，萧然洛诵，绳床棐几，灯火青荧，吏人从屏户窥之，不辨其为二千石也。喜与宾客游，四方名士过从无虚日，卒以是罢官。友沂名而忭，长于诗赋，官中书舍人]
　　吴汉槎少时简傲不拘礼法，在塾中见人所脱巾冠，辄窃取溺之。其师计青鳞大加捶楚，后见吴所作胆赋，乃嗟赏曰：此子异时必有盛名，然当不免于祸。至丁酉科场事起，众谓计知言[计名名，江南吴江人]
　　林视公自为生藏，每佳日命仆夫荷壶携一卷诗，日造饮其所。人过问之，林笑答曰：卜吾真宅，爱此寂居，游云翩翩，古今无期。闻者谓有刘参军陶彭泽之风[林名岳隆，浙江鄞县人，侍御祖述子。有文名，兄弟四人，兄名栋隆，官少宰。弟曰万叶，能诗工乐府]
　　有客荐相者陈生于毛稚黄，谓其术比许负。毛曰：贫贱吾所自有，富贵本非所望。夭寿不贰，修身俟之。仆自相审矣。政无烦此公饶舌。
　　
　　赏誉
　　宋荔裳标格意气风流文采，并足推倒一世。尤悔庵目为东海伟人[尤名侗，字展成，江南长洲人。文辞超轶，经术醇深，弱冠名播天下，所交皆人伦英杰。初仕永平司李，后以博学宏词科特授翰林，朝野荣之]
　　汪钝翁目王阮亭风姿玉举，逸藻云飞。王阮亭和漱玉词，有郎似桐花妾似桐花凤语，长安以此遂有玉桐花之目[王词又有：春水平颿绿，梦里江南绿，新妇矶头烟水绿。邹程邨叹曰：昔应子和名三红秀才，今更不当称三绿耶]
　　吴默岩谓读王阮亭七题名，如乘骐骥，处处制以衔勒，而逸气自在[吴名国对，江南全椒人，戊戌进士，官翰林]
　　李坦园目毛会侯文精炼有法度，不为枝叶之词[李名霨，直隶高阳人。丙戌进士，官大学士，德器渊粹，退食后手不释卷，诗文为海内所宗]
　　卢西宁少有异秉，断乳后不食他物，昼夜饮酒三五升，一吸辄尽。家人谓之酒仙[卢名琦，字景韩，浙江仁和人。生三岁未尝闻啼声，迨五岁能语，遂与兄同就外傅读书，往往不肯让其兄。东方甫曙，每伺兄未起，辄先至塾中复所肄书。年十二应省试，人多有物色之者。中丁未进士，历官侍讲学士]
　　孙怍庭称唐济武诗刻炼之工，山颦水笑[孙名光祀，山东济南人，乙未进士，历官侍郎。唐名梦赉，山东淄川人，生时父梦神人授为傅说，故命是名，少负异姿，比长卓有匡济之略。己丑成进士，官翰林，言论丰采，雄视一世，举朝咸以公辅目之]
　　张禹木守会稽，言论谠直，顾且庵目为暑月怀冰，凛凛有霜气[张名三异，湖广汉阳人。己丑进士，为政多奇绩，有古良吏之风]
　　周栎园称金冶王抗厉希古，不可一世[金名鼎，江南镇江人。治制举业，不屑屑进取，好为古文辞。人有购之者面授之，如宿构，性不妄交。其在白门，惟周栎园吴众香盛此公相往来，他客值之，瞪目直视，卒不交一语。强与语，辄遭诟厉，世以此怪之]
　　许有介称周栎园秋月澹面，春风扇人[许名友，福建侯官人]
　　储同人称周立五：其德足以敦天下之鄙，其学足以正天下之诐，其文章足以起天下之衰[储名欣，江南宜兴人。周名启隽，江南宜兴人，弱冠时颧未高，两颐逼而秃，面有槁色，乡人窃笑者曰：此黄冠相耳。周闻之若弗闻也，年三十二犹困童子试，偕其父荆南旅宿南城外仓桥侧，梦中见一雉冠绛衣人，右手操刀，左手提一人头，须髯如戟，至榻前易头去，以手所提头函其颈。周大惊，持父足疾呼，及举手摩之，头如故。凛凛者累日。未几颧渐高，两颐骨渐，丰须鬑鬑然日益长。越年余，又梦一白须老者，冠缁冠执长尾麈，随一金甲人语曰：吾来易而腹。语讫，金甲人抽所佩刀，启周腹，出涤其脏腑而复纳之，既纳以方竹笠覆腹上，复取钉椎钉四角。周梦中闻响声丁丁，而怪其无痛也。钉毕，白须老者挥麈拂而祝曰：清虚似镜，原本无尘，忽钉与笠，溪然有声。周寤，自是文学日进，历试两闱，皆获售。历官侍讲学士]
