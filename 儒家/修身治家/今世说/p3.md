<!-- { "loadSidebar": true } -->
　　沪上校书玉烟慧甚善行酒，凡饮席必来典觞，且能使意之所属，曲为照顾，令不苦饮。张宏轩尝曰：如玉烟者可称倾城悦名士矣[张名锡怿，字悦九，江南华亭人，乙未进士，官刺史]
　　毛大可自言生平可幸者三：一行文无宋人论习，二无负郭田作衣租食税男儿，三不为继子慈孝两隔。
　　王瑞虹杜门谢客。不与外事。好阅通鉴纲目诸书，熟悉古今成败利害。尝诲其子晫曰：丈夫处世，固不当为贤士大夫所弃，亦不当为庸众人所容。时叹为名言。
　　卫澹足云：与丹麓处，如澹对黄花，使人幽赏[卫名贞元，山西阳城人，丙戌进士，官御史]
　　毛会侯自言一夕得霞举堂诸刻，如馋猿探果，不能自定[毛名际可，一字鹤舫，负才隽异，淹雅博闻，胸次潇洒，虚怀善下。文极工妙，有刻意弹射者辄欲下拜，至与友朋往还，必以无所规益相督。宦辙所至著声绩，为群吏冠。霞举堂，王丹麓读书处也。刻有南窗文略八卷，松溪漫兴十卷，峡流词三卷，尺牍二卷，杂著十种，木庵外编二种，遂生集十二卷，幽光集二卷，赠言两集文津二卷]
　　徐仲光曰：吾侪如鸟中子规，自是天地闲愁种[徐名芳，江西南城人，庚辰进士]
　　袁萚庵云：名誉人之贼也，安逸道之贼也，聪明诗之贼也，爽快文之贼也[袁名于令，字令昭，江南吴县人，官荆州守]
　　王于一问杜于皇：穷愁何似往日？杜云：往日之穷，以不举火为奇。近日之穷，以举火为奇[王名猷定，江西南昌人，太仆止敬子也。遭乱居广陵，穷愁著书，力迫大雅。海内能文之士群翕然推之，客死西湖，篇帙散失，大梁周司农为辑其遗稿刻行于世，书法亦遒劲，有晋人风度。杜名浚，一称茶村，湖广黄冈人]
　　杜于皇刻己集，才及数篇，手之而笑。或问何笑，杜曰：昔范詹事自赞其后汉书为天下奇作，吾尝笑之。今吾意中之言仿佛詹事，吾恐后之人又将笑吾，是以先自笑也。
　　申凫盟曰：静坐自无妄为，读书即是立德[申名涵光，一字和孟，直隶永年人。父端愍公，尽节后，以理学训其两弟，皆能立身扬名。观仲名涵煜，随叔名涵晖]
　　宁都三魏，或比之眉山三苏氏。魏笑谢曰：人各自成，其我虽兄弟至亲，不期相类。何事高拟，以辱古人[魏氏三子皆征君，天民子，长曰祥，一名际瑞，字善伯，是为伯子。次曰禧字冰叔，曰礼字和公，是为叔子季子。三子平日以父为师，兄弟相为朋友，四方及乡里之贤者，三子莫不折节请受其益。或讲求天下古今之故，或穷圣贤之理义，或谈论诗赋文章，皆欲究得其所以然者。伯子季子阅历十二国，所经恒数万里，其于世务人情多所谙识。叔季二子所交奇伟蕴抱之士，视伯子为至多。各有文集十数卷行世]
　　涂子山守贫不务苟得，所与游少当意者，以是得狂名。魏冰叔叹曰：人言子山狂，人自不狂耳[涂名酉，江西新城人，好为诗古文辞，有名于时。为人短小，胸无鳞甲，性率易近人。及考古义，与人争鱼鲁，则疾声摇头不自止。当无聊时，往往高诵其得意句，醉则抵掌掀髯，搔耳顿足，隐然有不可一世之意]
　　宋去损精八分书，高云客以为学从祖比玉，宋云：仆固不厌家鸡，然何至舍古橅今[宋名祖谦。比玉名珏，福建莆田人。高名兆，福建侯官人，淑身修行，抗志怀古，淮南陶季深称其萧然穷巷，俗士曾不得至其门。五父之衢，亦无能寻其履綦之迹]
　　吴介兹客山阴时，念林铁崖去住未定，但觉千岩竞愁，万壑争泪[吴名晋，江南江宁人。林名嗣环，福建晋江人，己丑进士，官观察。倡议屯田，为武臣所中被逮，久得雪。寓居湖上，以著述自娱，无归志，卒以客死]
　　或问陆丽京：诸贤雅负经世，吴司李治姑苏，何以都不称？陆云：平子事迹不逮，无损名士[吴锦雯官苏州司李]
　　陆丽京尝遘危疾，宛转床第间，犹喜滑稽。一夕向陈际叔曰：奈何岁在龙蛇？陈慰之曰：正恐吴中高士，陆后竟起。
　　或问计甫草暇日何以自娱，计云：赋诗弹棋，俱增恶业。但能日诵楞严经两卷，便足了一生事。
　　林鹿庵好客，虽处忧劳况瘁中，遇良友至，则大喜。尝谓人曰：友者俭岁之粱肉，寒年之纤纩也[林名璐，字玉逵，浙江钱塘人。峻洁自好，环堵萧然，笃学工文章。时或中酒兴来，辄瞪目箕踞，议论排突，不复知有坐人]
　　毛稚黄负才，善病六载，起处不离床榻。人以为忧。毛自若，曰：病味颇亦佳，第不堪为躁热人道耳[毛名先舒，一名骙，字驰黄。浙江仁和人。澹泊寗静，不求闻达，以古学振起西陵，天下士翕然称之]
　　毛稚黄欲卖田刻集，意犹未决，诸虎男曰：产去则免役，纸贵可以操赢，是有两得无两失也。毛笑颔之[诸名匡鼎，为骏男弟，浙江钱塘人，并有令闻。时人方之机云轼辙]
　　许彝千尝登语溪大桥，目城中青枫历历，叹曰：此树不知历几兴亡[许名先甲，浙江杭州人]
　　陆荩思云：子弟能读书，不患不佳，不宜专习帖括。若者虽荣，终非俊物[陆名进，浙江仁和人，才情敏给，议论风生。同人宴会，荩思不与，举坐为之不欢]
　　徐敬舆尝误金尽裘敝为裘尽金敝，座客笑之徐曰：皮之不存，毛将焉附，非裘尽乎？何意百炼刚，化为绕指柔，非金敝乎？客无以难[徐名敬直，浙江仁和人]
　　沈稽中父君化有怨家，诣军门诬以大逆，遣吏捕。时方治反狱，诛杀日数十百人。吏到门，举家惶惧，稽中挺身出曰：我即君化也。讯时颜状不变，词理条畅，竟得释。君化叹曰：儿之身我生之，自今日以往，我之身乃儿生之[稽中名儒，江南青浦人，论尚书甚精，有尚书说行世]
　　
　　政事
　　王阮亭为扬州法曹，地殷务剧，宾客日进，早起坐堂皇，目览文书，口决讯报，呼謈之声沸耳，案牍成于手中。已放衙，召客刻烛赋诗，清言霏霏不绝。坐客见而诧曰：王公真天才也。
　　龚芝麓拜御史大夫，抗疏每言时政得失，迨决狱日必平反数十事，事虽奏当，有毫发疑必推驳至尽，至辍匕箸，展转含毫，获有生机后已。同事或期期不可，必动色力争，至再三不厌[龚名鼎孳，字孝升，生时庭产紫芝，因号芝麓。江南合肥人，甲戌进士，历官大宗伯。天材宏肆，数千言可立就，词藻缤纷，都不点窜。为孝陵所识赏，尝在禁中叹曰：龚某真才子也。酒余好即席限韵，击钵洒翰，工丽绝伦。尤好汲引善类，奖借后进，学者仰之如山斗]
　　周栎园按察入闽，时值寇警所在，城堡常四面火起，钲鼓声动地。周指挥卤楯蔺石渠答，施设有序，手发大黄，应弦殪敌，长啸若神人。
　　史立庵为少宗伯时，同官议裁孝子节妇廪给，曰：彼自分内事，何与朝廷？史曰：为子不孝，为妇不节，亦何与朝廷，必以法绳之耶？议遂寝[史名大成，字及超，浙江鄞县人，乙未状元及第。历官侍郎，性至孝，以母病陈情终养，为当事所格，曰：吾岂以一官易一日之养乎。遂家居十年，例应削籍。后遇赦得免]
　　姜定庵为温州教摄瑞安县事，适寇至，时寇轻瑞安用少尝之，姜帅镇兵之守门者数十人骤杀而出，贼遁。后又大至，姜乃敛民家碗瓿凡百余，丹纸泥其唇，以唇四向架陴间，贼望见瓿，惊以为列炮，不敢近[姜名希辙，浙江会稽人，累叶承华，蚤驰骏誉。壬午举孝廉，历官京兆。为人敦朴达权，和易凝直，名业冠于一时]
　　林西仲出理徽州时，有府吏专宠稔恶，林廉得其迹逮至，欲杖毙之。吏呼曰：小人罪固当死，但以不能改过迁善，赍恨泉下耳。遂释之。后吏以善称于时。及林罢去，泣于道左曰：非公之严，我竟以为恶生。非公之宽，我竟以为恶死。闻者咸异其言[林名云铭，福建闽县人，弱冠举于乡，戊戌成进士，理徽九载，多异政。奉裁归里，著作益饶。吴方涟侍御见所注庄子，因叹为标旨清殊，迥绝群议]
　　顾且庵官侍御，弹劾不避权贵，然卒无妄。言尝曰：言而当足以裨国。是言之不当，虽天子不以为罪。使异日轻谏官，非计一时。朝野以为得人[顾名豹文，字李蔚，浙江钱塘人，乙未进士]
　　相州许酉山作盐官令，政尚清峻，修教令饬廉隅禁顽暴，民不敢犯，邑固滨海。一日惊传海水且大上，居人汹怖反走，许下禁令，刑白马于神，为文诅之。及祊，怒潮退舍四十里，沙碛复为平坏[许名三礼，河南安阳人，辛丑进士，知海宁]
　　嵇叔子治杭州，事无巨细皆委曲周详，夜以继日，不以为劳。郡有好古乐道之士，必折柬招之，不至，虽在蓬荜，亲造访焉[嵇名宗孟，江南山阳人，丙子孝廉。美须髯，眉间一尺。居官清介。张鞠存吏部尝过署中，见其四壁萧然，数椽不蔽风雨，案牍笔墨与泥涂相揉杂，却鲊悬鱼，一埤交谪。殆有中人之产所不能堪者]
　　周釜山守栝三年，行廉政清，士民化之。有篙工拾遗犀一簏，不忍取，白府以归遗者[周名茂源，字宿来，江南华亭人，己丑进士。官比部郎。比部为王李诸公旧游，当时所称白云楼诗，即其地也。周与同官宋直方施愚山时相过从，饮酒赋诗为乐。虽大风雪弗辍。一时都下盛传，谓复见先辈风流。出守栝州，为治不尚威严，栝人歌思之]
　　胡励斋以词臣备兵常镇时，镇多黠盗，每擒治一人，辄株连百余家。捕使按籍钩索，胡毅然争曰：鼠辈特欲缓须臾死，害及无辜，庸可信乎。使者数至，数不与，复正色曰：杀人媚人，吾不为也。何惜一官为数百人请命耶。卒力白之。
　　毛会侯宰城固多异政，邑人梁樟为折尾虎所攫，毛为文祷于神，果获之。人谓不减昌黎驱鳄。
　　荆泾野令归安，内行修洁，辅以精敏。羡余无所取，请托无所受，举邑中数十年之敝政，一举而更张之。有数掾吏干没为奸，荆廉得实，立收案致法，士民戴若父母[荆名彦，丙寅进士，陕西泾阳人]
