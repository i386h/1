<!-- { "loadSidebar": true } -->
　　朱长孺见徐电发，叹其天才骏发，语顾茂伦曰：此今之郭功甫也。世有王荆公，定当激赏其才。邀致为上客耳[朱名鹤龄，江南吴江人，贯穿六籍，折衷百氏，著书满家，群推学海。徐名釚，江南吴江人，英姿玉立，倜傥有大志，好古博学，通经济，弱冠才名蔚起，摇笔数千言倚待立就。应荐博学宏词，考授翰林]
　　毛大可称顾茂伦人伦之雅鉴，品目之善裁。毛稚黄道吾家大可，生负异才，挺然埃嚣之表，其俯视乡之人，犹雕鹗之絷，而就鸡群也。
　　朱近修称丁药园风义高举，雄视艺林，天为加绚，地为加藻。
　　张祖望目陈其年其行敦笃而立诚，其材灏瀚而精英，其气盘礴而淑灵[陈名维崧，江南宜兴人，美髭髯，气冲而盛，神睟以和，才情志意如江河之浩浩，莫可砥竭。己未召试，官翰林]
　　王丹麓称张祖望赋，卢楠以上张衡以下，潘岳郭璞之俦。
　　吴锦雯称萧尺木亮节高致，博雅之宗[萧名云从，江南芜湖人]
　　吴锦雯目朱人远渥洼龙种，丹穴凤雏[朱名尔迈，浙江海宁人]
　　梁仲木至武林，一见孙宇台，便披衿契，谓人曰：若孙子者，所谓云中白鹤，邴根矩刘士光之俦也[梁名以楠，直隶宛平人，任侠仗义，博览洽闻，与弟以樟并有高名。江淮人士皆宗之]
　　有人问孙宇台曰：朱朗诣仗气绝俗，挥斥一切，何以不罹祸患？曰：朗诣不矫矫立崖异，故能居磨涅之中，而无淄磷之损。蝉蜕尘垢，非凡识所及[朱名士稚，浙江山阴人，金庭相国之孙。为人慷慨，不负然诺，贯穿掌故，有良史之才]
　　西陵诸名士，风雅都长。虎臣稚黄去矜尤精韵学。虎臣作古韵通，去矜作东江词韵，稚黄作南曲正韵。丽京叹曰：恨孙勉周德清曾无先觉。陆丽京度曲四剧薄游，武塘钱仲芳大集宾客，即令吴伶演唱新声，艳发丝竹，转清四座之间，魂摇意深。
　　宗定九称张子羽丰度标举，屐齿皆韵[张名翀，一字图南，江南江都人。流寓白门，以画名于时。性澹简有尘外趣，客过访，茶瓜间进，辄留连竟日]
　　龚半千称屈翁山龙章凤姿，辉映南海[龚名贤，一称柴丈，江南江宁人。屈名大均，广东南海人]
　　诸骏男幼有文藻，警敏不凡。其舅祖尝赏之曰：子居马市，故自龙驹。诸骏男道：我家阿虎，洵是虎痴。
　　诸骏男云：王丹麓精鉴朗识，如冰壶映物，无不澄澈。
　　王丹麓为陆荩思妹婿，两人刻意耽述作，时人为之语曰：王丹麓寤寐千秋，陆荩思神明万古。徐武令云：读丹麓片言只字，如啖梅腊，可以香口。
　　李杲堂尝言：说经无双，名擅八龙，昔有慈明，今见充宗[李名邺嗣，浙江鄞县人，风骨不凡，年十二三能诗，即有秀句。父棡官仪部，及殉难，丧从省至，放声一哭，遂绝意人世。穿窜草石，充宗姓。万名斯大，浙江鄞县人]
　　世目许九曰：天才隽拔，风格雄峭[许名旭，江南太仓人]
　　孙介夫称严修人：其澹如菊，其温如玉，其静如止水，其虚下如谷[孙名金砺，浙江慈溪人。严名允肇，浙江归安人。七岁受经，十岁能文，十一游庠序，十五六百家诸子淹贯略尽。二十三举孝廉，二十四成进士。既生长华胄，又早得名，好学不倦，著述益工。官邑令]
　　吴门之有永叔兄弟，犹建安之有二丁，平原之有二陆，时人号称双珠[永叔姓卫名泳，一称懒仙，江南苏州人。落落穆穆，端介自守，群推笃行之士]
　　宋去损云：方叔归述雪舫盛事，如自旃檀林来，举体皆香[方叔，周姓婴名，福建莆田人]
　　许彝千少便歧嶷，总角风气更进。尝诣从祖原孝，原孝索冠见之，左右曰：孙见祖，何复著此？原孝曰：此子是许氏南来之秀。
　　张岵思美才称尚，马图求比之参军谢宝，逸少王珍[张名新杼。马名骏。并江南山阳人，同举己酉孝廉]
　　钟百里称陈蝶庵才酒俱壮，殊足念[钟名震阳，江南宣城人。陈名周政，字子鹃，四川营山人]
　　陈吴兴尝言：浙东之有吴赐如，犹西华有青柯坪，黄河有碣石，蜀江有滟滪堆也。盖有削夷为阻之功，真文苑之御侮[吴名之器，浙江义乌人。壬午孝廉]
　　
　　卷五
　　
　　品藻
　　宋既庭与宗弟畴三俱以孝廉知名，时称大宋小宋。或问汪钝翁：大宋何如人？汪言：阮思旷都不及，真长逸少，而能撮有诸人之胜[畴三名德宏，江南长洲人，辛卯孝廉]
　　或问计甫草：侯二宋三可方古何人？计戏为题目曰：研德如张子布，畴三如鲁子敬[侯名元泓，江南嘉定人]
　　陈其年与汪钝翁论六朝之文，词雄旨洽，钩入深微，多出诸贤寻赏之外。时冒朴庵在坐倾听不置，陈遽掀髯谓汪曰：与子纳交十年，今夕始称知己[冒名襄，一称辟疆，江南如皋人。孝友易直，能文章，善结纳，知名天下]
　　胡旅堂与龚总宪书云：研德畴三，吴门之两玉树。门下见之，定把臂入林。半千自是我辈人，气不谐俗，非时贤所识。过芜城时试留盘礴，知其萧远耳[胡名介，字彦远，浙江杭州人。少有高志，立名节，寡杂交，遨游公卿间，名誉甚盛]
　　毛大可目史讷斋雝睦居家，事父怡愉，不间嘻嗃，有似陈季方。把臂堪托以妻孥，似朱生。见利思义，不因人炎热，似梁伯鸾。嗜酒疏脱，每一饮必陶然尽醉而诸务不失简，则有似张黄门。训诸经百氏钩深致远，可使担囊负笈执经问字者不绝门舍，虽倾筐倒箧随叩随应，犹然鼠壤有余物，似马季长[史名廷柏，浙江萧山人。弱年蜚声文林，豪荡驱遣，领袖东南。凡人士宴会有所谱记，不得史名不就]
　　王西樵尝称林铁崖异人者三：须眉奇古，略如李伯时所画罗汉相，则异在容貌。下笔落落能为峍屼俶诡之词，出入于孙樵刘蜕之间，则异在文笔。每当宴会竹肉间作，或值徜徉山水之际，时而意得忘言，如释迦拈花达摩面壁，时快论斗发，又如春雷奋蛰，奇鬼搏人，则异在性情言语。
　　曹子顾子间兄弟，人目为云礽王谢，风貌阮何[子间名尔坊，意思萧散，不与外物相关。尤悔庵尝以外朗内润目之。三十六岁早卒，其子彝士，英姿好学，词翰并优，中己未进士，官翰林]
　　曹顾庵目王丹麓遂生集为鹫苑，杠梁文津，为艺林餦脯。
　　万履安有子八人，长孙贞一并称令器。李杲堂尝论之曰：粹然有得造次儒者，吾不如公择。事古而信笃志不分吾，不如充宗。足以文章名世居然大家，吾不如贞一。至若学通古今无所不辨，则吾不如季野[姚江黄太冲每言：浙东门风之盛，莫过万氏。履安名泰，一称悔庵，生有异禀，美风仪，进止不失尺寸。举丙子孝廉。乱后遂隐居不仕，文行为天下模楷。李杲堂论其风格，比之东汉郭有道黄征君云。公择名斯选，颜色充豫，内腴外丰，被服雍容，出言款款有序。悔庵书法最斐亹，诸子中惟允诚得其传。允诚名斯备，欲言理学则就公择，欲论经学则就充宗，欲从衡今古则就季野。季野名斯同，贞一名言，生而不凡，乃祖尝言是儿魁梧，当不负吾门。比长性嗜学，好为古文家言，每下笔独出冠时。黄太冲数称其文为有戴剡源归震川风味]
　　明州有鉴湖社，仿场屋之例糊名易书，以杲堂为主考，甲乙楼上少长毕集，楼下候之。一联被赏，门士胪传。其人拊掌大喜，如加十赉。世称庄澹庵所至，如墨濡素练，便出云烟[庄名回生，江南武进人。丁亥兄弟回举礼闱，时年最少，入直史馆，称双璧人。澹庵能自倾下，所至无问识与不识，折节论交，诗文书画脱手淋漓，士林争宝惜之]
　　黄俞邰目周栎园吏事精能，抚戢残暴则如张乖崖。其屡更槃错乃别利器则如虞升卿。其文章名世领袖后进则如欧阳永叔。其博学多闻穷搜远览则如张茂先。其风流宏长座客恒满则如孔北海。其心妤异书性乐酒德则如陶渊明。其敦笃友朋信心不欺则如朱文季。其孺慕终身友爱无间则如荀景倩李孟元。至其登朝未久试用不尽则如范希文。而遭谗被谤坎壈挫折又如苏长公[黄名虞稷，福建晋江人]
　　王丹麓蚤年高隐，甚负才望。赵千门亟称之，比为天地私蓄[赵名钥，山东莱阳人。戊戌进士，官司李]
　　黎愧曾文章雄视海内，徐巨源尝曰：汉阳李文孙，长汀黎愧曾[黎名士宏，福建长汀人。徐名世溥，江西新建人。李名昌祚，字来园，湖广汉阳人。壬辰进士，官廷尉]
　　董文友尝言：予与訏士，非惟文章道同，觉性情俱与我近。
　　陆丽京目徐世臣励志箕山，斐然述作，方之西园伟长非特不愧。
　　陆丽京年德转升，往往领袖群彦，然虚怀冲挹不自满假。或问卿自比稚黄志伊如何？陆曰：志伊学海，稚黄雅宗，故当不及。
　　陆丽京与陈际叔孙宇台齐名友善，一日联袂出北郊，道傍观者窃叹曰：此三人定尔殊常，何乃神理都肖。
　　陆丽京云：西陵俪语，家有灵蛇，若儇胡秀如春采，仲昭绚若朝霞，故当并推[仲昭姓王名嗣槐，浙江钱塘人。慷慨善谈论，于书无所不窥。文词瑰丽，尤工为赋。己未召试，特授内阁中书]
　　毛稚黄尝言：西陵有三绝，林玉逵文搏捖神光，云行雨步。陆儇胡骈体，行控送于绝丽，能使妙义回环而来。张祖望诗苍漭顿挫，如大漠风莽莽无极。
　　陆拒石年十五作春郊赋，词藻流美，笔不停缀。丽京云：王筠芍药逊其敏，正平鹦鹉让其工。
　　恽正叔过毛稚黄饮，谓毛曰：曩未识骏男，然得阿虎，令人有雄举之思，虎固当胜耶。毛曰：骏神锋豪上，虎亦俊快，正如蒲梢駃騠，并驱康庄，未知谁先后耳。
　　毛稚黄过夹城陆氏，出语人曰：吾始交荩思，倜傥英澈，器为国宝。发其堂，仲季出揖，高仲骨削，神蔼睟然。升璜鸾耸骥逸，卓卓欲度诸兄已。茂林公扶杖出，肃然穆然，使人瞻之不见所届[茂林名之遇，字际明，浙江钱塘人。抱材不偶，学使者辟为越州教授，非其志也。山颠水涯，晚而自放，所与游者惟处士徐野君雪厂道人余体崖道士，余人罕睹其面。烟波上下，群屐萧间，望见者以为古狂狷者流。高仲名售，善书。升璜名隽，能诗工篆刻]
