<!-- { "loadSidebar": true } -->
　　邹程邨语言妙天下，小词单文令人色飞神艳[邹名只谟，字訏士，江南武进人。戊戌进士。天资颖异，过目靡所遗忘。上自经籍子史，下逮艺文杂著，旁及天文宗教百家之书，细至古今人爵里姓氏世次年谱，无不悉记。至性沈挚，意气真笃，与人交久要不忘]
　　邹程邨读书如汉主挍猎，不至野尽山穷囊括其雌雄不止。恽正叔与邹程邨同客湖上，邹向恽诵王丹麓不去口。后恽数过王，见其兀坐一室，时时握管掺纂，志在千古。归与邹言，交叹为奇士[恽名格，一名寿平，江南武进人。工诗文，通书法，画尤绝伦]
　　王丹麓博学擅才藻，一时名声满江左。居北郭为往来舟车之冲，四方士大夫过武林者必先造其庐，问字纳交，停轭不忍去[方渭仁尝称松溪子为人著述名海内，而非圣之言不陈。交游尽天下名流，未尝向俗客一通姓字]
　　来元成遇未见之书，虽至典衣购之不吝。夜阅昼录，必速终卷而后快[来名集之，浙江萧山人，生有异质，过目成诵。庚辰成进士，给事琐闼。谢政后，日手一编，探索讨论，得则豁然开朗，眉宇飞动。不得则愤闷累日，寝食俱废。每有谭议举一事，必批根导源，穷诘流末，条条然如说家人事。如按验官府文牍，如自诉肌膜所疴痒，如数壮贝。听者辄为爽然]
　　黄太冲家多藏书，装本厚二寸，洒墨涂乙参互散乱，人求不得。太冲独省记之。季弟泽望丹黄工致，篇幅精整，讫一书更一书，品第循环不辍[太冲名宗羲，一称梨洲，浙江余姚人。父忠端公死奄祸，太冲上书讼冤，声振国门。年逾六十余，尚嗜学不止。每寒夜身拥缊被，以双足置土炉上，余膏荧荧，执一卷危坐。暑月则以麻帷蔽体，置小灯帷外，翻书隔光，常至丙夜。所学上本五经，旁罗百氏，俱能采精猎微，得其本末。泽望名宗会，善饮，磁杯瓦樽置儿右，佐以盐豉，读书每数百行仰一杯，自朝及夕，观颊薰润。薄暮陶然，步阡陌吟啸为常]
　　高云客少遭丧乱，自江左还旧乡，补衣蔬食，块处蓬室中。采搜隐逸辑为高士续传，鉴别精严，论者谓其才识不让士安[高士续传，起晋至明，凡得一百四十三人]
　　兴化宗子发陆县圃，以高节能文章，名于江北。四方士称曰宗陆[宗名元豫，持高节独行古道，虚怀善下人。陆名延抡，魏冰叔称其文以直道自任，有毅然之色，与其为人相似]
　　贾静子负奇好大言，嗜酒，不拘绳墨，常自许得为宰相，当一年平寇，三年可尽撤诸塞上兵。里人大笑，以为病狂，乃感愤著八阵图数千言[贾名开宗，河南商邱人，自称野鹿居士。少落拓不羁，慕司马相如之为人，学击剑鼓琴，嗜远游。巳读书为文词力学好问，数十年卒轨于正，天下以纯儒目之]
　　王于一自谓：读书三十年，方悟惭愧二字。
　　董文友道：黄云孙文如王谢家富贵子弟，便极奢华，无裘马纨裤气。又如渴虹饮水，霜隼摩天，变幻夭矫，令人睫惊[董名以寗，江南武进人，少负才望，豪迈感慨，不可一世。然当其恤交游，急然诺，辄复缠绵婉笃，比于胶漆。博览强识，著书满家。执经问难弟子恒数百人。黄名永，一字艾庵，江南太仓人，乙未进士。孝友深挚，交情剀切，和神善气，目坐人于春风，生平无疾言遽色，毁誉不经其心，名满天下，而守如处子]
　　毛季莲舟抵小孤山，逆澜荡楫柔不可上，索渔人舴艋随波心沉入，已乃登，作赋一篇，还示吴庆百。吴读竟叹曰：新颖动人，但觉洪涛舂激胸臆[毛名远公，浙江萧山人，丁巳孝廉。吴名农祥，浙江钱塘人，负轶才，世推莫匹]
　　江子九郊居，尝制百签，写古人于签面。风日晴好，辄煮茶焚香，随取签中人相与罄彼我，而评论之竟日而罢。名曰云社[江名思令，浙江仁和人。慷慨负志略。辛酉举于乡，官黔阳令。乱后绝意仕进，徙居北墅，荒野寥落，孤介自高。富贵人不敢辄有所遗即遗之，多不受]
　　陆儇胡自许俪语为海内少双[陆名繁弨，一字拒石，浙江仁和人。大行鲲庭子]
　　安静子读书如浪子入烟花场中，不知流荡何所[安名致远，山东寿光人]
　　安静子称栎园诗情浮其貌，意胜于法，远想长思，径致独绝。
　　吴介兹云：读吴野人诗，如入冰雪窖，使人冷畏[野人名嘉纪，字宾贤，江南泰州人]
　　朱若始读史尤爱史记汉书，壮岁乃专攻汉书，曰：太史公如神龙变化不测，孟坚文整齐典赡，故可学而至[朱名溶，江南华亭人]
　　钱葆馚总角即好倚声，酒肆粉墙，倡家团扇，每因兴会，辄有斜行[钱名芳标，江南华亭人，丙午孝廉]
　　徐子能和牡丹诗得百余首，贯花结鬘，香粉散落。吴人传写为之手馥[徐名增，江南吴县人]
　　包饮和读书有常候，比读必过丙夜，常授书友人宅。其宅高楼当城隅，贩佣僦焉，每丁夜渡江，其妇睡醒，听包度纸声并竹中鸱，辄曰鸱，未呼包二，先生尚拽书起徐徐。后贩妇闻包死，出涕。
　　徐武含喜著书，苦无由得钱易楮翰，常于破几上起草束麻，濡煤作字[徐名汾，浙江仁和人，一称管涔子，一称京山人，一称炎州学者，一称笑痴，一称髯徐。少秉异资，九岁通鲁论易象，十三熟六经左国，十五诵文选秦汉百家书，善骚赋。十八专工诗古文辞]
　　方正李映碧童时读日记故事，见汉湖阳公主坐屏后像，辄举笔抹其面。师怪问，对曰：事谐则移天，即不谐亦移心，吾实耻之[李名清，一字心水，江南兴化人，辛未进士，历官廷尉。尝列刑垣数上章论祥刑，狱中人见疏无不感涕，黏其疏语于狱街之壁。时共读之，合掌诵佛以过。后以风节著称]
　　蒋慎斋至性过人，类多密行，虽斋居独处，皎然不欺[蒋名永修，一字日怀，江南宜兴人，丁亥进士，官学使]
　　王迈人居官强项，不屈任，意为其难，八年不通京师一字，所迁皆极边，即单车就道，不惕利害。家计萧条，几不能朝夕，亦不问也[王名庭，字言远，浙江嘉兴人。少贫，举孝廉十四年，贫日甚，杜门局守，无杂营分好，日事诗古文，笑叹歌咏，留连不去。中己丑进士，累官参政]
　　何蕤音官侍御，与张祖望友善。人短之曰：此君遗落世事，傲慢难近。何曰：今人不少便佞，吾正喜其傲慢[何名元英，浙江秀水人。乙未进士。张名纲孙，一名丹，字秦亭，浙江仁和人。美须髯长尺余，手足胸背有毫寸许。夏月好坦腹卧大树下，视富贵若不介意，性恬淡不乐交游，好诗赋古文辞，喜山水深溪邃谷，不避险阻。每得意长啸而返]
　　徐羽仪九岁善属文，即见知邑令，益自攻苦。同舍生或窥园，徐正色以谏。生侮之曰：童子何知。徐自恨诚不足格友，为之不食。同舍乃惭谢[徐名一鸿，江西怀玉人，生而早慧，容状魁奇。经明行修不枉道以逢世，恒自叹曰：吾读书，独不得明道为忧耳。何慕富贵？富贵能福人亦能祸人。尝应举渡鄱阳湖，风变舟覆，遇救得免，同舟半皆溺死。徐觅其尸衣冠殓埋，又为文以祭之方去]
　　胡励斋纳言归里居，恒端坐一室，左史右图而外，若声色货利征逐游观之乐去之。若浼菽粟布被，无异为诸生时[励斋聪明强记，于书无所不读。读已终身不忘。既杜门谢客，惟以古为欢，自经史子集以及老氏浮屠天官形家医卜字义音韵歌曲，无不手自裁定，勒为成书]
　　陆丽京持己端洁，尝教授临平沈氏，有伎为主人所索，就匿陆帐中。陆危坐读书就帐外书瓜田李下四字，去矜披帷见之，颇相钦叹。
　　豫章陈伯玑避乱移家，与刘远公流寓芜江，杜门穷巷，雅志坐啸，不轻以言于人。有引其家伯玉事为词者，陈曰：吾宁爱吾琴耳。因署爱琴于旅次，并名其诗[陈名允衡，江西建昌人，幼负俊名，才雄等辈。父立宇，直声动天下，风采凝峻，有山斗之目]
　　柴虎臣生平拙于逢人，少营干，疏懒率素。于侪偶间好面折平议。顾胸无俯仰，人亦谅之[柴名绍炳，一称省轩，一称翼望山人，浙江仁和人。生而奇敏，少喜文词，驰骛声闻。中年悔之，有意求道，以朴实恬澹为归。天质素羸，躯短小，肤色不华，而肝膈之要无殊于大廷屋漏。与人言未尝不勉以为善，动娴礼则，准于贤圣。居然有闽洛之风]
　　翁仲谦性孤介，不与俗谐。家酷贫，值岁俭不能糊口，终日啜水而已。邻近或有招之食者，谢不赴也。尝曰：耐饥易耐俗子难。惟徐介白顾茂伦饷之方受。后病卒，茂伦卖古琴殓之[翁名逊，一字研石，江南吴江人。能诗善书画，不入格而有高趣，介洁方正，虽贵游至其门弗见也。徐名白，吴江人，朱长孺称其嵚崎历落，格韵在东野阆仙之间。顾名有孝，吴江人，志气迈往，身长七尺余，妙擅经术，且能出入古今文章。其任事几无所遗力，故人士皆归之]
　　孙豹人应召入都，初以老病辞，不许，既将还籍，复有年老授衔之命。吏部集验于庭，孙独卧不往。旋受敦促，乃徐入逡巡。主爵者望见其须眉皆白，引之使前曰：君老矣。孙直对曰：未也。我年四十时即若此，且我前以老求免试，公必以为壮。今我不欲以老得官，公又以为老。何也？众皆目笑其愚，孙固自若[孙名枝蔚，陕西三原人，身长八尺，声如洪钟，庞眉广颡，以诗文名天下]
　　
　　卷四
　　
　　雅量
　　缪念斋初擢廷对第一，其意挹挹益下人，自奉益菲薄，欿然若有不足于怀者。计甫草见之叹曰：念斋之志行远矣[缪名彤，字歌起，江南吴县人，丁未状元及第，授官修撰]
　　汪蛟门居百尺梧桐阁，隐囊麈尾颂酒弹棋，兴致萧远飘飘欲仙[汪名懋麟，字季用，江南江都人，丁未进士，官中书舍人。事亲孝，事兄恭，择人而友之，敬而能和。其立心澹荡而高明]
　　高念东家般阳，每风日晴和，自跨一驴出，遇嘉石浓阴，即系驴而卧。见者不知其为贵人也[高名珩，字葱佩，山东蒙阴人。性方严，骨清神佚，气静情疏，少年登第，筮仕馆阁，历任大僚，屡奉简命，出入中外三十余年，所在声名赫奕。然不以富贵贫贱动其心，士大夫高之]
　　王匡庐不恒为诗，每遇林皋清旷，襟抱悠然，辄复有作。诸子或请编录，王谕之曰：吾写怀送抱，如弦之有音，所怀既往，则弦停音寂。何庸留此枝赘为耶[王名与敕，山东新城人]
