<!-- { "loadSidebar": true } -->
　　罗随园尝言：老而好学，有德有言，吾敬张君祖望。博闻强记，不妄许可，吾敬毛君稚黄。雕龙绣虎，与物无竞，吾敬丁君素涵。闭户著书，朗有卓识，吾敬李君东琪。汪洋千顷，能以度胜，吾敬沈君开先。情辞斐亹，波澜老成，吾敬孙君宇台[罗名贤，字倍千，陕西华州人。七世官郎署，代有闻人，为关中贵族之冠。七岁侍客饮，客属对曰：山头玉井莲。即应声曰：天上金盘露。客异之。比长益好吟咏，尝至京师，名重公卿。参军臬幕无事，日与西陵耆旧放情诗酒，久不得调，益歌啸自如。有子名甡，年十四嗜文章，有父风。丁名溁，沈名峻曾，浙江仁和人。李名式玉，钱塘人]
　　
　　规箴
　　王阮亭性和易宽简，好奖引气类。然人以诗文投谒者，必与尽言其失，得不稍宽假。
　　汪舟次兄弟好古力学，名沸大江南北，户外屦常满。父意歉之，诫曰：吾不愿尔曹为名士，名如翦彩镂棘，实不存也。尔曹与人交以其文，无宁以其行。郭泰之异茅容，庾衮之敬褚德，岂为名高哉？尔曹慎之[汪父名汝蕃，字生伯。自言生平无异人，惟不欺二字，反复无愧耳。尝筑友善庵，出米数百石赈饥，身与妻子粗粝自如。乱后家中落，乃整饬余绪，每得金即赎屯营妇女归其家，又埋胔掩骼，二十年内椟槥千余]
　　蕲州顾赤方出其诗与施愚山相仇校，尝握手笑曰：吾侪本相好，攻瑕索垢，当猛鸷如寇仇，毋留纤尘，为后人口实。时叹为名言[顾名景星，湖广蕲州人]
　　文与也作画颇得待诏家法，然多率尔之笔。汪钝翁规之曰：此事定须霞思云想，刻意经营。奈何颓唐落墨，便布人间[文名点，江南吴县人]
　　邹子先赵砥之并居吴江之西郊，乱后邑人多谢去子衿。俄学使者来传相告言，不出且遣戍。赵颇心动，邹正色曰：我辈但当论是非，不当计利害。于是遂止。赵每为人言：微邹君几丧吾守[邹名甲芳，赵名瀚，并江南吴江人。时论邹之刚决不挠，赵之服义推美，君子两贤之]
　　
　　捷悟
　　乔文衣夜半过午门前，万籁俱寂，猛思日中百亿生灵今归何处，人世升沈，如此而已[乔名钵，直隶内邱人。官司城]
　　安西估魏丙贸卉布上海市，中夜就旅宿醉卧，风雨大作，失橐金三百两。时上海令为任待庵，素善谳。至是狱不能定，因诣城隍庙祷于神，请以实告，乃留捕随往者，使待命于神寝宫捕，梦寝宫有幼妇出右手抱细女，左手挈衣与之。及接视则裙襕也。归以告令，令俯首再三，仰而曰：夫赐衣而得裙襕，则非衣也。非衣者，裴也。岂有裴姓其人者耶？捕叩头曰：似也。闾左有裴爱，无赖不事家人产，其人僦旅舍傍，而得出入于其舍。即欲得裴姓，此当是。令曰：然。然则其抱细女者，抑可知矣。夫细女，爱女耳，吾闻纳音之数，阳姓从左，今左非衣而右爱女，其为裴爱无可疑者。遂收裴拷之得实[任名辰旦，字千之，浙江萧山人。丁未进士]
　　计甫草雪后攀铁索造日观峰，不见日出，于峰之傍见丰碑矻立，大书礼为人子不登高不临深数言。计再拜稽首其下，即杖策下山，不复登。
　　陆丽京诵读明敏，善思误书。尝阅韩非子至一从而咸危，曰：是一徙而成邑也。后令他人覆射，无一合者，惟弟左墄中之[左墄名焰，神骨轩朗，词令宏通]
　　胡循蜚官湘东司李时，定南王驻师于衡。一日召胡至帐下曰：军中有马数千，需枥五百，具命若三日为期。过期斩。胡出已暮，至江壖，适有人跣足立星露中，顾谓非司李胡公耶，何为至此？胡告之故。曰：小人家于江，有渔艇百余，破其一可得枥五六。具请后二日以报。五百具鳞次江上，胡进之王，王大悦[胡名贞开，一称瑟庵，浙江杭州人。生数岁，祖襟寰中丞见其超迈不群，授以书，数行并下。性喜任侠，旁通艺流诸术。每雄谈四座为辟易。己卯举于乡，时流寇猖獗，诏下大司马，乡贡中式后别试骑射，一日有司集坛下较射，多鞠躬谢不敏。胡独出，一跃上马，弯劲弓抽矢三发皆中的，遂擢异等。及遭鼎革，自甘放废。开府张公物色之，辟至军门备参谋，寻授湘东司李，有惠政。未几告归。畜声伎，与人言杂诙谐调笑，自称耳空居士。工书爱画石，为文绝类苏长公。才大用小，有志不就，时论惜之]
　　
　　夙慧
　　徐电发蚤岁韶令，天姿英敏，年十二和无题诗，有残月无情入小楼之句，长老咸嗟异之。
　　魏昭士生甫二十余月，母口授归去来辞及九歌一二章，久之辄能背诵。诸父尝抱持诱以果饼使歌之，声悠扬可听，相诧为英物[魏名世效，江西宁都人，是和公子。性狷急，勇于事。仲父冰叔尝称其为文，锋锐所至，往往有没羽之力]
　　沈汉仪总角时，尝从父公趾游苑中。公趾曰：名卉不乏，何以渊明爱菊？对曰：淡而能久也。父叹曰：此儿出语可人[汉仪名家恒，一字巨山，浙江建德人]
　　沈孚先十岁著大臣论，稍长尚风节，尝读汉书党锢传，至度辽将军皇甫规目以西州豪杰不得与党人上书自讼，沈足笔填其下。时萧山沈功宗以童子同将军上书，其慷慨如此[沈名功宗，浙江萧山人。工诗善书法，遇缣素必移易书满。好谈，每夜分，列广毡置蜡槃其中箕坐，与客谈达曙不寐]
　　许彝千是许勉无子，勉无读书竟夜不辍，许每卧听父读书，旦辄默诵。父叹曰：儿卧时乃过我醒时。
　　卓有枚七岁出就塾师，使读论语。有枚尝置一本掩所读书下，时窃观。塾师发视，则司马公通鉴也。师以此奇之[有枚，工部去病少子也。浙江仁和人，生有异禀，父比诸枚少孺，因名曰人皋，负经世才，著有古文集行世]
　　虞景铭十岁即善属文，尝薄柳州乞巧，更作辞巧文，识者知其远到[虞名黄昊，浙江石门人，丙午孝廉]
　　吴威卿七岁尝侍客坐，客论诗无孤独连文者，吴应声答曰：孤云独去间，非佳耶？一坐惊叹[吴名廌，锦雯子]
　　章言在幼从塾师学，师出有友访之，比归群儿告以故，而忘其姓氏，师怒呵群儿。章曰：毋怒也，我犹能约略记之。因以笔状其颧额须眉，栩栩然也。师见而笑曰：是得非某乎。已而叩之果然[章名谷，一称古愚，居北郭圣堂桥，其地古名散花滩，因又称散花主人。少时曈神如秋水，肤色如玉，人多比之为卫洗马。尝抵豫章买舟归浙，有美姬附舟尾，见章貌而悦之，数以足挑章，章起默自念曰：我违父母膝下久，今此江有神，倘一涉污邪致于神谴，葬于鱼腹，即何日得复见父母乎？不觉泣下，遂整衣冠危坐达旦。善八分隶体，画尤工绝，为时所称]
　　赵禹功九岁，父游学归，大雪不能举火，出古画一幅，命禹功诣友所易米，不得，家人怅然。禹功闭户乃吟诗曰：吾家有古画，其价重连城。不易街头米，归来雪满罂。父闻之笑曰：有子如此，饥亦何憾[赵名甸，浙江山阴人。母性严，小不豫跽请备至，尝出妻，数月感悟，始返。里中称赵孝子]
　　宗定九子举儿年五岁，曾同诸儿戏于庭。一儿指月中言曰：月中那得有桂树。举儿曰：汝谓月中桂树为奇，彼天地间之有树，当亦奇耶[举儿名学诗，貌甚清贵，善言辞，喜读书，性和雅，能体父母意。父定九谓其识见动作俱不似幼子所为，六岁即殇，父甚哀之]
　　王丹麓座客常满，有客谓孔子无须，众诘其说，客曰：本孔丛子，子思告齐君曰：先君生无须眉，天下王侯不以此损其敬。故知今像多须误也。时丹麓子鼎六岁，在侧应声曰：然则孔子亦无眉耶？客语塞[鼎字用和，器度端重，聪慧性成，喜读书，讲习便能了了。行文亦时露新颖。八岁学吟诗有无情风雨过花落不成春之句，客有谈及红颜薄命者，则举大学集注中夭夭少好貌一语为证，以为夭字读作上声，即夭义也。十二岁即殇，识者谓其谶云]
　　王丹麓病起畏寒，每当雪夕闭户谨风。时幼子小能五岁，坐著膝上曰：大人寒故畏风，抑知风亦畏寒。王问故，答曰：风不畏寒，何由喜扑人怀[小能是丹麓第五子，资性聪敏，容貌端妍，孝事父母，迥异凡儿。四五岁时苍头负经市上，见者莫不啧啧称羡，甚欲连手萦之]
　　
　　卷六
　　
　　豪爽
　　世祖章皇帝尝猎过滹沱河，宋牧仲从行，时天大寒河冰阔二丈余，宋扬鞭大呼，一跃而渡，上壮之[宋名荦，河南商邱人，年未二十，博学能文章诗歌，笔翰动天下望而即之温其如玉出。判黄州，虚己向学，与四方贤士大夫相交结，日肆游江湖山谷之间]
　　王阮亭为同考至白门，夜鼓柁行大江中，漏下将尽，始抵燕子矶。王兴发欲登，会天雨新霁，林木萧飒，江涛喷涌，与山谷相应答。从者顾视色动，王径呼束苣以往，题数诗于石壁，从容屣步而还。冀日诗传白下和者凡数十家。
　　施愚山倡学湖西，问道者车接毂。萧孟昉为之供扉屦饰厨传，胜流歙集，宾至如归。
　　吴六益访汪钝翁邸舍，每被酒自诵其所作游五岳诗，音响琅琅若出金石，觉尔时意致遒上，不可复及。
　　汪然明教其子成名，即放浪湖山，青帘白舫，选伎征歌，日与二三知己倾尊赋诗以为笑乐，望见者谓前则子瞻，后惟廉夫，差堪仿彿其概[汪名泣谦，江南歙县人。居武林虞山。钱宗伯尝称其量博而智渊，几沈而才老，热肠侠骨，囊橐一世之志气，如洑流濆泉触地涌出。子玉立，举明经。继昌，己丑进士，官观察]
　　周栎园性嗜饮喜客，客日满坐，坐必设酒，谈谐辨难，上下今古，旁及山川草木方名小物，娓娓不倦，觞政拇阵叠出新意，务极客欢而去。
　　熊雪堂令汝阴时，庐州被围，邻郡侦探至城下，熊从埤堄间磨盾鼻作答，一手双挟朱墨二笔，运腕如飞，一往勃勃，真觉骨嶷气涌[熊名文举，字公远，江西南昌人。辛未进士，历官侍郎]
　　吴庆百应藨入京，止竹林寺。毛季莲尝偕叔大可过吴寓，辄据柳床，自吟所为宴集及登临诸作，大声撼四壁。吴顾大可：君家阿咸，正复不减，将不使卿单行。
　　义兴大饥，当事集绅士议赈。绅士曰：赈饥是极难事，毋轻议也。徐竹逸曰：天下难事我辈不为，谁为之者。条陈数则，活数万人。
　　李如縠官武昌郡守，荆州曹叔方以所编乐府投之，会李坐黄堂上，立取梁州序亲自度曲，以扇代拍，时隶役百十辈皆屏息而听，寂若无人，歌罢即出千金赠曹[曹名国矩，湖广江陵人]
