<!-- { "loadSidebar": true } -->
　　夫圣贤之书教人诚孝慎言检迹立身扬名亦已备矣吾今所以复为此者非敢轨物范世也业以整齐门内提撕子孙夫同言而信信其所亲同命而行行其所服禁童子以暴谑则师友之戒不如傅婢之指挥止凡人之斗阋则尧舜之道不如寡妻之诲谕吾望此书为汝曹之所信犹贤于傅婢寡妻耳　吾家风教素为整密昔在龆龀便蒙诲诱每从两兄晓夕温凊规行矩歩安辞定色锵锵翼翼若朝严君焉赐以优言问所好尚励短引长莫不恳笃　婴稚识人颜色知人喜怒便加教诲使为则为使止则止比及数岁可省笞罚父母威严而有慈则子女畏慎而生孝矣吾见世间无教而有爱每不能然饮食运为恣其所欲宜戒翻奨应诃反笑至有识知谓法当尔骄慢已习方复制之捶挞至死而无威忿怒日隆而增怨逮乎成长终为败徳孔子云少成若天性习惯如自然是也俗谚曰教妇初来教儿婴孩诚哉斯语　凡人不能教子女者亦非欲陷其罪恶但重于呵怒伤其颜色不忍楚挞惨其肌肤耳当以疾病为喻安得不用汤药针艾救之哉王父司马【按家训原本作王大司马下亦作王在湓城无父字】母魏夫人性甚严正王父在湓城时为三千人将年踰四十少不如意犹捶挞之故能成其勲业梁元帝时有一学士聪敏有才为父所宠失于教义一言之是徧于行路终年誉之一行之非掩藏文饰冀其自改年登婚宦暴慢日滋竟以言语不择为周逖抽肠衅鼓云　父子之严不可以狎骨肉之爱不可以简简则慈孝不接狎则怠慢生焉由命士以上父子异宫此不狎之道也抑搔痒痛悬衾箧枕此不简之教也　人之爱子罕亦能均自古及今此弊多矣贤俊者自可赏爱顽鲁者亦当矜怜有偏宠者虽欲以厚之更所以祸之共叔之死母实为之赵王之戮父实使之　夫有人民而后有夫妇有夫妇而后有父子有父子而后有兄弟一家之亲此三者而已矣自兹以徃至于九族皆本于三亲焉故于人伦为重者也不可以不笃兄弟者分形连气之人也方其幼也父母左提右挈前襟后裾食则同案衣则传服学则连业游则共方虽有悖乱之人不能不相爱也及其壮也各妻其妻各子其子虽有笃厚之人不能不少衰也娣姒之比兄弟则踈薄矣今使踈薄之人而节量亲厚之人犹方底而圆盖必不合矣唯友悌深至不为傍人之所移者免夫　二亲既没兄弟相顾当如形之与影声之与响爱先人之遗体惜己身之分气非兄弟何念哉兄弟之际异于他人望深则易怨地亲则易弭譬犹居室一穴则塞之一隟则涂之则无颓毁之虑如雀鼠之不恤风雨之不防壁陷楹沦无可救矣仆妾之为雀鼠妻子之为风雨甚哉兄弟不睦则子侄不爱子侄不爱则羣从踈薄羣从踈薄则僮仆为雠敌矣如此则行路皆踖其面而蹈其心谁救之哉人或交天下之士皆有欢爱而失敬于兄者何其能多而不能少也人或将数万之师得其死力而失恩于弟者何其能踈而不能亲也　娣姒者多争之地也使骨肉居之亦不若各归四海感霜露而相思伫日月之相望也况以行路之人处多争之地能无间者鲜矣所以然者以其当公务而执私情处重责而懐薄义也若能恕巳而行换子而抚则此患不生矣　人之事兄不可不同于事父何为爱弟不及爱子乎是反照而不明也　沛国刘琎尝与兄瓛连栋隔壁瓛呼之数声不应良乆方答瓛怪问之乃云向来未着衣帽故也以此事兄可以免矣　吉甫贤父也伯竒孝子也贤父御孝子合得终于天性而后妻间之伯竒遂放曾参妇死谓其子曰吾不及吉甫汝不及伯竒王骏丧妻亦谓人曰我不及曾参子不如华元并终身不娶此等足以为戒其后假继惨虐孤遗离间骨肉伤心断肠者何可胜数慎之哉　江左不讳庶孽丧室之后多以妾媵终家事疥癣蚊■〈亡上虫下〉或未能免限以大分故稀斗阋之耻河北鄙于侧出不预人流是以必须重娶至于三四母年有少于子者后母之弟与前妇之兄衣服饮食爰及婚嫁至于士庶贵贱之隔俗以为常身没之后辞讼盈公门谤辱彰道路子诬母为妾弟黜兄为佣播扬先人之辞迹暴露祖考之长短以求直己者徃徃而有悲夫自古姧臣佞妾以一言陷人者众矣况夫妇之义晓夕移时婢仆求容助相说引积年累月安有孝子乎此不可不畏　凡庸之性后夫多宠前夫之孤后妻必虐前妻之子非为妇人懐嫉妬之情丈夫有沉惑之僻亦事势使之然也前夫之孤不敢与我子争家提携鞠养积习生爱故宠之前妻之子每居己生之上宦学婚嫁莫不为防焉故虐之异姓宠则父母被怨继亲虐则兄弟为雠家有此者皆门户之祸也　生民之本要当稼穑而食桑麻以衣蔬果之蓄园场之所产鸡豚之善埘圏之所生爰及栋宇器械樵蘓脂烛莫非种殖之物也至能守其业者闭门而为生之具以足但家无盐井耳今北土风俗率能躬俭节用以赡衣食江南奢侈多不逮焉　世间名士但务寛仁至于饮食饟馈僮仆减损施恵然诺妻子节量狎侮宾客侵耗乡党此亦为家之巨蠧矣　妇主中馈唯事酒食衣服之礼耳国不可使预政家不可使干蛊如有聪明才智识逹古今正当辅佐君子助其不足必无牝鸡晨鸣以致祸也　江东妇女略无交逰其婚姻之家或十数年间未有识者唯以信命赠遗致殷勤焉邺下风俗専以妇持门户争讼曲直造请逄迎车乗填街衢绮罗盈府寺代子求官为夫诉屈此乃恒代之遗风乎　太公曰养女太多一费也陈蕃云盗不过五女之门女之为累亦以深矣然天生蒸民先人传体其如之何世人多不举女贼行骨肉如此而望福于天乎　谚云妇人之性率宠子壻而虐儿妇宠壻则兄弟之怨生焉虐妇则姊妹之谗行焉然则女之行留皆得罪于其家者母实为之至有谚云落索阿姑飡此其相报也家之常可不戒哉近世嫁娶有卖女纳财买妇输绢比量父祖计较锱铢责多还少市井无异或猥壻在门或傲妇擅室贪荣求利返招羞耻可不慎欤借人典籍皆须爱护先有缺壊就为补治此亦士大夫百行之一也济阳江禄读书未竟虽有急速必待卷束整齐然后得起故无损败人不厌其求假焉或有狼籍几案分散部秩多为童幼婢妾之所点污风雨犬鼠之所毁伤实为累徳吾每读圣人之书未尝不肃敬对之其故纸有五经词义及贤逹姓名不敢秽用也吾家巫觋符章絶于言议汝曹所见勿为妖妄俗云辰日不哭哭则重丧今无教者辰日有丧不问轻重举家清谧不敢发声以辞吊客昔者周公一沐三握髪一饭三吐飱以接白屋之士一日所见七十余人晋文公以沐辞竖头湏致有图反之诮门不停宾古所贵也失教之家阍寺无礼或以主君寝食嗔怒拒客未通江南深以为耻黄门侍郎裴之礼号善为士大夫有如此軰对宾杖之其门生僮仆接于他人折旋俯仰辞色应对莫不肃敬与主无别也用其言弃其身古人所耻凡有一言一行取于人者皆显称之不可窃人之美以为己力虽轻虽贱必归功焉窃人之财刑辟之所处窃人之美鬼神之所责士大夫子弟数岁巳上莫不被教多者或至礼传少者不失诗论及至冠婚体性稍定因此天机倍须训诱有志尚者遂能磨砺以就素业无履立者自兹惰慢便为凡人生在世会当有业农民则计量耕稼商贾则讨论货贿工巧则致精器用伎艺则沉思法术武夫则惯习弓马文士则讲议经书多见士大夫耻渉农商羞务工伎射既不能穿札笔则纔记姓名饱食醉酒忽忽无事以此销日以此终年或因家世余绪得一阶半级便谓为足安能自苦及有吉凶大事议论得失蒙然张口如坐云雾公私宴集谈古赋诗塞黙低头欠伸而已有识傍观代其入地何惜数年勤学长受一生愧辱哉梁朝全盛之时贵游子弟多无学术至于谚云上车不落则著作体中何如则秘书无不薫衣剃面傅粉施朱驾长檐车跟髙齿屐坐碁子方褥凭班丝隠囊列器玩于左右从容出入望若神仙明经求第则雇人答策三九公燕则假手赋诗当尔之时亦快士也及离乱之后朝市迁革铨衡选举非复曩者之亲当路秉权不见昔时之党求诸身而无所得施之世而无所用披褐而丧珠失皮而露质兀若枯木泊若穷流孤独戎马之间转死沟壑之际当尔之时诚驽材也有学艺者触地而安自荒乱已来诸见俘虏虽百世小人知读论语孝经者尚为人师虽千载冠冕不晓书记者莫不耕田养马以此观之安可不自勉耶若能常保数百卷书千载终不为小人也夫明六经之指渉百家之书纵不能增益徳行敦厉风俗犹为一艺得以自资父兄不可常依乡国不可常保一旦流离无人庇荫当自求诸身耳谚曰积财千万不如薄技在身而况易习而可贵者无过读书也世人不问愚智皆欲识人之多见事之广而不肯读书是犹求饱而懒营馔欲暖而惰裁衣也夫读书之人自羲农已来宇宙之下凡识几人凡见几事生民之成败好恶固不足论天地所不能藏鬼神所不能隐也人见邻里亲戚有佳快者使子弟慕而学之不知使学古人皆其蔽也世人但知跨马被甲长矟强弓便云我能为将不知明乎天道辨乎地利比量逆顺鉴逹兴亡之妙也但知承上接下积财聚榖便云我能为相不知敬鬼事神移风易俗调节阴阳荐举贤圣之至也但知私财不入公事夙办便云我能治民不知诚巳型物执辔如组反风灭火化鸱为鳯之术也但知抱令守律早刑晩舎便云我能平狱不知同辕观罪分剑追财假言而姧露不问而情得之察也爰及农商工贾厮役奴隶钓鱼屠肉饭牛牧羊皆有先逹可为师表博学求之无不利于事也夫所以读书学问本欲开心明目利于行耳未知养亲者欲其观古人之先意承颜怡声下气不惮劬劳以致甘腝惕然惭惧起而行之也未知事君者欲其观古人之守职无侵见危授命不忘诚諌以利社稷恻然自念思欲效之也素骄奢者欲其观古人之恭俭节用卑以自牧礼为教本敬者身基瞿然自失敛容抑志也素鄙恡者欲其观古人之贵义轻财少私寡欲忌盈恶满赒穷恤匮赧然悔耻积而能散也素暴悍者欲其观古人之小心黜已齿敝舌存含垢藏疾尊贤容众薾然沮丧若不胜衣也素怯懦者欲观古人之逹生委命强毅正直立言必信求福不回勃然奋厉不可恐慑也歴兹以徃百行皆然纵不能淳去泰去甚学之所知施无不逹世人读书但能言之不能行之武人俗吏所共嗤诋良由是耳人读数十卷书便自髙大凌忽长者轻慢同列人疾之如雠敌恶之如鸱枭如此以学求益今反自损不如无学也　田里间人音辞鄙陋风操蚩拙相与専固无所堪能问一言辄酬数百责其指归或无要会邺下谚云博士买驴书劵三纸未有驴字使汝以此为师令人气塞孔子曰学也禄在其中矣今勤无益之事恐非业也　何晏王弼祖述元宗递相夸尚景附草靡皆以农黄之化在乎己身周孔之业弃之度外而平叔以党曹爽见诛辅嗣以多笑人被疾山巨源以蓄积取讥夏侯元以才望被戮嵇叔夜以排俗取祸郭子元以倾动权势阮嗣宗沈酒荒迷谢幼舆赃贿黜削彼诸人者并其领袖元宗所归其余桎梏尘滓之中颠仆名利之下者岂可备言乎直取其清谈髙论剖元析微宾主徃复怡心悦耳非济世成俗之要也　吾见世人清名登而金贝入信誉显而然诺亏不知后之矛戟毁前之干橹也宓子贱云诚于此者形于彼人之虚实真伪在乎心无不见乎迹但察之未熟耳一为察之所鉴巧伪不如拙诚承之以羞大矣伯石让卿王莽辞政当于尔时自以巧密后人书之留传万代可为骨寒毛竖也　夫君子之处世贵能有益于物耳不徒髙谈虚论左琴右书以费人君禄位也国之用材大较不过六事一则朝廷之臣取其鉴逹治体经纶博雅二则文史之臣取其著述宪章不忘前古三则军旅之臣取其断决有谋强干习事四则藩屏之臣取其明练风俗清白爱民五则使命之臣取其识变从宜不辱君命六则兴造之臣取其程功节费开略有术此则皆勤学守行者所能辨也人性有长短岂责具美于六涂哉但当皆晓指趣能守一职便无愧耳　吾见世中文学之士品藻古今若指诸掌及有试用多无所堪居承平之世不知有丧乱之祸处庙堂之中不知有战阵之急保奉禄之资不知有耕稼之苦肆吏民之上不知有劳役之勤故难可以应世经务也　古人欲知稼穑之艰难斯盖贵糓务本之道也夫食为民天民非食不生矣三日不粒父子不能相存耕种之茠鉏之刈获之载积之打拂之簸扬之凡几渉手而入仓廪安可轻农事而贵末业哉江南朝士因晋中兴而渡江本为覊旅至今八九世未有力田悉资俸禄而食耳假令有者皆信僮仆为之未尝目观起一墢土耘一株苗不知几月当下几月当收安识世间余务乎故治官则不了营家则不办皆优闲之过也　諌诤之徒以正人君之失尔必在得言之地当尽匡赞之规不容茍免偷安垂头塞耳至于就养有方思不出位干非其任斯则罪人故表记云事君逺而谏则谄也近而不谏则尸利也论语曰未信而谏人以为谤己也　君子当守道崇徳蓄价待时爵禄不登信由天命须求趋竞不顾羞惭比较材能斟量功伐厉色扬声东怨西怒或有刼持宰相瑕疵而获酬谢或有諠聒时人视听求见发遣以此得官谓为才力何异盗食致饱窃衣取温哉　世见躁竞得官者便为弗索何获不知时运之来不索亦至矣见静退未遇者便为弗为胡成不知风云不与徒求无益也　礼云欲不可纵志不可满宇宙可臻其极情性不知其穷唯在少欲知足为立涯限尔先祖靖侯戒子侄曰汝家书生门户世欲富贵自今仕宦不可过二千石婚姻勿贪势家吾终身服膺以为名言也　自乱离已来吾见名臣贤士临难求生终为不救徒取窘辱令人愤懑侯景之乱王公将相多被戮辱妃主姬妾略无全者唯吴郡太守张嵊建义不捷为贼所害辞色不挠及鄱阳王世子谢夫人登屋诟怒见射而毙夫人谢遵女也何贤智操行若此之难婢妾引决若此之易悲夫　医方之事取妙极难不劝汝曹以自命也微解药性小小和合居家得以救急亦为胜事皇甫谧殷仲堪则其人也
