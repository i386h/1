<!-- { "loadSidebar": true } -->
　　汝朝出而晩来则吾倚门而望汝汝暮出而不还则吾倚闾而望汝今汝事王王出走汝不知其处汝尚归乎

　　别子言　范滂母【滂字孟博汉汝南功曹滂坐党人被収其母就与诀母曰云云滂跪受教再拜而辞】

　　汝今得与李杜齐名死亦何恨既有令名复求寿考可兼得乎

　　戒兄女言　庾衮【字叔褒晋后族孤兄女芳将嫁衮刈荆苕为箕帚集诸子于堂男女以班命芳曰】

　　芳乎汝少孤汝逸汝豫不汝疵瑕今汝适人将事舅姑洒扫庭内妇之道也故赐汝此匪器之为美欲温恭朝夕虽休勿休也

　　勉子言　刘氏【何无忌母牢之姊也牢之为极元所害刘氏常思报复及无忌与刘裕定谋刘氏喜劝勉无忌】

　　桓元必败义师必成汝能如此吾雠耻雪矣

　　女戒【荀爽字慈明汉司空艺文类聚作魏荀爽】

　　诗云泉源在左淇水在右女子有行逺父母兄弟明当许嫁配适君子竭节从理昬定晨省夜卧早起和颜悦色事如依恃正身洁行称为顺妇以崇螽斯百叶之祉婚姻九族云胡不喜圣人制礼以隔阴阳七岁之男王母不抱七岁之女王父不持亲非父母不与同车亲非兄弟不与同筵非礼不动非义不行是故宋伯姬遭火不下堂知必为灾傅母不来遂成于灰春秋书之以为髙也

　　女训【蔡邕字伯喈陈留人汉末左中郎将女训戒子凡三章】

　　心犹首面也是以甚致饰焉面一旦不修饰则尘垢秽之心一朝不思善则邪恶入之咸知饰其面不修其心夫面之不饰愚者谓之丑心之不修贤者谓之恶愚者谓之丑犹可贤者谓之恶将何容焉故览照拭面则思其心之洁也傅脂则思其心之和也加粉则思其心之鲜也泽髪则思其心之顺也用栉则思其心之理也立髻则思其心之正也摄鬓则思其心之整也　又舅姑若命之鼓琴必正坐操琴而奏曲若问曲名则舍琴兴答曰某曲坐若近则琴声必闻若逺左右必有赞其言者凡鼓小曲五终而止大曲三终而止无数变曲无多小曲尊者之听未厌不敢早止若顾望视他则曲终而后止亦无中曲而息也琴必常调尊者之前不更调张私室若近舅姑则不敢独鼓若絶逺声音不闻鼓之可也鼓琴之夜有姊妹之宴则可也　又戒子贵贱无常唯人所速茍善则庸夫之子可至于三公茍不善则王公之子反为庶人是知皇天无亲惟徳是辅信矣哉

　　班昭【字惠明扶风班彪女同郡曹叔妻也作女戒七章以戒诸女】

　　古者女生三日卧之床下弄之瓦砖而斋告焉卧之床下明其卑弱主下人也弄之瓦砖明其习劳主执勤也斋告先君明当主继祭祀也三者葢女人之常道礼法之典教谦让恭敬先人后己有善莫名有恶莫辞忍辱含垢常若畏惧是为卑弱下人也晚寝早作勿惮夙夜执务私事不辞剧易所作必成手迹整理是为执勤也正色端操以事夫主清静自守无好戏笑洁斋酒食以供祖宗是为继祭祀也三者茍备而患名称之不闻黜辱之在身未之见也三者茍失之何名称之可闻黜辱之可逺哉　夫妇之道参配阴阳通逹神明信天地之宏义人伦之大节也是以礼贵男女之际诗着闗雎之义由斯言之不可不重也夫不贤则无以御妇妇不贤则无以事夫夫不御妇则威仪废壊【按废壊汉书作废缺】妇不事夫则义理堕阙方斯二事其用一也察今之君子徒知妻妇之不可不御威仪之不可不整故训其男检以书传殊不知夫主之不可不事礼义之不可不存也但教男而不教女亦蔽于彼此之数乎礼八岁始教之书十五而至于学矣独不可依此以为则哉　阴阳殊性男女异行阳以刚为徳阴以柔为用男以疆为贵女以弱为美故鄙谚有云生男如狼犹恐其尫生女如鼠犹恐其虎然则修身莫若敬避强莫若顺故曰敬顺之道妇人之大礼也夫敬非他持久之谓也夫顺非他寛裕之谓也持乆者知止足也寛裕者尚恭下也夫妇之好终身不离房室周旋遂生媟黩媟黩既生语言过矣言语既过纵恣必作则侮夫之心生矣此由于不知止足者也夫事有曲直言有是非直者不能不争曲者不能不讼讼争既施则有忿怒之事矣此由于不尚恭下者也侮夫不节谴呵从之忿怒不止楚挞从之夫为夫妇者义以和亲恩以好合楚挞既行何义之有谴呵既宣何恩之有恩义俱废夫妇离矣　女有四行一曰妇徳二曰妇言三曰妇容四曰妇功妇徳不必才明絶异也妇言不必辩口利辞也妇容不必颜色美丽也妇功不必工巧过人也清闲贞静守节整齐行己有耻动静有法是谓妇徳择辞而说不道恶语时然后言不厌于人是谓妇言盥浣尘秽服饰鲜洁沐浴以时身不垢辱是谓妇容专心纺绩不好戏笑洁斋酒食以奉宾客是谓妇功此四者女人之大徳而不可乏者也然为之甚易唯在存心耳古人有言仁逺乎哉我欲仁斯仁至矣此之谓也　夫有再娶之义妇无二适之文故曰夫者天也天固不可逃夫固不可离也行违神祇天则罚之礼义有愆夫则薄之故女戒曰得意一人是谓永毕失意一人是谓永讫由斯言之夫不可不求其心然所求者亦非谓佞媚茍亲也固莫若专心正色礼义居洁耳无淫听目无邪视出无冶容入无废饰无聚会羣辈无看视门户此则谓专心正色矣若夫动静轻脱视聴任意入则乱髪壊形出则窈窕作态说所不当道观所不当视此谓不能专心正色矣　夫得意一人是谓永毕失意一人是谓永讫欲人定志专心之言也舅姑之心岂当可失哉物有以恩自离者亦有以义自破者也夫虽云爱舅姑云非此所谓以义自破者也然则舅姑之心奈何固莫尚于曲从矣姑云不尔而是固宜从令姑云尔而非犹宜顺命勿得违戾是非争分曲直此则所谓曲从矣故女宪曰妇如影响焉不可赏　妇人之得意于夫主由舅姑之爱己也舅姑之爱己由叔妹之誉己也由此言之我臧否誉毁一由叔妹叔妹之心复不可失也皆知叔妹之不可失而不能和之以求亲其蔽也哉自非圣人鲜能无过故颜子贵于能改仲尼嘉其不贰而况妇人者也虽以贤女之聪哲之性其能备乎是故室人和则谤掩外内离则恶扬此必然之势也易曰二人同心其利断金同心之言其臭如兰此之谓也夫叔妹者体敌而义尊恩疏而义亲若淑媛谦顺之人则能依义以笃好崇恩以接援使徽美显章而瑕过隠塞舅姑矜善而夫主嘉美声誉曜于邑邻休光延于父母若夫蠢愚之人于叔则托名以自髙于妹则因宠以骄盈骄盈既施何和之有恩义既乖何誉之臻是以美隐而过宣姑忿而夫愠毁誉布于中外耻辱集于厥身进增父母之羞退益君子之累斯乃荣辱之本而显否之基也可不慎哉然则求叔妹之心固莫尚于谦顺矣谦则徳之柄顺则妇之行凡斯二者足以和矣诗云在彼无恶在此无射其斯之谓也

　　程晓【字季明魏黄门侍郎大着文章多失亡存者不十一　按晓东阿人】

　　妇人四教以备为成妇徳阙则仁义废矣妇言亏则辞令慢矣妇容惰则邪僻生矣妇功简则织纴荒矣故礼有公宫宗室之教诗有牖下苹藻之奠然后家道谐允仪则表见于内若夫丽色妖容髙才美辞貎足倾城言以乱国此乃兰形棘心玉曜瓦质在邦必危在家必亡

　　李晟【字良器唐功臣尝正歳崔氏女归省未及阶晟覩之遂不视而遣还家】

　　尔有家况姑在堂妇当奉酒醴供馈以待宾客

　　戒公主　太祖皇帝【类苑魏成信言】

　　魏国长公主尝衣贴绣铺翠襦入宫中太祖曰汝当以此与我自今勿复为此饰主笑曰此所用翠羽几何太祖曰不然主家服此宫闱戚里皆相效京城翠羽价髙小民逐利伤生寖广实汝之由汝生长富贵当念惜福岂可造此恶业之端

　　张横渠【载字子厚郿县人熙寜同知太常礼院作女戒九章章四句付吕氏女盈】

　　妇道之常顺惟厥正是曰天明是其常命嘉尔婉婉克安尔亲往之尔家克施克勤尔顺惟何无违夫子无然皋皋无然訿訿彼是而违尔焉作非彼旧而革尔焉作仪惟非惟仪女生则戒王姬肃雍酒食是议贻尔五物以铭尔心锡尔佩巾墨子诲言铜尔提匝谨尔宾荐玉尔奁具案尔藻绚枕尔文竹席尔呉筦念尔书训思尔退安彼实有室尔勿従室逊尔提提尔生引逸

　　戒子通録卷八
