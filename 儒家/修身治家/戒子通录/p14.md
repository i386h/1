<!-- { "loadSidebar": true } -->
　　吾贫时与汝母养吾亲汝母躬执爨而吾亲甘旨未尝充也今而得厚禄欲以养亲亲不在矣汝母已早世吾所最恨者忍令若曹享富贵之乐也　吴中宗族甚众于吾固有亲踈然以吾祖宗视之则均是子孙固无亲踈也茍祖宗之意无亲踈则饥寒者吾安得不恤也自祖宗来积徳百余年而始发于吾得至大官若独享富贵而不恤宗族异日何以见祖宗于地下今何颜以入家庙乎　京师交游慎于高议不同常言之地【案文集作不同当言责之地】且温习文字【时闻召试】清心洁行以自树立平生之称当见大节不必窃论曲直取小名招大悔矣【与直讲三哥】　京师少徃还凡见利处便须思患老夫屡经风波惟能忍穷故得免祸【案文集此条与宅眷贤弟书】　大参到任必受知也惟勤学奉公勿忧前路慎勿作书求人荐拔但自充实为妙【案文集此条与集贤学士书惟慎勿作书云云集作慎无好书札有文性勿小其志也】　将就大对诚吾道之风采宜谦下兢畏以副士望【与贤良】　青春何苦多病岂不以摄生为意耶门才起立宗族未受赐有文学称亦未为国家用岂肯循常人之情轻其身汨其志哉【与提点　案以上二条今本文集尺牍中未载】　贤弟请寛心将息虽清贫但身安为重家间苦淡士之常也省去冗口可矣请多着工夫看道书见寿而康者问其所以则有所得矣【案文集此条书中亦但称贤弟】　汝守官处小心不得欺事与同官和睦多礼有事只与同官议莫与公人商量莫纵乡亲来部下兴贩自家且一向清心做官莫营私利汝看老叔自来如何还曾营私否自家好家门各为好事以光祖宗【案文集此条与监簿书】

　　戒子弟言　范忠宣纯仁【字尧夫苏州人建中靖国丞相】

　　人虽至愚责人则明虽有聪明恕己则昏尔但常以责人之心责己恕己之心恕人不患不到圣贤地位也

　　邹忠公【浩字志完常州人元符谏臣子柄冠为此文其略云】

　　合抱之木生于毫末之细九层之台起于累土之卑汝其尊六经以为本博羣籍以为枝可取者友可奉者师孝弟忠顺之端笃诚充扩而弗移俾人曰幸哉有子如此岂可不自于斯时乎汝其勉之汝其勉之

　　胡文定【安国字康侯建安人绍兴从臣与子寅书今略取十二事】

　　上殿札子推得元意广大得敷奏之体更趋简约为妙　词命贵无长语纪作用贯处　密进人才所补者大契旧之间固无彼此然必毎事尽诚告之使善出于彼吾无与焉则为善矣　诚实无私曲说得来自别听者亦须感动　出身事主不以家事辞王事为人臣无以有己吾说如此更以大义裁断之　臣之事君犹子之事父以忠信为本公事私事一切苦参着意经理须以诚意说与属官须要知此着意经营　公使库待宾并以五盏为率自足展尽情意　禁奸吏必止其邪心不徒革面为政必以风化德礼为先风化必以至诚为本民讼旣简每日可着一时工夫详与理会因训道之使趋于善且以风动左右不无益也　立志以明道希文自期待立心以忠信不欺为主本行己以端荘清慎见操执临事以明敏果断辨是非又谨三尺考求立法之意而操纵之斯可为政不在人后矣汝勉之哉治心修身以饮食男女为切要从古圣贤自这里做工夫其可忽乎　君实见趣本不甚高为他广读书史苦学笃信清俭之事而谨守之人十已百至老不倦故得志而行亦做七分已上人若李文靖澹然无欲王沂公俨然不动资禀旣如此又济之以学故是八九分地位也后人皆不能及并可师法　汝在郡当一日勤如一日深求所以牧民共理之意勉思其未至不可忽也若不事事别有觊望声绩一塌了更整顿不得宜深自警省思逺大之业

　　送终礼　高司业【闶字抑崇明州人绍兴从臣作送终礼三十二篇此篇戒子】

　　吾家他日如营居室必先家庙其余堂寝之制仅可以叙族合宗吾百岁之后惟嫡子孙相继居之众子别营居焉盖嫡庶之礼明而人自知分矣古者父子异宫兄弟异居但同财耳故丧服传曰昆弟之义无分然而有分者则避子之私也子不私其父则不成为子故有东宫有西宫有南宫有北宫异居而同财有余则归之宗不足则资之宗今人不知古人异居之意而乃分析其居更异财焉不亦误乎且析居之法但取均平以止争端而无嫡庶之辨此作律者之失也夫丧不虑居为无庙也若兄弟探筹以析居则庙无定主矣而律复有妇承夫分女承父分之条万一妇人探筹而得之则家庙遂无主祀也而可乎惟我子孙其遵吾家法庶几他日渐复宗子之礼不待谱牒而人各知其本支所自如好礼者亦效吾家而行之虽措之天下可也

　　教子语　家頥【字养正眉山人凡有十章】

　　人生至乐无如读书至要无如教子　父子之间不可溺于小慈自小律之以威绳之以礼则长无不肖之悔　教子有五导其性广其志养其才鼓其气攻其病废一不可　养子弟如养芝兰既积学以培植之又积善以滋润之　人家子弟惟可使觌徳不可使觌利　富者之教子须是重道贫者之教子须是守节　子弟之贤不肖系诸人其贫富贵贱系之天世人不忧其在人者而忧其在天者岂非误耶　士之所行不溷流俗一以抗节于时一以诒训于后　士人家切勤教子弟勿令诗书味短　孟子以惰其四支为一不孝为人子孙游惰而不知学安得不愧

　　示子辞　何耕【字道夫蜀之广汉人终秘书少监号恬庵】

　　学业在我富贵在时在我者不可不勉在时者静以俟之疏瀹乎六艺之源游泳乎诸史之涯泛窥于百家之说而旁猎于前辈大老之文辞广闻见于益友质是非于名师以文采论议为华以孝友谦慈为基识欲逺而不欲近志欲高而不欲卑若是则其逹也必能卓然有立以示百僚之准式其穷也亦将介然自重以为一乡之表仪茍惟不然是林林而生泯泯而死者耳尚何以名男子为哉

　　童蒙训吕舍人本中【字居仁东莱人绍兴从臣训其子侄今略取之　案本中宰相许国公夷简之元孙申国公谥正献公着之曾孙荥阳公希哲之孙东莱郡侯好问之子】

