<!-- { "loadSidebar": true } -->
　　此孔百篇次第也若郑康成注百篇之序其次第又不同以汤誓次臣扈后为第四十九咸有一徳次汤诰后为第三十四蔡仲之命次费誓前为第九十六周官次立政前为第八十八费誓次吕刑前为第九十七其不同如此然当以孔为正者以孔不立学官故郑以臆见定之或更据他本实则古文经不如是耳伏书不分尧舜典臯陶谟益稷顾命康王之诰则于百篇之名皆属谬戾伏书非是也若孔所分以大禹臯益三谟俱属虞书而以禹贡为夏书之首则亦非是虞书当分在舜典及汨作九共膏饫之后而以大禹谟为夏书之首凡春秋战国间引书皆如此孔不识耳若东汉诸儒如马融王肃郑辈不见孔误以大禹臯益三谟分入虞书而考之羣书引经其于大禹臯益三篇所引称夏书者皆不相合因不能分划妄称为虞夏书即扬雄作法言亦云虞夏之书浑浑殊不知虞是虞夏是夏明明两朝岂可通混尝即以羣书引经较之如左庄八年夏书曰臯陶迈种徳徳乃降僖二十四年夏书曰地平天成文七年夏书曰戒之用休董之用威襄五年夏书曰成允成功二十一年夏书曰念兹在兹释兹在兹二十二年夏书曰念兹在兹二十六年夏书曰与其杀不辜宁失不经哀六年夏书曰允出兹在兹吕氏春秋夏书曰天子之徳广运乃神乃武乃文国语夏书曰众非元后何戴后非民无与守邦后汉刘梁夏书曰念兹在兹此皆大禹篇者若左僖二十七年夏书曰敷纳以言明试以功车服以庸则竟在益稷篇中葢臯益二谟总是夏书故史记载此二谟在夏本纪中禹贡之后【史以臯益陈谟为夏禹时事故舜纪云禹兴九韶之乐凤凰来翔春秋郤缺以九功九歌为夏书即天问亦有启棘宾商九辩九歌语】是二典皆虞书三谟皆夏书而总以禹谟为之界观虞书亡篇【汨作九共膏饫】旧载之舜典之后禹谟之前亦正以两界从此分也
　　薛士龙作书古文训其序引子夏学书于孔子有云帝典可以观美大禹谟禹贡可以观事臯陶谟益稷可以观政洪范可以观度六誓可以观义五诰可以观仁甫刑可以观戒斯七者书之大义举矣则古原以大禹臯益三谟俱作夏书而以禹贡叙禹谟之后臯益又叙之禹贡之后篇第秩然
　　亡书四十二篇【虞书汨作　九共九篇　膏饫夏书帝告　厘沃　汤征　汝鸠　汝方商书夏社　疑至　臣扈　典宝　明居　肆命　徂后沃丁　咸又四篇　伊陟　原命　仲丁　河亶甲祖乙　髙宗之训周书分器　巢命　归禾　嘉禾　成王政　将蒲姑　贿肃慎之命　亳姑】按史记殷本纪有太戊一篇左定四年祝鮀告苌有命以伯禽命以唐诰刘曰伯禽与唐诰皆命书篇名犹君陈君牙之以名为命类又汉律歴志有古文月采篇又康王十二年王命作防丰刑今亡篇之内并无诸名
　　又有逸书在亡书四十二篇之外有书而无名者大序所云其余错乱摩灭弗可复知是也
　　史记古文尚书安国以今文读之因以起其家逸书得十余篇【逸书非亡书若亡书有十余篇则无四十二亡书矣】
　　汉儒林逸书得十余篇
　　隋经籍志尚书逸篇二卷志云又有逸书出齐梁之间考其篇目似孔壁中之残缺者故附尚书之末
　　又有称书有正摄之分陆徳明释文云典凡十五篇正典二摄十三十一篇亡余俱有正有摄不解何义熊朋来谓百篇注者有正摄之分正者有其义而正其名摄者无其名而附其义然按其所分一往不合且其中以禹贡洪范俱为二典之摄则不通极矣要皆不足辨耳及安国献书武帝命安国作【时所献孝经论语俱命作今论语注疏中有孔安国注艺文志孝经古孔氏一篇即其也】毕将上之而巫蛊事遂不得上自天汉末献书至征和元年巫蛊起凡四年而古文未行安国随卒竟不得立于学官
　　艺文志安国献之遭巫蛊事未立于学官
　　楚元王天汉之后孔安国献之遭巫蛊仓卒之难未及施行
　　儒林遭巫蛊事未立于学官
　　荀悦汉纪武帝末孔安国家献之防巫蛊事未列于学官
　　大序承诏为五十九篇作旣毕会国有巫蛊事经籍道息不复以闻
　　隋书安国为五十八篇作会巫蛊起不得奏上乃古文原本旣献之官藏之书府而以古更写之一册藏之于家遂私相授受虽非官书令甲公行颁布而汉史重其书记其授受亦相嬗不絶
　　史记儿寛受业孔安国
　　汉儒林安国为谏大夫授都尉朝而司马迁亦从安国问故迁书载尧典禹贡微子洪范金縢多古文説都尉朝授胶东庸生庸生授清河胡常少子【常字】常授虢徐敖敖为右扶风掾授王璜平陵涂恽子眞子眞授河南桑钦君长
　　隋书安国遂私其业于都尉朝朝授胶东庸生生授胡常谓之尚书古文之学
　　儒林世所百两篇者出
　　百两篇
　　百两有二説一百篇之外加伏生泰誓一篇孔氏小序一篇为百两篇
　　一春秋説题辞谓书百二十篇尚书璿玑钤谓孔子得书百二十篇以百二篇为尚书十八篇为中候曰百两篇
　　儒林东莱张霸分析合二十九篇以为数十又采左氏书序为作首尾凡百二篇篇或数简文意浅陋成帝时求眞古文者【谓亡书四十二篇也】霸以能为百两征以中书校之非是【中书中秘所藏书即孔壁古文也】乃黜其书
　　孔氏正义谓孔书五十八篇为四十六卷其三十三篇与郑注同二十五篇与郑注异但孔君所值巫蛊不行前汉诸儒但知孔本有五十八篇而不见孔遂有张霸之徒于郑注之外僞造尚书二十四以足郑注三十四篇之数为五十八篇其所僞增二十四篇者即郑注书序自舜典汨作九共以至旅獒冏命二十四篇若又称十六篇则又以九共九篇共序除去八篇为十六篇其説凿凿按汉但言成帝时有百两篇之説成帝因以百两求张霸即以百两征未闻帝以二十四篇求霸以二十四篇征也且霸所应征之书明言分析合二十九篇作数十篇又采左氏并书序作首尾凡百二篇则其数明是一百有二篇而其文则大约取之书序左及尚书二十九篇之中何曾就郑注多寡为之增益况僞造二十四篇只足得五十八篇之数其于百两何居及究其所误则郑注三十四篇与僞增二十四篇皆杜林漆书古文非孔古文也【见三卷】颖达不晓漆书作此不通语而世无通人解之夫以张霸西汉成帝朝人乃能僞造二十四篇以足东汉郑康成注书不足之数则其人已在梦中而世复信之所谓举世梦梦非耶艺文志刘向以中古文【即内府所藏孔书】校欧阳大小夏侯三家经文【即伏书】酒诰脱简一【谓古文脱简也】召诰脱简二率简二十五字者脱亦二十五字简二十二字者脱亦二十二字文字异者七百有余脱字数十
　　楚元王哀帝时刘歆移书太常博士责让之曰古文旧书藏于秘府伏而未【此言中古文也】问民间则胶东庸生之遗学与此同【此安国更写一本藏于家而之人间者也是张霸献僞书后古文中外并有考验旣不遗失复无僞本】抑而未施此乃有识者之所惜闵士君子之所嗟痛也又曰抑此三学【左毛诗古文尚书】以尚书为备皆先帝之所亲论今上所考视其古文旧书皆有征验外内相应【谓外而民间内而秘府皆考验如一中外相应当时亲任校书者其言之再三如此无学之徒请略读之】岂苟而已哉夫礼失求之于野古文不犹愈于野乎若必党同门妬道眞违明诏失圣意以陷于文吏之议甚为二三君子不取也其言甚切乃书入而诸儒皆切齿怨恨【以不立学官之书而遽欲举行则诸儒狃于便安且惮繁重遂一意排抑动成门戸】即名儒如光禄大夫龚胜恶之愿乞骸骨罢而大司空师丹亦大怒奏歆改乱旧章非毁先帝所立上曰歆欲广道术亦何以为非毁哉歆由是忤执政大臣为众儒所讪惧诛求出补吏为河内太守
　　汉赞云平帝时为立古文尚书亦云王莽时诸学皆立刘歆为国师璜恽等【王璜涂恽受古文尚书者】皆贵显乃莽废官学仍不行
　　曁后汉而古文之名日盛然终不立学即民间除授受外亦罕得其书且令甲所在凡好古文者皆不敢逾越故安国注论语凡引经如君陈泰誓类皆不注篇名至予小子履敢用牡节反不注汤诰而注曰此墨子引汤誓辞而贾逵马融郑之徒极尊古文自称受孔学者其注诸经引古文处皆注曰逸书以逸于学官外也【徐仲山尚书日记曰立学者为尚书不立学为逸书犹之合官写者曰官书否则曰野书】且实有不见古文者正义谓汉儒如刘向刘歆班固贾逵马融郑六人皆不见古文予尝谓向歆校中外古文极悉而孔氏诬之以不见此仍是张霸僞补郑本之余説若贾马三人则所受者为杜林漆书本其不见孔壁古文断有然者虽徐仲山曰马融作忠经引大禹谟曰惟精惟一允执厥中此非古文乎顾三人实不见古文其忠经所引偶然及之不足据也【説见后】
　　后汉儒林光武初尹敏字幼季初习欧阳尚书旣而受古文兼毛诗谷梁春秋【皆未立学官】而汝南周防字伟公受古文尚书撰尚书杂记三十二篇至肃宗朝有诏髙才生能受古文尚书者鲁国孔僖字仲和自安国以下世世古文不絶拜郎中陈留杨伦字仲理师事司徒丁鸿习古文尚书讲学大泽中弟子至千余阳嘉二年拜大中大夫与将军梁商不合以病免若杜林在东汉初曾得西州古文漆书一卷其实与孔壁古文并不相合至是则同郡贾逵为之作训马融作传郑作训解【隋经籍志马融注尚书十一卷郑注尚书九卷】
　　魏王肃【孔疏作晋误】习古文尚书【隋经籍志王肃注古文尚书十一卷又正义云肃注乱其纪纲为太康时与孔同】
　　晋皇甫谧谧从姑子外弟梁柳得古文尚书故作帝王世纪往往载孔五十八篇之书
　　正义引晋书云【此系晋史十八家旧本今晋书无艺文志即儒林亦不分载诸经师授之説】晋太保郑冲以古文尚书授扶风苏愉愉字休豫休豫授天水梁柳字洪季即皇甫谧外弟也季授城阳臧曹字彦始始授郡守子汝南梅字仲眞眞为豫章内史遂于前晋奏上其书而施行焉【奏上其书者奏所授受之孔氏非古文经文也説见后】时亡失舜典一篇晋末范甯为古文尚书作解犹不得舜典【舜典亡半篇非全亡也説见后】
