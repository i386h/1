<!-- { "loadSidebar": true } -->
　　此一句非书文也汉志据三代时气以验律厯因引伊训文而杂此一句此句或古语或古礼文先引之以证伊尹祀先王之义而复以越茀配享重为解之此史官据经作志之例非引书体也伊尹太甲元年是前王既崩太甲改元之嵗其云成汤太丁外丙之服以不知何人或成汤或太丁外丙不可考也但改元之制商周不同宋人不晓商制又不晓三正改元之必改月数因以十有二月乙丑误解作商正建丑以十二月为嵗首而月数不改故仍称十二月而加元祀于其上是此乙丑朔必嵗首改元之朔日而汉注不然周制逾年改元商制不逾年改元前月王崩即此月改元而商正建丑又必改夏之十一月为商十二月是此十二月原非嵗首而称元祀者逾月改元非嵗首改元也特元祀之说安国注尚书与班固作汉志皆相符合而祠见之解各有不同孔注以祠于先王与祗见厥祖皆是改元奠殡一如周康王三宿三咤献爵柩前之祭而班氏分作两事以为祀于先王是冬至越茀之礼只见厥祖是奠殡即位之礼截然分行故以祠于先王下増方明一礼而自为解之以证己朔旦冬至之说而蔡沈注尚书胡安国解春秋皆不得知无怪经学之日晦也葢冬至在十一月中断不得在十二月而此祠先王在乙丑朔则必朔旦冬至将郊祀方明而以先王配之班氏考律厯则此乙丑冬至在十一月节而不在月中此实律厯嵗差一大关键故特増诞资一句以为祠先王者冬至之祭见厥祖者即位之奠【下文有奉嗣王祗见厥祖句】冬至称先王即位称祖冬至以配祀称祠即位奠殡只称见冬至之祭伊尹代之故称伊尹即位之奠必太甲躬亲之故称奉嗣王其两相分别书文秩然可考也祗诞资一句世俱莫解而汉志旧注亦复周章不明方明者上帝之位以木为之方四尺而画上下四旁六方采色于其上以其正方故谓之方明者神也有牧有养也上帝以养民为事犹礼夏祭养马神称先牧也诞资者以先王配祭而大助之礼所谓郊契祖防是也其又曰冬至越茀者礼天子诸侯有丧在未塟以前惟宗庙不祭而郊社之礼皆可以行不以王事废天事也今太甲丁初丧未当主祭使伊尹摄政代主谓之越茀越茀者国君殡车有引绋以防灾变而今乃舍此而行祭事是越之也茀与绋通礼云设拨是也然则诞资一句是引文冬至越茀是解文明可据矣或曰礼重如此焉知此句非古文所脱而必为解之曰解之者为班氏解也改元即位人人知之唯冬至月朔则班氏独据之以验律厯故或杂増他文借作解说若古文脱简则朱氏方以不脱简为古文寃脱此一句正足释寃何碍之有况惟脱此句倍见非伪若果伪书抄袭汉志则何难全抄其文何故反遗此一句以启人参差之惑此虽愚人不然也
　　贾谊君德篇引灵台诗而曰文王之时德及鸟兽洽于鱼鳖咸若攸乐言皆顺所乐也今伊训曰暨鸟兽鱼鳖咸若所若何事岂非袭贾谊文而阙失之乎
　　夫袭贾谊文而不知咸若之下尚有二字此不知贾谊文者既知贾谊文而故遗二字以示别出此超于贾谊文者若谓袭其文而阙失之则摊文抄取有何忙迫而卤莽如是况欲假圣经大非易事何至袭贾生文而阙文漏字遂致如此则直愚人之腹矣从来文字升降前人每略而后人每详如论语道之以德齐之以礼有耻且格只一格字至缁衣引之即曰教之以德齐之以礼则民有格心论语未若贫而乐富而好礼只一乐字至仲尼弟子列然后曰贫而乐道富而好礼则是前文略而后文详经传皆然今此咸若犹是矣若谓贾生时无孔书则贾生博通秦前之书皆能览记且亦见古文之古世早能诵如此此与伏生泰誓未出而娄敬说髙祖早已用泰誓语正同
　　李塨曰畴若予上下草木鸟兽正咸若之解贾生补二字赘矣
　　甲谓孟子舜卒鸣条为东夷之人此当在今山东而伊训曰造攻自鸣条则桀都安邑在今山西与鸣条何涉
　　李塨曰史记称桀败奔于鸣条则鸣条造攻不止书词若孟子称东夷则别一鸣条正义谓陈留平丘县有鸣条亭此在东鸣条也舜所卒也蒲州安邑县有鸣条陌此在西鸣条也桀所诛也一东一西不必牵合独予为孟子解则桀都安邑舜亦都安邑舜卒不当在东夷其称东夷者以战国分东西指函关言关西为西关东为东如曰东方六国者是舜卒安邑亦可称东况别有地也夷裔也今俗名边犹言东边也
　　古天子诸侯皆只五庙吕览五世之庙可以观怪是也今太甲曰七世之庙可以观德非伪耶
　　按后汉质帝时韦成论庙祀之数有云殷五庙周七庙之异时用其说立庙而刘歆非之其后马郑之徒又祖成说而魏王肃作圣证论又非之此实韦郑绌而刘王直者予已作庙制折衷二卷辨之详矣今谓七世之庙可以观德是伪太甲文且谓天子无七庙则荀子云有天下者事七世谷梁曰天子七庙王制曰三昭三穆与太祖之庙而七皆不可通矣况此二语尚书他本亦有之新唐书艺文志有尚书逸篇三卷为晋徐邈注中有云尧子不肖舜使居丹渊为诸侯又云呜呼七世之庙可以观德此非王肃可伪为者若吕览又云五世之庙可以观怪万夫之长可以生谋则又袭尚书旧文而别为言其云五世指诸侯耳岂指天子耶【有云夏五庙商六庙亦并非是见庙制折衷】
　　咸有一德是告成汤文非告太甲文也
　　史殷本纪以伊尹作咸有一德与咎单作明居叙法相似误列之汤崩之前而杜林漆书遂以咸有一德接汤诰后谓伊尹告汤之文致辟古文者谓告太甲即是伪书不知汤本名履庙号天乙其称成汤者諡也马融所云称諡近之是也故史记諡法则俨有除虐去残曰汤见旧注中假曰告汤则汤尚未崩焉得有尹躬暨汤预称其諡之理若谓汤不是諡则面呼君名尤为无状此皆不学人所言者
　　一德是较数犹各擅一长尔岂纯一之德
　　纯一之德正是较数易有四德仁义礼智洪范有三德正直刚柔周礼有六德智仁圣义中和皋陶谟有九德寛柔愿乱扰直简刚彊中庸有三德一德三德者知仁勇一德者诚也诚即纯一之谓葢天既眷求一德则我自当以一德应之此与一德一心立定厥功正同大传云与天地合其德此咸有之解诗云士也罔极二三其德此一德之解也若云各擅一长则咸有一得矣谬哉孟子引伊训曰天诛造攻自牧宫朕哉自亳大学引太甲顾諟天之明命缁衣引尹告曰惟尹躬先见于西邑夏自周有终相亦惟终坊记引书云厥辟不辟忝厥祖荀子引书从命而不拂微谏而不倦为上则明为下则逊缁衣引太甲曰母越厥命以自覆也若虞机张往省括于度则释公孙丑引伊尹曰予不狎于不顺表记引太甲曰民非后无能胥匡以生后非民无以辟四方昭公十年子羽引书曰欲败度纵败礼孟子引太甲曰天作孽犹可违自作孽不可活又引书曰徯我后后来其无罚乐记引书曰一有元良万国以贞缁衣引尹告曰惟尹躬及汤咸有一德【引书证】
　　【右伊训太甲咸有一徳】


　　古文尚书寃词卷五
<经部,书类,古文尚书冤词>
　　钦定四库全书
　　古文尚书寃词卷六
　　翰林院检讨毛竒龄撰
　　史记夏殷周本纪多载尚书篇目其在殷本纪则无不载者乃太甲三篇盘庚三篇皆载之而独无说命三篇何也
　　不读国语乎国语楚灵王虐白公子张谏曰昔殷武丁能耸其德至于神明以入于河自河徂亳于是乎三年黙以思道卿士患之曰王言以出令也若不言是无所禀令也武丁于是作书曰以余正四方余恐德之不类兹故不言如是而又使以象梦求四方之贤圣得傅说以来升以为公而使朝夕规谏曰若金用女作砺若津水用女作舟若大旱用女作霖雨启乃心沃朕心若药不瞑厥疾不瘳若跣不视地厥足用伤又曰必交修余无余弃也此说命全篇文也史记无其名而国语有其文亦可已矣
　　或曰此必古文抄国语故词语参易往多未合
　　夫以春秋楚人上引商事未有在前无其文而可公然述一篇者谓古文袭国语已属无理若文多参易则以己意述旧文自当明白抄变其词如史迁自叙殷事以作本纪其于髙宗肜日则亦引书武丁事也然不全用其文曰王勿忧先修政事祖已乃训王曰惟天监下典厥义云云夫高宗肜日今文书也然其参变有若此是岂今文亦伪书乎人少见多怪国策燕王谢乐间书引论语栁下惠事曰昔者栁下惠吏于鲁三黜而不去或谓之曰可以去栁下惠曰茍与人之异恶往而不黜乎犹且黜乎宁于故国耳此并非论语原文然而不谓论语袭国策者以战国人引春秋事其文不始自战国以春秋人引殷商事其文不始自春秋彼袭此非此袭彼也若其文词之参变则抄词例也
　　甲谓傅说得之梦中不可信即史记谓以立语相之亦非考言明试之法况君奭篇数商贤臣不及说是说无可扬也此书伪也
　　李塨曰此国语早有之国语在周时未出孔壁之前即云昔殷武丁能耸其德至于神明使以象梦求四方之贤圣得傅说以来升之为公此真古帝王通幽彻防之事故曰神明曰贤圣小儒庸劣何足以知之若谓考言明试必拘资格则孟子亦云傅说举于版筑之间岂当时版筑间曽明试耶至妄谓傅说不见君奭以为无可扬则孟子论存心于周推周公论见知于周又推太公望散宜生而不及周公古人曷尝拘拘乎狂夫罪大恶极诟圣言不已并诟圣人甲谓贤臣不及说而不知说乃圣人史殷本纪武丁夜梦得圣人名曰说而地理志即以傅岩名圣人窟甲有眼不识圣人宜其举圣言而侮之也
　　缁衣引说命有云爵无及恶德民立而正事纯而祭祀是谓不敬礼烦则乱事神则难今孔书无民立而正事五字以纯而作黩于岂非以民立句难解故不能搀入耶
　　民立而后可正事本非难解若果难解则必有误误则必有简策错出之事不责引经者有错出而责其不能搀入谬矣缁衣引诗云昔吾有先正其言明且清国家以宁都邑以成庶民以生谁能秉国成不自为正卒劳百姓今按诗文祗谁能三句是节南山诗他皆无有也作节南山诗者何以不能搀入耶且纯而祭祀是谓不敬何谓耶
　　国语引武丁作书曰以余正四方余恐德之不类兹故不言又引书若金用汝作砺若津水用汝作舟若大旱用汝作霖雨启乃心沃朕心若药不瞑厥疾不瘳若跣不视地厥足用伤孟子引书曰若药不瞑厥疾不瘳缁衣引说命曰惟口起羞惟甲胄起兵惟衣裳在笥惟干戈省厥躬国语白公引书必交修毋予弃也学记引恱命曰敬逊务时敏厥修乃来又引恱命曰斆学半文王世子引恱命曰命终始典于学【引书证】
　　【右悦命三篇】
　　或谓汉儒林谓司马迁从安国问故迁书载尧典禹贡洪范微子金縢多古文说今考史记五帝夏殷周本纪及鲁周公燕召公世家皆不出伏生二十八篇之外所云安国二十五篇者无片语也若汤诰载其词与古文絶不同惟泰誓有今殷王纣用其妇人之言自絶于天乃为淫声用变乱正声怡恱妇人蔡仲之命有以车七乘其子曰胡率德驯善举胡以为鲁卿士言之于成王封之于蔡诸语然亦仅矣是必安国之古文原止此数今所者非是耳
