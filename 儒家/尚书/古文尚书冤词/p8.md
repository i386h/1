<!-- { "loadSidebar": true } -->
　　李塨曰三苗虽一国而君民不同窜三危者乃窜其君未尝举国人而尽窜之礼天子不灭国当必更立一君于其地奈其君荒迷如故则又征之故其誓词曰君子在野小人在位此非其民所得为者是舜窜一君禹又征一君不相溷也且谓禹无征苗事者谬也史记呉起对魏武侯云昔三苗左洞庭右彭蠡德义不修而禹灭之此彰彰者甲但知苖之来格当在炖煌而不知仍在本国葢有三危之苖有本国之苖禹贡云三苗丕叙此三危之苗也三危宅而三苗叙即炖煌也此舜所窜者也益稷云苗顽弗即工此本国之苗也三危方叙绩而本国无功此即禹所征者也故舜典黜陟分北三苗亦惟三危与三苗考绩不同故在禹治水之后既黜陟而分北之而至此不率则又征之此明验矣若吕刑苗民则直是唐初帝尧之事国语云三苗复九黎之恶尧兴诛之而正义亦曰此灭苗民在尧初兴时至尧末年则又有窜苗之事是唐虞之际凡三诛苖尧则遏絶之杀其身翦其嗣不灭其国舜则窜徙之而不杀其身禹则第征之来之而并不窜徙以渐而化则以渐而轻世但攻古文辨征苗事而不知尧舜与禹其三世治苗有如是者是今文尚书曽未梦见而欲攻古文此妄也大禹谟若干章每章必有诸书引用之文呉澄所云传记所引收拾无遗者此真圣谟洋洋嘉言孔彰也汴宋人多辑格言世有集唐人诗为珍秘者即千文集字犹相至今古文总作伪而圣谟嘉言防粹一处则亦不可沫矣明闽人陈第有古文引书证一编虽不无遗漏然亦有可纪者如此除前卷证夏书条及前条有左传郤缺引书鲁庄公引书臧武仲引书仲尼引书孔子引书声子引书吕氏春秋引书襄五年引书国语内史过引书后汉刘梁传引书国策赵武灵王引书墨子引书外尚有左传引书惟先蔽志昆命于元孟子引书曰洚水儆予又曰舜往于田号泣于旻天又曰祗载见瞽瞍夔夔斋栗瞽瞍亦允若荀子引书维予从欲而治类【右大禹谟】


　　古文尚书寃词卷四
　　钦定四库全书
　　古文尚书寃词卷五
　　翰林院检讨毛竒龄撰
　　郝敬曰五歌伯仲汉魏不及十三国风欲凌商周雅颂而上之意浅响浮其亦难矣
　　郝敬归有光胸腹最陋祗拾得孔书疑汉魏间人所作一语遂谓伯仲汉魏不知此五歌有四歌为左传国语全引之文至第三歌竟无一賸语岂左传国语皆汉魏间书乎抑此二书皆意浅响浮者乎有光谓文辞格致古今迥别不知其何以别之也左传襄四年魏绛引夏训有之曰有穷后羿其称夏训者以首章曰皇祖有训次章曰训有之也成十六年单襄公引书曰民可近也而不可上也国语知伯国引夏书有之曰一人三失怨岂在明不见是图国语越王召范蠡而问焉曰出则禽荒入则酒荒哀公六年孔子引夏书曰惟彼陶唐帅彼天常有此冀方今失其行乱其纪纲乃底灭亡国语周景王二十一年将铸大钱单襄引夏书有之曰关石和钧王府则有
　　或谓孔子引书有帅彼天常一句而作伪者以不简防失之
　　左传引书例原有増一句者襄十一年魏绛引书曰居安思危思乃有备有备无患増居安思危一句隠六年陈五父引商书曰恶之易也如火之燎于原不可向迩其犹可扑灭増恶之易也一句则引文増损传例有然不足怪也若谓古文脱一句则亦何碍此正可破朱氏壁藏百年不讹损一字之嫌故徐仲山日记曰帅彼天常系古文脱简详文义必有此句始上下通贯且二三章皆六句四五章皆八句不得此章独少一句则以此当脱损之一谁曰不然
　　或谓第五章郁陶乎予心顔厚有忸怩二句袭孟子郁陶思君尔忸怩为文
　　此古舜典文非孟子文也孟子所引是古舜典中文而尚书亡其前截故史记作舜本纪即引孟子文以补舜典之所阙自九男二女完廪浚井以至舜避尧之子节节有之故孟子曰郁陶思君而史记曰我思舜正郁陶此真古舜典原文观宋玉作九辨亦有曰岂不郁陶而思君兮此时宋玉必不读孟子可知也然则五子此文或袭舜典茍非舜典则必孟子与史记同袭五子未有明明五章左传与国语并引其书而反降而袭孟子者郁陶必有思五子怨有之无所思也且尔雅云郁陶喜也喜则更难通矣况既已郁陶何复忸怩耶
　　据云太康逺畋于洛表表者外也又云五子御母俟太康于洛汭汭者内也则隔一洛矣隔则当思而且相隔者十旬越一百日不当思耶然且强臣百姓各起相雠遂有距于洛北大河而不使归者则郁陶剧思君兄忸怩甚慙百姓此承上予怀之悲万姓雠予二语而申叹之一思一慙章法固秩然情理亦确摰未有差也若谓郁陶作喜解见尔雅则孟子喜而思君史记思君而喜俱不可通本谓尔雅释经文何悟经文释尔雅失其指矣况礼记喜斯陶只陶是喜郁即不然故王逸注郁陶曰愤念蓄积此实汉注之可验者曹植诗郁陶思君未敢言加未敢言三字正是蓄积而谢灵运诗嘤鸣已恱豫幽思还郁陶亦谓郁陶犹未可恱豫也安得便以喜字释之
　　歌何可无韵伪也
　　五子述祖训以为歌原可无韵况其韵铿然首章用古押法余声类法也首章皇祖有训与本固邦宁押犹烈文诗四方其训之与百辟其刑之押同一能胜予与不见是图押犹臣工篇来咨来茹与如何新畬押同凛乎若朽索之驭六马与上予图押犹韩非子功名篇技若车事若马汉孤儿行父母在时乘坚车驾驷马押同为人上者与柰何不敬押犹诗頍弁篇施于松上与中心怲怲押庄子若声之有响与形之有影押同此后皆用李登声类押法即通行韵也惟第四章王府则有与覆宗絶祀押仍用古押犹诗有驭篇自今以始嵗其有与君子有谷贻孙子押同
　　【古五子之歌】
　　征陈氏引书证襄二十一年祁奚引书曰圣有谟训明征定保襄十四年师旷引夏书曰遒人以木铎徇于路官师相规工执艺事以谏昭十七年太史引夏书曰辰不集于房瞽奏鼔啬夫驰庶人走荀子引书曰先时者杀无赦不及时者杀无赦昭二十三年公子光曰吾闻之作事威克其爱虽小必济
　　或曰昭十七年夏六月日有食之祝史请用币季平子谓唯正月朔日食伐鼓用币其余则否太史曰在此月也日过分而未至三辰有灾于是乎百官降物君不举乐奏鼔祝用币史用辞故夏书曰辰不集于房瞽奏鼓啬夫驰庶人走此月朔之谓也当夏四月谓之孟夏今征曰乃季秋月朔辰弗集于房则季秋者夏之九月也而太史以之证夏四月之日食非伪乎
　　此夏周异礼而太史解说之词也夏礼日食每月皆鼓币而周礼唯正月鼓币余月则否正月者夏之四月也四月方立夏阳气正盛日过春分而犹未夏至名为正月此月有灾则阳大弱矣故唯此月日食则奏鼓用币而他月则否今六月鼓币平子不悟周之六月即夏之四月因以为疑而太史解之曰所云正月即此六月也是时日过分而未至日食有灾当用鼓币故引夏书而曰此月朔之谓谓此凡月朔皆用币之谓也曰当夏四月谓之孟夏者谓周唯正月用币而六月亦用者以为六月当夏之四月虽名为季夏而实是孟夏故用之也此正分解夏周用币之异何曽以秋七月证夏四月而读古不解妄生论议按隋顾彪云夏礼异于周礼而正义亦云先代尚质用币无等周礼极文故有用不用之别此在前儒已辨之而犹为置喙何也
　　甲谓羲和为厯官当在京师何劳师动众而征之
　　李塨曰国语尧有重黎之后使典天地以至于夏商名曰羲和是唐虞至三代世职不絶虽属王官而自有国邑故经称酒荒于厥邑而孔传谓舍其职官还其私邑故侯就其私邑往讨之是书词本明读者过愚也且王官采地俱有甲兵春秋昭廿二年王室之乱凡在朝卿士彼此奔杀如云鄩唐之败郊要饯之甲焦瑕温原之师皆采邑名也王国采邑自有田赋出甲兵者侯征羲和犹之晋人之围郊鄩劳师与否彼又何足以知之
　　【右征】
　　叶梦得曰荀子引仲虺曰诸侯能自得师者王得友者霸得疑者存今尚书阙此句
　　此荀子异文非尚书阙文也丧记引论语曰仁者安仁知者利仁畏罪者强仁多畏罪一句不必论语有阙也新序引古语亦曰择友者霸盖古语多句原不必尽引况从来引经多有増损晋阎缵传引孟子孤臣孽子其操心也危虑患也深故多善功徐邈与范甯书如有所誉其所试如有所毁必有着明
　　或曰春秋襄十四年中行献子引仲虺有言曰亡者侮之乱者取之推亡固存国之道也及三十年子皮引仲虺之志曰乱者取之亡者侮之推亡固存国之利也今伪书曰兼弱攻昧取乱侮亡是明抄左氏亡者侮之二语而强辏之作对待文者
　　左传引经各不同宣十二年随武子曰兼弱攻昧武之善经也又曰仲虺有言曰取乱侮亡兼弱也则兼弱攻昧取乱侮亡其为对待文俱有之矣或曰兼弱攻昧祗言武之善经不必即仲虺之语则子皮曰仲虺之志可曰即仲虺语乎且取乱侮亡不过四字而亡者侮之乱者取之皆指作仲虺之语今取乱侮亡即是兼弱而尚谓兼弱攻昧非仲虺语乎
　　孟子引书曰葛伯雠饷又引书曰汤一征自葛始天下信之东面而征西夷怨南面而征北狄怨又引书曰徯我后后来其苏见引书证篇
　　【右仲虺之诰】
　　有引论语予小子履篇攻汤诰者谓诰词与论语不合又旧注称汤誓不是汤诰此伪为者
　　论语尧曰篇与诰词不合则以论语此章非引书体已见前禹谟篇矣若谓旧注称汤誓不是汤诰则论语旧注见之何平叔集解正孔安国所注语也安国既注古文岂有不知汤诰之非汤誓而注之如此祗因汤诰旧时原称汤誓故墨子引予小子履节称为汤誓而国语内史过引予一人有罪无以万夫万夫有罪在予一人诸句亦称汤誓此在始皇未焚书之前孔子未删书之际或诰或誓早有是称而墨子所引又适与论语相合故安国遂注曰墨子引汤誓其词如此非谓古无汤诰只有汤誓而称誓便为真称诰即为伪也葢诰誓二体原属一类虽马融有军旅曰誓防同曰诰之分而盘庚非军旅亦称矢言征殷非防同亦称大诰故旧有称多士多方以誓兼诰戡黎武成以诰兼训此皆书名十例所拟定者是诰誓互称原属旧例必谓此是誓不是诰则尚书有两汤誓乎古文汤誓真则今文汤誓反伪矣况旧有两泰誓马融辨之必以诸书所引者为真今论语所引与墨子国语所引今文汤誓未有也本欲以论语引书归之汤誓谓可以攻古文而不知于今文汤誓有大碍者盍亦平其心而听之可矣又墨子今本称为汤说此则写之讹者论语注定无误耳
　　国语单襄公引先王之令有之曰天道赏善而罚淫凡我造国无从匪彞无即慆淫各守尔典以承天休此文武之令也而以入汤诰可乎
　　按此引汤诰文而杂天道赏善一语于其上所云先王者非指文武指夏殷先王而言如前文夏令曰九月除道十月成梁此先王之所以不用财贿而广施德于天下者也指夏先王同故凡言先王则必以周字别之如废先王之教也周制有之曰云云是弃先王之法制者也周之秩官有之曰云云凡先王俱通指前代言【右汤诰】
　　汉律厯志有伊训篇曰惟太甲元年十有二月乙丑朔伊尹祀于先王诞资有牧方明言虽有成汤太丁外丙之服以冬至越茀祀先王于方明以配上帝是朔旦冬至之嵗也据此是伊训原有诞资有牧一句而古文遗此何也
