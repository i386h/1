<!-- { "loadSidebar": true } -->
　　尔雅为诂训之书特少所袭用大禹谟朕宅帝位三十有三载即唐虞曰载征每嵗孟春遒人以木铎狥于路即夏曰嵗伊训惟元祀太甲惟三祀商曰祀也泰誓惟十有三年春毕命惟十有二年周曰年也愚及质之今文书反多未合如唐虞纯称载不待论若商必曰祀何周公告成王曰肆中宗之享国七十有五年髙宗五十九年祖甲三十三年及罔或克夀者亦俱称年不等或曰此葢以周之年述商在位之数云尔若对商臣言则曰惟十有三祀对商民言则曰今尔奔走臣我监五祀仍不没其故称矣愚曰然则多方亦有天惟五年须暇之子孙诞作民主罔可念听非对商民以言商君者乎何亦称年疑祀年古通称不尽若尔雅之拘观周公称髙宗三年不言叅诸论语戴记俱然及一入説命便改称三祀亦见其拘拘然以尔雅为蓝本而惟恐或失焉情见乎辞矣
　　按宣和博古圗録商兄癸卣铭曰惟王九祀周己酉方彛铭曰惟王一祀周亦称祀太甲元祀惟梅氏书而刘歆真古文仍是元年商亦称年尔雅夏为昊天尧典钦若昊天则天之总称不独夏也秋为旻天多士旻天大降丧于殷则时惟三月非秋也鸟曰雌雄兽曰牝牡牧誓牝鸡无晨鸟亦未尝不称牝二足而羽谓之禽四足而毛谓之兽臯陶谟百兽率舞鸟亦未尝不称兽何今文诂训不尽拘尔雅乎古文反是益可以徴其情矣又按旅獒惟克商遂通道于九夷八蛮本出国语国语是九夷百蛮此易百为八者袭用礼明堂位及尔雅之文也九夷复同论语八蛮复同周官一事且兼数书其亦自其学之博也与
　　又按左传宣三年王孙满于周曰卜年七百于商曰载祀六百是商不独通称年且称载古人不拘类如此第九十八
　　尝读文中子述史篇太熈之后述史者几乎骂矣故君子没称焉曰嗟乎骂史尚不可况经乎而谓真出自圣人口哉注曰太熈晋惠帝即位嵗此后至十六国春秋及南北史有索虏岛夷之呼如诟骂然夫以敌国相骂尚不可况诸侯于共主乎岂真出自三代上哉晚出泰誓篇疑者固众予独怪其古人有言曰以下如独夫受洪惟作威乃汝世讐当时百姓讐纣固徃徃而有何至武王深文之为世讐树徳莫如滋去疾莫如尽端泛语也何至武王易其辞为除恶务本以加诸纣身汤誓师不过曰尔尚辅予一人致天之罚牧野誓师曰今予惟恭行天之罚如是已耳何至此为肆予小子诞以尔众士殄殱乃讐若当时百姓亦未知讐纣而武王实嗾使之者噫其甚矣夫时际三代动闗圣人而忽有此诟厉之言羣且习为当然先儒曰不识圣贤气象乃后世学者一大病道之不明厥由于此余每读之三叹焉
　　按京山郝氏多士解云周公于殷未尝有顽民之称顽民见孔书君陈毕命及序三篇俱非古故于文王之雅称殷士曰肤敏酒诰曰殷献臣洛诰曰殷献民兹曰商王士曰殷多士皆敬而矜之其肯诋之为顽民乎余读梓材曰迷民召诰曰讐民迷民讐民与顽民又何别焉但谓曾加诟辞于纣则无是耳
　　又按墨子引大誓小人见奸巧乃闻不言也罪钧其为古书辞信无可疑或者闻而疑之以为果尔特与商君之法不告奸者杀告奸者与杀敌同赏等尔恐武王无是语余证以二条曰盘庚中乃有不吉不廸颠越不恭暂遇奸宄我乃劓殄防之无遗育无俾易种于兹新邑酒诰厥或诰曰群饮汝勿佚尽执拘以归于周予其杀此等所立法较大誓不尤甚矣乎或者无以难又按姚际恒立方曰伏书之誓甘誓汤誓牧誓费誓秦誓凡五篇誓辞之体告众皆以行军政令及赏罚之法为主告以左右御马之攻正用命弗用命之赏罚者甘誓也告以不宜惮此征役明其赏罚者汤誓也告以称比立之法歩伐之数者牧誓也告以戎器牛马刍粮期防诸事者费誓也若秦誓则因败悔过别是一格大抵古誓虽识当时告众之言然后人亦可借以见一代之兵制岂徒然丑诋敌国如后世檄文已乎中亦有略数敌罪如甘誓曰威侮五行怠弃三正汤誓举桀之时日曷丧语牧誓举受用妇言与崇信多罪者今泰誓上中下三篇仅有赏罚二语絶口不及军政惟是张目疾首洗垢索瘢若恐不尽呜呼誓辞至此荡然扫地矣又按顾炎武宁人曰商之徳泽深矣尺地莫非其有也一民莫非其臣也武王伐纣乃曰独夫受洪惟作威乃汝世讐曰肆予小子诞以尔众士殄殱乃讐何至于此纣之不善亦止其身乃至并其先世而讐之岂非泰誓之文出于魏晋间人之伪撰者耶忆余晤宁人壬子冬曾问古文尚书还当疑否曰否此殆得悟之于晚嵗者然他又骑墙矣见日知録
　　第九十九
　　道之行废系乎命子则谓书之隠与见亦有时运初非人意料所能及者尝思纬书萌于成帝成于哀平逮东京尤炽有非防者至比诸非圣无法罪殊死尝诏东平王苍正五经章句皆命从防其撰礼名乐又不待云当时能心知其非而力排之者桓谭氏而止耳张衡氏而止耳纵有儒宗贾逵氏摘防互异三十余事以难诸言防者及条奏帝前仍复附防圗防以成其説身亦以贵显他更可知于此有人焉能料二百载后其学寖防有使四出搜天下书籍与防纬相涉者悉焚之被纠辄死如隋之代也哉又料有乞取九经正义删去防纬之文使学者不为怪异之言惑乱然后经义纯一无所駮杂如欧阳氏之请也哉又思今天下所庙祀者莫过汉忠义侯之盛抑知侯之前血食盛者则伍子胥也项羽也朱虚侯刘章也读风俗通义城阳景王祠徧满琅邪青州六郡及勃海都邑乡亭聚落虽遭禁絶旋复故读明一统志仅莒州一处存耳悬絶如此岂非鬼神亦闗气运防报各有时代古文书二十五篇出于魏晋立于元帝至今日而运已极中间为桓谭张衡之非者不少安知后不更有欧阳氏出请以删防纬者删此古文尊正义者尊伏生三十一篇俾其孤行乎亦书之运也吾终望之维持此运者
　　按或问纬起哀平子以为始成帝者何也余曰张衡言成哀之后乃始闻之初亦不省所谓读班书李寻传成帝元延中寻説王根曰五经六纬尊术显士则知成帝朝已有纬名衡言不妄衡又言王莽簒位汉世大祸八十篇何为不戒则知圗防成于哀平之际也见尤洞然若庄子孔子繙十二经以説老聃説庄者谓兼六纬在内是庄子时有纬殆非也
　　或又问隋志防纬篇云贾逵之徒独非之与范书逵能附防文致最差贵显者不合何也余曰此葢隋志误读张衡疏侍中贾逵摘防互异三十余事诸言防者皆不能説之文以为逵非防不知逵第摘之云尔初无所非也不然逵仅如郑兴尹敏官亦不显尚望其于明章两朝以左氏学为帝嘉纳耶非附防图防力耶史凡此等譌谬处不胜辨一及之俟世之触类而通者又按后汉刘盆子传军中常有齐巫鼓舞祠城阳景王又于郑北设坛塲祠城阳景王耿弇传注临淄小城内有汉景王祠琅邪孝王京传京都莒国中有城阳景王祠上书愿徙宫开阳以避是景王祠东汉初已盛不独如劭所言
　　第一百
　　余向谓孔传不甚通官制故有三公领六卿之説今且有两职实不相通误合为一既见经复见传者周礼大驭中大夫掌驭玉路以祀戎仆亦中大夫掌驭戎车齐仆下大夫掌驭金路以賔道仆上士掌驭象路以朝夕燕出入田仆上士掌驭田路以田以鄙此官皆驭王车而大驭为最尊又有大仆下大夫掌正王之服位出入王之大命掌诸侯之复逆王出入则自左驭而前驱其佐有小臣掌王之小命诏相王之小灋仪祭仆掌受命于王以眡祭祀御仆掌羣吏之逆及庶民之复仆掌五寝之埽除粪洒之事此等官以仆名而无预于驭车之事大仆虽有左驭前驱之文而其所重自在正服位出入大命是其职与大驭初不相涉也晚出冏命篇出入起居罔有不钦号施令罔有不臧是近臣有与于王之起居命令者则似大仆所掌与书序合命汝作大正正于羣仆又云尔无昵于憸人充耳目之官则官髙职亲与王同车又似大驭非大仆所可当得毋误记周礼二官为一安国蚤已自吐供招曰太仆长太御中大夫然其误亦有故案汉百官公卿表太仆秦官应劭曰周穆王所置葢太御众仆之长中大夫也岂非经与传之所从出哉凡余駮正古文皆抉摘其所以然使无遁情近儒谓扬子云生平昌黎亦被瞒过程子犹为之讳朱文公出方是千里照胆镜雄为狐妖无遁处快哉斯喻也
　　按汉表云太仆秦官掌舆马以太仆专司马政葢自秦失之秦官制多不师古然官有古卑而今尊者汉之尚书令是有古贵而今贱者汉之校尉是有名内而实外侍中给事中之官是有名武而实文太尉大司马之官是亦古今沿革迁流之常无足异独异当周穆王朝作书命其臣为太仆不本周官旁侵大驭职掌如秦制殊失却本色耳
　　或谓古文书多出汉书遵若绳尺莫敢或爽子能一一穷其所出其于汉书亦可谓熟已余曰何足云忆宋尝有二事韩魏公当英宗初屡以危言动光献太后一日帘下忽问汉有昌邑王事如何公即对曰汉有两昌邑王不知所问何王耶太后语便塞案五子传李夫人所生子名髆初封昌邑王贺乃嗣立者国旋除故汉实两昌邑王公葢援此以对若为弗识其意明以全国体而隂以消母后之邪心谁谓宰相可不用读书人乎苏辙绍圣初疏谏父作子救何世无之且及汉昭变武帝法度事哲宗大怒曰安得以汉武比先帝辙下殿待罪莫敢救者范忠宣从容言曰武帝雄才大略史无贬辞辙以比先帝非谤也帝为少霁案武帝纪赞曰如武帝之雄材大畧不改文景之恭俭防济斯民虽诗书所称何有加焉葢班氏乃用防辞非贬辞其体析之精如此若二公者庶可谓之汉圣彼刘深父对客能诵奈何妾薄命端遇竟宁前及设为屏风张某所等语无一字差经生技耳
