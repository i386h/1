<!-- { "loadSidebar": true } -->
　　又按震泽之解惟宋叶少蕴上与周礼合又与班志合自与魏晋间伪孔传不合余劝徐司冦收入一统志呉县中叶氏曰孔氏以大湖为震泽非是周官九州有泽薮有川有浸州泽薮为具区其浸为五湖既以具区为泽薮则震泽即具区也太湖乃五湖之总名耳凡言薮者皆人资以为利故曰薮以富得民而浸则但水之所钟也今平望八尺震泽之间水弥漫而极浅与太湖相接而非太湖自是入于太湖自太湖入于海虽浅而弥漫故积潦暴至无以泄之则溢而害田所以谓之震犹言三川皆震者然蒲鱼莲芡之利人所资者甚广亦或可隄而为田与太湖异所以谓之泽薮他州之泽无水暴至之患则为一名而已而具区与三江通塞为利害故二名以别之禹贡方以既定为义是以言震泽而不言具区也又按寰宇记煞有不可晓者既知北条荆山班注于左冯翊怀徳县下但当求汉怀徳县所在则知禹贡荆山所在奈何耀州富平县西南十一里怀徳故城曰非汉怀徳县也又于富平县之掘陵原复实以尚书禹贡荆山谓此不自相矛盾乎县非汉县将山仍汉山乎及予讨论同州朝邑县有怀徳城曰汉县在今县西南三十二里怀徳故城是证以班注荆山下有彊梁原原乐史谓之朝坂也班注怀徳有洛水东南入渭乐史谓城在渭水之北也厯厯不诬独不载有荆山耳其实荆山即在此汉郊祀志黄帝采首山铜铸鼎于荆山下晋灼注荆山在冯翊怀徳县皇甫谧帝王世纪禹铸鼎于荆山在冯翊怀徳之南有荆山今其山下有荆渠郦道元水经注怀徳县故城在渭水之北沙苑之南禹贡北条荆山在南山下有荆渠即夏后铸九鼎处也余因悟此当为禹铸鼎处无论方士公孙卿之徒附防黄帝以学僊先禹而铸鼎即果铸鼎亦当在湖县为今阌乡县地不在此晋灼注不如皇甫郦二説之确一帝一王各有一荆山耳或曰子知郦注仍有两怀徳城乎曰实一耳见沮水条内沮水迳怀徳城之南泽泉水迳怀徳城之北均乐史所谓怀徳在富平县者道元固未与在今朝邑县者混而一矣
　　又按复讨论得史记正义引括地志荆山在雍州富平县今名掘陵原是承譌已久隋地理志亦载富平县有荆山又得绛侯世家引括地志怀徳故城在同州朝邑县西南四十三里里数较乐史不合应是县治有移余曾客朝邑数日觉其治基颇髙乃置诸彊梁原之上説者谓原即荆山北麓则可以知荆山所在矣或问后汉郡国志怀徳已省城何以有二余曰乐史固有言矣盖后汉末及三国时因汉旧名于此立县为名晋移富平来治后魏复徙去故有故城存焉怀徳一移并禹时临河之荆山亦没而不见矣岂不异哉
　　又按蔡传莱夷作牧作牧者言可放牧不如陈氏大猷曰作谓耕作牧谓刍牧夷人以畜牧为业见禹之功及走兽也当采入集传
　　又按疏必遵传唐人定例也然传有分明説错疏至欲改古郡县方向以从之噫其甚矣伪孔传菏泽在胡陵胡陵二字错当依班志作在定陶东孟猪泽名在菏东北东北二字反当依地图作在菏西南如是而传合矣疏亦可以无言矣惟宜引晋阚骃十三州记曰不言入而言被者明不常入也水盛方乃覆被矣奈何传既不尔疏复傅防至以郡县之名随代变易古之胡陵当在睢阳西北故得东出被孟猪也岂有是理湖陵故城古今一也在鱼台县东南六十里沛县西北五十里交境处余曾亲过之问距定陶之菏泽约防三百里彼岂知菏泽在定陶东孟猪在睢阳东北二泽相通距仅一百四十里哉近代王恭简樵和合左氏为之解曰孟猪之薮可田则有水草而浅涸时多故导菏泽之溢时乎被孟猪不常入也或言导菏泽又导孟猪故言及非也泽无言导者此二泽相通故可以导此之溢被彼之地故言导也茅氏瑞徴则云此处逗出一导字为下文导山导水张本要见禹之治水全以疏导为事亦通
　　又按宋傅氏寅禹贡集解引许氏説文曰菏泽水在山阳胡陵与安国传同而班固以为在定陶何也盖在定陶者其泽也在胡陵者其流也其流东与泗合正在今单州之鱼台鱼台在单之东北百里而近古胡陵地也分别菏水与菏泽所在不同班许二氏殊涂同归余因悟伪孔传在説文后菏泽在胡陵正本説文来但误脱一水字书出魏晋间又得一证又按马郑王本荥波波并作播伏生今文亦然惟魏晋间书始作波与汉书同余向谓其书多出汉书者此又一证然安国解犹作一水非二水以为二水自顔师古始宋林之竒本之以周官尔雅为口实蔡氏又本之下到今余尝反覆叅究而觉一为济之溢流一为洛之枝流两不相蒙而忽合而言之与大野彭蠡同一书法不亦叅杂乎抑岂禹贡之变例乎善夫傅氏寅曰上文言导洛此则专主导济言不当又泛言洛之支水职方所记山川非治水次第不必泥也且郑注职方氏其浸波波读为播引禹贡荥播既猪仍当作播证一贾公彦疏案禹贡有播水无波仍当作播证二小司马引郑氏曰今塞为平地荥阳人犹谓其处为荥播仍当作播证三山海经娄涿之山波水出于其隂今本波本作陂非属波水证一惟郦注引作波然亦出于山非出于洛者非属波水证二水经洛水又东门水出焉注云尔雅所谓洛别为波也惟此堪引然余考门水下流为鸿关水今谓之洪门堰在商州雒南县东北至灵寳县而入河何曾见水猪为泽乎非属波水证三余又谓豫州之水惟洛与济为要害他若桐柏淮之导已尔若洛汭河之过已尔淮之治大书于徐之淮其乂河之治大书于兾之覃怀底绩固有不必复书于本州者曰既入曰既猪曰导曰被而豫州之水已毕治矣
　　又按蔡传伊瀍涧水入于洛而洛入于河此言伊洛瀍涧入于河者四水不相合而各入河者盖四水并流小大相敌故也或疑四水那得相敌洛毋论伊颇大涧次之瀍又次之余曰蔡传正玅有体会盖二水势均相入谓之会导洛文于涧瀍曰会于伊曰会虽瀍水源短然洛诰曰我乃卜涧水东瀍水西鱼豢典略曰洛与伊瀍二水为三川非以其势相敌乎且豫州内四水并列下文导洛则以洛为主所谓古人文多互见也传尚未及此
　　又按胡朏明笃爱蔡传载林氏曰河济下流兖受之淮下流徐受之江汉下流扬受之青虽近海然不当众流之冲但潍淄二水顺其故道则其功毕矣比之他州用力最省者也举以告余余深以为然后始觉欲改作河下流兖兾受之济下流兖青受之淮下流徐扬受之于青虽近海之下增一句曰惟济于此入接然不当众流之冲句更确朏明又谬以余为然又按郑端简晓言江汉二川源于梁委于扬而荆州其所经此説江则得説汉失之汉水自陜西白河县流入经郧阳府治南厯均州及光化县之北谷城县之东又东至襄阳府治北折而东南经宜城县之东又南经安陆府治西上除白河下除钟祥余并禹贡豫州之域以在荆山之北也安得遗愚欲改正之曰江所厯之州曰梁曰荆曰扬汉所厯之州曰梁曰豫曰荆
　　又按正蔡传之譌如埽败叶愈埽愈多更以兾州言之引曾氏曰覃怀平地当在孟津之东太行之西涞水出乎其西淇水出乎其东案郦注河水迳怀县南济水故道之所入与成臯分河水怀县在今怀庆府武陟县界当云覃怀在孟津之东少北太行之正南济水出其西淇水出其东若涞水逺在今保定府涞水县即巨马河或曰恐系譌写然检明初刘三吾本仍是涞水出乎其西引晁氏曰今之恒水西南流至眞定府行唐县东流入于滋水又南流入于衡水非古迳矣案汉志恒水出上曲阳县恒山北谷东入滱水经滱水过上曲阳县北恒水从西来注之郦注滱水又东恒水从西来注之自下滱水兼纳恒川之通称焉即禹贡之恒衞既从也所以薛氏谓恒水曰东流合滱水至瀛州髙阳县入易水最合以滱得兼称恒故蔡传引此便足不当复赘以晁氏云云全与水道不合或曰安知晁氏时不尔然检元和寰宇二书恒水并阙新辑一统志宛与班氏薛氏説同引晁氏曰衞水东北合滹沱河过信安军入易水东北当作东南不尔便衍北字蔡氏自云盖禹河自澶相以北皆行西山之麓颇是但以北二字宜衍至云古河之在贝兾以及枯洚之南率皆穿西山踵趾以行譌不可胜言案寰宇记贝州领县五絶无一山冀州领县八惟信都有厯山亦小小冈阜耳河从此行何尝有山蔡氏岂能以意造山耶盖贾让策河西薄大山东薄金隄金隄在汉白马黎阳县宋河渠志禹故渎尚存在大伾太行之间则古河从澶相行可分为东西若折从贝冀之间过河则分南北矣宁得云穿西山踵趾耶且枯洚原自西南而东北厯贝之经城冀之南宫信都武邑武邑即河北过洚水处如何下以及二字又下文隋唐云云案汉广河县隋仁寿初改曰象城大业初改曰大陆唐武徳四年复改曰象城天寳初改曰昭庆当隋之时无昭庆县也安得云隋改赵之昭庆以为大陆县乎旧唐志先天二年分饶阳鹿城界于古城置陆泽县新唐志陆泽先天二年析饶阳鹿城置安得止云唐割鹿城置陆泽乎末引程氏曰冀州北境其水如辽濡滹易皆中髙不与河通故必自北海然后能达河也辽濡等水诚哉其中髙但此指岛夷以皮服来者贡道自由北海入冀之逆河及兖之九河而至帝都无所须辽濡等水何烦辞费又曰碣石沦入海已去岸五百余里审如是当自昌黎县南黑洋河泛海虽至六七百里无所谓此山则此语尤不足信永平府人实云
　　又按蔡传大陆云者四无山阜旷然平地解最玅谓杜佑李吉甫以邢赵深三州为大陆者得之予征诸通典元和志良然因思于此平地有泽焉人遂名之大陆泽非大陆一片土尽为泽薮也果尽泽薮水患虽平人可得而耕作乎故知大陆在禹贡主地言在尔雅指薮言不得合而一之合而一之自班氏地理志禹贡大陆泽在钜鹿县北始果尔经文当作北过大陆至于洚水何则枯洚渠在贝冀二州今在钜鹿县大陆泽之北故经文既是北过洚水至于大陆其必不属枯洚渠可知尝徧考载籍然后知洚水为浊漳大河导至古邺县东迤而东北行孔安国传漳水横流入河马贵与漳水横流入河在广平府西北肥乡县界通典禹贡衡漳在广平郡南肥乡县界肥乡去古邺县约百五十里漳当由此入非复有入海之事亦非如班志至阜城始入河河先过漳水次至邢赵深之大陆厯厯皆合道元所谓推次言之也又谓河之过洚当应此矣下至大陆不异经説水经注绛水发源屯留下乱章津是乃与章俱得通称张守节两解禹贡并云降水源出潞州屯留县西南宋张洎讲求汴水云禹贡降水即浊漳之三説者圣人复起不能易也又水经注鬲般列于东北徒骇渎联漳绛徒骇河之经流漳绛即其北过之水也抑思钜鹿自地名非泽名应劭曰鹿者林之大者也汉以此氏其县大陆泽方为泽亦与广河泽不得合而一之合而一之汉不以广河别氏县矣故元和志一在钜鹿县西北五里一在昭庆县东二十五里昭庆县今眞定府之隆平余祖之弟实迁其地云
　　又按唐孔氏疏漳水横流入河故曰横漳曾氏曰河自大伾北流漳水东流注之地形东西为横南北为从河北流而漳东注则河从而漳横矣此二条当采入集传引班志郦注止当及东至邺合清漳不必及东北至阜城入大河句盖此乃河既徙之新道非禹故道禹故道若此则漳斜流入河矣何名横漳蔡氏似全昧此
