<!-- { "loadSidebar": true } -->
　　又按王横言往者天尝连雨东北风海水溢西南出寖数百里九河之地已为海所渐矣是説也郦氏述之程大昌主之蔡氏载入集传非之者已四起愚以为特九字譌若作逆河之地已为海所渐矣玅何可胜言盖自平原以下天津以上皆古九河之道抵天津已是尽头无复有地可着逆河乃汉代然也道元曰昔在汉世海水波襄吞食地广当同碣石苞沦洪波碣石现存止逆河沦海耳朏明曰神禹复生定以子为知言
　　又按禹厮二渠载河渠书太史公尚所目覩二渠之解有二一孟康白其一出贝邱西南南折者也其一漯川南折二字大有譌阙不如郦道元解一则漯川则今所流也一则北渎王莽时空故世名是渎为王莽河也二渠皆自长寿津以引其河长寿津在大伾山之东今滑县东北是至河之经流则太史公谓北载之髙地过降水以入于勃海者余尝反覆叅考而觉漯者河之枝流兖之贡道着于经文见于孟子复何可疑独北渎经贝邱西南行于禹未有所考忽思王横曰禹之行河水本随西山下东北去周谱云定王五年河徙则今所行非禹之所穿也似专指北渎言则此渠也其周定五年所徙之新道乎河自此徙山足之经流乃絶定王五年己未至新莽簒汉戊辰凡六百一十年莽以元城是其冡墓所在北渎废不复治盖河当禹贡时一经流一支渠也周定五年后一新流一故渎也逮王莽后新流遂空而故渎不改上下二千二百八十六年间河之变如是当太史公时书未尽出如周谱之类或未及见不知北渎非禹所穿遂并以为禹有二渠加以武帝亲临塞决筑宫作歌荣观史策曰二渠复禹旧迹孰敢不以之为然试问上道河北行禹河本缘西山足以行元封间然耶否耶此为禹迹定王五年所徙者岂又别一道耶漯川入海在千乗县马常坈千乗故城在今髙苑县北二十五里北渎名王莽河流至阜城县漳水注之至章武入海章武今名干符鎭在沧州东北此太史公所覩二渠若上所云贝邱西南南折折则必入漯川不尔将从何以入海孟康之不可信如此故曰有譌阙也
　　又按梁书刘杳传王僧孺被敕撰谱访杳血脉所因杳曰桓谭新论云太史三代世表旁行邪上并效周谱以此而推当起周代则上王横引周谱定王五年河徙即此谱也太史公曰殷以前诸侯不可得而谱周以来乃颇可着又曰太史公读春秋厯谱谍周谱盖迁所读或者于河徙事未及讨论古人读书尽有疏略者
　　又按水经注河水条凡五叙至长寿津二渠而止下便及大河故渎故渎皆周汉以来之新道非禹河故道也然中有至于大陆北播于九河经文及注一段上不与元城县沙邱堰相次下不与沙邱堰南屯氏河出焉相次分明经注别有及禹河故渎者惜不尽传耳偶闻于黄子鸿子鸿惊曰某读水经注三十年从未闻此论遂简以示之又漯水条叙至末郦氏引淮南子曰云云亦为至碣石入海作注与经文河水又东分为二水不合叅以浊漳水条详北过洚水是禹河自大伾以下至入海处了了然见于水经注但或当日有意互见或后人任意错简尝闻冯开之以经注相淆间用朱墨勾乙未曾卒业使果成篇定尔可观
　　第九十四
　　自有禹贡以来以冀州为尽帝畿之地他州无涉果尔帝城之外四面各广五百里何以解周惟都于镐僻居一隅势不得不东西长南北短絶补而成千里若冀中土也尧当洪水既平之后分疆经野廓然一新是乾坤再辟时也何所复碍而不截然方正以与经文合示宅中圗大之规模于万世哉尧都平阳其故城在汾水之西今府治白马城西南括地志云平阳城东面尧筑者是以是为中东至河南彰徳府六百里六百里古五百里也南至河南河南府卢氏县东南界六百里跨入豫州西至陜西延安府鄜州六百里跨入雍州北至山西太原府西静乐县南界六百里东南到河南开封府许州南界亦跨入豫州西南到陜西西安府鎭安县界亦跨入雍州西北到延安府米脂县西北榆林衞界亦跨入雍州东北到直隷眞定府如是而后画然井然号称甸服其最为左验者甸服有赋而无贡冀果尽畿内不应有岛夷皮服之文案图经今辽东朝鲜之属古岛夷也浮渤海由碣石而入贡逺距平阳三四千里正兾东北边之地则兾不尽属甸服而甸服亦不尽于兾明矣周惟僻故从雍至豫尧惟方故兼有冀豫雍禹以山川定九州之域随其势以四方之土画帝畿惟其形各有取尔也窃以此为禹贡第一义特发之自今日云按林氏于豫州曰周官载师漆林之征二十而五周以为征而此乃贡者盖豫州在周为畿内故载师掌其征而不制贡禹时豫在畿外故有贡也推此义则冀不言贡者可知或举此段以难予予曰是不难辨豫之域大矣漆林在禹之畿内与入二十而五之征在畿外与制贡与兖州同不观河东盐池沃饶甲天下乎彼青州且贡盐而此乃不贡以其在甸服入厥赋上上错之中耳不然地敢爱其寳人敢藏其货哉凡考古须会意于文字之外不得拘以字面兾亦第无贡字耳皮服较卉服何殊
　　又按周服里数倍于禹服是古今一大疑义解者有二一贾公彦曰若据鸟飞直路此周之九服亦止五千若随山川屈曲则禹贡亦万里彼此无异也一易祓曰禹五服帝畿在内帝畿千里而两面各五百里数其一面故曰五百里甸服自甸至荒皆数一面每面各五百里总为二千五百里两面相距凡五千里职方氏所载则王畿不在九服之内自方五百里之侯服至方五百里之藩服其名凡九九服每面各二百五十里通为二千二百五十里两面相距通为四千五百里并王畿千里通为五千五百里增于禹者五百里之藩服耳然禹九州之外咸建五长东渐西被即成周藩服之域其名虽增而地未尝增也金仁山本后解益引伸之曰攷诸经文甸服方千里而田五百里是举一面计之周官方千里曰王畿又其外方五百里曰某服则举两面通计之然则禹贡所谓五百里甸服者乃千里而周官所谓外方五百里者乃二百五十里也遂觉易氏説为定
　　又按宋张氏子韶不知舜典分于尧益稷分于臯陶及大禹谟晚出各作一论多傅会而禹贡论一篇眞能发千古所未发余赏而録于此曰此一篇以为史官所纪耶而其间治水曲折固非史官所能知也窃意禹敷土随山刋木奠高山大川此史辞也禹锡圭告厥成功此史辞也若夫自冀州至讫于四海皆禹具述治水本末与夫山川之主名草木之生遂贡赋之髙下土色之黑白山之首尾川之分其所以弼成五服声教四讫者尽载以奏于上藏之史官畧加删润叙结成书取以备一代之制作而谓之夏书然其间称祗台徳先不距朕行此岂史辞哉此禹之自言也自称祗我之徳不违我之行而不知退让安在其为不矜伐哉曰古之所谓不矜伐者非如后世心夸大而外辞逊也其不矜伐者在心其色理情性退然如无能之人不言而天下知其为圣贤至于辞语之间当叙述而陈白者亦不可切切然校计防闲如后世之巧诈弥缝也使其如后世之人中外不相应岂能变移造化成此大功哉某因以发之然此书所纪事亦众矣而谓之禹贡其间言赋亦详矣乃不畧及之何哉曰此史官名书之深意也其意以谓昔者洪水茫茫九州不辨民皆昏垫今一旦平定四海使民安居乐土自然怀报上之心以其土地所有献于上若人子具甘防温凊之奉于慈亲焉此民喜悦之心也名篇之意其在兹乎故不及赋以言名虽曰赋亦非强为科率使民不聊生也其喜悦愿输亦若贡物然此所以綂名之曰贡也意其深哉呜呼山川道里水土细防事亦大矣而其名篇乃以民心为言则圣贤之心盖可知矣其意如此岂班马所能及哉第九十五
　　苏氏书传浮于淮泗达于河不知河古本作渮曰禹贡九州之末皆记入河水道而淮泗独不能入河帝都所在理不应尔意其必开汴渠之道以通之汴渠当时已具世谓创自隋炀帝非而杜预与王濬书固言自江入淮逾于泗汴泝河而上振旅还都矣愚尝反覆考论郁积累年一旦发寤于中而叹苏氏眞如所云学者考之不详耳禹贡济入于河南溢而为荥而陶邱而渮而汶而海此禹时之济渎发源注海者也抑所谓出河之济不与河混者也史记河渠书禹功施乎三代自是之后荥阳下引河东南为鸿沟以通宋郑陈蔡曹衞与济汝淮泗会此禹以后代人于荥泽之北下引河东南流故水经谓河水东过荥阳县浪荡渠出焉者是亦引济水分流故汉志谓荥阳县有狼汤渠首受泲东南流者是又自是之后代有疏濬枝津别渎不可胜数则郦氏注所谓荥波河济往复迳通者也虽然其来古矣苏秦説魏襄王曰大王之地南有鸿沟则战国前有之宣公十二年晋楚之战楚军于泌泌即汳水则春秋前有之尔雅水自河出为灉灉本汳水则尔雅前有之然莫不善于道元之言曰大禹塞荥泽荥泽莽时方枯岂禹塞之乎又曰昔禹塞其淫水而于荥阳下引河荥阳河非禹引而谓禹之时遽有乎余是以断自河渠书叅以荥阳下引河不见禹贡之书为出禹以后颇自幸其考比苏氏差详矣
　　按向主杜氏释例郭景纯注证郦氏济复出河之南为可信然其误不自杜君卿始唐章怀太子贤曰济水东流径温县入河度河东南入郑州又东入滑曹郓济齐青等州入海即此渠也王莽末旱因枯涸但入河内而已见循吏注因思杜郭并言今济水自荥阳卷县卷县故城在原武县西北七里又言东经陈留则指其所领封邱县封邱今县治余尝往来封邱阳武原武间质以郦注南济水盖经阳武县封邱县之南者北济水盖经阳武县封邱县之北者问其土人济水何在曰亡矣案其故牒皆以为大河既决其堙也久矣然后叹章怀君卿之言固未为无稽矣或曰封邱县南八里有翟沟一名白沟其水澄澈可鉴人以为济水余流也果尔亦不出自河者也昔金初河始南徙不经濬县界范成大北使録云濬州城西南有积水若河盖大河剰水也吾谓济水亦犹是乎郦道元当南朝为齐梁人章怀太子注史成为仪凤初相距一百七十余年意济渎复枯如莽时故事必在此百七十年间呜呼此何等灾变史官阙载所失独潼关一事而已哉犹幸遗文逸句厯厯可寻王莽后枯而复通唐髙宗前通而复枯咸出天数夫岂人谋余特着此论一主一偏为范阳京兆两家之调人尔
　　又按王景列传建武十年阳武令张汜上言河决积久日月侵毁济渠所漂数十许县后三十六年为永平十三年汴渠成诏曰今河汴分流复其旧迹陶邱之北渐就壤坟春秋桓公十有八年杜注泺水在济南厯城县西北入济哀公十有三年陈留封邱县南有黄亭近济水左氏僖元年杜注汶水出泰山莱芜县西入济僖三十一年济水自荥阳东过鲁之西至乐安入海哀二十七年濮水自陈留酸枣县傍河东北经济隂至髙平入济皆足为河南之地仍有济渎之证
