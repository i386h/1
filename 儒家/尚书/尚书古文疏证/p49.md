<!-- { "loadSidebar": true } -->
　　又按江南之有东坝犹江北之有髙堰无髙堰是无淮扬也无东坝是无苏常也东坝在高淳县东南六十里与溧阳县分界高淳父老言湖底与苏州谯楼顶相平假令水涨时坝一决苏常便为鱼鼈两河议曰高堰去寳应高丈八尺有竒去高邮高二丈二尺有竒高寳隄云兴化泰州田高丈许或八九尺有竒去堰不啻卑三丈有竒矣昔人筑堰使淮不南下而北趋者亦因势而导之不然淮一南下因三丈余之地势灌千里之平原安得有淮南数郡县俨然一都会耶观此二段议论则坝与堰可废乎不可废乎废东坝者多出于坝上之人至追咎苏轼单锷之言行废高堰者出于泗州之人至恐潘季驯以毁陵之罪殊可痛疾善乎欧阳公有言天下事无全利而无害惟择利多害少者行之其此坝与堰之谓哉
　　又按沱潜二水难解者潜而尤难解者梁州之潜蔡氏既以地志宕渠县安阳县二潜水以解之宕渠县是已安阳县今为兴安州汉隂县孔氏疏已引康成注此潜水其尾入汉耳首不于汉出余谓鬵谷乃谷名水名由谷而得非尔雅水自汉出之谓郑固不以为潜水误自小司马引以释史记而蔡仍之以释经大抵梁州仅一潜水耳质诸胡朏明朏明曰否一在巴郡宕渠县一在广汉郡葭萌县惜班志未详予请朏明出手撰此解一篇既成予叹为禹贡之忠臣而高密之诤友喜而亟録其辞曰尔雅水自江出为沱汉为潜马融曰其中泉出而不流者谓之潜盖潜与沱不同沱分别行者也潜伏流重出者也书正义引郑荆州注潜则未闻象类梁州注潜盖汉西出嶓冡东南至巴郡江州入江行二千七百六十里其水道与班志无异是康成明以西县嶓冡山所出之汉水为潜也然嶓冡所出乃西汉之始源与尔雅汉出为潜之义不合可疑者在此兹据诸家所説梁州之潜有二一巴郡宕渠县地志县有潜水西南入江郦道元云潜水盖汉水枝分潜出故受其称今爰有大穴潜水入焉通冈山下西南潜出谓之伏水或以为古之潜水郑氏曰汉别为潜其穴本小水积成泽流与汉合大禹道汉疏通即为西汉水也故书曰沱潜既道道元又云宕渠水即潜水出南郑县南巴岭谓之北水东南流迳宕渠县谓之宕渠水又东南入汉今顺庆府渠县有汉宕渠故城渠江在县东自巴州小巴岭西南流迳蓬州又东南迳营山县入县界又西南迳广安州至重庆府之合州入嘉陵江者是一广汉郡葭萌县郭璞尔雅音义有水从汉中沔阳县南流至梓潼汉寿入大穴中通峒【疑当作冈】山下西南潜出一名沔水旧俗云即禹贡潜也刘澄之説同汉寿故葭萌先主更名括地志潜水一名伏水今名龙门水源出绵谷县东龙门山大石穴下元和志潜水出绵谷县龙门山书曰沱潜既道是也山在县东北八十二里寰宇记绵谷县龙门山亦名葱岭山引梁州记云葱岭有石穴髙数十丈其状如门俗号为龙门今四川广元县东北之龙门山是此二潜者皆自汉出伏而又发踪迹显然正与尔雅之义相符较郑为长然观道元所引汉别为潜流与汉合之语则郑亦既知象类义适符于尔雅前所谓西出嶓冡者岂其未定之论与又道元注桓水一条云葭萌西汉即郑氏之所谓潜水然则潜当断自广元县北龙门伏流入西汉之处始受其称而水出西县者不妨自为嘉陵江源如必追上流并为潜而谓水自西汉通东汉则西汉导源之地初无伏而又发之状如宕渠葭萌所云者安得据阚骃荒诞之説而目之以自汉出耶禹主名山川当时此水有潜名无西汉名后人徇末忘本信史疑经鲜有知西汉为潜者宋傅寅禹贡集解谓西汉为禹时所浮之潜庶防得之而不知康成已有其説证据不明亦何以取信于天下后代哉又按朏明复告予曰绵谷今为广元县亦汉葭萌地属四川保宁府东北与陜西沔县接界龙门山当在其间然此水合西汉水处终不及详惟广元县旧志云潜水出县北一百三十余里木寨山流经神宣驿又南二十里经龙洞口至朝天驿北朝天驿古筹笔驿也穿穴而出入嘉陵江此言确有源委而所出之山不同殊为可疑然覈其里数神宣驿在县北一百二十里南二十里为龙洞口又南二十里为朝天驿去县八十里恰与龙门之里数相符意者木寨山乃郭璞沔阳水之所经人误以为出而朝天之穴即龙门之穴郭及刘澄之兼言南北之出入而括地元和广元旧志则但言其南口之所出也与龙洞口者龙门穴之北口也朝天驿北龙门穴之南口也以理推之当如是矣果尔则此水潜行山下亦不过二十里又按朏明曰河水无伏流子言之汉水有伏流子信之然人或未信不知济淮重源显发皆有根证它小水伏而又出者所在多有何独至于汉而疑之惟是龙门穴水西委未详巴岭渠江北源莫测斯则不无可疑耳然甞读沟洫志武帝时穿龙首渠自征引洛至商顔下岸善崩乃凿井深者数十余丈往往为井井下相通行水水隤以絶商顔东至山领十余里间井渠之生自此始盖凿井深至数十丈洛水下注于井会地中之水絶山而过东出为渠故谓之井渠也某因悟地中有水往往相通潜之入穴犹洛之入井但一由天工一由人力耳沔汉自龙门巴岭之东北通冈山下西南潜出理无足怪不得以目所不覩而疑其妄地理潜閟变通无方原始要终潜流或一善长岂欺我哉余曰据郭景纯言是沔水入大穴中而复出者为潜水此一潜水据郦善长言是汉水入大穴中而复出者为潜水又一潜水相距约五百余里要之二潜水入穴通山西南潜出八字竝同大竒大竒
　　又按呉草庐言凡江汉支流皆名沱潜不拘一处于是明陆氏深曰今蜀山连绵延亘凡居左者皆曰岷右者皆曰嶓凡水出于岷者皆曰江出于嶓者皆曰汉江别流而复合者皆曰沱汉别流而复合者皆曰潜恐属方言尔此求其説而不得从而为之辞者天下学问地理难于天文天文终古不易者也地理厯代有迁者也水之学较难于山山之变少水之变则无方而难之难者禹贡水道在三千九百七十一载之上而欲下合于今日来源往委口陈手书茍所不可通者只索付诸阙如茍可以通者岂容不博考精思防萃一帙以明神圣之经纶造化之功用也哉向雅爱六朝时谢庄分左氏经传随国立篇置木方文图山川土地各有分理离之则州别县殊合之则防内为一以为此絶学也惜其图失传及读庄诗有云山经亟旋览水牒勌敷寻固自供出水学之难言矣岂不信哉岂不异哉为之一笑
　　又按或谓梁州之潜既得闻矣而荆州之潜何直至宋干徳三年以水氏县潜随县着若是其迟乎不与后魏正始中置嶓冡县事类乎余曰未尽然魏黄初二年王孙权于呉策命曰逺遣行人浮于潜汉兼纳纎絺南方之贡此非从今钟祥潜江沔阳州一路行者乎岂可以康成偶未及而遽抹煞此水乎窃以今之芦洑河尾名襄河恐亦非尽当日贡道也何则南方水之善决者莫若汉与北之大河同自襄阳以下沔阳以上上去发源处既逺下距入江处亦遥众流日多势益卑汉水汜滥其中若溃痈然冲决时时闻况又去禹三千余载计当日贡道所谓潜者亦应如沱之在枝江及华容非止一道余雅爱韩恭简邦竒解此曰禹贡之记贡道者如记二水云浮于淮泗非谓近泗之地必由淮入泗也盖近于泗水者则径浮于泗近于淮水者则自淮而入泗也此荆州近于汉者则径浮于汉不必自江而入汉也近于潜者则径浮于潜而入汉亦不必自江也沱自华容县出于江入于沔沔即汉也由江入沱由沱入汉一路也潜自汉出至潜江县入于江由江入潜由潜入汉一路也第九十六
　　前汉志河南郡谷成县注曰禹贡瀍水出濳亭北后汉志河南尹谷成县瀍水出注引博物记出潜亭山至晋省谷城入河南县故瀍水为河南所有作孔传者亦云瀍出河南北山此岂身为武帝博士者乎抑出魏晋间魏已并二县为一乎实胡朏明教余云尔或难余河南安知其不指郡言余则证以上文伊出陆浑山洛出上洛山涧出渑池山皆县也何独瀍出而郡乎殆与黄子鸿金城指县言相似皆左袒伪书者胡朏明又曰渮泽在定陶而传云在湖陵伊水出卢氏而云出陆浑涧水出新安而云出渑池横尾山北去淮二百余里而云淮水经陪尾江水南去衡山五六百里而云衡山江所径决非武帝博士具见图籍者之言也至孟津移其名于河之南东汉安帝时始然而传云在洛北是则吾友百诗教余云尔某不敢讳也
　　按孔疏既引地理志伊出卢氏熊耳山洛出上洛冡领山瀍出谷城县潜亭北涧出新安县东南入洛又为之説曰熊耳山在陆浑县西冡领山在上洛县境内渑池在新安县西谷城濳亭北北山即河南境内之北山也志详而传略所据小异耳胡朏明正曰按汉陆浑卢氏本二县熊耳山在卢氏县西南五十里不与陆浑接界安得谓陆浑县西之山而云伊出陆浑山新安黾池亦本二县涧水出新安谷水出黾池流同而源异今乃云涧出渑池山是以谷源为涧源也此不惟略也而且误矣至于河南谷城亦本二县晋始省谷城入河南而传云瀍出河南北山是西汉时谷城山已为河南县地也其精如此
　　又按庚午季夏置书局于洞庭东山撰辑一綂志有分得福建者来质余曰欲仿宋梁克家三山志建置沿革断自周职方之有七闽始不上系禹贡何如余曰杜氏通典叙建安长乐清源漳浦临汀五郡于古扬州内未见唐人逺之于禹服外者元和郡县图志亦然然明一綂志福州等八府竟书为禹贡扬州之域亦未安惟欧公妙有斟酌所撰新唐志于淮南道曰盖古扬州之域江南道曰盖古扬州之南境岭南道曰盖古扬州之南境南境与域字颇别防可议者江南道领有今苏松常嘉湖正禹贡三江震泽地江州寻阳郡有彭蠡湖皆当日之域中岂得别之为南境惟援其例书于福建一司则可福州府曰禹贡扬州之南境泉州府曰禹贡州之南境下迄漳州府并同方不即不离盖虽未显见为疆域未尝不为州师牧之所接声教讫于四海闽东南海也岂唐虞所得而遗之哉
　　又按先一载在京师万季野谓余撰一綂志奚必及人物人物自有史传诸书余颇骇其言及近览元和郡县图志太平寰宇记意果不重在此一州内或人物无或仅姓名贯址即间举生平亦寥寥数语不似明一綂志夸多泛滥令人厌观因折衷二者之间不妨胪名宦流寓人物列女四项但取其言与行关于地理者方得采辑如名宦则蜀守李冰以作离避沫水之害而收邺令史起以引漳水溉邺田富魏之河内而收列女赵襄子姊闻夫死摩筓自杀代人以名其山收入保安州顔文妻事姑孝甘泉涌室齐人以名其河收入益都县梁鸿适呉卒葬地要离冡旁切陵墓矣收为苏州之流寓雷次宗征至都为筑馆钟山西岩下切古迹矣收为江宁之流寓即例所不收之仙释如河上公结庐河濵汉文帝亲枉驾梅福变名姓为呉市门卒甚且许杨署都水掾为太守兴鸿郤陂数千顷田汝南以饶均宁得遗盖不惟其人惟其地不然随甚道徳随甚勲名及文艺茍无关地理概不得阑入何者著书自有体要故善乎杜君卿有云言地理者在辨区域征因革知要害察风土李宪云饰州邦而叙人物因邱墓而征鬼神乃言地理者通弊至于邱壤山川攻守利害反略而不书元和宰相之言施于撰述如此若张南轩论修志不可不载人物典刑系焉世敎补焉此则儒生之见以之防缀郡邑志则可非所论大一统之书巻帙浩繁者也







　　尚书古文疏证巻六下
<经部,书类,尚书古文疏证>
　　钦定四库全书
　　尚书古文疏证卷七　　　山阳　阎若璩　撰第九十七
