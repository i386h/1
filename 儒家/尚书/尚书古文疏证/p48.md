<!-- { "loadSidebar": true } -->
　　又按蔡传引水经曰漾水出陇西郡氐道县嶓冡山东至武都常璩曰汉水有两源此东源也即禹贡所谓嶓冡导漾者其西源出陇西西县【二字今增】嶓冡山会泉始源曰沔迳葭萌入汉东源在今西县之西西源在今三泉县之东也郦道元谓东西两川俱出嶓冡而同为汉水者是也水经原文乃东至武都沮县为汉水兹节去五字语不完会泉始源曰沔泉乃白水二字始源曰沔当移在迳葭萌入汉之下华阳国志可证至迳葭萌入汉是西东两汉水异源同流宇宙间水之大者不可不极论焉郦道元虽前引庾仲雍汉水南至关城合西汉水之文及自厯次津流止云又西南迳关城北除水流入焉不云及东汉是二水不合者一关城今阳平关在宁羌州西北八十里州北九十里为嶓冡山漾水所出东流入沔县界西汉水则在州西自畧阳县流入又西南入四川广元县界是二水不合者二经文岷嶓既艺导嶓冡至于荆山山为梁州之山嶓冡导漾东流为汉则水即为梁州之水与汉西县在雍州地西汉水即出在雍州地者原不相涉岂得以后代同名之水上混圣经是二水不合者三梁州贡道浮于潜潜郑康成注为西汉水逾于沔沔即东汉两水中有间阻不能以舟通行故经文曰逾是二水不合者四其彊为附合者一误于班固再误于常璩班固曰西县禹贡嶓冡山西汉水所出多却禹贡二字此盖别一嶓冡为西汉水源与郦注亦雅合常璩曰迳葭萌入汉今宁羌州有三泉故城金牛废县皆古葭萌地何曾见两川同注异者直至魏收撰地形志曰嶓冡县有嶓冡山汉水出焉此地方显此名前此仅班志有于西县水经有于氐道县耳何禹贡三千年后始知当日导漾实在此地故世翻滋拟议或曰通典云嶓山在汉中府金牛县寰宇记嶓冡在三泉县东二十八里既知漾水出此则亦知汉氐道县所在何以谓氐道无考尝质诸黄子鸿子鸿曰宋三泉县今宁羌州也为汉广汉郡葭萌县地其北今畧阳县为汉武都郡沮县地又北今巩昌之两当汉中之凤县皆汉武都故道县地至于汉氐道县属陇西郡陇西东南境为今秦州与汉葭萌县相去五六百里中隔武都郡何由接壤其水又有嘉陵江水隔之亦不能通入东汉故曰无考且云西源在今三泉县之东当作东源在今三泉县之东东源在今西县之西当作西源在今秦州清水县上邽鎭及西和州之境蔡氏始终不辨宋西县【在今沔县】非汉之西县尔
　　又按吾友朏明极赏余前论问曰子知庾仲雍之言出何书乎余谢以不知曰隋书经籍志有庾仲雍汉水记五卷当出此独郦注引汉中记曰嶓冡以东水皆东流嶓冡以西水皆西流故俗以嶓冡为分水岭其作者似已知汉地理志之譌而以禹贡嶓冡为当实在汉中也者不然于汉中记胡为详及嶓冡耶盖不惟不待魏收撰志时始知而后魏分沔阳置嶓冡县已知之矣大抵经之理以渐推愈明即经之事迹地理亦有然者惜道元厯览竒书特为班所压不能发挥斯义耳
　　又按嶓冡山当有三其可考者出元和志在兴元府金牛县东二十八里汉水所出此眞禹贡嶓冡山汉中记一名分水岭是也元和志在秦州上邽县西南五十八里漾水所出此班志误认禹贡之嶓冡山今一名分水岭是也二山各不同余曾至秦州此山下山不甚髙而峰岫延长连属若邱塜问其土人宁羌州此山若何愕然曰从金牛驿北望见嶓冡山峩然云表岂敝地所能作其儿孙乎但水亦防细自西东流即所谓嶓冡导漾者水才滥觞合五丁峡水东流为沔其流始大此地则水出岭时为南流与东不合耳余心识之以为负薪能谈王道至氐道嶓冡实无考者叅以元和志凤州两当河池二县并云永嘉之后地没氐羌县名絶矣兴州云晋永嘉末氐人杨茂搜自号氐王据武都自后郡县荒废则氐道县之不知所在岂得已哉然郭璞注山经嶓冡今在武都氐道县南常璩撰汉中志东汉水源出武都氐道又并隷氐道于武都郡与汉制不同
　　又按水经以漾水出陇西氐道县嶓冡山东至武都沮县为汉水为汉水者为西汉水也故下文又东南至广魏与白水合又东南至葭萌县与羌水合郦氏注云今西县嶓冡山西汉水所导也此自遥承上班固地理志来不见有禹贡字面是道元以班志西县下禹贡字为非但不显駮之古人文多隐约水经以沔水出武都沮县东狼谷中此为东汉水又言沔水东南迳沮水戍而东南流注汉郦氏注云所谓沔汉者也尚书曰嶓冡导漾东流为汉特标出尚书曰是道元以大禹当日之所导实在此于西汉了无渉独亡友顾景范谓水经不详汉所自出沔水一名沮特入汉之小水耳反详志其源忘却出今宁羌州者何与説极是余请两言以剖别之曰西汉水可单曰汉水亦可曰漾水亦可曰沔水东汉水可单曰汉水亦可曰漾水亦可曰沮水亦可曰沔水郦道元谓东西两川俱出嶓冡犹言各出嶓冡云尔而同为汉水犹言同名汉水云尔近代雍大记引通典嶓冡山有二一在天水上邽一在汉中金牛从而释之曰西汉水在西和县源出嶓冡山西流与马池水合此乃上邽之嶓冡在今秦州汉江源出沔县嶓冡山东流入金州此乃金牛之嶓冡禹贡嶓冡导漾乃沔县之嶓冡非秦州之嶓冡知嶓冡有二则西东二汉源流各自了然此殆可以注郦注矣
　　又按孔安国传嶓冡导漾二句曰泉始出山为漾水东南流为沔水至汉中东流为汉水东南流为沔水遥与前逾于沔传汉上曰沔相照应补出此句最佳余欲以班志沮县下注沮水出东狼谷南至沙羡南入江过郡五行四千里取武都县下注一名沔过江夏谓之夏水十字补入东狼谷之下南至沙羡之上东汉水源源委委方备班志最乱道者武都县下注东汉水受氐道水七字试问汉武都县为郡治傍仇池山逺在东汉发源处三四百里之上岂有反下受漾水之理余尝爱魏文侯告西门豹之言人始入官如入晦室久而愈明谈水道者亦复尔尔而今而后恐班孟坚亦不能相欺矣
　　又按胡朏明曰昔贤谓水经非一人一时所作其证颇多今更以漾水一条验之经云汉水东南至广魏白水县西广魏即广汉盖曹氏改称此经乃魏人所续宋本改为广汉反失眞面目矣不惟此也羌水涪水梓潼水经文皆有广魏又有小广魏不一而足明系作者遵制而书非字之譌凡魏朱谋防悉作汉特未深考耳又曰水经魏人续成自后间有所附益亦未必下及隋唐顷读至漾水末有汉州江津县大惊曰此非隋唐人笔乎汉乃渝字之譌然渝州江津县今属重庆府本州治巴县地西魏分置江阳县隋改曰江津巴县在东江津在西汉水不得过江津也再三推寻不知其故及读至羌水云出羌中东南至广魏白水县与汉水合又东南至巴郡阆中县又南至垫江县东南入于江憬然悟曰羌水合白水东南流至白水县与汉水合汉水入江之道即羌水入江之道自阆中以下经文正当与此字字相同也今本之误盖由东南入于江之上字有空缺妄庸人率意塡补耳非续经也垫江今合州汉水流径州东涪水西自州南来注之正郦氏所云涪水注之故仲雍谓涪内水者也若作渝州江津县则涪汉之合逺在上流经注龃龉矣东南入汉州江津七字当改作南至垫江四字予曰入字尤非水经次水所迳过之郡之县未有用入字者
　　又按常璩汉有二源以东源为即禹贡之漾水极是与水经各自一书非承水经而为文者蔡氏于此全昧既引水经漾水云云旋接常璩曰此东源也常氏止以西源为沔汉郦氏引汉中记以駮之复駮其漾山之目原未及东源之误此蔡氏连缀其文輙失者是也独道元于水经以西汉水为漾曲徇其説宁取山海经阚氏荒诞之説曰川流有潜通之理故漾汉互称至叙次通谷水曰上承漾水西南流为西汉水漾水之称仍属东汉郦氏防意居然可覩矣
　　又按张衡西京赋云左有崤函重险右有陇坻之隘于前则终南太一于后则高陵平原又云连冈乎嶓冡系于终南太一之下与上文右有陇坻不相承叅以潘岳西征赋面终南而背云阳跨平原而连嶓冡则二公似皆指广汉葭萌之嶓冡非指陇西西县之嶓冡与禹贡合作汉中记者虽未知与岳孰后先要必出张平子后是东汉人已有不同班志者矣朏明曰子可谓引而伸之触类而长之矣
　　又按人亦有言博古易通今难蔡氏古既不博今尤不通三泉县其彰彰者矣唐有三三泉县一义宁二年置以彭原县西南三泉故城为名后更名同川一武徳四年置以山下有三泉水为名在嘉陵江之西一天寳元年移于嘉陵江东一里乐史所谓即今县理是也宋有二三泉县一即唐故治后至道二年建大安军县遂废一重置于今沔县界即今大安驿盖绍兴三年改置大安军于此复置县以焉同在嘉陵江之东若当蔡氏时言西源东源更当云东源在今三泉县之西余上谓其当作在今三泉县东者犹不识宋之复置三泉县治所耳
　　又按西东两汉水予与朏明子鸿反覆考辨者弥月始少了了久之朏明复告予曰西东二源不相牵合水经固为得之而以西源为漾则与班志同失东源知有沔而不知有漾知有东狼谷而不知有嶓冡山似与嶓冡导漾之经文絶不相蒙而自为一説矣予问然则必如何而后可不悖于禹贡朏明曰汉水自为一目而以漾为汉之始源以沔为汉之别源以潜为汉之伏流而嘉陵水出自陇西者则与羌白涪诸水并列不名为汉斯可以折羣言而翼圣经矣又按班氏地理志简而核然言水有与今不合者有径説错者须分别观之毗陵县注北江在北东入海即今岷江也呉县注南江在南东入海即今呉松江左氏之笠泽也自三国志注左慈在曹公坐钓松江鲈鱼始有松江之名【后汉书左慈传曹操曰今日髙会所少呉松江鲈鱼耳呉字读指郡名故章怀太子贤止注松江二字不连呉】陈书侯缜传缜追侯景与战败于呉松江是时已有呉松江之名不待宋元来并水道与今合者其不合则芜湖县注中江出西南东至阳羡入海即今荆溪也盖谓至阳羡入太湖由湖以入江由江以入海古人多説得濶逺非误也予尝相其地形东坝自明洪武永乐两番筑之后若宣州若歙州若今广徳州西境诸水悉从芜湖以达大江不复涓滴入太湖惟广徳州东境及溧阳金坛宜兴诸水总滙于荆溪然后东入太湖故三呉水患少此岂非东坝之力哉水与班氏时迥相反讨论景定建康志唐景福三年杨行宻将台蒙作鲁阳五堰是时中江作堰江流亦既狭矣五堰今易为二坝綂名曰东坝其实元和志当涂县有芜湖水在县西南八十里源出县东南之丹阳湖西北流入于大江水道蚤与今时符合应是唐元和以前此地已置堰方改而为西北流入江与汉中江水东流至宜兴者不合作建康志者见尚不及此颇觉豁然至説错则石城县注分江水首受江东至余姚入海行千二百里石城废县在今贵池县西七十里无复斯水信如首受江之説余姚乃在浙江东岸又中隔宣歙诸水安得越而东过至余姚以入海乎郦注复附会江水自石城东出迳呉国南为南江不知南江班氏指呉松尾泄太湖之水者岂首受岷江者乎同作梦语两公闻之亦应自笑于地下也
