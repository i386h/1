<!-- { "loadSidebar": true } -->
　　又按郝氏自谓金縢之解古所无达者信之余亦谓仁山梓材之解古所无惜少未尽葢自康诰篇首错简四十八字苏子瞻欲移冠洛诰朱子是之蔡传从之而仁山则以洛诰乃告卜徃复成王徃来周公留后之文与咸勤诰治之事不合不可冠致确梓材一书吴才老断自王其效邦君以下为宅洛之文朱子是之蔡传又颇不然而仁山则以其前章皆周公咸勤之意其后章则乃洪大诰治之辞正合以康诰叙冠梓材为一书但衍王字封字仍曰字耳致确其所未尽者谓召诰三月甲子周公乃朝用书命庶殷侯甸男邦伯其命庶殷之书则多士篇是叙所谓惟三月周公初于新邑洛用告商王士者也其命侯甸男邦伯之书即此梓材是其叙即康诰之叙所谓惟三月哉生魄周公初基作新大邑于东国洛四方民大和防侯甸男邦采卫百工播民和见士于周周公咸勤乃洪大诰治者也愚考甲子乃月之二十一日哉生魄则月十六日哉生魄在前甲子在后岂可并于一时又岂可以哉生魄字不合而擅削去之与窃以是嵗三月甲辰朔乙夘周公始至洛丁巳用牲于郊戊午社于新邑祭告事毕翼日己未望方大兴斧斤版筑之事侯甸男邦卫咸在周公乃作大诰焉后又五日甲子周公以书命庶殷侯甸男邦伯焉故前叙从详后叙从畧亦可概见或曰命庶殷侯甸男邦伯必一句读与曰然侯甸男邦伯周有九服此居其三根庶殷言之也侯甸男邦采卫遂有九服之五此本四方言之也服有广狭则当时徒众有多寡各任厥事且细玩召诰一书似专为庶殷一则曰以庶殷攻位再则曰用书命庶殷三则曰庶殷丕作即下召公旅王若公亦以诰告庶殷为词初未阑入他诸侯故虽兴役于望日大诰尔邦君亦不见召诰之叙其书法严如此仁山谓此庶复见古书之旧余嘉其有大复古之功而少案文切理之实故订之以俟后之君子云
　　又按蔡传计金縢书首尾凡七年非也克商二年嵗在庚辰后五年乙酉武王崩明年成王纪元周公辟居东凡二年罪人始得秋大熟輙系于此二年中独仁山以于后二字谓诗当作于二年之后秋大熟乃成王三年戊子尤合葢是书首尾凡九年云通计之召诰洛诰合一年禹贡十三年今文尧典一百五十二年以月计之召诰起二月讫三月洛诰起三月讫十二月古文武成起一月讫四月以日计之顾命十一日始四月癸亥讫癸酉召诰三十五日始二月庚寅讫三月甲子洛诰三百一十四日始三月乙夘中闰九月讫十二月戊辰武成一百四十四日始一月壬辰中闰二月讫四月乙夘其他书则未有出一日者
　　又按蔡传云我不辟则于义有所不尽无以告先王于地下果尔周公亦为失言三后在天文王在上于昭于天召诰篇兹殷多先哲王在天周书祭公不豫曰朕身尚在兹朕魂在于天昭王之所李泌对唐徳宗曰臣若茍合取容何以见肃宗代宗于天上此君前称谓得体处若王陵譲陈平绛侯何面目见髙帝地下田延年责霍光何面目见先帝于地下北齐明帝临崩口授诏朕得启手启足从先帝于地下苏子瞻代张方平谏用兵书臣亦将老且死见先帝于地下与蔡传同一失
　　又按呉文正为董鼎序书极诋蔡传谓金縢弗辟蔡遵郑注既与朱子诗传文集不相同矣然于诗鸱鸮却云破巢取卵比武庚之败管蔡及王室则又同于诗传而与上文避居东都説相反一简之内前后抵牾何哉致确但仍袭孔传辟字义吾不谓然
　　第一百二【阙】
　　第一百三
　　十六字余既证其所出非真舜言详味尧曰咨尔舜一节又觉四海困穷天禄永终伪作者揷入敬修其可愿之下为舜误防尧之言何者四海困穷自不得如汉注作好天禄永终亦不得如朱注作不好盖允执其中一句一义耳四海困穷欲其俯而恤人之穷天禄永终则欲仰而承天之福且亦如洪范考终命大雅髙朗令终云尔班彪着王命论则福祚流于子孙天禄其永终矣王嘉传乱国亡躯不终其禄薛宣朱慱传叙位过厥任鲜终其禄不终鲜终方属弗祥魏晋间此人似认此二句为一连故于上文先作警辞曰钦哉慎乃有位敬修其可愿下即续尧言曰四海困穷天禄永终若以极言安危存亡之戒者而不知与原义相左使古文果真是舜承尧之命于六十一载前解固如彼述之命禹于六十一载后解又若此亦怪而可笑矣
　　按前编载其师王文宪柏曰让于徳弗嗣下无再命之辞巽位之际亦无丁宁告戒语何也盖论语尧曰篇首二十四字乃二典之脱文也予极赏心然谓是脱文亦不必要尧之告舜却应在斯时
　　又按汉武帝立子齐王闳防曰悉尔心允执其中天禄永终献帝禅位于魏册曰允执其中天禄永终魏使郑冲奉防晋王曰允执其中天禄永终皆节去四海困穷一句以聫上下隽不疑谓暴胜之曰树功名永终天禄灵帝立皇后诏曰无替朕命永终天禄孙权告天文曰左右有呉永终天禄倒置之义尤显白今文召诰篇天既遐终大邦殷之命遐逺也逺终虽指殷已亡然不得以絶字训终以絶训终蔡传及朱子所未安处
　　又按贾谊新书载帝尧曰吾存心于先古加意于穷民痛万姓之罹罪忧众生之不遂也故一民或饥曰此我饥之也一民或寒曰此我寒之也一民有罪曰此我陷之也荘子舜问于尧曰天王之用心如何尧曰吾不敖无告不废穷民若死者嘉孺子而哀妇人此吾所以用心已由是观之则当禅位于虞之日其视四海为困穷夫复何疑
　　又按论语孝乎惟孝天禄永终等朱子一以二十五篇为据更其句读效其语意反以前此本为未定待此而定曾不悟晚出者之非杨慎有言儒者通患信今而疑古春秋三传之祖也反以三传疑春秋孟子班爵禄章王制之祖也反以汉文令慱士诸生作者而疑孟子此章不与相合诗楚辞音韵之祖也反以沈约韵而改诗楚辞古音以合之缪已甚矣窃谓笃信晚出书者何以异此
　　又按永终之不得训絶亦犹郁陶之不得训忧耳徴之金縢惟永终是圗周易归妹象辞君子以永终知敝诗周颂以永终誉汉元帝纪诏曰不得永终性命朕甚闵焉韦贤传匡衡曰其道应天故福禄永终外戚班倢伃赋曰共洒埽于帷幄兮永终死以为期孙权传文帝策命曰以劢相我国家永终尔显烈又权诏渊曰相我国家永终尔休虞翻子汜曰非所以永终忠孝名后世皆无絶也之解何独至论语而云然乎向谓训诂之学至宋朱子而失固非无徴当更徴之四子书有依古注修入未及改者有自以意解不案诸字书者有古注当存者有阙畧者及误者有注如是已足不必赘者有彼善于此者有未防归于一者凡字非正训只得言犹以似之茍既系的解何须为此而集注有多蹈此至不可胜举者或曰集注为朱子生平第一解其失亦有若是与余曰此第失之小者若诗不竞不絿毛絿急也説文左杜注并同广韵絿急引集却云絿缓也宵尔索绹尔雅绹绞也谓夜而绳索纠绞也广韵绹纠绞绳索即朱子孟子注犹然何集云索绞也绹索也文义违反至此罪罟不收説文辠犯法也从辛从自言辠人蹙鼻苦辛之忧秦以辠似皇字改为罪不知罪者捕鱼行罔也凡秦以前书有罪罟即网罟一例字面何集云刑罪为之网罟岂所称识此字者乎或曰朱子逺本毛近引苏氏是朱子前固有之余曰緜蛮黄鸟虽朱子前有长乐刘氏训緜蛮作鸟声终当从毛緜蛮小鸟貌韩诗薛君章句緜蛮文貌为是白鸟翯翯虽朱子前有五臣文选注防防白貌终当从毛翯翯肥泽也説文鸟白肥泽儿字林鸟白肥泽曰翯为是固不得以偶有一説而废厯来相之训诂者也或曰子于朱子之学素所称受其罔极之恩何兹诋之若是余曰非敢诋也即以孟子论其所着七篇书内亦有注海注江违却地势忽举百钧人情难推为行文之失处何曾以此贬贤孟子既然朱子抑复可知或曰子攻举子业遵集注莫敢或爽何独著书不尔余曰今用之吾从周又曰郁郁乎文哉吾从周此经生家遵注説也若吾軰穷圣人经自当博考焉精择焉不必规规然于一先生之言则有行夏之时乗殷之辂服周之冕等法在圣人当日葢亦并行不悖者且纵轻议先儒其罪小曲狥先儒而俾圣贤之防终不明于天下后世其罪大余窃居罪之小者而已朱子尝云一部论语白头亦觧説不尽是以易箦前三日手自更定诚意章注又每欲重整顿易本义岂非求告无憾于圣贤而不以为已足乎后之学者犹苦以举业之见施之穷经朱子有灵正恐未必实以为知言也矣
　　又按顾氏音学五书古音分为十部第二部以去声十九代入声二十四职二十五徳通为一予因悟孟子放勲曰节亦皆韵协何者来与徕同在代韵直翼在职韵得徳在徳韵合前躬中穷终同出一东何尧矢口輙尔谐声亦一异闻
　　又按古经残阙见于他书可信者莫尚论语咨尔舜二十二字孟子劳之来之二十二字俱未为古文所袭用以无处凑泊故大禹谟一用天之厯数在尔躬等句韵不贯义相左其败立见次则禹贡至于大伾之下北过洚水之上太史公补出三十字曰于是禹以为河所从来者髙水湍悍难以行平地数为败乃厮二渠以引其河二渠者一出贝邱一漯川西汉末始并行漯川当太史公时宣房既塞道河北行二渠复禹旧迹负薪从行得于目击故载之河渠书礼失而求诸野官失而学诸夷讵不信哉
　　又按向谓作伪书多因其时之所尚此书出魏晋间少前则三国志志载明帝诏曰山阳公深识天禄永终之运禅位文皇帝又曰山阳公昔知天命永终于己深观厯数久在圣躬陈留王奂咸熈二年十二月壬戌天禄永终厯数在晋诏禅位于晋嗣王此方觧终是毕也尽也与大禹谟觧同葢人之觧有恪遵师説者如王基传散骑常侍王肃注诸经传觧及论定朝仪改易郑旧説而基据持义常与抗衡王基者康成之门人也有一时风尚不相谋而説适合者如李譔传着古文易尚书毛诗三礼左氏传大指归皆依准贾马异于郑与王氏殊隔初不见其所述而意归多同李譔者蜀儒也合以大兵一放玉石俱碎等语益验书出魏晋间即魏晋间人之手笔云尔
　　第一百四
