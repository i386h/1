<!-- { "loadSidebar": true } -->
　　或问许敬宗对唐髙宗之言济潜流屡絶非一絶于王莽再絶于唐以前之征乎余曰否许第言济甚防细耳章怀贤外惟李宪言济水自王莽末入河同流于海则河南之地无济水矣自后所説皆习旧名自后所説则郓州须昌县济水去县西二里卢县济水在县东二十七里齐州全节县济水在县北四十里章邱县济水西去县十七里临邑县济水西去县四十里临济县济水在县南二十里长清县济水北去县十里丰齐县济水西去县二十六里淄州长山县济水西北去县三十五里邹平县济水南去县三十五里济阳县济水在县南髙苑县济水北去县七十步者是然未言实为何水惟杜君卿言济水因王莽末旱渠涸不复截河过今东平济南淄川北海界中有水流入于海谓之清河实渮泽汶水合流亦曰济河盖因旧名非本济水也然后知为汶水质以余足之所蹈目之所击今厯城县北有大小二清河大清河乃汶水由济故渎以行于钦齐乗谓之古济而今汶其实东平厯下诸泉悉入此河则仍是济水之溢流不得谓全为汶水至入海处元和志有二道一在青州博昌县东北杜君卿却云旧泲合在此县界今无一在棣州蒲台县俗呼为鬭口淀正元以前入海处也小清河乃泺水即今趵突泉盖济之伏地而突出者流至华不注山东北入大清河伪齐刘豫导之东行分一支为小清河经髙苑博兴至乐安马车渎入海马车渎则班志齐郡钜定县马车渎水是也大小二清局中诸公为之龂龂者屡年余谓使朱文公闻之应笑不独会礼之家名为聚讼已也窃以征济渎者当取于斯
　　又按郑康成书注云今塞为平地荥阳民犹谓其处为荥泽在其县东或问此非康成时河南无济之切证乎何杜元凯郭景纯张处度三家所见之济水与郑不合何也余曰道元明言后水流迳通不与昔同则今塞为平地者乃禹贡时溢为荥之地三家所云则出河之济之新道也何相碍之有续考得顺帝纪阳嘉元年二月诏遣王辅等持节诣荥阳尽心祈焉注济水四渎之一至河南溢为荥泽故于荥阳祠焉袁绍传将伐操宣檄曰青州涉济漯注绍长子谭为青州刺史济漯二水名五行志殇帝延平元年注引袁山松书曰六州河济渭雒洧水盛长泛溢伤秋稼邓艾传宜开河渠引水溉田又通运漕之道乃着济河论以喻其指慕容儁载记遣弟恪讨段龛于广固遇龛于济水之南慕容超载记是岁河济冻合而渑水不冰至诸葛攸率水陆二万讨儁入自石门屯于河渚苻坚伐晋运漕万艘自河入石门达于汝颍石门荥口石门也正为济水其不枯絶可知宋书符瑞志文帝元嘉二十四年二月河济俱清鲍照传河清颂序所云长河巨济异源同清澄波万洁澜千里是也孝武帝孝建三年九月济河清大明五年九月河济俱清魏书灵征志显祖皇兴三年正月河济起黑云广数里掩东阳城上如夜隋书五行志后齐河清元年四月河济清北齐帝纪所云青州刺史上言今月庚寅河济清以河济清改大宁二年为河清是也北史齐本纪武成帝河清二年六月齐州上言济河水口见八龙升天周本纪宣帝大象二年二月荥川有黑龙见与赤龙鬭于汴水侧魏叔孙建传建与长孙道生济河而南宋将王仲徳等自清入济东走青州凡十八条皆济水也皆王莽以后也抑足见事之有者愈证而愈出愈出而愈确余尤惜司马文正通鉴号有书契以来所无亦沿袭君卿説谓济久枯于北齐大书河济清者易作河水清不知济字何缘譌为水不唯此也于毛穆之传之济郄超传之济皆易作清水以菏泽汶水合流之清河以当之不知此眞济水也非如君卿説亦曰济水也嗟乎地学之不精乃致妄窜于史学如是哉
　　又按蔡传引唐李贤谓济自郑以东贯滑曹郓济齐青以入于海不及王莽末枯涸等语似唐见有此水引本朝乐史谓今东平济南淄川北海界中有水流入海谓之清河不实指菏汶二水语不全且本出通典非寰宇记也宋人毎好改节往籍以就己説却失古人本意此其一云
　　又按蔡传莱夷引顔师古曰莱山之夷齐有莱侯莱人即今莱州之地余因悟齐世家封太公于营邱营邱边莱莱侯与之争营邱莱人夷也则当在今昌乐县东南五十里营邱城班志北海郡营陵县下应劭注师尚父所封是也至临淄县西北二里有营邱城齐献公所徙班志齐郡临淄县下自注师尚父所封非也盖地本临淄亦复谓之营邱者犹晋迁于新田而仍谓之绛楚迁于鄀而仍谓之郢班氏又言临甾名营邱终属认为一地亦非献公先一世胡公都薄姑薄姑在今博兴县东南括地志云青州博昌县东北六十里则县治徙矣窃以言齐三都者取征于此又按顾氏肇域记解潍淄其道曰潍水出今莒州箕屋山东北流迳箕县故城西故汉志谓潍水出琅邪郡箕县东北过昌邑县又东北入于海故汉志谓北至都昌入海左传襄十八年晋师东侵及潍潍字与禹贡同而地理志字或省水作维琅邪郡朱虚县箕县下并作维是也或省系作淮灵门县横县折泉县下并作淮是也篇首引禹贡惟甾其道又作惟一巻之中异文三见后人误读淮为淮沂其乂之淮遂呼此水为槐河矣某亲厯其地始能辨之
　　又按乐安县志海濵广斥谓如今髙家港【即汉志马车渎】以往即其地都无所生妇人有白首而不识五稼岁时盘荐惟鱼飱尔知府朱鉴诗云海若生潮成碧浪天如不雨尽黄尘可堪二月无花栁踏遍孤村不见春又按孔疏引地志淄水出泰山莱芜县原山东北至千乗博昌县入海海字自譌又地志汶水出泰山莱芜县原山西南入济蔡氏于汶出原山下增之阳二字犹可于淄出原山下增之隂二字不可盖于钦齐乗谓淄出今益都岳阳山东麓地名泉河古莱芜地岳阳即原山山连亘莱芜淄川益都三县境夫既出东麓谓之之隂可乎蔡不过以下文东北字生出隂西南字生出阳不知东北西南乃指二水所从入处非发源此增一字輙失者是也
　　又按余久而始悟云梦在周官可名曰泽薮唐虞时不尔何以见之果为荆之泽也则与兖之雷夏徐之大野扬之彭蠡及震泽豫之荥及波渮泽及孟猪雍之猪野也一例经文当书曰泽曰猪曰底定或导或被矣岂得曰土如桑土曰作如大陆曰乂如蒙羽及岷嶓也哉既书曰土曰作乂其非为水之钟也明甚善乎邵文庄寳曰云梦泽欤非泽也果宜泽而土焉而乂焉其将能乎纵能之其得谓行所无事乎周职方氏泽之可也余因数禹治水成功至周公作礼时凡一千一百六十九年时代有改易陵谷有迁变其不得以后之概前今之格古也抑又悟大陆自原隰广阿自泽薮淮南子合而一之者亦似是而非与又按蔡传沱潜既道曰若潜水则未有见也读之不觉失笑寰宇记干徳三年升唐白洑征科廵院为潜江县九域志潜江县在江陵府东北一百二十里宋地理志江陵府潜江县次畿焉得云未见案明承天府志汉水自钟祥县北三十里分流为芦洑河迳潜江县东南复入于汉尔雅水自汉出为潜其实荆州府志云潜水经潜江县界东南入大江为是至隋志南郡松滋县有涔涔古潜字史记夏本纪正作涔説者引以证禹贡亦非此涔水不出自汉郑氏书注曰潜则未闻在康成时或可岂有至南宋后而为此等语哉
　　又按蔡传引曾氏徐州水以沂名者非一郦道元谓水出尼邱山西北径鲁之雩门亦谓之沂水水出太公武阳之冠石山亦谓之沂水读之亦失笑水经注泗水下有沂水果出尼邱山西北曾防所欲浴者沂水北对稷门稷门即雩门对也非径也沂水下有三沂水皆别之曰小一出东莞【今本误作苑】县黄孤山西南流迳其县北西南注于沂一沂水迳临沂故城东有治【今本误作洛】水注之水果出太山南武阳县之冠石山世俗谓此为小沂水但蔡譌山为公武阳上脱南字下脱县字于钦作齐乗时犹仍为小沂水愚过费县土人则呼浚河在其县西北八十里一沂水于下邳县北西流分为二水其迳城东屈从县南注于泗者谓之小沂水并前为四沂水固莫有大于出泰山盖县也者
　　又按蔡传引水经济水至乗氏县分为二南为菏北为济是不待云旋接郦道元谓一水东南流一水东北流入钜野泽则是二水齐赴钜野泽与道元原文不合原文曰其一水东南流此指经之南为菏水其一水从县东北流入钜野泽此指经之北为济渎两不相蒙蔡氏只缘明泽所聚者大故并入二水不知菏水东南流经昌邑金乡县即今金乡县在钜野泽之南相去百余里此省一字輙失者是也
　　又按寰宇记磬石山在淮阳军下邳县西南八十里禹贡泗濵浮磬孔传水中见石可以为磬案泗水中无此石其山在泗水南四十里今取磬石上供乐府声清亮大小击之皆然与安国説不同恐禹治水之时水至此山矣此正所谓不以今格古后概前者最是今则在凤阳府宿州灵壁县北七十里马公骕云又按峄阳孤桐有谓此峄为邹峄山在今邹县东南二十里有谓此为葛峄山在今邳州西北六里余则以刘昭葛峄山注山出名桐伏淊北征记曰今槃根往往而存证禹贡当在此抑曾亲至其地云
　　又按蒙羽其艺蒙即论语之东蒙山自元和志谓蒙山在费县西北八十里东蒙山在费县西北七十五里是以蒙与东蒙为二山而东蒙在蒙山之东五里尔土人今犹承譌余则以汉志蒙隂县注禹贡蒙山在西南有祠颛臾国在蒙山下证其为一山
