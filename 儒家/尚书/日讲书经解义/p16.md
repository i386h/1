<!-- { "loadSidebar": true } -->
　　此一节书是伊尹训太甲之终而又以天命人事申警之也祗敬也洋洋广大之意孔甚也伊尹终训于王曰呜呼我王其以三风十愆之训敬之于身而不忽念之于心而勿忘哉盖此先王之训乃圣人之谟也经画于当年之心广大悉备不洋洋乎且此先王之训皆嘉美之言也告戒夫有位之众明白简切不孔彰乎此王之所当敬念者也且上帝之命去留无定作善者则诸福咸集而降之百祥作不善者则诸恶毕至而降之百殃天道之不爽如此是故一念之善徳虽小也勿以善小而不为万之庆积于此矣小善何能致庆而敬徳之一念即其庆也一念之不善不徳虽小也勿以恶小而为之厥宗之坠肇于此矣小恶末必即坠而灭徳之一念即其坠也祸福之机相为倚伏如此为嗣王者容可不敬念哉按伊训一书反覆劝戒丁宁周悉而终之以祗厥身之一言盖王者修徳凝命无过一敬能敬其身十愆并去而百祥自臻然后可以嗣祖徳承天休也大臣忠爱之心纒绵深切此伊尹所以为社稷臣与
　　太甲上
　　太甲不明于徳伊尹屡训之不听乃营宫于成汤陵墓太甲居之使知省改后果悔悟处仁迁义伊尹迎之归亳卒为令主史臣述其事及其训戒之词为书三篇名之曰太甲而此则其上篇也
　　惟嗣王不恵于阿衡伊尹作书曰先王顾諟天之明命以承上下神只社稷宗庙罔不祗肃天监厥徳用集大命抚绥万方惟尹躬克左右厥辟宅师肆嗣王丕承基绪
　　此二节书是推伊尹所以作书之由而先述祖徳以告太甲也恵顺也阿衡商之官名阿是倚衡是平言天下所倚以平也顾常目在之也諟此也明命上天命我显然之理监视也辟君也宅居也师众也史臣曰昔伊尹居阿衡之任是天下之所倚以为平正嗣王所当顺从者乃太甲即位之初不明于徳狎比羣小而不恵于阿衡于是伊尹惧而作书以告曰天人之交至近而非逺也先王成汤见得上天有显然之理而畀之在我者谓之明命于是提撕省察念念不忘知此理随处流行使此心随在有觉常若接于目而真有所见者然由此以奉承天地神只社稷宗庙极其诚敬而无一毫怠忽之意故上天监视我先王之徳足以代夏而有天下遂举大命集于其身使抚绥安定万方之众此时我尹躬又能尽心竭力左右辅相我先王以安宅斯民臣主同劳如此故嗣王得以大承其基业而膺此无疆之休也伊尹述成汤之徳其要莫切于顾諟明命之一言顾諟明命犹诗所云不显亦临无射亦保虽一息之顷一事之微皆天理之周流而无有怠忽之意乘其闲者此所以能承上下神只社稷宗庙而罔不祗肃也所谓祗肃亦惟凛敬畏于平时而已
　　惟尹躬先见于西邑夏自周有终相亦惟终其后嗣王罔克有终相亦罔终嗣王戒哉祗尔厥辟辟不辟忝厥

　　此一节书是又举夏事以儆嗣王也夏都安邑在商亳都之西故曰西邑夏周忠信而无亏之意祖指成汤伊尹曰从来君臣一体休戚相关未有君不君而臣独得以自全者我尝见西邑之夏其先王皆有忠信之徳诚意相孚能享国长久而有终故当时辅相之臣亦能与国咸休而有终其后夏桀无道不能有终故其辅相者亦与之同其僇辱而不能有终可见君安则臣亦安君危则臣亦危也嗣王今日其可不以夏桀为戒哉惟当敬尔所以为君之道而勉于忠信若君而不君则不能丕承基绪而忝辱其祖矣虽有臣欲尽忠匡辅又何足恃哉可见人君与臣相须甚切贤臣必责难于君贤君必以难自责君臣皆以不终为戒此所以克有终也唐虞之治亦自君臣咨儆致之岂独夏先王哉
　　王惟庸罔念闻伊尹乃言曰先王昧爽丕显坐以待旦旁求俊彦启廸后人无越厥命以自覆
　　此二节书是又因太甲之不顺而再陈先徳以劝之也昧爽天明未明之候丕显大显其徳也日出曰旦俊彦有才徳者旁求多方求之启廸开发之意越谓颠坠覆败亡也史臣曰伊尹作书之意至真切矣乃太甲但视为寻常罔有念及而若不听闻者于是伊尹乃言曰王亦知先王为善之勤而虑后之逺乎先王毎当昧爽之时澄神涤虑使虚灵之体湛然毕露以大显明其徳若心有所得则汲汲然坐以待旦举而行之盖先王之心惟恐修于己者有未至而施于事者有未及也又恐后世子孙溺于宴安罔念先徳则又博求天下才徳兼全之士置之左右以开导我后人使其有所依据皆知修徳勤政以保守其先业也然则为后人者正宜效法其徳而听用其人以绍先王基绪之隆庶几无忝厥祖耳其可以纵欲败度陨此求贤启廸之命以自取覆亡哉甚矣古帝王为善惟日不足而又必树人以为久逺之计人主而欲为法乎天下燕翼乎孙子则亦惟修身尊贤尽之矣
　　慎乃俭徳惟懐永图若虞机张往省括于度则释钦厥止率乃祖攸行惟朕以怿万世有辞
　　此二节书是勉太甲慎徳以率先也永图谓逺虑虞虞人机弩牙也括箭尾着之处度射之凖则省察也释发矢也止当然不易之理怿悦也伊尹曰从来国家多以纵欲奢侈失之者但知安于一时之乐而不能为长久之谋也盖纵欲之源皆起于心不可不谨我王今日但当慎其俭约之徳事事知所收敛而不至于放肆所懐者皆为永逺之图谋念不在一日而在终身志不在一时而在百世则不至陨厥命而覆亡可免也然王之慎徳当如虞人之射弩然虞人之射既张其机矣犹必往察其括之合于法度然后释之则发无不中人君之处事亦犹是也万事莫不有度君所以为度在敬汝所当止肃恭谨敛务求义理所在而审处之耳然不必逺求也若乃祖之所行即是其所当止但视当时所已行者而率循之无敢逾越王能如是则事事合宜动无过举近可以慰悦尹心而不负先王所托逺可以有誉万世而为守成之令主矣王可不自勉哉可见守约者施博慎俭徳懐永图皆守约之事而其效至传令名于万世以视秦皇汉武侈心自放者何如哉
　　王未克变伊尹曰兹乃不义习与性成予弗狎于弗顺营于桐宫密迩先王其训无俾世迷王徂桐宫居忧克终允徳
　　此三节书是史臣叙太甲不从尹言而尹迁之桐宫以兴起其善也狎是狎习弗顺谓不顺理义之人桐地名成汤陵墓所在徂往也史臣曰伊尹之训辞诚恳已至王于尹言自宜心动但习染既深犹未克变伊尹乃私计之曰我观王之所为多不义之事习为不善若天生性成者然此必左右近习有不顺义理之人从臾以导其为非者我不可使其狎而近之于是营宫于桐使亲近先王陵墓憸人既逺祖徳相依以是训之庶几朝夕哀思善念兴起无使终身迷惑而不悟也王既往桐宫居忧三年果能自怨自艾尽改其平日之所为实有其徳于身而不至终迷矣孟子称尧舜性之汤武反之可见性之者少当慎习以复性也太甲要非生而不徳所狎之人不顺耳迁桐之举使无小人在侧而如有先王在前则非僻消而其习端矣推而言之程颐所云接贤士大夫之时多必能养成圣徳正谓此也
　　太甲中
　　此伊尹奉迎太甲归亳之后勉以修徳法祖而史臣述其君臣往复之语为中篇
　　惟三祀十有二月朔伊尹以冕服奉嗣王归于亳作书曰民非后罔克胥匡以生后非民罔以辟四方皇天眷佑有商俾嗣王克终厥徳实万世无疆之休
　　此二节书是记太甲改过之初而伊尹始迎归以致庆也胥相也匡正也史臣曰太甲居忧于桐宫能悔过迁善到三年之时服制已满伊尹乃于歳首十二月正朔之日用衮冕之服奉太甲复还归于亳都而作书以告曰从来君与民实相须为理者也民非君则不能相正而得遂其生民固不可无君君非民则何以君临四方而奉之为主是君尤不可无民也我王当不明于徳之时上下皆不能保民几无君而君几无民矣幸赖皇天眷顾佑我有商使嗣王幡然悔悟能终其徳是举商家之基绪将坠者今日自是其可久子子孙孙皆得以享灵长之庆矣岂不为万世无穷之休美乎方太甲未明厥徳尹惟尽人事所当为及克终允徳则又归之皇天之眷佑盖惟尽人事乃所以迓天休而人事未尽不得輙诿之于天者有如此
　　王拜手稽首曰予小子不明于徳自底不欲败度纵败礼以速戾于厥躬天作孽犹可违自作孽不可逭既往背师保之训弗克于厥初尚赖匡救之徳图惟厥终此一节书是太甲致敬于伊尹而求善终之道也底致也不犹言不肖戾罪也孽谓灾逭逃也师保谓伊尹太甲既痛改前过乃知伊尹之忠遂拜手稽首而致其敬师之礼曰予小子向者昏迷沈溺罔识天性之本善而不明于徳以自入于不肖嗜好无节壊其奉身之度纵肆不恭壊其修身之礼以自速罪戾于其身夫天欲降灾尚赖人事可以修救若人所为不善则孽自我而作者又安可逃乎余往者既背师保之训不能谨之于始尚赖正救之力绳愆纠缪以求成就于有终哉盖往者虽悔无及而来者则犹可图也从来帝王不贵无过而贵改过太甲悔过之言深合圣王自治之防虽欲不谓之有商令主不可得也
　　伊尹拜手稽首曰修厥身允徳协于下惟明后先王子恵困穷民服厥命罔有不悦并其有厥邻乃曰徯我后后来无罚
　　此二节书是伊尹告太甲以修身之道而援先徳以示之也允者诚实之谓协和也先王指成汤无罚言免于暴虐伊尹见太甲悔过求助乃拜手稽首而致其敬君之礼曰王今者知不明于徳而悔欲纵之为戾于厥躬是欲使徳之不明者而务明之也此其功端自修身始必也严于自治使从前之积习猛力以去之从后之造诣毕力以精之如此则可无败度败礼之事矣由是出乎身而加乎民将诚实之徳孚契于人自然人心协和无不爱戴此惟明后为然非昏昩者所可及也然所谓明后孰有过我先王者乎先王之徳无所不允遂无所不协若民之困穷而可怜者尤必曲加体恤而恵之若子故当时亳邑之民服其命令无不得其懽心且非特本国之民如此也即其时并我而为邻国者其民苦其君之暴虐亦莫不爱戴我先王皆曰待我君来君来其可无酷罚矣乎此惟先王之允徳协下而所以得民心也王今可不以先王为法哉可见人君以修身为本身修则未常要结于民而民自归之所谓以徳服人中心悦服者此也
　　王懋乃徳视乃烈祖无时豫怠奉先思孝接下思恭视逺惟明听徳惟聪朕承王之休无斁
　　此二节书是伊尹欲王以懋徳而告以懋徳之实事也惟即思也斁厌也伊尹曰我先王之允徳协下葢惟能日新其徳而遂致得民如此也王今继承大统正当乘此怨艾之初勉修其徳凡事一视烈祖之所为以为凖则而无使一时有逸豫懈怠之意如是则可与烈祖之徳相似矣然懋徳之事何如当奉祀先祖也则思何以仰承而善继善述以尽其孝当接见臣下也则思何以礼貌而听言纳谏以尽其恭欲逺见万里之外当使九州之休戚利害无不周知而思明明则不蔽于浅近矣欲听纳道义之言当使百执事之谟谋献纳闻言即悟而思聪聪则不惑于憸邪矣王能于是四者身体而力行之则懋徳法祖王之休也尹承王之休美益思左右匡救而不遗其力矣其何敢厌斁哉伊尹陈保终之道反覆劝勉不过法祖尽之而孝恭明聪则法祖之实也大臣爱君不以宠眷爵禄为休而以君之修徳为休抑何忠诚之笃乎
　　太甲下
　　此伊尹申告太甲以修徳保治而史臣叙其语为下篇
　　伊尹申告于王曰呜呼惟天无亲克敬惟亲民罔常懐懐于有仁神无常享享于克诚天位艰哉
