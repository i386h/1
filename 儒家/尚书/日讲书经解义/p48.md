<!-- { "loadSidebar": true } -->
　　此一节书是史臣首序成王训廸百官之由见外攘之功既举内治即宐修备也侯甸是侯服甸服竝男采卫及畿内为六服独言侯甸举近以该逺也弗庭是诸侯叛逆不来朝贡者绥安也羣辟谓诸侯董者督责之意治官言凡治事之官也史臣曰我周王治隆一统抚临万邦乃出而廵狩于侯甸诸服之国以考稽其政事其违逆王命弗贡于庭者则征讨四向以明正其罪然此廵之征之者岂慢游黩武哉正以布德除残使天下安生乐业绥我兆民耳周德如此惟时六服诸侯皆相与承流宣化上承德意其素所忠顺者固于旬于宣以广一人之德化即间有悖逆者亦来享来王以奉天子之威灵盖我王一廵狩征讨间而恩威逺被外攘之功已成矣又以朝廷者四方之本内治者外治之倡于是归于镐京凡在朝治事之官悉督责而教正之使体统各有所遵而不相侵越职业各有所尽而罔敢怠荒庶内修既严本原大治而羣辟承德之盛可保无竆矣夫帝王绥定天下因民立政因政设官官不举事不治民弗安矣周成课吏最严而其先谆谆告戒所以董正者无不至此所以民安物阜号称上治后之人主于吏治清浊之源诚不可不加之意也
　　王曰若昔大猷制治于未乱保邦于未危
　　此一节书是成王将欲董正治官而先述所以求治之意也大猷大有道之世也史臣叙成王之词曰盛世之所以久安长治者亦在人主审乎治乱安危之机而已如古昔大有道之世圣帝明王孜孜求治其时虽法度修明世已治而无乱矣犹以为治者乱所倚也其图维治道常在未乱之前虽海宇宁谧世已安而无危矣犹以为安者危所伏也其保固邦家常在未危之日故能长治久安永无危乱之患若待已乱已危而图之则无及矣
　　曰唐虞稽古建官惟百内有百揆四岳外有州牧侯伯庶政惟和万国咸宁夏商官倍亦克用乂明王立政不惟其官惟其人
　　此一节书是言制治保邦之在于得人也百揆无所不总者四岳总其方岳者州牧各总其州者侯伯次州牧而总诸侯者也成王曰所谓大猷之世逺则有唐虞近则有夏商而所以制治保邦者亦惟建官之得其道耳唐虞去古未逺事简民淳稽考旧典损益随宐建为百职内则有百揆四岳以总理在朝之治外则有州牧侯伯以总理四方之治内外相承体统不紊故其时礼乐政刑一切化理无有一之不和四方万国时雍风动无有一之不宁此唐虞建官之效也至于夏商去古少逺而世变事繁则建官之数不得不较唐虞为倍然皆观其会通制其繁简故当时九功叙而耿命厘政亦以和文命敷而兆民殖国亦以宁此夏商建官之效也夫帝王建官立政繁简不同而制治保邦如归一辙者何哉盖尧舜禹汤号称明哲其选贤任能不惟其官之多寡惟在得其人而已以故和宁之效先后同揆然则人之系于国也顾不重哉
　　今予小子祗勤于德夙夜不逮仰惟前代时若训廸厥官
　　此一节书是成王先以敬勤自勉将以畅发训廸之意也祗者敬谨之意勤者敏勉之意不逮犹言不及若顺也成王曰唐虞夏商得人图治而和宁用乂尚矣今予小子缵承前绪亦惟兢兢业业敬勤于德夙夜常恐有所不及如尧舜禹汤建官任人皆治天下者之良法也予仰承而效法之惟奉顺不违以训廸在廷之百官使各尽厥职以赞成化理而已尔百官其惟予训廸之言是听乎盖得人固致治之要而修德又任人之本茍君德未修虽日事训廸其为信从无由矣成王将欲训廸羣工而先以自勉正朝廷以正百官斯言信夫
　　立太师太傅太保兹惟三公论道经邦燮理隂阳官不必备惟其人
　　此一节书是训廸三公之职也太者无以加尚之辞师天子所师法也傅傅相也保保安也公者无私之意经经纶也燮理和调也成王曰君天下者一日万几岂能独理故设官分职古有定典矣今防酌古制立太师太傅太保三者为三公然此三公者名高位尊所职岂如百僚之细哉盖天人之理至防惟三公日与人主讲析而辩论之启沃君心涵养君德意不进君于尧舜而不止于是推此道以经纶邦国则教化行政事举万物得所而人治有其咸宁推此道以和调隂阳则四时行五行运万化咸序而天治臻于时若凡此皆三公之职而非百僚之所敢拟也虽然此三公者任大责重又岂可徒取其名哉必得天下之道全德备者居之然后帝王有任贤之诚而圣贤有行道之实否则宁虗其位以待非常之人而已勿轻为授也
　　少师少傅少保曰三孤贰公化寅亮天地弼予一人此一节书是训廸三孤之职也少者位次于尊之辞孤者孤特之义贰佐贰也大也寅敬也亮明也成王曰三公既立于是继立少师少傅少保曰三孤公孤之名虽异而职守亦未尝少分盖孤者佐贰于公以畅发其未尽之绪也如天地之化乃天地之妙用即道之发育者也三孤则广大扩充务使朝廷政务协于上下盖即三公之所论者而张大其用焉天地即隂阳之成位者也三孤则致慎详明务使五行四时各顺其则盖即三公之所燮理者而昭著其体焉夫防赞化育予一人之责也惟三孤以此辅弼于予以昌明其政化成就其德业则公引于前而孤弼于后任匪易矣然则居是位者可不慎哉
　　冢宰掌邦治统百官均四海
　　此一节书是训廸天官之职也成王曰人臣辅相君德公孤尚矣下此承宣分理则六卿又百官之倡焉爰立冢宰是为天官使掌邦国之治道凡内外百职皆为统摄而尤选贤任能分治四海使万民得所罔有不均是冢宰之职也
　　司徒掌邦教敷五典扰兆民
　　此一节书是训廸地官之职也成王曰冢宰为六卿之首下此爰立司徒是为地官使掌邦国之教化凡人伦五常皆所敷布于以调习安养化导不驯使兆民守法罔敢逾越是司徒之职也
　　宗伯掌邦礼治神人和上下
　　此一节书是训廸春官之职也成王曰司徒之次爰立宗伯是为春官俾掌邦国之典礼凡天地神人皆所防祀而尤明辨等威分画上下使人守典常罔有僣乱是宗伯之职也
　　司马掌邦政统六师平邦国
　　此一节书是训廸夏官之职也成王曰宗伯之次爰立司马是为夏官俾掌邦国之军政凡天子六军皆所统御而尤靖乱除残职专政伐使强弱不侵邦国得平是司马之职也
　　司寇掌邦禁诘奸慝刑防乱
　　此一节书是训廸秋官之职也成王曰司马之次爰立司寇是为秋官俾掌邦国之法禁凡为奸作慝者悉所推诘而尤显著刑章以正防乱使人思畏法迁善为心是司寇之职也
　　司空掌邦土居四民时地利
　　此一节书是训廸冬官之职也成王曰司寇之次爰立司空是为冬官俾掌邦国之土地凡士农工商皆使得所而尤顺时兴利教以耕耘使人鲜惰游地无旷废是司空之职也
　　六卿分职各率其属以倡九牧阜成兆民
　　此一节书是总言立六卿之意也阜阜厚也成化成也成王曰六卿者内为属官之主外为州牧之倡职分既殊所掌各异而所以任人行政明礼修刑安民除防者责斯重矣居斯职者当各表率其属以尽其职守于以倡在外九州之为牧者亦知率属以承流宣化于外则大小相维内外相承因而政治修明凡所以养民者无不至而人各遂其生焉兆民以此而阜厚矣德化广被凡所以教民者无不至而人各复其性焉兆民以此而化成矣尧舜和宁之盛禹汤用乂之休何难再见而制治保邦之道讵外是哉甚矣六卿为百僚之倡内臣为外臣之表而任之尤不可不得其人也
　　六年五服一朝又六年王乃时廵考制度于四岳诸侯各朝于方岳大明黜陟
　　此一节书是因训廸在内之臣而又举制驭外臣之法也成王曰帝王之盛世纲纪修明羣牧率化所以逺近相承内外统驭何道之由哉惟此朝觐廵狩之典行而不废耳自今定制每六年凡侯甸男采卫五服之诸侯一朝会于京师各述其所职又六年再朝通此十二年矣天子乃以四时廵行诸侯所守之地凡礼乐法度朝廷所颁于四岳者详为稽考以视其奉行维时诸侯亦各执玉帛来朝于方岳之下如岁二月东廵则东方诸侯朝于岱宗五月南廵则南方诸侯朝于南岳以至八月西廵十一月北廵则各朝于西岳北岳之下其廵狩所至也即询察诸侯之贤否大明其黜陟如诸侯奉政安民则进爵增地大彰其陟之法以示赏其有怠政殃民者则贬爵削地大彰其黜之法以示罚赏罚昭而劝惩着六服诸侯罔不承德而兆民阜成由此故也后世封建不行廵狩亦废天子端拱湥宫所由知四方政治之得失闾阎之疾苦者惟二三老成随时献纳耳茍采听不民瘼罔达治斯下矣唐虞和宁之效夏商用乂之风何由几也
　　王曰呜呼凡我有官君子钦乃攸司慎乃出令令出惟行弗惟反以公灭私民其允懐
　　此一节书是训廸百官使勉其职业也攸司所司之职也令号令也成王叹息言曰凡我有官之君子虽尊卑之分不同而其为职守则一必于其职之所司罔不敬谨以处之盖内钦厥心而心无怠荒之失外钦厥事而事无旷废之尤庶几为有位之君子而无愧也然所司之当钦者不一又当以慎令为先凡有官君子于发号施令之际必揆度事宐斟酌时势择其事之可行者详慎以出之务使吾令一出而天下即可以遵行不可轻率忽畧至于壅逆而不行也盖国家政令关系最大茍不详慎则必有阻逆难行者夫至反而不行不惟天上下之分而天下之事将散而莫治矣虽然令之行违视乎出之当否而令之当否又视乎心之公私苟在位之君子存心光大以公灭私凡有命令皆上合天理下协人心则天下之民自罔不敬信而畏服矣岂有反而不行者哉信乎慎乃出令尤所司之当钦而有官君子不可不知也
　　学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙莅事惟烦此一节书是言人臣必为学而后能尽职也制裁度也迷错缪也典常当代之法成王曰自古名臣之能辅君以致治者其学必有本而后其治悉合乎道如尧舜禹汤之所垂训为治之成法也尔大小庶官先宐将往代成法学习通晓以莅政而为官及至议处国家之事即以吾所学者用之裁度庶务则事有条理不至迷错矣然天下事有宐于古而未即宐于今者又当以本朝为法如我文武周公之所经画皆当代之典常也尔大小庶官尤宐于先王典常祗遵率由奉为师法切勿以喋喋利口逞其才智变易纷更乱尔官守则事有可据而政亦不迷矣是皆学之道为政所当知者也茍积疑于心而不酌古准今以断其是非则必败其谋为怠忽于心而不酌古准今以致其详慎则必荒其政事然所以成谋立政者有一不从学问中出者乎茍不能学习古法参考时务则事理不能通达心地无由开明如面墙而立使之治事则举措乖违动见烦扰安能经理国家之务乎信乎学问为出治之本服官者所当加勉也
　　戒尔卿士功崇惟志业广惟勤惟克果断乃罔后艰此一节书是申戒卿士以建功立业之道也成王曰今戒尔等在朝之卿士凡人于功绩莫不欲崇高也然从来建立丰功者必先有不安于小成不狃于近利之志茍委靡而不立志则功亦卑下矣是惟立志而后功可崇也凡人于事业莫不欲广大也然从来创成伟业者必先有自强不息力行不怠之勤苟媮惰而不勤力则业亦狭小矣是惟勤劳而后业可广也有此二者又须果决刚明临事能断然后功业有成罔贻后日艰患若犹豫固滞而不能果断则前失其成立之几而后开废弛之渐虽志与勤无庸也尔卿士念之哉
　　位不期骄禄不期侈恭俭惟德无载尔伪作德心逸日休作伪心劳日拙
