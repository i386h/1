<!-- { "loadSidebar": true } -->
　　此一节书史臣将叙髙宗命说之词而先叙其事也王是髙宗宅忧乃居丧也亮隂当作谅闇是居丧之所王遭父小乙之丧遵行古礼居忧于谅闇中三年不亲政事不发号令使百官俱聴命于冢宰及大祥后丧服已除犹未发号施令裁决庶务羣臣不测其故咸进谏于王曰呜呼均是人也独于众人之中有聪眀睿智洞乎理而烛乎事者谓之明哲明哲之人晰理精而处事当实为人之法则今天子聪明首出君临万正所谓明哲作则百官之所仰承而钦式者王本明哲以为言即可以作则而为命使臣下知所遵奉若秘其明哲而不言则君既无以令于下臣下无所法则将何所禀奉而行乎言不言所系之重如此王可不言以作则于下哉
　　王庸作书以告曰以台正于四方台恐徳弗兹故弗言恭黙思道梦帝赉予良弼其代子言
　　此一节书髙宗因羣臣咸谏作书诰喻所以不言之意也庸用也赉与也髙宗曰诸臣疑我不言亦知我有不敢轻言及不必自言之故乎我居人君之位将表正于四方任大责重我恐明哲之徳不前人无以君临万而为尔百官之所承式我所以不敢轻易发言者以此故也然亦岂敢嘿嘿而已惟恭敬渊黙收敛此心思想治天下之道湛然寜谧之中精诚感孚俨通帝载爰梦上帝与我一贤相将使论道辅政以代予言又何庸我自言然后有所禀令耶夫惟至诚为能格天髙宗笃恭渊黙诚心求贤与上天生贤之心相合无问故其感通如此程颐有云静则自明夫明生于诚诚生于静朗鉴空悬而物来自照非静之验哉恭黙感通之妙有自来矣
　　乃审厥象俾以形旁求于天下说筑傅岩之野惟肖此一节书史臣记得贤之始也审详也筑筑墙也傅岩地名在虞虢之间今山西平陆县肖似也髙宗既梦良弼而急欲得其人乃追梦中之所见而谛审其象绘畵成形俾遍求于天下务求必得遇一人名说卜居于傅岩之野与所圗梦中之形恰相似夫梦寐之间竟以形相告而天下之大直按圗而得之君臣相遇天作之合岂偶然哉
　　爰立作相王置诸其左右
　　此一节书史臣记任贤之重也髙宗既得傅説与之语果圣人也于是擢以不次之位委国授政立以为相又以冢宰兼师保之职置诸左右而亲信之无间焉其任用之专如此夫人君职在择相相得其人非独崇其体貎已也又必委信而亲近之而后可以收辅徳之益记曰相观而善之谓摩苟况曰学莫便乎近其人髙宗相说而置左右其得此意也夫
　　命之曰朝夕纳诲以辅台徳
　　此一节书髙宗既任傅说而命之也纳诲进言也髙宗曰诸臣向以承式之故求我于言我思表正之要惟在于徳汝今在我左右必朝夕进纳善言啓我所未知诱我以未行务俾我迁善改过徳日进于髙明光大而免于弗焉庶可以表正万而无愧于明哲作则之任已夫人君求治必以徳为本相臣之业莫大于辅君徳髙宗命相未及他事而首责之以纳诲辅徳真探本之论也
　　若金用汝作砺若济巨川用汝作舟楫若嵗大旱用汝作霖雨
　　此一节书髙宗托物以喻其属望之意也金谓刀劒等器古者铜铁之属皆称金砺磨石也济渉水也巨川大川也楫桨也雨三日以往为霖髙宗曰纳诲固在于汝而用汝则在于予我之于汝相须葢甚殷已不见金之资砺以成器乎以予赋质顽钝用汝磨砻砥砺辅我之徳以归于成者即金之必资于砺也不但已也巨川非舟楫莫能济予欲济艰难用汝扶持引掖辅我之徳以成利济之功者即济巨川之必资于舟楫也不但已也大旱非霖雨莫能蘓予欲施膏润物用汝承流宣化辅我之徳务使膏泽洽乎黎庶即大旱之需霖雨也予之所望于汝者如此其切所资于汝者如此其大汝可不朝夕纳诲以辅予乎噫髙宗虚懐诱谏舍已从人但欲自成其徳而不必徳之自已成但欲济时利物而不必功之自已立其心至虚其量至广卒成千古令主宜哉
　　啓乃心沃朕心
　　此一节书髙宗以纳诲辅徳之实望傅说也啓开也沃灌溉也髙宗曰徳具于朕之心而诲发于汝之心尔不开汝之心而尽言无隠何以溉朕之心而聪明日益乎今朕望汝纳诲辅徳原非求诸言诠也必也大啓汝之心于凡修徳之方致治之道披诚露胆知无不言言无不尽用以浸润灌溉乎朕之心使我心义理浃洽融防透彻充足而餍饫焉斯汝之纳诲无不尽而朕之受益为甚深矣夫君臣之势尊卑濶絶所相感者心耳必臣之心昭明无隠然后随事进规可以导君于善必君之心虚诚若渴然后其臣犯顔色触忌讳而不忤上下一心洞逹无间于以赞成盛徳岂不休哉
　　若药弗瞑厥疾弗瘳若跣弗视地厥足用伤
　　此一节书髙宗既以啓心沃心望傅说又设喻以致其丁寜之意也瞑饮药而苦头目昏闷也瘳愈也跣跣足也髙宗曰朕之所以切切然望汝啓心沃心者诚以人臣必进苦口之言而后能有救过之益人君必有烛理之明而后能免行之失今我过愆已多汝必尽情直谏庶可由以省改若服药然不至于瞑则疾必不能痊朕心冐昧无所识知汝必明白指示庶可资以攸往若跣足然目一不视地厥足必至于伤然则啓心沃心以纳诲辅徳顾可须臾缓哉
　　惟暨乃僚罔不同心以匡乃辟俾率先王廸我髙后以康兆民
　　此一节书髙宗又望傅说以人事君也乃僚谓说之僚属匡正也乃辟髙宗自谓率循也先王商先哲王廸者遵行之意髙后指成汤也髙宗曰予用汝为相凡匡主安民之道汝实有之矣然独任则劳分任则逸今汝既总百官则卿士以下皆尔僚属也彼亦孰无事君之责乎汝必一身倡率与大小臣工同心合志以救正汝君或宅心未正或行事乖宜即当直言匡弼务使我率循先王太甲太戊祖乙盘庚诸贤君继述之道而蹈我髙后成汤已行之迹以安天下之兆民使羣黎百姓无一不得其所庶防绥猷辑寜之化不殊于当时而彰信允懐之休复见于今日则汝辅相之功斯大矣可不勉哉人君之道在法祖以安民为相臣者振饬百官共扶宸极葢必君徳无忝厥祖君泽下究于民而后辅弼之责始不负乎
　　呜呼钦予时命其惟有终
　　此一节书髙宗命说已毕又总致其丁寜之意也时是也髙宗叹息曰纳诲辅徳同心匡辟予之属望于汝者亦深且切已汝当敬承此命而无忽苟君徳未成则是汝之辅徳无有终也兆民未安则是汝之匡辟无有终也汝其啓心沃心务使作则无愧于先王而求以终其事可也念之哉大要锐始易而慎终难以慎终之意谋始则必无苟且姑息之谋以慎始之意圗终则自有奋厉振起之效无论君道与臣职学业与治功总皆以有终为主魏征十思十渐之箴其犹有终之义也夫
　　说复于王曰惟木从绳则正后从谏则圣后克圣臣不命其承畴敢不祗若王之休命
　　此一节书傅说因髙宗望其进谏而即望髙宗以纳谏也绳墨线弹以正木者畴谁也傅说复命于王曰人臣进谏何难人君受谏乃为难耳譬之于木不是生成便能端正必依从大匠绳墨用斧斤斵削之则自归于正而可以为器用矣人君亦岂能天生便是圣人惟虚心克己聴从臣下之谏诤则自然动无过举日进无疆而优入圣域矣谏之当从也如此故君不必求进言于臣惟当求受言于已君果能虚心从谏而克圣则凡为臣者争欲仰承徳意进献谠言虽不命之言犹且先意承之况重以王命谆切孰敢不竭尽忠悃抒纳谟猷以敬顺吾王休美之命乎臣亦愿王以圣自期而勇于从谏可耳古人云泰山不择土壤故能成其髙沧海不择细流故能成其大人主不遗葑菲刍荛之言故能成其圣天下不患无敢言之臣而人主要当有受言之实廓度量以尽其才明劝赏以作其气则聴纳日广资益多而作圣之基在是矣
　　说命中
　　此第二篇乃傅说受命作相之后与髙宗推论治道之言
　　惟说命总百官乃进于王曰呜呼明王奉若天道建设都树后王君公承以大夫师长不惟逸豫惟以乱民此一节书史臣叙傅説承命而进诲于王也树立也后王谓天子君公谓诸侯大夫师长皆官名也乱觧作治傅説既受髙宗之命位居冢宰总领百官则凡匡主安民之责皆肩于其身矣于是承纳诲之命进告于王先叹息曰天地之位设而君臣之分定尊卑上下不容逾越是乃天秩有礼所谓天道也在古昔明王奉顺天道创制立法乃先区画天下之地建置国又于国之中分设都邑树立天子为后王以统治天下诸侯为君公以分治一国且各承以大夫师长使居都邑以为之辅上下有制尊卑相维若是者岂欲以天下奉一人为安逸豫乐之计也哉良以天心仁爱斯民不能自治故寄其责于君君亦不能独治故分其任于臣君主治于上臣辅治于下惟欲使天下之民遂生复性共享乐利之休以无负上天付托之意焉耳岂可自圗逸豫不各思其职各尽其道以求合天心哉
　　惟天聪明惟圣时宪惟臣钦若惟民从乂
　　此一节书告髙宗以法天治民之实也宪法也乂治也傅说曰人君既奉天以治民即当法天以为治惟天髙髙在上至虚至公至神至灵不庸聴而聪无不闻不需视而明无不见不惟政令之得失民生之休戚举不能逃天之鉴即暗室屋漏之中不睹不闻之地亦皆照察无遗焉天之聪明如此惟圣君以是为法好恶不蔽于私赏罚皆当于理一如天之聪无不闻明无不见也如此则可以保正万而为臣民作则矣夫臣民不同而此心之公无不同君诚至公则臣之奉令守职而禀承于下者莫不敬顺而亮天之工民之心悦诚服而鼓舞于下者莫不从治而顺天之则圣人一宪天而公道之感通不期然而然者有如此葢好恶赏罚人主之大柄令出而臣共政行而民信非有他故也亦自尽其心于隠微之地而已心清明则事之丛而至者有以察其防心精一则人之环而伺者无所投其隙以纯王之心行纯王之政何患不光四表而格上下哉
　　惟口起羞惟甲胄起戎惟衣裳在笥惟干戈省厥躬王惟戒兹允兹克明乃罔不休
　　此一节书歴举宪天之事以告髙宗也戎兵也衣裳命服也傅説曰天之聪明无所不照宪天聪明者亦宜无事不然如口以出号令必斟酌当理而后臣民凛然知所遵奉一时守为律令万世奉为典谟若不加检点轻易出言则悖出必召悖入之羞矣甲冑本以御戎必兵戢而时动敌加而后应然后可以养威弭患息寇安民若恃强凌弱无故兴师则人心危惧反以动天下之兵矣衣裳以命有徳必谨之在笥待有功而后予则赏不僭而人知劝干戈以讨有罪必省诸已身原无过而后加诛则罚不滥而人知惧此四者皆出身加民国之大政一或不慎便丧聪失明颠倒错乱而违天道矣王惟戒谨乎此言勿轻出甲胄勿轻动衣裳勿轻予干戈勿轻用真能信此四者所闗甚大所系匪轻而一一皆能洞其源烛其防处之无不各得其当焉由是言出为谟诰兵戢为神武赏足以昭天命罚足以彰天讨事事合天而无不休美矣宪天之见于行政者如此夫所贵聪明者炳见防先而患必防诸未形洞晓原本而事必返诸在已振纪纲慎赏罚急其先务持其大端而已聪明而善用之庶可以宪天之聪眀乎
　　惟治乱在庶官官不及私昵惟其能爵罔及恶徳惟其贤
