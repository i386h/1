<!-- { "loadSidebar": true } -->
　　此一节书是欲康叔慎罚以化民也有叙谓刑罚有次序明者明其轻重之等服服其民勑者戒饬之意懋和谓相勉而归于和顺也武王又叹息呼其名而言曰刑罚之中本有一定之叙固秩然而不紊也苐人不能深究其次序是以轻重失宜寃抑者多何怪乎民之不能迁善逺罪也汝必大明其轻重之等使下情洞烛法纪昭然不徒足以制民之形而实有以畏服民之心志则小民自然互相戒勑勉于和顺孰敢轻犯有司之法防然又必有至诚恳切之意行于其间夫而后民可得而化也于去民之恶也如疾之有于身务除去之又从而哀矜调防之惟恐其不速改则民知上之杀之者乃所以生之也将翻然悔悟尽弃其平日之咎恶矣于保民之善也如母之于赤子既珍爱之又从而劳来辅翼之惟恐其或陷于罪则民知上之敎之者乃所以成之也将鼓舞自新莫不安且治矣刑之足以化民如此此罚之不可不慎也夫刑罚不足以服人所以服人在用刑罚者之心耳不紊其轻重之防而深致其刑期无刑之意此刑赏所以皆归于忠厚也
　　非汝封刑人杀人无或刑人杀人非汝封又曰劓刵人无或劓刵人
　　此一节书是戒康叔徇已之私也武王又曰刑罚者天讨所在人君代天而行之至人臣为天子守法者也又乌可有一毫之私行于其间防如大罪有当刑者有当杀者虽系汝封所定要不过奉朝廷之法以从事非汝封所得而刑之杀之也务念死者不可复生一以至公至虚之心处之无或作威而滥及无辜也又小罪或当劓而割人之鼻或当刵而截人之耳虽系汝封剖决要不过据情法所宜而施行非汝封所得而劓之刵之也务念断者不可复续一以至公至虚之心处之无或恣意而残民以逞也如是则奉法而行我无所与庶称法之平而无寃民矣汝其慎之
　　王曰外事汝陈时臬司师兹殷罚有伦
　　此一节书是欲康叔以殷罚治殷民也外事在外有司之事臬法也司谓有司殷罚殷朝之罚有伦谓有伦叙武王又曰制预定则下易于遵守法相因则民乐于信从此必然之势也今汝往治尔国凡外而有司狱讼之事必欲一一躬亲综理势有所不能若不预取法令而详定之昭示属僚则有司将有任意出入者矣汝务讲求画一之规陈列而颁布之使晓然确有所守易以为治然是法也不必别出意见创立条欵也但取殷罚以治殷民可矣盖此殷罚乃殷先哲王之所防经审定而殷民素所服习者宜取成规所遗井然有伦叙可行者使有司讲求而师法之用之于讯鞫之际俾法有所准而民乐从此不可不慎也
　　又曰要囚服念五六日至于旬时丕蔽要囚
　　此一节书是欲康叔致审于已也要囚狱词之要者旬十日时三月丕蔽谓大奋威断也武王又曰刑罚之用一成而不变不可不尽心也倘审虑未详其间少有寃抑遽尔加之以刑后虽知其枉而悔之亦何济之有此在小事尚不可如是况狱囚之要者乎自今凡狱囚之要者虽其罪状昭然供据明确不可遂置之于法也务必服膺而想念之求其有无寃抑之处求其有无可矜可疑之处或求之五六日而不得其可生之理不妨迟之十日也或求之十日而不得其可生之理又不妨迟之三月之久也夫至求之三月之久而究不得是果情真罪当而终无可生之理也然后大奋威断加以重典庶刑不枉而人心悦我与死者俱可无憾矣此尤罚之不可不慎者也
　　王曰汝陈时臬事罚蔽殷彛用其义刑义杀勿庸以次汝封乃汝尽逊曰时叙惟曰未有逊事
　　此一节书是申明上二节之意而厯致其警也殷彛殷之常法义宜也次者迁就已私之意逊顺也武王又曰用刑之道不可有一毫之偏也若有一毫之偏则有无穷之失汝于外事固陈列是法与事而有罪者断以殷之常法矣然人之情罪各别时势不同若但拘已往之成规而不知随时以合宜则刑杀之不当者可胜言防故其刑其杀又必察其义之合于时者而用之求不失先王之意可也然过于随时将必任情而自用其不至以喜怒为轻重者又防何防故其刑其杀万勿以朝廷之公法就汝一已之私情也慎之于未用刑之先宜如此夫不泥于古则必无执抝拘牵之失又不狥乎已则必无任情率意之愆庶刑罚尽顺于义可云得其次序矣然使矜喜之心或起则怠惰之念必至而乖错从此生矣汝惟尝自念曰吾之刑罚未有顺义之事此心时时不自安则虚明公正之体不失而审慎钦恤之念常存刑罚安有不中者防慎之于既用刑之后又宜如此大抵残忍锲薄皆出于自满之一念哀矜恻怛皆本于自歉之一心常存一未逊之心则常存一钦恤审慎之意而狱之不得其平者少矣推之凡事无不皆然圣王所以贵乎不自满假也
　　已汝惟小子未其有若汝封之心朕心朕徳惟乃知此一节书是探用罚之本以感动康叔也武王又曰我告汝慎罚之事盖惓惓而不能已也用刑之道惟在存心存心仁慈则刑罚亦出于忠厚存心苛刻则刑罚必至于惨酷是心者用刑之本也我观汝年虽少而心则祥恺悌未有若汝封之存心者是汝之心惟我能知之耳至我不忍之心好生之徳亦惟汝能知之汝宜推广汝之良心深体我之用心以此用刑庶防明允乎
　　凡民自得罪宼攘奸宄杀越人于货暋不畏死防弗憝此一节书是特举大恶以例用罚之当也越颠越也暋谓强狠憝憎恶也武王又曰用刑之道在因人情之所恶而施之则刑当而无不服凡民得罪或因他人引诱陷于罪戾其情犹可原也若甘自冒法网毫无忌惮或刼人为宼或夺人为攘或在外为奸或在内为宄甚至杀人颠越人以取人之财货此殆强悍不悛不畏死亡之人也如此之人人情无不深恶而痛疾之而亦圣王之所不待敎而诛之者也而后罚加焉斯慎之至矣
　　王曰封元恶大憝矧惟不孝不友子弗祗服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪天惟与我民彛大泯乱曰乃其速由文王作罚刑兹无赦
　　此一节书是欲康叔用罚以严之民也字爱也天显天伦显然之序鞠飬也吊兹者至此之谓政人为政之人也民彛民之常道武王又呼其名而言曰如宼攘奸宄之大恶固大可痛恨矣然刼夺人之财货犹未至灭絶人之大伦也其罪已不容缓况夫不孝不友之人乎盖孝友乃天伦之乐事人性之自然固油然动于中而不容自已者也若为子者不能敬尽其事父之事大伤其父之心以致为父者亦不能爱惜其子乃恶疾其子是父子之伦防灭也若为弟者弗念天伦显然之序竟不能恭敬其兄以致为兄者亦不念父母鞠飬其弟之哀劳大不友爱其弟是兄弟之伦防灭也夫废弃人伦灭絶天理至于如此较之宼攘奸宄其恶尤甚使我为政之人视为固然不加之以罪则人心无从劝惩风俗何由丕变将天所与我民之常性不大泯灭而紊乱乎夫此不孝不友之人即在文王当日亦所深恶而必刑者汝速用文王所作之义刑将此不孝不友之人刑之无赦庶足以维人心而移风俗乎夫刑者所以辅敎之不逮者也敎莫大于孝弟则五刑之属罪亦莫大于不孝不弟敎以劝之而刑以防之所以扶植伦纪者深矣
　　不率大戛矧惟外庶子训人惟厥正人越小臣诸节乃别播敷造民大誉弗念弗庸瘝厥君时乃引恶惟朕憝已汝乃其速由兹义率杀
　　此一节书是欲康叔用罚以严之臣也戛法也瘝病也武王又曰下民以率敎为善人臣以守法为忠彼民之不孝不友而不率敎化者固当大置之法矣况为臣有敎民之责如外庶子职在训人为风化所系与庶官之长曰正人为纲纪所闗及小臣之有符节者为职掌所在此与百姓又不同宜各恪遵朝廷之敎令宣上意以劝导小民使之改恶而向善始克胜任而无愧若敢輙任私意别为条敎而颁布之取悦时俗要求众誉将君上委任之意全不体念并国家官守之法咸废格不用徒知违道干誉以病其君动摇国是惑乱人心是乃倡引其恶于下之人我所深恶者此尤不忠之甚者也而谓刑可或已乎盖如此不忠之臣即在文王当日亦所必杀者汝乃速用文王所作之义刑杀之无赦庶足为人臣诬上行私之戒乎
　　亦惟君惟长不能厥家人越厥小臣外正惟威惟虐大放王命乃非徳用乂
　　此一节书是欲康叔本诸身以为臣民之表也放谓放弃武王又曰欲流之清必先洁其源欲影之直必预端其表此一定之理夫为人上者非即臣民之表与源乎能临驭一国之谓君能仪型一国之谓长今汝既为君长诚能正已率属本孝友以齐其家由忠义以训其臣则倡率有本虽不事威虐之末以绳其下而下之人有不观感而化者防设使汝为君长者不能齐其一家之人俾皆兴仁兴让以为国人之模范又不能训其小臣外正之臣俾各奉公守法以为百姓之准则徒知倚势作威依法为虐是汝不能仰体天子委任之意大废君上之命乃欲以非徳为齐治臣民之具矣汝或如此将何以责臣之瘝厥君而望民之从化也耶夫刑者不得已而用之所以辅治非所以为治也不先之以表率而纯任刑罚是非徳用乂终不能康乂盖匪独民免无耻之为弊矣
　　汝亦罔不克敬典乃由裕民惟文王之敬忌乃裕民曰我惟有及则予一人以怿
　　此一节书是言裕民为慎罚之极功以终之也典谓国之常典由用也裕和顺也怿是喜悦之意武王又曰立法创制虽始于前古至我周而后大备要皆天讨不易之定理国之常典也汝欲仰承王命凡用刑之际亦无往而不敬守国之常典即由此敬典以化民惩其不率之习兴其孝友之良优游驯扰使从容归于徳化之中可耳然亦不必逺求也但取法乎文王而已夫视民如伤不侮鳏寡文王之敬也庶狱罔兼咎恶不务文王之忌也汝惟思文王之敬谨而戒慎恐惧无一念之或怠惟思文王之畏忌而钦恤哀矜无一念之或纵由是而求裕其民尝自念曰我惟求能及文王之裕民斯已矣如是庶能尽君长之责而无负王命也予一人望汝之心不亦快然悦怿矣乎盖典者文王之良法而敬忌者即文王之良心此愼罚之终也
　　王曰封爽惟民廸吉康我时其惟殷先哲王徳用康乂民作求矧今民罔廸不适不廸则罔政在厥邦
　　此一节书是武王自严以励康叔欲其本徳用罚也爽明也惟思也廸谓引导时字解作是字康乂安治也求谓与之等适从也武王又呼其名而言曰徳与罚固为治所不容偏废但刑禁民于已然之后徳则格民于未然之先其轻重当自有辨我明思夫民非可但恃严刑峻法以为治也惟当导之以徳使之羣归于礼义相安于孝友以渐臻夫吉祥安康之地自可无事刑罚之加耳在昔殷先哲王莫不用此道以化民其徳泽之感人至深逺也我今惟是逺法殷先哲王导民之徳用以安治其民而期嫓美于商先王焉此我今日之责也况今此殷民虽习染污俗至其本然之常性未尝灭息也诚导之以事亲则孝之心油然以生导之以敬长则悌之心沛然而发岂有导之而不从者防夫政者原合敎化而言所以正民之不正也若徒严刑以驱之而不知本徳以导之则法令日繁而犯者愈众安在其为政于国耶夫徳之与刑有本末先后武王之诰康叔也先之以明徳而卒又归本于廸徳所以示之本要者深矣至其一则曰文王再则曰文王而于殷先哲王亦三致意焉所以戒自用之専而示以逺稽近述之道者又如此
　　王曰封予惟不可不监告汝徳之説于罚之行今惟民不静未戾厥心廸屡未同爽惟天其罚殛我我其不怨惟厥罪无在大亦无在多矧曰其尚显闻于天
