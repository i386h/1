<!-- { "loadSidebar": true } -->
　　此一篇书是商臣左相仲虺解释商王汤伐夏之慙而因进以劝勉之词军旅曰誓防同曰诰此对众告君兼以晓谕臣民故亦谓之诰
　　成汤放桀于南巢惟有慙徳曰予恐来世以台为口实此一节书是商史臣序仲虺作诰之由也武功成故曰成汤口实谓借口以为指实商史臣曰我商王成汤兴兵讨夏桀之罪桀出奔南巢因放置桀于此地遂代夏而有天下所以顺天命应人心也乃成汤自思尧舜禹禅让以来今日始行放伐之事慙愧其徳不如古且自言曰伐夏之举我虽自信其不得已但恐来世有乱臣贼子辄以我今日之事借口为指实则开祸阶于无穷此所以深自慙也盖天人之运虽交防而君臣之义无可逃成汤之慙于往昔恐于来非特慎万世之大防亦以存天理之本心也后之窥窃神器者或反借禅位为口实何其丧心尤甚哉
　　仲虺乃作诰曰呜呼惟天生民有欲无主乃乱惟天生聪明时乂有夏昏徳民坠涂炭天乃锡王勇智表正万邦缵禹旧服兹率厥典奉若天命
　　此一节书是仲虺作诰以释成汤之慙而先推本于天立君之意也涂涂泥炭火也缵继也仲虺因成汤以伐夏为慙乃作诰以解之叹息而言曰天为民而立君非徒虚拥尊位也惟天生斯民有形体即有嗜欲使无主以治之各逞其欲而相争乃至于乱惟天不忍其乱每于生民中特生一资禀聪明不蔽于欲之圣人立为斯民主敷教行政以治民之欲而息其争乱焉夏桀为民主反行昏徳暴虐其民陷民于涂泥炭火既失其所以为主矣天念斯民之无主乃笃生我商王锡之以勇足有为智足决几之徳使之表正万邦之民而继大禹旧所服行之常道以尽乂民之责此天意也今亦但率循其常道以奉顺天命而已何慙之有盖典常之理出于天大禹所服行古今帝王所率由无非共此常理夏之子孙不能缵成汤缵之故不言革命而言奉若此可见天命无私仲虺非专为释慙亦正告以人主责任重大也
　　夏王有罪矫诬上天以布命于下帝用不臧式商受命用爽厥师
　　此一节书是申言天命属汤之意也矫诬谓造作虚辞以惑民听臧善也式用也爽是昭明之意师众也仲虺曰有夏昏徳既涂炭其民而罪于天矣桀知民心不从反矫托天意诬造虚辞以宣布命令于下其背乱已甚故天用不善其所为乃使我商受命而为生民主盖以桀有昏徳百姓皆被其污染故命我王以勇智之徳为之君师用昭明其庶众使天下皆有以自新而升斯世于昭明也天之命我王者如此则伐夏之举岂容已哉何慙之有夫天下视君徳为风俗为人君者修徳以爽师此所谓自新以新民而承天之实不外是矣
　　简贤附寔繁有徒肇我邦于有夏若苖之有莠若粟之有秕小大战战罔不惧于非辜矧予之徳言足听闻此一节书言桀之忌汤已甚而汤之得民愈深也简谓简慢繁谓众多肇始也仲虺曰夏王既已不道而其所任用者又皆简慢贤哲阿附权之人同恶相济徒众寔多其不与恶相党比者独我邦耳故我商始造邦于有夏之间为桀所忌如禾苖中之有稂莠必遭锄治谷粟中之有糠秕必被簸其深加嫉恶如此所以我商之众无小无大皆战战危惧惟恐以无罪而受其祸盖彼既恃以慢贤则贤者必为其所忌而欲见翦除如此也况我王之徳尽善尽美但一称述又皆厌足人之听闻而为人所悦服岂不尤为桀所忌乎则今日之伐夏非特奉天讨亦以从人愿也何慙之有哉盖好善恶恶者天之常理人之常性桀好简贤附者而恶汤反天之常拂人之性欲不亡得乎
　　惟王不迩声色不殖货利徳懋懋官功懋懋赏用人惟已改过不吝克寛克仁彰信兆民
　　此一节书是言汤徳足人听闻之实也不迩谓不亲近不殖谓不聚敛懋者繁多之意仲虺曰我王之徳所以足人听闻者以其本原澄彻而用人处已无不得其当也凡声色货利人所同好惟王于声色则不迩之于货利则不殖之盖惟恐蛊惑心志剥削民财以自即于慆淫入于刻薄也此非纯乎天徳而无一毫人欲之私者能之乎由是以用人于人之徳行优者则崇其品秩兼之众职以懋其官人之功劳多者则锡之土田旌之章服以懋其赏由是以处已见人有善若已有之而无所不容于已有过即便改之而无所系吝其用舍之当举动之宜如此若夫寛仁者人君之大徳然行之不善或反受寛仁之累者有之惟王克寛广大中具有节制而不失于纵弛惟王克仁慈爱中兼有严厉而不流于姑息君徳昭著实有感孚一世之理天下亦皆从而信之其临民之善又如此此我王之徳所以足人听闻之实也而又何慙之有哉汤用人处已临民无不各尽其道而要惟有不迩不殖之徳以致此此以知君心诚万化之原也
　　乃葛伯仇饷初征自葛东征西夷怨南征北狄怨曰奚独后予攸徂之民室家相庆曰徯予后后来其苏民之戴商厥惟旧哉
　　此一节书是言民心之归商非一日也仇饷言与馈饷者为仇攸徂谓所往处徯待也苏再生也仲虺曰我王之徳能彰信兆民者于何见之昔者葛伯无道放废不祀王使人问之对曰无以供粢盛王乃使亳邑之少壮往为之耕老弱馈送饮食乃葛伯反杀我馈饷之童子而夺其黍肉是不以为徳而反以为仇也王于是不得已而兴兵伐之盖初征实自葛始是时天下国君暴乱者多王即以此仁义之师而并征无道其时四方之民苦于其上之不徳而望我王之救之也当王师未至但见东面征讨则西方之人胥怨望焉南面征讨则北方之人胥怨望焉皆曰奚为独后我而不先救之也望而不至反出怨言此非实有伤于中而望王之至必不尔也及王师既至则见其民妻孥相庆曰吾侪困苦待我仁君久矣今我君来吾侪其死而复生乎惟其望之之深故感之之切而喜我王之至者又如此也民之归商其来已久非一朝一夕之故矣则今日之有天下亦人心之爱戴有不容已而又何慙之有哉夫惟仁者无敌于天下汤伐罪吊民民之悦之如时雨降此其所以为仁者之师乎
　　佑贤辅徳显忠遂良兼弱攻昧取乱侮亡推亡固存邦乃其昌
　　此一节书是仲虺以君天下之道朂王而先言懐诸侯之道也仲虺曰天命初归之日正人心望治之时王得天下无慙也惟务自尽其为君之道而已彼诸侯之中有才徳兼备是谓贤者则当隆其礼遇信任而眷佑之不特増其爵秩已也有积善行仁是谓有徳者则当厚其赉予培植而辅助之不但安其土田已也有委身徇国而为忠则当褒显之以其令名有奉公守法而为良则当奨劝之以遂其所志凡此所以善善也因诸侯之有善而吾所以劝善者当如是也有柔懦无为而弱者当兼并之而治以王官有昏庸不明而昧者当攻治之而削其封地有败壊法纪是乱者也当殄灭其国而取之有荒淫无度是亡者也当戮及其身而侮之凡此所以恶恶也因诸侯之有恶而吾所以惩恶者又当如是也然皆何容心于其闲哉彼弱昧乱亡本有亡之道吾特因其亡而推之贤徳忠良本有存之道吾特因其存而固之耳夫如是推亡固存好恶一出于正刑赏不渉于私见诸侯之善者益知所劝而进于善诸侯之不善者亦知所惩而不为不善矣邦国不其昌乎王但自尽其君天下之道可也盖推亡固存即天之栽培倾覆此圣人之公也公非仁者不能故曰惟仁者能好人能恶人
　　徳日新万惟懐志自满九族乃离王懋昭大徳建中于民以义制事以礼制心垂后昆予闻曰能自得师者王谓人莫已若者亡好问则自用则小
　　此一节书是仲虺勉汤以修徳检身之道也懋昭大徳者黾勉以明其徳之意后昆后世子孙也仲虺曰人主一身为逺近亲疎之所系属者以其有徳也诚使其徳日新不已自足维系乎人心不特近者悦服也万虽逺而亦懐之若志自满假不能自新不但逺者擕贰也即九族至亲而亦离之矣今我王之徳虽足听闻然何可不自勉哉必也振奋精神以勉明其大徳求所为中道者而建立之以为民之准盖徳者我之所得而中者民所同具也民不能以自中必君建之民乃有所观法可使咸归于中而义礼者又昭徳建中之要也故动则以义制事万几当前必裁决其可否而使无过不及之差静则以礼制心一念之萌必慎持其逸豫而使无偏倚之累如是则内外合徳中道立矣且非特可建中于民也即垂诸后世凡子孙之欲制事制心者其家法自足相承而有余裕矣然是道也必学焉而后能之也我尝闻古人之言曰人君能虚已下贤求人臣之可法者而师事之则徳崇业广将天下之善皆归于已故可以王若矫矜自恣谓人皆不如我善日益消而天下之恶皆归之矣此亡道也凡事不耻下问而心诚好之则万善咸集何等优裕若偏愎自用则一己之聪明所见不广其能几何故狭小也虺述古人之言如此王者以一身而为中外臣民立极作之君亦作之师使非虚已下贤隆师问道亦何以为下民之师然则欲尽君道以垂法其崇师道以立本哉
　　呜呼慎厥终惟其始殖有礼覆昏暴钦崇天道永保天命
　　此一节书是仲虺告汤以谨始善终之道也仲虺作诰之终又叹息而言曰天下事善作者必善其成善终者必善其始末有始之不慎而能安保其终者也今以我王始有天下若欲长享大业垂之无穷正宜致谨于受命之初耳盖福善祸淫上天不易之道有礼者天必笃厚而培植之昏暴者天必厌弃而倾覆之此所以天命靡常惟徳是视也自今以往惟愿兢兢业业敬天之所以福善之道而以礼自持畏天之所以祸淫之道而以暴为戒则可以长保天之休命而膺厯服于无疆矣王可不自勉哉按仲虺作诰首言上天立君之意而未复言天道可畏天命不可恃可见人君谨始善终惟一敬承天意而已以成汤之圣宁有昏暴不终而弃天命者然犹丁宁训告至于如此此古者君臣儆戒之义足为万世法也
　　汤诰
　　此一篇书是成汤伐夏即位之后告谕天下之言
　　王归自克夏至于亳诞告万方王曰嗟尔万方有众明听予一人诰惟皇上帝降衷于下民若有恒性克绥厥猷惟后
　　此二节书是叙作诰之由先言君道所系之重也上帝谓天衷即中字若顺也绥安也猷道也成汤既克夏而有天下乃还归于亳都以退就侯国此时诸侯皆率职来朝则天下已归汤矣汤乃作诰以大告谕万方因与天下臣民更始焉王曰嗟尔万方之众其明听我一人之言夫民之所恃以生而使各安于其道者皆是天生之而后成之也惟皇上帝当始生万民之初即予以至正之则所谓衷也民受此衷以生但率循其自然皆有不可易之常理谓之恒性独是气禀不齐遂有清浊纯杂之异所以不能皆全其性之固有而安于其道之常故天生民而立之君使司牧之有政刑以匡其不率有教化以鼓其自新夫而后愚可开知识可牖则所以变其气禀之异反其降命之同惟大君能之也然则为人君者有奉天治民之责其道顾不重哉盖至善之理出于天在天为衷民受之为性后绥之为猷其实一也欲尽人之性必先自尽其性万世性学之源其自成汤一言开之乎
　　夏王灭徳作威以敷虐于尔万方百姓尔万方百姓罹其凶害弗忍荼毒并告无辜于上下神只天道福善祸淫降灾于夏以彰厥罪
