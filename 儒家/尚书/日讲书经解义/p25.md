<!-- { "loadSidebar": true } -->
　　我闻吉人为善惟日不足凶人为不善亦惟日不足今商王受力行无度播弃犂老昵比罪人淫酗肆虐臣下化之朋家作仇胁权相灭无辜吁天秽徳彰闻
　　此一节书是先举古语而后数商受之恶也无度无法度也播放也犁字与黧黑之黧通用是老人面上顔色酗是醉后发怒无辜谓无罪之人吁天告天也武王曰我闻古人有言凡为善之吉人其心惟在于善虽终日为善犹以为未足也凡为恶之凶人其心亦惟在于恶虽终日为恶犹以为未足也今商王受其所勉力而行者皆不循法度之事老成之臣所当亲近者乃放弃之罪恶之人所当斥逐者乃亲比之又且淫于色酗于酒纵肆威虐以害于百姓此正所谓凶人为不善亦惟日不足也在下之臣子见受之所为如此亦相与习染化而为恶各立朋党互为仇讐胁上权力以相诛灭其毒流于天下使无罪受害之人无处控诉呼天告寃故其腥秽之徳显闻于天耳夫天道福善祸淫岂能容此凶人哉
　　惟天惠民惟辟奉天有夏桀弗克若天流毒下国天乃佑命成汤降黜夏命惟受罪浮于桀剥丧元良贼虐谏辅谓已有天命谓敬不足行谓祭无益谓暴无伤厥监惟不逺在彼夏王天其以予乂民朕梦协朕卜袭于休祥戎商必克
　　此二节书是先即夏事以喻商受之必亡后即天意以明伐商之必克也浮犹言过也剥落也失位去国谓之丧元良指微子谏辅指比干监视也协合也袭重也休祥吉兆也戎商谓加兵于商武王曰惟天惠爱下民立君以长之立师以敎之惟为人君者居天之位治天之民必当仰体天心以尽君师治敎之责庶乎不负上天立已之意也昔有夏之君桀不克顺天惠民乃恣为淫虐流毒于下国于是天心厌之乃佑命商王成汤假手以诛之而降黜夏命迁于有商今商王受之罪比之于桀则又过之如微子者商之元子又有贤良之徳彼乃遗落之使失位而去比干者以直谏匡救彼乃加以残虐之刑至于剖心而死天心久厌其恶彼则自谓已有天命君徳莫大乎敬彼则谓敬为不足行祭祀者朝廷大典彼则以为无益暴虐者人君大恶彼则以为无伤夫前人之成败乃后人之明鉴商之所鉴视者初不在逺惟在彼夏王桀耳今日上天之意殆使我伐商以治民也且我于兴师之时尝得吉卜又尝得吉梦梦与卜合重有休祥之应此皆默有天意非偶然也以是知伐商之兵断乎其必胜矣
　　受有亿兆夷人离心离徳予有乱臣十人同心同徳虽有周亲不如仁人
　　此一节书是即人事以明伐商之必克也十万谓之亿十亿谓之兆夷解作平谓平常也乱臣能治乱之臣周亲至亲也武王曰用兵胜负视其人材何如今受所统虽有亿兆之众然皆寻常平等之人且离心离徳不相联属我所有拨乱反正之臣虽止十人然皆尽忠报主与我一心一徳是受之众不如我之寡也受所亲信者虽有同姓至亲然皆凶人丑同恶相济我之十臣虽不尽是我之亲戚然皆是仁厚有徳之人可以经济世除暴安民是受之亲不如我之疎也商周之胜败不于此而可决也哉
　　天视自我民视天听自我民听百姓有过在予一人今朕必徃
　　此一节书是合天人而言之知伐商有必克之理也武王曰天人一理善观天者验之于民而已今夫天虽未尝有目以视人而于人之善恶无所不见者亦自我民之视以为视也虽未尝有耳以听人而于人之是非无所不闻者亦自我民之听以为听也今天下之百姓皆过责于我一人之身言我不能徃正商罪救民于水火之中民情如此则天意可知苟不能慰民之心则不能顺天之意将无以成永淸之功而不免于惟钧之罪矣今日伐商之徃岂我所容己哉
　　我武惟扬侵于之疆取彼凶残我伐用张于汤有光此一节书是表已伐商之公心也扬奋扬也侵入也疆谓疆界凶残指纣言武王曰我之伐商既在所必徃则所以成武奋以侵彼商受之疆界者正以商受暴虐天下患之故欲取彼凶残以拯民于水火之中于以建永淸之烈于以成未集之勲而杀伐之功因以张大焉耳昔汤之降黜夏命由桀之弗克顺天汤之心固公天下之心矣今我之取彼凶残由受之罪浮于桀则于汤之心岂不益显于天下乎夫武王伐汤之子孙覆汤之宗社谓之汤雠可也而曰于汤有光盖古之圣人皆以公天下为心如此
　　勗哉夫子罔或无畏宁执非敌百姓懔懔若崩厥角呜呼乃一徳一心立定厥功惟克永世
　　此一节书是勉将士图伐商之功也朂勉也夫子指众将士武王曰勉哉尔等将士无或以受为不足畏寜执心以为非我所敌常存戒惧之意可也所以然者何也今商之百姓畏受之虐懔懔乎若崩摧其头角然人心危惧如此所望者惟此一举而可以忽心乘之乎呜呼尔等将士其同以除暴救民为徳同以除暴救民为心一战胜商立定其功则庶防民无懔懔之危而得以久安于斯世矣夫武王誓师既曰戎商必克又曰寜执非敌既曰予有乱臣同心同徳又曰乃一徳一心圣人之重用民命临事而惧如此
　　泰誓下
　　此泰誓下篇史臣记武王伐纣既渡河将趋商郊誓师之辞
　　时厥明王乃大廵六师明誓众士王曰呜呼我西上君子天有显道厥惟彰今商王受狎侮五常荒怠弗敬自絶于天结怨于民
　　此二节书是叙武王将趋商郊廵师誓众而先言受之天弃民怨也厥明是明日大廵周徧廵视也六师六军也西土君子指西方从征之将士显道明显之道五常五伦也即指显道言史臣曰武王既以戊午日次于河朔至于明日将趋商郊去敌甚近乃大廵六师按行军垒然后晓然发令誓戒众士叹息而言曰呜呼凡从我而来西方之君子各宜知悉上天有明白显著之道曰仁曰义曰礼曰智曰信此五者之道各有攸属或以天合或以人合一伦一理截然不混其甚为彰明为君者敬守此道以为法于天下可也今商王受乃狎侮此五常之道荒弃怠惰全然不敬上则自絶于天而天弃之下则结怨于民而民畔之天怒民怨如此我安得不奉天顺人以讨之哉
　　斮朝渉之胫剖贤人之心作威杀戮毒痡四海崇信奸回放黜师保屏弃典刑囚奴正士郊社不修宗庙不享作竒技淫巧以悦妇人上帝弗顺祝降时丧尔其孜孜奉予一人恭行天罚
　　此一节书是述纣狎侮五常自絶于天之事也斮砍断也朝渉淸晨渡水也胫脚骨也贤人指比干痡病也奸回奸邪之人也正人指箕子妇人指妲己祝解作断武王曰商王受于冬月见人早晨渉水疑其胫何故耐寒乃斫而观之恶贤人比干强谏怒曰吾闻圣人心有七窍遂剖比干之心而观之大作刑威任意杀戮以毒病四海之人其所崇信者皆是奸邪小人其所放黜者乃在师保重臣先王之典章法度则屏弃之而不用正士如箕子者则拘囚之以为奴郊社所以事天地而不行修举宗庙所以事祖宗而不行享祀惟专作竒异之技术淫侈之巧物以媚悦所幸之妇人夫剖贤人囚正士是无君臣之义也不享宗庙是无父子之恩也放逐师保是无师友之礼也媚悦妇人是无夫妇之道也商王之悖乱天道以自絶于天如此故上天不顺其所为而断然降是丧亡尔众士其可不勉力不怠奉我一人以敬行天罚哉
　　古人有言曰抚我则后虐我则雠独夫受洪惟作威乃汝世雠树徳务滋除恶务本肆予小子诞以尔众士殄殱乃雠尔众士其尚廸果毅以登乃辟功多有厚赏不廸有显戮
　　此一节书是言纣结怨于民而勉将士之尽力也后君也独夫谓孤立无助之人指纣言树徳务滋除恶务本二句亦古语也肆发语词诞大也殄絶也殱灭也廸字解作蹈字杀敌谓之果致果谓之毅登成也乃辟汝君也武王曰我闻古人有言曰小民之情向背无常以恩抚我则爱戴之为君上以威虐我则疾视之如寇雠由此言观之今孤立无助如商王受者大作威虐以残害于尔百姓是乃尔之世雠也宁复可为汝君乎我又闻古人曰欲树立人之徳则务其滋长欲除去人之恶则务絶根本今商王受正众恶之本所当急去者也故我小子大以尔等众士问受之罪务殄絶殱灭尔之世雠尔等众士其蹈行果毅无有畏避无有中止以成尔君吊民伐罪之功可也尔若功绩众多则我有厚赏非特一爵一级而已尔若不蹈行果毅则必有显戮以示众庶尔等可不思防勳定难以自免于罪戾哉
　　呜呼惟我文考若日月之照临光于四方显于西土惟我有周诞受多方
　　此一节书是述文王之徳为天人之所归也西土指岐周丰镐之地多方万方也武王曰商王受之恶天人共弃之如此有必亡之矣尔等亦知我周有必兴之理乎呜呼当商之季惟我文考能率典以敬天修政以仁民其徳之辉光譬如日月之明照临下土东西朔南之逺光无不被而岐周丰镐地为至近故其徳为尤显文考之徳其所及如此是以人心戴之天命归之惟我有周宜其大受多方而有天下也夫我有文考之徳为之凭藉天下之大自不能舍而他适矣尔众之辅我伐商也又何疑哉
　　予克受非予武惟朕文考无罪受克予非朕文考有罪惟予小子无良
　　此一节书是善则称亲过则归已圣人之临事而惧也武王曰我文考之徳既足以兴今日之事惟凭藉先徳而已故我能胜受非我之威武足以取天下也乃惟我文考有徳无罪故为天所佑而庇及后人耳若不幸而受能胜我非我文考之有罪不足以得天下也乃惟我小子徳薄无良故为天所谴而辱及前人耳我与尔众士其共勉之哉泰誓中篇之末称汤下篇之末称文考盖论万古大义则武王于汤任再起之责者也论一家世徳则武王于文王任成终之责者也逺则欲无愧于汤近则欲无忝于文考武王所以临事而惧也
　　牧誓
　　史臣记武王伐纣兵至牧野临战誓师之辞以牧誓名篇
　　时甲子昧爽王朝至于商郊牧野乃誓王左杖黄钺右秉白旄以麾曰逖矣西土之人
　　此一节书是叙武王军于牧野将誓师而先慰劳之也甲子是二月初四日昧爽天将明未明之时也牧地名在商之郊外即今河南卫辉府城南钺斧也黄钺以黄金为饰者也逖逺也史臣曰时二月四日甲子黎明之时武王至于商郊牧野之地乃发誓命以戒勉将士武王左手持黄金所饰之钺右手持白旄以指麾军中曰尔等皆西土之人我以伐暴救民之故率尔至此其行亦已逺矣武王此言盖慰众之劳而啓其听誓之心也
　　王曰嗟我友冢君御事司徒司马司空亚旅师氏千夫长百夫长及庸蜀羌髳微卢彭濮人称尔戈比尔干立尔矛予其誓
　　此三节书是武王歴呼从征之人而欲其听之审也友相隣交好之国冢君各国嗣立之君御事执事之人司徒司马司空为三卿亚大夫也以其为卿之次故谓之亚旅士也以其人众故谓之旅师氏官名掌扈从宿卫之事千夫长统千人之帅百夫长统百人之帅也庸蜀羌髳微卢彭濮西南夷八国名称举也戈矛皆鎗类比并列也干盾也即今之遮牌武王曰嗟哉我邻国之诸侯与我本国治事之臣司徒司马司空亚大夫众士师氏之官千夫之长百夫之长及庸蜀羌髳微卢彭濮八国之人皆执汝之戈排列汝之干树立汝之矛我将发誓命以告汝宜审听之夫武王伐纣本仁义之师而又器械严整士气精明于誓师之时已可以不战而屈人矣
　　王曰古人有言曰牝鸡无晨牝鸡之晨惟家之索今商王受惟妇言是用昬弃厥肆祀弗答昬弃厥遗王父母弟不迪乃惟四方之多罪逋逃是崇是长是信是使是以为大夫卿士俾暴虐于百姓以奸宄于商邑
