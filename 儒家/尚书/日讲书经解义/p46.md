<!-- { "loadSidebar": true } -->
　　此一节书是告殷臣以化民之本在于修身齐家也成王曰所谓尔罔不克臬者当何如以克之身之主在心心不静正则身不和顺是不和由于自作尔殷多士惟务省察于心使措诸身者言动悉协其宜而身无不和哉家之本在身身不和顺则家不和睦是不睦自尔导之尔殷多士惟务端范于身使效诸家者长幼各循其分而家无不和哉夫身和而家和尔新邑之民由是观感兴起欢然有恩以相爱灿然有文以相接而伦纪昭明自无败常乱俗之患则尔始不负职任惟能勤于化民之事者矣尚皆勉哉抑两言惟和即身修家齐之谓克明则国治即百姓之身家无不和也此虽为臣化民而言人主之倡化于臣亦不外此大学之道备矣
　　尔尚不忌于凶德亦则以穆穆在乃位克阅于乃邑谋介
　　此一节书是告殷臣以化民之事在于正已用人也成王曰殷顽民叛乱之凶德虽若可畏然由所谓身家惟和尔邑克明者论之则知善化之道在于尔殷多士勿以其难化而畏忌之有如临民之际亦则以穆穆和敬之容端居尔位使之瞻仰观法潜消其悍逆悖戾之气又能简阅于尔邑中旌其孝秀防其贤良以谋为尔之介助则民之顽者亦将感慕奋发革心向化矣又何可畏忌之有哉盖穆穆在位正身以端化民之本也克阅乃邑鼓舞以行化民之权也孔子云临之以庄则敬举善而教不能则劝可见化民之道同出一揆也与
　　尔乃自时洛邑尚永力畋尔田天惟畀矜尔我有周惟其大介赉尔廸简在王庭尚尔事有服在大僚
　　此一节书是申告殷臣而劝之以休也成王曰尔殷多士能如我所言和身睦家正已用人以勤于化民之事自是居于洛邑庶几永保家业竭力畋治尔胥伯正之禄田如此奉法循职上天亦将畀与矜怜于尔使之康宁获福我有周亦将大介助赉锡于尔优厚之以爵赏启廸简防入仕王朝不但为洛邑之胥伯正而已也庶几勉尔职事以尽忠我周虽进而服位于公卿大臣之列亦无难至又不但在王庭而已也多士可不共劝与当顽民迁洛时即简任殷之旧臣以长治其旧民未尝进用之于朝故又以在王庭在大僚为言欣动其心使知所向慕兴起忠厚之意驾驭之权可谓两得之矣
　　王曰呜呼多士尔不克劝忱我命尔亦则惟不克享凡民惟曰不享尔乃惟逸惟颇大逺王命则惟尔多方探天之威我则致天之罚离逖尔土
　　此一节书是申告殷臣而警之以威也享奉上也多方亦当作多士探取也逖逺也成王又叹息呼殷多士而告之曰尔若不能交相劝勉忱信于我所言和身睦家正已用人之命是尔不能尽职以奉上凡洛邑之民转相仿效亦惟曰上不必奉不肎信顺尔之教令矣且尔既不能勤事尽职乃惟务放逸惟务颇僻大违逺我王命身不和而家不睦非但不克明于尔邑将益恣顽民之凶德则惟尔多士探取天威自贻殃祸我则奉天威以行罚使尔身家播迁离逺尔之乡土虽欲力畋尔田尚可得哉尔多士其深戒之盖有司之职化民即所以奉君奉君即所以得天反是则探天之威不独为殷士着戒殆为人臣懐二心者立万世之大防与
　　王曰我不惟多诰我惟祗告尔命又曰时惟尔初不克敬于和则无我怨
　　此二节书是申饬以作诰更始之意也成王曰我岂欲如此多言而谆复不能自已哉我惟敬告尔以所当劝勉之命使尔知顺王命即所以安天命也成王又曰尔四国士民前日助奄为叛之罪皆已降宥今与尔更始正迁善自新之初要在敬谨于和心以和其身家耳苟又不能敬于和犹循乖乱之旧习则自取诛灭他日无以王法为残忍而于我怨尤也篇中丁宁告戒惓惓恳恳无非开其为善禁其为恶周家忠厚开基之意溢于言表此所以享八百年有道之长也哉



　　日讲书经解义卷十
　　钦定四库全书
　　日讲书经解义卷十一
　　立政
　　此一篇书是周成王初即政周公告以任贤图治之道也其要在慎择大臣大臣既贤则所举皆得其人而政无不立矣史臣记其语因以立政名篇
　　周公若曰拜手稽首告嗣天子王矣用咸戒于王曰王左右常伯常任准人缀衣虎贲周公曰呜呼休兹知恤鲜哉
　　此一节书是周公上告成王首言用人之当谨也休美也恤忧也周公将率羣臣见王而先告之若曰凡我诸臣当拜手稽首致敬以告于王盖王既嗣天位为天之子为天下之王矣我诸臣当告以君道之大也羣臣用皆进戒于王曰人君治天下以得人为本务王左右之臣有牧民之长曰常伯有任事之公卿曰常任有守法之有司曰准人是大臣之长乃王左
　　右之最尊者又有掌服器之缀衣执射御之虎贲是近臣之长乃王左右之最亲者皆选用所当谨也周公因叹息而言曰美矣此数官者大臣位望隆重为天子之股肱近臣职任亲密为天子之心膂何其休也然而职尊者有安危之寄职亲者有习染之移不可不审择其人但恐人君于尊者易踈于亲者易狎知以不得人为忧者殆亦鲜哉此周公将详言立政在于用人而先以知恤者少警悟成王也人主念其休又知所恤则必察之明而始无幸进用之当而终无易退所谓劳于求才逸于任贤者不在是乎
　　古之人廸惟有夏乃有室大竞吁俊尊上帝廸知忱恂于九德之行乃敢告教厥后曰拜手稽首后矣曰宅乃事宅乃牧宅乃准兹惟后矣谋面用丕训德则乃宅人兹乃三宅无义民桀德惟乃弗作往任是惟防德罔后此二节书是言夏王大禹之知恤及后王桀之不知恤也廸行也竞强也吁招呼也廸知者蹈知而非苟知忱恂者诚信而非轻信也九德即虞书臯陶所言之九德宅者居其位也事即常任牧即常伯准即准人谋面谓谋人之面貌也义民贤人也往任谓往昔任贤之事也周公曰古之人君廸行知恤之道者惟夏王大禹当日贡赋九州玉帛万国乃王室大强之时天眷可谓隆矣犹不敢自恃治安常招呼贤俊之士代理天工以为尊事上帝之实当时夏之大臣亦仰承吁俊之心以荐贤为务凡于九德之行必蹈知而诚信之确见羣臣中某人有某德可用某德有某事可征乃敢进言告教于其君拜手稽首称君以告之曰凡此九德之人优于任事者使居任事之官优于牧民者使居牧民之官优于守法者使居准人之官能尽用贤之道如此乃能尽其为君之实矣苟非廸知忱恂于九德之行徒谋度人之面貌用以为大顺于德乃宅之以官此三宅中岂复有贤者以称其任而尊事上帝乎夫大禹以任贤立政而造有夏之业向使夏后王世世以知恤为心虽至今大竞可也奈何桀逞恶德弗作往昔先王任贤之事惟任用防德之人是以防亡无后我不可不鉴于有夏矣可见祖宗用贤而兴子孙不用贤而亡皆由创业之君能知恤而守成之君鲜知恤也周公之惓惓进戒可为万世任贤图治者训矣
　　亦越成汤陟丕厘上帝之耿命乃用三有宅克即宅曰三有俊克即俊严惟丕式克用三宅三俊其在商邑用协于厥邑其在四方用丕式见德
　　此一节书是言商王成汤以知恤而兴也陟升也丕厘大治也耿光明也严惟丕式敬思而大法之也周公曰自古知恤之君夏王大禹而后亦及于商王成汤由诸侯升陟为天子知典礼命讨皆原于天大加厘治而惇之庸之章之用之俾上帝之光命赫然昭著于天下乃又能旁求贤才相助为理所用以居常伯常任准人之官为三有宅者实能就是位而不旷废其职所称为有常伯常任准人之才曰三有俊者实能就是德而不浮溢其名其知之明如此然非徒用之而已且严敬思惟于心无敢少忽又大以为法式一政一事必从而不违实能尽其宅俊之用使三宅之居位者得以奏其绩三俊之储养者得以见其才其任之专又如此所以贤智奋庸登民风于至治其在商邑之近而观感者相亲相睦用和协于其邑其在四方之逺而向慕者用以大为取法如亲见其君德而无不顺治焉夫近者察之详其情未易齐也而能使协于厥邑则纯之至矣逺者及之难其德未易徧也而能使丕式见德则大之至矣此皆由成汤廸行知恤之道举用当而人心服故其治效至纯至大如此为帝王者可不以为法哉
　　呜呼其在受德暋惟羞刑防德之人同于厥邦乃惟庶习逸德之人同于厥政帝钦罚之乃伻我有夏式商受命奄甸万姓
　　此一节书是言商后王纣以不知恤而亡也暋强防也羞进也崇尚之意也庶习羣小近习也伻使也式用也奄尽也周公又叹息而言曰商之后王能以夏桀为戒而世法成汤之知恤得宅俊之贤尽宅俊之用将见于赫汤孙且至今有耿光矣奈何后王受其德昏防因放弃贤人君子所任三事大臣惟是进尚刑戮以防虐为德之诸侯与之共治其邦国所列职于禁近惟是众丑狎习以纵逸为德之小人与之共任其朝政同恶相济民不堪命是以上帝敬致其罚而殄灭之乃使我周有此诸夏即用商先王所受之天命尽甸治天下万民井牧以供赋税什伍以供职役一如昔日之夏亡而商兴焉我周可不鉴于有殷哉三代而下知恤者愈不数见兴亡之际何可胜慨亲贤臣逺小人是在人主谨其好恶取舍矣
　　亦越文王武王克知三有宅心灼见三有俊心以敬事上帝立民长伯
　　此一节书是言周文王武王之知恤也周公曰知恤之君夏禹商汤而后亦及我周之文王武王君臣之间以心相信凡授位之三有宅就其经纶设施真能审知其心之所存者皆公忠而可托凡储用之三有俊就其议论风采灼然明见其心之所蕴者皆素裕而足用非徒谋之面貌而已也由是以此宅俊之臣而敬事上帝或代天以理事或代天以子民或代天以守法则天工无或旷焉以此宅俊之臣而立民长伯或率先以治民事或率先以安民生或率先以紏民慝则民情无弗协焉我文王武王所以廸行知恤之道而缵禹旧服于汤有光者大要在是矣盖文武之敬事即禹之尊帝汤之丕厘也其实惟是养贤以及民非别有敬事之法也然非克知灼见而求其用人得当难矣人主诚有志于得人安可不务知人哉
　　立政任人准夫牧作三事虎贲缀衣趣马小尹左右携仆百司庶府大都小伯艺人表臣百司太史尹伯庶常吉士司徒司马司空亚旅夷防卢烝三亳阪尹
