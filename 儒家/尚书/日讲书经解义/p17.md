<!-- { "loadSidebar": true } -->
　　此一节书是伊尹告太甲以君道之难也伊尹重言以告于王而叹息曰人主一身上为皇天之所式临而明则为万民所依幽则为神所鍳诚无有一之可忽者也惟天居髙在上有尊无亲然敬者事天之理也人君能敬以自持凡动静语黙无一念之敢忽则天乃眷佑而亲之矣民情向背初无恒情然仁者治民之理也人君能仁以保民抚绥鞠养无一夫之不被则民乃归往而懐之矣神幽隠最为难测然诚者祭鬼神之理也人君能竭诚对越使实意感孚一气相为聨属则鬼神自降福而来享矣可见人主居天之位一念不谨则不免于防天慢神虐民之咎其可以易而忽之哉甚矣天位之艰而居天位者不可不思其艰以尽其道也夫人主一身而天民鬼神之心属焉天民鬼神之心无常而人君之为敬为仁为诚则可以有常其权亦在人君自操之耳
　　徳惟治否徳乱与治同道罔不兴与乱同事罔不亡终始慎厥与惟明明后
　　此一节书是伊尹告太甲以治乱之所关终始之宜慎也伊尹之言曰天位维艰人君所以常保此位者亦在乎仁敬诚三者之徳而已有是徳则天佑之民懐之神享之而足以致治无是徳则天之所不佑民之所不懐鬼神之所不享而足以致乱古之人有以徳而致治者矣人君之所行能与治世之道事事相同诚敬以格天神仁爱以抚民众则国未有不兴者古之人亦有以否徳而致乱者矣人君之所行苟与乱世之事有一相同或躭于货色或淫于游畋或恣于刑戮或蔽于奸邪则国未有不亡者治乱安危亦在乎慎所与而已然人情谨始而怠终诚能自践祚之初至厯年之久兢兢业业皆与治世之道相同而不使一事苟同于乱世则治可常保矣此惟明哲之君深明乎天人治乱之理而不为嗜欲所摇夺者能有此也欲保维艰之天位尚其慎所与哉汉唐以来治乱兴衰之故备在史册其兴必有所以兴其乱必有所以乱人君察其大纲而于用人行政之间自相衡度则不越已然之陈迹而可以知无穷之治乱正古人所谓人毋于水鍳当于人鍳之説也
　　先王惟时懋敬厥徳克配上帝今王嗣有令绪尚监兹哉
　　此一节书是伊尹勉太甲法汤以图治也懋勉也配对也监视也伊尹之言曰与治同道不必逺求我先王成汤能朝夕懋勉以敬修其徳纯粹无私与天合一故足以配乎上帝而为临御万方之主今王所嗣者先王令善之统绪亦惟视先王之懋敬者以为法而可哉盖君徳莫大于能敬而敬莫贵于能勉懋敬则仁与诚在其中克配上帝则民懐而鬼神无不享矣语其用力之始则曰懋敬语其功化之极则曰配帝先儒谓伊尹彻上彻下以告太甲诚圣学之心传而君徳之要领与
　　若升髙必自下若陟遐必自迩
　　此一节书是伊尹告太甲以进徳之有序也伊尹之言曰先王之敬徳足以配天观法乎先王者岂能一蹴而至其精微之域哉先就一言一动之间时存敬畏驯至于无时不敬无事不敬念念合乎天理而不参以一毫私欲之累则配天之诣不难至也若升髙者然必自下而后髙可渐登若陟遐者然必自迩而后逺可渐至此又法祖进徳者所宜知也盖下学上逹者乃圣功而欲速躐等者非王道谨言动之几微则义精仁熟之本也同生民之休戚则久道化成之基也不希心于髙逺亦不自画于卑近盛徳大业在是矣
　　无轻民事惟难无安厥位惟危慎终于始有言逆于汝心必求诸道有言逊于汝志必求诸非道
　　此三节书是伊尹告太甲以重民事慎天位谨始听言之道也民事农桑之事也厥位人君之位也逆违拂也逊随顺也伊尹之言曰人君富有四海享万方之奉而不知稼穑之艰难轻视民事者有之矣不知小民终嵗耕凿尚有不足于食者终蚕桑尚有不足于衣者慎毋轻民事而思其难可也人君抚有成业居九重之尊而不察天心之向背安视厥位者有之矣不知一念所动天意视为去留一事所施民生视为休戚慎毋安厥位而思其危可也人情莫不欲令终而必先慎之于其始嗜欲之萌偶开其端而后必至于横决政令之发姑为尝试而害已极于无穷未有始之不善而可以善其终者听言尤人主之要道惟当求义理之正不当徇意见之偏如其言忠鲠激直犯顔色触忌讳是逆于汝心之言也逆耳之言难于听受当虚心平气思其言果有益于身心果有裨于治理是于道有合也则不难屈已以从之自此忠言谠论日闻于前矣如其言阿顺从谀窥色笑承意防是逊于汝志之言也谐媚之言易于听纳当清心体察思其言恐卑顺以取容恐逢迎以取悦果其非道也则不难正色以拒之自是谗谄面谀不至于前矣听言之要道无出于此者人君临御天下察邪正决安危辨是非莫大于听言一断之于道则明镜在悬妍立辨善乎伊尹之言朱子以为治道别无説能此则未有不治者惟在人君虚已以听之而已
　　呜呼弗虑胡弗为胡成一人元良万以贞
　　此一节书是伊尹勉太甲以慎思笃行而言其效之大也虑思虑也胡作何一人指君身也元大也良善也贞正也伊尹之言曰臣前所言者皆进徳保民听言致治之要道诚能不徒听其言而实思其理极深研几穷微逹变始可以得其理之当若弗能思虑则亦泛听而已何由而能得乎诚能不徒思其理而实为其事勉强力行精明果断始可以望其功之成若弗能有为则亦徒思而已何由而有成乎为人君者百辟奉为仪型万民视为表帅一身所系至大也能虑则理无不当而是非邪正不能淆能为则功无不成而艰钜险阻不能惑所存者皆先王懋敬之心所行者皆先王懋敬之事而一人有大善之徳矣由是而显足以建极陈常微足以潜移黙化百官正于朝而在廷无佞谀万民正于野而四海有同风岂非与治同道之极功哉盖哲谋为作圣之基而行健乃君徳之大虑欲其周为欲其敏保天位以懐小民莫切于此
　　君罔以辨言乱旧政臣罔以宠利居成功其永孚于休
　　此一节书是伊尹复政于太甲戒其变乱先王之法度且自言成功之宜退也伊尹之言曰为君者有清净宁一之徳而不自骛于聪明为臣者有恬澹防让之风而不自苟于去就然后政治以肃而风俗以醇盖祖宗旧章昭垂已久人君但当恪守成宪不可逞一己之臆见听喋喋之利口而紊乱先王之旧政人臣事君虽功盖天壤不过自尽其职分故匡君定辟当毅然而有为功成身退宜澹然而不有不可以已之事功已成而贪恋宠利以居之能如此则朝无纷更而有不愆不忘之美臣无幸位而鲜患得患失之风家有不永信其休美者哉人君之辨言乱政大都成于宠利之臣盖固宠之念深必不能犯顔敢谏于前且从而顺逢迎于后故人主贵难进易退之臣而后收纠缪绳愆之益也
　　咸有一徳
　　伊尹当太甲迁善之后而已告归之时作此书勉太甲法成汤以纯一其徳也因书中有咸有一徳之语遂以名篇
　　伊尹既复政厥辟将告归乃陈戒于徳曰呜呼天难谌命靡常常厥徳保厥位厥徳靡常九有以亡
　　此一章书是伊尹以一徳勉其君此二节乃史臣叙伊尹作书之由而首举其天命难恃之説也谌信也九有九州也史臣之言曰太甲居桐伊尹身摄朝政及太甲君徳既成伊尹以所摄政务复于乃辟已告老归于私邑然其勤恳爱君之意犹恐已去而君徳未纯有小人得以闲之故以徳之当勉陈戒于君其言曰呜呼人君膺天命而有天下勿恃天心之眷顾景命之维新当思天难信而命靡常也靡常之命不可恃而所恃以凝命者惟徳人君之徳能纯一不杂始终无间则为天命之所归而常保厥位矣人君之徳或私蔽而欲乘或始勤而终怠则为天命之所弃而九州不可保矣天命之维系于徳者如此由此言之难信者未始不可信靡常者未始无定在亦懋勉于徳而已徳纯而不杂所以能久而不息或作或辍皆由私欲间杂故耳
　　夏王弗克庸徳慢神虐民皇天弗保监于万方启廸有命眷求一徳俾作神主惟尹躬暨汤咸有一徳克享天心受天明命以有九有之师爰革夏正
　　此一节书是伊尹举夏之所以亡商之所以兴以为天难谌命靡常之证也庸徳常徳也一徳纯一之徳也享解作当师众也夏正有夏建寅之正朔也革改也伊尹之言曰皇天无亲惟徳是辅往事不逺君其鍳之昔夏王桀膺祖宗之绪而有天下但因其徇私纵欲弗能有此纯常之徳防慢神明而不知敬暴虐生民而不知恤是以天心厌弃而保佑不加于是下视万之人有能克受天命者以启发而开导之求其徳之纯一不杂而特加眷顾使受天命以为百神之主斯时也惟尹躬暨我先王成汤皆能兢兢业业有此纯一不杂之徳克当上帝之心而受其光大显明之命九州之众莫不来归有夏建寅之正爰革而为有商建丑之正矣夫夏王有天位者也以弗克庸徳而亡成汤未有天位者也以咸有一徳而兴岂非往事之明騐哉观人君之失徳莫大于慢神虐民则知人君之修徳莫大于敬天勤民然非有纯诚之徳则敬或等于具文仁或流为干誉必如成汤之不迩声色不殖货利圣敬日跻而后可哉
　　非天私我有商惟天佑于一徳非商求于下民惟民归于一徳
　　此一节书是伊尹反覆天人相与之故而言惟徳之可恃也伊尹之言曰天之眷夏久矣一旦转而为有商之命岂天之私于我商哉惟我君臣咸有一徳夙夜寅恭馨闻于上而为天心之所眷佑耳民之戴夏久矣一旦变而为有商之民岂我有所要求于百姓哉惟我君臣咸有一徳克寛克仁彰信兆民而为民心之所归往耳可见天心至微而难于图度民心至涣而难于要结惟君臣咸有一徳自收天与人归之效后世假防纬以矫诬天命借权术以笼络人心亦未明于斯防耳
　　徳惟一动罔不吉徳二三动罔不凶惟吉凶不僭在人惟天降灾祥在徳
　　此一节书是伊尹决言一徳感孚之不爽也二三言徳之杂而不纯也僭差也伊尹之言曰人君之徳诚能纯乎天理而无理欲之间杂乎有常而无始终之迁改则徳惟一矣以此而格天保民举动之间罔有不吉者若未能纯乎理而不无嗜欲之杂乗仅能持于暂而不能必永久之弗渝则徳二三矣由此而上拂天心下违民愿举动之间罔有不凶者夫修之则吉悖之则凶吉凶之在人未尝少有僭差者何哉盖由天心无私惟徳是视徳惟一则为嘉祥之所集徳二三则为灾患之所丛天未尝有意于其间也欲祈天而永命舍徳何以哉盖一徳者至纯至正不偏不杂非独即于匪彞谓之二三其徳即一毫近于功利渉于好名即二三矣天心之降鍳至迩而至密可不戒哉
　　今嗣王新服厥命惟新厥徳终始惟一时乃日新此一节书是伊尹勉太甲之自新其徳也伊尹之言曰天心鍳观人心系属全在人君即位之初今嗣王新服天子之命正当震动恪恭以自新其徳然人情不难振作于一时而难坚固于持久惟自始至终纯一无间则是徳乃光明纯粹而有日新之盛矣上言一徳此言新厥徳者一徳自成功而言新徳自用功而言徳必新而后能一常使清明在躬志气如神不为气拘物蔽而后可几纯一之徳也盘铭有日新之言仲虺亦云徳日新万惟懐此殆有商之家学而伊尹亦以勉其君与
　　任官惟贤才左右惟其人臣为上为徳为下为民其难其慎惟和惟一
