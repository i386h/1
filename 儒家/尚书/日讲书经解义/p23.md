<!-- { "loadSidebar": true } -->
　　昔先正保衡作我先王乃曰予弗克俾厥后惟尧舜其心愧耻若挞于市一夫不则曰时予之辜佑我烈祖格于皇天尔尚明保予罔俾阿衡专美有商
　　此一节书是举辅君作圣之人而欲傅説嫓美于阿衡也正觧作长先正先世长官之称保衡商时官名先王指成汤作起也辜罪也佑辅佐也烈祖亦指成汤格至也阿衡即保衡指伊尹髙宗又勉傅説曰昔我商开国之时有先正保衡伊尹所谓良臣也辅佐我先王振兴大业尝曰我昔居畎畆之中以乐尧舜之道惟愿上辅吾君为尧舜之君下治吾民为尧舜之民而已若不能使君为尧舜之君则心中愧耻即如挞之于市不但欲致君为尧舜已也若不能使民为尧舜之民四海之广兆民之众有一人不得其所或啼饥号寒或梗化不服皆谓为己之罪过伊尹之志如此故其佐佑烈祖成汤内则辅徳使大徳极其懋昭外则辅治使百姓归于允殖以致烈祖徳业之成直与天地同流而无问焉此伊尹之所以辅君作圣而称羙于有商也今尔既负伊尹之徳又居伊尹之任庶防保祐乎我俾格天之烈再见于今岂可使伊尹之相业专美于前耶夫为臣者不志伊尹之志不足以尽臣道为君者不以伊尹之志责之臣不足以成君徳髙宗傅能交相勉如此所以能交相成而立千古君臣之极与
　　惟后非贤不乂惟贤非后不食其尔克绍乃辟于先王永绥民拜稽首曰敢对天子之休命
　　此一节书是髙宗与傅以圣主贤臣交相期勉也乂治也食食其禄也绍继也乃辟犹言汝君髙宗自称之辞绥安也对承受也播告也髙宗命傅説曰君臣相遇自古为难圣主必待贤臣以功业使非辅君作圣之贤则寜虚其位岂与之共治是君遇臣之难也贤臣亦俟圣主以显其徳使非从谏克圣之君则寜终于隠岂肯苟食其禄是臣遇君之难也今我梦赉旁求君臣相遇千载一时汝必感此非常之防期立百世之功辅我继先王之徳以永安天下之民则尧舜其君民者真不愧阿衡之美矣傅説闻髙宗之言遂拜手稽首曰辅君法祖以安民美哉天子之命乎敢以此美命承之于已自信吾力之能为又以此美命之于人自谅吾言之能践傅説之复髙宗者如此夫天生蒸民而立之君佐君理物而任之相举其君于尧舜之隆而无一夫之不得其所此相臣之职也傅説之期其君者曰学古训曰监成宪君不至于先王而其心不可以已也傅説之自期者曰钦承曰对不辅君以至于先王而其心不可以已也君臣之交相劝勉者如此洵千古交泰之盛哉
　　髙宗肜日
　　祭之次日又祭谓之肜商髙宗常行肜祭于祢庙其日有雊雉之异贤臣祖已因进戒髙宗欲其修徳弭灾史臣录其语而以髙宗肜日名篇
　　髙宗肜日越有雊雉祖己曰惟先格王正厥事
　　此二节书首一节是史臣记事之词次节乃祖已将欲训王而私论之也越发语辞雊雉鸣雉也格正也史臣记髙宗肜祭祢庙之日忽有雉飞来鸣于鼎耳之上夫祭有常期而髙宗数祭祢庙是黩于祭祀之失也雊雉之异以谴告之可见天心之仁爱矣祖已感雊雉之异将进戒于髙宗先自商曰凡天降灾祥必应于事而人事得失皆本于心今王黩祭祢庙其事固为失矣而推原其故实自神求福之念啓之我今进戒必先格王之非心而后正其所失之事庶防王心易悟而吾言易入也夫髙宗不负民义而徼福祈命此非心也不知敬民而祀丰于昵此失事也祖已之言可谓得进谏之道矣
　　乃训于王曰惟天监下民典厥义降年有永有不永非天夭民民中絶命民有不若徳不聼罪天既孚命正厥徳乃曰其如台
　　此二节书言天命之不可求天戒之不可忽也典犹言主义行事合宜也若徳顺理也聴罪服罪也孚命是以妖孽为信验而告戒之台我也祖已欲先格王心乃劝戒于髙宗曰天之监视下民其祸福予夺惟主于所行之义与不义耳如其义则天降之年必然长永如其不义则天降之年必然不永故人之不永年者非天无故夭折其民乃民之所行不义而中道自絶其命耳然天又未尝遽絶之也斯民之中有不顺乎理而肆意妄为不服其罪而饰非拒谏者天未尝不以妖孽为信验以告戒之夫天既谴告欲其顺徳而聴罪耳乃谓妖孽特出偶然无如我何则重违上天仁爱之心矣天岂不诛絶之哉夫黩祀媚神安能福而天戒之临必当有故非恐惧修省不足塞咎祖已之言惓惓若此此所谓能格心者也
　　呜呼王司敬民罔非天典祀无丰于昵
　　此一节书所以正其事之失也司主也嗣也丰厚也昵亲近也祖已既格王之心乃直正其所失之事而叹息曰天以斯民而付之王是王之职主于敬民而已舍此而徼福于神岂王之所司乎况祖宗列圣虽有亲疎逺近之不同然无非继天之统为天之嗣吾王承其后而主其祭只当一体孝敬岂可専顾私恩而独丰于亲近之祢庙乎以人君之职而言则主于敬民而徼福事神非所当为以祭祀之礼而言则祖宗皆天之嗣而祀不可独丰于昵夫不务敬民而务黩神一失也不并隆于祖而独丰于昵又一失也髙宗越礼用情故祖已因天变而戒之如此
　　西伯戡黎
　　文王举兵胜黎祖伊见周之日盛痛殷之将亡遂进谏于纣欲其惧而改省也史臣录其言以西伯戡黎名篇
　　西伯既戡黎祖伊恐奔告于王曰天子天既讫我殷命格人元罔敢知吉非先王不相我后人惟王淫戏用自絶
　　此二节书首节史臣记事之词次节祖伊告王之词也西伯周文王也受命为西方诸侯长故称西伯黎国名戡胜也祖伊殷之贤臣王指纣言讫絶也格人有识之至人也相助也史臣曰西伯受命于殷得专征伐黎国无道举兵伐之此时既胜黎国殷之贤臣有祖伊者见周徳方隆日强大纣恶愈甚必危亡惟恐戡黎之后遂有伐殷之举乃自私邑奔走来告于王葢忠君忧国之意欲王之改过以圗存也祖伊进谏于王先呼天子以感动之曰国命修短皆系于天由今日而观上天既已断絶我殷之命脉矣何以知之葢国家之兴亡其防先见惟至诚之人至灵之乃能前知今有识之至人与占卜之元龟皆知凶祸必至无敢有知其吉者则天之絶我殷命昭然可见矣然殷家基业自祖宗列圣相传到今岂不欲保佑我后世子孙使之长守而不坠哉盖由我王不法祖宗不畏天命惟淫乱戏侮以自絶于天故虽先王在天之灵亦不得而庇佑之耳王可不亟思改过以回天意乎
　　故天弃我不有康食不虞天性不廸率典今我民罔弗欲丧曰天曷不降威大命不挚今王其如台王曰呜呼我生不有命在天
　　此三节书首节是备述丧亡之形二节言民之弃殷三节见纣之怙恶也康安也虞忖度也典常法也大命乃受非常之命者挚至也祖伊曰我王既自絶于天故天弃我殷种种皆是丧亡之象如民以食为天今则水旱饥荒小民无有安食而民不聊生矣民各有恒性今则悖礼伤道下民昧其本心而天理灭亡矣国家之常典所当世世守之者也今则纲纪废弛法度变乱不复率由先王之旧章而国不可以为国矣不有康食天不欲遂其生也不虞天性天不欲复其性也不廸率典天不欲其治平也于此见天之弃殷而格人元龟之罔敢知吉者在是矣且不但天心弃之也今我殷之民苦于虐政亦无不欲殷之丧亡每私相告语曰今我等困苦至此上天如何不降威于殷而灭亡之乎其有道之君宜受非常之命者如何不至而救我于水火之中乎今我王失为君之道断难久居民上将无奈我何矣民之弃殷如此夫人君立天人之间而为上下所交弃其势必至于危亡虽先王其能相之乎祖伊之言痛切极矣纣乃不知悔过而叹息曰尔虽云民心背畔将欲亡我然我尊为天子实天生我以主万民独不有命在天乎小民亦无如我何矣夫纣当天怒民怨之日而为饰非拒谏之言此所以终于灭亡而莫可救也
　　祖伊反曰呜呼乃罪多参在上乃能责命于天殷之即丧指乃功不无戮于尔
　　此二节书祖伊退而私论之词也反退也参参列也乃犹言汝指纣言功事也祖伊见纣不聼其言遂退而叹息曰人君必须与天合徳方可责望于天汝今之所为罪恶昭著固已参列在上而不可掩矣又安能责望于天而保其命耶我见殷之丧亡直在日夕不能久延矣所以然者为何葢今日所为之事皆天怒民怨之事事至此其能免戮于商乎葢祖伊忧国之深故其言痛切如此大抵亡国之君不畏天命不恤人言人以为至危而彼以为至安如夏桀言我有天下如天之有口纣亦言我生不有命在天及其丧亡有如一辙所谓与乱同事罔不亡者此也万世人主可不鉴哉
　　微子
　　纣失其政祸败方兴微子痛殷之将亡谋于箕子比干而思尽致身之道史臣录其问答之词以微子名篇
　　微子若曰父师少师殷其弗或乱正四方我祖底遂陈于上我用沈酗于酒用乱败厥徳于下
　　此一节书是言纣之失道也父师箕子也少师比干也乱正之乱觧作治字底致也遂成功也陈列也恃酒行凶谓之酗微子见纣恶之日甚痛商祚之将亡乃呼箕子比干而告之曰父师少师我殷失道前此犹望其能改自今观之无复望其或能治正四方矣夫人君所以表正四方者以其能修徳也昔我祖成汤懋昭大徳以致成功勲烈昭著于上乃今日我子孙不以修徳法祖为务惟沈湎酗酒用乱败其徳于下岂不有忝于烈祖乎夫我祖之昭列于上者如彼而子孙之乱败于下者如此祖宗以艰难得之后世以逸欲亡之可痛甚矣
　　殷罔不小大好草窃奸宄卿士师师非度凡有辜罪乃罔恒小民方兴相为敌雠今殷其沦丧若渉大水其无津涯殷遂丧越至于今
　　此一节书言纣丧亡之形也草窃草寇也师师互相仿效也非度非法之事也得也津涯水边隄岸也越觧作及微子又曰我殷既乱败厥徳不能治正四方故今日四方人民无小无大皆不务生理不畏法度只好草窃为奸宄之事无有安居乐业者矣不但小民为然上而卿士亦皆彼此仿效自恣于法度之外互相容隠凡有奸宄犯罪之人亦不穷究无有得其罪而治之者是以小民益无忌惮方且羣然而起相敌相雠以强凌弱以众暴寡国家法纪于是乎荡然矣事至此我殷家必沦于丧亡不可复救如徒渉大水者茫茫无有涯岸亦终于沈溺而已岂意我殷之盛一旦丧亡相及至于如此之甚乎微子上陈烈祖之徳下述丧亡之形言有尽而意无穷哀痛廹切之情至今犹令人感伤悲愤其忧国忠君可谓至矣
　　曰父师少师我其发出狂吾家耄逊于荒今尔无指告予颠隮若之何其
　　此一节书微子更端以问救乱之策也我指纣言耄老成之人也逊于荒是遯于荒野颠隮覆坠也其语辞微子复呼箕子比干问救乱之策曰大凡朝廷清眀则老成之人得安其位今我王发出颠狂用舍倒置以致吾家老成之人皆遯避于荒野国家若有缓急谁倚赖乎今所与共圗国事者惟父师少师而已尔若不眀示意指告我于颠隮覆亡之时而圗所以维持拯救之策其将奈之何哉微子欲挽宗社于沦丧之时延祖业于败乱之日忧危之甚特为更端问难之策其情廹其词哀已
　　父师若曰王子天毒降灾荒殷方兴沈酗于酒乃罔畏畏咈其耉长旧有位人
