<!-- { "loadSidebar": true } -->
　　此一节书言民不从迁将得罪于先后也生生者生养不穷之意猷谋也幼孙盘庚自称比同事也爽徳犹言失徳廸道也盘庚曰我之迁都固大惧罪于我先后将以生汝汝万民乃不自求生养无穷之计与我一人共谋同心以从迁而趋利则罪在汝矣我先后必大降罪疾于汝曰何不与我幼孙合心合力以迁故有此起秽傲上之失徳先后爱汝之心一旦赫然易虑自上降罚于汝汝将何道以自免乎予又为汝滋惧已
　　古我先后既劳乃祖乃父汝共作我畜民汝有状则在乃心我先后绥乃祖乃父乃祖乃父乃断弃汝不救乃死
　　此一节书言民不从迁且并得罪于其祖父也戕害也绥者慰安之意盘庚曰汝民疑阻不迁不但得罪于我先王即尔祖父亦于汝有隠痛焉昔我先王迁都既劳汝祖汝父是汝祖父实明于君臣之分谊者也我继先王而为君则汝皆为我所畜养之民汝若能以汝祖父之事先王者事我即为汝祖父之孝子顺孙矣今河水为患我效我先后而迁都以康汝汝不法汝祖父而从我以迁是即戕害生民矣苟不戕害在汝之心我先王念汝祖父实有成劳必安慰汝祖父致其用罚之意汝祖父素明大义乃断弃汝而不救汝之死于先王之前矣汝一不从迁难逃祖父之责如此可不畏哉
　　兹予有乱政同位具乃贝玉乃祖乃父丕乃告我高后曰作丕于朕孙廸高后丕乃崇降弗祥
　　此一节书又对民而责臣也乱觧作治具者多取而兼有之也盘庚曰汝民不肯从迁实为浮言所惑汝亦知浮言者之谴罚皆将无所宥乎兹我治政之臣所与共天位者不以安民为念惟畜聚寳玉以自便其身圗汝虽为其浮言所愚其乃祖乃父早已摘其隠伏相与告我高后成汤曰我子孙为臣不忠弃义贪利其大作刑戮于我子孙以讨其罪是诸臣祖父实啓我高后大降不祥而不赦夫臣不圗迁乃祖乃父且加祸责焉汝民其可惑于浮言而不迁乎
　　呜呼今予告汝不易永敬大恤无胥絶逺汝分猷念以相从各设中于乃心
　　此一节书是既反覆劝诚决计迁都又叹息而言之也恤犹言忧猷圗谋也设安设也盘庚曰迁都之事我亦岂敢漫然哉今我谆切告汝无非其难之意然而必于迁者葢利害安危之故我心筹之已审汝当即我之所大忧恤者而永敬之无使上下之情相去絶逺而诚意不相连属也如我以安民为谋汝当分我之谋而相与共圗之我以忧民为念汝当分我之念而相与共念之同心协力期于相济以有成乃为可耳然欲体我之心又必先正汝之心葢是非利害人心皆有极至之理但人迂乃心而不觉耳汝今各设大中至正之则于汝心则知迁都之议断不容已而浮言不复能摇汝矣
　　乃有不吉不廸颠越不恭暂遇奸宄我乃劓殄灭之无遗育无俾易种于兹新邑
　　此一节书又严号令以防乘隙生变之人也吉善也廸道也颠越颠倒违越也劓者割鼻之刑遗畱也育生育也易犹言移也盘庚曰刑有典常不当意为轻重然法从权制岂可姑息容奸今当迁徙正宜严肃乃有不善不道之人颠倒违越不恭上命敢行暴乱及暂时所遇为奸为宄乘机窃掠者此非可以常例论也我小则加之以劓刑大则絶灭之无有遗育无使移其种于此新造之邑岂淫刑以逞哉欲保全善不得不严创奸宄法在必行尚其戒哉
　　往哉生生今予将试以汝迁永建乃家
　　此一节书又以利坚庶民从迁之意也盘庚曰耿被河患汝民不能聊生矣往哉乐生兴事在此新邑今我将用汝以迁为一劳永逸之计使汝永立乃家身享居食之乐复传子孙于无穷则汝民能念先民之劳予亦因得追先后之烈矣勉哉噫元后作民父母盘庚之民傲上从康不恭上命初未尝怵之以威利害安危反覆开道务以诚意相为感通煦煦焉如慈亲之怙幼子真不愧元后父母矣为人上者尚其以盘庚为法哉
　　盘庚下
　　此盘庚既迁都而慰劳戒勉其臣民之词史臣述之为下篇
　　盘庚既迁奠厥攸居乃正厥位绥爰有众曰无戏怠懋建大命
　　此二节书史臣记盘庚之迁而述其慰勉臣民之言也奠安定也居者官民之居止位者上下之位序史臣谓盘庚之迁都凡以谋厥居耳今既迁新邑定厥于斯建乃家于斯臣民之居止皆已定矣然国家新造之时体统未能即肃而臣民播迁之后劳怨难以遽忘盘庚乃正其上下尊卑之位而慰安臣民迁徙之劳且将以释其猜贰而劝其圗新也曰迁国之始正君臣上下趋事赴功之时尔等傲上从康之故习不可以不戒也尚其无戏而各敬乃事无怠而各勤乃事乎然我非不念尔之劳瘁而过于督责也葢永命者在天而立命则在人必也臣尽常职而崇功广业民安常业而乐生兴事共勉力以建大命斯民有以遂其生国有以永其祚而亿万世无穷之计在于此矣
　　今予其敷心腹肾肠歴告尔百姓于朕志罔罪尔众尔无共怒协比谗言予一人
　　此一节书盘庚既戒勉之以作其气复开示之以释其疑也敷心腹肾肠言吐露衷曲也歴犹言尽也百姓是庶民与百官族姓兼臣民而言协合同也比附和也盘庚曰上下之情欲其相信今我敷布心腹肾肠开诚吐露尽告尔臣民以朕志使尔等悉知前迁都之时恐浮言之徒有倡为事后加罪之说者岂知我早已释然不复追究往事加罪于尔众也尔众其各安心守分无共懐怨怒疑虑相煽合同附和而兴谗谤之言于我一人如此则上下相信两无猜嫌国家共保福祚于无穷矣
　　古我先王将多于前功适于山用降我凶徳嘉绩于朕
　　此一节书叙先王迁都之善也先王指成汤多者推广之意适往也亳都依山故云适于山降下也即除去之意防徳灾祸也盘庚曰昔我先王成汤以始祖契建都于亳国无水患功在生民其后屡迁前功防坠于是将增多于前功而恢复之故复适于高山之亳山高土厚用除去我国家昏垫之凶祸而河水不能灾于以安居乐业修政立事而有嘉美之绩于我国家所谓厥安定而四方底绥者我先王实然矣
　　今我民用荡析离居罔有定极尔谓朕曷震动万民以迁
　　此一节书又自叙其迁都之意也极觧作止盘庚曰我之以汝迁都正因耿为河水所圮尔民用不得保聚浮荡分析离散居处无有定止乃防于凶徳而宜急圗嘉绩之时尔民反谓我何故震动万民以迁若我无故而毒苦尔者岂惟悖于先王当亦未知天意耳
　　肆上帝将复我髙祖之徳乱越我家朕及笃敬恭承民命用永地于新邑
　　此一节书是援天意以晓臣民也乱治也越及也笃敬谓诚笃恭敬之臣盘庚曰绍复先业予岂敢自为功哉葢天实啓之矣今耿圮河水上帝将复我髙祖成汤之徳治及我国家故啓牖我心使我与二三笃敬忠诚体国之臣熟审利害决计迁殷用敬承汝民垂絶之命而迓续之使避害趋利舍危就安用长居于此新邑民安则国治庶防祖徳以复而天意为无负已
　　肆予冲人非废厥谋吊由灵各非敢违卜用宏兹贲此一节书又慰谕臣民以释其疑惧之意也冲人盘庚自称吊觧作至由用也灵善也宏者恢扩之意贲大也盘庚曰迁都之举葢尝叅之人谋而决诸卜矣当时尔臣民中多言不可迁者非我冲人废弃尔谋而违众以自用也葢谋不贵于多而贵于善尔臣民中有深悉利害而建议当迁者是谓善谋我乃至取其善者而用之予何容心焉即尔众之不肯从迁亦非敢故违我吉卜也想以为轻易迁徙国本动摇不若聴从民便待水患自息而荡析可以无虞亦用恢宏此国家之大业耳由今思之我非有意于违众尔亦非有意于违卜上下之情固均可原谅也复何嫌何疑而有惧意哉
　　呜呼伯师长百执事之人尚皆隠哉
　　此一节书是以安民之功专责臣下也伯统率诸侯之官师长众官之长百执事大夫以下有执事之官隠犹痛也盘庚叹息而言曰今日者大事已成矣上下之情亦通矣新迁之民生计未复责在民牧尔羣臣有任岳牧而为诸侯之统帅者有任公卿而为众官之师长者有各司一职而为百执事者位职尊卑虽有不同而安民之寄则一今我百姓播荡艰难尔羣臣尚皆恻然隠痛于心哉心诚隠痛则所以抚恤而安全之者自不能不尽其职矣
　　予其懋简相尔念敬我众
　　此一节书又明示已任臣为民之意也懋勉也简择也相者开导之意盘庚曰人君之务知人为先人臣之职安民为要予敢不先自勉哉自今以往我其勉力以简择尔爱民之臣而委任之开导尔爱民之心而鼓舞之尔诸臣亦实体我承民之意而念敬我众乎念者存诸心而不忘敬者慎其心而不忽苟念敬稍弛民即有不得其所者矣可不慎哉
　　朕不肩好货敢恭生生鞠人谋人之保居叙钦
　　此一节书是以懋简相尔之实告羣臣也肩任也敢勇也鞠飬育也叙用也盘庚曰从来聚敛之臣恒至于民而病国尔诸臣中有贪好货财者朕决不任用以其掊克聚敛不念敬我众也惟勇于敬民以其生生为念凡小民利害安危之故一身担当毫无顾虑民不能自飬则毅然身为抚恤而必遂其飬民不能自保其居则毅然代为营谋而务保其居必如是尽心竭力方是能念敬我众者我则录其功而叙之优以礼而钦之予懋简之意盖如此夫民之失业由官邪也诚人臣以黩货为戒而急急惟民之求则殷阜乐康于是乎在而人主持此意以用人其所以谨好恶而明取舍又孰加于此哉
　　今我既羞告尔于朕志若否罔有弗钦
　　此一节书前既明示诸臣而因欲其善体已意也羞进也若顺也否不顺也盘庚曰人臣奉职每伺人主爱民之志意以为从违今我意在念敬我众而不欲专利以自封既进告尔等以朕志我所不肩是不顺我意者我所叙钦是顺我意者凡顺与否既明明言之矣尔等当咸喻我意毋好货而敢恭生生无有不钦我之命可也民生主徳皆于尔诸臣赖之可不念哉
　　无总于货寳生生自庸
　　此一节书又申罔冇不钦之实而戒勉其臣也总聚也庸者安民之功盘庚曰具乃贝玉尔诸臣尝有此故习矣今必以是为戒其无谋聚货寳而朘民之生以自封殖也往哉生生向曽不以为念矣今必以是为勉敢恭生生而安民以自为功可也下以厚民生上以奉君命斯为念敬而罔不钦者已
　　式敷民徳永肩一心
　　此一节书又望羣臣为民之心始终勿替也式敬也敷布也肩任也盘庚曰尔诸臣不总货寳则民利兴生生自庸则民生遂此为民之大徳也但人情多勤于始而怠于终鲜冇能久而不变者汝等当兢兢业业以敷布为民之徳自今至于后日常任一心不杂不贰则徳惠垂于无穷矣予视利用迁汝能为民导利而利于以不匮予迓续乃命汝能为民立命而命赖以有永庶防哉予不负百姓亦可仰告我先王矣夫盘庚戒勉其臣民以通上下之情慰疑惧之意而于天之所以爱民臣之所以奉君独惓惓而不已至好货之戒尤反覆致意焉葢人臣不自利则必急公急公则爱国爱国则重民命而凡可以遂民之生者无不勇徃而力任所谓正本清源之道葢如此而其词和平其意谆复而不厌若盘庚真可谓爱民之主矣
　　説命上
　　商髙宗感梦而得传説遂命以为相史臣记髙宗命说之词及说进告之语为书三篇而总名之曰説命者以见臣之得尽言于君由君之能命其臣也此是第一篇
　　王宅忧亮隂三祀既免丧其惟弗言羣臣咸谏于王曰呜呼知之曰明哲明哲实作则天子惟君万百官承式王言惟作命不言臣下罔攸禀令
