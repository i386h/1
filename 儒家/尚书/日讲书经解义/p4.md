<!-- { "loadSidebar": true } -->
　　此一节书记尧终而舜始也殂落崩也遏絶也密静也八音金石丝竹匏土革木之音月正正月也元日朔日格至也舜摄位二十八年尧乃殂落畿内之民哀痛深切如丧父母至于三年之久四海之民亦皆不忍作乐絶静八音帝尧徳泽深逺所以人心思慕如此之甚尧崩之后舜以除丧之明年正月朔日复至文祖之庙始告即位与天下更始重其事也以尧之徳啓舜于前以舜之徳绍尧于后一以见帝尧之正其终一以见帝舜之正其始
　　询于四岳辟四门明四目达四聪
　　此一节书是图治于四岳也舜既告庙即位先召四岳大臣访问治道以为天下贤才或隐于山林或居于下位朝廷未必尽知汝四岳乃贤才进退之所闗必总率羣臣大开四方登进之门使有徳者毕进有能者咸事焉天下民情或暑雨祁寒或流离困苦人主无由尽知汝四岳乃民情通塞之所系必总率羣臣明四方之目使民之利病无不见达四方之聪使民之休戚无不闻焉盖人君图治之要莫如用贤理民二端以天下为一家而贤路无不广以天下为一身而民隐无不达然非虚心谘访多方采纳则廉逺堂髙安能尽天下之事而周知乎故好问好察为大知之本
　　咨十有二牧曰食哉惟时柔逺能迩惇徳允元而难任人蛮夷率服
　　此一节书是咨治于州牧也牧养民之官寛以抚之曰柔驯而习之曰能惇亲厚也允信任也徳有徳之人元仁厚之人难拒絶也任人包藏凶恶之人舜访四岳之后复呼十二州牧民之官而告之曰尔等为养民之官食为民天莫先足食然必使三时不害而人得尽力南亩仓廪不匮民食既足教化可兴逺方之民则当寛以抚之使乐归徳化近处之民则当驯而习之使服行礼教素行有徳者则尊位重禄以厚之素性仁厚者则推心委任以信之至于包藏凶恶之壬人则拒絶以难之使不得儌幸进用以贻害百姓如是则不特中国之人时雍丕变即蛮夷外国慕生养安全之乐仰仁人君子之化亦皆相率而服从矣盖重民食一遐迩亲君子逺小人则内治举而外夷服国家乆安长治之道莫逾于斯
　　舜曰咨四岳有能奋庸熙帝之载使宅百揆亮采惠畴佥曰伯禹作司空帝曰俞咨禹汝平水土惟时懋哉禹拜稽首让于稷契暨臯陶帝曰俞汝往哉
　　此一节书是求总治之人也奋起也熙广也载即事亮明也惠顺也类曰畴众曰佥懋勉也舜以相臣居百僚之首非才全徳备难堪此任故咨访四岳曰今之天下乃帝尧之天下今之事功即帝尧之事功汝廷臣有能奋起事功以恢广大帝尧之事者吾将使之居百揆之任以明亮礼乐刑政工虞教养庶事因以顺成庻类使天地民物各得其宜各遂其性则帝载无不兴矣如此重任何人可以当之四岳与朝臣同辞对曰伯禹见作司空可居此任帝素知禹贤即以羣臣之举为然而咨以命禹曰汝仍为司空以平水土惟是百揆之职兼而行之当勉励不怠以成熙载之功可也禹拜稽首不敢自任让于稷契暨臯陶言三人才徳可居是职帝舜以三人固贤而禹功冠羣臣尤宜首用故但然其举而不聼其让曰百揆重任非汝不可汝其往就职事哉盖天下之治非忧患祸乱之足虞而养安无事之可畏必君相常存奋起之心而后治道乃有日新之象帝舜绍尧即位世当极治而犹虚懐咨询求贤若渴者诚以保邦制治首在择相也
　　帝曰弃黎民阻饥汝后稷播时百谷
　　此一节书是申命弃终飬民之职也弃后稷之名阻困厄也后君也封于邰为君而居稷官故谓之后稷播布种也帝曰洪水初平之后地利未能尽兴黎民容有困阨于饥饿者今命汝仍为后稷之官任养民之职当教民因天时之早晚审地势之燥湿以播种此百谷使人人无阻饥之患以终司农之职可也当时艰食已奏烝民乃粒而舜犹视民如伤殷殷诰诫者圣人爱民之心至无已也
　　帝曰契百姓不亲五品不逊汝作司徙敬敷五教在寛此一节书是又申命契终教民之职也五品五伦之名位等级也逊顺也司徙掌教化之官敷宣布也五教即五品之教寛从容不廹之意帝曰契平成甫奏教化未洽百姓容有恩义乖离不相亲睦以致五伦之品节亦多不相逊顺今命汝仍为司徒之官任教民之职必加意敬谨以宣布五品之教使人知所遵守不可少有怠忽又必寛裕不廹徐俟民之自化以复其天性之良则亲逊成风矣盖敷教之道必主于敬而尤在于寛敬则不慢寛则易从二者不可偏废敬以济寛而寛不失于纵弛寛以济敬而敬不伤于急廹诚万世掌教者之所不能易也
　　帝曰臯陶蛮夷猾夏冦贼奸宄汝作士五刑有服五服三就五流有宅五宅三居惟明克允
　　此一节书是又申命臯陶终士师之职也猾乱也士士师也掌刑之官服服其罪也宅居也帝曰平成方始岂无蛮夷之人猾乱中国中国之人乗间而为冦贼奸宄者乎今命汝仍为士师之官于冦贼奸宄罪之不可宥者则有墨劓剕宫大辟五等之刑以服其罪而服之但有三等之就惟死刑弃之于市宫刑则下蚕室余刑亦就屛处以全其生也于冦贼奸宄情有可矜者则制五等流刑以宅其罪而宅之但为三等之居大罪居于四裔次则九州之外次则千里之外以差其等也汝当尽心明察当刑而刑不失乎轻重之则当流而流适合乎逺近之宜必如是则能刑当其罪而人无不信服诸夏之人既已回心向道逺方之人有不望风慕义者乎盖司刑之官不明不足以尽人心不允不足以当人罪惟明则情伪毕知允则轻重适当易卦言用刑如噬嗑如贲如旅皆取象于离则用刑贵明可知矣明则未有不允服者也
　　帝曰畴若予工佥曰垂哉帝曰俞咨垂汝共工垂拜稽首让于殳斨暨伯与帝曰俞往哉汝谐
　　此一节书是求共工之官也若顺也垂臣名共工掌工作之官殳斨伯与三臣名谐和也帝曰制器利用事闗国计谁能为我顺物理之自然以治我百工之事者我将用之羣臣同辞对曰有臣名垂者巧于因物就功可当此任帝即然其所举而呼垂而命之曰工必因天时顺物宜尽人事技艺有度不作滛巧以荡上心服器有式不至侵陋以乱朝制汝其为予总统众工垂乃下拜稽首举殳斨及伯与以让之帝曰三人虽贤但总领与专治不同谐和众职非汝而谁其往就职可也按禹之智行所无事垂之巧善因物理可见唐虞之治不过事事顺其自然此古人之制作所以为不可及也
　　帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞往哉汝谐此一节书言舜求掌山泽之官而命之也上山林也下泽薮也益臣名虞掌山泽之官朱虎熊罴四臣名帝曰上山下泽之间各有草木鸟兽惟取之有时用之有节然后可以长养而不穷汝羣臣谁能为予顺而治之者予将用之羣臣同辞对曰在廷之臣惟伯益可当此任帝又曰汝羣臣所举诚然嗟伯益汝当作我掌山泽之官伯益闻命下拜稽首推让于朱虎熊罴四人帝又曰汝益所让固然然汝其往任此职哉山泽之事汝谐和之可也郅隆之世庶草蕃庑鸟兽鱼鼈咸若亦唯任用得人故耳用人顾不重哉
　　帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首让于夔龙帝曰俞往钦哉
　　此一节书言舜求典礼之官而命之也秩宗主秩次百神之官心无私曲曰直清洁浄也帝曰予咨访汝四岳羣臣之中有能为予掌此祀天神享人鬼祭地只之三礼者予将任而用之四岳与羣臣同辞对曰在廷之臣惟伯夷可当此任帝又曰汝等所举诚然嗟伯夷汝当作我秩叙宗庙之官夫事神之本在于一心必须每日之间无论早晚一于敬畏不可少有怠忽使方寸之间常存正直自然心地洁浄而无物欲之汚如此方可交于神明而主此三礼之事矣伯夷闻命下拜稽首让于夔龙二人帝又曰汝所让固然然典礼重任非汝不足当之汝其往任此官致其钦敬无失寅清之道哉寅者敬也敬者徳之聚也礼之本也故不敬则礼不行礼不行则政事昬上下乱
　　帝曰夔命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和
　　此一节书言舜命典乐之官也胄子长子自天子之太子以至公卿大夫之嫡子也和厚曰温庄敬曰栗永吟咏也声五声律十二律伦伦序也帝舜因伯夷让夔遂呼而命之曰汝虁我今命汝作掌乐之官教训天子之太子与公卿大夫之嫡子此皆后日有天下国家之责者故不可不豫教之汝当常以乐与彼讲习使涵飬其徳性变化其气质如性气直遂者或少和厚教他直而又温性气寛缓者或少庄敬教他寛而又栗使其无不及也刚劲者易至刻虐教他刚而无虐简畧者易至傲慢教他简而无傲使其无太过也作乐之道何如盖乐由人心而生凡人心有所向必发于言而为诗是诗者言其志者也有诗便有长短节奏可以歌咏是歌者永其言者也既有歌咏便有高下清浊之不同是宫商角征羽之五声皆依永而出者也既有五声未必能和又必取十二律之管调和之然后髙下清浊之节成文而不乱是律者和此声者也声既和然后播于金石丝竹匏土革木之间而为乐则八音皆能谐和而不相侵乱以失其伦序由是荐之郊庙则神无不和奏之朝廷则人无不和盖以和感和自然之理也以此而教胄子岂有不感化者哉记曰移风易俗莫善于乐然教化之行始自贵近此帝舜谆谆以教胄为先务与
　　帝曰龙朕堲谗説殄行震惊朕师命汝作纳言夙夜出纳朕命惟允
　　此一节书言舜命纳言之官也龙臣名堲疾恶也谗説谗闲之言殄絶也大众曰师纳言官名允当也帝舜因伯夷让龙遂呼而命之曰汝龙我最疾恶小人造为谗闲之説颠倒是非变乱贤否既伤絶善人君子所行之事且倾骇我国中众人之听闻其害至大也今命汝作纳言之官汝于早夜之间出纳我之命令或以我之言语宣布于下必用心审察果无矫伪蔽之私才可传出如有不当还须执奏或以羣下言语奏闻于我亦必用心审察果无希合巧佞之奸才可奏上如有不当即须论驳如此则出纳之间所言皆合于理矫伪者既无所托邪僻者亦无由进而防説者不得行矣防佞之徒虽盛世不乏然大圣人在上则彼小人自不得肆其奸邪之毒以为害于众不然元凯岳牧鲜不被陷于共驩欲求唐虞之治乌可得哉
　　帝曰咨汝二十有二人钦哉惟时亮天功
　　此一节书言舜总告羣臣而勉其尽职也帝舜既分命羣臣各任其职至此又总告之曰嗟哉汝等四岳九官十二牧共二十有二人职任虽有不同然所理者皆上天之事盖天生民而以治理托于君君不能独理而托于臣故庶官之事即天事也苟一事怠慢一时忽畧则天事必致废缺汝等皆须常操敬谨之心勤修职业使上天之事一一明亮则我代天理物之责庶几克尽矣汝等可不勉哉唐虞咨儆无不求端于天而天事本人事人心即天心君臣上下各敬其事即所以事天也岂仅祝史拜跪之空文而已哉
　　三载考绩三考黜陟幽明庶绩咸熙分北三苗
