<!-- { "loadSidebar": true } -->
　　此一莭书是言懐诸侯之本于慎徳也昭示也徳之致谓所贡方物皆慎徳之所致也替废也服职也时庸是用也展亲益厚其亲也召公曰王者于方物之献岂有意于自私哉总由慎徳所致乃以此昭示天下颁赐于异姓诸侯使知率土输诚而藩屏王室无废其服事之职方物中有宝玉则分赐同姓诸侯使知世守重器而笃念本支益厚其亲亲之情盖公天下来王之物以发天下尊王之心也由是诸侯受赐者不敢轻易其物但视为服食器用之需皆惟以徳视物而异姓感昭徳之服逺同姓感昭徳之隆恩防不祗承一王之徳永永无斁矣召公言外又见獒之为物非可颁赐以公天下是一物之受虽微而开四方进奉之门所累于君徳者无穷故不徒慎之一身而示天下诸侯以共慎使皆知昭徳塞违之义则可以制治保邦也
　　徳盛不狎侮狎侮君子罔以尽人心狎侮小人防以尽其力不役耳目百度惟贞玩人丧徳玩物丧志
　　此三莭书是言慎徳之事首在玩人玩物之当戒也狎防也侮慢也君子指有位而言小人谓民也百度百为之莭也贞正也上玩字玩忽之意下玩字玩好之意召公曰人君之徳所当慎非一而恭敬礼下乃其大者惟徳盛之人卑以自牧视贤人君子皆当尊礼视匹夫匹妇皆能胜予不敢有一毫防狎侮慢之念苟其不然狎侮君子而亏待贤之礼则人皆见防而作孰肯尽其心狎侮小人而失临下之体则民皆羣慢上令孰肯尽其力其害岂可言乎至于声色玩好非礼之物尤易溺人又当严立其防勿为耳目所役凡百云为一禀乎至正之度而尺寸不敢逾焉所以然者何也人而狎侮是玩人也玩人则非惟失君子小人之心力而已我而倨傲鲜腆则其恭敬之体不具可知矣我而轻佻忽易则其寅畏之诚不存可知矣如是而徳不尽丧者未之有也役于耳目是玩物也玩物则非惟百度之不贞而已我而耽迷淫纵则其心放荡失居可知矣我而流连荒亡则其心一往不返可知矣如是而志不尽丧者未之有也丧徳丧志灾患并集然其始起于一念一事之不及持而其后遂至一失而不可复制王可不深为之戒乎古来称主徳者首重恭俭二端恭则不敢慢侮于人俭则不敢奢取于物然所以成此二徳者又不出主敬之一念后世人主若汉之文帝宋之仁宗其近之矣
　　志以道宁言以道接
　　此一节书是言慎徳之要又在乎内外交修也寜安定也接聼纳也召公曰人君一心为万事之原苟志一不定则必至妄动而逐物迁移所害于徳岂微乎惟一约之于道志未发时以道涵养之而非道者勿存诸心志发时以道检察之而非道者勿萌诸虑则中有宰制而非僻玩好自不得乗其隙矣人君一身又为羣议之主苟言一不察则必至妄聼而是非交混所损于徳岂细乎惟一断之于道其合乎道者则为忠正之言不以逆吾耳而必虚已以受之其背乎道者则为邪僻之言不以顺吾意而必正色以拒之则自处以正而憸人佞夫自不得投其间矣慎徳之要其内外交修又如此窃谓人主身处深宫独居之际念虑迭乗接物之时羣言杂进其为道与非道一时安得而辨之必也清心寡欲格物穷理亲正人闻谠论然后识见日明操守日定而从违不难立断矣
　　不作无益害有益功乃成不贵异物贱用物民乃足犬马非其土性不畜珍禽竒兽不育于国不宝逺物则逺人格所宝惟贤则迩人安
　　此一节书是又言好尚之不可不谨也异物珍竒之物用物日用之物格致也召公曰人君行事当辨其有益与无益修徳勤政此有益者也若夫逰观兴作悦耳目荡心意乃无益之事人君好此则意夺于外诱而治功隳矣惟汲汲孜孜讲求利弊而无益之事弃去不为不使妨我国计民生之务则力有专攻政无弛废而治功乃成也人君于物当计其有用与无用服食器用此必需者也若夫珠玉珍宝饥不可食寒不可衣乃竒异之物人君好此则祸中于侈靡而财用竭矣惟敦本务实躬行节俭而竒异之物屏去不御不使耗我民生日用之财则上无征求之扰下无采办之劳而民力乃足也故虽犬马物之有用者也来自他方非土性所宜则不畜焉若珍美之禽竒异之兽尤物之无用者也则国中亦不令育焉夫朝廷之举动逺人所视为向背迩人所恃为安危者也果能于逺物一无宝爱则好尚既端风声所被逺人皆服圣徳之无私而靡不格矣更移宝逺物之心以宝贤臣则人才进用膏泽普施迩人皆享用贤之实效而无不安矣王今视此獒有益乎无益乎异物乎用物乎其可以此为宝而反忘贤之为宝乎自古得士者昌失士者亡何代无贤才顾人主之能宝与否耳楚昭王不宝白珩齐威王不宝照乗之珠彼二君犹能若是况人主抚有四海所恃以共理天下者岂不在羣防羣力哉太保之言愈进而愈切矣
　　呜呼夙夜防或不勤不矜细行终累大徳为山九仞功亏一篑
　　此一节书是勉武王以慎徳之实功也或犹言万一也八尺曰仞篑竹器也召公叹息而言曰人君慎徳其事不止一端其身不可少懈即一日之间从早至夜存心应事其可偶有偷惰而或忘儆惕之时乎世人尝言大徳不可逾闲小徳无妨出入不知大徳乃小徳之积苟以为细行忽而不矜则一事偶乖便为终身之玷徳即于是乎损譬如为山者积累工夫已至九仞所少一篑之土乃心生玩弛不肯加益九仞之功到底亏缺山岂可得而成也哉王其鉴此则无以一獒之受为微遂忽而不戒矣大抵人主宰制万事止此一敬事有大小敬无大小苟戏渝一萌必至无所不至有虽欲遏之而不得者况事变常生于不测而祸害恒伏于细微天下小大之形原无一定乎罔或不勤之戒斯为慎徳之实功与
　　允廸兹生民保厥居惟乃世王
　　此一节书终言慎徳之效以勉武王也允信也廸行也兹此也召公曰王诚以明王为法信能慎徳如此则朝廷清明政事厘举生民自然乐业各保其居以此昭示子孙世世观法遵守则久安长治可以永绥天禄长为万国王矣是则所谨者一念而造福于天下无穷所凛者一日而垂裕于亿年靡尽其闗系何如王可不深思臣言而加勉之哉当武王时周道方隆一獒之受太保惓惓进戒若以为治乱之防全在乎此可见兴国在于忧勤不可不兢兢也人主诚夙夜忧勤慎之又慎发一念行一事必求合天心顺人意则运属承平固是已治益治即或时际艰难亦自能倾否为泰保治戡乱岂有二理哉
　　金縢
　　周武王初定天下遘虐厉之疾周公恐人心易摇欲以身代作册书告神卜之于以其书纳金縢之匮中及遭谤居东成王感风雷之变卜启匮见公请代之书悟天变所由起遂亲迎公以归史臣叙其始末因取金縢名篇
　　既克商二年王有疾弗豫二公曰我其为王穆卜周公曰未可以戚我先王
　　此三莭书是史臣叙周公之告神而先述其始事也豫悦也穆敬也戚忧也史臣曰武王克商方及二年适遘疾心弗悦豫当是时王室未尽安人心未尽固太公召公深忧之同辞曰王之一身所系于天下甚重今不幸被疾为臣子者岂能自安此或出自天意惟龟卜可以传之我二人其为王致敬共卜决其安否以观天意周公闻此言止之曰祖父之心常以子孙疢疾为忧今为王穆卜必有事乎宗庙恐我先王因此遂懐忧虑二公未可以戚我先王也盖周公爱兄之切体国之忠欲自尽恳欵于祖父之前以二公但卜安否则诚意或有未尽用朝廷卜筮之礼祷乎宗庙则上下喧腾人心摇动故托词却之古大臣之处变用心有如此
　　公乃自以为功为三坛同墠为坛于南方北面周公立焉植璧秉珪乃告大王王季文王
　　此一莭书是纪周公筑坛请命三王之事也功事也筑土曰坛除地曰墠植置也秉持也史臣曰周公既却二公之请乃以祷王之事为己事而请命三王于是筑土为三坛除地为一墠以宅三王之神位于三坛之南别为一坛向北为位以为已对神之所植璧于坛秉珪于手以为礼神之具乃陈廹切之词以告太王王季文王焉其专告三王者盖太王肇基王迹王季其勤王家文王克成厥勲而武王能纉三王之绪今遘危疾三王在天之灵必深念而黙佑之故独于此请祷而图安也周公之卜与二公同而以身请代之事与二公异内既得自尽其忠诚而外又不至惊动国人其用意至矣
　　史乃册祝曰惟尔元孙某遘厉虐疾若尔三王是有丕子之责于天以旦代某之身
　　此一莭及以下三莭书皆周公告神之词也史太史之官册竹版元孙某谓武王也丕子元子也史臣曰周公告三王之神命太史书祝词于册若曰惟尔太王王季文王之元孙某遇恶厉暴虐之疾势甚危笃然元孙代天子民乃天之元子也若尔三王是有保防元子之责于天不可令其遽死倘果不可捄则请以旦代某之身以曲全其生盖元子倘有不测则宗社倾危人心摇动变故有不可胜言者三王在天之灵岂得不厪其虑乎
　　予仁若考能多材多艺能事鬼神乃元孙不若旦多材多艺不能事鬼神
　　仁爱也若顺也考谓祖考祝词曰予之所以欲代元孙之死者非无故也予承顺祖考尽其仁爱且多材干艺能可任役使以事鬼神乃元孙不如旦材艺之多堪任鬼神役使然则在天之灵欲得一人服事左右旦实胜其任何必用元孙也哉
　　乃命于帝庭敷佑四方用能定尔子孙于下地四方之民罔不祗畏呜呼无坠天之降宝命我先王亦永有依归
　　帝谓上帝也敷布也佑助也下地犹言天下祝词曰元孙乃受命于上帝之庭敷布徳教以佑助四方用能根本深厚安定尔三王之子孙于下地使本攴百世常为君师四方之民防不奉承而敬畏之是其任大责重当时后世咸所依赖岂可使之遽有不讳乎由是思之我三王当保防元孙使王业巩固以上承天意无坠失天所降之宝命庶先王后稷以来之宗祀亦永有所凭藉以绵逺无穷也盖其忧深虑廹故又太息申言之如此
　　今我即命于元龟尔之许我我其以璧与珪归俟尔命尔不许我我乃屏璧与珪
　　即就也尔谓三王也屏藏也祝词曰我以身请代元孙未审尔三王之命何如今我就元龟之吉凶卜尔命之许否龟若得吉是尔许我任保防之责致元孙之安我其以所植秉之璧珪归俟尔保安之命尔若不许我而龟告其凶则周业必坠宗祀难保虽欲以璧珪事神亦不可得我乃屏而藏之矣尔三王不念下地之子孙独不念先王之宗祀乎总观周公请命三王之词忠诚恳欵非特臣为君弟为兄祷也乃为先王祷为天下祷为百世生灵祷耳所以感动三王而转移造化皆其一念之昭格也与
　　乃卜三龟一习吉启籥见书乃并是吉公曰体王其防害予小子新命于三王惟永终是图兹攸俟能念予一人
　　此二莭书是言周公请命元龟深喜得三王保安之占也三龟三人齐卜也习重也籥管钥体兆之体也一人谓武王也史臣曰周公既祝告于三王乃命三人各卜其龟以叅攷吉凶而三人之龟兆莫不皆以吉告至以管籥启视金匮之占书书辞之吉与龟兆同则保佑元孙三王已黙许之而见乎龟矣周公既得吉卜乃曰我观卜兆之体王疾其无所害我小子新受命于三王惟以久后子孙为计而许我以保佑元孙矣我今惟俟我三王能念予元孙一人而使之安也盖周公诚孝之心得遂所请故其词之喜慰若此
　　公归乃纳册于金縢之匮中王翼日乃瘳
