<!-- { "loadSidebar": true } -->
　　此一节书是正言稽疑之序而幷着其应也箕子曰稽疑之法固当决于卜筮而事理之是非可否人心原有定见国家大事有行止可疑而未决者必先审理度势谋于君心又博咨在朝之卿士又广询在野之庶民则人谋无弗至矣然而未免于有心不若神物之至公无私尤为可信乃命卜筮之官灼龟以观兆揲蓍以玩占质诸神谋而决其从违此稽疑之序也若此大事君心以为可行则顺从矣及其卜之于龟有吉无凶筮之于蓍有祥无咎卿士无间言庶民无异议是谓幽明朝野翕然大同何所行而不宜哉近则福集君身康宁强健逺则福庇子孙遭逢吉庆大同之应有固然者或君心顺从而龟筮皆从虽卿士庶民逆而未顺然君谋合于神谋亦为吉也或卿士之心从而龟筮皆从虽君心民心逆而未顺然臣谋合于神谋亦为吉也或庶民之心从而龟筮皆从虽君心臣心逆而未顺然民谋合于神谋亦为吉也倘君心既从而龟从筮逆卿士庶民皆逆虽逆多顺少但蓍参以人而犹短龟纯乎天而更长且与尊上之谋相合作内之祭祀等事亦吉作外之征伐等事则凶至若龟兆筮占总与人谋相违虽或君臣上下皆无所逆而神谋不顺则天意可知惟静以守常乃吉一动而作为必凶稽疑之应如此以断天下之疑以定天下之业所贵乎人君之明用也盖皇极之主无事非奉若天道而龟筮则绍天之明者故稽疑以神谋为重然必先谋及乃心则穷理格物之学其可缓乎
　　八庶征曰雨曰旸曰燠曰寒曰风曰时五者来备各以其叙庶草蕃庑一极备凶一极无凶
　　此二节书是箕子所衍庶征之畴也旸日也燠暖也五者指雨旸燠寒风也蕃庑草生丰茂也极备过多也极无过少也箕子曰九畴之八曰念用庶征盖以天人一理常相感通五行之气运于在天皆应乎人事所征验者甚众故谓之庶征其目维何阴阳之气交则蒸润为雨阴阳之气淸则开霁为旸隂消阳长则气暖而为燠阳消阴长则气冷而为寒阴阳之气相嘘拂则鼓舞摩荡而为风雨旸燠寒风皆有当然之节候曰时若此五气之来全备无少缺又各以其次叙顺应节候而至则协气旁流品物生殖虽众草之至微亦且蕃盛庑茂矣况其他乎若五气失调节候舛错一或极备而伤于太多则阴阳之气偏胜而万物无以育其生必致凶灾一或极无而伤于太少则阴阳之气偏亏而万物无以遂其性亦致凶灾五气之所征有休有咎如此岂可忽而不察哉要之五行顺布天道所以成岁功也一气顺则五行皆顺一气乖则五行俱乖人主宪天之道断无可或偏者也
　　曰休征曰肃时雨若曰乂时旸若曰哲时燠若曰谋时寒若曰圣时风若曰咎征曰狂恒雨若曰僭恒旸若曰豫恒燠若曰急恒寒若曰恒风若
　　此一节书是推言庶征之本于人事也箕子曰庶征虽见于天运莫非人身之所感召也天有雨旸燠寒风之五气人有貌言视听思之五事故五事修于人则天必有休美之征各以应如貌必克恭而能作肃则貌之徳修矣貌泽水也雨亦水之气其为休征则雨泽以时而顺应之如言必从理而能作乂则言之徳修矣言扬火也旸亦火之气其为休征则晴霁以时而顺应之如视无不明而能作哲则视之徳修矣视散木也燠亦木之气其为休征则和暖以时而顺应之如听无不聪而能作谋则听之徳修矣听收金也寒亦金之气其为休征则寒结以时而顺应之如思必通微能睿而作圣则思之徳修矣思通土也风亦土之气其为休征则风至以时而顺应之五事不修于人则天必有咎恶之征各以应貌不能作肃失于狂而放荡其咎征则为常雨而顺应之盖淫潦无节于狂也言不能作乂失于僭而差忒其咎征则为常旸而顺应之盖亢旱为虐于僭也视不能作哲失于豫而迟疑其咎征则为常燠而顺应之盖和柔气多于豫也听不能作谋失于急而轻躁其咎征则为常寒而顺应之盖栗烈气胜于急也思无作圣之徳失于而蔽昧其咎征则为常风而顺应之盖晦霾之气于蒙也休咎之各以应若此然则休咎虽验乎天惟在人君之慎其所感而已盖人君之行事与天地相为流通故行有善恶则气各以应然感应之理非谓行此一事即有此一应统而言之一徳修则凡徳必修一气和则凡气必和固不必拘拘为配合之说也惟于天人之际明其自然之理而得其所以然之故诚身修徳以为格天之本自能召和而致祥矣
　　曰王省惟嵗卿士惟月师尹惟日
　　此一节书是承上言休咎之征而示君臣所以念用也箕子曰庶征之于五事天人相感应如此治天下者何以尽其念用之实哉凡为君为臣皆当随分随时观其休咎以省察所行之得失王者如天运于上统财成辅相之任其分独尊犹岁之无所不统也故庶征休咎惟以系一岁之利害者省验之焉卿士大臣有调燮賛襄之责其分之统于王犹月之统于岁也故庶征休咎惟以系一月之利害者省验之焉师尹众职有抚辰凝绩之责其分之统于卿士犹日之统于月也故庶征休咎惟以系一日之利害者省验之焉盖因休以省五事之得而益进于交勉因咎以省五事之失而共惕于增修此念用庶征之道也抑岁月日相需成运王卿士师尹相资成治其得失所闗固一体也箕子特就尊卑分属之亦见人主之所统者大而上下之贵相济也与
　　岁月日时无易百谷用成乂用明俊民用章家用平康日月岁时既易百谷用不成乂用昏不明俊民用微家用不宁
　　此二节书是究言休征之效咎征之害也箕子曰天人感应之际君臣不可不交省者诚以休征之应咎征之害皆昭然其不爽也有如和气顺布大而一岁之间小而一月一日之内雨旸燠寒风各以时至无变易其常度此休征也其效何如言乎岁功则农力齐而地利出百谷因之成熟矣言乎治道则纲纪陈而礼乐备政治因之修明矣贤才应运而兴俊民之伏处者因以章显在位矣王者天下为家比户而安居者因以共庆平康矣休征之效其盛如此然必由五事克修之所致也有如乖气渐积小而一日一月之内大而一岁之间雨旸燠寒风所至非时既变易其常度此咎征也其害何如以彼百谷则皆不成熟而饥馑洊臻矣以彼政治则昏乱不明而国事日非矣当世之俊民则隐遯而自甘微贱矣生民之室家则流离而莫安宁矣咎征之害不可胜言盖无非五事不修之所致也人君果能自省而率卿士师尹以交修又安在不可转咎而为休哉夫休征必歴岁而成故言大以及小则知省身之倡率自上咎征即由日而积故言小以及大则知省身之无微可忽其诰诫万世君臣可谓深切矣
　　庶民惟星星有好风星有好雨日月之行则有冬有夏月之从星则以风雨
　　此一节书是言庶民之休咎系乎上也箕星主风毕星主雨箕子曰王及卿士师尹固省验于岁月日矣至于庶民则其象惟星盖庶民无职守亦无所省验其休咎惟视乎上人之得失如众星之附于天也凡星以气相感各有所好主风者好风主雨者好雨亦如庶民之寒者欲衣饥者欲食鳏寡孤独者欲得其所而好亦有不齐焉星之在天虽所好各异而其气化流行寒暑推迁乃验于日月之所经行次舍日至牵牛月由黑道则行冬令日至东井月由赤道则行夏令是运于天而成岁功者众星之好所由以遂也然日之从星不可见而月之从星可见月行东北入于箕则以箕星所好扇而为风月行西南入于毕则以毕星所好蒸而为雨其必从之者如此而日亦犹是矣夫天之悬象着明莫大乎日月而众星其微者也然必以日月之常行而从星之异好则天道不言而岁功成王者辨名定分莫贵乎卿士师尹而庶民其卑者也然必以卿士师尹之常职而从民之异欲则王道无为而治化洽诚以庶民之欲既遂衣食足而知礼义斯五事无不修休征有协应焉耳大学言絜矩在好恶则人主必当从民之欲而达朝廷之命令察四方之幽隐以佐从欲之治则卿士师尹近民者之责也两曜顺度而风雨时百官举职而民生遂庶征之义大矣哉
　　九五福一曰寿二曰富三曰康寕四曰攸好徳五曰考终命六极一曰凶短折二曰疾三曰忧四曰贫五曰恶六曰弱
　　此二节书是箕子所衍五福六极之畴也富者有廪禄也康者身安宁者心安也攸好徳所好在徳也考成也考终命成其善终之正命也凶者不善终短折者不寿也箕子曰畴之九为福极盖言人之善者天必报之以福而恶者必报之以祸也五福之目一曰寿人多年寿而后能享诸福故先之二曰富财禄充赡所以资生也三曰康宁体无疾厄心无忧患也四曰攸好徳所谓心逸日休自求多福也五曰考终命徳足致福尤必善终以成其顺受之正命乃为福之备也此五者皆天所以福善人君自劝以建极而敛福于一身劝臣民以训行而锡福于天下则向用之道得矣六极之目一曰凶短折遭凶害而夭殁祸莫大焉二曰疾身所苦也三曰忧心常戚也四曰贫俯仰无赖也五曰恶过刚则暴也六曰弱过柔则辱也人君虽万福攸同犹必凛凛畏惧思所以承福而逺极且时时以此六极示戒其臣民务登一世于平康则威用之道得矣天之报人以福极者自昭然其不爽而执此以劝惩天下则皇极体天之责也故九畴由是全焉且人主以天地万物为一体民皆仁寿尧舜之福也民皆鄙夭桀纣之极也故九畴总一建皇极皇极即所以叙彝伦谓之洪范者范亦圣人人伦之至而已

　　日讲书经解义卷六
<经部,书类,日讲书经解义>
　　钦定四库全书
　　日讲书经解义卷七
　　旅獒
　　此一篇书是周太保召公奭进戒武王之词周武王时有西裔旅国贡獒犬召公以为不当受作书进戒因以旅獒名篇
　　惟克商遂通道于九夷八蛮西旅厎贡厥獒太保乃作旅獒用训于王
　　此一节书是周史臣序召公进戒之由也厎致也犬知人心可使者曰獒其高四尺史臣曰惟我周武王既克商而有天下虽无意于逺拓邉境而威徳广被九州八方之外夷蛮诸国最多且逺莫不臣服遂以开通道路梯山航海皆来朝贡有西旅国致贡其地所生之獒犬所以表向化之诚敬也太保召公奭恐因此开四方进献之端启人君玩好之渐乃作旅獒一书言其不当受以训戒于周武王其防微之意深
　　矣夫受獒之事甚细即以懐逺人似亦非所宜却也召公反覆推本而究极言之惟惧为圣徳累者大臣爱君之深格心之蚤固非常情所易量者乎
　　曰呜呼明王慎徳四夷咸賔无有逺迩毕献方物惟服食器用
　　此一莭书是言服逺人之本于慎徳也召公叹息而言曰自古明哲之王所以保邦安民者要在谨修其徳清心寡欲一取舍好尚之微无所不极其慎是故徳之所感不但中国人民相与乐劝于奉上即四方夷狄之国亦皆臣顺而賔服无分逺近悉来献其方土所生之物莫敢或后焉然其所献惟是可制衣服可供饮食可备器用之物竝不敢于此外有以竒玩异物进献者盖知王者所重在徳不在物虽献亦却而不受其能使逺方之倾心向化正以此也召公言外隠然见獒之为物不可以资服食器用圣如周武王岂不知此而必特举慎徳为防本塞源之论大臣格君心者当知所取法而人主亦何可不深自警与
　　王乃昭徳之致于异姓之无替厥服分宝玉于伯叔之国时庸展亲人不易物惟徳其物
