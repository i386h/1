<!-- { "loadSidebar": true } -->
　　此二节书是引古语以声商王之恶也牝鸡是母鸡晨报晓也索谓萧索妇指妲己肆陈也答报也王父祖也母弟同母之弟迪道也武王誓师曰我闻古人有言曰牝鸡无晨鸣之理若牝鸡晨鸣其家必至破败萧索可见阴阳有定分内外有定体妇人不可以预外事亦犹牝鸡不可司晨也今商王受乃惑于妲己好恶赏罚惟其言是用所谓牝鸡司晨也因此颠倒昏乱弃其所当陈之祭祀而不知报答弃其先王所遗同祖之弟与同母之弟而不能以道善遇之乃惟四方多罪逃亡之人尊崇而长养之亲信而任使之以是人为大夫卿士使胁权肆毒加暴虐于百姓倚犯法作奸宄于商邑牝鸡晨而家索妇言用而国亡其理盖有必然者矣
　　今予发惟恭行天之罚今日之事不愆于六歩七歩乃止齐焉夫子勗哉不愆于四伐五伐六伐七伐乃止齐焉勗哉夫子尚桓桓如虎如貔如熊如罴于商郊弗迓克奔以役西土勗哉夫子尔所弗勗其于尔躬有戮此四节书是勉众以节制之法临阵之勇抚众之仁也发是武王名愆过也歩进趋也伐击刺也夫子谓众将士勗勉也桓桓威武貌虎貔熊罴四种猛兽也迓迎击也奔是奔来降者武王曰商王受听用妇言肆行无道如此今我小子发兴兵伐商惟以敬行天罚而已非得已而用之也故今日之事当以节制为尚不以多杀为功其进而迎敌不过于六歩七歩即便止驻以整齐部伍然后复从而伐之尔将士勉哉无或乘胜而轻进也其战而杀敌少不过于四伐五伐多不过于六伐七伐即便止驻以整齐部伍然后复从而伐之勉哉尔将士无或乘怒而贪杀也尔将士其振桓桓之威如虎如貔如熊如罴以奋击于商郊之地不可少有退怯也然过勇则不免于滥杀惟当于凶残者取之抗拒者诛之若有奔走来降者勿迎而击之以劳役我西土之人勉哉尔将士其武勇是奋而杀降是戒可也尔将士若于我之命而有所不勉或轻进或贪杀或无勇而杀降是违号令而失纪律也则军有常刑必戮及尔身罔有攸赦矣可不戒哉按泰誓之辞曰元后作民父母曰惟天惠民惟辟奉天曰天其以予乂民乃知圣人不得已而动众兴师除残去暴凡以为生民计也故征伐所及必先以安民为首务
　　武成
　　史臣记武王自伐商以至归周始终规模次第以总叙武功之成而以武成名篇
　　惟一月壬辰旁死魄越翼日癸巳王朝歩自周于征伐商厎商之罪告于皇天后土所过名山大川曰惟有道曾孙同王发将有大正于商今商王受无道暴殄天物害虐烝民为天下逋逃主萃渊薮予小子既仁人敢祗承上帝以遏乱略华夏蛮貊罔不率俾惟尔有神尚克相予以济兆民无作神羞
　　此二节书是史臣记武王伐商兴兵之期与告神之事也一月是建寅之月不曰正而曰一者商建丑以十二月为正朔故曰一月也旁是近魄是月体黑暗处每月朔后则明生魄死故初二日谓之旁死魄翼日明日也厎商之罪是极数商纣之罪恶有道是周家先世祖父有道徳者逋逃罪犯逃避之人也略谋略也俾解作从史臣曰惟一月建寅之月初二日壬辰旁死魄越明日癸巳武王于是日之朝歩自宗周举兵徃征伐商受乃极数受之罪恶告于皇天后土及所过名山大川之神其祝辞曰惟我周家先世有道之曾孙周王发将欲兴师大正有商之罪今商王受虽居君位而无君道天物者天生之以资人用者也受则暴恣殄絶而不知爱惜众民者之本也受则酷害残虐而不知抚养天下有罪在逃之人所当诛锄之以安良善者也受反收畱之与彼为主有司莫之敢捕如鱼之聚于深渊兽之聚于林薮此皆商受之罪上帝所怒不可不正者也今我小子既得仁厚有徳之人为之辅佐敢敬承上帝之意为伐罪吊民之举取彼凶残遏絶乱谋惟时内而华夏外而蛮貊无不相率顺从我同同力伐商然兵凶战危我小子何敢自恃惟尔天地山川之神其尚于冥冥之中辅我战胜攻取以救济兆民出诸水火毋使为商所胜以贻尔神羞辱可也
　　既戊午师渡孟津癸亥陈于商郊俟天休命甲子昧爽受率其旅若林防于牧野罔有敌于我师前徒倒戈攻于后以北血流漂杵一戎衣天下大定乃反商政政由旧释箕子囚封比干墓式商容闾散鹿台之财发钜桥之粟大赉于四海而万姓悦服
　　此一节书是记武王克商之节次与夫定商之规模也陈字与阵字通用休命上天休美之命也若林人众如树林也北败走也杵是木杵箕子谏纣不听佯狂为奴身被囚系比干强谏剖心而死商容贤臣为纣所废式谓在车上俯身凭轼以致敬也闾族居里门也鹿台钜桥纣藏积钱粮之所大赉普施恩泽也史臣曰武王率伐商之师于戊午日东渡孟津河癸亥日列陈于商郊顿兵少息以待天之美命甲子日黎明之时商受率其军旅众多如林与武王防战于牧野之地然受兵虽多无向前与我周师为敌者其前列卒徒反颠倒其戈自攻在后之人受之兵遂至于大败奔走蹂践自相屠戮血流遍野虽木杵在地亦因而漂起所以武王之兵但一被甲而天下遂已大定无事于再举之劳盖以至仁伐至不仁其易如此于是改革商受所行虐政其政皆由商先王之旧释太师箕子之囚封少师比干之墓过贤人商容之闾则式而敬之鹿台之财则散之以赒贫乏钜桥之粟则发之以赈饥民大施恩泽于四海而万姓之众无不心悦诚服爱戴武王愿其长为生民之主也
　　厥四月哉生明王来自商至于丰乃偃武修文归马于华山之阳放牛于桃林之野示天下弗服
　　此一节书是记武王偃武之事也哉字解作始字初三日月始生明故谓之哉生明丰周之旧都华山桃林皆地名服用也史臣曰武王先以一月二日自周伐商至是四月三日月始生明之时自商而来归至于丰乃偃息威武而修举文徳凡所用之战马皆发归于华山之阳任载之牛皆牧放于桃林之野明示天下之人使知自今以徃与百姓同享太平不复兴兵动众矣盖是时商政暴虐虽望时雨之师而人心厌乱终苦干戈之扰故武王汲汲于偃武修文如此可见用兵非圣人之得已也
　　既生魄庶冢君暨百工受命于周丁未祀于周庙甸侯卫骏奔走执豆笾越三日庚戌柴望大告武成此二节书是记武王朝觐以严正始之道祀神以告武功之成也每月望后则月体黑魄复生故谓之既生魄庶冢君四方诸侯也百工卿大夫也骏速也豆笾祭器柴燔柴祭天也望望祀山川也史臣曰当四月望后月既生魄之时四方诸侯及在朝百官皆推戴武王为天子相率而受命于周盖武王至是始伐商而为天下主也乃择丁未之日举祀典于祖庙近而甸逺而侯卫莫不速奔走执豆笾来助祭于庙越三日庚戌又燔柴祭天望祀山川盖前者伐商曾受命于先王祈助于神只至是天下已定故次第举行郊庙之祀用大告武功之成且以谢答神佑也
　　王若曰呜呼羣后惟先王建啓土公刘克笃前烈至于太王肇基王迹王季其勤王家我文考文王克成厥勲诞膺天命以抚方夏大畏其力小懐其徳惟九年大统未集予小子其承厥志
　　此一节书是记武王歴叙王业之所由成以耸动诸侯也羣后众诸侯也先王指后稷诞大也膺受也方夏谓四方华夏之地武王告谕诸侯叹息而言曰呜呼尔等羣后其审听之昔我先王后稷在唐虞时能敎民稼穑始受封为诸侯建开国于有邰之地传至公刘又能笃厚前人功烈至太王去邠居岐始基立兴王之迹至王季能勤劳王家至我文考文王乃能成就其功实已大受上天之命以抚安方夏之民当时大国诸侯皆畏惧文王之威力而不敢放肆小国诸侯皆懐念文王之恩徳而赖以存立所谓克成厥功者如此惜乎九年而崩大统未集故今日我小子之举不过承顺先人之志以除暴安民而已
　　恭天成命肆予东征绥厥士女惟其士女篚厥黄昭我周王天休震动用附我大邑周
　　此一节书是见武王伐商之事上承天命下顺人心也成命黜商之定命也肆解作遂绥安也士女男女也篚竹器元黄色币也附归附也武王又曰天心厌商命我文考除之虽大统未集固已一成而不可易矣故我敬顺上天成命遂举东征之师以安定商之士女商之士女喜周之来皆用筐篚之器盛元黄之币迎接周师以明我周王有吊民伐罪之徳夫商之民喜周之来非周有求于民而民有私于周也盖上天眷顾我周之休命默有以鼓舞乎斯民故民皆相率以归附我大周之国而奉币以昭徳自不容已耳是归周者民而所以使之归者天也至是则大统已集而文王之志亦于是乎成矣我周之有天下实由祖宗缔造有素而天命攸归岂我之功哉
　　列爵惟五分土惟三建官惟贤位事惟能重民五教惟食丧祭惇信明义崇徳报功垂拱而天下治
　　此一节书是记武王致治之本末也垂拱是垂衣端拱无为之意史臣曰武王克商之后偃武修文之事不可悉数略举其大者言之其列爵以五等公侯伯子男是也其分土以三等公侯百里伯七十里子男五十里是也其建立庶官则惟贤者用之而不贤者不得预也其居位任事则惟能者使之而无才者不得滥也其所最重者君臣父子夫妇兄弟朋友五伦之教与夫力田足食死丧祭祀之礼也凡出一令必守之以信而始终不渝凡行一事必裁之以义而动无过举有徳者则尊显之不敢蔽人之徳有功者则酬报之不敢负人之功武王经理天下其纲大要尽善如此故不必有所作为但垂衣南面而天下自治矣武王致治之本末如此武王虽以征诛得天下然治定功成之后文徳雍容亦自有唐虞间气象观史臣所记端拱可见矣盖治法详于有为治化享于无为以天下爵土官赏予天下贤才功徳以天下同然秉彝励天下人心风俗尧舜无为之治不恍乎若覩哉
　　洪范
　　武王克殷访问箕子箕子以洪范陈之洪大也范法也治天下之大法也故以洪范名篇
　　惟十有三祀王访于箕子王乃言曰呜呼箕子惟天阴隲下民相协厥居我不知其彝伦攸叙
　　此二节书是记武王访道于箕子之词也王是武王访问也箕是国名子是爵隂隲者黙定之意彝伦常道也史臣曰惟武王十有三祀既克商而有天下乃屈天子之尊亲就箕子而访之盖箕子商之贤人知古帝王治天下之道故武王以师礼尊之而不敢以臣礼待之也武王乃叹息而言曰呜呼汝箕子惟天于冥冥之中默有以安定其民为之辅相保合其所当居止之理具于人心为秉彝由于人身为人伦天佑民而作之君固以叙此彝伦之责寄之于我矣我欲叙之而不知其所以叙之汝其明以告我可也盖武王于得天下之初他务未遑而先孜孜于访道之诚如此商曰祀周曰年称十有三祀者顺箕子之志是以存商人之号而不废也就而问之者重道而忘也推本于天之阴隲下民而求彝伦之所以叙者思无负君师之任也真可为万世法矣
　　箕子乃言曰我闻在昔鲧陻洪水汨陈其五行帝乃震怒不畀洪范九畴彝伦攸斁鲧则殛死禹乃嗣兴天乃锡禹洪范九畴彝伦攸叙
