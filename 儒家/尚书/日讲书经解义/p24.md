<!-- { "loadSidebar": true } -->
　　此下皆箕子答微子之词首节答沈酗于酒之语次节答发狂耄逊之语也微子帝乙之长子而纣之庶兄故称为王子方兴言将来未艾也罔畏畏乃不畏其所当畏也咈逆也耉长老成之人也箕子呼微子而答之曰我国家昏乱自絶于天天毒降灾害以荒废我殷故使王不知悔祸而益沈酗于酒其方兴未艾不至于丧亡不已矣彼夫老成耆旧乃朝廷之典型所当敬而畏焉者今既沈酗于酒心志昏迷乃不畏其所当畏虽老成耆旧有位之人皆咈逆而弃逐之使不得安其位而行其志故耄逊于荒非见防而自去由斥之而然耳虽欲不亡其可得乎
　　今殷民乃攘窃神祗之牺牷牲用以容将食无灾降监殷民用又雠敛召敌雠不怠罪合于一多瘠罔诏此二节书首节答草窃奸宄之语次节答小民相为敌雠之语也攘取也牺牷牲祭神之物也纯色谓之牺全体谓之牷牛羊豕总谓之牲监视也又治也雠敛言科敛民财如雠敌也瘠饿殍也诏告诉也箕子又答微子曰国家为治须是有司奉法乃能使民不犯今我殷民乃有攘窃神只之牺牷牲者夫礼莫重于祭祀祭祀之牺牲輙敢攘窃之其罪大矣为有司者乃相为容隠将而食之且无灾祸蔑法废礼至此已极非但草窃奸宄之不治已也夫人君之失民心常自聚敛始我今下视殷民凡上所用以治之者无复他事惟是严刑峻罚雠视其民而科敛之耳夫上以雠敛下下即以雠视上下方敌雠其上而上之所以召其敌雠者乃竟肆然为之无有厌怠其掊尅之臣阿意顺防同恶相济合而为一故民不聊生多饥饿疲困而无所告诉此天下之所以困穷而人心之所以怨畔也葢直君民相为敌雠而不独小民互相敌雠矣
　　商今其有灾我兴受其败商其沦丧我罔为臣仆诏王子出廸我旧云刻子王子弗出我乃颠隮
　　此一节书答沦丧颠隮之语也兴出也廸道也刻害也箕子又答微子曰我商家败徳荒政国乱民穷今日其有灾祸矣我为宗室大臣出而当此祸败则废兴存亡与国共之若商祚至于沦丧我亦终守臣节断不为他人之臣仆也是我之自处固宜如此若王子一身之去就则宗祀存亡之所闗故我告王子惟出而逺去乃合于道葢我旧日以王子既长且贤曾劝先王立以为嗣而先王不从今王必有疑忌之心是我旧日所言无益于子而反冇害于子王子不去则必同受其祸我商宗祀将陨坠而无所托矣是王子之自处又宜如此我之与王子其行不同固不可同日而语也箕子自言其义决不可去而微子之义决不可不去也微子问救乱之策而箕子答之如此葢以商之丧亡其不可复救惟求存商祀于不坠为救乱之策耳纣恶贯盈天人交弃至于沦丧颠隮若此洵为万世之明戒哉
　　自靖人自献于先王我不顾行遯
　　此一节书告微子以彼此去就之义各安其分之所当尽也靖安也自献自逹其志也行遯避去也箕子答微子将终又告以去就之义曰人臣去就自有至当不易之理必合于义而其心始安当就者安于就之义为商家守节之忠臣当去者安于去之义为商家存祀之孝子为今之计各安于义之所当尽以自逹其志于先王而已汝今固宜逺去若我所处与汝不同则有死无二而不复有避去之意矣是或去或不去皆揆诸义理而当反诸吾心而安质诸先王而无愧者也子何疑哉夫箕子答微子之问而比干独无所言者比干自安于死谏之义所以自靖自献一而已矣孔子曰殷有三仁焉葢三人之行不同而皆出于义之至正各得其心之所安故孔子皆许之以仁也

　　日讲书经觧义卷五
<经部,书类,日讲书经解义>
　　钦定四库全书
　　日讲书经解义卷六
　　周书
　　周文王国号武王克商因以为有天下之号此书凡三十一篇记周家一代之政事故曰周书
　　泰誓上
　　武王伐纣史录其誓师之言以其大会孟津因以泰誓名之泰大也此是上篇乃未渡河以前之文
　　惟十有三年春大防于孟津王曰嗟我友邦冢君越我御事庶士明听誓
　　此二节书首节见武王得人心之同次节是喻众以伐纣之意且欲其听之审也孟津今河南府孟津县友隣接交好之国冢君各国嗣立之君越犹及也御事治事之人庶士众士卒也史臣叙曰周武王即侯位之十有三年孟春之月以商纣无道举兵伐之至于孟津天下诸侯不期而来防者八百国于是武
　　王将发誓师之言先叹息曰今我友冢君列国诸侯共举义兵至此及我本国治事之卿大夫与众士卒凡相从军旅者俱宜听我誓词以见伐商之意夫武王所以呼从征之人谆谆于听誓者盖欲明其顺从人心救民水火而非好大喜功轻于兴师动众也
　　惟天地万物父母惟人万物之灵亶聪明作元后元后作民父母
　　此一节书言天立君为民之意以明纣之可伐也亶者诚实之意元后大君也武王誓师曰天地之于万物论其形若相悬殊然乾元资始有父道焉坤元资生有母道焉其长养爱育之心如父母之于子是天地乃万物之父母也万物虽竝生于天地之间惟人得气之秀比于众物心为独灵是人乃天地之所厚者也人之中又笃生一聪明之圣人比于众人最秀而最灵者立之为大君以统御万民是君又天地之所独厚者也然天之立君岂徒尊崇富贵之哉正欲其体干父坤母之心行子育万民之政抚恤爱养亦如父母之于子是元后又代天地而为民父母者也夫天地生物而厚于人天地生人而独厚于圣其所以独厚于圣者惟欲其恩养斯民体天地父母之心而已然则任元后之责者可不知所以作民父母之义乎
　　今商王受弗敬上天降灾下民沈湎冐色敢行暴虐罪人以族官人以世惟宫室台榭陂池侈服以残害于尔万姓焚炙忠良刳剔孕妇皇天震怒命我文考肃将天威大勲未集
　　此二节书是武王数纣慢天虐民之罪也受商纣名沈湎溺于酒也冐色冐乱女色也族族属也世世代也台上架屋谓之榭水边隄障谓之陂焚炙烧烙也刳剔割剥也文考指文王武王曰天之立君原使为民父母今商王受居元后之位乃侮慢自恣不敬上天肆行无道降灾下民试举其大者言之其荒淫则沈溺于酒而不复出冐乱于色而不知止其凶忍则敢行暴虐之事无所顾忌加罪于人不但诛其一身幷其族属而戮之其用人则不论贤否但其心之所喜即幷其子弟亲属悉宠任之其所务者惟在琼宫瑶室高台广榭筑陂障凿池沼与凡侈靡诸事竭民之财穷民之力以残害于尔万姓不但此也又为炮烙之焚炙忠良谏诤之臣刳剔孕妇以观其胎其残忍暴虐至于如此是以皇天震怒命我先人文考敬将天威徃伐其罪以救民于水火之中所惜者文考遽崩大功犹未成就耳然则上奉天心仰成先志征伐之举岂得以自己哉
　　肆予小子发以尔友冢君观政于商惟受罔有悛心乃夷居弗事上帝神只遗厥先宗庙弗祀牺牲粢盛既于凶盗乃曰吾有民有命罔惩其侮
　　此一节书是武王追叙观政于商而纣怙恶不悛也肆字解作故字发武王名悛悔改也夷蹲踞也既尽也武王曰惟文考之功未成故我小子发欲伐商以终其事然犹未遽伐之也嗣位以来十有三年昔尝以尔友冢君之向背观商政之得失何如使其改过自新则我亦将不复以征伐为事矣乃受絶无悔悟改过之心夷踞而居忽慢天地神只不知奉事遗弃祖先宗庙不行祭享凡祭祀所用牺牲粢盛尽被凶恶盗贼之人攘窃而去其慢神如此乃犹曰我有民社我有天命以此自恃而无有惩戒其侮慢之意夫观商之政如此则其恶终不可改而我之兵终不容己矣
　　天佑下民作之君作之师惟其克相上帝宠绥四方有罪无罪予曷敢有越厥志
　　此一节书是武王自任君师之责以见伐商之不容已也佑助也相谓左右之也宠爱也绥安也越犹过也武王曰上天佑助下民为之君以长之为之师以教之天之所以立为君师者惟以其能助上帝之不及以宠安四方之民此天所以立之也受失君师之道则君师之责在我而克相宠绥之道有不容不尽者有罪当讨一奉天以讨之无罪当赦一奉天以赦之何敢过用其心而擅为好恶于其间乎商受之罪正天讨所不赦者故我不敢违天之意纵有罪而不诛也
　　同力度徳同徳度义受有臣亿万惟亿万心予有臣三千惟一心
　　此一节书是即人事以明伐商有必克之理也度量度也同力度徳同徳度义此二句古者兵志之词也十万谓之亿武王曰我闻兵志有云凡两军相对若彼此兵力齐等则较量其平日孰行善而为有徳孰行恶而为无徳徳胜则虽有力者亦不能与之敌矣若彼此徳行相等则又较量其临时孰兵出有名而为义孰兵出无名而为不义义胜则虽有徳者亦不能与之敌矣夫兵家胜负之可决如此今以商周之力较之受之臣子虽有亿万之众然亦亿万其心虽多亦不足恃也我之臣子虽止有三千然其心却是一心其心既一以此赴敌何敌不摧乎是较其兵力已不胜我也又何论徳与义哉信乎伐商之必克也可见失人心则虽强亦终为弱得人心则虽寡亦能胜众联属人心之本非修徳行仁何以哉
　　商罪贯盈天命诛之予弗顺天厥罪惟钧予小子夙夜祗惧受命文考于上帝宜于冢土以尔有众厎天之罚
　　此二节书是言天命伐商有必徃之故禀文王之命而致天之伐也贯通也盈满也钧犹言同夙早也者祭天之名以其礼与郊祀相故谓之宜者祭地之名祭后土以求福宜故谓之宜冢土后土也厎解作致武王曰今日伐商盖亦事所不容已耳使商罪未极天心未厌则我之征伐犹为可已今受穷凶极恶其罪已贯通盈满矣天厌其罪命我诛之我若不顺天行诛是容纵恶人抗违天命也其罪不与受钧乎故我小子畏天之威早夜敬惧以伐商之举天本命我文考乃先受命于文考之庙又行礼于上帝求福宜于后土皆以伐商之事告之于是率尔有众致天之罚于商盖将求免夫惟钧之罪非出于轻动也尔众其念之哉盖奉天伐暴圣人初无利天下之心故汤之伐桀曰予畏上帝不敢不正武王之伐纣曰予弗顺天厥罪惟钧其义一也
　　天矜于民民之所欲天必从之尔尚弼予一人永淸四海时哉弗可失
　　此一节书是誓师将终又致其勉励之意也矜怜悯也弼辅佐也武王曰惟天居高听卑常有矜怜下民之意凡民情所欲天必鉴而从之民欲平祸乱即为之平民欲去疾苦即为之去今民欲亡商如此则天意可知凡尔有众庶防辅我一人除其邪秽永淸四海夫兵贵乘时今日正天人合应之时也苟失此时则上拂乎天下拂乎人而拨乱反正无日矣尔等可不乘时以立事哉易称汤武革命顺乎天而应乎人盖圣人之兵体天意察民心而又度时宜不得已而后动耳岂有利天下之心哉
　　泰誓中
　　此泰誓中篇乃史臣记武王伐纣既渡河誓师之辞
　　惟戊午王次于河朔羣后以师毕防王乃徇师而誓曰呜呼西土有众咸听朕言
　　此二节书是记武王河朔誓师而先警众人之听也次止也河朔河之北也羣后列国之君徇者拊循之意史臣曰武王自孟春丁巳日防兵伐商至于戊午日从孟津渡河暂驻于河北地方是时列国诸侯之兵亦于此毕防听武王号令武王乃拊循其众发令以誓戒之先叹息曰呜呼凡从我自西方而来之众皆当听我之言夫以拊循而慰之者恩也以军法而誓之者威也孟津之誓言友冢君御事庶士先诸侯而后西土者明尊卑之分也此先及西土者立法自近始也武王之兵虽曰顺天应人其用兵有法亦可见矣
