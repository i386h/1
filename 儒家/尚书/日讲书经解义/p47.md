<!-- { "loadSidebar": true } -->
　　此五节书是承上言文武知恤而列叙其得人之盛也表臣外臣也防卢烝皆国名三亳蒙为北亳谷熟为南亳偃师为西亳周公曰我文王武王知恤如此故当时得人最盛言其所与图立政治而仰赞敬天勤民之责者有任人以理事有准夫以守法有牧夫以养民此三大职事既由克知灼见而选用得人则可以统率羣臣纪纲庶务矣言其近密侍从之臣有掌射御之虎贲有掌服器之缀衣有掌马之官曰趣马有小官之长曰小尹有左右携持仆御之人有内百司若司裘司服之属有庶府若内府大府之属此七等官亦必择人而授则内臣皆得其人矣言其王畿都邑之官有大都之伯有小都之伯有卜祝巫匠执技以事上之艺人有外百司若外府外司服之属有太史以记事记言有尹伯以各为所司之正长此六等官亦必择人而授则外臣皆得其人矣自三宅以及内廷外廷凡此众官皆有常德之吉士无一匪人防于其间焉且不但在王朝者然也言乎诸侯之官其名位得通于天子者司徒掌邦教司马掌邦政司空掌邦土卿之贰为亚卿之属为旅虽侯国官职尚多而数官得人则亦莫非常德吉士也言乎王官之监于诸侯四夷者其国则有防有卢有烝其地则有南北西三亳以及夫阪险之地皆设尹以治之虽王官监治尚多而重地得人则亦莫非常德吉士也夫上自王朝至于内外近逺官使皆得其人非一人之聪明所能周悉要惟慎择三宅大臣能举贤以称任使所以得人如此之盛也则文武之克知灼见岂非知恤之要道哉
　　文王惟克厥宅心乃克立兹常事司牧人以克俊有德此一节书是申言文王知人之明也常事即常任司牧即常伯周公曰我周立政之得人至武王有天下而益盛而知恤先由于文王文王惟知之极其真信之极其笃能心乎三宅之心孚合无间乃能立此常任常伯之官人与位相称俱是实能贤俊而有德者是以官使皆得人而政无不立也盖言常事司牧则准人及内外诸臣可以槩见信乎用人之当未有不本于知人之明者然非湥于居敬竆理之学者知人亦未易言也是所望于人主之知恤者与
　　文王罔攸兼于庶言庶狱庶慎惟有司之牧夫是训用违庶狱庶慎文王罔敢知于兹
　　此二节书是申言文王任人之专也周公曰文王得人之盛不但知之明用之当也且任之极其专凡于号令之庶言所当宣布法司之庶狱所当听断禁戒储备之庶慎所当修举既选用得人即专任而责成之文王无所兼理其职务惟视有司牧夫之各治其事有用命者则奬励以训之使益劝勉于勤职有违命者则戒饬以训之使知畏惮于旷职是为得立政之大体也由今思其罔攸兼之心惟号令出于君故庶言有不容不知者至于庶狱庶慎文王非但不以身兼之并若无敢以心知之盖人君于庶务有难以周知者若下侵众职恐听断不无偶误而当慎者反有所遗忽文王所以思不出其位也可见君道惟在知人而不必躬亲庶务用命违命之是训则赏罚明而人人竞劝惟其罔敢知所以无不知也此智临大君之宐非清净无为之説也人主知文王之所以罔敢知何难为虞舜之大智乎
　　亦越武王率惟敉功不敢替厥义德率惟谋从容德以竝受此丕丕基
　　此一节书是申言武王之知恤与文王无异道也敉安也义德谓义德之人有拨乱反正之才者也容德谓容德之人有休休乐善之量者也周公曰罔兼罔知而克厥宅心不独文王为然也亦及我武王率循文王安定天下之功于文王所用义德之人始终任用而不敢改替仍用其义德以戡乱焉率循文王抚治天下之谋于文王所用容德之人专心信从而不敢有违仍资其容德以图治焉此不替与从之心莫非罔兼罔知之心故义德容德诸臣文王简用于前武王委任于后相继而效其功济其谋我文武所以式商受命奄甸万姓竝受此大而又大之基业也则是克知灼见所贻者逺矣王欲廸行知恤之道孰有外于是者乎周公言人君之知恤特详于文武盖先动成王以法祖率考之思然后进告以立政用人总不出文武心法可见创守一揆祖宗之心法治法所当率循罔斁也
　　呜呼孺子王矣继自今我其立政立事准人牧夫我其克灼知厥若丕乃俾乱相我受民和我庶狱庶慎时则勿有闲之
　　此一节书是承上文以文武知恤之心法授成王也孺子谓成王我亦指成王也立事犹言任事若字即顺字之义言心之所安也乱治也相助也受民受于天祖之民也周公叹息告成王曰孺子嗣承丕绪既为天下王矣任大责重岂可不慎继自今凡建立政务当于任事之公卿守法之准人牧民之常伯此三宅之官不徒谋之貌言要必明知其心之所安盖君子小人所分在诚伪之间若徒外饰为善未有久而不变者必察其中心之安果德性浑全天理纯粹其为君子无疑矣然后推心委任之使得展布才猷敷治理其职任常伯者相王治此受于天与祖之民俾厚生正德各得其所职司准人常任者治理一切刑狱及凡禁戒储备之务务使调和整齐事事合宐如此则官举事治而朝廷之政日进光大矣虽然君子者小人所尤也既已委任君子矣犹必时时防持勿使小人得行其间如此则疑贰不生得以终始厥猷而国家收任贤之益此文武立政之要也自古帝王用人始则患于知之不真继则患于信之不笃夫苟未用之先明选慎择而匪人无幸进之阶既用之后任专信笃而君子无孤立之惧吁咈一堂臯防同室何难再见哉
　　自一话一言我则末惟成德之彦以乂我受民
　　此一节书是承上勿有闲而言也末终也惟思也彦美士乂治也周公曰信任贤臣时勿有间固为立政之要但人主用贤虽尊礼委任心膂相亲而意念须臾之间厌怠稍萌皆间之所生也故王虽一话一言之间终思成德之美士实与我共治此受于天与祖之民其人进退治乱攸关思之如此则任贤之心专一周密而小人何所用其间哉
　　呜呼予旦已受人之徽言咸告孺子王矣继自今文子文孙其勿误于庶狱庶慎惟正是乂之
　　此一节书是总结上文禹汤文武之知恤而勉成王法之也周公又叹息告成王曰予旦所闻禹汤文武知恤之事皆上而事天下而治民至美之言已尽告孺子王矣然夏商之事犹属久逺我文武之遗范乃人之耳目所听睹者自今以往王以文子文孙当效前人之所行其于一切庶狱及凡禁戒储备之事既已委任贤臣慎勿有所兼有所知以致有所误失惟使正当其职者殚心竭力以治之则事无不乂而政无不立矣盖人君一日万几惟总其大纲使人尽其职则诸司之治共成朝廷之治而天下底于奠安然而用或非其人未见其能济也故立政之道以知人为先务云
　　自古商人亦越我周文王立政立事牧夫准人则克宅之克由绎之兹乃俾乂
　　此一节书是申言禹汤文武之知恤无不同以见帝王用人之善法也由绎言如治丝引其绪而出之不竆也周公曰自古圣君如夏禹商汤及我周文王其于立政用人之道实先后同揆如所立常任牧夫准人三宅之官岂徒苟且充位而已哉其始皆遴选贤才使居厥职君子在位而小人莫能厠其间盖克宅之也其既皆任专信笃使获展厥才猷如治丝者防绎端绪引之而愈出盖克由绎之也先王用人既选贤以当其位又由绎以尽其才所以俾三宅之官任事者皆能为君代理天事牧民者皆能为君抚治天民平法者皆能为君奉行天法而天下奏治平矣夫国家非无才之患有才而不能尽其用之为患苟以知恤之心而法先王之成宪贤才何忧不进治化何忧不隆耶
　　国则罔有立政用憸人不训于德是罔显在厥世继自今立政其勿以憸人其惟吉士用劢相我国家
　　此一节书是再勉成王法古人之知恤而湥戒小人之不可用也憸利口也训顺也劢勉励也周公曰自古帝王之治天下其所以亮工熙绩光大厥猷者类皆用贤人以辅相之无有欲建立政务而用憸利小人者何则从来憸人居心诈伪处事乖张所存所行皆不顺于德苟人主不察委以国政则所为悉出于暗昧必无光大之业昭著于天地之间王自今以往凡建立政务如此憸人者可轻信之哉慎勿用之可也惟善人君子道足以正君德足以服众所存所行竝无违德诚能专心委任使得勉力辅相我国家则治化自日进于昌明矣夫君子小人所分甚防苟衡鉴不精则是非失真而邪正罔辨鲜不为小人所惑者古云知人其难有天下者念之哉
　　今文子文孙孺子王矣其勿误于庶狱惟有司之牧夫此一节书是言刑狱尤国政所关而委任不可不专也周公曰今王为武王之文子文王之文孙以冲防而居天位既为天下王矣凡所任人当一以文武为法一切刑狱所关慎勿身侵其事以致误失但责任有司牧夫使彼尽心整理庶事有专司而刑无不当者矣此以见刑狱至重民命所关人主祈天永命惟在钦恤之一心故周公特挈其重而言之盖明察精详非不属君德之美若喜怒自专听断惟意必致赏罚失中而民无所措汉文欲重犯跸之罚而张释之力谏其不可其有见于此也夫
　　其克诘尔戎兵以陟禹之迹方行天下至于海表罔有不服以觐文王之耿光以扬武王之大烈
　　此一节书是言兵戎亦国政之大而修备不可不预也诘犹言治也戎是戎服兵是兵器禹迹禹所疆理九州之地陟越而过之也觐见也耿光者昭明之德扬宣也大烈者隆盛之业周公曰人主缵承大业当安不忘危治不忘乱苟太平无事之日武事不修则废弛陵替其何以壮国威而笃前烈乎今王必须修治尔戎服兵器精严武备内以操战胜攻克之威外以杜奸邪窥伺之渐将见王灵逺播遍及九州超越大禹所经之迹且威加四方旁行天下以至四海之外无不畏威懐德心悦诚服矣如此则我周之业将日以隆盛如光于四方显于西土而人心悉归文王之耿光也以此而昭著之益显见而不至遏佚矣永清四海大定天下而人心率俾武王之大烈也以此而振扬之益播宣而不至于委靡矣是为善继善述而无愧于文子文孙也从来好大喜功竆兵黩武固帝王之戒然狃于晏安武备日衰卒有祸乱张皇莫救亦岂庙堂之胜算哉诘尔戎兵虽周公不废老成谋国非庸人所能窥也
　　呜呼继自今后王立政其惟克用常人
　　此一节书是竝戒后王以知恤之道也常人有常德之人也周公又叹息言曰自古帝王为治多端总以得人为首务凡我后王建立政事其于三宅之官须是选用常德之人毋使憸邪小人得而间之可也
　　周公若曰太史司寇苏公式敬尔由狱以长我王国兹式有慎以列用中罚
　　此一节书是周公因言慎罚而以苏公敬狱告太史使并书之以为后臣之法也苏公名忿生武王时诸侯也式用也由狱所断之狱兹式言取法于兹也中罚言轻重得中也周公呼太史而告之曰昔在武王时苏忿生为司寇凡一切刑狱必致敬致详使合乎一定之法而不敢妄为轻重以此培养忠厚茂植本基我国无疆厯服赖以延长苏公之功大矣夫前人之行后人之范也尔太史其以此书之于册以诏来世使嗣为司寇者于此取法而加谨焉则必能以轻重条列用其中罚无偏轻偏重之条无失入失出之虑刑狱清而天下无寃民矣盖立政一篇成王之初政也周公即告以知人善任之道养贤图治之方而尤以兵刑二者为国之重务谆谆致意焉此成周之治所以继唐虞称盛有天下者不可不三复是书也
　　周官
　　此一节书是成王训戒百官之词史臣记之以周官名篇
　　惟周王抚万邦廵侯甸四征弗庭绥厥兆民六服羣辟罔不承德归于宗周董正治官
