<!-- { "loadSidebar": true } -->
　　此一节书是申言虞廷先德后刑之意也穆穆者和敬之容明明者精白之容棐彛辅其常性也穆王曰虞舜以圣人之德居天子之位当其时恭已南面有穆穆然和敬之容以君临在上而伯夷禹稷诸臣同寅协恭有明明然精白之容以赞助在下君臣一德之盛积于中而散于外光辉照灼于四方而民之得于观感讽谕之下罔不鼓舞振作惟其德之是勤而不忍自外于圣人之治舜之以德化民如此则用刑岂舜之心哉惟民之习俗气禀不齐其中有必非德之所能化者故乃命臯陶为士使明审于五刑之典或由重而之轻或由轻而之重务协于中道而率此以乂于民激发其迁善之心以辅助其君臣父子夫妇长幼朋友秉彛之常性则虽有必非德之所能化者而或入于刑仍是劝民以德之具而非残民以逞之具也舜之制刑如此则用刑又岂舜之心哉吕刑一书每先言德后言刑而刑必反覆以中为训诚以刑罚一有过差则死者不可复生断者不可复续为盛德之累不浅故用刑必合于中而后刑即所以为德也
　　典狱非讫于威惟讫于富敬忌罔有择言在身惟克天德自作元命配享在下
　　此一节书是言虞廷典狱能与天合德也讫尽也威权势也富贿赂也元命大命也穆王曰典狱之官所以不得其职者有二有惕于权势之威为其所胁者又其甚则有贪于货贿之来为其所诱者此皆由其心全无检束全无畏惮不能上体天心而草菅生人之命其祸固已及人而亦将自及不克享有多福也惟虞廷臯陶之典狱非但得尽法于权势之家而不为威屈亦惟得尽法于贿赂之人而不为利回其心常敬谨而无一毫之或欺常畏忌而无一息之敢纵听断之间至虚至明在躬无一不可以告人有不必择而后言者其德之无私至于如此夫惟天德无私能制人死生之大命今典狱者亦无私则为能克天德而死生人之大命乃不在天而在我矣德自我克命自我作则虽在下而岂不可配享于天哉此臯陶用刑之极功能上合天心而民命其永頼之矣按臯陶特理官耳而亿兆之元命系焉况人君操生杀予夺之大柄则元命所系属又百倍于理官其仰体天德者正在于此而其要亦无他惟敬忌而已故吕刑言臯陶之敬忌而康诰言文王之敬忌其义一也
　　王曰嗟四方司政典狱非尔惟作天牧今尔何监非时伯夷播刑之迪其今尔何惩惟时苖民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苖苖民无辞于罚乃絶厥世此一节书是告四方诸侯敬刑之辞也司政典狱诸侯也丽附也穆王曰嗟尔四方诸侯有司政典狱之责者今非尔实为天养民而作天牧乎尔既作天牧则今尔当何所监法所监法者非伯夷乎惟时伯夷制为典礼折民之入于刑而开导之者无不至是所谓播刑之迪者此克作天牧尔之所当监也其今尔何所当惩艾所当惩艾者非有苖乎惟时苖民凡有狱讼弗能察于其附丽之辞以得其情又罔择有德之吉人使斟酌于五刑之轻重以协于中惟是贵者以威乱法而法不讫于威富者以货乱法而法不讫于货任私意以断制五刑乱虐无罪于是腥秽发闻上帝不蠲洁其所为而降罚于苖舜乃奉行天讨而窜比之苖民无所辞其罚而遂絶其世祀矣此惟不克作天牧尔之所当惩也夫刑之不中至于殄絶厥世凡为天牧者莫不皆然故前世酷吏如郅都王温舒周兴来俊臣之属皆就诛灭而秦任法律二世而亡吁可畏哉
　　王曰呜呼念之哉伯父伯兄仲叔季弟幼子童孙皆聴朕言庶有格命今尔罔不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三德一人有庆兆民頼之其宁惟永
　　此一节书是告同姓诸侯敬刑之辞也格至也非终过之当宥者惟终故之当辟者穆王叹息言曰凡吾诸侯其尚克念之哉凡朕之伯父伯兄仲叔季弟幼子童孙皆当敬聴朕言朕庶有至当之言以命尔也盖叅错讯鞠不容有毫髪怠心是极天下之勤者莫若狱也今尔罔不由慰日勤尔茍能日勤即尔心亦用以自慰也尔罔或戒不勤尔茍一有不勤即尔悔而思戒亦已无及也且刑狱固非恃以为治特上天欲整齐乱民俾我为一日之用耳其中有过之当宥即大罪而非终者有故之当辟即小罪而惟终者惟在夫人所犯尔尚勿以一毫私意与乎其间以敬迎上天之命以奉事我一人我虽欲辟尔惟勿辟我虽欲宥尔惟勿宥惟敬谨于五刑使或由重而轻或由轻而重斟酌于轻重之中以辅成吾正直刚柔之三德则朕与有庆而兆民实利頼之安宁之福永久而不替矣按三德本于洪范正直之用一而刚柔之用四听狱固其一端而所系甚钜盖平康之世刑罚不用之时也一以正直治之而已否则或以刚克刚以柔克柔或以柔克刚或以刚克柔在敬用而时宐之过于刚则苛刻急而必滋欺遁之奸过于柔则頽惰委靡而卒开淫刑之渐故用刑必三德全而始谓之中也
　　王曰吁来有邦有土告尔祥刑在今尔安百姓何择非人何敬非刑何度非及
　　此一节书是幷同姓异姓诸侯而戒之也度审度也及逮也穆王又叹息言曰来凡尔有邦有土作天牧者皆敬听朕言夫刑虽凶器然先王制刑固有恻怛忠厚之心而用之皆得其当则可以期于无刑而成从欲风动之治非祥刑而何今告尔以祥刑在今尔等有安百姓之责者何所当选择非理刑之人乎盖刑官乃人之元命系焉不得其人则夺于威货故不可以不择也何所当敬畏非用刑之事乎盖刑者一成而不可变率意恣睢则悔戒无及故不可以不敬也又何所当筹度非狱词之所逮及乎盖狱词固不能无所连及然株累者众则枉滥必多故不可以不度也夫必得其人则异于罔择吉人者矣必敬其事则异于匪察于狱者矣必度其及则异于乱虐无辜者矣朕之告尔祥刑者如此抑斯三者固以择人为先诚得其人则必能敬刑然而刑之酷滥莫甚于所及盖俗吏以苛为能以刻疾为忠往往竆极根株攀縁党类必至滥及平人即一朝纵释而瘐死已众匹夫匹妇亦足上干天和又不必如汉世诏狱至逮及数万人而后谓之寃也用刑者可不致慎于此乎
　　两造具备师听五辞五辞简孚正于五刑五刑不简正于五罚五罚不服正于五过
　　此一节书是告诸侯以听狱之法也两造两争者皆至也具备词证皆在也师众也五辞丽于五刑之辞也简核其实也孚无可疑也正质也罚赎也过误也穆王曰凡民争讼必有两人两者俱至又必有供词证佐使之一一具备然后乃与众狱官共听之恐一人之见或有偏也听之之法如何两造必有附丽于五刑之辞是谓五辞听之者在简核其实必无有毫髪之可疑然后质正于墨劓剕宫大辟五等之刑而各以其罪罪之其或质之于五刑而辞与刑叅差不应无简核之实迹刑之疑者也则质正于五等之罚而使之出金以赎罪其或质之于五罚而辞与罚又参差不应终不能使之诎服又罚之疑者也则质正于五等之过误而直赦之盖听辞必极其简孚则刑无不当罚无不服而过误者亦不至滥入于刑与罚之中矣听狱之法如此庶几无失入之害与
　　五过之疵惟官惟反惟内惟货惟来其罪惟均其审克之
　　此一节书是举听狱之弊而戒之也疵病也官威势也反报德怨也内女谒也货贿赂也来干请也穆王曰五刑五罚之疑而逓正之于五过本欲开释无辜以协于祥刑然典狱之官多有借此营私徇情舞文玩法者其疵病有五或畏他人之权势而不敢争执一疵也或报复已之恩怨而不本公平二疵也或听受女谒之言三疵也或广开货贿之门四疵也或凡有干求请嘱不能谢絶五疵也有此五疵以出入人罪或止于过而故入之于刑罚之条或罪不止于过而故出之于赦免之律若此颠倒任意壊法乱纪其罪与犯人同当即以其人之所犯罪之不尔赦也然则尔等可不详审精察务尽其听断之能哉夫五过狱之最轻者其疵病犹如此又况五罚五刑狱之大者则人之营求必愈甚典狱者听断之权亦愈重其疵更当何如此尤宐深致戒者也
　　五刑之疑有赦五罚之疑有赦其审克之简孚有众惟貌有稽无简不听具严天威
　　此一节书是言听断疑狱之法也稽稽考也严敬畏也穆王曰五刑之不简者是刑之疑者也疑则当赦其所丽之刑而正于五罚矣五罚之不服者是罚之疑者也疑则当赦其所丽之罚而正于五过矣尔等当察之详而尽其能既不滥及无辜亦不寛纵有罪而后可也然而狱之无可疑者则如何夫其情与法相应亦既简核实迹可信者众则可以加刑罚矣然犹必稽其貌焉盖人之真情或有不能自达而发见于形色之间者茍察之而犹有可疑犹当议赦以寛之也若本无情实可以推究则疑狱显然当直赦之不必复听之矣夫狱之无可疑者则不惮反覆而周详狱之有可疑者则不必深文而苛刻诚以天之爱民倘虐及非辜必上干天威尔等可不战战兢兢常若上帝之监临在上哉
　　墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其属二百五刑之属三千上下比罪无僭乱辞勿用不行惟察惟法其审克之
　　此一节书是详言赎刑之法乃穆王本意即所谓度作刑以诘四方也六两曰锾阅视也倍二百锾也倍差五百锾也属类也比附也穆王曰五刑之疑者固有五罚以赦之但罪有轻重则罚有多寡不可不审也如墨刑疑而当赦罚之使出铜百锾然必详视核实其罪使其罚必当也劓刑重于墨有疑而当赦其罚加倍至二百锾亦必详视核实其罪使其罚必当也剕刑又重于劓其疑而赦者其罚倍二百而又有差使出五百锾亦必审实其罪而后罚之宫刑又重于剕其疑而赦者其罚使出六百锾亦必审实其罪而后罚之至大辟之刑五刑之极重者或疑而应赦其罚至一千锾尤不可不审实其罪而使罚与罪或有不相当也罚之多寡如此而五刑之条目则如何墨刑旧五百劓刑旧五百今各增其罚之属为一千墨劓罚轻不嫌增也剕刑旧五百今罚之属仍五百剕在轻重之间不必更也宫刑旧五百大辟旧五百今减其罚之属为三百为二百宫与大辟罚重不嫌减也凡此五刑之正条共有三千然法之所定有限而人之所犯无竆其有犯无正律者则以上下刑而比附其罪如罪疑于重则以上刑比之罪疑于轻则以下刑比之惟此比罪之时律无一定奸弊滋生或有僭乱不可听之辞必裁度可否勿致误听或有往昔不可行之法必斟酌时宐勿致误用惟内察于心则不惑于僭乱之辞矣惟外合于法则自不泥于不行之法矣然则尔于比罪之时盖尤不可不审之详而尽其能哉夫五刑之属三千所谓律也上下比罪即今所谓例也古者律之外不预为例人得以无例为奸故穆王有惟察惟法之训后世律之外多为之例至例之外又有比例人益縁例为奸而出入上下之间弊盖有不可胜言者然后知古者祗有比而无例其虑审矣
　　上刑适轻下服下刑适重上服轻重诸罚有权刑罚世轻世重惟齐非齐有伦有要
