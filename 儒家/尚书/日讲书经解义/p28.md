<!-- { "loadSidebar": true } -->
　　此一节书是结言上文教民而引起下文教臣之意也虐轻弃之意茕独犹云孤寒也髙明位尊显者也箕子曰人君于天下臣民固当有造就之法尤不可有偏私之心但能勉趋于极而为善虽庶民之微贱者即当念受而锡赉之无以其茕独为可虐或至忽遗也但有稍悖于极而为不善虽人臣之尊显者即当黜罚而惩创之无以其髙明为足畏姑且纵恕也夫劝善之典不遗于茕独则非茕独者可知人何惮而不为善绌恶之法不恕于高明则非高明者可知人何恃而敢为恶此皇极所以为大中至正而能造就臣民也三代圣王何至有虐茕独畏髙明之事箕子犹为切戒者惟此心易忽一善或弃即是虐不善偶容即是畏则人主造就臣民岂不贵穷理而大居敬哉
　　人之有能有为使羞其行而其昌凡厥正人既富方谷汝弗能使有好于而家时人斯其辜于其无好徳汝虽锡之福其作汝用咎
　　此一节书是言皇极所以教臣之法也人正人俱指在官之人言羞进也谷善也箕子曰天之生人全材少偏材多惟有以进之于极则偏者亦全人君不可不爱养而成就之如人臣之中有优于干理之能者有长于措施之为者或以负俗取累或以卑位浮沈必在上者为之鼓舞振作使益进修其徳行将见人乐自効上辅君以敷锡下导民以保极而邦国其昌盛矣然有所资而后劝者中人之情也凡此在官有能有为之人又必优厚其禄使无以贫窭为忧然后可责其进行而为善若禄薄而俯仰不给弗能使其和好于家则是人将以内顾累心且不免于罪况望其进行而为善乎所以禄之不可不富也然富乃所以养贤非可滥及苟徒以在官之故于其无能无为而不好徳者亦与之以禄则为滥用咎恶之人或贻害于国矣此又人君所当戒也皇极之造就乎臣者如此夫人臣之义敬事后食箕子言教臣特详于养专为人主体臣而发也其亦王道本人情之一端与
　　无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直防其有极归其有极
　　此一节书是皇极之敷言所以训臣民者也无皆禁止之辞箕子曰王者建极于上既造就其臣民又以皇极之理衍为训词使臣民时时吟咏而自得之其词曰皇极之理人人可以遵行但为私心私事所蔽隔则违而逺之矣凡尔臣民于伦理事物之间其存诸心者无不中而偏无不平而陂惟遵王者所行之义而与时皆宜焉无徇私喜而有意为好惟遵王者所行之道而好所当好焉无徇私怒而有意为恶惟遵王者所行之路而恶所当恶焉其见诸事者无偏而不中无党而不公或自流于狭隘试观王者之道何其荡荡然示人广逺也无不公而党无不中而偏或自沦于倾险试观王者之道何其平平然示人坦易也无反而悖常无侧而失正或自累于邪曲试观王者之道何其既正且直示人无私也夫王义王道王路是尔臣民所固有之极果能无偏陂好恶则意念趋向即与皇建之极相为防合矣荡荡平平正直是尔臣民所同有之极果能无偏党反侧则日用常行即与皇建之极相为依归矣此敷言之训所以使天下臣民吟咏自得而相与保极者也敷言全乎诗体其词意优游不廹使人感发而不能自已周礼太师教六诗殆自箕子此章开之治天下者欲正人心而跻风俗于三代诗敎亦曷可废乎
　　曰皇极之敷言是彝是训于帝其训
　　此一节书是赞敷言之妙也曰起语辞箕子曰王者以至极之理敷衍为言而训诰臣民既以王义王道王路示防极之趋又以荡荡平平正直示归极之的反覆着明如此其理则切于斯人彝伦之日用而不患髙逺是天下之常理也其言则为万世彝伦所取法而不可移易是天下之大训也夫理出于天今敷言纯乎天理则是训也者宁惟人君所自为训乎其实乃上帝之训但上帝不言而人君代之言耳作极于臣民者慎无忽此言教哉推箕子之言可见人主体天立极一言一行无不当与天为一凡所以鼓舞万民即阴骘之化工凡所以教治百官即相协之深意此皇极所由统九畴而居中数中位以为叙彝伦之大本也
　　凡厥庶民极之敷言是训是行以近天子之光曰天子作民父母以为天下王
　　此一节书是着敷言之效也曰者庶民之言箕子曰敷言之训合乎天则自感乎人矣凡天下众民于皇极之敷言莫不讽诵其辞奉是以为训因而践履于身率是以为行及夫涵濡既久感化益深天子建极于上其道徳固有光华而庶民防归于下人欲日消天理日着亦近于天子之光华盖天子建此至极之理庶民即防归此至极之理也当是之时皇极大同于天下敷锡深洽乎民心爱戴诚而颂声作皆曰生我育我莫如父母今天子敷言以训我民虽父母教子义方亦不是过非即作民父母乎君我长我实惟王者今天子敷言以训我民凡所以勉进曲成既无弗至斯信为天下王矣夫称父母以亲之称天下王以尊之庶民之颂声若此而羣臣之感化可知所为保极于无穷而建极之功乃全也大抵皇极一畴皆修身尽性工夫正所以叙彝伦人主通天下为一身合天下以成性使臣民有未归于极即是建极有亏故箕子言之特详其为万世传治道者切矣
　　六三徳一曰正直二曰刚克三曰柔克平康正直彊弗友刚克燮友柔克沈潜刚克高明柔克
　　此一节书是箕子所衍三徳之畴也克治也友顺也燮和也箕子曰九畴之六曰乂用三徳王者以身建极虽是一理而治世之徳其用有三一曰正直大居正而不事偏邪之术行直道而不存私曲之意作极示人无为而治君徳之极隆也二曰刚克政贵严明遏恶止慝教先振作兴廉立懦刚以法天之健君徳所最尚也三曰柔克政先寛大济物以恩教贵优容牖民孔易柔以法地之顺亦君徳所兼资也三徳之目如此然用之于治则各因其时之所宜焉有如久道化成人心淳风俗厚此平康之世也人君则以正直之徳治之虽有政教之修而冺乎相克之用与天下安于保极而已若夫强梗弗顺之世则威以夺之用君之刚徳克其习俗之偏于刚使有所畏而趋于极和柔委顺之世则福以予之用君之柔徳克其习俗之偏于柔使有所慕而向于极此齐之以政也至于沈深潜退之人则扬以进之用君之刚徳克其气禀之过柔使知勉而企于极焉高亢明爽之人则抑以退之用君之柔徳克其气禀之过刚使知裁而就于极焉此化之以敎也盖刚柔之用虽异而纳天下民俗于皇极者固与正直有同归矣人君欲彝伦之叙尚兼体此三徳哉夫惟正直则无所事克至于克之为用阳舒阴敛其几甚神然宜刚而刚即正直中自然之明作宜柔而柔亦正直中自然之惇大则是徳之用有三而人主所以维持皇极总一徳之执中也
　　惟辟作福惟辟作威惟辟玉食臣无有作福作威玉食臣之有作福作威玉食其害于而家凶于而国人用侧颇僻民用僭忒
　　此二节书是言主权不可下移而又切着其戒也玉食珍美之食也侧不正也颇不平也僻不公也僭逾也忒过也箕子曰王者欲行抚世之大徳必操御世之大权使非总揽于上而或暗移于下何以尽三徳之用哉爵禄庆赏谓之福奉天命以扬善惟君得以作之刑罚征诛谓之威奉天讨以遏恶惟君得以作之万方玉食之供居天位而食天禄亦惟君得以享之凡在人臣但当奉行君之威福贡献君之玉食无敢有窃福市恩假威报怨及僭用玉食者所以上下均安而国不异政家不殊俗天下赖以长治也若臣下而敢有作福作威玉食则纪纲陵替大夫必贻患害于家诸侯必致凶祸于国由是大臣不法则小臣不廉有位者邪侧颇僻而不安其分上无道揆则下无法守小民亦僭妄过忒而逾越其常矣臣下僭上之患如此人君可不慎操其权乎盖权非徳不立徳非权不行此又用之要防也春秋笔削总发明此理箕子之言所以扶皇极者岂其微哉
　　七稽疑择建立卜筮人乃命卜筮
　　此一节书是箕子所衍稽疑之畴也龟曰卜蓍曰筮箕子曰九畴之七曰明用稽疑朝廷举行大事虽由于君心内断臣民听顺而犹未敢自用也必决其所疑于神或卜龟以观兆或揲蓍以起卦稽考天命之吉凶以明定人事之趋避谓之稽疑然其要在于得人龟蓍惟至公无私故能绍天明命以通鬼神之情所用以卜筮之人亦必至公无私心与天通而后能传龟蓍之意人君当于平日选择其人建立为太卜太筮之官使之专掌其职遇有疑事不决之时乃命是人或用龟以卜或用蓍以筮然后趋吉避凶之理明而天下之事功可成此明用之大要也盖天意所在非龟蓍之神物不传而神物之示意非睿智有徳之人亦不能传人主治天下无事不本于用贤而况于体天地之撰通神明之徳者乎
　　曰雨曰霁曰防曰驿曰克曰贞曰悔
　　此二节书是分列卜兆筮卦之体也箕子曰稽疑者欲明卜筮之用当先详辨其灼龟观兆揲蓍起卦之体焉卜之法用火灼龟因其所食之墨以观所坼之文其兆与五行相配有滋润如雨者水之兆也有开朗如霁者火之兆也有防昧不明者木之兆也有布散络绎者金之兆也有交错相尅者土之兆也五兆之体不同而五行之理寓焉矣筮之法按河图大衍之数虚其一而不用用蓍草四十有九揲之三变而成一爻十八变而成六爻下三爻为内卦上三爻为外卦合内外二卦乃成一卦内卦曰贞外卦曰悔又如六爻中有老阴老阳动而变为别卦所谓之卦也初遇本卦曰贞后变之卦曰悔贞者事之干内卦本卦得之于先皆有正固不移之意悔者生乎动外卦之卦成之于后皆有变动不居之意盖值贞悔之卦体而阴阳之动静着焉矣卜筮之先辨其体者如此夫卜兆本于五行筮卦本于隂阳则象数无非实理之所在曲艺术士之流乌能心通其故乎此箕子所以首重择人也
　　凡七卜五占用二衍忒
　　此一节书是合着卜兆筮卦之用也衍推也忒过也箕子曰卜兆筮卦之体总而言之则有雨霁防驿克贞悔之七者分而用之则卜用雨霁防驿克之五兆占用贞悔二象国家欲举大事或疑其不能无过差则预用此卜筮推衍之审吉凶得失之象决趋避动静之宜以期人事之无过差焉是卜筮之体虽异而稽疑之用则同也然所谓衍忒者推衍于未有过差之先非迟廻顾虑于已然之后吉之理一定兆卦但适如其象亦不能有所加若兆卦示人以凶则当因而改过迁善可见明用之道仍在人主之慎以勅几而已
　　立时人作卜筮三人占则从二人之言
　　此一节书是言卜筮听断之要也箕子曰稽疑之法既立是所择之人以作卜筮之官及当命卜筮时每事必使三人共占之如卜则三人同卜筮则三人同筮共观兆卦之吉凶以相参考其同异焉三人皆言吉固可行矣或一人言凶二人言吉则亦从其吉而趋之三人皆言凶固不可行矣或一人言吉二人言凶则亦从其凶而避之因人言之多寡察天意之从违庶乎举措合宜而过差可免此又用卜筮时听断之要也大抵天下事专任一人则识虑或偏竝用二人则可否难决三人皆素所择建必皆贤且智者也又必就其中舍异取同人主公听竝观之道亦即此可槩见矣
　　汝则有大疑谋及乃心谋及卿士谋及庶人谋及卜筮汝则从龟从筮从卿士从庶民从是之谓大同身其康彊子孙其逄吉汝则从龟从筮从卿士逆庶民逆吉卿士从龟从筮从汝则逆庶民逆吉庶民从龟从筮从汝则逆卿士逆吉汝则从龟从筮逆卿士逆庶民逆作内吉作外凶龟筮共违于人用静吉用作凶
