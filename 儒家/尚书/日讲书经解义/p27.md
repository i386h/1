<!-- { "loadSidebar": true } -->
　　此一节书是箕子陈道于周武王而先言洪范九畴所由作也陻塞也汨乱也陈列也畀与也九畴九也斁败也箕子因武王访道之诚乃答言曰帝王治天下之道具在洪范九畴此九畴者其原盖出于天我闻在昔唐帝尧时命鲧治洪水鲧逆水性作隄防以陻塞之夫水为五行之首一行乱则五行皆乱是汨乱上帝所陈列之五行矣故上帝震怒水患未平洛书不出不与鲧洪范九畴而治天下之大法隐而弗彰此常道之所以败而失其叙也鲧既以罪殛死禹乃继鲧而兴顺水性以治之至于地平天成五行顺列由是天鉴禹之徳乃于洛水中现出神背上有文戴九履一左三右七二四为肩六八为足五居于中禹因而次第其数条列治天下之大法其有九谓之洪范九畴垂示天下后世灿然明备此常道之所以叙而无违者也今王欲知彝伦之叙亦于此九畴求之而已盖九畴之原出于天尧舜皆已体备之自大禹着之为言使万世人君昭然有所法守承天治民之道未有外于是者也
　　初一曰五行次二曰敬用五事次三曰农用八政次四曰协用五纪次五曰建用皇极次六曰乂用三徳次七曰明用稽疑次八曰念用庶征次九曰向用五福威用六极
　　此一节书是箕子述禹所叙九畴之纲也农厚也言厚民生也协合也言合天道也建立也言立极也乂治也言治民也明辨惑也稽疑用卜筮以考疑也念省验也征征应也所征应者非一故曰庶征也向劝之使向慕也威惩之使畏惧也极穷也苦也箕子曰洛书之数有竒偶而无文字禹以人君治天下之大法次第分配之书数始于一畴之初一曰五行盖天生五行为斯民日用所不可缺人君因天道而全民用莫先乎此故配以第一畴书数自一而二畴之次二曰敬用五事盖五事本五行之气而赋其理于生人之身者也人君修身之要在敬以用之故配以第二畴书数自二而三畴之次三曰农用八政人君创制立法以厚民生惟八政是用焉修身斯可立政故配以第三畴书数自三而四畴之次四曰协用五纪人君治厯明时以合天道惟五纪是用焉王政必顺天时故配以第四畴书数五居中位乃人君中天下而立之象畴之次五曰建用皇极盖立乎大中至正为天下臣民标凖上以奉若天心下以克绥民性治天下之大法皆于皇极统摄之故配以第五畴而居九数之中焉书数有六畴之次六曰乂用三徳人君既以身立教而治道不可偏执必因时制宜用此三徳以适乎治之中而后可纳天下臣民于极此第六畴也书数有七畴之次七曰明用稽疑人君成天下之务吾心固有先见而决防应变必用卜筮以断天下之疑此第七畴也书数有八畴之次八曰念用庶征凡人事之得失不齐则天道之征应亦不一人君当因其休咎用以省验其行事此第八畴也书数终于九畴之次九曰向用五福威用六极人君修身建中自敛福而免极矣然欲使臣民向慕于为善必用五福以劝之欲使臣民畏惧而不为恶必用六极以惩之善恶之应尽于此故以第九畴终焉斯九畴自然之序天所以锡禹者神而禹所以垂示天下万世者备矣合而观之九畴之本在皇极故不言数而为众数所由该前四畴以立其体后四畴以行其用人主欲叙彝伦以比隆二帝三王其惟皇极之体立而用行乎
　　一五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑润下作咸炎上作苦曲直作酸从革作辛稼穑作甘
　　此一节书是箕子所衍五行之畴也箕子曰九畴之一曰五行皆天地运行之气化所生也万物成形莫不由微而至着故五行之生序亦以微着为先后其一曰水天一生水形体最微故居一其二曰火地二生火形体渐着故居二其三曰木天三生木形体充实故居三其四曰金地四生金形体坚固故居四其五曰土天五生土体质最大故居五其序如此然各具一质则各具一性水性润泽而又下行曰润下火性炎而又上升曰炎上木性屈曲而又耸直曰曲直金性可顺从而又可改革曰从革土性则能生物而生物之徳莫盛于五谷于是播种为稼收获为穑焉既各有其性遂各有其味水惟润下乃浸渍而为咸火惟炎上乃焦灼而为苦木惟曲直则气郁而成酸金惟从革则气烈而成辛土得阴阳之冲气故稼穑性禀中和其味甘美此皆成于造化之自然而切于民生之日用者财成以制其过辅相以补其不及则在人君故治天下之大法必以此为首务也易曰河出图洛出书圣人则之故先儒言图书相表里八卦一五行而易言阴阳不言五行阴阳即五行也九畴一阴阳而洪范言五行不言阴阳五行即隂阳也总之一太极而已
　　二五事一曰貌二曰言三曰视四曰听五曰思貌曰恭言曰从视曰明听曰聪思曰睿恭作肃从作乂明作哲聪作谋睿作圣
　　此一节书是箕子所衍五事之畴也肃者严整也又者条理也哲者智也谋者度也圣者无不通也箕子曰九畴之二为五事人禀五行之秀气以生故五事发见先后亦如五行之序其一曰貌初生时精之所凝有形有色而为貌其润泽属水故居一其二曰言既生后气之所发有声有音而为言其发扬属火故居二其三曰视精显于目则遇物而能视其敷散属木故居三其四曰听气藏于耳则感声而能听其收敛属金故居四其五曰思精气聚于心则有知有识而能思其通达属土故居五盖生序如此五事之体既备而徳自具貌之徳齐荘中正谓之恭言之徳顺理成章谓之从视之徳无所不见谓之明听之徳无所不闻谓之聪思之徳心通乎微谓之睿五事之徳既具而用自彰貌惟恭则徳容可畏可象而作肃言惟从则徳音有条有理而作又视有明之徳则不蔽于物理人情而作哲听有聪之徳则不惑于是非可否而作谋思之徳惟其睿则知来藏徃而肃又哲谋一以贯之故作圣人君用此五者主之以敬随事尽理则身修而可以治人矣抑五事以思为尤要焉惟诚之于思则貌言视听之际皆有以省察而持循之践其形尽其性乃谓之敬用而建极之本在是所以圣治不外乎圣学也
　　三八政一曰食二曰货三曰祀四曰司空五曰司徒六曰司寇七曰賔八曰师
　　此一节书是箕子所衍八政之畴也司空掌土司徒掌教司寇掌禁賔者賔礼诸侯逺人也师者师旅也箕子曰九畴之三为八政其一曰食民赖食以生分井授田使之家给人足王政之首务也其二曰货民资货以用通商恵工使之有无均济亦王政所先也其三曰祀生养既遂当思报本则修祈报荐祖考之政行焉其四曰司空养生事神利在安居则造庐舍筑场圃之政行焉其五曰司徒民之逸居不可无教于是有惇典庸礼之政敷教以化民焉其六曰司寇教之弗率不可废于是有诘奸禁暴之政明刑以弼教焉其七曰賔内治毕修外治斯举乃以賔礼亲国而懐侯绥逺之政在是矣其八曰师文徳诞敷武徳益振乃以师旅平国而除残靖乱之政在是矣八者虽有缓急先后人君举而措之皆所以厚民生也故曰农用八政要之治内之政六而司寇居后必教养兼备然后不得已而用之也治外之政二而师居末必迩人安逺人格而后征不庭且用兵尤非圣人所得已也人主立政之序昭然矣
　　四五纪一曰岁二曰月三曰日四曰星辰五曰厯数此一节书是箕子所衍五纪之畴也纪者如纲之有纪为天时之统纪也箕子曰九畴之四为五纪盖治厯以授人时有所以统纪之法其一曰岁天道运行有一寒一暑之序因之以定四时而成一岁所以纪天运也岁无不统故居一其二曰月月丽于天有生明生魄之候因之以定晦朔而成一月所以纪月行也月统于岁故居二其三曰日日有出没因之以定昼夜之长短日有先后因之以定甲乙之次第而日于是乎可纪矣日统于月故居三其四曰星辰星以二十八宿为经以五星为纬辰为日月交防之次周天有十二辰因其经纬次舍而定之而星辰于是乎可纪矣星辰乃日月之所经行故居四其五曰厯数月日星辰皆随天之转旋以成岁功者其盈缩迟疾莫不有自然之数焉因其数而制为一定之厯于其常行则有推歩之法于其变动则有占验之法而岁月日星辰皆于是乎可纪矣是厯数所以统岁月日星辰者故居五此五者皆天所垂象以示人而推测占候定其次序之纪者则人之所以合乎天故曰协用五纪夫敬天乃勤民之本人主明于协用之道则术不违天而政不失时此治厯所以为叙彝伦之先务与
　　五皇极皇建其有极敛时五福用敷锡厥庶民惟时厥庶民于汝极锡汝保极
　　此一节书是箕子所衍皇极之畴也皇君也极者至极之义标准之名敛集也五福即寿富康寜好徳考终也敷布也锡与也保犹守也箕子曰九畴之五为皇极其义维何盖大君一身为天下臣民表率凡纲常伦理事物言动之间必由乎大中至正极尽其当然之道立臣民之标准使天下可法可则此所谓建其有极也夫极建而福自应天祐元吉作善降祥乃敛集是五福于皇躬矣然岂自私其福哉此至极之道人人所同有人君又必以此教化天下用皇躬之极与天下共由之即用皇躬之福与天下共享之而敷布以锡厥庶民焉由是其时之庶民皆感慕劝趋于皇建之极勉力为善而自然不敢为恶惟保守至极之道不敢失坠而民安于下则君身益安于上协气旁流淸和咸理一似民以此福还锡之君而使之长为至极之标准故曰锡汝保极然则建用皇极尤为九畴枢要而居中五之数也宜矣此极即大学至善之理而建极者即明徳新民之止于至善锡福保极壹是皆以修身为本也人君其亦加意修身为民立极使民皆同受其福哉
　　凡厥庶民无有淫朋人无有比徳惟皇作极
　　此一节书是承上文言保极而归本于皇之建极也淫朋邪党也比徳私相比附也箕子曰皇极之理虽通于臣民而倡率之机全系乎主上凡天下之众民皆循分守法无有交结淫邪之朋党以相聚为非在朝有爵位之人亦皆公忠体国无有党援比附之恶徳而诬上行私者此岂能无自而然哉惟大君执中守正以身作极于上先为万民之表率百官之仪型故臣民观感兴起而心术自端趋向自正耳天下臣民所仰赖之重如此信乎君之不可以不建极也盖淫朋比德皆非中正之道则不可与保极孔子释观卦之彖辞曰中正以观天下作极之谓也又曰下观而化保极之谓也上文言君建极则臣民保极此又言臣民保极由君之作极其归本于人主者深切着明矣
　　凡厥庶民有猷有为有守汝则念之不协于极不罹于咎皇则受之而康而色曰予攸好徳汝则锡之福时人斯其惟皇之极
　　此一节书是言皇极所以教民之法也罹犹陷也受之者容之而不拒也康安和也福指爵禄也箕子曰君能作极于上固足以化导乎下矣然人材不同等观感亦不一致非随材而造就之何以悉纳于极哉凡庶民之中有识足谋虑者有才堪设施者有廉洁自守者皆可备朝廷之录用人君所当眷念不忘敦勉以成就之也又有中人之资虽未能自合乎至极之理亦不敢为非而陷于过恶此等人进之可与为善弃之或流为不善人君当容受而教育之不可轻于拒絶也若此庶民感君念之受之之化乃能勉力进修既见于动容而有安和之色又发于中心而有好徳之言是其身心皆渐趋于极人君则当锡以爵禄之福使益知所劝焉将见惟是庶民感发于念受之已深鼓舞于锡福而不倦斯同归惟皇之极而信能以保极矣皇极之造就乎民者如此观箕子此言天下无智愚贤不肖莫不可引之于至善之极而教养以裁成之爵禄以激劝之人主可不加意乎
　　无虐茕独而畏髙明
