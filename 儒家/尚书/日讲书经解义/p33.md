<!-- { "loadSidebar": true } -->
　　此一莭书是正言微子之贤象汤也猷道也歆享也尹治也宋在周之东故曰东夏成王又曰乃祖成汤之徳即乃祖成汤之猷固可师而可法者也惟尔克践履而弗违修举而无失此令闻所以孔彰非一日矣何以见尔践修厥猷之寔但见尔之事亲也小心恪慎克尽孝道尔之事神治人也严肃恭敬克祗其事此乃徳也予窃嘉美之曰是诚能笃厚前人所行而不以盛衰存亡易念者真所谓象贤也以此徳而祀上帝自然天鉴其徳而随时歆享于上以此徳而临下民自然民懐其徳而祗敬协和于下故我立尔为上公之位以治此东方之民也夫曰恪慎曰肃恭微子其以敬胜者与天子之敬足以保四海诸侯之敬足以守一国敬者徳之舆也神享之民依之敬之感通者如此
　　钦哉往敷乃训慎乃服命率由典常以蕃王室乃烈祖律乃有民永绥厥位毗予一人世世享徳万邦作式俾我有周无斁
　　此一莭书是戒勉之以尽职也服命谓上公之车服命数蕃屏衞也律是有所范围之意毗辅也成王又曰尔既为上公而尹东夏是有君国子民之责矣可不钦哉汝徃之国亦惟于正已正人二者加之意而已国家之教训所以淑世尔务敷布而告谕之俾东夏之民晓然于纲常伦纪之理朝廷之服命皆有一定之恒规尔务谨慎而率由之守上公之分毋或有僭拟之失此皆尔之所当敬者也果能敷训慎典如是则可以屏翰王室而殚卫国之忠恢祖徳而尽光前之孝仪型尔宋之有民而作之师常保尔上公之爵位而作之君矣且不特蕃王室已也承猷宣化则足以辅予一人之所不逮不特乃祖已也贻谋令绪则后世犹得蒙业而安不特律有民已也虽万邦之大亦将法尔训民之大徳事上之小心而有所则效矣不特永绥位已也即我有周亦将念尔侯职之能修侯度之能肃而无所厌恶矣尔其可不钦哉
　　呜呼往哉惟休无替朕命
　　此一莭书是直警之以遣就国之词也成王乂叹息而言曰凡敷训慎典我之所以命尔者至矣今汝往东夏务休美尔政勉尔侯职所当为慎尔侯职所不当为毋废弃我所命汝之言而弗之省也按微子之命一篇丁宁诰谕皆温厚恺恻期望无已之辞未尝以胜国之裔而稍有猜嫌制防之意不惟深得诰命贤者之体而三代圣主公平广大气象亦大可覩矣











　　日讲书经解义卷七
<经部,书类,日讲书经解义>
　　钦定四库全书
　　日讲书经解义卷八
　　康诰
　　武王封其同母弟康叔为卫侯作诰以晓谕之史臣记其辞以康诰名篇
　　王若曰孟侯朕其弟小子封惟乃丕显考文王克明徳慎罚
　　此二节书是武王将告康叔以治国之道先歴呼之以致其儆因举文王造周之本以为一篇之纲领也孟长也言康叔为诸侯之长也封康叔名武王若曰今命尔为卫侯以分而言则为诸侯之长至尊也以谊而言则为朕之弟至亲也况尔小子封当年齿尚幼之时居此尊亲之地可不思深儆以尽侯职防然欲尽侯职亦不必他求也但观乃大显考文王而可矣葢为治有道不过徳刑两端徳者人所共慕而感化人心之本也罚者人所同畏而防范人心之具也
　　惟我文王为能洞见治源俾心体澄澈无一毫之私欲钦恤民命使出入明允无一念之纵弛是以仁义兼济恩威互施民懐之而入于徳且畏之而不罹于罚也文王所以造我周基业者如此夫明徳即文王之缉熈敬止也谨罚即文王之视民如伤也而明徳尤谨罚之本有天下国家者所当加意也
　　不敢侮鳏寡庸庸祗祗威威显民用肇造我区夏越我一二邦以修我西土惟时怙冐闻于上帝帝休天乃大命文王殪戎殷诞受厥命越厥邦厥民惟时叙乃寡兄朂肆汝小子封在兹东土
　　此一节书是言文王造周之实而欲康叔思所自也区夏是一区之夏修治也怙恃也冐戴也武王又曰何以见我文考明徳慎罚之实防昔我文王之于百姓固无在不致其仁爱虽人所易忽如鳏寡者而文王益加悯念毋敢或慢焉至人之有才可用者则随材噐使而用之是用所当用而非私举也人之有徳可敬者则尊贤乐道而敬之是敬所当敬而非私好也其明徳如此人之有罪当刑者则以天地至公之心行之而一毫喜怒之私不与焉是威所当威而非私恶也其慎罚如此惟其是是非非一凖于理使民晓然知所好恶所以盛徳彰显于民而民心咸归矣由是始创造我区夏而抚有丰镐之疆宇及我一二邻邦皆闻风向化渐防于修治我西方之民莫不懐徳畏威怙恃如父仰戴如天其得民又如此是以盛徳馨香闻播于上帝上帝深休美之然后上天大命文王使灭絶大殷大受有商之命及万邦万民莫不各安其分各得其所随时而就叙焉是我周之基业已成于文王之时其艰难盖若斯也及汝寡徳之兄缵承前业忧勤惕励朂勉不怠故汝小子封得以享有爵位在此东方耳汝安可不思开创之维艰继述之不易而于明徳慎罚加之意乎夫康叔以介弟受封在人情或视为当然固有而不知经文王肇造之艰以得此此不可不念也子孙蒙业动念及祖宗创业之难则亦安往而得肆其心防
　　王曰呜呼封汝念防今民将在祗遹乃文考绍闻衣徳言往敷求于殷先哲王用保乂民汝丕逺惟商耉成人宅心知训别求闻由古先哲王用康保民于天若徳裕乃身不废在王命
　　此以下三节书皆申言明徳之意而此一节书是欲康叔博学以明徳也祗遹敬述也绍继也衣者服行之意耉成人谓老成之人训谓训民武王叹息呼其名而言曰凡我所语汝文王明徳之事汝其念之而勿忘防昔我文考爱民好士之徳不惟施诸政事而为徳行亦尝发诸训词而为徳言汝固尝闻之家庭间矣今汝治民将敬述文考之绪务取所闻之徳言继绍而服行之如衣之被身遵循勿替可也然此特当代耳犹未求诸前代也今汝所莅之地乃殷之旧都也昔殷先哲王由汤至于武丁贤圣之君六七作其遗风善政犹有存者汝往之国又当广求殷先哲王修身治人之道用为保治斯民之准则也然此特前代之君耳犹未求诸前代硕辅也若商家伊尹傅説诸臣所谓老成人也其品行徳业至今称颂不衰汝又当推广而逺思之凡处心积虑咸取法乎商耉成人焉庶知所以训民乎然此犹特近代耳尚未别求诸上古也古先哲王如尧舜禹以道相传其大经大法垂宪万世迄今可考也汝当别求所闻而率由之用为安保斯民之模范焉诚能如此则知行兼尽体用俱备凡帝徳王功之盛圣君贤相之猷无不统防于我性之天自然心逸日休绰有余裕明徳既积于中徳辉自彰于外将泛应曲当无所处而不宜临民出政随所施而尽善职业修举斯能不废在王之命也汝可不尽明徳之功防夫治道与学问相为表里博求古今之理以防通于一心此政之大原所由立而千变万化皆从此出也与
　　王曰呜呼小子封恫瘝乃身敬防天畏棐忱民情大可见小人难保往尽乃心无康好逸豫乃其乂民我闻曰怨不在大亦不在小恵不恵懋不懋
　　此一节书是欲康叔尽明徳之功以治民也恫痛也瘝病也棐辅也忱信也言惟诚信则辅之也往谓之国恵顺也懋勉也武王又叹息呼其名而言曰为人上者固与民休戚相闗而如一体者也视民之不得所即如疾痛之在乃身务除去而调防之其可不敬防盖尔之一身昭昭在上者则有天纷纷在下者则有民所恃以承天而化民者则惟乃心虽天命靡常甚为可畏然以诚格之则天必眷佑至民情好恶虽大略可见然小民之心抚我则后虐我则雠最为难保汝往之国必竭尽汝爱民之心轸其艰难恤其疾苦慎毋晏然偷安好为逸乐之事是乃所以治民之道乎我闻古人有言曰上之取怨于民不在事之大亦不在事之小但顾其理之顺与不顺行之勉与不勉何如耳一有不顺不勉则人情拂而怨讟兴矣古人之言如此可见为人上者不好逸豫而后能尽心尽心而后能弭民之怨弭民之怨而后可以保民可以保民而后可以格天天可畏而民难保尔其可不敬乎防夫君所以治民也民不免于困苦则君亦不免于疾痛今命康叔为侯非以富贵加其身直以疾痛加其身矣诚能所欲与聚所恶勿施去其召怨之由而尽其弭怨之道庶防疾痛其有瘳乎
　　已汝惟小子乃服惟王应保殷民亦惟助王宅天命作新民
　　此一节书是言明徳之极功以终之也服事也廓而大之也应和也武王又曰我告汝于君民之间益惓惓而不能已也盖奉天以恵民者人君之事代君以化者人臣之分故汝惟小子尔职之所系盖綦重矣惟在广朝廷之徳意以调和保安此殷邦之民使之各得其所化其顽梗之习而归于徳敎之中此乃职也夫此殷民乃天命所视以去畱人心所视以观化者也虽天眷我周其命维新然殷民安则天命俱安殷民危则天命与之俱危汝诚能赞襄于下取殷民而应保之则所以上助天子永保天命者亦惟此矣民自归周以来商俗固已少变然殷民向善则斯民莫不鼓舞徯应殷民未知又何从而观感乎汝诚能宣力于外取殷民而应保之则所以上助天子作新斯民者亦惟此矣夫必至于保命新民而后为明徳之极功也此明徳之终也夫民易于因循亦不难于鼓舞作之之权要惟在上书曰黎民于变又曰四方风动尧舜之治不外于作新有如此
　　王曰呜呼封敬明乃罚人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道及厥辜时乃不可杀
　　此以下十二节书皆申言慎罚之意而此一节书是欲康叔原情以定罪也眚谓过误终谓故犯不典谓不法式用也适者偶尔之谓道及厥辜自言其罪也武王又叹息呼其名而言曰刑罚乃整齐斯民之具固为治所不废然民命攸闗不可不慎也苟一念不敬则有失出失入之事一毫不明则有寃抑莫伸之虞汝于乃罚务敬慎详明毋或率意任情可也敬明之道当如何人之犯罪不同而其情亦异惟察其情之轻重以定罪之出入斯为得之夫人之情罪俱重者在所当杀不必言矣有所犯之罪虽小初非过误乃怙终不悛自己甘作不法之事是用意为恶者如是之人其罪虽小其情当诛乃不可不杀所谓刑故无小杀一以警百也人之情罪俱轻者在所当宥又不必言矣乃有所犯之罪虽大初非故犯乃是过误出于不幸盖偶然陷于罪且能输情服罪略无所隐如是之人其罪虽大其情实可矜是乃不可杀所谓宥过无大先敎而后诛也一宥一辟此以权合经仁义兼济之道也所谓敬明乃罚者如此
　　王曰呜呼封有叙时乃大明服惟民其勑懋和若有疾惟民其毕弃咎若保赤子惟民其康乂
