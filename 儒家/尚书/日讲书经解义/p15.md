<!-- { "loadSidebar": true } -->
　　此一节书是言桀失君道以见其当伐也成汤又曰君之于民有绥猷之责如此则当体上天之心以为心矣今夏王灭仁爱之徳而徒事杀戮之威以敷播虐政于尔万方百姓尔万方百姓被其凶害如荼之苦口毒之螫人不可堪忍咸称寃于天地鬼神以望其拯救夫天之道善者福之淫者祸之此常理也今夏之淫虐已甚故天特降灾异明示其罪而诛絶之使不得复播虐于尔万方百姓也夫天以民为心天人相与其几甚微其应甚捷后世人臣乃或谓天变不足畏亦何言耶
　　肆台小子将天命明威不敢赦敢用牡敢昭告于上天神后请罪有夏聿求元圣与之戮力以与尔有众请命
　　此一节书言己之奉天伐罪以救民也元圣谓伊尹戮力并力也成汤又曰夏王虐害其民天既降灾以彰厥罪此乃天命明威之所在也故我小子奉天命之显然可畏者不敢赦有夏之罪而必伐之然征伐大事我又何敢自专而不请命于天遂用元牡之牲敢昭告于皇天后土以请夏桀当问之罪又恐予一人不克有济聿求有智有勇之大圣人与之协力同心共诛无道以与尔万方百姓请更生之命于天焉则伐夏之举正所以祗奉天威而为民立命也乌容已哉汤为天吏每事必请命于天而又必求天民先觉之元圣学焉后臣而后收戮力之效然则师臣宁可少乎
　　上天孚佑下民罪人黜伏天命弗僭贲若草木兆民允殖
　　此一节书言已请命于天而天果孚佑之也孚允皆信也僭差也贲文之着也殖生也成汤又曰我既请夏桀之罪与尔众人之命于天天果垂怜无辜佑尔百姓故使罪人窜亡屈服于南巢之地上天祸淫之命毫不僭差民之向被其荼毒者皆有生意灿然若草木之敷荣兆民自此信乎其能去虐害之苦而各遂其生养之愿也天之佑尔下民不其信与天以生物为心未有不爱下民者人君以天之心为心则顺天而应人矣
　　俾予一人辑宁尔家兹朕未知戾于上下栗栗危惧若将陨于深渊
　　此一节书言已受上天付托之重惟恐不能胜也俾使也辑和也戾犹言罪陨坠也成汤又曰天既亡无道之桀不可令兆民无主乃举绥猷之责委畀于我一人之身使辑和安定尔家之众上天付托之重如此顾我凉徳虑不足以当之常恐得罪于天地而有不自知之处用是栗栗危惧若下临不测之险将坠于深渊者然盖我之责愈重而忧愈大也敢不敬哉古先圣王深知为君之难故无日而不戒惧汤之圣敬日跻诚帝王心学之要也
　　凡我造无从匪彞无即慆淫各守尔典以承天休此一节书是欲羣臣交相助勉以共承天休也造新造之国侯惟旧商命惟新悉与更始故曰造匪彞谓非法也慆淫逸乐之意即就也典常也成汤戒谕诸侯曰今当革命之初凡我有悉宜更始盖受此绥猷之责者惟予一人而交相尽力共底于辑宁之美者则惟尔有是赖也自今伊始无或肆志而从于非法无或纵欲而即于慆淫其各谨尔侯度修其职业恪守典常之道以共承天之休命可也盖此时诸侯不恤民而助桀者如韦顾昆吾之汤皆已剪灭犹恐诸侯有染旧汚俗者故戒之如此而汤之兢兢业业守典以承天休又不待言矣
　　尔有善朕弗敢蔽罪当朕躬弗敢自赦惟简在上帝之心其尔万方有罪在予一人予一人有罪无以尔万方此一节书见汤之责已重而畏天之深也简阅也成汤又谕诸侯曰福善祸淫上天不易之理尔若能守典承休是尔有善我何敢隠蔽而不彰若戾上下罪在朕躬我何敢因循而自恕盖善与罪一一简在上帝之心天虽髙而听则卑或善或恶报应昭然断无或爽信乎为君臣者当各尽其道也然天既命我为万方之主则我之责为尤重必使天下之民皆不失其降衷之性以安其猷方克尽其为君之职若尔万方有罪是我一人不能尽绥猷辑宁之道而使斯民陷于不善我之罪不可得而辞若我一人所为不善是我有负付托之重而罪于天于尔万方何与哉天为民立君望之极深汤厚自刻责要亦惟体天之心尽君之道而已
　　呜呼尚克时忱乃亦有终
　　此一节书见成汤始终兢业之心也时是也指上三节所言为君为臣之理忱者恳恻力行之意成汤作诰之终复叹息而戒诸侯曰天下事固创始之不易而善终之尤难君之与臣各有当尽之职不徒知之而在能行之今予一人与尔有诸侯庶几能于是而忱信焉为君者尽其受命之责而辑宁既至则可免戾之忧为臣者勉其佐命之功而守典既修则益永天休之至其亦可以有终矣否则为祸为福惟天所命又安能保其所终哉成汤灼知性命之理深识君师之职既凛兴亡之故而畏天命之难谌此复谨始终之图以见人事之难尽诚圣学之渊源帝王之家法也一篇之中无非兢业之意防深哉
　　伊训
　　太甲嗣位之初伊尹述成汤之徳而诲导之故以伊训名篇
　　惟元祀十有二月乙丑伊尹祠于先王奉嗣王祗见厥祖侯甸羣后咸在百官总已以听冢宰伊尹乃明言烈祖之成徳以训于玉
　　此一节书是史臣叙伊尹作训之由也元祀即元年侯甸羣后谓侯服甸服之众诸侯烈祖指成汤史臣曰惟太甲即位之元年十二月乙丑之日此时方居仲壬之丧未亲祭宗庙伊尹居冢宰之位乃代祭于商之先王奉嗣王敬见其祖告以即位改元之事维时侯服甸服之众诸侯来朝见者皆在其位百官各总摄已职以听命于冢宰盖冢宰摄而告庙又摄而临羣臣也伊尹以嗣王初立欲其法祖徳以绍鸿业乃以烈祖成汤之成徳明白详悉以告于王焉盖君徳以谨始为要伊尹当太甲即位之初即以祖徳告之此老成之硕论也
　　曰呜呼古有夏先后方懋厥徳罔有天灾山川鬼神亦莫不宁暨鸟兽鱼鼈咸若于其子孙弗率皇天降灾假手于我有命造攻自鸣条朕哉自亳
　　此一节书是伊尹欲王鍳夏以自警也若顺适之意率循也假借也有命谓有天命者鸣条夏之都邑亳商之都邑哉始也伊尹训太甲而先叹息曰我商今日之天下即昔有夏之天下也王亦知夏之所以亡我之所以兴乎夏之先王懋敬其徳方日新而不已当时宇内协和天灾不降山川鬼神莫不奠丽而安享之下至鸟兽鱼鼈亦皆顺适其性而得遂其生焉盖夏先王能敬徳而天休如此及其子孙不能率循祖徳肆虐万方天于是降灾以彰其罪而假手于我有天命者以诛絶之此由其子孙不徳而自速祸亡又如此盖夏之所以亡者由造可攻之衅于鸣条而我商之兴则由先王始修徳于亳都也然则天命可畏而不可谌祖徳可法而不可恃永言配命自求多福亦在乎君身而已矣
　　惟我商王布昭圣武代虐以寛兆民允懐
　　此一节书是溯商之得天下以其有徳也商王指成汤伊尹曰当夏桀造虐之时万民涂炭天下诸侯无有能伸大义而为民请命者惟我商王奋天锡之智勇敷着其徳威于天下而兴师以伐之易其荼毒斯民之虐而代以慈恵克寛之仁于是天下之人莫不信其志在救民归往爱戴无一人之不悦服也我商之所以得天下者如此盖商王除暴救民皆出于徳义之勇故谓之圣武以见非专尚武力取天下也人君不得已而有赫怒之师能使兆民乐而懐之则庶几乎其圣武矣
　　今王嗣厥徳罔不在初立爱惟亲立敬惟长始于家终于四海
　　此一节书是伊尹以嗣徳勉王而欲其谨始也罔无也初言即位之初伊尹曰我先王之有天下以徳致之则王今日嗣先王之位正嗣先王之徳也顾即位之初在王心则志虑方新而徳易进在人心则观望伊始而徳易孚无在不致谨其始可也谨始之道虽非一端而莫要于孝悌然欲申孝悌之义于天下必先尽爱敬之道于一身必也尽我爱敬之道于此使天下之爱其亲者莫不视我以为法尽我敬长之道于此使天下之敬其长者莫不视我以为凖如是则爱敬立矣爱敬既立于此则感孚自形于彼始而一家次而一国终而四海之人此心同此理亦同孝悌之心油然以生莫不观感而兴起矣盖王者必合爱合敬以成其化王可不勉嗣厥徳哉尧舜之道不外孝弟上以孝弟倡于上臣庶则而效之则民徳厚风俗同人人亲其亲长其长而天下平矣孝弟者君徳之始而即王道之成也
　　呜呼先王肇修人纪从谏弗咈先民时若居上克明为下克忠与人不求备检身若不及以至于有万兹惟艰哉
　　此一节书是伊尹述祖徳以训嗣王也肇始也人纪谓三纲五常之理咈逆也先民谓前辈有徳之人与取也伊尹曰立爱立敬之实事在三纲五常之克修彞伦之理本在天壤闲不可泯没自桀以昏徳而废弃之我先王始起而修明焉使此理复灿然于天下先王知从善者君徳之要凡臣下之来谏者必虚心听受而无有拂逆先王知耆旧者君徳之辅凡先民之有徳者必屈已顺从而与之同心其居上也民情无不照察邪佞无所欺蔽能尽临下之道而克明其为下也进贤至于再三难无所于避能尽事上之道而克忠取人之善则随才任使而不为求全检已之身则惟日孜孜而常恐不及我先王于上下人已之闲无不各尽其修如此是以徳日以盛而天与人归由七十里以至于有万而业日以广也此其积累缔造之勤可谓难矣王可不嗣厥徳以思其艰哉自古人君未有不由艰难而得创业与守成总无二道要惟持此克艰之意斯可矣
　　敷求哲人俾辅于尔后嗣制官刑儆于有位曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直逺耆徳比顽童时谓乱风惟兹三风十愆卿士有一于身家必丧君有一于身国必亡臣下不匡其刑墨具训于士
　　此二节书是言先王求治人以辅后兼立治法以儆臣也敷广也官刑官府之刑恒常也酣歌谓酒后狂歌巫是歌舞以事神之人风风俗也淫过也墨刑凿其额而湼以墨也士童初学之士伊尹曰先王之得天下甚难其虑天下亦甚逺不特自修人纪已也又必广求贤哲布列在位以辅佐于尔后人使将顺其美匡救其失庶几保先业而不至于废坠也然使哲人辅之佞人从而败之君徳何由成乎又制为官刑以儆有位其儆戒之词曰凡尔有位虽有宴乐当节以礼敢有卜昼卜夜而恒舞于宫纵酒沈湎而酣歌于室是正人而为巫觋之事也谓之巫风虽有玩好当适其宜敢有贪嗜货财躭好女色盘游无度畋猎非时是放荡而无检也谓之淫风尊贤恶佞尚徳逺谗此常理也敢有侮慢圣人之言拒逆忠直之諌疎逺老成有徳之士狎比顽钝无耻之徒是好恶拂其常也谓之乱风惟兹三风十愆其足以壊人心頽世道不必全此而后丧亡也为卿士者有一于身则必丧其家为君者有一于身则必亡其国况天子乎若天子而犯此风愆则在有位者皆当尽言直谏以匡扶其过若隠忍坐视而不言是食君之禄而不忠者也则必以墨刑加之不特儆于有位也彼童初学之士亦皆以此训诚之欲其入官而知所以正谏纵使老成凋谢犹赖有继起之忠良得而用之先王之为后嗣虑者其深且逺如此吾王其可不知戒哉古者凡为人臣皆有进谏之责先王非独劝之使言又刑之使不得不言此开广听纳之良法也
　　呜呼嗣王祗厥身念哉圣谟洋洋嘉言孔彰惟上帝不常作善降之百祥作不善降之百殃尔惟徳罔小万惟庆尔惟不徳罔大坠厥宗
