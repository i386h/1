<!-- { "loadSidebar": true } -->
　　禹贡一篇史臣纪大禹平水土定贡赋及经理天下次第独以贡名篇者水土平而贡赋定举其成功而言也
　　禹敷土随山刋木奠髙山大川
　　此一节书总言禹治水之要而以三事该之敷分而画之也随循也刋除而去之也奠定也史臣曰昔大禹治水经理非一事总其大略盖有三焉当时洪水横流汜滥于天下山林原隰一望弥漫而区域不可辨矣禹自受命后乃先分别土地以为冀兖青徐荆豫梁雍之九州然后知某州最下治之宜先某州
　　最髙治之宜后可以随地施功矣凡水皆发源于山只为山径阻塞草木榛芜则道途不通而水遂有懐襄之患禹乃随山而行相其便宜除去树木以通其道然后知某水为某山所壅必须开凿某山为某水所出必须濬治可以因势利导矣九州既分又须各立一州之表识以为之纪纲禹乃定其山之髙者川之大者为一州之疆界知某处有某山便可寻众山之脉络某水在某处便可寻众水之脉络而导山导水之功皆可举矣区域辨而九州地势之髙下可知道途通而九州水势之缓急可知纪纲定而九州道路往来出入之数可知三者随在施功非有先后大禹治水之略已具于此
　　冀州既载壶口治梁及岐既修太原至于岳阳覃懐厎绩至于衡漳
　　此五节书是纪禹冀州治水成功之序也冀州今直隷盛京山西河北之地既者已事之词载者经始之意壶口山名在今山西平阳府吉州梁吕梁山也在今山西汾州府永宁州东北界岐狐岐山也在今山西汾州府孝义县西修因鲧功未成而复修之也太原即今山西太原府岳太岳即今山西霍州之霍山覃懐地名今河南懐庆府之地厎绩犹言成功也衡漳水名衡古横字漳水有二清漳出山西乐平县之沾岭浊漳出山西长子县之发鸠山二水合流横入于河故总云衡漳史臣曰唐虞建国皆在冀方则冀州乃天子所都宗庙社稷百官万民皆在于此施功不可少缓故禹治水必从此始冀在雍河之东河从雍州自北而东自东而南壶口之山适当南下之冲乃先治之以杀河势由壶口而东有吕梁狐岐二山皆河水所经山石崇竦壅阏为甚自壶口疏凿而后即继治此二山以开其道由是河得顺流而行而冀州无河之患矣自梁岐而东有太原汾水之所出自太原而南有太岳汾水之所经鲧尝治之而功未成乃因其功而修之修太原以濬汾之源修岳阳以导汾之流由是汾得顺流入河而冀州无汾之患矣自岳阳而东有覃懐之地地近河河水之所冲也往时河水汜溢平地皆水又有清漳浊漳皆横流入河其闲之地致功为难今河汾既治则覃懐之地致有平治之功而无垫溺之患以至于衡漳所经凡为平地亦无不厎绩焉盖水患息而土皆奠冀州之地无有不平者矣禹之施功于冀者如此
　　厥土惟白壤厥赋惟上上错厥田惟中中恒卫既从大陆既作岛夷皮服夹右碣石入于河
　　此五节书是纪禹定冀州之田赋贡道也柔土曰壤赋田赋也错闲杂不等之意恒卫二水名恒水出今真定府曲阳县恒岳北谷卫水出今真定府灵夀县大陆平地也在今北直邢台赵州深州之境作耕治也碣石山名在今永平府之南史臣曰禹既平一州之水患则必辨一州之土宜然后可教民稼穑而制其贡赋冀州之土色白而不杂性柔而无块虽一州未必尽然而白壤者居多土宜既辨田赋乃定田有肥瘠之异故赋亦有多寡之殊通九州而言之大约定为九等八州皆田之赋先田而后赋冀州之赋非尽出于田并圃园廛漆林所出而赋之独先赋而后田以其土广人稠生之者众而又恐地力年分之不齐故赋为上上错第一等而杂出第二等若田则为中中居第五等焉田赋既定尚有水小地逺向时不暇先治者曰恒水出恒山而东入滱水曰卫水出恒山而东入滹沱河今各导之使顺其流而二水有相从之势矣又有地髙广而近河卒难治者曰大陆今皆可耕治而人得施其功矣此二者以其功成最迟故纪之于最后也冀为甸服其所贡皆在常赋中更无别贡惟越在海岛者始有皮服之贡焉若其贡道则东西南三面距河皆可直达惟北方贡赋之来诸水皆阻絶髙逺不与河通必由北海入河南向西转而碣石适当其右转屈之闲如挟在右掖相似故曰夹右碣石也入于河即达于帝都而冀州之事毕矣
　　济河惟兖州九河既道雷夏既泽灉沮会同桑土既蚕是降丘宅土
　　此五节书是纪禹兖州治水成功之序也济是济水河即大河兖州今直隷大名府及景州沧州山东东昌府及徳州武定州濵州济宁州曹州诸处皆是九河徒骇太史马颊覆鬴胡苏简絜钩盘鬲津八条支河竝河之正派总为九河也禹时在今河闲府沧州一带地方雷夏泽名在今山东濮州灉沮二水名灉水出曹州沮水出濮阳降下也宅居也史臣曰冀州帝都所在天下归往不言疆界封域自可知其余八州则必取境内山之髙者川之大者标而出之以表一州之镇所谓奠髙山大川是也兖州之域东南据济水西北距大河故禹以济河表一州之镇兖州水患莫大于河其次莫大于济河自大陆而来兖为下流之冲其势愈大为害愈甚禹则当其将入海之际疏其正派分其支流以为九河使皆入于海由是经流行于中支流行于外既顺其道而河为安澜矣河水未治济水因而横流入雷夏之泽汜滥奔溃九河治济水亦治上流有归下流有泄故雷夏亦能蓄水而成泽矣水自河出为灉济出为沮河济治则灉入于沮沮承夫灉而会同以趋于海矣兖地卑下较他州独甚虽宜桑之髙土向俱湮没水中今者土出于水悉复其旧髙土之桑亦既可蚕矣民苦垫隘每依丘陵以居今者始得下丘陵而居平地矣地利既兴民居永奠而兖之土始无不平禹之施功于兖者如此
　　厥土黑坟厥草惟繇厥木惟条厥田惟中下厥赋贞作十有三载乃同厥贡漆丝厥篚织文浮于济漯达于河此四节书是纪禹定兖州之田赋贡物及贡道也坟土脉髙起之貌繇蕃盛貌条滋长貌贞正也作耕治也篚竹器织文锦绮之属济漯二水名漯水河之支流舟行水上曰浮由此及彼曰达史臣曰兖州之土其色则纯黑其性则坟起土性既复地利自兴故其草则繇而蕃其木则条而长盖下流之地与草木不甚相宜繇条若此则无难耕种之土可知而田赋可定矣兖之田在九州中为中下居第六等而其赋则居第九等君天下者以薄赋为正故不曰下下而曰贞以见此乃贞正之道也然圣人之爱民正复无已水患之后并其赋之薄者而缓征之必俟十三年后乃始与他州同供赋税焉盖以天道言则气化一纪而周以人事言则生聚十年而复如是而民力始足正供可办此又其至仁之心溢于法之外者也贡物兖地厥木惟条漆有所生则使贡其漆桑土既蚕丝有所出则使贡其丝若丝之织成币帛有文采而可贵重者则又使盛于篚而入贡焉圣人不贵异物而器用有所必需故因其所宜而制之贡也若其贡道兖之济漯二水皆可通河故近济者浮济以达河近漯者浮漯以达河各从其便以达帝都而兖州之事毕矣
　　海岱惟青州嵎夷既略潍湽其道
　　此三节书是纪禹青州治水成功之序也岱泰山在今山东济南府泰安州青州即今山东济南青州登州莱州及盛京奉天府广宁开原诸处嵎夷今山东登州府地即尧典所谓宅嵎夷者是略者制为经界也潍湽二水名潍水出今山东青州府莒州箕屋山北至莱州府昌邑县入海湽水出今山东济南府莱芜县原山至青州府夀光县入济史臣曰青州封域东北至大海西南至泰山故禹以海岱表一州之镇青州之东惟嵎夷之地最逺迫近于海施功为难今水患尽去可以正疆界画沟涂髙下咸就经理逺者如此近者可知是土无不平者矣青州之水潍出琅邪湽出原山二水向尝汜溢今者潍入海而湽入济各循其故道二水如此余水可知是水无不平者矣青州地虽卑下不当众流之冲去海为近水易有归故其功特简于他州如此
　　厥土白坟海濵广斥厥田惟上下厥赋中上厥贡盐絺海物惟错岱畎丝枲松怪石莱夷作牧厥篚檿丝浮于汶达于济
　　此四节书是纪禹定青州之田赋贡物及贡道也地之平衍曰广土之咸卤曰斥絺细葛也错杂也畎谷也岱畎岱山之谷枲麻也牧畜也檿山桑也汶水名出山东莱芜县原山之阳西南入济史臣曰青州之土有二其在平地之土色白而性坟此一州所以定田赋也其在海濵之土则广阔而斥卤可以煮盐此一方所以备贡物也白坟之土其田在九州中为上下居第三等其赋为中上居第四等盖准田以为赋适相当也贡物盐所以佐饮食絺葛所以供服御海物非一所以供燕享此贡之出于通州者也丝枲松怪石以岱畎者为良所以供器用山桑之丝以莱夷牧地者为善所以为琴瑟之缯帛之用此贡之出于随地者也若其贡道青水距河皆逺惟汶水出原山去济最近而济与河相通故由汶西南以达济由济而东北以入河则帝都可达而青州之事毕矣
　　海岱及淮惟徐州淮沂其乂蒙羽其艺大野既猪东原厎平
　　此五节书是纪禹徐州治水成功之序也徐州即江南徐泗宿海邳等州及兖州府之南境淮沂二水名淮水出今河南南阳府桐栢县沂水出今山东青州府沂水县蒙羽二山名蒙山在今山东兖州府费县羽山在今江南淮安府海州贑榆县即舜殛鲧处艺树艺也大野泽名在今山东兖州府钜野县猪者蓄而复流之意东原地名在今兖州府东平州地境史臣曰徐州之域东至于海南至于淮北至于泰岱故禹以海岱及淮表一州之镇徐之水莫大于淮沂向时二水多泛滥逆流自禹功既施而淮水东入于海沂水西南入于泗而二水皆得其治矣蒙羽二山为淮沂之下流淮沂既治而后蒙羽之山皆可种艺矣至于大野之泽乃兖之济水分流之处向时不免溃决今则济水既治于是大野始能容受众流有蓄有泄而既猪矣东原之地又大野所环抱之处大野既猪而沮洳尽去皆为安土而东原亦无不平矣禹之施功于徐者如此
　　厥土赤埴坟草木渐包厥田惟上中厥赋中中厥贡惟土五色羽畎夏翟峄阳孤桐泗濵浮磬淮夷蠙珠暨鱼厥篚纤缟浮于淮泗达于河
　　此四节书是纪禹定徐州之田赋贡物及贡道也土黏曰埴渐进长也包丛生也羽畎羽山之谷夏翟雉之五色者峄阳峄山之南在今淮安府邳州孤桐特生之桐也泗濵泗水之旁泗水出今兖州泗水县陪尾山以其四泉竝发故名南至邳州入淮浮磬石露水濵可作磬者蠙蚌属史臣曰徐州赤土其性黏腻而坟起水退之后草木渐而进长包而丛生惟其土近厚故田在九州中为上中居第二等而人工尚稀故赋为中中居第五等贡物有一州所出者则赤土之外有五色之土可为建社封国之用此一州之通贡也有随处所产者羽山之谷有五色文雉其羽可以为旌旄峄山之阳有孤生之桐其材可以成琴瑟泗水之旁石露若浮于水叩之其声清越可以为磬淮夷之地有蠙蚌之珠可以供服饰之用鱼可以供祭祀之需赤黑之币曰元黑经白纬之缯曰纤纯白之缯曰缟三者亦淮夷所出命其盛诸篚而贡焉以备章服此随地之贡也若其贡道从徐而北必先浮舟于淮由淮以入泗自泗而上或由灉或由济皆可达河以达帝都而徐州之事毕矣
