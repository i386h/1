<!-- { "loadSidebar": true } -->
　　此则造事之中又造事造礼之中又造礼矣原其初意不过欲反前传思造一周公留后治洛事耳乃旣已留后则必记功宗定尊礼赐秬鬯休享初以功臣事之旣卽以神明享之于是有周公留后事又有成王赐周公秬鬯事有留后礼又有此宁公之宁礼造事日益增造礼亦日益出矣予尝问姜垚曰子亦知古有宁礼乎垚曰有之予惊曰何垚曰妇人归宁者非与予一笑而罢然则三千三百中其于妇人归宁外又有此一礼固属大妄特彼妄言之姑妄辨之从来九命赐秬鬯并不独赐必以车路弓矢等相兼赐之今独赐秬鬯无礼一卽赐秬鬯亦必有圭瓒为副秬鬯资祼圭瓒则行祼器也王制曰诸侯赐圭瓒然后为鬯未赐圭瓒则资鬯于天子故诗称宣王赐召虎厘尔圭瓒秬鬯一卣书序称平王赐晋文侯秬鬯圭瓒今无圭瓒将何以行秬鬯无礼二且秬鬯非自饮也所以歆其父祖也故诗称赐尔文人书称追孝于前文人今乃以此享公此非宁公实活祭公也无礼三惟此秬鬯周公畜以禋二王故用二卣二卣者文一卣武一卣也若但赐大臣则诗书所称无不曰秬鬯一卣今宁公一人而用二卣岂二祭公耶抑亦备物贵偶冠绥乘雁必行双耶【王莽九锡仿洛诰亦用二卣此误也】无礼四据其所引苏轼之说谓古有大宾客以享礼礼之酒清人渴而不饮肉干人饥而不食也岂非敬之至则其礼如祭也与则大不然古但有享礼无祼礼享者荐也备物之至有体荐有殽烝一如事神而实则有饮有多馈而献飨之所谓荐也今但行祼礼而不行荐礼此大易观卦所谓祼而不荐者其无礼五且卽此祼而不荐古必有礼以当之矣按礼器诸侯相朝祼用郁鬯无笾豆之荐此在朝享以后荐食以前祗用鬯酒相酌以相叙芬芳之情今以君臣叔父而仿佛敌国专叙芬芳在君臣则已慢在叔父则已媟无礼六且其所为伻来者以命宁来也以命宁来则不宜又毖殷矣古凡行轻礼则或一使兼二礼宁公非轻礼也且宁公礼也毖殷者事也事礼无兼行者今谓一使兼二礼不可谓一使兼事礼则尤不可也无礼七且行事行礼必有次第今以宁公而先曰毖殷将先毖殷而后宁公耶抑先宁耶且其所为宁者王宁之也毖则谁毖耶使者不自毖而使公毖则又无此事是旣无次第又无着落无礼八况史文措辞必有体要曰明禋拜手稽首休享者公之言也今作王之言则以君拜臣以君享臣其在臣身必有闻而悚然语及而惕然欲叙述之而兢兢然必不敢出诸口者而乃琳琳琅琅备述而详道之岂以王为不知耶抑夸之耶抑亦借此声说使在朝中外皆闻之耶此则于当日情事无一当者其无礼九夫妄造一礼旣已不堪乃卽此一礼中而其为无礼者又复有九可耶不可耶
　　戊辰王在新邑烝祭岁文王骍牛一武王骍牛一王命作册逸祝册惟告周公其后王賔杀禋咸格王入太室祼
　　此史文也戊辰者周公摄政七年十二月之戊辰日也王在新邑者此时王已在洛也孔传谓是日王到洛非也烝祭岁者卜于戊辰之日举烝祭而是日为成王卽政元年之岁首故曰岁葢烝冬祭名周制冬祭在子月改朔之月虽是冬祭而实在岁首其名为春如周礼仲冬大阅遂以享烝而春秋桓八年书春正月己夘烝以夏之冬卽周之春也独是摄政七年以长歴推之其年有闰月虽此十二月卽夏十月建亥之月而行至戊辰日则已交次月之节为卽政元年改岁之日则时已春矣故成王于是日卽举烝祭而且以岁首朝享之故加享二王所谓文王骍牛一武王骍牛一是也是以烝祭与岁总是春祭而记其月日则仍曰在十二月史文甚明孔传谓戊辰是十二月晦日到洛次日为卽政元年之朝卽举岁祭不惟人事不及卽斋戒诸节将何以行若又卜日则于戊辰于在十有二月诸史文俱不合矣若王命作册者则成王命作命后之册逸祝册者则于祭时史逸读此命后之册惟告周公其后者史自解之曰读此册者惟告周公其后耳葢古者封国在祭时祭綂云爵有德而禄有功必在太庙且必于祭日行之示不敢专也今伯禽封鲁实在此时作册读册卽春秋祝鮀所云命伯禽之册者且其命法则于一献后君降立阼阶之南南向受命者北向史从君右执册而命之则在周公留后之防可能于大祭日行此礼乎至于王宾杀禋咸格则殷王之后以王有杀禋大祭与羣后偕来诗烈文序所云成王卽位诸侯助祭者正此成王亲政卽位在洛之一祭也然则诗书春秋皆明证矣若夫王入太室祼则太室者明堂之中室也时周公营洛正作明堂于洛都以为新君朝享之地因卽祭于此而王入太室而亲主鬯焉旧传谓太室是清庙五室之一则清庙为明堂太庙之通称朝左太庙焉有五室惟明堂九室除四维外则东南西北皆名太庙而中一室名太室总为五室是以郑谓称明禋者卽明堂禋享之意而称文祖卽祖文王于明堂也虽其言近凿然亦不为无据云
　　王命周公后作册逸诰在十有二月
　　史又专记命后之时重之也
　　惟周公诞保文武受命惟七年
　　又专记周公摄政之时重之又重之也若曰公为文武保天命已七年矣嗣此保殷民耳
　　尚书广听録卷四
　　钦定四库全书
　　尚书广听録卷五
　　翰林院检讨毛奇龄撰
　　多士继洛诰之后先营洛而后迁殷也古事如是经文亦如是也蔡氏又谓先迁殷而后营洛此何所据耶多士文云予惟时其迁居西尔尔小子乃兴从尔迁何解耶
　　无逸叙殷贤王于高宗之后次及祖甲按祖甲卽高宗之子祖庚之弟也国语说殷事有帝甲乱之语而史本纪亦有武丁崩子祖庚立祖庚崩弟祖甲立是为帝甲淫乱殷道衰语故孔氏注无逸改作太甲固于前中宗高宗叙次有乖而郑注漆书遂造为故事谓祖甲是武丁子有兄祖庚贤武丁欲废兄立弟祖甲而祖甲以为不义逃于人间故曰不义惟王久为小人则诞妄极矣正义云武丁贤主无容有废长之事祖庚又贤嗣则又非所当废之人且祖甲逃遁谁所传说武丁废立事出何书妄造此语是负武丁而诬祖甲也其说甚明而蔡注无学则又袭郑说以为得计而不知经文与国语两无碍者经云其在祖甲不义惟王爰曁小人言祖甲少行不义爰及非类此正国语所谓乱之本纪所谓淫乱也乃作其卽位而改行率德遂知稼穑之艰难有何不可此本后事而国语与本纪偶未详耳吾以经为主而间取春秋间人所言以相质证则诸书尽通而乃造古事以诬圣贤何为乎
　　君奭一篇据书序成王卽政之初年召公为太保周公为太师而召公以为公危疑之乆自流言至今定大难成大功已非一日当此嗣君新政之际自当洁身引退不居盛满而乃告致之后仍复留此则爱公之至反类疑公而不知公意之又有在也篇中反复陈说皆自道已意文义甚明而蔡氏又驳书序之说谓召公欲去而公留之公然又造一古事不知其出何书据何典而第就本文绎之虽彼此俱可以解然但留人则留人已耳何必哓哓絮絮只将已身分说以求解免此是何故卽此亦宜自省矣
　　且经文章句最是关系据史记汉文时诏太常掌故晁错往受尚书非受其篇帙也伏生二十九篇乆传人间篇帙不失其所受于伏生者祗篇义字诂章句属读耳乃是时伏生年老义诂不全卽令其女转授而颍川口语与齐人有异错所不知者凡十二三略以其意属读而已则此一属读是西京立学官后诸儒博士中外肄业无不一辙断不容于其中得彼此互异一字何则以其直受之周末秦初百年斆学之所传所谓师承亦所谓官授也今孔传传文可随意解说而其间属读则正西汉时学官原本况二十九篇又与后出五十八篇逈不相同蔡氏卽有异义亦须就其属读另为解说而乃并其属读而更易之如此篇改变处不啻二三则古经授受并灭絶矣予于从前所改变不暇枚指祗就君奭篇略着之以明此周公自解并无留召公之意且令周秦属读至今犹得覩一二以见古义此亦学古者一大节目不可不晓章者篇章句者辞句属者句之连读者句之断也
　　周公若曰君奭
　　弗吊天降丧于殷殷旣坠厥命我有周旣受【章】
　　事有不可不忧恤者夫殷失天命周受天命此已然事耳
　　我不敢知曰厥基永孚于休若天棐忱【章　基始也若顺也】我亦不敢知曰其终出于不祥
　　我岂敢谓始必顺天终必坠命然而始受事而终不去者以为天命未可知也
　　呜呼君已【句】曰时我我亦不敢宁于上帝命【章】
　　已乎未可已也我之不去君当是我不当非我也我亦不敢苟安乎天命以故至此也
　　弗永远念天威越我民罔尤违
　　傥不念此
　　惟人在【句】我后嗣子孙大弗克恭上下遏佚前人光在家不知
　　而曰惟有众人在耳于我何与则我后嗣有如此者可得云在家不知耶
　　天命不易天难谌乃其坠命勿克经歴【章】
　　夫天之坠命者以其不能有经歴人也
　　嗣前人恭明德在今予小子旦【章】
　　今我则经歴久矣欲继前烈亦在我而已
　　非克有正迪惟前人光施于我冲子
　　虽我之留此亦岂有所正于此然而嗣前王以啓后王我之事也
　　又曰天不可信我道惟宁王德延【章　宁王卽文王他仿此】
　　天不庸释于文王受命
　　故我之道亦惟以前王得天为兢兢焉
　　公曰我闻在昔成汤旣受命时则有若伊尹格于皇天在太甲时则有若保衡
　　在太戊时则有若伊陟臣扈格于上帝巫咸乂王家在祖乙时则有若巫贤
　　在武丁时则有若甘盘
　　率惟兹有陈保乂有殷故殷礼陟配天多歴年所歴观殷商前代无非大臣陈保以得天命
　　天惟纯佑命则商实百姓【章】
　　天惟佑商则凡商家赐氏之臣百官族姓皆已充盈在朝称得人矣
　　王人罔不秉德【句】明恤小臣【句】屏侯甸【章　王人犹君人也与说命王人求多闲同】
　　而为之君者又无不秉持其德明恤诸小臣以及藩屏侯甸必欲得人而后已
　　矧咸奔走惟兹惟德称用乂厥辟【章】
　　则君尚如此况臣效奔走其敢不惟德是举以其治君事
　　故一人有事于四方若卜筮罔不是孚
　　夫是以百事可行此不可谓大臣之无益于人国也公曰君奭天寿平格保乂有殷有殷嗣【句】天灭威【章】葢天之寿殷多歴年所亦平平而至无异事也而嗣王失天天卽骤灭之矣
　　今汝永念则有固命厥乱明我新造邦
　　今汝思之我洛邑新造则曾有大臣固命为长乆计乎公曰君奭在昔上帝割申劝宁王之德其集大命于厥躬
　　当日天有断制使文王受命
　　惟文王尚克修和我有夏亦惟有若虢叔有若闳夭【章】有若散宜生有若南宫括
　　亦赖有此五臣陈保其间
　　又曰无能往来【句】兹迪彝【句】敎文王蔑德【句】降于国人【蔑德隐微之德也】
　　然且有此五臣而又曰亦何能与周旋耶其好之不足如此是以五人者以此道法敎于国人
　　亦惟纯佑【句】秉德【句】迪知天威乃惟时昭文王【章】而为之天者亦如商纯佑为之君者亦如商秉德文知天天亦显文
　　迪见冒【句】闻于上帝惟时受有殷命哉
　　覆下民而答上帝以至于受命
　　武王惟兹四人尚迪有禄【章】
　　后曁武王诞将天威咸刘厥敌【章】
　　惟兹四人昭武王【句】惟冒【句】丕单称德
　　武王亦然则是文武受命皆不可无大臣如此
　　今在予小子旦若游大川予往【句】曁汝奭其济小子同未在位诞无我责【章】
