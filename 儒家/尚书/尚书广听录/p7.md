<!-- { "loadSidebar": true } -->
　　朕将复政于子明辟　故营洛以为始作民明辟之地蔡注朕复命于子明辟　故营洛以为始作民明辟之地其说谓周公无摄政事此复者复命耳若谓复政则有失然后有复成王无一日不居君位何复之有哉王莽居摄几倾汉祚皆儒者有以啓之不可以不辨予谓此复字不始自洛诰也咸有一德曰伊尹旣复政厥辟将告归亦以复政为复复政厥辟正复政明辟之同文也岂商曾失位耶且此洛诰本文亦有之矣王曰予小子其退卽辟于周卽辟者就其位而为君也亦惟公复之故王始就之卽辟与复辟文相当矣且始作民明辟者周公当下之言也乱为四方新辟者周公进此之言也夫经有同文卽无异解何则文旣同则义不得异也况经本文乎且天下惟好语最叵信有失然后有复试问其所云复命者命亦有何失而复之耶若夫居摄一事则自昔有之伊训曰百官总已以听冢宰蔡仲之命曰惟周公位冢宰正百工此是恒事如谓王莽倾汉皆起于儒者居摄二字则大不然古圣行事谁非口实莽直以受禅为法岂顾居摄华督弑宋公亦以除民怨而弭兵革为词此汤武也乱臣贼子法尧舜汤武耳法冢宰哉
　　王肇称殷礼
　　殷礼殷人之礼也
　　蔡注殷礼盛礼也与五年再殷祭之殷同
　　周公营洛邑定大礼迁殷民此三大事也营洛旣成则最要是定大礼故告王以居洛之事而首及行礼其曰殷礼者以开国定礼原兼前代而损益之况治殷顽民则尤宜以殷家掌故为之引迪与后其大惇典殷献民同一意也若云是盛礼则乐盛称殷礼盛不称殷乐由人心生故从防从殳皆从中出易殷荐于上帝是也若礼则三千三百有曾称盛礼为殷礼者乎曾子问君丧服除而后殷祭与春秋吉禘五年而再殷祭皆指禘祭言谓大祭也殷祭非殷礼祭可殷礼不可殷也蔡注如此差缪歴卷多有予独辨此者以其解殷之意别有在也说见后
　　记功宗以功作元祀　惇宗将礼
　　记诸臣之功大者为大祀地也　惇崇大礼也
　　蔡注谓功宗功之尊显者　惇宗卽功宗之宗也与下文宗礼同
　　此正称殷礼之一也殷礼尚功臣之祀如伊尹伊陟格配皇天盘庚兹予大享于先王尔祖其从予享之之类皆功臣从祀之事故周礼有功臣祭于大烝司勲掌之及祭法有法施于民则祭之以死勤事则祭之诸文皆公监殷礼而为之者因以之劝成王为居洛亲政之一事然而不名宗礼也蔡氏旣以功宗之宗训尊义矣其于惇宗将礼亦曰惇宗卽功宗之宗矣乃又曰与下文宗礼同夫下文宗礼谓大礼也岂惇大大礼乎推其意葢欲缪乱诸宗字而造一宗礼以为记功宗之祭名曰宗礼而欲定宗礼则又当先制一安周公之礼以为后改经改读所张本此不过欲大反古事以为周公留后治洛与孔传别而不自知其狡计之至此也嗟乎其用心亦苦矣说见后
　　王曰予小子其退卽辟于周命公后
　　时周公致政成王请王居洛而王第许其居洛而不许致政故曰予小子退朝之后便当赴洛以就君于周但公不可去我当命公后矣谓封伯禽也葢此时成王在镐京谓身当赴洛为公立后以为立后则可长留公在周作王国卿也
　　蔡注谓时成王在洛身当还镐京反留公治洛也后犹留守留后之义先儒谓封伯禽以为鲁后者非是考之费誓东郊不开乃在周公东征之时则伯禽就国葢已乆矣
　　如此则经传皆反变尽矣夫三代虽遥然诗书礼春秋所传自有一定之事一定之时如成王卽位周公居摄此定事也居摄三年而遇四国之变又定事也东征三年而灭四国又定事也于是居摄七年而营洛邑又定事也其年卽致政请王居洛又定事也越明年而成王在洛迁殷顽民又定事也卽于其年伐淮夷商奄五月归镐又定事也是以从来书传皆曰文王居丰武王治镐成王宅洛并无有言周公留洛者且卽居洛一事成王与周公两度来洛一在摄政七年之三月营洛也一在摄政七年之冬十二月至明年之夏五月而卽还宗周此居洛也然则成王周公其同居洛者裁六阅月耳又何曾有成王先归周公留洛一事然且其两度来洛一则周公营洛而王先归一则王与公同归并不得有留公在洛之时若谓卽七年之十二月赴洛而王归公留则次年迁殷王公并在至王亲伐淮夷践奄逮五月而始还镐京不得于十二月王先归也若谓卽次年五月成王践奄之后而王归公留则命后之册已在去年十二月王伐奄后在次年五月不得此时留公而旧冬大祭卽已告留公之册也凡此皆事与时之必不可问者也
　　况后有后礼周制凡封国授爵传子皆名曰后此在三礼屡言之故春秋鲁庄疾问后于叔牙秦穆称重耳不没为后若曰惟告周公其后犹庄叔谓叔孙穆子曰其为子后是也若留后而称后此何礼乎礼无后名而三代以前又并无后之之事乃以后字缀留字而称为留后则可怪之甚夫留后非盛世名也考唐志节度使跋扈不肯交代或子握兵柄或士卒哗噪自择将吏以邀命于朝三者皆谓之留后此其弊在唐元和后始有之而当时天子无力听其留后史卽诮之为姑息之政乃以成王之世而比干乱朝以周公大圣而至加之以叛将之名其为无理莫大于是至又知难通复以留后留字而牵及留守夫留守与留后又絶不相同留守二字起于东汉和帝南巡张禹以太尉兼卫尉留守而隋大业九年代王侑留守西京因之立留守之名歴唐五代以及于宋相沿不彻然而三代无此事并无此官也三代巡守不闻设一居守者是无此事也春秋公出亦有居守之宗卿而不名留守是无此官也且经文祗一后字耳祗一后字而诬坐古人以留后且卽以留字而诬坐留后以留守之官蔡叔亦蔡流蔡亦蔡邦蔡亦蔡非笑话乎
　　况其所谓封伯禽为公后者在诸经有之非孔传私言也公羊传曰周公何以称太庙于鲁封鲁公以为周公后也周公拜乎前鲁公拜乎后也曰生以养周公死以为周公主也此命公后之据也祝鮀曰成王选建明德以藩屏周室分鲁公以大路大旂夏后氏之璜封父之繁弱殷民六族使之职事于鲁分之土田典册百官彞器命以伯禽而封之少皥之墟命伯禽者卽命伯禽之诰犹君牙君陈类用其名以为诰名卽下文王命周公后作册逸诰之据也其诰维何则鲁颂曰王曰叔父建尔元子俾侯于鲁大啓尔宇为周室辅此诰词之据也然则命公立后在书有其事在春秋有其册在诗有其诰词此亦经文之实实可据者矣于此而犹欲悖其词反其事是叛经矣经可叛无不可叛矣
　　若谓费誓东郊在周公东征之时此时伯禽封国已乆则商奄淮夷不止一叛蔡氏但知近鲁东郊者祗此淮夷而不知其叛时不同大诰序云武王崩三监及淮夷叛周公奉王命征之此东征之淮夷叛也是时伯禽未封国也多方序云成王归自奄以淮夷又叛成王东伐淮夷始践奄此东郊不开之淮夷叛也是伯禽始就国后也则费誓之作正在殷顽初迁淮夷再叛之际与前此东征四国时邈不相涉而以此抵彼直自误耳未定于宗礼亦未克敉公功　诞保文武受民乱为四辅
　　王谓何以公不可去也则以定大礼迁殷民皆我公事也未定大礼则公功未安也不可去也文武所受之殷民我将借公为四辅而乱而保之不可去也此将进公以冢宰兼太师也四辅师保疑丞也
　　蔡注谓宗礼功宗之礼也未定功宗之礼故未能敉公功也敉公者安定其功之谓如下文命宁者也乱为四辅治为宗周之四辅后三辅葢本诸此但曰四辅则留后于洛明矣
　　此则成王周公皆以迁殷民为事而带言定大礼耳蔡氏必欲训大礼作宗礼谓成王欲以功宗之礼安周公则亦定宗礼已耳乃又谓当定一宁礼以为敉字训作宁也夫据其训义本欲定宗礼以宁公功所重在宗也乃反欲定宁礼则又在宁不在宗矣初改殷礼为盛礼旣又改宗礼为功宗之礼今又改功宗之礼为宁礼不过欲改经文命宁二字为宁公礼也然而经无宁字忽取经中敉字之训改作宁字而以图改窜则在彼为无忌惮而在人观之则所谓作伪心劳日拙何必然矣上有皇天前有圣贤岂真以防防为可欺也乎
　　四辅二字见于天文歴着于文王世子诸书所谓设四辅及三公者卽太师太保之任葢是时召公为太保成王将欲进周公冢宰而为太师故为是言乃蔡氏以东都当之谓丰镐是三辅加东都卽是四辅总欲实已留后治洛之说以为此卽洛邑名也殊不知三辅者京兆尹左冯翊右扶风也丰镐祗二辅已不合矣且此系汉后称名在秦改郡县时但称其地为内史而不称三辅卽汉地理志亦仍不以是为名至防称之乆纪形胜者因之有三辅黄图一书行于人间而成王口中乃欲添一辅以名东都怪哉
　　周公拜手稽首曰王命予来承保乃文祖受命民越乃光烈考武王朕恭　孺子来相宅其大惇典殷献民乱为四方新辟作周恭先　予旦以多子越御事笃前人成烈答其师作周孚先
　　此周公许王留任同来洛以迁殷民也葢成王责公虽有定礼迁民两事而迁民最重故公许留任而专以迁民答言谓王命予来洛保此文武所受之殷民治为四辅所以大我之恭承也予谓此王事尔王来洛而惇典殷民之贤者以治为新辟则恭承之倡在王矣何必治为四辅哉予不过答此殷民为民孚之倡而已承保受命民与诞保受民对文乱为新辟与乱为四辅对文考朕昭子刑乃单文祖德伻来毖殷乃命宁【此与下二节蔡注章句属读与原本不同见后】
　　若夫定礼则我已曾与保民并行之矣我尝以制礼授王成我以昭子之典刑者乃所以殚祖德也尝使来营洛毖斯殷顽民而思迁之者乃所以命保民也此兼答定大礼也徐仲山曰中庸曰周公成文武之德卽周公制礼也二乃字对文
　　予以秬鬯二卣曰明禋拜首稽首休享予不敢宿则禋于文王武王　惠笃叙无有遘自疾万年厌于乃德殷乃引考
　　且予尝蓄二鬯思助王荐享而不敢乆宿已于考室时禋二王矣然而祝辞亦每以王自作德使殷民长成此室焉葢考者成也竹书宣王八年初考室诗小序曰斯干考室是也是时洛邑考成之祭公自主之因责王保殷而并及此以道其称祝之意非述其事也
　　王伻殷乃承叙万年其永观朕子怀德
　　然则王来迁殷使殷民万年承叙观德勿替者事在王而已
　　蔡注考朕昭子刑乃单文祖徳十字连上文作一节伻来毖殷乃命宁【连下】予【句】以秬鬯二卣曰明禋拜手稽首休享　予不敢宿则禋于文王武王
　　解谓此谨毖殷民而命宁周公也苏氏曰以黑黍为酒合以郁鬯所以祼也宗庙之礼莫盛于祼王使人来戒敕庶殷且以秬鬯二卣绥宁周公曰明禋曰休享者何也事周公如事神明也古者有大宾客以享礼礼之酒清人渴而不饮肉干人饥而不食也故享有体荐岂非敬之至者则其礼如祭也与
