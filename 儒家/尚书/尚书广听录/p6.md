<!-- { "loadSidebar": true } -->
　　宋儒专诬古经为脱误删禹贡改武成无所不至可谓罪大恶极矣至洪范篇则从来无云有脱误者而苏轼谓王省惟岁至则以风雨皆五纪之文当在五曰歴数之后洪迈又谓五皇极中如敛时五福至予攸好德汝则锡之福皆九五福之文而脱简于此者至明儒且有谓惟辟作福至民用僭忒当是五皇极之文应移置以为天下王之下则是尚书一部不至如百本大学不止矣嗟乎人不读书亦当读史记试观史微子世家全载洪范一篇与经文本并无异同又何曾有一字前后移易而小人之腹动改古经不亦怪哉
　　金縢是有丕子之责于天孔传谓责如左传施舍己责之责卽今所云债也负大子之债于天天来取偿必需一子死则旦代可矣此孺语之可笑者郑谓丕卽不也三王不爱子而任其死天必责之则何如以旦代之是天不欲死武王而三王死之尤为无理且丕非否也蔡注谓三王有保防元子之责于天不可令死如欲其死则旦请代之则于天无理且必增如欲其死四字非解经法也惟徐仲山日记曰惟尔元孙某遘疾若此傥尔三王以为此虽我元孙实天之大子也其责甚重不可死则旦请代耳如此则于孙子二字俱有关合文理与语气俱通贯矣责作任解太史公曰是予之责也夫义同
　　周公居东二年孔传以居东为东征郑以居东为避居于东二说分两大门戸乆矣少时亦主郑说谓三叔流言成王方疑公不暇而公反东征而诛管蔡于情于理俱觉未合因作国风省篇于鸱鸮诗力破东征之说乆行于世以今思之则有殊不然者按禄父之畔与三叔流言不是两时孟子周公使管叔监殷管叔以殷畔是管叔流言时殷已畔矣故书序曰武王崩三监畔明在一时金縢但言流言而不言畔者以成王疑公在流言不在畔耳岂有流言两年而然后畔者此不然一也管叔旣与禄父畔则无容避居坐视致二年之乆万一其势已成则东征三年何益矣不然二也此云居东二年而豳风东征之诗则恰云自我不见于今三年正义谓居东实二年而行役者合去来计之则有三年是两经所言彼此恰合则真一事矣不然岂有避居如是乆东征又如是乆动輙以三年二年计者其不然三也惟居东卽东征故但称东一字而其地已见以三监在国东也其又称东山谓太行山之东卽战国所称山东者以三监卫地在太行东也若避居于东则是何东以为东都则是时殷顽未迁洛邑尚未成也以为东鲁则鲁公未之国周公则留国于周终身未尝一至鲁也不然四也且避者避位而去犹今云避贤也冢宰去位亦一大事而乃成王不留二公不留岂任其自去耶然且避之至二年矣从来道公事者祗有东征三年一事并无避位二年一事此真后人妄谈为经传所絶无者不然五也且夫罪人亦难称矣亦惟与禄父偕畔始名罪人故正义云管叔疑公有异志由不识大圣耳但啓商共畔其罪为重今乃但知流言为管蔡而遽曰罪人斯得则所云罪者谁罪之所云得者谁得之不然六也且鸱鸮之诗管蔡旣诛之诗也所宜更防者殷顽未靖耳此正营洛迁民为召诰洛诰多士多方所张本而如曰鸱鸮为东征以前之诗则旣取我子毋毁我室何以为解夫诗之东征三年卽书之居东二年诗之旣取我子卽书之罪人斯得而今皆反之其不然七也且郑氏创是说亦未就尚书经文一计之耳且其说甚荒唐不可训郑氏云武王崩周公为冢宰三年服终将欲摄政管蔡流言卽避居东都成王多杀公之属党公作鸱鸮之诗救其属臣请勿夺其官位土地及遭风雷之异啓金縢之书迎公来反反乃居摄后方始东征管蔡云云今以其说计之则是武王崩后周公为冢宰三年而遭流言又居东二年而啓金縢之书夫然后东征三年而诛管蔡则已共八年矣考之尚书大传四年建卫侯而封康叔五年营成洛邑七年制礼作乐洛诰所云惟周公诞保文武受命惟七年此经文也经文于七年之间在公已东征营洛迁顽作诰居摄并毕嗣此将明农复辟而谓东征甫还而已逾七年则小说家事也然且未营洛邑而曰居东都取子毁室而曰成王杀公之亲属而夺其官位土地则直齐东野人之语而以此解经乱道也其不然八也
　　然则勿辟勿法也谓不诛禄父也居东东征也谓次其地而相机而入若居守然慎其事也此时奉王命而往大诰所云周公称成王之命以诰天下是也罪人斯得法禄父以法二叔也贻诗曰鸱鸮谓当营洛邑迁殷顽民也肆予小子其新逆以东征虽毕而镇抚未还王遣人迎公以图更新也王出郊郊天也
　　若康诰酒诰皆卽以三监与殷之旧地封之康叔而然后图迁顽之事书传所谓四年封康叔五年营洛邑是也但考左传与书序与洛诰则诰康叔作康诰皆在周公摄政七年营洛迁顽之际见洛诰命周公后条至汉地理志以殷管蔡为三监谓共监殷民则殷民而可以禄父监之者乎孟子周公使管叔监殷管叔以殷畔则管所监之殷卽所畔之殷也监者禄父畔亦禄父矣况管叔及其羣弟谓蔡叔霍叔也蔡仲之命所云降霍叔为庶人是也若止蔡叔一人何谓羣弟故书称三监则祗管蔡霍而无禄父诗称四国则及禄父矣若谓四国是管蔡商奄则当时同畔尚有淮夷岂止四国乎周公相成王定四国商奄之叛而以禄父之地封康叔于卫此在诸经诸传及周秦汉魏晋儒说皆无同异则亦可无疑矣乃以康诰篇中王若曰孟侯朕其弟小子封语谓成王不当称康叔为弟周公奉成王之命又不当自称为弟而虚假王命以冠其首遂武断谓是武王诰康叔之文强据史记武王克商时卫康叔封布兹而汲冢周书亦有卫叔封传礼句是康叔是时能随武王伐纣不必年幼何以不封夫叔之晚封原非以幼故旣称为康则已分畿内国矣且卽随武伐纣亦不必皆封毛叔郑奉明水则但分畿内毛国而其后全不加封况史记明云康叔随武伐纣又明云周公旦承成王命伐诛武庚分殷地为二一封微子啓于宋一封康叔于卫是史记布兹一语未足定武王封叔之案也何则史别有封叔文也且蔡氏但晓成王封康叔一语出自书序而不知不止于此夫书序本周史文周礼所谓外史达书名于四方者卽是其书固与本诰同出原未有误乃又有所据最确无容置喙者春秋定四年晋侯假王命以防召陵将长蔡于卫而祝鮀争之有曰武王克商成王定之周公相王室以尹天下分殷民六族条氏徐氏萧氏索氏长勺氏尾勺氏使之职事于鲁命以伯禽而封于少皥之墟分殷民七族陶氏施氏繁氏锜氏樊氏饥氏终葵氏并武父圃田有阎相土诸土地命以康诰而封于殷墟则不特成王灭殷后封伯禽康叔且分诸殷民土地歴歴指数有名有物抑且康诰之作明属此时此周史防书左氏得之以传春秋者譬之隆万年间史官纪国初洪永年封国之事以本朝史官述本朝分藩掌故岂有未确于此不信则天下无信书矣葢宋人大患全在据一理以覈古事夫圣贤用心有在恒理之外者孟子明云君子所为众人不识一据恒理则小人之腹矣故康诰一篇是周公奉王命以作诰者然仍以公命其称王若曰假词耳若其称武王寡兄则徐仲山日记有云周公假武王之命以作词犹武王合文王之年以纪岁者此皆不忍亡先王之义且祝鮀明云武王克商成王定之是成王灭禄父仍归本于武之克商故诰中称寡兄且无一语颂武德有以也此则精于解经者若一概武断则焚书矣由此观之则大诰之称宁王宁考宁人其不注武王而注文王者皆是此意而苏轼蔡沈俱改为武王而不之察也又康诰酒诰梓材三篇多言刑罚而祝鮀云武王之母弟八人周公为太宰康叔为司寇耼季为司空五叔无官岂尚年哉则康叔晚封实留于畿内代苏忿生为司寇至封卫时犹兼其官故诰屡及之而陋者又云康诰是武王命叔为司寇非成王封卫则于诰辞封东土殷民世享又不合矣解经贵有据又贵通贯不得执此以废彼又不得横据一理使天下之书舍而就我学古者知之

　　尚书广听録卷三
　　钦定四库全书
　　尚书广听録卷四
　　翰林院检讨毛奇龄撰
　　召诰王朝步自周则至于丰孔传谓至丰以迁都事告文王庙也然告文王则告武王可知而蔡注谓丰去镐二十五里文武庙在焉则丰曷尝有武王庙耶诗称文王作邑于丰武王宅是镐京竹书谓帝辛三十六年西伯使世子发营镐京故武自继文为诸侯时卽巳迁镐武成云王来自商至于丰者以专告文王之庙与此至于丰同则是武王都镐其不宜有武庙在丰明矣若丰尚有文庙则旧庙不毁故耳
　　丁巳用牲于郊牛二越翼日戊午乃社于新邑牛一羊一豕一此新邑郊社之礼郊只祭天社乃祭地此正礼所谓飨帝于郊祀社于国者其用牛二者一是帝牛一是稷牛也古凡祭天必涤养二牛而卜之以不吉者降为稷牛所谓稷牛者后稷配天之牛也若戊午之社用牛羊豕以郊用犊牛社用太牢且郊一社三礼有以少为贵者是也蔡注乃谓郊祭天地故用二牛则似此郊是合享天地之祭此二牛是天地分祀之牲大为可骇礼无天地合祭者惟周颂昊天有成命章小序谓是郊祀天地之诗此谓分祀天地如周礼所云南郊北郊者皆用此诗未尝谓天地可同祭也且郊牛帝牛在郊特牲及春秋诸传所论甚备岂有以地示一牛与天帝并设为二者武断哉
　　洛诰一篇为周书极大公案宋儒武断将成王宅洛周公命后诸旧事尽行繙变凡诗书礼春秋诸经所载文篇俱扫灭尽矣今为略疏正之
　　洛诰分六节第一节周公拜手稽首至以图及献卜是周公告营洛词第二节王拜手稽首至拜手稽首诲言是成王谢词第三节周公曰王肇称殷礼至无远用戾是周公致政请成王宅洛词第四节王若曰公明保予冲子至四方其世享是成王许卽洛并留公辅政立公后词第五节周公拜手稽首至其永观朕子怀德是周公许从王卽洛并述已考成洛邑勉王作祝词第六节戊辰至末是史官记事词
　　惟三月哉生魄周公初基作新大邑于东国洛四方民大和防侯甸男邦采卫百工播民和见士于周周公咸勤乃洪大诰治
　　经文原本在康诰王若曰孟侯朕其弟小子封之上是康诰文
　　蔡注改移在洛诰周公拜手稽首曰朕复子明辟之上谓是洛诰文
　　从来说成王诰康叔作康诰而蔡氏改作武王诰康叔则周公营洛功成始诰康叔为不合矣因袭苏轼说移此四十八字于洛诰篇首予前于康诰篇辨成王诰叔武王不诰叔亦旣详明且春秋防书载祝鮀说原有伯禽康叔两诰皆在成王宅洛之时今洛诰命伯禽为后俨有诰册告于洛邑大烝明堂祼献之际则伯禽康诰出于一时尚书春秋两相脗合四十八字正史官作诰者推原所自之本文在康诰不在洛诰也况春秋卫迁帝丘甯武子有曰不可以间我成王周公之命祀亦惟以康叔之祀实成王周公有以命之并不出自武王之命则夫初基东国命祀所本康诰篇首非此四十八字不可矣若谓是洛诰之文脱简在彼则洛诰与召诰相接成篇其中时日前后皆联络不断忽搀此节则于惟三月哉生魄与召诰三月惟丙午朏杂出无伦脊矣嗟乎何苦为此
　　朕复子明辟　其基作民明辟
