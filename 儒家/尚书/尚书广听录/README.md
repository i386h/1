<!-- { "loadSidebar": true } -->
　　钦定四库全书　　　　　经部二
　　尚书广听録目録　　　　书类
　　卷一
　　总论　　　　　　　二十五条
　　卷二
　　三十一条
　　卷三
　　十三条
　　卷四
　　三十三条
　　卷五
　　四十三条
　　【臣】等谨按尚书广听录五卷
　　国朝毛竒龄撰竒龄欲注尚书而未及因取旧所杂记者编次成书用汉志书以广听之语名之竒龄尝语其门人曰尚书事实乖错如武王诰康叔周公居洛邑成王宁周公周公留召公皆并无此事是书之意大约总为辨证三代事实而作初作于禹州继撰于嵩山凡屡易稿至作尚书寃词讫而始删成为五卷其坚防孔至谓安国解舜典文与周礼同者乃相之虞礼并非出自周礼夫杞宋无征孔子己为兴叹不知相之虞礼竟出何书可谓偏执已意不顾其安然于名物典故则援引考证时有可采置其臆断之説而取其精核之论于经义不无小补也乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　尚书广听録卷一
　　翰林院检讨毛奇龄撰
　　予七岁受尚书是时当崇祯之末经师苐授宋儒蔡沈注本无余事也稍长闻有为古今尚书辨者而疑之然是时守功令赴试虽稍稍旁及他说而究无成学旣则丁国变流离走四方偶有论及亦无书可据喑喑而已汉艺文志曰书以广听予读宋儒书不能于此外有所推曁而往往以听而广其说是广听者本以书广今乃以听广也因取旧所杂闻者编而记之名曰广听嗟乎其广也与哉
　　放勲尧名史本纪曰帝挚立不善崩而弟放勲立是为帝尧与舜本纪虞舜者名曰重华夏本纪夏禹名曰文命并同故赵歧注孟子曰放勲尧名楚词就重华而陈词王逸注云重华舜名帝系曰瞽瞍生重华是为帝舜是以大戴礼五帝德篇帝尧高辛氏之子也曰放勲帝舜桥牛之孙瞽瞍之子也曰重华禹高阳氏之孙鲧之子也曰文命是尧舜禹皆当时通称之号而放勲重华文命则实其名此歴考诸书而无不然者独孔安国传作仿功解谓规仿上世之功而其说不明于是蔡注又改放作至解毋论推至其功说仍未明卽此史文开卷遽加以赞词二字非号非諡一如后人题绰楔者恐无此理故孟子善读书直作名解以帝乃殂落改作放勲乃殂落此非帝名乎使契为司徒放勲曰劳之来之此非帝命之谁命之乎
　　苏轼曰以文命为禹名则敷于四海者何事耶予谓善解经者不在解而在通敷四海诚难解然在诸经有可通者禹贡曰禹敷土此卽敷四海也商颂曰禹敷下土方此卽禹敷土也敷土敷土方不必别有事矣大抵禹职治水事在四海故曰敷于四海此如周颂般诗成王巡狩天下而曰敷天之下词例并然非有他也不然禹不掌敎有何文命作贡声敎征苗干羽不得谓神禹以文治也
　　或谓尧舜禹汤是名放勲重华文命天乙是号又不然汤以天乙为号见干凿度诸书然汤则断不是名伊尹咸有一德竟称尹躬曁汤岂臣可名君乎且论语引汤诰俨云予小子履则汤本名履与放勲同观此则尧舜禹之非名更可知矣若顔师古注史记又谓尧舜禹汤皆是字则皇甫谧帝王世纪谓禹名文命字密而系本云鲧娶有辛女是生高密字禹字密吾又安从定之然则何以处臯陶谟曰古史记载之体追述往昔必加曰若稽古四字其下或记事或记言如帝尧曰放勲记事也臯陶曰允迪厥德记言也后儒误以曰若稽古帝尧连读耳若益稷无曰若稽古四字则原属一篇观伏生二十九篇不分益稷可验也乃陋儒辨此谓放勲是名允迪何以不是名则放勲是赞词岂允迪二字亦赞词耶
　　克明俊德孔传能明俊德之士而用之明卽明扬俊卽俊乂皆虞书所有若云能明大德则大学引经之解可解经乎大雅于缉熙敬止必不能以止之助词作止善解也况俊不训大故大学改峻字今原是俊字而反训作大则大学改此多事矣往有问先仲氏曰俊德何以不训尧德曰以俊德颂尧颇无理且尧德已具前节复颂赘矣然而明俊乂何以先于亲九族曰学记曰师无当于五服五服不得不亲中庸曰思事亲不可以不知人
　　天与日月皆左旋从来天文家皆言天左旋日月右转此自有说按歴法周天三百六十五度有奇天行一日余一度日行则刚得常度而比天为不及一度月则较日少十三度矣然而作歴家以退步为进步法以顺数难算逆数易算如十二律进数为隔八相生不如退数隔五之较捷是以周髀诸歴与考灵曜干凿度诸纬书皆云日行一度月行十三度此以退数作进数之歴算也乃晋天文志及吴王蕃传有云天圆如倚葢半在地上半在地下日月本东行因天西旋而牵之以西如蚁行磨上磨东旋蚁西行磨疾蚁迟不得不西于是言歴之家皆墨守蚁行磨上之说牢不可破而不知大谬者夫蚁行磨上谓蚁足着磨而不可脱也今日吾不知其有足与否其不能着天而嵌身碧落与羣星等此易晓矣且日行黄道尝卑于天月行诸道又尝卑于日故凡制浑天者必先制天仪一层谓之六合仪而离六合而次近于内然后作日月五星之仪一层谓之三辰仪其间两层相去不知何等则亦相离而不相着之极致矣乃谓日行之道天得牵之吾不解也
　　尝见徐仲山传是斋日记有云天地一大阴阳也天之中日为阳月为阴然而皆左行者以天阳也日为阳之阳月为阳之阴也地之中山为阳水为隂然而皆右行者以地隂也山为隂之阳水为隂之隂也
　　易曰天行健又曰利牝马之贞先迷夫阳必健而在前阴必弱而在后故天为最健行越常度日为次健不失故步月则弱而歉多矣星则尤弱故直不能行而附天以行今天守常度而日行一度则日健于天一等矣而月行十三度则月健于日且十三等是阴阳翻覆不止先迷之有失而谓考九黎之变掌五纪之常者如是乎况岁者天行之名也日者日行之名也歴以日为主以歳为纪而月则分刌于其间故月行之数卽谓之月月者月行之名也葢天为至尊不能狎接必匝岁而日与月得偕就之日为次尊可以间接茍越三十日则月遂得与日为合朔是岁者天行之名其一日越一度而歴三百六十五日而成一歳者非天乎日者日行之名每日行三百六十五度而适一周为一日者非日乎月者月行之名每行三十日或二十九日而成一月者非月乎
　　此其间有一定之时百刻是也日行昼夜一百刻是其常时毋论昼夜长短而第以百刻为准故日行一周天而时之百刻已尽何则以日有常行也若日行多一度则将有刻已尽而日未休者不得日行止于是百刻亦止于是也此时之可定者也又有一定之度三百六十五度是也惟日得常度天左旋而越一度故自立春始至立秋而春夏所见之星齐入于地何则以参差在天也若谓天得常度日右旋多行一度则必自立春日始日向东入地多行一度至立秋而三百六十五度已行过一百八十二度半将日仍出地而从西上矣此俗所谓西方日上时也大谬也然世之墨守者又必执明太祖之说以为口实明太祖云曾于军中观乾象当天清之时指一宿为主使太阴居列宿之西一丈许尽一夜则太阴过而东矣葢列宿附天而不动者太阴过东则其右旋明矣不知此卽月之退也其东过之丈许卽月东退之十三度也虽月亦西行未尝退东而天行急西则月虽西进一若退而向东者葢其所指之一星卽天也星附天者也太祖亦知此星之卽天故曰列宿附天而其所偶未明者而不动三字耳人有趂舟行而疑岸动者此不知不动者也有见月入云而反疑云不动者此不知动者也假当是时有对扬于帝前者曰夫亦惟列宿之动故月过东则疑义已释而世人所执必是蚁行磨上与太阴过东两说予故于辨次而并及之纳于大麓孔传作大録官名使大録万机之政阴阳和风雨时各以其节不令迷错愆伏谓之不迷此说固谬大録机政与百揆何异且烈风雷雨非泛指阴阳愆伏言也故史记云尧使舜入山林川泽烈风雷雨舜往勿迷而郑直云入麓伐木差可解说第伐木二字无据尧纳舜于山麓亦无谓且与上纳于百揆诸文不合耳徐仲山日记谓大麓官名特非是大录机政之官是必当时洪水未平或间试之作司空官有名为大麓者如周礼衡名川林虞名山泽之类以此乘载而遇风雨理故有之若孔传则大有所本非杜撰语王充论衡云大麓三公之位以一公之位而綂録三公之事桓谭新论亦云昔尧试舜于大麓者领録天下事如今之尚书官班固纪窦宪功德曰纳于大麓惟清缉熙且前此孔丛子亦有之宰我问孔子书云纳于大麓烈风雷雨弗迷何谓也曰此言人事之应乎天也尧旣得舜歴试诸难已而纳于尊显之官使大麓万机之政是故阴阳清和五星来备烈风雷雨各以其应不有迷错明舜之行合乎天也则孔传纯袭孔丛子以为言又王莽传予前在大麓至于摄假师古曰谓为大司马宰衡时
　　五瑞为公侯伯子男所执之圭璧与周礼典瑞文同五礼为吉凶军宾嘉与周礼宗伯文同二生一死为卿执羔大夫执雁士执雉与周礼六挚文同说者遂谓此是以周礼解虞礼而陋学纷起并谓古自有五瑞五礼及生死等物并非此数予谓此皆不读书人所言向使此注出于马融郑诸儒则所据者是周礼此注出于安国则所据者是真正虞礼何则以安国不曾见周礼也周礼出于武帝末裁经进献而国家多事遽收入秘府虽五家礼儒尚不得见他儒亦安从见之是以西汉学人并无一语一字及周礼者至汉成校书始颁于世安国作书传则正当汉武末周礼秘藏之际其偶与周礼同者必尚书旧来原有是说斯时去古未远得以袭入此正见唐虞典礼与三代同亦正见周礼一书犹得存前代之旧互相照证而不读书人反攻以为伪亦可憾矣是以正义所疏皆周礼原文而安国所传则其义与周礼同而其文并异此亦不袭周礼之一验耳
　　若谓唐虞有四岳九官十二牧诸名并无五等公侯之爵不当以公侯圭璧妄释五瑞则望秩山川安国亦卽以五岳视三公四渎视诸侯为解其时周礼礼记俱未出也此必古来释文如是矣葢虞廷二十二人皆六官之列而五爵通于邦国当在州十二牧之外安见当时羣牧不卽以五等列封爵者观其曰班瑞羣后又曰肆觐东后则羣牧之下已皆称后旣称后则五等爵矣是以帝王世纪云帝摰封异母弟放勲为唐侯国语称鲧封于崇为崇伯尚书逸篇谓尧子不肖舜使居丹渊为诸侯则侯伯封爵早有明证谁谓始周礼乎
　　况周礼典瑞典命诸文在大戴礼朝事篇有之原杂参前代之礼故三帛在周礼亦有诸侯世子公之孤执皮帛二物而惟帛无色孔传直注以纁黄三色此皆据朝事篇文明有所受是以王肃注此亦有诸侯适子执纁公之孤卿执附庸执黄之说此正虞礼与周礼相表里者
