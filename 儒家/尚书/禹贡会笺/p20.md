<!-- { "loadSidebar": true } -->
　　蔡传曰谓之要者取要约之义特羁縻之而已【笺】按国语曰蛮夷要服通典曰南蛮其在唐虞之时与之要质故曰要服周礼大行人职曰卫服外方五百里要服其制亦本于此皇侃孝经注曰春秋称禹会诸侯执玉帛者万国言禹要服之内地方七千里而置九州九州之中计有万国也商颂殷武曰天命多辟设都于禹之绩唐孔氏疏曰尧制五服服各五百里要服之内四千里曰九州其外荒服曰四海禹所弼五服之残数亦毎服合五百里故有万里之界焉又禹贡曰五百里甸服毎言五百里一服者是尧旧服每服之外又言三百里二百里者是禹所弼之残数也尧之五服服五百里耳禹平水土之后每服更以五百里辅之是五服服别千里故一面而为差至于五千也若五服之广犹是尧之旧制何弼成之有而称述之以为功也凡言至于者皆从此到彼之辞明是自京师而至于四境为五千耳若其四面相距为五千则经文从何而往而言至于哉蔡传以要为羁縻是乃唐宋以后之事也唐书苏颋传古称荒服取荒忽之义非常奉职贡也故来则拒去则勿逐以禽兽畜之羁縻之而已此蔡传之所本也虞夏之间恐未必然孔传谓要束以文教也【按所言七千里四千里有不同者言禹贡要服与周要服相当去王城三千五百里四面相距为七千里也要服之弼当周夷服去王城四千里也详见臯陶谟注】
　　三百里夷二百里蔡
　　蔡传曰蔡放也左传蔡蔡叔是也流放罪人于此【笺】按经曰夷孔传曰夷守平常文教事王者而已蔡马融曰蔡法也受王者刑法而已若如传所云流放罪人圣王之世声教四讫安得于五服之内四方各设一服流放罪人哉昭元年传蔡蔡叔杜注蔡放也陆氏释文上蔡字音素葛反説文作音同云□散之也孔氏曰为散之义故训为放也窃意上蔡字当读如攃谓挥散之耳盖置之于闲散之地也罗苹注路史曰流共工蔡蔡叔此五宅三宅之二亦见其必然也
　　五百里荒服
　　蔡传曰以其荒野故谓之荒服【笺】按尔雅曰荒大也山海经大荒之中大荒之隅言荒而必曰大荒是也诗遂荒大东太王荒之荒皆训大益稷篇禹曰惟荒度土功弼成五服至于五千州十有二师外薄四海咸建五长各迪有功则是时荒服君长皆上所建言光天之下至于海隅苍生万邦黎献共惟帝臣其荒大广逺为何如也荒服之命名自当以此马融曰政教荒忽因其故俗而治之与蔡传荒野之説恐非先王时建万国亲诸侯意也
　　三百里蛮二百里流
　　蔡传曰流流放罪人之地蔡与流皆所以处罪人而罪有重轻故地有逺近之别也【笺】按舜典曰蛮夷率服吕氏春秋曰尧有丹水之战以服南蛮于荒服三百里中命之曰蛮者所以志武功也又二百里曰流王制千里之外曰流郑氏曰谓九州之外也夷狄流移或贡或不贡无常处也马融曰蛮慢也礼简怠慢来不距去不禁流流行无城郭常居未有以为流放罪人者商颂长曰洪水芒芒禹敷下土方外大国是疆周书立政曰其克诘尔戎兵以陟禹之迹方行天下至于海表罔有不服淮南子曰禹所治四海内地东西二万八千里南北二万六千里岂弼成五服东西南北相距五千里遂为穷荒蛮貊哉故知其制服之义必不然也又周礼大行人职侯服岁壹见其贡祀物甸服二岁壹见其贡嫔物男服三岁壹见其贡器服采服四岁壹见贡服物卫服五岁壹见其贡材物要服六嵗壹见其贡货物九州之外谓之蕃国世壹见各以其所贵寳为贽也想禹时要服荒服亦必有所贡但王者不贵逺物虽各有土贡而不及致详也
　　蔡传曰尧都冀州冀之北境并云中涿易亦恐无二千五百里借使有之亦皆沙漠不毛之地而东南财赋所出则反弃于要荒以地势考之殊未可晓【笺】按舜分冀东北为幽并二州则冀北地广可知尧典宅朔方禹时朔南暨则冀北地广可知蔡传疑冀北之地并云中涿易亦恐无二千五百里者盖冀北之地自石晋弃幽蓟十六州以赂契丹不中土者六百余年生平足迹所未至其疑冀北之地恐不及二千五百里者又何怪也
　　东渐于海西被于流沙朔南暨
　　蔡传曰渐渍被覆暨及也地有逺近故言有浅深也【笺】按赵氏吴越春秋曰禹使大章步东西竖亥步南北山海经曰自东极至于西极五亿十万九千八百步又尧典光被蔡传曰被及此因暨及而改曰被覆遂谓地有逺近故言有浅深非是盖东境辽东地皆隔海若但言暨被则至海而止故曰东渐流沙在西极之表故曰西被朔南暨朔即朔方南即南交见尧典非东西言地朔南不言地之谓
　　声教讫于四海
　　孔传曰此言五服之外皆与王者声教而朝见【笺】按毕命曰树之风声子思子曰声名洋溢乎中国施及蛮貊孟子曰徳教溢乎四海即禹贡东渐西被朔南暨声教意也【汉唐注疏以朔南暨声教句】四海有二义汉魏以来凡言四海者皆以东夷西戎南蛮北狄为四海禹贡东渐西被朔南暨声教讫于四海当主是言刘宋元嘉时何承天纂文专以四海为海水禹贡东为中江入于海东为北江入于海当主是言山海经有海内东经海内南经西经北经又有海外东经海外西经南经北经岂虚也哉
　　禹锡圭告厥成功
　　蔡传曰锡与师锡之锡同水土既平禹以圭为贽而告成功于舜【笺】按竹书纪年帝尧八十六年司空入觐贽用圭山海经峚山是生玉宋书符瑞志水泉流通则圭出资治通鉴帝尧七十有二载命禹平水土八十载禹功告成禹本纪帝锡禹圭正义曰帝尧也皆以为尧时事传言舜误盖禹功告成因以圭为贽锡与于尧即舜典修五玉三帛之义也

　　禹贡会笺卷十二
