<!-- { "loadSidebar": true } -->
　　肆台小子将天命明威不敢赦行天威谓诛之敢用牡敢昭告于上天神后请罪有夏明告天问桀百姓有何罪而加虐乎音义【台音怡牡茂后反】疏【正义曰檀弓云殷人尚白牲用白今云牡夏家尚黑于时未变夏礼故不用白也故安国注论语敢用牡之文云殷家尚白未变夏礼故云牡是其义也郑説天神有六周家冬至祭皇天大帝于圜丘牲用苍夏至祭灵威仰于南郊则牲用骍孔注孝经圜丘与郊共为一事则孔之所説无六天之事论语尧曰之篇所言敢用牡即此事是也孔注论语以为尧曰之章有二帝三王之事録者采合以成章检大禹谟及此篇与泰誓武成则尧曰之章其文略矣郑解论语云用牡者为舜命禹事于时总告五方之帝莫适用用皇天大帝之牲其意与孔异】聿求元圣与之戮力以与尔有众请命聿遂也大圣陈力谓伊尹放桀除民之秽是请命音义【聿允橘反述也戮旧音六又力雕反説文力周反史记音力消反秽于废反】疏【正义曰聿训述也述前所以申遂故聿为遂也戮力犹勉力也论语云陈力就列汤臣大贤惟有伊尹故知大圣陈力谓伊尹也伊尹贤人而谓之圣者相对则圣极而贤次散文则贤圣相通舜谓禹曰惟汝贤是圣得谓之贤则贤亦可言圣郑周礼注云圣通而先识也解先识则为圣名故伊尹可为圣也孟子云伯夷圣人之清者也伊尹圣人之任者也栁下圣人之和者也孔子圣人之时者也是谓伊尹为圣人者也桀为残虐人不自保故伐桀除人之秽是为请命】
　　上天孚佑下民罪人黜伏孚信也天信佑助下民桀知其罪退伏逺屏天命弗僭贲若草木兆民允殖僭差贲饰也言福善祸淫之道不差天下恶除焕然咸饰若草木同华民信乐生音义【僭子念反忒也刘创林反贲彼义反徐扶云反饰也焕呼乱反乐音洛】疏【正义曰桀以大罪身既黜伏是天之福善祸淫之命信而不僭差也既除大恶天下焕然脩饰若草木同生华兆民信乐生也昔日不保性命今日乐生活矣僭差不齐之意故以僭为差贲饰易序卦文也】俾予一人辑寜尔邦家言天使我辑安汝国家国诸侯家卿大夫兹朕未知获戾于上下此伐桀未知得罪于天地谦以求众心音义【俾必尔反徐甫婢反使也辑音集又七入反戾力计反】疏【正义曰经言兹者谓此伐桀也顾氏云未知得罪于天地言伐桀之事未知得罪于天地以否汤之伐桀上应天心下符人事本实无罪而云未知得罪以否者谦以求众心】栗栗危惧若将陨于深渊栗栗危心若坠深渊危惧之甚音义【栗音栗陨于敏反】
　　凡我造邦无从匪彝无即慆淫戒诸侯与之更始彝常慆慢也无从匪常无就慢过禁之各守尔典以承天休守其常法承天美道音义【彝徐音夷慆他刀反】尔有善朕弗敢蔽罪当朕躬弗敢自赦惟简在上帝之心所以不蔽善人不赦已罪以其简在天心故也疏【正义曰郑注论语云简阅在天心言天简阅其善恶也】其尔万方有罪在予一人自责化不至予一人有罪无以尔万方无用尔万方言非所及呜呼尚克时忱乃亦有终忱诚也庶几能是诚道乃亦有终世之美音义【忱市林反】
　　序咎单作明居咎单臣名主土地之官作明居民法一篇亡音义【咎其九反单音善卷末同】疏【正义曰百篇之序此类有四伊尹作咸有一徳周公作无逸作立政与此篇直言其所作之人不言其作者之意盖以经文分明故略之马融云咎单为汤司空言主土地之官盖亦为司空也】
　　序成汤既没太甲元年太甲太丁子汤孙也太丁未立而卒及汤没而太甲立称元年伊尹作伊训肆命徂后凡三篇其二亡疏【正义曰成汤既没其嵗即太甲元年伊尹以太甲承汤之后恐其不能纂修祖业作书以戒之史叙其事作伊训肆命徂后三篇正义曰太甲太丁子世本文也此序以太甲元年继汤没之下明是太丁未立而卒太甲以孙继祖故汤没而太甲代立即以其年称为元年也周法以逾年即位知此即以其年称元年者此经云元祀十有二月伊尹祠于先王奉嗣王只见厥祖太甲中篇云惟三祀十有二月朔伊尹以冕服奉嗣王归于亳二者皆云十有二月若是逾年即位二者皆当以正月行事何以用十二月也明此经十二月是汤崩之逾月太甲中篇三祀十有二月是服阕之逾月以此知汤崩之年太甲即称元年也舜禹以受帝终事自取嵗首遭丧嗣位经无其文夏后之世或亦不逾年也顾氏云殷家犹质逾月即改元年以明世异不待正月以为首也商谓年为祀序称年者序以周世言之故也据此经序及大甲之篇太甲必继汤后而殷本纪云汤崩太子太丁未立而卒于是乃立太丁之弟外丙二年崩别立外丙之弟仲壬四年崩伊尹乃立太丁之子太甲与经不同彼必妄也刘歆班固不见古文谬从史记皇甫谧既得此经作帝王世纪乃述马迁之语是其踈也顾氏亦云止可依经诰大典不可用记小説】
　　伊训作训以教道太甲
　　惟元祀十有二月乙丑伊尹祠于先王此汤崩逾月太甲即位奠殡而告音义【祀年也夏曰嵗商曰祀周曰年唐虞曰载祠音辞祭也】疏【正义曰伊尹祠于先王谓祭汤也奉嗣王只见厥祖谓见汤也故解祠先王为奠殡而告见厥祖为居位主丧羣后咸在为在位次皆述在丧之事是言祠是奠也祠丧于殡敛祭皆名为奠虞祔卒哭始名为祭知祠非宗庙者元祀即是初丧之时未得祠庙且汤之父祖不追为王所言先王惟有汤耳故知祠实是奠非祠宗庙也祠之与奠有大小耳祠则有主有尸其礼大奠则奠器而已其礼小奠祠俱是享神故可以祠言奠亦由于时犹质未有莭文周时则祠奠有异故传解祠为奠耳传正义曰太甲中篇云三祀十有二月伊尹以冕服奉嗣王则是除丧即吉明十二月服终礼记称三年之丧二十五月而毕知此年十一月汤崩此祠先王是汤崩逾月太甲即位奠殡而告也此奠殡而告亦如周康王受顾命尸于天子春秋之世既有奠殡即位逾年即位此逾月即位当奠殡即位也此言伊尹祠于先王是特设祀也嗣王只见厥祖是始见祖也特设祀礼而王始见祖明是初即王位告殡为丧主也】奉嗣王只见厥祖居位主丧侯甸羣后咸在在位次百官总已以听冢宰伊尹制百官以三公摄家宰伊尹乃明言烈祖之成徳以训于王汤有功烈之祖故称焉音义【见贤遍反甸徒遍反总音揔】疏【传正义曰汤有功烈之祖毛诗文也烈训业也汤有定天下之功业为商家一代之太祖故以烈祖称焉】曰呜呼古有夏先后方懋厥徳罔有天灾先君谓禹以下少康以上贤王言能以徳禳灾音义【少诗照反上时掌反禳如羊反】疏【传正义曰有夏先君总指桀之上世有徳之王皆是也传举圣贤者言禹已下少康已上惟当禹与启及少康耳鲁语云杼能帅禹者也杼少康之子盖以其徳衰薄故断自少康已上耳由勉行其徳故无有天灾言能以徳禳灾也】山川鬼神亦莫不宁莫无也言皆安之暨鸟兽鱼鼈咸若虽微物皆顺之明其余无不顺音义【暨其器反鼈必灭反】疏【正义曰山川鬼神谓山川之鬼神也亦莫不宁者谓鬼神安人君之政政善则神安之神安之则降福人君无妖孽也鸟兽鱼鼈咸若者谓人君顺禽鱼君政善而顺彼性取之有时不夭杀也鸟兽在陆鱼鼈在水水陆所生微细之物人君为政皆顺之明其余无不顺也】于其子孙弗率皇天降灾假手于我有命言桀不循其祖道故天下祸灾借手于我有命商王诛讨之造攻自鸣条朕哉自亳造哉皆始也始攻桀伐无道由我始修徳于亳音义【亳旁各反徐扶各反】疏【正义曰于其子孙于有夏先君之子孙谓桀也不循其祖之道天下祸灾谓灭其国而诛其身也天不能自诛于桀故借手于我有命之人谓成汤也言汤有天命将为天子就汤借手使诛桀也既受天命诛桀始攻从鸣条之地而败之天所以命我者由汤始自修徳于亳故也】
　　惟我商王布昭圣武代虐以寛兆民允懐言汤布明武徳以寛政代桀虐政兆氏以此皆信懐我商王之徳今王嗣厥徳罔不在初言善恶之由无不在初欲其慎始立爱惟亲立敬惟长始于家邦终于四海言立爱敬之道始于亲长则家国竝化终洽四海音义【长丁丈反】疏【正义曰王者之驭天下抚兆人惟爱敬二事而已孝经天子之章盛论爱敬之事言天子当用爱敬以接物也行之所立自近为始立爱惟亲先爱其亲推之以及踈立敬惟长先敬其长推之以及幼即孝经所云爱亲者不敢恶于人敬亲者不敢慢于人是推亲以及物始则行于家国终乃洽于四海即孝经所云徳教加于百姓刑于四海是也所异者孝经论爱敬竝始于亲令缘亲以及疎此分敬属长言从长以及幼耳】呜呼先王肇修人纪从谏弗咈先民时若传言汤始修为人纲纪有过则改从谏如流必先民之言是顺音义【咈扶弗反】疏【正义曰贾逵注周语云先民古贤人也鲁语云古曰在昔昔曰先民然则先民在古昔之前逺言之也逺古贤人亦是民内之一人故以民言之先民之言于是顺从言其动皆法古贤也】居上克明言理恕疏【正义曰见下之谓明言其以理恕物照察下情是能明也】为下克忠事上竭诚与人不求备检身若不及使人必器之常如不及恐有过疏【正义曰检谓自摄敛也检勑其身常如不及不自大以卑人不恃长以陵物也】以至于有万邦兹惟艰哉言汤操心常危惧动而无过以至为天子此自立之难音义【操七曺反又七报反】敷求哲人俾辅于尔后嗣布求贤智使师辅于尔嗣王言仁及后世音义【哲本又作喆俾必尔反】
