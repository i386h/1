<!-- { "loadSidebar": true } -->
　　夏王弗克庸徳慢神虐民言桀不能常其徳不敬神明不恤下民皇天弗保监于万方啓迪有命言天不安桀所为广视万方有天命者开道之眷求一徳俾作神主天求一徳使伐桀为天地神祗之主惟尹躬暨汤咸有一徳克享天心受天明命享当也所征无敌谓之受天命疏【正义曰徳当神意神乃享之故以享为当也天道逺而人道近天之命人非有言辞文诰正以神明佑之使之所征无敌谓之受天命也纬侯之书乃称有黄龙龟白鱼赤雀负图衔书以授圣人正典无其事也汉自哀平之间纬侯始起假托鬼神妄称祥瑞孔时未有其説纵使时已有之亦非孔所信也】以有九有之师爰革夏正爰于也于得九有之众遂伐夏胜之改其正非天私我有商惟天佑于一徳非天私商而王之佑助一徳所以王非商求于下民惟民归于一徳非商以力求民民自归于一徳徳惟一动罔不吉徳二三动罔不凶二三言不一惟吉凶不僭在人惟天降灾祥在徳行善则吉行恶则凶是不差徳一天降之善不一天降之灾是在徳音义【王于况反下以王同或如字僭子念反】疏【正义曰指其已然则为吉凶言其征兆则曰灾祥其事不甚异也吉凶已成之事指人言之故曰在人灾祥未至之徴行之所招故言在徳在徳谓为徳有一与不一在人谓人行有善与不善也吉凶已在其身故不言来处灾祥自外而至故言天降其实吉凶亦天降也】
　　今嗣王新服厥命惟新厥徳其命王命新其徳戒勿怠终始惟一时乃日新言徳行终始不衰杀是乃日新之义任官惟贤材在右惟其人官贤才而任之非贤才不可任选左右必忠良不忠良非其人臣为上为徳为下为民言臣奉上布徳顺下训民不可官所私任非其人其难其慎惟和惟一其难无以为易其慎无以轻之羣臣当和一心以事君政乃善音义【行下孟反杀色界反衰微也杀害也言小小害也为上之为于伪反为民同为徳之为如字为下同徐皆于伪反易以防反】疏【正义曰上既言在徳此指戒嗣王今新始服其王命惟当新其所行之徳所云新者终始所行惟常如一无有哀杀之时是乃日新也王既身行一徳臣亦当然任人为官惟用其贤才辅弼左右惟当用其忠良之人乃可为左右耳此任官左右即王之臣也臣之为用所施多矣何者言臣之助为在上当施为道徳身为臣下当须助为于民也臣之既当为君又须为民故不可任非其才用非其人此臣之所职其事甚难无得以为易其事须慎无得轻忽为臣之难如此惟当众臣和顺惟当共秉一心以此事君然后政乃善耳言君臣宜皆有一徳传正义曰説命云王言惟作命成十八年左云人之求君使出命也是言人君职在发命新服厥命新始服行王命故云其命王命也新其徳者勤行其事日日益新戒王勿懈怠也日新者日日益新也若今日勤而明日惰昨日是而今日非自旁观之则有新有旧言王徳行终始皆同不有衰杀从旁观之每日益新是乃日新之义也任官谓任人以官故云官贤才而任之言官用贤才而委任之诗序云任贤使能非贤才不可任也冏命云小大之臣咸懐忠良故言选左右必忠良不忠良即是非其人任官是用人为官左右亦是任而用之故言选左右也直言其人人字不见故据冏命之文以忠良充之言臣奉上布徳者奉上谓奉为在上解经为上也布徳者谓布为道徳解经为徳也顺下训民者顺下谓卑顺以为臣下解经为下也训民者谓以善道训助下民解经为民也顾氏亦同此解其难其慎者此经申上臣事既所为如此其难无以为易其慎无以轻忽之戒臣无得轻易臣之职也既事不可轻宜和恊奉上羣臣当一心以事君如此政乃善耳一心即一徳言臣亦当一徳也】徳无常师主善为师徳非一方以善为主乃可师善无常主协于克一言以合于能一为常徳俾万姓咸曰大哉王言一徳之言故曰大又曰一哉王心能一徳则一心克绥先王之禄永厎烝民之生言为王而令万姓如此则能保安先王之宠禄长致众民所以自生之道是明王之事音义【烝之承反】呜呼七世之庙可以观徳天子立七庙有徳之王则为祖宗其庙不毁故可观徳万夫之长可以观政能整齐万夫其政可知音义【长之丈反】疏【正义曰此又劝王修徳以立后世之名礼王者祖有功宗有徳虽七世之外其庙不毁呜呼七世之庙其外则犹有不毁者可以观知其有明徳也立徳在于为政万夫之长能使其整齐可以观知其善政也万夫之长尚尔况天子乎劝王使为善政也正义曰天子立七庙是其常事其有徳之王则列为祖宗虽七庙亲尽而其庙不毁故于七庙之外可以观徳矣下云万夫之长可以观政谓观其万夫之长此七世之庙可以观徳谓观七世之外文虽同而义小异耳所谓辞不害意汉氏以来论七庙者多矣其文见于记者礼器家语荀卿书谷梁皆曰天子立七庙以为天子常法不辨其庙之名王制云天子七庙三昭三穆与太祖之庙而七祭法云王立七庙曰考庙曰王考庙曰皇考庙曰显考庙曰祖考庙皆月祭之逺庙为祧有二祧享尝乃止汉书韦成议曰周之所以七庙者后稷始封文王武王受命而王是以三庙不毁与亲庙四而七也郑用此为説惟周有七庙二祧为文王武王庙也故郑王制注云此周制七者太祖及文王武王二祧与亲庙四太祖后稷也殷则六庙契及汤与二昭二穆夏则五庙无太祖禹与二昭二穆而已良由不见古文故为此谬説此篇乃是商书已云七世之庙则天子立七庙王者常礼非独周人始有七庙也文武则为祖宗不在昭穆之数王制之文不得云三昭三穆也刘歆马融王肃虽则不见古文皆以七庙为天子常礼所言二祧者王肃以为髙祖之父及祖也并髙祖已下共为三昭三穆耳丧服小记云王者禘其祖之所自出以其祖配之而立四庙庶子王亦如之所以不同者王肃等以为受命之王是初基之王故立四庙庶子王者谓庶子之后自外继立虽承正统之后自更别立已之髙祖已下之庙犹若汉宣帝别立戾太子悼皇考庙之类也或可庶子初基为王亦得与嫡子同正立四庙也】后非民罔使民非后罔事君以使民自尊民以事君自生无自广以狭人匹夫匹妇不获自尽民主罔与成厥功上有狭人之心则下无所自尽矣言先尽其心然后乃能尽其力人君所以成功音义【狭户夹反尽徐子忍反注同】疏【正义曰既言君民相须又戒王虚心待物凡为人主无得自为广大以狭小前人勿自以所知为大谓彼所知为小若谓彼狭小必待之轻薄彼知遇薄则意不自尽匹夫匹妇不得自尽其意则在下不肯亲上在上不得下情如是则人主无与成其功也】
　　序沃丁既葬伊尹于亳沃丁太甲子伊尹既致仕老终以三公礼葬咎单遂训伊尹事训畅其所行功徳之事作沃丁咎单忠臣名作此篇以戒也亡音义【沃乌毒反徐于毒反】疏【正义曰沃丁殷王名也沃丁既葬伊尹言重其贤徳备礼而葬之咎单以沃丁爱慕伊尹遂训畅伊尹之事以告沃丁史录其事作沃丁之篇正义曰世本本纪皆云太甲崩子沃丁立是为太甲子也伊尹本是三公上篇言其告归知致仕老终以三公礼葬皇甫谧云沃丁八年伊尹卒卒年百有余嵗大雾三日沃丁葬之以天子礼葬祀以太牢亲临丧以报大徳晋文请隧襄王不许沃丁不当以天子之礼葬伊尹也孔言三公礼葬未必有文要情事当然也】
　　序伊陟相太戊伊陟伊尹子太戊沃丁弟之子亳有祥桑谷共生于朝祥妖怪二木合生七日大拱不恭之罚伊陟赞于巫咸作咸乂四篇赞告也巫咸臣名皆亡音义【陟张力反相息亮反太戊马云太甲子桑苏臧反谷工木反楮也朝直遥反巫咸马云巫男巫也名咸殷之巫也乂治也】疏【正义曰伊陟辅相太戊于亮都之内有不善之祥桑谷二木共生于朝朝非生木之处是为不善之征伊陟以此桑谷之事告于巫咸史录其事作咸又四篇又训治也言所以致妖须治理之故名篇为咸乂也伊陟不先告太戊而告巫咸者君奭云在太戊时则有若巫咸乂王家则咸是贤臣能治王事大臣见怪而惧先共议论而后以告君下篇序云太戊赞于伊陟明先告于巫咸而后告太戊正义曰伊陟伊尹子相传为然殷本纪云沃丁崩弟太庚立崩子小甲立崩弟雍已立崩弟太戊立是太戊为小甲弟太庚之子汉书五行志云凡草物之类谓之妖自外来谓之祥祥是恶事先见之征故为妖怪也二木合生谓共处生也七日大拱伏生书有其文或当别出余书则孔用之也郑注书云两手搤之曰拱生七日而见其大满两手也殷本纪云一暮大拱言一夜即满拱所闻不同故説异也五行曰貌之不恭是谓不肃时则有青眚之祥汉书五行志夏侯始昌刘向算法云肃敬也内曰恭外曰敬人君行已体貌不恭怠慢骄蹇则不能敬木色青故有青眚之祥是言木之变怪是貌不恭之罚人君貌不恭天将罚之木怪见其征也皇甫谧云太戊问于伊陟伊陟曰臣闻妖不胜徳帝之政事有阙白帝修徳太戊退而占之曰桑谷野木而不合生于朝意者朝亡乎太戊惧修先王之政明飬老之礼三年而逺方重译而至七十六国是言妖不胜徳也礼有赞者皆以言告人故赞为告也君奭曰巫氏也当以巫为氏名咸此言臣名者言是臣之名号也郑云巫咸谓之巫官者案君奭咸子乂称贤父子竝为大臣必不世作巫官故孔言巫氏是也】
　　序太戊赞于伊陟告以改过自新作伊陟原命原臣名原命伊陟二篇皆亡疏【正义曰言太戊赞于伊陟惟告伊陟不告原也史录其事而作伊陟原命二篇则太戊告伊陟亦告原俱以桑谷事告故序总以为文也原是臣名而云原命谓以言命原故以原命名篇犹如冏命毕命也】
　　序仲丁迁于嚻太戊子去亳嚻地名作仲丁陈迁都之义亡音义【嚻五羔反】疏【正义曰此三篇皆是迁都之事俱以君名名篇竝陈迁都之义如盘庚之诰民也发其旧都谓之迁到彼新邑谓之居迁于嚻与居相亦事同也以河亶甲三字句长不言于其实亦是居于相也圮于耿者孔意以为毁于相地乃迁于耿地其篇盖言毁意故序特言圮也李颙云嚻在陈留浚仪县皇甫谧云仲丁自亳徙嚻在河北也或曰今河南敖仓二説未知孰是也相地孔云在河北盖有文而知也谧又以耿在河东皮氏县耿乡是也正义曰此及下言仲丁是太戊之子河亶甲仲丁弟也祖乙河亶甲子皆世本文也仲丁是太戊之子太戊之时仍云亳有祥知仲丁迁于嚻去亳也】
　　序河亶甲居相仲丁弟相地名在河北作河亶甲传亡音义【亶丁但反相息亮反在河北今魏郡有相县】
