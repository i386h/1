<!-- { "loadSidebar": true } -->
　　梓材传告康叔以为政之道亦如梓人治材音义【梓音子本亦作杍马云古作梓字治木器曰梓治土器曰陶治金器曰冶】疏【传正义曰此取下言若作梓材既勤朴斵故云为政之道如梓人治材此古杍字今文作梓梓木名木之善者治之宜精因以为木之工匠之名下有稽田作室乃言梓材三种独用梓材者虽三者同喻田在于外室总于家犹非指事之器故取梓材以为功也因戒徳刑与酒事终言治人似治器而结之故也】
　　王曰封以厥庶民暨厥臣达大家传言当用其众人之贤者与其小臣之良者以通逹卿大夫及都家之政于国以厥臣达王惟邦君传汝当信用其臣以通王敎于民言通民事于国通王敎于民惟乃国君之道汝若恒越曰我有师师传汝惟君道使顺常于是曰我有典常之师可师法司徒司马司空尹旅曰予罔厉杀人传言国之三卿正官众大夫皆顺典常而曰我无厉虐杀人之事如此则善矣亦厥君先敬劳肆徂厥敬劳传亦其为君之道当先敬劳民故汝往治民必敬劳来之肆往奸宄杀人歴人宥传以民当敬劳之故汝徃之国又当详察奸宄之人及杀人贼所过歴之人有所寛宥亦所以敬劳之肆亦见厥君事戕败人宥传听讼折狱当务从寛恕故往治民亦当见其为君之事察民以过误残败人者当寛宥之音义【暨其器反劳力报反下同来力代反宄音轨见如字徐贤遍反戕徐在羊反又七良反马云残也折之舌反】疏【正义曰王曰封汝为政当用其众人之贤者与其小臣之良者以通达卿大夫及都家等大家之政于国然后汝当信用其臣以通逹王敎于民惟乃可为国君之道汝为君道故当使上下顺常于是曰我有典常之师可师法是君之顺典常也其下司徒司马司空国之三卿及正官众大夫亦皆顺典常而曰我无虐厉杀人之事是使臣之顺常也如此君臣皆能顺常则为善矣为君之道非但顺常亦须敬劳之故云亦其为君之道当先敬心以爱劳民故汝往治民必敬劳之又以民须敬劳之故汝往之国详察其奸宄及杀人之人二者所过歴之人原情不知有所寛宥以断狱务从寛故汝往治亦当见其为君之事而民有过误残败人者当寛宥之此亦为敬劳之也传正义曰以用也暨与也言用通厥臣可用明此皆贤与良也厥臣文在大家之上故知小臣也言用之者既用其言以为政又用其人以为辅本之得大家所用统之即君所遣也以大夫称家对士庶有家而非大故云大家卿大夫在朝者都家亦卿大夫所得邑也又公邑而大夫所治亦是也用此以行政令上达于国使人君知之也即是庶人升为士又用庶人进在官者小臣亦得进等而用之周礼有都家之官郑云都谓王子弟所封及公卿所食邑家谓大夫所食采地以大家言之总包大臣故言卿大夫及都家之政卿大夫之政谓在朝所掌者都家之政谓采邑所有政事二者并当通达之于国故连言之言汝当信用臣即信用卿大夫及都家自然大家也用小臣与庶人故得通王敎于民也人君上承于王下治民事故交通其政惟乃国君之道而已郑以于邑言达大家于国言达王与邦君王为二王之后即乱名实也君道使顺常者即上民事王敎通于国人是顺常也故总上惟邦君言汝惟君道使顺常也典常可师即顺常也此连上蒙若恒之文故云国之三卿正官众大夫皆顺典常也不言士从可知也此曰予罔厉杀人所谓令康叔之语但在臣下宜为此也以上令下行行之在臣故云我无厉虐杀人之事互明君及臣皆师法而无虐亦其为君之道者为邦君之道非直顺常亦须敬劳故徃必敬劳即论语云先之劳之是也上文无罪敬劳此惟就有罪者原情免宥亦敬劳也其实奸宄不杀人者杀人亦是奸宄但重言而别其文奸宄及杀人二者并是贼自当合罪不可寛宥其所过歴之人情所不知故详察寛宥以为敬劳之君者立于无过之地使物不失其所故宥罪原情当见其为君之事与上厥君终始相承于奸上言肆往此亦以罪事往可知也言宥明情亦可原故知过误残败人也】王啓监厥乱为民传言王者开置监官其治为民不可不勉曰无胥戕无胥虐至于敬寡至于属妇合由以容传当教民无得相残伤相虐杀至于敬养寡弱至于存恤妾妇和合其教用大道以容之无令见寃枉王其效邦君越御事厥命曷以传王者其效实国君及于御治事者知其教命所施何用不可不勤引养引恬自古王若兹监罔攸辟传能长养民长安民用古王道如此监无所复罪当务之音义【监工暂反刘工衔反下同为于伪反下同治直吏反属妇音扶妾之事妻也无令力呈反篇末同寃纡元反一本作以元反恬田廉反辟扶亦反】疏【正义曰周公云所以敬劳者以王者开置监官其治主为于民故也以此当教民曰无得相伤残无得相虐杀而为重害也何但不可为重害民之相于当至于敬养寡弱至于存恤属妇合和其敎用大道以相容无使至寃枉所以如此者以王者其当效实国君及于御治事者惟须知其敎命所施何用知其善恶故不可不勤也所效实若能长养民长安民用古者明王之道而治之如此为监无所复罪汝当务之传正义曰以言曰故知当敎民也残谓不死虐甚则杀故二文也经言属妇言妾妇者以妾属于人故名属妇此经属妇与寡弱为例则非闗嫡妇也何者妻子是家中之贵者不至寃枉故也以君臣共国事故并效御治事而知其所施则下不得为非即是王使存省侯伯监治是也故不可不勤】惟曰若稽田既勤敷葘惟其陈修为厥疆畎传言为君监民惟若农夫之考田已劳力布发之惟其陈列修治为其疆畔畎垄然后功成以喻教化若作室家既勤垣墉惟其涂塈茨传如人为室家已勤立垣墙惟其当涂塈茨盖之若作梓材既勤朴斵惟其涂丹雘传为政之术如梓人治材为器已劳力朴治斵削惟其当涂以漆丹以朱而后成以言敎化亦须礼义然后治音义【葘侧其反畎工犬反垣音袁墉音庸马云卑曰垣髙曰墉暨徐许气反説文云仰涂也广雅云涂也马云垩色一音故爱反茨徐在私反朴普角反马云未成器也斵丁角反雘在略反徐乌郭反马云善丹也説文云读与靃同也又一郭反字林音同】疏【正义曰既言王者所以效实国君为政之事故此言国君为政之喻惟为监之事曰若农人之考田也已劳力徧布葘而耕发其田又须惟其陈列修治为疆畔畎垄以至收获然后功成又若人为室家已勤力立其垣墉又当惟其涂而塈饰茨盖之功乃成也又若梓人治材为器已劳力朴治斵削其材惟其当涂而丹漆以朱雘然后成以喻人君为政之道亦劳心施政除民之疾又当惟其饰以礼义使之行善然后治传正义曰此三者事别而喻同也先逺而类疎者乃渐渐以事近而切者次之皆言既勤于初乃言修治于末明为政孜孜因前基而修使善垣墉故也皆详而复言之室器皆云其事终而考田止言疆畎不云刈获者田以一种但陈修终至收成故开其初与下二文互也二文皆言斁即古涂字明其终而涂饰之其室言涂塈塈亦涂也不是以物涂之茨谓盖覆也器言涂丹雘涂丹皆饰物之名谓涂丹以朱雘雘是彩色之名有青色者有朱色者故郑引山海经云青丘之山多有青雘此经知是朱者与丹连文故也】今王惟曰先王既勤用明徳懐为夹传言文武已勤用明徳懐逺为近汝治国当法之庶邦享作兄弟方来亦既用明徳传众国朝享于王又亲仁善邻为兄弟之国万方皆来宾服亦已奉用先王之明徳后式典集庶邦丕享传君天下能用常法则和集众国大来朝享皇天既付中国民越厥疆土于先王肆传大天已付周家治中国民矣能逺拓其界壤则于先王之道遂大王惟徳用和怿先后迷民用怿先王受命传今王惟用徳和悦先后天下迷愚之民先后谓敎训所以悦先王受命之义已若兹监惟曰欲至于万年惟王传为监所行已如此所陈法则我周家惟欲使至于万年承奉王室子子孙孙永保民传又欲令其子孙累世长君国以安民音义【夹音协近也朝直遥反付如字马本作附拓音托怿音亦字又作斁下同先悉荐反法同监古陷反为于威反】疏【正义曰此戒康叔已满三篇其事将终须有总结因其政术言法于明王上下相承资以成治故称今者王命惟告汝曰先王文武在于前世已自勤用明徳招懐逺人使来以为亲近也以明徳懐柔之故众国朝享于王又相亲善为兄弟之国万方皆来宾服亦已化上奉用先王之明徳矣是先王行明徳下亦行明徳以从之而可法也先王既然凡为君以君天下者亦如先王用常法则和集众国使之大来朝享亦须同先王用明徳也君天下者当如此今大天已付周家治九州之中国民矣周家之王若能为政用明徳以懐万国逺拓其疆界土壤则先王之道遂更光大以此今王须大先王之政惟明徳之大道而用之以此和悦而先后其天下迷愚之民使之政治用此所以悦先王受命使之遂大之义故也是明徳不可不务故我周王今亦行之汝为人臣可以不法乎当法王家勤用明徳治国也汝若能法我王家而用明徳是为善不可加因叹云已乎如此为监则我周家惟曰欲汝至于万年惟以承奉王室令其子子孙孙累世长居国以安民传正义曰言先王知谓文武也夹者是人左右而夹之故言近也享施于王而兄弟为相于之辞明彼此皆和协亲仁善邻左传文以先王用明徳于下之所行今亦奉用为亦先王耳肆遂也申遂故为大越逺也使天下宾服故逺拓界壤以益先王故为遂大也言用徳亦是明徳也先后若诗云予曰有先后谓于民心先未悟而啓之已悟于后化成之故谓敎训也先王本欲子孙成其事今化天下使善是悦先王受命其和悦先王即逺拓疆土悦其受命即遂大也】

　　尚书注疏卷十三
　　尚书注疏卷十三考证
　　康诰酒诰梓材序成王既伐管叔蔡叔以殷余民封康叔○【臣召南】按自书序叙康诰三篇于大诰微子之命及归禾嘉禾之后而康诰首简四十八字即言周公营洛于是伏生大司马迁史记孔安国书传并据其文谓康叔封衞在武庚既诛三监既定经所称王若曰皆周公承成王之命作诰也汉世通儒并守其説班固地理志郑元诗谱説尤详明盖左传祝鮀言武王克商成王定之选建明徳以藩屏周分鲁公殷民六族命以伯禽封于少皥之虚分康叔殷民七族命以康诰封于殷虚分唐叔懐姓九宗职官五正命以唐诰封于夏虚是春秋时士大夫即已言成王封康叔康诰之作与伯禽之命唐诰同时矣后儒之依防小序又何恠哉自汉至宋解康诰者无异辞苏轼始谓首简四十八字是洛诰之脱简胡宏始谓王若曰是武王告康叔而朱蔡从之解经之难如此疏古者大国不过百里而康叔封千里者康叔时为方伯殷之圻内诸侯并属之故得总言三监○【臣召南】按孔疏此文可谓读书得间疑古人之所未疑公侯百里周室定制齐鲁元勲弗能逾也殷都旧地昔封武庚尚分三监今定其变祗建一侯土兼邶鄘不几近于一圻乎地理志谓迁邶鄘之民于雒地尽属卫其説即据诗书然封域太侈矣康成诗谱则谓三监既定复建诸侯特命衞为方伯至其子孙始并邶鄘其説为最近理然左传载季札闻歌邶鄘衞言衞康叔之徳如此又是封国之初即兼三国不可解也
　　惟三月至大诰治○苏轼曰此洛诰之文当在周公拜手稽首之上
　　疏太保以戊申至七日庚戌○【臣召南】按召诰曰越三日庚戌自戊申至庚戌为三日也七字系三字之讹各本并误或疑召诰疏言庚戌是七日然此文不应尔
