<!-- { "loadSidebar": true } -->
　　日之行冬至道极南度极盈冬至后渐北渐缩夏至道极北度极缩夏至后渐南渐盈月之行春从青道夏从朱道秋从白道冬从黒道青朱出阳道白黒出隂道月从箕度则风从毕度则雨凡此皆用厯数推算而知之此申言厯数之纪
　　此第六章
　　五
　　洛书文
　　皇极皇建其有极
　　释皇极二字言皇极者谓人君建立其有极也
　　凡厥庶民无有淫朋人无有比德惟皇作极
　　庶民在下之民淫谓沈浸爲恶朋也人在官之人比谓阿党徇私民无恶人无私心皆君之德有以爲之标准也
　　凡厥庶民有猷有爲有守汝则念之不协于极不罹于咎皇则受之惟时厥庶民于汝极锡汝保极【念叶音狃】有猷谓工于谋事有爲谓敢于作事有守谓操持不变时是也庶民之中其有有谋爲操守者固当念之而勿忘其有虽未合于善道而亦未陷于罪戾者亦且容之而勿责则是庶民皆有得于汝之极而使汝长保此极矣
　　人之有能有爲使羞其行而邦其昌无虐防独而畏高明时人斯其惟皇之极【行叶音杭明叶音芒】
　　人之有才能有作爲者使进其行务令才徳兼全而国可赖之以昌防独立无援者高明势位崇显者不以其无援而困沮之不以其有势而尊敬之但论其才行之何如耳是则人亦有得于君之极也
　　曰皇极之敷言是彞是训于帝其训凡厥庶民极之敷言是训是行以近天子之光曰天子作民父母以爲天下王【言叶干斤切训叶平声行音杭】
　　敷广布也人君立极者所敷之言即此常道而敎训之皆以天理而敎训也庶民于立极者所敷之言即此敎训而践行之斯能亲近天子道德之光矣又言天子能使庶民近其光斯可作民之父母而爲天下之王矣此一节申言庶民无有淫朋之意
　　无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直会其有极归其有极【陂旧作颇义叶音防】
　　偏谓不正陂谓不平遵循也义天理之宜也好恶有当然之理不容以私意作爲考工记千夫有道万夫有路此言道路互辞取韵叶耳道路即义之可通行者也党谓阿比偏者私于已党者私于人也荡荡广大貌平平夷易貌反侧皆谓不正正谓不偏直谓不枉其正会如会同之会归如归家之归遵义遵道遵路会其极也荡荡平平正直归于极也此一节申言人无有比德之意
　　此第七章
　　六
　　洛书文
　　三徳一曰正直二曰刚克三曰柔克
　　正直不偏于刚不偏于柔刚柔适中径直行之而无所枉也克胜也刚克刚胜于柔也柔克柔胜于刚也
　　平康正直彊弗友刚克燮友柔克
　　平谓平均不彊不弱也康安而无事也彊弗友谓刚彊不相顺助也燮友谓柔和相顺助也平康者治之以正直如周官所谓刑平国用中典也彊弗友者治之以刚克如周官所谓刑乱国用重典也燮友者治之以柔克如周官所谓刑新国用轻典也或寛或猛或寛猛适中各随其时俗而施之有不同焉
　　沈潜刚克高明柔克
　　沈谓沈抑下而不上潜谓潜藏内而不外高谓高亢上而不下明谓明显外而不内沈潜者易至于卑晦故以刚克治之进之于高明也高明者易至于浮露故以柔克治之退之于沈潜也各因其资质而待之有不同焉
　　此第八章
　　七
　　洛书文
　　稽疑择建立卜筮人乃命卜筮曰雨曰霁曰防曰驿曰克曰贞曰悔凡七卜五占用二
　　钻曰卜揲蓍曰筮选择知卜筮之人而建立之以爲卜筮之官及有疑事之时乃命之使卜命之使筮卜兆有五雨水兆霁火兆蒙土兆驿木兆克金兆筮卦有二贞内卦悔外卦卜筮皆有占此占字专言筮
　　衍忒立时人作卜筮三人占则从二人之言
　　三人句絶衍忒未详朱子曰衍是多剰忒是差错或曰卜筮若止一人则或有差错无从正救故多剰其人数俾之参互推究其或有差错者立是人爲卜筮之官各三人人各一法三卜三筮所占或皆吉或皆不吉若一不吉二吉则作吉用一吉二不吉则作不吉用故曰占则从二人之言
　　汝则有大疑谋及乃心谋及卿士谋及庶人谋及卜筮新安王氏曰大疑谓国有非常之事未能决者周官有大事众庶得至外朝与羣臣以序进而天子亲问焉朱子曰卜筮处末者占法先断人志后命蓍
　　汝则从从筮从卿士从庶民从是之谓大同身其康彊子孙其逢吉
　　康彊无疾而寿逢大也朱子曰此条无问尊卑其谋皆配于筮故爲大同之吉人心之虚灵知觉无异于神虽筮之灵不至逾于人也故自此以下必以人谋爲首然神无心而人有欲人之虑未必尽能无适莫之私故自此以下皆以筮爲主人虽不尽从不害其爲吉若筮两逆则凶咎必矣
　　汝则从从筮从卿士逆庶民逆吉
　　朱子曰此条惟君谋配于筮亦吉
　　卿士从从筮从汝则逆庶民逆吉
　　朱子曰此条惟卿士谋配于筮亦吉
　　庶民从从筮从汝则逆卿士逆吉
　　朱子曰此条惟民谋配于筮亦吉
　　汝则从从筮逆卿士逆庶民逆作内吉作外凶内谓祭祀冠婚外谓出师征伐朱子曰此条筮一从一违本不可以举事但筮短长又尊者之谋配合故内事犹可外事则凶
　　筮共违于人用静吉用作凶
　　静谓外事内事俱不作也朱子曰此条筮皆逆于人人谋纵有从者动则凶矣
　　此第九章陈氏曰卜筮者天之所示也人事尽而后可以求之天故必皇极建三徳乂至于有疑然后谋及人而断之以卜筮苟人事不协而惟卜筮之从虽得吉兆而无益也故稽疑必在于皇极三徳之后
　　八
　　洛书文
　　庶徴曰雨曰旸曰燠曰寒曰风
　　隂阳之气交则蒸而爲雨气散则开而爲旸隂退阳进则爲燠阳退隂进则爲寒隂阳旋绕扇播则爲风燠凉寒四时之气也雨旸风佐四时之气而化育不言凉止言燠寒者燠爲之防寒爲凉之极长物举其始成物举其终也雨与旸对燠与寒对风行于四时之间
　　曰时五者来备各以其叙庶草蕃庑
　　备犹有也是五者之来其有各应期而不乱所谓时雨时旸时燠时寒时风也庶草物之尤防者此茂盛则万物咸遂可知所谓休也
　　一极备凶一极无凶
　　极备谓过于有极无谓过于无一者过于有谓恒雨恒旸恒燠恒寒恒风也一者过于无谓恒雨则无旸恒旸则无雨恒燠则无寒恒寒则无燠或弥旬弥月无风也凶谓饥馑疫疠由此起所谓咎也
　　曰休征曰肃时雨若曰乂时旸若曰哲时燠若曰谋时寒若曰圣时风若
　　祯祥曰休皆因五事之敬而有此徴肃有滋润意时雨似之乂有开豁意时旸似之哲昭融有和暖意时燠似之谋审宻有凝结意时寒似之圣无所不通时风似之
　　曰咎徴曰狂恒雨若曰僭恒旸若曰豫恒燠若曰急恒寒若曰恒风若
　　灾沴曰咎皆因五事之不敬而有此徴狂者貌之放荡淫雨似之僭者言之差忒亢旸似之豫则昏惰散缓而不收恒燠似之急则躁率缩栗而不舒恒寒似之蒙则心冥迷而无主犹风之终日飘扬而无定也凡此休咎之徴因其事而各以类应
　　此第十章
　　九
　　洛书文
　　五福一曰寿二曰富三曰康宁四曰攸好徳五曰考终命
　　五福以人所尤好者爲先生而爲人孰不好生而恶死寿者其生之长也故先之以寿有生必有以养故继之以富虽有以养又必身安而心宁故继之以康宁身康心宁又必知爲善之乐故继之以攸好徳考成也成全以终其命谓尽其天年而不死于战鬬刑戮也有虽寿而不得善终者故卒之以考终命
　　六极一曰凶短折二曰疾三曰忧四曰贫五曰恶六曰弱
　　六极以人所尤恶者爲先不得其死曰凶凶者考之反也疾忧者康宁之反也贫者冨之反也陷于不善者恶也虽欲爲善而不能自彊者弱也恶弱者好德之反也
　　敛时五福用敷锡厥庶民
　　言人君当敛聚此五福以广布与庶民
　　凡厥正人旣富方谷而康而色曰予攸好德汝则锡之福汝弗能使有好于而家时人斯其辜予其无好德汝虽锡之福其作汝用咎
　　色当作宁字之误也正人谓爲正长之官者谷禄也诗曰佌佌方有谷好如乡党自好者之好谓自爱重也言正长之官使之旣富足有禄而又身得以康心得以宁其人必能爲善而曰予所好者德则是汝实与之以此福也汝若不能先使之富且康宁则彼在家无所顾借不自爱重将陷于罪而无好德之心汝虽欲与之以福而彼之所作爲无非得罪于汝之事矣上爲庶民言敛五福此爲在官之人言而不及寿与考终命者盖以人臣委质致命不敢有全身保生之心然苟真能好德则天自报之以寿考也
　　惟辟作福惟辟作威惟辟玉食
　　辟君也威谓六极之可畏玉食谓珍美之食也此言能爲民福祸者惟君一人此其所以独享天下珍美之奉也
　　臣无有作福作威玉食臣之有作福作威玉食其害于而家凶于而国人用侧颇僻民用僭忒
　　臣谓大臣人谓小臣颇不平僻不中也臣佐君治民然无有能自爲福祸者故亦不敢享至尊之奉若爲臣而有君之权享君之奉则是僭乱之臣君臣必俱伤败凶于臣之家害于君之国有位之人效之而侧僻天下之民效之而僭越差忒矣
　　此第十一章
　　金縢
　　蔡氏曰武王有疾周公以王室未安殷民未服根本易摇故请命三王欲以身代武王之死其册文藏于金縢之匮编书者序其事之始末因以金縢名篇孔疏曰首至王季文王叙将告神史乃册至屏璧与珪记告神之辞乃卜至乃瘳记卜吉及王病瘳之事武王旣丧以下记周公流言居东及成王迎归之事也
　　旣克商二年王有疾弗豫
　　克商以后之二年言克商未久也有疾初得疾弗恱豫则疾笃也
　　二公曰我其爲王穆卜
　　二公太公召公也穆敬也古者国有大事卜则公卿百执事咸在肃敬以听命于神故曰穆卜
　　周公曰未可以戚我先王
　　叶氏曰戚者休之反也二公以武王疾爲先王不佑而遗之戚如云汉之诗言父母先祖胡宁忍予者故周公以爲未可因武王之疾而遽戚我先王也
　　公乃自以爲功爲三坛同墠爲坛于南方兆靣周公立焉植璧秉珪乃告太王王季文王
　　功事也自以爲功谓以身自任其事筑土曰坛除地曰墠同除地一所而筑三坛设三王之位皆南向三坛之南别爲一坛北向周公所立之地也古礼凡于逺祖之无庙者及宗子去其宗庙而在他国者及支子虽在本国而于礼不得入庙者或有祷告必须墠地爲坛以栖祖考之神周公之爲子爲臣故不敢告于庙而爲坛以告也璧珪所以礼神植谓置之于坛秉谓执之以手二公爲王穆卜不过欲占其病之安否何如非能转凶爲吉也周公以介弟之亲任冢宰之重爱兄忧国其情切至爲宗社计其虑深逺有非二公所得与者故却二公之卜而自任其事也
　　史乃册祝曰惟尔元孙某遘厉虐疾若尔三王是有丕子之责于天以旦代某之身予仁若考能多材多艺能事神乃元孙不若旦多材多艺不能事神乃命于帝庭敷佑四方用能定尔子孙于下地四方之民罔不祗畏呜呼无坠天之降宝命我先王亦永有依归今我即命于元尔之许我我其以璧与珪归俟尔命尔不许我我乃屏璧与珪
