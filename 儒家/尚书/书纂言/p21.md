<!-- { "loadSidebar": true } -->
　　若翼日乙卯周公朝至于洛则达观于新邑营越三日丁巳用牲于郊牛二越翼日戊午乃社于新邑牛一羊一豕一
　　若语辞翼在身旁故在旁之日谓之翼甲寅之次日乙卯也达观徧观也召公已成位周公至则徧观新邑所营之位丁巳十四日用牲于郊祭告天也郊用特牲配以后稷故牛二戊午十五日社于新邑祭告地也祭社用太牢故牛羊豕各一此盖就洛邑新立之郊社爲成王告作洛于天地而周公摄行其事告毕然后兴功也不告先王者王已在丰告庙矣于时洛邑宗庙未成故至十二月始烝祭宗庙也遣使告卜于王疑在祭告天地之后
　　越七日甲子周公乃朝用书命庶殷侯甸男邦伯厥旣命殷庶庶殷丕作
　　甲子二十一日也用书命庶殷者多士之书是也命侯甸男邦伯者梓材之书是也梓材言五服此言三服者省文互见也伯州牧也庶邦冢君咸在而统于伯也丕作言皆趋事赴功也殷之冢民且乐于効力周之友民可知矣恱以使民民忘其劳其斯之谓与或问至此始言庶殷丕作何也曰周公未至洛之前召公以庶殷攻位用其力者五日矣及周公至洛而诸侯之民皆至考之前篇自哉生魄而基作凡治城郭宫室盖四方太和之民少休殷民之力至此亦已五日故于其朝用书命殷庶旣命而遂丕作自是之后在洛之民与四方之民同输力役以至于毕功其劳逸之均也如此
　　太保乃以庶邦冢君出取币乃复入锡周公
　　作洛功成周公将归宗周召公与庶邦君咸在公所出谓自公所出外复入谓自外入至公所也锡与也召公率诸侯出而取币复入而与周公因公归以献于王盖以庆洛邑之成也
　　曰拜手稽首旅王若公
　　此召公与庶邦冢君言也旅陈也犹庭实旅百之旅盖赞之拜送币而陈献于王与公也
　　诰告庶殷越自乃御事
　　此召公与殷之长民者言也御事商之旧臣长其民而同迁于洛者此篇召公陈戒之辞盖与庶邦君同辞以荅前日周公命书之意因公归以达于王而俾迁洛之殷人与闻之故曰诰告庶殷越自乃御事谓告殷民而又自其长以达于民也
　　呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬
　　此下皆召公与周公言而以告王也殷纣嗣天位爲元子殷大国也元子非可废大国未易亡而天改其命矣我周王今受其命此莫大之美亦莫大之忧也故叹而言曰曷其奈何弗敬乎甚言不可以不敬也此篇专主敬字而言敬则此心常存动循乎理我不违天而天亦不违我矣所以能保有天命也
　　天旣遐终大邦殷之命玆殷多先哲王在天越厥后王后民兹服厥命厥终智藏瘝在夫知保抱携持厥妇子以哀吁天徂厥亡出执呜呼天亦哀于四方民其眷命用懋王其疾敬德
　　遐逺也终絶也后王谓纣后民纣之民也后王服天命以有其民后民服天命以戴其君厥终纣之末年也疾犹速也殷亡十有余年天旣久絶其命矣殷先世多有哲王殁而精神在天子孙宜若可恃其佑助而纣之末年贤智隐藏惟病民者在位民困虐政保抱扶持其妻子哀号呼天逃亡而出则又往其亡出之地拘执之无地可容故天亦哀此民而眷命其用懋徳者以代殷此周文武所以兴也天命惟归于德今王其可以不疾敬徳乎
　　相古先民有夏天迪从子保面稽天若今时旣坠厥命今相有殷天迪格保面稽天若今时旣坠厥命
　　夏去周之时已逺故曰相古先民天迪从子保谓夏爲天所开导从其传与子而保佑之面稽天若谓所向能考知天意之如此也殷去周之时爲近故曰今相天迪格保谓殷爲天所开导使之格正夏罪而保佑之禹汤受天眷命不违天意而其后皆坠厥命见天命之无常也
　　今冲子嗣则无遗寿耇曰其稽我古人之徳矧曰其有能稽谋自天
　　遗弃寿耇有年寿之老人古人之徳如禹汤之敬德稽谋自天谓所谋能考天意如禹汤之面稽天若盖老成之人旣能知古又能知天所当亲信也
　　呜呼有王虽小元子哉其丕能諴于小民今休王不敢后用顾畏于民碞
　　其者期之之辞諴和也后犹后获后义之后顾囘视也碞险也言王虽幼冲乃天之元子年虽幼任则大也其大能和于小民在今可以爲休美乎王于今时有不敢后者民心无常有如碞险所当囘顾而惕畏也
　　王来绍上帝自服于土中旦曰其作大邑其自时配皇天毖祀于上下其自时中乂王厥有成命治民今休王先服殷御事比介于我有周御事节性惟日其迈来来洛邑也周公归告洛邑之成王将自来行祭祀朝会之礼也绍上帝代天而继其志也服行事也土中洛邑居四方之中也旦者君前臣名召公告王故称周公名也成命天命定而不改也先犹先难后获之先服化服之也比亲也介犹賔介之介节裁抑之也性气质之性迈行而进也王来洛邑将继天而自行事于土中周公曰其作大邑于洛其可自是对乎天以主上下之百神而毖祀其可自是宅乎地中以临四方之诸侯而爲治洛邑旣成王其有天之成命于此治民在今可以爲休美乎王于今时尤有所当先者商之旧臣已迁于洛正欲化服其心使之亲近我周之臣薰染变化以矫揉其性之偏而日进于善也
　　王敬作所不可不敬德
　　此一句起下三节谓王当以敬而爲其所不可不敬其德
　　我不可不监于有夏亦不可不监于有殷我不敢知曰有夏服天命惟有厯年我不敢知曰不其延惟不敬厥徳乃早坠厥命我不敢知曰有殷受天命惟有厯年我不敢知曰不其延惟不敬厥德乃早坠厥命
　　在我不可不监视夏殷之兴亡厯年长短在乎天者也我皆不敢知敬徳在乎人者也惟不敬德乃早坠命我所知者此耳夏商厯年不爲不久召公以爲早坠命盖欲王永命于无穷也
　　今王嗣受厥命我亦惟玆二国命嗣若功
　　今王继夏殷而受其命在此亦惟以此二国之命而继其功功谓能敬德而有厯年者不可如其后王之不敬而坠命者也
　　王乃初服呜呼若生子罔不在厥初生自贻哲命今天其命哲命吉凶命厯年知今我初服宅新邑肆惟王其疾敬德
　　贻遗也哲命以哲而爲天所命也王今日来宅新邑乃行事之初譬如生子者在其初生之时服习正事则膺受福禄是命虽在天而以哲获命则此命乃自己所贻也今日天之所命其亦命其哲者敬德哲也不敬德非哲也故所命或吉或凶厯年或长或短知皆在今我初来行事于宅新邑之时敬德则命以吉而年永不敬德则命以凶而年不永故王惟当疾敬德也肆惟王其疾敬德一语通结上三节与王敬作所不可不敬德一语相终始
　　王其德之用祈天永命
　　此一句起下三节祈求也天命视人心而爲去留王用德不用刑则民怀其德而天命永矣虽非有所祈于天然以用德而永命有若祈而得之也
　　其惟王勿以小民淫用非彞亦敢殄戮用乂民若有功非彞犹曰非法勿以小民犯法之故我亦敢于用严刑以治之而有功有功谓能胜奸宄也
　　其惟王位在德元小民乃惟刑用于天下越王显上下勤恤
　　元首也众体之长也显明德也上下羣臣有上有下也勤谓劳心恤谓恤刑王之位居民上如元首之于身然不以位长民惟在以德长民故言其惟王之位在于德之元小民而己王德之元小民犹天德之首庶物也乃惟刑用见先德后刑有不得已而用之意刑之不得已而用于天下及王之惟务明德不欲用刑者羣臣奉承此意故若上若下皆勤意于恤刑而不轻用也勤恤犹帝典言钦哉钦哉惟刑之恤
　　其曰我受天命丕若有夏厯年式勿替有殷厯年欲王以小民受天永命
　　其曰者所期如此夏厯年逾四百丕若者期于过之殷厯年逾六百式勿替者期于及之也欲王以小民受天永命一语通结上三节与王其徳之用祈天永命一语相始终
　　拜手稽首
　　此四字召公又赞庶邦君同拜也
　　曰予小臣敢以王之雠民百君子越友民保受王威命明德
　　旣拜复更端而言予小臣召公暨庶邦君也雠民殷民也百君子殷之御事也友民周民也保犹五家爲比使之相保之保威命犹言严命即命庶殷侯甸男邦伯之命也明徳谓王敬德以爱民而祈天者也
　　王末有成命王亦显我非敢勤惟恭奉币用供王能祈天永命
　　王于终有成命之时亦显其德盖谨始如终不以命旣有成而怠于德也我召公庶邦君自我也若我众臣则非敢曰能勤也惟恭敬奉进币帛用以供给王期王之能祈天永命而已王末有成命因上文王厥有成命而言显字勤字因上文越王显上下勤恤而言恭奉币因上文取币旅王若公而言能祈天永命亦因上文而言以结一篇之意
　　洛诰
　　成王在洛烝祭命周公留后治洛作册以诰周公故名洛诰而篇首先记周公在洛遣使告卜之事次记成王在洛与周公问荅之辞所以具事之始终也
　　周公拜手稽首曰朕复子明辟
　　拜手稽首者记周公遣使之礼曰者周公授使者以告王之辞复犹复逆之复反也报也王命周公营洛遣使反报于王也子亲之之辞明辟尊之之辞周公于成王亲则兄之子尊则君也故称之曰子明辟
　　王如弗敢及天基命定命予乃保大相东土其基作民明辟予惟乙卯朝至于洛师
　　及犹言与也基谓创始定谓成终于此新作都邑爲基命从此久安长治爲定命宅洛所以基命定命也王冝亲行而王以幼冲执谦退让若不敢与知大事然于是周公乃继召公而往相视洛邑庶几爲王肇始作民明辟之地而周公以二月十二日乙卯之朝至于洛也洛邑在镐东故曰东土洛师犹曰京师师众也言可以居众也
　　我卜河朔黎水我乃卜涧水东瀍水西惟洛食我又卜瀍水东亦惟洛食伻来以图及献卜
　　我者谓国家也卜宅乃国家之事非己所敢专故曰我卜召公以二月五日戊申至洛卜宅是也召公旣卜宅定位位成周公始至徧观毕然后遣使以复于王也河朔黎水汉时河北黎阳也涧水东瀍水西东都王城也汉时河南县瀍水东下都成周也汉时洛阳县食者兆食墨占之吉也薛氏曰食者墨与相茹入今卜兆先扬火而后致墨旣坼而墨加之则大小防明可知吉凶自此辩澄案卜占法今不传据褚少孙所録在史记防传者每一事有一占法各不同疑卜宅之占以兆食墨而明爲吉不食则其兆暧昧非吉兆也先卜黎阳不吉乃卜洛邑二处而兆皆食其墨也伻使也使来将至所卜地图及献所卜吉兆也
　　王拜手稽首曰公不敢不敬天之休来相宅其作周匹休公旣定宅伻来来视予卜休恒吉我二人共贞公其以予万亿年敬天之休
　　王拜手稽首者成王受周公献卜之礼也曰者王授使者以荅周公之辞匹配也视示同贞犹主也天将休我国家欲俾宅土中而定命周公承天意来相宅于洛所以敬天之休也相洛邑可定宅其休可与宗周镐京之地相配使来示予以卜观卜兆则宅洛之休非但一时之吉乃永久之吉予与公共当之公旣敬天休矣又当以予敬天休于万亿年之久也所责望于公者逺矣
　　拜手稽首诲言
　　此亦王之辞倂受之使者王自谓拜手稽首以荅公之诲言也所谓拜手稽首即上文所记受献卜之礼诲言即谓周公献卜之辞拜手稽首诲言与后拜手稽首休享文同皆王行此礼又授此辞而使者以达于公也
　　此第一章周公在洛使于王
