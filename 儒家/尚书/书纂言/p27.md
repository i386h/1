<!-- { "loadSidebar": true } -->
　　狄设黼扆缀衣牖间南向敷重篾席黼纯华玉仍几西序东向敷重底席缀纯文贝仍几东序西向敷重丰席画纯雕玉仍几西夹南向敷重笋席纷纯漆仍几狄下士丧大记狄人设阶盖供丧役而典设张之事者也黼扆屏风爲斧文设黼扆幄帐如成王生存之时牖间牖东户西此平时见羣臣觐诸侯之坐也敷犹铺也重天子之席三重篾席桃竹枝席也此举其上席而言其下更有二席黼以绛帛爲质白黒线刺爲斧文纯縁也即周官次席黼纯也华玉有彩色之玉以之饰几周官吉事变几凶事仍几变几谓饰之漆之尽变其质弥文也仍几谓虽饰之漆之尚仍其质其文不皆灭质也吉事尚文凶事尚质故尔西序东向此旦夕听事之坐也成王殡在西阶之上此座堂在殡之西南底席蒲席缀杂彩文贝有文之贝以饰几也东序西向此养国老飨羣臣之坐也丰席笋席画彩色雕刻镂西夹南飨此亲属私燕之坐也笋席竹席纷杂以黒之色杂爲之縁漆漆几牖间两序西夹其席有四牖户之间谓之扆天子负扆朝诸侯则牖间南向之席坐之正也其三席各随事以时设将传顾命知神之在此乎在彼乎故兼设平生之坐也
　　越玉五重陈宝赤刀大训璧琬琰在西序大玉夷玉天球河图在东序之舞衣大贝鼖鼓在西房兑之戈和之弓垂之竹矢在东房
　　于东西序坐北列玉五重及陈先王所宝器物赤刀赤削也大训三皇五帝之书训诰亦在焉文武之训亦曰大训璧大璧也琬琰圭名夷常也球鸣球也河图伏羲时龙马负图出于河一六位北二七位南三八位东四九位西五十居中者易大传所谓河出图是也国名国所制舞衣大贝如车渠鼖鼓长八尺兑和皆古之巧工垂舜时共工舞衣鼖鼓戈弓竹矢皆制作精巧中度故厯代相传宝之此陈宝器也杨氏曰宗器于祭陈之示能守也于顾命陈之示能传也
　　大辂在賔阶面缀辂在阼阶面先辂在左塾之前次辂在右塾之前
　　大辂玉辂缀辂金辂面皆南向先辂象辂次辂木辂门侧之堂曰塾左塾门内之西右塾门内之东前皆北面此陈车乗也象辂对玉辂木辂对金辂不陈戎辂者戎事非常故不陈也
　　二人雀弁执惠立于毕门之内四人綦弁执戈上刃夹两阶戺一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执锐立于侧阶
　　雀弁赤色韦弁也惠三隅矛毕门路寝门綦弁以文鹿子皮爲之上刃刃外向堂廉曰戺两阶戺阼阶賔阶之棱也士皆立堂下冕大夫服刘钺属东堂西堂路寝东西厢之前堂也戣瞿皆防属东垂西垂东西序之阶上也锐矛属说文作鈗侧阶盖东厢之侧阶上以恤宅宗在东夹翼室故此陈兵衞也上文陈座席宝器车乗皆象成王生存时仪物成王殡在西故以西爲上陈兵衞者衞嗣君也嗣君在东故以东爲上
　　王麻冕黼裳由賔阶隮卿士邦君麻冕蚁裳入即位王康王钊也仪物既备然后受顾命嗣王位自是始称王麻冕绩麻三十升布爲冕盖衮冕也是时成王在殡尚未成服君臣皆吉服然皆有变衮冕之衣五章其裳四章此用黼裳惟二章示变也由賔阶升犹以子道自居不敢自爲主也卿士王朝之卿也邦君诸侯也盖自此始至卿士王臣故先于邦君蚁裳色如蚁正服当衣纁裳此变其裳色也卿士邦君及太保等盖各从其命服卿士邦君但陪位无所执事故入路门即堂下之位不升堂也卿西向诸侯北面若有公亦北面孤则东面
　　太保太史太宗皆麻冕彤裳太保承介圭上宗奉同瑁由阼阶隮太史秉书由賔阶隮御王册命
　　太宗上宗大宗伯也彤赤色纁赤色之浅者下纁裳而彤裳亦变也介大也大圭镇圭也长尺二寸天子所执同爵名瑁方四寸太保摄王事故承介圭太宗掌礼故奉同瑁太史太宗之属以其秉册故先之太保宗伯奉先王之命以传嗣王故升自阼阶书即书顾命之册太史将以命王故从王而升自西阶御犹御车者之御言与王相近也王于此时立賔阶上少东太史东面于殡西南秉册书而命王以嗣位之事也
　　曰皇后慿玉几道扬末命命汝嗣训临君周邦率循大卞夑和天下用答扬文武之光训
　　皇后大君也末命临终之命成王顾命自言其嗣守文武大训故曰命汝嗣训卞法也夑亦和也盖成王顾命命羣臣也此辞则述成王顾命之意书之于册以命康王者也
　　王再拜兴答曰眇眇予末小子其能而乱四方以敬忌天威
　　眇小而如乱治也天威与前敬迓天威同谓丧祸也太史读册毕王再拜受命起而答曰眇然予末小子其能如前人之治四方以敬畏此可畏之威乎
　　乃受同瑁王三宿三祭三咤上宗曰飨
　　天子之礼无可考证今以士礼推之父之命子必醮以酒醮者有献无酢太保摄王事传顾命命嗣王亦用酒者如成王生存亲命其子也然太保臣也不敢纯如父醮子之礼故略如臣献君之礼有献有酢其时太保执天子之圭爲摄主太保以同酌酒承以瑁献嗣王王受同瑁三宿而后三祭三祭而后三咤宿与肃通肃者肃拜也案仪礼燕礼臣献君君拜而后受爵此天子礼或异于诸侯或一时变礼不当比于常礼故先受爵而就执爵以肃拜三肃致敬也春秋传晋郤至三肃使者或曰仪礼乡饮酒主人三拜众賔疏云众賔各得主人一拜盖众賔升阶拜受爵者三人主人各爲一拜故三拜此盖以太保太宗太史三臣传顾命故各一肃拜以礼之也祭者饮食必祭先代始爲饮食之人示不忘本也三祭仪礼冠礼皆以四祭醴三注云礼成于三故三祭也咤者以酒至口而不饮居丧故也三咤肃祭皆以三成礼故咤亦三也飨者劝饮食之辞欲王受此酒而飨之也如成王锡周公鬯酒而曰休享享飨通士特牲馈食礼尸执奠祝飨注云飨谓劝强之也
　　太保受同降盥以异同秉璋以酢授宗人同拜王答拜太保受同祭哜宅授宗人同拜王答拜
　　王三咤毕太保受同于王降盥升以异同酌酒秉璋以酢盖臣爲献主不敢劳君酢己故自酌以酢又不敢袭君爵故易异同又不敢以圭瓒故用璋礼凶事设洗西阶西南吉事设洗阼阶东南此时丧未成服而行吉事盥洗在东宗人小宗伯佐大宗者大宗供王小宗人供太保既自酌酒于同将拜故受宗人同而拜受爵王答拜以送爵太保乃于宗人受同而祭哜咤哜者各尝其味宅与咤同以哜爲咤尝至口异于王也既哜咤以同授宗人又拜者拜酢礼也王又答拜亦如平时燕饮之礼
　　太保降收
　　献酢礼毕太保降则王及羣臣亦皆降收者有司收彻器用
　　诸侯出庙门俟
　　庙门路寝之正门成王殡在焉故曰庙盖自庙门出而俟于路门之外非俟于路寝门外也
　　王出在应门之内
　　天子五门臯库雉应毕毕门即路寝门以诸门至此而毕也应门之内内朝也天子三朝外朝在雉门内朝士掌之内朝在应门内司士掌之燕朝在路寝太仆掌之时殡在路寝故王于内朝见诸侯
　　太保率西方诸侯入应门左毕公率东方诸侯入应门右皆布乗黄朱賔称奉圭兼币曰一二臣衞敢执壤奠皆再拜稽首王义嗣德答拜
　　周中分天下诸侯以二伯自陜以东周公主之自陕以西召公主之召公率西方诸侯盖西伯旧职毕公率东方诸侯者继周公爲东伯也诸侯各随其方而入分左右班皆北面以东爲右以西爲左布陈也乗四马也黄朱黄马而朱其鬛以爲庭实其时诸侯必众众国皆陈四马非王庭所容必少陈之余者在外賔诸侯也或曰当作摈案周官小行人合六币圭以马璋以皮璧以帛琮以锦琥以绣璜以黼谓以马爲币则以圭合之兼币即合币也布乗黄朱是马爲币也故賔举所奉之圭以兼其所陈之币而致辞于王云云一二见非一也爲王藩卫故曰臣衞敢执壤地所出之贽奠之再拜稽首臣拜君之礼也义嗣德史氏之辞义宜也王义嗣前人之德故答拜也吴氏曰穆公使人吊公子重耳重耳稽颡而不拜穆公曰仁夫公子稽颡而不拜则未爲后也丧礼吊者含者襚者升堂致命主孤拜稽颡成爲后者也康王见诸侯若以爲不当拜则疑未爲后且纯乎吉也答拜既正其爲后且知其以丧见也吕氏曰此非常礼也
　　太保暨芮伯咸进相揖皆再拜稽首
　　诸侯朝王而召毕爲二伯故召毕率之以入羣臣见王而冢宰司徒最尊故太保与芮伯咸进相摈相之人太保司徒率羣臣而相者举手揖之使拜遂皆再拜稽首也前之拜诸侯拜羣臣不拜此之拜羣臣拜诸侯不拜也王答诸侯拜而不答羣臣拜盖诸侯自外初见羣臣在内日见也
　　曰敢敬告天子皇天改大邦殷之命惟周文武诞受羑若克恤西土惟新陟王毕协赏罚戡定厥功用敷遗后人休今王敬之哉张皇六师无坏我髙祖寡命
　　曰者太保言也太保爲外诸侯之伯内羣臣之长故率诸侯羣臣进戒于王也羑若未详或曰若顺也羑里之囚逆境也而文王以顺处之因此遂受天命或曰文王自出羑里之囚而天命始顺或曰羑善也天所善天所若谓眷佑之也或曰羑若即下文厥若或字有讹澄案四说俱未安西土文武所兴之地言文武所以诞受天命以其能恤西土之民也陟升遐也成王未諡故称新陟王毕尽协合赏当功罚当罪尽合其宜克胜其任安定文武之功用能延及于今后人有此休美今王嗣位其敬之哉张犹张弓之张言无弛也皇大也六师六军也天子六军髙祖谓文武寡命言周之受命世所寡有今王当不忘戎备无或弛怠而堕坏我文武不易得之天命也
　　王若曰庶邦侯甸男衞惟予一人钊报诰
　　礼天子自称予一人不称名王在丧故称名春秋嗣王未逾年亦书名也报诰报其进戒之辞而告之也报诰不及羣臣者以外见内
　　昔君文武丕平富不务咎厎至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方乃命建侯树屏在我后之人丕平富谓无一人不富也平者各得其分愿富者家给人足也不务咎不以咎人之咎爲务慎刑罚也厎至致于极也齐信谓皆信也文武之心致之至极而民丕齐其信用能显著于天下文武既圣则亦有勇猛如熊罴之士忠一不二心之臣共保乂王家用能受正命于上帝君仁于民臣忠于君两尽其道天用顺之而付畀以四方谓得天下也既得天下之后乃封建诸侯树立以藩屏在我后之人言先王之有臣以保乂王家所以励羣臣也言先王之建侯以藩屏后人所以励诸侯也
　　今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞天子称同姓大国曰伯父小国曰叔父异姓大国曰伯舅小国曰叔舅今独举同姓大国以包其余也顾绥回视而安行之也王室若此汝则奉承而同恤之言以王室之忧爲忧也鞠子王自谓诸侯不能尽职岂不贻我羞乎
　　羣公既皆听命相揖趋出
　　羣公谓大国诸公与王之三公诸臣亦在焉既皆听新天子诰命相者推手揖之使出遂皆趋而出也
　　王释冕反丧服
