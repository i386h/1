<!-- { "loadSidebar": true } -->
　　岷山之阳至于衡山过九江至于敷浅原
　　嶓岷皆梁州山故岷山不言导其文蒙于导嶓冢此条大江南境之山南条之南也岷衡二山南条之南之一也岷山在州汶山县西北俗谓铁豹岭南去青城石山百里蜀以西近江源者皆为岷山连峰接岫青城天彭诸山之所环绕皆岷也岷山之阳其山非一衡山南岳也在衡州衡阳县北七十里南一峰曰岣嵝山自县西北以至湘南县东南皆衡山也过九江谓导山之人至衡山之麓遂越洞庭之尾东取山路以至敷浅原是导岍岐荆山逾于河以尽恒山碣石之例也敷浅原一山南条之南之二也导山自衡山东行至今江州徳安县有敷浅原即汉厯陵县地敷浅原盖兼山水而名望敷阳乃其中间之小山庐阜则其尽处之大山也
　　此第十一章
　　导弱水至于合黎余波入于流沙
　　蔡氏曰濬川自随山始故导水次于导山山水皆原于西北故叙山叙水皆自西北而东南导山则先岍岐导水则先弱水也朱子曰导水凡九条弱水最西北水又西流不经中国故首言之黒水从雍梁西界入南海亦不经中国故次之河为四渎宗且源西北故中国之水以河为先汉源于西在江之北故次于河江在汉南故次于汉济虽北而源近故次于江淮在济南故次于济渭水所经止于雍州于一州为大于九州为小故后及之洛水所经止于豫州自渭而言又在南故居末易氏曰弱水合黎流沙同在甘州即汉张掖郡弱水出删丹县南山下合黎山在张掖县西北二百里俗名要涂山又有居延泽在县东北六十里古以为流沙朱子曰流沙在合黎之西杜佑曰在沙州西八十里其沙随风流行故曰流沙
　　导黒水至于三危入于南海
　　水经曰出张掖鸡山南至炖煌过三危山汉志曰益州郡滇池县有黒水祠夏氏曰黒水在张掖为雍州之界在于阗为梁州之界易氏曰樊绰蛮书载蛮水之入南海者有四西洱河与澜沧江合一也丽水与弥渃江合二也新丰川合勃弄诸水三也唐所见盘江四也绰指丽水为黒水一名様禆江而罗些城北有山即三危山其水从罗些城三危山西南行上流出于西羌吐蕃下流南至苍望城又南至双王道勿川有弥渃江西南来防南经骠国之东而入海罗些乃南诏吐蕃南北相距之地其西接吐蕃其东接剑南东北之西境蔡氏曰梁雍二州西邉皆以黒水为界是黒水自雍之西北而直出梁之西南也中国山冈脊皆自西北而来积石西倾岷山冈脊以东之水既入于河汉岷江其冈脊以西之水即为黒水而入于南海
　　导河积石至于龙门南至于华隂东至于厎柱又东至于孟津东过洛汭至于大伾北过洚水至于大陆又北播为九河同为逆河入于海
　　河水出塞外东北入塞内汉张骞穷河源一源出葱岭一源出于阗于阗河北流合葱岭河东注蒲昌海去玉门阳闗三百余里水潜行地下南出积石为中国河説者谓张骞徒见两水入蒲昌海误以为河源尔雅云河出昆仑墟唐长庆中薛元使吐蕃自陇西成纪县西南出塞二千余里得河源于莫贺延碛尾曰闷磨黎山其山中髙四下所谓昆仑也东北流与积石河相连河源澄莹冬春可涉下稍合流色赤益逺他水并注遂浊河源非出于积石禹导河自积石始也易氏曰河自廓州积石军北东北流一百五十里至化城县南八十歩东流一百四十里至鄯州龙支县西南六十里积石山在县西九十八里又三百九十里至河州枹罕县南五十里积石在县西北七十里一名唐述山今人自龙支县山为大积石此山名小积石又三百里至兰州五泉县北二十里东北流三百八十里至防州之防宁县西北有黄河堰又五百三十里至灵州之回乐县枕黄河即后魏刁雍开冨平艾山旧渠通河漑田之地又经灵武县又一千余里至西受降城东流一百八十里至天徳军又二百里至中受降城又三百里至东受降城三城皆唐景隆中张仁愿所筑并在河岸以遏突厥河转南流三百五十里至朔州之鄯阳县西三十里又三百七十四里至岚州之合河县西二里又七十里至石州之临泉县北二十里又经定湖县西二百歩孟门闗在县西一百歩又经平夷县西四五十里又四百二十里至隰州之永和县东六十里又经泰宁县又二百里至慈州之吉昌县北六十里又经文城县孟门山在县西南三十六里河中有山如槽水流悬注七十余尺俗名石槽与龙门相对即龙门之上口为河之巨阨又一百八十里至河中府之龙门县北二十五里乃龙门口所谓至于龙门者也河口广八十歩水陆不通大鱼集其下不得上又二百里至陕州之西北对河为华州华隂县河经太华之北故曰华隂河至东流经陜州之芮城县陜县又五十里至陜石县有厎柱山在河中又二百五十里至河南府王屋县南五十里又至河阳县后为孟州南城四面临河谓之冨平津古谓之孟津又经巩县有五社渡洛水入河谓之洛口亦名什谷张仪所谓下兵三川塞什谷之口者也又经泛水县本汉成臯县一名虎牢三百九十里至衞州汲县南五十里谓之津亦谓之石济津东北流至黎阳县大伾山在县南七里俗号为黎山二百五十里至相州临河县南五里又八十里至澶州顿丘县南二十五里北流一百二十里至魏州之贵乡县大河故渎在县西三里俗云王莽河东北流二百一十里至贝州经城县枯河在县东十里又二百一十里至冀州南宫县洚水故渎在县东南六里以禹河东从故道入海而不入河又一百二十里至沧州下流故道不可复考九河入海当在沧州之北蔡氏曰自积石至龙门三千里经但一书积石不言方向荒逺在所畧也龙门而下因其所经记其自北而南则曰南至华隂记其自南而东则曰东至厎柱又详记其东向所经则曰孟津曰洛汭曰大伾通利军黎阳县临河有山盖大伾也山在大河垂欲趋北之地又记其自东而北则曰过洚水洚水今冀州信都县枯洚渠也周时河徙砱砾至汉又改向顿丘东南流与禹河道背戾汉魏郡邺县有故大河在东北古洚渎自贝州经城北入南宫贯穿信都向北而入故河于信都之北又详记其北向所经则曰大陆曰九河又记其入海处则曰逆河自洛汭而上河行于山其地皆可考自大伾而下垠岸髙于平地故决齧流移水陆变迁而洚水大陆九河逆河皆难指实然上求大伾下得碣石因其方向辨其故道则犹可考也苏氏曰播为九河播分也朱子曰河从积石北行又东乃折而南计应三千里然后至龙门而为西河南流至华隂而极始折而东至厎柱至孟津过洛汭而为南河至大伾而极始折而北流为东河至兖州而分为九复合为一而入海河流于是终矣澄案自汉以来人但知有汉河不能复知禹河入海之处虽迁固且然近世河趋汴泗径淮入海与淮合为一渎河渎遂絶不考古者非惟不知禹河所在虽汉河故迹渐莫能知已
　　嶓冢导漾东流为汉又东为沧浪之水过三澨至于大别南入于江东为北江入于海
　　嶓冢山汉水所出在兴元府西县之西此汉水东源也其西源在三泉县之东始源曰沔迳葭萌入汉郦道元谓东西两川俱出嶓冢而同为汉水是也易氏曰漾水东流百八十里经兴元之南郑县至此名汉水又七十二里至城固县北二里又三百里至洋州兴道县百歩又经金州之汉隂县南二里又五百里至金州西城县北百歩又经洵阳县又经均州之丰利郧乡二县又六百八十里至均州武当县西北四十里水中有沧浪州至此又名沧浪水东南流经襄阳府之乐乡冝城二县又三百六十里至襄阳府襄阳县又三百二十里至郢州长寿县十歩又三百里至复州景陵县南县有水即三澨也又经沔州汉川县至汉阳县大别山之东北入江澄曰汉水南入于江乃循江北岸东行为江之北而入于海夫汉旣入江与江混为一水而又曰东为北江入于海有似别为一水然何也盖汉水源逺流大可亚于江两相匹配与他小水入大水之例不同故于荆州言朝宗于海必以江汉并称盖曰江之入海非独江水实兼汉水江固为江汉亦为江也故汉得分江之名而为北江记其入海者着其为渎也三渎皆自为一渎惟江与汉共为一渎导水九条始之以三水终之以二水而中间记四渎其一河一渎也其二汉与江一渎也其三济渎其四淮渎河渎非无他水入之然皆小水入大水故河得以大并小而专为渎江汉体均敌二水合流所以如此其大不以汉附于江而泯其入海之实故于汉于江并言入海而同为渎也若汉不为渎则东为北江入于海七字衍文而其序当殿导洛之后矣
　　岷山导江东别为沱又东至于沣过九江至于东陵东迤北防于汇东汇泽为彭蠡东为中江入于海
