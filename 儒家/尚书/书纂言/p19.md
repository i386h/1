<!-- { "loadSidebar": true } -->
　　非汝封刑此人杀此人则无或敢有刑人杀人者非汝封又言当劓此人刵此人则无或敢有劓刵人者言用刑之权惟汝得专不可轻用也刑杀刑之重者劓刵刑之轻者刑人之刑轻于杀重于劓刵盖指剕宫二刑而言也孔疏曰此又曰述康叔之文曰下章仿此
　　王曰外事汝陈时臬司师兹殷罚有伦又曰要囚服念五六日至于旬时丕蔽要囚
　　外事谓都邑之事天子地方千里六乡六遂在方四百里内者爲国中公邑家邑小都大都在方四百里外者爲野诸侯大国地方百里方四十里内爲国中其外爲野次国地方七十里小国地方五十里方三十里内爲国中其外爲野野之狱讼各有大夫士自治其事不属国中故曰外事葢如鲁之费郈楚之申息齐之平陆灵邱也臬法也立木爲射之的故谓法爲臬都邑之事在司之者得其人汝陈列任法之司使之师此殷罚之有伦理者殷法乃殷民所习知故师之以治殷民言罚不言刑举其轻者言也要谓诘罪之辞囚谓拘系之人汝又与有司言及罪已诘定明征其辞而囚系其人以待决断者当服着于心而思念之五六日至十日至三月详察审覆情理无差则上其狱而丕断此要囚之人也案周官乡遂之外县野有县士都家有方士掌王城二百里以外至五百里之狱讼各辩其罪而要之或二旬或三旬或三月而上其狱于国司寇听之葢与此诰之意相似
　　王曰汝陈时臬事罚蔽殷彞用其义刑义杀勿庸以次汝封乃汝尽逊曰时叙惟曰未有逊事
　　此言国中康叔自决之事汝陈列用法之事其轻而当罚则断以殷家之常法其重而当刑当杀则择用殷法之合于冝者不可移就汝之意此刑字兼墨劓剕宫次犹次舎之次汝所用之法尽逊顺于理曰是有叙矣惟当曰未有逊顺之事葢道民以德刑措不用乃爲极治法之当未足言也
　　已汝惟小子未其有若汝封之心朕心朕德惟乃知已者毕前起后之辞汝虽年小他人未有能若汝之心者至于我之心我之德惟期于无刑亦惟汝能知之也
　　王曰封以厥庶民曁厥臣达大家以厥臣达王惟邦君汝若恒越曰我有师师司徒司马司空尹旅曰予罔厉杀人亦厥君先敬劳肆徂厥敬劳肆往奸宄杀人厯人宥肆亦见厥君事戕败人宥
　　达通也惟犹与也越助语辞我我康叔也尹谓大夫旅谓众士予予司徒司马司空等也厉虐害之也劳慰安之也厯经也过也谓挺刄及其身伤而未死者也戕杀人者也败厯人者也宥当服重刑而从轻者也前一节武王言我之心欲用徳不用刑惟汝能知之此承前节之意而言上下贵贱皆当使其心通达爲一而相知以庶人之爲民及士之爲臣者通达于卿大夫之家欲其皆知大家之心以卿大夫之爲臣者通达于王与邦君欲其皆知王与国君之心汝若于恒时而曰我之卿大夫士言曰予罔或厉人杀人盖素知其君之心不欲厉人杀人也臣之罔厉杀人者亦其君先敬于慰安其民故其臣所徂往皆敬于慰安其民而不厉之也臣之罔杀人者所往有爲奸宄杀人伤人而情理可悯犹或宥而不杀之亦见其君所行之事于杀人伤人者亦或宥之也此一节旧本错在梓材篇首
　　凡民自得罪寇攘奸宄杀越人于货暋不畏死罔弗憝凡民句絶言凡人之情皆如此也自得罪犹上言自作不典式太甲自作孽之自谓其得罪皆由已稔恶非因人致灾也越人犹顚越人即上文厯人败人孔疏谓不死而伤是也于货谓所以杀伤人者于其货也暋昏愚强暴也憝恶也凡人之情于怙终爲恶寇攘之奸宄甚至杀人伤人而取其货强悍不畏死者无不恶之孟子引此凡民二字在罔弗憝上语意尤明上文言戕杀败厯之奸宄亦或有时宥之盖其情理之可悯者耳若此自得罪不畏死之奸宄凡民罔不恶之则必刑必杀而不可宥孟子所谓不待教而诛者也
　　王曰封元恶大憝矧惟不孝不友子弗祗服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊玆不于我政人得罪天惟与我民彞大泯乱曰乃其速由文王作罚刑玆无赦
　　元恶杀越人于货者也大憝凡民罔不憝也善父母爲孝善兄弟爲友不孝总言父子失道不友总言兄弟失道下乃分言之也字抚爱也天显长幼之分乃天之显道也鞠子幼而未离鞠养之子也哀矜怜也吊至也上文所指元恶人所大恶也况于不孝不友之人父因子之不孝遂不慈其子兄因弟之不恭遂不友其弟其斁伦悖理至此岂不于我爲政之人而得罪乎天所与斯民之常理大泯絶紊乱矣然则如之何哉汝其曰速由文王所作之罚刑以罚之刑之而于此无所赦乎盖不可也
　　不率大戞矧惟外庶子训人惟厥正人越小臣诸节乃别播敷造民大誉弗念弗庸瘝厥君时乃引恶惟朕憝已汝乃其速由玆义率杀
　　不率不孝不友者也戞击也大戞谓罚之刑之而不赦也外谓都邑之官也庶子卿大夫士之庶子爲士者训人犹周官土训诵训训方氏之类多见闻能道说古今逺近之事者正人如周官宫正酒正之类爲一官之长者诸节如符节玺节旌节之类小臣持以出入者引犹引弓之引言满盈其恶义谓君臣之义上文所指一家父子兄弟之不率且欲大治之也况于不令之臣哉夫爲臣者当承宣君之政教今则别有所播扬敷布以造大誉于民间乱政改作违道干誉弗念弗用其君之命以病其君是乃长恶之人爲上之人所恶然则如之何哉汝乃其速用此君臣之义律之而率皆杀之乎盖不可也
　　亦惟君惟长不能厥家人越厥小臣外正惟威惟虐大放王命乃非徳用乂汝亦罔不克敬典乃由裕民惟文王之敬忌乃裕民曰我惟有及则予一人以怿
　　君长谓康叔也能如柔逺能迩之能谓化诲而和顺之意也家人谓父子兄弟一家之人小臣即小臣诸节外正即外庶子训人正人也举其长以包其次也威虐谓无赦率杀也放废弃也典谓五典父子之亲兄弟之序君臣之义在乎以身先之有不孝不友之民弗念弗庸之臣者亦是汝爲君爲长不以德化顺彼一家之人与此小臣外正之官乃惟用威虐以刑杀之是大废弃王命而非以德爲治矣王之命欲以徳乂汝不用徳而用威虐废弃王命也汝亦无不敬行五典以道其民汝所用以裕其民者惟当用文王敬畏之德汝之裕民曰我惟求有以及于文王则我之所喜也
　　王曰封爽惟民迪吉康我时其惟殷先哲王德用康乂民作求矧今民罔迪不适不迪则罔政在厥邦
　　武王旣戒康叔矣又自责于身爽明也明知斯民导迪之则吉康我欲迪民于是惟殷先哲王之徳所用以安治其民者起而求也况今殷民无以迪之则不能自适于吉康之地不迪其民则非惟民陷于凶危而我国亦无政矣
　　王曰封予惟不可不监告汝德之说于罚之行今惟民不静未戾厥心迪屡未同爽惟天其罚殛我我其不怨惟厥罪无在大亦无在多矧曰其尚显闻于天
　　我惟不可不监视于古告汝以德之说于罚之行葢德者本也告汝以罚之行必本于徳之说所谓徳者即上文求殷先哲王以康乂民之德是也戾定也今殷民不安静未定其心道迪之屡屡矣犹未齐同此皆我道民之德未至也不能奉天作君师之意天其降罚而殛我我不敢怨天我之罪无在于大亦无在于多虽小寡亦不可矧至于章显而上闻于天爲天所罚殛则罪大且多矣尚何敢怨乎此亦王自责以儆康叔
　　王曰呜呼封敬哉无作怨勿用非谋非彞蔽时忱丕则敏徳用康乃心顾乃德逺乃猷裕乃以民宁不汝瑕殄戒康叔敬而无忽无作致怨于民之事非善谋非常道者勿用惟断以是心之诚大则在于敏修其徳诚则揆诸心而安顾谓常目在之敏则不怠是以能顾非谋非彞猷之不逺者能饶益其民民乃厎于宁而我不瑕疵絶汝矣
　　王曰呜呼肆汝小子封惟命不于常汝念哉无我殄享明乃服命高乃听用康乂民
　　命谓命爲诸侯之命不于常谓不可常保殄享谓失国而絶朝享天子之礼当明汝所服之王命谓不可昏忘也高汝所听谓当听我所告文考及先哲王之道不可卑汚也
　　王若曰往哉封勿替敬典听朕告汝乃以殷民世享五典者率性之道汝敬而行之勿或失坠听我告汝之言乃以殷民世世爲国君而享于天子矣
　　酒诰
　　商纣酗酒其下化之康叔封于纣都就封之时武王有诰之之辞载之康诰之篇矣又特诰之以此俾徃妹土教戒其臣民勿湎于酒而别爲酒诰之篇
　　王若曰明大命于妹邦
　　命教戒之辞也妹地名纣所都言康叔今旣徃封当明示大教命于彼妹邦之臣民俾勿湎于酒也
　　乃穆考文王肇国在西土厥诰毖庶邦庶士越少正御事朝夕曰祀兹酒
　　文王庙次爲穆故称穆考告勑之使敬谨故曰诰毖庶诸侯之君文王爲西伯故告戒庶邦庶士上中下士少正大夫御事治事之卿皆文王之臣也告戒他国众君本国羣臣于朝夕之间曰惟祭祀得用此酒武王将欲康叔往东土告戒其臣民故先言文王在西土亦如此告戒令康叔法之也
　　惟天降命肇我民惟元祀天降威我民用大乱丧德亦罔非酒惟行越小大邦用丧亦罔非酒惟辜
　　天降命谓天降此教命于人威犹祸也祸之可畏者也武王旣述文王昔者之告戒遂自言曰如今我民作酒惟用之于大祭祀是天以此教人也旣有此酒之后饮者至于沈纵有身者有酗酒之行则大乱而丧失其德有国者有酗酒之罪则非但丧失其徳幷丧亡其凡民之丧德君之丧邦皆因于酒是天以此祸人也
　　文王诰教小子有正有事无彞酒越庶国饮惟祀德将无醉
　　小子者庶民之子孙有正即少正有事即御事不言庶士省文上旣总言文王之诰毖此又分言文王诰教本国之民臣无得常饮酒必因事而后饮及诰敎他国诸侯之君惟祀乃饮其饮以德将之无至于醉
　　惟曰我民迪小子惟土物爱厥心臧聪听祖考之彞训越小大德小子惟一妹土嗣尔股肱纯其艺黍稷奔走事厥考厥长肇牵车牛逺服贾用孝养厥父母厥父母庆自洗腆致用酒
　　此武王授康叔以往妹邦诰民之辞今汝之往惟当言曰爲我之民者各导迪其子孙务本力农惟土地所生之物是爱不爲外慕所诱则其心臧善能聪听祖考彞常之敎及其小大之德小大徳谓所行之善或小或大纯语辞爲民之小子者惟专一其心于妹土之地继尔民股肱之力其种艺黍稷竭力代父兄之劳农隙之时始逺役贾买贸易货物用以孝养其父母至父母当庆爲子者乃自盥洗以示洁敬极其腆厚致用酒以奉亲豳风所谓爲此春酒以介眉寿是也
　　庶士有正越庶伯君子其尔典听朕敎尔大克羞耇惟君尔乃饮食醉饱丕惟曰尔克永观省作稽中德尔尚克羞馈祀尔乃自介用逸玆乃允惟王正事之臣玆亦惟天若元徳永不忘在王家
