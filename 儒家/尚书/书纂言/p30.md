<!-- { "loadSidebar": true } -->
　　秦穆公遣兵袭郑而爲晋所败作誓以悔过此其辞也案春秋左氏传僖公三十年九月晋秦围郑郑使烛之武见秦君秦与郑盟使杞子逢孙杨孙戍之而还三十二年杞子自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰劳师以袭逺非所闻也且行千里其谁不知使孟明西乞白乙出师蹇叔曰吾见师之出而不见其入也公使谓之曰尔何知尔墓之木拱矣秦师遂东三十三年春过周北门左右免胄而下超乗者三百乗王孙满观之曰秦师轻而无礼必败及滑郑商人髙遇之以乗韦先牛十二犒师使遽告于郑郑视客舘则束载厉兵秣马矣使皇武子辞焉杞子奔齐逢孙杨孙奔宋孟明曰郑有备矣不可冀也灭滑而还晋原轸曰敌不可纵夏四月晋败秦师于殽获百里孟明视西乞术白乙丙晋文公夫人文嬴秦穆公女也请舍秦囚晋人归三帅秦伯素服郊次乡师而哭曰孤违蹇叔以辱二三子孤之罪也作誓悔过盖在此时然文公二年春秦又伐晋战彭衙三年夏秦又伐晋封殽尸既作秦誓之后荐兴报复之师乌在其爲能悔过也但其行事虽不践言而其立言则可训故夫子取之圣人不以人废言也如是邵子曰夫子定书终于秦誓知周之必爲秦也
　　公曰嗟我士听无哗予誓告汝羣言之首
　　羣言之首犹曰第一等言语云尔即下文所引古人之言是也
　　古人有言曰民讫自若是多盘责人斯无难惟受责俾如流是惟艰哉
　　讫尽盘乐无逸所谓盘于游田孟子所谓般乐怠敖是也言人尽如此多荒于盘乐己责人之不善此甚无难惟受人责己之不善能如水之流有顺而无逆者是爲难也盘艰难三字协韵
　　我心之忧日月逾迈若弗云来
　　思欲迁善改过惟恐弗及故忧日月之逝若弗复有来日也
　　惟古之谋人则曰未就予忌惟今之谋人姑将以爲亲虽则云然尚猷询兹黄发则罔所愆
　　惟如古先谋国之人则今未能即有其人使来就已忌语辞如诗抑鬯弓忌惟今之谋人姑且将以爲可亲而与之谋虽则曰如此然于今之谋人之中庶几求问老成之人则无所过也此盖悔其违蹇叔之谋也
　　番番良士旅力既愆我尚有之仡仡勇夫射御不违我尚不欲惟截截善谝言俾君子易辞我皇多有之昧昧我思之
　　番番良貌仡仡勇貌截截辩给貌谝巧也皇大也昧昧深潜之意旅力既愆之良士前日所诋墓木既拱者我庶几有其人射御不违之勇夫前日所夸过门超乗者我庶几不愿有其人此二者人品易明前日之失今日复践矣惟有捷给善巧谝言之人以非爲是以是爲非俾君子变易其言辞我大多有其人故昧昧深潜而思之惟恐一日不察复爲所惑也良士谓蹇叔勇夫谓三帅谝言谓杞子此盖悔其用杞子之言也
　　如有一介臣断断猗无他技其心休休焉其如有容人之有技若已有之人之彦圣其心好之不啻如自其口出是能容之以保我子孙黎民亦职有利哉人之有技冒疾以恶之人之彦圣而违之俾不达是不能容以不能保我子孙黎民亦曰殆哉
　　介犹个也断断诚一之貌猗语辞休休易直好善之意容有受也技有才者彦圣有德者彦美士也圣通明也不啻谓心之所好甚于口之所言也子孙黎民言子孙所有之黎民职主也冒忌也违背也俾不达谓在下困穷不使之达也殆危也穆公前既悔用人听言之非矣故又及此言能容之人进贤利国不能容之人妨贤病国
　　邦之杌陧曰由一人邦之荣懐亦尚一人之庆
　　杌陧不安也懐安也结上文言国之危殆系于所任一人之非国之荣安系于所任一人之是










　　书纂言卷四下
