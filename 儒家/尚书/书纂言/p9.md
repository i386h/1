<!-- { "loadSidebar": true } -->
　　伊水出虢州卢氏县熊耳山东北至河南府巩县入洛水出河南郡旧谷城县潜亭北至偃师入洛涧水出渑池县白石山至新安入洛伊涧三水入洛而洛水入河此言四水皆入于河犹汉入江江入海而荆州言江汉朝宗于海意同盖四水并流大小相敌故也
　　荥波旣猪
　　荥波二水名周官职方氏豫州其川荥雒其浸波溠荥在今郑州荥泽县西五里敖仓东南郑氏谓荥今塞为平地荥阳民犹谓其处为荥泽郦道元曰禹塞淫水于荥阳下引河东南以通淮泗济水分河东南流汉明帝使王景即荥水故渎东注浚仪谓之浚仪渠汉志谓荥阳县有狼荡渠首受济是也南曰狼荡北曰浚仪一也荥渎水受河水有石门谓之荥口石门波水尔雅云水自洛出为波山海经曰娄涿之山波水出其隂北流注于谷二説不同未详孰是
　　导菏泽被孟猪
　　菏泽在兴仁府济隂县南三里其地有菏山故名其泽为菏泽也盖济水所经水经谓南济东过句县南又东过定陶县南又东北菏水东出焉是也被被覆而及之也孟猪在睢阳郡虞城县西北周官作望诸左传尔雅作孟诸汉志作盟猪史记作明都夏氏曰菏泽水盛余波被于孟猪如弱水余波入于流沙也不言入言被者水盛乃被之不常入也
　　厥土惟壤下土坟垆
　　土不言色色不一也垆疏也顔氏曰而疏説文曰黒刚土土质髙下不同故别而言之
　　厥田惟中上厥赋错上中
　　田中上第四等赋错上中第二等而间或第一等也盖冀赋第一或时少于豫则降为第二而升豫为上上豫赋第二或时多于冀则升为第一而降冀为上中也
　　厥贡漆枲絺纻
　　周官漆林有征周时豫为畿内故征而不贡禹时豫在畿外故贡而不征纻麻属林氏曰顔师古谓织纻为布及练然经但言贡纻或成布未成布不可详
　　厥篚纎纩
　　纩绵也林氏曰纎与纩二物也
　　锡贡磬错
　　磬错治磬之错也凡锡者非常贡故于末特言之非贡物故言纳不言贡橘柚磬错虽是贡物非常制所贡也故言锡贡
　　浮于洛达于河
　　豫去帝都最近其东境径自入河其西境由洛达河此第八章
　　华阳黒水惟梁州
　　东距西岳华山之南西据黒水
　　岷嶓旣艺沱潜旣道
　　岷嶓二山名岷江源所出嶓汉源所出二源旣涤水无阻滞泛溢之患其山已可种艺也沱潜江汉别流之在梁州者成都府郫县东有沱水西入江又彭州导江县西南有沱水东入江又洋州眞符县有灊谷水西南入汉灊音潜凡江汉支流或大或小或长或短皆名沱潜不拘一处岷嶓艺则江汉之上源治矣沱潜道则江汉之下流治矣
　　蔡蒙旅平和夷厎绩
　　蔡蒙二山名蔡山在雅州严道县蒙山在雅州名山县郦道元谓其山上合下开沬水迳其间溷崖水脉漂疾厯代为患蜀郡太守李冰卒凿平溷崖则二山在禹为用功多也旅祭名旅平者治功毕而祭以告水患之平和夷自严道而西地名和川夷人居之旅祭二山而和夷所居之地亦致功也林氏曰今雅州有和川镇即和夷故地
　　厥土青黎
　　黎黒也土不言质质不一也
　　厥田惟下上厥赋下中三错
　　田下上第七等赋下中第八等三错者或时错出第七则降扬于下中而梁为下上或时错出第九则升兖于下中而梁为下下随本等第八为三故曰三错
　　厥贡璆铁银镂砮磬熊罴狐貍织皮西倾因桓是来璆玉磬铁柔铁银白金镂刚鐡可镂刻者也磬石磬先铁后银铁多于银也后世蜀之卓氏程氏以铁冶冨拟封君见梁州产铁之多也熊似豕罴似熊而黄狐类犬而长尾貍则狐之小者孔氏谓以四兽之皮织今通外国之俗者为澄言曰织皮者兽皮熟之去毛削令至薄裁令极细如缕以金傅之织而为布非缝皮为裘亦非织毳为褐也西倾山名在洮州临潭县西南桓水名水经曰西倾之南桓水出焉叶氏曰中国之贡疑西倾即西戎之境熊罴狐貍织皮文当与西倾因桓是来相属谓四兽织皮西倾之戎因桓水而来以通中国献方物也澄案西倾山虽属雍州然山趾所必广西倾之戎盖在梁州境内此句特为织皮之贡而言章末乃緫言一州贡物达于帝都之道他州之贡则皆然旧注以此句属下文浮于潜之上者非是
　　浮于潜逾于沔入于渭乱于河
　　凡汉水分支可以容舟处皆潜也不言浮汉而言浮潜者随其支流径便不必至汉乃浮也桑钦叙汉自西乐城以上为沔度水口以下为汉大率汉之支流皆名潜汉之上流皆名沔此由潜以逹汉也沔在山南属梁州渭在山北属雍州水不可通自沔而北陆行度陇至于渭濵乃用舟顺流而不可逾越渭口而遂渡河也文当曰入于沔逾于渭盖二文互也汉武帝时人有上书欲通襃斜道及漕事下张汤问之云襃水通沔斜水通渭皆可以漕从南阳上沔入襃襃絶水至斜间百余里以车转从斜下渭蔡氏曰襃斜之间絶水百余里故曰逾然当曰逾于渭今曰逾于沔又未可晓絶河而渡曰乱
　　此第九章
　　黒水西河惟雍州
　　西跨黒水东至西河西河主冀都而言龙门之河在冀西也
　　弱水旣西
　　弱水出吐谷浑界穷石山自张掖郡删丹县西至合黎山与张掖县河合旣西者导之西流也栁宗元曰其水无力不能芥投之则垫没及底故名弱水
　　泾属渭汭
　　泾水出安定岍头山易氏曰岍头山一名崆峒连亘原州髙平百泉平凉三县泾水东南流至泾州临泾县保定县邠州冝禄县永夀县又东北流至京兆醴泉县九嵕山东仲山西当水出山处故汉名谷口县白渠漑田在此地又自池阳东流至泾阳县南七里左传襄十四年诸侯伐秦济泾而次在此地东南流至髙陵县东北流至云阳县西二十五里即郑国凿渠处又东流而入渭洛入河处谓之洛汭渭入河处谓之渭汭泾至云阳县而入渭又至华州华隂之永丰仓而入河此二百八十里间泾与渭相连故曰泾属渭汭
　　漆沮旣从沣水攸同
　　漆沮二水名漆水自耀州同官县东北界来经华原县沮水自坊州升平县北子午岭出下合榆谷慈马等川至华原县合漆水至同州朝邑县东南入渭从如恒卫旣从之从沣水出京兆鄠县北东至咸阳县经上林苑与渭水合为一故曰同案水经漆水出扶风杜阳县氏曰此邠州漆也程氏曰杜阳今岐山普润县之地亦汉漆县之境非禹贡之漆水也
　　荆岐旣旅终南惇物至于鸟鼠
　　荆岐二山名荆北条荆山在耀州富平县掘陵原岐在鳯翔岐山县东北十里终南惇物鸟鼠三山名终南一名太一山在京兆万年县南五十里惇物一名垂山在武功县鸟鼠俗呼为青雀山在渭源县西举三山而不言所治者蒙上文旣旅之文也
　　原隰厎绩至于猪野
　　广平曰原下湿曰隰诗曰度其隰原即此也在邠州猪野泽名武威县东北休屠泽是也治水成功自髙而下故先言山次原隰次陂泽也
　　三危既宅三苗丕叙
　　三危山名未详其地地记以为在鸟鼠之西而南当岷山或以为炖煌左传曰先王居梼杌于四裔故允姓之奸居于瓜州即炖煌也叙谓服从政教也舜窜三苗之君于三危者犹尚桀骜顽不即功盖三苗故地山川险恶气习使然今湖南徭洞时犹窃俘而询之多为猫姓岂其遗种欤
　　厥土惟黄壤
　　黄者土之正色林氏曰物得其常性者最贵雍州黄壤故其田他州莫及
　　厥田惟上上厥赋中下
　　田上上第一等赋中下第六等或谓荆州厥赋下上上错之等是与雍州两易而此不言错何也曰荆赋或时多于雍则错出第六而雍为第七自是荆之赋有増羡而非雍之赋有减杀也故荆言错而雍不言错
　　厥贡惟球琳琅玕织皮昆仑析支渠捜西戎即叙球琳皆羙玉或云球玉磬琅玕羙石似珠今南海有青琅玕瑚属也昆仑析支渠搜皆西戎国名昆仑在临羌西析支在河闗西渠搜近朔方地即犹即工之即叙犹丕叙之叙即叙言臣顺而効贡也梁州织皮西倾之戎所贡雍州织皮此诸国之戎所贡易氏曰临羌西即今兰州之地河闗西即今积石军之地朔方郡有渠搜县水经云河自朔方东流经渠搜故城礼大戴记云北渠捜西戎又在三国之外如汉之西域亦緫三十六国旧本织皮至即叙十二字在防于渭汭之下苏氏曰其文当在球琳琅玕之下浮于积石之上今从之
　　浮于积石至于龙门西河防于渭汭
　　积石山名禹导河所始处龙门在河中府龙门县雍之贡道有二北道自积石至西河南道自渭入河北道自龙门而下与南道防于渭汭蔡氏曰他州入贡亦必不止一道此例以互见耳案邢恕奏乞下熙河路打造船五百只于黄河顺流放下至防州西小河内藏放熙河漕使李复奏窃知邢恕欲用此船载兵顺流而下去取兴州契勘防州之西小河咸水其濶不及一丈深止于一二尺岂能藏船过防州入韦精山石峡险窄自上垂流直下髙十丈船岂可过至西安州之东大河分为六七道散流渭之南山逆流十里方再合逆溜水浅滩碛不胜舟载此声若出必为夏国侮笑事遂寝邢恕之防如李复之言可谓谬矣然此言雍州贡赋之路亦曰浮于积石至于龙门西河则古来此处河道固通舟楫矣而复之言乃如此何也姑录之以备参考云
　　此第十章
　　导岍及岐至于荆山逾于河壶口雷首至于太岳厎柱析城至于王屋太行恒山至于碣石入于海
　　陈氏曰随山治水故以导言水源出于山因山以相水之源委山有涧谷者导而纳之川朱子曰导山自北而南据导字分南北二条而江河为之纪二条又分为四郑氏曰岍岐为正隂列西倾为次隂列嶓冢为次阳列岷山为正阳列澄案毎列之中又有二焉此条河渭北境之山北条之北也岍岐荆三山在渭北北条之北之一也岍在雍州岍源县西六十里北与陇山接今之陇山天井金门秦岭山皆古之岍也逾谓行及河濵用舟截流横渡逾越河濵而又出陆也壶口雷首太岳厎柱析城王屋太行恒山碣石九山在河北北条之北之二也雷首一名中条山在河中府河东县南十五里太岳即霍山在晋州霍邑县东三十里厎柱在陜州陜县东北五十里山在水中破为三穿河出其间有似于门俗名三门山析城在王屋县西北七十里山峰四面如城有南门焉王屋在垣曲县北十五里周廻一百三十里髙三十里山形如屋太行连亘河北诸州泽州之晋城陆州怀州之河内武涉修武以至于河北境皆太行所经故太行在河北为天下之脊恒山北岳也在汉常山郡上曲阳县西北入于海言山傍之水皆入海也
　　西倾朱圉鸟鼠至于太华熊耳外方桐柏至于陪尾岍与西倾皆雍州山故西倾不言导其文蒙于导岍也此条大河南境之山北条之南也西倾朱圉鸟鼠太华四山北条之南之一也朱圉在秦州清水县伏羗镇西南六十里太华西岳也在华州华隂县南八里熊耳外方桐柏陪尾四山北条之南之二也熊耳在虢州卢氏县南五十里外方中岳嵩山也在河南府登封县西北二十三里桐柏一名大复山在唐州桐柏县西南九十里陪尾案唐志泗水县有陪尾山泗水出焉盖此是也孔疏以安州安陆县横尾山为陪尾者非是
　　导嶓冢至于荆山内方至于大别
　　此条江汉北境之山南条之北也嶓冢荆山二山在北南条之北之一也嶓冢在兴元府金牛镇东二十八里其山中髙东西下形似冢山以东水皆东流山以西水皆西流俗谓分水岭荆山在荆门军当阳内方大别二山在江北南条之北之二也内方一名章山在复州竟陵县大别在汉阳军汉阳县汉水入江处鄂州在江南岸北对此山
