<!-- { "loadSidebar": true } -->
　　此武王授康叔以往妹邦诰臣之辞庶士有正越庶伯君子与篇首所称庶士少正御事同有正即少正庶伯君子众官之长即御事也尔康叔与其臣也尔臣常主于听我之敎戒必不以酒废事凡燕享祭祀之礼皆有俎有羞先进俎后进羞羞者惟国养耆老之时尔大能进羞于老者侍君燕饮之时尔大能进羞于君此时尔乃可因而饮酒以醉食肉以饱若非养老侍燕则不得饮也又有大于典听朕敎者尔能自修其德也惟曰尔能永逺监观省察动作有稽欲其德无过不及必不以酒丧德惟祭祀之时尔尚能进羞以馈祀祖考此时尔乃可因而饮酒自介景福用以逸乐若非祭祀祖考则不得饮也如此乃真可爲王家有正有事之臣如此天亦佑助尔之大德在王家亦永逺不忘尔也非止爲一国之贤臣而已
　　王曰封我西土棐徂邦君御事小子尚克用文王敎不腆于酒故我至于今克受殷之命
　　徂往也御事之下不言少正庶士以大统小也文王昔爲西土之君常教戒其臣民文王旣终西土非往日之邦君矣而臣民犹能遵用文王之遗教不敢腆于酒文王徳教盛行永久不替天所佑助故我用至于今日遂能受殷之命而有天下也
　　王曰封我闻惟曰在昔殷先哲王迪畏天显小民经徳秉哲自成汤咸至于帝乙成王畏相惟御事厥棐有恭不敢自暇自逸矧曰其敢崇饮
　　殷先哲王谓汤迪畏犹言实畏天显天道之显明经常秉持哲者德之明也成王守成之王畏相敬畏之相相谓辅弼师保在王左右者也棐有恭犹内则言不有敬事崇犹崇酒之崇过饮而崇足也言汤畏天畏民明徳日新自汤以后之成王畏相及治事之卿大夫虽平居燕息之时非有所恭敬之事犹且忧勤不敢自闲暇逸乐况敢过饮乎
　　越在外服侯甸男衞邦伯越在内服百僚庶尹惟亚惟服宗工越百姓里居罔敢湎于酒不惟不敢亦不暇惟助成王德显越尹人祗辟
　　外服邦国之诸侯侯甸男衞举四服以包其余邦伯邦君及其州牧也内服都鄙之臣百僚庶尹都鄙之庶士周官所谓殷也亚都鄙之大夫周官所谓伍也服都鄙服官政之卿周官所谓两也宗工王朝公卿大夫及王子弟之食采邑爲大宗者都鄙之长也百姓里居民之居于闾里者尹人邦国都鄙之尹其民者辟法也承上文言不止殷王与公卿大夫不敢崇饮外而邦国诸侯内而都鄙羣臣下而闾里百姓皆无敢湎于酒者臣勤其职民勤其业亦无暇于饮也爲臣但知助成王之明德爲民但知助尹人之祗敬奉法而已
　　我闻亦惟曰在今后嗣王酣身厥命罔显于民祗保越怨不易诞惟厥纵淫泆于非彞用燕丧威仪民罔不防伤心惟荒腆于酒不惟自息乃逸厥心疾狠不克畏死辜在商邑越殷国灭无罹弗惟徳馨香祀登闻于天诞惟民怨庶羣自酒腥闻在上故天降丧于殷罔爱于殷惟逸天非虐惟民自速辜
　　亦惟曰继上文惟曰而言后嗣王纣也酣身酣酒于身也言其命令之出无能明于民之当祗保及民怨之不易弭纵恣意也淫沈溺也泆放失也燕亵慢也衋痛意息止也大惟其纵意以淫泆于非彞用燕丧其威仪民无不防然伤心悼其将亡者纣惟乱腆厚于酒更不自止息乃肆爲逸豫商邑王畿千里之内殷国天下诸侯之国罹忧也其心忿疾狠戾不克畏死其罪积聚在商邑及殷之侯国得罪于畿内之民天下之民虽至于灭亡而不以爲忧德馨香祀以德之馨香祀神也民怨庶羣自酒谓民所以怨皆纣与其羣臣自酒而召怨也天不闻其以德感格于神之馨香但闻其与羣臣自酒召怨于民之腥秽天降丧而不爱之者惟以其逸豫故也盖天非虐惟民自速其罪民犹人指纣而言速召也
　　王曰封予不惟若兹多诰古人有言曰人无于水监当于民监今惟殷坠厥命我其可不大监抚于时
　　抚犹以手案循而视之也我不惟如此多诰所以详言汤及纣之事者葢以古人有言谓人无于水而监水能见形之妍丑而已当于人而监则其得失兴亡可知今殷人自速辜旣坠命矣我其可不大监视于是乎
　　予惟曰汝劼毖殷献臣侯甸男衞矧太史友内史友越献臣百宗工矧惟尔事服休服采矧惟若畴圻父薄违农父若保宏父定辟矧汝刚制于酒
　　劼毖勤力戒勑而使敬畏也献臣侯甸男衞之贤臣封爲诸侯者当时侯国多承殷之旧也案周官太史掌邦之六典八法八则内史掌王之八柄之法此太史友内史友乃殷时太史内史之官废居纣都康叔与爲宾友者献臣百宗工皆殷贤臣之不仕者尔事服事于尔者大夫也服休职之优闲者服采职之繁剧者若畴汝之畴类三卿也圻父司马薄迫也司马掌封圻薄伐愆违农父司徒也司徒掌农事顺保万民宏父司空也宏宫室之宏司空定度地居民之法故曰定辟矧汝句絶先劼毖殷民之爲诸侯者次及殷臣之爲宾友不仕者然后及康叔之臣自卑而尊然后及康叔之身而总戒之曰凡殷之臣及汝之臣及汝之身皆当刚制于酒
　　厥或诰曰羣饮汝勿佚尽执拘以归于周予其杀又惟殷之迪诸臣惟工乃湎于酒勿庸杀之姑惟敎之有斯明享乃不用我敎辞惟我一人弗恤弗蠲乃事时同于杀
　　诰告字通用饮不羣则不久亦未至于荒败惟羣饮则酗矣周京师也其者未定之辞诸臣众臣官之卑者工宗工官之尊者蠲除也其或有人告汝之臣羣聚饮酒汝勿纵失尽执拘以归于京师予当详其罪可杀者杀之若殷家所迪之众臣及宗工湎酒者予勿用杀之姑惟敎之其有从斯敎者则襃显之使明享其报以示劝乃或不用我教辞不恤我一人不蠲除其湎酒之事是则同于杀前兼戒民臣至此则略于民而独详于臣者盖臣者民之师表臣正则民正矣
　　王曰封汝典听朕毖勿辩乃司民湎于酒
　　辩使也汝常主听我诰毖之言勿使尔司民之官湎于酒
　　梓材
　　案召诰言甲子周公乃朝用书命庶殷侯甸男邦伯疑此篇即其命侯甸男邦伯之书也召诰召公率诸侯陈币而有进戒之辞葢所以荅此篇之意故此篇列于召诰之前若其命庶殷之书则多士是也列于洛诰之后者盖周公献卜之事在命庶殷之先也吴氏曰此书设谕者三不于其先其次取之而独取其后梓材名篇不可考矣
　　惟三月哉生魄周公初基作新大邑于东国洛四方民大和会侯甸男邦采衞百工播民和见士于周周公咸勤乃洪大诰治
　　哉生魄朢后也基始营作四方民诸侯各以其国之民来赴役者也营筑劳事民之至者乃大和犹文王作灵台而庶民子来也会五服诸侯以时见之礼相见也周制侯甸男邦采衞蛮夷镇藩九服独举上五服者以蛮夷镇藩皆夷狄也男下有邦字以男居五服之中举中则五服皆有邦可知百工周公官属播鼓动之意见犹论语从者见之之见士诸侯之士率其民者也勤谓劳抚之成王七年三月朢后周公新作洛邑而赴役之民皆大恱周公于是以会礼见五服诸侯百工又因民之恱而鼓动之虽士之微亦使得见而周公皆抚劳之因大诰以王居洛邑治民之意也旧本此一节误在康诰篇首而康诰内一节误冠此篇之首盖互错一简也苏氏移此一简于洛诰篇首者非是盖与彼文意不相联贯又详彼处即无缺简不待补也惟吴氏说得之今附见篇末
　　王啓监厥乱爲民曰无胥戕无胥虐至于敬寡至于属妇合由以容王其效邦君越御事厥命曷以引养引恬自古王若玆监罔攸辟
　　此以下疑即周公告侯甸男邦采衞之辞然文阙不可复考存者亦颠倒失次今姑据其存者略爲叙正而释其义啓开监侯国也敬当作矜与鳏同属对长而言谓其子弟妇对夫而言谓长与属之妻辟偏邪也谓王之所以开置监国爲治民也其命监之意葢曰无相与戕杀虐害其民虽至于鳏寡穷民及其家之属与妇皆合聚由是以容蓄之王之所以责效侯国之君及其御事之臣者其命何以哉惟欲引长斯民生养安恬之道而已自古王者皆如此故其所立之监皆能遵上意而无有偏邪也
　　皇天旣付中国民越厥疆土于先王今王惟曰先王旣勤用明德怀爲夹庶邦享作兄弟方来亦旣用明徳后式典集庶邦丕享
　　先王文王武王也皇天旣付与中国之民及其疆土于先王今王之意惟曰先王旣勤于用其明德以怀抚爲已夹辅之诸侯俾庶方之来享者皆作而起兄弟之国方方而来矣亦旣用其明德能使羣后之式用典章者皆聚集而庶邦无不来享者矣享言同姓之国丕享幷言异姓之国
　　肆王惟徳用和怿先后迷民用怿先王受命惟曰若稽田旣勤敷菑惟其陈修爲厥疆畎若作室家旣勤垣墉惟其涂墍茨若作梓材旣勤朴斵惟其涂丹雘
　　迷民商之顽民也先谓纣之民后谓纣之遗民复与武庚爲乱者故曰先后迷民先王受命谓先王受天所命之民也言今王但当如先王之用其明德以和恱商家先后之迷民又用以慰恱周家先王之受命民也迷民专指殷民迁洛者而言受命泛指四方诸国之民而言稽治敷广菑芟去草陈列修治疆畔畎通水渠也塈仰泥茨葢也梓良材可爲器朴粗治之也斵精治之也丹赤石雘采色之名言先王用徳以怀诸侯已如稽田之敷菑作室家之垣墉作梓材之朴斵矣今惟当用德以成其终如陈修而爲疆畎涂之以塈而茨之涂之以丹而雘之也故宅洛邑土中以賔四方诸侯者盖爲此耳
　　己若玆监惟曰欲至于万年惟王子子孙孙永保民若玆言如上文所云也诸侯之君自今以往咸愿周之王业至于万年之久俾王之子子孙孙长保其民而已吴氏曰此篇庶邦享作兄弟方来庶邦丕享之类与四方民大和会侯甸男邦采衞百工播民和见士于周之意若相始终王啓监以后若洛邑初成诸侯毕至之时周公进戒之辞曰中国民亦谓徙居于洛在天地之中也其曰若稽田作室家作梓材皆爲作洛而言欲其克终也
　　召诰
　　春秋左氏传曰武王克商迁九鼎于洛邑史记载武王之言曰我南望三途北望岳鄙顾瞻有河粤瞻洛伊毋逺天室营周居于洛邑然则武王固欲宅洛矣周公相成王成武王之志此时召公先至经始周公继至成终庶殷之民旧迁在洛者诸侯之民新来赴役者同力输作营洛功毕周公归镐而召公率诸侯作书致诰以荅周公甲子诰治之辞幷以告庶殷御事俾与闻之所谓公事公言之也而因周公之归以达于王召公所诰故曰召诰蔡氏曰其书拳拳于厯年之久近反复乎夏商之废兴以諴小民爲祈天命之本疾敬德爲諴小民之本一篇之中屡致意焉古之大臣其爲国家长逺虑盖如此
　　惟二月旣朢越六日乙未王朝步自周则至于丰惟太保先周公相宅
　　二月成王十七年之二月日月相朢谓之朢或十五日或十六日或十四日旣朢朢后一日也若十六日旣朢则乙未二十一日也周镐京也丰去镐二十五里文武庙在焉王至丰以宅洛之事告庙也太保召公也告庙召公乃先周公往洛以相宅
　　越若来三月惟丙午朏越三日戊申太保朝至于洛卜宅厥旣得卜则经营
　　越若语辞来犹来年来日之来承上二月而言故云来三月丙午三月三日也月三日明生始出西方谓之朏戊申五日也卜宅用卜宅都之地也得卜卜而吉也经营规度城郭涂巷庙社朝市寝室之位也
　　越三日庚戌太保乃以庶殷攻位于洛汭越五日甲寅位成
　　庚戌七日也庶殷殷之众纣都之民迁在洛者就役之也攻治也甲寅十一日也位成左祖右社前朝后市等位置已定也召公之攻位但用殷民不用周民何也盖洛邑畿内之民不征其力诸侯四方之民又未至洛惟殷民迁在洛者可役而攻位之攻力亦省且易故也
