<!-- { "loadSidebar": true } -->
　　防龙二臣名亦因伯夷之让而申命之使仍旧职以终其事若前之申命稷契臯陶也胄长也胄子天子之元子公卿大夫元士之适子也直者径行温者和煦寛者宏量栗者严密刚者坚劲虐者残酷简者省约帝言命汝为典乐之官欲俾汝教胄子以变化其气质之偏也直者不足于温故欲其温寛者不足于栗故欲其栗所以益其不及也刚者易至于虐故欲其无虐简者易至于傲故欲其无傲所以损其太过也四者姑举其大凡其他莫不皆然而所以变化气质专在于乐是以教胄子必属典乐之官而周官掌成均之法以乐徳乐语乐舞教国子亦大司乐所职也诗以言陈述其心也在心为志发言为诗故诗者所以言其心之志歌以口唱叹其诗也永长也诗若急疾读过则其辞短促必歌之于口每字延引迟久使之悠长故歌者所以永其诗之言永或作咏永或同义声谓五声最浊者为宫稍浊者为商微浊微清者为角稍清者为征最清者为羽依慿倚也所歌之辞若无清浊髙下之节自始至终皆同则虽迟久悠长亦不足听故曰歌辞之永必慿依于五声而抑扬髙下之五者清浊相间迭用然后错杂成文而不质俚故曰声依永律之十二管长者声浊短者声清和谓五声匀调也盖宫商角徴羽之髙下无定准必以律管之长短定之每律之宫各有商征羽而不相乱其长短之度不可有分厘之差然后其声匀调故曰律和声声和律不特歌声匀调施之八音皆能谐和而无相夺伦矣相夺伦者商太下则夺宫之伦太髙则夺角之伦角太下则夺商之伦太髙则夺征之伦征太下则夺角之伦太髙则夺羽之伦羽太下则夺征之伦太髙则夺变宫之伦不相夺伦而和足以感格神明变移风俗故用之于神则神和用之于人则人和也
　　帝曰龙朕堲谗説殄行震惊朕师命汝作纳言夙夜出纳朕命惟允
　　火熟之土曰堲烛头之烬亦曰堲皆有熄灭不生之义音与疾相近古字或通用故孔传曰疾也谗説诬譛人之言也殄行伤害人之事也震动也惊犹骇也师众也帝言造谗譛以伤害人者骇动众听易于惑人我欲熄灭之故命汝为纳言之官凡夙夜之间上言之出下言之入惟其允当而后出纳之蔡氏曰命令政教审之既允而后出敷奏复逆审之旣允而后入则谗説不得行邪僻无自进矣孔疏曰纳言者听下言纳于上出朕命者受上言宣于下纳言下纳于言朕命有出无纳官名纳言又云出纳朕命互相见也○澄曰舜命九官新命者四人禹垂益伯夷也因人之让而以旧职申命之者五人稷契臯陶防龙也或因汝典乐汝作纳言之上有命字遂以防龙二人亦为新命者非也今案帝问而命臣拜而让之新命也不问而命不拜不让者申命也防龙若果新命则臣受君之命岂得不拜王氏曰百揆者百官之首故先命禹养民者王道之始故次命稷富之然后教之故次命契刑所以弼教故次命臯陶工者成器以为天下利治人之末故次命垂治人者略具然后及草木鸟兽故次命益自百工至于鸟兽草木咸若则隆礼乐之时也礼乐者治之大成所以事天地鬼神而和理万物故次命夷防有礼而后乐生焉故先夷后防陈氏曰羣贤虽盛苟谗闲一行则贤者不安前功废矣命龙于末所以衞羣贤而成其终犹命十二牧终之以难任人夫子论为邦终之以逺佞人也
　　帝曰咨汝二十有二人钦哉惟时亮天功
　　二十有二人四岳十二牧九官也人君之位天位也人臣之职天职也天下之事无一非天之事故曰天功舜践位之初询四岳咨十二牧命九官而又緫命之曰汝二十有二人者其敬哉惟于是而亮天之事盖明于其事则善于其职矣
　　三载考绩三考黜陟幽明庶绩咸熙
　　考核实也三考九载也黜贬退也陟升进也幽谓暗于其事而隳废所职者明谓明于其事而脩举所职者考绩至三厯年至九则人之贤否事之得失毕见故黜其幽陟其明考核精赏罚当人人勉力事功是以庶绩咸熙也帝既咨命羣臣史因述其考绩黜陟之法于后而并及其效如此且于尧舜二帝在位之事皆以庶绩咸熙四字终之辞虽简而所该则大矣
　　分北三苗
　　分谓使之离异二人随顺为从二人相背为北三苗之君前既窜于三危而三苗之民尚居故地顽而习恶治水之役违拒上命羣类众多终必为乱故迁徙之使分各居不得聚在一处既全其生又免于乱圣人立心之仁处事之义两尽其道矣舜在位三十有三载而始荐禹自代今书所载自初年咨命羣臣之外惟有考绩分北二条其他无事可见夫子曰无为而治者其舜也与朱子曰绍尧之后又得人以任众职故无所为澄以书稽之尤信
　　舜生三十征庸三十在位五十载陟方乃死
　　前章纪舜摄位之事而于章末叙尧之终此章纪舜在位之事故于章末緫叙舜之始终征召也陟方犹言升遐也舜生三十年尧方召用厯试三年居摄二十八年通三十年乃嗣尧位又五十年而崩也舜以服尧丧毕之明年正月践位而此五十载自尧崩之明年始何也盖尧崩而天下无君舜虽未为天子而纪年则当属之舜故始自尧崩之明年为舜元年如汉王五年方并项氏得天下然秦亡而天下无君汉王虽未称皇帝而纪年则当属之汉故始自入闗之年为汉元年也韩子曰陟方乃死传谓舜升道南方以死竹书纪年帝王之没皆曰陟陟升也谓升天也书曰殷礼陟配天言以道终其徳协乎天也舜之没云陟者与竹书同文方乃死者所以释陟为死也地之东南下如言舜南巡而死冝言下方不得言陟方也朱子曰案此得之但不当以陟字为句絶尔方犹云徂乎方之方林氏曰陟方乃死与扬子黄帝尧舜殂落而死文同
　　此第四章舜在位之事
　　臯陶谟
　　谟谋也典者载尧舜二帝之善政谟者载臯陶禹二臣之嘉言
　　臯陶曰允迪厥徳谟明弼谐禹曰俞如何臯陶曰都慎厥身脩思永惇叙九族庶明励翼迩可逺在兹禹拜昌言曰俞
　　迪犹导也明谓明哲之人弼犹辅也谐犹汝谐之谐惇厚而笃也叙各得其伦理也庶众也励勉也翼犹弼也言臣之于君信实开导其徳所资之谋谟必以明者为辅弼而谐和之所谓允迪厥徳者谨其身之所脩而思永久则其徳终始如一也身脩则家可齐故能惇叙九族所谓谟明弼谐者庶明之人勉励辅翼则国治也国治则天下可平故自一国之迩可推而及于天下之逺者在此臯陶禹问荅于帝前臯陶所言善故禹拜而然其言孟子曰禹闻善言则拜
　　臯陶曰都在知人在安民禹曰吁咸若时惟帝其难之知人则哲能官人安民则惠黎民怀之能哲而惠何忧乎驩兜何迁乎有苗何畏乎巧言令色孔壬
　　申上文之意言庶明励翼者在于知人迩可逺者在于安民帝帝舜也禹谓臯陶言治国平天下惟在于知人安民二者诚能如是之所言然人未易知民未易安帝舜虽圣当以二者为难而不可忽也知人则有明哲之智而能官使人才安民则有惠爱之仁而民心无不归向巧好令善孔甚也好其言善其色佞伪于外而包藏于中甚深盖指共工也前此忧驩兜而放之于崇山以其阿党惑上而害于知人也迁有苗而窜之于三危以其威虐残下而害于安民也畏巧言令色孔壬之共工而流之于幽州以其静言象恭奸回叵测而于知人安民俱有害也既能哲又能惠则知仁两尽虽有如共驩三苗亦不能昏吾之智梗吾之仁而何怪乎忧之迁之畏之哉或问人之难知民之难安何也曰尧舜之智而不徧物当务之为急天下之人品不一也岂两耳目之聦明所能尽知脩已以安百姓博施于民而能济众尧舜其犹病诸天下之民至众也讵可谓覆载之内无有匹夫匹妇不得其所者乎虽大圣人不敢自足也
　　臯陶曰都亦行有九徳亦言其人有徳乃言曰载采采禹曰何
　　此以下自亦行有九徳至政事懋哉懋哉言知人之事自天聦明至敬哉有土言安民之事行者行于身徳者得于心言犹王制所谓辩论官材也载始行也采采事其事也观其身之所行则知其心之所得其别有九者人不可求备苟有一徳可矣此知人之法也先论量其人之有何一徳乃论量其人曰可以事何事此官人之法也何者禹复问其详而臯陶于下文乃详陈之也
　　臯陶曰寛而栗柔而立愿而恭乱而敬扰而毅直而温简而亷刚而塞彊而义彰厥有常吉哉
　　此详陈行有九徳之目愿谨慤也乱治也才能可以治乱也扰驯狎也毅果决也亷有分辩也塞实也义合宜也寛宏而缜栗则不濶疏柔顺而植立则不懦弱谨愿而恭肃则不至于朴野而不文有治才而敬畏则不至于逞能而妄作驯扰而果毅则不至于少断径直而温和则不至于多忤简畧而亷隅则不至于无分辩刚健而有实则非虚矫恃气之刚彊勇而有义则非鬭狠为乱之彊寛与直对柔与刚对乱与简对扰与彊对而转语辞合二长为一徳则不偏皆天之所与学之所成自然而然之懿非以彼济此之谓彰著也有常久而不变也徳着于外终始不变是为吉徳也
　　日宣三徳夙夜浚明有家日严祗敬六徳亮采有邦翕受敷施九徳咸事俊乂在官百僚师师百工惟时抚于五辰庶绩其凝
　　此详陈言其人有徳乃言曰载采采之意三徳六徳谓九徳之中或得其三或得其六也宣达之也浚谓脩事明谓通晓有家卿大夫之家也严祗敬礼之也亮亦通晓之谓采亦脩事之谓有邦诸侯之国也翕合也兼收而并蓄之曰翕受分别而任使之曰敷施俊才之大而敏者乂才之可以治者百僚百官之属师师官之长也百工百官之事抚循也五辰四时也木火金水旺于四时土旺于四季各旺七十二日共三百六十日而成一嵗也凝成也卿大夫之有家者得三徳之人日进达而用之足以治其家矣诸侯之有国者得六徳之人日尊礼而用之足以治其国矣天子有天下者于九徳之人合而受之敷而施之使皆事其事各随其能以居其官则百官长属所职之事悉不违时故循四时之序而众功皆成也
　　无教逸欲有邦兢兢业业一日二日万几无旷庶官天工人其代之
　　承上文言天子所以用九徳之人者盖不能自治天职故也无毋通禁止辞教谓上行而下效之逸谓安逸欲谓嗜欲兢兢戒谨业业恐惧几微也旷废也天子者诸侯之视效不可导之以逸欲当戒惧一日二日之万几一日二日日之至浅万几事之至繁一日二日之间事之细微至于万焉其可逸欲而不兢业乎已虽兢业然万几之多岂一人所能自治庶官与我共治者也盖天子所事皆天之事天以此事付之君君不能自治而分之人是庶官所治之事皆代天而为之也其可有一职之旷废乎孔氏曰旷空也位非其人为空言官不可以非才
　　天叙有典勑我五典五惇哉天秩有礼自我五礼五庸哉同寅协恭和衷哉天命有徳五服五章哉天讨有罪五刑五用哉政事懋哉懋哉
　　五庸旧本作有庸今从马本勑教戒督勉之意我通言君臣自由也寅恭皆敬也寅在心恭在貌和谓不乖衷即典礼也五服五等之服九章至一章是也章显也承上文天工人其代之而言父子君臣夫妇兄弟朋友有自然之伦乃天所叙也而五者之典各惇其所当惇者勑于我则不可无司徒之官亲踈贵贱尊卑隆杀有自然之品乃天所秩也而五者之礼各庸其所当庸者由于我则不可无秩宗之官君臣当内同其寅外协其恭以和此典礼之衷使民彛物则各得其正而无乖戾也命徳者天也随其徳之大小而章之以五等之服则不可无百揆之官讨罪者天也因其罪之轻重而用之以五等之刑则不可无士师之官命讨之政事君臣当勉勉无已不可使赏罚有一之不当也此所谓天工人其代之者也
