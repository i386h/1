<!-- { "loadSidebar": true } -->
　　牧地名在纣都朝歌之南近郊三十里文王为西方诸侯伯三分天下有其二以服事殷武王嗣为西伯亦如之及十有三年纣恶已极遂率西方诸侯伐纣师自孟津渡河诸侯不期而防者八百国师进至牧野誓于将战之时
　　时甲子昧爽王朝至于商郊牧野乃誓王左杖黄钺右秉白旄以麾曰逖矣西土之人
　　甲子二月四日也昧冥爽眀也昧爽将眀未眀之时也钺大斧也以黄金饰之杖钺示诛有罪左手杖之示不必用旄牛尾使指麾三军进退右手秉之以麾则有力逖逺也言自西土至纣都道里遥逺行力劳苦抚慰之之辞也
　　王曰嗟我友冢君御事司徒司马司空亚旅师氏千夫长百夫长及庸蜀羌髳微卢彭濮人称尔戈比尔干立尔矛予其誓
　　友邦亲之也冢君尊之也御事治事之臣也司徒司马司空三卿也大国三卿下大夫五人士二十七人亚次也卿之贰大夫是也旅众也卿之属士是也师氏以兵守门者千夫长千人之帅百夫长百人之帅庸濮在江汉之南蜀西蜀羌西羌髳微在巴蜀卢彭在西北当时诸侯不期而会者八百国友邦冢君诸夏大国也此八国逺方小国也称举戈防干楯矛防之属长二丈戈短人执以举之故言称楯则相并捍敌故言比矛长立之于地故言立
　　王曰古人有言曰牝鸡无晨牝鸡之晨惟家之索今商王受惟妇言是用昏弃厥肆祀弗荅昏弃厥遗王父母弟不迪乃惟四方之多罪逋逃是崇是长是信是使是以为大夫卿士俾暴虐于百姓以奸宄于商邑今予发惟防行天之罚
　　晨鸡鸣戒晓也索尽也牝鸡而晨反常之妖其家必败妇妲已也妇言是用犹牝鸡司晨也国必亡矣昏昧也盖纣为妲已所蔽惑故凡皆昏昧也肆祭名未详其义周官以肆献祼享先王郑读为他厯反或曰肆陈也陈设以祀也荅犹报也不荅废宗庙之礼不知报本也遗先王之遗也王父母弟王之诸父诸母诸弟也迪犹道也不廸絶族亲之义待之不以道也逋亡也卿士卿也四方多罪之人逃亡而归纣者乃尊宠而任用之以之居显位俾毒民为恶也此言纣反人道之常天罚所宜加也
　　今日之事不愆于六歩七歩乃止齐焉夫子勗哉愆过也歩进趋也齐犹整也勗勉也今日之战不过六步七步乃止而整齐其行列此告之以坐作进退之法以戒其轻进也吴氏曰乃止句絶齐焉者陈法也
　　不愆于四伐五伐六伐七伐乃止齐焉勗哉夫子伐击刺也少不下四五多不过六七而止又整齐其行列此告之以攻杀击刺之法以戒其贪杀也上言夫子勗哉此言勗哉夫子反覆成文以致丁宁之意
　　尚桓桓如虎如如熊如罴于商郊弗迓克奔以役西土勗哉夫子
　　桓桓威武貎执夷也虎属欲将士如四兽之猛而奋击于商郊也迓迎也奔谓来降也以役西土与周官以役太师左传以役诸侯意同纣之众弗来迎战而能来降者则受之而俾役使于我西土之人盖勉其武勇又令其受降也
　　尔所弗勗其于尔躬有戮
　　弗勗谓不勉于前三者
　　洪范
　　洪大也范谓铸金之模匣禹治水之时洛出神背有文自一至九禹则之第列三才之道分为九类以配九数其纲九其目五十凡天下之道悉包括而无外故曰洪范
　　惟十有三祀王访于箕子
　　十有三祀武王克商之年商谓年为祀访就而问之也箕国名子爵纣诸父也纣囚之为奴武王克商而释其囚以其素传洪范之学故下车之初就问之也此篇以箕子所陈録而为书称祀不称年见箕子不臣周之意
　　王乃言曰呜呼箕子惟天阴隲下民相协厥居我不知其彞伦攸叙
　　乃难辞呜呼叹辞叹而后言重其事也阴黙隲定相助也协和也相协厥居谓厚其生利其用正其德也彞伦常道之次序指洪范九畴而言也叙谓各有条理也凡九畴之序皆天所以黙定下民而相恊其居者也
　　箕子乃言曰我闻在昔鲧陻洪水汨陈其五行帝乃震怒不洪范九畴彞伦攸斁鲧则殛死禹乃嗣兴天乃锡禹洪范九畴彞伦攸叙
　　陻塞汨乱鲧不顺水之性导之就下但为隄防障塞之水失其道泛滥逆流故阴胜火木不能敷荣金不得孕育土不可垦辟五行皆汨乱陈列矣帝即天也以主宰言曰帝震怒谓鲧逆天理得罪于天也与也畴如田之界域斁败也殛死谓放之羽山而死嗣兴谓继鲧而登用锡赐也禹锡洪范九畴谓洛出书也洛书不出于鲧治水之时而出于禹治水之时是天不以鲧而以锡禹也洛书不出洪范不作人不得见此常道之次序所谓斁也洛书出洪范作人皆得见此常道之次序所谓叙也然洛之出书不过背有一二三四五六七八九之文而已五行至六极皆禹所分配则洪范之书禹所自作也今曰天锡禹何也盖禹心得此道前此未尝为书因文有九感触其心遂作洪范九畴虽禹之自为然实因龟文之若天啓其衷云尔故以为天所锡也
　　此第一章洪范之总序也
　　初一
　　数之初为一一洛书文之在后者
　　曰五行
　　曰五行禹所分配也下八畴仿此五行五气之运行也不言用者无所待于人而自然也造化万无不本于五行故以五行配数之一
　　次二
　　一之次为二二洛书文之在右前者
　　曰敬用五事
　　敬者此心常存而为一身之主凡言用者有所待于人而后然也盖主于君人者而言人禀五行之气而成形故以五事配数之二
　　次三
　　二之次爲三三洛书文之在左者
　　曰农用八政
　　农厚也所以厚于人也先身而后及于人故以八政配数之三
　　次四
　　三之次爲四四洛书文之在左前者
　　曰协用五纪
　　协谓与天合纪如丝之纪先人而后及于天故以五纪配数之四
　　次五
　　四之次爲五五洛书文之在中者
　　曰建用皇极
　　建立也皇君也极屋栋之名髙上之至无能过之也尊爲天子徳爲圣人人伦之至四方瞻仰而取则焉是之谓皇极五行顺五事敬八政厚五纪协斯可以建极矣皇极居天下之中洛书之五亦居中故以皇极配数之五
　　次六
　　五之次爲六六洛书文之在右后者
　　曰乂用三德
　　乂治也德道之得于已者惟皇作极民所视效日迁善而不知无所事乎治也或有未然则治之各有所冝故以三德配数之六
　　次七
　　六之次爲七七洛书文之在右者
　　曰明用稽疑
　　明谓决其疑也稽古作卜考也谓考之卜筮也德虽应变无方然有疑事非人谋所能决者必须谋之神故以稽疑配数之七
　　次八
　　七之次爲八八洛书文之在左后者
　　曰念用庶徴
　　念谓反身思省也庶众徴騐也虽听命于神犹不敢自是也必验吾之得失于天故以庶徴配数之八
　　次九
　　八之次爲九九洛书文之在前者
　　曰向用五福威用六极
　　威畏古字通用向者慕之而欲其有威者畏之而欲其无极者祸之至极者也五福人心所同向慕也君之所向在此而常愿民之此福则凡可以致福者靡不勉矣六极人心所同畏避也君之所畏在此而常恐民之至此极则凡可以致极者靡不戒矣自五行至庶徴皆得其道则协气成象人休祥而五福应之或失其道则乖气成象人罹殃咎而六极应之故以五福六极配数之九而爲九畴之终
　　此第二章洪范之纲也其下九章洪范之目也
　　一
　　洛书文
　　五行一曰水二曰火三曰木四曰金五曰土
　　天一生水地二生火天三生木地四生金天五生土朱子曰五行质具于地而气行于天以质而语其生之序则曰水火木金土以气而语其行之序则曰木火土金水
　　水曰润下火曰炎上木曰曲直金曰从革土爰稼穑此五行之材水能润能下火能炎能上木可曲可直金可从可革土冝稼冝穑稼谓耕治穑谓收获苏氏曰曰者所以名之也土不曰曰而言爰爰于也土无成名无专气无定位言于此稼穑而非所以名之也新安王氏曰土非止于稼穑以民生粒食之用言之也润下用之于灌溉炎上用之于烹餁曲直之斵削从革之镕范用之于宫室器用也
　　润下作咸炎上作苦曲直作酸从革作辛稼穑作甘作犹为也水之卤味咸火之焦味苦木之实味酸金之绣味辛土之稼穑味甘五行各有声色气味此独言所作之味以见其余
　　此第三章
　　二
　　洛书文
　　五事一曰貌二曰言三曰视四曰听五曰思
　　貌者身所动之容言者口所发之辞视者目所见于外听者耳所闻于内思者心所处运于中
　　貌曰恭言曰从视曰明听曰聪思曰睿
　　恭容庄而谨也从辞顺而逹也明所见昭彻聪所闻审详睿通于幽微陈氏曰天生烝民有物有则貌言视听思物也恭从明聪睿则也
　　恭作肃从作乂明作哲聪作谋睿作圣
　　貌庄谨则其心齐一而不二故作肃言顺逹则其心理治而不乱故作乂视昭彻则其心知识了悟而不故作哲听审详则其心计虑精当而不苟故作谋思通于幽微则其心可驯至于无所不通故作圣此第四章
　　三
　　洛书文
　　八政一曰食二曰货三曰祀四曰司空五曰司徒六曰司宼七曰賔八曰师
　　民生所最急者务农重谷以足其食有食则种树阜通以殖其货旣有以养生必有以事死故祀以报本追远养生事死在乎安居故司空掌土以定其居居旣得安不可无教故司徒掌教以导其善教之不从则齐之以刑故司宼掌禁以惩其恶内治举而后及外故賔以亲国往来交际有其礼师以平国立武足兵有其备用师非得已故最后八政或言其事或言其官此一畴该周官六官之事食货天官所总祀春官所掌司空冬官也司徒地官也司宼秋官也賔亦秋官所掌师夏官所掌
　　此第五章
　　四
　　洛书文
　　五纪一曰歳二曰月三曰日四曰星辰五曰厯数岁自冬至至来歳冬至凡三百六十五日四分日之一日行天一周也以分至启闭定歳之四时是爲一歳之纪月自合朔至来月合朔凡二十九日六辰有竒月与日一会也以晦朔朢定月之大小是爲一月之纪日自日出至来日日出厯十二辰日绕地一匝也以晨昏出没定昼夜长短是爲一日之纪星谓二十八众经星辰谓天之壤因日月所会分经星之度爲十二次观象测以验天之体也是爲星辰之纪厯谓日月五纬所厯之度数谓一二三四五六七八九十百千万七政行度各有盈缩疾迟立数推算以步天之用也是爲厯数之纪
　　曰王省惟歳卿士惟月师尹惟日歳月日时无易百谷用成乂用明俊民用章家用平康日月歳时旣易百谷用不成乂用昏不明俊民用微家用不宁
　　五纪虽有专官掌之然王与羣臣亦自加省察恐其测候推算之或差所以钦天也卿士师尹不言省者省文师尹众尹谓大夫士也尊者所省者大而简卑者所省者小而繁王省一岁之四时卿士省每月之大小师尹省每日之长短易谓与天不相合而差殊所省一岁一月一日之时皆与天协则物产收熟政治光显贤人之未用者用羣臣之有家者安其或一日一月一歳之时皆与天殊则其应反是此申言嵗月日之纪
　　庶民惟星星有好风星有好雨
　　庶民之所省者惟观星而已星有好风者有好雨者观星则知将有风雨而避就之以耕种获敛也此申言星辰之纪
　　日月之行则有冬有夏月之从星则以风雨
