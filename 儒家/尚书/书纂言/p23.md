<!-- { "loadSidebar": true } -->
　　上既言殷所以亡周所以兴此又言夏亡殷兴之事以见昔殷之代夏亦如今周之代殷也我闻人言上帝于人君之好逸乐者引而去之有夏之君若禹若啓若少康皆以忧勤合天意而不适于逸则上帝降格眷佑之向犹趋向之向谓趋而至也向至于是夏桀不能用上帝之意天不好逸乐而桀乃适逸大滛溺于逸乐而有可罪之辞惟是之故天无复爱念听闻之遂废絶其大命降致以罚谓夏亡而桀放也天乃命尔殷士之先祖成汤改革夏之俊民爲殷之俊民而甸四方诸国之土地不言改夏民而言改夏俊民盖谓俊民且归殷则凡民可知犹孟子言天下之父归之其子焉徃也殷自成汤至帝乙皆能合天之意无不克明其德勤恤祀事盖人君爲神天之主承上下神祗与社稷宗庙然黍稷非馨明德惟馨故祀事以明德爲本殷之诸贤君知此故天大建立之爲王而保治有殷之国殷王爲天所建立亦无敢失帝之意无不益广其德泽以配合乎天盖言帝乙以上诸王能顺天意以保天下而纣不能然也在今后嗣王谓纣也天意引勉而纣乃适逸是大不明于天之意也况能耳听心念先王克勤于家之事乎大滛于其逸乐之事泆逸通无能顾视天之显道与民之当敬惟是之故上帝不保殷而降如此大丧亡之祸天之所不与纣者以纣不明其德故耳因言凡四方小大之国至于丧亡者无非皆有可罪之辞然则纣之亡也亦以有辞于罚而天罚之也
　　王若曰尔殷多士今惟我周王丕灵承帝事有命曰割殷告勑于帝惟我事不贰适惟尔王家我适予其曰惟尔洪无度我不尔动自乃邑予亦念天即于殷大戾肆不正
　　又呼殷士而与之言谓周所以王以我周王大善承奉上帝之事故上帝有命命之割絶殷命遂告勑殷之事于帝如汤将伐桀用牡昭告于帝也我于割殷之事应天顺人一举而定不待再适殷都尔乃不明天命所归既亡复叛使我之用兵遂至于再乃惟尔商王之家召我适尔殷都也其曰者审度之辞武庚之叛乃惟尔大爲非度我不先起兵端于尔扰动自尔邑作乱有以招致我之罚前既诛纣后又杀武庚我亦恻然念及天就降于殷以此大灾戾故使汝以不正而取诸灭亡之祸也
　　王曰猷告尔多士予惟时其迁居西尔非我一人奉德不康宁时惟天命无违朕不敢有后无我怨惟尔知惟殷先人有册有典殷革夏命今尔其曰夏廸简在王庭有服在百僚予一人惟听用德肆予敢求尔于天邑商予惟率肆矜尔非予罪时惟天命
　　承上而言我惟是之故所以迁尔之居而西尔也纣都在洛东自东迁而适西故曰西尔所以迁尔者非我一人奉持其德好劳动尔不安宁尔也是惟天命如此不可违逆我顺天命不敢有后后犹缓也尔无怨我尔殷王先世改革夏命爲殷有册书典籍记载其事尔所知也今尔又言殷革夏之后简防其人使在王庭有职于百僚今我一人惟有德者听采而用之尔若有德亦用尔也天邑商言商地旧爲天子之都我岂是敢以私意求索尔于天邑之商而迁尔于洛乎予惟皆矜悯尔欲俾尔习于逊顺不爲叛乱以保尔之生也迁尔非我之罪是惟天命当如此
　　王曰多士昔朕来自奄予大降尔四国民命我乃明致天罚移尔遐逖比事臣我宗多逊
　　昔我伐奄而归之时大降下尔四国民以教命多方之书是也其时殷民未迁既告多方之后见殷民未化遂乃明致天罚移尔于遐逺之地谓迁洛也叛乱之人得免诛戮罪当流徙迁之者乃致天之罚也纣都距洛非甚逺而曰遐逖者以殷民安土之情则爲遐逖也迁尔者欲俾尔亲比服事臣顺于我周多逊之宗薫染以成习也宗谓士大夫之家各有宗以相统
　　王曰告尔殷多士今予惟不尔杀于惟时命有申今朕作大邑于兹洛予惟四方罔攸賔亦惟尔多士攸服奔走臣我多逊尔乃尚有尔土尔乃尚宁干止尔克敬天惟畀矜尔尔不克敬尔不啻不有尔土予亦致天之罚于尔躬今尔惟时宅尔邑继尔居尔厥有干有年于兹洛尔小子乃兴从尔迁
　　承上而言今我惟不欲杀汝故惟以是昔日诰多方之命又重言以告尔殷士欲使尔臣顺我周而不致杀身也今我所以作大邑于此洛者一则爲四方诸侯无所賔贡之地以洛是中土四方来者道里均故营洛以爲朝防之所二则爲尔殷多士迁徙在此就此朝防尔习见我周羣臣济济相逊尔所服事奔走臣顺者皆多逊之人而尔亦化爲多逊也盖洛有二都一以賔诸侯者名东都又名王城所卜涧东瀍西之地是也一以居殷民者名下都又名成周所卜涧水东之地是也殷士化爲多逊庶几于此保有尔之土田庶几于此安宁如木之干有所定止而枝叶得以生长也敬者一心谨畏不敢怠忽之谓克敬则循理而致福天所与而矜怜者也不克敬则悖理而取祸是天所罚也不但不能保有尔土亦将不能保有尔身此戒之之辞今尔惟于是立家而安处尔邑于是传世而继续尔居有干谓宅尔邑而基业植立有年谓继尔居而子孙永乆尔后世子孙之兴从尔迁洛始此劝之之辞
　　王曰呜呼猷告尔有方多士暨殷多士今尔奔走臣我监五祀越惟有胥伯小大多正尔罔不克臬自作不和尔惟和哉尔室不睦尔惟和哉尔邑克明尔惟克勤乃事尔尚不忌于凶德亦则以穆穆在乃位克阅于乃邑谋介尔乃自时洛邑尚永力畋尔田天惟畀矜尔我有周惟其大介赉尔迪简在王庭尚尔事有服在大僚此篇爲诰殷多士而作此又普告四方诸国众士来赴营洛之役者而及殷士之迁在洛者盖欲诸国之士共闻诰殷士之言也今尔之尔专指殷士殷士之迁洛盖在成王之三年此时爲成王之七年故谓尔奔走臣服于我所立之监已五年矣汝等多士其间亦有众胥之长与小官之正大官之正各爲官长无或不能守法也尔自身所爲或犹有怨恨不和之心继今以后尔惟自变化而和哉非特尔身尔室家之内犹或有陵犯不睦之人继今以后尔惟变化而和之哉不和不睦谓不肯臣顺于周也居尔之邑而能至于光显由尔能勤其事之所致庶几无有凶恶之德可忌讳也亦且肃敬在尔之位能临视于尔之邑而所谋者大矣庶几自此洛邑可以长保其禄天亦将畀矜于尔我周家亦将大有赐赉于尔简防而置之王庭庶几尔之所事有服其事而至大官者非特保有尔邑土田而已此所谓大介赉也
　　王曰呜呼多士尔不克劝忱我命尔亦则惟不克享凡民惟曰不享
　　尔若不能劝勉以信奉我之教命是不能奉上而凡爲民者亦惟曰汝不奉上矣通前一节王曰呜呼猷告尔有方多士至此百五十一字旧本错简在多方篇今从吴氏胡氏説厘正在此不享之下疑又阙文
　　又曰时予乃或言尔攸居
　　又曰上旧有王曰二字新安王氏曰王曰之上必有脱简又曰之下必有脱文不可强释今案王氏说是也王曰之下脱简即是误在多方篇内者既取彼之文补之于此则此王曰二字宜衍今删去又曰盖承上文惟曰而言述凡民之又曰也予自民言之予周王也尔尔殷士也洛邑殷士所居此篇叮咛告教欲殷士永乆安居于洛所谓言尔攸居也凡民又曰是我周王乃或能言尔所居谆切恳至如此非爱尔之深其能然乎尔殷士在下者不能敬上我周王在上者乃能爱下不爲必然之辞故曰或
　　无逸
　　成王渐长周公虑其嗜欲萌动故作此书教戒以篇首无逸二字名篇吴氏曰考于君奭立政洛诰诸篇周公于成王皆有冲孺幼小之称而无逸独无故知其爲最后也
　　周公曰呜呼君子所其无逸先知稼穑之艰难乃逸则知小人之依相小人厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知
　　此篇七更端皆以呜呼发之重嗟永叹所以深感动成王也君子小人以位言所语辞也古人盟誓之辞发端皆曰所其者有所指而言无逸者勤劳而无休息也勤劳之事非一而惟小人之于稼穑最爲艰难君子于人所勤劳之事首先能知乎此身体尽瘁湿暍备尝耕种耘获终歳无有逸时此小人劳逸者之爲也君子虽不爲之而能知之故乃暇逸之时则能知小人之所倚赖以爲生者在此而不敢厚敛多取以困其力也视彼小人其父母勤劳于稼穑而爲农家之子乃不服田亩反不知稼穑之艰难故乃暇逸之时猥习俚言既恣爲夸诞矣不然则又侮讪其父母曰古老之人无所闻知徒尔自苦也夫劳心以治下者君子也劳力以奉上者小人也周公教戒成王亦欲其勤劳于心耳岂欲其勤劳于力哉然不知小人劳力之事者必不能爲君子劳心之事盖劳心者治人而食于人劳力者食人而治于人居人上者当思我之崇髙富贵凡宫室衣服饮食之奉无一不出于民力彼之劳力以奉我者如此其至也我其可不劳心以治之而使之得遂其生乎故此篇七节自第二节以下皆以勤劳于心者勉成王而篇首独举勤劳于力者爲先俾王知小人勤劳稼穑之事其善于格君心哉
　　周公曰呜呼我闻曰昔在殷王中宗严恭寅畏天命自度治民祗惧不敢荒宁肆中宗之享国七十有五年中宗大戊庙号严恭敬之形于外寅畏敬之主于中自度犹言自律自检天命在躬易失难保故反躬自省谨循法则惟恐不能永保天命也天人相关知敬天命故亦敬民事以严恭治民爲祗以寅畏治民爲惧平日存心处事皆不敢迷乱怠弛中宗能如此所以能永年也
　　其在髙宗时旧劳于外爰暨小人作其即位乃或亮隂三年不言其惟不言言乃雍不敢荒宁嘉靖殷邦至于小大无时或怨肆髙宗之享国五十有九年
　　髙宗武丁庙号亮隂居丧之名郑氏读爲梁闇雍和也发言和顺当于理也嘉者羙之至靖者治安之谓髙宗旧时劳苦于外及与小人逰处起自民间即天子位盖尝亲歴民事艰难故发言不敢轻易居丧不言礼也然三年之乆不出一言圣贤之君未必尽然髙宗独能如此故谓乃或犹言是或一道也惟不轻言故言发而当前此殷国中衰不可言靖况可言嘉乎髙宗存心处事亦如中宗不敢荒宁遂能中兴嘉靖殷国至于或小或大之人咸得其安无于是时而或有怨者髙宗能如此所以能永年也
　　其在祖甲不义惟王旧爲小人作其即位爰知小人之依能保惠于庶民不敢侮鳏寡肆祖甲之享国三十有三年
　　郑氏曰祖甲武丁子有兄祖庚武丁欲废兄立弟祖甲甲以此爲不义逃于民间故曰旧爲小人澄案史记武丁崩祖庚立七年而崩祖甲起承帝位以其乆在民间于是能知小人之所依用能爱防利泽于众民虽穷民亦不敢慢忽祖甲能如此所以能永年也
　　自时厥后立王生则逸生则逸不知稼穑之艰难不闻小人之劳惟耽乐之从自时厥后亦罔或克寿或十年或七八年或五六年或四三年
　　自时厥后夏氏以爲或自中宗之后或自髙宗之后或自祖甲之后是也耽贪欲自侈之谓言自是三君之后立而爲王者生则好耽乐不知农事之艰难是以不闻细民用力之劳而惟一已耽乐之欲是从以此伐性戕生自是以后亦无或能寿者澄案史记中宗之后仲丁十三年仲壬十五年所谓十年者也河亶甲九年阳甲七年所谓或七八年者也髙宗祖甲之后廪辛六年所谓或五六年者也武乙四年大丁三年所谓或四三年者也时成王稍长疑或有狥欲促年之渐故周公丁宁戒之林氏曰此言商贤君止于三酒诰多方多士言自成汤至帝乙罔非贤君盖与成王言则责其难不如三君之享国则不足称与商民言则乐道前王之善苟能绍汤之基业而不坠则皆可称不以辞害意可也
　　周公曰呜呼厥亦惟我周太王王季克自抑畏
