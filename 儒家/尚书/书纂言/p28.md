<!-- { "loadSidebar": true } -->
　　脱去冕服反丧次成服自是常服斩衰居倚庐朝臣反就其次诸侯反归其国亦服丧服丧礼丧服篇臣爲君诸侯爲天子皆斩衰苏氏曰成王崩未葬君臣皆冕服礼欤曰非礼也谓之变礼可乎曰不可礼变于不得已三年之丧而即吉无时而可者曰成王顾命不可以不传既传不可以丧服受也曰何爲其不可孔子有曰将冠子未及期日而有齐衰大功之丧则因丧服而冠冠嘉礼也犹可以丧服行之受顾命见诸侯独不可以丧服乎太保使太史奉册授王于次诸侯入哭于路寝而见王于次王丧服受敎戒哭踊答拜圣人复起不易斯言矣春秋传郑子皮如晋葬晋平公将以币行子产曰丧安用币子皮固请以行既葬诸侯之大夫欲因见新君叔向辞之曰大夫之事毕矣而又命孤孤斩焉在衰绖之中其以嘉服见则丧服未毕其以丧服见是重受吊也大夫将若之何皆无辞以退今康王既以嘉服见诸侯而又受乗黄玉帛之币使周公在必不爲此然则孔子何取于此书也曰父子君臣之间敎戒深切着明犹以爲后世法然其失礼则不可不辩或问苏氏以此爲失礼如何朱子曰天子诸侯之礼与士庶人不同故孟子有吾未之学语汉唐新主即位皆行册礼君臣亦皆吉服追述先帝之意以告嗣君韩文外集顺宗实録此事可考盖易世传受国之大事当严其礼而王侯以国爲家虽先君之丧犹以爲己私服也五代以来此礼不讲则始终之际殊草草矣或问苏朱二说孰当澄曰苏说据礼之经朱说逹事之权举一而废一皆不可古者天子崩世子听于冢宰虽未正名嗣位而羣臣尊之爲君下无所觊觎上无所疑忌礼明而分定故也武王丧成王幼周公以叔父位冢宰摄王事致流言之谤成王或因风雷之异得周公代武死之说而王之疑始释及其将终以此爲监欲嗣子正名定分于初丧之时故有顾命召毕奉承其意制爲权宜之礼盖前此所未尝有后此亦不常行也朱子见后世有继嗣不定而致祸乱者当宋氏光宁授受之际又尝身亲其事一时困心衡虑故其言如此然先王之礼万世可行或值事变不同随时度宜而行变礼亦圣人所许所谓礼变于不得已也若遂以后世册立新主君臣吉服爲是改先王之礼则恐未爲通论
　　吕刑
　　吕国名刑刑书也礼记孝经作甫刑宣王时诗云生甫及申平王时诗云不与我戍甫盖吕侯子孙或因吕爲甫或别封爲甫穆王时未有甫名后人曰甫刑者犹叔虞封唐子孙称晋诗从初所封曰唐国风史记从后所称曰晋世家也或曰吕甫声协犹受纣二字不同其初盖一名也
　　惟吕命
　　吕侯爲王司冦更定赎刑新制具载刑书因诸侯来朝王使吕侯以书之意告命诸侯也
　　王享国百年耄荒度作刑以诘四方
　　穆王嗣位时年已五十享国百年盖在位五十年之后耄老而昏忘也荒大度揆犹禹言荒度土功诘治也大加揆度作爲刑书以诘治四方也
　　王曰若古有训蚩尤惟始作乱延及于平民罔不寇贼鸱义奸宄夺攘矫防
　　若发语辞训遗书也古有遗书所载之事如下所云蚩尤炎帝时诸侯黄帝兴兵诛之鸱贪残之鸟横取非已之有曰夺矫强防杀上古风淳俗厚蚩尤始行凶以开乱原恶势炽盛驱扇薫染延及平民皆习于恶无不爲冦爲贼以贪残爲义肆行不忌外奸内宄爲冦而劫夺取货爲贼而强矫杀人也
　　苗民弗用灵制以刑惟作五虐之刑曰法杀戮无辜爰始淫爲劓刵防黥越兹丽刑并制罔差有辞民兴胥渐冺冺棼棼罔中于信以覆诅盟虐威庶戮方告无辜于上上帝监民罔有馨香德刑发闻惟腥皇帝哀矜庶戮之不辜报虐以威遏絶苗民无世在下
　　苗民三苗之君也蛮獠之处擅自长雄虽君其国非受天子命而爲诸侯也其实一民而已五虐之刑比旧五刑更加酷虐也曰法非法而爲之法也杀戮大辟也劓刵皆劓辟不言剕辟者包于劓宫或曰刖字误爲则椓宫辟黥墨辟并制一并制之不分轻重也有辞无罪者也凡对狱有罪者无辞无罪者有辞苗民承蚩尤之不用善而制以刑改作五虐之刑爲法大辟既施于无罪而又过爲四者深刻之刑凡丽于刑不分轻重而并其制无复简别其无罪而有辞者兴犹生也民生斯时相与渐浸于淫刑之中冺冺然沈昏棼棼然殽乱信实也刑之轻重允当情理之实是之谓中并制之刑其实民无所取中显明之地莫可告诉则告诉幽防之间以求直于鬼神而已覆反也彼此互相诅盟也众庶被虐威之戮各以无罪告诉于天天视苗民无有馨香之德其刑威之虐发而上闻惟有腥秽之气皇帝尧也庶戮以无辜告天而帝尧哀矜之尧之心即天之心也遏絶谓窜之于三危遏止其恶而絶其世使其子孙无复得传世爲君也此篇言在下者五皆谓爲诸侯也对天子而言天子在上诸侯在下者也
　　乃命重黎絶地天通罔有降格
　　重少昊之后黎颛顼之后重即羲黎即和在地者人也在天者神也三苗贪虐民罹凶害无所控诉而听于神夫妖由人兴民不謟渎求神则神之妖怪自息尧命羲和钦天授时礼秩有经职方无越民不得以非礼上交于神神不可以非类下接于人自是无复有妖怪降至人间者国语曰古者民神不杂少昊之衰也九黎乱德天人作享家爲巫史民神同位颛顼受之乃命南正重司天以属神北正黎司地以属民使复旧常无相侵渎是谓絶地天通其后三苗复九黎之德尧复育重黎之后世叙天地而别其分至
　　羣后之逮在下明明棐常鳏寡无盖皇帝清问下民鳏寡有辞于苗德威惟畏德明惟明
　　羣后诸侯也逮及也及此时在下爲诸侯者皆有非常之明故鳏寡之情无所掩蔽时苗民已寛矣尧清心访问下民鳏寡遂言苗民既徃之恶其情即得上逹尧知苗之毒民在于昏虐今诸侯一反其道以德之威爲威则不虐以德之明爲明则不昏也案苗民之窜考之传记在舜賔于四门之后受终摄位之前时帝尧在上爲君所谓皇帝哀矜庶戮清问下民孔传皆以爲尧蔡氏以爲舜者非是
　　乃命三后恤功于民伯夷降典折民惟刑禹平水土主名山川稷降播种农殖嘉谷三后成功惟殷于民士制百姓于刑之中以敎祗德穆穆在上明明在下灼于四方罔不惟德之勤故乃明于刑之中率乂于民棐彞典狱非讫于威惟讫于富敬忌罔有择言在身惟克天德自作元命配享在下
　　三后皆以诸侯入爲帝朝之臣伯爵夷名犹崇伯名禹称伯禹也稷封于邰以有邰之君入爲稷官故称后稷恤功以民事爲忧也自上敎下曰降内则曰降德于众兆民伯夷敎民以礼民入于礼而不入于刑折絶斯民入刑之路也禹爲司空治水水由地中行而土可居九州各主有名之山川以表疆域稷降下播种之法三农得丰殖其嘉谷三后各成其事惟务繁盛其民之生聚降典敎之也平水土安之也降播种养之也所谓德明惟明者如此臯陶爲士官爲百姓制得中之刑使之畏威寡罪而敬其德当是之时穆穆者在上爲天子明明者在下爲诸侯封国在东在西在南在北其明各章灼于其方无一不勤于德棐彞犹召诰言非彞四方诸侯皆惟德之勤故能明于臯陶制刑之中导民爲善禁民爲恶民之棐彞者率皆顺治而刑不用典狱诸侯之君主四方之狱者非反辞惟正辞下章非时伯夷惟时苗民是其例也讫絶也富贪贿赂也尧时万国咸宁比屋可封刑措不用或不得已而用刑则尽絶贪虐一是公正敬谨畏忌表里无愧身之所爲皆可言之于人无所拣择去取治狱如此是能合乎天德而天之元命不待外求乃其自作也故得上配天子享国在下所谓德威惟畏者如此案此篇皆是诰诸侯之辞此章首言蚩尤之乱遂言尧时苗民淫刑之恶羣后祥刑之美以示戒示劝也
　　王曰嗟四方司政典狱非尔惟作天牧今尔何监非时伯夷播刑之迪其今尔何惩惟时苗民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苗苗民无辞于罚乃絶厥世嗟叹辞四方司政典狱谓诸侯也非尔诸侯爲天之牧民者乎今尔何所监视何所惩创乎所当监者非伯夷乎所当惩者惟是苗民也伯夷以礼敎民使不犯刑此其布政之迪也夺货刼取贿赂也蠲贷也苗民不察狱辞之所丽盖以不择用吉人审观于五刑之中惟是一众虐者贪者断制五刑妄乱加罪于无罪之人上帝不贷其恶而降之殃咎苗民无所辞于帝之罚乃至灭亡絶其子孙之传世不复得爲君也
　　王曰呜呼念之哉伯父伯兄仲叔季弟幼子童孙皆听朕言庶有格命今尔罔不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三德一人有庆兆民赖之其宁惟永
　　伯父等即司正典狱之诸侯王享国百年矣诸侯之老者犹父兄弟少者犹子孙父兄之列以伯称弟之列以仲叔季称子孙之列以童幼称举同姓诸侯以包异姓也刑合天心则天降格而眷命之尔皆听我言而谨于刑庶乎天有格命也由用也刑之中者用以慰民也尔无于此而不日勤刑之失者宜以爲戒也尔无于此而戒不勤勤于由慰爲其所当爲也不勤于所戒不爲其不当爲也刑者天之所以齐乎民也淫刑爲天所谴则必不终于位祥刑爲天所福则必克终于位使我在位一日或不克终或克终皆在尔司刑之人尔能谨于用刑庶可敬逆天命而使我克终所以奉我一人也畏与威同畏谓刑罚之也休谓赦宥之也虽有所刑罚苟不当则勿刑罚之虽有所赦宥苟不当则勿赦宥之惟当敬谨于五刑使轻重寛严各得其当以成刚柔正直之三德当寛而从轻柔克也当严而从重刚克也寛严轻重适其平正直也天有格命而克终于位一人有庆也恶无所容而善有所恃兆民赖之也上下同享其安永求无穷矣穆王惕然以己之克终不克终系于诸侯用刑之当不当诸侯承王之命其可不谨于刑乎
　　王曰吁来有邦有土告尔祥刑在今尔安百姓何择非人何敬非刑何度非及
　　邦言其国土言其境内之地祥吉善也刑者凶器而曰祥刑盖慈良恻怛详审轻重主之以不忍行之以不得已所以谓之祥也在今日尔诸侯欲安百姓何者当择非人乎何者当敬非刑乎何者当揆度非及乎人谓用刑之人及谓刑之所加犹罚及尔身之及
　　两造具备师听五辞五辞简孚正于五刑五刑不简正于五罚五罚不服正于五过五过之疵惟官惟反惟内惟货惟来其罪惟均其审克之
　　两辞证也造至也具备俱完也师众也狱辞不一丽于刑者不过五故曰五辞辞证俱完则与众有司共听其辞当丽何刑简分别之也孚实信无疑也辞既分辩而无疑则定其罪而正之于五刑五辞所丽之刑分辩不明是谓不简不简则正之于五罚五刑所宥之罚审责不合是谓不服不服则正之于五过刑罚过皆曰正者谓断以公定以理各得其正也然古之所谓罚者以五流之法宥之而已今五罚皆以金赎则与古不同矣周官所谓过者桎梏而坐诸嘉石役诸司空今五过轻于金赎则与周官又或不同矣夫自刑轻之而爲罚自罚轻之而爲过过则几于免矣法固欲其轻也以私而故纵之则非天讨之公所以严责五过之疵官挟势也反报恩也内女谒也货贿赂也来请求也爲是五者而徇私所犯非过而以爲过此故纵之罪与犯人同所宜审克之审克谓审之而能得其审也
　　五刑之疑有赦五罚之疑有赦其审克之
　　五刑不简正于五罚者虽不刑之而犹入于罚也若五刑有疑则直赦之而不复入于罚矣五罚不服正于五过者虽不罚之而犹治其过也若五罚有疑则直赦之而不复治其过矣有疑而当赦者所宜审克之
