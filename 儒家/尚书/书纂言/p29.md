<!-- { "loadSidebar": true } -->
　　简孚有众惟貌有稽无简不听具严天威墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其属二百五刑之属三千上下比罪无僭乱辞勿用不行惟察惟法其审克之
　　推究得实者罪之当刑者也虽有众人同听惟当更于其容貌有所考察周官所谓色听是也众皆曰然而犹必察焉慎之至也无可推究者疑而当赦者也疑狱难明不复再听盖过于防求或至误入必受天谴天威俱所当畏故疑者不问而赦之也刑施于人曰辟五辟之疑皆赦其罚谓或有不赦而罚赎者也六两曰锾锾黄铁也倍谓倍百爲二百锾倍差谓倍二百爲四百而差之少进爲五百锾阅察也察数而得其实曰阅实五罚之金多寡不同皆必阅实其罪果当其罚而后罚也属类也三千总计之也别言罚属合言刑属者刑罚同属互见之也周官司刑所掌五刑之属二千五百今此虽増其旧然轻罪比旧爲多重罪比旧爲少三千属者法之正条若罪无正条则取上下条比附其罪但比附之例有不可误者有不可用者僭差误也谓当比此一例乃比彼一例所比不当则与辞不相应是乱其辞也虽有比附之例其法不可行者勿用之汉长安贾人坐与浑邪王市者五百余人当死汲黯曰愚民安知所市贾长安中而文吏以爲出财物如边关乎若此之类是以不可行者比附也法无正条尤当详谨内致其察外比以法所宜审克也
　　上刑适轻下服下刑适重上服轻重诸罚有权刑罚世轻世重惟齐非齐有伦有要罚惩非死人极于病非佞折狱惟良折狱罔非在中察辞于差非从惟从哀敬折狱明啓刑书胥占咸庶中正其刑其罚其审克之刑在上而情适轻则减一等而下服刑在下而情适重则加一等而上服用刑之权也诸罚亦然或减轻一等或加重一等轻之重之如衡之有权然此特随一事而轻重耳亦有随一世而轻重者若刑新国用轻典刑乱国用重典刑平国用中典之类是也刑罚之权或同或不同然有其伦叙则不可紊有其要归则不可易惟齐非齐者权也有伦有要者经也罚赎聊以惩之虽非至死然殚其资财人已极于病矣输财者犹悯之况刑加其身乎此穆王哀矜之甚也佞口才也狱者欲尽人之情实以口辩折人使人无所措其辞易至诬枉良者慈祥岂弟之人治狱之法虽不可过亦不可不及无非在于得其中而已察狱之辞参差不齐有不从顺者有从顺者从谓得其情理也当以哀敬之心折狱哀谓矜怜其人敬谓谨重于己狱辞既定当得何罪则明白开读律法之书与众有司共相推度如卜筮之旅占咸欲庶几乎中正其刑必如是其罚亦必如是所宜审克也
　　狱成而孚输而孚其刑上备有并两刑
　　狱既成于下而无疑输于上而无疑治狱有司于其刑达上之时必备载其情节有可轻可重者并载两刑听君国者之自裁不敢专决也
　　王曰呜呼敬之哉官伯族姓朕言多惧朕敬于刑有德惟刑今天相民作配在下明清于单辞民之乱罔不中听狱之两辞无或私家于狱之两辞狱货非宝惟府辜功报以庶尤永畏惟罚非天不中惟人在命天罚不极庶民罔有令政在于天下
　　卿大夫从诸侯而来朝故又呼其大官大姓而戒之穆王惟恐用刑之或误故言之而多惧惟其敬于刑故欲有德者司刑今天相佑斯民有四方司政典狱之诸侯爲天牧民作天子之配而在下单辞无佐证者听之尤难其明之所照当如清水之照影表里洞彻无毫发之不见故曰明清于单辞民之所以治由典狱者之无偏私中听听之不偏也家者人之所私私家谓私之如家然府主案牍者辜功以入人之罪爲功也报如报虐以威之报庶众言之也尤殃咎也不中听狱者所见之偏尔私家于狱者必受货赂也然狱之所以私亦有非以财宝爲货者惟主吏欲以人之罪爲己之功则故以陷人治狱而私天必报之以庶尤今虽未报终乆可畏者惟天罚也非天不中而偏罚之盖以人之爲人在于有生之命陷人命以至于死天岂容之哉若天之罚不如此其极则狱吏将无所畏恣爲深刻而施之庶民者皆酷虐之政无复有令善之政在于天下矣
　　王曰呜呼嗣孙今徃何监非德于民之中尚明听之哉哲人惟刑无疆之辞属于五极咸中有庆受王嘉师监于兹祥刑
　　嗣孙诸侯嗣世之子孙盖诸侯或有世子代君来朝者自今以徃将何所监视岂非德于民之中乎谓以德用刑于民而得其中也我之言如此汝尚明听之哉属犹附着也哲人明理审法其于用刑也虽两造之辞纷纷无有穷尽皆使附着于五刑之极处极谓得其至当故刑咸适中而已亦有福庆也凡受王之良民而治之者不可虐之以不祥之刑当监视于此之祥刑祥刑者以德爲刑也
　　文侯之命
　　文侯晋君姬姓武王子唐叔虞之后史记幽王娶于申生太子宜臼后幽王嬖襃姒废申后逐太子宜臼宜臼奔申申侯与犬戎杀幽王晋文侯与郑武公及申侯共立宜臼是爲平王东迁于洛平王赐文侯秬鬯弓矢命爲侯伯此其命书也
　　王若曰父义和丕显文武克慎明德昭升于上敷闻在下惟时上帝集厥命于文王亦惟先正克左右昭事厥辟越小大谋猷罔不率从肆先祖怀在位
　　同姓故称父文侯名仇义和其字不名尊之也文武之德昭明而上升于天广布而下闻于民惟以是之故天集其命于文王之身周家之命集于文王定于武王故集命则以文王言明德则兼文武言先正文武之臣也能于左右昭事其君及小大谋猷之事皆率循从顺以此贻后故文武而下诸君爲平王之祖者得以安于其位
　　呜呼闵予小子嗣造天丕愆殄资泽于下民侵戎我国家纯即我御事罔或耆寿俊在厥服予则罔克曰惟祖惟父其伊恤朕躬呜呼有绩予一人永绥在位
　　叹而自伤言己嗣位父死国败爲天下之大罪戾夫犬戎之祸幽王实致之平王过则称己故以天丕愆爲己所造也戎犹寇也纯语辞俊大也王室中圯资用惠泽及于下民者殄絶诗所谓丧乱蔑资曾莫惠我师是也资泽殄则民心去故夷狄乗间侵寇我国家即我治事之臣无或有耆宿寿考之人尚在其所服之官既无可以付托而内顾己才则不能胜其任惟曰四方诸侯在祖行父行者其谁能忧恤朕躬乎又叹而言诸侯若有功于我一人则我可以永安在位矣盖悲无人如先正之能使先祖得以安于位者也
　　父义和汝克昭乃显祖汝肇刑文武用防绍乃辟追孝于前文人汝多脩扞我于艰若汝予嘉
　　乃汝也显祖唐叔也乃辟平王自谓唐叔有功周室今汝有功于我是汝能光昭其祖也幽王失信诸侯莫有至者文侯始以身爲天下倡取法文武之道以勤王室用以防合诸侯继绍汝君使不絶其世追孝于前时文德之人谓使己不失天下以祀其先王也汝多所脩完捍衞我于艰难如汝之功我所嘉也
　　王曰父义和其归视尔师宁尔邦用赉尔秬鬯一卣彤弓一彤矢百卢弓一卢矢百马四匹父徃哉柔逺能迩惠康小民无荒宁简恤尔都用成尔显德
　　师众也彤赤卢黑也诸侯受赐命当告其始祖故赐鬯有大功赐弓矢然后得专征伐马供武用四匹曰乗徃者徃归晋国简者简阅其士恤者惠恤其民都者国之都鄙苏氏曰宗周倾覆祸败极矣平王宜若衞文公越勾践然今其书乃旋旋焉与平康之世无异春秋传曰厉王之祸诸侯释位以间王室宣王有志而后效官读文侯之命知平王之无志也吕氏曰东迁之初大雠未报王略未复正卧薪尝胆之时奔亡之余仅得苟安释然遽以爲足呜呼此周之所以终于东乎
　　费誓
　　费地名后爲季氏邑鲁侯伯禽征徐戎之时誓师于费也案史记周本纪鲁世家武王克殷封周公旦于曲阜曰鲁公不就封留佐王王崩管叔及羣弟流言公相成王而使子伯禽代就封于鲁管蔡武庚反公奉王命东伐淮夷徐戎亦反伯禽率师伐之作肹誓遂平徐戎定鲁肹即费字传写不同尔
　　公曰嗟人无哗听命
　　戒勅之使无諠哗欲其静听誓命也
　　徂兹淮夷徐戎并兴善敹乃甲胄敿乃干无敢不吊备乃弓矢鍜乃戈矛砺乃锋刃无敢不善
　　徂兹犹曰徃者敹整治之也敿施楯纷也纷如组而小系于楯以持之吊精至也备具也每弓百矢又有重弓以防损折鍜链砺磨也锋刃刀劒之属甲衞身胄衞首干楯以捍敌皆自衞者战伐所用长兵则弓矢短兵则戈矛与凡可以击刺之锋刃皆攻人者先自衞之器后攻人之器言之序也鲁侯谓徃者至国之初已有淮夷徐戎并起叛乱其时已尝俾汝脩戎备无敢有不精好者矣今徃征徐戎且筑垒壁有当敎戒之事如下文所云故又誓众也
　　今惟淫舍牿牛马杜乃擭敜乃穽无敢伤牿牿之伤汝则有常刑
　　今谓今出征之时也滛大舍放牿牢言放牧杜塞擭捕兽机槛敜塞穽穿地陷兽伤牿谓伤牿之牛马牛马在牿遂以牿爲牛马之名
　　马牛其风臣妾逋逃勿敢越逐祗复之我商赉汝乃越逐不复汝则有常刑
　　风牡牝相奔逸役人贱者男曰臣女曰妾逐追求也复还之也失者无得逾越垒伍而追求得者惟当归还之则我当商度多寡以赏赉汝如或失者越伍追逐得者藏匿不还则皆有常刑也
　　无敢寇攘逾垣墙窃马牛诱臣妾汝则有常刑
　　上文既言马牛臣妾之去失者此又言不因去失而敢盗取他队之马牛臣妾者先戒之以无敢寇攘而或有逾垣墙而窃其马牛诱其臣妾者当服寇攘之罪故亦有常刑也
　　甲戌我惟征徐戎峙乃糗粮无敢不逮汝则有大刑甲戌用兵之期也峙储也糗粮食也不逮不及数也大刑死刑也淮夷徐戎并起今独征徐戎盖徐戎近鲁先攻近者
　　鲁人三郊三遂峙乃桢榦甲戌我惟筑无敢不供汝则有无余刑非杀
　　国外曰郊郊外曰遂天子六军则六乡六遂大国三军故鲁三郊三遂也桢榦板筑之木题曰桢墙端之木也旁曰榦墙两边障土者也上文峙糗粮不言鲁人盖伯禽爲侯伯监七百里内诸侯率以同征粮食当自赍持盖统告诸侯在防之人也此下桢榦刍茭非逺国所能自赍故责之鲁人也无余刑谓刑之至重其上更无余特降死一等而已
　　鲁人三郊三遂峙乃刍茭无敢不多汝则有大刑刍茭所以供牛马若不继则牛马饥疲故亦服死刑也鲁侯作费誓之时盖在周公作大诰之后其篇次文侯之命者以侯国之书附帝王之书故居周书之末
　　秦誓
