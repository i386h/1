<!-- { "loadSidebar": true } -->
　　公曰君告汝朕允保奭其汝克敬以予监于殷丧大否肆念我天威予不允惟若兹诰予惟曰襄我二人汝有合哉言曰在时二人天休滋至惟时二人弗戡其汝克敬德明我俊民在让后人于丕时呜呼笃棐时二人我式克至于今日休我咸成文王功于不怠丕冒海隅出日罔不率俾
　　告汝以予中心之诚实汝克敬谓不敢怠忽也以我监视于殷之丧亡大否者我念天威之可畏不但是中心如此多诰而已予惟曰勤力辅治者我二人也襄字义如臯陶谟襄哉之襄汝之见有合于此则亦当曰在是二人也若曰今日天之休命滋至功业日隆福禄日増惟是二人将弗能胜其在汝惟能不怠忽于德益加抑畏明扬贤俊之人布列于位若他日治功大成之时汝乃可告于嗣王辞逊而去今则未可也又叹而言若非是二人则我周用能至于今日之休羙乎我等皆当同心协力终始不怠以完成文王治天下之功大所覆冒虽海隅出日之地亦无不属吾之使令者如此方爲丕时
　　公曰君予不惠若兹多诰予惟用闵于天越民
　　言予不但惠顺于汝而若此多诰予惟用忧天命人心之不常所以拳拳留汝辅治也
　　公曰呜呼君惟乃知民德亦罔不能厥初惟其终祗若兹徃敬用治
　　惟汝谙歴之乆能知民之德人亦无不能于其初者惟当于其终而如其初汝其敬顺此所诰之言徃而敬用以治事上章言天命民心民心又天命之本故卒章专言民德篇内后嗣子孙冲子后人皆谓成王小子皆周公自称
　　多方
　　孟子曰周公相武王诛纣伐奄讨其君驱飞廉于海隅而戮之灭国者五十书序曰成王东伐淮夷遂践奄奄东方之国盖与淮夷相近武王崩奄及淮夷徐戎与武庚同叛周公东征之二年诛武庚其时伯禽在鲁征徐伐奄及淮夷虽爲鲁所遏不得猖獗然未及声罪致伐吴氏曰周公东征三年而归明年奉王东伐淮夷遂践奄还归于丰而作多方及营洛邑成周而作多士澄案吴氏说与胡氏皇王大纪同今书多士在多方之前者失其次也多方之书盖以伐奄而还有俘囚之民与东方诸侯偕至宗周者既不诛戮俾敎告之而复遣之归仁之至也孟子所谓伐奄戮飞廉灭国五十疑皆此时之事不与相武王诛纣同时也
　　惟五月丁亥王来自奄至于宗周
　　五月盖成王三年之五月宗周镐京也
　　周公曰王若曰猷告尔四国多方惟尔殷侯尹民我惟大降尔命尔罔不知洪惟图天之命弗永寅念于祀此时王与周公同在镐京止称王若曰恐疑爲王之自诰故先称周公曰而后称王若曰以见王不亲临而周公传王命以告也大诰亦是周公以王命诰而直称王若曰者以其时王居忧周公摄政出征非王自诰可知故不称周公曰也四国谓四方诸国多方谓诸国之民非一处也惟犹及也殷侯尹民殷诸侯之尹其民者正谓诰民而因及其君也降下命诰命也图计度也天命已去商知大度乎此则必不徼觊以谋兴复恭顺事上可保祭祀长敬念乎此则必不叛乱以取诛灭
　　惟帝降格于夏有夏诞厥逸不肯慼言于民乃大淫昏不克终日劝于帝之廸乃尔攸闻厥图帝之命不克开于民之丽乃大降罚崇乱有夏因甲于内乱不克灵承于旅罔丕惟进之恭洪舒于民亦惟有夏之民叨懫日钦劓割夏邑天惟时求民主乃大降显休命于成汤刑殄有夏惟天不畀纯乃惟以尔多方之义民不克永于多享惟夏之恭多士大不克明保享于民乃胥惟虐于民至于百爲大不克开乃惟成汤克以尔多方简代夏作民主愼厥丽乃劝厥民刑用劝以至于帝乙罔不明德慎罚亦克用劝要囚殄戮多罪亦克用劝开释无辜亦克用劝今至于尔辟弗克以尔多方享天之命周之代殷犹殷之代夏也故先举夏亡殷兴之事次及殷亡周兴之事以喻殷民使之知天命也慼忧言语辞淫昏谓沈溺迷惑劝勤勉之意帝之廸谓天道开通悟也丽民所依也甲始也旅祭名周官有大故则旅上帝灵承于旅犹曰灵承帝事也进之恭犹曰日跻之敬也舒缓叨贪懫忿日钦谓孜孜爲恶犹孜孜爲善者之敬也劓割谓伤害之夏邑畿内之民也享飨通谓歆受而有之也恭多士桀以爲恭而任之者也简者阅视选择之意夏之盛时帝降格于夏而眷佑之有道桀大其纵逸不肯忧民之忧大爲淫昏而不能一日劝勉于帝之迪此乃尔所素闻善图帝命者惟得民心则天命固矣桀则不然其图帝之命也不能通悟民之所依故天降罚而増崇其乱于有夏国之治者天福之也国之乱者天罚之也桀之亡因始于其家国之乱遂至失天下而不克灵承上帝之祀事盖以桀无能日跻其敬以寛裕其民乃惟日务贪虐以伤害其民桀既不君天惟于是求其可以爲民主者而大降光显休羙之命于成汤俾伐夏而絶其命惟天不与桀故不能以尔多方之义民永乆多年享而有之民之于君以义合天与之则能有其民天不与则不能有其民矣故曰义民非特桀一人爲虐夏之多士亦大不能明而保享其民乃相与共虐其民至于凡百所爲皆不能通悟于保享其民之事惟汤能以尔多方之民爲臣所简选以代夏而爲之主盖汤心谨慎惟恐民失其依故乃劝勉加意于其民尤于刑而加意由汤至于帝乙三十一君无不明其德以导民慎其罚而不轻亦能加意于狱讼要囚之人要囚之中又有分别其多罪者殄戮之亦能加意而非失入其无辜者开释之亦能加意而非失出汤后诸王皆能如此今至于尔君纣乃不如此所以亡国而不能以尔多方享有天命也
　　呜呼王若曰诰告尔多方非天庸释有夏非天庸释有殷乃惟尔辟以尔多方大淫图天之命屑有辞乃惟有夏图厥政不集于享天降时丧有邦间之乃惟尔商后王逸厥逸图厥政不蠲烝天惟降时丧惟圣罔念作狂惟狂克念作圣天惟五年须暇之子孙诞作民主罔可念听天惟求尔多方大动以威开厥顾天惟尔多方罔堪顾之惟我周王灵承于旅克堪用德惟典神天天惟式敎我用休简畀殷命尹尔多方
　　周公又更端而言先自叹而后称王命以告尔辟承有夏有殷之文兼言桀纣屑轻小之意不集于享谓诸侯离心不能合聚之使来朝享也有邦谓商问犹伐也蠲洁也诗曰吉蠲爲饎烝冬祭名不蠲烝若所谓昏弃厥祀弗答也圣谓明智狂谓昏惑五年当时盖有所指今不可考须待也暇寛暇也之子孙犹之子于归之之念听谓有善可爱念而彻天之听也动谓警发之顾乃眷顾之顾堪可胜也敎谓若天啓其衷也夏殷之亡非天释去之皆其自取惟桀纣有尔多方而大淫于恶以图天之命一一皆有可罪之辞既总言之以下又分言桀纣然于夏则降时丧之下惟有邦间之一句于商则降时丧之下自惟圣罔念至尹尔多方累十余句盖前一节言夏已详而言殷犹略故于此一节略于夏而详于殷也明智之人一不念则即爲昏惑昏惑之人一克念则即爲明智故纣虽极恶未尝不可改而善也自武王克商之年追数五年之前纣恶已极商已当亡然天以其爲商先王子孙故须待寛暇未遽亡之犹冀其能改可作民主及五年之乆纣卒无一善之可念听天于是求民主于四方诸侯大动以谴告商纣之威开悟尔多方之国顾有可胜天之眷顾者而尔多方又无可胜眷顾之人惟我周王善奉皇天之祀克用其德遂令爲神天之主天实敎我而用休羙之命以休之简选而畀之以殷命使尹尔之多方也
　　今我曷敢多诰我惟大降尔四国民命尔曷不忱裕之于尔多方尔曷不夹介乂我周王享天之命尔曷不惠王熈天之命尔乃迪屡不静尔心未爱尔乃不大宅天命尔乃屑播天命尔乃自作不典图忱于正尔乃惟逸惟颇大逺王命则惟尔多方探天之威我则致天之罚离逖尔土今尔尚宅尔宅畋尔田我惟时其敎告之我惟时其战要囚之至于再至于三乃有不用我降尔命我乃其大罚殛之非我有周秉德不康宁乃惟尔自速辜
　　夹左右辅之也介相助也乂犹用乂厥辟之乂惠顺也熈光显也播弃也不典逆理乱常也图忱于正谓图复商也大逺犹曰大逆也逺者违去也离逖尔土谓离去所居逺徙它处也上文言商之亡周之兴皆天命谋复商者不知天命也所以不容不以言解惑今我曷敢多言以告我惟大降下尔四国之民以敎命也尔多方何不诚心以利益于尔乎何不辅助我周王享有天命乎何不惠顺我王光显天命乎尔乃导迪至屡而尚不安靖尔心未能自爱乃大不安天命乃轻弃天命乃自爲逆乱图欲使已亡之国诚得再居天下之正乃惟纵逸颇僻大逆王命则惟尔多方探取天之祸我则当致天之罚徙逺尔所居之土我周仁厚未忍遽流放尔今尔庶几得以如旧保有尔之田宅我惟于是而敎告汝我惟于是而战汝之国讯汝之罪俘汝之身以至于此略示惩戒既不杀汝而复使汝归宅汝之宅田汝之田若至再至三又不用我所降之敎命我乃大罚殛汝罚即上文天罚之罚殛犹殛鲧之殛谓迁徙流放也至此之时非我有周所秉之德不能安宁乃汝自召此罪多方盖是徐奄淮夷及所灭五十国之人从殷以叛者罪当流放今但告之曰离逖曰罚殛而未忍刑之其后多方之民卒免迁徙惟纣都之民怀商之念深虑其不静故于是年迁洛所迁者纣都之民非多方之民也
　　王曰我不惟多诰我惟祗告尔命又曰时惟尔初不克敬于和则无我怨
　　我非是多诰惟敬告尔以敎命而已又言是惟尔之一初乃尔去恶从善改旧爲新之时若自今以后不能敬行和睦之道犹复乖戾则自厎于罚无我怨也
　　立政
　　立政谓建立政事之人犹曰知政执政也唐虞之百揆周之冢宰后世之丞相是也篇内官职非一而独取此二字名篇以其爲众职之首也成王归自伐奄周公敎以用人之道官制犹因殷夏之旧盖其时制作未定未有周官六典也
　　周公若曰拜手稽首告嗣天子王矣用咸戒于王曰王左右常伯常任凖人缀衣虎贲周公曰呜呼休兹知恤鲜哉
　　常以有常德之人居此官也伯长民者也文武时召公爲伯而宣化于外盖其职也任任事者也文武时周公爲宰而秉政于中盖其职也凖人掌法之官刑法当如凖之平故曰凖人缀衣幄帐也如幕人掌次之类虎贲衞王者如虎贲氏旅贲氏之类周公率羣臣进戒于王而賛之曰拜手稽首告嗣天子王矣羣臣用皆进戒而曰王左右之臣有长民者有任事者有平法者有居而张设者有行而防衞者皆不可不谨选其人周公不待其辞之毕于王前叹羙羣臣所戒谓羙哉斯言也然能以五官不得其人爲忧者鲜哉前周公若曰公与羣臣言也后周公曰公与王言也
　　古之人迪惟有夏乃有室大竞吁俊尊上帝迪知忱恂于九徳之行乃敢告敎厥后曰拜手稽首后矣曰宅乃事宅乃牧宅乃凖兹惟后矣谋面用丕训德则乃宅人竞强也迪知忱恂真实知之信之也九德之行见臯陶谟面犹向也训顺也古之人惟有夏之君乃当王室大强之时而求贤以事天有真知实能九德之行者乃敢告戒其君先致其尊敬而曰拜手稽首后矣复尽其忠爱而曰得人以居是三者之官斯可以爲后也然谋度其人而向之者必其大顺于德乃可以爲居是官之人
　　兹乃三宅无义民桀德惟乃弗作徃任是惟暴德罔后承上文言此夏桀之时居三官者皆无善人盖由桀于有德之人弗以爲徃昔所任而弃之所任者惟暴德之人所以丧国而无继嗣也
　　亦越成汤陟丕厘上帝之耿命乃用三有宅克即宅曰三有俊克即俊严惟丕式克用三宅三俊其在商邑用协于厥邑其在四方用丕式见德
