<!-- { "loadSidebar": true } -->
　　天聦明自我民聦明天明畏自我民明威达于上下敬哉有土
　　威古文作畏二字通用明者显其善畏者威其恶上谓天下谓民天之聦明非有视听因民之视听以为聦明天之明畏非有好恶因民之好恶以为明畏天不在天而在民上天下民通彻为一民即天也故能安民则民懐而天眷之不能安民则民离而天释之矣有土之君其可不敬哉
　　臯陶曰朕言惠可厎行禹曰俞乃言厎可绩臯陶曰予未有知思曰賛賛襄哉
　　思曰之曰当作日襄去衣而耕也勤力服事之意臯陶谓我所言良可以厎行禹然之谓汝之言厎行之可以有功臯陶谦辞言我未有所知不敢计功也但思每日賛助于帝勤力服事而已
　　此第一章
　　帝曰来禹汝亦昌言禹拜曰都帝予何言予思日孜孜臯陶曰吁如何禹曰洪水滔天浩浩怀山襄陵下民昏垫予乗四载随山刋木曁益奏庶鲜食予决九川距四海濬畎浍距川曁稷播奏庶艰食鲜食懋迁有无化居烝民乃粒万邦作乂臯陶曰俞师汝昌言
　　孜孜勤勉不已之意禹臯陶相与问荅于帝前臯陶旣陈谟于帝呼禹使之亦陈其言禹拜而叹美谓臯陶之谟至矣我更何所言惟思日孜孜以务事功而已臯陶问其所以孜孜者禹乃言前此勤劳治水之事昏瞀谓四顾茫然莫知所之也垫下谓卑下之地爲水所及也四载水乗舟陆乗车泥乗輴山乗樏也輴史记作橇汉书作毳以板为之其状如箕擿行泥上樏史记作桥汉书作梮以铁为之其形如锥长半寸施之履下以上山不蹉跌也随循刋除也盖水涌不平地皆水不没者山耳故循山伐木以通治水之道路也奏进也肉食曰鲜水土未平民未播种曁益教民以田进刋木所得禽兽之肉以食也九川九州之川距至濬深也周官一之间广尺深尺曰畎一夫之间广深二尺曰遂一井之间广深四尺曰沟方十里为成成闲广深八尺曰洫方百里为同同闲广二寻深二仭曰浍皆田间水道此言畎浍而不及遂沟洫举小大以包其余也先决九川之水使至于海次濬畎浍之水使至于川也播谓播种百谷也艰汉今文作根谓百谷根生其实可食者也或曰难也人力所成得之不易也曁稷教民播谷以供食然可耕之地尚少故又教民以渔兼进决水所得鱼鳖之肉以食也懋大传作贸贸易也迁徙也化变换也居储积也两相贸易迁有于无变化其所居积之货也烝众也米食曰粒盖水患悉平民得播种之利而山林川泽之货有无相通以济匮乏然后庶民皆得粒食而万邦兴于治也禹之意谓今水患虽平然不敢忘昔之勤劳而遂安逸欲常如治水之时所谓孜孜者如此而臯陶以其言为可师也
　　禹曰都帝慎乃在位帝曰俞禹曰安汝止惟几惟康其弼直惟动丕应徯志以昭受上帝天其申命用休禹既自述其孜孜之意乃进戒于帝俾慎于居位居天位甚难虽圣人不可忽易慎之之道安汝止以下是也止谓心之所止盖一物有一则皆具于心各有所止凡事之来物各付物循其自然之则曰安审事之几于始省事之康于终其辅弼又得直人斯无过举矣徯待凡所作为大应下民期望之志得人心斯得天心故以此明荅上帝眷祐之心则天亦申重其已然之命而嘉羙之也
　　帝曰吁臣哉邻哉邻哉臣哉禹曰俞
　　帝之意谓此非吾所自能实赖臣邻之助臣谓任事之臣当时九官如周之六卿者是也邻谓君所亲近左辅右弼前疑后丞如周之师傅保者是也君与为师友而不臣之故不曰臣而曰邻邻以辅成君徳臣以分治天职禹所谓弼帝所谓邻也辅成君徳之邻固所当重分治天职之臣亦不可轻故帝因禹言弼直而并言之互言至再以见反覆丁宁之意
　　帝曰臣作朕股肱耳目予欲左右有民汝翼予欲宣力四方汝为予欲观古人之象日月星辰山龙华虫作防宗彞藻火粉米黼黻絺绣以五采彰施于五色作服汝明予欲闻六律五声八音七始咏以出纳五言汝听此帝言所资于臣之事股足髀肱手臂左右有民谓内治畿甸厚民生利民用正民徳也翼如鸟翼谓在身两旁夹持覆防宣力四方谓外使诸侯谕志意布徳化救灾患也为兽名猴属有力便捷効使令趋事功者似之黄帝始制衣裳古人盖谓黄帝象谓肖其形状星辰凡经星布列周十二辰者皆是此谓星宿三星名为大辰者也华虫有文华之羽虫雉也防与绘同画也宗彞宗庙盛郁鬯之尊名曰彞周有六彞虎彞蜼彞为上藻水中聚藻粉米白米黼黻黼为斧形刄白身黒黻两己相背青黒线绣絺读为黹刺绣也象日月星辰山龙华虫六者作为绘画于上衣象宗彞藻火粉米黼黻六者黹为绣纹于下裳采五色之物蓝砂粉墨雌黄之属绘则以五采泽之于笔绣则以五采染之于线彰施彰显而施用之也五色青黄赤白黒也明谓察其物象采色之合法也七始咏孔氏传作在治忽史记引书作来始滑惟汉书律厯志引书作七始咏今从之七始国语谓之七均盖六阳律六隂律各有宫商角征羽三分损益隔八相生十二管之中用其五为五声然宫与商商与角征与羽相去皆一律角与徴羽与宫相去独二律一律则近而和二律则逺而不相及五声之序宫生征征生商商生羽羽生角至角则穷矣角又隔八下生其律位与宫相比谓之变宫则羽声距正宫虽间二律而距变宫止闻一律矣变宫又隔八土生其律位与征相比谓之变征则角声距正征虽间二律而距变征止闻一律矣正声五变声二每律用七声为均相和而均调故曰七均七声迭用以终始一调故曰七始先有六律然后可定五声宫征该正变二变非正声故止曰五声也五声定则被之八音之器而奏七始之均咏歌也八音之外有人声也人声之精者为言五言唇齿舌牙喉之音为言各不同也或曰五方之言也乐工审于声音故亦能辩人之声音而使之出纳五言也听谓审其声律音调之中伦也帝欲左右而臣翼之作肱也帝欲宣力而臣为之作股也帝所欲观而臣明之作目也帝所欲闻而臣听之作耳也有民盖后稷司徒所职四方盖四岳十二牧所职服色盖典礼所职声音盖典乐所职翼为明听皆曰汝者禹与羣臣咸在而禹作揆兼緫众职也
　　予违汝弼汝无面从退有后言钦四邻
　　此帝言所资于邻之事违戾也我有违戾于道汝当弼正其失汝无面谀以为是而背毁以为非不可不敬尔四邻之职也四邻谓在前在后在左右也帝舜之时辅弼疑丞之庶官不可知其为谁或百揆四岳亦兼此职如周以六卿兼三公也曰汝弼曰汝无面从责之禹及居是官而在帝侧者林氏曰舜大圣人夫岂有违于道禹亦大圣人岂有面从后言无是而犹儆戒所以为圣吕氏曰舜非有所歉而畏人之后言非容受有所未尽而致人之后言虞廷之臣非肯欺其君而面是背非者圣人敬畏无已虚怀待谏惟恐过之不闻言之不尽故其求之切也如此大传曰古者天子必有四邻前曰疑后曰丞左曰辅右曰弼其爵视卿其禄视次国之君其为人也仁好学多闻道顺天子未尝有过者谓之疑其位在前强立敢断辅善从义者谓之辅其位在左亷洁切直弼过谏邪者谓之弼其位在右斋给便利善应顾问而不回者谓之丞其位在后天子中位而听朝四邻维之是以虑无失计举无过事也
　　庶顽谗説若不在时侯以明之挞以记之书用识哉欲并生哉工以纳言时而飏之格则承之庸之否则威之帝与禹言欲臣邻各尽其职以助已而未任之人亦欲教养以成其才盖百官世胄万民之俊选及诸侯所贡之士皆他日居臣邻之职者其可用之才固将论定而官使之其间有庶顽谗説不在是选者傥以为不可用而遽弃之虑有遗才之失故必命掌教掌乐之官悉心造就冀其改过迁善而得为吾用侯张侯以射也如王制所谓司徒命郷简不率教者以告耆老皆朝于庠习射上功是也明之使自明也射之礼必明于进退周旋升降揖让之仪必明于驺虞貍首采蘩采苹之节又必内志正外体直持弓矢审固而后可以中所以开悟其心思智识者非一故曰以明之挞扑也如仪礼郷射记所谓楚扑长如笴射者有过则挞之是也记之使之自记也人有不善每欲讳防不遭戮辱稍久即忘耻不甚则悔不深悔不深则改不力射而有过及犯教者挞之中庭众所共见辱莫大焉所以坚牢其羞恶愤悔者至切故曰以记之书用识哉者谓嵗时常教习之苟其有一善则书而识之以待考校如周官族师属民读法书其孝弟睦婣闾胥聚众庶读法书其敬敏任恤是也夫习射而使之明挞过而使之记又用书以识其善道之齐之惩之劝之至再至三而未已者欲其并生而已善者生之徒不善者死之徒改不善而从善是与之并生也已上盖使掌教者教之犹以为未足又使典乐者教之工谓乐工纳言乐工平日所纳之言也飏播扬也工以所采诗歌之时时播扬倡叹以晓谕感动之而兴起其善心如周官大司乐以乐语教国子兴道讽诵言语是也承进也威谓屏之责之也其改过而至于善者则进之用之其不可化而终不改者则屏之责之也呜呼帝舜为君为师之道仁之至义之尽也
　　禹曰俞哉帝光天之下至于海隅苍生万邦黎献共惟帝臣惟帝时举敷纳以言明庶以功车服以庸谁敢不让敢不敬应
　　俞哉者然之而不尽然苏氏谓与春秋传诺哉意同是也隅角也海隅四海之隅苍生草木苍苍然而生之处言极其逺也黎献黎民之贤者庶朱子云当作试由音相近而讹也帝徳光辉逺被普天之下以至海隅草木所生之地万邦黎民之贤谁不感慕兴起共愿为帝朝之臣惟帝于是而举之既敷纳之以其言又明试之以其功必其言之施于事而有功然后赐以车服而用之用人之际如此精别谁敢不以敬以让而应上之求言此盖谓诸侯所贡之士必不敢为顽谗也不言国之俊选者以逺包近也
　　帝不时敷同日奏防功无若丹朱傲惟慢游是好傲虐是作防昼夜頟頟罔水行舟朋淫于家用殄厥世敷同孙氏谓犹言普同也帝之用人试其言之有功然后用不是普同无分别而日进无功之人世胄非才者不得世其官故以丹朱示戒尧处子朱于丹渊为诸侯丹者朱之国名也慢怠慢也因怠惰而好逰行也傲嬉戏也因嬉戏而为虐害也不分昼夜頟頟不休息此好慢游之事罔水行舟如奡之平地荡舟此作傲虐之事朋犹言羣聚也羣聚而淫乱于家也殄絶也世者世尧之天下也丹朱不肖尧以天下与舜而不与朱故曰殄厥世言此盖以儆公卿大夫元士之子使之不敢为顽谗也
　　予创若时娶于涂山辛壬癸甲啓而泣予弗子惟荒度土功
　　创惩也涂山国名夀春县东北有山名曰涂山国盖近此山也啓禹子泣声荒大度营为也圡功治水之事也禹言我惩创丹朱之如此故娶妻厯辛壬癸甲四日即徃治水其后过门不入闻子啓泣声不暇子之惟以荒度土功为急朱子曰丹朱如是故不得为天子我如此勤苦故有功以此戒教令莫如丹朱而如我也
　　弼成五服至于五千州十有二师外薄四海咸建五长各迪有功苖顽弗即工帝其念哉
　　夹持以正弓体曰弼薄迫近也治水事毕经理天下定为五服之制每一服一面五百里两面相夹而成千里如弓之弼然五服共五千里既别九州后増其三一州立一州牧为之师故有十二师内自侯服而始外迫四海之逺皆建五等诸侯为之长师统诸侯者也长君一国者也有师有长各使导迪其民以趋事功惟三苖之国于治水之前已窜其君于三危而其民留居故土者习顽不顺政教治水之时不就官司之征役在内谗説之顽可化也在外苗民之顽未易化帝其念之哉苗民之顽其后帝分北之犹殷民之顽周公迁之于洛盖所以化其顽也
