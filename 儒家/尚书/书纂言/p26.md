<!-- { "loadSidebar": true } -->
　　严惟犹曰恭惟严惟丕式四字并发语辞汤自七十里升爲天子大能理上帝之明命用以居是官之人无不称其位未居其官而言其有才者无不称其人所任得人故王畿千里之民皆和睦四方诸侯之国皆见其所任之爲有德
　　呜呼其在受德暋惟羞刑暴德之人同于厥邦乃惟庶习逸德之人同于厥政帝钦罚之乃伻我有夏式商受命奄甸万姓
　　羞刑进任刑戮者同厥邦谓共涖侯国庶习逸德羣众相习爲纵逸者同厥政谓共治王事奄谓包覆而有之甸谓井牧其地以授民纣于有德之人冺昏而不能明惟与羞刑暴德之人共国庶习逸德之人共政上帝敬致其罚乃使我周有此诸夏用商所受之命而奄甸其万姓万姓者商之受命民而今爲周所有也
　　亦越文王武王克知三有宅心灼见三有俊心以敬事上帝立民长伯立政任人凖夫牧作三事虎贲缀衣趣马小尹左右携仆百司庶府大都小伯艺人表臣百司太史尹伯庶常吉士司徒司马司空亚旅夷微卢烝三亳阪尹
　　三宅居其位克知其心者知其能官也三俊有其才灼见其心者见其可用也得人以治天职可当天心矣所以敬事上帝也立民如立之斯立之立谓植民之生也立民之长伯常伯也即夏之宅乃牧在帝朝则四岳统十二牧是也立政之任人常任也即夏之宅乃事在帝朝则百揆统九官是也凖夫凖人也即夏之宅乃凖在帝朝则臯陶作士是也夫下牧字衍夏氏曰凖夫牧谓凖夫不专任法以仁政牧民爲事也今详立民立政二官大臣也职位相等凖夫掌刑之一职耳以民命爲重故与二官并而曰作三事趣爲掌养马左车左右车右携持也携仆执辔御车者也官之所居曰府庶府众官府也大都都鄙之逺者除食邑采地外爲公邑王使大夫治之庶府非一其贱者又有艺人焉艺伎也医卜之类大都最逺其近者又有表臣焉表外也郊外治公邑之臣也虎贲缀衣趣马之下言小尹庶府大都之下言小伯皆其属也左右携仆艺人表臣之下言百司该其余也太史掌六典八则八法不可杂于众职之中故特出于后而其下文继之以尹伯该其属总之以庶常吉士该其余司徒司马司空诸侯之三卿亚者大夫旅者众士三卿王所命大夫士亦以名达于王者欤夷微卢烝夷蛮之国蒙北亳谷熟南亳偃师西亳阪险也夷蛮小国前代故都及险要之地皆以王官爲之尹此言文武之时大小内外之官皆得人也
　　文王惟克厥宅心乃克立兹常事司牧人以克俊有德文王罔攸兼于庶言庶狱庶愼惟有司之牧夫是训用违庶狱庶愼文王罔敢知于兹
　　克厥宅心能以宅官者之心爲心也立兹常事谓立事之官即任人也司即凖夫也牧即长伯也能于立事司牧之官以能得俊有德者居之惟能心其心故能于其官而能得其人也三克字皆谓文王能之兼犹言参预也庶言诸多是非淆乱之言庶狱诸多鞫辩争讼之事庶愼诸多禁戒储备之事陈氏曰之犹及也澄案有司之牧夫其立文犹月令言参保介之御兼文王不下侵臣职惟信任凖人及牧夫违逆也是训用违谓庶言之顺逆及庶狱庶愼文王皆不敢自知知犹知政之知得人而信任之笃文王所以尽君道也
　　亦越武王率惟敉功不敢替厥义德率惟谋从容德以并受此丕丕基
　　率循敉功安天下之功义德处事合宜者容德其心有容者武王率循文王之功其于义德之人用之而不敢替率循文王之谋其于容德之人从之而不敢违盖拯民危急必资剸裁之能贻谋宏逺必资寛大之度此武王述事继志而不改父之臣故父子并受此大大之基业也
　　呜呼孺子王矣继自今我其立政立事凖人牧夫我其克灼知厥若丕乃俾乱相我受民和我庶狱庶愼时则勿有间之自一话一言我则末惟成德之彦以乂我受民
　　继自今言继续自今以徃也此一节六我字皆我成王也立政立事之人即常任也若谓如此也相佑助之也受民王之民受之于天受之于祖宗也和不乖戾也自一话一言即所谓庶言也末终成德之彦即三宅之俊有德者也自今以徃王于三事之官当灼然知其如此乃使之爲治谓知之贵乎明也使之相我所受之民和我庶狱庶愼之事勿有以间之而不得专意爲治至于庶言则自始至终一惟成德之羙士是谘献可替否以乂我所受之民谓任之贵乎专也
　　呜呼予旦已受人之徽言咸告孺子王矣继自今文子文孙其勿误于庶狱庶愼惟正是乂之
　　成王武王之文子文王之文孙周公谓我已受人言之羙者皆告之于王则所谓庶言不劳王之自择其美恶矣惟有庶狱庶慎之事其勿自用而至于误但当付之于人以治之正者官之长即常任常伯凖人之官也盖言之当择狱之当决事之当谨皆不易能人君苟恃已自用一或至误虽悔何及惟当求贤审官委任责成则自收得人之效此周公所以拳拳于成王也
　　自古商人亦越我周文王立政立事牧夫凖人则克宅之克由绎之兹乃俾乂
　　克宅之谓能以可居是官者居之绎如绎丝谓又从而由绎之审度之详也商人与文王于三事之官详察其可而后使之治
　　国则罔有立政用憸人不训于德是罔显在厥世继自今立政其勿以憸人其惟吉士用劢相我国家
　　憸人小人也小人不顺于德使其君无能光显以在世故戒以勿用憸人而惟用吉士也劢勉力也此申言上文之意言立政之官当择其人
　　今文子文孙孺子王矣其勿误于庶狱惟有司之牧夫不云庶言庶慎举其中以该之省文也此申上文之意言凖牧之官当专其任也三官皆当择人而专任两节之文互相备
　　其克诘尔戎兵以陟禹之迹方行天下至于海表罔有不服以觐文王之耿光以扬武王之大烈
　　诘治也诘戎兵谓农隙讲武事田猎选车徒之类陟犹行也禹迹禹治水所行之旧迹也方行徧行也觐显见也耿光德之辉也扬振发也大烈业之盛也文王以方伯专征伐武王一戎衣有天下其光烈如此成王伐奄而归兵威逺被周公欲其继今毋忘武备以显扬文武之德业故言及此或疑此一节与前后文意不接恐有脱简
　　呜呼继自今后王立政其惟克用常人
　　承上文王武王而言故称成王爲后王常人有常德之人三事常任爲重故独举此一官以结一篇之意此第一章
　　周公若曰太史司冦苏公式敬尔由狱以长我王国兹式有慎以列用中罚
　　司冦刑官苏国公爵名忿生武王时爲司冦敬不敢慢忽也尔今苏公也由用长我王国谓延国祚也列者前后相比犹今言例也苏公能敬其所用之狱今亦于此而有慎以例比并权轻重之中而用其罚也周公呼太史而告以苏公敬狱之事太史书之简防因此篇周公戒成王以勿误庶狱而附记于其后非一时之言也
　　此第二章
　　顾命
　　顾还视也成王将崩命羣臣立康王临死回顾而发命故曰顾命
　　惟四月哉生魄王不怿
　　成王崩年之四月不怿疾甚也天子之疾曰不怿曰不豫崩曰登遐曰宴驾皆臣子不忍斥言之也
　　甲子王乃洮颒水相被冕服慿玉几乃同召太保奭芮伯彤伯毕公衞侯毛公师氏虎臣百尹御事
　　洮盥手也颒沃面也水以水洮颒之也发大命临羣臣必斋戒沐浴今疾病故但洮颒也相相礼者被冕服以衮冕服被王身也几所慿以爲安玉几以玉饰几也凡大朝觐王位设黼扆前设左右玉几同召同时俱召也太保奭召公以太保领冢宰也特名以其尊异之芮伯司徒彤伯宗伯毕公太师领司马衞侯司冦毛公太傅领司空师氏中大夫虎臣虎贲氏下大夫二官宿衞之臣也百尹谓诸大夫众士也御事总言上自六卿下至百尹皆治事者也平时则召六卿使率其属此时发顾命故自尊及卑同以王命召异于平时也
　　王曰呜呼疾大渐惟几病日臻既弥留恐不获誓言嗣兹予审训命汝
　　此以下王之顾命也渐进几危疾甚曰病日臻日加剧也弥甚留乆也誓以信言相要约也病既不瘳恐至大故不得誓言继嗣之事今此我所以详审道说而命汝
　　昔君文王武王宣重光奠丽陈敎则肄肄不违用克达殷集大命
　　昔君犹先君也宣昭布也重光明德之辉光相继也奠定丽依肄习重言者习之不已也达由此而通于彼也集犹鸟之来于木也定民所依陈列敎条民皆服习而不违民心从故天命至也
　　在后之侗敬迓天威嗣守文武大训无敢昏逾
　　侗幼而未有知也成王以幼冲即位故称侗迓逢迎之也天威大诰所谓天降威也成王升遐敬迎此天威而嗣守文武之大训无敢昏迷逾越也
　　今天降疾殆弗兴弗悟尔尚明时朕言用敬保元子钊济于艰难柔逺能迩安劝小大庶邦思夫人自乱于威仪尔无以钊冒贡于非几
　　殆违也弗兴弗能起弗悟不苏醒明是朕言者不昧我所命而遵用之也宗社之重基业之大付之一人可谓艰难言当敬保防康王大渡脱艰难和夑畿内逺迩之民安劝畿内大小之国然爲政有本必先身当思如夫人之能自治于威仪者身有要必先治心毋使冒进于不善之几几者动之微几有善恶审择于此时进于善不进于恶非几者动而之恶者也冒所以韬尸进于不善犹尸之入于冒故曰冒进
　　兹既受命还出缀衣于庭
　　缀衣幄帐羣臣于此既受顾命毕而各还其位彻出幄帐于路寝之庭
　　越翼日乙丑王崩太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗
　　仲南宫氏桓毛名齐侯氏吕名伋太公望之子爲天子虎贲氏延引也翼室路寝旁左右翼室也太保以冢宰摄政命桓毛二臣使齐侯以兵衞迎太子以入发命者冢宰传命者两朝臣承命者勲戚显诸侯延入翼室爲忧居之宗主或曰恤宅宗盖丧次之名宗者宫庙室屋之通称初丧未成服未居梁闇故于路寝之翼室爲忧居之室也
　　丁卯命作册度
　　丁卯王崩之第三日也命亦太保命也成王有遗命将传之于康王故作册以纪其言而授之也既作册因作受册之度如下文升阶即位受同祭咤等礼节是也凡丧礼厥明而小敛又厥明而大敛尊卑皆同命作册度者既大敛之后也
　　越七日癸酉伯相命士须材
　　癸酉王崩之第九日天子七日而殡自死之明日数此既殡之后也殡毕则送死之事略具矣故于此时传顾命于嗣君也召公以西伯爲冢宰故曰伯相士山虞匠人之属须索取也命士取材木以供丧用士丧礼献材于殡门外檀弓旬而布材与明器
