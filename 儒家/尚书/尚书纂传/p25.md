<!-- { "loadSidebar": true } -->
　　【唐孔氏曰史述作歌之由先叙失国之事○汉孔氏曰尸主也薛氏曰尸如主祭之尸盖居其位而不为也经言居其位而不能有为曰尸者太康尸位是也居其位而不敢有为曰尸者康王尸天子是也康王居忧听于冢宰故谓之尸天子非其罪也太康非有他故而游畋忘及放弃万机故此言尸位与羲和尸厥官同○汉孔氏曰君丧其德则众民皆二心矣蔡氏曰豫乐也夏谚谓吾王不游吾何以休吾王不豫吾何以助一游一豫为诸侯度先王游豫有节皆以为民非若太康以逸豫灭德也陈氏曰灭丧也德根于性本无可灭之理以其荒滛不反虽谓之灭可也贰擕贰也○汉孔氏曰盘乐游逸无法度○汉孔氏曰洛水之表水之南田猎过百日不还林氏曰有洛之表言其逺也十旬弗反言其乆也○汉孔氏曰有穷国名羿诸侯名距太康于河不得入国遂废之唐孔氏曰左传云夏之方衰也后羿自鉏迁于穷石然则羿居穷石穷是诸侯之国说文云羿帝喾射官贾逵云羿之先祖世为先王射官故帝赐羿弓矢使司射帝喾帝尧时皆有羿羿是善射之号非人之名不知羿名为何苏氏曰忍堪也陈氏曰距以兵阻之也吕氏曰奸雄何世无之我之理正则彼无因而入茍有间隙彼必投之此羿所以因民弗忍而距之也曰因者明祸乱之本在此而不在彼也使秦皇不筑长城起阿房陈胜呉广何所因使隋炀不治宫室伐辽东李密王世充何所因眞氏曰禹之功与天地并甫及再世太康以盘游之乐遽至失国天命之靡常而前人之功不可恃如此自是羿专夏政寒浞又杀羿而代之非少康君臣辛苦经营则禹不祀矣太康逸豫以一朝而失之少康布德兆谋四十余年而后克复失之之易而复之之难如此○汉孔氏曰御侍也待太康陈氏曰太康为有穷所距故五子从母徯洛○汉孔氏曰怨其乆畋失国吕氏曰此怨非仇怨之怨乃怨慕之怨故五子之歌当以诗体观小弁父子之怨也五子之歌兄弟之怨也所谓垂涕泣而道之哀而不伤也○汉孔氏曰述循也歌以叙怨唐孔氏曰其一曰皇祖有训其二曰训有之是述大禹之戒也其三恨亡国都其四恨絶宗祀其五追悔无及直是指怨太康非为述祖戒本述戒作歌因即言及时事故言祖戒以揔之○林氏曰后世作诗者每篇皆有小序言其诗之所为作其原盖出于此】
　　其一曰皇祖有训民可近不可下民惟邦本本固邦宁予视天下愚夫愚妇一能胜予一人三失怨岂在明不见是图予临兆民懔乎若朽索之驭六马为人上者奈何不敬
　　【吕氏叙章指见篇末○唐孔氏曰五子作歌五章毎章各是一人之作辞相连接自为终始必是五子之歌相顾从轻至甚其一其二盖是昆弟之次或是作歌之次○汉孔氏曰皇君也君祖禹有训戒苏氏曰民可近者言民可亲而不可踈不可下者言民可敬而不可贱○汉孔氏曰言人君当固民以安国蔡氏曰民者国之本本固而后国安本既不固虽彊如秦富如隋终亦灭亡而已吕氏曰此二句百世兴王之定法禹受位于舜其相传之要曰可畏非民曰后非众罔与守邦躬履之乆见之精切故作训以戒子孙坚决着明○汉孔氏曰言能畏敬小民所以得众心陈氏曰一犹悉也吕氏曰禹言愚夫愚妇一能胜予此敬畏之心见天下实有此理匹夫之志万钧之势不能夺之一能胜予之实也○汉孔氏曰三失过非一也不见是谋备其微郑氏曰图谋也吕氏曰明则易见暗则难知在上之人易有不明之怨势均体敌有怒面言何所不明若人君结怨于民民不敢言而敢怨故其怨常暗而不明日深一日发则不可救圣人所以旁通下情欲图于不见也巽斋欧阳氏曰圣贤之君未有不畏民之怨怨岂在明不见是图图之不见不使之至明也怨不在大亦不在小弭之于小不使之至大也小人怨汝詈汝皇自敬德闻有怨则惧不问召怨之有无也○汉孔氏曰十万曰亿十亿曰兆言多懔危貌朽腐也腐索驭六马言危惧甚陈氏曰驭与御同唐孔氏曰经传惟兹言六马余书多言驾四者春秋公羊说天子驾六毛诗说天子至大夫皆驾四郑以周礼校人养马乘马一师四圉四马曰乘康王之诰云布乘黄朱以为天子驾四汉世天子驾六非常法也然则此言马多惧深故举六以言之苏氏曰言天下莫危于人主也聚则为君臣防则为仇敌故天下归往谓之王人各有心谓之独夫申此观之天子所恃者人心而已○汉孔氏曰惟敬则不骄眞氏曰为人上者奈何不敬俊世之君以一身肆于民上视禹之训冝知所戒矣】
　　其二曰训有之内作色荒外作禽荒甘酒嗜音峻宇雕墙有一于此未或不亡
　　【吕氏叙章指见篇末○林氏曰此亦禹训蒙上皇祖之文○汉孔氏曰作为也迷乱曰荒色女色禽鸟兽甘嗜无厌足峻髙大雕饰此六者弃德之君必有其一有一必亡况兼有乎林氏曰宇室宇墙垣墙也吕氏曰凡事皆有其则夫妇之正搜狩之常酒以养体乐以导和栋宇之居垣墉之备皆不可废至于荒迷甘嗜峻雕是逾其则矣一逾其则即有亡之理○应氏曰禹非徒以空言警后世创朋滛之失谨游豫之度恶防酒卑宫室凡训之所戒皆身之所履也○眞氏曰禹之戒凡六言二十有四字耳而古今乱亡之衅靡不由之凛乎不可犯也意者大禹作之而使子孙诵而传之乎为人主者能以此大训揭之座隅铭之楹席则保国之金汤全生之药石也】
　　其三曰惟彼陶唐有此冀方今失厥道乱其纪纲乃厎灭亡
　　【吕氏叙章指见篇末○汉孔氏曰陶唐帝尧氏都冀州蔡氏曰尧初为唐侯后为天子都陶故曰陶唐唐孔氏曰尧都平阳舜都蒲坂禹都安邑相去不盈二百里皆在冀州自尧以来其都不出此地故举陶唐以言之陈氏曰冀方冀州之方犹诗言徐方孙氏曰夏有天下而独曰冀方指根本之地而言也○汉孔氏曰言失尧之道乱其法制自致灭亡朱子曰纪者如丝之有纪纲者如网之有纲丝无纪则不能以自理网无纲则不能以自张李氏曰言失道而及乱纪纲道与法非二事也】
　　其四曰明明我祖万邦之君有典有则贻厥子孙关石和钧王府则有荒坠厥绪覆宗絶祀
　　【吕氏叙章指见篇末○汉孔氏曰君万国为天子典为经籍则法贻遗言仁及后世蔡氏曰明明明而又明也张氏曰皇祖尊之也我祖亲之也陈氏曰典则皆法也典者万世之常经若周官六典是也则者一时之成式若周官六则是也○汉孔氏曰金铁曰石供民器用通之使和平则官民足林氏曰五权之法二十四铢为两十六两为斤三十斤为钧百二十斤为石钧石五权之最重者法度之制始于权权与物钧而生衡衡运生规规圆生矩矩方生绳绳直生准准正则平衡而钧权是权者法度之所自出也举钧石则五权可知举权则度量凖绳可见石言关钧言和互文耳陈氏曰王府王国府库也○汉孔氏曰言古制存而太康失其业以取亡陈氏曰坠废也绪丝端可续也以喻国家之统绪郑氏曰覆灭絶断也林氏曰其后少康以一族祀夏配天是夏之宗卒不覆禹之绪卒不絶也此章虽则云然以其有灭之理亦如诗正月言赫赫宗周襃姒灭之耳】
　　其五曰呜呼曷归予怀之悲万姓仇予予将畴依郁陶乎予心顔厚有忸怩弗愼厥德虽悔可追
　　【吕氏叙章指见篇末○汉孔氏曰曷何也言思而悲林氏曰呜呼嗟叹之辞陈氏曰悲痛伤也○汉孔氏曰仇怨也言当依谁以复国乎林氏曰匹夫匹妇之怨不可犯况万姓仇予冝其失所依也○汉孔氏曰郁陶言哀思顔厚色愧忸怩心慙朱子曰郁陶思之甚而气不得伸也○汉孔氏曰言人君行已不愼其德以速灭败虽欲改悔其可追及乎陈氏曰太康失邦病根在不敬谨故五子之歌以是始终焉故曰敬胜怠者吉怠胜敬者灭○陈氏曰五子不咎羿而曰万姓仇予不咎百姓而曰弗愼厥德不咎太康而自怨自艾终之以不可追而已所谓怨而不怒也吕氏曰此章读之使人恻然见兄弟一体之至太康失道仇不在弟五子无失何以忸怩盖视太康所为如己为之如出太康之口代为太康寒心略无忿嫉不平之意皆真情笃友之所形见也】
　　【○总说五章意○吕氏曰五子之歌一章逺思大禹敬民之训二章寻咎其取亡之端三章痛惜帝统之乱亡四章反覆家绪之本末五章其情极矣尽取其忧愧归之于己观其俯仰髙下节奏所在五子之心为如何○林氏曰诗虽本于三百篇实本于虞夏之世舜臯赓歌其言安以乐所谓治世之音也五子之歌其言怨以怒所谓乱世之音也是二歌虽载于书实诗之渊源也】














　　尚书纂传卷六
　　钦定四库全书
　　尚书纂传卷七　　　　　元　王天与　撰
　　征第四　　　　　　　　　夏书
　　羲和湎滛废时乱日往征之作征
　　【汉孔氏曰羲和自唐虞至三代世职不絶承太康之后沈湎于酒过差非度废天时乱甲乙朱子曰湎饮酒色变也○汉孔氏曰国之君受王命往征之陈氏曰书既言后承王命但征故序省文但言往征之○陈氏曰尧作厯象舜作玑衡盖时以作事事以厚生生民之道于是乎在羲和废时乱日使人君上失奉天之道下失生民之务其罪大矣而先儒于此书疑焉者盖以时日为轻也○唐孔氏曰史叙其事作征】
　　征
　　【林氏曰此篇誓体也○蔡氏曰今文无古文有】
　　惟仲康肈位四海侯命掌六师羲和废厥职酒荒于厥邑后承王命徂征
　　【夏氏曰此史叙作征之意○汉孔氏曰羿废太康而立其弟仲康为天子○汉孔氏曰仲康命侯掌王六师为大司马新安王氏曰五旅为师五师为军天子六军然师训众故亦称六师○汉孔氏曰舎其职官还其私邑以酒迷乱不修其业叶氏曰王朝卿大夫皆食其采地于畿内以其臣主之曰邑○汉孔氏曰就其私邑往讨之林氏曰或言侯或言后盖以诸侯入为王朝公卿故称后如禹稷伯夷称三后周公君陈毕公亦称三后○蔡氏曰苏氏以为羲和贰于羿忠于夏故羿假仲康之命命侯征之今观篇首云云盖史臣善仲康能命将遣师侯能承命致讨末见贬仲康不能制命而罪侯之为专征也苦果为篡羿之书则乱臣贼子之所为孔子亦取之乎】
　　告于众曰嗟予有众圣有谟训明徴定保先王克谨天戒臣人克有常宪百官修辅厥后惟明明每岁孟春遒人以木铎徇于路官师相规工执艺事以諌其或不恭邦有常刑惟时羲和顚覆厥德沈乱于酒畔官离次俶扰天纪遐弃厥司乃季秋月朔辰弗集于房瞽奏鼓啬夫驰庶人走羲和尸厥官罔闻知昬迷于天象以干先王之诛
