<!-- { "loadSidebar": true } -->
　　王若曰猷大诰尔多邦越尔御事弗吊天降割于我家不少延洪惟我幼冲人嗣无疆大歴服弗造哲迪民康矧曰其有能格知天命已予惟小子若渉渊水予惟往求朕攸济敷贲敷前人受命兹不忘大功予不敢闭于天降威用宁王遗我大宝绍天明即命曰有大艰于西土西土人亦不静越兹蠢殷小腆诞敢纪其叙天降威知我国有疵民不康曰予复反鄙我周邦今蠢今翼日民献有十夫予翼以于敉宁武图功我有大事休朕卜并吉肆予告我友邦君越尹氏庻士御事曰予得吉卜予惟以尔庶邦于伐殷逋播臣尔庶邦君越庶士御事罔不反曰艰大民不静亦惟在王宫邦君室越予小子考翼不可征王害不违卜肆予冲人永思艰曰呜呼允蠢鳏寡哀哉予造天役遗大投艰于朕身越予冲人不卬自恤义尔邦君越尔多士尹氏御事绥予曰无毖于恤不可不成乃宁考图功已予惟小子不敢替上帝命天休于宁王兴我小邦周宁王惟卜用克绥受兹命今天其相民矧亦惟卜用呜呼天明畏弼我丕丕基【陈氏曰此首章总言东征之义大意以卜为主○汉孔氏曰周公称成王命顺大道以诰天下众国及于御治事者尽及之王若曰説见盘庚林氏曰猷者皆发语辞耳尔雅猷训不一曰谋曰言曰已曰可曰图非但训道也大诰犹汤所谓诞诰盘庚所谓歴诰吕氏曰叛者三监淮夷耳何必大诰多邦及御事之人盖天下初定人情未安三监煽变恐乱之牵引不止于此所以大诰喻之使之释悟合一无间则变无由生真氏曰圣贤举事必先谕诰多方者所以昭大公一众志非但防乱而已○汉孔氏曰言周道不至故天下凶害于我家不少谓三监淮夷并作难凶害延大惟累我防童人言子孙承继祖考无穷大数服行其政而不能为智道以安人故使叛安人且犹不能况其有能至知天命者乎朱子曰弗吊只如字读如诗所谓不吊昊天耳言不见悯吊于上帝也天降割于我家不少延句絶蔡氏曰言武王崩三监叛是天降灾祸于我家不少待也歴歴数服五服哲明哲格格物之格言大思我幼冲之君嗣守无疆之大业弗能造明哲以导民于安康是人事且有所未至而况言其能格知天命乎○汉孔氏曰已发端叹辞也我惟小子承先人之业若渉渊水往求我所以济渡陈氏曰渡水曰渉渡讫曰济往犹进也吕氏曰言我以幼冲小子当此祸变如渉深渊之水无有津涯可畏如此然虽畏之之深终不可不往求其济之之道抑畏自疆两者并行方能有济○汉孔氏曰前人文武也我求济渡在布行大道在布陈文武受命在此不忘大功天下威用谓诛恶也言我不敢闭絶天所下威用而不行将欲伐四国吕氏曰敷贲谓修明典章法度贲饰前人之业增光润色之意也大抵守成之君苟徒保守无所增饰使祖宗之业不至光明盛大则非善继矣必贲饰其业大前人所受之命兹乃能不忘所成之大功张氏曰敷前人受命者于前人所受之天命从而广之陈氏曰天降威与下文天降威同意常人当祸乱之来每遮护闭掩惟恐人知今我当天之降威晓然示人不敢掩闭○汉孔氏曰安天下之王谓文王也遗我大宝龟疑则卜之以继天明就其命而言之曰语更端也四国作大难于京师西土人亦不安于此蠢动苏氏曰当时称武王为宁王以其克殷而安天下也陈氏曰下文所称宁考宁人皆武王也吕氏曰大而天下小而一国必有大以为国镇此句大诰一篇之纲目自始至终皆言卜张氏曰天明与康诰天显同意即命与金縢即命于元同意蔡氏曰宁王遗我以此者谓可以绍介天明以定吉凶曩尝即所命而其兆谓将有大艰难之事于西土西土之人亦不安静今而果然卜之可验如此将言下文伐殷卜吉之事故先发此○汉孔氏曰言殷后小腆腆之禄父大敢纪其王业欲复之天下威谓三叔流言故禄父知我周国有疵病言我殷当复欺惑东国人令不安反鄙易我周家苏氏曰腆厚也商少富厚乃敢纪其既亡之叙盖天降威亦其心知我国有二叔之疵而民不安故欲作难以鄙我有周邦也吕氏曰鄙鄙小如子产谓郑鄙邑也之鄙○汉孔氏曰今天下蠢动今之明日贤者有十夫来翼佐我周用抚安武事谋立其功大事戎事也人谋既从卜又并吉所以为美苏氏曰献贤敉抚也四国蠢动之明日民之贤者有十夫来助我往征四国抚循宁王之武事以图功也周公之东征也邦君御事皆疑天下骚动而此十夫者至故周公喜之表其人以令天下张氏曰得天在乎得民得民在乎得贤盖天之视听从民民之去就视贤杨氏曰惟至诚为能通天下之志诚而不疑则类自合方成王幼冲羣叔流言危疑之甚也惟周公以身任之而不疑故民献有十夫予翼此朋盍簪之谓也林氏曰民献与益稷黎献同晋栾武子以三卿为主不与楚战亦周公之意汉周亚夫伐七国得一剧孟犹以为重况谓之民献者哉惜其名氏不见于后世蔡氏曰上文曰有大艰于西土盖卜于武王方崩之时此云朕卜并吉乃卜于将伐武庚之日先儒合以为一误矣○汉孔氏曰故告我友国诸侯及于正官尹氏卿大夫众士御治事者言谋及之用汝众国往伐殷逋亡之臣谓禄父吕氏曰殷逋播臣者谓武庚及其羣臣本逋亡播迁之臣也○汉孔氏曰汝众国上下无不反曰征伐四国为大难四国不安亦在天子诸侯教化之过蔡氏曰在王宫云云谓三叔不睦之故实兆衅端不可不自反也○汉孔氏曰于我小子先卜敬成周道若谓今四国不可征则王室有害故宜从卜应氏曰考翼以为成敬则非经意下文有厥考翼语与此一也不应为二説苏氏曰害何也】
　　【按此设为羣臣艰大之辞曰民不安静亦惟在王之宫邦君之室及予小子而已当反躬自咎可也征伐之事父所敬重王何不违卜而已乎】
　　【○汉孔氏曰故我童人成王长思此难而叹曰信蠢动天下使无妻无夫者受其害可哀哉吕氏曰成王明知邦君之言为非又言此者圣贤无断然阻絶人之意所以尽人心也○汉孔氏曰我周家为天下役事遗我甚大投此艰难于我身言不得已张氏曰为天吏以奉将天罚实惟天所役而已遗言有所授投言有所畀○汉孔氏曰言征四国于我童人不惟自忧而已乃欲施义于汝众国君臣上下至御治事者汝众国君臣当安勉我曰无劳于忧不可不成汝宁祖圣考文武所谋之功唐陆氏曰卬我也苏氏曰毖畏也○苏氏曰我闻汝众言亦永思其难曰是行也信动鳏寡哀哉然予为天子作天之役天实以大艰遗我故勉而从天非我自忧也尔众人义当以言安我曰无畏此所忧之事惟当一心以成汝宁考所图之功今乃不然深责之也○汉孔氏曰不敢废天命言卜吉当必征之○汉孔氏曰言天美宁王兴周者以宁王惟卜之用故能安受此明命明卜宜用叶氏曰武王由百里而有天下故言小邦周泰誓云朕梦协朕卜则武王伐纣亦用卜矣○汉孔氏曰人献十夫是天助民况亦用卜乎吉可知矣蔡氏曰今天相助斯民避凶就吉况亦惟卜用是上而先王下而小民莫不用卜而独可废卜乎○汉孔氏曰叹天之明德可畏辅成我大大之基业言卜不可违也吕氏曰天明即上文所谓绍天明者张氏曰人君当以刚大自期无以惊忧自沮商道不衰何以见髙宗四夷不叛何以见宣王然则四国之叛为天之弼周也审矣】
　　王曰尔惟旧人尔丕克逺省尔知宁王若勤哉天閟毖我成功所予不敢不极卒宁王图事肆予大化诱我友邦君天棐忱辞其考我民予曷其不于前宁人图功攸终天亦惟用勤毖我民若有疾予曷敢不于前宁人攸受休毕
　　【陈氏曰此言前业当终之义○汉孔氏曰特命乆老之人知宁王故事者大能逺省识古事汝知宁王若彼之勤劳哉吕氏曰于邦君御事之中提出旧人而告之谓逮事武王者○汉孔氏曰閟慎也言天慎劳我周家成功所在我不敢不极尽宁王所谋之事苏氏曰閟闭也天所以闭塞艰碍我国者使我知畏而成功于此也我其敢不尽力以终宁王所图之事哉○汉孔氏曰故大化天下道我友国诸侯我周家有大化诚辞为天所辅其成我民矣我何其不于前宁王安人之道谋立其功所终乎林氏曰孟子谓有如时雨化之者顔子谓夫子循循然善诱人化诱有优游不迫之意先王忠厚之道也棐辅也天不言胡为而知其辅我哉惟考之于民而已苏氏曰天既助我至诚之辞其必考之于民以验其实我其可不与宁王之旧臣图功之所终乎○汉孔氏曰天亦劳慎我民欲安之如人有疾欲已去之天欲安民我何敢不于前宁王所受美命终毕之苏氏曰天所以勤劳忧畏我民者使我日夜思念如人之有疾之不忘医也予其可不与前宁人同受休终哉唐孔氏曰上云卒宁王图事又云图功攸终又云攸受休毕三者文辞略同义不甚异大意惟言当终宁王之业重兵谨战丁宁以劝民耳】
　　王曰若昔朕其逝朕言艰日思若考作室既厎法厥子乃弗肯堂矧肯构厥父菑厥子乃弗肯播矧肯获厥考翼其肯曰予有后弗弃基肆予曷敢不越卬敉宁王大命若兄考乃有友伐厥子民养其劝弗救
　　【陈氏曰此申言武功当终之义○汉孔氏曰顺古道我其往东征矣我所言国家之艰备矣日思念之苏氏曰如我本意则昔者已往矣所以至今者以言艰而日思之也○汉孔氏曰以作室喻治政也父已致法子乃不肯为堂基况肯构立屋乎不为其易则难者可知○汉孔氏曰又以农喻其父已菑耕其田其子乃不肯播种况肯收获乎唐陆氏曰田一嵗曰菑○汉孔氏曰其父敬事创业而子不能继承其功其肯言我有后不弃我基业乎今不征是弃之】
　　【按厥考翼一语正所以荅考翼不可征之辞邦君艰大之辞则以考翼不可征成王荅之之语则以考翼不可弃若成王者真肯堂肯构肯播肯获之子矣】
　　【○汉孔氏曰故我何敢不于今日抚循宁王大命以征逆乎薛氏曰古之举大事者必自任其成功故汤武曰今朕必往而此曰曷敢不越卬也○汉孔氏曰若兄弟父子之家乃有朋友来伐其子民养其劝不救者以子恶故以此四国将诛而无救者罪大故真氏曰养如养冦之养友谓我所友爱之人以仇雠之人而伐吾子尚可言也以友爱之人而伐吾予民其可容养之且劝我以弗救乎友盖指三监而言三监本吾所亲爱者一旦至此孟子所谓涕泣而道之者也伐厥子犹鸱鸮诗所谓既取我子也民谓当时之异论者实指邦君御事而托之民也若兄考指武王而言周公之兄成王之考也友谓管蔡武王周公之所友爱也子谓成王兄考之子也管蔡叛周是伐兄考之子也兄考之子为友所伐尔民乃欲养祸而劝以不救可乎】
　　王曰呜呼肆哉尔庶邦君越尔御事爽邦由哲亦惟十人迪知上帝命越天棐忱尔时罔敢易法矧今天降戾于周邦惟大艰人诞邻胥伐于厥室尔亦不知天命不易予永念曰天惟丧殷若穑夫予曷敢不终朕亩天亦惟休于前宁人予曷其极卜敢弗于从率宁人有指疆土矧今卜并吉肆朕诞以尔东征天命不僭卜陈惟若兹
