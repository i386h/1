<!-- { "loadSidebar": true } -->
　　王若曰明大命于妹邦乃穆考文王肇国在西土厥诰毖庶邦庶士越少正御事朝夕曰祀兹酒惟天降命肇我民惟元祀天降威我民用大乱丧德亦罔非酒惟行越小大邦用丧亦罔非酒惟辜文王诰教小子有正有事无彞酒越庶国饮惟祀德将无醉惟曰我民迪小子惟土物爱厥心臧聪听祖考之彞训越小大德小子惟一妹土嗣尔股肱纯其艺黍稷奔走事厥考厥长肇牵车牛逺服贾用孝养厥父母厥父母庆自洗腆致用酒庶士有正越庶伯君子其尔典听朕教尔大克羞耇惟君尔乃饮食醉饱丕惟曰尔克永观省作稽中德尔尚克羞馈祀尔乃自介用逸兹乃允惟王正事之臣兹亦惟天若元德永不忘在王家
　　【陈氏曰此章首以文王戒酒之教勉康叔○汉孔氏曰周公以成王命诰康叔欲令明施大教命于妹国妹地名纣所都朝歌以北是唐孔氏曰妹与沬一也王氏曰总其君与其臣民诰之故曰邦○汉孔氏曰父昭子穆文王故称穆将言始国在西土西土岐周之政蔡氏曰穆考敬德之考诗称穆穆文王是也上篇言文王明德则曰显考此篇言文王诰毖则曰穆考言各有当也○汉孔氏曰文王其所诰慎众国众士于少正官御治事吏朝夕勑之惟祭祀而用此酒不常饮郑氏曰庶邦诸侯庶士庶邦之羣臣少小正长也小官之长如称小伯小尹然蔡氏曰文王为西伯故得诰毖庶邦西土庶邦逺去商邑文王诰毖亦谆谆以酒为戒则商邑可知矣○汉孔氏曰惟天下教命始令我民知作酒者惟为祭祀唐孔氏曰酒人自意所为今言天降命者以天非人不因人为者亦天之所使言元祀者谓酒惟用于大祭祀见戒酒之深也○汉孔氏曰天下威罚使民乱德亦无非以酒为行者言酒本为祭祀亦为乱行于小大之国所用丧亡亦无不以酒为罪也唐孔氏曰民自饮酒至乱以被威罚言天降威者亦如上言天降命也为乱而罪天理当然真氏曰观小大邦用防之语则当时以酒亡国者多矣○广汉张氏曰酒之为物本以奉祭祀供賔客此即天之降命也而人以酒之故至于失德丧身即天之降威也○汉孔氏曰小子民之子孙也正官治事谓下羣吏教之皆无常饮酒陈氏曰前诰庶邦曰诰毖其辞严此诰小子曰诰教其辞寛蔡氏曰小子血气未定尤易纵酒害德故诰教之朱子曰杨文公言童穉之学养其良知良能当以先入之言为主○汉孔氏曰于所治众国饮酒惟当行祭祀以德自将无令至醉祝氏曰周官酒正凡祭祀以法共五齐三酒酒人掌为五齐三酒亦曰祭祀则共奉之若夫共賔客享士庶子享耆老孤子则言于祭祀之后盖酒以祀为主自祀之外皆礼之余也然祭而饮所以受福苟不将之以德则欲以受福祸莫大焉故先王寓之法度彞皆有舟舟皆有罍以舟能载物过量则溺罍能泽物不均则害使举是礼者必明是义又何丧德之有】
　　【按正即少正也事即御事也庶国即庶邦也文王既诰毖庶邦庶士少正御事于诰教小子之际又丁宁覆説之也下庶士有正亦是覆説上文云】
　　【○汉孔氏曰文王化我民教道子孙惟土地所生之物皆爱惜之则其心善子孙皆聪听父祖之常教于小大之人皆念德则子孙惟专一真氏曰于小大之德视之惟一不以谨酒为小焉谨酒非小徳则腆酒非小过明矣○汉孔氏曰今往当使妹土之人继汝股肱之教为纯一之行其当勤种黍稷奔走事其父兄陈氏曰艺种也吕氏曰此皆安分之事竭力耕田共为子职而已何暇纵酒乎惟不服田畆心无所用则必向于酒矣○汉孔氏曰农功既毕始牵车牛载其所有求易所无逺行贾卖用其所得珍异孝养其父母王氏曰贾人亦受田也举农贾则工可知矣○汉孔氏曰其父母善子之行子乃自洁厚致用酒养也薛氏曰或修农功或服商贾以养父母父母庆则汝可用酒也○汉孔氏曰众伯君子长官大夫统庶士有正者其汝常听我教勿违犯林氏曰庶士有正谓庶士有正以统之也庶伯君子者伯长也君子谓伯长之贤者也陈氏曰君子为有德之称亦以有位称者如有官君子是也吕氏曰凡为官长皆在尔统率之下则尔当常听我之教也】
　　【按周礼宫正宫伯郑氏注正长也伯长也俱为长然宫正上士宫伯中士据此则此正与伯虽俱为长然亦不无小辨云】
　　【○汉孔氏曰汝大能进老成人之道则为君矣如此尔乃饮食醉饱之道陈氏曰行养老之礼则饮食醉饱无害○汉孔氏曰我大惟教汝曰汝能长观省古道为考中正之德则君道成矣陈氏曰民因农贾而饮士大夫因养老而醉特其小者又推其大者论之故言丕惟曰真氏曰中徳即中道即身而言则曰中德即事而言则曰中道○汉孔氏曰能考中德则汝庶几能进馈祀于祖考矣能进馈祀则汝乃能自大用逸之道马氏曰进饮食曰馈进饮食以祀其先故曰馈祀陈氏曰介因也左传介大国皆训因祭祀之时始可因用逸○吕氏曰周公开饮酒之门有三祭祀用酒父母庆用酒养老用酒三者无非于其良心开之苏氏曰酒人情之所不能免禁而絶之虽圣人不能故戒其沈湎之祸而开其德饮之乐圣人之禁人盖如此○汉孔氏曰此乃信任王者正事之大臣亦惟天顺其大德而佑之长不见忘在王家陈氏曰正事犹上文言有正有事李氏曰元德即中德自康叔言之则曰中自天言之则曰元吕氏曰不湎于酒亦是常事周公推之直至天若元德人之进德惟于最难舍处放得下即是德进不已获天顺处】
　　王曰封我西土棐徂邦君御事小子尚克用文王教不腆于酒故我至于今克受殷之命
　　【陈氏曰此承上章以文王事结之○汉孔氏曰我文王在西土辅训往日国君及御治事者下民子孙皆庶几能用上教不厚于酒言不常饮袁氏曰谓之棐者孟子所谓辅之翼之是也吕氏曰天下之理相为消长不厚于酒者必厚于德○汉孔氏曰故我周家至于今能受殷王之命真氏曰有司之不腆酒于天命何与而以克受殷命为职此之由但观幽厉陈隋之朝上下沈酣以至于亡则谨酒而受天命夫何疑哉】
　　王曰封我闻惟曰在昔殷先哲王迪畏天显小民经德秉哲自成汤咸至于帝乙成王畏相惟御事厥棐有恭不敢自暇自逸矧曰其敢崇饮越在外服侯甸男衞邦伯越在内服百僚庶尹惟亚惟服宗工越百姓里居罔敢湎于酒不惟不敢亦不暇惟助成王德显越尹人祗辟我闻亦惟曰在今后嗣王酣身厥命罔显于民祗保越怨不易诞惟厥纵淫泆于非彞用燕丧威仪民罔不衋伤心惟荒腆于酒不惟自息乃逸厥心疾狠不克畏死辜在商邑越殷国灭无罹弗惟德馨香祀登闻于天诞惟民怨庶羣自酒腥闻在上故天降丧于殷罔爱于殷惟逸天非虐惟民自速辜
　　【吕氏曰此以商之兴亡告康叔○汉孔氏曰闻之于古殷先智王谓汤蹈道畏天明着小民能常德持智陈氏曰迪畏行其所畏也上畏天道之显明下畏小民之难保畏天畏民无隐显轻重之间德者得此理经德常其德而不失也哲者明此理秉哲持其明而不昏也经德秉哲乃畏天畏民之实○汉孔氏曰从汤至帝乙中间之王犹保成其王道畏敬辅相之臣陈氏曰成汤而下岂无僻王言自成汤咸至于帝乙者亦举其大槩耳应氏曰古之王者克自抑畏固无俟乎勉彊然必择其道隆德盛者以为辅相而尊敬严惮之所以维持其敬心而不懈也○汉孔氏曰惟殷御治事之臣共辅佐畏相之君有恭敬之德不敢自寛暇自逸豫崇聚也自暇自逸犹不敢况敢聚会饮酒乎新安王氏曰御事犹言治事凡经言如庶士御事尹氏御事通庶官言之也然三公谓之三事六卿谓之六事诸侯三卿亦曰御事司徒司马司空平王言即我御事则御事兼小大之臣皆可称林氏曰所以辅君者皆尽其恭王博士云责难于君谓之恭厥棐有恭则责难矣真氏曰崇饮谓相尚以饮○汉孔氏曰于在外国侯服甸服男服衞服国伯庶侯之长唐孔氏曰举四者以总六服邦谓国君伯言长连率卒牧皆是○汉孔氏曰于在内服治事百官众正及次大夫服事尊官陈氏曰内服畿内也禹贡畿内称甸服惟服奔走服事之人下士府史胥徒是也宗工尊官六卿之类也○汉孔氏曰于百官族姓及卿大夫致仕居田里者林氏曰礼所谓致仕而春秋传所谓老也○汉孔氏曰自外服至里居皆无敢沈湎于酒非徒不敢亦不暇饮酒所以不暇饮酒惟助其君成王道明其德于正人之道必正身敬法真氏曰是时内外小大之臣无敢湎酒者不惟禀上之教不敢违亦以职守所在不暇为不敢犹有勉彊不暇则安之矣职守谓何上以助成君德之显明下以助大臣之祗辟也此章乃一篇之根本凡人敬则不纵欲纵欲则不敬殷之君臣既一于敬矣举天下之欲不足动之况荒惑败乱如酒乎蔡氏曰成王顾上文成王而言祗辟顾上文有恭而言○汉孔氏曰嗣王纣也酣乐其身不忧政事○汉孔氏曰言纣暴虐施其政令于民无显明之德所敬所安皆在于怨不可变易林氏曰孟子云安其危利其菑祗保越怨之谓也○汉孔氏曰纣大惟其纵淫泆于非常用燕安丧其威仪民无不衋然痛伤其心张氏曰泆失燕安也有威可畏谓之威有仪可象谓之仪用燕丧其威仪失其君人之道民无畏而象之者矣陈氏曰衋痛也吕氏曰感伤又重于怨大抵怨之极而无可奈何方到伤处○汉孔氏曰言纣大厚于酒昼夜不念自息乃过差郑氏曰不惟者不但安息逸乐而已又为酒所使如下文所云也○汉孔氏曰纣疾狠其心不能畏死言无忌惮纣聚罪人在都邑而任之于殷国灭亡无忧惧蔡氏曰罹忧也其心疾狠虽杀身而不畏也辜在商邑虽灭国而不忧也真氏曰观今小人一醉之余忿疾彊狠水火可入兵刃可蹈则纣之情状可知○汉孔氏曰纣不念发闻其德使祀见享升闻于天大行淫虐惟为民所怨咎张氏曰先王之祀以德不以物故奉牲以告奉盛以告奉酒醴以告皆以德为主有德则馨香无徳则臭秽○汉孔氏曰纣众羣臣用酒沈荒腥秽闻在上天故天下丧亡于殷无爱于殷惟以纣奢逸故真氏曰馨香者秽德之对也纣既无德馨香惟有腥秽上闻于天而已○汉孔氏曰言凡为天所亡天非虐民惟民行恶自召罪马氏曰古民人字通用】
　　王曰封予不惟若兹多诰古人有言曰人无于水监当于民监今惟殷坠厥命我其可不大监抚于时予惟曰汝劼毖殷献臣侯甸男衞矧太史友内史友越献臣百宗工矧惟尔事服休服采矧惟若畴圻父薄违农父若保宏父定辟矧汝刚制于酒厥或诰曰羣饮汝勿佚尽执拘以归于周予其杀又惟殷之迪诸臣惟工乃湎于酒勿庸杀之姑惟教之有斯明享乃不用我教辞惟我一人弗恤弗蠲乃事时同于杀
