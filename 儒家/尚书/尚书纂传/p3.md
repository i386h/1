<!-- { "loadSidebar": true } -->
　　【汉孔氏曰咨嗟暨与也匝四时曰期一嵗十二月一月三十日正三百六十日除小月六为六日是为一嵗有余十二日未盈三嵗足得一月则置閠焉以定四时之气节成一嵗之歴象应氏曰咨咨谋咨诹之类先緫而言曰乃命继析而言曰分命申命终复緫而咨谋之苏氏曰有读为又古有又通唐陆氏曰十日为旬许氏曰閠余分月也唐孔氏曰从冬至以及明年冬至为一嵗朱子曰天体至圎周围三百六十五度四分度之一绕地左旋常一日一周而过一度日丽天而少迟一日绕地一周无余而常不及天一度积三百六十五日九百四十分日之二百三十五而与初会是一嵗日行之数也月丽天而尤迟一日常不及天十三度十九分度之七积二十九日九百四十分日之四百九十九而与日会十二会得全日三百四十八余分之积五千九百八十八如日法九百四十而一得六不尽三百四十八通计得日三百五十四九百四十分日之三百四十八是一嵗月行之数也嵗有十二月月有三十日三百六十者嵗之常数也故日行而多五日九百四十分日之二百二十五者为气盈月行而少五日九百四十分日之五百九十二者为朔虚合气盈朔虚而閠生焉故一嵗閠率则十日九百四十分日之八百二十七三嵗一閠则三十二日九百四十分日之六百一五嵗再閠则五十四日九百四十分日之三百七十五十有九嵗七閠则气朔分齐是为一章也故积之三年而不置閠则春之一月入于夏而时渐不定矣子之一月入于丑而嵗渐不成矣积之之乆至于三失閠则春皆入夏而时全不定矣十二失閠则子皆入丑而嵗全不成矣其名寔乖戾寒暑反易农桑庻务皆失其时故必以此余日置閠月于其间然后四时不差而嵗得成○汉孔氏曰厘冶工官绩功咸皆熙广也言定四时成嵗厯以告时授事则能信治百官众功皆广叹其善王氏曰不言功而言绩谓其功乃缉累而成张氏曰熙广而且明也○程子曰自乃命义和已下言尧设官分职立正纲纪以成天下之务首举其大者是察天道正四时顺时行政使人遂其生养之道此大本也万事无不本乎此天下之事无不顺天时法隂阳者律度量衡皆出于此故首举而详载之其施庻事更不备言故统云允厘百工云云史载尧治天下之法尽于此后世学其法者不知其道故歴星为工技之事而与政分矣】
　　帝曰畴咨若时登庸放齐曰子朱啓明帝曰吁嚚讼可乎
　　【程子叙章旨见篇末○汉孔氏曰畴谁庸用也谁能咸熙庻绩顺是事者将登用之朱子曰尧言谁为我访问能顺时为治之人而登用之乎吕氏曰登庸者大用之意也○汉孔氏曰放齐臣名国子爵朱名启开也吁疑怪之辞言不忠信为嚚又好争讼可乎言不可程子曰此尧老广求圣贤之意故放齐以嗣子朱对朱子曰嗣也讼争辩也○吕氏曰啓明之中有不同君子因开明以为善小人因开明以为恶想朱之性亦果开明但不能因之为善耳】
　　帝曰畴咨若予采驩兜曰都共工方鸠僝功帝曰吁静言庸违象恭滔天
　　【畴咨説见上文○汉孔氏曰采事也朱子曰上言顺时此言顺事职任大小可见○汉孔氏曰驩兜臣名都叹美之辞共工官称鸠聚僝见也叹共工能方方聚见其功朱子曰方且言共工方且鸠聚而见其功也许氏曰以劳定国曰功○汉孔氏曰静谋滔漫也言共工自为谋言起用行事而违背之貎象恭敬而心傲狠若漫天言不可用胡氏曰静无事之时也朱子曰滔天二字不可晓与下文相似疑有舛误】
　　帝曰咨四岳汤汤洪水方割荡荡懐山防陵浩浩滔天下民其咨有能俾乂佥曰于鲧哉帝曰吁咈哉方命圯族岳曰异哉试可乃已帝曰徃钦哉九载绩用弗成【汉孔氏曰四岳即上羲和四子分掌四岳之诸侯故称焉朱子曰四岳一人而緫四岳诸侯之事也按二説不同详辩在舜典末章】
　　【○陈氏曰尧典言咨四岳二治水巽位也舜典言咨四岳二熙帝载典三礼也古者大事询于众庻帝以此事大体重四岳掌方岳知天下众庻之情故以访之○汉孔氏曰汤汤流貎洪大割害也言大水方方为害荡荡言水奔突有所涤除懐包防上也包山上陵浩浩盛大若漫天方説见上文郑氏曰积石曰山大阜曰陵山髙则懐而包之陵卑则防而上之○汉孔氏曰俾使乂治也言民咨嗟忧愁病水困苦哉问四岳有能治者将使之○汉孔氏曰佥皆也鲧崇伯之名朝臣举之朱子曰佥众共之辞四岳与所领诸侯在朝者同辞而对也○汉孔氏曰凡言吁者皆非帝意圯毁族类也言鲧性狠戾好比方名命而行事辄毁败善类朱子曰咈者甚不然之辞方命者逆命而不行也王氏云圎则行方则止方命犹言废阁诏令也盖鲧之为人悻戾自用不从上令也圯族言与众不和伤人害物鲧之不可用者以此楚辞言鮌婞直是其方命圯族之证也○汉孔氏曰异己也退也言余人尽已惟鲧可试无成乃退朱子曰岳曰四岳之独言也异义未详疑是己废而复彊举之之意试可乃己盖廷臣未有能于鲧者不若姑试用之取其可以治水而已言无预他事不必求其备也○汉孔氏曰勑鲧徃治水命使敬其事朱子曰戒以钦哉盖任大事不可不敬圣人之戒辞约而意尽也○汉孔氏曰载年也三考九年功用不成则放退之陈氏曰祭法谓禹能修鲧之功是鲧非无功但不能成耳○吕氏曰观徃钦哉之命见鲧非无治水之才所以方命圯族本于忽视天下惟钦之一字可以治鲧之病鲧而领徃钦哉之命安知其不可用九载绩用弗成鲧徃而弗钦也要之鲧非无才心之忽寔坏之也】
　　【○緫説畴咨若时以下至此章○唐孔氏曰此经三言求人未必一时事但歴言朝臣不贤为求舜张本○程子曰尧之时丹朱在朝四凶未去而无恶君子之气胜耳○吕氏曰尧典大略先言尧尽天下之常自畴咨以下言尧处天下之变盖尧朝无非君子而有小人是变也尧时无非佳祥而有洪水是变也】
　　帝曰咨四岳朕在位七十载汝能庸命巽朕位岳曰否徳忝帝位曰明明侧陋师帝曰有鳏在下曰虞舜帝曰俞予闻如何岳曰瞽子父顽母嚚象傲克谐以孝烝烝乂不格奸帝曰我其试哉女于时观厥刑于二女厘降二女于妫汭嫔于虞帝曰钦哉
　　【汉孔氏曰尧年十六以唐侯升为天子在位七十年则时年八十六老将求代马氏曰朕我也古者上下通称至秦始皇始独称朕○汉孔氏曰巽顺也言四岳能用帝命故欲使顺行帝位之事朱子曰庸命方命之命皆谓命令吴氏曰巽逊古通用○汉孔氏曰否不忝辱也辞不堪○汉孔氏曰尧知子不肖有禅位之意故明举明人在侧陋者广求贤也朱子曰明明上明谓明显之下明谓己在显位者举也侧陋微贱之人也言惟徳是举不拘贵贱唐孔氏曰侧陋僻侧浅陋之处○汉孔氏曰师众锡与也无妻曰鳏在下民之中朱子曰师者四岳羣臣诸侯同辞以对也○汉孔氏曰俞然也然其所举言我亦闻之其徳行如何○岳曰説见上文○汉孔氏曰无目曰瞽配字曰瞍心不则徳义之经为顽象舜弟之字傲慢不友言并恶朱子曰母舜后母象舜异母弟名傲骄傲也○汉孔氏曰谐和烝进也言能至孝和谐顽嚚昬傲使进进以善自治不至于奸恶朱子曰善事父母为孝吕氏曰四岳称舜可以当天下之实独于家庭言之何也盖舜瞽瞍之子父既顽母既嚚象复傲而舜克谐以孝其始也怨怒忌克乖争陵犯一家之中无所不有克谐之后悉变为和顺雍睦之风烝烝二字舜之工夫在此烝烝者有熏灌之意诗云烝之浮浮如甑之炊物然薪不断火气相续则自然烝烝以至于熟舜处顽父嚚母傲象之间茍非孝诚薰灌工夫源源安能至于不格奸之地○汉孔氏曰言欲试舜观其行迹应氏曰将以天下大事任试之刑于二女则闺门至亲至切之一端耳○汉孔氏曰女妻刑法也尧于是以二女妻舜观其法度接二女以治家观治国郑氏曰观视也新安王氏曰尧二女长曰娥皇次曰女英舜在下则娥皇为妻女英为妾为天子则娥皇为后女英为夫人○汉孔氏曰降下嫔妇也水北曰汭舜为匹夫能以义理下帝女之心于所居沩水之汭使行妇道于虞氏叹舜能修己行敬则其所能者大矣唐孔氏曰妫水在河东虞乡县歴山西流至蒲坂县南入于河虞与妫汭为一地分为二文汭水涯也郑云汭之为言内也唐陆氏曰水之隈曲曰汭○周子曰治天下有本身之谓也治天下有则家之谓也本必端端本诚心而已矣则必善善则和亲而已矣家难而天下易家亲而天下踈也家人离则必起于妇人故暌次家人以二女同居而其志不同行尧所以厘降二女于妫汭舜可禅乎吾兹试矣是治天下观于家治家观身而已矣○朱子曰我其试哉女于时观厥刑于二女皆尧言也厘降二女于妫汭嫔于虞乃史臣纪尧治装而下嫁二女于妫汭使为舜妇于虞也帝曰钦哉成二女之辞犹所谓徃之女家必敬必戒也】
　　【○緫説畴兹若时以下至此章○真氏曰尧问若时登庸之人而放齐以朱对又问若采之人而驩兜以共工对又问治水之人而四岳以鲧对此不当举而举者也后问可以巽位之人而四岳以舜对此当举而举者也尧于其不当举者则吁而叹之于其当举者则俞而然之方三人之举何异后世庸暗之朝奸邪之人自相汲引惟尧之明徳如曰中天万象毕照片言之洞中隐微有不能遯此其所以为圣欤虽然欲以尧为法则当如何曰明其徳而已盖尧之知人不可学而能尧之明徳可以学而至格物致知于天下之理无所疑胜私窒欲于天下之物无所蔽所以明其徳也明徳者知人之本也】
　　【○緫説一篇意○程子曰自放勲至格于上下尧之徳也自克明俊徳至于变时雍尧治天下之道也自乃命羲和至庻绩咸熈尧立治之法也自帝曰畴咨以下至篇终言尧之圣明能知人也○吕氏曰尧典一篇纲目在钦之一字始之钦明终之钦哉其中曰允恭曰钦若曰敬授曰寅賔寅饯敬致曰徃钦哉皆以敬为辞又曰尧典乃一书之纲领通尧典则他可触类而通之矣又曰尧舜二典与他篇不同他篇或説一事二典毕备如易之乾坤】
　　尚书纂传卷一
　　钦定四库全书
　　尚书纂传卷二　　　　　元　王天与　撰
　　舜典第二　　　　　　　　　虞书
　　虞舜侧微尧闻之聦明将使嗣位歴试诸难作舜典【汉孔氏曰为庻人故微贱嗣继也试以治民之难事唐孔氏曰此云侧微即尧典侧陋不在朝廷谓之侧其人贫贱谓之微居处褊隘故言陋史记曰舜冀州人耕歴山渔雷泽陶河濵聦明説见尧典朱子曰歴试遍试也吕氏曰尧之知舜固不待试然次序自当如此盖位非尧之位乃天位天下非尧之天下乃天下之天下以天下授人非细事详于试舜乃尧兢兢不忘之义○唐孔氏曰史述其事作舜典】
　　舜典
　　【汉孔氏曰典之义与尧同○朱子曰今文古文皆有今文合于尧典而无篇首二十八字】
　　曰若稽古帝舜曰重华恊于帝濬哲文明温恭允塞徳升闻乃命以位
　　【夏氏曰此史緫叙舜之徳○曰若稽古说见尧典○汉孔氏曰华谓文徳言其光又重合于尧吕氏曰重华者尧舜并出盛徳辉光重光合照如日月逓明常有辉光相映与尧浑然无异如干之二五大人交相见之时夏氏曰或以重华为舜号非也○汉孔氏曰濬深哲智也舜有深智文明温恭之徳信允塞上下程子曰温粹和也塞充寔也朱子曰细分是八事緫是四事深沈而有智文理而光明和粹而恭敬信寔而充塞真氏曰唐虞之时未有诚字此云允塞即诚义也】
