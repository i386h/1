<!-- { "loadSidebar": true } -->
　　宁王遗我大寳至越兹蠢称武王为宁王又曰宁武葢当时语也大寳所谓国之守也介绍所以传人之意为天之介绍以传天之意故曰绍天明天明者吉凶之理昭然者也命命也大艰大难也西土对东方诸国而言此葢武王初崩之时泛卜时事之吉凶而有此兆言将有大艰于西土西土之人亦不能静天时有变人事艰虞之防故曰大艰东方有乱西土奔命故曰不静郑谓西人亦有骚动者妄也夫武庚未叛西土方晏然而之预告已如此所谓见乎蓍者也及此果蠢然而动将言卜伐武庚之吉故先言此以见卜之有验而不可违也○上言事理当尽之意此下始以卜言以天命决人事反覆言之以勉羣心之断而不疑也
　　殷小腆诞敢纪其绪至反鄙我周邦腆厚诞大叙绪疵瑕也言武庚以殷余小腆之国大敢纪其既亡之绪是虽天降威于殷然亦因知我国有三叔瑕隙故敢言我将复殷祚而反鄙邑我周邦也三监虽愚岂不知武庚得复周邦反鄙之不为已利乎葢一时为所诱惑特未悟尔元吉与建成图世民去世民则取建成易尔此武庚之谋也吴楚七国举兵而向汉以鼂错为辞汉为之诛错而兵不罢诘之者曰此其意不在错也反者语塞成王讨武庚亦犹是也
　　今蠢今翼日至朕卜并吉今蠢今翼日举武庚蠢动之明日见大义所在贤者即见之明而应之速不待于时日之多也民之贤者十夫见其众也来翼佐我以往抚定宁武之图功宁武图功即宁考图功也后云敉宁王大命语意同此言人事先应大事戎事也人谋既从卜又并吉所以为美并吉即所谓三一习吉也蔡传读敉宁为句武图功训武为继似牵强○栾武子以三卿为主不与楚战君子之于天下也已不必常是则从众众不必常是则从贤贤者人心公议之主也邦君御事之曰艰大者所谓众不必常是者也从善以十献为主可谓众矣葢邦君御事犹有利害之惑而十献同心则公理所在超乎利害之外者质诸亿万人而皆合可知矣虽不卜亦可决况卜三而并吉乎
　　肆予告我友邦君至王害不违卜按始而三叔流言武庚诱之也既而连兵以叛武庚胁之也当时三叔必为戎首其举兵之辞虽不可知意亦必有所托邦君御事但知三叔流言之衅而不知武庚首祸之情故以王宫邦君室为言
　　肆予冲人永思艰至宁考图功造为卬我也沈栝谓秦语平音故呼我为卭恤忧毖劳也言尔以艰大沮我肆予冲人亦岂不思其艰大哉其如四国允蠢害及鳏寡之可哀何造哲迪民康乃悯人穷者之所汲汲而可以艰大止邪我之所为皆天之所役使今日之事天实以其甚大者遗于我之身而役之以图大也奚可畏其大而不为也天实以其甚艰者投于我之身而役之以图艰也奚可畏其艰而不为也我固不遑自恤以义言之尔邦君御事诚当寛我之忧勉我之事而乃反以艰大沮我无乃非人臣之义乎
　　已予惟小子不敢替上帝命至弼我丕丕基以卜为卜则占数之一术而已殊不知卜者所以绍天之明则卜之所在帝命之所在也今也卜伐武庚而吉是帝既命伐之矣其敢废乎故即先王小民莫不用卜以见已不可废卜之意天明即卜也从之则吉逆之则凶是可畏也壮我讨叛之谋坚我克敌之志辅成我丕丕基业者惟兹卜也其可违哉上释艰大此释违卜○天明说见上文
　　王曰尔惟旧人尔丕克逺省至攸受休毕閟闭也极卒与毕皆终也图事图功自其所经营者谓之事自其所成者谓之功攸受休天休也宁人十乱之属当时谓武王为宁王因谓其臣为宁人也此章以下重释艰大之语旧人即所谓考翼者逮事武王克商者也又专呼而告之曰尔惟武王之旧人尔大能逺省前日之事尔岂不知武王若此之勤劳哉武王创造之初亦以艰难勤劳而成之则今日天之否閟勤劳我者乃我成功之所也予敢不极卒宁王之图事乎化者化其固滞诱者诱其顺从棐辅也棐忱辅人之诚信也言从虽可以即事而人谋未协故犹烦化诱之辞冀其佥同之应而民献十夫以为可伐则天棐忱之辞考之我民而可见矣言天虽无言而民言之公即天意也予曷其不于前宁人之图功是终乎天亦惟用此事变以勤劳我民如人之有疾必速攻治之非可养患于身也予曷其不于前宁人所受之休是毕乎此章三言天三言予葢谓天意如此我安敢不如此既言宁王又言宁人者葢谓宁人之功我尚思终之宁人之休我尚思毕之况尔旧人乎曰事曰功曰休葢互言之大抵宁王宁人以除乱安民为事而成功于时受休于天者今适不幸有武庚之乱不能讨定则前事有不卒前功有不终前休有不毕矣不讫事之咎谁则执之我固不敢辞尔旧人与宁人昔日同功一体者亦何以自解乎○书中言棐忱者非一不可异解【蔡传云天辅以诚信之辞考之民而可见】
　　王曰若昔朕其逝至卬敉宁王大命苏氏曰如我本意则昔日已往矣所以至今者以言艰而日思之也以筑室喻又以农喻父虽敬其事而子不继其父其肯曰我有后不弃基乎我其何敢不及我身之存以抚安宁王之大命乎○以底法与菑喻武王之开创以堂播喻今日之平乱以搆获喻守成长逺之事今日正如堂之才定基稼之未降种尽有事在尚且怠惰则何望其他责在我身则欲于我身毕之故曰予曷敢不越卭敉宁王大命○此承上章卒事终功毕休之意又取喻而深切言之假如有田菑而不播播而不获有室底法而不堂堂而不构谓之事卒与不卒功终与不终休毕与不毕乎
　　若兄考至弗救兄考武王周公之兄成王之考也有友伐厥子者管蔡王之懿亲武庚武王所封本非仇敌犹之友而来伐其子也民指当时之异论者而托之民也民养葢当时语养畜养也苏氏训为厮养则非所以目其臣也意邦君御事以王宫邦君室为言者颇以管蔡为难尔而成王言譬之有友来伐其子则为所畜养者亦惟急救之为是而不可犹豫坐视相劝以弗救也劝字还是民养自相劝以弗救如隋人作毋向辽东浪死歌以相感劝即此劝字传中作劝其攻伐而不救似非语意也
　　王曰呜呼肆哉尔庶邦君至尔亦不知天命不易肆哉勉其舒肆而不畏缩也爽明也桀纣昏乱汤武克之而天下清故曰爽厥师曰爽邦由哲者由得哲人之辅也十人即乱臣十人也十臣蹈履至到故心与天通能知其祸福之几于先及周徳日隆天休滋至亦惟十人与武王同心同徳有以悟其式敎用休之意于不言之表十人有知天之徳如此以此赞襄武王克商受命用爽厥师所谓爽邦也尔于是时不敢违越武王法制惮于征役况今武王死天降祸于周首大难之四国大近相攻于其室比武王吊伐之时事势之危迫何如东征以奉天命其所赖于臣人之辅者又何如尔乃以为不可征以今视昔尔亦不知天命之不可违越矣视十人廸知帝命之心何如耶视尔昔时不敢易法之心何如耶○迪知上帝命者心与天通自然合理者也知天命不易者未能真知而不敢不信者也在武主时商罪贯盈不可不讨天命如此眷佑有周梦卜协吉天之棐忱又如此在今日武庚作乱不可不讨天命亦如此民献予翼朕卜并吉天之棐忱亦又如此是今昔之事理一也然在昔有十人之辅而尔旧人亦不敢易武王之法今考翼不可征则不惟易我之法而言害不违卜则亦不知天命之不可易矣顺上从征君之法不可易奉天行罸天之命尤不可易也以昔时奉法之心为今日顺天之义则与迪知者虽有间而与爽邦者实同功矣不亦美乎○天命至微天之棐忱亦无形声可验惟十人蹈知之吕氏曰哲人能尽天地之心○诞邻胥伐于厥室言其为害迫近比武王伐纣救民犹为乱在彼国本国固无事也○两易字蔡传训为违越而下无音则只如字读陆以豉反
　　予永念曰天惟丧殷至惟休于前宁人我长念曰天之除恶也止其身岂若农夫之去草必芟夷蕴崇之无复易种而后已哉惟人自作孽则有自灭之道如农夫去草不尽使复延蔓则有朕亩不终之责矣使武庚不叛则天之所欲亡者纣而已恶恶止其身罸弗及其嗣人理也实天心也此武王所以封武庚也夫何武庚也不畏天安分为商家世祀之谋而诞纪其绪为一旦灭祀之举乃知天之丧殷也若穯夫然不尽除之不已也则我亦安敢不终朕亩邪我之所以终亩者是天亦惟欲休美于前宁人不使有除恶不尽之累尔意以武王诛纣而复封武庚譬之去草不尽致复滋蔓为害其美不全故今欲终亩以全其美也
　　予曷其极卜至卜陈惟若兹指与耆同左传引诗耆定厥功陆音防耆定犹指定也上既厯解其艰大之疑此章又释其违卜之意谓大事以人谋为本我亦何敢尽欲用卜敢不从尔勿征乎惟佐武王以开疆土此宁人之功有待于后人之继者也此功不循不但无以休于前宁人而先王之疆土为他人所窃据则又不但朕亩不终之责而已若率循其功则讨叛伐罪王威自当丕扬于海表除残去暴疆土岂容窃据于他人指定先王疆土此实事理之显然而可见者也卜而不吉固将伐之况今卜而并吉乎肆朕大以尔东征言必往矣天命不僣言必克矣卜之所陈已明告如此矣
　　蔡传总结上原天命下述得人往推宁王宁人不可不成之功近指成王邦君御事不可不终之责而反复始终卜之一说云云最得一篇大意○周家四大事皆定于卜伐商也都洛也东征也武王之疾瘳也皆圣人诚信合天之效非寻常区区卜数之间也洪范极言其理曰是之谓大同身其康彊子孙其逢吉吁卜之为道岂小也哉非知天者不足以用之
　　微子之命
　　孔氏曰称其本爵以名篇○林氏曰不曰宋公之命而曰微子之命賔之而不臣也
　　王若曰猷殷王元子至永世无穷孔氏曰微子帝乙元子惟考古典有崇徳象贤之义言今法之按崇徳谓尊崇先圣之徳而不冺其祀也象贤谓立其后以主其祀使世其徳而存其仪刑不使与之俱亡也象也者为之象也桀纣以无道而亡夏商之国可灭而禹汤之徳不可灭故有象贤之义焉礼者典礼物者文物如路车为善而色尚白之类修其礼物不使废壊以备一王之法使后世有所考也賔以客礼遇之传所谓宋于周为客是也凡此皆古制而周室稽之以处微子皆圣人公天下之心也○或曰崇徳象贤前日失之于武庚今日得之于微子愚谓非失之于武庚也武王之时武庚之恶未形则当封者武庚也葢纣以嫡子立为天子武庚纣子实为大宗微子不过支子尔武庚在则为殷后奉汤祀者武庚也亦安得逆探其后日之事而不之封哉望之以象贤期之以咸休今日待微子之心亦昔日待武庚之心也武庚之欲自絶也乃圣人所末如之何者也然自后世论之惩于管蔡之事鲜不疑忌同姓惩于武庚之事尤少有能善处前代之后者周家则不然管蔡败而并建亲贤以蕃屏周者为益盛武庚败而建微子于上公其待遇为益加呜呼此周徳所以为至与呜呼乃祖成汤克齐圣广渊至徳垂后裔齐庄敬也圣通明也广言其大渊言其深此四字以敬为本功加于时以除暴安民而言徳垂后裔如肇修人纪犹足以开克孝之心传祗肃神祗犹足以垂肃恭之家法此言崇徳之意也
