<!-- { "loadSidebar": true } -->
　　曰唐虞稽古建官惟百至不惟其官惟其人上文葢述古语此曰字成王自言也建官其来久矣虽唐虞亦稽之上古损益随宜建为百职内则百揆无所不总四岳总方岳之事外则州牧各总其州侯伯次州牧而长其属国内外相承体统不紊故庶政惟和而万国咸安夏商之时世变事繁观其防通制其繁简官数加倍亦能用乂然此特制数尔大抵官得其人则治非其人庸则废事邪则乱政明王立政不惟其官惟其得人而已夏商官倍亦内外相承体统不紊葢官不相沿而此意不可易○唐虞能使庶政和而万国安复商亦克用乂者葢不恃其建官惟得人尔贤者能立政官不足恃也○百揆四岳总治于内而方岳之事四岳主之则内通乎外州牧侯伯总治于外而州牧又总于四岳则外通乎内○益稷篇禹言州十有二师即侯伯也孔氏以为五国之长葢本五国以为属属有长之说未知唐虞之制然否正义引咸建五长此五长在五服之外岂侯伯也○惟和者总治分治之事皆得其理也有乖宜则不和矣万国咸宁又本于庶政来以其时而言五兵虽设而不试也五刑虽制而不用也以其民而言帝则顺之而弗知也帝力頼之而弗庸也此唐虞万国咸宁之气象也○不惟其官惟其人官不必备惟其人惟其人三字是一篇之要
　　今予小子祗勤于徳至训廸厥官成王以已之徳弗若古人祗敬勤勉夙夜不怠仰惟其制治保邦之意是顺以训廸厥官也○制治保邦之本先求谢身而训廸董正固非空言也○训官之意欲官皆得其人也而身又人之本故此言予小子祗勤于徳夙夜不逮本其平日自勉之心也此训迪以前事仰惟前代时若训迪厥官则言今日所以董正之意也时若指唐虞夏商建官得人而言训廸之意是欲使今日之官皆如之也○自史臣言之曰董正自成王言之曰训廸一也分为二节正其体统一也训其职守二也如三孤贰公六卿分职六职之中冡宰又统百官六卿又各率其属外之九牧又统诸侯以听六卿之倡此所谓体统也公论道孤宏化六卿各有所掌六属受六卿之率各有所司凢牧受六卿之倡宣布于诸侯各有其事以至成王之所告戒自有官君子以下皆职守也
　　立太师太傅太保至官不必偹惟其人程子曰三代之时人君必有师傅保之官师道之教训傅傅之徳义保保其身体后世作事无本知求治而不知正君知规过而不知养徳傅徳义之道固已疎矣保身体之法复无闻焉又曰辅养之道非谓告诏以言过而后谏也又曰傅徳义者在乎防见闻之非节嗜好之过保身体者在乎适起居之宜存畏愼之心愚按程子之言深得古圣人设官之意○唐虞时未有此官然舜命禹宅百揆禹曰帝慎乃在位安汝止惟几惟康其弼直而帝亦曰予违汝弼则亦论道之任矣禹臯陶每相与语帝前而曰予思日赞赞襄哉固论道经邦之实事也○微子曰父师少师是师傅官前已有之立为定制则自成王始尔○道者隂阳之理凡邦国之务不外此理三公坐论其理以经邦使天地四时得其职而隂阳得其调即爕理隂阳也○论道之义不明久矣所论者何道即经纶邦国和调隂阳之道也夫邦国若此其大也要使礼乐刑政之施君臣父子之叙井然有条而不乱此必有其道隂阳运行于天地之间而能使三光全寒暑平无愆阳伏隂以多变此亦必有其道惟三公以道为天子师为能知其所以然之故则使之论说于天子之前故论道皆所以经邦而爕理隂阳经邦爕理皆实事则论道非空言也论者谟谋之谓经者政治之谓三公论之天子宰相相与施行之葢一事也○爕理隂阳别无他道惟区处人事各得其宜则天地之气自顺○爕和也理字始见于此事之有理犹物之有脉循之则治逆之则乱物之脉理惟玉最宻故字从玉凡治必循其理故治事治民皆曰理治玉曰理治狱曰理导隂阳曰理周子曰隂阳理而后和○惟其人与商书左右惟其人语意同谓此三公必其人足以为师为保者始居之无其人则阙○师傅保所以必三者正君养德之道不可以不偹也官不必备者以论道经邦爕理隂阳之任不可以虚居也○后代详于政治而不详于人主之身成周治事之官六而三师并三少亦六所以致详于人主之身以正君为求治之本辅德于先不待过而后谏也
　　少师少傅少保曰三孤至弼予一人孔氏曰此三官名曰三孤孤特也言卑于公尊于卿特置此三者副贰三公大道化○按化即三公之论道经邦也寅亮天地即三公之爕理隂阳也如人能道之葢天地无为而吾之所讲明推行者无非所以化也化者天地之用而之者人使天地之心徧于万物庶事无不得其所是即寅亮天地也亮相也与亮天工一列蔡云敬明则似以为亮采之亮矣弼予一人即所谓导之教训傅之德义保其身体也君身万化之原论道爕理化寅亮之所有事者莫先于兹所谓格君心之非一正君而国定者也上文三公不言者以论道中足以包之也○道化与隂阳天地各相对为文而非有异义化即道也庄子注曰天道隂阳运行则为道自无而有自有而无则为化此皆一隂一阳之妙而天地之所以为天地者也圣人有以参赞之设官以论其道其化则隂阳和天地位其实论道者非不化化者非不论道而爕理隂阳与寅亮天地又非二事也所以如此立文者以见公论于前孤弼于后其道相成而非有二尔如以道化为公孤之差别则隂阳天地亦岂可以差别耶隂阳气也一隂一阳者道也流行乎天地之间者化也主宰乎道化者天地也为天地之心者人也人之道即天地之道故论道化爕理寅亮即赞天地之化育之实事也○三公言官不必僃惟其人则三孤亦然三孤言弼予一人则三公可知○周礼无其职葢坐而论道不烦以事不以一职名官故不载○叶氏曰成王以周召为师保而太傅无闻周公没召公仍为保而不闻设师傅葢难之也○三公多以六卿兼之但其人足以兼公则加以公之位无其人则止为卿而已三公三孤皆无其人则阙而六卿自若也○以顾命六卿证之召公冡宰毕公司马毛公司空皆兼三公○周公代太公为太师毕公代周公为太师召公自武王时至康王初为太保○召公代周公为冡宰顾命中可见○商之伊尹傅説皆为冡宰而太甲曰既徃背师保之训说命曰王置诸其左右朝夕纳诲是皆冡宰行保傅之事
　　冡宰掌邦治至时地利凡治事之长谓之宰故家相曰宰天子之相谓之冡宰贰王治事百官总焉则进异名而谓之冡宰分职于王与五卿并列各与其亚贰为对则退异名而谓之太宰冡太之上也山顶曰冡冡宰之职内统百官外均四海是即所谓掌邦治也百官异职管摄使归于一是之谓统四海异宜调剂使得其平是之谓均○司専主也惟冡宰无不统自此而下则有専主矣徒人众也司徒主凡夫家之徒众也治众莫大乎教布君臣父子夫妇兄弟朋友五者之常以驯扰兆民之不顺者而使之顺也王介甫曰善教者浃于民心而耳目无闻焉以道扰民者也不善教者施于民之耳目而求浃于心以道强民者也扰之为言犹山薮之扰毛羽川泽之扰鳞介也岂有制哉自然然尔强之为言其犹囿毛羽沼鳞介乎一失其制脱然逝矣○司徒之职虽曰掌教然土地人民之数制其田里教之树畜保息六以养之本俗六以安之荒政十有二以聚之执事十有二以登之无一不掌亦无一而非教也夫教岂一端而已哉虽稽夫家之众寡会万民之卒伍辨征役之施舍要皆以寓吾道徳之意是以举一世之人皆安于法度分守之内父诏其子长帅其幼何莫而非五礼六乐三物十二教哉后世治出于二而政与教分民生日用之常无复能寓吾道徳之意方且以开设学校为美谈増博士之员下诏劝学以风四方儒者輙从而谀之曰是有志于教化者名存而实不至可以善人之形而不可以善人之心也上为文具下为观美相与为欺而已○六官司徒司空皆云司以其各主一官不兼羣职太宰不言司者以其总御众官不主一官之事宗伯亦不言司者以其祭祀鬼神鬼神非人所主故也正义曰宗庙也伯长也宗庙官之长故名其官曰宗伯周礼其职云掌建邦之天神人鬼地祗之礼又主吉凶军賔嘉之五礼太宰职云礼典以和邦国以谐万民按礼以辨上下定民志上下辨民志定则和矣所谓有序则和也宗伯掌邦礼以治神人之序和尊卑上下使不僭不乖也○司马主兵政兵以车马为重而尤急于马故政官曰司马六师六军也天子六军司马掌之平谓使强不得凌弱众不得暴寡邦国各得其平也莫非政也而独兵事谓之政政者正也征伐所以正人之不正政之大者也○羣行攻劫曰冦人之恶不止冦而名官曰司冦亦举重而言也刑官也而不曰掌邦刑者圣人立法禁于未然至于刑则加之人矣止恶于未然圣人之本心刑非得已也然小惩而大戒亦所以为禁也故曰掌邦禁诘者推鞫之事刑者断决之事诘而后刑刑者必诘互文也○司空主国空土以居民使顺天时分地利空土者凡土之旷田之未授者也四民谓士农工商之受禄受田受肆受廛者皆有以分画而与之时地利谓田有稼穑之利塲圃园田漆林之类有树艺之利以时而兴之使无空土无闲民也○邦土者积石曰山竹木曰林注渎曰川水钟曰泽土髙曰丘大阜曰陵水涯曰坟下平曰衍高平曰原下湿曰隰无非司空所掌司空辨其名物知其土宜以居四民时地利其居民也相其隂阳之向背尝其水泉之甘苦利则使居之害则使避之居得其所则民生可阜鸟兽可蕃草木可毓大则邦国都鄙之数小则县鄙形体之法皆所以居民也其时地利也五物九等既辨由是以作民职则三农以至闲民各任其事也以令地贡则九谷以至山泽之物各出其有也土事出于十有二土稼穑树艺出于十有二壤皆所以时地利也○周礼司空之文多错于他官而地官尤多汉儒不知本经以考正而妄谓其缺因以考工记补之殊不知考工记记工事尔非设官也故无员秩且其所谓国有六职者自明言于下不过言上自王公士大夫下至农耕妇织商通货财各有所职而工在其一不可相无尔何尝及天地四时之职也
　　吕氏曰天下之事有治以均之有教以扰之又有礼以和之其待天下之理亦已尽矣其间或有败常干纪者大则职之司马小则职之司冦以此见王者之治不倚一偏既有以开导之又有以警畏之如天地之有雨露必有霜雪有春夏必有秋冬何可少也庄老乃谓徳衰而后有刑亦不识天地隂阳之化矣司空一官居终者葢有前五者而后民可得安其居也○又曰三公三孤天子所与共调精微之源而无所治者也统万事而分职之则有六卿之职焉六卿者万事之纲也为天下者始于立纲纪故一曰邦治纲纪既立首教之以人道之大故二曰邦教人道立则必有节文之者故三曰邦礼教立礼行而犹有干纪乱常者焉则将帅之事也故四曰邦政大罪陈于原野降此则有司之法在故五曰邦禁民迁善逺罪然后可以永奠其居故六曰邦土终焉冡宰相天子统百官则司徒以下无非所统乃均列一职而并数为六何也纲在网中也乾坤与六子并列于八方冡宰与五卿并立于六职其义一也按冡宰统百官则其任专六卿分职则其事不相厌【音押】此万世任相之法
