<!-- { "loadSidebar": true } -->
　　徳惟治至惟明明后敬仁诚各以所主而言合而言之一徳而已尧舜禹汤得之则治太康夏桀失之则乱与治同道如敬天法祖尊贤爱民自尧舜三王以至千百世之下有贤君者出其道必同道同者为善不同同归于治故罔不兴与乱同事如桀纣幽厉虽各有以召乱而声色盘游作威聚敛任用小人拒逺忠諌等事无以大相逺也与乱同事不必昏主亦有英王而所为与乱同事者如以忿兴兵好大喜功之类皆亡之道也不亡者幸尔与治同道虽事未必同而不害其道之同道非事之所能尽如宋襄公以不禽二毛拟文王其人非也则事亦非矣传谓鲁隠公者谓之轻千乗之国则可谓之道则未也其道非也则其事亦非矣太甲败度之时几乎与桀同事矣一旦悔过思庸所由者即汤之道在力行不变尔故伊尹以终始慎厥与深期之○唐宗初政庶几贞观而晚节身自召乱即太宗之身亦几不克终隋帝征辽唐亦征辽秦始皇求神僊筑长城营阿房汉武帝亦求神僊伐匈奴营建章前后一辙皆所谓与乱同事者也汉文景恭俭爱民与民休息虽未尝拟迹三王而道固有与之同者矣岂非与治同道罔不兴之明验乎○人心操舍无常克终最难始而与治兴固由之终而与乱亡亦随之兴亡一反覆手要须慎之又慎终始不差其所与则不特初心之明而为明后且悠久常保此初心之明而为明明后矣此因尚赖匡救图惟厥终之语而深明图终之道也
　　先王惟时懋敬厥徳至尚监兹哉敬仁诚三言者尧舜以来相传之心法合之一徳又约言之一敬而已故此専以敬言之先王为明明之的亦惟时懋敬其徳而已惟时云者谓敬徳之外无复他道也诗曰汤假不迟圣敬日跻昭格迟迟上帝是祗言汤之生也应期而降适当其时其圣敬又日跻升以至昭格于天迟迟久也言其纯亦不已也此所谓懋敬厥徳克配上帝也真氏曰成汤之敬徳至与天合太甲其可不与之同道邪能与汤合则亦与天合矣愚按懋敬厥徳克配上帝此所谓惟天无亲克敬惟亲也程子曰敬则诚又曰才不敬便私欲万端害于仁是敬可以该仁诚而克配上帝则民懐神享在其中矣
　　若升髙必自下若陟遐必自迩此言进徳修业有序当循序渐进也上欲太甲于敬字做工夫乃学先王之要法此下五者又欲其矫乎情之偏葢因太甲平日有是偏歴告之使克去非五者是敬徳条件也
　　无轻民事惟难无安厥位惟危居上者易视民事为轻而不知在民则甚难也上重之而思其难则利病知而兴作时废举当危者安其位者也居安思危则不至于危
　　慎终于始孔氏曰于始虑终于终思始正义曰欲慎其终扵始即须慎之故传云扵始虑终传以将终戒惰故又云于终思始言终始皆当慎也按二孔兼终始两意甚是蔡传今日始若是而他日固改之曲尽恒情之病桐宫之事往已今其即政临民又事之一初此意亦佳有言逆于汝心至必求诸非道真氏曰听言之道当求义理之当不当顺意见之偏苟合乎理虽逆吾意不可不从苟咈乎理虽顺吾意不可不察按逆心之言亦未必皆是但忠言多逆逊志之言亦未必皆非然谀言多甘惟一以道接之逆者难入而求诸道逊者易入而求诸非道道则从非道则舍而言之顺逆不与焉则不堕乎已情之偏矣前日欲纵之时尹之言固尝逆心而臣下之言固有逊志者矣故复以为戒听徳惟聪最难前既言之此又申之忠言不以逆耳而拒甘言不以逊志而从则听徳惟聪矣
　　呜呼弗虑胡获至万邦以贞伊尹所陈已尽此则欲太甲谨思而力行之尔自敬仁诚至矫乎情之偏王须自入思虑始得苟漫焉听之未尝致思而详绎之则亦安知予微意之所在乎故曰弗虑胡获既入虑始知其句句有益然即须句句身体而力行之若似做不做岂能有成故曰弗为胡成太甲果能尽思为之力则徳成于身而所存者皆先王懋敬之纯心所行者皆先王懋敬之纯行矣一人元良则万邦之所承听而效法者一人而已
　　君罔以辩言乱欍政至邦其永孚于休君罔以辩言乱旧政岂太甲旧尝有是失与臣罔以宠利居成功则伊尹今日所以明去就之义也以辩言乱旧政以侧言改厥度以利口乱厥官古人之致戒者屡矣如汉武帝用吾丘寿王枚乗之徒中外相应以义理之文折难公卿所谓以辩言乱政者又如王安石于神宗前论事上下古今贯穿经史人莫能难真辩言也神宗信用之以改祖宗之法度熈丰之兴创哲徽之绍述扰扰数世至靖康之祸乱而后已然后知罔以辩言乱旧政则邦其永孚于休岂不验哉太甲允徳而伊尹告归成王自服而周公还政自古功成而身不退以至于君臣俱失岂邦家之羙哉霍光是已
　　咸有一徳
　　孔氏曰言君臣皆有纯一之徳以戒太甲正义曰太甲既归于亳伊尹致仕而退恐太甲徳不纯一故作此篇以戒之经称尹躬及汤有一徳言已君臣皆有纯一之徳戒太甲使君臣亦然此主戒太甲而言臣有一徳者欲令太甲亦任一徳之臣经云任官惟贤才左右惟其人是戒太甲使善用臣也又曰此篇终始皆言一徳之事发首至陈戒于徳叙其作戒之由以下皆戒辞也徳者得也内得于心行得其理既得其理执之必固不为邪见更致差贰是之谓一徳也而凡庸之主鉴不周物志既少决性复多疑与智者谋之与愚者败之则是二三其徳不为一也经云徳惟一动罔不吉徳二三动罔不凶是不二三则为一徳也又曰终始惟一时乃日新言守一必须固也太甲新始即政伊尹恐其二三故専以一徳为戒
　　伊尹既复政厥辟将告归乃陈戒于徳正义曰襄二十一年左传云伊尹放太甲而相之卒无怨色则伊尹又相太甲葢伊尹此时将欲告归太甲又留之为相如成王之留周公不得归也序云沃丁葬伊尹于亳则伊尹卒在沃丁之世
　　曰呜呼天难谌至九有以亡真氏曰太甲处仁迁义伊尹之责塞矣犹虑其徳之未一故以斯言儆之曰天难谌者谓今日而善则福之明日而滛则祸之难必信也曰命靡常者有徳则归于我无徳则去而之人无定在也吉与祥为类徳之吉则祥应之凶与灾为类徳之凶则灾从之天虽难信然常厥徳者必保厥位乃所以为可信也命虽靡常然君徳有常则天命亦常而保厥位乃所以为有常也
　　夏王弗克庸徳至爰革夏正庸常也言夏桀不常其徳至于慢神虐民不堪为神人之主天改其命九有以亡而汤有之○金氏曰一者有常不变之谓汤以元圣称伊尹而尹于此乃曰惟尹躬暨汤咸有一徳则尹徳所到可知且汤于伊尹学焉而后臣之此先已后汤葢其真实工夫所自得之妙直以告太甲不避其辞之直也孟子言伊尹不有天下相汤以王于天下尹汤同徳而受天命圣贤于此以徳言不以位言也伊尹圣之任气象又可见矣○有命一徳盖互言之其实一徳即有命之人啓廸即眷求之意啓廸眷求必有其事如多方所谓大动以威开厥顾天者惟尹躬暨汤咸有一徳克当天心于是受天明命而有天下也汤以一徳而受命则人君常厥徳保厥位岂不信哉○天子主百神之祀统九有之众上下亦互言之○孔氏曰享当【去声】也爰于也正义曰徳当神意神乃享之故以享为当也
　　非天私我有商至惟民归扵一徳天命则人归在内故以天民并言天非私商而与之惟天心之所佑在于一徳故商之一徳则足以享天心而受命也商非求民而有之惟民心之所归在扵一徳故商之一徳则足以得民心而宅师也
　　徳惟一动罔不吉至惟天降灾祥在徳一者纯乎天理二三者杂于人欲天理无往而不吉人欲无往而不凶惟吉凶不差在人者惟天降灾祥在徳故也降于天者为灾祥受扵人者为吉凶○惟天之降灾降祥一在乎徳故其在人一徳则吉不一徳则凶断断不差也今嗣王新服厥命惟新厥徳终始惟一时乃日新此告太甲以继汤之一徳也太甲即位已久此自复位既新受命其徳亦当俱新易以日新为盛徳故徳不可以不日新不日新者不一害之也始明而终暗始敬而终肆以一出一入之心为或作或辍之事今日勤而明日惰昨日是而今日非自旁观之则有新有旧言王徳行终始如一不有衰杀从旁观之每日益新是乃日新之义也
　　任官惟贤才至惟和惟一金氏曰篇首言尹汤咸有一徳上文既勉太甲以君之一徳故此又论臣之当有一徳也按篇题蔡氏云恐太甲徳不纯一及任用非人故作此篇夫君徳既纯一而又任用得人此所谓咸有一徳也咸有一徳此篇之纲领也大抵君臣同体徳业相资成汤伊尹不可及已守成之主在己者既当终始有常日新其徳而庶官左右必贤才必其人任君子必専防小人必宻者正以扵此失之则足以为一徳之累于此得之则足以为一徳之助也小人蛊惑其君则不间断扵己亦必间断于人矣官庶官也左右辅相也其人谓其道徳足以为师为保也非贤才之称可尽臣为上为徳此臣字兼庶官大臣言朱子曰四为字并去声为上者辅其徳而不阿其意之所欲为民者利于民而不狥己之所安愚谓为上则为君徳之成就而非为奔走承顺乎君也为下则为民生之奠安而非为富贵宠禄乎臣也言臣职所系其重如此难者难于任用恐非才之易进也慎者慎于听察虑诚伪之难识也即所谓进贤如不得已论定而后官之之意和者可否相济谓既得其人则君臣当同徳一心如晏子所谓献其否以成其可献其可以去其否之类一者始终如一立政所谓勿有间之自一话一言我则末惟成徳之彦以乂我受民者也○听察在先任用在后先言其难者盖难是用人之主意慎正所以慎其难也○一者不杂不息之义君心用人之本也有襍则不能防小人而小人于是乎襍进矣有息则不能任君子而君子有时乎见踈矣用人之不一即徳之不一也
