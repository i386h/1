<!-- { "loadSidebar": true } -->
　　人君之大务莫难于听言凡天下是非邪正爱憎毁誉其交至于吾前者皆言也言夲万端而此心少有所蔽则顺逆之见横塞于中益纷扰而无可纪极矣惟一凖之以道如镜之明如衡之平持之极定守之极坚凡谀言之至非不足欣悦也而揆之以非道则如鸩酒毒脯远之惟恐不速况敢溺其甘与谀乎凡正言之至非不足畏惮也揆之以道则如良药砭石非此不足以愈吾疾则就之惟恐不亲况肯惮其逆己乎提一道字爲主如昬暗之室一灯独照沧海之舟一车指南任彼尝之者万端而我应之者至简心平气和理明识定而天下无不可听之言矣人君能味此数语以察天下之人则亦庶防其不惑矣
　　上篇之大防在俭德中篇之大防在防祖下篇之意则详告以致治保位之道听言谋事之方末又引起已去位辞宠之意然后知太甲自迁善以后得爲有商之令主者伊尹之功居多也称爲元圣岂偶然哉
　　天之所亲民之所懐鬼神之所享则天位由此而安天之所不亲民之所不懐鬼神之所不享则天位由此而危然天无常亲民防常懐鬼神无常享转移予夺只在一念之间故曰天位艰哉
　　咸有一德【凡七条】
　　中之名见于虞书而庸之名见于一德篇此中庸之名所由肇也至后世圣人又畅言之曰庸言庸行庸德庸即常庸德即一德也天下之味有万而莫庸于菽粟天下之美有万而莫庸于布帛三纲五常人生之布帛菽粟也人生一日离布帛菽粟则不可以生乃以珍玩珠玉爲好人生一日离三纲五常则不可以生而乃以竒衺诡异爲好岂不愚且誖哉
　　日新之训始见于汤铭又见于仲虺又见于伊尹之告太甲然则日新之学乃有商君臣之所世守服习者欤一之名始于惟精惟一之训而畅于咸有一德之篇书之所谓一德即大学之所谓至善中庸之所谓一善至诚皆此义也故对二三而言一则诚二三则僞矣一则纯二三则杂矣德无常师主善爲师注谓一夲散爲万殊正唐虞之所谓惟精舜之好问好察执两端孔门之所谓择善顔子之所谓博文也善无常主协于克一注谓万殊归于一夲正虞廷之所谓惟一舜之用中孔门之所谓固执顔子之所谓约礼也中庸全部之义放之弥于六合收之不盈一掬或分或合爲隐爲费皆从此推出耳
　　一德篇中或言常德或言庸德或言一德或言日新或言一心而总之以一爲主故曰协于克一也
　　篇中一德爲纲而一德之中又有三义德无常师一节取善之道脩身之要也任官惟贤才一节用人之要也无自广以狭人听言之要也三者偹而人君之道全矣大约语皆精微较之太甲三篇更进一层
　　其难其慎惟和惟一二语足以尽千古任人之道盖未用之前不可忽既用之后不可疑未用之前而忽之恐小人足以混君子既用之后而疑之恐小人足以间君子其难之义有二既考其行事复察其中藏其慎之义亦有二度其才之所宜而不可悮于委任度其时之所宜而不可躁于见功惟和之义有二优之以礼貌宏之以听纳惟一之义亦有二待之以至诚而内外如一保之以有终而乆暂如一能如此当无用非其人与用人而不能尽其才之患矣
　　用人之道贵严而听言之途贵寛故曰匹夫匹妇不自尽民主防与成厥功正刍荛不弃之意也后世滥于用人而登进之途杂严于听言而献纳之途寡殆与古人适相反矣
　　盘庚上中下【凡七条】
　　盘庚迁殷当时小民非不愿从之而特有累朝之世家大族安土重迁顾造爲语言以惑当时之愚民百姓之中有明于利害而欲迁者则又阻塞其言而不使上逹故盘庚三篇之意皆爲有位者而其兼言民者特并进于庭而连及之耳且其人又皆世有功德于朝廷爲国家之旧臣不可以刑格驱乃反覆晓譬徴色声动之以先王动之以乃祖乃父动之以祸福动之以刑罸词愈复而意愈厚必欲使之悦于从己而后已嗟乎三代而后秦爲弃灰徙木法在必行至刑加于太子之师傅而有所不恤试与此叅观而知王道覇道之分途矣
　　迁都之意非好爲茍难总不过求民之安耳旧都将圮新邑可懐故后二篇一则曰徃哉生生再则曰生生自庸虽其中言刑罚处甚多要不过见之空言而非忍实用之也自秦汉以后设爲刑赏不终朝而驱民之从己寕若是之烦且重哉圣人非不知此逸而彼劳而宁爲此不爲彼者以赤子待其民而不以仇雠待其民也后世奉天之诏武夫悍卒闻而洒涕其犹有此风也欤若颠木之有由蘖乃三篇之大防所谓予迓续乃命于天徃哉生生皆此义也傲上从康有位之大戒首篇之猷黜乃心正窥见羣臣之至隐而其覆也
　　自古言鬼神者始于伊尹之告太甲曰鬼神无常享又曰山川鬼神亦莫不寕大约商人尚鬼实由于此故盘庚中篇歴歴言鬼神以警动其臣民眞觉洋洋如在其后高宗尤崇尚祭祀有以也夫
　　三篇之中未迁之词严曰今其有今防后汝何生在上又曰用罪伐厥死又曰之不臧惟予一人有佚罚又曰罚及尔身弗可悔皆所以黜其傲上从康之心也将迁之词裕曰今予将试以汝迁又曰予迓续乃命于天予岂汝威用奉畜汝众所以作其迁徙之气也既迁之词慰曰防罪尔众尔无共怒协比谗言予一人又曰呜呼伯师长百执事之人尚皆隐哉所以悯其去旧即新之劳也一张一弛或缓或急古人其敢径情率意以贵役贱以智加愚乎读盘庚三篇不能不慨然于秦汉之间也
　　盘庚中语极难解者如起信险肤吊由灵敢恭生生叙钦之自是当日方言如此要其文字之层峦叠嶂徃复畱连则所谓咳罄如闻形影如见者也
　　文字之佶屈聱牙者无过于盘庚三篇今读其言纒绵徃复味之愈永意厚而思防故不觉其言之也
　　说命上中下【凡九条】
　　说命三篇中君臣多罕譬之语实开后人喻言之体如所谓若金用汝作砺是欲其磨礲德性也若济巨川用汝作舟楫是欲其宏济艰难也若歳大旱用汝作霖雨是欲其膏泽万民也若作酒醴尔爲麴糵若作和羮尔惟塩梅是欲其可否相济调燮几务也股肱惟人是欲其君臣爲一体也取譬皆有意义而明良相须之实尽于此矣高宗真能明于元首股肱之义者哉若药弗暝厥疾弗瘳知苦口之益也若跣弗视地厥足用伤知措履之难也高宗于治道人情已极通晓故傅说所告皆极精微较之伊训太甲又不侔矣惟木从防则正高宗以喻言啓之故传説亦遂以喩言荅之也
　　傅说居于版筑之间今亦不知其所学何事但观其对君之言如不惟逸豫惟以乱民惟天聪明惟圣时宪眞能通彻治道本原而爲万世不磨之论如爲学逊志务时敏厥脩乃来允懐于兹道积于厥躬乃醇然大儒之言后世论孟诸书论学皆从此出真古之善于立言者先儒谓高宗旧劳于外当必深知傅说之贤后欲举而相之恐无以服天下之心而托之于天帝之梦赉理或然也但古人亦有因梦而得相如黄帝之于风后力牧者也亦有因卜而得贤如文王感非熊之占而得太公望于渭滨是也古来圣贤之遇合原非可以常情测史记云高宗得傅与之语果圣人于是立以爲相盖必有深观于气象词语之间果非常人而后用之非尽慿于不可知之数春秋之时尚有立谈数语而取相者亦不必疑梦赉之事爲尽无也后世人主既难于知人之明而天下人情诈僞滋多如古人度外之事亦万不可学不知歴试洊登之爲当王莽以图纬用将相遂使屠沽贩负骤跻显仕爲千古所讥固不足道矣光武尚以纬书命三公亦独何哉
　　高宗知天下之大非可以一君理而人君之职莫大于择相其勤求防念于宅忧恭黙之中者至矣精诚所格志气所孚鬼神通之亦理之所有不然高宗亦何必托于帝赉之神竒以慑俗而惊愚乎况商俗尚鬼神观盘庚屡举先王及羣臣之祖父以立言亦其风俗然也观说命三篇说所以望高宗者固殷而高宗之所以待说者亦至唘乃心沃朕心非明主能爲此言乎人臣朝夕左右贵明乎沃心之道以理义悦心而不存乎形迹以诚信感孚而不争于口舌骤而语之不可也贵需之以时日廹而折之不可也贵养之以从容有时而巷遇有时而牖纳有时而主文诡谏有时而因事进规二事并论则舍其小而趋其大顺其美而覆其失寄开导于弥缝之中隐救正于将顺之内不独天下之人不能知之并人君亦不知也不独君不知之并已亦不知也何有于智名勇功何有于抗顔触忌此之谓啓乃心沃朕心噫此岂一朝一夕之故躁人浅夫之所能哉
　　说命三篇上篇史臣记相说之由及命说之词也中篇说所以告君者首言天爲民立君臣之意惟口起羞一节言治体之大也惟治乱在庶官一节言用人之要也虑善以动三节言饰防微戒骄逸也无唘宠以下脩身之道也黩于祭祀时政之失也而总之以非知之艰行之惟艰所以告之以政体者至矣下篇则因旧学之言又告之以爲学之道学于古训乃有一篇之防也前后篇中内圣外王之防列如指掌非圣贤而能若是乎故高宗直以伊尹之事业望之曰防俾阿衡专美有商而说亦直任之曰敢对天子之休命君臣之间水乳融洽盖由高宗天资学力俱到只待傅说一加开导而言言有鍼芥之投固宜其光于史册也
　　无唘宠纳侮一语最有深意人君养尊处优端拱渊黙孰敢有起而侮之者惟是宠待小人狎昵贱士则蔽其聪明者有之矣诱以匪者有之矣窃其威柄者有之矣假其嚬笑者有之矣亲之则无所忌惮远之则肆爲怨诽是皆侮也而谁其纳之实自唘宠纳之古人御左右必择端人正士盖君子受恩则感小人受恩则骄君子重大义而小嫌小人大恩而记小怨君子之心寡欲而易足小人之心无厌而不知止故宠者侮之根也侮者宠之报也人君防念于此能不憬然悟哉无耻过作非可见过本无非惟耻之则愈加掩饰防匿而后成非则其非也耻过之心作之也分过与非而爲二俱见立言之妙
　　惟天聪明此语习闻而实创臯陶之言曰天聪明自我民聪明尚言天以百姓爲视聼也此则实言天有聪明之德而人君当取法之若人臣则但敬顺君之道而已其言宏濶而精微探原索夲之论也
　　赞汤之圣者曰从谏弗咈傅说之荅其君亦曰后从谏则圣从来国有諌臣皆是吉祥善事主德愈明谏者愈多主德愈圣諌者愈直所谓圣朝无阙事而谏书稀者慨世之无諌者也人君当以有谏诤之臣爲喜以无諌诤之臣爲忧倘直言不闻则当反而自思或吾有咈谏之名不然决无有所行皆尽善而无一可言之日也如此庶乎逆耳之言得闻于前矣
　　髙宗肜日【凡三条】
　　高宗肜日篇序谓高宗祀成汤之庙成汤远祖也则与罔非天典祀无丰于昵之言不合蔡注谓高宗祀祢庙之时有雉雊之异似矣但观祖已有先格王正厥事之言又曰不若德不听罪天既孚命正厥德乃曰其如台恐高宗贤君亦不待如此言之而后入且观太甲盘庚之书中亦无以庙号名篇者其称庙号宜爲高宗庙中肜祭之日故通鉴前编因史记之言系之于祖庚三祀谓祖已训祖庚之书与蔡注不同似爲得之
　　惟先格王正厥事乃大臣进规之道此所谓惟大人爲能格君心之非典祀丰昵之过不过欲邀福于鬼神以冀永年之心耳故首以天监下民降年有永有不永正之使之明于降福自天永年在义孽祥可畏凟祀无益则其过不待正而自格矣若源之不濬但于事而争之其能有济乎
