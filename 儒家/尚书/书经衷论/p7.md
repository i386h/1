<!-- { "loadSidebar": true } -->
　　愚谨按武成一篇前四节总叙其伐商之始终王若曰以下皆诰诫诸侯之辞篇名曰武成夲非言用兵之事乃武功既成而大诰天下也王若曰一节言国家累世功德爲得天下之本底商三节皆述其告神之辞言奉天伐暴非己之所得私也正与汤誓予小子履一节相似防天成命一节言东征之时民心向应如此正与葛伯仇饷一节相似惟尔有神一节言伐商之事见定天下之易武功之所以成也惟尔有神尚克相予以济兆民无作神羞正与汤诰上天孚佑下民罪人黜伏天命弗僭之语相列爵惟五一节末告以定天下之规模正与汤诰凡我造无即匪彜各守尔典以承天休同意俱作诰诸侯之辞犹觉完偹若依考定武成以王若曰二节作诰诸侯之辞止于自述先德末节又以爲史臣之辞文意亦不相连束且其间缺略多矣愚意细绎似不必改移及观大全所载之说朱子亦谓不必改移亦自可读又曰王若曰以下固是告羣后之词兼叙其致祷之辞亦与汤诰相爲之豁然
　　一月壬辰既云二日则四月不应有丁未朱子云考歴数是年当有閠月理或然也日食尽曰食既既生魄是言其魄之既足晦日是也若以爲望日当曰哉生魄而不可言既生魄以爲晦日则前后文义不舛且由庙而郊然后受命于周当时次第或亦当如是也
　　洪范【凡二十条】
　　商自契爲尧舜掌教民之事传数百年而生汤继世贤圣之君六七作其臣如伊尹仲虺傅说甘盘又皆能明古先王之道故凡后世所称道德学问之语原始于商书者甚多且其故家遗俗流风善政乆而不坠盖其道法之相传者久矣武王定天下首访于箕子而箕子不以王室之裔胜国之老更姓改物稍以爲讳武王拜手而访之箕子拜手而陈之皆不以爲嫌者盖斯道在天壤间如五岳之撑拄四渎之流通不可以一日废道在箕子而武王不询之者非也箕子不陈之者亦非也盖道者天下之公而非一身一家之所得而私也箕子能爲武王讳哉厥后微子封于宋数十传而生大圣人迄今宇宙间世族可考者由契而汤由汤而微子由微子而孔子由孔子而今日世受爵土与天无极者惟此一氏一族而已呜呼岂非教思之遗泽独远哉天乃锡禹洪范九畴汉班固刘歆辈遂谓一曰五行以下六十五字皆龟背之文此固断然知其爲诞而不经不可信矣欧阳公谓河图洛书皆由后人之附防则亦未取尽然也大易明言河出图洛出书圣人则之岂可谓尽无其说且亦不必谓其无也愚谓九畴之理原自涵于大禹之心特偶因此一端触而配之爲九耳龟书之自一至九者数也乃当时天锡之瑞以唘圣人洪范之一五行以至九福极者理也乃圣人所配之言以答天心理自理而数自数不必过爲牵合理因数显圣心因天心而想河图衍易亦如是耳正如孟子所云闻一善言见一善行若决江河沛然莫之能御也何必谓其无而辨之哉大抵大圣人制作之观于天文山川鸟兽者皆是也河图列于东序者后世因河图爲圣世之瑞故画之爲宗器耳何可疑哉
　　以洛书之位而言自一至九而无五五虚位也而皇极居焉一之五行四之五纪七之稽疑揬皇极之夲于天二之五事八之庶徴端皇极之脩于己三之八政六之三德九之五福六极溥皇极之用于天下一篇之中言天言身言民三者贯通无间皆所以成皇极之体用于天下也
　　五行有生之序水火木金土是也有生之性润下炎上曲直从革稼穑是也有用之德作咸作苦作酸作辛作甘是也三者备而五行之大者具是矣五事有见之序貌言视听思是也有秉之德恭从明聪睿是也有之用肃乂哲谋圣是也三者备五事之要者具是矣八政则但言其序而先后之义已该五纪则惟详其数而大小之序自见惟皇极无数可纪而爲诸畴之要故详其辞皇极之所以建无可言也于五事三德尽之矣但以民人之感应归极与否騐其极之建与不建而已盖人君之德非但自有诸身之爲德而合诸天下之爲德也时雍于变即尧之德从欲风动即舜之德故诗曰日用饮食羣百姓徧爲尔德脱使天下之大四海之广有一人不遵于极爲治之累即爲极之累故曰防其有极归其有极而后谓之建极也篇中三言凡厥庶民盖反覆爲此百姓耳由建极以敛福由敛福以锡福有道之君貎言视听思皆全乎恭从明聪睿之德而协于雨旸寒燠风之应故敛之于身者有期颐之寿有丰亨之富有恬豫之康寕有上圣之好德有全归之考终此所谓敛福也由是世路清夷风俗熙皥无淫滥之刑无兵革之祸无夭扎疵疠之灾而人皆寿而考终矣无水旱之祲无横暴之赋无盗贼之扰无侈靡之害财无螟螣之害稼而人皆富矣无力役之劳其形无忧患之惊其心而民皆康宁矣无莠民之诱其耳目无乱政之其视听无慆淫匪彜之汨没其良心无僭赏滥罸之摇惑其心志而民皆好德矣此所谓锡福也必如此而极始建天子爲民父母以爲天下王之责始尽尧舜之世民皆仁寿成康之代刑措不用非锡极之效乎不锡之以五福即锡之以六极矣极与福相反也而正相待也故继福而言极于皇极但言敛时五福而不言极盖己在其言外矣
　　人生福德相因并重而人君尤甚故皇极言极即言福若桀纣之君先不能敛福于其身又安能锡福于庶民乎故欲锡福先自敛福始天保之祝君以福即天保之祝君以德也夫
　　洪范九畴虽极有界限可寻而其中言天道言人事言君德言王道浑沦融贯不可分其畛域要当合而观之敷锡厥庶民君锡福于民也于汝极锡汝保极民又以其福上答于君也君民共在于福之中故曰敛福锡福防极归极至治之世无佗不过君与民如一父之子一人之身呼吸相通海宇近于堂陛赤子登于袵席而已至乱之世无佗不过君与民相视如路人秦越休戚不相闗而已故曰近天子之光皇极之大义如此
　　观武王与箕子篇首问答之意总在彜伦之攸叙而已九畴虽该括而大约以建极锡福爲叙彜伦之夲五事所以建极也三德则调剂乎此而已稽疑庶徴则考验乎此而已八政五福则从此推之耳
　　圣人不强人以所不能故曰惟厥正人既富方谷尔弗能使有好于而家时人斯其辜五福之次曰富周书曰资富能训惟以永年天下未有生计不给而可与爲善者絶世之亷洁圣人不以律人故易曰苦节不可贞古人之虑此至审也汉诏亦曰小吏禄薄求其无侵渔百姓难矣昔人养其亷而犹不能禁人之贪况明唘以贪之路乎信乎好于而家乃爲政之大节也
　　无偏无陂一节乃有韵之语当是古帝立爲敷言以教天下之人而箕子特引之以明皇极之义其下又两举极之敷言以见臣民训守之笃以终皇极之义也正直之用一刚柔之用四疆弗友刚克燮友柔克所以治之也沉潜刚克高明柔克所以教之也治之者抑其有余教之者辅其不及因天下有过不及之人而圣人有刚柔之用其要归于皇极而已
　　威福人君之所以驭天下玉食人君之所以享天下驭天下者存乎权享天下者存乎福人臣而窃其权觎其福鲜未有不败者害于而家凶于而国此古今不易之理而奸雄防扈之臣至死而不悔者何也人君而至以威福譲于臣下其能不殆且亡者防希矣人君无所爲威福奉天之威福以施于天下叅之以人则私矣人臣无所爲威福奉君之威福以佐于天子参之以己则过矣君臣之事一天之事故曰时亮天工人君且不敢以威福自专况人臣乎
　　卜筮之用主于衍忒决疑至人生当爲之事无疑无忒其何卜之有古人之祸福缘是非而定君子以是非爲祸福后人判是非与祸福爲二以卜筮爲趋避之端则失之远矣人谋鬼谋究竟以人谋爲主非舍卿士庶民而专听命于龟筮也
　　由貎言视听思而有雨旸燠寒风之应古之言灾祥徴验者始于此王省惟嵗卿士惟月师尹惟日王与卿士师尹皆有天下国家之责其举动皆有关于生民之休戚故其气所蒸郁能感召于庶徴非王与卿士师尹之喜怒足动乎天地乃生民之休戚有关于天地也盈天地间者更无佗物生民而已其休戚与天通如婴儿之居母腹呼吸相应者然乃生民不能自爲休戚上而听于君下而听于卿士又下而听于师尹此君与卿士师尹所以感动乎天之故也安得不兢兢哉
　　中庸之所谓参天地赞化育不过从五事庶徴推衍之耳信乎洪范一篇爲圣学之枢要也
　　貎水也故爲雨之应言火也故爲之应视木也故爲燠之应听金也故爲寒之应思土也故爲风之应貎润泽于外故恭则时雨狂则恒雨言宣扬于外故乂则时旸僭则恒旸视散布于外故哲则时燠豫则恒燠听收敛于中故谋则时寒急则恒寒思不寄于五官而爲主于中无微不入无远不届如风之散于四时万物也故圣则时风则恒风狂与恭相反恭则动容必谨狂则瞻顾失度也僭与乂相反乂则有伦有要僭则悖理伤道也豫与哲相反哲则视远惟明豫则怠而爲物所蔽也谋与急相反谋则听德惟聪急则廹而爲小人所中也圣与相反圣则表里洞逹则憧憧徃来也五行五事庶徴浑而爲一在天者赋于人在人者感乎天总之人处天地间爲天地间之一物其气一日不与天地通则枯槁矣其心一日不与天地顺则悖逆矣夲大也而自以爲小夲通也而自以爲隔夲神竒也而自以爲腐朽亦独何哉
　　雨防寒燠风外咎之徴有关于一歳之得失者焉有关于一月之得失者焉有关于一日之得失者焉关于一嵗者天子召之关于一月一日者卿大夫召之天子有一统之义卿大夫有分土之义也故省之各有小大之差究之君臣上下同一省也俊民用章正所谓防茅征吉也俊民用微正所谓天地闭贤人隐也
　　盈天地间者五行而已矣雨旸寒燠风天地所五行之气也貎言视听思人生所得于天地五行之气也外此而五味五色五音与夫人之五脏天之四时干支生尅制化之理一五行之相爲周流而已故太极图生隂生阳之后即继之曰五气顺布然后知弥纶于天地古今者莫非此五者之用故洪范首节曰汨陈其五行一曰五行明乎五行又爲洪范之本也
　　易之书本于河图以隂阳爲主范之书本于洛书以五行爲主故易之数主于耦六爻八卦六十四卦三百六十四爻是也范之数主于竒九畴五行五事五纪三德五福是也
　　洪范一书治天下之大经大法备具于此盖皇极者握大柄之一人以其位之尊故谓之皇以其比天之枢纽如北极然故谓之极五爲九位之中易之五爻皆言君道故范之五位皇极居焉一人居中以五行爲根抵以五事三德爲工夫以五纪庶徴经纬乎天以八政五福六极纲纪乎人以稽疑契合乎鬼神错综天人镕铸造化使三才皆入于陶冶之内而惟吾之所欲爲其言宏濶而精微尧舜禹汤不言之秘隐跃其中信非浅学所能测也
　　旅獒【凡三条】
　　旅獒中如不役耳目志以道寕言以道接皆极精要之语志以道宁一语即摄程子四箴言以道接即伊尹所谓有言逆于女心必求诸道有言逊于女志必求诸非道觉此一语更爲简括不役耳目卽孟子所谓耳目之官不思而蔽于物物交物则引之之意此皆圣贤学问源流之防也
