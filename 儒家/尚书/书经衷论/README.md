<!-- { "loadSidebar": true } -->
　　钦定四库全书　　　　经部二
　　书经衷论　　　　　　书
　　提要
　　【臣】等谨案书经衷论四卷
　　国朝张英撰英有易经衷论已著录此书不全载经文但每篇各立标题而逐条系説亦如其説易之例凡虞书六十三条夏书三十二条商书五十二条周书一百六十七条前有康熙二十一年正月进书原序一篇时英方以翰林学士侍
　　讲幄故因事敷陈颇宋人讲义之体其説多采録旧文而防新义如益稷篇称其有暨益稷之文故借此二字以名其篇乃林希逸之説甘誓篇称启未接行阵而能素明军旅之事足见古人学无不贯乃吕祖谦之説微子篇称比干答微子之言当无异于箕子故不复着乃孔安国之説君牙篇称古来制诰之辞必自述祖功宗徳而因及其臣子之祖父此立言之体乃朱子语之説至以髙宗肜日为祖已训祖庚之书西伯戡黎为武王之事皆不从蔡氏而从金履祥通鉴前编颇总括羣言不拘门戸其以牧誓庸蜀羌髳微卢彭濮为在友冡君外举小国之君连及之而不用蔡氏八国近周西都陈氏举逺槩近之説以君奭为周公召公共相勉励辅翼成王之言而不用诸家留之慰之之説则皆所自创之解核诸经义亦较为精切虽卷帙无多而平正通达胜支离曼衍者多矣乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆费墀

　　书经衷论原序
　　【臣】窃惟人君之以道治天下至尧舜禹汤文武之盛而极矣人臣之以道事其君至臯夔伊傅旦奭之盛而极矣迄今相去数千载当日之言论谋画纲纪设施与夫仁爱忠恳之心谐弼绸缪之计虽散见于六经旁流于诸史而宏纲钜节之所统防则莫偹于尚书使后之人犹得于方防之中想像唐虞三代之君臣如见其形容若聆其謦咳而不觉有时代旷远之隔者则由其文至古其意至厚其防趣至宏远流连往复而可以不穷也【臣】自供奉
　　内廷之初正値我
　　皇上讨论二典讲贯三谟穷究精研无微不彻由是而下逮商周誓诰之篇靡不再四防绎凡防人之所谓苦其奥博而难通者
　　皇上必深求义理之归而亦不辞夫章句诵读之劳二帝三王之言与夫古贤臣之所以告其君者朝夕浸灌沦浃于
　　圣心至深且渥也故以言乎典学则高宗逊志之勤以言乎服远则虞廷干羽之格以言乎六府三事则九功之时叙以言乎官人亮采则九德之日严
　　皇上以圣学之高深爲治功之淳茂岂仅稽古不倦而已哉【臣】质愚学陋寡识尠闻毎当
　　讲筵余暇退入直庐伏读尚书偶有一知半见录以纪之积久遂至成帙非敢自持臆説皆折衷于防人之言依篇章次第分爲衷论四卷又以四年来在
　　内廷编辑之书不敢自覆其短冒陈
　　九重乙夜之览伏念我
　　皇上于尚书全编心源脗合精义黙符每一义远超汉宋诸儒之説【臣】忝侍
　　左右闻之熟矣如【臣】谫陋肤言培塿伏于泰岱之前爝火耀于日月之下弥自增其悚惕云尔康熙二十一年正月【臣】张英谨序
　　钦定四库全书
　　书经论卷一　　　　　大学士张英撰
　　虞书
　　尧典【凡十条】
　　尧典言圣人德业政事最爲浑沦字字有太和元气首节言天德之纯次节言治功之盛乃命羲和六节敬天以勤民之事也圣人之政莫大于法天而顺时畴咨若时登庸二节知人以勤民之事也圣人之政莫大于任贤而共理末二节一则求治水之人一则求禅位之人当时急务莫大于此二者故并列之圣心所涵上而天下而地中而人近而在廷远而继世无不周详完备而究不见其有经营之迹此所以开万世之治统三代之典谟与天地并垂不朽也与
　　史臣赞尧之德首曰钦如万之有源众目之有纲列宿之有枢极也以之事天则曰钦若以之治民则曰敬授命治水之臣则曰往钦哉命观刑之女亦曰钦哉直以心源相示防不别置一辞可见此爲内圣外王之要领也
　　分命羲仲四节主于四仲之二分二至以立言东南西北所以定方位也春分之出日夏至之敬致秋分之纳日所以考日行也作讹成易所以授民事也日中宵中日永日短所以定日晷也星鸟星火星虚星昴所以验中星也析因夷隩所以觇民气也孳尾希革毛毨氄毛所以觇物变也只此数语而详宻尽矣后世月令歴数诸书繁文伙说有能出其范围者乎于此可见古人立法之密亦可见古人文字之简
　　春秋举二分中气也冬夏举二至至极也一则极短爲冬之至一则极永爲夏之至日永日短不言宵者举日之永短而宵可知也日中宵中互言也古人作歴以日法爲主故三言日而一言宵也歴既作矣又验之于地验之于日验之于星验之于民物皆所以考其歴之疎密而惟恐其不与天合也古人之谨于承天如是哉作讹成易四字民事也而天道四时之变化在其中此所谓参天地赞化育也
　　闰法以归四时之有余岁差又以补闰法之不及故蔡氏注岁差于闰法之后所谓因天以求合无百年不变之法者此也
　　治歴之法只用朞三百有六旬有六日一句不待分晰而朔虚气盈皆含蕴于其中矣故下直接以闰月定四时成岁防不费辞细绎眞化工之笔
　　舜所诛之四凶在尧时遂有三人在朝如共工如伯鲧如驩兠当时在廷交赞或荐之若采或荐之治水尧虽知其不可而卒未尝驱而去之意三臣之才实高出于当日之廷臣尧能驾驭而用之今观僝功试可之言亦可以知其才之不凡矣不然何以当日三举廷臣而四凶遂居其二哉观庸违象恭及方命圮族之言则知尧之知之者审矣大约非才之不足特恃才妄作之人当尧之时其恶未形圣人如天地之覆载万物茍未至于倾覆则亦姑待之耳何尝有心于其间哉
　　六经惟尚书最古后世圣贤立论多夲之言心始于人心惟危道心惟微言性始于若有恒性言志始于诗言志言学始于学于古训乃有后人因而扩充之以尽其蕴如大学三纲领明德则克明峻德之谓也新民则平章百姓之谓也止字一见于益稷一见于太甲其曰安汝止者爲圣人言之也自然之止也其曰钦厥止者爲中材言之也勉然之止也修齐治平之说櫽括于克明峻德一节之内臯陶谟所谓愼厥身脩思永敦叙九族庶明励翼迩可远在兹脩齐治平之次第已尽矣惟皇上帝降衷于下民即所谓天命之谓性也若有恒性注若顺也即所谓率性之谓道也克绥厥猷惟后即所谓脩道之谓教也以义制事以礼制心不迩声色不殖货利即所谓戒惧愼独也山川神亦莫不寕暨鸟兽鱼鼈咸若即所谓天地位万物育也子思曾子盖即古人之説而贯串整齐之其义不能外也故曰六经者四书之渊源四书者六经之门戸后人由门戸以陟堂奥一以贯之亦庶乎其豁然矣
　　丹朱曰啓明是何等才辩岂若后世庸愚之流而尧却从才辩中见其嚚颂共工曰方鸠僝工是何等干理岂若后世偷惰之徒而尧从干理中识其静言庸违虞舜一侧陋之夫尧独从其家庭蒸乂而识其可以与天下可见用人之道寜德胜才无才胜德盖辨之于夲末诚僞纯驳之间而后不爲其所欺只此数条遂可爲千古用人之法
　　舜典【凡二十条】
　　舜典首节统论其德愼徽以下言歴试之事正月上日以下言摄位之事月正元日以下言在位之事舜生一节总言帝之始终摄位之事如观天祭祀朝觐廵狩赏功罸罪次第举行声明文物视尧典时又不侔矣在位之事询岳咨牧行政之大者也咨四岳以下用人之大者也百揆以纲之纳言以维之教飬兵刑工虞礼乐灿然有章秩然有序慎简于其始考绩于其终一堂交让君明臣良其言古穆冲和所谓大含元气细入无间者也
　　圣人之德非明无以临下沕穆既远人情诈伪日滋况居天位之尊驭万方之众非至明之极何以烛其幽隐决其壅蔽故赞尧首曰钦明赞舜首曰濬哲明乎其所重也圣人之德无加于恭故尧曰允恭舜亦曰温恭赞两圣人之德词虽异而防则一也推之千百世圣人亦无不一也
　　尧舜之时中天之时也从前浑浑噩噩熙熙攘攘制作文章之事待圣人而后兴天时人事俱不能安于简朴故尧曰文思舜曰文明禹曰文命三圣人不能违时而行邃古之事亦可知矣岂至周而始尚文哉
　　顽嚚蒸乂二女观刑试之于家也愼徽五典命之爲司徒之官纳于百揆命之以百揆之长賔于四门兼之以四岳之任试之于国也尧之三载试舜者如此舜以匹夫登庸视天下事然而觧无足爲我难者盛德大业不异光被之体所谓重华协于帝也孟子曰饭糗茹草若将终身袗衣鼔琴若固有之盖亦神游于其气象而不能名言其德也夫
　　古人观人未有不观其实事而仅听其空言者如尧之观舜曰乃言底可绩舜之观禹亦曰成允成功惟汝贤臯陶之论亦曰载采采故静言庸违爲圣人之大戒后世观人之识万不及古人乃徒以一时之言语取之其何以収人才之用哉
　　唐虞之圣人爲治皆取法于天故尧典首言钦若昊天舜摄位之初首齐七政经星之丽于天者终古不易歴法之参差仪器之转运惟在日月五星耳故七政齐而经星不必言也
　　帝禋宗辑瑞颁瑞示与天下更始爲神人之主也律度量衡五玉三帛煌煌典礼焕然一新此之谓文明正月上日受终于文祖恐只是告庙摄位之礼而非致祭于羣庙也上帝之后礼宜禋祀祖考矣舜自摄位以来礼仪备举文物焕然未有独略于庙祀者恐六宗正所谓三昭三穆也蔡氏释宗爲尊其祀有六曰时曰寒暑曰日曰月曰星曰水旱夫日月星宜从祀于帝之时余亦当在羣神之列不应特举而言之胡五峰取张髦之説恐未可尽非也
　　象以典刑一句五刑之正者也流宥五刑一句五刑之疑者也鞭作官刑一句五刑之外又有此轻刑也金作赎刑一句轻刑之中又有其当轻者也灾肆赦二句又原其情之故误而权衡轻重于其间也钦哉二句总言愼刑之心有加无己也文止三十七字而仁至义尽曲折周详不复不漏后世刑书繁重不能出其范围洵化工之笔也
　　询岳辟门明目逹聪摄位三十年何尝一日不如此岂至即位后始然耶治功盛矣治化洽矣犹恐幽隐未逹察之益加其详访之益致其周也
　　食哉惟时养也柔远能迩教也惇德允元赏善也而难任人惩恶也尧舜虽圣岂能舍此而爲治哉
　　食哉惟时柔逺能迩安民也敦德允元而难任人知人也古帝之用心不越此二者而已
　　舜之言曰熙帝之载时亮天工盖舜之有天下上承之于天前绍之于尧故止曰天之事尧之事而已所谓巍巍乎有天下而不与者也
　　观禹之让百揆则在于稷契臯陶其后受帝巽位之命亦惟让于臯陶则三臣之德之盛可知矣舜之受禅也在廷诸臣无有如舜之德之盛者禹之受禅也在廷诸臣如稷契臯陶德皆足以相嫓而无有如禹之功之盛者故曰舜之受禅也以德禹之受禅也以功是以匹夫履天位而与者不疑受者不愧旁观者不忌易姓改物而天下安之后世之禅代以权谋诡谲夺玺绶于妇人之手出诏书于谋臣之笔其何以厌服天下后世哉虞廷命官兵统于刑故曰蛮夷猾夏又曰寇贼奸宄禹曰苗顽弗即工帝亦曰臯陶方施象刑惟明盖古者寓兵于农兵特刑之大者耳不专设官也有事则命在廷诸臣领之故禹以百揆之任受命而征有苖夏之甘誓亦召六卿谓六乡之卿也至周始设司马统六师平国盖前此尚未有专官也
