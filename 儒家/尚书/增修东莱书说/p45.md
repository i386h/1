<!-- { "loadSidebar": true } -->
　　建官之体统前章既训迪之矣此章则所以居官守职者莫不咸在曰凡我有官君子者合尊卑小大而同训之也首之以钦乃攸司为训者盖当是时体统既定各司其局一或不钦左不恭于左右不恭于右则纲条陵夺而定制紊矣大而侵小不明其体者也小而侵大不用其极者也虽意在于善然思出其位纷然无度非所谓钦也慎乃出令令出惟行弗惟反者戒之以审令于未出之前也令出则惟行而不可反矣不可不熟之复之也令出而误固当迁令然所伤则既多矣曰惟行弗惟反者所以深戒出令之不可轻非谓其真不可反以意逆志读之可也令出于君今戒凡有官君子而谓之慎乃出令岂在官者皆可出令乎盖令之大者固无异统而百司庶府自下条敎于其属亦何莫非令随其轻重皆有休戚固不可易也以公灭私民其允懐者民之从违视公私之消长私意侵克则民怀寖深至于允怀则心诚怀之无有余蕴非以公尽灭其私者不能也上尽其公则下尽其情也不曰至公无私而曰以公灭私者盖私者古今在官者之实病故成王示之消长之理使知所用力也学古入官议事以制政乃不迷者有民人焉有社稷焉何必读书然后为学今必使之学古而后入官何也盖渊源必考其自来轨辙必观其巳试三代君臣相与建事入官一以稽古为本至荀卿始开法后王之论李斯得之荡灭古学令吏以法令为师卒以亡秦然则三代所以严守古学者是诚有意也既入官而议事则必断之以制制者即前日所学之成法也古今之变亦不齐矣能斟酌权量不胶不滞是可谓能用其学者也始而不能学学而不能用则将何以应事政安得不迷乎其尔典常作之师无以利口乱厥官者学古前代之法也典常当代之法也周家之典常皆文武周公之所讲画至精至备凡莅官者谨师之而已茍喋喋利口妄欲改更以纷乱职业则动摇一代之治体岂细故哉自古变乱祖宗之法度未有不始于利口之人成王所以欲深絶其萌也蓄疑败谋者有疑即辨可否立决蓄而不辨一前一却谋之所以不成也怠忽荒政者怠则失于不及忽则失于过或过或不及荒其政则均也不学墙面莅事惟烦者既歴数莅官之病复申勉之以学之不可巳学者应事以理不学者应事以材力学者以理应事虽万变而不劳不学者于理不通懵然面墙遇事之至始一二以材力营之未至什伯固巳不胜其烦矣戒尔卿士功崇惟志业广惟勤惟克果断乃罔后艰者人之居官患在因循茍且趣过目前不以功业自期故更端而警之欲其注于心也功者业之成也业者功之积也所谓功业者非欲经营分表而求新竒凡一官一职莫不有无穷之事业也崇其功者存乎志广其业者存乎勤勤由志而生志待勤而遂虽有二者当几而不能果断则志与勤虚用而终蹈后艰矣位不期骄禄不期侈恭俭惟徳无载尔伪作徳心逸日休作伪心劳日拙者居移气飬移体位禄之移养入于骄侈而不自知处此而欲恭俭非声音笑貎所能为也必实有是徳不容毫髪之伪于其闲然后可也载者容之之谓也声利之攻人也微而无间苟有毫髪之未实安得不为所引取乎因是而推言诚伪之辨从事于诚则心广体胖日以休泰从事于伪虽殚其智虑左蔽右隐人之视巳如见其肺肝日彰其拙矣天下之至逸而无忧者莫如德天下之至劳而无益者莫如伪使小人作伪者共知劳而无益亦何苦为此乎此两途凡人皆当知所择在官守者怵于权利怀谖行诈以覆家其害为尤甚成王别白示之其惕后世深矣居宠思危罔不惟畏弗畏入畏者心在事外然后能当宠而虑其危周视环顾无非可畏此心稍而不畏即入于忧危祸患之中矣后之患失者与思危若相似然思危者以宠为忧患失者以宠为乐所存大不同也推贤让能庶官乃和不和政厖者人情相下然后能相入后世聚讼纷争人各有心东曹所与西或夺之左台所建右或毁之政事厖杂莫知所适从者正坐不相下故耳茍在列者推贤让能彼此相下安得不和政亦安得而厖乎举能其官惟尔之能称匪其人惟尔不任成王既勉庶官以推贤让能于此复以举人之实终焉观庻官之能否者不观诸它惟观诸所举之得失人主既专以人物为向背则百官亦专以人物为风俗此风既成更相汲引人材将源源而不穷成周之治亦将新新而不已此成王遗后世不斩之泽也
　　王曰呜呼三事暨大夫敬尔有官乱尔有政以佑乃辟永康兆民万惟无斁
　　成王训戒既终复叹息而总告之敬尔有官者各敬其官乱尔有政者各治其政即始所谓钦乃攸司也由三公而至于下士尊尊卑卑各止其所而天下定矣成王之训所以始乎由是而终乎由是也其官其政固各止其所统而言之为上为徳为下为民而已矣曰以佑乃辟永康兆民万惟无斁欲其尽心于君民永永不替庻乎万之治无有厌斁也成王期庶官以任重道逺者亦可以见其规摹之久大矣
　　成王既伐东夷肃慎来贺王俾荣伯作贿肃慎之命周公在丰将没欲葬成周公薨成王葬于毕告周公作亳姑
　　成王之世其征伐可见者三监也淮夷也奄也东夷也经营四方勤亦至矣至肃慎来贺则威徳畅而逺人来治功于是乎极贿之之命意其必有警戒不自满假之辞惜乎其逸也周公终老于丰盖成王拳拳不可一日逺周公故不容之鲁观洛诰所以反覆挽留者则可见矣公羊氏乃谓欲天下之一乎周此盖以利害言不足与论三代君臣之际也将没而欲葬于成周盖宗臣垂老忧国之心以之安危惟兹殷士致其不忘之意耳以葬警成王而意不在葬也成王识之故领其意而不从其葬葬于毕者祔于文武从周家之兆域也亳姑之名其书既逸其义不可知先儒谓并告还奄之事义或然也

　　増修东莱书説卷三十
<经部,书类,增修东莱书说>
　　钦定四库全书
　　増修东莱书说卷三十一　　宋　时澜　撰
　　君陈第二十三　　　　　周书
　　周官一篇固可见成王离师傅而不反者然周公犹在焉涵濡渐渍盖有不知之润也君陈之命周公则既没矣成王真得实造之学当于是篇求之
　　周公既没命君陈分正东郊成周作君陈
　　周公之没也庞臣硕辅昭文王武王者尚多立于朝而分正东郊之重任成王独以属诸君陈玩其戒饬之辞与毕命轻重大不则盖新进者也是独何哉斯时也东郊之治体所宜尽循周公之典使付之旧臣则诸老固非作聦明乱旧章者然平日与周公同功一体虑其兢业循守者或未専固苟微有作意于其间则于治体已有害矣不若畀之新进纯慤之人则洞洞属属一意奉承不敢毫发増损成王微指盖在乎此也至于成终之任开阖变化非四世大老莫能故康王必付之毕公焉成康之于治体其观时义者精矣
　　王若曰君陈惟尔令德孝恭惟孝友于兄弟克施有政命汝尹兹东郊敬哉昔周公师保万民民怀其徳徃慎乃司兹率厥常懋昭周公之训惟民其乂
　　令德即孝恭也令者所以形容孝恭之粹羙孝恭者所以指其徳之实也惟孝友于兄弟自父母而达之兄弟也克施有政自家而达之官也本立而生成章而达其序则然也政曰克施者难辞也举斯心而加诸彼曷为其难乎心则无间然位移而事易非久且熟者盖未能不少龃龉也君陈之徳如此则既成而可施于用矣成王所以举东郊之任命之也东郊何地也周公之居也今焉命汝临长之如何其不敬也昔周公之在东郊师保万民有师之尊焉有保之亲焉化育之徳洽于民心君陈徃而继之其可不慎乃司而率循其常乎盖民深懐周公之徳茍君陈一事少异周公之初一法少变周公之旧则观听疑骇怨谤交萃民不可得而治矣惟勉昭周公之训则其民从乂民方饥渇周公之训得君陈发明而复示之恍若神明再还旧观宜其翕然顺听也
　　我闻曰至治馨香感于神明稷非馨明徳惟馨尔尚式时周公之猷训惟日孜孜无敢逸豫凡人未见圣若不克见既见圣亦不克由圣尔其戒哉尔惟风下民惟草图厥政莫或不艰有废有兴出入自尔师虞庶言同则绎尔有嘉谋嘉猷则入告尔后于内尔乃顺之于外曰斯谋斯猷惟我后之徳呜呼臣人咸若时惟良显哉成王既勉君陈昭周公之训矣故复举周公精微之训以告之至治馨香以下四语所谓周公之训也既言此而揭之以尔尚式时周公之猷训则是四言其为周公之训明矣物之精粗固无二体然形质止而气臭升止者有方升者无间则馨香者精华之上达者也至治之极馨香发闻感格神明不疾而凡昭荐黍稷之苾芬是岂黍稷之馨哉所以苾芬者实明徳之馨也至治举其成明德循其本非有二馨香也周公之训固为精微而举以告君陈尤当其可自殷余顽民言之欲其感格非可刑驱而廹所谓洞达无间者盖当深省也自周公法度言之典章虽具茍无前人之徳则索然萎薾徒为陈迹也故勉之以用是猷训惟日孜孜无敢逸豫焉是训也至精至微非日新不已深致笃敬之功孰能与于斯既告以孜孜周公之训慨然有感于周公而言曰凡人未见圣若不克见既见圣亦不克由圣成王谓周公之圣向使闻其名而未得见其思慕向望之心惟恐不得一见也及亲与周公游处反玩以为常不能遵奉真所谓既见圣亦不克由圣也今周公没矣不可复见矣前日不克由圣之悔其可追哉是岂特以警君陈成王慨然与君陈共此恨也然成王岂真不克由圣者特思周公之切而自视若不足尔尔其戒哉尔惟风下民惟草者告之以既居人上民之东西惟吾所向不可不戒也图厥政莫或不艰有废有兴出入自尔师虞庶言同则绎者民既惟吾所向则其尤不可不审也凡谋虑政事若小若大无一可忽有所废兴当出入反覆与众共虞度之众论既同当防绎而深思之所以深谨其所发也废兴云者非谓更革周公之法盖政事举措之间斟酌权量以求其当而巳夫上守周公之法下资众人之论非私之已者所能成王举以属君陈其知之也有素矣尔有嘉谋嘉猷则入告尔后于内尔乃顺之于外曰斯谋斯猷惟我后之德呜呼臣人咸若时惟良显哉举其前日之善而明其可以当是任也君陈平昔凡有谋猷亟入告君及既施行则澹然不有顺承之于外谓此谋此猷皆吾君之徳焉为人臣者公已奉上果咸能若是岂不甚良显哉盖叹君陈之不可多得而变古废众自立名誉之事固可保其必无也前日尚忘巳之善而皆归于君今日岂忌人之善而欲出于已乎
　　王曰君陈尔惟周公丕训无依作威无倚法以削寛而有制从容以和殷民在辟予曰辟尔惟勿辟予曰宥尔惟勿宥惟厥中有弗若于汝政弗化于汝训辟以止辟乃辟狃于奸宄败常乱俗三细不宥尔无忿疾于顽无求备于一夫必有忍其乃有济有容德乃大简厥修亦简其或不修进厥良以率其或不良
