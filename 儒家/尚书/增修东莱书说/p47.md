<!-- { "loadSidebar": true } -->
　　王麻冕黼裳由賔阶隮卿士邦君麻冕蚁裳入即位太保太史太宗皆麻冕彤裳太保承介圭上宗奉同瑁由阼阶隮太史秉书由賔阶隮御王册命曰皇后凭玉几道末命命汝嗣训临君周率循大卞燮和天下用答文武之光训王再拜兴答曰眇眇予末小子其能而乱四方以敬忌天威乃受同瑁王三宿三祭三咤上宗曰飨太保受同降盥以异同秉璋以酢授宗人同拜王答拜太保受同祭哜宅受宗人同拜王答拜太保降收诸侯出庙门俟
　　仪物既备然后延康王受顾命焉自是而始称王盖受册而践位也麻冕黼裳王祭服也将奠于成王而受册命故变麻而冕也由賔阶升犹以子道自居不敢自为主也卿士君麻冕蚁裳祭服之裳皆纁今变其裳者盖无事于奠祝不可纯用祭服有位于班列不可纯用凶服酌吉凶之间示礼之变也序卿士于君之上内京师而外诸夏名分之大者也召公受遗太史奉册宗伯相礼故皆服祭服彤裳则纁裳也介圭天子之守也瑁所以合诸侯之圭璧天子之权也同则酌酒而告先王者也召公宗伯以先王之命奉符寳以传嗣君有主道焉故升自阼阶太史奉册以賛王故与王接武而升自賔阶皇后慿玉几以下册命之辞也言大君力疾亲慿几而末命所以深发其哀敬也不曰嗣位而曰嗣训训所以守位循其本也临君周邦位之大也率循大卞法之大也爕和天下和之大也居大位必由大法致大和然后可以对文武之明训岂小知小惠所能称塞哉册辞典正严重如此后世读之犹竦然形神俱肃亲承之者盖可知也王再拜受册兴答退托眇末不敢自必能治四方而祗畏天威乾元用九乃见天则康王之退托即用九之无首也天之则也文武成王之心所以得其传也王既受册然后受同执瑁而奠告于成王焉宿进爵也祭祭酒也咤奠爵也上宗与大宗皆指宗伯曰飨者传神命而以神之飨告也召公受王之同以降复自盥洗更用它同秉璋以酢酢报祭也祭礼君执圭瓉祼尸大宗执璋瓉亚祼报祭亦亚祼之所以秉璋也祭必有报诚意之无巳也以同授宗人拜告王以将祭王答拜者敬神之享也宗人宗伯之属相召公者也召公复受同以祭然后饮福哜者至齿方在丧疚故歆神之惠而不甘其味也王为丧主则非徒不甘味虽饮福亦废也召公居其所以同授宗人拜告王以既祭王答拜者敬礼之成也观升降奠飨之际洋洋如在其上如在其左右所以质此心于神明也太保降收者盖百官总已以听召公公退则有司收彻矣视其进退以为莭也诸侯出庙门俟者庙门即路寝之门成王之殡在焉故名之以庙也俟见康王于门外下篇康王亦出外朝而告诸侯盖入庙门则子道也出庙门则君道也新天子之尊固屈于门内而伸于门外也父子君臣之义着矣













　　增修东莱书説卷三十一
　　钦定四库全书
　　增修东莱书说卷三十二　　宋　时澜　撰
　　康王之诰第二十五　　　周书
　　舜除尧之丧格庙而咨岳牧成王除武王之丧朝庙而访羣臣皆百代之正礼然成汤方没伊尹遽偕羣后侯甸训太甲焉礼固有时而变矣说者不疑太甲受伊尹羣后之训于居忧之时乃疑康王受召毕诸侯之戒于宅防之日甚者或以晋辞诸侯为证然则隆周之元老反不若衰晋之陪臣邪
　　康王既尸天子遂诰诸侯作康王之诰
　　此孔子之书法也遂继事之辞也既宅尊位继即诰诸侯其辞之廹则其必有不容巳者四国流言之变未逺亟颁新天子之号令所以镇浮议而折奸萌茍其不然哀恫不言之际康王二公岂得已而不已者乎序辞之亟所以发明康王二公不获已之本心也
　　王出在应门之内太保率西方诸侯入应门左毕公率东方诸侯入应门右皆布乗黄朱賔称奉圭兼币曰一二臣衞敢执壤奠皆再拜稽首王义嗣徳答拜太保暨芮伯咸进相揖皆再拜稽首
　　周之朝仪略见于此孔安国谓王出毕门立应门内南面郑众周礼谓王有五门一曰臯门二曰雉门三曰库门四曰应门五曰路门路门一曰毕门外朝在路门外则应门之内盖外朝所在也周中分天下诸侯主以二伯自陜以东周公主之自陜以西召公主之召公率西方诸侯盖仍西伯之旧职毕公率东方诸侯则继周公为东伯矣诸侯入应门列于左右此朝防分班仪也布乗者陈四马黄朱若匪厥黄之皆庭实也賔称奉圭兼币曰一二臣衞敢执壤奠者王朝谓诸侯为賔谓诸侯之孤卿为客诸侯致辞贡其圭币一二臣卫犹言二三臣壤奠犹言川奠泽物之奠谓土产也皆再拜稽首盖拜而献其币也王义嗣徳答拜者言非常礼新履尊位义诸侯之嗣徳不忘故答拜而特受其币也太保暨芮伯咸进相揖皆再拜稽首者此朝防合班仪也始而分班则诸侯两列西伯与东伯之位相对今而合班则六卿前列冢宰与司徒之位相次故太保与芮伯咸进相揖移位少前与在位者皆再拜稽首而进戒也乃若周官外朝之法左九孤卿大夫位焉右九公侯伯子男位焉面三槐三公位焉此常朝之仪尔非新天子朝诸侯羣臣之仪也
　　曰敢敬告天子皇天改大殷之命惟周文武诞受羑若克恤西土惟新陟王毕协赏罚戡定厥功用敷遗后人休今王敬之哉张皇六师无坏我髙祖寡命
　　此进戒之辞也堂堂大邦之殷而皇天改其命先儆之以天命不易也惟周文武诞受羑若克恤西土者复告以文武之所成就盖自忧患艰难得之也羑里之囚厄莫甚焉于此能顺则天下之理无乎不顺天所以畀付文王而进徳作圣者庶其在此而武王则亲传之于文王也故谓之诞受羑若文武得之于忧患艰难故能视民如伤轸恤西土盖身常履之推己以及人也惟新陟王毕协赏罚戡定厥功用敷遗后人休者时成王未諡故谓之新陟王赏罚谓之毕协盖无不合于理所以人心恱服故能戡定天下业垂后嗣也成王缉熈光明之学与夫礼乐敎化可举以告康王者固多今独举赏罚之末以戒似非责难之义盖康王自为太子齿胄保傅之敎固已识其体矣今而嗣服见于用者方自此始赏罚学之见于用者也尽已之性然后能尽人之性一毫未尽则物不能徧察而赏罚不能无差成王赏罚之毕协是乃其学之缉熈光明者也张皇六师无壊我髙祖寡命岂导康王以穷兵黩武哉守成之主多溺于宴安而无立志故告之以奋振自彊大戒戎备无弛惰而隳壊祖宗艰难寡徳之基命也不知畏天不知忧患不习世故不自振起乃继世者之所共病故召公必精言之
　　王若曰庻侯甸男衞惟予一人钊报诰昔君文武丕平富不务咎厎至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方乃命建侯树屏在我后之人今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞
　　康王之论文武非深达君徳而明仁体者不足以与此丕平富者覆载溥博均平富养至仁无外之体也茍志于仁矣无恶也况文武之仁溥博如天何由复务咎虐乎不务咎若不待言所以必言之者盖形容文武天地发生之心粹然专以爱育长养为事犹孟子不嗜杀人之论也是心也有毫髪之未尽则不得谓之厎止其至有毫髪之未实则不得谓之齐壹于信曰厎至齐信者又所以形容是心之尽而实也笃实则辉光用昭明于天下表里之符也则亦有熊罴之士不二心之臣保乂王家者非一人也使在庭之臣犹有未竭其忠力者固为吾心之未孚若曰圣而无待于助则狭隘私吝愈非是心之体矣莫非命也顺受其正则谓之端命文武君臣尽道以正理而受正命于上帝端直相当无少囬曲也皇天用训厥道付畀四方训顺也顺其道而付畀四方天非有加损于其间也乃命建侯树屏在我后之人者言文武既得天下均天施而分天职与天下共守之乃所以顾存后之人彼罢侯置守以私其子孙盖不知天者也胥相也暨与也言一二诸侯当相与顾先王建侯树屏之意绥抚尔先公所遗之臣民以服事于先王先王徃矣今所事者康王而犹谓之服于先王者天下非康王之天下乃文武之天下亦犹臣非诸侯之臣乃先公之臣皆不可认为已有也虽尔身在外乃心罔不在王室心者身之纲王室者诸侯之纲诸侯而不在王室则既失其纲涣散悖乱无所厎丽矣此乃君臣相勑戒之至意初非欲其向已以自利然藩屏拥衞之意亦在其中特不可以私观之耳用奉恤厥若无遗鞠子羞总戒之以敬奉忧恤所当顺者顺理则一而时位则殊厥若者诸侯之所当顺也人孰不欲顺理时位之不识则其顺或非所顺焉惟止其所者斯知之矣康王以天子临诸侯有征伐焉有刑罚焉今悉置不言独戒以无遗我稚子之羞退托谦冲不以威力要束天下感人心之至者也
　　羣公既皆听命相揖趋出王释冕反丧服
　　吉凶异容发大命而告诸侯故服不得巳而变羣公既出即反其初亦足以见康王之冕服在事而不在己也
　　毕命第二十六　　　　　周书
　　武成归兽之后既垂拱而天下治矣终武王之世未闻以商民为虑也管蔡武庚一摇之后惩治化养更三纪而始复平何哉盖新善未固固为易夺而旧恶之再动者蔓延连缀尤难乎其剪除也噫岂独商民为然哉
　　康王命作册毕分居里成周郊作毕命
　　周公之始迁商民也命之宅尔宅畋尔田而戒长治之者不忌于凶徳包以大度善恶并育所以安反侧而平危疑也至于君陈则商民寖服周之化矣于是简厥修亦简其或不修进厥良以率其或不良始表其善者而出之使恶者知愧而自劝犹未大区别之也至于康王则世既变而风既移矣所谓固而未移者盖犹稊米之在太仓尔茍兼蓄而并容之则余孽不尽将复为良民之害于是册命毕公分别居里不惟恶不能染善而为恶者无以自容不得不入于善矣此周郊之政所以成也盖惟此时然后可以举此政为治之序固如此
　　惟十有二年六月庚午朏越三日壬申王朝歩自宗周至于丰以成周之众命毕公保厘东郊
　　册命之日盖康王十二年六月六日也王朝歩自宗周至于丰即文武之庙而发命重其事也保者飬也厘者治也曰保厘则所谓旌别淑慝表厥宅里之盖有恩意行乎其间非斩然割裂无复润泽也观保厘二字而一篇治体可举矣
　　王若曰呜呼父师惟文王武王敷大徳于天下用克受殷命惟周公左右先王绥定厥家毖殷顽民迁于洛邑密迩王室式化厥训既歴三纪世变风移四方无虞予一人以寜道有升降政由俗革不臧厥臧民罔攸劝以文武之敷大徳始能受殷命言得之难也以周公之左右辅相始能绥定厥家言安之难也所谓殷之顽民则尤其难安者周公尤谨之而不敢忽迁于洛邑密迩王室亲与之居朝夕浸渍入于典训既歴三纪世已变而风方移言敎飬浃洽之难也今四方无虞予一人以寜矣前人积累艰难至此而我一朝享之甚可惧也况道有升降一泰一否囬复无穷可不思所以维持者乎所以维持之政要必由风俗变革而后可法制以束之智力以持之可暂而不可乆也既曰世变风移矣而犹欲其俗革者风移虽靡然从善未若俗革则旧染之习无毫发存至是而治始可保也不臧厥臧民罔攸劝革俗之道也君道当识其大者商民之余俗欲事事而革之顾不劳哉善其善者以率之则民斯劝矣命毕公以保厘臧厥臧之大者也
　　惟公懋徳克勤小物弼亮四世正色率下罔不祗师言嘉绩多于先王予小子垂拱仰成
