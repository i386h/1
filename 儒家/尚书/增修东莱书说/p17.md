<!-- { "loadSidebar": true } -->
　　斆教也小民无知惟上之从彊家巨室安土重迁簧鼓小民乃至于此故盘庚先自有其位者言之自盘庚斆于民至以常旧服正法度此序书者之辞也使在位者各常其旧服之事不可改变大抵新旧更易之时奸人往往乗之紊乱法律故必使之正法度愈加整治使若画一此迁都之大纲目也曰无或敢伏小人之攸箴自常情言之民不乐迁沮事之言惟恐闻之今乃使之无伏者盖民之忿心不可禁遏必使之发于语言乃可以渐消杀如秦之诽谤者族民不敢言而忿怒之心日长矣况曰箴者盘庚之心岂以民言为悉不足聴乎古人举事深恐下情壅塞盖有旨也
　　王命众悉至于庭王若曰格汝众予告汝训汝猷黜乃心无傲从康古我先王亦惟图任旧人共政王播告之修不匿厥指王用丕钦罔有逸言民用丕变今汝聒聒起信险肤
　　王命众至庭而教之以训情亲而体婉当时民心很戾自以为决不可迁莫能以道降下其心盘庚之言皆不能入故告之以汝当以道黜此傲上从康之心上之人委曲谆复如此民闻其言岂不能听然退而顾其妻子思其室庐与夫迁徙之劳终未能从故使之去其心人心于彼既盛则此言难入矣我先王亦惟圗任旧人共政播告之修未尝隐匿其旨使民皆得以知其心而动作之间无有不敬又无过逸之言而民用大化言先王之时民所以丕变者不过此三事耳今汝乃聒聒然起信奸险肤浅之言夫胥动浮言者固在廷之臣而盘庚不敢以险肤待公卿大夫但谓今汝所以聒聒然胥动浮言者縁尔信险肤之人也忠厚之意可见矣
　　予弗知乃所讼非予自荒兹徳惟汝含徳不惕予一人予若观火予亦拙谋作乃逸
　　予弗知乃所讼于我者何谓盘庚自反而求之谓先王圗任旧人我所用非新进也谓先王播告不匿谆谆告谕未尝隐也谓我有过逸之行则奉承兹事何敢不钦反覆自责非我自荒兹徳乃汝含蔽我之徳而不惕畏予一人予观汝之情状若观火然可谓明矣予亦拙谋作乃逸所以至此乃我之拙谋作成汝之罪非盘庚悔其初之不用刑亦非自今以往将以刑加之也正欲感动其心耳如父母之于子训诲之际谓今日如是乃我纵汝所致恩意为如何盘庚刚明之君操生杀之权乃能勤勤恳恳如此所以为尤难也
　　若网在纲有条而不紊若农服田力穑乃亦有秋汝克黜乃心施实徳于民至于婚友丕乃敢大言汝有积徳乃不畏戎毒于逺迩惰农自安不昬作劳不服田亩越其罔有黍稷汝不和吉言于百姓惟汝自生毒乃败祸奸宄以自灾于厥身乃既先恶于民乃奉其恫汝悔身何及
　　迁都之事如网之在纲有条而不紊农之服田力穑乃亦有秋大抵纲举而网随君如纲臣如网以君臣之而论固自当从我也以理而论如农夫不惮耕耨之劳则有秋之报汝往新邑则复其安理又可违乎汝之所以懐土重迁不过持傲上从康之心耳汝今当黜去此心而施实徳于民言实徳者当时公卿动不迁之言以鼓百姓百姓一时固以为徳矣然终为水所圮壊其徳岂实乎黜乃心以佐迁乃所以施实徳于民也又必使汝婚姻朋友之间亦莫不然今汝乃敢大言以为汝祖固有积徳不至为水圮壊乃不畏水患将大害虐于逺近之民汝之心与惰农何异惮目前之劳自为茍安不勉彊勤劳以服事于田亩安有黍稷之望惮于迁徙焉得安宁也汝不能温和以善语开谕百姓乃动浮言以鼓之此岂百姓之罪它日罚及于汝乃汝自生毒害以灾殃其身汝倡不迁之説懐安之民固以为汝徳水圮之余必以汝为恶是汝先其恶也既先种其恶在民矣又乃奉飬其恫恫者痛也譬如痈疽奉飬而护之溃则不可救矣后虽欲悔亦何及观奉其恫悔何及之言见盘庚恩意之周既厯数其恋土懐安之情至此乃开其自悔之路
　　相时憸民犹胥顾于箴言其发有逸口矧予制乃短长之命汝曷弗告朕而胥动以浮言恐沈于众若火之燎于原不可向迩其犹可扑灭则惟汝众自作弗靖非予有咎
　　观时小民尚顾恤人箴悔之言惟恐发言之有失矧我制汝短长之命其言岂悉不足顾乎大抵庸懦之君不能用赏罚而命令不行固也盘庚髙明刚果执赏罚之权谁敢不从乃再三告谕赏罚若无所施此所以为难其曰制乃短长之命亦不得已略露此机以警之汝为公卿大夫朝夕在廷事有可言曷不告朕而胥动浮言恐汝沈溺百姓不可复出今已如火之燎于原不可向近矣何以扑灭火至于不可扑灭之时虽欲救之不可得汝至于不可救药虽欲不刑亦且不可使汝而被刑亦惟汝众自取之也非我有咎盖非我之本心也
　　迟任有言曰人惟求旧器非求旧惟新古我先王暨乃祖乃父胥及逸勤予敢动用非罚世选尔劳予不掩尔善兹予大享于先王尔祖其从与享之作福作灾予亦不敢动用非徳
　　举迟任之言曰人惟求旧器非求旧惟新汝等皆我之旧臣而乃尔乎器则欲新而不欲旧耳重在上一句不在下一句我先王暨汝祖父相与同甘苦劳逸我安敢用非所当罚而罚汝功臣之世选其有劳者擢而用之虽片善不敢掩我享先王尔祖亦配享之先王与汝祖父临之在上汝赏汝罚又岂敢动用非徳欺鬼神而为之此一段抑并立赏罚兼用当作两节看
　　予告汝于难若射之有志汝无侮老成人无弱孤有幼各长于厥居勉出乃力听予一人之作猷无有逺迩用罪伐厥死用徳彰厥善之臧惟汝众之不臧惟予一人有佚罚
　　予告汝于难若射之有志所以结一篇告谕之意也我告汝迁都之难如射之志于的言皆切当安有妄发继此乃説迁都之事不可侮老成人不可弱孤有幼盖道路之间有力者为雄老者少者易于欺陵各长厥居者各统其所属部位不可紊乱使当东而西当西而东则乱而无统矣勉尽汝力听予一人之号令而不可违也我不知孰逺而踈孰近而亲有罪则罚之至于死有徳则彰之而不掩尔善迁都而善惟汝之功迁都而不善惟予一人有放佚之罚见盘庚自咎而不咎人上两言法令也下两言恩意也商君之徒有法令而无恩意盘庚则赏罚并用盖徒法不能以自行徒善不足以为政本末偹具王者之道也
　　凡尔众其惟致告自今至于后日各恭尔事齐乃位度乃口罚及尔身弗可悔
　　凡尔众其惟致告盖盘庚当时所告惟在廷之人在外者容或未知故使之转相告语使皆知其意自今至于后日各恭尔事齐乃位度乃口不然罚及尔身不可追悔盘庚本无刑人之意恐人见其勤恳遂以为不能用刑故露此意使知之也盘庚一书前半篇涵飬寛大如此后半篇严厉森肃如此于言辞反覆抑难之中当知其有徳量有恩意有措置其含洪包容者徳量也其反覆训诰者恩意也其规画纎悉者措置也

　　增修东莱书説卷十
　　钦定四库全书
　　増修东莱书説卷十一　　　宋　时澜　撰
　　盘庚中第十　　　　　　商书
　　盘庚作惟涉河以民迁乃话民之弗率
　　作者动作之作涉河而去此将迁时也上篇作于未迁之时下篇作于已迁之时未迁则情未动已迁则情已定不至涣散溃乱惟动摇将迁人情皇皇尤不可忽今观此篇其辞最切葢民在道路冒风雨霜露逾山川险阻安危存亡所系正在此时也
　　诞告用亶其有众咸造勿防在王庭
　　亶者诚意也大告用诚于有众此篇之作民已离旧都而未至新邑已离旧都则动思土之心未至新邑则未见安宁之乐尤易于涣散怨弛故盘庚于中道使之皆来王庭之上而无敢防慢王庭既非旧都又非新邑道路中行宫如周礼掌次是也
　　盘庚乃登进厥民曰明听朕言无荒失朕命
　　朝廷班爵各有其次公卿列于前大夫士列于后民则又其后也盘庚急于告民乃登进民于前列而告之曰汝当洗心涤虑以听我言不可怠荒以失我命也上篇如伐死彰善之戒如罚及尔身之戒既已甚明遵之足矣又再命之者以方迁之时民情易于弛懈故整顿振作欲其必迁也
　　呜呼古我前后罔不惟民之承保后胥慼鲜以不浮于天时
　　古我先王无不顺从民欲民亦保我先王而与之相为忧慼君民之情通故凡有所为鲜有不浮于天时者浮如舟之浮于水靡有阻碍言君民一心动作无所龃龉也盘庚自反言先王能如此我乃不能是亦我有未尽者且以开谕百姓也
　　殷降大虐先王不懐厥攸作视民利用迁汝曷弗念我古后之闻承汝俾汝惟喜康共非汝有咎比于罚予若吁懐兹新邑亦惟汝故以丕从厥志
　　殷降大虐先王不懐者旧都之不可安居乃天以是虐我商家也我先王不敢懐安视民之便利即迁不若今日之犹豫也何不思念古后时所以如此者乎承汝俾汝惟喜康共非汝有咎比于罚者言迁之本意欲奉承汝俾汝同跻于喜乐安康之域汝不察乃谓我有何罪而以迁都之事殃罚于我民视迁徙为殃罚故明谕之曰非也我所以呼尔懐念此新邑者非为已亦惟汝之故而将以大从尔之志尔民不欲迁而盘庚迁之咈民志矣乃谓之大从尔志者葢民志欲安其所以不欲迁者懐目前之利而不知它日安康之乐盘庚徙之乃所以大从其志也
　　今予将试以汝迁安定厥
　　时已在道盘庚乃谓姑试同尔迁以观安定与否深见盘庚之不自用也
　　汝不忧朕心之攸困乃咸大不宣乃心钦念以忱动予一人尔惟自鞠自苦
　　告谕反覆可谓披心腹亦思之至于困弊矣今汝不忧念我心经画如此之劳乃皆包藏其心而不宣明故上下之情不通当钦敬其念虑以至诚感动我一人可也不然则自取穷苦鞠穷也
　　若乗舟汝弗济臭厥载
　　已至中路民尚有迟疑不肯前之意故谓今之迁都正如乗舟当顺流而济若迟疑于中流则将臭腐其所载之物矣
　　尔忱不属惟胥以沈不其或稽自怒曷瘳汝不谋长以思乃灾汝诞劝忧
　　忱者诚信也属者联属也当时之民为告谕所感渐知信矣惟其信盘庚不可不迁之心与安土重迁之心两者交战故信盘庚之心不相联属故告以汝若不联属此信心终当相胥沈溺于水患矣民但见不迁利害至于当迁利害思虑不及沈锢之中自生忿怒何由而平汝于当迁之利害暂加稽考于理有见其怒自瘳矣汝不能长虑却顾目前茍安不思它日必被水患劝汝不迁者其实劝尔入于忧患之域也
　　今其有今罔后汝何生在上
　　言迁都机防不可失正在今日后将无及矣汝若不乗今日遂迁将为水所圮壊屋庐畎亩皆当荡然安能存生业而在上
　　今予命汝一无起秽以自臭
　　当时民心已信而又未能忘安土重迁之念故其心二而不一盘庚使之一心从上不可自生秽恶以汚臭其身葢迁都则无它若不肯迁是自生秽恶而自作弗靖也
　　恐人乃身迂乃心予迓续乃命于天予岂汝威用奉畜汝众
　　当此之时奸人易以乗民心之不一而生变故谓恐奸人因汝之不肯迁依汝身以作奸宄并汝牵引入于迂曲之地矣都之必迁乃我迎迓接续尔之命于天也葢旧都水壊民命将絶因患之未甚而迁乃所以迓续汝命汝迁新邑即生生之道矣予岂因以此威虐汝众但欲奉承养畜汝尔
