<!-- { "loadSidebar": true } -->
　　此武王之职也武王既受命于帝庭而能敷佑四方又能定尔子孙于下地至于四方之民罔不祗畏可不延其命使终其职乎下地指当世而言自天视之则为下也周公之祷不言武王但言子孙及四方之民存吾顺事没吾宁也武王命之长短顺受其正何祷之有祷者非武王畏死亦非周公畏武王之死武王一身乃周家社稷人民所系此为天下万世人民祷也
　　呜呼无坠天之降寳命我先王亦永有依归今我即命于元尔之许我我其以璧与珪归俟尔命尔不许我我乃屏璧与珪
　　非与三王为要约也周公诚意之至自及于此尔之许我则以璧与珪归待尔之命尔不许我则屏璧与珪谓不复事神也盖武王丧则周之基业必坠虽欲事神不可得也
　　乃卜三一习吉启籥见书乃并是吉
　　非三卜也三王之前皆有一卜之皆吉三而吉一故曰一习吉卜不习吉与此不同及见其书亦并是吉并者大同之谓也
　　公曰体王其罔害予小子新命于三王惟永终是图兹攸俟能念予一人公归乃纳册于金縢之匮中王翼日乃瘳
　　公曰观此体王其罔害命可延矣我小子新受命于三王言再得永其年以图终其业兹可待武王之疾瘳能念予一人矣纳册于匮中国家之常典古者敬神凡卜筮之物皆不敢防既毕则藏之非周公特藏之留为后来自解之计也
　　武王既丧管叔及其羣弟乃流言于国曰公不利于孺子周公乃告二公曰我之弗辟我无以告我先王周公居东二年则罪人斯得于后公乃为诗以贻王名之曰鸱鸮王亦未敢诮公
　　此已后史官记周公之始末合其流言之本为一篇管蔡及羣弟流言于国非周公待之不至由其资禀卑下以小人之心量圣人实有所不谕也四凶在尧朝不闻其恶至舜时乃露管蔡在武王时不闻其变至周公时乃动盖其资禀卑下遇事则发我之弗辟我无以告我先王见周公之不得已也舜之待象周公之待管蔡其事虽异其心则一何者象欲害舜不过舜之一身耳当成王之防安危之机正决于此事关社稷岂得不诛故舜之不藏怒宿怨与周公用辟一也周公居东二年方是时内而王防外而四国倡乱周公何所恃而敢出征至于二年之久见周之十乱尚有如二公可以委付内事如周公之在左右也古者罗列贤士尊敬旧徳正为此时也况成王童蒙流言方播其心未免疑惑茍无二公则未必不信谗而咎周公公安得二年安然而居东盖二公其间调防之力也后世秉权之臣安敢顷刻而去君侧举足左右事变反覆曽不旋踵其故何哉周公之权至于摄政可谓重矣一旦东征之出畧无迟疑居东二年君与同列无间可开至公之心权势之际本无适莫而流言之变犹不免所居之难盖如此也至于作鸱鸮以贻王而王亦未敢诮公所谓未敢者即改悔之根本也观豳风之诗曰周大夫刺朝廷之不知谓之朝廷则非特成王不知二公亦不知矣二公非不知周公也成王方在未敢之时可以此可以彼使二公一旦迫之从则幸不从则不可继矣大抵人君苟有未敢之意且当培养使厚待其一旦翻然自悔悟可也周大夫之刺亦不为过成王未知周公则二公岂得为知周公哉成王知则二公始为知周公矣此君臣一体之义
　　秋大熟未获天大雷电以风禾尽偃大木斯防人大恐王与大夫尽弁以启金縢之书乃得周公所自以为功代武王之説二公及王乃问诸史与百执事对曰信噫公命我勿敢言王执书以泣曰其勿穆卜
　　天人之际闲不容发成王之心方将悔悟天即变动王与大夫尽弁将卜以求天变故开金縢之匮偶见周公代武王之説且周公之卜成王固不知二公何为不知或以为二公固知之欲因卜使成王开此书以为公自解之计姑问诸史与百执事是以诈心逆圣人也当时周公既使二公不必与二公即不复与不惟不敢问周公亦不敢问百执事公命勿敢言见周公诚意感人之深至此而犹不言是孰使之然哉
　　昔公勤劳王家惟予冲人弗及知今天动威以彰周公之徳惟朕小子其新逆我国家礼亦宜之
　　成王自悔之辞也当周公之作诗成王非不朝夕观省犹不能无疑此则幡然而悔何也公诗虽切乃公之言天意昭示则王之自悟也我小子当洗濯自新以逆周公亦非加厚国家之礼所当然耳
　　王出郊天乃雨反风禾则尽起二公命人凡大木所偃尽起而筑之嵗则大熟
　　见天人之验至切也
　　増修东莱书说卷十八
　　钦定四库全书
　　増修东莱书卷十九　　　　宋　时澜　撰
　　大诰第九　　　　　　　周书
　　武王崩三监及淮夷叛周公相成王黜殷作大诰武王灭殷而存其后故立武庚禄父于卫使管叔蔡叔霍叔监之谓之三监武王崩成王幼周公摄政三监挟武庚及淮夷同叛于是黜殷命遂作大诰不言武庚乃言三监及淮夷叛者盖武庚之叛生于三监之谋欲间周公孔子灼见其情春秋一字之贬也周公相成王黜殷作大诰者武王初崩成王幼小周公居可畏之地内而三监有不利孺子之言外而武庚挟灭商之怨摇动王室安危存亡之机在此周公大诰万方明谕厥防以行天讨此大诰所以作也舜杀鲧用禹不闻禹有叛舜之意至武王杀纣立武庚未几乃叛周者舜固天讨武王亦天讨也此无他禹能知天武庚不知天耳亦世变风移不如古也欲见圣人忠厚之心反覆一篇可见
　　王若曰猷
　　猷道也始语之辞也时虽不同亦有唐虞都俞之象开导天下使听命也
　　大诰尔多邦越尔御事
　　此周公讨乱之规摹也武庚之叛止三监及淮夷耳何必大诰多方及御事之人盖当时天下初定人情未安革商为周天下亦未必尽晓然知天命所在加之三监扇动为变恐乱之牵引不止于此所以大诰多方之诸侯御事之臣开晓其志谕以天意从违之理使之释然晓悟人心有定合一无间则变无由生然后周公得以安焉而东征后世人君一方有乱出师致讨丝牵绳聨乱阶浸长者变端在人心故也唐徳宗时田悦始叛其后朱滔王武俊之徒叛之展转卒无有已周公于此必大诰多方及御事之人使造之意明昭于天下周公诚意孚于告谕之时天下信之有素是以东征三年之乆而天下如故者由周公先有以镇定之也
　　弗吊天降割于我家不少延洪惟我防冲人嗣无疆大厯服弗造哲廸民康矧曰其有能格知天命
　　欲伐三监先之以叹所谓痛则呼天也天降割于我家不少延者谓武王既死三监复叛是天降灾害于我国家更不少待也洪惟我防冲人嗣无疆大厯服者周公代成王自反自克之言大思我防冲之小子乃当此重祸力小而任重既弗能作哲廸导民于康安况其有能知上帝之命者乎造哲如知之曰明哲明哲实作则之哲
　　已予惟小子若渉渊水予惟往求朕攸济
　　已者更端之辞言我以防冲小子当此祸如涉深渊之水无有津涯可畏如此予惟往求朕攸济者虽畏之之深终不可不去必往求其济之之道抑畏自彊两者并行方能有济茍不知抑畏以天下为不足平则失之轻忽不足以立事茍徒畏缩而不求所以济之之道乃畏懦不能立事之人所以成王言若渉渊水则必求攸济之理所谓知天命也
　　敷贲敷前人受命兹不忘大功予不敢闭于天降威用敷贲谓修明典章法度贲饰前人之业増光润饰之意也大抵守成之君茍徒保守无所増饰使祖宗之业不至光明盛大日新无疆则为不善继矣必贲饰其业大前人所受之命兹乃能不忘所成之大功盖继续不已之意大者创造之实敷贲者继述之工也予不敢闭于天降威用者谓威既用于三监若不往伐是闭天之威用也
　　宁王遗我大寳绍天明即命
　　大而天下小而一国必有大以为国镇此一句大诰一篇之纲目也自始至终皆以卜为言谓武王遗我大寳继绍上天之明而就其休美之命也圣人之将天命必有定见何以卜为信盖圣人斋戒神明其徳以验之于而又至神无私与圣人之心相协此天命不易之理非如后世技术之卜也
　　曰有大艰于西土西土人亦不静越兹蠢
　　曰者更端之辞大艰者谓武王死所以致三监之蠢动国有大艰彼得乗之使西土之人亦忧惧惶惑不得宁静上既言今负荷先人之业欲奉天讨卜天命于大寳此却言武庚三监所以作乱之由
　　殷小腆诞敢纪其叙
　　腆厚也殷纣既灭武王不忍其无后封禄父于卫是武王有大造于商也武庚不知周之徳方小小富厚谓有此土地即欲大敢纪其正统
　　天降威知我国有疵民不康曰予复反鄙我周武庚固不量力矣亦天降此乱以警动我周家也天所以降此三监之乱者知我国有丧足以为疵今殷民不安乃曰我当复其旧国反鄙小我周为都邑鄙者如春秋郑子产曰郑鄙邑也之谓
　　今蠢今翼日民献有十夫予翼以于敉宁武图功我有大事休朕卜并吉
　　今蠢动之明日即有十夫来翼辅我以安宁我武王所图之功天意之归以贤人观之足矣我于此必有大休美之事况朕之卜并吉人从卜从故谓之并吉商六七君涵养之厚民闲黎献之多十夫予翼必非小小贤者皆盛徳通幽明之人不然周公亦未敢证之以为信也周公之卜异于后世之卜周公之卜吉乃在十夫予翼之后盖先观于人后观于天此圣人之知本也大抵圣人之观天命于贤愚观之不于众寡观之反鄙我周人若甚众十夫来翼人若甚寡求之贤愚商民虽多皆蚩蚩无知之众知天之命贤人虽止于十天命人心之归已可验矣
　　肆予告我友君越尹氏庶士御事曰予得吉卜予惟以尔庶于伐殷逋播臣尔庶居越庶士御事罔不反曰艰大
　　此周公叙君御事向者议论之所言也周公知天人之心已归卜又吉矣方敢告尔友君及御事言我已得吉卜尔众当奉我伐逋播之臣尔有之众乃无不谓此事之艰大
　　民不静亦惟在王宫君室越予小子考翼不可征王害不违卜肆予冲人永思艰曰鸣呼允蠢鳏寡哀哉谓民之不静在尔王宫邦君之室所以自修及予小子成王自成其敬尔此事艰大不可往征王何不违其卜君所以有此言者一则守常习故遭变事而不知其权一则见其艰大退避而畏缩也成王明知君之言为非而必为之永思者人情之难咈而已见之难时也肆予冲人永思艰曰呜呼允蠢鳏寡哀哉谓我闻汝言日夜长思其艰信蠢动鳏寡之民为可哀为民之主既永思鳏寡之受害岂得不往征圣贤无断然阻絶人之意如此禹之征苗益亦賛曰惟徳动天无逺弗届使之自反不为周公之必征何也盖苗之为恶不过一人可以修徳待其自化如人小疾调其元气而已至于武王既崩三监淮夷又叛危疑之际不可不伐使益当此时必在十夫之数况益之言至公君之言安常守故畏缩不敢皆私意也
　　予造天役遗大投艰于朕身越予冲人不卬自恤谓我之所为皆天之所役使而三监之叛乃天遗此重大艰难之事于朕身越予防冲小子不暇自恤其身必当往而伐之也
　　义尔君越尔多士尹氏御事绥予曰无毖于恤不可不成乃宁考圗功
　　始者君与御事之人皆劝不可至闻人君不可畏避乃复绥成王谓无为忧恤至此不可不成乃武王所图之功成王谓义哉尔君及尔多士尹氏御事之人能反前日之见而绥安于我所谓义者如王义嗣徳答拜之义称之之辞也见成王周公诚意既至训诰既明君御事前日畏避不敢之心皆已洗濯而当然之理明矣
　　已予惟小子不敢替上帝命
