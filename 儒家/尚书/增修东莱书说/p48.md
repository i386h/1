<!-- { "loadSidebar": true } -->
　　毕公天下之大老也康王不称其成徳而称其懋徳不称其緫大体而称其勤小物者盖以成徳自居则止矣于小物而忽焉亦非所谓造次颠沛必于是者也惟勉于徳者贯稚耄而不息故勤于物者一小大而无闲康王此言不特善形容毕公之徳亦见其拳拳于师保观之详而察之精也弼亮四世正色率下罔不祗师言言毕公辅导四世风采凝峻表仪朝着若小若大罔不祗服父师之训徳容之威重众望之孚信飬之者盖非一日之积也休嘉之绩在于先王之世者固不可一二数矣康王于此复何疑哉惟知委心以听而巳极叙毕公之功徳所以归重毕公而将付以保厘之也
　　王曰呜呼父师今予祗命公以周公之事徃哉旌别淑慝表厥宅里彰善瘅恶树之风声弗率训典殊厥井疆俾克畏慕申画郊圻慎固封守以康四海政贵有恒辞尚体要不惟好异商俗靡靡利口惟贤余风未殄公其念哉
　　康王不敢以它烦元老保厘东郊者乃周公之事是以敢劳公一行言之敬而待之尊体貌重臣当如是也自旌别淑慝而下皆告以东郊之政也旌别善恶表其宅里此为友民之族彼为顽民之闾则善者盖益彰而恶者亦甚病矣荣辱不止于一时而流芳遗传将百年而未泯所谓立之风声也人存则政举人亡则政息惟风声所传虽事徃迹陈而兴起如新此先王所以维持后世者也所以科择不率训典之徒而殊其井疆者岂真欲絶之而置于人之外哉乃欲使其能畏慕卒归于善而已是则旌别淑慝之本心也五阳一隂然后可以夬决庭不知时义而错施之或以召乱康王之后要必论其世也因区别井闾遂并与郊圻封守而整齐之郊遂之制建都之始固巳画矣曰申画者复治之也沟封之险建都之始固有守矣曰慎固者谨备之也疆域障塞嵗久则易堙世平则易玩时缉屡省乃所以尊严王畿王畿安则四海安矣政贵有恒辞尚体要不惟好异者政事安重辞令省实深惩作聦明趋浮末之异好凡论治体者固皆然在商俗言之尤为对病之药盖其俗靡靡利口是贤余风未殄政当以浑厚敦朴镇之毕公所当深念也
　　我闻曰世禄之家鲜克由礼以荡陵徳实悖天道敝化奢丽万世同流兹殷庶士席宠惟旧怙侈灭义服羙于人骄淫矜侉将由恶终虽收放心闲之惟艰资富能训惟以永年惟德惟义时乃大训不由古训于何其训此论商民之病源也故先取古人之论世族者证之世禄之家不可槩谓之无礼法也逸乐豢飬之所移其能由礼则鲜矣旣不由礼则心无所制肆其骄荡陵蔑有徳不知忌惮天道亏盈而益谦则悖天道也甚矣兴门之俗俭衰门之俗侈家之衰敝其化未有不侈丽盖万世而同流也古人论世俗之病必举而归之骄侈此乃商民受病之源也兹殷庶士席宠惟旧慿借光宠助其私欲者有自来矣私欲公义相为消长故怙侈则灭义义灭则无复羞恶之端徒以服饰之羙夸于人而身之不羙则莫之耻也流而不反骄滛矜侉百邪并见殆将以恶终矣頼洛邑之迁式化厥训拯其将亡而敎育之盖再生之赐也敎育之乆虽已收其放心所以闲其邪则甚难此毕公所当讲也资富而能训所以使民之永年徒资以富而不能敎将不能永厎民之生矣毕公治商民承三纪富庶涵飬之余训廸而闲其邪者盖不可后也惟徳惟义时乃大训夫岂外立其敎以训之哉心之实然者谓之徳心之当然者谓之义体用具举此尽心之学训莫大于是也不由古训于何其训者善无证则民不从然亦不出其心之所同然也古之敎者不陵节当是时商民既收放心矣故可以徳义之训示之
　　王曰呜呼父师之安危惟兹殷士不刚不柔厥徳允修惟周公克慎厥始惟君陈克和厥中惟公克成厥终三后协心同厎于道道洽政治泽润生民四夷左衽罔不咸頼予小子永膺多福公其惟时成周建无穷之基亦有无穷之闻子孙训其成式惟乂
　　康王之时四方既无虞矣犹曰之安危惟兹商士盖保治兢业之心也保治固当不忘兢业茍惴惴然惧其变乱加意而治之非过则不及矣秦始皇以安危系于匈奴而急之以刚唐徳宗以安危系于藩镇而缓之以柔皆反致大患加意之害也故康王命毕公治商民惟使之不刚不柔然后许以徳之允修盖偏刚偏柔皆私意之为而非所谓徳也惟周公克慎厥始迁商民之初造端正始不可少差也惟君陈克和厥中继周公之后保飬抚摩以和为贵也惟公克成厥终有周公君陈而无毕公以成之是耕而不获前人之勤劳皆虚弃矣终之之责为尤重也曰慎曰和曰成义虽不同心之协而厎于道则同盖皆不得不然之理无二本也圣贤相继理事周浃则泽润生民四夷左衽罔不咸赖康王亦坐享其成而永膺多福矣三后所治者洛邑而施及四夷无它焉王畿四方之本自源及流推而放之也康王复勉毕公以于此成周建无穷之基则亦有无穷之闻子孙顺其成法得以为治毕公四世大老岂有意于立后世名而勲徳之隆亦岂少此康王所以望之者盖相期以无穷之事业乃尊之之至孰敢以名誉诱公哉
　　呜呼罔曰弗克惟既厥心罔曰民寡惟慎厥事钦若先王成烈以休于前政
　　毕命之篇前颂而后规毕公非待规者也三代君臣相与警戒无时而不存未尝以盛徳废也人之于事不视之太重而畏其难则视之太轻而忽其易大抵不出此两病罔曰弗克惟既厥心无徒惮其难惟当尽其心也罔曰民寡惟慎厥事无遽谓之易惟当敬其事也钦若先王成烈以休于前政又终勉之焉东郊之前政君陈犹可休也周公岂易休乎康王之望毕公者矣

　　增修东莱书说卷三十二
　　钦定四库全书
　　増修东莱书说卷三十三　　宋　时澜　撰
　　君牙第二十七　　　　　周书
　　穆王之书存者三篇君牙冏命初年之书也吕刑末年之书也百年耄荒度作刑以诘四方固有明文君牙之篇曰惟予小子嗣守文武成康遗绪冏命之篇曰惟予弗克于徳嗣先人宅丕后则皆初嗣歴服之言也与吕刑所谓仲叔季弟防子童孙其辞气新陈稚耄大有迳庭先后之次盖无可疑者穆王中虽放逸不克保其始之祗畏然暮年哀矜初心复还谓之全徳则驳犹不失为周之令主也
　　穆王命君牙为周大司徒作君牙
　　舜命契穆王命君牙皆司徒也所受者才一语而君牙之賛书至一篇甚矣世降而文胜也然周家之典刑文献多在焉学者所宜尽心也
　　王若曰呜呼君牙惟乃祖乃父世笃忠贞服劳王家厥有成绩纪于太常惟予小子嗣守文武成康遗绪亦惟先王之臣克左右乱四方心之忧危若蹈虎尾渉于春冰今命尔予翼作股肱心膂缵乃旧服无忝祖考世臣与国升降者也重光奕休之世必有世笃忠贞之族同休共戚功名隐然为社稷之镇其后嗣王亦再三叹颂之而不忘是非隆门阀而进膏粱也念旧记功忠厚之泽所以长茍喜新厌故则典刑坠地而国从之矣此栾郤胥原降为皂叔向所以忧晋之将亡也观穆王惓惓君牙乃祖乃父之意周之歴其未艾乎穆王嗣守文武成康遗绪顾瞻先王之臣左右厥辟以治四方今无其继独当重责此所以心之忧危若蹈将噬之虎尾欲泮之春冰也今命尔予翼作股肱心膂纉乃旧服无忝祖考庶防君牙之象贤命之辅翼而使践其世职也穆王守文武成康之绪而君牙亦守其乃祖父之绪者也穆王方自忧危惧不克承故亦勉君牙无忝祖考各欲保其世业相语益亲臣主盖一体也
　　敷五典式和民则尔身克正罔敢弗正民心罔中惟尔之中
　　此告以司徒之职也父子君臣兄弟夫妇朋友五者司徒之所以敎也自设敎言之谓之典自秉彞言之谓之则皆是物也敷者大为之防而范围之也式和者从容以和而化飬之也凡此皆敎也敎之本则君牙之身是也正也中也所谓民之则也民莫不有则流动迁变而莫或察焉正頼夫君牙之身敎而为之作则也尔身克正罔敢弗正民心罔中惟尔之中盖勉君牙之为民作则也
　　夏暑雨小民惟曰怨咨冬祁寒小民亦惟曰怨咨厥惟艰哉思其艰以图其易民乃寜
　　司徒敷五典扰兆民兼敎养之职故又以养民之难告之暑雨祁寒之怨咨此穆王深知小民之艰难也时方暑雨小民之沾体涂足者殆其怨咨乎不以处广厦而忘之也时方祁寒小民之裂面堕指者殆其怨咨乎不以处温室而忘之也穆王一遇寒暑深恤民瘼如闻其愁叹思欲人人而济戞乎其难举以告君牙盖欲其共此心也君牙体此而笃于飬民深思其艰以圗其易民庶几其寜乎思之既艰易将自见先难之义也
　　呜呼丕显哉文王谟丕承哉武王烈啓佑我后人咸以正罔缺尔惟敬明乃训用奉若于先王对文武之光命追配于前人
　　穆王叹文谟武烈正大周密如此前人之为子孙计者既无所遗所患者后之君臣不克负荷而已故勉君牙以敬明其训奉顺先王答文武之显命以匹休于乃祖乃父焉敬明云者以君牙生长典训之内惧其或玩故欲其提振而发挥之也后世之治随失随救所立之法鲜有能终其身由文王武王而至穆王盖百余年矣而其谟烈无偏之可指无隙之可乘创业垂统信非三代以下所可及也
　　王若曰君牙乃惟由先正旧典时式民之治乱在兹率乃祖考之攸行昭乃辟之有乂
　　乃惟由先正旧典时式复告之以守家法也君牙位公卿矣家法之守兴废岂特一家之事民之治乱在兹也信能守家法而率循其祖考所行斯能显其君而有致治之功矣克左右乱四方是固其祖考之所行也穆王谆谆告君牙守家法夫岂狭之以专门之学乎盖名臣之后要必先识其祖考之规摹风烈由是而推之其学固将有次第也近而祖考有可法者焉犹不之省于其逺者何有
　　冏命第二十八　　　　　　周书
　　陪仆御之臣后世视为贱品而不之择也曽不知人主朝夕与居气体移飬常必由之潜消默夺于防防之中而明争显諌于昭昭之际抑末矣穆王之命其知本哉
　　穆王命伯冏为周大仆正作冏命
　　自周公作立政而叹缀衣虎贲知恤者鲜则君徳之所系前此知之者亦罕矣周公表而出之其选始重穆王之用大仆正特作命书至与君牙大司徒略等流风犹未逺也
　　王若曰伯冏惟予弗克于徳嗣先人宅丕后怵惕惟厉中夜以兴思免厥愆
　　创业多忧勤守成多逸豫使守成而察之也则忧勤宜甚于创业何也泛扫区宇请命上天有以受之则固有以居之也承平继成之主免于阿保而坐享前人之天下果何以得此哉惟予弗克于徳而嗣先人宅丕后是以怵惕惟厉中夜以兴思免厥愆而求左右之助也穆王其习而察者哉
　　昔在文武聦明齐圣小大之臣咸懐忠良其侍御仆从罔非正人以旦夕承弼厥辟出入起居罔有不钦发号施令罔有不臧下民祗若万邦咸休惟予一人无良实赖左右前后有位之士匡其不及绳愆纠缪格其非心俾克绍先烈
