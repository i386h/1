<!-- { "loadSidebar": true } -->
　　王曰嗟四方司政典狱非尔惟作天牧今尔何监非时伯夷播刑之迪其今尔何惩惟时苗民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苗苗民无辞于罚乃絶厥世狱重事也不察者或视以为刀笔吏之事故穆王明告司政典狱使知其职分之大焉五刑五用是谓天讨虽君不得而与焉司是柄者非君之臣乃天之牧也故曰非尔惟作天牧盖呼而警之使知其任之重如此将何以居之哉要必前有所法后有所戒遵夷轨而避覆辙庶几不为天位之辱也伯夷之监告之以所当法也苖民之惩告之以所当戒也伯夷播刑以啓迪斯民特刑之理耳自典狱者言之未若臯陶明刑之切近舎臯陶而使之监伯夷者盖三居五服彼固朝夕之所从事监于伯夷则所以探其原也苖民匪察于狱之丽狱情之轻重所当施者既漫不加省矣至于断狱亦未尝择吉人俾观五刑之中狱既不得其情断狱又不得其人是人与法俱弊也则所谓庶威者初无定法夺于货利相与为市而巳断制五刑无非私意以乱虐无辜逆天悖理此上帝之所不蠲而咎之所以降也苖民无辞于罚乃絶厥世罪大而不可解也职刑者天牧也苖民擅为已有而断制之其殄灭也冝哉
　　王曰呜呼念之哉伯父伯兄仲叔季弟防子童孙皆听朕言庶有格命今尔罔不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三徳一人有庆兆民頼之其寜惟永
　　穆王享国百年矣视其臣民者者犹兄弟少者犹子孙呼之来前庶其感格以从命不敢必人之已从意笃情亲厚之至也切意之参错讯鞫之变迁极天下之劳莫若狱茍有须防厌怠之心则民或不得其死矣故必告之以勤今尔罔不由慰日勤所以安行而自慰止在乎无日不勤也慰者非得其情而喜盖以不弛其职自慰也尔罔或戒不勤者必尝惰然后戒虽曰知悔方其惰时安知无失其平者乎天齐于民俾我一日非终惟终在人者申告之以不可不日勤也刑者天之所以整齐斯民而典狱者特承天意以终其事者也使我一日旷职不能终天之事则是柄将改而在它人矣自君言之纣之炮烙不能终天之事而终之者武王也自臣言之苖之庶戮不能终天之事而终之者臯陶也其可不惧乎其可不日勤乎其可不祗敬迎天命以承之乎穆王以奉天为心者也司政典狱能奉天命则为能奉穆王矣虽人之所畏者勿畏也虽人之所休者勿休也心不外用惟敬五刑轻重出入皆所以成刚柔正直之三徳是乃敬逆天命之纲条也天子以天下为体者也天下典狱者皆若是则一人有庆矣兆民之命寄焉则固頼之者也导迎善气培养根本国夀其有不延者乎狱之所系盖如此
　　王曰吁来有邦有土告尔祥刑在今尔安百姓何择非人何敬非刑何度非及两造具备师听五辞五辞简孚正于五刑五刑不简正于五罚五罚不服正于五过五过之疵惟官惟反惟内惟货惟来其罪惟均其审克之五刑之疑有赦五罚之疑有赦其审克之简孚有众惟貌有稽无简不听具严天威
　　前数章反覆告戒至此始颁赎刑之令言之讱而不敢易也刑而谓之祥好生之徳既见于发语之端矣在今尔安百姓何择非人何敬非刑何度非及三者之审民之所以安也何所当择岂非典狱之人乎何所当敬岂非用刑之际乎何所当度岂非狱辞之所逮及者乎不择典狱之人则有邦有土者虽有哀敬之心亦无所施矣既择其人然后居敬行简以临之先后固有序也狱辞之连逮古今之通病酷吏以多杀为功贪吏以鬻狱为利惟恐株连枝蔓之不广汉世诏狱之所逮盖有至于十余万者矣茍于追逮之时审度其必当逮者然后逮之刑之所以简也两造具备两争者皆造于庭非偏听也师听五辞羣有司同听其辞非偏见也狱辞所及既欲审度而两造复欲其具备盖所不当逮者不可扰一人所当逮者不可阙一人也五辞简孚正于五刑狱辞虽众丽于刑者不过五故谓之五辞羣有司同听其辞简核孚信随其轻重而正其刑此情法相当者也五刑不简正于五罚以是辞而求是刑参差而不可简核则罪之疑者于是正五赎之罚以待之此情法不相当者也至于罚之犹不服察其果无辜则正于五过宥过无大盖直贷之而已古者因情以求法故有不可入之刑后世移情而合法故无不可加之罪此古今之异也刑降而为罚罚降而为过每降愈轻矣刑固欲轻以私而故纵则非天讨此所以严责典狱者五过之疵而待以惟均之刑也故纵而宥以五过其疵病大率有五官者权势也反者报德也内者女谒也货者贿赂也来者干请也既使之与所纵者同罪复勉以其审克之审者察之之谓尽其心也克者治之之谓竭其力也尽其心竭其力则私不能夺而防防别嫌者亦无所不至矣夫然后可免于五过之疵也自此每条多系之以审克皆丁寜之使尽心力而为之也五刑之疑有赦即所谓正于五罚五罚之疑有赦即所谓正于五过观下文五辟疑赦而为罚则五罚疑赦而为过从可知也皆欲其审克者当赦而不赦不当赦而赦所害皆不轻也简孚有众即所谓师听五辞五辞简孚惟貌有稽敎之以简孚之法也辞或可伪而貌不可揜不正则眊有愧则泚推此而稽之盖有所不得遁者矣无简不听具严天威者不经众人之简核则狱虽成而上有所不听所以如是求详而致严者盖刑乃天之威非君之私权也天明畏自我民明威众之所简孚即天威之所在也
　　墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其属二百五刑之属三千
　　此赎刑之令也载于法谓之刑加于人谓之辟六两曰锾自百至千称其辟之轻重而为金之多寡也五辟之疑既赦而从赎矣每条必继之以阅实其罪言之屡辞之复者出死入生轻重固大不等毁支体之与捐财货轻重亦大不等也死生刑赎定于俄顷安得不皆阅其实乎司刑所掌五刑之属二千五百穆王之三千虽増于旧然枚数之则墨劓所増者各五百皆轻刑也宫所损者二百大辟所损者三百皆重刑也剕不増不损居轻重之间者也轻罪则多于前重罪则损于旧观其目则哀矜之意固可见观其凡则文胜俗弊亦可推矣
　　上下比罪无僭乱辞勿用不行惟察惟法其审克之上刑适轻下服下刑适重上服轻重诸罚有权刑罚世轻世重惟齐非齐有伦有要罚惩非死人极于病非佞折狱惟良折狱罔非在中察辞于差非从惟从哀敬折狱明啓刑书胥占咸庶中正其刑其罚其审克之狱成而孚输而孚其刑上备有并两刑
　　刑者律也比者例也罪无正律举轻以明重举重以明轻所谓上下比罪也三千之刑可谓众矣犹不能尽天下之罪不免于上下以求其比以是知天下之情无穷而法不可独任也无僣乱辞者既无正律所恃以为依据者独其狱辞耳茍又僣差而乱其辞既无定法复无定辞将何所依据乎此例固有昔尝有之而今不行者矣故戒之以勿用不行也惟察惟法其审克之盖以既无正律察其法尤不可不致详也上刑适轻下服下刑适重上服轻重诸罚有权者法重情轻法轻情重斟酌升降要必有以权之也是权也一毫私意未尽犹不能皆得其平惟克天徳然后能与乎此也刑罚世轻世重惟齐非齐有伦有要者有一人之轻重前所谓轻重诸罚有权是也有一代之轻重此所谓刑罚世轻世重是也刑乱国者欲齐乎新国之轻则非齐也刑新国者欲齐乎平国之中则非齐也惟通其伦类识其要防然后知不齐之齐也罚惩非死人极于病者赎罚之所惩虽非死伤然殚其资财人固已极于病矣此穆王哀矜之无穷也此心不厚者必谓免汝之死始取汝之财为惠已多方为徳色寜有犹忧其病民者邪穆王于人之输财悯之犹若此况于真用五刑此心又可知矣非佞折狱惟良折狱罔非在中者穆王悯斯民之笃故于治狱者独识其真佞口才者世俗所谓能折狱者也穆王乃舍之而属意于温良长者盖深知区区辩慧之不足任惟温良长者视民如伤心诚求之不中不逺故其所折之狱无不在中也察辞于差非从惟从者虽得长者以折狱而治狱之法不可偏废理事要当并举非如后世以頺然土木为长者也辞之实者屡讯屡鞫前后如一欺罔文饰者虽巧于对狱其辞要必有差因其差而察之不从其伪辞乃所以从其真情也哀敬折狱明啓刑书胥占咸庶中正其刑其罚其审克之者以哀敬之心折狱既有其本至于议法之时必澄定其精神澡雪其耳目然后啓法律与众占度裁其轻重则咸庶几协乎中正当啓刑书之际民命所系岂容有少昏惰亦岂容不博尽众议乎盖过此则其刑之矣过此则其辟之矣于此时固不可不审克也狱成而孚输而孚其刑上备有并两刑者论刑既终申之以奏狱之戒也狱辞之成既得其孚信输之于上不可变易情实必如其本辞然后谓之孚也一人而有数罪一罪而有数法奏其刑于上必皆备载而上之人断狱则并两刑而从其一重者以断之焉陈其数者有司也制其义者人主也
　　王曰呜呼敬之哉官伯族姓朕言多惧朕敬于刑有徳惟刑今天相民作配在下明清于单辞民之乱罔不中听狱之两辞无或私家于狱之两辞狱货非寳惟府辜功报以庶尤永畏惟罚非天不中惟人在命天罚不极庶民罔有令政在于天下
　　履之而后难及之而后知穆王临御之久饱于世故此其言所以多惧也朕敬于刑有徳惟刑盖真知刑之所当敬非有徳者诚不可以付此责也五刑天所以左右斯民而司刑者代天行罚作配在下奈何其不敬哉明清于单辞以下告之以敬天之实也狱辞有单有两无证佐者谓之单辞听之为尤难曰明而复曰清盖笃敬之至澄之又澄表里洞彻然后能不待证佐而坐照其情也单辞固难听然不常值凡日之所听者无非两辞也故复戒之民之所以治罔不由中听讼之两辞而有偏仄是将无所措手足矣其可用私意而家于狱之两辞乎家云者出没变化于两辞之中以为囊槖窟穴者也其所以如此者盖必有所利而然故戒之以狱货非寳惟府辜功报以庶尤使之知狱货非所以为寳货积而罪亦积乃所以聚汝辜罪之功状终有时而偿取货之时固欲其多至报以庶尤之时众罪交至岂汝所能胜乎受货为富若可喜计货为罪诚可惧也永畏惟罚非天不中惟人在命者人之于用罚固有时而知惧矣然或警或肆非所以为永畏也固有时而偶合矣然臆度揣摩非所谓天徳也未至乎永畏未造乎天徳我有须防之间而民已有死生之差矣惟人在命畏若之何而不永徳若之何而不天也茍用刑失中不协于极则干天之罚播于庶民者亦略无令善可称之政于天下流恶为无穷矣穆王此章告官伯族姓髙则望之以天卑则防之以货其语若不伦者盖克念罔念特一息之间耳
　　王曰呜呼嗣孙今徃何监非徳于民之中尚明听之哉哲人惟刑无疆之辞属于五极咸中有庆受王嘉师监于兹祥刑
