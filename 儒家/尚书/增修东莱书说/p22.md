<!-- { "loadSidebar": true } -->
　　序言武王十有一年伐殷经文乃言十有三年先儒谓武王观兵三年非也使纣天命未絶人心未离武王观兵乃与后世僭乱之人同即天命已絶人心已离纣自不可一朝居于位岂待三年而后伐哉以一月戊午与中篇言惟戊午王次于河朔观之可见其同一年之事非序之误即经文之误耳一月者孔子序书深寓春秋之法也春秋十二公惟定公无正葢以昭公之丧未归定公未立旧君之天命已终新君之正朔未告故不书此书一月者亦谓当时殷之正朔已絶周之正朔未颁故只云一月又以见孔子于君臣之分毫厘有所必计以正天地之大义也
　　大防于孟津
　　大防八百国之诸侯也
　　王曰嗟我友冢君越我御事庶士明听誓
　　嗟之一辞武王深见兵为不祥之具也使武王率八百国诸侯及友冢君御事庶士之人为朝王之行正也乃相率而伐纣岂武王之本心哉甘誓嗟六事之人汤诰嗟尔万方有众皆警叹之意也
　　惟天地万物父母惟人万物之灵亶聦明作元后元后作民父母
　　推本原而言之也万物无不自天地而生者大哉乾元万物资始至哉坤元万物资生故曰万物父母也人为万物之最灵者一元之气覆冒初无厚薄得之全者为人得之偏者为万物也元后又是人之中实有聦明者亶者诚实也非灵之外别有所谓聦明不过精粹清彻不失此灵耳故为元后元后乃民之父母必思与天地同功辅相裁成賛天地之化育也此虽誓师之辞乃六经之统摄百王之标准学者通此则六经之义百王之道皆可参贯矣
　　今商王受弗敬上天降灾下民沈湎冒色敢行暴虐罪人以族官人以世惟宫室台榭陂池侈服以残害于尔万姓焚炙忠良刳剔孕妇皇天震怒
　　推原纣为恶之本也恶有所本而流派则不一矣纣之恶本于不敬上不知有天下岂知有民乎天虽在上纣既不敬谓苍苍者块然之物耳则蠢然无知之民何难于降灾为恶如是方且于恶之中日用其力沈湎冒色敢行暴虐敢者果敢之谓行之愈力无所忌惮也纣之恶此心不过于私而已惟其私故但知七尺之躯外此皆壅蔽隔塞所恶者极其恶及其族而后已所爱者极其爱及其世而后已学者欲知仁可于此子细看大抵公则有节私则何节纣全用私心故喜怒皆到极处既如此但惟宫室台榭陂池侈服以残害于尔万姓如贾山言率七国之众以奉始皇一人犹不足也焚炙忠良刳剔孕妇天理灭尽人所不忍为者纣亦为之矣故皇天从而震怒天本无怒纣之恶极天之怒亦与之俱极也
　　命我文考肃将天威大勲未集肆予小子发以尔友冢君观政于商惟受罔有悛心乃夷居弗事上帝神只遗厥先宗庙弗祀牺牲粢盛既于凶盗乃曰吾有民有命罔惩其侮
　　遂命我文王肃将天威以讨纣肃将敬将也言天命非敬则不能将肃将乃见得天威若毫髪怠惰便是人欲非天威矣纣之恶在于不敬上天文王之兴在于肃将天威大勲未集者天既以君师之职付之文王使文王已伐纣以除害是大勲之集也使文王能化纣使改过亦大勲之集也二者皆未遂所以大勲未集也遂使予小子发以尔友邦冢君观政于商者观纣之所为于商地也惟受罔有悛改之心乃夷居谓安然居处上不思祖宗之业下不思天位之重乃弗事上帝神只遗厥先宗庙弗祀如人上栋下宇不复思省皆夷居也纣之恶人皆知之但其闲日为夷居者甚多此乃蹈纣之域而不自知也纣夷居之中牺牲粢盛尽于凶人所盗亦不思有以治之天之覆亡可见矣方曰吾有民有命纣之所谓民不过林林之民纣之所谓命不过居人上之命民与命非不可恃但纣之所恃乃其虚者耳是以不知惩其侮慢之过
　　天佑下民作之君作之师惟其克相上帝宠绥四方有罪无罪予曷敢有越厥志
　　申言天所以立君之职分也天之所以立君师者兼治敎之职惟其能助上帝宠绥四方而已言纣之反此也今我更不问有罪与无罪我曷敢有越厥志武王之志即天心也葢武王与天为一非有所利亦何敢计其有罪与无罪但恭行天罚而已若计有罪无罪便是私心非本志矣
　　同力度德同德度义
　　度者有计较锱铢之意何也葢肃将之举固一顺乎天理然天理又非汗漫无考之谓也密察之功乃所以为天理之不忒故力之同必度其德德之同必度其时措之宜武王至此足以见将天威之肃也葢事不过公私两端计较利害者私也称量德义者公也
　　受有臣亿万惟亿万心予有臣三千惟一心商罪贯盈天命诛之予弗顺天厥罪惟钧
　　人心本同纣无以一之故亿万人惟亿万心武王有以一之故三千人惟一心也为君之理系于人心而巳人心之离独夫也人心之合天子也商纣之罪已满盈天命诛之若弗顺天其罪与纣均矣大扺公之与私天理之与人欲不外于当为与不当为之间纣之恶为其所不当为所以为逆天武王既承天命则当为也若不往伐是不为其所当为亦为逆天罪岂不与纣同乎
　　予小子夙夜祗惧受命文考类于上帝宜于冢土以尔有众厎天之罚天矜于民民之所欲天必从之尔尚弼予一人永清四海时哉弗可失
　　此汤所谓敢用牡敢昭告于皇皇后帝也使武王有一毫愧心必不能对越而为之矣天矜于民民之所欲天必从之见天之与民甚亲仲舒所谓天人之际也武王至此言尚庶几辅我一人圣人临事之心也永清四海四海本清而纣汚之伐纣四海即清矣君者四海之源也时哉不可失武王见天已的谓此天时灼不可失正勅天之命惟时惟几之时非后世所谓乗机防赴事功之比也

　　増修东莱书说卷十四
　　钦定四库全书
　　增修东莱书说卷十五　　　宋　时澜　撰
　　泰誓中第二　　　　　　周书
　　上篇言友冢君御事庶士先诸侯而后西土之人所以明尊卑之分至中下篇先及西土者立法自近始也当时八百国诸侯虽以义从三令五申之际尚视诸侯为友未敢以军法例约束也
　　惟戊午王次于河朔羣后以师毕会王乃徇师而誓曰呜呼西土有众咸听朕言
　　武王巳渡孟津次于河朔而与西土之人立约束也伐纣之时八百国诸侯以至庸蜀羌髳微卢彭濮莫不毕会何以独指西土有众葢诸侯虽以义从未敢即行约束遽有君之之意故自西土之众而誓之至下篇言西土君子亦见武王之不敢自尊也
　　我闻吉人为善惟日不足凶人为不善亦惟日不足圣贤之言未尝不精微当朝廷则为诏诰当祭祀则为祝册当用师则为誓命矢口成言无非此理武王誓师及夫工夫之精微者其所发一也人心本不息如天之行健在用之善与不善耳用之为善此心固惟日不足用之为不善此心亦惟日不足知可欲之谓善故思日孜孜凶人戕贼其良心善端或几乎熄矣犹鸡鸣而起孜孜为利其孰使之然哉深以见此理本未尝息人误用其心耳武王亦叹纣之不足本是一理惜也不用之于善耳故曰道不可须臾离可离非道也
　　今商王受力行无度
　　力行者行之有力也
　　播弃犂老昵比罪人
　　犂老所当亲近者反播弃之罪人所当斥絶者乃昵比之好恶逺近俱相反者纣之心相近与不相近故也犂老者元臣故老有羞恶之心望望然去之如微子去之是也罪人者天下之逋逃纣为之主萃渊薮如水之流湿火之就燥也
　　淫酗肆虐臣下化之
　　人之陷于为恶而善端犹存则恶力尚浅不至于肆惟私欲丛长若火燎于原故肆而莫知所禁君者民之枢纽君然则臣下化之必然矣此与惟臣钦若惟民从乂不同
　　朋家作仇胁权相灭无辜吁天秽德彰闻
　　此见小人无党甚明葢公则一致私则万殊君子以道义相期所以越宇宙而同心小人本无公心朋聚则相妬而作仇至于胁权以相贼害然小人自相仇灭何以至于无辜吁天秽德彰闻葢小人既以私而相害则无所复顾必至流毒及民故无辜者呼天也唐李林甫杨国忠初以利相为用后亦以利相倾覆初时不过上面三四小人自如此其祸卒延及无辜社稷颠覆生灵涂炭人民怨忿之极无所告愬是以呼天大抵为善至于极则至治馨香为恶至于极则德亦彰闻矣
　　惟天惠民惟辟奉天有夏桀弗克若天流毒下国天乃佑命成汤降黜夏命惟受罪浮于桀剥丧元良
　　惟者言爱民者天之本心奉天者君之本职自其源而言也有夏桀弗克若天不顺天之本心不尽君之常职也既不知有天安知有民故流毒下国而不恤天乃佑命成汤降黜夏命惟受之罪浮于桀矣何以验之下文列数者是也元良微子也微子纣之庶兄纣既无道至于剥害其处兄弟之间可知矣圣贤论人之恶多于根本言之葢于厚者薄无所不薄也
　　贼虐谏辅谓已有天命谓敬不足行谓祭无益谓暴无伤
　　贼虐谏辅者辅弼大臣之能谏者也谓已有天命认为已有便见纣之不知天命天命者天下至公之理安可以为已有乎本原既如此错后都错了故做出下面许多事敬虽天之理谓是擎跽曲拳耳何足行乎祭虽礼之聚谓是虚具耳果何益乎私已既甚视民如草芥自然以暴虐为无伤此四句只是一个道理只縁根本错了大抵既萌已有之心则出辞举足无非私意学者于此当用克已之工为毋我之学已既无方知天命之精微也
　　厥监惟不逺在彼夏王
　　夏王之监惟武王见其切近而不逺若纣则西伯戡黎纣尚不能知况三四百年之夏王乎
　　天其以予乂民
　　其者不敢必之辞也有以见武王之识天纣天命絶人心离尚责命于天武王天命已归人心已辅乃不敢断然必天之以予乂民武王造周葢在此语也
　　朕梦协朕卜袭于休祥戎商必克
　　武王之梦非常人之梦武王之卜非常人之卜心与天地通合乎幽明通乎鬼神见之明的无一毫不尽彼此相符袭于休祥方敢言戎商之必克亦以见圣人之举事其图维周旋如此其详也
　　受有亿兆夷人离心离德予有乱臣十人同心同德天尊地卑其位素定人君有道天下一心以事上固其冝也惟纣天命去之人心离之夷为独夫虽有亿兆之众若等夷之人君之之理已絶所以离心离德而武王得以伐之也何者臣无伐君之理使纣为君则当以尊卑论既不谓之君则当以众寡论纣一人之身虽有彊力何以当天下离散之心纣于亿兆之中一人耳岂能独存武王之臣虽止三千皆同心同德无毫厘之间其与纣臣不相系属各自为心者不同此周所以兴也纣之所以亡也是时也友冢君西土有众微卢彭濮罔不咸在武王独举十人何邪葢十人者当世之望经纶开济之才去武王不逺为天下之耳目十人心德既同则友冢君以下皆同可知矣
　　虽有周亲不如仁人
　　周至也此天下离合之实理也当寡助之际虽骨之亲且至于自叛则亲者若亲而实疎当多助之际惟仁人之心皆至于感顺则仁人若疎而实亲纣之亲非不至也无道以固之微子之去亦不能保文武之兴海濵之老一旦归之则仁人反过于周亲之爱也人君本源澄彻见亲与仁之相去其理诚不在形迹非谓亲果不如仁人也徒有亲之名则不可矣宗族盛大交互相错无道以属之犹路人也志士仁人进在朝廷共兴治道则通天下为一体自近及逺由亲及疎一德一心岂非亲之本乎
　　天视自我民视天听自我民听
　　天之视听自于民也天髙髙而在上民至公之视听天之聦明也
　　百姓有过在予一人今朕必往
