<!-- { "loadSidebar": true } -->
　　番番良士旅力既愆我尚有之仡仡勇夫射御不违我尚不欲惟截截善谝言俾君子易辞我皇多有之穆公之心一复则向背好恶从而一变旅力既愆之良士前日所诋墓木既拱者也今乃以庶几有之自多射御不违之勇夫前日所夸过门超乗者也今乃以庶几能不欲自喜截截巧辩能移人之辞者亦前日求之惟恐其少者也今乃谓其徒实繁而厌恶其多方寸既改羣动皆新举秦之朝自此将廓然无事乎曰尊老贵徳之心欲其保飬之而不复替也喜功生事之习欲其防闲之而不复萌也憸邪防佞之徒虽已知厌恶又欲其去之不疑絶其根本而不复殖也所当从事者方自此始
　　昧昩我思之如有一介臣断断猗无他技其心休休焉其如有容人之有技若已有之人之彦圣其心好之不啻如自其口出是能容之以保我子孙黎民亦职有利哉人之有技冒疾以恶之人之彦圣而违之俾不达是不能容以不能保我子孙黎民亦曰殆哉
　　昧昧之思深潜笃至非浮轻略游意于肤革之间者也惟潜心之笃故见君子小人之情状甚真而言治乱之效甚决小知者大受之贼也断断专慤而无他技则贼之者寡矣故其心广大易直休休然其如有容固心之本体也所以廹隘忌克者小知贼之也曰其如有容者莫测其限量而难乎其形容也论君子之乐善终之以不啻如自其口出好之笃也论小人之忌善终之以俾不达恶之遂也小人之于君子不惟疾之恶之违之而已必左右沮遏千虑百图非使君子不能自达则其心终不厌恶之未遂虽欲自已有所不能思其反则可知君子之于善矣当穆公作誓之时百里奚蹇叔盖立于其朝而犹曰如有一介臣岂非善端初复略见二帝三王之规模思得大受之士以共此而于二三臣者意有所未足乎呜呼当是时安得真儒大人迎其善端而充之
　　邦之杌陧曰由一人邦之荣懐亦尚一人之庆
　　穆公誓众之终慨然兴叹以谓邦之杌陧咎有所归吾一人不得辞其责邦之荣懐亦庶几一人之庆非它人事也休戚利害切吾一身所以勤勤恳恳者岂徒为观羙哉盖无非诚心实语也汉唐之君怠于为治反待其臣挽引督趣而犹不知勉者其亦未尝味穆公此语邪

　　増修东莱书说卷三十五
