<!-- { "loadSidebar": true } -->
　　周公谓我既留君臣之间当同用工大立规摹孺子来相视洛邑其大惇厚其法用殷之贤人周召之言多加大者天下之工夫未有小为之而能有成者也是必委一身于其中如人为学学之外无他事乃可若一出一入始勤终怠岂能成徳必大惇其典大用殷之贤人治为四方之新君作周恭敬之君第一人又言其自是洛邑中天下而立定四海之民万皆休惟王乃有成绩茍一二不休则绩安可谓之成旦者周公自言我以诸侯大夫及御事之人笃厚前人巳成之烈答天下之众作周家诚信之臣第一人子者男子之通称也于王言恭先于已言孚先者盖恭者治之原治原当出于君而臣但作孚信之先者而巳亦归政之指也大抵功成则退臣之道也周公谓制作巳备可以去矣其本心也成王留之则又更立规摹终则有始天行健之意也
　　考朕昭子刑乃单文祖徳伻来毖殷乃命宁
　　周公谓成王考我告子之言乃尽本于文祖之徳盖文徳之精微皆在此自加考察可也考之一辞甚要如法语之言能无从乎巽与之言能无说乎必改之绎之可也使来毖慎治殷之民其必命之以宁命者如射命中之命命中者必中之谓命宁者至于必宁也
　　予以秬鬯二卣曰明禋拜手稽首休享予不敢宿则禋于文王武王惠笃叙无有遘自疾万年厌于乃徳殷乃引考王伻殷乃承叙万年其永观朕子怀徳
　　周公既留即告于文王武王以秬鬯二卣拜手稽首以此心休享不敢宿而禋于文武之前公之一去一留对越文武也亦以坚成王之心谓汝之不可不勉者巳告于文武矣予不敢宿者对成王之时此心此意即对于文武也自是当惠顺笃厚次叙而行无至于遘自疾之地能如此则万年皆厌饫汝之徳殷之民亦日渐月渍而有所成矣殷之民乃承叙万年其永观朕子怀徳盖殷民乃雠民能使之承叙然后万年永观朕子怀徳也
　　戊辰王在新邑烝祭歳文王骍牛一武王骍牛一王命作册逸祝册惟告周公其后王賔杀禋咸格王入太室祼王命周公后作册逸诰在十有二月惟周公诞保文武受命惟七年
　　此史臣记当时事也戊辰十二月戊辰也王在新邑在洛也烝祭常祭歳也文王骍牛一武王骍牛一常祭止用骍牛一也因烝祭封伯禽于鲁王賔杀禋于常祭之外又杀牛以祭封伯禽与祭歳对言故曰賔以歳为主此为賔也惟周公诞保文武受命惟七年者史官记周公辅成王保文武受命终始至此凡七年也

　　増修东莱书说卷二十三
　　钦定四库全书
　　増修东莱书说卷二十四　　宋　时澜　撰
　　多士第十六　　　　　　周书
　　迁洛之事召诰则经始之也洛诰则考成之也多士则慰安之也亦既慰安之矣而践奄之后复待多方之诰然后人情始定与其再喻之烦曷若一喻之至乎曰圣人之言不过乎物始迁之时如是劳来之足矣茍预忧他日之疑而曲喻之于已则为躁于民则为渎非圣人之言也
　　成周既成迁殷顽民周公以王命诰作多士
　　所谓顽民者盖于商民之中尤负固不悛者非诸侯之权所能震服也非文诰之辞所能统率也惟置之于醇醲泰和之地而后日渐月渍浸以融释此其所以有成周之迁也然既成而后迁则室庐有秩疆埸有经至者莫不忘劳既迁而后告则天命之公王泽之厚听者莫不兴起周公洛邑之政其次第固如此
　　惟三月周公初于新邑洛用告商王士
　　洛邑始成以周公之衮舄临之初于此而发王命焉光景之新绘画莫陈而史以三语尽之可谓善形容矣序言殷顽民贱之也所以指其实史言商王士贵之也所以开其善序盖孔子之公笔史则周公之恩意也
　　王若曰尔殷遗多士弗吊旻天大降丧于殷我有周佑命将天明威致王罚勑殷命终于帝肆尔多士非我小国敢弋殷命惟天不畀允罔固乱弼我我其敢求位惟帝不畀惟我下民秉爲惟天明畏
　　顽民人之所忿嫉也周公以王命诰首呼之曰尔殷遗多士抚摩劳来之意见于言表略无忿嫉之气亦可以见圣人之心矣顽民之来谓周公必以凶徒丑见处不自意得殷遗多士之称训诰未孚而嚣悍暴戾固巳十消其八九矣弗吊之天大降丧于殷者悯其丧乱而慰勉之也丧乱者非他也周实爲之也而慰勉之辞若无与焉者何哉殷得罪于天周奉天讨而未甞有心于其间也讨之者无心故言之者亦若无与也旻天者自其秋杀者言之各有主也我有周佑命天明威致王罚勑殷命终于帝者推本革命之公而开喻之也天既降丧于殷故周受天之明威致王罚之公勑正殷命而革之以终于上帝之事威降于天而成于周盖相为终始者也纣固司王罚者也惟其不王而失天职故职移于周反致王罚于其身焉吁可畏也以天言之则曰明威以人言之则曰王罚所从言者不同而至明至公之理非有二也肆尔多士非我小国敢弋殷命惟天不畀允罔固乱弼我我其敢求位者因其所疑而解之也弋犹弋鸟之弋谓有心于取之也周之革殷至明如此圣人何甞以弋取求位为嫌而急于自解哉惟顽民以小人之虑度君子之心则疑周之弋殷命也又疑周之求天位也圣人悯之怜之呼而告之曰非我小周敢弋殷命以彊弱小大之势论之小国亦岂能弋殷命然而卒革殷命焉是天也非人也顽民亦可以少悟矣天之于物栽者培之倾者覆之固其治而不固其乱者天之道也观天之不畀殷益信其不固乱也天既不畀殷故相助辅弼我有周俾作民主我曷甞敢有求位之意哉是乃因其疑以解之而非以自解也惟帝不畀惟我下民秉为惟天明畏者前既言惟天不畀矣复告之以不畀之理岂在外哉是乃我下民所秉之为善善恶恶然不可易者也下民之为是乃上天之明畏也秉为即秉彞诗言其体此言其用也始言惟天不畀而后言惟帝不畀盖将剖析精微以示之故指其主宰而谓之帝至本其明畏之理则谓之天也言至于此所以迪顽民之性者至矣尽矣
　　我闻曰上帝引逸有夏不适逸则惟帝降格向于时夏弗克庸帝大淫泆有辞惟时天罔念闻厥惟废元命降致罚乃命尔先祖成汤革夏俊民甸四方自成汤至于帝乙罔不明徳恤祀亦惟天丕建保乂有殷殷王亦罔敢失帝罔不配天其泽
　　桀之亡即纣之亡也汤之兴即武王之兴也鸣条之事凡为商民者莫不知其应乎天而顺乎人矣至于商周之际乃有疑焉观其前则明处其中则蔽也故周公举汤桀之旧闻以告之自其明以达其蔽也上帝引逸者非有形声之接也人心得其所安则亹亹而不能巳斯则上帝引之也是理坦然亦何间于桀第桀丧其良心自不适其所安耳帝实引之桀实避之则其恶升闻而惟帝降格矣天人之际惟极乃通治极则通格于皇天是也乱极亦通惟帝降格是也治乱虽殊极乎下而通于上则一而巳帝既降格谴告灾异以示所向于是夏可以深警矣尚犹弗能敬用帝命大肆淫泆恶播人口至于有辞自絶于天而天亦絶之故惟时天罔念闻也元命者大善之命也出于天而行于君者也桀以淫泆肆于民上举措诛赏无非私意安得有所谓元命哉元命废则降致天罚夏祚亦从而废矣国之元命犹人之元气有则生无则死也夏既废其命故天乃命尔先祖成汤爰革夏正焉俊民甸四方者汤所以尽人君之职分也人君之于四方岂独恃一手一足之力哉明扬俊民分布逺迩使之甸治区画各有攸守而人君之职分尽矣伊尹之称汤曰旁求俊彦孟子之称汤曰立贤无方盖成汤治天下之规模惟伊尹周公孟子则深知之也明徳者治国平天下之本而恤祀则致敬神聚其徳而神明之者也自成汤至于帝乙圣贤之品差亦不一矣谓之罔不明徳恤祀者言大畧不失此心所以世不坠也商之多哲王是岂人力哉亦惟天大建立保治有殷而然也殷之哲王亦皆操存此心罔敢失帝之则无私主则无私施也此布徳行惠所以罔不配天其泽也茍不知操存失其帝则虽欲泽民亦皆私意之为何足以配天乎
　　在今后嗣王诞罔显于天矧曰其有听念于先王勤家诞淫厥泆罔顾于天显民祗惟时上帝不保降若兹大丧惟天不畀不明厥徳凡四方小大丧罔非有辞于罚
　　积治之后虽有失道之君亦未易动摇也纣袭圣贤之余业而其亡忽焉者积累之虽深戕败之亦大也诞罔显于天者言纣天理昏蔽之极其本既亡矣况曰其有听念于先王勤劳家而思所以保之乎先言不明天理次言不念祖宗者盖天理犹有毫髪之存则追惟前人栉风沐雨之艰难必不忍淫泆以荡覆之也善恶吉凶之理天道之甚显民心之共祗者也纣大淫厥泆而皆不顾焉天也祖宗也民也自古帝王之所共畏也纣不听念于先王勤家则不畏祖宗矣罔顾于天显则不畏天矣罔顾于民祗则不畏民矣三畏既除举无忌惮穷凶极恶故惟时上帝弗保降若兹大丧也惟天不畀不明厥徳者推本纣所以为天所絶者不明其徳而巳明徳天之所赋也明其徳者人之尽乎天者也纣虽下愚亦岂无是徳哉惟昏蔽蛊惑不能明其徳人欲日肆故其恶如上所陈也序纣恶而以是终之探其本也凡四方小大丧罔非有辞于罚者言国未甞无故而亡泛观前后亡国者其致罚之由必有可言者况周之奉辞伐纣乎尔顽民亦可以自反矣
　　王若曰尔殷多士今惟我周王丕灵承帝事有命曰割殷告勅于帝惟我事不贰适惟尔王家我适予其曰惟尔洪无度我不尔动自乃邑予亦念天即于殷大戾肆不正
　　前章所叙武王革命之理此章所谓今惟我周王则指当时言之也顽民之所以憾周者徒见东征为周公成王之事尔故明告以是皆帝之事我周王特大善承之而巳周为天子职当奉承帝事帝既有命曰割殷则不得不戡定剪除告其勑正之功于帝也惟我割殷之事未甞容少私意一于从帝而无贰适惟尔有殷王家自不得不惟我之适矣周不贰于帝殷其可贰于周乎上帝临汝无贰尔心惟我事不贰适之谓也上帝既命侯于周服惟尔王家我适之谓也当是时顽民犹妄意成王周公或可动摇故示以然不可移夺之志以定其心而一其所向云尔然圣贤事不贰适日用饮食莫不皆然盖所以事天也亦岂徒割殷之事哉予其曰惟尔洪无度我不尔动自乃邑者其曰乃审度之辞盖甞审度顽民致讨之由实惟尔大为非度我固不先起兵端以动尔其作孽乃自尔邑非他人也又谁咎乎予亦念天即于殷大戾肆不正者告之以迁洛之意也言予亦念天就殷妹土之地屡降大戾纣既死焉故今邪慝不正要当迁徙舎其旧而新是图夫岂得巳而不巳哉
　　王曰猷告尔多士予惟时其迁居西尔非我一人奉徳不康宁时惟天命无违朕不敢有后无我怨惟尔知惟殷先人有册有典殷革夏命今尔又曰夏迪简在王庭有服在百僚予一人惟听用徳肆予敢求尔于天邑商予惟率肆矜尔非予罪时惟天命
