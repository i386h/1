<!-- { "loadSidebar": true } -->
　　周公曰呜呼厥亦惟我周太王王季克自抑畏文王卑服即康功田功徽柔懿恭怀保小民惠鲜鳏寡自朝至于日中昃不遑暇食用咸和万民文王不敢盘于游田以庶惟正之供文王受民惟中身厥享国五十年商周犹异世也文王则成王之祖也故复举文王之无逸以告成王言愈近而意愈切矣厥亦惟我周太王王季克自抑畏者论文王之无逸先言其渊源之所自也凡有血气每患于上陵学问之道无他下之而巳矣损抑祗畏所以下之也太王王季所以克自抑畏则其用力于无逸者深矣是乃文王无逸之渊源文王则由父祖之抑畏而至于作圣者也文王卑服即康功田功者言其自奉之薄而専意于安养斯民耳卑服盖举一端宫室饮食自奉之薄皆可推也物莫能两大厚于奉巳必薄于恤民文王于衣服自奉之属所性不存漠然未甞留意用力于是也则其力果安所用哉即于康功以安民即于田功以养民而巳力不分于奉已故功全归于恤民也徽柔盖柔之徽美者也懿恭盖恭之渊懿者也始从事于无逸者柔巽恭谨不谓之柔恭则不可其视徽柔懿恭意味光辉则大不同矣非文王之圣莫能与此也文王以徽柔懿恭怀保小民惠鲜鳏寡所谓绥之斯来动之斯和者也于民言小者茍匹夫匹妇未被其泽则其怀保犹未周也于鳏寡而言惠鲜者鳏寡穷民垂首丧气乂王惠绥之莫不鲜有生意也自朝至于日中昃不遑暇食用咸和万民者当是时纣方在上毒痡四海文王处方伯之位而欲咸和其民戞乎有杯水胜火之难推望道未见之心勤且劳自应至是也然亦岂若后世量书传餐代有司之任者立政言罔攸兼于庶言庶狱庶慎则所谓不遑暇食者其勤劳必有在矣读无逸则见文王之劳读立政则见文王之逸岂相为矛盾者哉于至劳之中有至逸于至逸之中有至劳也文王不敢盘于游田以庶惟正之供者游田国有常制至于盘于游田则以是为耽乐固文王所不为也不曰不为而曰不敢者翼翼之小心也以游田之简则可知百用之约既无滥费自无过取所以庶之贡于文王者于正数之外无一毫之加也文王为西伯所统之庶盖有常供其在春秋诸侯贡于霸主者班班可见至唐犹有送使之制则诸侯之供方伯其来旧矣此章论文王之家法故凡无逸之条目如敦俭素重农亩恤困穷勤政事戒佚游防横敛大畧皆备其称文王之寿即前章之意然亦使成王知文王忧勤如此终享百年之寿则导谀之说谓勤政则伤生者亦不足信也以此防民后世犹有妄为文王忧勤损寿之说以啓人主放逸如郑者
　　周公曰呜呼继自今嗣王则其无淫于观于逸于游于田以万民惟正之供无皇曰今日耽乐乃非民攸训非天攸若时人丕则有愆无若殷王受之迷乱酗于酒徳哉
　　无逸虽戒成王实欲后世子孙共守此训故以继自今嗣王言之观览以舒其目安逸以休其身游豫以省风俗田猎以习武备为人君者所不能无也特不可过而巳过则人欲肆而骎骎入于乱亡矣故周公之戒嗣王不使之无观逸游田而使之无淫于观逸游田淫谓过也茍必欲絶之使无则迫蹙拘制郁而不伸非所以养徳也前称文王此戒嗣王皆先言简游田而继以惟正之供盖欲禁横敛必先絶横敛之源观逸游田者横敛之源也淫于四者侈费无度其不得不横敛四者既省用有常经自应以万民惟正之供也九贡九赋什一之制皆名正义顺天下之中制过是则害于理财正辞之义矣无皇曰今日耽乐乃非民攸训非天攸若时人丕则有愆者塞其逸乐之源也人之始耽乐者每自恕曰吾惟今日耽乐耳一日放逸所害几何抑不知是心一流则自一日而至于二日自二日或至于终身不反故周公先塞其源戒之以无敢遑暇曰今日耽乐当此之时既巳尽失天人之心下无以示民而非民攸训上无以顺天而非天攸若是人也可谓有莫大之愆而非小失也一日耽乐周公禁之如此其严盖人主不可使知耽乐之味苟开其一日之乐以为无伤逮其既甞此味则浸深浸溺矣无若殷王受之迷乱酗于酒徳哉者纣之大恶数千载之后匹夫匹妇犹羞比之况当时夷灭尚新恶之尤甚故举其甚恶者以警之以谓茍不戒一日之耽乐顺长不巳则必至于为纣之徒也无皇曰今日耽乐盖原逸乐之始使之深絶其微无若殷王受之迷乱盖要逸乐之终使知必至此极始终备矣
　　周公曰呜呼我闻曰古之人犹胥训告胥保惠胥教诲民无或胥诪张爲幻此厥不听人乃训之乃变乱先王之正刑至于小大民否则厥心违怨否则厥口诅祝训告者以格言训迪之也保惠者以善道保养之也教诲者教戒诲语谆谆恳恻非特训告而巳也训告教诲皆见于言语保惠则极其调防于日用饮食之间功用盖相表里也古之人其徳业巳巍巍乎其大矣臣犹相与训告保惠教诲焉况成王幼冲之孺子岂可少此乎此无逸之书所为作也邪正相为消长左右前后无非正人训诲保养正气充实邪说何自而投隙乎故民无或敢相诪张诡诞为幻惑以乱主听也此厥不听人乃训之乃变乱先王之正刑至于小大者言人主此时不听君子之训则小人乃乗隙以邪说训之变乱先王之正法无小无大莫不扫除使人主未厌君子之言则小人岂敢遽进其说乎彼固有所窥而动也民否则厥心违怨否则厥口诅祝者先王之正刑甚便于民甚不便于小人略而言之如严名分所以和民则而小人之陵者则甚不乐也省刑罚所以重民命而小人之残酷者则甚不乐也薄赋敛所以厚民生而小人之贪侈者则甚不乐也故小人得志必尽殄灭之而后慊于志民始无所措手足心口交怨矣为人上者至使其民心口交怨则其国亦曰殆哉此盖消长存亡之机故周公恳恳言之
　　周公曰呜呼自殷王中宗及髙宗及祖甲及我周文王兹四人迪哲厥或告之曰小人怨汝詈汝则皇自敬徳厥愆曰朕之愆允若时不啻不敢含怒此厥不听人乃或诪张为幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛于厥身周公曰呜呼嗣王其监于兹
　　知而弗去所以为智之实不蹈其哲则去之者也非智之实也故周公称三宗文王之哲必以迪哲言之谓允蹈其知而弗去也曷为而知三宗文王允蹈其知而弗去也凡人平居无事之时孰不知自反不责人之理哉及谤讟入于耳激于心则平日所谓自反不责人者忽然忘之肆其忿戾无所不至是非能蹈其平日所知者也惟文王三宗则不然厥或告曰小人怨汝詈汝则大自敬徳益修其所未至其所诬毁之愆过安而受之曰我之愆信若是欣然不怒不止于不敢藏怒而巳盖初无怒之可藏也如上所陈方未遇怨詈未见诬毁之时岂不知此为美哉至于身当怨詈诬毁之际能蹈其所知者惟三宗文王为然斯所以为迪哲也深味三宗文王之闻怨詈其功益新其心益平圣学之缉熈君道之广大断可识矣成王与后嗣王若此其不听不思三宗文王之迪哲人乃或诪张为幻造飞语以惑之曰小人怨汝詈汝则不能不信之则以为果若是不永念其为君徧覆包含之道不寛绰洪裕其心以其诪张无根之说罗织疑似乱罚无罪杀无辜逺近小大万有不同而其怨则有同皆丛集于一人之身其何以当之哉两章皆言此厥不听盖不听君子之言乃国家存亡之决也虽幽厉之主岂不知眇然一身不能胜亿兆人之怨哉惟其不听君子之言故小人诪张幻惑百端千绪使之不得不信信则自至于怒怒则自至于虐终之普天同怨无所避之盍亦谨之于听受之初乎周公教戒既毕复叹息而使嗣王监于兹者盖一篇之训深切至到欲其永监于此也无逸之篇七更端每以呜呼发之盖深嗟永叹其意在于言语之外也始以逸豫为戒终则以弃忠言惑邪说坏法度治诽谤结之惟无逸然后能去其病而所以保无逸者亦不过是数者之戒也茍不幸而有是病其趋于逸豫如水之就下而逸豫者亦所以生是病也故以是而终无逸之义







　　增修东莱书说卷二十五
<经部,书类,增修东莱书说>
　　钦定四库全书
　　増修东莱书说卷二十六　　宋　时澜　撰
　　君奭第十八　　　　　　周书
　　召公不疑周公前辈辨之悉矣于其盛满而欲去周公反覆留之不遗余力后世权位相轧之际排之使去则多有之挽之使留盖亦鲜矣周公固不可以后世论也然大臣之秉心公则深恐无助私则惟恐不专公私之间世主所当深察也
　　召公爲保周公爲师相成王爲左右召公不说周公作君奭
　　成功不可居也洛邑成而周公告归盖与召公同心也巳而成王尽礼以留之周公既幡然而改矣而召公犹守前日欲退之心未改也故于师保左右辅相之任则不说焉周公乃作此书反覆开谕挽留之于是始为周公留周公圣人也视周公以为去就可以不差也召公于吾心之未谕未甞以周公留而我亦留不茍于随如此及其既谕也非特暂留于一时相成王又相康王身任托孤命之责而不辞葢有味于周公之言矣惟其重于随所以笃于信也呜呼斯其所以为召公欤
　　周公若曰君奭弗吊天降丧于殷殷既坠厥命我有周既受我不敢知曰厥基永孚于休若天棐忱我亦不敢知曰其终出于不祥呜呼君巳曰时我我亦不敢宁于上帝命弗永逺念天威越我民罔尤违惟人在我后嗣子孙大弗克恭上下遏佚前人光在家不知天命不易天难谌乃其坠命弗克经歴嗣前人恭明德在今予小子旦非克有正迪惟前人光施于我冲子又曰天不可信我道惟宁王徳延天不庸释于文王受命
