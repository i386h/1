<!-- { "loadSidebar": true } -->
　　此章明告以迁洛之意予时惟其迁居西尔者自殷视洛则为西也所以迁尔居于洛者非我一人秉徳不康宁而乐为开阖动摇也是惟天命而巳无违者戒顽民不可违天命也朕不敢有后无我怨者言我畏天命故于迁洛之事不敢有后虽欲少从容而不可得尔其体此意而无我怨也虽然周行天讨者也殷受天讨者也受讨者之惧冝若甚于行讨者今以文意观之周公常惧顽民常肆周公常切顽民常缓是何邪盖小人不知天命而不畏也彼诚粗知之喘汗疾趋之不暇亦何待他人敦勉督促邪惟尔知惟殷先人有册有典殷革夏命者以其父祖之旧闻而开谕之也惟尔平曰所知尔先人典册所载殷革夏命之事歴然可考我周之革商正如是耳以所闻于古而验所见于今废兴之理亦可识矣今尔又曰夏迪简在王庭有服在百僚盖周以商革夏之事谕顽民顽民复以革夏之事责周其言以谓商革命之初凡夏之士皆啓迪简拔在商王之庭有服列于百僚之间今周之于商士未闻有所简拔也安得而不怨乎此虽顽民责周之语然成汤革夏之政不多见于书因此语而推之则其举民望慰众心合新旧安危疑规摹略可见也予一人惟听用徳肆予敢求尔于天邑商者周公称王命以大义裁之言尔顽民虽有是言予一人所听用者惟徳而巳故予敢以徳而求尔于天邑商尔其修令徳以应我之求不可援前比后而必我之爵也商犹谓之天邑者盖言其地旧为天子之都理当富于贤徳敢求亦敬贤之意重其事而敬其辞裁之者固甚正待之者亦甚厚矣予惟率肆矜尔非予罪时惟天命者复谕以所以迁洛者惟欲相率安肆矜恤尔躬岂可反以我为罪乎前云非我一人奉徳不康宁时惟天命此又云非予罪时惟天命夫岂欲借天以自解哉诚以顽民蔽蒙之极故每举天命之公以大警省之使于此而有发焉则知洛邑之迁周盖未甞与也
　　王曰多士昔朕来自奄予大降尔四国民命我乃明致天罚移尔遐逖比事臣我宗多逊
　　顽民之所以不安者盖不自知其罪之大迁洛犹为轻典故此章明以告之奄盖与武庚管叔同叛者昔我东征来自奄之时尔三监奄淮夷之众若正名定罪我惟大降黜尔四国民命尽俘为囚可也我乃明致天罚移尔遐逖流窜荒裔可也今迁尔洛邑密迩王室是以亲比尔为事俾臣于我宗法成周济济多逊之盛渐染薫陶以成其徳为汝赐不既多矣乎舎殷就洛迁徙之劳顽民所知也舎遐逖而就中都寛宥之恩顽民所不知也故明以告之
　　王曰告尔殷多士今予惟不尔杀予惟时命有申今朕作大邑于兹洛予惟四方罔攸賔亦惟尔多士攸服奔走臣我多逊尔乃尚有尔土尔乃尚宁干止尔克敬天惟畀矜尔尔不克敬尔不啻不有尔土予亦致天之罚于尔躬今尔惟时宅尔邑继尔居尔厥有干有年于兹洛尔小子乃兴从尔迁王曰又曰时予乃或言尔攸居告戒既终乃示以恩意勉以安居乐业永乆之计今予惟不尔杀者盖顽民负罪怀慝反侧不安故明许其不死所以洗其危疑也盘庚既迁之后歴告百姓者亦曰罔罪尔众亦是意也胥怨之恶小故告之以罔罪反叛之恶大故告之以不杀辞之轻重因其犯之大小至于与民更始则一而巳予惟时命有申者前章既巳详命之而是章之命复申告之也今朕作大邑于兹洛者盖为四方诸侯罔有所賔礼之地故即土中建都以防朝此营洛之本意也亦惟尔多士所服事奔走臣我周家进于济济多逊之盛非居洛不可此又营洛之意也盖营洛有二说一则以賔诸侯一则以居商士然则待汝商士者亦甚厚矣尔乃尚庶几保有尔土而无怀动摇之思此盖分之以田也尔乃尚庶几安宁各干其所止无起觊觎之望此盖受之以业也尔能敬天惟畀予矜恤尔惟敬则畏天命畏圣人之言凡所命诰莫不祗顺福祥之所集也即天之畀矜也尔不能敬尔不啻不能保有尔土予亦致天之罚于尔躬惟不敬则不畏天命不畏圣人之言凡所命诰莫不违悖刑戮之所集也即天之罚也明福威以示之彼安得不知所向背乎今尔惟时宅尔邑继续尔居为长乆之计尔其有干有年于兹洛矣有干则有业有年则有养所以能胥匡其生也尔小子乃兴从尔迁者言尔之迁洛乃建立门戸之祖后世子孙之兴实从迁始岂不甚光荣矣乎自亡国之末裔而为兴国之始祖顽民虽愚其亦知所择矣所以作新之者无大于是也多士多方篇末皆有又曰盖殷勤以续前语然多士王曰之下阙文失其前语故又曰之辞不可尽通然所谓时予乃或言尔攸居者勉以安居之大指则可知也

　　増修东莱书说卷二十四
　　钦定四库全书
　　増修东莱书说卷二十五　　宋　时澜　撰
　　无逸第十七　　　　　　周书
　　师长之言尊而不亲族党之言亲而不尊故严厉者少润泽而昵爱者多姑息是篇上自天命精微下至畎亩艰难闾里怨诅无不具载忠爱惓惓尤致意于寿夭之际是合师长族党之论萃为一书入之者深而开之者至信乎其为百代之元也
　　周公作无逸
　　周公遭变作七月之诗陈王业之艰难而无逸之作亦在于迁洛还政之后其时盖相先后也逸豫者祸乱之源三年东征以定外乱此特治其末耳无逸者治源之书也
　　周公曰呜呼君子所其无逸先知稼穑之艰难乃逸则知小人之依相小人厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知
　　天行健君子以自彊不息无逸者天徳也亦君徳也君子所其无逸者凡人乍勤乍惰盖亦有无逸之时矣然能暂而不能居非所其无逸者也惟君子以无逸为所如鱼之于水兽之于林有不可得而离者焉或利而为之或勉而行之皆非所其无逸其视干健不息之体犹二物也周公之于篇首叹息而言之所以期于成王者不薄矣先知稼穑之艰难乃逸则知小人之依此非始于忧勤终于逸乐之论也盖言先备甞稼穑之艰难乃处于安逸则深知小人之所依依者小民所恃以为生者也未甞知稼穑之艰难而遽处安逸兴一宫室起一力役视之若易然而民有不得其死者矣彼本非有意虐民实未甞知民之所恃以为生者乃在于是也成王生于深宫而遽处人上周公深为之惧故以此言警之若以始勤终逸释之是干健之体有时而息矣后世渐不克终之患未必非此论啓之也周公既儆成王复引闾里近事明之相视闾里小人其父母勤劳稼穑其子乃生于豢养不知稼穑之艰难乃逸者纵逸自恣也乃谚者纵逸则所习者下委巷谣谚常诵于口此流染已深之验也既诞者长恶不悛遂至于诞妄变文曰既谓巳至诞妄之地则无复可救矣恶至于此若非诞妄则必讪侮其父母曰昔之人无闻知徒自苦耳自以为黠而反以老成为愚也刘裕奋农亩而取江左一再传之后子孙见其服用反曰田舎翁得此亦过矣此正所谓昔之人无闻知者也以成王之中材向使管蔡得志日夜扇惑戕贼之安知其不以后稷公刘为田舎翁乎周公之训委曲至此此乃亲戚之情话入人之最深者也
　　周公曰呜呼我闻曰昔在殷王中宗严恭寅畏天命自度治民祗惧不敢荒宁肆中宗之享国七十有五年其在髙宗时旧劳于外爰曁小人作其即位乃或亮隂三年不言其惟不言言乃雍不敢荒宁嘉靖殷至于小大无时或怨肆髙宗之享国五十有九年其在祖甲不义惟王旧为小人作其即位爰知小人之依能保惠于庶民不敢侮鳏寡肆祖甲之享国三十有三年自时厥后立王生则逸生则逸不知稼穑之艰难不闻小人之劳惟耽乐之从自时厥后亦罔或克寿或十年或七八年或五六年或四三年
　　周公既论无逸之理复举无逸之君以告成王叹息而谓之我闻盖语有所自来欲成王敬听之也严恭寅畏盖中宗无逸之实严则谨重恭则降下寅则肃荘畏则兢业合而言之则敬而巳矣天命自度言中宗常以天命自律也维天之命存于心流行于天下着见于祲象内体道心之微外观天下之公仰因祲象之示参验省察不违其则所谓以天命自律也因桑谷之变而修省此天命自度之一端耳治民祗惧不敢荒宁天人一理既畏天命必不敢轻下民故祗惧而不敢荒怠宴安盖深知民之可畏而深识治民之果难也中宗之敬则然矣所以享国七十有五年何也惟敬故寿也主静则悠逺博厚自彊则坚实精明操存则血气循轨而不乱收敛则精神内守而不浮至于俭约克治去戕贼之累又不待言凡此皆敬之力而寿之理也自此而下至于文王其眉寿无有害者莫非此理也孔子言仁者寿仁其体敬其功与无逸互相发也髙宗旧劳于外爰暨小人言其未践位之前备甞劳苦亲与小人游处小人之艰难尽知之矣作其即位乃或亮隂三年不言者盖前日亲见其难故不敢易其发也亮隂之制古之人皆然至于三年不出一语乃髙宗特以自治圣贤之君未必尽然故谓之乃或是或一道也言乃雍嘉靖殷至于小大无时或怨三年不言臣下想望一言之发而得说四海之内咸仰其徳是言发之后人情无不雍和而嘉靖无怨皆可得而见矣嘉靖不徒休息之谓盖礼乐教化蔚然于安居乐业之中也汉髙惠文景与民休息谓之靖则可安得所谓嘉靖乎无时或怨则非特不怨盖无怨之根矣髙宗之所以寿固无异于中宗然享国五十有九年于小大无时或怨之后盖民气大和导迎善气是亦寿考之理又发此意以深劝成王下章论文王之咸和万民亦是意也祖甲即太甲也不义惟王旧为小人者其始不义习与性成是所谓不义惟王也欲败度纵败礼是未居桐宫之前旧为小人之行也作其即位爰知小人之依能保惠于庶民不敢侮鳏寡言其思庸而复即王位困心衡虑深知小人之依故能保养惠爱庶民虽鳏寡之微亦不敢侮惩其慢之深故操其敬之力也太甲世次盖在中宗髙宗之前此以享国多寡为次也自时厥后立王生则逸无逸之反也惟其生则逸故不知稼穑之艰难不闻小人之劳惟耽乐之从使其知之闻之其敢安于耽乐乎耽乐之极伐性丧生无所不至故自时厥后亦罔或克寿又歴数悉陈或十年或七八年或五六年或四三年深警成王耽乐愈甚则享年愈促也大抵守身之本自天子至于庶人惟先知自爱不失其身然后万事自此次第而举起其敬而收其肆者莫大于是此则周公忠爱拳拳之意也商去周未逺故周公以成王耳目所接者言之独称三君者中宗严恭寅畏不言所因则几于生而知之者也髙宗旧劳于外由经履歴渉而后成徳则学而知之者也祖甲旧为不义则困而知之者也人之品学之等无出此三者举此三君其义巳备不必复广引非有所去取也其论逸王则从其多者而槩言之亦非谓三君之后其君皆逸以意逆志可也
