<!-- { "loadSidebar": true } -->
　　旅獒【西旅贡獒召公以为非所当受作书以戒王亦训体也因以旅獒名篇今文无古文有按此篇旧以为戒武王之书朱子语録云旅獒之作武王已八十余嵗而太保谆谆告之与教小儿相似若自后世言之为非所宜言不尊君矣按五峰胡氏皇王大纪谓旅獒为成王时书后人见篇首有惟克商通道之语遂以为告武王不思武王之克商仅六年而崩如越裳肃慎之来贡皆在成王时则西旅之贡亦必在成王时无疑矣】
　　惟克商遂通道于九夷八蛮西旅底贡厥獒太保乃作旅獒用训于王【九夷八蛮多之称也职方言四夷八蛮尔雅言九夷八蛮但言其非一而已武王克商之后威徳广被九州之外蛮夷戎狄莫不梯山航海而至曰通道云者盖蛮夷来王则道路自通非武王有意于开四夷而斥大境土也西旅西方蛮夷国名犬高四尺曰獒按说文曰犬知人心可使者公羊传曰晋灵公欲杀赵盾盾躇阶而走灵公呼獒而属之獒亦躇阶而从之则獒能晓解人意猛而善搏人者异于常犬非特以其高大也太保召公奭也史记云与周同姓姬氏此旅獒之本序】音释传【航音杭柱恋反盾杜本反与矛盾之盾异音赵宣子名躇丑略反何休注躇犹超遽不暇以次见宣公五年呼去声属音烛】曰呜呼明王慎徳四夷咸宾无有逺迩毕献方物惟服食器用【谨徳盖一篇之纲领也方物方土所生之物明王谨徳四夷咸宾其所贡献惟服食器用而已言无异物也】王乃昭徳之致于异姓之邦无替厥服分宝玉于伯叔之国时庸展亲人不易物惟徳其物【昭示也徳之致谓上文所贡方物也昭示方物于异姓之诸侯使之无废其职分宝玉于同姓之诸侯使之益厚其亲如分陈以肃慎氏之矢分鲁以夏后氏之璜之类王者以其徳所致方物分赐诸侯故诸侯亦不敢轻易其物而以徳视其物也】音释经【易以豉反】传【分陈以肃慎氏之矢事见国语此昭徳之致也分鲁以夏后氏之璜音黄美玉名事见左传定公四年此分宝玉也】徳盛不狎侮狎侮君子罔以尽人心狎侮小人罔以尽其力【徳盛则动容周旋皆中礼然后能无狎侮之心言谨徳不可不极其至也徳而未至则未免有狎侮之心陈氏大猷曰君子人之所尊敬也狎侮之则人无归心矣小人以力事人者也狎侮之则不肯用力矣此因言慎徳而推广之狎侮则非所以慎徳矣】音释经【尽子忍反下同】传【中去声狎下甲反】不役耳目百度惟贞【贞正也不役扵耳目之所好百为之度惟其正而已陈氏大猷曰受獒是役扵耳目之所玩】音释传【好去声】玩人丧徳玩物丧志【玩人即上文狎侮君子之事玩物即上文不役耳目之事徳者己之所得志者心之所之】音释经【丧去声下同】志以道宁言以道接【道者所当由之理也己之志以道而宁则不至扵妄人之言以道而接则不至扵妄受存乎中者所以应乎外制乎外者所以养其中古昔圣贤相授心法也】音释传【应去声】不作无益害有益功乃成不贵异物贱用物民乃足犬马非其土性不畜珍禽竒兽不育于国不宝逺物则逺人格所宝惟贤则迩人安【孔氏曰逰观为无益竒巧为异物苏氏曰周穆王得白狼白鹿而荒服因以不至此章凡三节至所宝惟贤则益切至矣】音释经【畜许六反】传【观古玩反穆王事见史记】呜呼夙夜罔或不勤不矜细行终累大徳为山九仞功亏一篑【或犹言万一也吕氏曰此即谨徳工夫或之一字最有意味一暂止息则非谨徳矣矜矜持之矜八尺曰仞细行一篑指受獒而言也】音释经【行胡孟反累力伪反篑求位反】允迪兹生民保厥居惟乃世王【信能行此则生民保其居而王业可永也盖人主一身实万化之原茍于理有毫髪之不尽即遗生民无穷之害后之人君可不深思而加念哉按此蔡氏以谨徳为一篇之纲领而仁山金氏又推明慎徳一章为贡物之制昭徳一章为受贡所以示诸侯而其下文又推玩人以及玩物因玩物以戒丧志因丧志而言定志之道因道宁而及知言之故语虽偶而意相生也既又因玩物而上推玩人之失以防其原因宝物而归重宝贤之意以易其好而终之以不矜细行终累大徳为山九仞功亏一篑之戒末又结之以允迪兹生民保厥居惟乃世王之辞其明太保训成王之意可谓曲尽其防矣】音释传【遗去声】
　　金縢【武王有疾周公以王室未安殷民未服根本易摇故请命三王欲以身代武王之死史録其册祝之文并叙其事之始末合为一篇以其藏扵金縢之匮编书者因以金縢名篇今文古文皆有唐孔氏曰首至王季文王史叙将告神之事也史乃册祝至屏璧与珪记告神之辞也自乃卜至乃瘳记卜吉及王病瘳之事也自武王既丧已下记周公流言居东及成王迎归之事也】音释经【縢徒登反】传【屏卑正反】
