<!-- { "loadSidebar": true } -->
　　此篇之立言叙事与尧典体制相似尧典篇先言羲仲羲叔和仲和叔各主其一方之政凡日月之运行星辰之伏见晷刻之长短人民之作息鸟兽之生育既已区分而详陈之矣然后緫结之曰咨汝羲暨和朞三百有六旬有六日以闰月定四时成歳允厘百工庶绩咸熙此则教戒之辞也此篇既言三公三孤之所以正人主之心术者遂继之以六卿官各有职职各有事又继之以九牧五服朝觐廵守之礼自凡我有官君子而下而緫结之以敎戒之辞所谓训廸厥官也此正尧典之意舜典于四岳十二牧九官既已各随其职而命之矣则又总告以咨汝二十有二人钦哉惟时亮天工亦此篇之意也凡我有官君子者总称而徧告之也如齐威公葵丘之盟曰凡我同盟之人曰凡者皆緫称而徧告之谓君子者有位之通称也钦乃攸司者官各有司不致其钦则瘝官旷职之责有所归矣孔子尝为委吏矣曰防计当而已矣尝为乘田矣曰牛羊茁壮长而已矣所谓防计当牛羊茁壮长者钦也愼乃出令说命曰王言惟作命不言臣下罔攸禀令令虽臣下之所禀然其发号施令皆朝廷之上君臣相与图维而后出之故有官君子于出令不可不愼也其所以愼于出令者盖以令之出惟在必行不可改也夫不善之令非不可反也始以为可而行之既而以为不可而反之夫何不可乎而以反为戒者盖令所以示信也今日出之明日反之则民将玩弛而不之信后虽有令孰不以为欺之哉其曰令出惟行弗惟反者欲于其出而愼之也愼之则无可反者以汉文帝除田之租税者十一年盖自度其可以除之而除之也故虽其后水旱相仍疾疫继作而租税不复元帝罢盐铁官不自度其可以罢而罢之也故才四年以用度不足而复既患用度不足则勿罢可也既罢而又复其何以示信哉故刘向曰今既善令未能逾时而反是反汗也惟以其不愼故尔以公灭私民其允懐公之与私若权衡然此首重则必彼尾轻矣故公则不私私则不公人之所以不能尽其公者私欲有以胜之也惟以公而胜己之私则民其懐之矣子曰公则恱民其允懐者所谓恱也学古入官左传曰侨闻学而后入政未闻以政学者也然所谓学者岂所谓章句文采云乎哉傅说曰学于古训乃有获成王曰学古入官盖尧舜之所以帝禹汤文武之所以王稷契臯陶伊傅周召之所以事君无非学古之效也故成王以是戒有官君子议事以制政乃不迷苏氏曰左氏曰郑子产铸刑书晋叔向讥之曰昔先王议事以制不为刑辟其言盖取诸此也先王人法并任而任人为多故律设大法而已其轻重之详则付之人临事而议以制其出入故刑简而政清此言尽之矣盖惟学古入官乃能酌古今之宜而议事以制也其尔典常作之师无以利口乱厥官自古治安之世上恬下嬉君臣无为足以为治矣而小人之喜功利者不能安于无事于是奋其私辩以前世之常法为卑陋狭浅欲尽取而更张之则天下之乱萌矣如汉武帝唐明皇非不知守祖宗之旧惟以张汤宇文融之徒进其邪说从而变乱之故耳故成王戒之欲其以典常为师不可以利口而乱其所居之官也盖以利口而变更典常则其官乱耳伊尹曰君罔以辩言乱旧政周公曰古之人胥训告胥保惠胥敎诲民无或胥诪张为幻此厥不听人乃训之乃变乱先王之正刑至于小大伊训所谓辩言周公所谓诪张为幻此曰利口一也蓄疑败谋凡谋事者隐之于心而不安皆疑也疑则必谋于众以决其是非可否蓄而不决未有不败者也怠忽荒政凡为政者不可以怠心持之亦不可以忽心视之以怠心持之则将以不能为而厌之矣以忽心视之则将以不足为而轻之矣此政之所以荒坠而不立也不学墙面学者欲其有所见也知所学则古今之宜治乱之变无不备知者若坐于堂上而廓然见四海虽万事之来纷纷沓至而吾有以应之岂至于烦哉不学则如正墙面而立墙之外有所不见矣以之治事如瞰廻流不知其所以裁处此其所以烦也昔汉昭帝时有一男子诣阙自谓衞太子诏使公卿将军中二千石杂识视至者莫敢发言夫一奸人之妄此甚易辨而朝臣皆惆然手足失措莫分是否况事有大于此者乎惟其不学故也惟隽不疑后至遽使收缚盖以春秋之义可以决之故不若他人之烦扰也学如不疑犹可以决事况其上者乎洪范曰王省惟歳卿士惟月左传曰郑武公庄公为平王卿士注曰王卿之执政者则卿士大臣也王氏曰卿士职业异于士大夫故别为之戒不如先儒曰此戒凡有官位但言卿士举其掌事者其为说简易功崇惟志业广惟勤志所以极髙明故致其志者功之所以崇勤所以致广大故尽其勤者业之所以广盖无志则所期者卑陋而已何自而崇乎不勤则所成者浅近而已何自而广乎必其髙明如天然后可以谓之功崇必其广大如地而后可以谓之业广卿士不可不勉也惟克果断乃罔后艰猛虎之犹豫不如蜂虿之致螫孟贲之狐疑不如童子之必至此言贵能行之也盖临事者当勇于必为其心如捧漏囊以沃焦釜惟恐不及乃可以无后艰苟为因循而不为乃曰岂无他日乎偷目前之安可也其遗患于后必矣故不可以不果断位不期骄禄不期侈位之崇髙者易以骄故虽不与骄期而骄自至禄之厚者易以侈故虽不与侈期而侈自生盖处髙位者多以势而陵物享厚禄者多以傲而败度也史曰卑不学恭贫不学俭非人性分然也势使然耳惟卑不学恭故位不期骄惟贫不学俭故禄不期侈是亦势使之然位不期骄故不可以不恭禄不期侈故不可以不俭然其为恭为俭又当惟在于德不可载其伪而行之孟子曰恭俭其可以声音笑貌为哉以声音笑貌为之是伪也王莽爵位益尊节操愈谦外交英俊内事诸父曲有礼意唐尊短衣小袖牝马柴车借藁瓦噐又以歴遗公卿非不恭俭也然皆非其情正所谓伪也以僞为之其与不恭不俭者何以异哉作德者谓恭俭以德行之君子之恭俭虽对妻子如对君父虽居室家如居朝廷不以有人而作无人而辍也故心逸惟其行之以为常则始终如一曾无间断德之所以日新故日休也若夫小人之作伪者则不然大学曰小人闲居为不善无所不至见君子而后厌然揜其不善而着其善人之视己如见肺肝夫厌然揜其不善而着其善岂不劳乎然君子视之如见其肺肝则日拙也盖彼之隂为不善而阳为善自以为巧矣而莫见乎隐莫显乎微其为伪未有不发露暴白于世是乃拙也夫以小人之情度君子之心必以君子之恭俭为劳而不知其逸也必以为拙而不知其休也作德者其逸如此其休如此而作伪者非徒曲为之防而又不可以欺人则作僞者果何益哉而世之人多舎此而趋彼何也孟子言自反而仁自反而礼乃继以自反而忠盖欲仁与礼皆本于中心之诚而非伪正此言位不期骄禄不期侈而继之以恭俭惟德无载尔僞之意也居宠思危罔不惟畏弗畏入畏四时之运成功者去日中则昃月满则亏人臣之贵宠未有不危者也惟居之而思危则可以保其禄位而守其宗庙矣盖常有战战兢兢如临深渊如履薄冰之志则维贵宠之愈固岂至于危哉所以思危者常无所不畏故也不以宠为可畏则入于可畏矣祸患之来其可不畏哉不畏者入于可畏则无所不畏者必无可畏之祸也易曰亡者保其存者也乱者有其治者也盖自以为存者必至于亡自以为治者必至于乱故自以为不足畏者必至于可畏观鲁季孙自以为亡无日君子曰知惧如是斯不亡矣正此之谓推贤让能庶官乃和夫争名者于朝朝廷之上爵禄之髙下乘闲抵凡可以相陷害者无所不至故己之才惟恐不若他人人才惟恐其胜于己蔽贤嫉能者多矣此所以不和也不和则不能同心以共政政安得而不乱哉惟推贤让能则争端何自而萌此庶官之所以和刘向曰舜命九官济济相逊和之至也左氏传曰范宣子让其下皆让栾黡为汰弗敢违也晋国以平数世赖之盖让则不争争则不让和不和之所分其让也犹能使栾黡不违则其效为何如哉举能其官惟尔之能陈子昂曰鸾隼不接翼薫犹不同器以德并凶势不相入以正攻佞势不相利以廉劝贪势不相害以信质僞势不相和此趋向之反也故贤者则必举贤不肖者惟以不肖荐于上各以其类故也孟子曰观近臣以其所为主欲知尔之能惟观其所举者能其官而已欲知尔之不任惟观所称非其人而已盖惟有能而称能其人未有不任而举能其官也三事三公也诗曰三事大夫是也或曰凡我有官君子或曰三事暨大夫或特曰卿士其实一也但其言有详略异同耳王又嗟叹而言凡三公及大夫能敬其所居之官以治其政如上之所云者则可以佐佑其君安其民永有誉于天下天下乐推之而无厌斁也曾博士曰成王之训厥官可谓至矣推原其本则以祗勤于德故也传曰其身正不令而行其身不正虽令不从不知出此而恃其喋喋之烦亦难于丕应矣此说是也然观成王中才之主耳惟其周召为之师保优游黡饫以成其德而其立言有曰作德心逸日休作伪心劳日拙则愼独之学成王盖得之于心故发之于言其涵养岂浅浅哉苏东坡说命篇有曰史佚曰无始祸无怙乱孔子曰无欲速无见小利顔渊曰无伐善无施劳此所谓立言者也譬之药石米粟天下后世皆以借口今傅说之言皆散而不一一言一药皆足以治天下之公患其独以训武丁哉人至于今诵之也予窃谓成王之言是亦散而不一一言一药皆足以治天下之公患而王氏之说以其文意相续虽其说之不至于此者亦求其所以为说殊不知其言散而不一也
　　成王既伐东夷肃愼来贺王俾荣伯作贿肃愼之命周公在丰将没欲葬成周公薨成王葬于毕告周公作亳姑
　　君陈　　　　　　　　周书
　　周公既没命君陈分正东郊成周作君陈君陈王若曰君陈惟尔令德孝恭惟孝友于兄弟克施有政命汝尹兹东郊敬哉昔周公师保万民民懐其德往愼乃司兹率厥常懋昭周公之训惟民其乂我闻曰至治馨香感于神明黍稷非馨明德惟馨尔尚式时周公之猷训惟日孜孜无敢逸豫凡人未见圣若不克见既见圣亦不克由圣尔其戒哉尔惟风下民惟草图厥政莫或不艰有废有兴出入自尔师虞庶言同则绎尔有嘉谋嘉猷则入告尔后于内尔乃顺之于外曰斯谋斯猷惟我后之德呜呼臣人咸若时惟良显哉
