<!-- { "loadSidebar": true } -->
　　周公以殷之顽民迁之于洛邑而亲自监之周公既没则君陈代其任而懋昭周公之训此又康王命毕公以监殷民也汉孔氏曰命之代君陈也唐孔氏曰盖君陈卒命之使代君陈也其曰盖者疑之之辞未敢必以爲然也君陈之序曰周公既没命君陈分正东郊成周君陈之代周公经有明文此序但曰康王命作册毕分居里成周郊不明言其代君陈然篇内有曰惟周公克谨厥始惟君陈克和厥中惟公克成厥终以周公爲始以君陈爲中以毕公爲终则毕公之代君陈虽无明文而自见于此命作册者唐孔氏曰命内史爲册书以命毕公盖以周礼内史之职凡命诸侯及孤卿大夫则册命之故知作册者内史也册所以纪载王命之言使藏之也左传城濮之战襄王命内史叔兴父册命晋侯爲侯伯曰王谓叔父敬服王命以绥四国纠逖王慝晋侯三辞从命受册以出王谓叔父以下皆载于册晋侯受册以出则藏之也毕公之监殷民康王命作册以命之则知洛诰曰王命作册逸祝册惟告周公其后其册命周公留居洛邑无疑也先儒以后爲命鲁公伯禽误矣成周郊即君陈序所谓东郊成周成周在王城之东王城者别都之所在故以成周爲东郊惟爲王城之东郊故因谓之成周郊也篇内曰保厘东郊即此郊也分居里者康王之命毕公以旌别淑慝表厥宅里殊厥井疆俾克畏慕故序曰分居里言分其居里于成周东郊之地汉孔氏以成周郊爲成定东周郊境误矣汉书志曰毕命丰刑曰惟十有二年六月庚午朏王命作防丰刑孟康曰丰刑逸书篇名唐孔氏曰此僞作者传闻旧语得其年月不得以下之辞妄言作丰刑耳盖此篇出于孔壁济南伏生之所传授者未得其本而孔壁之书当汉时未行于世故唐孔氏以丰刑爲僞作正如僞泰誓之类也惟十有二年康王即位之十二年也朏者説文曰月未盛之明也朏盖月之三曰即哉生明也汉志谓六月戊辰朔故三日庚午朏越三日壬申者于朏之后三日并庚午数之故爲三六月之五日也丰文王之庙所在丰去宗周镐京二十有五里故康王但朝发宗周则可以至焉必命之于文王之庙者以毕公文王之子也其至文王之庙则以成周所迁殷之余民而命毕公使保厘于东郊之地厘治也与允厘百工之厘同王氏之説以书称周公曰师保万民命君陈曰尹兹东郊命毕公曰保厘东郊从而爲之辨其所以不同且告以天命使之宅尔邑继尔居以爲师保简厥修进厥良爲尹表厥宅里殊厥井疆爲保厘其言皆臲卼不安强生分别自可以彼此移易也王若曰以下此别命之之言毕公代周公爲太师亦代爲东方之伯故其朝康王也率东方诸侯而康王呼之爲父师毕公文王之子武王周公之弟成王之叔父其属最尊故曰父即天子谓同姓爲叔父伯父也惟文王武王敷大徳于天下用克受殷命此言周之所以得天下之始文武之造周皆以其大徳布之于天下而民心归之故天因民心使之代殷而受其命以奄甸四海先王指成王也经于左右先王绥定厥家之下即言毖殷顽民迁于洛邑迁顽民在成王之世则知先王爲成王无疑盖谓迁殷顽民者乃周公之所以辅相成王则安定其国家也先儒及説者多以先王爲文武盖其属于上文殊不知康王之意言周之所以得天下则自文武而其所以安定天下则自周公之迁殷民不必以先王爲文武苟以先王爲文武则毖殷顽民上无所承矣王室谓王城王城者所以迁九鼎防诸侯之地故亦可谓之王室成王之命周公廸将其后也王城成周皆其所临涖之地故其以商之顽民迁于洛之成周盖使之亲近王都之所在则渐染浸渍可以化其教训矣殷民之在于故都也盖乆染于恶习孰知善爲何物哉故不能自反于善惟周分既择其尤顽者而迁之使亲近王室则可以相观而善焉其势既可以相观而善而又以其教训日夕而啓廸之俾父诏其子兄诏其弟晓然知善之不可一日舍不善之不可一日向此其所以式化也毖慎也康王谓邦之安危惟兹商士则商民之化与不化其系于周家事大体重如此周公安得而不慎之哉周公之训商民盖不一而足如多士多方之篇此其可见于经者也孟子曰有楚大夫于此欲其子之齐语也则使齐人傅诸曰使齐人傅之曰一齐人傅之众楚人咻之虽日挞而求其齐也不可得矣引而置之庄岳之间数年虽日挞而求其楚亦不可得矣周公欲化商民而迁之密迩王室此正引而置之庄岳之间者也十二年爲一纪左传曰是谓一终一星终也言嵗星十二年而一周天此之谓一纪汉志谓周公摄政七年成王在位三十年共三十七年郑康成谓成王二十八年崩章子平则曰成王在位四十七年史记既无明文未知孰是然以既厯三纪观之则章子平之言非也使成王在位四十七年以七年爲周公摄政之年致政之明年方迁商民商民之迁在成王之世已四十年矣又加以康王之十二年共五十二年则是厯四纪也不得以爲三汉志所言成王三十年与夫康王十二年共四十二年则三纪有余言三纪者举其全数也郑康成之数但少于汉志两年耳父子相继爲一世世变者指成王康王也言周公之迁顽民而训之也至于今已厯三纪矣世又以变则其风俗当易恶而爲善盖其渐染浸渍于忠厚之化厯年既乆当与时推移也周之得天下民心悦而归之所虑者惟商民耳苟商民迁善逺罪则四方无一不化之民岂有不虞之变哉此我一人之所以得享其安宁之效此其责在毕公故以此命之也道有升降苏氏引子思之言道隆则从而隆道污则从而污是也孟子曰天下有道以道徇身天下无道以身徇道此亦升降也政由俗革者风俗之弊必有偏而不起之处革之者举其偏以补其弊而已矣所谓由俗革也王朴曰观所以失之之由知所以平之之术是也康王此言盖欲毕公观商之顽民所以不善之由而革之耳其曰道有升降者盖因政由俗革之弊而言之也不臧厥臧者言商民有变而爲善汝当以其爲善而有以奬厉之则其他将自劝苟不臧厥臧则非所谓政由俗革也夫人之爲善自非谨独之君子未有不欲上之人知之苟上之人不以之爲善则彼将曰我已爲善而上之待我者无以异于他人我何以善爲哉是虽爲善者将不能以自固而况他人欲其劝慕之哉表厥宅里臧厥臧之谓也小物犹小事也小事犹勤则其大可知矣旅獒曰不矜细行终累大徳故毕公之勤小物所以懋其徳也晋谢安举其侄元爲将拒苻坚郗超以元必不负举其言曰吾尝与元共在桓公府见其使才虽履屐间亦得其任所以知之盖观人者必自小而知之故毕公之克勤小物康王知其可以保厘东郊也康王既言其所以革商俗之道故遂称美毕公之徳可以革之也四世文武成康也国语曰文王询于八虞访于辛尹重之以周召毕荣则毕公在文王之时已居辅相之任矣毕公尝辅相文王更武王成王至康王盖国之耆艾也而能懋徳以克勤小物则年弥髙而徳弥邵矣孟子曰所谓故国者有世臣之谓也毕公之弼亮四世所谓世臣孰加于此以之而监商则其徳望有以素服天下夫何商民之难化哉正色率下孔子所谓正其衣冠尊其瞻视俨然人望而畏之者也君子者容止可观进退可度以临其民是以其民畏而爱之则而象之望其容貌不敢生慢易焉则其善心油然而生故必正色而后可以率下也惟能正色以率下故有所不言其言也无不敬而法之盖非法不言则必能口无择言口无择言则必能言满天下无口过故祗师之也使其不能正也则其言孰信之哉故必正色率下而后祗师其言商之顽民以利口靡靡爲俗而又骄淫矜侉故必毕公之正色率下罔不祗师言乃可以镇服之此康王之所以命毕公也惟毕公之徳可以镇服商民也如此故虽其在先王之世其功绩已爲多今我小子将垂衣拱手于庙堂之上惟仰公以成之也盖当是时天下之民已尽向化法度纪纲已尽得其条理惟商民之未能扩然丕变康王每以爲东顾之忧今既得毕公矣故康王可以责成之也
　　王曰呜呼父师今予祗命公以周公之事徃哉旌别淑慝表厥宅里彰善瘅恶树之风声弗率训典殊厥井疆俾克畏慕申画郊圻慎固封守以康四海政贵有恒辞尚体要不惟好异商俗靡靡利口惟贤余风未殄公其念哉我闻曰世禄之家鲜克由礼以荡陵徳实悖天道敝化奢丽万世同流兹殷庶士席宠惟旧怙侈灭义服美于人骄淫矜侉将由恶终虽收放心闲之惟艰资富能训惟以永年惟徳惟义时乃大训不由古训于何其训王曰呜呼父师邦之安危惟兹殷士不刚不柔厥徳允修惟周公克慎厥始惟君陈克和厥中惟公克成厥终三后协心同底于道道洽政治泽润生民四夷左衽罔不咸頼予小子永膺多福公其惟时成周建无穷之基亦有无穷之闻子孙训其成式惟乂呜呼罔曰弗克惟既厥心罔曰民寡惟慎厥事钦若先王成烈以休于前政
