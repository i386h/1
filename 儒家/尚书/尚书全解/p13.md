<!-- { "loadSidebar": true } -->
　　罔违道以干百姓之誉罔咈百姓以从己之欲
　　此言为治者既不可违道以千众誉又不可咈众以从己之欲也盖自古无道之政必出于此二者班孟坚曰秦燔诗书以立私议王莽诵六经以文奸言同归殊涂俱用灭亡盖若秦者是所谓咈百姓以从巳之欲者也若王莽者是所谓违道以干百姓之誉者也虽其所为不同而其所以致乱亡之道则一也夫为治者既不可违道以干百姓之誉又不可咈众以从已之欲然则将奈何惟上不违先王之道下不咈百姓之欲则两得之矣王氏以谓咈百姓以从先王之道则可咈百姓以从已之欲则不可古之人有行之者盘庚是也盖人之情顺之则誉咈之则毁所谓违道以干百姓之誉也即咈百姓以从先王之道者也此说大戻夫盘庚将迁都民咨胥怨而不从盘庚不强之以迁也方且优游训诰若父兄之训子弟至于再至于三必使之知迁都之为利不迁之为害然后率之以迁焉何甞咈之以从已哉夫王者之安天下必本于人情未有咈百姓而可以从先王之道也王氏此説甚抵牾于圣经矣
　　无怠无荒四夷来王
　　言苟能行此数者尽其儆戒之意而继之以于心无怠于事无荒则岂惟中国之治哉虽四夷亦将来王矣无怠无荒犹所谓不倦以终之也圣人之治夷狄听其自来而信其自去未甞招之而使来也苟修于此者既尽则彼将梯山航海而自至非有爵赏以劝乎其前又无刑罚以驱于其后无怠无荒而彼自来矣此唐虞之世御戎之上策也夫舜大圣人也益既称其徳之广运乃圣乃神乃武乃文遂为皇天之所眷顾奄四海而君天下矣彼失法度游于逸淫于乐任贤贰去邪疑疑谋成与夫违道干誉咈众从欲或荒或怠之事盖中材庸主之所不为也益之智岂不知舜之心不至于此然而谆谆告戒惟恐不及者盖圣人虽智周万物道济天下而其兢兢业业者实未甞须防忘此其所以为圣人也孔子曰徳之不修学之不讲闻义不能徙不善不能改是吾忧也夫孔子之圣岂有学之不讲岂有义之不徙而以是为忧乃知圣人颠沛造次未甞敢忘儆戒之意舜之徳盛于淫泆荒怠等事虽不至于此然而圣人儆戒之意实未甞敢忘此益之所以拳拳为舜言之而不已也
　　禹曰于帝念哉徳惟善政政在养民水火金木土谷惟修正徳利用厚生惟和九功惟叙九叙惟歌
　　益既谆谆告戒其所以啓廸于帝之徳禹遂言徳之施于有政者此盖为治之要也然而告于舜而曰于帝念哉于者叹美而言之帝念哉重其言也徳惟善政政在养民言圣人膺天明命为民父母其所以兢兢业业日新厥徳不忘儆戒之意如益之所言者凡欲美其政也而所以美其政者无他欲以养民而已夫水火金木土谷惟修谓之六府此天地之养万物者也圣人裁成辅相使水润下火炎上木曲直金徔革土爰稼穑六者不失其性谓之惟修正徳利用厚生谓之三事此则圣人体天地化育之徳以养万民者也孟子论王道之始曰不违农时谷不可胜食也数罟不入污池鱼鼈不可胜食也斧斤以时入山林材木不可胜用也谷与鱼鼈不可胜食材木不可胜用是使民养生丧死无憾也养生丧死无憾王道之始也五之宅树之以桑五十者可以衣帛矣鸡豚狗彘之畜无失其时七十者可以食肉矣百亩之田勿夺其时数口之家可以无饥矣谨庠序之教申之以孝悌之义颁白者不负戴于道路矣七十者衣帛食肉黎民不饥不寒然而不王者未之有也谨庠序之教申之以孝悌之义此所谓正徳也糓与鱼鼈不可胜食材木不可胜用养生丧死无憾此所谓利用也五亩之宅树之以桑鸡豚狗彘之畜无失其时百亩之田勿夺其时此所谓厚生也使此三者施之天下而不失其和故谓之惟和六府修三事和则九功于是惟叙矣谓之惟叙者非谓六府之修先水火而后金木土谷也谓之惟和亦非谓三事之和先正徳而后利用厚生但谓九者皆不失其序而已王氏谓以惟叙为六府三事之序故以土治水以水治火然后水火为用以火治金以金治木然后金木为器以木治土以土治谷然后土谷为利杨山曰不然神农氏斵木为耒揉木为耜耒耜之利以教天下盖以木治土然后有耒耜之利非土能治谷矣洪范曰土爰稼穑与水之润下火之炎上木之曲直金之从革一也谓土能治谷者非也此説为是然山既知土能治谷之为非而又曰五行相生以相继相尅以相治相生为四时之序相尅为六府之序也夫既以相尅为六府之序则自水治火而推之亦将以土治谷矣此则流入于王氏之説而不自知也九叙惟歌者六府修三事治其功徳皆可歌也功徳既可歌则功成治定不可以有加矣惟在不倦以终之也故继之曰戒之用休董之用威
　　戒之用休董之用威劝之以九歌俾勿坏
　　九者皆得其叙则天休滋至吾乃寅畏以享之此戒之用休也其或不然则天威将至而危败祸乱自此生矣故督之以威而避也劝之以九歌谓九功之徳既可歌矣则遂以是九功之歌播之声诗发扬蹈厉以自劝如此则九功之叙无有败坏之时矣戒之董之劝之皆是人君自戒自董自劝也古者作乐歌以象徳舞以明功舜之为治自徳惟善政政在养民至于九功惟叙九叙惟歌则其功徳皆已尽其善矣故其乐象之而韶乐遂以九为节周礼大司乐曰黄钟为宫大吕为角大蔟为征应钟为羽路鼓路鼗隂竹之管龙门之琴瑟九徳之歌九韶之舞奏之宗庙之中若乐九变则人鬼可得而礼矣盖舜之韶乐升歌于上者九徳之歌合乐而舞于庭者九韶之舞韶乐之奏至于鸟兽率舞鳯凰来仪者原其所以致此者则本于九功惟叙而九功之所由叙者本夫舜之徳施于有政然也以是观之则韶乐之舞尽善尽美岂苟然也自徳惟善政政在养民至于劝之以九歌俾勿坏此则箕子所陈洪范九畴而谓之天乃锡禹者但洪范之书箕子衍之而加详焉耳其实不出乎此数语学者于此数语而求之洪范思过半矣
　　帝曰俞地平天成六府三事允治万世永頼时乃功帝曰俞然其言也地平天成者地既平矣则天功可得而成也盖隂阳四时之运天施之地成之洪水横流泛滥于中国地不得以生天虽施之而生之之功无自而成今地既平矣则天功可得而成也所以地平天成者由六府三事之允治也水火金木土谷惟修谓之六府此六者天地生物之府也正徳利用厚生谓之三事此三者圣人修人事以賛天地之化育也六府三事既治岂一时被其徳哉盖万世永頼禹之功也禹既言九功惟叙九叙惟歌戒之用休董之用威劝之以九歌俾勿壊者谓舜当戒之董之劝之使勿坏也舜于是称美其功言汝之功虽万世亦将頼之予其可不尽儆戒之意哉观箕子以此言演为九畴而其书谓之洪范者大法也谓万世帝王治天下之大法举不出于此书以洪范之书观之则谓大禹之功万世永頼时乃功者岂溢美也哉
　　帝曰格汝禹朕宅帝位三十有三载耄期倦于勤汝惟不怠緫朕师
　　此言舜将禅位于禹之事格汝禹者犹言格汝舜也朕宅帝位三十有三载言舜自格于文祖践天子之位至是盖三十有三年矣礼记曰八十九十曰耄百年曰期颐舜生三十徴庸三十在位并尧之丧而数之其即位也盖年六十有三至是年九十六矣其年在于耄期之间则方厌倦于万机之务矣盖言禹当不懈其位以緫朕之众盖将使之代己緫揽万机之政也传曰老将昬而耄及之言老则昬昬则耄也舜年九十六禅位于禹当其未禅也盖犹朝诸侯廵狩方岳緫揽万机之务及其既禅也天下之大事犹所关及命禹徂征敷文徳舞干羽格有苖皆舜之所有事也虽及耄期之年而其徳不昬此圣人之所以为圣人也
　　禹曰朕徳罔克民不依臯陶迈种徳徳乃降黎民怀之自朕徳罔克以下正如舜典所谓舜让于徳弗嗣也典谟所载其文简其事备盖其为体或详于此而略于彼或略于此而详于彼以互相发明如舜终于文祖而下则言在璿玑玉衡以齐七政至告祭于上帝百神觐诸侯廵狩方岳之事无所不载而禹受终于神宗之下则惟记一言曰率百官若帝之初观此则在璿玑玉衡以下不言而可见矣舜禅位于禹禹让于臯陶舜不从其让而更授禹禹又辞让至于再三然后受命于神宗其载之详如此至于尧之授舜则惟记以一言曰舜让于徳弗嗣观此则知舜之让也亦将有所荅问辞逊若禹之于舜也典谟所载其辞不费类皆如此朕徳罔克者禹谓己之不徳民之所不从臯陶逺迈其徳其徳下洽于民而民怀之禹自以为不若皐陶也徳必称其迈种者苏氏曰种徳如农夫之种殖也众人之种其徳也近朝种而暮收则其报也亦狭矣皐陶之种其徳也造次颠沛未甞不在于徳而不求其报也及其充溢而不已则沛然下及于民而民懐之此説尽之矣汉于定国父于公其闾门坏父老方共治之于公曰少髙大门闾令容驷车我治狱多隂徳子孙当有兴者夫于公治狱无所寃信有隂徳矣然而遂髙大门闾以望子孙之兴则知未能无利之之心非所谓迈种徳也臯陶之作士刑期于无刑民协于中其徳可谓大矣不期其报而民自归之此其所以为难禹让于徳无以易臯陶矣
　　帝念哉念兹在兹释兹在兹名言兹在兹允出兹在兹惟帝念功
　　言帝之所当念也念兹在兹释兹在兹名言兹在兹允出兹在兹薛氏以系于皐陶迈种徳之言而为之説曰念兹者固在兹矣及其念之至也则虽释而不念亦未甞不在兹也其始也念仁而仁念义而义及其至也不念而自仁义也是谓念兹在兹释兹在兹名言者其辞命也允出者其情实也名之以仁固仁矣名之以义固义矣是谓名言兹在兹及其至也不待名言而情实皆仁义也是谓允出兹在兹禹既以是称皐陶之徳因以是敎舜也曰迈徳者其徳不可以一　一数也念之而已念之至者念与不念未甞不在德也其外之辞命其中之情实皆徳也而徳不可胜用矣薛氏此言其论念释名言允出在兹之义可谓曲当其理然上文曰帝念哉下文曰惟帝念功皆是禹让于皐陶之意因以教舜而念哉念功皆为念徳则是此乃禹称皐陶之徳殊不见其让于皐陶之意与上文朕徳罔克文势不相接故薛氏说虽善而非书之意也孔氏王氏皆以此为让于皐陶其説是也然而意亦未顺予窃谓禹之让于皐陶也盖以谓我之心念其可以受帝之禅者惟在于皐陶舍皐陶之外而求之余人亦无及于皐陶者则可以受帝之禅者亦惟在臯陶故名言于口以为在皐陶允出于心亦以为在皐陶谓己之反覆而思之卒无有以易皐陶者犹下文舜谓禹曰毋惟汝谐是也惟帝念功者言皐陶之徳见于功者帝之所当念而可禅以位也
