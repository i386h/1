<!-- { "loadSidebar": true } -->
　　中庸曰惟天下至诚为能尽其性能尽其性则能尽人之性能尽人之性则能尽物之性能尽物之性则可以賛天地之化育可以賛天地之化育则可以与天地参矣洪范之书箕子为武王陈治天下之大法其本自于天下之至诚以尽其性而其极至于賛天地之化育以与天地参盖天地与人一气耳作于此必有騐于彼天地造化之密移虽运于无声无臭之际而原其得失休咎之应则实繋于人君心术之间其应如响之于声影之于形盖自然而然者故此篇论人君所以尽夫天命之性者必其貌言视聼思之用见于肃乂哲谋圣然后可以践形以为賛化育之本由此举而措之施于有政至于五纪协皇极建三徳乂稽疑明夫人君所以推其五事之成徳以治天下国家者可谓曲尽其道矣然犹以为未也则又以夫天地隂阳之运见于雨旸燠寒之序与夫歳月日时之垂象者以騐夫已之休咎行有不得者皆反求诸己随其所感而省躬脩徳焉如此则賛天地之化育以与参者于是为至故次八曰庶徴之騐也盖至是而后可以騐其休咎以知其得失也其曰庶徴者以其所騐者众既候于雨旸燠寒风之气又以省夫歳月日时之垂象无所不騐难以数举也念用者反求诸己之谓也刘执中曰天地之于物也能生之而莫能终而遂其性也能终而遂其性者圣人也天地之于人也能生之而莫能化而一于善也能化而一于善者圣人也非圣人则不能成天地造化之功非天地则不能成圣人皇极之治其道相参矣其能相须矣其力相敌矣故曰三才也此说为善盖欲知圣人所以成位于天地之间而为三才者必此焉观之苟非上下与天地同流其何以为圣人之治哉八庶徴者在九畴之序为八其畴曰庶徴自曰雨至则以风雨皆念用庶徴之事也曰雨至曰风者隂阳之气运于天地之间往来相荡屈伸相感有此五者之变雨与晹对寒与燠对风行于四者之间皆天地之所以化育万物者也曰时者先儒以谓五者各以其时诸儒多从此说然有可疑者箕子之陈庶徴列雨晹燠寒风于上而言五者来备各以其序一极备凶一极无凶于下又为之申言休咎之徴不当于其中间又赘以曰时二字与五者并列而为六也蔡元度曰时者歳月日之时也此说为优盖谓之庶徴则以其验之者不一而足也雨晹燠寒风者验之于隂阳之气也歳月日时者验之于隂阳之象也验其气于冥冥之中验其象于昭昭之际然后天地之化育无所逃于鉴察之内而裁成辅相之功可得而成也故自五者来备而下所以申言曰雨曰晹曰燠曰寒曰风之义也曰王省惟歳而下所以申言曰时之义也五者来备各以其序庶草蕃庑言雨晹燠寒风之五者各以时至无过无不及各得其多寡先后之序则万物皆遂其性虽庶草亦且蕃庑也万物皆遂其性而特言庶草蕃庑者王氏曰庶草者物之尤微而莫飬又不知自飬也而犹蕃庑则万物得其飬皆可知也此说为善一极备凶一极无凶者此五者之气苟不得其序而为过不及焉皆凶之道也王氏曰雨极备则为常雨晹极备则为常晹风极备则为常风燠极无则为常寒寒极无则为常燠此饥馑疫疠之所由作也故曰凶此说亦善盖年谷之丰凶国用之虚实民力之纾急国势之安危必自夫五者之中节与不中节此五者中节而无过不及则是五福之徴此五者不中节而有己甚则是六极之徴此诚人主之所当念也然人君所以念此者亦岂可以它求哉惟求之于吾身而已矣盖天地与人一气耳作于此者必有騐于彼人为天地之心吾身之所以貌言视聼思作用于酬酢万变之间者皆天地之运动也其有得天而天地之气应者其体自尔非由外而至也故雨晹燠寒风之来备而各以其序非此五者自能顺序也是人君之休徴也其至于一极备凶一极无凶亦非其自尔也是人君之咎徴也休咎在此而其验在彼人君之所念惟在于此故此畴既言此五者之徴有吉有凶而遂言其所以致之者并与夫休咎之徴以见五事之有得有失其验如此也曰休徴者五事皆得积而为休曰肃乂哲谋圣者其休之致时雨至时风休之徴也气之相感召各以其类云从龙风从虎阳燧取火于日方诸取水于月自然而然非由或使也人为之五事与隂阳之五气实相须而行君之貌恭而至于作肃则恭之徳成矣故时雨顺之君之言从而至于作乂则从之徳成矣故时晹顺之君之视明而至于作哲则明之徳成矣故时燠顺之君之聼聦而至于作谋则聼之徳成矣故时寒顺之君之思睿而至于作圣则思之徳成矣故时风顺之肃之于雨乂之于旸哲之于燠谋之于寒圣之于风各以其类相感召者也人君之所以賛天地之化育至于皇极建三徳乂稽疑明则夫隂阳二气见于雨晹燠寒风者各以其时所着见者无非休徴也然圣人虽有召和致祥之道可以取必于隂阳之不乖者而其所以警戒脩省之心则不可忘也故治不忘乱安不忘危推之于隂阳之气则和不忘乖祥不忘异是以其所念者不独休徴而又有咎徴焉隂阳之气一失其和则反身自省曰是吾之咎也故蚤夜以思去其所以咎而反之于休则其徴莫不各以其序矣故五者之咎虽圣人之所必无而其徴则不可不以之省也咎徴者反于休者也貌之不恭其甚则为狂狂者肃之反也故常雨顺之言之不从其甚则为僭僭者乂之反也故常旸顺之视之不明其甚则为豫豫者哲之反也故常燠顺之聼之不聦其甚则为急急者谋之反也故常寒顺之思之不睿其甚则为防防者圣之反也故常风顺之狂僭豫急防其于常雨常旸之类亦各以其类相感召者也王氏曰降而万物恱者肃也故若时雨然外而万物理者乂也故若时晹然哲者阳也故若时燠然谋者隂也故若时寒然其思心无所不通以济四者之善者圣也故若时风然狂则荡故常雨若僭则亢故常旸若豫则解缓故常燠若急则缩栗故常寒若冥其思心无所不入以济四者之恶者防也故常风若此其论五事之与五气各有其类则诚有此理但以若训似而谓君子之于人也固当思其贤而以其不肖者为戒况天者固人君之所当取象也则质诸彼以騐此固其宜也此则殊失庶徴本畴之义夫谓之庶徴者谓人君以一己之得失騐之于天苟以若为似谓雨旸燠寒风皆人君所取象以正五事则是箕子设此一畴但为五事笺注耳其何以为庶徴乎某窃以谓五事之与五气各以类相感当从王氏之说而若字则当从先儒训顺盖事之得失动于此则气顺于彼乐记曰凡奸声感人而逆气应之正声感人而顺气应之此若字当与乐记应字同义此其所以为徴也五事之与五气虽各以其类应然圣人之脩五事以为参天地賛化育之本者又岂务为表襮之饰以彊之于其外哉其肃乂哲谋圣盖根于天命之性出于所固有之物则其充实辉光之睟然见于面盎于背施于四体四体不言而喻此其所以通乎神明光于四海所过者化所存者神而上下与天地同流也非天下之至诚固不足以与此汉儒不知夫圣人所以念用庶徴者必有其本徒见洪范之书有肃时雨若乂时晹若之类则谓貌言视聼思果足以致五气之顺序故其为说则以谓貌之不恭是谓不肃厥咎狂厥罚常雨时则有服妖孽鸡祸下体生上之疴青眚青祥言之不从是谓不乂厥咎僭厥罚常旸时则有巨妖介虫之孽犬祸口舌之疴白眚青祥以至视也聼也思也皆然且以春秋及汉之时灾异之变附防而为之说其大意则以谓人君欲戒谨恐惧以荅天变惟自省于五事以类求天意而已故雨不时则脩貌旸不时则脩言燠不时则脩视寒不时则脩聼风不时则脩思随其隂阳之变而思所以应之其说苛细薄浇尤为穿凿甚矣汉儒不揣其本而徒齐其末也夫应天以实不以文所谓实者何至诚之谓所谓文者不必牺牲玉帛凡有所修饰于外者皆文也今言灾异之应不言于至诚而徒谓修五事以应天为可以达上穹之意此则肤浅之论其末流遂至于矫诬上天而为王莽之所为海内涂炭历数千年而不能定此盖应天不以实之弊也故张晦之廷评深辟其非以谓仲尼没微言絶学者殊涂异轨各骋智辩历春秋逮战国秦汉之世天地日月星辰多灾变而兴妖是故学洪范及春秋者以言灾异多为能班固述五行志何休注公羊春秋凡灾异之起又以时事配之多非其义皆失圣人之意夫洪范九畴其始也言五行之常性其中也言政教之常道其末也言五福六极之常理学者宜先通政敎之得失则五福六极各知其所自矣知五福六极之所自则五行之变动自可推其类而察焉政敎者本也灾异者末也学本而不学末斯可矣学末而不学本不可也此说可谓尽之矣而刘执中又因其说而申之曰一徳正于中则五事治之于外一气正于中则五气顺之于时以形而言之则各宜类举圣人观之所以念己政之得失也以徳而召则不可以形拘圣人行之所以应天道以渊黙也汉儒于雨不时若则弃徳而修貌旸不时若则舍心而求言其失不已逺乎其惑不已甚乎此圣人所以正皇极于五事之先调元气于日时之始者为得其本也则念其政敎之得失不可以外于形矣求其应之本原不可以失乎徳矣此说尤为详明
　　曰王省惟歳卿士惟月师尹惟日歳月日时无易百谷用成乂用明俊民用章家用平康日月歳时既易百谷用不成乂用昬不明俊民用微家用不宁庶民惟星星有好风星有好雨日月之行则有冬有夏月之从星则以风雨
