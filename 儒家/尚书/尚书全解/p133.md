<!-- { "loadSidebar": true } -->
　　唐孔氏曰发首至百尹御事叙王以病召臣为发言之端自王曰至冒贡于非几是顾命之辞兹既受命还至立于侧阶言命后王崩欲宣王命布陈仪衞之事也自王麻冕以下叙康王受命之事盖成王既以疾病危困之故并召羣臣属以幼孤及王既崩乃辅翼嗣子而立之以成王之所以命羣臣者而传之康王故布陈其仪衞以为国之光华亦以为备也缀衣幄帐也周礼注曰四合象宫室曰幄王所居之帐也曰缀衣者连缀为之也下文曰狄设黼扆缀衣是王之座必有黼扆缀衣则设于黼扆之上庭者路寝之庭也成王之命羣臣以受遗托孤之事在此缀衣之坐既毕则反于寝处故羣臣既受命而还则彻去幄帐置于路寝之庭将为死备也仲桓南宫毛二臣也齐侯吕伋太公之子丁公是时以列侯入为天子虎贲氏南门路寝之门也王宫乡南故寝门曰南门翼室先儒曰明室路寝盖以翼训明如翼日之翼不如苏氏曰路寝旁左右翼室也成王丧在路寝故子钊庐于翼室其说为善薛愽士亦曰翼室夹室也天子之室有左右房成王以命羣臣之明日乙丑而崩则召公以冢宰摄政百官緫已以听焉故即以王崩之日命二臣于吕伋之处取二干戈而持之以统率百虎贲逆太子于路寝之外而入立之以为天子延之使入夹室当丧居忧为天下宗主也赵伯循曰公必薨于正寝以就公卿也大位奸之窥也危病邪之伺也若蔽于隐是使小人女子得行其志也故宗嗣素定之兵权散主之闺门严饰之小人女子不尸重任贤良受托鼎足交辅则篡弑之祸曷由而至哉当成王之崩康王之立以召公奭而緫羣臣以齐候吕伋而典禁衞固得其人矣仲桓南宫毛以冢宰之命而后逆太子齐候又以冢宰之任而后授之兵卫则奸邪何自而萌哉成王以乙丑之日崩康王即以乙丑之日立虽縁臣民之心不可旷日无君亦所以杜絶奸邪窥伺之心也康王之为太子盖有年矣天下所共知也虽太子之居有东宫焉及王不怿太子未有不在侧者而其逆之乃在于南门之外者范纯夫内翰曰当是时太子在内特出而迎之所以显之于众也然则古之立君者惟恐众人之不覩而事之不显也何则天子者天下之共主也故当与天下之人戴而君之未有窃取诸宫中而立之出于宦寺妇人之手而可以正天下者也顾命之书所以为万世帝王之法也其言甚善盖特出而迎之则非所谓蔽于隐者也观东汉自孝殇以降国嗣之立非出于外戚则出于宦官唐自穆宗以来八世而为宦官立者七君盖其本乃自于人君欲其身永享天禄惟恐不久故以继嗣为不祥之事而深讳之一旦仓卒之际夜半禁中出半纸以某人为嗣则羣臣皆拱手而待命谁敢违者亦有虽有嫡嗣而不能以属于大臣仓卒之际废立纷然者观诸此然后知顾命之书是诚万世帝王之法者矣其逆之以二干戈百虎贲者所以卫太子也国有大变非常之事不可以不前备也左传曰文公之入也无卫故有吕却之难则逆太子其可以无备哉丁卯者乙丑之后二日也命者亦是太保之命也先儒以作册者命史盖以周礼内史掌册命故也成王将崩之言特宣之于口未有册书将传之于康王故作册以纪其言而授之也说文曰册符命也诸侯进受于王也象其札一长一短中有二编之形如成王之命周公后康王之命毕公保厘东郊皆作册是也此将以其父之命传之其子故亦作册也册度者作册自有法度也越七日自丁卯至癸酉为七也郑康成谓癸酉为大敛之明日盖以大夫以上殡敛皆以死日之来日数天子七日而殡于死日为八日故以癸酉为殡之明日唐孔氏则谓王崩九日始传顾命不知其所由召公以方伯为太保冢宰以相天子故曰伯相须材者先儒曰命士致材木须待以供丧用即檀弓曰虞人致百祀之木可以为棺椁者斩之也狄者下士祭统曰翟乐吏之贱也丧大记曰狄人设阶则翟者贱官丧事所使也扆者尔雅曰牖戸之间谓之扆郭景纯曰防东戸西也礼云斧扆者以其所在处名之盖扆者屏风画为斧文在于戸牖之闲故以为名焉尔雅曰斧谓之黼郭氏曰黼文象斧形因名云考工记曰白与黒谓之黼盖以白黒画斧形于扆也狄之设此亦是伯相命之也唐孔氏曰经于四坐之上言设黼扆缀衣则四坐皆设之也牖闲南向即戸牖之闲戸西牖东也牖说文曰穿壁以木为交防也南向即所谓圣人南面而听天下向明而治也此有四坐牖前南向其一也周礼司几筵凡大朝觐王位设黼依依前南郷设莞筵纷纯加缫席画纯加次席黼纯左右玉几即此坐是也牖前即所谓依前故先儒以此为见羣臣朝觐之坐如明堂位曰天子负斧依南面而立亦此也敷重者天子之席三重诸侯之席再重此敷重者皆敷三重也莞筵缫席次席是三也篾席即次席此特言其上者先儒以篾席为桃枝竹郑康成周礼注以次席为桃枝席有次列成文故知二者也郑氏之解此篾席则又以为析竹之次青者王肃则曰纎蒻苹席也黼纯者先儒谓以白缯黒缯为席之縁郑氏周礼注则以白黒之线缝刺为黼文以縁之也华玉先儒以为彩色郑氏则曰五色玉也仍几者因几也先儒曰因生时几不改作案周礼曰凡吉事变几凶事仍几郑氏则曰吉事王祭宗庙裸于室馈食于堂绎于祊每事易几凶事谓凡奠几朝夕相因丧礼略则又不以为因生时几也以华玉饰仍几即所谓左右玉几也西序东向此又一坐也东序西向此又一坐也尔雅曰东西厢谓之序盖堂之东西厢所以序别内外也西序故东向东序故西向敷重亦三重也牖闲南向之坐见于周礼甚明此三坐虽无所经见其制度亦必然也厎席先儒曰蒻平唐孔氏谓即蒲席王肃亦曰青蒲席郑氏则以为竹席厎致也篾纎致席也缀杂彩也贝者水虫其甲可以饰器物故古者以为货寳尔雅曰余蚳黄白文余泉白黄文郭氏曰余蚳以黄为质白为文点余泉以白为质黄为文点今之紫贝以紫为质黒为文点所谓文者此也盖以此贝为几之饰也丰席先儒以为莞案尔雅曰莞苻离其上蒚郭氏曰今西方人呼蒲为莞蒲用之为席又曰鼠莞郭氏曰亦莞属也可以为席诗曰下莞上簟周礼亦有莞筵王肃亦以丰为莞惟郑氏曰刮冻竹席盖篾厎丰郑氏皆以为竹故也唐孔氏曰凡此诸席非有明文可据各自以意说耳此言尽之画纯盖以彩色画帛以为席縁雕玉者尔雅曰玉谓之雕盖以玉之雕刻为几之饰也先儒以西序东向之坐为旦夕听事之坐东序西向之坐为养国老享羣臣之坐此二坐不若牖闲南向之坐为有所经见郑康成王肃之说亦然盖亦是相传为说也唐孔氏则以燕礼西向养国老享羣臣与燕同旦夕听事重于燕饮而西序在上故以为旦夕听事之坐也西夹即西方房也天子之室有左右房房即室也说文曰房室在旁也以其夹中央之大室故曰夹室盖此坐在西厢夹室之前亦南向笋先儒曰蒻竹案尔雅曰笋竹萌郭氏曰初生者说文曰竹胎盖取笋之皮织以为席纷先儒以为黒绶案周礼亦曰纷纯注曰纷如绶有文而狭者也说文曰黒而有赤色者为故以为黒绶盖以此绶为席之縁也先儒以此坐为亲属私燕之坐亦无所经见唐孔氏以谓夹室是隐映之处又亲属轻于燕享故也惟为亲属私燕之坐故其席之縁则黒绶而已无有缋画彩色之饰其几则髹漆而已无有贝玉之饰也此四坐皆先王平生之所有事者今将传先王之顾命故设之以象其平生然必设四坐者孝子求神非一处不知神之所在于彼乎于此乎此则交于神明之义也
