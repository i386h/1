<!-- { "loadSidebar": true } -->
　　中才之主可与为善亦可与为恶辅之得其人则至于尧舜不难也辅之非其人则至于桀纣不难也周成王中才之主也当防冲之年即天子之位管蔡流言而王有疑周公之心及其感风雷之变然后遇灾而惧深知周公之忠岂非可与为善亦可与为恶乎故虽周召为之辅翼或推或挽使之所言者正言所行者正行无有竒衺之习其徳既成则可以保盈成之业而永享天命然周公之齐百工以辅王而王之所用悉其私人受敎于王者自此而积之则朋党之祸将不可得而遏故惟己聴政以剸裁万几之务苟非周召在其左右将顺其美而正捄其恶则其举措之间或有以召天下之祸不可以天命眷我周家为甚固而可以长保也故周公歴言天命之不可信恐成王之弗克负荷将欲辅成王徳以延周家之命则吾二人不可以一日而去朝廷也是以又言商代之臣与夫我周文武之朝其臣皆与国同其休戚黄发耆艾无有厌斁以明吾二人之当留也保衡即伊尹也于成汤则言伊尹于太甲则言保衡者陈少南曰在成汤则言伊尹而不言保衡至太甲书则曰嗣王不惠于阿衡是阿衡始见于太甲之时矣此说是也郑康成谓伊尹在汤曰阿衡至太甲改曰保衡非也故唐孔氏破之以为太甲云嗣王不惠于阿衡则太甲亦曰阿衡也保衡阿衡一也太甲即位始以是而尊伊尹焉伊陟伊尹之子也逸篇序曰伊陟相太戊是也臣扈臣名也苏氏曰汤既克夏欲迁夏社作臣扈之篇汤享国十三年又七年而太甲立太甲享国三十三年又更四帝乃至太戊而臣扈犹在岂非夀百余嵗哉而陈少南谓汤十三年太甲三十三年沃丁二十九年太庚二十五年小甲十七年雍已十二年然后太戊立自汤胜夏以至太戊立凡一百有三十年矣臣扈在汤胜夏之初年已不知其年若干阅一百有三十又相太戊若干年而能格于上帝乎是必有二臣而名同者也此二说不同而唐孔氏已有此两说曰汤初已有臣扈已为大臣不得至今仍在与伊尹之子同时立功岂二人名同故两字一误也案春秋范武子光辅五君或臣扈事汤而又事太戊案章子平编年通载所记商家太甲以后数君在位之年正与陈少南同而司马迁史记殷本纪其君在位所歴之年未尝载也盖世代辽逺不可得而见则臣扈之或为一人或为二人但其世以是为称亦不可知如诗有家父刺幽王而春秋桓公八年又书天王使家父来聘庄元年有单伯而文十四年又书单伯如齐左氏传桓三年晋有梁宏而僖三十三年又有梁宏此皆歴年之多其为一人为二人不可得而知惟宣十二年楚有屈荡而襄二十五年又有屈荡杜元凯方以为二人盖襄二十五年传曰屈建为令尹屈荡为莫敖宣十二年之屈荡正屈建之祖父而此屈荡与建并列故可以知其为二人也巫咸即逸篇序曰伊陟賛于巫咸是也祖乙者河亶甲之子太戊之孙史记曰祖乙立殷复兴所谓圯于耿者巫贤先儒以为巫咸之子此言在昔成汤既受天之命伐夏以有九有之师时则有伊尹之臣为之佐而格于皇天说命曰昔先正保衡佑我烈祖格于皇天正此是也至太甲之立则伊尹尚为之佐唐孔氏曰伊尹之下言格于皇天保衡之下不言格于皇天从可知也是也太戊之立则有伊陟臣扈为之佐亦格于上帝唐孔氏曰皇天之与上帝俱是天也变其文耳盖天即帝也帝即天也岂有二哉夫天之苍苍在上不可得而名言但自其形体而言则谓之天自其主宰而言则谓之帝书之言天而又言帝者是错综其文不欲重言之耳既于伊尹曰格于皇天不可又于伊陟臣扈曰格于皇天故变文言上帝也王氏多以天为道帝为徳谓道至矣则格于皇天徳至矣则格于上帝而说者又于伊尹一人之身而分道与徳其凿甚矣巫咸为太戊之佐则能治王家祖乙之时则有巫贤武丁之时则有甘盘皆其世臣也唐孔氏曰巫咸巫贤甘盘盖功劣于彼三人故无格天之言是也陈先儒以为陈列不若苏氏以为久言此商家之臣率皆惟此辅佐之久以治安有殷故有殷之君以礼终而配天享国久长多歴年所也登遐曰陟所谓惟新陟王是也礼陟犹言得正而毙也惟周公既留召公共政故至成王寝疾被冕服凭玉几以命羣臣属纩之际其言不昧此非以礼陟乎惟此六臣辅政之久故天惟纯一佑命于有殷纯者言其命不贰也则商家之百官族姓及王人之微者实皆秉徳以明恤国家之事至于小臣之在藩屏侯甸者皆得其人况夫奔走执事之人皆得其人可知惟此以徳举而用保乂其君盖大臣者小臣之倡率也大臣辅政之久以保乂有殷故此诸臣无小无大无内无外皆能乂厥辟以此之故故其一人有事于四方则莫不信之若卜筮焉其应之如响也盖久则天天则神故不言而信不怒而威此所以若卜筮罔不是孚此治道之大成也平格指上六臣也言其平治天下以格于天也上惟言伊尹陟臣扈格天此言平格盖举此三人则后三人亦在其中矣言天夀此平格之臣使保乂有殷天夀平格犹所谓愸遗一老也有殷之嗣王纣无平格之臣故天灭之其威可畏今汝召公能长念此以留辅成王则天命坚固而不二其有以治明我新造之邦也武王即位天下未集而崩成主之立方及七年故曰新造邦也召公自周家肇造之初已为太保及其辅翼成王分陜而治始终凡数十年以至受顾命相康王率西方诸侯以朝升降拜揖训告丁宁盖犹康强而未艾也方是时当百余歳矣而其精力若此正所谓天夀平格乃周公告召公以永念之效也割先儒以为割断其义其说不明白王氏以为降割于殷盖由于以宁王为文王故以为降割于殷宁王武王也某于大诰已言之矣苏氏曰天降割丧文王申劝武王之徳而集大命当从此说割与天降割于我家不少延之割同言天既以文王之徳而命之作周文王既死复命武王故曰申也劝武王之徳犹所谓天诱其衷也惟文王之能修治和协此中夏则以有虢叔闳夭散宜生太颠南宫括五人为之佐也此五人盖文王疏附先后奔走御侮之臣故又曰文王若无此五人往来以达文王有常之敎则无有徳下及于国人盖徳虽本于文王而其博施于民则以五臣之力也此五人之在文王亦如商之纯佑亦如商之秉徳又达之使知天威之可畏乃惟是五人昭显文王之徳达之而使显见覆冒于天下既显见覆冒于天下则民必诵而歌舞之天聴自我民聴故闻于上遂代殷以受天命也在武王之世则五人者其一死矣故惟此四人尚廸有禄死者曰不禄此四人犹及于武王之世故曰尚廸有禄先儒以虢叔先死不若康成以为不知谁死为得阙疑之义虢叔者王季之子也文王之弟左氏曰虢仲虢叔王季之穆也此四人后与武王大奉天威尽诛其敌谓伐纣也此四人昭武王之徳亦如文王之廸见冒闻天下大尽称颂武王之徳也于商曰天惟纯佑命则商实百姓王人罔不秉徳明恤小臣屏侯甸矧咸奔走惟兹惟徳称用乂厥辟故于文王但曰亦惟纯佑秉徳于文王曰廸见冒闻于上帝故于武王但曰惟冒正犹舜之廵狩于南曰如岱礼于西曰如初于北曰如西礼则自柴望而下皆行之也禹之摄政言率百官若帝之初则自在璿玑玉衡以下皆举之也此史家叙事省要之体春秋有前目后凡之例亦以此也文武之时其佐命元功多矣独举虢叔以下五人余皆不及岂此五人逮事王季而遂及文武之时邪伊尹之事成汤自为诸侯以至有天下汤崩又事太甲伊陟乃伊尹之子臣扈非汤之旧臣则亦殷家之世臣巫咸巫贤又世为大臣甘盘小乙之旧臣以遗武丁者虢叔以下必其逮事王季以及文武之时此皆世臣旧徳与国同休戚耆艾黄髪无有厌斁者也孟子曰所谓故国者有世臣之谓也有世臣则其为社稷之镇其效可胜言哉惟其所言者皆世臣旧徳故武丁之世不及傅说文武之世不及太公也周公之所以留召公共政者盖以吾二人之在朝廷正如六臣之在殷五臣之在文武也又岂可以舍之而去乎
