<!-- { "loadSidebar": true } -->
　　周官于每篇之首皆曰惟王建国辨方正位体国经野设官分职以爲民极当周公之摄政既以洛水之地居天下之中四方诸侯之朝觐贡赋道里爲均故建以爲都以居九鼎而朝诸侯于此矣当其营洛也召公先至于洛而卜之既得吉卜则经营以攻其位周公续至则逹观之而用书以命庶殷则所谓建国而辨方正位体国经野者是也若夫设官分职则见于此篇焉武王虽灭纣而犹以其故都封纣子武庚则是命未黜也及武庚挟管蔡以叛周公讨而平之犹封微子于宋以存汤之祀而殷之故都无复汤之子孙是谓黜商命也灭淮夷者逸书序所谓成王东伐淮夷遂践奄成王既践奄将迁其君于蒲姑是也武庚之乱淮夷与之同恶及成王既即政而又叛成王以其恃逺不賔故屡叛命既讨平之乃迁其君于中国之地故谓之灭也黜殷命与灭淮夷非一时之事而序连言之者盖周兴于西土而其化自北而南故西南夷最所先服而东夷之服也爲最后观其封建诸侯以太公居齐周公居鲁此二人者亲贤之最而其分土乃在乎青徐之境去周爲最逺者欲以控御东夷故也则是周家之所虑惟在于东夷东夷未平则天下未爲太平官制虽欲董而正之倥偬有所未暇也观武王之封武庚而使三叔监之盖已恐其有不轨之心矣岂得已而封之哉且使天下无变则武庚虽欲举事无由而发不幸武王之即世而成王防冲此武庚之所以借口而反淮夷既未服于周必与之相挻而爲乱周公讨平之矣而犹不悛即政之后又复犯命方其始伐之也犹冀其回心而向善故未迁之及其再乱也则是不可复化矣故必迁之而乃能絶其后患焉既迁之矣则四方无倔强不賔之邦以干天诛天下大定然后可以讲明官制此所以作此篇自黜商命灭淮夷则连言之也先儒所谓事相因是也还归在丰者自灭淮夷而归也丰文王之都故有文王之庙丰镐相去二十五里武王虽迁镐而丰都犹存其在丰而作此篇者陈少南曰发册以告庶官且爲一代之大典故必于丰是也召诰序曰成王在丰欲宅洛邑使召公先相宅盖宅洛者亦是朝廷之大事故至于丰以告庙也抚万邦巡侯甸曽博士以爲抚万邦则其仁足以懐巡侯甸则其智足以察林子和之説又以逺近而分之薛博士又曰若周公之所以抚邦国此之谓抚巡守殷国此之谓巡虽然此一时之事不必若行人之数盖抚万邦则或使人焉然巡侯甸不及其逺则逺者遣人抚之故也曽博士林子和固爲凿矣薛博士以行人之所载爲证所谓抚之巡之虽其字偶合然非书之本意盖书之本意只言成王抚安万国而巡守之也不可对説对説则凿矣万邦者緫言其多也如左传曰禹合诸侯于涂山执玉帛者万国亦是举其大数郑氏引益稷州十有二师之言以爲每一师领百国州十有二师每州千二百国畿外八州緫九千六百国其余四百国在畿内此毋乃泥乎言万国则必计之以爲诚有此数如言兆民万民亦将计之可乎诸家之説盖泥于万邦侯甸之言则以爲或逺或近盖此言抚万邦巡侯甸正犹易言建万国亲诸侯云尔不必分也庭直也师直为壮曲为老彼既不直则我伐之也为有名故四征之而可以绥兆民也盖王之君万邦而抚之也必以时廵守而廵之也则择其不庭而讨之既讨之矣则兆民得以安堵故曰绥厥兆民说者亦多以此两句对说亦非自此抚万邦而下皆是指伐淮夷事唐孔氏曰此言廵行天下其实只廵向淮夷之道所过之诸侯尔未是用四仲之月大廵守也以抚诸侯廵守是天子之大事因即大言之尔惟伐淮夷非四征也言四征亦是大言之尔是也侯甸即下六服是也言侯甸者略言之耳上下互言也当成王之时六合为周声教所暨率皆臣服独淮夷未平尔淮夷未平则当时六服之君固虽洗心涤虑以奉承天子之德而行之然谓之莫不承德则不可也惟灭淮夷而迁以化之则是莫不承德矣如舜之世声教所暨迄于四海惟三苖不服必至于苖民之格然后为至治也周官有九服而中国五康诰曰侯甸男邦采衞是也此言六者王氏以为近中国之夷狄意谓并蛮服数之唐孔氏亦以六服不数夷镇藩与之同苏氏则曰禹贡五服通畿内周五服在王畿千里之外并畿内为六服夫禹之畿内谓之甸服故可以服言之周之王畿在九服之外不名曰服安得谓之六服乎观大行人载侯服歳一见自此降杀至于要服六歳一见要服即蛮服也注曰此六服去王畿三千里五服相距方七千里公侯伯子男封焉至于夷服镇服蕃服则总言曰九州之外谓之蕃国世一见正此所谓六服盖指九州之内也王氏谓近中国之夷狄承德则国家闲暇可以脩政刑之时此盖强为之说也宗周镐京也毕命曰王朝歩自宗周至于丰则宗周非丰矣序曰还归在丰而此曰归于宗周故多异说薛博士以宗周即丰非也唐孔氏则曰周为天下所宗王都所在皆得称之故丰镐与洛邑皆名宗周不如陈少南曰史言归于宗周董正治官是归镐京审订官号而正之者也序言还归在丰作周官是官号已正发册以告之之时也治官者凡治事之官也董督也督正也循名责实之谓也若者发语之辞若昔犹曰在昔也言昔之有大猷所以制治于未乱保邦于未危者也即下文唐虞稽古而下是也盖治乱安危之势相为消长若循环然乱而制之不若未乱而制之为愈也将危而保之不若未危而保之为愈也或曰奔垒之车沈流之航可乎曰否或曰焉用智曰用智于未奔沈故必制于未乱保于未危而后为古之大猷也唐虞之建官惟百夏商之官倍所谓大猷庶政惟和万国咸宁亦克用乂所谓制治于未乱保邦于未危也先儒以若训顺言当顺古大道此言若昔正吕刑言若古有训以若昔大猷为顺古大道则可以制治于未乱保邦于未危尚可为说吕刑言若古有训而下文曰蚩尤惟始作乱亦以为顺古之训可乎唐虞之建官止于百数而其建之也盖考古之制斟酌其宜而为之在内之官则有百揆及四岳在外之官则有州牧及侯伯百揆者揆度百事之职犹后世之宰相也尧之世盖舜为之舜既受禅则禹代为之焉四岳者汉孔氏曰即上羲和之四子分掌四岳之诸侯故称焉案国语以四岳为四伯盖各为一方以总诸侯诸侯来朝则率其方之诸侯以见于天子天子廵守则亦率其诸侯以见于方岳之下舜典云既月乃日觐四岳羣牧班瑞于羣后歳二月东廵守至于岱宗肆觐东后五月南廵守至于南岳如岱礼八月西廵守至于西岳如初十有一月朔廵守至于北岳如西礼孔氏之言盖本于此州牧者所谓十有二牧也侯伯者侯也伯也盖言诸侯也诸侯而言侯伯者犹六服而言侯甸也侯伯各以其州而属所牧州牧各率其方之诸侯而属于四岳四岳而下则百揆兼緫之也四岳虽掌四方之诸侯然其职任则在于内也国以有政而理政以有人而治故建官惟百则庶政惟和庶政和则万国宁也夏商官倍盖二百也亦克用乂盖庶政亦和而万国亦宁史省文也亦者因前之辞不惟其官者言明王之立政不徒多其官而惟在于其人之如何也夫唐虞百夏商倍周三百六十其多寡如此之不同盖其人才自有优劣若唐虞之世百人足以致治至夏商之天下亦唐虞之天下也然非倍官则不可以为治周之天下亦夏商之天下也而其官之数遂至于三百六十盖周之三百六十仅足以比夏商之倍夏商之倍仅足以当唐虞之百故曰不惟其官惟其人也夫周之官既多于夏商而尤多于唐虞盖以其人才之不若既人才之不若则虽其官数之盛而其治效亦将有所不如矣故今我虽小子致敬而勤于德力行而不怠朝夕之间惟恐不及仰是前代而顺之以之而训迪厥官也成王之夙夜不逮仰惟前代时若此正如顔子之瞻之在前忽焉在后夫子循循然善诱人博我以文约我以礼欲罢不能既竭吾才如有所立卓尔虽欲从之末由也已虽自知其不及而其战战兢兢之心未尝少怠也董正者立太师太傅以下是也训迪者凡我有官君子以下是也董正之而后训迪之也观立政之篇周公以成王即政之初选用人才之始而邪正两途自此分故谆谆以用人为戒今观此篇成王知夫人才之不如前代故建官虽多而惟恐其不及既董正之而又训迪之则孰有瘝官旷职者哉于此不独见成王之贤亦足以见周公启沃之有素也
　　立太师太傅太保兹惟三公论道经邦燮理隂阳官不必备惟其人少师少傅少保曰三孤贰公弘化寅亮天地弼予一人冢宰掌邦治统百官均四海司徒掌邦教敷五典扰兆民宗伯掌邦礼治神人和上下司马掌邦政统六师平邦国司寇掌邦禁诘奸慝刑暴乱司空掌邦土居四民时地利六卿分职各率其属以倡九牧阜成兆民六年五服一朝又六年王乃时巡考制度于四岳诸侯各朝于方岳大明黜陟
