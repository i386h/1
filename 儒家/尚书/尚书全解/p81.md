<!-- { "loadSidebar": true } -->
　　圣人之治天下既以皇极经纶天下之大经又济以三徳以宰制天下之大权经权两尽则是圣人之所以尽性践形者足以措之事业体用于是备矣故其至诚之所感召幽可格于天地鬼神明可信于卿士庶民欲有谋焉则其吉凶从违之际以之决嫌疑定犹豫其应也如响无有毫厘眇忽之差故彞伦之叙必有稽疑继于皇极三徳之后者盖所以尽夫幽明之情者也经权既尽又能以稽疑尽夫幽明之情则人君之能事毕矣然后天地之化育可得而賛矣七稽疑在九畴之序为七其畴曰稽疑自择建立卜筮人至用作凶此皆稽疑之事也择建立卜筮者孔氏曰曰卜蓍曰筮考正疑事当选择知卜筮人而建立之乃命卜筮者孔氏曰建立其人命以其职此说是也苏氏曰卜筮必命此人不使不立者占也此说亦是盖如周礼春官太卜掌三兆三易之法卜师掌开之四兆人掌六之属菙氏掌共燋契以待事占人掌占皆是所择以建立其官而命以卜筮之职者也故春秋之时卜徒父史墨之类皆是逐国建立之官则命以卜筮非所建立之人则不得卜筮古之制也郑康成王子雍皆以建立为二言谓将攷疑事选择可立者立为卜筮人其意以建字为可立之人立字为立之亦不必如此说既谓之择则固是择其可立者矣盖经文固多义同而重言之者不必尽求其义如日严只敬勤劳王家之类岂必字字而为之说而王氏诸家又以为有所选用谓之择有所创立谓之建周官太卜所谓凡国大贞卜立君卜大封者所谓建也大祭祀国大迁大师所谓择也其说亦颇烦碎不如先儒之简易也曰雨曰霁曰防曰驿曰克曰贞曰悔此则卜筮之目也洪范所叙之目其体有三九畴以序言其始终先后各有定体而不可易故自一至于九列九畴之目而必加初次于其上以明其序之先后当如是也五行五事八政五纪三徳五福六极此则皆其每畴之名各有定数故于每畴之下必以一曰二曰言之者明其数之如此也然其先后之次不必以序言之故不加初次于其上至于稽疑庶徴所列卜筮休徴咎徴之目则非其畴之本数故但以曰言之而不加一二三四五于其上此其立言之体也卜者鑚而卜必视其兆之形其形兆有霏霏如雨者谓之雨有如雨止舒豁者谓之霁防隂闇驿气络驿不连属克兆相交错筮者揲蓍而筮之也必筭其蓍防所以遇之卦其始揲所成为下体是为内卦内卦为贞其再揲所成为上体谓之外卦外卦为悔所以内卦为贞外卦为悔者案春秋左传僖十五年秦伯伐晋卜徒父筮之其卦遇蛊蛊卦巽上艮下说卦云巽为风艮为山故其占曰蛊之贞风也其悔山也以是知内卦为贞外卦为悔也其所以谓之贞悔者唐孔氏曰贞正也言下体是其正郑康成云悔之言晦晦犹终也晦是月之终故以为终言上体是其终也王氏曰贞者静而正故内卦曰贞悔者动而过故外卦曰悔动乎外岂皆有悔哉而以外卦为悔者悔生乎动故也以此二说观之则王氏之说为胜然未必是古人意如此也苏氏曰其谓之贞悔者古语如此莫知其训也此说深得古人多闻阙疑之义盖古人之所以命名者要之徒取此字以志此名不必尽求其义如必尽求其义则班孟坚于十二支十干十二律之名皆曲为之说其乖戾者多矣凡七卜五占用二者此非本畴之名有此数故先列其目于上然后緫其数于下谓凡此稽疑之法有七卜之占居其五雨霁防驿克也蓍之占居其二贞悔是也卜五占用二者王子雍云卜五者筮短长故卜多而筮少此说是也易之繋曰以卜筮者尚其占则卜其占也下文言三人占则从二人是亦緫卜筮而言之然以卜五对占用二则占为指筮而言盖可见矣衍忒之义说者不同汉孔氏无说疑有脱漏郑康成以属于上文谓卜五占用为断句二衍忒为贞悔也断用从上句而以衍忒为指筮事王子雍则以为占用二者以贞悔占六爻衍忒者当推衍其爻义以极其意唐孔氏引此两家之说以谓当如王解而又谓其衍忒宜緫谓卜筮皆当衍其义极其变非独筮衍而卜否也苏氏曰卦之不变者占卦而不占爻故用贞悔占其变者则止以所变之爻占之其说则近于王子雍刘执中以谓卜五占二者可以推衍其义以知差忒然后凶祸得以预防悔吝得以先备其说则近于唐孔氏而王荆公之说则又谓衍者吉之谓也忒者凶之谓也吉言衍则凶之为耗可知也凶言忒则吉之为当可知也忒也当也言乎其位衍也耗也言乎其数夫物有吉凶以其位与数而已六五阳位矣其为九四所难者数不足故也九四得数矣其为六五所制者位不当故也数衍而位当者吉数耗而位忒者凶此天地之道隂阳之义其说比之诸家最为详悉而范纯夫亦用此说以谓衍则有余忒则不当卜筮衍则吉忒则凶凡阳道常饶其数竒故九为阳隂道常乏其数偶故六为隂以六对九为衍以九对六为耗阳君道隂臣位以偶居竒则尊制卑为当以隂居阳则下僭上为忒君子以之占其吉凶矣如宋伐郑晋赵鞅卜救郑遇水适火而占者曰利用伐姜不利于商盖盈水名也子水位也水数阳火数隂以水攻水则数耗而位不当矣故伐商不利炎帝为火师姜姓其后也以水制火则数衍而位当矣故伐姜则利卜之可以占用衍忒如此又如陈侯之用周史卜筮遇观之比而知其国昌即其卦以视之其爻九五而六四阳居隂而以九制六岂非位当而数衍乎晋献公筮嫁伯姬于秦遇归妹之睽而知其不吉即其卦以观之其爻六五而九四隂居阳位而以六制九岂非位忒而数耗乎筮之可以占用衍忒如此范氏此说盖本于王氏而増广之虽用此说而又曰一云衍推也忒变也卜卦有疑则推其所变之卦此又近于先儒之说要之此二说虽皆可通然先儒以忒训变王氏以衍为吉忒为凶皆未免于为附防不如且从刘执中之说以谓推衍其义以知差忒为平直而不费辞也立时人作卜筮谓立是卜筮之人使为卜筮之事三人占则从二人之言谓卜筮俱立此三人也周官太卜掌三兆之法一曰玉兆二曰瓦兆三曰原兆掌三易之法一曰连山二曰归藏三曰周易是卜筮俱有三法将以卜筮而并建三人使各以其法占之而视其吉凶多寡以为从违者也案仪礼士防礼云凡卜日卜人先奠西垫上有席楚焞置于燋在东族长涖卜宗人立于门西占者三人在其南以是知古者将卜必立三人也刘执中云九畴者夏书也周未受命岂有三代占筮之人乎君也卿士也庶民也三人占之当从众矣此说非也古之论三兆三易不得以为夏商周也杜子春曰玉兆帝颛顼之兆瓦兆帝尧之兆原兆周之兆连山伏羲之易归藏黄帝之易周易神农之易要之此三兆三易盖自有卜筮以来相传有三法故其所占必历三人不可改也君也卿也士庶民也虽下有谋及之文而又在卜筮之外此文正指卜筮而言以是为说固不可也故不如先儒为有所据自择建立卜筮人至三人占则从二人之言所以立卜筮之法也尽矣继之以汝则有大疑至谋及卜筮此则所谓稽疑以尽夫幽明之情者也易曰天地设位圣人成能人谋鬼谋百姓与能圣人所以成能于天地之间者非独任一己之聦明智虑以任天下之事也其要在于人谋鬼谋无所不尽以通幽明之情而尽圣人之能事则天地之化育不难于賛矣汝则有大疑若周官所谓凡国大贞卜立君大封则皆国之大事而未决者必先谋之于乃心又谋之于卿士又谋之于庶人人情既尽又谋之于卜筮以尽鬼神之情者也汝则从之是之谓大同此则人谋鬼谋无所不尽若舜之禅位于禹朕志先定询谋佥同鬼神其依筮协从是也吕吉甫曰是非之心人皆有之人心不同如其面焉其或从或违各任所见岂能令人之皆同哉灵而为人者犹不可令况物之愚乎今也筮与夫卿士庶民皆协于己而从焉则能合众异而为同此所以为大同也盖礼义人心之所同圣人举事若当于礼义则幽必神与之明必人与之此所以皆从而无异焉若此者岂是人之所能哉天实使之也天之于君非徒使幽明协从而已必有吉祥善事保其终以及其子孙此身康彊而子孙逄吉也此说为尽盖圣人之所以通夫幽明之情者其本于至诚之一徳则其福禄之来至于干禄百福子孙千亿穆穆皇皇宜君宜王此必至之理也如周成王定鼎于郏鄏卜世三十卜年七百后世享年之久卒知所卜之期盖其幽明之情既尽则其受命也如响非自外来也如鲁之南蒯将叛筮之遇坤之比曰黄裳元吉以为大吉示子服惠伯惠伯曰忠信之事则可不然必败外内倡和为忠率事以信为共供飬三徳为善非此三者弗当又曰参成可筮犹有阙也筮虽吉未也盖卜筮者天之所示也必人事尽然后可以求之天命天命人事无异致故也故洪范之为书必先于皇极建三徳乂然后谋及乃心谋及卿士谋及庶人以尽人谋而断之以卜筮故其筮协从而大同身其康彊子孙其逢吉诚以人事既尽然后天命可得而保也苟惟人事之不恤而惟卜筮之是从以决大疑则如南蒯之占虽得文王之兆犹无益也是以稽疑之占虽以人谋鬼谋无所不协为至然必在于皇极三徳之后不可骤而语也汝则从至用作凶此圣人之用稽疑虽以人谋鬼谋无不协为至然而所以酬酢天下之万务泛应曲当纷至沓来安能必其皆从而无违哉故有从违之不同则其要在于至诚渊通黙契于天地鬼神之徳而惟卜筮之是决以定天下之事业以断天下之疑故虽或从或违而在我者无所不获其吉也汝则从至卿士逆吉盖人谋虽有不协然考之筮则皆有从之吉以是而举事虽未若大同之吉然其为神明之所辅相不失其为吉也汝则从至作外凶此则人谋有不协而卜筮有从违之不同者则不可以举事于外兴大众动大役也然其从则其作内事若祭祀冠昬之类也不失其为吉也筮共违于人用静吉用作凶此则卜筮皆违是天地鬼神之意不意其有所举动也审矣虽内事亦不可以有作也故惟安以守常则吉动而有作则凶凡此数端皆圣人尽乎幽明之情以酬酢天下之势欲审于消息盈虚之数自求多福以逺于悔吝之咎故虽人谋鬼谋或从或违皆不失其吉也其所以致吉之道或作或止或动或静惟以取信于卜筮岂圣人为是明鬼尚怪求之于茫昧之中哉盖其正心诚意以脩其身既尽于此则夫天人之际应之者如影响盖有不期然而然者故疑而筮之则弗非也日而行事则必践之以败腐草而断天下之疑而吾无所惑者焉所可信者在吾心之至诚耳如其不然则是巫觋之一技耳何足尚哉
　　八庶徴曰雨曰旸曰燠曰寒曰风曰时五者来备各以其叙庶草蕃庑一极备凶一极无凶曰休徴曰肃时雨若曰乂时旸若曰哲时燠若曰谋时寒若曰圣时风若曰咎徴曰狂恒雨若曰僭恒旸若曰豫恒燠若曰急恒寒若曰防恒风若
