<!-- { "loadSidebar": true } -->
　　成王之命羣臣以受遗托孤之事盖惧夫康王以幼冲之资不克负荷欲羣臣辅翼賛襄以济于艰难康王既受顾命矣则始居天子之位羣臣进戒于王而王申诰于诸侯与之正始而后居防此篇之所以作也盖成王之顾命欲康王之率循大卞以爕和天下此羣臣之所以进戒于王欲羣臣敬保元子钊济于艰难此康王所以申诰于诸侯古者天子始受命以奄宅四海则诸侯各率其职奉朝会于天子之都以致礼于新君所以正始也舜禹之受禅既祭告于天地宗庙山川百神矣于是辑五瑞日觐四岳羣牧班瑞于羣后汤之克夏武王之克商其反国也则庻邦冡君率职而受命王于是有以告戒之汤诰武成是也舜禹以揖逊而得天下汤武以征伐而得天下其始受命固不可以不正其始若夫康王继世而立而其始亦不可不正賔称奉圭兼币曰一二臣衞敢执壌奠此即舜禹之辑五瑞日觐四岳羣牧也王若曰庻邦侯甸男衞惟予一人钊报诰此即汤诰之嗟尔万方有众武成之王若曰呜呼羣后也成王以乙丑之日崩其传命也以癸酉之日而邦君与焉不应诸侯闻康王之立而辐凑王都如此之速苏氏谓成王之疾乆矣此诸侯来问王疾者欤案顾命之序曰成王将崩命召公毕公率诸侯相康王则成王之大渐而托羣臣以幼孤诸侯盖以预于受命矣谓之来问王疾可也然成王以四月始生魄之日得疾即以其月之乙丑日晏驾谓成王之疾爲乆不知何所据也尸天子者如祭祀之尸居其位而无所爲也康王之宅忧也召公以冡宰摄政百官緫已以聼焉惟百官听于冡宰故康王可以居其位而无所爲此所以曰尸天子也子张曰书云髙宗谅隂三年不言何谓也子曰何必髙宗古之人皆然夫古之人当谅隂之时三年不言而康王乃告诸侯者盖康王之受顾命也其言曰眇眇予末小子其能而乱四方以敬忌天威及其朝诸侯也又报诰于庻邦侯甸男卫盖所以继承大统而与天下正始故不得不有言自此之外则不复有言必至于三年而后始亲万几号施令也如太甲之嗣位伊尹祭于成汤之庙奉之以祗见于祖明言烈祖之成德以训于王伊尹之训王亦羣臣进戒康王之意也然当是时也侯甸羣后咸在则岂无告戒诸侯之言乎以康王观之则可见矣以康王之诰名篇亦犹汤诰也汤诰二字足以成文康王诰三字非述作之体故加之字以足成之说命毕命则二字而微子之命蔡仲之命则加之字亦以其三字故也伏氏以此篇合于顾命共爲一篇盖王出在应门之外与诸侯出庙门俟其文正相接正如舜典之慎徽五典上接尧典之帝曰钦哉故伏生亦合而爲一也然合之则无以足百篇之数且既有此二篇之序其可以合之故王郑诸家又以自高祖寡命以上入于顾命以王若曰以下爲康王之诰夫康王立于应门之内而诸侯各以其方入朝见新君以其土地所有之物爲贽然后羣臣进戒于王而王则报诰之盖因朝诸侯而诰之此一篇终始之义也而中析之可乎唐孔氏曰诸侯告王王报诰诸侯而使告报异篇失其义也此言尽之王之受顾命也在路门之内故其出也则在应门之外以路门之外即应门也太保西方之伯故率西方诸侯毕公东方之伯故率东方诸侯上篇末曰诸侯出庙门俟庙门亦路门也出路门即应门而此又言入应门则知诸侯之出庙门俟者但言其自庙门而出于外耳非俟于庙门之外也王氏曰东方冝由左而入右西方冝由右而入左以明人臣事君莫敢固有其所以自便此非也案曲礼曰主人入门而右客入门而左主人就东阶客就西阶惟主人之就东阶而其入自门之右则东方之入应门右乃其所也惟客之就西阶而其入自门之左则西方之入应门左亦其所也何必又爲之说哉王之出在应门也南面而立故诸侯之入者东方之国则在门内之东厢西方之国则在门内之西厢皆北面而立焉乘四马也乗黄者四马皆黄也诗传曰黄骍曰黄谓黄而杂赤者也大叔于田曰乗乗黄车攻曰四黄既驾駉曰有骊有黄有駜曰駜彼乗黄则黄色者是古人之所贵朱者朱其尾鬛也左传曰宋公子地有白马四向魋欲之公取而朱其尾鬛以与之即此朱是也王氏以黄爲臣道以朱爲君从人以变皆凿说也賔即诸侯也周官大行人掌大賔之礼注曰大賔要服以纳诸侯盖诸侯入至于王都则有賔之道称即奉也奉圭而又兼以币献盖圭币者人臣所以贽见天子也奉圭即辑五瑞是也诸侯各以其所执之圭奉之以授天子天子则以瑁圭冒之以合信也小行人曰合六币圭以马璋以皮璧以帛琮以锦琥以绣璜以黼此六物者以和诸侯之好故注曰用圭璋者二王之后也唐孔氏因之以帛即马陈马者是二王之后享王之物经既言乗黄朱而又言兼币安得以币爲马乎曰皆布乗黄朱谓诸侯皆陈其四马于王之庭不独二王之后也当从苏氏之说谓马所以先圭币言诸侯之来朝各以其土地所有之物以爲币而贽见于王马所以先圭币也左传防公十九年公贿荀偃束锦加璧乗马先吴夀夣之鼎杜元凯曰古之献物必有所先今以璧马爲鼎之先故苏氏谓马所以先圭币也先王之所以列爵分土以建邦国封诸侯者凡欲以爲王室之衞敌王所忾而已故诸侯自以爲臣衞言外臣之卫王室者也是时侯甸男邦衞咸在而曰一二臣衞此让辞也奠贽曰壤奠者即以其土壤所出者以爲贽盖诸侯执以见王其曰敢执者亦其谦辞言不自安之意稽首首至地礼之至也诸侯以其币致之于王故拜而送之王以其义既嗣先王之德继世而爲天子则与诸侯爲賔主故荅拜也君臣虽无荅拜之礼既爲賔主故不可以不荅王既荅拜则见诸侯之礼毕矣故羣臣进戒于王也太保冡宰芮伯司徒冡宰司徒最尊故皆进而与羣臣相揖盖率之以进也前者率诸侯以朝于王而太保毕公爲诸侯之伯故毕公与太保率之而入此则率羣臣以进戒于王而太保芮伯爲羣臣之长故芮伯与太保进而揖之既揖之而进故再拜稽首将有以警戒于王不可以不敬也故下文曰敢敬告天子观下文之报诰所以告庻邦此则进戒诸侯百官皆与焉羣臣之进戒则曰殷之贵爲天子富有天下传世三十歴年六百可谓大国矣惟以纣自絶于天之故故虽大邦而上天之所庸释以改命我周我周之文武大能受天道而顺之不以私意小智挠乎其间故能忧此西土之民取彼凶残以救民于水火之中盖言其应天顺人也诗曰不识不知顺帝之则此诞受羑若也先儒以羑爲道王肃亦曰道也特言西土者本其所起之地也惟新陟王指成王也陟与陟方乃死之陟同曰新陟王犹后世曰大行皇帝也成王以赏罚之柄怀来天下赏一人而千万人莫不劝刑一人而千万人莫不畏盖赏当其功而罸当其罪或赏或罚无有不协此其大功所以戡定而休命之无穷有以布遗我后之人也戡定言能定之也文武创业于前而成王持盈守成于后然后能享太平之治故其功之定在于成王之世成王既定其功以遗后之人则康王继之当何如哉惟善守之则可矣故惟欲其张大六师之众谨脩武备使天下之有不庭者无所投其隙而逞其吞噬防刘之志则我祖文武所以受天之寡命不于今王之世而坏之也寡命言其难得也侯甸男衞五服之诸侯也采服在男之外衞之内既言男衞则采服可知矣伊训曰侯甸羣后咸在侯甸近于王畿故闻太甲之继世而来见其他道途辽逺未能遽至今则虽衞服之外亦已至矣但不知其何以咸在也羣臣先进戒于王王方从而告戒之故曰报诰曰钊者唐孔氏曰礼天子自称曰予一人不言名此自称名者新即王位谦也孔子曰丘也闻有国有家者不患寡而患不均不患贫而患不安盖均无贫和无寡安无倾盖平富者所谓均无贫也惟先君文武大以平富之政推之于民则何怨咎之有哉盖使其政之不均则必有怨之者矣天下而有一人得以侥幸而独遂其私则亦必有一人而受其弊是不均者务爲怨咎之方也齐信者言其有此二徳也先儒以齐训中左氏传注亦训中史记注则训速諡法曰执心克庄曰齐则又训庄厎至言致其至于此二徳若大学所谓用其极也惟致其至则无不尽善尽美故能昭明于天下也时又有勇猛之士如熊如罴折冲御侮以爲社稷之衞忠直之臣无有二心殚谋竭虑惟知有公家之利而爲之此所以能保乂王家如太山之安故能端命于上帝天遂顺其道而付畀之以四方使爲之君也盖文武之道有以顺天故天亦顺之桀纣幽厉之所爲皆逆天理故天亦逆之而不畀以命未有已则逆之而可以使天顺之也文武既爲四方之君故疆理天下建爲诸侯以立王室之屏翰其意在我后之人盖言爲子孙计故建侯树屏也端命言正当上天之命上帝皇天史之驳文此类多矣天子之于诸侯同姓曰伯父叔父异姓曰伯舅叔舅以大小而分伯叔此特言一二伯父唐孔氏曰举同姓大国言之也胥暨相与也先公谓诸侯之祖父也诸侯之祖父尝臣服于周之先王推忠协力以保乂王家今汝诸侯当相与而顾安之也顾谓顾念而不防也苏氏谓此言如盘庚告戒之意是也盖使诸侯能尽忠于王室如其先公之于先王则尔先公在天之灵于是安矣尔之所以顾绥先公者汝虽分土列爵职居于外心当拳拳于王室盖忠臣之心岂以内外而有间哉心苟忠矣则虽在外如在内如其不忠则虽自侍清光居天子之侧其心何在或羣臣欲康王张皇六师故康王爲之陈文武有熊罢之士不二心之臣乃能保乂王家汝诸侯苟心存王室则亦可以张皇六师以惩外侮也夫当是时也天下安静瀛海无波上恬下嬉君臣无爲可谓太平矣而必张皇六师者盖易之既济有曰君子以思患而预防之康王之时既济之世也而患不可以不预防故必张皇六师而后可如晋武既平吴诏州郡悉去兵自以爲晏然无意外之变既而胡蝗内食曽无藩篱之固以其不知张皇六师故也张皇六师非黩武也如唐太宗汉武帝从事四夷兵于万里之外则爲黩矣此但不忘武备而已也立政曰其克诘尔戎兵亦此意也鞠子稚子也康王自谓与母兮鞠我之鞠同言未离于鞠飬之间也汝诸侯其职所当顺者当奉恤之而不敢忽忘战战兢兢每以爲忧则可以辅翼我幼稚之人洪济于艰难不以羞辱而遗于我也盖我若不能保有大业以继先王其爲羞岂不大哉此乃诸侯之责不可不以是自勉也羣公既聼王之命毕则又相揖而趋出盖其进也相揖故其退也亦然羣公既出故王释去麻冕而服丧服观康王之受命君臣皆以麻冕之服行礼者冕未释也至此礼毕则当反丧服盖居成王之丧丧服爲正未释冕者权一时之冝以与天下正始故其服丧服也则言反焉苏氏以其冕服爲失礼且以晋侯爲证夫晋侯之不肯见诸侯之大夫盖在既葬之后既葬之后则其释冕也乆矣故不可以吉服见此方在殡而冕未释夫何不可哉

　　尚书全解卷三十七
<经部,书类,尚书全解>
　　钦定四库全书
　　尚书全解卷三十八
　　宋　林之竒　撰
　　毕命　　　　　　　　周书
　　康王命作册毕分居里成周郊作毕命毕命惟十有二年六月庚午朏越三日壬申王朝歩自宗周至于丰以成周之众命毕公保厘东郊王若曰呜呼父师惟文王武王敷大徳于天下用克受殷命惟周公左右先王绥定厥家毖殷顽民迁于洛邑密迩王室式化厥训旣厯三纪世变风移四方无虞予一人以宁道有升降政由俗革不臧厥臧民罔攸劝惟公懋徳克勤小物弼亮四世正色率下罔不祗师言嘉绩多于先王予小子垂拱仰成
