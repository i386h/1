<!-- { "loadSidebar": true } -->
　　王制曰八州八伯五十六正一百六十八帅三百三十六长八伯各以其属属于天子之老二人分天下以为左右曰二伯盖每州各择一贤侯为之伯一州之诸侯咸属焉緫九州则又以天子之公二人为之伯九州之诸侯分属焉所谓二伯也虞舜之时有四岳又有十二州牧四岳即方伯是也牧即州伯是也舜以羲和之四子分掌四方之诸侯则自羣牧而下各以其方分属之周分天下为左右而属于二伯此正虞氏之旧制也其异者虞以四人而周以二人耳成王之初二伯则周公召公为之周公既没则毕公代之观君奭序曰周公为师而康王之命毕公以父师呼之公羊曰自陜而东者周公主之而康王之诰诸侯毕公率东方诸侯入应门右则是毕公代周公为东方之伯亦代之为师也故当成王之将崩而康王之将立则命召公毕公率诸侯以相之焉范纯夫内翰尝曰夫有十金之产者必欲其子守之有一命之爵者必欲其子继之此常人之情也而况天下之大祖业至重乎盖将以天下大器祖宗积累艰难之业传之于其子则夫将死丁宁之言召公卿而下托以幼孤其事岂细也哉此顾命之篇所以作也序既言命召公毕公率诸侯相康王则诸侯盖亦预于顾命观下文记载太保奭传顾命于康王之礼邦君亦麻冕蚁裳入即位则其预之也可见而其记载成王之命羣臣也特言三公六卿与夫师氏虎臣百尹御事盖亦互见而已成王之命羣臣自太保至于御事而序特言召公毕公汉孔氏曰序以要言是也曰顾命者汉孔氏曰临终之命曰顾命唐孔氏曰说文曰顾还视也郑康成曰廻首曰顾顾是将去之意言临终死去廻顾而为语也是也书五十八篇命篇之名皆撮取其篇中数字以为简编之别惟顾命费誓则又特命焉此亦出于其当世史官一时之旨意而已惟四月成王崩年之四月也史记本纪帝王在位所歴之年未尝记载汉志则以为成王三十年四月庚戌朔十五日甲子哉生魄其说谓成王即位之初周公摄政七年成王即政三十年共三十七年郑康成又以此年为成王之二十八年章子平编年通载又曰成王在位四十七年歴世既久经无明文未知孰是哉生魄哉始也杨子曰月未望则哉魄于西既望则终魄于东盖月之三日光始生于西而渐东满既望则光稍亏于西而渐东尽明生则魄死明亏则魄生哉生魄则望之后也汉志以生魄为十五日先儒以为十六日案唐孔氏曰望之在月十六日为多大率十六日四分之三十五日四分之一耳窃谓生魄既在望之后不得以为十五日也汉志曰生魄望也故以为十五日耳汉志以甲子即哉生魄之日汉孔氏无说唐孔氏之意亦与汉志同观经既于哉生魄之下言王不怿而乃言甲子则甲子生魄不得同一日盖书之记日必先正朔望将言朔后之日必以死魄生明朏纪之将言望后之日必以望生魄纪之故也然亦有可疑者书所记朏望之类其后将言某日则必继之曰越若干日此独不言故汉志唐孔氏之说所以同为一日不怿者疾也有疾故不恱怿后世谓之不豫亦此意也天子之疾曰不怿不豫也崩曰登遐曰晏驾皆臣子不忍斥言之也洮盥也洗手谓之盥颒洗面也内则谓之靧王以哉生魄之日得疾至甲子则疾甚矣故命羣臣属以太子也先儒曰王大发大命临羣臣必齐戒沐浴今疾病故但洮颒盖疾病不能以沐浴故也相相礼者郑康成以为太仆盖太仆掌王之服位掌摈相故也儒行所谓更仆者亦此也王疾不能兴故但相者加之于王身也冕服衮冕之服王朝觐诸侯于庙则衮冕此既发大命故以朝诸侯之服被之也几所凭以为安司几筵凡大朝觐设左右玉几故此亦凭玉几以出命也论语曰疾君视之东首加朝服拖绅孔子不敢以防服见其君成王不敢以防服临其臣君臣之礼岂可以疾而废之哉自太保至于御事无一不召故曰同召也太保至于毛公则六卿也虽则六卿而又兼三公之官太保与毕公毛公也故二人以公称之以其次第推之奭为冢宰芮伯为司徒彤伯为宗伯毕公为司马衞侯为司宼毛公为司空左传并史记皆谓康叔为司寇此衞侯既于次第为五是司寇也故其他可以类推之三公者召公为太保毕公为太师毛公为太傅召公既曰太保奭毕公之为师见于毕命则毛公为傅必矣芮国名世本曰芮伯姬姓是周之同姓也逸书序曰巢伯来朝芮伯作旅巢命此在武王之世成王之世既为司徒至厉王时则有芮伯作桑柔诗以刺王左传所谓芮良夫也至桓王时有芮伯万杜预谓芮在冯翊临晋县彤王肃云姒姓盖六卿惟彤伯非周之同姓毕毛皆文王之子左传曰管蔡郕霍鲁衞毛耼郜雍曹滕毕原酆郇文之昭也是毕公亦文王之子武王之弟名髙史记谓周毕公与周同姓武王之伐纣而髙封于毕则又不以为出于文王当以左传为正杜预曰毕在长安县西北其后有毕万仕于晋又以食采于魏为魏氏毛公亦文王之子左传有毛伯衞毛伯过毛伯得皆其后也左传曰伯而此曰公伯其本爵也兼三公之官故曰公亦犹春秋有祭公又曰祭伯也衞侯乃康叔之子康伯左传谓王孙牟继其父为司宼犹郑武公父子为周司徒也毕公太师而在太保之下故唐孔氏曰三公命数尊卑同也王就其中委贤者任之重者则在前耳盖召公时为冢宰而毕公为司马惟以职任为尊卑故耳乃同召太保奭芮伯彤伯毕公衞侯毛公师氏虎臣百尹御事此盖纪述一时所命之人而周家命官之意见于此者有四以六卿兼主三公之事一也诸侯入为公卿二也公卿皆同姓之邦三也三公九卿各以其职任为尊卑不以爵秩髙下四也师氏中大夫居虎门之左凡防同使其属帅四夷之各以其兵服守王之门外故特与虎臣言于百尹之上虎臣即虎贲氏下大夫掌先后王及守王宫者也百尹百官之长御事谓凡治事之臣者成王之命羣臣相康王上自公卿下至御事同召之盖与羣臣共立之也后世人君将托后嗣惟召大臣数人谓之顾命之臣如汉武帝则惟命霍光金日防上官桀桑羊宣帝则惟命史髙萧望之周堪其他不得与焉晋陶侃至以不与顾命之故怨朝廷不肯救苏峻之乱皆非先王之意也召公以太保为冢宰盖后世宰相之任故成王之命羣臣相康王则召公为首而后世人君将托后嗣则又特建大将军一人位在宰相之上实专制朝政如汉武帝有丞相车千秋则乃以霍光为大将军宣帝有丞相于定国则乃以史髙为大将军皆非先王之意也渐进也几危也言进大病而至于危殆也病日臻既弥留言病日至而弥甚留于身不去也左传曰魏武子有嬖妾武子疾曰必嫁是疾病则曰必以为殉及卒颗嫁之曰疾病则乱吾从其治也盖言疾病则甚于疾论语曰子疾病包氏曰疾甚曰病故此既言疾而又继之以病也惟其疾病如此故惧夫死之将至不得以誓言敷告羣臣以继嗣之事以此之故我所以详审而训命于汝也丽附也其训命之辞则谓文王武王相继而起其光明之德既重而盛又宣达之于天下也下武之序曰武王有圣德复受天命能昭先人之功文王有声之序曰武王能广文王之声所谓重光也惟其重光故民莫不慕德而归附之民之附周既已定矣乃陈教化以训迪之使之渐仁摩义以归于士君子之域既定民之所附而又陈教则可谓劳也肄劳也谷风曰既贻我肄亦劳也惟劳而不敢少有违焉盖兢兢业业未尝暂息故能通达啇家之否易危为安转乱为治以集天之大命于我周家奄有天下也鱼丽曰文武以天保以上治内采薇以下治外始于忧勤终于逸乐肄忧勤也集大命则逸乐矣在后之侗成王自谓也杨子曰倥侗颛蒙注曰倥侗无知盖成王之谦辞成王继文武之后则能致敬以迎天之威夫所以敬迓天威者不在乎他惟嗣守文武之大训而不敢昬乱逾越则天福之矣盖天既以文武之重光而眷顾之锡以无疆之命成王惟能守文武之训光昭之率循之而不敢昬逾则天之威命盖将方兴而未艾日来而不穷我则敬迓之而已今天降疾病于我身已至于危殆不能兴起不能觉悟故我以此言告汝汝当明于此言而无忽自今以往当为我元子之辅翼敬保之以大济于艰难之中盖以幼冲之年而当万几之务亲政之始一嚬一笑安危之源自此而分可谓艰难矣当有以大济之也钊康王名康王成王之长子故曰元子也其所以敬保之者惟休兵息民以安辑天下柔逺而略于外能迩而详于内则庶邦无小无大举安而胥劝无有乖争悖逆之节矣夫人亦指康王也贡进也冒贡者不顾而进也非几者林子和曰几者动之微吉之先见非几则危乱之兆也是也君有君之威仪其臣畏而爱之则而象之故能有其国家令闲长世故欲羣臣之所思者惟欲康王自治于威仪以为民则不可以之而冒进于危乱之兆也盖威仪不谨则为危乱之兆矣纣幽王是也传曰男子不没于妇人之手以齐终也故死生之际昔人之所重平日之所以正心诚意者盖于此而验焉如魏颗曰疾病则乱当属纩之际而其精神聩乱言语悖缪者常人皆然惟曽子曰吾何求哉得正而毙斯已矣故虽病革而必易箦不以将死而旷于礼又召门弟子啓其手足以为知免又告孟敬子以君子所贵乎道者三处死生之间而其安静有守若此可谓大贤君子矣成王被冕服以见其羣臣是亦曾子之易箦也训命羣臣以受遗托孤之言则亦曾子之所以告门弟子孟敬子者也此其所以为成周之令王欲观曾子成王惟观诸此而已矣
　　兹既受命还出缀衣于庭越翼日乙丑王崩大保命仲桓南宫毛俾爰齐候吕伋以二干戈虎贲百人逆子钊于南门之外延入翼室恤宅宗丁卯命作册度越七日癸酉伯相命士须材狄设黼扆缀衣牖闲南向敷重篾席黼纯华玉仍几西序东向敷重底席缀纯文贝仍几东序西向敷重丰席画纯雕玉仍几西夹南向敷重笋席纷纯漆仍几
