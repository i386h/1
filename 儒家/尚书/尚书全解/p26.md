<!-- { "loadSidebar": true } -->
　　彭蠡既猪
　　彭蠡在豫章彭蠡县东盖是江汉防处下文汉水过三澨至于大别南入于江东汇泽为彭蠡江水过九江至于东陵东迆北防于汇则彭蠡之泽盖是江汉所防之处其延袤甚广三苗之国左洞庭右彭蠡即此泽也既猪者水既猪积于此不复泛滥以为民害也
　　阳鸟攸居
　　汉孔氏曰随阳之鸟鸿鴈之属是也冬月来居此泽曽氏云去隂就阳谓之阳鸟鴈是也冬日至而日北及春而鴈北向夏日至而日南及秋而鴈南向鴈之所居随日所在故曰阳鸟陆农师举扬子云法言能往能来者朱鸟之谓也鴈一名朱鸟燕一名鸟鸟以春分来朱鸟以春分去淮南子曰燕鴈代飞此之谓也考数说则阳鸟之谓鴈明矣阳鸟攸居谓鸿鴈来居于彭蠡之泽也诸儒之说皆同而窃有疑于此观此篇所序治水之详见于九州之下或山或泽或川或陵或平陆或原隰莫非地名此州上既言彭蠡既猪下言三江既入震泽底定皆是地名而独于此三句之闲言阳鸟攸居非惟文势之不相称然考之九州亦无此例也夫鴈之南翔乃其天性有不得不然岂其洪水未平遂不南翔乎古之地名取诸鸟兽之名如虎牢犬邱之多矣左氏昭公二十年公如死鸟杜元凯释曰死鸟衞地以是观之安知阳鸟之非地名乎郑有鸣鴈在陈留雍邱县汉北边有鴈门人皆以鴈之所居为名阳鸟意亦类此意鴈之南翔所居地名故取以为名攸居者水退其地可居也然世代久逺地名之详亦无所考虽实疑其如此然亦未敢以为必然也
　　三江既入
　　汉孔氏云三江巳入致定为震泽唐孔氏曰江从彭蠡而分为三又共入震泽从震泽复分为三乃入海苏氏破其说以谓安国未尝南游案经文以意度之耳不知三江距震泽逺甚决无入理而震泽之大小决不足以受三江也此说为是而苏氏之说曰三江之入古今皆不明以予所见考之自豫章而下入于彭蠡而东入海者为南江自蜀岷山至于九江防彭蠡以入于海为中江自嶓冢导漾东流为汉汇于彭蠡以入海为北江此三江自彭蠡以上为二自夏口以上为三江汉合于夏口而与豫章之江皆汇于彭蠡则三江为一至于秣陵京口以入于海不复三矣然而禹贡犹有三江之名曰北中者以味别也苏氏盖据其所见今之江流自彭蠡而下但有一江故以禹贡之中江北江为以味别郑渔仲曰水之入水缓者数歩猛者不跬歩闲浑合而为一岂得汉水自大别与江合流至九江犹能辨得此是汉水邪以是知苏氏味别之说为未可从据经言东为北江东为中江则是禹之时彭蠡之下有此二江也必矣苏氏徒见今之江流合而为一遂为味别之说盖孔氏未尝南游也故蔽于所不见惟顺经文以为之说苏氏亲见江水故蔽于所见迁就经文而为之说一则蔽于所见一则蔽于所不见其失一也苏氏之说虽失然而以三江为有中江南江北江则其说可从盖经既有北江中江必有南江犹既有南河西河必有东河也顔师古注汉书志亦曰三江谓中江南江北江也师古此说必有所据而云耳盖以此说为三江虽未见南江原委之所注而于经文犹有所本如郭景纯以为岷江浙江松江韦昭以为松江浙江浦阳江王介甫以为一江自义兴一江自毗陵一江自吴县此说皆据其所见之江而为言非禹之旧迹也郦道元曰东南地卑万流所凑涛潮泛滥触地成川故川旧渎难以为凭盖禹之旧迹其下流厯年浸久为所漂没者随世变更不可复考三江之说虽以经考之知其必有南江然而不可指定其处如苏氏之说也
　　震泽底定
　　逐州所序治水之曲折皆是列序其一州之水于其下非必以文势相属如下文导岍及岐导弱水而下也而先儒乃有此蔽如兖州言雷夏既泽然而考其原委之所注灉沮实未尝防于雷夏三江实未尝入于震泽也然而经言三江既入而震泽底定者苏氏曰水之未治也东南皆海岂复有吴越哉及彭蠡既猪三江入海则吴越始有可宅之土而水之所钟者独震泽而已此说是也韦昭注国语云太湖即五湖也书谓之震泽尔雅谓之具区方圆五百里诸儒之语多与此同盖太湖五湖震泽具区其名虽异其实一也而周礼职方氏云扬州薮曰具区浸曰五湖则具区五湖又似不可合而为一唐孔氏以谓扬州浸薮同处论其水谓之浸指其泽谓之薮此亦顺经文而为之说亦未必有所据也
　　篠簜既敷厥草惟夭厥木惟乔
　　郭璞云竹之别名竹之小者为篠竹之大者为簜扬州有竹箭之利故当洪水既平之后竹之小大者皆得敷布而生也厥草惟夭者小长曰天乔髙也兖徐扬三州皆言草木兖之繇条徐之渐包扬之夭乔皆言草木之茂盛特史官变其文耳虽王介甫之喜凿亦不能曲而为之说
　　厥土惟涂泥厥田惟下下厥赋下上上错
　　孔氏曰涂泥水泉湿也顔师古云洳湿也盖东南之地最为卑湿故也近世说者曰西北士大夫魏晋以前无有患脚气重腿者江左以来故多有此以江左卑湿故也厥田惟下下厥赋下上上错者扬州之田比于九州最为下品如赋出第七杂出于第六也顔师古曰错出诸品既云上错则是有所定而云非错出诸品也田最为下品而其赋乃出于第七或出于第六者人工修也秦少游云今之所谓沃壤者莫如吴越闽蜀一亩所入比他州輙数倍彼吴越闽蜀者古扬州梁州地也案禹贡扬州之田第九梁州之田第七是此二州之田在九等之中等为最下而以九州沃壤称者吴越闽蜀地狭人众培粪灌溉之功至也夫以第九第七之田培粪灌溉之功至尚能倍他州之所入而况其上之数等乎
　　厥贡惟金三品瑶琨簜齿革羽毛惟木
　　三品者金银铜也郑氏谓铜三色者非也瑶琨篠簜曽氏曰周礼太宰之职享先王则賛玉爵内宰之职后祼献则賛瑶爵礼记曰尸饮五君洗玉爵献卿尸饮七以瑶爵献大夫公刘之诗曰何以舟之惟玉及瑶则知瑶者玉之次也此说是也琨案说文石之美者似玉则琨次于瑶盖可见矣篠竹之小者可以为箭簜曽氏曰案仪礼乐人宿县簜在建鼓之闲说者以簜为笙箫之属郭璞云竹阔节曰簜惟其阔节则其材中至于笙箫矣齿革羽毛惟木者左氏传曰鸟兽之肉不登于俎皮革齿牙骨角毛羽不登于器则公不射盖齿革羽毛皆是鸟兽之肉可以供器用之饰者孔氏以齿为象牙革为犀皮以羽为鸟羽以毛为旄牛尾亦不必如此拘定也木者盖木之可以为器用者亦不必指是楩柟豫樟谓凡木之贡皆出于此州也要之楩柟豫樟盖木之最美者故先儒从而以为言也
　　防夷卉服厥篚织贝
　　防夷者南海之防夷也卉服者葛越也唐孔氏云南方布名用葛为之左思三都赋云蕉葛升越弱于罗纨此说是也唐孔氏以防夷皮服为防夷之人自服皮服非所贡也此言卉服亦非所贡此则不如郑氏之说也郑氏之说此州下湿故衣草服贡其服者以给天子之官案此文在于厥贡之下厥篚之上则其为防夷之贡卉服者明矣服既为贡则与冀州皮服从而可知也厥篚织贝者孔氏云织者细纻也贝者水物也唐孔氏云鱼有贝贻贝余貾黄白文余泉白黄文当贡此有文之贝以为器物之饰也案荆州云厥篚纁玑组玑不圆之珠也古者以珠贝为货珠既入篚则贝亦可以入篚矣然而以织为一物贝为一物则织之一字为无所属经但曰织安知其为细纻乎郑氏曰贝锦名诗曰萋兮菲兮成是贝锦凡为织者先染其丝乃织之则文成矣此说是也苏氏曰南海防夷织草木为服如今吉贝木绵之亦一说也而其下文又曰其文斑斓如贝亦以成是贝锦为证然今之吉贝木绵无有所谓斑斓如贝者此说亦未敢从
　　厥包橘柚锡贡防于江海达于淮泗
　　小曰橘大曰柚顔师古注汉书志云柚似橘而大其味酸橘柚皆不耐寒故包裹而贡之锡贡者待上之锡命而后贡非如厥贡惟金三品齿革羽毛惟木之以充此州每岁之常贡也苏氏曰橘柚常贡则劳民害物如汉永平唐天宝荔枝之害矣此说为善郑氏云锡所以柔金此州有锡则贡之或无时则不贡案扬州其利金锡则此州贡锡亦有是理据此文与荆州九江纳锡大豫州锡贡磬错其文皆闲于贡篚之闲若以为贡锡则非事辞之序故当从孔氏之说顺流而下曰防盖自江而入海自海而入淮自淮而入泗然后由淮泗而达于河也禹之时江未有入淮之道自扬州入帝都则必由江而入海然后入于淮泗至吴王夫差掘沟通水与晋防于黄池然后江淮始通若禹之时则未有此道也而孟子曰禹疏九河瀹济漯而注之海决汝汉排淮泗而注之江此盖误指吴王夫差所通之水以为禹迹其实非也使禹时江巳与淮通则何须自江而入海自海而入淮为是之迂回也哉案五代闽王审知以杨行密保有江淮每岁遣使者泛海由登莱朝贡于王夫淮之不通则必泛海由登莱然后可以达内治以是推之则扬州之达于帝都由江入海然后由海入淮泗也是禹之时江不通淮也明矣孟子生于周末去禹之世为未逺而犹误指当时所见之水以为禹迹自孟子而来至今数千年矣禹之旧迹漫灭者亦巳甚矣而世之儒者乃欲以今日所见之水而配合禹贡之书岂不犹胶柱而调瑟者哉
　　荆及衡阳惟荆州江汉朝宗于海
　　禹贡有两荆山导岍及岐至于荆山孔氏云在雍州导嶓冢至于荆山孔氏云在荆州惟此二山皆名荆故班孟坚有二条之说谓南条荆山在南郡临沮县东北此则荆州之荆山也谓北条荆山在冯翊懐徳县南此则雍州之荆山也以此二荆山名相乱苏氏谓自南条荆山至于衡山之阳为荆州自北条荆山至于河为豫州者其意盖谓荆州之言荆者南荆也豫州之言荆者北荆也虽以此二山分配二州然而以地理志考之其实不然此荆与河相去不甚逺苟以荆州为北荆之荆则豫州之境界不应如是之狭也曽氏曰临沮之荆其隂为豫州其阳为荆州此说是也盖荆之与豫亦犹岱之分青徐也荆及衡阳惟荆州孔氏曰北据荆山南及衡山之阳谓南及衡山之阳者盖以衡为大山其南无复有名山大川可以为记故谓南及衡山之阳然谓北据荆山则不可先儒以谓据者皆跨而越之也若兖州曰东南距济是越济而东南也青州曰东北距海是越海而东北也此州与豫州荆山为界荆山之北则豫州也安得跨而越之哉故谓之北距荆山则可谓之据则不可江汉朝宗于海者江汉二水发源于荆州而其入海盖在于扬州当禹之功未施扬州之下流既未有入海之道而江汉之源发于梁州其势漂悍迅疾无所发泄而荆州实被其害故虽源委不在于此州之闲然必使江汉朝宗于海然后荆州之民乃免于昬垫之患故于此州言之也据江汉之越荆州而来则必入于扬州之界自扬州然后注于海今于此州遽言江汉朝宗于海者孟子曰禹之治水也以四海为壑白圭以邻国为壑彼禹之治荆州之水欲使荆州之民免于江汉之患而乃决之扬州则是以邻国为壑矣惟施功也随导江汉之水于荆州然必使之朝宗于海而扬州之民亦免于昬垫之患此其所谓以四海为壑也朝宗者诸侯见天子之名江汉相合以归于海亦犹诸侯合而见于天子也故曰宗诗曰沔彼流水朝宗于海亦此意也郑氏曰荆楚之域国有道则后服国无道则先强故记其水之义以着人臣之礼此则过论也
　　九江孔殷
