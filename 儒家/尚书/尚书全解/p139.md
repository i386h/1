<!-- { "loadSidebar": true } -->
　　穆王康王之孙昭王之子名满大司徒卿官周礼曰乃立地官司徒使率其属而掌邦教以佐王安扰邦国则大司徒教官之长也是时大司徒缺穆王命君牙爲之王若曰呜呼君牙以下皆其命之之言史官纪载之以爲此篇也篇内有曰敷五典式和民则此正大司徒之职也穆王以大司徒之职所当爲者而命君牙且先之以缵乃旧服无忝祖考以洪敷五典爲君牙祖考之旧服则君牙之祖考盖皆典是职矣累世司徒之官盖若郑桓公武公父子继爲周司徒也欤成王之将崩康王初立芮伯爲司徒而君牙在穆王之世爲之则君牙者窃意是芮伯之子孙世袭父职虽以经之文前后参较知其若此然经无明文不敢必以爲然也前世帝王之命其臣而其臣或世臣之后则必称扬其先世之功徳又欲其纂而行之则可以无忝其职也江汉之诗宣王命召虎平淮夷之诗也而其言有曰文武受命召公维翰无曰予小子召公是似常武之诗宣王命皇父平徐方之诗也而其言有曰赫赫明明王命卿士南仲太祖太师皇父盖召公召虎之祖南仲皇父之祖召公日辟国百里而南仲之城朔方则玁狁于襄皆有大功载在王室故当命召虎皇父握兵出征之时则必称述其事不独以襃大其先以昡耀于天下盖使夫思所以继之也君牙之先既世爲司徒将欲其无忝祖考则必爲之言其祖考之所以然也孟子曰欲爲臣尽臣道所谓臣道忠贞而已晋献公曰何谓忠贞荀息曰公家之利知无不爲忠也送徃事居耦俱无猜贞也观荀息所言之意则知忠贞者皆谓致力于王家而无外心也君牙之祖与父世世皆笃于忠贞之道是以能服勤于王家惟其服勤故有成功可以纪之于太常也周礼司常掌九旗之物名日月爲常王建太常王者之旗则画日月于其上昭其明也司勲曰凡有功者铭书于王之太常注曰铭之言名也生则书于王旌以识其人与其功也礼记曰夫鼎有铭铭者自名也自铭以称扬其先祖之美而明着之后世者也纪于太常是亦如钟鼎之有铭皆明着之后世而已矣惟明着之后世则后世可不思所以继之乎今我小子之君天下也盖继守文武成康之遗绪自文武基于西土积徳累功以创造大业而成王康王持盈守成致天下于太平而我以小子嗣守其遗绪常惧不克负荷其责重矣然文武成康之所以治天下者盖皆有贤臣以左右辅助之故能治四方以文武成康而又加以克左右之臣今穆王之徳自谓不及先王而又未有先王之臣此心之所以忧危也蹈虎尾者必不免于噬渉春冰者必不免于溺易曰履虎尾不咥人亨月令孟春之月东风解冻冰至于春其将释矣而乃渉也此皆言其忧危之甚也我之忧危如此今既得君牙则命之辅翼我一人以爲我之股肱心膂传曰君爲元首臣爲股肱明良一体相须而成作股肱心膂盖言其与我一体也膂背也汝之爲我股肱心膂惟能继汝祖考之旧事不爲尔祖考之辱则可矣尔祖考之旧事盖以五典而教民尔能大布五典之教使民之则各得其和则爲能缵之也王氏曰天生烝民有物有则所谓民则者此也是也杨山曰孟子曰有物必有则盖曰有物矣则物各有则焉近取诸身百骸五脏达之于君臣父子夫妇长防朋友皆物也而各有则视聴言动必由礼焉此一身之则也爲君而止于仁爲臣而止于忠爲父而止于慈爲子而止于孝此君臣父子之则也夫妇有别长防有序朋友有信此夫妇长防朋友之则也所谓五典之民则者此言尽之矣书载舜之命契曰汝作司徒敬敷五教在寛而孟子亦曰人之有道也饱食暖衣逸居而无教则近于禽兽圣人有忧之使契爲司徒教以人伦父子有亲君臣有义夫妇有别长防有序朋友有信敷五典式和民则盖不过如契而已矣周礼司徒掌施十有二教郑康成曰有虞氏五而周十有二焉案经周官之言六卿分职曰司徒掌邦教敷五典扰兆民此命君牙爲大司徒又曰敷五典五典即五教也而以爲有虞氏五周十有二何也盖十有二教不可即以爲五教也尔身克正罔敢弗正民心罔中惟尔之中此言敷五典以和民则其本在于君牙身之正心之中也传曰君子有三恕有君不能事有臣而求其使非恕也有父不能报有子而求其孝非恕也有兄不能敬有弟而求其聼令非恕也然则敷五典以和民则若不能尽父子之道而求斯民之父慈子孝可乎不能尽兄弟之道而求斯民之兄爱弟恭可乎以至于君臣夫妇朋友之间莫不然其爲不恕莫大于是虽使其号令之谆复政刑之严明终不能以和之也是必以身观身以心观心尔身之正然后可以求民之正尔心之中然后可以求民之中身诚正矣心诚中矣则其教化之所渐摩道徳之所鼓舞其孰有不中不正者乎王氏以身正爲政以心中爲徳意欲以分优劣浅深此盖泥于孔子曰政者正也子率以正孰敢不正既以身之正爲政则必以心之中爲徳矣殊不知心正身脩岂有二道哉于身则先言尔于心则先言民盖反覆言之以发明其意也祁寒盛寒也君牙窃意其以司徒而兼行三公之事者故以暑雨祁寒爲言欲其爕理隂阳以称三公之任故也以六卿兼三公此周家之制周公召公毛公毕公是也四时运行一寒一暑虽本于天而所以爕调之者实本于人盖天之与人精神有以相感者也使夫寒暑之失其常时雨旸之失其常度民岂以爲天之过哉其怨恨咨嗟之声必以爲君相所致则夫居三公之职而佐天子以爕理之使夏无愆阳冬无伏隂咨怨之声无自而发不可以不爲难而忽之也自汉以来隂阳一不调宰相之知大体者未尝不引慝而归于已天下之人未尝不归咎于宰相汉丙吉行逢人逐牛牛喘吐舌吉止驻使骑吏问逐牛行几里矣或以问吉吉曰方春少阳用事未可大热恐牛近行用暑故喘此时气失节恐有所伤害也三公典调爕隂阳职当忧是以问之唐武后尝季秋出梨花示宰相宰相以爲祥杜景佺曰隂阳不相夺伦渎即爲灾今草木黄落而木复华渎隂阳也恐布徳施令有所亏紊臣位宰相助天治物治而不和臣之咎也此皆引慝以归于已若夫杨再思爲相时水沴闭坊门以禳有车防于泞斥牛不前恚曰痴宰相不能和隂阳而闭坊门遣我艰于行则所谓怨咨者矣方其未调之前视之岂不爲艰及其既调之后视之则爲易故当思其艰以图其易盖至于易则无有咨怨者此民之所以宁也文王之居于岐周也虽三分天下有其二以服事商然伐纣之谋盖自文王而啓此文王之谟所以爲丕显惟文王之大统未集则武王伐商之功所以继其志述其事而已此武王之烈所以爲丕承其曰丕者王氏谓积小成大盖以杨子曰由小致大不亦丕乎故也文王之谟武王之烈所以开啓佑助我后之人者皆以正道而无有废缺既无废缺故纪纲法度所以尽得其条理而四海之内所以尽得其所若六月之序言鹿鸣废则和乐缺之类以厉王之世废缺如此则其失正者多矣故四夷交侵中国衰防以其缺而不振如此则知当穆王之世正而罔缺其盛爲如何哉惟其谟烈之盛汝当有以维持而昭明之故惟敬明其五典之训则可用以奉顺先王之道荅扬文武所以啓佑后人之光命而追配于汝之前人祖考也此言文武之谟烈盖欲君牙洪敷五典以奉顺之也王氏则以谓圣人所以爲谟烈亦敷五典之教以和五品之民殊不知谟烈者但指伐商之事杨山已辨之矣先正苏氏曰周召毕公之流是也言君牙惟当率由先正旧典而式之盖以民之治乱惟在此式与不式而已此篇所言者每以缵祖考爲言此又曰先正亦犹成王之告康叔既曰祗遹文考而又曰敷求殷先哲王别求古先哲王也既式先正而又循其祖父之所行则汝君之有治功于是而昭显矣盖君之治功实自于臣臣能称职则其功必归于君此古今之常理也苏氏曰予读穆王之书三篇然后知周徳之衰有以见也夫昭王征而不复至齐威乃以是问楚是终穆王之世君弑而贼不讨也而王初无愤耻之志今观君牙伯冏之书皆无哀痛恻怛之语予窃谓不然南征不复之事载于左传使穆王诚无愤耻之意是诚可罪然夫子之于书虽平王不克终然其一时有志于中兴之言夫子取之虽秦穆公不能践言然其一时悔过自艾之语夫子取之此文侯之命秦誓所以预于百篇也如穆王之三篇其言纯正明白有功于治体夫子亦以是而取之不得以昭王之事而谓其周徳之衰有见于此夫子岂以其衰而取之乎左传以爲昭王不复而吕氏春秋曰昭王亲将兵征蛮荆辛余靡长且多力爲王右还反涉汉梁败王及祭公陨于汉中辛余靡振王北济又以昭王爲脱于难不知何也
　　冏命　　　　　　　　周书
　　穆王命伯冏爲周太仆正作冏命冏命王若曰伯冏惟予弗克于徳嗣先人宅丕后惕惟厉中夜以兴思免厥愆昔在文武聪明齐圣小大之臣咸懐忠良其侍御仆从罔匪正人以旦夕承弼厥辟出入起居罔有不钦发号施令罔有不臧下民祗若万邦咸休惟予一人无良实頼左右前后有位之士匡其不及绳愆纠缪格其非心俾克绍先烈今予命汝作大正正于羣仆侍御之臣懋乃后徳交修不逮慎简乃僚无以巧言令色便辟侧媚其惟吉士仆臣正厥后克正仆臣谀厥后自圣后徳惟臣不徳惟臣尔无昵于憸人充耳目之官廸上以非先王之典非人其吉惟货其吉若时瘝厥官惟尔大弗克祗厥辟惟予汝辜王曰呜呼钦哉永弼乃后于彞宪
