<!-- { "loadSidebar": true } -->
　　六三徳一曰正直二曰刚克三曰柔克平康正直彊弗友刚克爕友柔克沈潜刚克髙明柔克惟辟作福惟辟作威惟辟玉食臣无有作福作威玉食臣之有作福作威玉食其害于而家凶于而国人用侧颇僻民用僭忒三徳者圣人所以临机制变称物平施以为皇极之用而权其轻重也胡安定曰圣人既由中道而治天下又虑夫执中无权犹执一也故用三徳者所以随时制宜以归安宁之域也故皇极则见圣人之道三徳则见圣人之权此说为善故皇极之畴次之以三徳者盖皇极之道经权相为用有经必有权也夫三徳者在九畴之序为六其畴曰三徳一曰正直二曰刚克三曰柔克此三徳之目也自平康正直至民用僭忒则释三徳之用以尽其义也汉孔氏之论此比之诸儒尤为多失其防一曰正直谓能正人之曲直也二曰刚克谓刚能立事三曰柔克谓和柔能治平康正直谓世安平用正直治之彊弗友刚克谓世彊御不顺则刚能治之爕友柔克谓世和顺则柔能治之以正直为正人之曲直以克为能皆失其防又于经之意晦而不明诸儒多不用其说惟范内翰之说为精确可以正先儒之失其说曰治天下者不过三徳曰正直刚柔而已不刚不柔曰正直正直者中徳也刚克谓刚胜柔也柔克谓柔胜刚也如经云威克厥爱爱克厥威之克三徳之用如是当又用之当其宜平康之世则用正直以治之以中徳也于彊御弗顺之世则用刚克以治之以刚徳也于和顺之世则用柔克以治之以柔徳也吕刑云刑罚世轻世重谓刑新国用轻典刑乱国用重典刑平国用中典亦随时而用之也此说可谓尽矣盖正直者中徳也不刚不柔也即皇极所谓王道正直是也世之平康则刚柔皆不可偏胜而正直之用于是为宜然世不能常平康而有所谓彊弗友爕友之时则徳亦不可以常主不刚不柔而必有所谓刚克柔克以御之此所以有三徳之不同而其用之亦各有其时此范内翰之说也是犹持权衡者未尝不欲其平然而不能无低昻也抑其昻举其低然后不失其为平沈潜髙明者是乃圣人善用天下之权也故刚克所以御彊弗友也一于刚胜柔则失之亢柔克所以御爕友也一于柔胜刚则失之懦亢则为过懦则为不及故虽刚克柔克可以济中徳之不及苟其过不及而至于亢且懦则其违中道逺矣是必将有所抑其过而引其不及以归于中道是以虽有刚克柔克而中道未尝失焉此圣人之善用权也故继以沈潜刚克髙明柔克者盖所以抑其过而引其不及刚克以御彊弗友然患其过而为亢也于是从而沈潜之盖抑其过而归之于中也柔克以御爕友然患其不及而为懦也于是从而髙明之盖引其不及而归之于中也如天地之造化虽本于隂阳中和之气然而不无寒暑之变盛寒之时隂之极矣而一阳生一阳生则春夏长育之渐也盛暑之时阳之极矣而一隂生一隂生则秋冬揫敛之渐也有春夏有秋冬然后可以成其化育不如是则有愆伏旱涝之灾圣人之治天下亦犹此也而先儒之论沈潜刚克髙明柔克乃犹不然谓地虽柔亦有刚能出金石天为刚徳亦有柔克不干四时喻臣当执刚以正君君亦当执柔以纳臣此说迂回而难用而谓臣当执刚君当执柔殊失经防盖经之言三徳皆谓人君之徳也必以刚属于臣柔属于君此则周汉之季世所以致危亡之祸也汉孔氏之为此说盖本于左传甯嬴之言耳此实胶柱之说故张晦之谓孔氏之于书研精覃思博考经籍采摭群言以立训传其失者皆采摭之误中庸曰博厚则髙明博厚配地髙明配天故孔氏以髙明为天左传文公五年甯嬴曰天为刚徳犹不干时故孔氏以髙明柔克为不干四时是则采摭之误据甯嬴之言实得箕子之意盖其从晋阳处父聘于卫及温还其妻问之嬴曰以刚商书曰沈潜刚克髙明柔克夫子壹之其不没乎盖言处父之刚一于用之而不知所以沈潜之者故知其必没也其曰天为刚徳犹不干时盖又所以敷衍其义非所以释洪范者也故孔氏乃引以为证误矣惟杜元凯之说则得之谓沈潜犹滞溺也髙明犹亢爽也言各当以刚柔胜己本性乃能成全其说优于孔氏逺矣箕子既言三徳之用各有其时又言沈潜髙明以抑其过而引其不及而合于中道其所以论圣人宰制天下之权可谓尽之矣然圣人所以用其权者不在乎他而必在夫赏刑名器之间此实圣人之权势操于掌握以鼓舞天下而不可以假人者也故继之以惟辟作福惟辟作威惟辟王食言此三者实人主之利势所操以用夫三徳者也惟辟作福言所以爵赏人者必出于人君之褒崇而不可假于臣下者也假于臣下则福之柄下移矣若齐之田氏是也惟辟作威者言所以刑戮人者必出于人君之所裁制而不可假于臣下者也假于臣下则威之柄下移矣若宋之子山是也惟辟玉食言惟君得备珍食此盖人主之名器所以尊崇万乗之势者亦不可以假于臣下也玉食则凡服食器用乗舆服御之不可假人者皆在其中矣假于臣下则上下陵僭矣如季氏之八佾三家之雍彻是也此三者苟系于人君之所操持则威福在己名分谨严故有以操纵予夺以用此三徳其或假于臣下则权势下移纪纲紊乱其何以操此三徳以为皇极之用者哉故继之曰臣无有作福作威玉食至民用僭忒言此三者辟之所独专非臣下之所得而有也必以辟言者王肃曰辟君也不言王者闗诸侯也诸侯于国得专赏罚此说为尽盖诸侯有一国则亦有一国之权势也为人臣而窃其君之权势则君臣上下之分皆失其正而三徳之用皆将废而不举此危亡祸乱之所生而国家不可一日而安也故以国而言之则凶盖君失其权势则国从而亡也以家言之则害盖臣而窃君之权势则亦非其利也如鲁之三家盗弄威福僭用名器而昭公卒见逐于季氏者是凶于而国也季氏卒亦见执于阳虎而三桓之子孙遂微者是害于而家也君臣上下既失其正则羣下化之亦将侧颇僻僭忒而犯分陵节无所不为此其为患与夫皇极之不建无以异矣善夫介甫之说曰皇极者君与臣民之所共由者也三徳者君之所独任而臣民不得僭焉者也此实至当之论盖大中之道人之所同有为君者苟不能以先知觉后知以先觉觉后觉而与斯民共之则人将淫朋比徳而自弃于小人之域此国家之所以乱也威福名器人主之利势苟不能执之于一已使臣下得而僭焉则庶民化之亦将侧颇僻僭忒矣此亦国家所由以乱也二者虽殊同归于乱惟圣人能以皇极经纶天下之大经而与斯民共之又以三徳宰制天下之大权而緫揽于己二者并行而不相悖则斯民必将相率而归于大中至正之域此尧舜禹汤文武之治所以巍巍煌煌歴万世而不可企及也
　　七稽疑择建立卜筮人乃命卜筮曰雨曰霁曰防曰驿曰克曰贞曰悔凡七卜五占用二衍忒立时人作卜筮三人占则从二人之言汝则有大疑谋及乃心谋及卿士谋及庶人谋及卜筮汝则从从筮从卿士从庶民从是之谓大同身其康彊子孙其逢吉汝则从从筮从卿士逆庶民逆吉卿士从从筮从汝则逆庶民逆吉庶民从从筮从汝则逆卿士逆吉汝则从从筮逆卿士逆庶民逆作内吉作外凶筮共违于人用静吉用作凶
