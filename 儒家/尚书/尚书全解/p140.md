<!-- { "loadSidebar": true } -->
　　伯景臣名大仆正仆官之长汉孔氏谓大驭中大夫案周官司马之属大仆下大夫二人祭仆中士六人御仆下士十有二人注曰仆侍御于尊者之名大仆其长也大驭中大夫二人戎仆中大夫二人齐仆下大夫二人道仆上士十有二人田仆上士十有二人注于大驭而下曰驭之最尊于戎仆之下则不曰驭言仆者此亦侍御于车周官大仆既爲仆官之长先儒不以大仆正爲大仆而乃以爲大驭者盖大仆既下大夫而大驭乃上大夫此篇又曰正于羣仆侍御之臣曰羣仆则戎仆而下皆是戎仆中大夫其位在于大仆之上故知是大驭也且大仆之职王出入则爲前驱而已大驭掌驭王辂与王同车既亲近于王而又位爲最长则大仆正非大驭而何不言驭而言仆者此亦周礼注所谓侍御于车者也穆王得伯景以爲贤而命之以爲羣仆之长盖仆御之官虽若卑贱而人主之徳所以或成或不成者实系于此以其与王同车爲最亲近故也既得贤者以爲其长则羣仆无非贤者矣故穆王以册书命之而史官记载以爲此篇此篇与君牙皆是命体君牙之命篇则但以其名此则去伯而加以命字是亦各其史官一时之意也惕忧惧之意孟子曰今人乍见孺子将入于井莫不皆有惕恻隐之心则惕者心之不安也故曰惕惟厉厉危也言我不能修徳而乃继先人以居大君之任惧其不克负荷以遗先人之羞故惕然不自安半夜而兴思所以免于愆过也穆王之命君牙曰心之忧危若蹈虎尾其命伯景则曰惕惟厉成汤之所谓栗栗危惧者亦不是过也而苏氏曰二书皆无哀痛恻怛之语此非恻怛之语而何自昔在文武以下则所言免厥愆者惟在于小大左右之臣莫非正人也昔文王武王之君天下其徳之积于身者聪足以聼徳明足以视逺而又有齐圣之徳则徳之充实辉光可谓至矣文武之徳所以盛者则以其在朝之臣无小无大皆懐忠良之道虽其侍御仆从之在左右者亦无非当世之正人此诸臣于旦夕之间有以承弼其君献可替否陈善闭邪弥缝其阙而匡救其恶此聪明齐圣之徳所以盛也故其出入起居则无有不钦发号施令则无有不善以此之故下民敬顺之而万邦至于皆美也此皆盛徳之所致而徳之所以盛则以其臣承弼之所致也观立政言文武之臣不徒常伯常任准人之得人也至于虎贲缀衣趣马小尹左右携仆庶常吉士则其侍御仆从罔匪正人可知矣夫人君之所以治天下者不惟朝廷之大臣欲得其人至于左右近习尤不可以非其人使左右而非其人则朝夕与之居处渐染浸渍入于邪僻而不自知虽大臣或得天下之杰而君心已蠧孰与有爲哉孟子曰一薛居州独如宋王何故虽小大忠良必侍御仆从皆正人而后可中庸曰惟天下至圣爲能聪明睿智足以有临也寛裕温柔足以有容也发强刚毅足以有执也齐庄中正足以有敬也文理密察足以有别也盖文武所谓聪明齐圣者也见而民莫不敬言而民莫不信行而民莫不悦是以声名洋溢乎中国施及蛮貊舟车所至人力所通天地之所覆载日月之所临照霜露之所坠凡有血气者莫不尊亲则所谓出入起居罔有不钦发号施令罔有不臧下民祗若万邦咸休者也论圣人盛徳无以加此盖其积诸中者既充实辉光而不可揜则其发于外者其机如此理之必然也而文武所以爲徳者盖本于臣之力文武犹不能自成其徳况穆王乎故穆王自谓无良必頼于左右前后有位之士匡正其不及而弥缝之绳正其愆过而纠察其缪尤以格其非心则可以克绍先烈也孟子曰人不足与适也政不足与闲也惟大人爲能格君心之非而后国定故穆王之绍先烈必本于此曰不及曰愆曰缪曰非心其实一也皆欲其辅赞弥缝致于无过之地而后已惟其有頼于左右前后之臣故今我命汝作仆官之长凡羣仆侍御之臣汝皆有以统率而正之则可以勉进君徳而交修其所不及焉羣仆即戎仆齐仆之类羣仆侍御即所谓左右前后之士穆王欲左右前后之得其人惟得一伯景可矣盖鸾隼不同翼薰莸不同噐君子小人不同事惟贤爲能知贤惟善爲能举善伯景正则羣仆侍御而有一不正者必不能与之一朝居也故左右前后皆不可以非其人而其要则在于其长汝既爲仆官之长则夫羣仆侍御之臣与汝同僚者汝当谨择之不可以巧言令色便僻侧媚之人而进之惟吉士则可也便僻侧媚皆谓不以正道事其君者也大仆正中大夫耳而得以慎简乃僚则知周之世官长皆得自辟其僚属也故唐陆贽请台阁长官得自荐其属而引此以爲言魏元同论选举法弊亦引此也羣仆之臣皆以正道事其君则其君必正夫蓬生麻中不扶自直习与正人居其势不能无不正若其阿谀以媚其上则其君必自以爲圣盖其君之处心行事曽未及尧舜禹汤之万一而其臣佞之以爲逺过于尧舜禹汤则岂不自负以爲圣乎昔子思言于卫侯曰君出言自以爲是而卿大夫莫敢矫其非卿大夫出言自以爲是而士庶人莫敢矫其非君臣既自贤矣而羣下同声贤之诗曰具曰予圣谁知乌之雌雄抑亦似今之君臣乎盖临乱之君如桀纣幽厉未有不自以爲圣者以其臣之谀也夫自以爲圣者譬如掩耳盗铃已则不闻其声而谓他人亦不闻之惟仆臣之正则其后克正谀则其后自圣自后之徳与夫不徳惟在于仆臣也惟后之徳与不徳皆在于仆臣故穆王之命伯景也其言谆谆反覆惟欲其谨择贤类以交修于我一人也汉世骖乗之官最爲要重以其职于天子爲亲近故每用于天子素所倚信之人一非其人则其臣力争以爲不可此盖得周之遗法穆王之遗意文帝使赵谈骖乗袁盎伏车前曰天子所与共六尺舆者皆天下豪杰今汉虽乏人独奈何与刀锯之余共载文帝笑下谈谈哭下车成帝游后庭欲与班倢伃同辇载辞曰观古图画圣贤之君皆有名臣在侧三代末主乃有嬖女今欲同辇得无近似之乎上善其言而止此汉家之制度然也耳目之官即羣仆也以其在王之左右前后而懋乃后徳交修不逮故谓之耳目之官惟仆臣之重如此汝之所以择之也不可不谨不可亲昵于小人以充此耳目之官以小人而充之则必导上以非先王之典矣汝所用者皆非其人之吉善但以行货之故遂以爲吉而荐之若是则必不能任官而病之矣薛博士曰诗刺皇父择三有事亶侯多藏此惟货其吉是也汉韩安国以五百金遗田蚡蚡言于太后遂召用之唐杜黄裳纳髙崇文钱四万五千缗荐之平蜀安国崇文固可用然乃以其货而得举论者深以爲罪况非其人哉若用行货之人而使之病其官则是汝大不能敬其君我实以爲汝之罪也景子谓未见子之所以敬王孟子则谓其人无以仁义与王言爲不敬莫大乎是此穆王以用行货之人爲大不祗厥辟之意盖人臣之所谓恭敬固不在于声音笑貌之间也钦哉此终戒之以不可不钦也穆王之于景既戒之以巧言令色便嬖侧媚之人又戒之以憸人又戒之以行货之人盖若人而用之则岂能弼汝君以常法哉汝当辅弼其君永以常法则惟当谨简吉士而已后世之论穆王者多过其实左氏传曰穆王欲肆其心周行天下将皆必有车辙马迹又有谓得八骏以造父爲御西廵守防西王母于瑶池苏氏因之遂以穆王之书爲周徳之衰今观此篇其言纯正明白切于治体彼其于仆御之臣丁宁反覆如此至谓慎简乃僚无以便嬖侧媚则其仆御岂有敢导王爲非者而王之言既然则亦岂肯爲无方之游哉以是知世之论穆王者皆好事者爲之也当以书爲正





　　尚书全解卷三十八
<经部,书类,尚书全解>
　　钦定四库全书
　　尚书全解卷三十九
　　宋　林之竒　撰
　　吕刑　　　　　　　　周书
　　吕命穆王训夏赎刑作吕刑吕刑惟吕命王享国百年耄荒度作刑以诘四方王曰若古有训蚩尤惟始作乱延及于平民罔不冦贼鸱义奸宄夺攘矫防苖民弗用灵制以刑惟作五虐之刑曰法杀戮无辜爰始淫爲劓刵椓黥越兹丽刑并制罔差有辞民兴胥渐泯泯棼棼罔中于信以覆诅盟虐威庶戮方告无辜于上上帝监民罔有馨香德刑发闻惟腥皇帝哀矜庶戮之不辜报虐以威遏絶苖民无世在下乃命重黎絶地天通罔有降格羣后之逮在下明明棐常鳏寡无盖皇帝清问下民鳏寡有辞于苗德威惟畏德明惟明
