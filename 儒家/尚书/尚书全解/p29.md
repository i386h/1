<!-- { "loadSidebar": true } -->
　　唐柳子厚曰西海有水散涣而无力不能负芥投之则委靡垫没及底而后止其名曰弱水雍州之西有水幽险若漆不知其所出故曰黒水此二水皆在塞外当其淫溢泛滥也亦为雍州之害及禹之治水顺其势而导之塞外一则归于南海一则归于流沙然后雍之功可得而施之也夫地之势西髙而东下故水之流也万折必东然而亦有西流者虽不与众水俱东亦其势也东坡潜珍阁铭云悼此江之独西叹好意之不陈则水之西流者固有之惟弱水之势利于西流方其禹功未施则东流合于中国众水而増其患害故禹将治中国水导之于塞外以其利于西也故决之使西以顺其势不使与众水共为东流所谓行其无事也曽氏云弱水不能任物其受物皆沈置舟焉浅则胶深则溺盖舟楫之害故禹导之使西则其水不由中国又归其余波于流沙所以絶之使其害不广夫禹之于弱水所以导之使西者惟因其势之不得不西使其势可以东流而必使之西则是逆水之性非所谓行其所无事矣曽氏之说在所不取
　　泾属渭汭
　　泾属渭汭者盖导渭而并及此数水也下文曰导渭自鸟防同穴东防于沣又东防于泾又东过漆沮入于河盖此数水脉络相通而渭水为大故并于渭而入于河也汉地理志云泾水出安定泾阳县西岍头山东南至冯翊阳陵县入渭也盖渭至阳陵而泾水自西北来入之属及也言泾水至是及于渭也泾水浊渭水清以泾之浊合渭之清同入于河诗所谓泾以渭浊是也汭水北也泾之入渭盖自西北入之故以汭为言犹所谓东过洛汭也然周官职方氏雍州其川泾汭郑氏曰泾出泾阳汭在豳地诗大雅公刘曰芮鞫之即则是汭又为一名此亦一说今两存之
　　漆沮既从
　　漆沮既从者唐孔氏云诗曰自土沮漆毛传曰沮水漆水也则漆沮本为二水地理志云漆水出扶风漆县西阚骃十三州志云漆水出漆县西北沮水不知所出至于下文导渭东过漆沮入于河又云地理志云漆水出扶风漆县依十三州记漆水在岐山东入渭则与漆沮不同耳此云防于泾又东过漆沮在泾水之东故孔氏以为洛水一名漆沮水经云沮水出北地直路县东入洛水又云郑渠在太上皇陵东南濯水入焉俗谓之漆水又谓之漆沮其水东流注于洛水志云出冯翊懐徳县东南入渭以水土验之与毛诗古公自土沮漆者别也彼漆即扶风漆水也彼沮则未闻此二说皆出于唐孔氏而违戾不同案经云漆沮有二此州曰漆沮既从下文曰东过漆沮其实一也而唐孔氏于前一说则以为即扶风之漆沮合夫自土沮漆之文而后文一说则以为漆沮即洛水与自土沮漆者异非扶风县之漆水也此二说矛盾使学者安所适从以理观之当从其后说据孔氏于此注云漆沮之水巳从入渭而下文东过漆沮注云漆沮二水名亦曰洛水出冯翊北是孔氏于二说初无异也诗云瞻彼洛矣维水泱泱孔氏谓漆沮一名洛水洛水即漆沮也与东都伊洛别盖孔氏之意以谓豫之洛与雍之洛异盖漆沮之别名也诗曰猗与漆沮潜有多鱼即此漆沮水也与豳地之漆沮异矣盖此漆沮即职方氏雍州所谓其浸渭洛也既从者既从而入于渭也
　　沣水攸同
　　地理志云沣水出扶风鄠县东南北过上林苑入渭而张衡上林赋注云沣水出鄠县南山谷沣水攸同亦同于渭也盖渭自鸟鼠导之而东沣水自南而注之漆沮自北而注之然后入河此三水络脉相连相顾而成之又曰属曰从曰同者其实一也但变其文耳
　　荆岐既旅
　　雍州之地东距龙门之河当夫河流泛滥未折而东而雍州亦被其害及夫禹施功于冀州既载壶口治梁及岐矣壶口在冀州梁岐在雍州则此二山在于孟门龙门之间实河之所经河既顺流而东则是治河之害既载于冀州矣故经序此州治水之迹惟弱水既西渭合众水以归于河则其功毕矣自荆岐既旅而下遂言平地川泽皆巳有成绩也此荆山即北条之荆山在冯翊懐徳县南非荆及衡阳惟荆州荆河惟豫州之荆也此荆既在雍州之界而苏氏乃指以为荆河之荆误矣岐即治梁及岐之岐也旅祭名言洪水既平可以旅祭矣
　　终南惇物至于鸟防
　　终南惇物鸟防者皆雍州之大山也九州之地西北多山东南多水雍州在西北故其山为最多州在东南故其水为最多观此篇之所载可以见矣秦都长安在于雍州所谓百二之险者惟其山多故也地理志云扶风武功县有太山古文以为终南华山古文以为惇物盖此二山皆在扶风武功县之东也郦道元以华山为惇物然禹贡自有太华郦氏之说非也鸟防山在陇西首阳县西南言终南惇物至于鸟防不言其所治者孔氏曰三山空举山名不言治意蒙上既旅之文此说是也
　　原隰厎绩至于猪野
　　尔雅曰广平曰原下湿曰隰则是凡广平下湿之地皆有此原隰之名也然此曰原隰厎绩至于猪野当是有所指而言之非泛指广平下湿之地也郑氏曰诗曰度其隰原即此原隰是也原隰盖在豳地义或然也猪野地理志武威县东北有休屠泽古文以为猪野水经曰沙水上承姑臧武威泽原隰厎绩至于猪野言自原隰致功至于猪野之泽
　　三危既宅三苗丕叙
　　三危之山在鸟防之西南当岷山则在积石之西南也舜窜三苗之地三苗始窜盖在洪水未平之前及洪水既平之后三危之地既可居则三苗之族于是始得其叙舜之窜三苗也盖择其恶之尤者投诸逺裔更立其近亲使居三苗之国及洪水既平之后所窜之君既巳丕叙而居三苗之国者尚且顽不率教至于七十余年而后服盖有苗之君左洞庭右彭蠡负恃其险故每毎桀骜而不服于教命彼巳窜之君既无险可恃矣此其所以至于丕叙而其恃险者则其不率教如是之乆苟非舜之至仁盛徳能涵养之于七十载之久则三苗之灭亡也盖旋踵矣左氏传曰太岳三涂阳城太室荆山终南九州之险也是不一姓盖恃其险以为国者未有不亡者也
　　厥土惟黄壤厥田惟上上厥赋中下
　　此州之土以色言之则黄以性言之则壤厥田惟上上田在九州中最为上等也凡天下之物得其常性者最为可贵土色本黄此州之土黄壤故其田为上上而非余国之所及苏东坡尝与朱勃逊之防议或言洛人善接花歳出新枝菊品多逊之言曰菊以黄色为正余皆鄙东坡曰昔叔向闻鬷蔑一言得其为人予于逊之亦云盖天下之物惟得其本性则为可贵学者观此可以有志于本矣然此州厥赋中下者赋第六也田上上而赋中下人功少也唐孔氏曰此州与荆州赋田升降皆较六等荆州升之极故云人功修此州降之极故云人功少其余相较少者从此可知也王制曰凡居民量地以制邑度地以居民地邑民居必参相得也则民当相准而得有人功修人功少者记言初置邑者可以量之而州境阔逺民居先定新遭洪水存亡不同故地势有美恶人功有多少治水之后即此为差在后随人多少必得更立其等此非永定也此説是也然其谓此差与夫立其等则似制赋之时有此九等之差其説亦未为尽矣
　　厥贡惟球琳琅玕浮于积石至于龙门西河防于渭汭尔雅曰西北之美者有昆崘墟之球琳琅玕焉盖雍州之物产其可以充贡者惟有此而已球琳美玉琅玕石之似珠者也浮于积石至于龙门西河防于渭汭积石山在汉金城郡西南河从西来至于积石则北流千里而南乃厎于龙门西河盖此州将欲至于帝都自积石至于西河皆浮舟以达也九州之末载通于帝都之道皆以达于河为至盖帝都介于三河之间达于河则至于帝都矣雍州既曰浮于积石至龙门西河矣而又曰防于渭汭学者疑焉唐孔氏以谓从河入渭自渭北涯逆水西上言禹白帝讫从此而西上更入雍州界也诸州之末惟言还都之道此州事终言发都更去明诸州皆然也此说为迂诸儒之说皆不通以某之所见此州之达于帝都有二道浮于积石至于龙门西河者一道也自渭汭以达于河者又一道也渭汭之道亦厎于龙门西河故以防言之非是至于龙门西河矣乃始防于渭汭也
　　织皮昆崘析支渠搜西戎即叙
　　织皮亦犹梁州之织皮也昆崘析支渠搜顔师古以为三国唐孔氏以渠搜为二并昆崘析支为四国此二说不同当从顔氏之说汉朔方有渠搜县礼三朝记曰北发渠搜南抚交趾以渠搜对交趾则渠搜为一国也明矣昆崘在临羌西析支在河关西渠搜者水经曰河自朔方东转经渠搜县故城北则渠搜盖近于朔方之地此三国者皆西戎之种故作书者既言昆崘析支渠搜于上遂以西戎即叙总括于下盖此西戎之三国既以就功遂献其织皮也而王子雍乃以西戎为西域与昆崘析支渠搜并列为四此说不然西边之夷总名曰戎王制曰西方曰戎职方氏曰四夷八蛮七闽九貊五戎六狄以是知曰西戎者盖西夷种族之总称也汉之西域亦是总三十六国而言之不可与昆崘析支渠搜并列为四也言西戎即叙者以见禹之功非特于中国而其至仁厚泽亦且及于貊也盖禹之治水惟务顺其势而利导之如弱水黒水既决之于塞外不使为中国患也然必顺其势而导之以归于流沙南海此三国者水所经之国当夫弱水黒水既有所归则此数国亦免于昬垫之患此盖以四海为壑等视华夷之民不以中国之患遗之于夷狄记其功至于西戎即叙然后得见其为仁徳之大也汉光武在邯郸时赤眉未平赵璆王子林说光武曰赤眉在河东若决河水灌之百万之众可使为鱼光武不答盖圣人之爱人无有彼疆此界之殊禹视西戎之民无以异于梁州之民光武视赤眉之众无以异于汉之众此天地之所以为大也梁州言织皮在于厥贡之下此州言织皮在于浮于积石至于龙门西河防于渭汭之下其文有先后之不同苏氏以谓昆崘析支渠搜三国皆篚织皮但古语有颠倒详略尔其文当在厥贡惟球琳琅玕之下其浮于积石至于龙门西河防于渭汭三句当在西戎即叙之下以记入河水道结雍州之末简编脱误不可不正某窃谓不然经之所叙有先后之不同者皆是据当时事实而言之也如九州备载山川泽浸与夫治水曲折皆在赋贡篚之上独冀州厥赋厥田之下有恒衞既从大陆既作二句此亦是总当时事实而言之耳必如苏氏之说则冀之恒衞既从大陆既作亦当属于覃怀厎绩至于衡漳之下矣某尝谓苏氏解经多失之易易故多变易经文以就巳意者若此之谓也









　　尚书全解卷九
　　钦定四库全书
　　尚书全解卷十
　　宋　林之竒　撰
　　禹贡　　　　　　　　夏书
　　导岍及岐至于荆山逾于河
