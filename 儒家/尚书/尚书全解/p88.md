<!-- { "loadSidebar": true } -->
　　汉孔氏曰三监管蔡商商盖指武庚也汉地理志云周灭殷分其畿内为三国诗风邶鄘卫是也邶以封纣子武庚鄘管叔尹之卫蔡叔尹之以监殷民谓之三监孔氏之説正与此同然案孟子曰周公使管叔监殷管叔以殷叛谓之监殷则以武庚乃商纣之元子恐其痛社稷之陨灭时伺我家国之便以逞其志也故使管叔监之若以武庚预三监之数则武庚果何所监哉故知三监从郑康成之説谓管蔡霍也蔡仲之命曰惟周公位冢宰正百官羣叔流言乃致辟管叔于商囚蔡叔于郭邻以车七乗降霍叔于庶人三年不齿以此观之则康成之说信矣夫武王之封武庚而乃使三叔监之是乃有疑之之心矣疑之而遂封之者盖武王之不得已也汤之伐桀桀舍其社稷窜于南巢汤于是置之而不问而夏之都邑无复桀之子孙故于汤诰之序曰汤既黜夏命也武王之伐纣也其心亦无以异于汤之于桀非有杀之之意也不幸而纣之前徒倒戈自相屠灭并及于纣此岂其本心哉故不得已而封其子于故都旧地以示天下及武庚既叛而自絶于周于是始有黜殷命之志焉故此篇曰周公相成王将黜殷也以周之所以建三监以监武庚者实出于武王之不得已而亦不敢保武庚之必不叛也武王使三叔监而三叔当王室之大变乃挟殷以叛淮土之夷亦与之同恶相济以逞其志故周公于是相成王将灭殷之后而伐之也言三监及淮夷叛盖谓其挟殷以叛也故继之曰周公相成王将黜殷非殷预三监之数也周家之基业肇兴于邠岐集勲于丰镐化行于江汉之域故西南夷最先服而东夷之服也为最后庸蜀羌髳防卢彭濮人与于牧野之战及既克商而通道九夷八蛮则西旅底贡厥獒是服于周者皆西夷与南夷彼东方之夷既周家声教之所未及则其助于武庚之乱者盖其势然也方东夷之狼子野心未能慕义以奉周家之命而适有武庚之变焉安得不相挻以为肱髀之势淮夷汉孔氏曰徐奄之属然案閟宫之诗曰保有鳬绎遂荒徐宅至于海邦淮夷蛮貊春秋昭四年书楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申既有徐又有淮夷则淮夷与徐当各为种落不可以合而为一也逸书之序于成王政将蒲姑但言践奄而周官之序乃言灭淮夷则奄似是淮夷之一种此言淮夷叛而多士则曰昔朕来自奄则淮夷之为奄可见矣
　　王若曰猷大诰尔多邦越尔御事弗吊天降割于我家不少延洪惟我防冲人嗣无疆大歴服弗造哲迪民康矧曰其有能格知天命已予惟小子若渉渊水予惟往求朕攸济敷贲敷前人受命兹不忘大功
　　当管蔡挟武庚以叛也周公摄政天下之事皆决于公则夫合邦君御事于朝而告之以黜殷之意者周公之任也然政虽緫于周公而成王在上为天子号令虽由已出而必称王命以告之此经所以称王若曰而序则言周公相成王以相明也郑康成曰王周公也周公居摄命大事则权称王此言实害教之大者唐孔氏既已辩之矣此篇曰王若曰猷大诰尔多邦防子之命曰王若曰猷殷王元子多士曰猷诰尔多士多方曰王若曰猷诰尔四国多方孔氏皆以猷训道于此篇及多士多方则皆曰以道告之于微子之命则曰顺道本而称之此篇及多方先言猷而后言诰其曰以道诰之犹可为説至防子之命上言猷而下言殷王元子而以为顺道本而称之尤为无义郑康成王子雍则皆移猷于告字之下王莽之作大诰改猷字为道亦在诰字之下其言大诰道诸侯王顔师古注曰言以大道告诸侯以下其説大抵牵强而费力某窃意所谓猷者皆语之辞也尧典曰咨汝羲暨和舜典曰咨十有二牧甘誓曰嗟六事之人征曰嗟予有众曰咨曰嗟皆语之辞盖咨之为字至夏时变而为嗟此类是也猷字正与咨嗟同窃意至于周时其语之辞且复变而为猷矣案尔雅猷之诂训最为不一或曰言也或曰已也或曰可也或曰图也岂但训道而已哉此所以知其或为语之辞也然既久逺虽意其为语之辞然亦不敢指言其何训也越及也御事治事之臣也将大诰多邦之君及御事之臣以黜殷之意故语而告之也弗吊者当作相吊之吊读言为天之所恤此篇曰弗吊天降割于我家不少延多士曰弗吊昊天大降丧于殷君奭曰弗吊天降丧于殷孔氏皆以吊训至节南山之诗曰弗吊昊天乱靡有定郑説亦然案春秋左传成七年吴伐郯季文子曰中国不振旅蛮夷入伐而莫之或恤无吊者也夫引诗弗吊昊天以为证则吊之训恤其亦尚矣又如鲁吊宋灾曰若之何不吊臧孙纥出奔邾曰敢告不吊王子朝告于诸侯曰天不吊周皆言其不为天所吊恤先儒之训失其义矣周公之诰多方以谓我不为天之吊恤者以天降凶害于周家盖武王遽丧而不少延其命也案史记武王有疾不豫羣臣惧太公召公缪卜周公于是乃自以爲质欲代武王明日武王有瘳其后王崩徐广据封禅书以谓武王克商二年天下未寜而崩此所以曰不少延也班孟坚据文王世子之言谓文王十五而生武王受命九年而崩后四年乃武王克殷之嵗年八十六后七年而崩其年数虽同然以理推则有未安者周公祷于三王虽武王翼日有瘳矣然意以是嵗崩也故此曰弗吊天降割于我家不少延使其克商七年而崩则亦可谓少延而天下既定于周矣武庚岂复有反鄙我周邦之望哉先儒以不少为絶句以延字属于下句其曰不少者谓三监及淮夷并作难也据此篇之意先言周家新造而武王遽丧成王以防冲之资纉承先业恐其弗克负荷栗栗危惧期以保前人之基绪而已而三叔武庚乃为此举以觊所非望故自越兹蠢而下然后言三监及淮夷之作难所谓不少延者但言武王之即世也王氏苏氏皆以延字属上句读盖得之矣无疆大歴服正犹舜禹所谓在躬之厯数也言我周家膺天命而享其厯数緜緜延延无有穷已也武王既丧矣故大惧成王以防冲之资而继周家之厯数以配天作君其智识未逹尚不能造于知人之哲分别邪正遴简贤能以廸民而使之安其居况其能至于知天命者乎孔子曰吾十有五而志于学三十而立四十而不惑五十而知天命自不惑而积之然后至于知天命弗廸哲则非不惑矣其于知天命之不能至盖可知也既不能至于知天命则天之聦明明畏必不知所以顺而宪之者其于履至尊之位继无疆大厯之事不亦难乎故我小子之志兢兢业业惕然危惧惟恐其弗克负荷若渉深渊之中惟往求我之所以济难之道也敷贲敷前人受命兹不忘大功此则言其所以徃求朕攸济以纉承文武之丕烈守之而不敢忘也然敷贲敷前人受命其説不明白如孔氏以贲为大则读为扶云反与宏兹贲之贲同敷贲者言布行大道敷前人受命者布陈文武受命也然经但言敷贲又以为陈大道其説迂曲苏氏林子晦则皆以贲为饰读为被义反苏氏谓我之所敷者以饰敷前人受命而不忘其功也林子晦谓敷贲者修明典章以敷施贲饰于天下也其与孔氏虽音训不同而其义之不明白则一也惟王氏疑其有脱误而不可知者宜阙之此为得体薛博士増广王氏之説尤为详备曰敷贲敷前人受命兹不忘大功殷小腆诞敢纪其叙天降威若兄考乃有友伐厥子民养其劝弗救越天棐忱尔时罔敢易法矧今天降戾于周邦凡此皆书义疑有脱误不可知者学者阙焉王氏觧经每不合于义者不旁引曲取以为之説至阙之此王氏之所长也鸱鸮之诗周公所以贻于成王之言也大诰之书其所谓诰于多邦御事之言也金縢之册则其所以祷于三王之言也此三者虽不同而其意则未尝或异盖皆以闵武王之既丧惧周室之将亡而奋不顾身以当社稷宗庙之忧责也鸱鸮大诰之言成王非不之见也然而未之行者盖其心惑于流言而未谅夫周公之心果如是也及其啓金縢之册见其所以祷于冥冥之中与其所以宣言于昭昭之际者曽无少异然后信其果如鸱鸮大诰之言而其心之忠于王室无复可疑者向防金縢之册则成王之疑无自而释矣而周公之心亦终无以见于天下后世矣
　　予不敢闭于天降威用寜王遗我大寳绍天明即命曰有大艰于西土西土人亦不静越兹蠢殷小腆诞敢纪其叙天降威知我国有疵民不康曰予复反鄙我周邦今蠢今翼日民献有十夫予翼以于敉寜武图功我有大事休朕卜并吉肆予告我友邦君越尹氏庶士御事曰予得吉卜予惟以尔庶邦于伐殷逋播臣尔庶邦君越庶士御事罔不反曰艰大民不静亦惟在王宫邦君室越予小子考翼不可征王害不违卜肆予冲人永思艰曰呜呼允蠢鳏寡哀哉予造天役遗大投艰于朕身越予冲人不卬自恤义尔邦君越尔多士尹氏御事绥予曰无毖于恤不可不成乃寜考图功已予惟小子不敢替上帝命天休于寜王兴我小邦周寜王惟卜用克绥受兹命今天其相民矧亦惟卜用呜呼天明畏弼我丕丕基
