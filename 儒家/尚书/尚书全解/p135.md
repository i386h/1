<!-- { "loadSidebar": true } -->
　　古者告终易世之时必以礼正之故于其即世也则以礼正其终而于即位也则以礼正其始盖其授受之始天下之根本系焉其可轻哉春秋有书公薨于路寝是以礼正其终者也有书春王正月公即位是以礼正其始者也故书其正者以见其不能正者焉成王于大渐之时而同召百官被冕服凭玉几命羣臣以受遗托孤之事则其终正矣康王于是设四坐之几席陈其寳器布其车辂备其干戈之衞王与羣臣冕服以传先王之命则其始终无不正此顾命之书所以爲万世法也麻冕者礼绩麻三十升布以爲冕升者八十缕也论语曰麻冕礼也今也纯俭吾从众则知自孔子以前冕皆用麻孔于之时始易之而用丝也周官王之吉服享先王则衮冕此既授先王以册亦是礼之大者故唐孔氏谓其服必衮冕衮冕有九章一曰龙二曰山三曰华虫四曰火五曰宗彝皆画缋于衣六曰藻七曰粉米八曰黼九曰黻皆刺于裳则是衮冕之裳有四章特言黼者盖黼是裳之一章唐孔氏谓有文故特言之与诗元衮及黼同意卿士汉孔氏以爲公卿大夫案诗曰暴公爲卿士左传曰郑武公庄公爲平王卿士皆指执政而言而以爲公卿大夫者其意爲成王之托羣臣以幼孤公卿大夫与焉不应其传顾命则独其执政者与也盖略举卿士而已周官公之服衮冕侯伯之服鷩冕子男之服毳冕孤之服絺冕卿大夫之服元冕此卿士邦君之麻冕盖亦各从其命服而已太保太史太宗之麻冕亦然太保三公太史下大夫太宗大宗伯卿亦从其命服也蚁裳者蚁色裳也彤裳汉孔氏曰彤纁也考工记钟氏曰三入爲纁尔雅亦曰一染谓之縓二染谓之緽三染谓之纁礼祭服皆衣纁裳汉孔氏之说则谓黼裳彤裳皆与常祭服无异惟蚁裳则非常祭之服盖以卿士邦君非执事者不可全同于祭也苏氏则谓三裳皆变也虽君臣皆吉服然皆有变其解蚁裳则谓与檀弓蚁结于四隅之文同从先儒之说则蚁裳不应独异从苏氏之说则彤裳不得爲变歴世既逺礼文渐灭不可得而折也介圭大圭也考工记有大圭长三尺又有镇圭尺有二寸而汉孔氏以此圭爲尺二寸之圭者盖三尺之圭天子服之尺二寸之圭天子守之此将奉之于康王以明其爲天子故知是镇圭也同爵名瑁者考工记曰天子执冒四寸以朝诸侯注曰名玉曰冒者盖言徳能覆盖天下也唐孔氏曰诸侯即位天子赐之以命圭圭头斜锐其冒当下邪刻之其刻濶狭长短如圭头诸侯来朝执圭以授天子天子以冒之刻处冒彼圭头若小大相当则是本所赐其或不同则圭是僞作知诸侯信与不信故天子执冒所以冒诸侯之圭以合瑞信犹今之合符然此瑁惟冒圭耳不得冒璧璧亦称瑞不知所以齐信未得而闻之盖介圭以爲天子之守而冒圭以合诸侯之信故当康王之受顾命则皆奉而进之也舜之始受禅辑五瑞既月而班之康王之始即位受同冒而诸侯奉圭盖必亦如舜之辑而班之是皆合符以正之于其始也承亦奉也皆进之于王也上宗汉孔氏谓即宗伯郑氏曰变其文者宗伯之长大宗伯一人与小宗伯二人也凡三人使其上二人也一人奉同一人奉冒如康成之说则是上宗已兼大宗伯小宗伯矣下言宗人汉孔氏以爲小宗伯如康成之说必以宗人爲小宗伯之最下者其位在三者也然小宗伯一也不可以其一爲上宗以其一爲宗人不如以上宗爲大宗伯宗人爲小宗伯方爲明白上宗既爲大宗伯则其奉同瑁盖兼执之乎此亦不可得而见也书即册命也自呜呼疾大渐惟几至冒贡于非几皆载于此册也御亦进也君当升自阼阶康王之自賔阶升者王自外而入传命者自阼阶升王未受命则当自賔阶也入即位者邦君卿士不执事故但就其位而已郑康成曰卿西靣诸侯北面唐孔氏又曰公亦北靣孤东面此其位也太保上宗由主阶升者以将传先王之命爲王故也大史亦由此阶而升也御王册命者以册命进于王也曰秉书则言其持之以升曰御王册命则言其奉之以进曰书曰册命驳文也皇后以下则太史进册而陈此言也先儒则以此爲册书之辞非也岂成王将死丁宁之言而史輙易之乎故知史以成王之言着之于册矣此则将奉册而进之之辞也言此册者乃成王当大渐之际亲凭玊几道临终之命以命汝嗣其教训以临涖天下爲周邦之君汝之所以临君周邦者惟率循大法不可少有纷更则可以爕和天下使无有暴慢鄙诈之风则夫文武之光训布在方册者可以对之而不替矣言成王之所以命羣臣以辅賛康王者其意如此而已皇后大君也指成王也王氏之言皆凿也王则再拜以敬受之遂起而对曰以眇眇然微末之小子而负荷先王之大业其能治四方以敬畏天威乎盖自恐其不能也既受命矣乃受上宗所奉之同瑁其受瑁也必授之人其受同也则以祭故三宿三祭三咤必三者与夫三辞三譲三揖三劳同不如是无以示其敬之之至也先儒以宿爲进爵以咤爲奠爵盖谓进于神坐之前则以酒酹地而祭酹讫而奠爵焉苏氏则以宿爲奠爵以祭爲祭先以咤爲至齿而不饮即哜也盖谓既实爵矣则受而置之乃以祭先于是哜之也其意以下文曰上宗曰飨唯哜之则上宗乃賛王以飨其福也观太保之酢言祭哜即此祭与咤也苏氏似爲胜曰飨盖所谓嘏也诗笺曰予福曰嘏特牲少牢之礼尸嘏主人故此则上宗嘏王欲王之享之也如此则王之礼毕矣故太保则受其同下堂而易之盖太保将酢祭不可即用王之爵故以异同异同者言别爵也盥以异同者易爵而洗也璋半圭也酢报祭也王已祭太保又报祭故曰酢与酬酢之酢同仪礼曰君执圭瓉太宗执璋瓉盖璋瓉次于圭瓉此既报祭故持璋也太保将祭故拜将拜故以同授小宗伯王则荅之太保既拜则又受同于宗人而祭既祭则哜之哜之亦所以飨其福也将受福不可以不拜故于所居之位以同授宗人而后拜王又荅之君于臣无荅拜此荅之者以其传先王之命也于是则酢祭之礼亦以毕故太保下堂而有司于此皆収彻之于是诸侯则出在庙门之外以持新王之诰命盖王既受命则诰戒之即下篇是也庙门即寝门以其殡在焉故曰庙也观顾命之书或者疑之以爲召公不当出康王于外而逆之康王不当吉服以朝诸侯爲此言者盖不思耳夫天子爲天下主固当与天下共之苟立之于次即以君天下则宦人女子得以乘间投隙而摇国本天下其谁知之盖顾命之书万世之明训也成王之寝疾则慿几负扆亲见羣臣自太保而下至百尹御事告以元子钊之冝承大统其崩也太保则显逆之于寝门之外册受末命复率诸侯而朝之盖所以显示万姓杜絶奸萌史官详而载之以爲后世法使有国家授受之际皆得以是爲法奸人孰得而窥之奉始皇之于扶苏岂有异志惟不能显示于天下李斯又不能显而立之故赵高胡亥得以乱之论者不此之虑而谓其不当释丧服以服衮冕此不知变之论也伊训曰惟元祀十有二月乙丑伊尹以冕服奉嗣王祗见厥祖侯甸羣后咸在太甲之居防也伊尹祭于成汤之庙奉之以祗见厥祖而朝羣后是亦与天下共之何独召公康王哉古之人皆然特其文有详畧之不同何独于此而疑之
　　康王之诰　　　　　　周书
　　康王既尸天子遂诰诸侯作康王之诰康王之诰王出在应门之内太保率西方诸侯入应门左毕公率东方诸侯入应门右皆布乘黄朱賔称奉圭兼币曰一二臣卫敢执壌奠皆再拜稽首王义嗣徳荅拜太保暨芮伯咸进相揖皆再拜稽首曰敢敬告天子皇天改大邦殷之命惟周文武诞受羑若克恤西土惟新陟王毕协赏罚戡定厥功用敷遗后人休今王敬之哉张皇六师无壊我高祖寡命王若曰庻邦侯甸男衞惟予一人钊报诰昔君文武丕平富不务咎厎至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方乃命建侯树屏在我后之人今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞羣公既皆聼命相揖趋出王释冕反防服
