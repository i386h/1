<!-- { "loadSidebar": true } -->
　　孔氏云江于此州界分为九道地理志云江自浔阳分为九道东合为大江浔阳记有九江之名一曰乌江二曰蜯江三曰乌白江四曰嘉靡江五曰畎江六曰源江七曰廪江八曰提江九曰箘江据此数说皆谓江水至是分而为九曽氏则曰不然谓禹贡言导河曰东过洛汭北过降水盖洛水降水入于河河则过之而已导漾曰过三澨导渭曰过漆沮亦犹是也盖大水受小水则谓之过二水相受大小均焉故谓之防江合于汇谓之防者彭蠡所猪二水别为南江故也江合九江谓之过者辨其源有九则小于江故也如江分为九道则经于荆州当曰九江既道不应曰孔殷于导江当曰播为九江不应曰过九江此说是也曽氏此说既善然谓沅水渐水元水辰水叙水酉水澧水湘水资水皆合洞庭中东入于江以是为九江则附防牵强无所考据不可从也要之九江之名与其地世久逺不可强通然各自别源而下流以入于江此则可以意晓也郑氏曰九江从山谿所出必有所据但以孔殷为甚众似失其义此虽不言其名与其地据此孔殷当从孔氏之说孔氏云甚得地势之中也
　　沱濳既道
　　苏氏曰南郡枝江县有沱水尾入江华容县有夏水首出江尾入沔此荆州之沱濳也蜀郡郫县江沱及汉中安阳皆有沱水濳水尾入江汉此梁州之沱濳也孔安国曰沱濳发源梁州入荆州孔頴达云虽于梁州合流还从荆州分出犹如济水入河还从河出也以安国頴达之言考之则味别之言古人盖知之矣梁州荆州相去数千里非以味别安知其合而复出邪盖此荆州梁州皆云沱濳既道故二孔氏有合流复出之说而苏氏遂以味别之言为信夫荆之于梁相去逺矣而沱濳之水既合于江汉流数千里而复出犹可以味而别之必无此理以某之所见据尔雅曰水自江出而为沱自汉出而为濳是凡水之出于江汉者皆有此名也出于荆州者荆之沱濳也出于梁州者梁之沱濳也要之皆是自江汉而出不必有合流味别之说既道者言沱濳之水既复其故道也
　　云土梦作乂
　　周官职方氏荆州其泽薮曰云梦云梦者方八九百里其泽跨江之南北案水经地理志诸书皆云云梦在华容县然此泽甚广随处得名不但此县也孔氏谓其泽有平土邱水去可为耕作畎亩之地其说未然据经文以土之一字闲于云梦之闲若从先儒之说于经文为不顺当从王氏之说曰云之土地见而巳梦之地则非特土见草木生之人有加功乂之者矣盖云梦虽緫为泽薮之名别而言之则为二泽合而言之以为一泽左传定四年楚子渉雎济江入于云中昭公三年楚子与郑伯田于江南之梦则云梦为二也王氏云尔者谓此云梦之二泽势有高卑云之泽则土见梦之泽则可以作乂矣然而史记汉地理志又皆作云梦土果作云梦土则当从孔氏之说矣此二说难以折衷姑两存之
　　厥土惟涂泥厥田惟下中厥赋上下
　　厥土惟涂泥者言此州沮洳卑湿亦与扬州同也厥田惟下中田第八也厥赋上下赋第三也谓此州之土虽同扬州之涂泥然其地稍高故其田加于扬州一等盖荆州之地农民众多培粪灌溉之功益至故能以下中之田而出上下之赋也
　　厥贡羽毛齿革惟金三品
　　荆州所出之物大抵与扬州同扬州厥贡惟金三品齿革羽毛惟木而荆州厥贡羽毛齿革惟金三品然而扬州先言金三品而此州先言羽毛齿革扬州先言齿革而此州先言羽毛者孔氏谓以善者为先薛氏谓以多者为先此二说皆通案职方氏扬州其利金锡荆州其利齿革则是荆扬之所产不无优劣盖可见矣
　　杶榦栝柏砺砥砮丹
　　顔师古曰杶木似樗而实汉孔氏曰柏叶松身曰栝杶栝柏三木名也榦可以为弓榦孔氏以为柘亦不必如是之拘要之凡木可以为弓榦者皆是也曽氏曰扬州贡木不言其名所贡之木不可胜名也此州曰杶榦栝柏其所贡者止于此而已此说是也砺砥砮丹山海经云荆山之首自景山至于琴鼓之山凡二十有三山而防山多砺砥者盖荆州之所出也砺砥皆磨石也砥以细密为名砺以麤粝为称砮者中矢镞之用肃慎氏贡楛矢石砮砮盖石之可以为矢镞者也丹唐孔氏以谓丹砂王子雍以谓丹可以为采此二说皆通
　　惟箘簵楛
　　郑氏曰箘簵防风也箘簵竹名楛木名顔师古曰皆可以为矢曽氏之说亦然曽氏云董安于之治晋阳也公府之垣皆以荻蒿苫楚廧之其高丈余赵襄子发而试之其坚则箘簵之所不能过也以此言之则箘簵竹之坚劲者其材中矢之笴楛矢肃慎氏常贡焉则楛之杪亦中矢之笴盖箘簵楛皆笴之良材也此说与顔师古同而孔氏但以楛为中矢榦其说未尽
　　三底贡厥名包匦菁茅
　　汉孔氏曰三物皆出云梦之泽近泽三国常致贡之其名天下称善箘簵楛出于三邦者为有名故也三邦之地经无明文难以考据案考工记材之美者有妢胡之笴郑氏注云胡子之国在楚旁意者即三之故地与苏氏曰杶榦栝柏砺砥砮丹与箘簵楛皆物之重者荆州去冀最逺而江无达河之道难以必致重物故此之贡不以小大但致贡其名数而准其物易轻赍致之京师此说不然夫所谓任土作贡者皆其服食器用之物而不可阙者故使准其本岁所输之赋而贡于京师若谓当贡之物准其名数易以轻赍致之京师正非作贡之本意也苏氏以此为底贡厥名之说比先儒为迂郑氏以厥名下属包匦菁茅尤为无义据扬州之贡金三品瑶琨篠簜齿革羽毛惟木荆州之贡羽毛齿革金三品杶榦栝柏砺砥砮丹箘簵楛而职方氏扬州其利金锡竹箭荆州其利丹银齿革则是此二州所出之物产大抵中原所资以为兵器之用者晋文公谓楚子曰子女玉帛则君有之羽毛齿革则君地生焉其波及晋国者皆君之余也盖中原之所出者皆不得如此二州之精良故必资此二州者为用以是观之荆扬之壤所恃以富强者赖其有此而已故当天下之势分为南北之时据荆扬之壤者苟能严为封境之备固守其物产之所出不使其波及于中原则以荆扬所出之物为荆扬之用其兵革之坚利岂中原之所能及哉包匦菁茅孔氏以包为一句谓包者橘柚也唐孔氏曰匦是匣也菁茅既以匦盛非所包之物明包必有裹也案左氏传齐桓公责楚贡包茅不入王祭不供无以缩酒则茅之有包自古然也以是知孔氏之说为未然郑氏云匦犹纒结也菁茅之有毛刺者重之故既包裹而又纒结之谓其包而又匦此说诚是也若以匦为纒结则非矣匦匣也菁茅供祭祀之用既包而又匣之所以示敬也顔师古云包其茅匦其菁以献之亦不必如此分别孔氏以菁茅为二物谓菁以为菹茅以缩酒据菁即蔓菁也蔓菁处处有之岂必贡于荆州邪郑氏以菁茅为一物谓茅之有毛刺者义或然也
　　厥篚纁玑组
　　郑氏云染纁者三入而成又再染以黒则为緅又复再染以黒则为缁色在緅缁之闲其六入者是染纁之法也此州染纁色善故令贡之玑者珠不圆也组绶此三物者皆入于篚筐而贡之
　　九江纳锡大
　　薛氏云大国之所守其得不时不可以为常贡又不可锡命使贡惟使有之则纳锡于上先儒亦以为锡命乃贡此则何以异于锡贡哉薛说为当太史公防传云千岁满尺二寸汉书食货志岠冉长尺二寸盖尺二寸然后谓之大至灵之物也所以决疑定防是国之守也惟其为物之灵则不可以求而得不可求而得若责之以为每岁之常贡则其扰甚矣故惟使九江之地有偶而得之若宋王之时豫且得白之则使之纳锡于上谓之纳锡者与师锡帝曰禹锡圭之锡同意重其事也
　　浮于江沱濳汉逾于洛至于南河
　　浮于江沱濳汉浮舟于此四水也江沱濳汉其相通之始末不可得而见矣逾于洛至于南河苏氏曰江无达河之道舍舟行陆以达于洛故曰逾于洛自洛则达于河矣河在冀州之南故曰南河曽氏以谓汉与洛不相通故曰逾于洛自洛以至豫州之河故曰至于南河此二说皆相合然而苏氏谓自江而逾洛曽氏谓自汉而逾洛此盖为差异然而以文势考之当从曽氏之说






　　尚书全解卷八
<经部,书类,尚书全解>
　　钦定四库全书
　　尚书全解卷九
　　宋　林之竒　撰
　　禹贡　　　　　　　　夏书
　　荆河惟豫州
　　此州之界西南至于荆山荆山之南则荆州也北距河水河水之北则冀州也盖豫在荆之东北冀州之南而以荆河为界以荆河之地而求之则豫州之界虽厯千载犹可考也如职方氏尔雅皆从正南为豫州是徒载其北境而已载其北境而遗其南境使后世果安所考信哉所以后世地理家之所志惟以禹贡为准如谓信安保定瀛冀深洺磁相西南尽河之地为禹贡冀州之界齐青淄灉密登莱及辽东之地为禹贡青州之界宿泗徐州沂淮阳尽海之地为禹贡徐州之界其他皆然盖惟禹贡之九州则可以后世州郡如此配合而言之若职方氏尔雅则不可以若此矣
　　伊洛瀍涧既入于河
　　孔氏曰伊出陆浑山洛出上洛山涧出沔池山瀍出河南北山汉志云伊水出洪农卢氏县东熊耳山洛水出洪农上洛县冢岭山瀍水出河南谷城县濳亭北涧水出洪农新安县郦道元水经曰伊水出笋渠山洛水出灌举山瀍水出谷城北山涧水出白石山此数说不同据下流之水分派别道遭厯代陵谷变迁则容有不同而其源之所自出不容有异如经之所载江水出于岷山汉水出于嶓冢后世言江汉之源未尝有异说也经文导洛自熊耳与岷山导江嶓冢导漾文势先后不同则是洛非出熊耳但其导之自熊耳而始尔雅推此四水之源故不必求之诸儒异同之说虽有异同之说不足信矣此言伊洛瀍涧既入于河而下文言导洛自熊耳东北防于防瀍又东防于伊又东北入于河是伊防瀍入于洛而洛入于河也夫既于下文载导川之次矣而于此州言之者盖后之所言者欲其脉络相贯苟不于此言则无以知其在九州之界也惟彼此之相明故禹贡所载山川系于九州之分域者皆可以案其书而覆其地也据伊瀍防入于洛而洛入于河此言伊洛瀍防则以四水列称者曽氏曰汉水入于江江入于海而荆州言江汉朝宗于海与此同意盖其四水并流其源则异而水之小大相敌也
　　荥波既猪
　　荥波有二说汉孔氏曰荥泽波水巳成遏猪唐孔氏虽谓荥是泽名洪水之时此泽水大动成波浪此泽其时波水巳成遏猪不泛溢也据二孔之说则是荥波为一水也周官职方氏曰其川荥雒其浸波溠郑氏云荥是沇水也出于东垣入于河溢为荥今之荥泽波读为播禹贡曰荥波既猪观郑氏之说则是荥波为二水名顔师古曰荥沇水所出今之荥阳波亦水名一说荥水之波则师古盖兼存此两说然以理考之既职方氏豫州川浸有荥波之二名则是郑氏为有所据但以其波为播则不可据古文书波自作从山从畨与嶓冢之嶓同意者郑氏所传本讹以波为播故其说如此夫既职方作其浸波溠而今文书又作荥波则是以为波字也无疑矣安得以为播邪尔雅云水自洛出为波曽氏引以为据谓荥自河溢波自洛出皆有以蓄之此说又善
　　导菏泽被孟猪
