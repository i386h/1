<!-- { "loadSidebar": true } -->
　　上既言夏商之官倍于唐虞盖以人才之优劣而为是多寡之数使夏商而必为唐虞之百官数固同矣而其职必不举故不得不倍夏商既不得不倍则我周当如之何是以其数至于三百六十比之夏商又为多也其多寡之不同者盖以后之不如昔故仰惟前代而惟恐其不及祗勤于德以训迪百官不敢少怠自此以下则董正其官职而后训迪之也周之设官分职比之前代最为详而其大槩盖准唐虞之制唐虞之百官内有百揆四岳外有州牧侯伯此其百官之中所谓要重者也夏商虽倍于唐虞其数可得而见之而其职号统属无所传闻故汉表有曰夏商亡闻焉虽无所传闻要之比于唐虞虽闲有増损而其大槩亦不外是观之周自可以见矣三公三孤者百揆之任六卿者四岳之任九牧五服与夫朝觐巡守之礼则所谓州牧候伯者也建官之制至于周室至纎至备无以复加而其源流则自唐虞以来歴夏歴商或损或益而后大备也太师太傅大保此天子三公之官也三公者皆是教导天子之职其曰师曰傅曰保者所以别之也贾生曰保保其身体傅傅之德义师导之教训应劭汉书注曰师训也傅覆也保养也顔师古则曰傅相也汉孔氏则曰师天子所师法傅傅相天子保保安天子于德义者此皆是縁名以生义盖必欲释其名则其义当如此然要之三公之职同皆是王者之师既有三人则必立名以寓其尊卑之等而王氏曰师道严傅道亲保则尤亲尤亲则几于防而不严故师尊于傅傅尊于保此盖强以其尊卑之等而为之说观此篇自冢宰以下各有所掌其职不同而于三公同曰论道经邦燮理隂阳于三孤同曰贰公弘化寅亮天地弼予一人则其职无有异安得以其名有尊亲之义以分其差等哉汉表曰太师太傅太保是为三公盖参天子坐而议政无不总统故不以一职为官名既谓不以一职为官名则安得以其名而区别之哉夫天位乎上地位乎下而人主位乎天地之间则其心术盖与天地通天地之气行而有愆阳伏隂者以人主之心术不正也故必以三公与王论道也以经纬邦国而其心术正则隂阳无有不和理者矣考工记曰坐而论道谓之三公正所谓论道也盖其朝夕之所启沃以格君心之非者无非道也故其精神之所感通可以和理隂阳为是官也自非道全德备可以为王者之师者不足以称其职故无其人则不必备建宁阙之可也盖尤不可以非其人也若六卿之职各有所掌一职不建则必有一事之不举故无司徒则何以敷五典无宗伯则何以治神人其他皆然故不得不备三公既不下掌有司之职故可以不必备也三孤者三公之副也故曰贰公观三公谓之太师太傅太保而三孤曰少师少傅少保曰太曰少则其为副贰可知矣此犹六卿有大司徒又有小司徒有大宗伯又有小宗伯曰大曰小是其贰也惟六卿之长贰其职同则三孤之于三公其职岂有异哉故三孤之所以洪大道化以敬明于天地之道而辅翼予一人者皆以贰公也盖洪化寅亮天地弼予一人指三公言之而三孤为之贰焉既曰燮理隂阳又曰寅亮天地唐孔氏曰和理敬信义亦同耳以孤副贰三公故其事所掌亦不异此说得之王氏曰化待道而后立天地待隂阳而后立论道而不谕然后弼本在于上末在于下故公论道孤洪化公变理隂阳孤寅亮天地公论于前孤弼于后此意谓三孤之职不若三公果如是说则以隂阳为本以天地为末可乎以此一节观之则其说皆凿矣王氏又曰号曰公者容乃公之谓大臣之义当特立而无朋故曰孤此亦縁名以生义夫天子之臣其上为公其次为孤其次又为卿其次又为大夫其次又为士亦犹五等诸侯曰公曰侯曰伯曰子曰男皆假其名以别之不必求其义也后世于九州十二牧之类皆求其义于名非也少师少傅少保曰三孤盖卑于公而在九卿之上汉表曰立三少是孤卿与六卿为九卿此其为说本于礼记天子立六官三公九卿郑氏注以此夏时制亦不可得而见然经言三孤六卿则孤与卿异而乃为九卿既谓之孤又谓之卿可乎且当以书为正冢宰而下则六卿也曾博士曰先王建官分治未尝不以正名为先名既正矣然后分职以听于上而事各有所系焉自冢宰以至司空则所正之名也自掌邦治以至掌邦土则所分之职也自统百官以至时地利则事各有所系也此说是也然冢宰之职虽其与六卿分掌有司之事不若三公之专以教导天子为务然又不若司徒而下但掌一事而已盖冢宰为六卿之首故凡有司之事又冢宰总之观其所正之名则自司徒而下各取一事而名之曰司徒者以其掌徒役之事也林子和曰徒众也众则必有所从故士从其所教谓之徒卒从其所将谓之徒司徒者主教之官也曾博士曰有戎曰师无戎曰徒名教官以司徒则以其所司之众无事于戎故也此说泥于教字以为说殊不知先王之名官但取其所掌之一事以为之别耳故教官而曰徒也不必以徒有教义也宗伯者楚语观射父曰使名姓之后能知四时之生牺牲之物玉帛之类采服之仪彞器之重次主之度屏摄之位坛场之所上下之神氏姓之出而心率旧典者以为之宗以其为名姓之后故曰宗也惟以名姓之后而曰宗不可以谓之司宗故曰宗伯言其为长也司马者主戎马之事也司寇者主寇贼也司空者唐孔氏曰冬官既亡不知其本礼记王制记司空之事云量地以制邑度地以居民此所以谓之司空考工记曰国有六职百工居一焉郑氏曰百工司空事官之属司空掌营城郭建都邑立社稷宗庙车服噐械监百工者以此观之则名曰司空者亦其一事若司徒然也皆取其一事以为之别惟冢宰则名曰宰不以一事目之也冢者郑氏周礼注曰尔雅曰冢大也冢宰太宰也盖冢宰太宰一也其所分之职则司徒掌邦教宗伯掌邦礼司马掌邦政司寇掌邦禁司空掌邦土而冢宰则掌邦治自教至土皆一事而治则兼教礼政刑土而言之不以一事目之也其所系之事则掌邦教者敷五典扰兆民敷五典者教也掌邦礼者治神人和上下治神人者礼也以至政也禁也土也皆然无非系之以所主也事至冢宰则曰统百官均四海而已不以一事系之也观太宰虽同为六卿而其掌建邦之六典则一曰治典二曰教典三曰礼典四曰政典五曰刑典六曰事典六典无不掌也小宰虽同为六卿之贰而以其官府之六属举邦治则一曰天官二曰地官三曰春官四曰夏官五曰秋官六曰冬官其属各六十无不统也以官府之六职辨邦治则一曰治职二曰教职三曰礼职四曰政职五曰刑职六曰事职无不主也此其所以为统百官平邦国欤苏氏曰冢宰必三公兼之余卿或特命盖冢宰虽不若三公之为尊然其要重如此故必以三公兼之观周成王世周公以太师兼之周公没召公则以太保兼之春秋书宰周公亦是以公兼冢宰之任惟其以无所不统故也均四海者先儒曰均平四海之内邦国是也周官亦曰以佐王均邦国而王氏曰为其以赋式理财为职故曰均夫九赋敛财贿九式均节财用此特其一事而已若夫均四海则所言者大非指此也王氏谓周官一书理财居其半故以理财为冢宰之职王氏置制置三司条例议者皆讥其以天子之宰相而下行有司之事此言盖自为地尔敷五典即舜之命契敬敷五教也扰安也夫民逸居而无教则近于禽兽其能一朝居乎故敷五典者所以安之也宗伯以吉礼事邦国之鬼神示所以治神也凶賔军嘉所以治人也和上下则神只无不安其位而人无不当其分也六师平居无事则属于司徒为六卿及其有事则为六师司马统之以战伐叛讨罪则邦国无有倔强之人此所以平也诘治也奸慝言诘暴乱言刑驳文也居四民若管仲制法令士农工商四民不杂之类是也时地利者使人顺天时以脩地利也司寇不言刑而言禁司空不言事而言土曾博士以为言禁者期于无刑言土者期于无为此盖凿也刑即禁也事谓百工之事土即百工之事变刑言禁变事言土而以为有深义存于其间皆求之之过程氏曰古之时分职主察天时以正四时遂居其方之官主其时之政在尧谓之四岳于周乃六卿之任统天下之治者也盖周之六卿本于羲和之四子羲和四子分主四时之政周之六卿则不然矣然本自准四子而为之故以六卿之故加天地二字而曰天官地官春官夏官秋官冬官也盖虽不主四时之政而其名犹有唐虞之遗意如诸家之说必求其如是而为天官如是而为地官皆有义焉余恐非古人之本意也分职即上文是也各率其属者六官之属各六十共三百六十以倡九牧者为九州州牧之倡率此亦唐虞州牧侯伯统于四岳之遗意阜成兆民亦所谓庶政惟和万国咸宁也六年五服一朝者更六年而五服各一朝也舜典曰羣后四朝盖不廵守之间四年四方诸侯分来朝于京师亦是各一朝也周官大行人云侯服一歳一见甸服二歳一见男服三歳一见采服四歳一见卫服五歳一见要服六歳一见如此则侯服于六年之中六朝甸服三朝男服二朝采服计六歳之二而三朝衞服计六年之五而六朝惟要服六年一朝与经文不同唐孔氏虽引歳聘以志业间朝以讲礼再朝而防以示威再防而盟以显昭明为与此经相当然左氏之言是三年一朝六年一防十二年一盟计一十二年之中诸侯之朝不止于二此则十二年止于二朝然后王廵守亦不得为相当唐孔氏又以大行人所云见者皆言贡物或可因贡而见何必见者皆是君自朝乎案周官朝觐宗遇防同皆其君自行故皆言见至于问与頫则其臣故曰时聘殷頫而已不言见也以见为遣使亦非周官之本意盖虞氏五年一廵守故一廵守之前而诸侯朝于京师者各一是六年各一朝此曰一朝与舜典曰四朝其实一也当以书为正不可以周礼之言而混之然此篇所载六卿与周礼同而惟六年五服一朝一句与周礼异此当阙之以俟知者言五服者唐孔氏曰要服路逺外逼四夷故不数义或然也此言五服而大行人所言者六服则其事不同尤可以见也又六年王乃时廵者十有二年也大行人曰十有二歳王廵守殷国是也五服两朝而王一廵守也时廵者亦如舜典歳二月东廵守五月南廵守八月西廵守十有一月朔廵守各以其时而廵其方也考制度者即虞书所谓协时月正日而下是也于四岳者就方岳之下也各朝于方岳即舜典所谓肆觐东后是也大明黜陟者王制所谓不敬者君削以地不孝者君黜以爵不从者君流畔者君讨有功德于民者加地进律是也亦舜典所谓车服以庸也盖此皆斟酌舜之事而行之惟五年之与十二年异舜则各以其方而朝以其不廵守之间有四年故也周则各以其服而朝以其不廵守之间有十一年故也此亦为异耳案文中子叔恬问曰舜一歳而廵四岳国不费而民不劳何也文中子曰兵衞少而徴求寡也周之时兵衞日多徴求日众故不能五年而以十二年也案此篇而见周之不如唐虞者二设官数倍而人才不逮廵守浸简而主势愈尊然自秦汉以来官愈多而事愈不治廵守之礼不讲而下情不通则其视成周不啻成周之视唐虞也
　　王曰呜呼凡我有官君子钦乃攸司愼乃出令令出惟行弗惟反以公灭私民其允懐学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙面莅事惟烦戒尔卿士功崇惟志业广惟勤惟克果断乃罔后艰位不期骄禄不期侈恭俭惟德无载尔伪作德心逸日休作伪心劳日拙居宠思危罔不惟畏弗畏入畏推贤让能庶官乃和不和政庬举能其官惟尔之能称匪其人惟尔不任王曰呜呼三事暨大夫敬尔有官乱尔有政以佑乃辟永康兆民万邦惟无斁
