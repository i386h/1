<!-- { "loadSidebar": true } -->
　　周公既祷于三王请以其身代武王之死其至诚洞逹神明既习吉而王之疾顿愈自此以上皆史官叙述其请死而藏其书于金縢之始末为已备矣夫周公之心以社稷宗庙之安危自任乃为已而祷其诚心所出于悃愊岂蕲人之知已哉故夫祝史与夫百执事之人亲覩祝册灼之事者则戒之使勿泄而召公太公虽与之比肩事主以秉国之钧又亦匿之而不与之言自非成王因风雷之变将卜以视其休祥而得金縢之书则周公之心孰得而知之哉故自此而下又叙其摄政而遭变仗大义以灭亲虽兄弟之大伦有所不顾其诚心所感而风雷为之变成王之疑自此释矣然后金縢之事显然着见于天下后世故虽自周公居东二年以下其事迹皆在大诰之后然而实与周公请死之事相为终始故于此载之如左传之所载因陈完奔齐而言成子之得政因北宫文子之入聘而言郑之得人杜元凯所谓得终言之者此篇亦然也武王同母弟十人长曰伯邑考次曰武王次曰管叔鲜次曰周公旦次曰蔡叔度次曰霍叔处武王克商大建亲贤以藩屏王室周公以圣德留辅相朝廷而管叔蔡叔就封于外相纣之子武庚以治商余民武王既丧周公以成王防冲遂摄政当国管叔乃与其弟蔡叔霍叔使羣不逞之人流传其言于天下曰周公将为孺子之不利夺其位而自有之孺子指成王也当是时成王之年才十余嵗则可以孺子言之也而文王世子之篇乃曰武王九十三乃终则成王生时武王盖年八十余矣左传又曰邘晋应韩武之穆也此数国者皆武王之子成王之弟岂武王八十已后顿生此数国邪此理必不然矣夫君薨百官緫已以听冡宰三年古之人皆然也周公以冢宰摄政而乃有流言之变者盖商人尊尊兄死则弟及武王崩成王防冲周公以圣德闻于天下自商礼言之周公当立也今立成王而周公相之为殷人者固不能释然而无疑矣管叔之次于周公为兄周公为相于朝管叔固已有不平之气故当其摄政则唱羣弟以流言于国曰公将不利于孺子遂挟武庚以叛而殷人靡然从之者惟其疑故也盖自武王有疾而周公之忧固已及此矣周公祷于三王也不以为武王祷而为已祷焉彼诚以为武王丧殷人未附于周已以冢宰摄政处可疑之势天下有变则必将有以予为口实者而成王之防冲其明未足以有察周之社稷盖岌岌然矣故为是而祷也汉孔氏曰二叔以周公大圣有欲立之势遂生流言诚哉是言也当周公之东征二公皆尝居周公之位贰朝廷之号令矣如下文曰二公及王乃问诸史与百执事又曰二公命邦人凡大木所偃尽起而筑之则二公之权柄盖不减于周公而流言不及之者盖其所处者非可疑之势故也夫武王之崩周家之得天下未久也而殷之余孽与周之雠亲相扇而起周之存亡盖未可知而当时也周公实专朝廷之权其责不归之周公将谁尸之乎故周公告二公曰我不以法而治此叛党则将无以告我先王故其兄弟之亲有所不敢避也我无以告我先王亦穆公所谓先君若问与夷其将何辞以对也周公既以此言告二公于是遂率兵而东征其居东至于二年然后武庚三叔咸服其辜故曰罪人斯得也周公以殷人之叛恐其祸之延于天下遽起而征之而其得罪人至二年之久则其东征也虽曰为社稷宗庙之计而重伤天伦则诚有黾勉不得已之意焉武王之伐纣周公之诛管蔡其心一也盖纣君也武王以臣而伐之管叔兄也周公以弟而讨之虽其终也不得不伐而皆有彷徨不忍之心此圣人忠厚也当成王防冲履至尊之势周公以叔父之尊秉其政事其德之逺着天下之所畏服自常人言之诚以为使周公而有私心一二年而天下可移矣故管叔因其可疑之迹而造此无根之言成王之明未足以察其情伪安得而不疑哉周公不俟成王之觉悟遽往而征之盖机不可失一日纵敌数世之患也故虽遭流言之谤而益以其身任天下之重曽不自沮而为身之谋也夫人谓已有夺宗之谋已恶其谤而亲以兵诛之则近乎挟私忿以快其志矣自非深知周公者谁无疑之之心是使成王益疑矣成王益疑故周公居东而未还作为鸱鸮之诗以遗王其诗曰鸱鸮鸱鸮既取我子无毁我室恩斯勤斯鬻子之闵斯言鸟有巢呼鸱鸮而告之曰汝既取我子矣无毁我之居室我之于子非不爱也寜亡其子而不可以亡其室以见其惜巢之甚也是以公之东征其心惟思王室之不安亦如鸟之惜巢也其下章皆言其作室之艰难以喻周室积累之勤故不得避小嫌以自全观鸱鸮之诗周公之言非不反覆明白而成王犹疑之暧昧而不决故有防公之志然未敢也其所以有陷公之志者盖以成王犹未肯以鸱鸮而信周公之志果如是也辟法也郑氏以辟为避其说以谓羣叔流言周公避居东都及遭风雷之变啓金縢之书迎公来反及摄政方始东征信如此说则此篇自嵗则大熟以上其事皆在大诰之前矣成王疑之周公出避其説亦不可至于罪人斯得其説不行故又从而为之説曰周公居东都其党属亦皆奔亡至明年乃为成王所得而诛之公作鸱鸮之诗救其臣属请勿夺其官位土地夫周公之党有何罪而谓之罪人足见其説之陋欧阳诗本义已破其説矣周公虽作鸱鸮之诗成王犹未肯以其言而信其心然则周公之心非金縢则不可得而见而金縢之书自二公以下皆所不知自非天诱其则成王之疑将何时而释乎成王之疑不释则国之存亡未可知也然而周之文武膺上天之休命其社稷无疆之传盖未艾也周公之德既足以当上天之意此所以有雷风之变以显周公之德而剖成王之疑也当是时也秋嵗虽大熟百谷未成未可刈获而天忽雷雹大作又继之以风其禾尽偃于田畆之中虽大木皆拔焉以天变之来周人大惧王不胜其忧也于是与诸大夫尽服其皮弁以啓金縢之书盖将啓缄而卜是风雷之为何祥也啓缄之际犹未卜也而得往昔周公请代武王之死所纳之册于金縢之匮中盖因卜而得其书是偶而得之矣非天诱其衷而何诸史与百执事皆昔之从周公以卜者今王将卜焉故复为卜而俱至使其非为卜而俱至则不应皆在也二公皆至既覩其事而不知其由也故从而问之诸史与百执事同辞而对曰信乎公之有是事也又嗟叹以告王曰昔公命我勿得泄其言今王既有问不敢不以实对之昔者周公虽作鸱鸮之诗以贻王而王犹未知周公之心既得此言然后知周公之心其所以忠于王室者至矣盖祷鬼神于幽隠人所不可测知之际而其言亦若此此其所以悟也故王执书以泣曰其勿穆卜盖我之啓书也以卜风雷之祥今见周公之志若是是天以此而警予矣故可以勿复卜之矣以其得书而止卜乃知其为卜而啓缄非为周公而啓也盖周公之藏书于金縢也徒以是事不得不藏非预知天时有风雷之变而嗣王之必将啓缄以卜之也成王之啓书于金縢也亦以其将卜之不得不啓非素知公有请死之册将取而观之也啓缄而遂知周公之心此岂人力之所能为哉言二公及王乃问诸史与百执事则是二公先以此问而王遂继之也意曰周公之心二公非不知之第以成王尚疑非空言之所能释既得此书则可觧之矣故倡王而问之昔汉髙帝尝疑萧何受贾人金王卫尉对曰相国守闗中闗中摇足则闗西非陛下有也相国不以此时为利乃利贾人之金乎文帝尝疑周勃反薄昭曰绛侯绾皇帝玺将兵于北军不以此时反今居一小邑顾欲反邪其事遂皆得释夫萧何周勃挟不世之功而居可疑之地非空言所能游説也非得夫昔之所不为以证于其所行举重以明轻则何以觧髙帝文帝之惑哉盖晓人者当如是也二公既得金縢之书遂知周公之疑可以觧故倡王而问之意者亦出于此彼周公尚欲以其身代父之死况肯夺其嗣子之位乎王既使勿卜矣于是遂言曰昔公竭其勤劳于王家至欲以身代先君之死其至诚于社稷也如此而我以防冲之资乃不及知是我之罪也此成王自反之言也伐柯九罭之诗周大夫刺朝廷之不知今为此言则既已知之矣其所以知之者则以上天动雷电之威以显周公之圣徳也周公始以成之疑犹居于东未还故成王既叹其忠则谓今小子其当自新而逆之以归我国家所以褒崇之礼又当得其宜也惟以逆公为我国家之礼所宜故于是还公于东都比其至也则郊劳而亲逆之故曰王出郊先儒以郊为玉币谢天误矣成王既出郊于是天为之反风起禾以见周公之宜还而明成王之得礼也天乃降雨以止风风止则禾起二公乃命邦人凡禾之为木所仆而不能自立者则为之起而筑之加人功焉此嵗之所以大熟也汉孔氏曰木有偃拔起而立之筑为筑木非也筑者筑禾也汉董仲舒论天人相与之际甚可畏也国家将有失道之败天乃先出灾异以谴告之不知自省又出怪异以警惧之尚不知变而伤败乃至使成王不能自新以逆周公则其灾岂止于雷风而已哉其始也疑周公天大雷电以风其终也逆周公则天乃雨反风天人之际可畏如此然非周公之忠载于金縢则不能因天变以悟成王非天有雷风之变则不能警成王以逆周公故曰天不人不因人不天不成也夫祷于三王欲以身代武王之死周公为之不疑至于子路请祷夫子之疾而夫子不许者盖父有疾子祷焉君有疾臣祷焉师有疾弟子祷焉此皆出于至诚恻怛不忍之心而非有为为之也子路以其意自祷可也宣言之而请于夫子则不可也胡不观之周公乎前命二公曰未可以戚我先王下则命诸史与执事勿敢言自非天有雷风之变成王因啓金縢之书而得其说则周公请命之事终无以见于天下后世然则周公之祷也岂欲人之知邪子路未祷而先请于夫子亦异乎周公矣
　　尚书全觧卷二十六

　　尚书全觧卷二十六
<经部,书类,尚书全解>
　　钦定四库全书
　　尚书全觧卷二十七
　　宋　林之竒　撰
　　大诰　　　　　　　　周书
　　此篇乃管叔及其羣弟倡为无根之言挟殷之余孽以紊王室周公将与天下共诛之而外之邦君与夫内之御事狥目前之安惮于劳苦不肯为之协谋同心讨乎僭叛周公歴陈其所以征之之意盖奉上天命而继寜考之功虽欲已之而有不可已者其言丁寜反覆将以晓其未悟之情此大诰之所以作也篇名以大诰者汉孔氏曰陈大道以诰天下遂以名篇孔氏徒见篇首有猷大诰尔多邦之言以猷训道故以大为陈大道也使猷之一字果如孔氏之训以为道然经先言猷而后曰大诰尔多邦又安以大为陈大道乎又况猷之一字实非训道也然则以大诰名篇者盖以篇中有猷大诰尔多邦之言故摄取此二字以为简编之别耳其曰诰者犹汤诰所谓诞告盘庚所谓歴告也泰誓之篇有大防于孟津之言而其书则誓体也故谓之泰誓此篇取于大诰尔多邦之言故谓之大诰非有他义也薛氏曰以新造之周而三监叛则其事大矣应天顺人以征奸慝而寜区夏则其义大矣命之曰大诰其意盖出于此其失又甚于孔氏矣
　　武王崩三监及淮夷叛周公相成王将黜殷作大诰大诰
