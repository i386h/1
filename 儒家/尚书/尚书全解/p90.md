<!-- { "loadSidebar": true } -->
　　王曰尔惟旧人尔丕克逺省尔知寜王若勤哉天閟毖我成功所予不敢不极卒寜王图事肆予大化诱我友邦君天棐忱辞其考我民予曷其不于前寜人图功攸终天亦惟用勤毖我民若有疾予曷敢不于前寜人攸受休毕王曰若昔朕其逝朕言艰日思若考作室既底法厥子乃弗肯堂矧肯构厥父菑厥子乃弗肯播矧肯获厥考翼其肯曰予有后弗弃基肆予曷敢不越卬敉寜王大命若兄考乃有友伐厥子民养其劝弗救王曰呜呼肆哉尔庶邦君越尔御事爽邦由哲亦惟十人廸知上帝命
　　当周之初基其所以固结民心而维持社稷者未久也武王遽弃羣臣而传于童孺之成王焉大位奸之窥也防主邪之伺也则当时已有岌岌之势矣而况管蔡以兄弟之亲而肆其无根之言武庚以殷商之孽而懐其克复之志淮夷以介鳞之种而逞其吞噬之心三恶相济兴兵而西民心一摇则周之社稷其存亡盖未可知也如是则岂武王之所望于后人以建立纲纪而巩固基业之本志哉繇之辞谓西土之大而亦将不静其言非不验也而邦君御事乃懐其臆见谓西土之所以不静者惟在夫王宫邦君室有以致之耳苟自反而考翼则所谓大艰者不足虑也何事兴干戈然后能胜之哉殊不知武庚挟管蔡淮夷以叛其志不细也如纵之而不诛则犹养疽囊焉不知将溃而也御事邦君既不肯从周公以征而狥其私见以苟一时之安使周公驱之以势胁之以威夫谁敢有异议哉然而周公之心则不忍劫其不服之心而彊使之以事其所以告喻之者反覆宛转欲以晓其未悟之情使其释然而醒然后与之东讨不义故自弼我丕丕基以上所以陈述其东征之事盖将从吉卜以服上天之命而继武王之成绩非我之好大喜功而为是举也其言详而明严而尽固无余蕴矣然周公之心犹以为未也又从而告喻之凡言王曰者皆语之更端也盖所以晓譬未悟者不得不然此古人忠厚之心也尔惟旧人者言尔邦君御事皆旧有位之人事武王者也周家之业自后稷公刘以来至于太王王季文王积徳累功以肇造区夏武王继之又能兢兢业业夙夜匪懈以致其勤然后克商而有天下尔既先世之旧人当大能逺省前事岂不知寜王若是之勤哉而今也有武庚之变苟舍而不治则寜王之勤劳以遗后人者将无所继而卜世三十卜年八百之歴于我而殄絶矣盖武庚之叛是天之闭塞以使我毖愼盖欲其操心危而虑患深养其德慧术智于疢疾之中此正我戡定祸乱以成功之所也我其敢不极尽而使无遗力以终寜王所图之事乎尽力以终其所图之事则寜王之勤劳以遗我后人者乃为有所待也尔既知天胡不为我而扇为此异论哉故我今谆谆然反覆论难使汝之心信然以为如此故曰肆予大化诱我友邦君也孟子曰有如时雨化之者顔子曰夫子循循然善诱人化诱者有优游不迫之意盘庚曰盘庚斆于民此篇云肆予大化诱我友邦君曰斆曰化诱皆先王忠厚之道也天棐忱辞言空言无实者不足以感天之所以辅我惟以我有至诚之辞非矫伪饰以诬天也然天不言胡为而知天之辅我哉惟考之于民而已十夫以民献而来助于是则民助之矣民助之则天助之也盖可见矣天既辅我予何敢不讨平僭叛以安周室使前寜人所图之功于是而有所终乎武庚之乱非天弃周而复商也盖以此而勤劳毖愼我民使其忧畏之心未尝暂替若人有疾则其谨起居节饮食尝药石以去斯疾者其心当如何也则我何敢不奉顺天意以从吉卜使于前寜人所受之美命于此而有终乎卒寜王图事于前寜人图功攸终者盖欲绍隆基业以继前人之成绩也于前寜人攸受休毕者盖欲永膺歴数以继武王之美命也唐孔氏曰三者文辞畧同义不甚异大意推言当终文王之业须征逆乱之贼丁寜以劝民耳此説是也但不当以寜王为文王耳或者于此之类皆必从而为之説锱铢而较之皆凿説也王曰若昔朕其逝孔氏曰顺古道我其徃东征矣王氏亦曰顺古之道以朕其往而征之也然上文但言前人之烈待我而后成不可不顺天命以征之初无有顺古道之事则与上文不接苏氏曰如我本意则昔者已往矣所以至今者以言艰而日思也此説是也盖当武庚之乱周公遂欲举天下之兵以征之其所以迟迟而未行则以邦君御事之言谓其艰大而不可轻动我以此言隠之于心而日日在念也虽以艰大之言而日思之然上考天心下稽人事则其势盖所必征不可以其艰大而不以身当其责也故以作室耕事而喻焉人之作室其父已审其向背定其髙下而致法矣其子乃不肯为之堂基况肯缔构一屋乎人之耕田其父既已反土而菑其子乃不肯为之播种况肯俟成熟而获之乎夫作室耕田非是父既底法而其堂架必委之于子父既菑田而其播种必委之于子盖设为此论故也武王初基而遽即世犹父之底法菑而未能成效也今武庚之乱我尚不能讨而灭之以安社稷于几危其敢望周家之世世享祚而不絶乎厥考翼其肯曰予有后弗弃基盖父之底法菑田是钦其事也父钦其事而子无以继之则其父岂肯曰我之有后弗弃基业乎必自以为不幸而无后也武王克商而成王不能殄防商之遗孽则武王在天之灵当以为如何哉故我今不敢不于我之身持循寜王之大命而平定凶逆以定国家之基业也王氏曰于我者不敢以诿后人也武庚之叛在成王即位之初周公摄政之日则夫平定凶逆以奠国家之基业者正成王周公之责也使其不以此自任则岂足以为武王之子乎尔邦君御事之不肯从我以征无乃为不足以堪前人所付托之重乎故成王以此而自勉也若兄考乃有友伐厥子民养其劝弗救汉孔氏曰若兄弟父子之家乃有朋友来伐其子民养其劝弗救者以子恶故以此四国将诛而无救者罪大故也苏氏之説与此亦不甚相逺夫古人之取譬虽假设言亦必近于人情父之底法而子不肯堂父之菑田而子弗肯播盖子之弗祗厥父事而弗负荷则其至于此者盖有之矣未有父子兄弟之家至于朋友伐其子而不之救者夫兄弟防于墙外御其侮同室之人鬭被髪缨冠而徃救可也盖其情之所在有不期然而然者岂以不救爲是乎孔氏之説爲不近人情矣而诸家之説大抵迂曲惟王氏阙之爲得于是又嗟叹而言曰肆哉汉孔氏以叹今伐四国必克之故以告诸侯及臣下治事者孔氏之意以肆训今故爲此言尔雅曰肆今也则肆之训今固有此理然经但言肆传遂以为今可也又以爲今伐四国必克之岂肆之一字而道理如此其多其説蔓衍不足取也王氏以肆爲渉危难而无所毖苏氏以肆爲过亦皆迂曲不如顔师古之説王莽之作大诰亦曰呜呼肆哉而师古曰肆劝也劝令陈力盖当武庚之叛邦君御事与国同其休戚者固宜投而起赴功趋事以致其协賛之力今既有异议而不肯从我以征则其心必迁延龃龉而不陈力矣故嗟叹而欲其陈力以戡难也其所以告谕邦君御事之众而劝之陈力者则以爽邦由哲故也爽与用爽厥师同盖当夫朝廷有大议论国有大利害彼以爲是此以爲非彼以爲否此以爲可互相矛盾纷纭交错而不决焉非有大过人之智足以决断定大计则安能使邦之爽明而无疑谋哉此爽邦所以由哲人也武庚之乱神人之所共怒周公相成王固有必征之意而邦君御事乃以爲不可周公成王亦以此之故爲之迟回而不决既此十人惠然而来而皆以爲可征则我得其左右之助而国论自此定矣则夫十人者盖哲人也十人之所以爲哲人者以其能廸知上帝之命故也故天之眷顾于我周家其情盖未艾也既使之克商而有天下矣虽然遗孽乗间而起而天之心未庸释也彼天之于人君其去就从违之间不容毫厘之差顺之则吉逆之则凶吉凶相承殆反覆手耳自非迪知天命者不能奉而顺之也天之于周既示吉卜矣而邦君御事乃懐其臆见循其私欲以爲不可征欲王违卜而不用是不能知上帝之命也惟此十人知天命之固如此遂奋不顾身以来助其谋则成王之心自此判矣安得而不爽哉既爽邦由哲则尔邦君御事不可以不陈力也
　　越天棐忱尔时罔敢易法矧今天降戾于周邦惟大艰人诞邻胥伐于厥室尔亦不知天命不易予永念曰天惟防殷若穑夫予曷敢不终朕畆天亦惟休于前寜人予曷其极卜敢弗于从
　　汉孔氏曰于天辅诚汝天下是知无敢易天法况今天下罪于周使四国叛乎盖始既言越棐忱尔时周敢易法矧今天降戾于周邦则孔氏从而训释之不得不如此云云也其意谓天所辅者惟至诚不欺之人故天下无敢变易法度以自絶于天今四国之叛是易法也然王氏以此爲不可知而阙之盖亦谨疑之义也大艰人谓三监也三监以兄弟手足之亲挟武庚之叛间衅王室以是大近相伐于其室家之中室家之人至于有相吞防之志而不利于国家则于大义不可以不征也盖三叔虽周公之兄弟然既挟武庚以叛则是周公之雠矣正犹石厚助州吁不轨之谋则石碏当举大义以灭之而尔邦君御事反以爲不可征是尔不知天命之不易也天之命无常可谓难矣今有吉卜而不用则安知其不爲凶乎此其不易也尔不知天命之不易则邦无自而爽安可不从我以征哉唐孔氏曰管蔡导武庚爲乱此篇畧于管蔡者犹难以伐弟爲言故专説武庚罪耳此説虽是而未之尽也盖三叔之于武庚雠也其于周公兄弟也今乃舍其兄弟而挟武庚以叛其恶播于天下矣邦君御事必知其爲可诛不以兄弟而疑之也其所以爲不可征者第以祸于东土而西土无预焉故贪目前之安不肯从事于干戈欲成王考翼而彼自服也殊不知纵之而不诛则其祸必浸滛于西土其何以继前人之业而举上天之命乎故其兆之辞以爲西土亦将不静周公既举此以告之矣又谓其诞邻胥伐于厥室其可以贪日前之安而不讨之哉故其所诰之辞畧于管蔡也予永念曰予曷敢不终朕亩言管蔡之所以叛则以殷之遗孽犹有存者必以此借口也故我之长念则谓天以纣之暴虐而改命我周其于殷人也若穑夫治田去其稂莠必芟夷蕴崇之絶其本根勿使能植而后已今也有遗种焉则我何敢不如田亩之终而毕其事乎盖武庚之叛不去则爲不终朕亩矣武王之伐纣也其誓师曰除恶务本正如此终朕亩之谓也盖纣不克则其本不除武庚不除则其本不终然武王既以务本爲言周公既以终亩爲言则其于殷盖疾之甚矣至其灭纣则封武庚诛武庚则封防子者盖武王之所欲诛者纣而已武庚何罪焉成王之所欲诛者武庚而已微子何罪焉盖恶之止于其身者圣人之忠厚也与夫恶相而恶木邉之姓恶觧而恶水中之蟹其迁怒也有间矣天以吉卜锡我周家使我周家仗大义以灭殷者亦惟休美于前寜人使长享天下也我今何以极卒寜王之图功哉惟从吉卜则可矣故卜不敢不从也而邦君御事乃以不违卜爲非何哉
　　率寜人有指疆土矧今卜并吉肆朕诞以尔东征天命不僭卜陈惟若兹
