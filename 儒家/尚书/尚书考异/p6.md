<!-- { "loadSidebar": true } -->
　　方欲禅禹因荐臯陶而遂与臯陶言者仿尧典禹拜稽首让于稷契暨臯陶帝曰俞汝徃哉而其下因亦命弃契臯陶也惟兹臣庶孟子以为舜告象之言下文汝其于予治此则曰防或干予正于去一钩作干又止蹈袭一予字何其神于变化邪尧典命臯陶曰汝作士五刑有服此则曰汝作士明于五刑又臯陶方施象刑惟明尧典命臯陶之先命契曰敬敷五教此则曰以弼五教弼又后篇弼成五服之弼孟子曰舜命象曰汝其于予治此则曰期于予治至此句而变化之神拙矣改其字为期字音之同也于予治三字终于蹈袭则踪迹显然矣吾故曰拙或曰此人才思足以调易其所以必露此者将以嗤后世之无人也刑期于无刑之言民协于中见吕刑士制百姓于刑之中时乃功见臯陶谟淮南子诠言训听狱制中者臯陶也
　　臯陶曰帝徳罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经好生之徳洽于民心兹用不犯于有司
　　愆字见诗不愆临下以简见论语居敬而行简以临其民御众以寛见论语寛则得众罚弗及嗣用孟子罪人不孥赏延于世用孟子仕者世禄宥过无大二句用康诰人有小罪非眚云云至时乃不可杀又尧典眚灾肆赦怙终贼刑罪疑二句贤人以下忠厚之事圣人似不止此与其杀不辜二句见左传襄二十五年声子曰夏书云云易曰天地之大徳曰生孟子曰不嗜杀人者能一之民望之若水之就下沛然孰能御之荀子哀公问舜冠孔子不对曰其政好生而恶杀焉所谓好生之徳洽于民心也有司臯陶自谓也士师司刑不犯者即上言期于无刑民协于中也襄二十六年声子曰善为国者赏不僣而罚不滥赏僣则惧及淫人刑滥则惧及善人若不幸而过宁僣无滥与其失善宁其利淫不僣不滥此汤所以获天福也荀子君臣篇赏不躬僣刑不躬滥赏僣则利及淫人刑滥则害及君子若不幸而过宁僣无滥与其害善不若利淫
　　允出兹在兹
　　襄二十三年仲尼曰夏书曰念兹在兹顺事恕施也观辞气似非指臯陶哀公六年左传孔子曰楚昭王知大道矣其不失国也宜哉夏书曰惟彼陶唐云云又曰允出兹在兹由己率常可矣杜预注曰又逸书言信出已则福亦在已孔安国曰信出此心亦在此义书传曰诚发于心亦惟在于臯陶也今味左传孔子辞气则在兹恐非指臯陶
　　念兹在兹释兹在兹名言兹在兹允出兹在兹惟帝念功
　　襄二十一年臧武仲曰纥也闻之在上位者洒濯其心壹以待人轨度其信可明徴也而后可以治人夫上之所为民之归也上所不为而民或为之是以加刑罚焉而莫敢不惩若上之所为而民亦为之乃其所也又可禁乎夏书曰念兹在兹释兹在兹名言兹在兹允出兹在兹惟帝念功将谓由己壹也信由己壹而后功可念也正义曰此断章为义故与尚书本文稍殊也孔安国传曰念此人在此功废此人在此罪言不可诬名言此事必在此义信出此心亦在此义言臯陶之徳以义为主所宜念之犹不敢与内传太逺也至蔡沈云念而不忘固在于臯陶舍之而他求亦惟在于臯陶名言于口亦惟在于臯陶诚发于心亦惟在于臯陶盖反复思之而卒无有易于臯陶者惟帝深念其功而使之摄位也殊不知襄二十三年仲尼曰夏书曰念兹在兹言顺事恕施也仲尼辞气固非指臯陶又哀六年孔子曰楚昭王知大道矣其不失国也宜防夏书曰惟彼陶唐帅彼天常有此冀方又曰允出兹在兹由己帅常可矣孔子之意正与臧武仲由己壹也相合安得谓之断章晋人伪作安国传者犹有兢惧之意与杜注不敢太逺凢此曲折闗纽蔡沈一毫不加考据方且晏然自以为将顺古文善解文义其亦刚愎不逊犯疑事无质直而不有之戒者哉
　　汝惟不矜天下莫与汝争能汝惟不伐天下莫与汝争功
　　老子曰不自伐故有功不自矜故长夫唯不争故天下莫能与之争后章又曰自伐者无功自矜者不长又曰以其不争故天下莫能与之争夫圣贤不得已而有功故功成而自不伐非为天下之与我争功也无所为而多能故能多而自不矜非为天下之与我争能也智哉老子闪奸打讹下将以上也不足将以无损也不自大将以成其大也将欲取之必姑与之凢其所言无非立地歩占便宜之术与我圣贤大公无我盛徳之至非为生正行干禄气象固若九地视九天之逺矣至于反之之圣无所为而为不计功谋利者亦不啻南北水火之阔越也故其不矜不伐之言未脱于口而天下莫与争之句已廹于下效之来若不俟其功之毕也先儒谓退一歩法者可谓一言以蔽之矣然则此人必借老子之言以为出于舜之口者何也曰其意以为天下皆服其功最其能禹可以当天下而不必辞也圣人禅授气象似不若此曰圣人气象果若何曰询事考言乃言厎可绩而已曰天之厯数在尔躬而即以戒辞缀之曰允执其中四海困穷天禄永终而已尧即舜舜即尧夫道一而已矣决不如是之赘也今除尧曰舜亦以命禹之数言其外多为称美夸大之辞果曰亦以命禹决不如是之谀也且靣谀之中而谋利计功之意溢于言外果曰非攘决不如是之同也
　　帝曰俾予从欲以治四方风动惟乃之休
　　荀子大畧篇舜曰惟予从欲而治以上三节皆因臯陶谟臯陶方祗厥叙方施象刑惟明数演成文帝以民协于中归美臯陶臯陶以好生之徳洽于人心归美于帝复以俾予从欲以治四方风动归休于臯陶与臯陶谟中儆戒之言殊不类葢彼之美臯陶者因禹有苗顽弗即工帝其念哉之语而云然其意深逺矣
　　帝曰来禹洚水儆予成允成功惟汝贤
　　洚水儆予见孟子成允成功见襄五年君子谓楚共王于是不刑已则无信而杀人以逞不亦难乎夏书曰成允成功杜注逸书允信也言信成然后有成功史夏本纪禹为人敏给克勤其徳不违其仁可亲声为律身为度云云为纲为纪伤先人父鲧功不成受诛乃劳心焦思居外十三年过家门不敢入薄衣食致孝于鬼神卑宫室致费于沟洫襄二十九年季札见舞大夏者曰美哉勤而不徳非禹其孰能修之
　　帝曰格汝禹朕宅帝位三十有三载耄期倦于勤汝惟不怠总朕师
　　格汝二字见尧典格汝舜格尔众庶朕宅帝位三十有三载尧典曰朕在位七十载尧十六即位在位七十载试舜三载共八十九载舜六十即位而在位三十三载葢年九十三嵗则禹当摄位十有七年此葢因孟子舜荐禹于天十有七年故也耄期倦于勤用孟子尧老之老字意曲礼九十曰髦百年曰期以为髦则更有三载以为期则犹少七年故二字兼举若孟子称乐正子之为人既曰善人又曰信人而结之曰二之中是也圣人辞气恐不如是之巧也倦于勤三字则决知其非大圣人之言矣何也与前后篇戒饬之辞背而驰故也传位天下之大事正欲禹之兢兢栗栗日慎一日顾乃首以倦勤之言唱之哉此可决知其妄也曰甚言已之老而衰以示禹当传位之意也曰非然也五十载陟方乃死桞下曰舜勤民事而野死祭法亦以此为言则年百有十嵗非若前此九十三年之期也而未尝倦勤犹如此且言与行违而以此示人尚何足谓之大舜哉孔子曰不知老之将至云尔赵孟偷人曰老将知而耄及之荀子正论篇曰老衰而擅是又不然血气筋力则有衰若夫知虑取舎则无衰曰老者不堪其劳而休也是又畏事者之议也故曰诸侯有老天子无老
　　尧曰第二十
　　尧曰咨尔舜天之厯数在尔躬云云舜亦以命禹者若是而已何为复増之曰来禹洚水儆予成允成功惟汝贤克勤于邦克俭于家不自满假惟汝贤汝惟不矜天下莫与汝争能汝惟不伐天下莫与汝争功予懋乃徳嘉乃丕绩天之厯数在汝躬汝终陟元后尧曰允执厥中舜亦以命禹者若是而已何为复増之曰人心惟危道心惟防惟精惟一允执厥中无稽之言勿听弗询之谋勿庸尧曰四海困穷天禄永终舜亦以命禹者若是而已何为复増之曰可爱非君可畏非民众非元后何戴后非众防与守邦钦哉慎乃有位敬修其可愿四海困穷天禄永终惟口出好兴戎朕言不再易曰吉人之辞寡躁人之辞多舜大圣人也岂其躁而不吉哉韩子曰夫子与回言不违则其与众人辨也有矣禹祗台徳先也岂其众人而不回若哉大抵皆胶粘之餙辞耳故其文多支离而不贯补缀而可厌谀佞而不庄细冗而不切人心惟危道心惟微惟精惟一允执厥中
