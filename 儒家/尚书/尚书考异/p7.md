<!-- { "loadSidebar": true } -->
　　允执厥中尧之言也见论语尧曰第二十夫尧之一言至矣尽矣而舜复益之以三言者先儒以为所以明乎尧之一言必如是而后可庶几也自今考之惟允执厥中一句为圣人之言其余三言葢出荀子而钞畧掇拾胶粘而假合之者也荀子解蔽篇曰昔者舜之治天下也不以事诏而万物成处一之危其荣满侧养一之微荣矣而未知故道经曰人心之危道心之微危微之几惟明君子而后能知之荀卿称道经曰初未尝以为舜之言作古文者见其首称舜之治天下遂改二之字为二惟字而直以为大舜之言杨倞为之分疏云今虞书有此语而云道经葢有道之经也其言似矣至于惟精惟一则直钞畧荀卿前后文字而攘以为己有何哉所谓伯宗攘善其无后乎荀卿子上文有曰心者形之君也出令而无所受令故曰心容其择也无禁必自见其物也杂博其精之至也不贰又曰心枝则无知倾则不精又曰有人也不能此精于田精于市精于器之三技而可使治三官曰精于道者也下文有曰好义者众矣而舜之独传者一也自古及今未尝有两而能精者也又曰蚊防之声闻则挫其精可谓危矣未可谓微也此其精字一字之所自来也或曰荀子之言精一以精一为一古文之言精一以精一为二此正犹南北水火之不同也初何害其字之偶同哉曰非然也自伪孔安国注古文云危则难安微则难明故戒以精一信执其中先儒因其注而推广之遂以精为择善一为固执而有知行两者之分若原作者之意则正蹈袭荀卿之防而何异之有哉正犹杨倞分疏道经二字而为有道之经之意也夫荀子一书引诗则曰诗云引书则曰书云或称篇名者有之何独于此二语而独易其名曰道经哉若曰此二句独美故以为有道之经则出此二语之外皆为无道之经也而可乎虽曰荀疵不如是之悖也或曰先儒之释精一正与大学之格致诚正中庸之择善固执论语之博文约礼大易之学聚问辨无不脗合此其所以为圣贤传授心法之妙也夫何疑之有哉曰圣人之言平正通逹明白简易而言之发也未尝不当其可禅位之时而授以大学之始教其得为时乎善乎耕野王先生之言曰尧命舜允执其中其説见于论语今推其意若曰咨尔舜天之厯数在尔躬者言己之禅位出于天非有所私于汝也允执其中犹言汝好为之凢不中之事慎不可为也四海困穷天禄永终言若所为不中而致百姓困穷则汝亦休矣葢古人授人以职位必有警饬之辞如舜命九官皆勉以钦哉之类欲其知所戒惧而不敢纵恣云耳大舜圣人也岂有蹈不中以亡天下然古人兢业自持日慎一日训饬之语观禹戒舜以无若丹朱好慢游作傲虐则尧之戒舜岂其过哉中土呼事之当其可者谓之中其不可者谓之不中于物之好恶人之贤不肖皆以中与不中目之孟子所谓中也养不中才也养不才即是指人之贤不肖言之也其所谓中不中犹南方人言可与不可好与不好耳葢其常言俗语虽小夫贱皆能言之初无所谓深高妙也传者不察其中为一方言遂以为此圣贤传授心法也矣夫所谓心法者葢言治心之法耳其意以为人能操存制伏此心使之无过不及然后能治天下故圣贤以此相授其説固若有理且足以醒人耳目然初学之士于道未知向方必有先知觉之士为之开示蕴奥则可舜自侧微以至徴庸观其居家则能化顽嚚傲狠者使不为奸命以职位则能使百揆时叙而四门穆穆过者化存者神治天下如运诸掌斯时葢未闻执中之防也而所为已如此岂其防行罔觉邪抑天质粹美而暗合道妙邪迨即位而后得闻心法之要则其年已六十矣然自授受之后未闻其行事有大异于前日者是尧之所传不足为舜损益也舜生三十徴庸即命禹治水则禹生后舜不过十余年耳舜耄期而后授禹则且八九十矣使禹果可闻道及此而后语之不亦晚乎且舜之称禹以克勤克俭不矜不伐而禹所陈克艰之谟所论养民之政皆判然于理欲之间而其言无纎毫过差者此岂犹昧于人心道心而行事不免有过不及之失者必待帝舜告语而后悟邪方其未闻也其心不见有所损及其既闻也其心不见有所益则谓此为传授心法者吾未敢以为然也仲虺告汤以建中于民成王告蔡仲以率自中无作聪明乱旧章成汤圣主蔡仲贤臣犹或可以与此盘庚告羣臣以各设中于乃心盘庚之臣皆傲上从康摠货寳者亦得与闻心法之训何邪盖尝论之尧之告舜仅曰允执厥中而舜亦以命禹则其辞一而已当无所増损也禹谟出于孔壁后人附防窃取鲁论尧曰篇载记而増益之析四句为三叚而于允执其中之上妄増人心道心等语传者不悟其伪而以为实然于是有传心法之论且以为禹之资不及舜必益以三言然后喻几于可笑葢皆为古文所误耳固无足怪也不特此也孔子告顔子以非礼勿视听言动葢教学者不得不尔而亦以为传授心法切要之言非顔子之明健不得闻不知今之教者于初学之士动作不循礼度者将禁制之使不为乎抑姑听之待其至顔子地位而后约之以礼也是其为説固有所不通耳孟子叙尧舜至于孔子以为见而知之韩昌黎谓尧传之舜舜传之禹汤文武周公孔子者皆言其圣圣相承其行事出于一律若其转相付授然耳岂真有所谓口传靣命邪道者众人公共之物虽愚不肖可以与知能行而谓圣人私以相授者妄也汤文孔子相去数百嵗果如何以传授也邪若谓其可传则与释氏之传法传衣鉢者无以异恐圣人之所谓道者不如是也孔子告曾子以吾道一贯此亦寻常之语言而今人亦推崇以为其师弟子宻相授而以为曽子得一贯之妙且以一与贯字相为对待而训释之如此为一如此为贯皆不成文理何以知之以曽子告门人以夫子之道忠恕而已矣知之也葢夫子恐曾子以为己之道施于已是一般施之人又是一般不知圣人之道退则修已出则治人成已为忠成物为恕人已虽有不同而道则安有二致故曰吾道一以贯之门人不喻其意而曽子晓之曰夫子之道忠恕而已矣政即其实以晓之知忠恕出于一致则知夫子之道果是一以贯之矣此与子贡论多学而识而告以予一以贯之者语意不同此则言我之道是人已一贯彼则言余之于学非多学而识乃一以贯之犹所谓通于一而万事毕云尔
　　帝曰俞地平天成六府三事允治万世永頼
　　僖二十四年君子曰夏书曰地平天成称也文十八年史克曰舜举八恺使主后土以揆百事莫不时序地平天成举八元使布五教于四方父义母慈兄友弟恭子孝内平外成
　　禹曰枚卜功臣惟吉之从帝曰禹官占惟先蔽志昆命于元龟朕志先定询谋佥同鬼神其依龟筮协从卜不习吉禹拜稽首固辞帝曰毋惟汝谐
　　哀十七年楚王与叶公枚卜子良以为令尹十八年君子曰恵王知志夏书曰官占惟能蔽志昆命于元龟其是之谓乎志曰圣人不烦卜筮恵王其有焉葢右司马子国之卜也观瞻曰如志故命之及巴师至将卜帅王曰宁如志何卜焉此所谓朕志先定者也洪范曰汝则有大疑谋及乃心谋及卿士谋及庶人谋及卜筮汝则从龟从筮从卿士从庶民从是之谓大同此所谓询谋佥同鬼神其依龟筮协从左传曰卜不袭吉周书曰一习吉又石防曰嵗习其祥祥习则行不习则増修徳而改卜尧典曰禹拜稽首让于稷契曁臯陶仪礼曰敢固以辞原思辞禄子曰毋禹让于稷契暨臯陶帝曰俞徃哉汝谐
　　三旬苗民逆命
　　伏生书廿有八篇浑浑尔灏灏尔噩噩尔典则典谟则谟誓则誓诰则诰如尧典一篇述尧命羲和放齐驩兠四岳及禅位之事暨舜受禅廵狩命九官十二牧之事纲领宏张循循有序固非史臣之有意于文治之盛言之自不能不文也臯陶谟一篇君臣一堂之上更相戒饬陈谟之体又如此禹贡洪范顾命各是一体真如日月列星之施于天山川岳渎之经于地非后世老于文墨者之所可企而及也至于殷盘周诰则又诘屈聱牙有难以句者矣若夫古文者除禹谟一篇之外余五子之歌而下如出一律间或有异者不过改昜増换畧加润色即为一篇耳非若今文之篇篇出于事实也廿有五篇之中独禹谟一篇长且多于他篇若以振发其竒异而非寂寥短章之比也最其用心者在此篇最为纰缪者亦在此篇故杂三体而为一原其初意専为禹受禅而作恃尧曰首章而发意嫌其太寂寥故首之以谟终之以誓自今观之臯陶谟已备载禹之谟矣而又有大禹谟篇岂得不为长文哉耕野王先生曰禹谟一篇出于伪作其征苗之事亦不可信今按征苗一段虽为欲廓长其篇句而设然此人之防萃诸书蹈袭而成文亦不可不知也今畧举一二战国策曰禹袒入裸国史记吴起曰昔者三苗氏左洞庭右彭蠡修政不徳禹防之遂有禹徂征之事僖十九年子鱼曰文王闻崇徳乱而伐之军三旬而不降退修教而复伐之因垒而降又因文王伐崇三旬弗降遂有三旬苗民逆命之事因子鱼有劝襄公退师无阙而后动遂有益賛于禹之事因文王有退修教而复伐之因垒而降遂有诞敷文徳舞干羽于两阶七旬有苗格之事
　　至諴感神
　　召诰曰其丕能諴于小民今休
　　奉辞伐罪
　　哀二十三年知瑶伐齐曰以辞伐罪
　　唯口出好兴戎朕言不再
　　缁衣説命惟口起羞惟甲胄起戎今上句用唯口字下句用兴戎字合作一句为若説命之言取诸此者
　　众非元后何戴后非众罔与守邦
　　周语内史过曰夏书有之曰众非元后何戴后非众无与守邦
　　班师振旅
　　左传襄十年荀偃士匄请班师又传云岀曰治兵入曰振旅荀子成相篇舜授禹以天下尚徳推贤不失序外不避仇内不阿亲贤者予禹劳心力尧有徳干戈不用三苗服举舜甽亩任之天下身休息庄周曰舜舞干羽于两阶而有苗服淮南子齐俗训当舜之时有苖不服于是舜齐政偃兵执干戚而舞之时天下大雨汜论训舜干戚而服有苗许慎注舜之初有苗叛舜执干戚而舞于两阶之间有苗服从之以徳化懐来也
　　益赞于禹曰惟徳动天无逺弗届满招损谦受益时乃天道
　　诗曰致天之届昜谦之彖传曰天道盈而益谦下文有地道人道鬼神四句连类而发所谓矢口为经决非因袭之语今易盈字为满字易字为损字所以新其字也易盈为满招损易益谦为谦受益所以竒其句也藏形匿迹如此然后以时乃天道束之于下与传繁简顺逆逈不同矣自以为龙蛇虎豹变见出没人孰得而搏捕之哉然摠之不离一天道盈而益谦也以此欺孩提乳臭者可矣若以欺明镜止水之贤人君子乌乎可且蹈袭而无当以上文观之舜称禹不自满假不矜不伐矣禹何弗谦之有是于上文无当以下文观之即引舜之至徳要道所以感通神明者谦又不足以言之也是于下文无当此之谓百孔千疮
　　帝初于厯山徃于田日号泣于旻天于父母负罪引慝祗载见瞽瞍夔夔齐栗瞽亦允若
