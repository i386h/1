<!-- { "loadSidebar": true } -->
　　左传哀公六年楚昭王有疾不祭河孔子曰楚昭王知大道矣其不失国也宜哉夏书曰惟彼陶唐帅彼天常有此冀方今失其行乱其纪纲乃灭而亡此语今以为五子之歌第三章但歌中无帅彼天常一句下亦防异其行歌作厥道乃灭而亡歌作乃厎灭亡杜预注逸书防亡谓夏桀唐虞及夏同都冀州不易地而亡由于不知大道故孔頴逹疏曰贾服孙杜皆不见古文以为逸书解为夏桀之时惟肃云太康时也案王肃注尚书其言多是孔传疑肃见古文匿之而不言也夫作古文者以仲康复立故以五子能明祖训然当作歌之时羿虽距太康于河犹未至于灭亡也故改作乃厎灭亡言其势至于灭亡也由乃灭而亡则杜注以为夏桀之时者为当由乃底灭亡则未知或为太康之时或为夏桀之时也孔疏此章于尚书寂无辨证之语于左传则曰此多帅彼天常一句又字少异者文经篆师读不同故两存之又曰疑肃见古文匿之而不言葢疑古文为王肃所拟也　今按少帅彼天常一句改其行为厥道者则故为缪乱以惑学者改乃灭而亡为乃厎灭亡则欲迁就其説以当太康之世然不知此章之体句句用韵今厥道一句独不用韵则其不知而妄改卒亦莫能掩矣以为王肃所拟者甚是又恐作古文者见王肃之言而附防成书亦未可知也
　　其四曰明明我祖万邦之君有典有则贻厥子孙闗石和钧王府则有
　　周语单穆公曰夏书有之曰关石和钧王府则有韦昭注逸书单穆公下文又曰且絶民用以实王府犹塞川原而为潢汚也其竭也无日矣
　　欝陶乎予心顔厚有忸怩
　　孟子象曰鬰陶思君尔忸怩诗曰顔之厚矣又晋语平公射鷃忸怩顔
　　征
　　威克厥爱允济爱克厥威允罔功
　　今按左传昭廿三年呉公子光曰吾闻之曰作事威克其爱虽小必济而不云夏书有之曰但改其字作厥字改虽小必三字为允字荀子君臣篇书曰先时者杀无赦不逮时者杀无赦【今作】【政典】史记帝仲康时羲和湎淫废时乱日往征之作征每嵗孟春遒人以木铎徇于路官师相规工执艺事以諌其或不恭邦有常刑
　　襄十四年师旷引夏书曰遒人以木铎徇于路官师相规工执艺事以谏正月孟春于是乎有之谏失常也周礼小宰正嵗帅治官之属而观治象之法徇以木铎曰不用法者国有常刑
　　圣有谟训明征定保
　　襄二十一年祁奚曰诗曰惠我无疆子孙保之书曰圣有谟勲明征定保杜注逸书言圣哲有谋功者当明信定安之又曰夫谋而鲜过惠训不倦者叔向有焉杜注谋鲜过有谟勲也惠训不倦惠我无疆也孔頴达正义云此引书曰夏书征之文也彼作圣有谟训此云惠训不倦以为晋人改书之勲为训不可得而知也以为祁大夫改晋人之训为勲亦不可得而知也但谟鲜过承谟勲而言惠训不倦承惠我无疆而言则我的然知杜注之是矣然则晋人之改勲为训者实因惠训之训字而改也古人之引诗书必不夺书以与诗也且书曰之上未有夏字训字不换不可以入征蔡氏不知考证区区之忠大忠之贼也矣
　　火炎昆冈玉石俱焚
　　晋书宏三国名臣赞云沧海横流玉石同碎又刘琨传同可见是晋人语






　　尚书考异卷二
<经部,书类,尚书考异>
　　钦定四库全书
　　尚书考异卷三
　　明　梅鷟　撰
　　仲虺之诰
　　恐来世以台为口实
　　襄二十二年公孙侨对晋人曰若不恤其患而以为口实楚语王孙圉曰使无以寡君为口实
　　殖有礼覆昏暴
　　闵元年齐仲孙湫曰鲁不弃周礼未可动也君其务宁鲁难而亲之亲有礼因重固间携贰覆昏乱霸王之器也又晋语公孙固曰晋文子殆有礼矣于有礼必有艾语曰汤降不迟圣敬曰跻有礼之谓也
　　史记汤修徳诸侯皆归汤遂率兵以伐夏桀桀走鸣条遂放而死
　　惟有慙徳
　　襄二十九年季札见舞韶濩者曰圣人之也而犹有慙徳圣人之难也
　　慎厥终惟其始
　　表记子曰事君慎始而敬终
　　肇我邦于有夏若苗之有莠若粟之有秕小大战战防不惧于非辜矧予之徳言足聴闻
　　史记桀乃召汤而囚之夏台已而释之亢仓子农道篇凡苗之患先生者美米后生者为秕不知耨者去其兄而养其弟不收其粟而收其秕
　　若苗之有莠若粟之有秕
　　襄三十年过伯有氏其门上生莠子羽曰其莠犹在乎此其句法意义虽不相类但目击莠字而发其独智则不可诬也或曰子之捃摭无乃已甚乎曰非然也慙徳取于前苗莠取于后仲虺之志在于中其当时搜窃之情固如此也又定公夹谷之防孔子曰用秕稗也予闻曰能自得师者王谓人莫已若者亡好问则裕自用则小
　　荀子尧问篇楚庄王曰不谷谋事而当羣臣莫能逮是以忧也其在中蘬之言也曰诸侯自为得师者王得友者霸得疑者存自为谋而莫已若者亡今以不谷之不肖而羣臣莫吾逮者国几于亡乎是以忧也今改诸侯字为能字改自为谋而四字为谓人二字又摘去得友者霸得疑者存二句其取舍之意亦有识矣而于下文即横夺周公之言之者意以与仲虺葢不可也周公谓伯禽之傅曰葢志而子美徳乎对曰其为人寛好自用以慎三者其美徳也已周公曰呜呼以人恶为美徳乎君子如以道徳故其民归道彼其寛也出无辨矣汝又美之彼其好自用也是所以寠小也君子力如牛不与牛争力走如马不与马争走知如士不与士争知彼争者均者之器也汝又美之彼其慎也是其所以浅也闻之曰无越逾不见士见士周曰无乃不察乎不问则物少至少至则浅彼浅者贱人之道也汝又美之又好问字见中庸裕字见今文书即浅字之反也杨倞注中蘬即仲虺葢见古文摘取其语而云然也细玩之恐非一人
　　定元年薛宰曰薛之皇祖奚仲居薛以为夏车正奚仲迁于邳仲虺居薛以为汤左相
　　兼弱攻昧取乱侮亡推亡固存邦乃其昌
　　襄公三十年仲虺之志云乱者取之亡者侮之推亡固存国之利也引志为诰改国之利为邦乃昌宣十二年随武子曰兼弱攻昧武之善经也仲虺有言曰取乱侮亡兼弱也汋曰于铄王师遵养时晦耆昧也武曰无竞惟烈抚弱耆昧以务烈所可也襄十四年中行献子曰仲虺有言曰亡者侮之乱者取之推亡固存之道也正义曰此传取彼之意而改之辞匪本文也
　　实繁有徒
　　左传昭二十八年叔防曰郑书有之恶直丑正实蕃有徒杜注郑书古书名张霸之伪也多遗古文之搜也已严又襄三十年子产曰郑书有之安定国家必大焉先汤诰
　　其尔万方有罪在予一人予一人有罪无以尔万方
　　周语内史过曰其在汤誓余一人有罪无以万夫万夫有罪在余一人韦昭注汤誓商书伐桀之誓也今汤誓无此言则已散亡矣　今按论语朕躬有罪无以万方万方有罪罪在朕躬
　　凡我造邦无从匪无即慆淫各守尔典以承天休
　　周语单子曰先王之令有之曰天道赏善而罚淫故凡我造国无云云天休
　　夏王灭徳作威以敷虐于尔万方百姓尔万方百姓罹其凶害弗忍荼毒并告无辜于上下神只
　　晋语韩宣子曰上下神只无不徧谕也哀公十七年浑良夫叫天无辜
　　史记夏桀不务徳而残伤百姓百姓不堪
　　史记自契至汤八迁汤始居亳从先王居作帝诰一作帝佶又葛伯不祀汤始伐之
　　王曰嗟尔万方有众明聴予一人诰惟皇上帝降衷于下民若有恒性克绥厥猷惟后
　　晋语梁由靡曰以君之灵鬼神降衷
　　呉语夫差曰今天降衷于呉内传刘子曰民受天地之中以生左传天诱其衷中庸曰天命之谓性
　　敢昭告于上天神后请罪有夏聿求元圣与之戮力以与尔有众请命
　　淮南子汜论训上髙皇帝云以与百姓请命于皇天汉书贾捐之曰赖汉初兴为百姓请命
　　汤曰予有言人视水见形视民知治否伊尹曰明哉言能聴道乃进君国子民为善皆在王官勉哉勉哉汤曰汝不能敬命予大罚殛之无有攸赦又伊尹云云汝鸠汝房既继夏命作汤诰
　　陨于深渊　万方有众　降灾于夏邑
　　左传芋尹葢对呉人之言　盘庚曰有众咸造又曰绥爰有众微子天毒降灾荒殷邦
　　多士弗吊昊天大降丧于殷我有周佑命将天明威致王罚
　　聿求元圣与之戮力
　　孟子曰伊尹圣之任者也汉髙祖曰臣与将军戮力而攻秦　嗟尔万方有众明聴予一人诰有众二字见盘庚汤誓称朕今因既克夏以天子之称自称
　　夏王灭徳作威以敷虐于尔万方百姓尔万方百姓罹其凶害弗忍荼毒并告无辜于上下神只天道福善祸淫降灾于夏以彰厥罪
　　此一段修节吕刑文彼皆论苗移以加之桀弗用灵灭徳也制以刑惟作五虐之刑曰法作威也杀戮无辜爰始淫为劓刖椓黥所谓敷虐于尔万方百姓也虐威庶戮方告无辜于上者所谓尔万方百姓罹其凶害弗忍荼毒并告无辜于上下神祗也又于下文有曰上帝不蠲降咎于苗者所谓天道福善祸淫降灾于夏以彰厥罪也但恐桀之鬼笑于地下曰以数苗者数已何居苗之鬼赧于地下曰已罪终不可湔收桀连坐奚忍君子断之曰桀之恶固不减于苗但盗狱辞防中于信故桀不能如苗之无辞于罚牧誓俾暴虐于百姓金縢曰今天动威以彰周公之徳今则反用之曰降灾于夏以彰厥罪所谓是可忍也多方曰诞作民主又曰告尔有方多士
　　王归自克夏至于亳诞告万方
　　周书多方小序成王归自奄在宗周诰庶邦作多方又多方本篇王来自奄至于宗周
　　嗟尔万方有众明聴予一人诰
　　顾命王若曰庶邦侯甸男衞惟予一人钊报诰
　　吾读晋人伪汤诰而知蔡传之叛夫子蔑论语悖先师也尧曰第二十载成汤请命伐桀之词曰予小子履敢用牡敢昭告于皇皇后帝有罪不敢赦帝臣不蔽简在帝心朕躬有罪无以万方万方有罪罪在朕躬如是而已晋人改之曰肆台小子将天命明威不敢赦去论语之履字者以汤自名天乙以明示论语之讹也取有罪不敢赦之意而进之敢用牡之前其意将以急承上文出于不得已犹之可也皇皇后帝改作上天神后因上文已有惟皇上帝欲变文耳似亦出于不得已犹之可也若乃离逷其文增以请罪有夏至以承天休一段何横哉帝臣不蔽对上帝之辞也尔有善朕弗敢蔽对众之辞也有罪不敢赦移置于逺则肆为罪当朕躬弗敢自赦之言论语无此自赦之文也惟简在上帝之心一句增三字其尔万方有罪在予一人予一人有罪无以尔万方则又颠倒其文矣凡皆不信夫子蔑弃论语之意也蔡沈曾不注其异同考据得失其意亦将挟古文以令论语也此非叛夫子蔑论语而何又蔡传已有罪不敢以自恕邹季友曰朱子大学或问恕字可施于人不可施于已以自恕训自赦似亦未的此非悖先师而何又金縢一篇朱子作传文义精密蔡沈一切反之载在文集可考也当改者亦当三年无改今师説是而必欲改以逞已説沈亦忍矣哉
　　天道福善祸淫凡我造邦无从匪彞无即慆淫各守尔典以承天休
