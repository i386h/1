<!-- { "loadSidebar": true } -->
　　此因尧典父顽字与臯陶谟苗顽弗即工之顽字相同而遂搜辑此二条以立言万章曰舜徃于田号泣于旻天何为其号泣也无于父母三字长息问于公明高曰舜徃于田则吾既得闻命矣号泣于旻天于父母则吾不知也则舜徃于田号泣于旻天于父母此三句恐为逸书然亦未敢必葢以二人口气无引书曰之文故也首以帝初于厯山者因史记耕于厯山厯山之人皆让畔者故也言初者以见其后之化也所以承上起下之辞也此句乃晋人所増当删葢既云于厯山正以田而徃也与下句徃于二字重复有碍学者读惯不觉细味之自见罪引慝一句亦晋人所増当删葢因孟子下文父母之不我爱于我何哉之意而用此四字于二条之间亦所以承上起下罪二字用亷颇荆谢罪之意引之一字若引咎责躬之引慝之一字用诗之死矢靡慝之慝然渉于心之思虑拟议口之自责自艾然后祗载见瞽瞍夔夔齐栗者是乃所以言贤人君子以下之事而非由仁义行非行仁义者之所作为也辞虽贯穿而意实侮舜矣故曰当删号泣于旻天之上加日字乃此人之故知如此圣化神矣恒情罔测礼家虽有三諌号泣之説然当耕而耕日日号泣亦非存心不他之义不若万章长息无此字语尤圆而活也祗载三句见孟子且有书曰二字此可知其必为逸书无疑当拈出而标注之然后见后学尊经之意不敢以鱼目防我明月夜光也瞽亦允若孟子有瞍字为是今此人节去瞍字者因尧典有瞽子之文故也当是时四岳既居显位而复当尧天子之前故言瞽字无害今舜既为天子矣禹益皆其臣子又非帝尧当阳之时瞽瞍为天子之父即后世之所谓太上皇也公然以待有鳏在下者父之名称之但知字之可据而不知时地之不同吾恐禹益之心不惟不敢亦惕然有所不忍乎记曰拟人必于其伦圣天子之父亦既允若矣底豫矣谆谆口之以侪诸蠢窜分北之苖可谓于其伦乎哉以明月夜光而投之以弹野雀此逸书之不幸也急于搜葺而不知其上下文不从字不顺句句失其职臯陶谟之昌言殆不类此崇伯子之所以荐于天者决知其不然吾以为晋人之诬伯益厚矣安得不昌言以排之哉或曰伯益特借瞽以明至諴感应之机云耳吾子何求之深也曰事体不例之甚感父顽者可以号泣祗载施之苗顽则不可试即其言而例之必曰禹徃于苖日号泣于旻天于有苖负罪引慝祗载见有苗夔夔齐栗苗亦允若然后为至諴也不敬何以别乎其辞气之必至于此且瞽之顽乃舜在下时之不幸此书之言又荐禹以后时所言晋人欲取以神其説不知其不当言也此班师一段皆暗用文王伐崇事而失之逺甚舜禹感苗之諴乆矣与文王时之难者亦复不例之甚若前此而諴犹有所未至文教犹有所未诞敷必待益之交修不逮而后求諴而后诞敷则卫武公以下之事汤武亦不必然也然则何足以为舜禹吾故曰非益之言也诬之者厚也益必不忍借圣天子允若之父以例苖顽也因父顽苖顽二顽字之相同而搜辑此二条以立言者果信也
　　至諴感神矧兹有苖禹拜昌言曰俞
　　諴字见召诰其丕能諴于小民今休感神明用孝经通于神明句矧兹用孝经逹于邦家意禹拜昌言曰俞全用臯陶谟语上文曰惟徳动天无逺弗届则下文宜举逺于苗者以为况方与无逺二字相照应顾乃引天子宫禁之内亲父以为况此文义之不相照应者亲亲而仁民顺而易者苖民弗用灵逆而难者也取顺而易者以况逆而难者将以嘲禹之不能格鲧耶此岂近于人情益果以禹之至諴不能感神格苗何不昌言于未出师之前及劳师费食三旬之久然后乃教禹以谦又教以至諴斯师也谓之何哉殆左传所谓迁延之师者与禹拜昌言曰俞者拜慎厥身修至迩可逺在兹之昌言也移于此兹所谓惑者也
　　帝乃诞敷文徳舞干羽于两阶七旬有苗格
　　或曰子之攻诘古文不遗余力矣其亦有所据乎自魏晋以来明智之儒不可枚举悉皆尊信古文而伏生书反附丽以行至子之身而深距之若无所据则不免于侮圣言者矣子独且柰何哉应之曰无所据而妄为之説小子何敢吾所据者匪从天降匪从地出即以伏生之本经而发伪书之墨守也不然则晋人伪书反为膏肓沉痼之疾而伏生所传者圣人之本经反为千载之废疾矣予之汲汲于攻之者将以箴膏肓而起废疾耳予岂好辨哉予不得已也传曰有功不赏有罪不罚虽尧南靣而立舜北靣而朝天下不可一朝居也夫尧舜赏功之实果何在哉匪尧举舜舜举十六相也耶尧舜罚罪之实果何在哉匪流共工放驩兜窜三苗殛鲧也耶故曰四罪而天下咸服晋人窃取庄周之寓言乱我圣经之正理庄周曰孙叔敖甘寝而郢人投兵舜舞干羽于两阶而有苗来格晋人愚而受欺以为文徳格逺真圣人过化存神之事于是攘臂搜葺驾空纽揑创为征苗之誓以拓长一篇之文而有诞敷文徳舞干羽于两阶七旬有苗格之言后之儒者不复致思不加参考遂至曲为弥缝两可依违宁使正经之蔽亏讳言邪説之乱真呜呼惜哉真所谓以华丹乱窈窕以强辞夺正理者矣未尝参互考订安能深知其为膏肓沈痼之邪説所以惑世而诬圣者耶考之尧典曰窜三苗于三危蔡曰葢其负固不服乍臣乍叛舜摄位时而窜逐之禹治水之时三危既宅而犹顽不即工则舜之窜为徒窜而史臣四罪咸服之言当削矣此其违经叛圣党邪説而助之攻正一也考之臯陶谟禹曰苗顽弗即工帝其念哉帝曰廸朕徳时乃功惟叙初未尝有命禹徂征之事帝又曰臯陶方祗厥叙方施象刑惟明则帝以付臯陶之象刑若五流有宅五宅三居者是也又安得有命禹徂征之事蔡沈曰禹摄位之后帝徂征而犹逆命其违经叛圣党邪説而助之攻正二也考之禹贡曰三危既宅三苗丕叙与尧典窜三苗于三危之文特相照应与帝命臯陶为士五流有宅之刑特为互见可见伏生圣经未尝失其本经非独口以传授而为壁出之善本也明矣今蔡言既宅丕叙之后而旧都犹顽不即工则安得谓之既宅谓之丕叙哉且其负固全力之时不假用兵而可以逺宅丕叙之于三危之逺顾于旧都遗落之种乃敢阻兵安忍而逆命抗衡于誓师之乆又不通之説矣此其违经叛圣党邪説而助之攻正者三也又考之吕刑曰苗氏弗用灵制以刑惟作五虐之刑曰法杀戮无辜爰始淫为劓刵椓黥越兹丽刑并制罔差有辞民兴胥渐泯泯棼棼罔中于信以覆诅盟虐威庶戮方告无辜于上上帝监民罔有馨香徳刑发闻惟腥皇帝哀矜庶戮之不辜报虐以威遏絶苗民无世在下蔡沈曰吕刑之遏絶通其本末而言所谓本者非言舜之窜逐时乎所谓末者非言舜之分北时乎夫本之时既言有旧都之顽在安得谓之遏絶哉末之时既曰来格矣又从而遏絶之不几于遏絶已降者乎此其违经叛圣党邪説而助之攻正四也吕刑又曰皇帝清问下民鳏寡有辞于苖又曰其今尔何惩惟时苖民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苗苗民无辞于罚乃絶厥世曰有辞于苗曰无辞于罚曰乃絶厥世皆与尧典臯陶禹贡合而独无一字及于徂征来格之意与禹谟合蔡沈犹不能辨其有胷无心亦已甚矣此其违经叛圣党邪説而助之攻正者五也至于尧典之末而特书分北三苗一言者是即禹贡三危既宅三苗丕叙之意匪有它也葢窜迁之时有顽不即工者臯陶以象刑谪遣之禹于雍州即随至而宅叙之此其首尾照应较然可寻文理血脉贯通无间安可以徂征来格之文反易明徴之实迹哉且人既来格不可追其既徃革心向化之人圣人必不分北之圣人既分北之则决非来格之人来格之与分北不啻氷炭之相反也学者将以分北为是乎将以来格为是乎如以来格为是则大禹谟为真尧典为伪矣如以分北为是则尧典为真大禹谟为伪矣尧典既为伪则臯陶谟禹贡吕刑皆不足信也皆可删也大禹谟为伪则臯陶谟禹贡吕刑皆昭如日月也皆不可以附丽侪列于五十九篇之内也二者必居一于是安得伥伥茫茫为无星之称无寸之尺而两可依违于其间使千载而下舜禹大圣人独蒙分北已降之过者哉夫使我二帝三王之正经万古如长夜混珠于沈沙岂非吾儒之罪也哉圣经如日焉忍混之吾尝原晋人之心矣以为非勦取文王伐崇修教因垒而降不足以形容舜禹过化存神之妙殊不知天地之大徳曰生非不欲为无秋之春也然四时以序而行不能即夏而为春故君子静观天地震曜杀戮之心是即天地生育养长之心不必别求天地之心也圣人法天者也赏以类天之生育养长刑以类天之震曜杀戮故君子静观圣人流放窜殛之心是即圣人过化存神之心不必别求圣人之心也如必以流放窜殛之刑为不足以尽圣人过化存神之妙而别求干羽以为竒则吾将求其备古之人所以大过人者无他焉善推其所为而已矣故九经之序由家以及朝廷由朝廷以及其国由国以及于天下三苖天下之荒服也共工驩兜鲧朝廷之臣也今既能忽然而使有苗之来格矣又何不忽然而使工兠鲧之勃化尚何以流放殛为商均传家之子也又何不忽然而使商均之洗心尚何有不肖为哉是则猛虎虺蛇之不能扰驯不害其为天地工兠苖鲧之不能化不害其为圣人而立异以紊圣经即为邪説也昭昭矣斯义也晋人固不足以知之蔡沉略知其説之不通曲为文饰又不自知其立説之乖剌也其注臯陶谟曰威以象刑而苖犹不服然后禹以征之征之不服以益之諌而又増修徳教及其来格然即从而分北之是欺其不见而取之也焉有仁人在位罔苖之事而可为哉犹自夸以为知圣人兵刑之叙与帝舜治苗之本末岂非诬而可怜哉于彼则曰以益之諌又増修徳于此则曰舜之文徳非自禹班师而始敷则彼所谓増修者果何物也耶注之上文既曰苗之来格非以舞干羽而至干羽之舞雍容不廹有苖之至适当其时则益之戒为空言无补而作史者亦随事劄记之常耳下文复曰作史者因即其实以形容有虞之徳千载之下犹可以是而想其一时气象夫奉辞不足以威敌则其用兵也诚为儿戯舞羽无闗于向化则其文舞也不过目观如此气象尚何可想之有此其言皆自相抵牾者也且有苗之格既逆于三旬之徂征又不为干羽之速化则其格也岂别有神兵以驱之耶凢皆弥缝謟佞晋人之讹而逞其儿童之见无足取者岂非无得于心故不得于言也耶
　　五子之歌
　　史帝启崩子太康立帝太康失国昆弟五人须于洛汭作五子之歌襄四年魏绛曰夏训有之曰有穷后羿云云此篇节取其后曰不修民事而淫于原兽未曾言太康畋也
　　民可近不可下民惟邦本本固邦宁
　　周语单襄公曰求葢人其抑下滋甚故圣人贵让且谚曰兽恶其罔民恶其上书曰民可近也而不可上也今改上字为下字淮南子説林训君子之居民上若以朽索御奔马泰族训国主之有民也犹城之有基木之有根根深则本固基美则上宁
　　一人三失怨岂在明不见是图
　　晋语知伯国曰夏书有之曰一人三失云云又周书有之曰怨不在大亦不在小夫君子能勤小物故无大患成十六年单子曰位于七人之下而求掩其上怨之所聚乱之本也多怨而阶乱何以在位夏书曰怨岂在明不见是图将慎其细也今而明之其可乎文十八年史克傲很明徳以乱天常
　　其二曰训有之内作色荒外作禽荒甘酒嗜音峻宇雕墙
　　越语范蠡曰王其且驰骋弋猎无至禽荒宫中之乐无至酒荒肆与大夫觞饮无忘国常战国防仪狄作酒禹饮而甘之宣元年晋灵公不君厚敛以雕墙
　　第三章
