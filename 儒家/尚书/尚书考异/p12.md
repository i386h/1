<!-- { "loadSidebar": true } -->
　　荀子议兵篇暴国之君其民之视我欢若父母反顾其上若仇讐又曰汤武之诛桀纣若诛独夫故泰誓曰独夫纣此之谓也淮南子道广训尹佚曰四海之内善之则吾畜也不善则吾讐也昔夏商之民反讐桀纣而臣汤武
　　淮南子兵略训决狱无辜杀戮无罪又曰武王伐纣东南而迎嵗至汜而水至共头而坠彗星出而授殷人其柄当战之时十日乱于上风雨击于中
　　崇信奸回放黜师保屏弃典刑囚奴正士
　　牧誓是崇是长是信是使摘取崇信二字襄十四年刘定公曰师保万民正义引泰誓云放黜师保诗咨尔殷商虽无老成人尚有典刑史记纣囚箕子为奴
　　树徳务滋去恶务本
　　哀元年伍员曰臣闻之树徳莫如滋去疾莫如尽又战国策秦客卿造曰诗云树徳莫如滋除害莫如尽崇信奸回放黜师保屏弃典刑囚奴正士
　　宣四年王孙满商纣暴虐其下又有奸回昏乱之句襄二十三年闵马父曰奸回不轨祸倍下民可也
　　尔众士其尚迪果毅以登乃辟功多有厚赏不迪有显戮
　　宣二年君子曰戎昭果毅以听之之谓礼杀敌为果致果为毅易之戮也易之即不迪之别名也
　　武成
　　惟先王建邦啓土公刘克笃前烈至于太王肇基王迹王季其勤王家我文考文王克成厥勲诞膺天命以抚方夏大邦畏其力小邦怀其徳惟九年大统未集予小子其承厥志厎商之罪告于皇天后土所过名山大川
　　周语祭公谋父曰昔我先世后稷以服事虞夏又曰我先王不窋此所以称后稷为先王也又韦昭注商亦称契为王诗云即有邰家室又鲁颂曰奄有下国故言建邦啓土也大雅曰笃公刘故言克迈前烈也鲁颂曰实惟太王实始翦商又曰缵太王之绪绵诗庙室门社中庸曰追王太王故曰肇基王迹也又曰以王季为父父作之诗曰帝作邦作对则笃其庆受禄无丧中庸曰追王王季礼记引泰誓曰朕文考无罪文王有声曰遹观厥成又诗书所称文王受命假哉天命宅天命以受方国王赫斯怒整旅遏密伐肆絶忽戡黎等大邦畏其力也虞芮小国睹揖让之风遂让争田为闲田汉南诸侯闻之归者四十余国小邦怀其徳也惟九年者以蹶厥生之年为受命元年也故注防家遂有文王聴虞芮之颂诸侯归之改称元年至九年而卒也大统未集者三分天下有其二也记引书曰惟予小子无良故称予小子中庸曰武王达孝善继人之志今改作承厥志者不宜全写中庸也但中庸所谓志者制礼作乐之志此所谓志欲集大统之志虽能用中庸之文而不免堕于史家西伯隂行善之云则语圆而意悖矣
　　哀二年衞太子祷曰曾孙蒯瞆敢昭告于皇祖文王云云以集大事无作三祖羞告于皇天与泰誓类于上帝相应告于后土与泰誓宜于冡土相应欧阳脩知中间不再改元为注家之非而不知诞膺天命惟九年乃武成古文之非也
　　襄三十年北宫文子云周书数文王之徳曰大国畏其力小国怀其徳言畏而爱之也
　　史记追尊古公为太王公季为王季葢王瑞自太王兴武王即位脩文王绪业九年武王上祭于毕东观兵至于孟津武王自称太子发言奉文王以伐不敢自専乃告司马司徒司冦诸节齐信栗哉予无知以先祖有徳臣小子受先公功毕立赏罚以定其功
　　其勤王家
　　见礼记祭统孔悝铭曰其勤公家
　　既戊午师逾孟津癸亥陈于商郊俟天休命甲子昧爽受率其旅若林会于牧野防有敌于我师前徒倒戈攻于后以北血流漂杵
　　周语伶州鸠曰王以二月癸亥夜陈未毕而雨以夷则之上宫毕之则戊午者一月也又曰王以黄钟之下官布戎于牧之野牧誓曰时甲子昧爽王朝至于商郊牧野诗曰殷商之旅其会如林矢于牧野维予侯兴史记陈师牧野纣闻武王来亦发兵七十万人至武王使师尚父与百夫致师以大率驰帝纣师纣师虽众皆无敌之心欲武王亟入纣师皆倒兵以战以开武王驰之纣兵皆崩叛
　　华夏蛮貊防不率俾
　　襄三十年北宫文子曰蛮夷帅服
　　今商王受无道
　　昭七年芉尹无宇曰昔武王数纣之罪以告诸侯曰纣为云云故夫致死焉
　　史记殷之末孙纣殄废先王明徳侮蔑神只不祀昏弃商邑百姓其彰显闻于皇天上帝武王更大命革殷受天明命
　　垂拱仰成【前汉书薛宣传冯翊垂拱蒙成】
　　见后汉书孝章八子传曰清河王废日仰恃明主垂拱受成
　　丁未祀于周庙邦甸侯衞骏奔走执豆笾越三日庚戌柴望大告武成
　　礼记大传牧之野武王之大事也既事而退柴于上帝祈于社设奠于牧室遂率天下诸侯执豆骏奔走追王太王亶父王季厯文王昌
　　厥四月哉生明王来自商至于丰乃偃武修文归马于华山之阳放牛于桃林之野示天下弗服
　　乐记曰武王克殷反商未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞投殷之后于宋封王子比干之墓释箕子之囚使之行商容而复其位庶民弛政庶士倍禄济河而西马散之华山之阳而弗复乘牛散之桃林之野而弗复服车甲衅而藏之府库而弗复用倒载干戈包之以虎皮将帅之士使为诸侯名之曰建櫜然后天下知武王之不复用兵也　今按记言弗复乘马服牛而古文独言示天下弗服者欲以一服字兼牛马言欲与记小异也又史记纵马于华山之阳放牛于桃林之墟偃干戈振兵释旅示天下不复用也
　　释箕子囚封比干墓式商容闾散鹿防之财发钜桥之粟大赉于四海而万姓悦服
　　史记命召公释箕子之囚命毕公释百姓之囚表商容之闾命南宫括散鹿防之财发钜桥之粟以振贫弱萌命闳天封比干之墓命宗祝享祠于军乃罢兵西归行狩记政事作武成
　　襄十八年荀偃祷曰齐环弃好背盟凌虐神主曾臣彪率诸侯以讨焉其官臣偃实先后之苟捷有功毋作神羞官臣偃毋敢复济惟尔有神裁之　尚书注防此篇叙事多而王言少云云周语伶州鸠曰王以二月癸亥夜陈未毕而雨云云至所以优柔容民也
　　又衞彪傒曰后稷勤周
　　汉书王褒曰雍容垂拱永永万年
　　旅獒
　　人不易物惟徳其物
　　僖五年宫之竒曰民不易物惟徳繄物改民为人改繄为其
　　惟克商遂通道于九夷八蛮西旅底贡厥獒太保乃作旅獒用训于王曰呜呼明王慎徳四夷咸賔无有逺迩毕献方物惟服食器用王乃昭徳之致于异姓之邦无替厥服分宝玉于伯叔之国时庸展亲
　　晋语范文子曰夫王者成其徳而逺人以其方贿归之宣二年公嗾夫獒杜注猛犬也説文嗾使犬也服防作噉尚书传云獒大犬也尔雅云狗四尺为獒説文云犬知人心可使者
　　鲁语陈恵公使人以隼如仲尼之馆问仲尼曰隼之来也逺矣此肃慎氏之矢也昔武王克商通道于九夷八蛮使各以其方物来贡使无忘职业于是肃慎氏贡楛矢石砮其长尺有咫先王欲昭其令徳之致逺也以示后人使永鉴焉故铭其括曰肃慎氏之贡矢以分太姬配虞胡公而封诸陈古者分同姓以珍玉展亲也分异姓以逺方之职贡使无忘服也故分陈以肃慎氏之贡楚语申叔时蛮夷戎狄其不賔也乆矣僖七年诸侯官受方物
　　表记子曰狎侮死焉而不畏也淮南子精神训不贵难得之货不器无用之物又曰贵逺方之货珍难得之财
　　犬马非其土性不畜
　　僖十五年晋侯与秦战乘小驷郑入也庆郑曰古者大事必乘其产生其水土而知其人心安其教训而服习其道惟所纳之无不如志今乘异产以从戎事及惧而变将与人易乱气狡愤隂血周作张脉偾兴外彊中干进退不可周旋不能君必悔之
　　微子之命
　　王若曰猷殷王元子
　　之命二字拟文侯之命王若曰猷见大诰等篇殷王元子见召诰有王虽小元子哉葢微子乃帝乙之长子故云尔也又首呼此四字者若康诰呼小子封之类是也哀公九年阳虎以周易筮之遇泰之需曰微子啓帝乙之元子也
　　惟稽古崇徳象贤统承先王修其礼物作賔于王家与国咸休永世无穷
　　僖二十四年皇武子曰宋先代之后也于周为客天子有事膰焉有丧拜焉文二年谓之崇徳昭二十五年宋乐大心曰我不输粟我于周为客若之何使客改客作賔者用虞賔在位之字取利用賔于王之句也郊特牲继世以立诸侯象贤也以官爵人徳之杀也又曰天子存二代之后犹尊贤也尊贤不过二代
　　崇徳又见武成
　　呜呼乃祖成汤克齐圣广渊皇天眷佑诞受厥命抚民以寛除其邪虐功加于时徳垂后裔
　　此段称成汤之徳以起下文封微子之意乃祖字见盘庚齐圣广渊见左傅称八恺皇天眷佑见周书诞受厥命见周书
　　尔惟践修厥猷旧有令闲恪慎克孝肃恭神人
　　文元年左传践修旧好
　　予嘉乃徳曰笃不忘
　　僖二十八年敬服王命以绥四国
　　见左传僖公十二年王曰舅氏余嘉乃勲应乃懿徳谓督不忘徃践乃职无逆朕命葢周襄王命管仲之辞也今节去勲应乃懿四字改谓字为曰字而直至篇末方曰徃哉惟林无替朕命
　　以蕃王室
　　襄二十九年子展曰坚事晋楚以蕃王室又蔡仲之命亦用此句
　　左传僖七年许男面缚衔璧大夫衰绖士舆榇楚子问诸逢伯对曰昔武王克殷微子啓如是武王亲释其防受其璧而被之焚其概礼而命之使复其所史记宗世家云微子啓者帝乙之首子纣庶兄武王克殷微子乃持其祭器造于军门肉袒靣缚左牵羊右把茅膝行而前以告于是武王乃释微子复其伍成王诛武庚乃命微子代殷之后国于宋夫微子手缚于后故以口衔璧又焉得牵羊把茅此皆史迁之妄耳
　　蔡仲之命
　　蔡仲二字见左传定四年春三月其子蔡仲改行帅徳乃祝佗之言也之命二字见左传曰见诸王而命之以蔡其命书云也又微子之命康王之诰皆效文武之命如此
　　今按祝佗之言可以见周书四篇逸者三篇一伯禽二康诰三蔡仲是也独康诰一篇存耳或曰伯禽者注云周公世子时周公唯遣伯禽之国故皆以附伯禽葢指上文分器而言也子谓之逸书可乎曰非然也此注家之浅陋也其上文言分鲁公以大路云云而后缀之曰命以伯禽与下文分康叔云云而命以康诰分唐叔云云而命以唐诰同一例也彼二篇为书之篇名而伯禽独不为书之篇名乎葢若太甲盘庚微子之类直以名篇而其体则诰也不然鲁公即伯禽也上言分鲁公而下文又言命以伯禽复成何等文理哉伯禽与康诰唐诰同为诰之篇名不辨可知矣但今百篇之序不言伯禽者同注家之误也不然其意以为删之而不必序也观唐诰不序可见然封伯禽唐诰其诰决不苟当为逸书或曰如吾子之言三篇皆逸而蔡仲之命为后人所补则后人何以独不补伯禽唐诰曰周之诰大抵多出于周公其言闳肆广大非包涵宇宙胸襟不能及也观诸康诰体制则后之人掇拾饤饾安可比并是以畧而不敢补耳唯蔡仲则左传之文畧具本末可以凑合成篇然自识者视之真为儿戯耳而亦足以笼蔽数十百万之耳目独何故哉笃信古书之过遂至于受欺也或曰上文命以伯禽等凡有数命字而其下则谓之诰然则蔡仲虽有命诸王命书云之二命字亦当除去之命二字而但名曰蔡仲亦诰体耳曰子之言得之
　　惟周公位冡宰正百工羣叔流言
