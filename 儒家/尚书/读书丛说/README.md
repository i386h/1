<!-- { "loadSidebar": true } -->
　　钦定四库全书　　　　　经部二
　　读书丛说　　　　　　　书类
　　提要
　　【臣】等谨案读书丛説六卷元许谦撰谦字益之金华人延祐中以讲学名一时儒者所称白云先生是也事迹具元史儒学传自蔡沈书集传出解经者大抵乐其简易不复叅考诸书谦独博覈事实不株守一家故称丛説如蔡氏释尧典本张子天左旋处其中者顺之小迟则反右之説不知左旋者东西旋右旋者南北旋截然殊致非以迟而成右也日东出西没随大气而左以成昼夜非日之自行其自行则冬至后由南敛北夏至后由北发南以成寒暑月之随大气而左及其自行亦如之谦虽不能尽攻其失然七政疑一条谓七政与天同西行恐错乱纷杂泛然无统可谓不苟同矣旧説洛诰我乃卜涧水东瀍水西为王城据召诰洛诰周公皆乙卯至洛在召公得卜经营攻位五日位成之后是王城无庸再卜谦谓此时王城已定但卜处殷民之地故先河朔黎水以近殷旧都民迁之便次及涧东瀍西次及瀍东皆以洛与此地相对定墨而皆惟洛食瀍涧流至洛所经已逺不知周公所卜者何处又吕刑称惟作五虐之刑曰法称爰始淫为劓刵防黥旧説以为其刑造自有苖谦谓苗乃専以刑为治国之法始过用其刑非创造刑也如此之类亦颇不为习闻所囿至于説六律五声漫録律吕新书説唐虞之修五礼漫録周官大宗伯之文説酒诰太史内史漫録周官太宰六典八灋八则八柄之文殊属泛衍书内载其师金履祥説为多卷首书纪年一篇即据履祥纲目前编起算其间得失杂出亦不尽确然宋末元初説经者多尚虚谈而谦于诗考名物于书考典制犹有先儒笃实之遗是足贵也书与诗名物钞四书丛説并刋于至正六年其版久佚此本为浙江吴玉墀家所传钞第二卷中脱四页第三卷中脱二页第五卷第六卷各脱四页勘验别本亦皆相同今亦无从校补姑仍其旧焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　读书丛説卷一　　　　　　元　许谦　撰书五十八篇
　　今文三十三篇【伏生所传凡二十八篇而以舜典合于尧典益稷合于臯陶谟盘庚
　　三篇合为一康王之诰合于顾命因古文出后方别出此五篇故成
　　三十三篇】
　　虞书四【伏生为二篇】
　　尧典　　　舜典【复出】　　臯陶谟
　　益稷【复出】
　　夏书二
　　禹贡　　　甘誓
　　商书七【伏生为五篇】
　　汤誓　　　盘庚上　　盘庚中【复出】
　　盘庚下【复出】　高宗肜日　西伯戡黎
　　防子
　　周书二十【伏生为十九篇】
　　牧誓　　　洪范　　金縢
　　大诰　　　康诰　　酒诰
　　梓材　　　召诰　　洛诰
　　多士　　　无逸　　君奭
　　多方　　　立政　　顾命
　　康王之诰【复出】　　　　吕刑
　　文侯之命　费誓　　秦誓
　　古文二十五篇
　　虞书一
　　大禹谟
　　夏书二
　　五子之歌　征
　　商书十
　　仲虺之诰　汤诰　　　伊训
　　太甲上　　太甲中　　太甲下
　　咸有一德　説命上　　説命中
　　说命下
　　周书十二
　　泰誓上　　泰誓中　泰誓下
　　武成　　　旅　　防子之命
　　蔡仲之命　周官　　君陈
　　毕命　　　君牙　　冏命
　　亡书四十二篇
　　虞书十一
　　汩作　　九共九篇　槀饫
　　夏书五
　　帝告　　厘沃　　　汤征
　　汝鸠　　汝方
　　商书十八
　　夏社　　疑至　　　臣扈
　　典寳　　明居　　　肆命
　　徂后　　沃丁　　　咸乂四篇
　　伊陟　　　原命　　仲丁
　　河亶甲　　祖乙　　高宗之训
　　周书八
　　分器　　　旅巢命　归禾
　　嘉禾　　　成王政　将蒲姑
　　贿肃慎之命　　　　亳姑
　　汉文帝时今文二十八篇出于伏生即立学官夏侯胜夏侯建欧阳和伯治之【史记伏生教济南张生及欧阳生】后汉蔡邕勒于石谓之石经孝武时古文五十八篇并序一篇出于孔壁【安国就古文体而从定之存古为可慕以为可识故曰古盖安国以书杂古书法成字故曰古文伏生书全用文故曰今文】孔安国作传而未行世皆未见孝武末民间有得泰誓于壁内者献之此伪书也与伏生所传者共为二十九篇故东莱张霸知五十八篇之数又见百篇之序而于今文内似见得盘庚本三篇康王之诰自为一篇及伪书泰誓三篇共三十四篇而造伪书二十四篇以合五十八篇
　　孝成时古文立学官寻废故汉儒不见真古文
　　东汉末郑亦不见古文而见百篇序及知五十八篇之目则就伏生二十九篇内分出盘庚二篇康王之诰泰誓二篇为三十四篇足五十八篇之数【伪书二十四篇舜典汨作九共九篇大禹谟益稷五子之歌征汤诰咸有一德典寳伊训肆命原命武成旅冏命】
　　前晋豫章内史梅赜上古文尚书孔传缺舜典一篇而伪书始废
　　南齐萧鸾时姚方兴上舜典孔传至隋时此篇方行于北方
　　右大意竝依疏文盖蔡传序文节入疏文内于伏生二十八篇者复出下误入舜典益稷四字故篇名及数目皆不能合今按疏文说如上甚明【疏内明言孔安国于伏生书内分出舜典益稷盘庚二篇康王之诰共五十八篇郑则于前二十八篇并伪泰誓内分出盘庚二篇康王之诰泰誓二篇为三十四共伪书为五十八】
　　书纪年
　　帝尧百载
　　尧典【前初年事　后七十载事】　　　禹贡【蔡氏谓禹贡作于虞时金先生通鉴前编系于水土平之年】
　　帝舜五十载
　　舜典　　　大禹谟【前初年事　自格汝禹为三十二载以后事】臯陶谟【元载】　益稷
　　右唐虞一百五十载书六篇
　　夏禹八岁【又居丧二载】
　　启九岁
　　甘誓【三岁】
　　太康二十九岁
　　五子之歌【十九岁】
　　仲康十三岁
　　征【元岁】
　　相二十八岁【浞灭之】
　　少康六十一岁
　　杼十七岁
　　槐二十六岁
　　芒十八岁
　　泄十六岁
　　不降五十九岁
　　扃二十一岁
　　厪二十一岁
　　孔甲三十一岁
　　臯十一岁
　　发十九岁
　　癸五十二岁
　　右夏十七君四百三十九岁书三篇
　　商汤十三祀【即诸侯位十八岁而放桀共三十祀】
　　汤誓【元祀】　　仲虺之诰　汤诰
　　太甲三十三祀
　　伊训【元祀】　　太甲上【三祀】　太甲中
　　太甲下　　咸有一德
　　沃丁二十九祀
　　大庚二十五祀
　　小甲十七祀
　　雍己十二祀
　　太戊七十五祀
　　仲丁十三祀
　　外壬十五祀
　　河亶甲九祀
　　祖乙十九祀
　　祖辛十六祀
　　沃甲二十五祀
　　祖丁三十二祀
　　南庚二十五祀
　　阳甲七祀
　　盘庚二十八祀
　　盘庚上【元祀】　盘庚中　盘庚下
　　小辛二十一祀
　　小乙二十八祀
　　武丁五十九祀
　　说命上【三祀】　说命中　说命下
　　祖庚七祀
　　高宗肜日
　　祖甲三十三祀
　　廪辛六祀
　　庚丁二十一祀
　　武乙四祀
　　太丁三祀
　　帝乙三十七祀
　　纣辛三十三祀
　　西伯戡黎【二十一祀】　　　　微子【三十一祀】
　　右商二十八君六百四十四祀书十七篇
　　周武王七年【即诸侯位十三年而伐纣共十九年】
　　泰誓【十三年一月】　　　泰誓中
　　泰誓下　　牧誓【二月】　　康诰【蔡氏谓此武王封康叔之书与酒诰梓材皆武王书也金先生按逸周书二月甲申俘卫君而以卫封康叔同监殷】酒诰　　　梓材【金先生附成王纪为作洛事】
　　武成【四月】　　洪范　　　旅【十四年】
　　金縢
　　成王三十七年
　　君奭【元年】　　大诰【三年】　　费誓
　　防子之命　立政【四年】　　多方【五年】
　　周官【六年】　　召诰【七年】　　多士
　　洛诰　　　蔡仲之命【八年】
　　无逸【十一年】　君陈　　　顾命【三十七年】
　　康王二十六年
　　康王之诰【初即位】　　　　毕命【十二年】
　　昭王五十一年
　　穆王五十五年
　　君牙【三年】　　冏命　　　吕刑【五十年】
　　共王十二年
　　懿王二十五年
　　孝王十五年
　　夷王十六年
　　厉王五十一年
　　宣王四十六年
　　幽王十一年
　　平王五十一年
　　文侯之命【元年】
　　桓王二十三年
　　庄王十五年
　　僖王五年
　　惠王二十五年
　　襄王三十三年
　　秦誓【二十八年】
　　右周歴十八君自武王灭商之年至襄王二十八年共四百九十九年书二十八篇【竝依蔡氏说谱入王纪其下注年者皆金先生所定】
　　自尧至襄王六十五君尧元年至襄二十八年歴年一千七百三十四而惟十八君之世有书以亡书攷之亦惟沃丁大戊仲丁河亶甲祖乙五君之世有书十篇耳自此二十三君之外其余岂无出号令纪政事之言盖皆孔子所芟夷者纬书谓孔子求帝魁之书迄于秦穆凡三千二百四十篇虽其言未必实然有书者不止二十三君则明矣愚尝谓圣人欲纳天下于善无他道焉惟示之劝戒而已故孔子于春秋严其褒贬之辞使人知所惧于书独存其善使人知所法是故春秋之贬辞多而褒甚寡书则全去其不善独存其善也虽桀纣管蔡之事犹存于篇盖有圣人诛鉏其虐消弭其祸乱独取于汤武周公之作为非欲徒纪其不善也至于羿浞之簒夏幽厉之灭周畧不及之观此则圣人之心可见矣

　　读书丛説卷一
　　钦定四库全书
　　读书丛说卷二　　　　　　元　许谦　撰
　　尧典
　　典从册在丌上皆象形字以丌尊阁册为典为两体防意以可常法而训为常是就音假借此字今备六书三体
　　钦明文思分而言之钦体而明用诚敬主于中而精明发于外也思体而文用智意动于内而文章着于外也合而言之钦明为体而文思为用主于中者诚敬则思之发也周尽存诸内者精明则文章着于外者焕然矣光被四表格于上下皆文思之昭著充塞而放勲之极至也
　　光被四表横说明文格于上下坚说钦思
　　九族古注髙祖孙之亲蔡传谓举近以该逺五服异姓之亲亦在其中疏云又异义九族者父族四母族三妻族二郑云异姓之服不过缌麻非外族也朱子谓九族且从古注
　　九族之说不一
　　白虎通父族四谓父之姓父女昆弟适人有子身女昆弟适人有子身女子适人有子者也母族三母之父母母之昆弟母昆弟子也妻族二妻之父妻之母也
　　朱子语録父族四谓本族姑之夫姊妹之夫女子之夫也【此与白虎通同】母族三母本族母母族与姨母之家也【此与白虎通异】妻族二【亦与白虎通同】
