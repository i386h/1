<!-- { "loadSidebar": true } -->
　　登庸未须便指曰禅位大意亦是欲授相职故放齐举国之君盖尧廷大事必咨四岳治水禅位是也而此但曰畴可见其轻重若朱是丹朱恐不必放齐举
　　下民其咨其之为言意之之辞也圣人治天下民生富赡而水旱有备斯时虽有水灾民未病也然圣人爱民之心如慈母之于子岂待饥寒呌号而后衣食之邪故其咨之言先己意之矣
　　金先生曰史称黄帝生嚣嚣生蟜极蟜极生喾喾生子尧则尧黄帝之孙也又称黄帝生昌意昌意生颛顼歴穷蝉敬康句芒蟜牛以至瞽瞍而生舜则舜黄帝八世孙也尧舜俱出于黄帝则二女之妻不亦亡宗嬻姓乱序无别乎世系之传史记失考司马迁汉史也其纪汉之初已不知髙祖之世系父曰太公而不知名母曰刘媪而不知氏耳目所及尚如此传闻者其足信乎考之书曰虞舜曰嫔于虞是虞者有国之称也国语史伯曰成天地之大功者其子孙未尝不章虞夏商周是也虞幕能聼协风以成乐物生夏禹平水土以处庻类商契和合五教以保百姓周弃播殖谷疏以衣食民人其后皆为王公侯伯夫以虞幕竝契稷而言则幕为有功始封之君虞为有国之号左氏史赵曰自幕至瞽瞍无违命舜重之以明徳自幕至瞽瞍则非自黄帝昌意颛顼穷蝉敬康句芒蟜牛以至瞽瞍也或曰国语不曰幕能帅颛顼左氏不曰陈颛顼之族乎曰幕之出于颛顼左氏国语之说固足徴谓颛顼必出于黄帝史记之说果足徴乎黄帝氏殁则少昊氏作是为五帝之首国语称少昊之衰九黎乱徳颛顼受之则少昊似一代之通称后世始衰非少昊帝之世即衰也而史记于黄帝之后不及少昊悬纪颛顼指为黄帝之孙隔逺无序少昊之代何所徃而黄帝之孙何其寿莫难明者谱谍莫易知者朝代史记序朝代尚有遗则其序谱谍岂足信乎书称帝尧明俊徳以亲九族使尧舜果同出于黄帝则为同髙祖之族也舜在九族内为父母弟所恶屡濒于死而不一顾省岂足谓之亲九族迨四岳明而直妻以二女岂足谓之克明俊徳以天下之大圣人推而纳诸天下之大恶则史记世本诬防圣人罪不胜诛矣
　　舜父不知其名瞽者无目之称也古注谓不能分别好恶故谓之瞽非也史记作盲者子
　　舜母名握登舜生而母死瞽瞍更娶而生象象傲瞽瞍爱后妻子常欲杀舜盖瞽瞍有虞之国君欲杀舜者爱象而欲夺嫡也然欲杀之乃嫔虞以前事舜以孝感烝烝乂不格奸然后嫔之也孟子不辩世俗之讹唯在发明圣人之心耳
　　舜典
　　濬哲体而文明用存于中者深沉而智哲则见于外者文理而光明温恭用而允塞体见于外者知粹而恭敬则知存于中者诚信而充实此即徳而重华协于帝者也
　　让徳弗嗣之下王鲁斋先生谓尧试舜如此之详而让徳弗嗣之下无再命之辞防位之际亦无丁寜告戒之语何也按论语尧曰篇首二十字乃此脱文也
　　以形体谓之天以主宰谓之帝上帝者昊天上帝也昊广大也言广大之天主宰之帝也祭法曰燔柴于泰坛祭天也瘗埋于泰折祭地也用骍犊埋少牢于泰昭祭时也相近于坎坛祭寒暑也王宫祭日也夜明祭月也幽宗祭星也雩宗祭水旱也四坎坛祭四方也山林川谷丘陵能出云为风雨见恠物皆曰神有天下者祭百神蔡传全用此语释肆类至羣神四句祭天即类上帝所以于泰昭以下至雩宗释六宗至于四方以下皆该在羣神中○相近当为禳祈宗当为禜皆误字也泰昭王宫夜明幽宗雩宗皆坛名坎坛则坎为下地而坛封土也时四时谓隂阳之神隂阳之气出入地中故埋其牲寒暑不时或禳之或祈之祭暑必于国南之坛祭寒必于国北之坎求其类也王尊名宫坛之营域天以日为君故号之曰君而为宫以祭之夜之有明者月也故以名月坛荣营也亦谓营为坛也幽者暗也星见于夜为幽暗之时故祭星之坛为幽禜星五纬也或司中司命之类亦是于昏始见禜之雩吁嗟而祭龙也建巳之月龙星见之时于北祭之或水或旱亦于此祭言骍犊于上以见祭天之用特埋少牢冠于泰昭之上则以下皆用少牢可知羣神如山林川谷丘陵坟衍民所取财用又如法施于民以死勤事以劳定国能御大菑能捍大患则祀之之类然此皆常祀舜盖特祭之而告摄位也
　　六宗疏中名不一今记于此以广异闻欧阳大小夏侯皆云所祭者六上不谓天下不谓地旁不谓四方在六者之间助隂阳变化实一而名六宗孔光刘歆谓乾坤六子水火雷风山泽贾逵谓天宗三日月星地宗三河海岱马融云天地春夏秋冬郑云禋与祭天同名六者皆天神谓星【五纬】辰【十二次】司中司命【文昌第五第四星】风师【箕】雨师【毕】张髦云祀祖考三昭三穆司马彪云天宗日月星辰寒暑之属地宗社稷五祀之属四方之宗四时五帝之属
　　凡数天子用十二天地之极数也自上公以降则用九以至于二凡八等君用其竒而臣用其偶隂阳之义也故上公九而侯伯七子男五天子之三公八卿六而大夫四凡车旗冠服圭璧器用皆以此为节上可以兼下随所宜而用也君则兼其竒臣则兼其偶
　　圭制博三寸厚半寸上剡寸半其长则随命数惟天子之大圭长三尺盖天子之圭有二搢大圭而执镇圭也桓双植也象宫室为桓楹以宫室须桓楹乃安天子在上得诸侯乃安故桓圭有文如重立状桓或作瓛信直也躬曲也信者尊足以侯外而蔽内躬者卑足以长人而已一说信圭之体直躬圭之体曲一说圭皆直而瑑人形于其上信者直而躬者曲璧则体圆而径五寸肉倍好则好一寸而肉两旁共四寸也礼注疏曰谷所以养人蒲为席所以安人故瑑为谷蒲之形为饰又曰子男不执圭者未成国也圭者天之用璧者天之体尽其用者必尽其体得其体未必尽其用圭璧所以不同也愚谓子男之国止五十里所以谓之未成国圭为天之用其数竒也璧为天之体其形圆也
　　燔柴以祀天盖以牲燔其香气上逹于天也柴字古注蔡传皆作祭天若廵狩四岳一嵗四祭不亦渎乎金先生谓祭山则埋祭水则沈礼也今不能徧沈埋故亦柴之使气旁逹旧说柴作一句非当连下读
　　望者廵狩至方岳不能徧祭羣神止于岳下总望而祭之秩则随所祭之神品秩髙下如岳视三公渎视诸侯余视伯子男疏家谓牲币粢盛笾豆爵献之数引大行人云上公九献侯伯七献子男五献掌客上公饔饩九牢飱五牢侯伯饔饩七牢飱四牢子男饔饩五牢飱三牢又上公豆四十侯伯三十二子男二十四此即秩之类也但恐唐虞周礼有不同耳至于天子祭之则祀四望山川毳冕羣小祀冕亦如其秩














　　律吕相生圗







　　律吕相配图







　　天地果有初乎凡有形者必由始以终由成而败天地亦囿于形者也恶得无初然则孰始而孰终之理为之体而气为之用也盈天地之间者唯万物其能生物者气也其所以生物者理也人为万物之灵而用物者也故可以参天地而赘化育然天地因气而成人物凭气而生气不可以目见耳闻也而有形者必有声声则可以耳闻而不可以目见此用之防者也故近于气者莫若声声之发虽出于一而其髙下清浊亦莫不有节焉自隂阳分而为五五而为十二五与十二相因而为六十而隂阳之用周矣故声之条理亦在五与十二尔万物之声未有外于此者也人为物灵故其声独着而多变有哀乐喜怒敬爱之感则有噍杀啴缓发散粗厉直亷和柔之应其感也无穷则声之变也多矣圣人以物之声皆出于自然而人之声乃发于有意出于自然则合于道者多发于有意则违道或逺故合人物之声制为之节因人之所本有而易求者以协之以尽其用自圣人之明哲声律身度岂不能自为之制而必取物之无知者谓之声之和反以协人之声寜智不及之邪盖不自用聪明而任道因物之自然而节人之有意皆欲归于中而已故声之妙可以动天地感鬼神和人心协物类自载籍所纪声之用之效之感不可胜数其应之善恶有殊则系乎声之中正淫邪其所以能感则为声与气为最近故也是以圣人慎之而立法焉自伏羲有网罟之咏伊耆有苇籥之音葛天之八阕神农之五古之制声也尚矣然以圣哲自为之而法未立也黄帝氏欲立宪以垂万世故使伶伦自大夏之西昆仑之隂取竹之嶰谷生而窍厚薄均者【竹孔与肉厚薄均等者截以为筒不复加削刮也】断两节之间而为黄钟之宫因制十二筩吹其六以应鳯鸣为阳六应皇鸣为隂比黄钟之宫而皆可以生之是为律本定六律六吕之制以气之应而调宫商角徴羽之声故能协和中声候气不爽五声六律旋相为宫而声不穷矣然律之制岂惟用于乐而已故又因以起度而度长短焉又因以为量而量多少焉又因以为权衡而平轻重焉故备数和声审度嘉量权衡而圣人治天下之具无违声之妙用与天地侔矣
　　数始于一物必有对待有阳则有隂有天则有地故有二天地之体圆方圆者径一而围三故有三一倚二亦三也方者径一而围四故有四一倚三亦四也围三者以一为一而用其全见其三而不可【阙】
　　围四者以二为一而用其半见其二而【阙】　析也故二所谓参天两地也合三与二则五也一倚四亦五也天地之数五而已以此为不足以尽天下之数故又以一二三四因于五而为六七八九五五自相因而为十以一倚六七八九亦七八九一故天地之数各以竒偶亦止于十焉然一函三三而三之则为九故九为阳之盛而十则复为一矣阳统夫隂者也故用数止用九焉又以九因三则为十二故十二又为天地之用数也天有十二次地有十二位天地之数止于一元而元有十二防运有十二世嵗有十二月日有十二时夫寒暑一周而为一嵗不可诬也而一周之间日月之防必十二度此象着于天者也斗杓之指必十二方此象着于地者也故十二者又天地之用数也然数止于是而已过此以徃虽百千万皆积而至者也然则数衍于三而盛于九合于五而极于十其始皆原于一也一者太极也太极者何理而已矣今夫黄钟亦始于一尔以次而言则位固居一矣一则函三故三为其径之数径一围三则九乃其围之数以九伸之而自相因为长九寸之数故黄钟为众律之原百度之本也阳至于此不可复加而隂亦不可先阳故有减而退无益而进三分损其一以下生林钟由是而三分益之损之上生下生至于仲吕而止皆原于一而莫非阳九之用也
