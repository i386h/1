<!-- { "loadSidebar": true } -->
　　【又按上文虽有威福惟辟之言然不过爲贵臣中鉴未尝以作威作福爲建极之事其曰向用威用犹言趋向畏恶爲好善恶恶之实耳好善恶恶爲世间第一要事庶民之趋福避祸与人主之向明畏幽性情相若庆威好恶上下皆同所不同者人主则能造命庶民则不能造命耳人主敬念一偏则二气五行一齐汩乱民彛斁败所伤极多虽冇威福安施乎故九畴皆有敷言而八政独否以明八政即二五之命吏二五即八政之令防向用取南威用取北向用以东南参于西北威用以东北乂于西南皆相居互宅之义专言威福者何足知此】
　　【又按此章爲洪范之终篇九畴之要宿所以备举五行气质变化而归之二气隂阳其阳者本性而得善其隂者依质而间恶质则冇恶而性初无恶故爲善则天降之福肃人多夀乂人多富哲人多康谋人多徳圣人永命武王曰火灭脩容慎戒必恭恭则夀自前代圣贤如尧舜伊尹召毕诸公皆百二三十歳爲恶则天降之祸狂人多折僭人多疾豫人多忧急人多贫蒙人多恶不克之人多弱阳以致生隂以致克五福多生六殛多克易曰积善之家必有余庆积不善之家必有余殃盗跖虽冇百年之夀而撄疾恶之实虽不短折已备诸凶徳若世有圣人则跖夀顔夭圣人皆正其性命非必加之威福而隂阳生克自有得其平者矣刘陶曰天之与民犹首之与足相须而行圣人建极于首足之际独得本心观于文尽其义矣】
　　【世宗肃皇帝曰终畴曰向用五福威用六殛者言人君先欲敛其五福集于四民使之俱入于雍熙泰和之域而无凶夭折疾忧贫恶弱之患则极建于上而可永绥乎天禄矣】

　　洪范明义卷上之下
<经部,书类,洪范明义>
　　钦定四库全书
　　洪范明义卷下之上
　　明　黄道周　撰
　　访箕章第一
　　惟十有三祀王访于箕子
　　王乃言曰呜呼箕子惟天隂隲下民相协厥居我不知其彞伦攸叙
　　【隂隲下民本之于天相协厥居参之于地彞伦攸叙稽之于人是三极之总也易曰立天之道曰隂与阳立地之道曰柔与刚立人之道曰仁与义隂阳刚柔一仁义也仁义在天以隲隂阳在地以协刚柔武王所问箕子所答皆是物也】
　　箕子乃言曰我闻在昔鲧陻洪水汩陈其五行帝乃震怒不畀洪范九畴彞伦攸斁鲧则殛死禹乃嗣兴天乃锡禹洪范九畴彞伦攸叙
　　【武王为九畴而问箕子为九畴而答大禹之道将明于周体国经野设官分职皆从此出故三代之法禹立其极矣鲧陻洪水削髙就下山川之叙失其行列盖天地之用着于五行五行之质着于山川垂象成形人民攸托虽圣人不能尽知亦莫之敢乱也乃震乃锡首发帝天宝爱之道为圣人敬爱张本于隂阳刚柔仁义之説有独得其微者矣下章稽疑庶征向威之用皆明帝天震锡之意以五行五事相终始云】叙畴章第二
　　初一曰五行
　　【隂阳者天地之气五行者天地之质气质具而性命行乎其中气非质不具理与气共质故但曰五行不曰二气二气者易之治五行者范之治易与范共为治也一为十始复起于十天地所为用即天地所为体故统领其文不复言用明畴体之有九用初一之备十体也】
　　次二曰敬用五事次三曰晨用八政【晨原本农】次四曰协用五纪次五曰建用皇极次六曰乂用三徳次七曰明用稽疑次八曰念用庶徴次九曰向用五福威用六殛【殛原作极】
　　【是九畴之目盖兼图史而用之也河图有文自一至十故曰一六居上二七居下三八居左四九居右五十居中是依五行之位以为彞伦范之正也洛书有文去十为九故曰戴九履一左三右七二八通肩六四通足五居其中是准十五之数以为畴列范之奇也雒书以九而致用故五事敬用是生晨协建又明念向威之用河图以十而命体故五行为体是通事政纪徳疑征福殛之体国书分说虽有异同其于不汨五行不斁伦序居一以御万执两而用中发挥皇极原本帝天则其义一也世儒不知图书为易范之原始但以辨方正位粗举其端又不知五行为相协之大事但以生尅顺逆略综其概凡自汉儒而下错举隂阳灾异之説皆一并诋为矫诬妖妄是以震锡莫闻君心不戒禹箕之学无得而称焉今以洛书分畴具图于后】

　　雒书原图

　　【是即所谓戴九履一左三右七二八通肩六四通足五居其中者也神所负文有畴列圣人则之以观象设教五行出于北极一者辰极之位故五行宅焉二者鬼神所宗鬼神立于西南为敬用之始故五事位焉有五事则有庶徴故敬者所以致念也政事明于东作为晨用之始故八政位焉有八政则有稽疑故晨者所以致明也圣贤立于西北为乂用之始故三徳位焉有三徳则有五纪故乂者所以致协也福殛明于南方与五行共治向之者福悖之者威二用交致以归于皇极故皇极五行威福帝天之中路也九畴八贯四周各十有五曲折勾股或离或合出入皇极少极于六多极于二十四圭黍三重少极于三多极于二十七升降消长朔望盈虚备于是矣箕子以是命畴周公以是命卦九畴之卦七百二十九因而乘之五十三万一千四百四十一皆有敬念晨明协乂建向威之用犹易之有出齐见役説战劳成也易用八而畴用九以易之太极为畴之建用则亦皆九矣以畴之九数为易之六爻则亦皆八矣易主日月畴主星辰二五叅合天道乃明周濓溪曰隂阳一五行也五行一太极也语虽浑囵而意亦不甚失臣观古人天人精蕴备在是畴箕子尔时必有图象繋缀明白易图书不称为箕子所作者盖羲禹以前有之箕子必述旧法先为图象后以敷言分属其下也其法以君心为主谓之皇极上下四旁备列天人以鉴观省察互成其用一天而九人为性命之本三人而七天为事业之原四天而六人以考成政治二人而八天以终始道徳左右天人一贯互用以易稽之则乾坤震三者易之纲领皆为人事艮巽兊三者易之妙应皆为天道坎离戊已则帝天之柄与王者相参鬼神臣工所从取命也知其説者之于天下其如示诸斯乎】
　　五行章第三
　　一五行
　　一曰水二曰火三曰木四曰金五曰土
　　水曰润下火曰炎上木曰曲直金曰从革土爰稼穑润下作咸炎上作苦曲直作酸从革作辛稼穑作甘【质非性也质具而性见焉体非用也体具而用见焉因其质以为人事因其用以为道化故有润下炎上曲直从革稼穑之事而王者及物之功皆尽冇作咸作苦作酸作辛作甘之化而圣人体物之情皆见矣是章五行之序皆在河图因列河图于后】

　　【是即所谓一六居后二七居前三八居左四九居右五十居中者也五行生成各以其方圜而视之其象六乘彼此参变为数百万故河图以五十五为象以百万为数水之润下火之炎上木之曲直金之从革纵横稼穑与土相得不可易也以五十有五各自相乘为三千二十五故以百万为用三千二十五为体经纬六十四卦而成象成形相协之故举可知也已臣按雒书自为九畴之序河图自为五行之序九畴五行虽共一范而各自为序非有河图主生雒书主克之説也惟五行灾异之论本以上天示儆人主省愆稽古证今不为臆説而儒者动云春秋不书事应深诋伏董欧刘之学不知春秋事应散见诸篇立经主简则文义分行为传尚通则织组必至今以世无通贯之经而谓经无证应之义可乎故复以河图再系五事而畧举证应错见于后云】
　　五事章第四
　　二五事
　　一曰貎二曰言三曰视四曰听五曰思
　　貎曰恭言曰从视曰明听曰聪思曰睿
　　恭作肃从作又明作哲聪作谋睿作圣
　　【范为五行攸序而作则五事之从五行伦次秩然不可易也防欧夏刘以木金水火为序近于汨陈五行者矣然其所录春秋事应亦多不符五沴之例盖天道人事互相表里天作于先而人应之谓之明兆人作于先而天应之谓之谴告因天以儆人因人以祗天昼参之蓍夜卜之梦寐仰观俯察皆以敬事为本作圣为终虽古今异説不必尽符并存其意可也】
　　五事配合五行图

　　【在天曰五行在人曰五事五行居于正北而五事处于西南五行与福殛为冲其道甚大五事与庶征相防其几甚微故以五行抵五事其应不能悉合以五事抵庶徴其兆亦不能甚着也要以地道用六天道尚九三微成著天人呼应近者三年之内逺者九载之外禆灶策陈五年而封申推燕一纪乃复而今定以春秋指其事应虽兰菊不能必其皆华露霜亦有爽其节候矣必总摄一君该贯时事理数参同可得而言焉】
　　水行汨叙
　　【鲁桓公元年秋大水钟巫之余沴也桓公十三年夏大水彭生之先兆也】
　　【荘公七年秋大水防谷之沴再见荘公十一年秋宋大水明年宋万弑其君】
　　【荘公廿四年秋大水姜氏入宗妇觌用币荘公廿五年秋大水庆父之先兆也】
　　【宣公十年秋大水为贵戚主兵成公五年秋大水亦为贵戚主兵】
　　【襄公二十三年谷洛水鬭毁王宫王室主灾襄公二十四年秋大水亦为国弱兵繁】
　　【秦武王三年渭水赤商鞅主灾汉惠帝三年四年八年河南汉中皆水】
　　【文帝十二十五年东郡蓝田大水匈奴犯边武帝建元二年春平原水溢始用卫青】
　　【元光三年春河徙入渤海冬杀窦婴元鼎二年夏大水杀丞相青翟通使大宛】
　　【元帝初元元年二年五年诸郡水应在石显成帝建始三年河平三年三辅水应在诸舅】
　　【汉光武六七八年郡国水不应建武二十四年睢水逆流三十一年灾不应】
　　【明帝永平三年七年京师郡国水不应和帝永元元年郡国秋大水应在窦氏】
　　【永元十年十二年夏大水应在邓氏殇帝延平元年大水是应亦在邓氏】
　　【安帝永初元年冬河南涌水兵起应在邓氏永初三四五年京师郡国大水邓阎合沴】
　　【永初六年河东池水赤邓氏主灾延光三年大水王圣主灾杀太尉杨震】
　　【顺帝永建四年五郡大水十九侯之余沴也质帝本初元年北海溢梁冀主灾于玉堂】
　　【桓帝建和二年秋京师大水陈留长平盗起建和三年永兴元年二年水溢应在梁氏】
　　【永夀元年雒水溢入城门中官始行三年防延熹八年九年夏济北平原河清立窦氏】
　　【灵帝建宁四年春河清夏水涌侯览主灾熹平二三四年水溢是有宣陵孝子】
　　【中平五年六郡国水涌张让主灾献帝建安二年秋汉水溢杀太尉彪】
　　【建安十八年秋水溢应在曹氏建安二十四年秋汉水溢孙权袭杀关羽】
　　【以上四十灾有徴应者三十七建武有废郭后及东海王事永平冇马氏之立及隂太后防沴发中宫借其前平以毖后艰天心仁爱于是可见也魏黄初四年夏伊雒溢先主崩于永安】
　　【景初元年冀兖徐豫四州水应在司马氏吴赤乌八年十三年三十年水溢应在与魏】
　　【晋武帝太始四年秋青徐兖豫大水应贾氏咸宁二年魏郡水溢荆州大水上大魰色】
　　【咸宁三年夏秋冬俱水贾充主灾泰康二年泰山江夏涌水大选吴伎于宫中】
　　【泰康五年任城水赤六七年郡国大水应北兵惠帝元康五年六年荆大水应在贾氏元康八年金墉城井溢赵王伦主灾永宁元年宫中井溢秋大水齐王冏主灾】
　　【太安元年兖豫徐冀四州水应在张方元帝太与三年四年大水石头之先兆也】
