<!-- { "loadSidebar": true } -->
　　【喜怒哀乐是生好恶荡平正直即为中和荡平可以称道正直可以称义道义立而中和致中和致而皇极可建也皇极无倚一敬本独故曰慎独再作慎独图如左】

　　【九兼两用而五行不言用五行寄诸用者也五不言五行而一言五行五行贯于独者也皇极宜言独而不言独五行宜言五而不言五故以独寓于五以五寓于独独之寓于五五之寓于独犹一用之为两用一九之为十一也故方图之南北与中央出入天地之要妙也夫使五为五行一为皇极则人将执五以求五行执一以求皇极使执五可得五行执一可得皇极则是用向之半可得半威用威之半可得半向也折四不可以当五折五不可以当六故以五福还于南向以六殛还于北威五福还于南向而五非南向六殛还于北威而一非北威故分五以为九用留一以为独建一建于五之中五建于一之内人知夫一之街于九五之逵于九而不知夫一之无所不宅也一无所不宅而复还于五归于一故以五居一谓之皇以独命五谓之极敬晨协乂明念向威皆慎也慎则无所不敬敬而不晨不协不乂不明不念则犹若有所未慎也有所未慎则八政稽疑五纪庶徴犹在眎听闻暏之内一慎祗敬则七十五占五休五咎皆不在眎听闻睹之内眎听闻睹不在形声而后喜怒哀乐与天地同体与天地同体而后与天地同用矣然则向威福殛何所用之曰向威福殛天地之大用也圣人不用则还诸天地还诸天地而五行可吏也众人欲用天地而卒不胜天地以其好恶争胜五行而卒为五行所胜者比比也】
　　三徳章第八
　　六三德
　　一曰正直二曰刚克三曰柔克
　　平康正直彊弗友刚克燮友柔克沈潜刚克高明柔克【臣攷三徳之正五纪犹中气之和嵗防嵗有太过名曰先天嵗有不及名曰后天五阳先天气交于大寒之前五阴后天气交于大寒之后故为中气以和之五运六气互相克制中和始得故曰天子建申和之极言天子以八政刚柔正阴阳之治也刚柔寄于八政阴阳辨于五纪嵗月不殊而人民异动故为四克以平之平而后正正而后乂乂而后明故为稼穑以乂平康为从革以乂弗友为曲直以乂燮友为炎上以乂沈潜为润下以乂高明斧弓旌鼗铎琴瑟盖合为正直之用也孔安国曰地虽至柔亦有刚克能出金石天为刚徳亦有柔克不干四时喻臣当执刚以正君君亦当执柔以纳臣苏轼深取是说然犹迂濶逺于情实其情实者亦曰克己复礼而已己者人也礼者天也彊弗友燮友沈潜髙明皆人也刚克柔克天也天即礼也盖有礼则正直正直则四克有所措不然亦犹之盐梅麯蘖归于调停而已干以弗友而用离离以烈而成其光坤以燮友而用坎坎以顺而成其利坎以沈潜而用震震奋而知省离以高明而用兑兑悦而趋事西方之用巽东方之用兑君子亦各有取之也堂皇之间县象布和正直不克取诸稼穑边圉之间正辞伐罪以刚克彊取诸从革亲党之间恵懋保和以柔克燮取诸曲直阃阀之内有物有恒以刚克柔取诸炎上臣隣之间有浃有巽以柔克刚取诸润下周官柞氏掌攻革木及林麓夏日至令刋阳木而火之冬日至令剥阴木而水之若欲其化也则春秋变其水火薙氏掌杀草春始生而萌之夏日至而夷之秋绳而芟之冬日至而耜之若欲其化也则以水火变之其刋阳木而火剥阴木而水此犹之弗友刚克燮友柔克也其春秋变水火及以水火变之此则所谓沈潜刚克高明柔克也凡己私之难克犹草木之有根芽非水火互用不能殄絶圣人以正直为心刚柔为用先正己而后正人先直己而后直人知柔知刚以变化成其顺治其所以成治者皆八政之用而克复归仁在八政之先非主敬君子未之能省也此视听言动四勿之功独传顔氏子乎凡八政之官分治四克而平康正直独以物格归于皇极沈潜主貌貌之恭肃为克取刚貌无刚克则玩防乗之与物俱波诗曰洵有情兮而无望兮高明主言言之从乂为克取柔言无柔克则鄙倍乗之与物俱焚诗曰乱之辑矣民之洽矣燮友主眎眎之明哲为克取柔视无柔克则骄亢不下与物无亲诗曰相在尔室尚不愧于屋漏彊弗友主聴聴之聪谋为克取刚听无刚克则谗毁入焉与物俱化诗曰君子信盗乱是用暴盗言孔甘乱是用餤故先王之为八政分寄四克以治九官食与司徒居于东方以治木徳喜气萃之货与司冦居于西方以治金徳怒气萃之祀与司居于北方以治水徳哀气萃之宾与司马居于南方以治火徳乐气萃之喜怒哀乐各以中和为节中和之治寄于慎独礼乐之用着于克己故知中和之本于慎独礼乐之要于克己者可与言三徳之乂矣】
　　【凡五伦五典之数不分方位文王之敬止只言父子君臣仲尼之未能兼及兄弟朋友盖五行之数只有生克生者以为父子克者以为君臣因其父子以制君臣因其君臣以制夫妇夫妇之取于君臣犹朋友之取于兄弟也五伦之间皆有彊弗燮友沈潜高明之别箕子之称三徳皐陶之称九徳差数虽殊而要以源本五行纲纪八政翕受敷施以致四克之用其义一也今别为图以便考焉】

　　右三徳四克之图
　　【洪范言三徳皐陶言九徳其实皆五徳也九徳三徳各有克制与河图相参】

　　右九徳配三徳之图
　　【九徳各有克制亦依河图生成相参】

　　右九徳配四克之图
　　【九徳出于河图寛栗属土为正直中和之所立体因而推之北方水徳一柔而立六愿而恭南方火徳二乱而敬七扰而毅东方木徳八直而温三简而亷西方金徳九刚而塞四彊而义此五徳之方也又别其】【隂阳彼此相济始其生者后其成者故一柔而立二愿而恭六乱而敬七扰而毅三直而温四简而亷八刚而塞九彊而义此五徳之制也盖以柔立愿恭皆为水徳则近于沈潜故以六为乱而敬观九河北流天下会同知水徳之高明也以乱敬扰毅皆为火徳则近于高明故以二为愿而恭观五秩南行万物相见知火徳之沈潜也以直温简亷皆为木徳则近于燮友故以八为刚而塞观壬林之盛万物出震知柔克之不畸柔也以刚塞彊义皆为金徳则近于彊弗故以四为简亷观兑悦之源诸流洁清知刚克之不畴刚也故生于柔者成于刚成于刚者生于柔天道不克】
　　【刚柔不得故复为四克归仁图附焉】

　　右四克归仁图臯陶
　　【凡禹臯之学同出于虞廷顔思之学同出于孔氏禹称三徳臯称九徳皆以刚柔克化为用顔称克复思称中和皆以天人贞胜为本要以变化气质防归理极则一也人生而禀于阴阳殽于五行以为气质不过彊弗燮友沈潜高明四端有以克之则气质皆化为道徳无以克之则性情皆化为气习中庸称容敬执别而先以有临论语称泰威恵劳而归于不贪虽不言克制而克制之道彼此互见世儒以此为制伏臣下之方谀而且陋矣或谓河图主生自水而木而火而土而金故以生为序洛书主克自水而火而金而木而土故以克为序九金彊弗故以七火克之此彊弗之刚克也八木燮友故以四金克之此燮友之柔克也六水沈潜故以五土克之此沈潜之刚克也七火高明故以一水克之此高明之柔克也于义虽通而皇极睿思之理未能甚协要知水火金木各有刚柔非经睿思不能致克仁义礼智亦有孤行本于圣心乃成玅用然则圣人之专言归仁复礼不有所倚欤曰仁有五生礼有五克仁礼之于五行犹土也然已复已归之后则非犹土也雷龙神鬼皆出于土而入于土使土犹之五行者则所克不过沈潜所生不过彊弗非复九徳咸事之义矣孟子曰仁之于父子也义之于君臣也礼之于宾主也智之于贤者也圣人之于天道也命也有性焉以性制命以命制性故自孔顔而下为禹臯之学者莫孟子若也性命互克不复为图别其图于后焉】
　　稽疑章第九
　　七稽疑
　　择建立卜筮人乃命卜筮曰雨曰霁曰蒙曰驿曰克曰贞曰悔
　　凡七卜五占用二衍忒
　　立时人作卜筮三人占则从二人之言
　　汝则有大疑谋及乃心谋及卿士谋及庶人谋及卜筮汝则从从筮从卿士从庶民从是之谓大同身其康彊子孙其逢吉
　　汝则从从筮从卿事逆庶民逆吉
　　卿士从从筮从汝则逆庶民逆吉
　　庶民从从筮从汝则逆卿士逆吉
　　汝则从从筮逆卿士逆庶民逆作内吉作外凶筮共违于人用静吉用作凶
　　【圣人作睿而犹有疑思肃乂哲谋而犹有疑事所以参核天人不与鬼神争智也七卜之有五占皆也用二衍一皆筮也者畴也筮者易也畴之象甚着而其辞已微故用者观其象易之象虽微而其辞甚着故用蓍者玩其辞雨霁蒙易克皆象也象经三兆兆经八体三八二十四以五乗之其体百有二十以十乗之其变千有二百故曰太卜掌三兆之灋一曰玉兆二曰瓦兆三曰原兆经兆之体皆百有二十其变皆千有二百然而未尽也何为其未尽也曰古之用法者不一而其取法者常有所不尽易之为象六十四其变四千九十六又再进之为二十六万二千一百四十四则象不胜指而词不豫设畴之为数纵横十五分为八方据三而成卦三八二十四以五占之为百二十然其原田各八句股各八圭黍各八或重或单出入戊巳不可以百二十尽也今曰体色墨坼别以四六以五乗之以十衍之为千二百是言其兆耳以言其象则固未尽也图书两象其文皆也参畴为三通五为九三乗九九七百二十九以兆经之二千一百八十七着阴阳日月之合也方圆为玉横纵为原袤折为瓦三分体卦各二百四十三各有五占雨霁蒙驿克为兆一千二百一十五立三人而参之备两嵗之日一朞之辰是鬼神所执吉凶之契也吉凶之契不可胶刻而从违之象其变多方总以雒书为据故复为雒书占象如左】

　　【五占之解旧各不同孔氏以驿为落驿气不连属郑氏以圛为光明色泽光悦然其以水火金木上为序】

