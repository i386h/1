<!-- { "loadSidebar": true } -->
　　六极一曰凶短折二曰疾三曰忧四曰贫五曰恶六曰弱
　　敛时五福用敷锡厥庶民惟时厥庶民于汝极锡汝保极凡厥庶民无有滛朋人无有比徳惟皇作极
　　凡厥庶民有猷有爲有守汝则念之不协于极不罹于咎皇则受之而康而色曰予攸好徳汝则锡之福时人斯其惟皇之极
　　无虐防独而畏高明人之有能有爲使羞其行而邦其昌凡厥正人既富方谷汝弗能使有好于而家时人斯其辜于其无好徳汝虽锡之福其作汝用咎
　　【三段一百四十六字言敛福好徳以终建极之义与威福相聨】
　　惟辟作福惟辟作威惟辟玉食臣无有作福作威玉食臣之有作福作威玉食其害于而家凶于而国人用侧颇僻民用僭忒
　　【臣按全篇文义曰皇极之敷言一段四十四字移足于此则条贯完好先儒未开此义姑以敷言两段相承世逺文湮无征弗信尚俟圣明独断定其式序以贻来人也】

　　洪范明义卷首
　　钦定四库全书
　　洪范明义卷上之上
　　明　黄道周　撰
　　访箕章第一
　　惟十有三祀王访于箕子
　　【殷曰祀周曰年逸周书大匡篇亦曰十有三祀则是周未改年也武王承文王之统致辟于殷释箕子于囚因而访道易言箕子之明夷明禹汤之道在于箕子也道在箕子则武王必就学于箕子古称武王师于箕子大戴礼曰先王之道不北靣王行西折东靣而立师尚父西靣道书之言则访道之礼或当然也孟子曰汤之于伊尹学焉而后臣之汤于伊尹武王于箕子盖皆师也旧书序称武王胜殷杀受立武庚以箕子归作洪范云】
　　王乃言曰呜呼箕子惟天隂骘下民相协厥居我不知其彛伦攸叙
　　【隂静骘定也相助协和也彛伦常理也言上天静黙品骘下民作君作师以相助和协其天下必有常理叙布其间循之者治紊之者乱是以天人感应百世不爽是圣学之首务也盖天以二气五行化生万物形质不齐因其生克以爲伦叙而人所受于天者曰命曰性性命之原本于太极至善不离至一不二隂阳五行以是分化廸吉逆凶是生治乱众人皆知爲善之得吉爲恶之得凶而不知其条理伦次毫髪不爽嘿操其柄品骘于上谓之帝天精明其道叙布于天下谓之圣人圣人之于天道犹日用之于饮食也武王生备圣徳老绍家学于天人感应隂骘相协之道盖深知之而犹云不知将以发其义类垂宪百世盛徳之至也】
　　箕子乃言曰我闻在昔鲧陻洪水汨陈其五行帝乃震怒不畀洪范九畴彛伦攸斁鲧则殛死禹乃嗣兴天乃锡禹洪范九畴彛伦攸叙
　　【陻塞汨乱也畀与斁败也九畴即洪范之目其文纵横如田畆之有畴列也】
　　【箕子承武王之问乃荅言在昔尧时鲧恃其力不率水性陻塞洪水乱五行之列上帝乃震怒不畀以洪范九畴民既不得安居彛伦亦以斁败盖五行生人水爲之始水既乱行则土不稼穯火不炎上金木因之不遂其性盖天地之有五行犹人之有五质五质循叙而后性命之理可求也鲧恃其力以拂天地之性其始以爲物皆可以力争其终至于败壊不可收拾鲧则殛死禹乃嗣兴禹顺水性以修干蛊之业不乐其有竒功而乐其有常理上帝知禹不拂人性以汨天道乃锡禹洪范九畴以骘下民奠厥居而五常之理无复紊乱是禹顺水性即所以顺天地之性顺天地之性即以立万民之命其道不敝其理一也周灵王二十二年谷洛鬭壊王宫王子晋论共工伯鲧之意亦若此】
　　【程颐曰圣人能使天下顺治非能爲物作则也惟止之各于其所而已物各止其所而天之彛伦乃叙故曰相协厥居苏轼曰骘升也通也天人有相通之道若显然命之则家爲巫史矣惟逹者黙然心通谓之隂骘君子不黙通天道则无以助民而合其居王肃曰隂骘者上天之事相协者人君之事言上天深定下民与以五常之性王者当助天和协其居以遂天性也先臣刘三吾尝引王肃之说以诋蔡传其实隂骘相协皆本于天书曰恊和万邦诗曰克定厥家虽人事亦天道也自三代而下皆以五常爲性本人而得其体故有仁义礼智信之名三代而上皆以五常爲命本天而得其用故有雨旸燠寒风之实稽其渊源皆根本太极分布二五命之曰性率之曰道修之曰教归于至善好徳而已故洪范一书言天人感应一以好徳爲主孟子言人性好善犹水就下周敦颐言五行本于太极意亦如此其一九二八三七四六纵横十五皆贯串皇极以叙九畴自人视之则爲至道自天视之则爲常理自圣人视之则以爲皆上天相协之事隂骘之心而已】
　　叙畴章第二
　　初一曰五行
　　【此叙畴之纲也洛书九畴始于天一天一爲坎坎以从坤万物所生天子负扆而立向明出治昬旦中星皆见于南方故离干者圣人所爲治坤坎者圣人所爲宅也万物之生各有従始五行既具隂骘始着其理以爲五徳五性其质以爲五体五色其气以爲五声五味圣人本于太初以立命始以得五行精一之致以辨徳性气质之类以进其不及裁其太过是爲相协之始事后世人主以八柄在握威福自用未有原本五行靣稽天若者故初一曰五行所以隂骘下民先立其命也一与九合昏旦之星南北反易太史治之先儒曰五行不言用无适而非用也】
　　【宣宗章皇帝曰首以五行本诸天也】
　　次二曰敬用五事
　　【二者西南之位也坤与巽合万物之所从入人事动于朝而息于夕五行晦于昼而辨于夜故天所爲五行人所谓五事万物成形祸福以分则敬用者立极之始也帝王敬身即以敬天事身即以事天天道而后次以帝徳则敬立而体用乃备矣二与八应坤艮震巽互相爲治此天人之要路也天子有道师保傅治之】
　　【宣宗章皇帝曰五事所以治心脩身爲皇极之要敬之一言又五事之要人君爲治之心法也臣按武王克商既访道于箕子及践阼之三日召士大夫问曰恶有藏之约行之周可万世爲子孙恒者乎诸大夫谋于师尚父乃召师尚父问曰黄帝颛顼之道犹有存者亦可得见与师尚父曰在丹书王欲闻之则齐矣齐三日王端冕出师尚父亦端冕奉书入负屏而立王下堂师尚父曰先王之道不北靣王西行折而南东靣而立师尚父西靣道书之言曰敬胜怠者吉怠胜敬者灭义胜欲者从欲胜义者凶凡事不强则枉弗敬则不正枉者灭废敬者万世王闻之惕若恐惧于席四端于机鉴盘楹带屦觞豆户牖杖剑弓矛皆爲铭儆焉此二事者若相发明而洪范之言大备矣】
　　【太祖世宗皆有观心亭铭敬一之箴义出于此皆以保治万世隂骘相协之要道也】
　　次三曰农用八政
　　【农疑作晨师古曰农厚也郑曰农读爲醲重用之也诸以农爲八政之首者非是三者正东方之位也震与兑合人官与鬼神互相爲治故有天命则有人官有五事则有八政五事以正性命八政以正礼乐人托于坤而出于震自黄钟而林钟而太蔟八律之序也自姑洗而夷则而黄钟五位之等也故卯辰之间先王所以重其事也天子有道冡宰治之】
　　次四曰协用五纪
　　【四者巽东南之位也巽与干合帝天神人之交也二气五行互相爲治故有八政则有五纪八政以仁天下五纪以仁万世协者天人之合也自震而巽顺行以通于极繇是则万物皆协矣天子有道卿士师尹治之】
　　【章皇帝曰繇前四畴皇极之所以立繇后四畴皇极之所以行也】
　　次五曰建用皇极
　　【皇天也极君也极即北极洪范以天道治天下俯而垂象故八政在左立而监本故五行在后以人道南靣仰而则之则东西南北互爲用也圣人本天以爲体本心以爲用建于不动以爲众动之枢易有太极是生两仪盖此谓也天体中分一百八十三度北极出地三十六度则南极入地亦三十六度人不见南极而见北极皇皇在上至精至防至中至一凡万物之所谓命谓性谓心皆出于此也自其分布流行合理与气而言之则爲五行自其运持推移动静不分而言之则谓皇极大学之所谓至善中庸之所谓独也后世儒者不知其说以爲王者建事皆用大中无太过不及之弊因时调停爲羣情取卒使邪正混淆贤奸并用而维皇之极始不可建今观日月运行春秋之中去极各九十一度北进二十四度日永而暑暑则万物敷荣民得免于沍隂湫滞之患南进二十四度日短而寒寒则万物归根民得免于疠疫耗泄之患天地之意皆以生人也而所裁制其间损益进退不爲寒暑燥湿所动者率于近极六十七度之端凛凛乎见之学者不观于极则不知天地所以立心不知天地所以立心则不知生民之所以立命推其原本则正要执枢渊然不动无喜怒哀乐之私有戒慎恐惧之实是建用之防防也】
　　次六曰乂用三徳
　　【六西北干位也干秉三徳以应五纪有三徳而后五纪成其功乂治也刚柔正直与隂阳共爲治也君子成徳于身以协五纪虽岁月有百世之治焉乂协亦敬也非敬则无以治身无以治身则无以治卿尹士庶人故乂协之通于皇极乾坤之顺治也自乂协而外赢乏异数曲折殊位矣以乂道承之则乂协敬念亦互爲用也其在先天托于艮兑岳牧治之】
　　次七曰明用稽疑
　　【七正西兑方也兑爲明泽以稽八政天下之丛疑者莫八政若也明以稽之明农互用明农犹言明晨也古之尊神集于西首神人叅稽而哲后与谋夫无有自专其智者矣故兑者悦也明而后不疑不疑而后悦悦而后天子有以正其徳庶民有以厚其生天地有以利其用八政之行行于流水则明用之效也其在先天托于坎离太卜太祝治之】
　　次八曰念用庶征
　　【八东北艮位也艮成万物以征五事人事尽于下符騐充于上念省也省亦敬也人之情魄天之知气互相爲治省惧多则民寡过和顺积则物无旤其协于岁月稽于卜筮騐于灾祥非过也亦犹是天性之自爲命令也其在先天托于震巽太史太师治之】
　　次九曰向用五福威用六极
　　【向明也威畏也极宜作殛九爲干离以纳坤坎故八方分用而九得二焉其五福之用向于皇极六殛之用威于五行故南北正治向明操柄则取诸此矣皇极不言福五行不言威而九以干离并而取之易曰乾元用九天下治夫是二者皆天用之非君用之也天之所向则福之天之所威则殛之一本之五行若云其命则然自取之耳诗曰自求多福书曰自作孽夫是则亦天子之所自治也然则五行不言一用九位兼言二用何也五行藏用者也九位显仁也藏用则归于一归于一则无所不用显仁则合于两合于两则无所不用者皆化矣故人君之八柄皆非人君之所自用也五行之数根伏于地而动着于南方爲人君者敬以居之虚以取之向之威之与天下共听与天下共覩如此而已矣】
