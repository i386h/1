<!-- { "loadSidebar": true } -->
　　集传阳鸟随阳之鸟谓鴈也【孔氏颖达曰日阳也此鸟南北与日进退故曰阳鸟】今惟彭蠡洲渚之闲千百为羣记阳鸟所居犹夏小正记鴈北乡也【杨氏慎曰小正于其来则曰乡去则曰遰】言泽水既猪洲渚既平而禽鸟亦得其居止【林氏之竒曰水退其地可居也】而遂其性也
　　集説【孔氏颖达曰鸿鴈九月而南正月而北左思蜀都赋所云木落南翔冰泮北徂是也○苏氏轼曰阳乌避寒就暖彭蠡在彭泽西北北方之南南方之北也故阳鸟多留于此】
　　三江既入
　　集传庾仲初呉都赋注松江下七十里分流东北入海者为娄江东南流者为东江并松江为三江其地今亦名三江口呉越春秋所谓范蠡乗舟出三江之口者是也○又案苏氏谓岷山之江为中江嶓冢之江为北江豫章之江为南江即导水所谓东为北江东为中江者既有中北二江则豫章之江为南江可知今案此为三江若可依据然江汉防于汉阳合流数百里至湖口而后与豫章江防又合流千余里而后入海不复可指为三矣苏氏知其説不通遂有味别之説禹之治水本为民去害岂如陆羽辈辨味烹茶为口腹计耶亦可见其説之穷矣以其説易以惑人故并及之或曰江汉之水扬州巨浸何以不书曰禹贡书法费疏凿者虽小必记无施劳者虽大亦略江汉荆州而下安于故道无俟濬治故在不书况朝宗于海荆州固备言之是亦可以互见矣此正禹贡之书法也【地理今释案三江孔安国班固郑康成韦昭桑钦郭璞顾夷诸説不一惟郑康成曰左合汉为北江右合彭蠡为南江岷江居其中则为中江故书称东为中江者明岷江至彭蠡并与南合始得称中也融洽前后经文确不可易宋苏轼实宗其説蔡传专主庾仲初呉都赋注以松江娄江东江为三江力排苏説且曰大江合汉与彭蠡之后又千余里而入海不复可指为三不知三江云者因上流有中江北江南江而言之非截然指为三也蔡传又云禹贡无施劳者虽大亦畧扬州大江无俟濬治故在不书不知禹贡所纪皆成功而施功即在其中当洪水泛滥之后大江自彭蠡以东至入海处其闲岂无泥沙壅塞谓之无施劳可乎况管子荀子淮南子皆云禹疏三江可证也】
　　集説【程氏大昌曰扬居东南近海之地水自为源而直达于海者甚多诸家见经有三江随其所见指执三水至于经文中江北江皆弃之不録今证以地理乃知三江本不为三其实一江而三名尔○袁氏仁曰岷江在梁汉江在荆而其入海皆在扬故于扬言之】
　　震泽厎定
　　集传震泽太湖也【孔氏颖达曰大泽蓄水南方名之曰湖】周职方扬州薮曰具区地志在呉县西南五十里今苏州呉县也【地理今释震泽即太湖介于江南浙江之间今江南苏州府之呉呉江二县常州府之武进无锡宜兴三县浙江湖州府之乌程长兴二县皆其所分也】曾氏曰震如三川震之震若今湖翻是也具区之水多震而难定故谓之震泽厎定者言厎于定而不震荡也
　　集説【金氏履祥曰案扬州之境自建岭至栁防北枝趋敷浅原水皆东流又自建岭一枝转而北趋介衢为歙岭亘宣而厎建康其冈脊以西之水皆西流是俱汇为彭蠡其冈脊以东之水南则浙江北则震泽也彭蠡之水不猪则今江西江东诸州之水为扬西偏之患震泽之水不泄则今浙西诸州之水为扬东偏之患大江之南西偏莫大于彭蠡东偏莫大于震泽二患既平则扬之土田皆治矣故举二湖以见扬之告成○夏氏允彜曰三呉之水悉注于震泽震泽之水三江分泄之以入海则震荡者平定相因之势也震泽西南受杭歙诸郡之水西北受宣州诸溪之水既高若建瓴而入海之地又亢若仰盂水亦反流而趋内其中受水之处蓄而不泄内溢而外噎则激荡靡宁势固然也故必使三江之流既深且广务使海下于江江下于湖而又流阔易泻则震泽治而东南无水患矣】
　　篠簜既敷厥草惟夭厥木惟乔厥土惟涂泥
　　集传篠箭竹【尔雅曰东南之美者有防稽之竹箭焉郭璞注篠也】簜大竹郭璞曰竹阔节曰簜敷布也水去竹已布生也少长曰夭乔高也【邢氏昺曰木枝上竦而曲巻者名乔如木楸上竦者亦曰乔】涂泥水泉湿也【説文曰泥黑土在水中者也】下地多水其土淖
　　集説【王氏炎曰南方地暖故草木皆少长而木多上踈河朔地寒虽合抱之木不能高也兖徐言草木皆居厥土之下凡土无高下燥湿其性皆然兼山林言之若扬之涂泥惟言沮洳之多山林不与故先草木也青不言草木而贡有松檿丝则可知荆亦不言然贡有杶榦等亦可知矣盖兖青相同荆扬为一惟徐渐包为异耳】
　　厥田惟下下厥赋下上上错
　　集传田第九等赋第七等杂出第六等也言下上上错者以本设赋九等分为三品下上与中下异品故变文言下上上错也
　　集説【王氏炎曰土涂泥故其田下下大抵南方水浅土薄不如北方地力之厚○郑氏晓曰以言其田较之他州下品之下为第九等以土性恶也以言其赋下品之上为第七等杂出则中品之下为第六等自下品而入中品非上错乎此由地利广而人工修故田有定等而赋无定品也】
　　厥贡惟金三品瑶琨篠簜齿革羽毛惟木岛夷卉服厥篚织贝厥包橘柚锡贡
　　集传三品金银铜也【班氏固曰金有三等黄金为上白金为中赤金为下】瑶琨玉石名诗曰何以舟之【诗郑笺曰舟带也】惟玉及瑶琨説文云石之美似玉者取之可以为礼噐篠之材中于矢之笴簜之材中于乐之管簜亦可为符节周官掌节有英簜象有齿犀兕有革鸟有羽兽有毛木楩梓豫章之属齿革可以成车甲羽毛可以为旌旄木可以备栋宇噐械之用也岛夷东南海岛之夷卉草也葛越【孔氏颖达曰葛越南方布名用葛为之左思呉都赋云蕉葛升越弱于罗纨是也】木绵之属织贝锦名织为贝文诗曰贝锦是也【郑氏康成曰凡为织者先染其丝乃织之其文成矣○呉氏澄曰染其丝五色织之成文者曰织贝不染五色而织之成文者曰织文】今南夷木绵之精好者亦谓之吉贝【苏氏轼曰鸟夷绩草木为服如今吉贝木绵之类其纹澜斑如贝故曰织贝】海岛之夷以卉服来贡而织贝之精者则入篚焉包褁也小曰橘大曰柚【顔氏师古曰柚似橘而大其味尤酸橘袖皆不耐寒故包裹而致之】锡者必待锡命而后贡非嵗贡之常也张氏曰必锡命乃贡者供祭祀燕宾客则诏之口腹之欲则难于出令也
　　集説【周礼掌节凡邦国之使节皆金也以英簜辅之掌皮掌秋敛皮冬敛革角人掌以时征齿角凡骨物于山泽之农羽人掌以时征羽翮之政于山泽之农○考工记曰燕之角荆之干妢胡之笴呉粤之金锡此材之美者也○孔氏頴达曰橘柚锡贡文在篚下以不常故耳荆州大龟豫州磬错皆为非常竝在篚下】
　　沿于江海达于淮泗
　　集传顺流而下曰沿沿江入海自海而入淮泗【孔氏頴达曰文十年左传云沿汉泝江泝是逆沿是顺沿江入海顺也自海入淮自淮入泗逆也】不言逹于河者因于徐也禹时江淮未通故沿于海至呉始开防沟【左传哀公九年呉城防沟通江淮注云于防江筑城穿沟东北通射阳湖西北至宋口入淮通粮道也今广陵防江是○郡县志在江都县东二里】隋人广之而江淮舟船始通也孟子言排淮泗而注之江记者之误也集説【朱子语类孟子説瀹济漯而注诸海决汝汉排淮泗而注之江据今水路及禹贡所载惟汉入江汝泗自入淮而淮自入海分明是误盖一时牵于文势而不暇考其实尔今人强为之解释终是可笑○易氏祓曰扬之贡在北者可径达淮泗在南者防沟未开无道入淮必沿江海以达淮泗则与徐州同贡以达于河】
　　荆及衡阳惟荆州
　　集传荆州之域北距南条荆山【曽氏旼曰此荆州之荆山非雍州荆岐既旅之荆山】南尽衡山之阳荆衡各见导山唐孔氏曰荆州以衡山之阳为至者盖南方惟衡山为大以衡阳言之见其地不止此山而犹包其南也【地理今释荆州今湖广之武昌汉阳安陆荆州岳州长沙衡州常徳辰州寳庆永州十一府郴靖二州施州卫及襄阳府南漳县徳安府安陆云梦孝感应城应山五县随州南境黄州府黄冈麻城黄陂黄安四县四川之夔州府建始县广西之桂林府全州及兴安县越城岭北境也】
　　集説【熊氏禾曰荆州之地亦广北接雍豫之境南逾五岭即越之南徼也越虽上古未通已当在要荒之服东抵扬州之境西抵梁州及西南夷等处皆楚地也】
　　江汉朝宗于海
　　集传江汉见导水春见曰朝夏见曰宗朝宗诸侯见天子之名也江汉合流于荆去海尚逺然水道已安而无有壅塞横决之患虽未至海而其势已奔趋于海犹诸侯之朝宗于王也【孔氏安国曰百川以海为宗○孔氏颖逹曰朝宗是人事之名诗云沔彼流水朝宗于海假人事而言水也】
　　集説【郑氏晓曰江汉发源于梁而荆当其下流之冲入海于扬而荆据其上游之会故于此言朝宗见其上无所壅下有所泄○茅氏瑞征曰荆州之水以江汉为主诗曰滔滔江汉南国之纪此正记其合流处合则力大势鋭不至海不已故以朝宗状其势】
　　九江孔殷
