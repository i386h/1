<!-- { "loadSidebar": true } -->
　　集説【林氏之竒曰我之长念则谓天以纣之暴虐而改命我周其于殷人也若穑夫治田去其稂莠必芟夷蕴崇之絶其本根勿使能植而后已今也有遗种焉则我何敢不如田亩之终而毕其事乎盖武庚之叛不去则为不终朕亩矣武王伐纣其誓师曰除恶务本正如此终朕畞之谓也天使我周家仗大义以灭殷者亦惟休美于前寕人使长享天下也○曹氏学佺曰武王伐纣而封武庚不忍絶之也武庚叛是自絶之矣惟其自絶故天亦絶之】
　　予曷其极卜敢弗于从率寕人有指疆土矧今卜并吉肆朕诞以尔东征天命不僣卜陈惟若兹
　　集传我何敢尽欲用卜敢不从尔勿征盖率循寕人之功当有指定先王疆土之理卜而不吉固将伐之况今卜而并吉乎故我大以尔东征天命断不僣差卜之所陈盖如此案此篇専主卜言然其上原天命下述得人往推寕王寕人不可不成之功近指成王邦君御事不可不终之责谆谆乎民生之休戚家国之兴丧恳恻切至不能自已而反复终始乎卜之一説以通天下之志以断天下之疑以定天下之业非聪明睿智神武而不杀者孰能与于此哉
　　集説【真氏徳秀曰此以予永念发端下分三説天命防殷我不可不终其事一也天降休命于武王凡今所有之疆土皆前人之所区画我可不率其旧如韩愈所谓惟天惟祖宗所以付任予者庶其在此予曷敢不力二也其下乃言今卜并吉是天实命我所不可违三也予曷其极卜言不必穷极于卜也卜陈惟若兹言卜亦不外乎此也先以理断而后以卜叅之盖不特不违卜亦本不专恃于卜也○陈氏栎曰东征之举以天命与先王之责决之本不待卜况今卜又并吉故我大以尔东征天命讨罪决不僣差卜之所陈盖如此此总承前诸章之意而结之以哲人与元龟知天意之当从前业之当终而决于东征也】
　　总论【朱子曰大诰一篇不可晓据周公在当时外则有武庚管蔡之叛内则有成王之疑周室方且岌岌然他作此书必欲以此耸动天下也而今大诰大意不过説周家辛苦做得这基业在此我后人不可不有以成就之而已其后又却専归在卜上其意思缓而不切殊不可晓○因言武王既克纣武庚三监及商民叛曰当初纣之暴虐天下之人胥怨及武王既奉天下之心以诛纣于是天下之怨皆觧而归徳于周矣然商之遗民及与纣同事之臣一旦见宗社为墟寕不动心兹固叛心之所由生也盖始于苦纣之暴而欲其亡固人之心及怨已觧而人心复有所不忍亦事势人情之必然者又况商之流风善政毕竟尚有在人心者及其顽民感商恩意之深此其所以叛也后来乐毅伐齐亦是如此○书亦难防如大诰语句甚长今人都碎读了所以晓不得○董氏鼎曰帝王之决大疑必询谋佥同谋及乃心卿士庶民而后及卜筮盖以人谋既协乃决于天商之亡也格人元龟罔敢知吉周之东征也民献十夫予翼而卜又并吉此大诰一书所以始终言之】

　　钦定书经传説彚纂卷十二
<经部,书类,钦定书经传说汇纂>
　　钦定四库全书
　　钦定书经传説彚纂卷十三
　　微子之命
　　集传微国名子爵也成王既杀武庚封微子于宋以奉汤祀史录其诰命以爲此篇今文无古文有
　　集説【史记宋微子世家微子度纣终不可谏欲死之及去未能自决问于大师少师乃劝微子去遂行周武王伐纣克殷微子乃持其祭器造于军门肉袒面缚左牵羊右把茅膝行而前以告武王乃释微子复其位如故武王崩成王少周公代行政管蔡疑之乃与武庚作乱周公既承成王命诛武庚乃命微子代殷后奉其先祀作微子之命以申之国于宋○孔氏颖达曰武王既克纣微子乃归之非去纣即奔周也马迁之书辞多错谬面缚缚手于后又安得牵羊把茅也要言归周之事是其实耳○林氏之竒曰防子之篇曰诏王子出廸孔子曰微子去之则微子虽去商亦遯于荒野而已未适他国也及武王既克纣痛社稷之无主于是始抱祭器以归周微子既归于周但以殷之封爵居其旧位而已使武王之命殷后择其贤而立之则必以箕子微子先于武庚矣然所以立武庚为商后者非二子之让而后立之也武庚纣之嫡子舍而不立尚谁立哉惟武庚与三叔同恶窃发周公既已东征而诛之矣则殷命自此而黜】
　　【焉序所以先言成王黜殷命而杀武庚然后继之曰命微子启代殷后也盖武王之立商后则因其故都至成王之封微子则始国于宋乐记曰武王克殷既下车投殷之后于宋唐孔氏曰微子初封于宋不知何爵此时因旧宋命之爲公令爲汤后此盖顺乐记之言而文致之耳未必有所据也○微子者殷圻内之爵也既已封之宋则当曰宋公今不曰宋公之命而以微子之命名篇犹称殷爵者盖殷臣之客于周者也故虽爵爲上公尹兹东夏而以殷爵圻内之封爲称号至于后世子孙亦皆以微子称之非有他爵諡也】
　　【案蔡传以微子封宋爲成王时事与书序及史记相合观经文庸建尔于上公尹兹东夏自是始封就国之体或谓武王封微子于宋者据乐记言武王下车投殷之后于宋是也但记者特详于论乐不似书序史记专论微子时事始末备悉故陈澔集説云殷后不曰封而曰投者举而徙置之辞然封微子于宋在成王时此特歴叙黄帝尧舜禹汤之次而言之耳则亦以蔡氏书传爲断也】
　　王若曰猷殷王元子惟稽古崇德象贤统承先王修其礼物作宾于王家与国咸休永世无穷
　　集传元子长子也微子帝乙之长子纣之庶兄也崇徳谓先圣王之有徳者则尊崇而奉祀之也象贤谓其后嗣子孙有象先圣王之贤者则命之以主祀也言考古制尊崇成汤之徳以微子象贤而奉其祀也礼典礼物文物也修其典礼文物不使废壊以备一王之法也孔子曰夏礼吾能言之杞不足征也殷礼吾能言之宋不足征也文献不足故也殷之典礼微子修之至孔子时已不足征矣故夫子惜之宾以客礼遇之也振鹭言我客戾止左传谓宋先代之后天子有事膰焉有丧拜焉者也吕氏曰先王之心公平广大非若后世灭人之国惟恐苖裔之存爲子孙害成王命微子方且抚助爱养欲其与国咸休永世无穷公平广大气象于此可见
　　集説【孔氏安国曰言二王之后各修其典礼正朔服色与时王竝通三綂爲时王宾客与时皆美长世无竟○孔氏頴达曰郊特牲云天子存二代之后犹尊贤也尊贤不过二代书传云王者存二王之后与已爲三所以通三统立三正礼运云杞之郊也禹也宋之郊也契也是二王后得郊祭天以其祖配之郑云命以天子礼祭其始祖受命之王自行其正朔服色此谓通天三统是立二王后之义也此命首言稽古则立先代之后自古而有此法也○林氏之竒曰惟稽古崇徳象贤此总言其所以封之之意也林子和曰夲成汤而言之则曰崇徳自微子而言则曰象贤此説是也盖非成汤之盛徳冇奕世之余庆则何以使其爵土之不絶非微子之贤则何以继先人之绪而修其制度乎○吕氏祖谦曰象者欲其盛徳之象形容长存而不泯也圣人开一代之治各有一代之典礼周既受命商之礼物不可用矣而礼物之旧复修于微子可以观三代易世至公之意况消息盈虗何常之有损益之理如循环先王礼物之不修后圣有作扶救之用何所稽考自微子至戴公歴年未逺止得商颂十二篇孔子删诗五篇而已礼物之不修故也】
　　呜呼乃祖成汤克齐圣广渊皇天眷佑诞受厥命抚民以宽除其邪虐功加于时德垂后裔
　　集传齐肃也齐则无不敬圣则无不通广言其大渊言其深也诞大也皇天眷佑诞受厥命即伊尹所谓天监厥德用集大命者抚民以宽除其邪虐即伊尹所谓代虐以宽兆民允怀者功加于时言其所及者众徳垂后裔【朱子曰裔衣裾之末衣之余也故以爲子孙之称】言其所传者远也后裔即微子也此崇徳之意
　　集説【吕氏祖谦曰齐圣广渊于此识汤徳之全体汤克寛克仁其开六百年基业正在于寛○时氏澜曰后世传记多谓汤尚严商人先罚而后赏不知自古人君立一代规模未有不出于宽其间有若整治严肃者亦寛之用耳○陈氏栎曰汤之寛非纵弛之寛乃自齐圣广渊盛徳中流出总言之皆垂后裔之徳之源也功加于时功即徳之效徳垂后裔徳即功之夲互言之尔汤之功徳而可使之不祀乎此所以生下文之意也】
　　尔惟践修厥猷旧有今闻恪愼克孝肃恭神人予嘉乃德曰笃不忘上帝时歆下民祗协庸建尔于上公尹兹东夏
　　集传猷道令善闻誉也微子践履修举【王氏樵曰履其后曰践能敦行之曰修】成汤之道旧有善誉非一日也恪敬也恪谨克孝肃恭神人指微子实徳而言抱祭器归周亦其一也笃厚也我善汝徳曰厚而不忘也歆飨庸用也王者之后称公故曰上公尹治也宋亳在东故曰东夏【陈氏师凯曰自丰镐言之则宋在东宋国今爲归徳府属河南即高辛氏阏伯所居商邱也有微子墓地理今释蔡传云宋亳在东故曰东夏今河南归徳府商邱县宋微子所封以爲汤后也】此象贤之意
　　集説【王氏安石曰宋商后得郊天故云上帝时歆○叶氏适曰周制三公在朝八命有功徳出封作伯九命谓之上公二王后亦出封之公也○张氏九成曰恪愼在心肃恭在貎克孝内也故言恪愼神人外也故言肃恭○眞氏徳秀曰恪慎克孝是事亲以敬也肃恭神人是事神治人亦以敬也敬以事神故上帝时歆敬以治人故下民祗协古圣贤惟于敬用功而已微子之徳信乎其爲象贤也】
　　钦哉徃敷乃训愼乃服命率由典常以蕃王室乃烈祖律乃有民永绥厥位毗予一人世世享德万邦作式俾我有周无斁
　　集传此因戒勉之也服命上公服命也【金氏履祥曰服谓上公九旒九章之服命谓上公九命凡车旗献享之节也】宋王者之后成汤之庙当有天子礼乐虑有僭拟之失故曰谨其服命率由典常以戒之也大律范毗辅式法斁厌也即诗言在此无斁之意○林氏曰偪生于僭僭生于疑非疑无僭非僭无偪谨其服命遵守典常安有偪僭之过哉鲁实侯爵乃以天子礼乐祀周公亦既不谨矣其后遂用于羣公之庙甚至季氏僭八佾三家僭雍彻其原一开末流无所不至成王于宋谨愼如此必无赐周公以天子礼乐之事岂周室既衰鲁窃僭用托爲成王之赐伯禽之受乎
　　集説【苏氏轼曰方武庚叛后微子盖处可疑之地而命之曰上帝时歆曰乃烈祖曰万邦作式此三代之事后世所不能及也○林氏之竒曰立二王之后欲其统承先王故勉之以乃烈祖欲其修其礼物故勉之以慎乃服命欲其永世无穷故勉之以世世享徳欲其作宾于王家与国咸休故勉之以俾我有周无斁○黄氏度曰杞宋一体杞遂微弱不振宋歴春秋为望国与周俱亡微子之徳为有传也○眞氏徳秀曰微子既笃于敬矣犹以钦哉勉之欲其敬而又敬也徃敷乃训欲其以修于己者布其敎于国人也○陈氏大猷曰此章广上文统承先王至永世无穷之意○王氏充耘曰宋一诸侯耳如何为万邦式盖宋先代之后诸侯宋鲁于是观礼有欲学殷礼者必之宋也○孙氏继有曰王室以国家言故曰蕃一人以君身言故曰毗徳在烈祖而微子能光大之曰徳在微子而后世能慿借之曰享有民以东夏之民言言民之所观法者在始封之君万邦以诸侯言言诸侯所观法者在先代之后在微子曰绥位在周家则曰无斁未有周有斁志而宋能绥位者】
　　呜呼往哉惟休无替朕命
　　集传叹息言汝往之国当休美其政而无废弃我所命汝之言也
