<!-- { "loadSidebar": true } -->
　　集说【孔氏颖逹曰晋之上世冇功名者惟有唐叔耳故眀汝显祖唐叔之道所以劝奬之令其继唐叔之业也○薛氏季宣曰能于艰难之中扞卫天子亦其战功之多宜天子嘉命之也○董氏其昌曰多修扞言其功之非一若汝予嘉则不但在家为孝子而又在国为忠臣故嘉之】
　　王曰父义和其归视尔师宁尔邦用赉尔秬鬯一卣彤弓一彤矢百卢弓一卢矢百马四匹父往哉柔逺能迩恵康小民无荒宁简恤尔都用成尔显徳
　　集传师众也黑黍曰秬酿以鬯草卣中尊也诸侯受锡命当告其始祖故赐鬯也彤赤卢黒也诸侯有大功赐弓矢然后得専征伐马供武用四匹曰乗侯伯之赐无常以功大小为度也简者简阅其士恤者恵恤其民都者国之都鄙也【孔氏颖逹曰都国都也鄙边鄙也言都不言鄙由近以及逺也】○苏氏曰予读文侯篇知东周之不复兴也宗周倾覆祸败极矣平王宜若卫文公越句践然今其书乃旋旋焉与平康之世无异春秋传曰厉王之祸诸侯释位以间王政宣王有志而后効官读文侯之命知平王之无志也愚案史记幽王娶于申而生太子宜臼后幽王嬖褒姒废申后去太子申侯怒与缯西夷犬戎攻王而杀之诸侯即申侯而立故太子宜臼是为平王平王以申侯立己为有徳而忘其弑父为当诛方将以复雠讨贼之众而为戌申戌许之举其忘亲背义得罪于天已甚矣何怪其委靡頽堕而不自振也哉然则是命也孔子以其犹能言文武之旧而存之欤抑亦以示戒于天下后世而存之欤集说【孔氏颖违曰周礼郁人掌和郁鬯以实彛而陈之郑云郁郁金香草也筑郁金煮之以和鬯酒又有鬯人掌共秬鬯郑云鬯酿秬为酒芬香训畅于上下也如彼郑说酿黑黍之米为酒筑郁金之草煮以和之此传言酿以鬯草似用鬯草合酿不同者终是以鬯和黍米之酒或先或后言之耳○诸侯冇大功赐弓矢然后専征伐礼记王制文也周礼司弓矢掌六弓其名王弧央庾唐大郑云六者弓异体之名也经又云唐弓大弓以授学射者使者劳者郑云劳者勤劳王事若晋文侯受弓矢之赐者郑以此彤弓卢弓为周礼唐弓大弓唐大是弓强弱之名彤卢是弓赤黑之色也○叶氏梦得曰觐礼诸侯来朝天子享之赐以车服此常礼也及敌王所忾而献其功于是冇加赐赐弓矢然后征赐鈇钺然后杀赐圭瓉然后为鬯未赐圭瓉则资鬯于天子此非常礼也○林氏之竒曰赉之秬鬯一卣使之有事于祖庙者以称其昭乃显祖肇刑文武追孝于前文人之功也赉之彤弓一彤矢百卢弓一卢天百马四匹使得以征伐诸侯者以称其多修扞我于艰之功也○张氏九成曰文侯平王腹心之臣也当如周公留相朝廷而侯其子如伯禽与之固复国雠可也乃使之归视尔师宁尔邦其志可知可谓不知轻重者矣○或曰平王赉文侯以秬鬯得非用成王宁周公故事欤至襄王赐晋文公弓矢僖二十八年左传曰平礼也则又援此为故事矣○吕氏祖谦曰东迁之初大雠未报王略未复正君臣卧薪尝胆之秋也奔亡之余仅得苟安乃释然遽自以为足曰归视尔师宁尔邦兵已罢矣曰用赉尔秬鬯一卣彤弓一彤矢百卢弓一卢矢百马四匹功已报矣曰往哉柔逺能迩恵康小民无荒宁告以平世之政军旅不复讲矣曰简恤尔都勉以本邦之治王室无复事矣呜呼周其终于东乎】
　　总论【林氏之竒曰书于吕刑之下有文侯之命费秦三篇窃意周太史所藏典谟训诰命之文才至吕刑而止自时厥后歴幽厉之乱简编不接其间如宣王中兴防诸侯复境土任贤使能南征北伐锡命韩侯申伯用张仲仲山甫其时大诰命必多矣乃无一篇见于书意宣王之书必失亡于东迁之乱孔子既取周大史所藏断自尧典至于吕刑而于列国复得命三篇遂取而附益于其后案襄三十年左传郑子产曰郑书有之曰安定国家必大焉先大学举楚书曰楚国无以为寳惟善以为寳是知春秋之世列国皆有书夫子周流遍观而于晋得文侯之命于鲁得费誓于秦得秦故以附于帝王书之末欤○董氏鼎曰此篇书体与防子之命蔡仲之命同其事则彼为封建此为锡赉耳平王幽王子宣王孙宣王承厉王之后修车马备器械复防诸侯于东都而周室为之中兴幽王继之荒淫失道为犬戎所杀平王苟能赫然发愤率天下诸侯以报不共戴天之雠则诸侯必有能敌王所忾而中兴之功烈可以増光于乃祖矣不知务此东迁于洛惟晋焉依自幸于苟偷而不复念及君父自安于卑陋而不思兴复王室此所以诗自黍离列为国风而春秋始于平王则以王政自是不纲矣文侯非有方叔召虎之功平王所以深嘉之者不过曰法多修扞我于艰耳不知昭显祖刑文武而绍乃辟者果若先正之克左右昭事厥辟否乎方当戡乱之际而使之归方当图治之时而遣之往赉以秬鬯锡以弓马果何谓哉拳拳于尔师尔邦尔都而置我君我父我王家于不问是可忍孰不可忍而夫子犹録其书者尚以其能锡命诸侯文武之遗泽未泯特平王自不振耳】
　　费誓
　　集传费地名【地理今释孔传云费鲁东郊地名苏氏云费在东海郡后为季氏邑季氏之费邑今山东兖州府费县西北二十里有故城是孔安国谓鲁东郊地则是今曲阜县境未详所在】淮夷徐戎【地理今释案孔安国传徐戎徐州之戎括地志云大徐城在泗州徐城县北三十里古之徐国也括地志又以徐国即淮夷非是徐城县今废属江南鳯阳府泗州】并起为寇鲁侯【地理今释史记武王封弟周公旦于曲阜曰鲁括地志云兖州曲阜县外城即周公旦子伯禽所筑古鲁城也曲阜县今属山东兖州府】征之于费誓众故以费誓名篇今文古文皆有○吕氏曰伯禽抚封于鲁夷戎妄意其未更事且乘其新造之隙而伯禽应之者甚整暇有序先治戎备次之以除道路次之以严部伍又次之以立期防先后之序皆不可紊又案费誓秦誓皆侯国之事而系于帝王书末者犹诗之録商颂鲁颂也集説【孔氏安国曰诸侯之事而连帝王以鲁有治戎征讨之备秦有悔过自誓之戒足为世法故録以备王事○苏氏轼曰费在东海郡后为季氏邑国外十里为郊费非鲁东郊当时治兵于费也○蔡氏卞曰鲁侯葢承王命率诸侯以征徐戎故曰我惟征徐戎征者上伐下也言征非承王命故邪○朱子曰费誓秦誓亦皆有説不行不可晓处○吕氏祖谦曰徐戎淮夷世为周患武王崩三监及淮夷叛载于大诰命召公平淮夷载于江汉徐方绎骚载于常武自成王至宣王毎有叛乱朝廷为之摇动非小寇也禹之家学见于甘誓周公之家学见于费誓啓之嗣位骤当有扈之变伯禽就封骤当徐夷之变观其誓师曲折纎悉若老于行阵者是以知禹周公之家学葢本末具举而无所遗也○张氏沂曰逸书成王政之序言成王东伐淮夷唐孔氏引费誓序言王伐淮夷鲁伐徐戎然则鲁侯乃佐王征讨也○陈氏师凯曰春秋之初费自为国隠元年左传曰费伯帅师城郎后为鲁季氏之邑僖元年左传曰公赐季友汶阳之田及费论语使闵子骞为费宰是也然则伯禽时费决非鲁地但鲁为方伯费在属国之中耳○徐州名鲁亦在徐州境内淮夷葢自古有之禹贡于徐州有淮夷蠙鱼之贡徐戎亦其类也伯禽分封于鲁实与为邻故此戎乗鲁之新造相挻而动逺连商邑近结奄民周公故尝征之成王故尝践之不知与此事先后如何耳誓辞首以淮夷徐戎并称甲戌则惟征徐戎则此誓専为征徐戎而作也然戎夷为乱必非一次周公既没又复为乱礼记曽子问篇子夏曰三年之防卒哭金革之事无辟也者非与孔子曰吾闻诸老聃曰昔者鲁公伯禽周公子有徐戎作难防卒哭而征之则在成王之十四年也蔡氏于此引吕氏之説则谓伯禽初封之时而洛诰传又谓费誓在周公东征之时则伯禽就国已十年矣终不可指其的年月也】
　　公曰嗟人无哗聴命徂兹淮夷徐戎并兴
　　集传汉孔氏曰徐戎淮夷并起宼鲁伯禽为方伯帅诸侯之师以征叹而勅之使无喧哗欲其静聴誓命苏氏曰淮夷叛已久矣及伯禽就国又胁徐戎并起故曰徂兹淮夷徐戎并兴徂兹者犹曰往者云集説【孔氏安国曰伯禽为方伯监七百里内之诸侯帅之以征○孔氏颖达曰礼诸侯不得専征伐惟州牧于当州之内有不顺者得専征之礼记明堂位云封周公于曲阜地方七百里孔意以周之大国不过百里礼记云七百里者监此七百里内之诸侯非以七百里并封伯禽也下云鲁人三郊三遂指言鲁人明于时军内更有诸侯之人也○诗美宣王命程伯休父率彼淮浦省此徐土知淮夷是淮浦之夷徐戎是徐州之戎也宣王命召穆公平淮夷则淮夷之处中国久矣】
　　附録【孔氏安国曰今往征此淮浦之夷徐州之戎王氏充耘曰徂往当従孔氏言今往伐此戎夷为是】
　　善敹乃甲胄敿乃干无敢不吊备乃弓矢鍜乃戈矛砺乃锋刃无敢不善
　　集传敹缝完也缝完其甲胄勿使断毁敿郑氏云犹系也王肃云敿楯当有纷系持之【陈氏师凯曰纷即纷帨之纷读如焚周礼注纷如绶有文而狭】吊精至也鍜淬砺磨也甲胄所以卫身弓矢戈矛所以克敌先自卫而后攻人亦其序也集说【孔氏颖逹曰世本云少康子杼作甲説文云冑兜鍪也兜鍪首铠也经典皆言甲胄秦世以来始有铠兜鍪之文古作甲用皮秦汉以来用鐡铠鍪二字皆従金葢用铁为之郑云敹谓穿彻之谓甲绳有断絶当使敹理穿治之干是楯也纷如绶而小繋于楯以持之以为饰毎弓百矢弓十矢千使其数备足毛传云五十矢为束或临战用五十矢为束凡金为兵器皆湏鍜砺有刃之兵非独戈矛其文互相通○陆氏键曰蔽体取甲冑扞御用干楯敌在逺则弓矢所及敌在近则戈矛所交敌互进而短兵接则锋刃所纷出而迭应仁义之师制梃可挞坚利然善战者常为不可胜以待敌之可胜不得不于此凛凛器械严整则士气精眀也】
　　今惟淫舎牿牛马杜乃擭敜乃穽无敢伤牿牿之伤汝则有常刑
　　集传淫大也牿闲牧也擭机槛也敜塞也师既出牛马所舎之闲牧大布于野当窒塞其擭穽一或不谨而伤闲牧之牛马则有常刑此令军在所之居民也举此例之凡川梁薮泽险阻屏翳有于师屯者皆在矣此除道路之事
　　集说【孔氏安国曰今军人惟大放舎牿牢之牛马言军所在必放牧也擭捕兽机槛当杜塞之穽穿地陷兽当以土窒敜之无敢令伤所放牿牢之牛马牛马之伤汝则有残人畜之常刑○孔氏颖逹曰既言牛马在牿遂以牿为牛马之名周礼氏掌为穽擭以攻猛兽知穽擭皆是捕兽之器也擭以捕虎豹穿地为深坑又设机于上防其跃而出也穽以捕小兽穿地为深坑入必不能出其上不设机也穽以穿地为名擭以得兽为名擭亦设于穽中但穽不设机为异耳○张氏九成曰牛马为车战及负载之用○黄氏度曰民本设机穽以捕兽恐伤军人牛马今闭塞之不闭塞伤牿冇常刑○王氏樵曰上是众士以治戎备之事师未出时也此是居民以除道路之事师既出时也○王氏肯堂曰牛驾车以载军储马服乗以供武用皆用兵所急者军所止之处必出之牢闲牧于草泽故以戒居民】
　　马牛其风臣妾逋逃无敢越逐祗复之我商赉汝乃越逐不复汝则有常刑无敢宼攘逾垣墙窃马牛诱臣妾汝则有常刑
