<!-- { "loadSidebar": true } -->
　　集说【孔氏颖达曰惟典祭祀以政事委公襄二十六年左传衞献公使与甯喜言曰政由甯氏祭则寡人亦犹是也○苏氏轼曰祭则我冲子政则周公成王言我归宗周毖祀而已○吕氏祖谦曰天下皆在周公光宅之中识其不已之心者成王也天下皆向周公日新之化识其迓平之象者成王也周公勤施不已之心虽圣人所同然征诛四国思兼三王其劳特甚信乎其爲勤施也不曰既平而曰迓平者既平则盈不可久矣迓则有舋亹方进之思焉勤劳勲徳如是成王弁冕奉祭其敢忘所自乎其敢少逺周公乎○胡氏士行曰公之徳文武之徳也勤者所以运此徳于不息也迓迎其方来不以目前之治爲足也公之勤施至则文武之教勤益大昭明于天下而不迷矣○陈氏栎曰此王推美归重于公犹欲其益因徳业之盛而加自强不息之诚我小子但主祀而已此已示留公之意也】
　　王曰公功棐迪笃罔不若时
　　集传言周公之功所以辅我啓我者厚矣【王氏樵曰周公位冢宰则有辅佐之功兼师保则有啓迪之功】当常如是未可以言去也集说【朱子曰公之功辅导我已厚矣无不若是以上所称也○金氏履祥曰谓公之功已至然所以辅导子者愿益加厚罔不如今日未可去也】
　　王曰公予小子其退即辟于周命公后
　　集传此下成王留周公治洛也成王言我退即居于周命公留后治洛盖洛邑之作周公本欲成王迁都以宅天下之中而成王之意则未欲舍镐京而废祖宗之旧故于洛邑举祀发政之后即欲归居于周而留周公治洛谓之后者先成王之辞犹后世留守留后之义先儒谓封伯禽以爲鲁后者非是考之费誓东郊不开乃在周公东征之时则伯禽就国盖已久矣下文惟告周公其后其字之义益可见其爲周公不爲伯禽也
　　集说【朱子曰上文王曰两段周公无荅辞疑有阙文○史丞相説书亦有好处如命公后众说亦皆云命伯禽爲周公之后史云成王既归命周公在后看公定予往已一言便见得是周公旦在后之意○陈氏栎曰成王自谓其退即辟于周味退之一字则王时进在洛邑可知据身在洛邑言故以还归宗周爲退退固王之谦辞亦述往返语势之当然耳先儒于此皆忽之故不敢质言此章爲王至洛后之辞也】
　　四方迪乱未定于宗礼亦未克敉公功
　　集传宗礼即功宗之礼也乱治也四方开治公之功也未定功宗之礼故未能敉公功也敉功者安定其功之谓即下文命宁者也
　　集说【吴氏澄曰敉慰抚绥安之意犹下文言宁礼记言康皆谓尊崇赏赉也】
　　迪将其后监我士师工诞保文武受民乱爲四辅集传将大也周公居洛啓大其后使我士师工有所监视大保文武所受于天之民而治爲宗周之四辅也汉三辅盖本诸此今案先言啓大其后而继以乱爲四辅则命周公留后于洛明矣
　　集说【朱子曰周公在后监我百官士也师也工也四辅犹四邻○陈氏师凯曰汉三辅京兆冯翊扶风三郡也案王制曰设四辅及三公四辅左辅右弼前疑后丞也蔡不据此者以成周未尝设四辅官时公旦任太师在三公列不闻爲四辅故止引汉三辅爲比周家非有三郡特以王城镐京相爲邻辅如朱子四邻之义耳○王氏樵曰毕命言周公克慎厥始君陈克和厥中既歴三纪世变而风始移殷民之难化如此使非周公留镇监我师工则慎始之政诚有未易言者○顾氏锡畴曰后即命公后之后谓公居洛邑必当兴违事功恢治道开大留后之事业也监我士师工即伻向即冇僚之意受民只指在洛之民】
　　王曰公定予往已公功肃将祗欢公无困哉我惟无斁其康事公勿替刑四方其世享
　　集传定尔雅曰止也成王欲周公止洛而自归往宗周言周公之功人皆肃而将之钦而悦之宜镇抚洛邑以慰怿人心毋求去以困我也我惟无厌其安民之事公勿替所以监我士师工者四方得以世世享公之徳也吴氏曰前汉书两引公无困哉皆以哉作我当以我爲正
　　集说【林氏之竒曰观毕命曰既歴三纪世变风移四方无虞予一人以宁则世享可见矣○朱子曰此王与公决而归之言也○王氏樵曰肃将顺政教于外也祗欢怀敬爱于中也人心于公如此公留则王室安公去则天下疑非困我哉我惟无怠于安民之事公留而勿替所以仪刑我臣工者则四方得以世享公之徳于无穷也○马氏森曰肃将者仰徳教之盛而服膺恭奉之不违遵其道也祗欢者感徳教之及而敬念悦怿之不忘慕其泽也】
　　周公拜手稽首曰王命予来承保乃文祖受命民越乃光烈考武王朕恭
　　集传此下周公许成王留等事也来者来洛邑也承保乃文祖受命民及光烈考武王者【吴氏澄曰武王之下不再言受命民者省文】答诞保文武受民之言也责难于君谓之恭朕恭者大其责难之义也
　　集说【林氏之奇曰成王留公于洛以镇抚之公宗臣也义所不得辞故拜手稽首致恭尽礼以受王命也○吴氏澄曰恪恭臣事君之职也今又命我治洛是欲大我事君之恭也○王氏樵曰以退爲去以留爲来王于文王武王皆欲令周公奉其道安其民周公分言之辞繁而不杀者见其所承之重也朕恭欲展其事上之敬意在下文下两节一以治洛之效望之成王即所谓朕恭也一以治洛之事自效即所谓承保也】
　　孺子来相宅其大惇典殷献民乱爲四方新辟作周恭先曰其自时中乂万邦咸休惟王有成绩
　　集传典典章也殷献民殷之贤者也言当大厚其典章及殷之献民盖文献者爲治之大要也乱治也言成王于新邑致治爲四方新主也作周恭先者人君恭以接下以恭而倡后王也公又言其自是宅中圗治万邦咸底休美则王其有成绩矣此周公以治洛之效望之成王也
　　集説【胡氏士行曰此立治之规模君尽君道臣尽臣道也○金氏履祥曰定都之初观望一新故谓之新辟而始迁之君亦后世之所倡始故谓之恭先○成王虽归宗周然建洛邑爲东都则朝觐防同政令皆于此故公勉王之言云尔○陈氏栎曰孺子来相宅乃公述王之此行也作周恭先爲周家恭敬之王之先以恭而率先夫后之爲王者也曰者公期望于王之辞其自时中乂其即将然之辞也○王氏樵曰因其来而不果居故止曰相宅周公以治洛之本在王故以事之在王者言之典者文武之所讲画咸以正而罔缺者也大惇典则法必监于先王而无不举之政殷献民前代之旧臣世家能知其善政而守其遗风者也大惇献则材不弃于异代而习其故事知其土俗以治其民又易入者也此二者治之要也治爲四方新辟即作民明辟之意君德莫大于恭作周恭先者以恭而倡后王也下因言予将何以爲王期哉曰其自是三句相连盖中乂则咸休咸休则成绩也成王既不果居洛而犹曰自时中乂者因朝防而出政令不必王之常居于斯而后谓之中乂也】
　　予旦以多子越御事笃前人成烈答其师作周孚先考朕昭子刑乃单文祖德
　　集传多子者众卿大夫也唐孔氏曰子者有德之称大夫皆称子师众也周公言我以众卿大夫及治事之臣笃厚文武成功以答天下之众也孚信也作周孚先者人臣信以事上以信而倡后人也考成也昭子犹所谓明辟也亲之故曰子【林氏之竒曰子指成王也此篇称成王曰子曰孺子皆是叔父家人之辞】刑仪刑也单殚也言成我明子仪刑而殚尽文王之德盖周公与羣臣笃前人成烈者所以成成王之刑乃殚文祖徳也此周公以治洛之事自效也
　　集说【孔氏颖达曰欲令成王行善政爲后世贤王所推先公与羣臣尽诚节爲后世贤臣所推先也○陈氏大猷曰此处上下疑有阙文○陈氏栎曰作周孚先爲周家孚信之臣之先以信而率先夫后之爲臣者也乱爲四方新辟当与乱爲四辅对观作周孚先当与作周恭先对观盖公与王交相期望各尽责任之辞也】
　　附录【吴氏登曰予统率羣士大夫増广前人已成之烈副答民众之望爲周家人臣信以事上者之倡成我所以昭明乎子之仪刑乃能使王殚尽文祖之德昭犹后篇昭文王昭武王之昭】
　　【案蔡传昭子犹所谓明辟也未知何所本旧说大槩昭训明子则指成王即君奭篇昭文王昭武王蔡氏皆以昭明之义释之则援彼例此当云昭明乎子之仪刑耳】
　　伻来毖殷乃命宁予以秬鬯二卣曰明禋拜手稽首休享
　　集传此谨毖殷民而命宁周公也秬黒黍也一稃二米和气所生鬯郁金香草也卣中尊也【孙氏炎曰尊彝爲上罍爲下卣居中○郭氏璞曰卣不大不小者】明洁禋敬也以事神之礼事公也苏氏曰以黑黍爲酒合以郁鬯所以祼也宗庙之礼莫盛于祼王使人来戒敕庶殷且以秬鬯二卣绥宁周公曰明禋曰休享者何也事周公如事神明也古者有大宾客以享礼礼之酒清人渴而不饮肉干人饥而不食也故享有体荐岂非敬之至者则其礼如祭也欤
　　集说【孔氏颖达曰以黒黍爲酒煑郁金之草筑而和之使芬香条畅谓之秬鬯酒周礼郁鬯之酒实之于彝此言在卣者诗大雅江汉及文侯之命皆言秬鬯一卣则未祭实之于卣祭时实之于彝○陈氏栎曰明禋拜手稽首休享者述王命使之辞曰此明洁以禋祀之酒今拜稽而致休美以享公焉敬之至者其礼如祭传曰享有体荐一证也记曰君子敬则用祭器又一证也】
　　予不敢宿则禋于文王武王
　　集传宿与顾命三宿之宿同禋祭名周公不敢受此礼而祭于文武也
　　集説【余氏芑舒曰顾命宿训爲进爵孔氏説也唐孔氏申其义以爲进爵于神前○陈氏师凯曰顾命则谓三进爵于神前此则周公言我不敢自进此酒则用以祭文武也】
　　附录【王氏安石曰成王使周公来毖商民乃命宁周公以秬鬯二卣曰明禋于文武使之明禋则以太平告文武也故周公不敢宿成王明禋之命即禋文武○林氏之奇曰文侯之命常武皆曰一卣此言二者宣王平王之赐其臣使以祭其太祖故惟一卣此告于文王武王故以二也予不敢宿与曲礼曰凡爲君使者已受命君言不宿于家之宿同○如苏氏言则宁予以秬鬯二卣正如礼记所谓康周公故以赐鲁其论宁予之言固爲明白然谓事周公如事神明故曰明禋曰休享恐无是理岂有周公尚存而谓之禋乎使当时诚以此致之周公则一卣可矣何必二哉以其二卣则成王命周公禋于文武也明矣非是禋于文武出周公之意也】
　　【案鬯卣明禋之命蔡传谓成王绥宁周公而以事神之礼事公公不敢自进此酒则用以祭文武此据苏轼之解世而王安石林之奇释此两节大意则以爲事神与事人不同故秬鬯二卣王命宁周公者即命公禋于文武公受命不敢留宿而即以祭文武其説亦长】
　　惠笃叙无有遘自疾万年厌于乃德殷乃引考
　　集传此祭之祝辞周公爲成王祷也惠顺也笃叙与笃叙乃正父同顺笃叙文武之道身其康强无有遘遇自罹疾害者子孙万年厌饱乃德殷人亦永寿考也
　　集説【陈氏大猷曰惠顺文武之道爲叙而行之○马氏森曰福莫大于好德也则使之恵迪不违而顺笃叙乎文武之道焉福莫大于康宁也则使之身其康强无有遘厉自罹疾害者焉至于子孙亦当保佑之使善继善述皆厌饱祖德之华腴而好德之福冇以贻之逺也殷民亦使之享有遐龄获无疆夀考而康宁之福有以及之众也爲王祷之如此○张氏尔嘉曰王者不以一身爲福而合子孙黎民以成其福】
　　王伻殷乃承叙万年其永观朕子怀德
