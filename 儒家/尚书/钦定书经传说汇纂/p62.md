<!-- { "loadSidebar": true } -->
　　集说【林氏之竒曰既曰常德又曰一德者惟一故常惟常故一天地之覆载日月之照临四时之推迁万物之生育所以悠久而不变者惟其一而常常而一故也○陈氏雅言曰一德者天人合应之机也商之君臣惟同有一德故自然为天所佑为民所归是则天虽非私于商而不能不私于商之一德也商虽非求于民而民求归于一德也一德之效固如是其大乎】
　　德惟一动罔不吉德二三动罔不凶惟吉凶不僭在人惟天降灾祥在德
　　集传二三则杂矣德之纯则无往而不吉德而杂则无往而不凶僭差也惟吉凶不差在人者惟天之降灾祥在德故也
　　集说【林氏之竒曰自其降于天者而言之则为灾祥自其受于人者而言之则为吉凶其实一也○张氏九成曰天理无往而不吉人欲无往而不凶以其体即凶也○吕氏祖谦曰一则动皆合理故无不吉二三则动皆背理故凶】
　　今嗣王新服厥命惟新厥德终始惟一时乃日新集传太甲新服天子之命德亦当新然新德之要在于有常而已终始有常而无间断是乃所以日新也集说【张氏九成曰此告太甲以继汤之一德也○朱子曰终始惟一时乃日新这个道理须是常接续不已方是日新才有间断便不可○真氏德秀曰易以日新为盛德先儒谓人之学不日进则日退故德不可不日新不日新者不一害之也始敬终肆以一出一入之心为或作或辍之事德何日而新乎○陈氏栎曰太甲自怨自艾始能自新矣然终或间断则非日新也汤之盘铭曰苟日新日日新又日新其自儆如此仲虺之诰曰德日新万邦惟懐仲虺告汤亦如此尹以汤之日新望太甲必以汤之一德勉太甲故时乃日新必先之以终始惟一焉】
　　任官惟贤材左右惟其人臣为上为德为下为民其难其慎惟和惟一
　　集传贤者有德之称材者能也左右者辅弼大臣【孔氏頴达曰辅弼左右惟当用其忠良之人】非贤材之称可尽故曰惟其人夫人臣之职为上为德左右厥辟也为下为民所以宅师也不曰君而曰德者兼君道而言也臣职所系其重如此是必其难其慎难者难于任用慎者慎于听察所以防小人也惟和惟一和者可否相济【王氏樵曰如晏子所谓献其否以成其可献其可以去其否之类】一者终始如一【王氏樵曰立政所谓勿有问之自一话一言我则末惟成德之彦以又我受民者也】所以任君子也集说【张氏九成曰尹欲尧舜其君则为上为德可知欲尧舜其民则为下为民可知○朱子语类问左右惟其人何所指曰只是指亲近之臣任官是指任事底人也任官惟贤材多是为下为民底意思左右惟其人多是为上为德底意思其难其慎言人君任官须是贤材左右须是得人当难之慎之也惟和惟一言人臣为上为下须是为德为民必和必一为此事也○问臣为上为德为下为民诸家说不同不知此四为字当作如何音曰为字并去声为上者辅其德而不阿其意之所欲为下者利于民而不徇己之所安○伊尹告太甲却是与寻常人说话便恁地分明恁地切身至今看时通上下皆使得至傅说告髙宗语意却深縁髙宗贤明可以说这般话故傅说辅之说得较精微伊尹告太甲前三篇许多说话却从天理窟中抉出许多话分明说与他今看来句句是天理○论其难其慎曰君臣上下相与甚难○真氏徳秀曰为云者意有所主之名言人臣之心为上则为君成徳为下则为君牧民意之所主惟此二者二者之外不杂他念然后为一徳之臣】
　　德无常师主善为师善无常主协于克一
　　集传上文言用人因推取人为善之要无常者不可执一之谓师法协合也徳者善之总称善者徳之实行一者其本原统防者也徳兼众善不主于善则无以得一本万殊之理善原于一不协于一则无以达万殊一本之妙谓之克一者能一之谓也博而求之于不一之善约而防之于至一之理此圣学始终条理之序与夫子所谓一贯者几矣太甲至是而得与闻焉亦异乎常人之改过者欤张氏曰虞书精一数语之外惟此为精密
　　集说【朱子语类问徳无常师四句或言主善人而为师若仲尼无常师之意如何曰非也横渠说德主天下之善善原天下之一最好四句三段一段紧似一段徳且是大体说有吉徳有凶徳然必主于善始为吉尔善亦且是大段说或在此为善或在彼为不善或在前日则不善而今日则为善惟须协于克一是乃为善谓以此心揆度彼善耳故横渠言原则若善之原于一耳盖善因一而后定也徳以事言善以理言一以心言大抵此篇只是几个一字上有精神须与细看此心才一便终始不变而有常也协字虽训合字却是以此合彼之合非己相合之合与礼记协于分艺书协时月正日之协同义盖若揆度参验之意耳张敬夫谓虞书精一四句与此为尚书语之最精密者而虞书为尤精○此言于天下之徳无一定之师惟善是从则凡有善皆可师也于天下之善无一定之主惟一其心则其所取者无不善矣○德无常师四句上两句是教人以其所师下两句是教人以其所择善而为之师○从一中流出者无有不善所以伊尹从前面说来便有此意曰常厥徳曰庸徳曰一徳常庸一只是一个○问横渠之言如何曰一故善一者善之原也善无常主如言前日之受非也协于克一如言皆是也盖均是善但易地有不同者故无常主必是合于一乃为至善一者纯于理而无二三之谓一则无私欲而纯乎义理矣】
　　俾万姓咸曰大哉王言又曰一哉王心克绥先王之禄永厎烝民之生
　　集传人君惟其心之一故其发诸言也大【姚氏舜牧曰君之出身加民者与天地万物为一体所以闻之者咸颂王言之大】万姓见其言之大故能知其心之一【姚氏舜牧曰万姓洞然见我心此方验君徳之一处】感应之理自然而然以见人心之不可欺而诚之不可掩也禄者先王所守之天禄也【孙氏觉曰或言天禄或言先王之禄盖天与之而先王受之也】烝众也天禄安民生厚一徳之效验也
　　集说【张氏九成曰民始闻号令既赞其言之大及行之久而不变又赞其心之一使左右皆曰大哉一哉未足贵也使诸大夫皆曰大哉一哉未足贵也惟万姓皆曰大皆曰一然后信乎大且一耳○真氏徳秀曰不言徳之一而言心之一者推原其所自出也心不一而欲其言之大虽致饰于号令之末未见其能大也○陈氏大猷曰咸曰见颂之无间又曰见颂之无己人心感孚若有使之者此一徳之验绥禄厎民此一徳之效○王氏肯堂曰言发于一徳之后则包涵尽天下之理渊微合百虑之同言之大心之发也心纯于一徳之余则妙百为而不二主万化而有常心之一言之所以大也】
　　呜呼七世之庙可以观徳万夫之长可以观政
　　集传天子七庙三昭三穆与太祖之庙七【孔氏頴达曰祭法云王立七庙曰考庙曰王考庙曰皇考庙曰显考庙曰祖考庙皆月祭之逺庙为祧有二祧享尝乃止此篇乃是商书已云七世之庙则天子立七庙王者常礼非独周人始有七庙也所言二祧者王肃以为髙祖之父及祖也并髙祖已下共为三昭三穆耳】七庙亲尽则迁必有徳之主则不祧毁故曰七世之庙可以观徳【陈氏师凯曰或问云商之七世三宗其详今不可考又云周穆王时文王亲尽当祧而以有功当宗故别立一庙于西北而谓之文世室至共王时武王亲尽当祧而亦以有功当宗故别立一庙于东北而谓之武世室自是以后则穆之祧者蔵于文世室昭之祧者蔵于武世室】天子居万民之上必政教有以深服乎人而后万民悦服【林氏之竒曰万夫之长者犹所谓万姓万民亦谓天子也】故曰万夫之长可以观政伊尹叹息言徳政修否见于后世服乎当时有不可掩者如此
　　集说【王氏安石曰于庙言徳者不徳则坠厥宗于长言政者政荒则民散○苏氏轼曰非徳无以遗后非政无以齐众】
　　后非民罔使民非后罔事无自广以狭人匹夫匹妇不获自尽民主罔与成厥功
　　集传罔使罔事即上篇民非后罔克胥匡以生后非民罔以辟四方之意【孔氏安国曰君以使民自尊民以事君自生】申言君民之相须者如此欲太甲不敢忽也无毋同伊尹又言君民之使事虽有贵贱不同至于取人为善则初无贵贱之间盖天以一理赋之于人散为万善人君合天下之万善而后理之一者可全也苟自大而狭人匹夫匹妇有一不得自尽于上则一善不备而民主亦无与成厥功矣伊尹于篇终致其警戒之意而言外之防则又推广其所谓一者如此盖道体之纯全圣功之极致也尝因是言之以为精粹无杂者一也终始无间者一也该括万善者一也一者通古今达上下万化之原万事之干语其理则无二语其运则无息语其体则并包而无所遗也咸有一徳之书而三者之义悉备前乎伏羲尧舜禹汤后乎文武周公孔子同一揆也
　　集说【王氏樵曰人君苟有自广狭人之心则岂能主善为师乎惟主善为师之量则必使匹夫匹妇无不获自尽而始无一善之遗然帝王岂能人人而延见之日日而咨访之只是吾之聪明不蔽乐善无倦则凡政事所接无非延纳之地民情所达皆吾感触之机尔圣人以己不能尽匹夫匹妇之善为惧而后以匹夫匹妇不被己之泽为耻譬之天能包罗万物而后万物咸被其泽也】
　　总论【孔氏頴达曰此篇终始皆言一徳之事发首至陈戒于徳叙其作戒之由已下皆戒辞也徳者内得于心行得其理既得其理执之必固不更至差贰是之谓一徳也经云徳惟一动罔不吉徳二三动罔不凶是不二三则为一徳也又曰终始惟一时乃日新言守一必须固也太甲新始即政伊尹恐其二三故专以一徳为戒○金氏履祥曰首论天命之靡定以徳之常不常为存亡之分常即一也以桀之亡商之兴证之又以一与二三所以致兴亡于天者总之遂勉太甲以一徳之工夫既勉君之一徳又求臣之一徳而以惟和惟一总之协于克一则一徳所以能择天下之善而时天下之中焉者俾万姓以下则一徳之效以终常徳保位之语呜呼以下又推其余意警戒以终之终始相生其为书未有明整于此者】盘庚上
　　集传盘庚阳甲之弟自祖乙都耿圯于河水盘庚欲迁于殷而大家世族安土重迁胥动浮言小民虽荡析离居亦惑于利害不适有居盘庚喻以迁都之利不迁之害上中二篇未迁时言下篇既迁后言王氏曰上篇告羣臣中篇告庶民下篇告百官族姓左传谓盘庚之诰实诰体也三篇今文古文皆有但今文三篇合为一集说【朱子语类问商书又却较分明曰盘庚依旧难晓曰不知怎生地盘庚要恁地迁那都曰他不复更说那事头只是当时小民被害而大姓之属安于土而不肯迁故说得如此○史记盘庚祖乙之曾孙也歴祖乙子祖辛祖辛子开甲开甲弟祖丁开甲子南庚祖丁子阳甲及盘庚凡七世都耿矣亳殷亳之殷地殷者亳之别名在河南耿在河北○王氏樵曰王氏因上篇有斆民由在位之语中篇有话民之弗率有众咸造之语下篇有歴告尔百姓于朕志邦伯师长百执事之语百姓蔡氏谓为畿内民庶而百官族姓亦在其中也故大畧如此分之其实上篇首三节亦本告民次乃提臣而专告之虽曰告臣亦本对民而告之使同聴也故蔡氏曰众者臣民咸在也】
　　盘庚迁于殷民不适有居率吁众慼出矢言
　　集传殷在河南偃师适往吁呼矢誓也史臣言盘庚欲迁于殷民不肻往适有居盘庚率呼众忧之人出誓言以喻之如下文所云也○周氏曰商人称殷自盘庚始自此以前惟称商自盘庚迁都之后于是殷商兼称或只称殷也
