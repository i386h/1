<!-- { "loadSidebar": true } -->
　　集传此江汉别流之在梁州者沱水地志蜀郡郫县江沱在东西入大江郫县今成都府郫县也又地志云蜀郡汶江县江沱在西南东入江汶江县今永康军导江县也【皇舆表永康军导江县今灌县属成都府】潜水地志云巴郡宕渠县潜水西南入江【郑氏康成曰潜盖汉西出嶓冢东南至巴郡江州入江者】宕渠今渠州流江县也【皇舆表宋渠州流江县今渠县属顺庆府广安州】郦道元谓宕渠县有大穴潜水入焉通罡山下西南潜出南入于江又地志汉中郡安阳县灊谷水出西南入汉灊音潜安阳县今洋州眞符县也【皇舆表宋洋州眞符县今为洋县属汉中府】○又案梁州乃江汉之原此不志者岷之艺导江也嶓之艺导漾也道沱则江悉矣道潜则汉悉矣上志岷嶓下志沱潜江汉源流于是而见集説【孔氏安国曰沱潜发源此州入荆州○呉氏澄曰凡江汉支流皆名沱潜不拘一处岷嶓艺则江汉之上源治矣沱潜导则江汉之下流治矣○陆氏深曰今蜀山绵连延亘凡居左者皆曰岷右者皆曰嶓江别流而复合者皆曰沱汉别流而复合者皆曰潜】
　　蔡蒙旅平
　　集传蔡蒙二山名蔡山舆地记在今雅州严道县【皇舆表宋严道县今省入雅州地理今释蔡山宋叶少蕴谓即周公山在今四川雅州东五里】蒙山地志蜀郡青衣县今雅州名山县也【地理今释蒙山在今雅州名山县西五里接雅州及芦山县界】郦道元谓山上合下开沫水迳其闲【水经青衣水出青衣县西蒙山东与沫水合】溷崖水脉漂疾歴代为患蜀郡太守李冰卒凿平溷崖则此二山在禹为用功多也祭山曰旅【周礼大宗伯旅上帝及四望郑云旅陈也陈其祭祀以祈焉】旅平者治功毕而旅祭也
　　集説【陈氏大猷曰古人举事必祭况治水土大事必不敢忽然旅独于梁雍言之者盖九州终于梁雍以见前诸州名山皆有祭也旅独于蔡蒙荆岐言之者盖纪梁之山终于蔡蒙纪雍之山始于荆岐以见州内诸名山皆有祭也故下文复以九山刋旅总结之】
　　和夷厎绩
　　集传和夷地名【四川志和夷在黎雅越隽等处】严道以西有和川有夷道或其地也又案晁氏曰和夷二水名和水今雅州荣经县北和川水自蛮界罗喦州东西来迳蒙山所谓青衣水而入岷江者也夷水【汉地志越隽蘓示县西北有江师古曰古夷字】出巴郡鱼复县东南过佷山县南又东过夷道县北东入于江今详二説皆未可必但经言厎绩者三覃懐原隰既皆地名则此恐为地名或地名因水亦不可知也【地理今释和夷案水经注引郑説云和夷和上夷所居之地和即和川水在今四川雅州荣经县寰宇记谓荣经县北九十里有和川水从罗岩右蛮州来也蔡传以夷为严道今荣经县宋曰严道以西之夷道荥经以西无夷道非是时澜书说云严道以西地名和川夷人所居乃为得之】
　　集説【茅氏瑞徴曰梁州治水亦以江汉为主蔡蒙和夷总见水治而地之险且逺者无不奏効耳】
　　厥土青黎
　　集传黎黑也【呉氏澄曰土不言质质不一也】
　　集説【傅氏寅曰独言色之青黑而不及其性则非壤非坟可知使其果为沃壤如孔氏之説则田宜上品而顾乃止居下上何耶○董氏二酉日黎训黑以色言或训疏以性言考黎字无疏训疏乃黑土之性耳説者见蜀上疏恶遂以附防字义实不然也】
　　厥田惟下上厥赋下中三错
　　集传田第七等赋第八等杂出第七第九等也案赋杂出他等者或以为嵗有丰凶或以为户有增减皆非也意者地力有上下年分不同如周官田一易再易之类故赋之等第亦有上下年分冀之正赋第一等而闲嵗第二等也扬之正赋第七等而闲嵗第六等也豫之正赋第二等而闲嵗第一等也梁之正赋第八等而闲嵗出第七第九等也当时必有条目详具今不存矣书之所载特凡例也若谓嵗之丰凶户之增减则九州皆然何独于冀扬豫梁四州言哉集説【王氏樵曰无错者其等已定有错者其等难定时进退以通节之也○秦氏继宗曰田有三等故定三等之赋然不以第七为定赋而以第八为定赋闲嵗乃出第七而又闲出第九以寛之仁之至矣扬豫正赋皆下于闲赋一等亦此意也至冀则宜出第一等而闲嵗第二无非法中之仁而已】
　　厥贡璆铁银镂砮磬熊罴狐貍织皮
　　集传璆【广韵璆与球同】玉磬铁柔铁也镂刚铁可以刻镂者也【寰宇记曰定笮县有鐡石山山有砮石火烧之成铁为剑防极利】磬石磬也言铁而先于银者铁之利多于银也【邹氏近仁曰汉志犍为郡朱提县有朱提山出银犍为正梁州之境】后世蜀之卓氏程氏以铁冶富拟封君则梁之利尤在于铁也织皮者梁州之地山林为多兽之所走熊罴狐狸四兽之皮制之可以为裘其毳毛织之可以为罽也【苏氏辙曰以罽者曰织以裘者曰皮】○林氏曰徐州贡浮磬此州既贡玉磬又贡石磬【金氏履祥曰汉于犍为水濵得古磬十六枚盖其土人所琢也】豫州又贡磬错以此观之则知当时乐噐磬最为重岂非以其声角而在清浊小大之闲最难得其和者哉
　　集説【郑氏晓曰璆即鸣球也璆铁银镂砮磬噐用之需也熊罴狐貍织皮服用之需也厥赋至此取地力而异其等供地利而有其制】
　　西倾因桓是来浮于潜逾于沔入于渭乱于河
　　集传西倾山名地志在陇西郡临洮县西今洮州临潭县西南【皇舆表洮州临潭县今为洮州卫地理今释西倾山一名嵹台山在今陜西巩昌府洮州卫西蕃界延袤千里外跨诸羌】桓水名水经曰西倾之南桓水出焉【地理今释桓水一名白水出今陜西岷州卫东南分水岭至四川保寜府昭化县东入西汉水西汉水出秦州嶓冢山上流为犀牛江下流为嘉陵江】苏氏曰汉始出为漾东南流为沔至汉中东行为汉沔【地理今释沔水一名沮水汉书地理志武都郡沮县沮水出东狼谷沮县即今陜西汉中府略阳县也东南至沔县西南入汉水名曰沮口】郦道元曰自西倾而至葭萌浮于西汉西汉即潜水也自西汉遡流而届于晋夀界阻漾枝津南歴冈北迤逦接汉沔【案今水经注云南歴冈穴迤逦而接汉沿此入漾书所谓浮潜而逾沔矣冈穴即郭璞所谓峒山括地志所谓龙山大石穴也蔡传作南歴冈北非是迤逦接汉沔句亦冇脱误】歴汉川至于褒水逾褒而暨于衙岭之南溪灌于斜川届于武功而北以入于渭汉武帝时人有上书欲通褒斜道及漕事下张汤问之云褒水通沔斜水通渭皆可以漕从南阳上沔入褒褒絶水至斜闲百余里以车转从斜下渭如此则汉中谷可致经言沔渭而不言褒斜者因大以见小也褒斜之闲絶水百余里故曰逾然于经文则当曰逾于渭今曰逾于沔此又未可晓也絶河而渡曰乱
　　集説【孔氏頴逹曰西倾在雍州自西倾山南行因桓水是来浮于潜水也○朱子曰西倾虽在雍州其人有事于京师者必道取梁州因桓水而来故梁贡道及之○傅氏寅曰浮潜逾沔逾之一字与自汉逾洛同义汉不通洛则自潜逾沔之地亦非水道相贯而所以至此必舍舟陆行者以潜入沔之处相逺而于此而逾非惟趋沔为近且入渭为便故贡道不得不然耳○郑氏晓曰桓水入潜潜出于沔沔接于褒故贡道于西倾之山因桓浮潜由潜达沔由沔达褒褒不与斜通故舍舟而陆若夫斜入于渭渭入于河故贡道由斜川而达于渭由渭而乱于河史臣于梁州之贡道必详其所自所经所至也】
　　黑水西河惟雍州
　　集传雍州之域西据黑水【地理今释雍州黑水出陜西甘肃塞外南流至河州入积石河今俗名大通河是也案括地志云黑水出伊州伊吾县北东南流至郢州又东南至河州入黄河今黑水上源为流沙壅塞已无遗迹可考其下流为大通河在瓜州之南歴西寜卫东南至河州入河西寜即唐之鄯州则括地志之説与今图合○人案河之积石北则大通河入之南则大夏河注之二水入河之口南北相值后人或遂指大夏为黑水絶河而南之迹不知大夏虽在黄河之南实仍在南山之北且其源自南而北与山南入海之水絶不相通】东距西河谓之西河者主冀都而言也【地理今释雍州今陜西之临洮平凉庆阳延安鳯翔五府西安府长安咸寜咸阳兴平临潼高陵鄠蓝田泾阳三原盩厔渭南富平醴泉朝邑郃阳澄城白水韩城华隂蒲城同官武功永夀三水淳化长武二十七县同华耀干邠五州巩昌府陇西安定会寜通渭寜逺伏羌西和秦安清水漳礼十一县泰州及榆林寜夏寜夏中靖远岷州洮州甘州庄浪诸卫所其在化外者南至西倾积石西逾三危北抵沙漠皆是也】
　　集説【孔氏頴达曰禹治豫州乃次梁州自东向西故言梁州之境先以华阳而后黒水从梁适雍自南向北故先黑水而后西河河在雍州之东而谓之西河者龙门之河在冀州西界故谓之西河王制云自东河至于西河千里而近是河相对而为东西也○朱子曰雍州土厚水深其民重厚质直以善导之易以兴起而笃于仁义以猛驱之其强毅果敢之资亦足以强兵力农而成富强之业】
　　弱水既西
　　集传栁宗元曰西海之山有水焉散涣无力不能负芥投之则委靡垫没及底而后止故名曰弱既西者导之西流也地志云在张掖郡删丹县【焦氏竑曰删丹即今山丹卫】薛氏曰弱水出吐谷浑界穷石山自删丹西至合黎山与张掖县河合【皇舆表张掖县今甘州卫】又案通鉴魏太武击柔然至栗水西行至菟园水分军収讨又循弱水西行至涿邪山则弱水在菟园水之西涿邪山之东矣北史载太武至菟园水分军搜讨东至瀚海西接张掖水北度燕然山与通鉴小异岂瀚海张掖水于弱水为近乎程氏据西域传以弱水为在条支援引甚悉然长安西行一万二千二百里又百余日方至条支其去雍州如此之逺禹岂应穷荒而导其流也哉其説非是【地理今释弱水今陜西山丹卫汉删丹县城西有山丹河古弱水也法显佛国记谓之流沙河出卫西南穷石山正流西至合黎山与张掖河合又东北至甘州卫北迤逦流至塞外入居延泽其余波溢入流沙也】
　　集説【林氏之竒曰众水皆东而弱水独西黑水独南因其性与势之自然也必欲东之则逆其自然非行所无事矣○程氏大昌曰弱水之当西如四渎之当东也时必壅溢而东行导之而至合黎既皆复故则逆行者顺矣○傅氏寅曰横流之时弱水亦东侵而被于河河不安而泾亦受其患导之使西以复其故道则河西无汜滥之水河安而泾亦安矣○焦氏竑曰据今甘州卫有合黎山则亦不必逺求之别域而定以甘州之弱水为非矣】
　　泾属渭汭
