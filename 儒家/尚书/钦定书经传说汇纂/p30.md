<!-- { "loadSidebar": true } -->
　　集说【张子曰万事只一天理舜举十六相去四凶尧岂不能尧固知四凶之恶然民未被其虐天下未欲去之尧以安民爲难遽去其君则民不安故不去必舜而后因民不堪而去之也○林氏之奇曰禹旣然其言臯陶于是又推广其义而欲尽乎迩可远在兹之道者必在乎自尊贤之知而推之以尽夫知人之哲自亲亲之仁而推之以尽夫爱民之惠能官人则尽乎知人之道而知不可胜用也黎民怀之则尽乎安民之道而仁不可胜用也仁且知圣人之事备矣○王氏樵曰知人则鉴别之明能使大小庶官各当其职以天下材治天下事于治何有必如是而后可以言知人此知人之所以难也安民则恩惠之广能使亲贤乐利各得其所民怀之而不能忘必如是而后可以言民安此安民之所以难也○孙氏继有曰自修身而言知人智之事安民仁之事皆德之所当迪者自修身而推知人而后百官得其职安民而后万民遂其生皆务之所当先者必二者兼尽而后爲迪德之全功○傅氏元初曰知人安民千古致治尽此四字】
　　臯陶曰都亦行有九德亦言其人有德乃言曰载采采禹曰何臯陶曰寛而栗柔而立愿而恭乱而敬扰而毅直而温简而亷刚而塞彊而义彰厥有常吉哉
　　集传亦总也亦行有九德者总言德之见于行者其凡有九也【朱子曰行者可见之迹也】亦言其人有德者总言其人之有德也载行采事也总言其人有德必言其行某事某事爲可信验也【王氏樵曰苏氏云如称人孝须言常见有某事某事以知其孝如称人亷须言常见有某事某事以知其亷】禹曰何者问其九德之目也寛而栗者寛而庄栗也【孔氏颖达曰寛谓度量寛○朱子曰栗字再见虞书皆庄敬谨严之意】柔而立者柔顺而植立也【孔氏颖达曰柔谓性行和柔】愿而恭者谨愿而恭恪也乱治也乱而敬者有治才而敬畏也【孔氏颖达曰恭在貎敬在心愿者迟钝外失于仪故言恭治者轻物内失于心故称敬】扰驯也【孔氏颖达曰扰谓事理扰顺】扰而毅者驯扰而果毅也【孔氏安国曰致果爲毅○朱子曰毅强忍也】直而温者径直而温和也简而亷者简易而亷隅也【朱子曰简是好资质较之烦苛琐细者不同亷有分辨也】刚而塞者刚健而笃实也彊而义者彊勇而好义也【孔氏颖达曰刚是性彊是志○朱子曰义者心之制事之宜】而转语辞也正言而反应者所以明其德之不偏【郑氏康成曰凡人之性有异有其上者不必有下有其下者不必有上上下相协乃成其徳】皆指其成徳之自然非以彼济此之谓也彰著也成徳着之于身而又始终有常其吉士矣哉【潘氏士遴曰易曰可久则贤人之徳徳未有不可常者】
　　集说【程子曰存诸中为徳发于外为行○苏氏轼曰亦行有九徳者以此自修也亦言其人有徳者以此求人也论其人则曰斯人也有某徳言其徳则曰是徳也有某事某事载采采者歴言之也○林氏之奇曰易曰君子以成徳为行日可见之行也君子之徳必至于成然后为行寛而不栗柔而不立至于刚而不塞彊而不义皆非成徳也徳至于成然后可用○叶氏梦得曰观人不求其全而求其常常而不全不害为徳徳而不常皆矫伪耳○朱子语类问圣贤教人如克己复礼等语多只是教人克去私欲不见有教人变化气质处如何曰寛而栗柔而立刚而无虐这便是教人变化气质处又曰有人生下来便自少物欲者防来私欲是气质中一事○九德分得细宻九德只是好底气质然湏两件凑合将来方成一徳凡十八种○眞氏德秀曰知人诚非易事然不过以德求之而已有徳则为君子无徳则为小人此知人之要也人之行凡有九徳言人之有徳者必观其行事如何葢徳者事之本事者徳之施徒曰有徳而不见之事则徳为虚言矣此又知人之要也自寛而栗以下其目凡九浑全而无偏弊然后为成徳观其徳之成与否而人材之优劣判矣此又知人之要也然有徳者又贵乎常而不变若勉于暂不能持之久亦不足以言徳矣是又知人之要也】
　　日宣三德夙夜浚明有家日严祗敬六德亮采有邦翕受敷施九德咸事俊乂在官百僚师师百工惟时抚于五辰庶绩其凝
　　集传宣明也三德六德者九德之中有其三有其六也浚治也【夏氏僎曰浚与濬通治而深之之谓】亮亦明也有家大夫也【孔氏颖达曰大夫受采邑赐氏族立宗庙世不絶祀故称家】有邦诸侯也【张氏九成曰为诸侯则有山川土地之广人民之众而丰于都邑故称有邦】浚明亮采皆言家邦政事明治之义气象则有大小之不同三徳而爲大夫六德而为诸侯以徳之多寡职之大小槩言之也【林氏之奇曰臯陶论官人其于诸侯局之以六大夫限之以三此则学者以意逆志而得之不可泥其文于章句之闲也○姚氏舜牧曰夙夜浚明有家亮采有邦言其人能胜家邦之寄也】夫九德有其三必日宣而充广之而使之益以着九德有其六尤必日严而祗敬之而使之益以谨也【孔氏颖达曰祗亦为敬严则敬之状也○林氏之奇曰严祗敬敬事之心有加无已也】翕合也德之多寡虽不同人君惟能合而受之布而用之如此则九德之人咸事其事大而千人之俊小而百人之乂【孔氏颖达曰马王郑皆云才徳过千人为俊百人为乂】皆在官使以天下之才任天下之治唐虞之朝下无遗才而上无废事者良以此也师师相师法也言百僚皆相师法而百工皆及时以趋事也【陈氏栎曰惟时如食哉惟时惟时惟几皆天时也况抚五辰分配四时正与天时意脉相贯】百僚百工皆谓百官言其人之相师则曰百僚言其人之趋事则曰百工【夏氏僎曰自聮事言则曰百僚自治事言则曰百工】其实一也抚顺也五辰四时也【孔氏颖达曰百官皆抚顺五行之时所抚顺者尧典敬授民时平秩东作之类是也】木火金水旺于四时而土则寄旺于四季也【王氏炎曰春则寅卯为木之辰夏则巳午为火之辰余仿此】礼运曰播五行于四时者是也凝成也言百工趋时而众功皆成也【眞氏德秀曰凝者凝定坚久之谓成功非难而坚久为难】
　　集说【胡氏旦曰五行在地为物在天为时顺其时而抚之则五物皆成其材而为人用矣故仲春斩阳木仲夏斩隂木所以抚木辰也季春出火季秋纳火所以抚火辰也司空以时相阪隰所以抚土辰也秋为徒杠春逹沟渠所以抚水辰也又春盛徳在木布德施惠所以顺木辰夏盛德在火劳民劝农所以顺火辰秋盛徳在金冬盛徳在水禁暴诛慢谨盖藏敛积聚所以顺金水之辰土寄旺四时四辰顺土在其中矣○林氏之奇曰为天子者必能尽用天下之才兼收竝蓄罔有或遗然后能成天下之治故必用是九徳之人自寛而栗至彊而义者无所不容无所不受葢所谓邱陵积土以为高江汉积水以为大大人合幷以为公也○时氏澜曰人君不以一己之才为才而敛天下之才以为才故合九徳之人而受之又布之于职事之闲使九徳之人咸事而无遗才俊乂之人在官而无旷职此人君之体也○王氏樵曰师师以交进其徳惟时以交修其职然职事相观亦有相师法处大抵以义理则同道相益以国事则同心共济无分于在我在人也○六徳之多固三徳之所少三徳之有或六徳之所无彼以其多寡有无相师而交益焉践履相观精神相感心术相示有者无所弃于无而无者不以忌乎有多者不以病乎少而少者乐其资于多无不切于反观而忧其所不至非圣世羣贤合聚何以有此】
　　附録【董氏鼎曰王氏云日宣逹三徳之贤使任有家日严祗敬六徳之贤使任有邦眞氏取之皆作君用贤説庶于下文翕受敷施九徳之贤相协】
　　无敎逸欲有邦兢兢业业一日二日万几无旷庶官天工人其代之
　　集传无与毋通禁止之辞敎非必敎令谓上行而下效也言天子当以勤俭率诸侯不可以逸欲导之也【陈氏大猷曰逸豫怠游宴之类欲声色嗜好之类】兢兢戒谨也业业危惧也【孙氏继有曰兢兢敬而又敬业业惧而又惧】几微也【周子曰动而未形有无之闲者几也○朱子曰几者理虽已萌事则未着】易曰惟几也故能成天下之务葢祸患之几藏于细微而非常人之所豫见及其着也则虽智者不能善其后故圣人于几则兢业以图之所谓图难于其易为大于其细者此也一日二日者言其日之至浅万几者言其几事之至多也葢一日二日之间事几之来且至万焉是可一日而纵欲乎旷废也言不可用非才而使庶官旷废厥职也天工天之工也人君代天理物庶官所治无非天事苟一职之或旷则天工废矣可不深戒哉
　　集说【孔氏安国曰不为逸豫贪欲之敎是有国者之常当戒惧万事之微位非其人为空官言人代天理官不可以天官私非其才○司马氏光曰治之于微则用力寡而功多治之于盛则用力多而功寡故曰知几其神乎○曾氏巩曰唐虞至治之极也其君臣相勅曰兢兢业业一日二日万几则处至治之极而保之以祗慎唐虞之所同也○吕氏祖谦曰一二日之中几微有万而难察自微而动之善则善之恶则恶一心之中少有不敬善恶自此判矣○陈氏大猷曰功成之后逸欲易生惟戒逸欲而存兢业则此心清明刚健事之几微无不洞烛逸欲少肆兢业少闲则此心昏惰何以察微眇而图之○天子能以一心察天下之几不能以一身兼天下之务任之庶官而已不可使旷非无其人之为旷非其人之为旷也终以无旷庶官欲君臣同克难以保治也天不自为人代为之一官旷则一事阙矣○金氏履祥曰此章又自君心推之以结知人之本而起安民之端也天下之治虽散于条目显设之闲实在于戒谨恐惧之本无是心则虽有政不行焉此臯陶警切之意圣贤论治之本也○袁氏黄曰天子有一毫逸欲即其下化之犹敎之也独言有邦者天子用人至诸侯而极举大以包其小也居人之上则逸欲易肆故独言有邦】
　　天叙有典勅我五典五惇哉天秩有礼自我五礼有庸哉同寅协恭和衷哉天命有德五服五章哉天讨有罪五刑五用哉政事懋哉懋哉
