<!-- { "loadSidebar": true } -->
　　集传戛击考击也鸣球玉磬名也【陈氏大猷曰球击能鸣故称鸣球○黄氏鎭成曰周礼考工磬氏为磬小胥正乐县之位凡县钟磬半为堵全为肆】搏至拊循也【王氏炎曰磬轻为戛重为击琴瑟重为搏轻为拊】乐之始作升歌于堂上则堂上之乐惟取其声之轻清者与人声相比故曰以咏葢戛击鸣球搏拊琴瑟【郑氏康成曰琴五瑟二十四○尔雅疏曰琴长三尺六寸六分五后加文武二大瑟长八尺一寸广一尺八寸二十七雅瑟长八尺一寸广一尺八寸二十三常用者十九颂瑟长七尺二寸广一尺八寸二十五尽用之○黄氏镇成曰琴操曰伏羲作琴世本曰神农作琴乐记曰舜作五之琴以歌南风明堂位曰大琴大瑟中琴小瑟四代之乐器也】以合咏歌之声也【孔氏颖逹曰歌咏诗章○黄氏度曰石尚角角清浊之中琴瑟尚宫宫声大乐器重者从细轻者从大故登歌以磬合琴瑟细大谐也】格神之格思之格虞賔丹朱也尧之后为賔于虞犹微子作賔于周也丹朱在位与助祭羣后以徳相让则人无不和可知矣【黄氏度曰丹朱傲嚚而能与羣后徳让舜徳照临之久矣于是乐感发之】下堂下之乐也管【郑氏康成曰管如箎而有六孔】犹周礼所谓隂竹之管孤竹之管孙竹之管也【周礼注曰隂竹生于山北者孤竹竹特生者孙竹竹枝根之末生者】鼗鼓【黄氏镇成曰周官小师掌教鼓鼗瞽蒙掌播鼗葢鼗之播也有瞽蒙者有眡了者】如鼓而小有柄持而摇之则旁耳自击柷敔郭璞云柷如漆桶方二尺四寸深一尺八寸中有椎柄连底撞之令左右击敔状如伏虎背上有二十七鉏铻刻【黄氏镇成曰柷方二尺四寸隂也敔二十七鉏铻阳也乐作阳也以隂数成之乐止隂也以阳数成之】以籈栎之【黄氏镇成曰通典曰碎竹以击其首而逆戛以止乐宋依唐制以竹为籈破一端为十二茎乐将止先击其首次三戛之】籈长一尺以木为之始作也击柷以合之及其将终也则栎敔以止之葢节乐之器也笙以匏为之【黄氏镇成曰礼记曰女娲之笙簧世本曰随作笙礼曰三笙一和而成声周礼笙师掌教吹竽笙】列管于匏中又施簧于管端【郑氏康成曰十二簧为笙】镛大钟也【章氏士俊曰明堂位垂之和镛世本云垂作钟传曰伏义之孙鼓延始为钟考工记六分其金而锡居一谓之钟鼎之齐凫氏为钟】叶氏曰钟与笙相应者曰笙钟与歌相应者曰颂钟颂或谓之镛诗贲鼓维镛是也大射礼乐人宿县于阼阶东笙磬西面其南笙钟西阶之西颂磬东面其南颂钟颂钟即镛钟也上言以咏此言以闲相对而言葢与咏歌迭奏也【潘氏士遴曰歌则众乐止独笙镛闲之葢乐始作则琴瑟以歌次众音合作众音暂止而后笙镛闲歌也】乡饮酒礼云歌鹿鸣笙南陔闲歌鱼丽笙由庚或其遗制也跄跄行动之貎言乐音不独感神人至于鸟兽无知亦且相率而舞跄跄然也箫古文作箾舞者所执之物説文云乐名箾韶季札观周乐见舞韶箾者则箾韶葢舜乐之总名也今文作箫故先儒误以箫管释之九成者乐之九成也【潘氏士遴曰孔颖逹云成乐曲终也毎曲一终必变更奏故书言九成传言九奏周礼言九变其实一也】功以九叙故乐以九成九成犹周礼所谓九变也孔子曰乐者象成者也故曰成鳯凰羽族之灵者其雄为鳯其雌为凰来仪者来舞而有容仪也戛击鸣球搏拊琴瑟以咏堂上之乐也下管鼗鼓合止柷敔笙镛以闲堂下之乐也唐孔氏曰乐之作也依上下而逓奏闲合而后曲成祖考尊神故言于堂上之乐鸟兽微物故言于堂下之乐九成致鳯尊异灵瑞故别言之非堂上之乐独致神格堂下之乐偏能舞兽也或曰笙之形如鸟翼镛之虡为兽形故于笙镛以闲言鸟兽跄跄风俗通曰舜作箫笙以象鳯葢因其形声之似以状其声乐之和岂眞有鸟兽鳯凰而跄跄来仪者乎曰是未知声乐感通之妙也瓠巴鼓瑟而游鱼出听伯牙鼓琴而六马仰秣声之致祥召物见于传者多矣况舜之徳致和于上蘷之乐召和于下其格神人舞兽鳯岂足疑哉今案季札观周乐见舞韶箾者曰德至矣尽矣如天之无不覆如地之无不载虽甚盛徳蔑以加矣夫韶乐之奏幽而感神则祖考来格【林氏之竒曰来格者祭义云其入室也僾然必有见乎其位周还出户肃然必有闻乎其容声出户而聴忾然必有闻乎其叹息之声是为来格】明而感人则羣后德让微而感物则鳯仪兽舞原其所以能感召如此者皆由舜之德如天地之无不覆焘也其乐之传歴千余载孔子闻之于齐尚且三月不知肉味曰不图为乐之至于斯则当时感召从可知矣又案此章蘷言作乐之效其文自为一叚不与上下文势相属葢舜之在位五十余年其与禹臯陶蘷益相与答问者多矣史官取其尤彰明者以诏后世则是其所言者自有先后史官集而记之非其一日之言也诸儒之説自臯陶谟至此篇末皆谓文势相属故其説牵合不通今皆不取
　　集説【王氏通曰夫乐象成者也象成莫大于形而流于声故诏之成也虞氏之恩被动植矣鸟鹊之巢可俯而窥也鳯凰何为而藏乎○孔氏颖逹曰功成道洽礼备乐和史述蘷言继于后○程子曰记云后世有作者虞帝弗可及矣如百兽舞鳯凰仪三代以降无此也○林氏之奇曰飨礼曰升歌清庙示德也下管象武示事也燕礼曰升歌鹿鸣下管新宫葢堂上之乐以歌为主堂下之乐以管为主其实相合以成○九成者韶乐之作所以象治功之成而舜治功之成见于九功惟叙九叙惟歌故其乐以九为节歌于堂上者九徳之歌舞于庭者则九韶之舞亦犹武王之功成于六故其乐以六为节也○薛氏季宣曰中和之至感化之极也○朱子曰有舜与文王之徳则声为律而身为度萧韶二南之诗不患其不作○陈氏栎曰此章蘷言作乐之效乃史载之以终典谟葢功成作乐帝者致治之盛也郊特牲曰歌者在上匏竹在下贵人声也即此説以证此章与仪礼皆无不合古文简质下之一字别管鼗等为堂下之乐显见鸣球琴瑟为堂上之乐矣奏石丝以咏歌之时则堂下之乐不作奏匏竹等众乐之时则堂上之乐不作以今奏乐例之亦如此耳○王氏充耘曰阳数极于九而乐阳声也作乐而至于九成则乐之和至此极矣感物而致鳯凰则感通亦至此极矣○孙氏继有曰乐有八音鸣球石也琴瑟丝也管竹也鼗鼓革也柷木也敔土也笙匏也镛金也】
　　蘷曰于予击石拊石百兽率舞庶尹允谐
　　集传重击曰击轻击曰拊石磬也有大磬有编磬有歌磬磬有大小故击有轻重八音独言石考葢石音属角最难谐和记曰磬以立辨夫乐以合为主而石声独立辨者以其难和也【王氏肯堂曰角声不高不下太高则近徴太下则近商为清浊之中故难和】石声既和则金丝竹匏土革木之声无不和者矣诗曰既和且平依我磬声则知言石者总乐之和而言之也或曰玉振之也者终条理之事故举磬以终焉上言鸟兽此言百兽者考工记曰天下大兽五脂者膏者臝者羽者鳞者羽鳞总可谓之兽也百兽舞则物无不和可知矣尹正也庶尹者众百官府之长也允谐者信皆和谐也【孙氏继有曰允谐与徳让不同彼以貎言此以心言】庶尹谐则人无不和可知矣
　　集说【孙氏觉曰前先言祖考虞宾羣后而后及鸟兽以贵贱为序也此先言鸟兽而后及庶尹以难易为序也○王氏炎曰八音以石为君而韶乐以球为首宜于此又单言石也○蘷之作乐所以形容治功之成有舜之徳不可无蘷之乐以发之有蘷之乐不可无舜之徳以本之二者交致而天下之至和极矣○吴氏澄曰道徳乐之本声音乐之具舜徳极大极盛而韶乐又尽善尽美故其感应之妙古今莫及】
　　帝庸作歌曰勅天之命惟时惟几乃歌曰股肱喜哉元首起哉百工熙哉臯陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉又歌曰元首丛脞哉股肱惰哉万事堕哉帝拜曰俞往钦哉
　　集传庸用也歌诗歌也勅戒勅也几事之微也惟时者无时而不戒勅也惟几者无事而不戒勅也葢天命无常理乱安危相为倚伏今虽治定功成礼备乐和然顷刻谨畏之不存则怠荒之所自起毫髪几微之不察则祸患之所自生不可不戒也此舜将欲作歌而先述其所以歌之意也股肱臣也元首君也【王氏樵曰人之形视聼呼吸皆在元首作而行之则在股肱故君谓之元首臣谓之股肱】人臣乐于趋事赴功则人君之治为之兴起而百官之功皆广也拜手稽首者首至手又至地也大言而疾曰飏率总率也臯陶言人君当总率羣臣以起事功又必谨其所守之法度葢乐于兴事者易至于纷更故深戒之也屡数也兴事而数考其成则有课功覈实之效而无诞慢欺蔽之失两言钦哉者兴事考成二者皆所当深敬而不可忽者也此臯陶将欲赓歌而先述其所以歌之意也赓续【王氏樵曰赓者依帝之歌而续之也】载成也续帝歌以成其义也臯陶言君明则臣良而众事皆安所以劝之也丛脞烦碎也惰懈怠也堕倾圯也言君行臣职烦琐细碎则臣下懈怠不肯任事而万事废坏所以戒之也舜作歌而责难于臣臯陶赓歌而责难于君君臣之相责难者如此有虞之治兹所以为不可及也欤帝拜者重其礼也【林氏之奇曰礼曰君于臣则无答拜葢至尊之势无所屈也然臯陶之赓歌舜拜而受之岂以师傅之礼待臯陶欤】重其礼然其言而曰汝等往治其职不可以不敬也林氏曰舜与臯陶之赓歌三百篇之权舆也学诗者当自此始集説【范氏祖禹曰君以知人为明臣以任职为良君知人则贤者得行其所学臣任职则不肖者不得苟容于朝此庶事所以康也若夫君行臣职则丛脞矣臣不任君之事则惰矣此万事所以堕也君人者如天运于上而四时寒暑各司其序则不劳而万物生矣君所治者大所司者要也臣所治者寡所职者详也君务察而多疑欲以一人之身代百官之所为则虽圣智亦日力不足矣○林氏之奇曰帝所歌谓夫元首之起必由股肱之喜是君之所望于臣也臯陶之歌谓夫股肱之良必由元首之眀是臣之所望于君也以是成其义也○吕氏祖谦曰治定功成君臣陶于至和不能自已正手舞足蹈之时于是时而作歌宜其发扬蹈厉而至乐乃在儆戒畏惧之中所以见情性之正而为本于三百篇也○舜之时恭已正南面法度彰礼乐着羣贤布职但总其大纲不可复加二典三谟或记其臣之拜或记其君之拜皆和气浃洽不自知其所以然也○时氏澜曰事固以奋庸而立又必谨守其法加之以钦此是情性之正天理之公○臣歌先元首君歌先股肱交相责任之义也○陈氏经曰保治在勅天勅天之要在时几人求天于天圣人求天于已人事之尽即天也不可失其时不可忽其微常存儆勅天命可保矣○陈氏栎曰歌者和乐之也当和乐之时不忘戒谨之意歌之所谓喜喜于乘时图几也所谓起起而乘时图几也所谓熙则其乘时图几之效验也○王氏樵曰司马氏云王者之职在于量材任人赏功罚罪而已苟能谨择公卿牧伯而属任之则其余不待择而精矣谨察公卿牧伯之贤愚善恶而进退诛赏之则其余不待进退诛赏而治矣然则王者所择之人不为多所察之事不为烦此治事之要也】
　　总论【林氏之竒曰大禹臯陶益稷三篇当时君臣相与都俞吿戒之辞史官取其深切着明者垂于后世然尧舜行事其本末既载于二典必为此三篇者葢以君臣之盛德尤在于此故也○彭氏勗曰此篇乃史臣纪舜禹臯陶交相规勉之辞故中虽述后虁作乐之效终复纪其相戒之歌有虞君臣安不忘危之心于此可见】

