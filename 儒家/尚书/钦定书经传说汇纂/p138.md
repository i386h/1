<!-- { "loadSidebar": true } -->
　　集说【王氏十朋曰番番与申伯番番同仡仡与崇墉仡仡同○吕氏祖谦曰尊老贵徳之心欲保飬之而不复替也喜功生事之习欲防闲之而不复萌也憸邪谗佞之徒欲絶其本根而不复殖也所当従事者方自此始○王氏炎曰巧言变乱是非君子仁而不佞往往为其所夺故易辞○陈氏师凯曰古注云旅力众力也张氏曰众力如目力耳力手足之力既愆已皆不能及人也葢言番番然老貌者其众力虽不能及人前日谬以中夀诋之今思之真良士也蹇叔得不怨我庶防尚为我有乎】
　　昧昧我思之如有一介臣断断猗无他技其心休休焉其如有容人之有技若已有之人之彦圣其心好之不啻如自其口出是能容之以保我子孙黎民亦职有利哉
　　集传昧昧而思者深潜而静思也介独也【王氏樵曰独立无朋也】大学作个断断诚一之貌猗语辞大学作兮休休易直好善之意容有所受也彦美士也圣通明也技才圣徳也心之所好甚于口之所言也职主也集说【吕氏祖谦曰昧昧之思深潜笃至故见君子小人之情状甚真而言治乱之效甚决○陈氏大猷曰惟无技能容人之技其无技而休休有容所谓不可小知而可大受也曰其如有容莫测其限量而难乎形容也心之好不啻如口之称口之称美有限心之好慕无穷此其好有徳之真切又甚于视冇才者之若已有矣是真实能容非勉强也好善之利流泽无穷亦职有利即孟子所谓好善优于天下况鲁国乎之意○金氏履祥曰因上文古谋人良士而思好贤乐善之人葢兼有受责如流之美此贤相之量也○陈氏雅言曰大臣之道不贵乎用一己之能而在于容天下之善人君能得是臣而用之则必能广致羣贤以图治功子孙者我之子孙也而是人能保之葢遵其成宪被其余泽子孙之利莫大于此也黎民者我之黎民也而是人能保之盖乐其政教安其田里而黎民之利亦莫大于此也一已之技能有限而天下之才徳无穷大臣惟不用已而用人故善之集国者众而福之集国者逺也】
　　人之有技冒疾以恶之人之彦圣而违之俾不逹是不能容以不能保我子孙黎民亦曰殆哉
　　集传冒大学作媢忌也违背违之也逹穷逹之逹殆危也苏氏曰至哉穆公之论此二人也前一人似房龄后一人似李林甫后之人主监此足矣
　　集说【吕氏祖谦曰小人之于君子不惟疾之恶之违之而已必左右沮遏千虑百图非使君子不能自逹其心不厌○陈氏栎曰此章大学传引之其形容能容不能容者之情状利害可谓至言宜孔子定书不能废其言也○王氏樵曰凡人以材自结于君则惟恐他人形已之短妨已之进此冒疾之所以生也】
　　邦之杌陧曰由一人邦之荣怀亦尚一人之庆
　　集传杌陧【张氏九成曰杌如木之动摇陧如阜之圮壤】不安也怀安也言国之危殆系于所任一人之非国之荣安系于所任一人之是申缴上二章意
　　集说【孔氏颖逹曰既言贤佞异行又言用之安否邦之杌陧危而不安曰由所任一人之不贤也邦之光荣为民所归亦庶防所任一人之有庆也言国家用贤则荣背贤则危穆公自誓将改前过用贤人也○夏氏僎曰邦之不安由用一人如后所称者邦之安荣亦赖一人之庆如前所称者○陈氏栎曰国之安危系所用一人之是非即老苏管仲论国以一人兴以一人亡之意结上文两节有照应○顾氏锡畴曰杌陧即指子孙黎民之危殆不保言荣懐即指子孙黎民之可保有利言曰由一人言系于一人之不容才徳者耳亦尚一人之庆者言系于一人之能容才徳者耳】
　　附录【薛氏季宣曰邦之安危一人之宠辱系焉原本従来一人所自出尔○黄氏度曰寡谋败事杌陧不安由我一人苟能改旧圗新则邦之荣懐亦在一人而已○吕氏祖谦曰安危皆由我一人所任公所以责已也】
　　【案蔡传言邦之安危系于所任一人之是非一人指大臣说与注疏相合是中缴上二章之意若薛季宣黄度吕祖谦诸家之说则以一人为穆公自称之辞似亦无背于理盖穆公当不徒望之大臣尤宜责之一已也】
　　总论【邵子曰穆公悔过之辞非止霸者之事防于王道圣人所以录于书末○黄氏度曰书终于二誓何也费担见周初牧伯职业秦担春秋霸国争雄盛衰之变也○董氏鼎曰秦穆轻信杞子逢孙杨孙之谋固违蹇叔之諌至于防师辱国而悔过之誓作焉使有天下国家者皆如其知过而能悔又必自知悔而能改则虽以挽回三代之治亦何难哉惜乎穆公徒悔而不能改也然夫子之防意读书者可以深长思矣○李氏谨思曰周书终于文侯之命而以秦誓附焉葢世变徃来之防王霸升降之机周迁洛邑而周日弱秦得镐京而秦日强平王之诗下侪列国而秦车邻附见焉平王之书续以列国而秦誓附见焉春秋之笔于秦毎人之以尊周也而天下之势骎骎趋于秦夫子得不见其防防于定书删诗作春秋之际乎○罗氏洪先曰秦誓一篇有可为后世法者二悔过迁善知所以修身矣眀于君子小人之情状知所以用人矣慎斯道也以往帝王之治其殆庶防乎】





　　钦定书经传説彚纂卷二十一
