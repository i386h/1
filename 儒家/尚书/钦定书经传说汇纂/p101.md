<!-- { "loadSidebar": true } -->
　　集説【林氏之竒曰夏殷歴年以能化小民之故欲王以此小民而祈天永命也王敬厥德于上而小民仪刑于下上下好德如一则天岂用释之哉孟子曰民为贵得乎邱民而为天子故祈天永命必在于小民也○眞氏德秀曰永命之道无他惟修德与爱民而已命在天于小民何与盖天无心以民为心耳○吴氏澄曰王以小民受天永命一语通结上三节与王其德之用祈天永命一语相始终○陈氏栎曰勤恤即无疆惟恤之恤上下勤劳以轸无疆之恤惟期于兼二代之歴年非他有以也惟欲王以小民受永命耳三节三言小民始戒王以非彝殄戮之继欲以元德仪刑之末欲以之而受永命以之者何惟尚德不尚刑知其生虽至微而闗于天命者至大至久也】
　　拜手稽首曰予小臣敢以王之雠民百君子越友民保受王威命明德王末有成命王亦显我非敢勤惟恭奉币用供王能祈天永命
　　集传雠民殷之顽民与三监叛者百君子殷之御事庶士也友民周之友顺民也保者保而不失受者受而无拒威命明德者德威德明也末终也召公于篇终致敬言予小臣敢以殷周臣民保受王威命明德王当终有天之成命以显于后世我非敢以此为勤惟恭奉币帛用供王能祈天永命而已盖奉币之礼臣职之所当恭而祈天之实则在王之所自尽也又案恭奉币意即上文取币以锡周公而旅王者盖当时成王将举新邑之祀故召公奉以助祭云
　　集説【薛氏季宣曰先雠民后友民者作洛以镇静商人为先也与前言先服殷御事同意○时氏澜曰召公前既言王先服殷御事比介于我有周御事合而为一矣至此又分为雠民友民者前自心而言后自势而言也自心言之一视同仁合商周而为一自势言之所谓雠民友民者化犹未纯正将随其宜而抚摩教廸之谓之雠者欲成王知商民尚伺阙失乘间投隙其势可畏警戒之切至此初非分为二体也○陈氏经曰保受王之威德奉行之此臣之职也王既有成命当求所以永命成命在今日永命在子孙保受王之威德者臣下之所能至于祈天永命则非人臣之所能在人君疾敬德以祈天命我非敢勤者召公不敢自以治洛为功劳也至此则责望于王之身者甚重恐成王専倚恃臣下也我但能恭奉币以供王庆王之能祈天永命而已则祈天永命在王而不在召公矣○陈氏大猷曰篇终复总始末之要以吿王敢以雠民等保受威命明德者因庶殷侯甸和防作洛而言敢以者自任之辞王末有成命与上王厥有成命相应王亦显与上越王显相应惟恭奉币指前取币旅王而言待王能祈天永命将以致庆而已期望不已之意可谓婉而笃矣记曰颂而无謟諌而无骄召公以之○杜氏伟曰敬德一也自施之政令以整肃天下为威命自宣之教化以啓廸天下为明德】
　　总论【林氏之竒曰详考此篇其大意在于祈天永命而其所以祈天永命者敬德而已盖敬德在人而永命在天修其在人者而在天者自至如炊之必熟耕之必获也苟其德之不建而晏然自以为天命之在我此则纣之谓己有天命也其亡不旋踵矣召公于成王之初服即以此告之贤者之爱君必止乱于未形而闲邪于未然若其已然而后救之则众人之所皆能也何赖于贤乎成王之成厥德盖有自来也○眞氏德秀曰一篇之中言敬者凡七八曰曷其奈何弗敬曰王敬作所曰不可不敬德曰王其疾敬德两言惟不敬厥德乃早坠厥命曰肆惟王其疾敬德言之谆望之切异时成王为守文令主而周家卜世卜年于夏商且过其厯然后知召公之言真人主之药石国家之蓍龟也哉】

　　钦定书经传说彚纂卷十四
　　钦定四库全书
　　钦定书经传説彚纂卷十五
　　洛诰
　　集传洛邑既定周公遣使告卜史氏录之以爲洛诰又幷记其君臣答问及成王命周公留治洛之事今文古文皆有○案周公拜手稽首以下周公授使者告卜之辞也王拜手稽首以下成王授使者复公之辞也王肇称殷礼以下周公教成王宅洛之事也公明保予冲子以下成王命公留后治洛之事也王命予来以下周公许成王留洛君臣各尽其责难之辞也伻来以下成王锡命毖殷命宁之事也戊辰以下史又记其祭祀册诰等事及周公居洛嵗月久近以附之以见周公作洛之始终而成王举祀发政之后即归于周而未尝都洛也
　　集说【王氏安石曰此诰有不可知者当阙之而释其可知者○叶氏适曰此篇当与召诰】
　　【参看盖非一时之言史取周公得卜至遣使告卜相与往来告戒本末序次之以示后世也○林氏之奇曰召诰洛诰二篇辞虽不同而其意相爲终始左氏之作传以释经有先经以始事者有后经以终义者召诰之篇是先经以始事之类也洛诰之篇是后经以终义之类也○陈氏栎曰此篇大可疑者惟有公告王宅洛行祀出命之辞而不载王至洛之事与其日月观十二月在洛祭告命周公留治洛之事尚谨书之则自三月后至十二月前此数月中至洛之大事其当书也必矣又此篇首章九句脱简在康诰之首则首至洛之事其脱简又可想矣且孺子其朋及汝惟冲子惟终等处聱牙难通又王曰公功棐迪笃之下无周公答辞而卽又继以王曰岂非此等处有脱简错简邪】
　　周公拜手稽首曰朕复子明辟
　　集传此下周公授使者告卜之辞也拜手稽首者史记周公遣使之礼也复如逆复之复成王命周公徃营成周周公得卜复命于王也谓成王爲子者亲之也谓成王爲明辟者尊之也周公相成王尊则君亲则兄之子也明辟者明君之谓先儒谓成王幼周公代王爲辟至是反政成王故曰复子明辟夫有失然后有复武王崩成王立未尝一日不居君位何复之有哉蔡仲之命言周公位冢宰正百工则周公以冢宰总百工而已岂不彰彰明甚矣乎王莽居摄几倾汉鼎皆儒者有以啓之是不可以不辨○苏氏曰此上有脱简在康诰自惟三月哉生魄至洪大诰治四十八字
　　集说【程子曰犹言告嗣天子王矣○叶氏梦得曰复如孟子有复于王之复自孔氏以复子明辟谓周公摄而归政之辞古今儒者从之不敢易独王氏以爲不然世或未之信以予考之周公践天子位以治天下初无经见独明堂位云尔明堂位非出吾夫子也盖武王崩周公以冢宰摄政此礼之常摄者摄其事非摄其位世见周公在丧之摄不知其非以成王幼而摄故至卜洛犹有归政之言则王氏之言爲有证○吕氏祖谦曰前乎此者封康叔伐三监莫不系之于成王则昔固爲辟自若也而今何复焉政使如世儒之说则天下之事岂有大于此者何爲下文无一语及之而専论营洛献卜之故邪】
　　王如弗敢及天基命定命予乃保大相东土其基作民明辟
　　集传凡有造基之而后成成之而后定基命所以成始也定命所以成终也言成王幼冲退托如不敢及知天之基命定命予乃继太保而往大相洛邑其庶几爲王始作民明辟之地也洛邑在镐京东故曰东土
　　集说【王氏炎曰承天命以作新邑是谓基命都邑既成久安长治是谓定命○胡氏士行曰洛邑既成则中天下定四海王其始爲民明辟矣○潘氏士遴曰如弗敢及以天命重大难堪欲元老赞成一切创始善后事宜皆委重大臣也】
　　予惟乙卯朝至于洛师我卜河朔黎水我乃卜涧水东瀍水西惟洛食我又卜瀍水东亦惟洛食伻来以图及献卜
　　集传乙卯即召诰之乙卯也洛师犹言京师也【吴氏澄曰师众也言可以居众也】河朔黎水【地理今释苏氏曰黎水今黎阳也续文献通考云衞河淇水合流至黎阳故城爲黎水亦曰濬水黎阳故城在今直大名府濬县东北】河北黎水交流之内也涧水东瀍水西王城也朝防之地瀍水东下都也处商民之地王城在涧瀍之闲下都在瀍水之外其地皆近洛水故两云惟洛食也食者史先定墨而灼龟之兆正食其墨也【吴氏澄曰卜宅以兆食墨而明爲吉不食则其兆暧昩非吉也○朱氏祖义曰古者卜龟先用墨画龟而后灼之而其兆之文循墨而行如食墨然则谓之吉也】伻使也图洛之地图也献卜献其卜之兆辞也集説【苏氏轼曰黎今黎阳也营洛以处殷民民重迁以河朔爲近便卜不吉然后卜洛也○林氏之竒曰周公之营东都盖以求天地之中欲诸侯之朝观贡赋道里爲均而乃先卜河朔黎水者顾氏曰黎水近于纣都爲其怀土重迁故先卜近以悦之此说固是意者黎水去洛不逺亦不失爲地中也黎水爲河朔则涧水瀍水皆在河之南可知矣○吕氏祖谦曰周公何爲而先卜黎也意在地近者商民之心意在地中者周公之心竝列二说以听于天而已卜黎于先者先人后己之心也黎既不吉改卜洛邑龟乃协从盖周公之心即天心也无间故无违也○史氏渐曰世或谓周公三卜而后洛初于黎水再于涧东瀍西又于瀍东皆不若洛之吉岂知涧瀍之东西即洛之中也涧水之东即洛之偏也同名爲洛而王城顽民之居不同非洛自爲洛涧瀍自爲涧瀍洛邑居天下之中伊洛瀍涧实周流于其间天子南向则涧水在洛之右瀍水在洛之左周公于涧瀍之中龟兆告吉遂营王城以建王宫定郊社宗庙是爲郏郡之地今之河南是也又循之左越瀍水之东龟复告吉遂营下都以居殷民今之洛阳是也二城相距盖十有八里○王氏充耘曰召诰言召公先至洛卜宅经营而后周公至洛诰却言周公卜而惟洛食何欤盖周召奉王命以作洛二人同功一体不容分彼此于其间故以事实言之则召公得吉卜而经营自周公遣使复命言之则爲周公卜宅而营洛也】
　　王拜手稽首曰公不敢不敬天之休来相宅其作周匹休公既定宅伻来来视予卜休恒吉我二人共贞公其以予万亿年敬天之休拜手稽首诲言
　　集传此王授使者复公之辞也王拜手稽首者成王尊异周公而重其礼也匹配也公不敢不敬天之休命来相宅爲周匹休之地言卜洛以配周命于无穷也视示也【陈氏栎曰古通用】示我以卜之休美而常吉者也二人成王周公也贞犹当也【夏氏僎曰贞如厥赋贞之贞谓相当也王欲与公共当此吉卜】十万曰亿【陈氏栎曰诗禾三百亿郑注十万曰亿韦昭注楚语曰十万曰亿古数也秦始以万万爲亿】言周公宅洛规模宏逺以我万亿年敬天休命故又拜手稽首以谢周公告卜之诲言集说【孔氏頴达曰拜手稽首施于极敬哀十七年左传云非天子寡君无所稽首诸侯小事大尚不稽首况于臣乎成王尊敬周公故答其拜手稽首而受其言○朱子曰拜受公言犹禹之拜昌言也○吕氏祖谦曰敬天之休足矣必曰不敢不敬天之休者盖明见天命之当然而不得不然也见之明然后畏之至周公之于天命也知之深然后言之力成王之于周公也知周公则知天矣成王之学至于知天是殆非前日弗敢及天基命之成王也○吴氏澄曰拜手稽首诲言与后拜手稽首休享文同皆王行此礼又授此辞而使者以达于公也○王氏樵曰始之相宅曰公不敢不敬天之休答其基命之语继之定宅曰公其以予万亿年敬天之休答其定命之语】
　　周公曰王肇称殷礼祀于新邑咸秩无文
