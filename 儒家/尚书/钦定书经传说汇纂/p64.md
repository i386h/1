<!-- { "loadSidebar": true } -->
　　予告汝于难若射之有志汝无侮老成人无弱孤有幼各长于厥居勉出乃力聼予一人之作猷
　　集传难言谋迁徙之难也盖迁都固非易事而又当时臣民傲上从康不肯迁徙然我志决迁若射者之必于中有不容但已者弱少之也意当时老成孤幼皆有言当迁者故戒其老成者不可侮孤幼者不可少之也尔臣各谋长逺其居勉出汝力以聼我一人迁徙之谋也
　　集说【苏氏轼曰有又通犹言孤与幼也○黄氏度曰公卿大夫各有封邑而为之长当率其民勉出力以聴命作猷言迁都有道于此作兴之也○胡氏士行曰老成则知久安之计而欲迁孤幼则受水之害而欲迁即小人之攸箴者】
　　无有逺迩用罪伐厥死用徳彰厥善邦之臧惟汝众邦之不臧惟予一人有佚罚
　　集传用罪犹言为恶用徳犹言为善也伐犹诛也言无有远近亲疎凡伐死彰善惟视汝为恶为善如何尔邦之善惟汝众用徳之故邦之不善惟我一人失罚其所当罚也
　　集说【张氏九成曰不从迁者罪也从迁者善也】
　　凡尔众其惟致告自今至于后日各恭尔事齐乃位度乃口罚及尔身弗可悔
　　集传致告者使各相告戒也【吕氏祖谦曰当时所告惟在庭之人故使之转相告语】自今以往各敬汝事整齐汝位法度汝言不然罚及汝身不可悔也
　　集说【孙氏觉曰恭尔事则无傲上齐乃位则无从康度乃口则无浮言三者盘庚所深戒也○时氏澜曰盘庚本无刑人之意恐人见其勤恳遂以为不能用刑故露此意】
　　盘庚中
　　集说【金氏履祥曰中篇之诰喻民为详盖迁徙之际民亦劳止或有再动于浮言者○马氏明衡曰此篇只反覆恳恻至云崇降罪疾乃祖乃父乃断弃汝皆是即其平日之所严事而畏信者以开悟之非即以刑罚加之也惟乱政具乃贝玉之臣则必欲加之以刑而亦出其乃祖乃父之意非一人之私也】
　　盘庚作惟涉河以民迁乃话民之弗率诞告用亶其有众咸造勿防在王庭盘庚乃登进厥民
　　集传作起而将迁之辞殷在河南故涉河诞大亶诚也【孔氏安国曰大告用诚于众】咸造皆至也勿防戒其毋得防慢也此史氏之言苏氏曰民之弗率不以政令齐之而以话言晓之盘庚之仁也
　　集说【林氏之奇曰秦风无衣之诗曰与子偕作与子偕行作与行字盖是一义是将行而渡河耳非有他义也○传曰未言而信信在言前诞告用亶然后登进厥民而告之可谓信在言前矣○吕氏祖谦曰已离旧邦未至新邑则王庭盖道路行宫如周礼掌次是也班次臣在前民在后故升进其民于前而告之○申氏时行曰诞告用亶包一篇而言曰亶者惟诚可以动物也】
　　曰明聼朕言无荒失朕命
　　集传荒废也
　　集说【王氏肻堂曰明聴者勉之于方受之时无荒失者戒之于既受之后】
　　呜呼古我前后罔不惟民之承保后胥慼鲜以不浮于天时
　　集传承敬也苏氏曰古谓过为浮浮之言胜也后既无不惟民之敬故民亦保后相与忧其忧虽有天时之灾鲜不以人力胜之也林氏曰忧民之忧者民亦忧其忧罔不惟民之承忧民之忧也保后胥慼民亦忧其忧也
　　集说【林氏之奇曰诸说皆以浮为行窃谓苏氏为胜其说与上下文相贯古人谓名胜实为名浮于实而又有天人相胜之说天之降灾于人宜其国遂至于危败祸乱而不可救而先后能与其民同心协力择利而迁是以安存　无虞是修其人事而能胜其天时者矣○金氏履　曰首明先王君民相体一篇大意○钟氏天才曰上下协和既足以挽回乎天心而备御有道又足以潜消乎天变】
　　殷降大虐先王不懐厥攸作视民利用迁汝曷弗念我古后之闻承汝俾汝惟喜康共非汝有咎比于罚集传先王以天降大虐不敢安居其所兴作视民利当迁而已尔民何不念我以所闻先王之事凡我所以敬汝使汝者惟喜与汝同安尔【孔氏頴达曰惟欢喜安乐皆与汝共之】非为汝有罪比于罚而谪迁汝也
　　集说【姚氏舜牧曰迁国原是极难的事然到时势之穷但将利害二字分勘明白必从其利必去其害要归于康民而已易曰利用为依迁国又曰说以先民民忘其劳正此视民利用迁惟喜康共之说也○来氏宗道曰先王迁徙兴作因民所利此民之所共闻者以所闻先王者而念我则知我今日图迁之意矣民利者舍陷溺之危而趋生全之地也承汝承字与惟民之承同】
　　予若吁懐兹新邑亦惟汝故以丕从厥志
　　集传我所以招呼懐来于此新邑者亦惟以尔民荡析离居之故欲承汝俾汝康共以大从尔志也【袁氏黄曰从民一时之欲者其从小从民永建之利者其从大故曰丕从】或曰盘庚迁都民咨胥怨而此以为丕从厥志何也苏氏曰古之所谓从众者非从其口之所不乐而从其心之所不言而同然者夫趋利而避害舍危而就安民心同然也殷亳之迁实斯民所利特其一时为浮言摇动怨咨不乐使其即安危利害之实而反求其心则固其所大欲者矣
　　集说【刘氏克庄曰思患豫防君之逺虑安土懐居民之浅见亳邑之迁临以君令孰敢不从而盘庚不然曰天时曰大虐谓天时当迁非人所能为也曰古我前后曰古后之闻谓先王常迁非自我作古也曰先王不懐虽先王不思此土矣曰视民利用迁曰惟喜康共盖欲利汝非以害汝欲汝安且乐非欲汝劳且怨也曰惟民之承曰承汝曰惟汝故曰丕从厥志皆屈已以顺民非彊民以从已也古者行利民之政尚恐人情之疑信必耳提面命使之洞晓此盘庚所以为贤王也欤○金氏履祥曰此二节言君之体民】
　　今予将试以汝迁安定厥邦汝不忧朕心之攸困乃咸大不宣乃心钦念以忱动予一人尔惟自鞠自苦若乘舟汝弗济臭厥载尔忱不属惟胥以沈不其或稽自怒曷瘳
　　集传上文言先王惟民之承而民亦保后胥慼今我亦惟汝故安定厥邦而汝乃不忧我心之所困【杜氏伟曰朕心攸困言忧民不安居而至于困郁也】乃皆不宣布腹心钦念以诚感动于我尔徒为此纷纷自取穷苦譬乘舟不以时济必败壊其所资今汝从上之诚间断不属【姚氏舜牧曰有忱不加钦念便是尔忱不属】安能有济惟相与以及沈溺而已诗曰其何能淑载胥及溺正此意也利害若此尔民而罔或稽察焉【王氏樵曰稽者所谓即安危利害之实而反求其心也】是虽怨疾忿怒何损于困苦乎
　　集说【申氏时行曰安定厥邦申安民生从民志言盖民生安国与之俱安民志定国与之俱定也】
　　汝不谋长以思乃灾汝诞劝忧今其有今罔后汝何生在上
　　集传汝不为长久之谋以思其不迁之灾是汝大以忧而自劝也孟子曰安其危而利其灾乐其所以亡劝忧之谓也有今犹言有今日也罔后犹言无后日也上天也今其有今罔后是天断弃汝命汝有何生理于天乎下文言迓续乃命于天盖相首尾之辞集说【金氏履祥曰此二节言民不体君只以自悮○王氏纲振曰利者民所欲安者民所懐然所欲有甚于此者生命也故以何生续命大利害大安危动之】
　　今予命汝一无起秽以自臭恐人倚乃身迂乃心集传尔民当一心以聴上无起秽恶以自臭败恐浮言之人倚汝之身迂汝之心【黄氏度曰不服常业身偏倚矣不则徳义心迂曲矣】使汝邪僻而无中正之见也
　　集说【王氏肯堂曰是非无两在利害无两从心有定主则不迷于正直之涂身有定归则不蹈于邪僻之地不然身心非所自有颠倒迷惑趋于祸患如起秽以自臭岂他人能败之哉盖不一则无中正之见而人得倚之迂之倚者使汝害不能避利不能趋而失其持身之则迂者使汝以利为害以害为利而失其制心之宜】
　　予迓续乃命于天予岂汝威用奉畜汝众
　　集传我之所以迁都者正以迎续汝命于天【林氏之奇曰是亦将修人事以胜天之降灾也】予岂以威胁汝哉用以奉养汝众而已
　　集说【林氏之奇曰天之应物祸福吉凶之来皆以类至而聴其自取尔初未尝容心于其间故其命靡常圣人治天下能转祸而为福去凶而为吉其至于将危将乱之际而皆有续之之道焉故伊川先生有言曰天命不可易也然有可易者惟有徳者能之】
　　予念我先神后之劳尔先予丕克羞尔用懐尔然集传神后先王也羞养也即上文畜养之意言我思念我先神后之劳尔先人我大克羞养尔者用懐念尔故也
　　集说【金氏履祥曰此三节言我之体民亦体先王之意○申氏时行曰言保后胥慼竭力从迁我后之劳尔先人亦甚矣予念之不忘故大能养尔者惟以尔为先民子孙念先民以及于尔所以不忘为汝谋也汝又何以不从乎盖盘庚之意以己如先王而欲民之如其祖父民纵不能体君之心亦当知率祖攸行也】
　　失于政陈于兹高后丕乃崇降罪疾曰曷虐朕民集传陈久崇大也耿圮而不迁以病我民是失政而久于此也高后汤也汤必大降罪疾于我曰何为而虐害我民盖人君不能为民图安是亦虐之也集说【马氏森曰当迁之义质诸鬼神而无疑不迁之罪质诸鬼神而无宥其严之者至矣政即迁都之政失于政一节言君不迁则君有罪而先王不宥之以见今日不得不迁也】
　　汝万民乃不生生暨予一人猷同心先后丕降与汝罪疾曰曷不暨朕幼孙有比故有爽徳自上其罚汝汝罔能迪
　　集传乐生兴事则其生也厚是谓生生先后泛言商之先王也幼孙盘庚自称之辞比同事也爽失也言汝民不能乐生兴事与我同心以迁我先后大降罪疾于汝曰汝何不与朕幼小之孙同迁乎故汝有失徳自上其罚汝汝无道以自免也【黄氏度曰自上降罚于汝汝无能迪吉矣】
　　集说【金氏履祥曰此节言民不体君之罪○刘氏应秋曰猷即迁徙之谋同心即康共之心也】
　　古我先后既劳乃祖乃父汝共作我畜民汝有戕则在乃心我先后绥乃祖乃父乃祖乃父乃断弃汝不救乃死
　　集传既劳乃祖乃父者申言劳尔先也汝共作我畜民者汝皆为我所畜之民也戕害也绥懐来之意谓汝有戕害在汝之心我先后固已知之懐来汝祖汝父汝祖汝父亦断弃汝不救汝死也
　　集说【金氏履祥曰此节言君民相体之义以申明民不体君之罪○钟氏天才曰民不从迁不惟得罪于先王而且得罪于其祖父也】
　　兹予有乱政同位具乃贝玉乃祖乃父丕乃告我高后曰作丕刑于朕孙迪高后丕乃崇降弗祥
