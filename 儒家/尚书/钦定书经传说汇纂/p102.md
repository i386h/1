<!-- { "loadSidebar": true } -->
　　集传此下周公告成王宅洛之事也殷盛也与五年再殷祭之殷同秩序也无文祀典不载也言王始举盛礼祀于洛邑皆序其所当祭者虽祀典不载而义当祀者亦序而祭之也吕氏曰定都之初肇举盛礼大飨羣祀虽祀典不载者咸秩序而祭之有告焉有报焉有祈焉始建新都昭假上下告成事也雨旸时若大役以成报神赐也自今以始永奠中土祈鸿休也后世不知祭祀之义鬼神之德观周公首以祀于新邑爲言若阔于事情者抑不知人主临镇新都之始斋祓一心对越天地达此精明之德放诸四海无所不准而助祭诸侯下逮胞翟【礼记祭统曰胞者肉吏之贱者也翟者乐吏之贱者也】之贱亦皆有孚颙若【陈氏师凯曰天下之人莫不尽其孚诚颙然瞻仰之颙仰望也】收其放而合其离盖格君心萃天下之道莫要于此宜周公以爲首务也
　　集説【林氏之奇曰汉孔氏曰王当始举殷家祭祀以礼典祀于新邑王氏曰殷者与五年再殷祭之殷同非夏殷之殷也当从王氏之説易象雷出地奋豫先王以作乐崇徳殷荐之上帝以配祖考礼有殷祭殷奠皆取殷盛之义与周因于殷礼其字虽同而义则异矣○陈氏栎曰王氏谓此殷礼疑即篇末十二月戊辰之祭史述其语于前而记其事于后也窃意十二月之祭不过以周公留治洛之事就冬烝以告文武耳此曰殷礼曰秩无文乃非常大祭祀岂十二月之祀足以当之三月后以至十一月王必尝亲至洛行大祀礼受大朝贺发大号令今脱去矣自此下至无逺用戾乃洛邑既成公自洛还镐告王以宅洛所当行之事而请王以行及自陈欲退老之辞也继此云云述往复之辞而有错误之简者也证之召诰公定宅后尝还镐京观召公取诸侯之币锡公由公以达王则可见矣孺子其朋以下必有讹误脱简漏却王祀新邑等必在此处无疑也况梓材庶邦享集丕享等语其爲敬识百辟享之上下文脱简在彼尤爲显然乎○王氏充耘曰王者爲天下神人之主故即位即政必先享祀羣神朝防羣后今洛邑成而王即政与新即位同故曰王肇称殷礼举盛礼自今始故当徧于羣神宜乎其咸秩无文也祭祀之后继以敬识百辟享则教以朝防诸侯之事也先神后人礼当如此】
　　予齐百工伻从王于周予惟曰庶有事
　　集传周公言予整齐百官使从成王于周谓将适洛时也予惟谓之曰庶几其有所事乎公但微示其意以待成王自教诏之也
　　集说【夏氏僎曰王祭于新邑我则整齐百官使从王往新邑也○吕氏祖谦曰方周公当国之时百官贤否虽或小不齐公固化之有道处之有方于治道未害也今成王亲政之初所从百官岂容有一小人参错其间故公必精察审择使咸出于正无少不齐老臣爱君之心亦笃矣不授之以人而徒责之事周公必不尔也○陈氏栎曰国之大事在祀与戎故古人于祭祀皆曰有事】
　　今王即命曰记功宗以功作元祀惟命曰汝受命笃弼集传功宗功之尊显者祭法曰圣王之制祭祀也法施于民则祀之以死勤事则祀之以劳定国则祀之能御大灾则祀之能捍大患则祀之盖功臣皆祭于大烝而勲劳之最尊显者则爲之冠故谓之元祀【孔氏安国曰有大功则列大祀】周公告成王即命曰记功之尊显者以功作元祀矣又惟命之曰汝功臣受此褒赏之命当益厚辅王室盖作元祀既以慰答功臣而又勉其左右王室益图久大之业也
　　集说【王氏安石曰记功若纪于太常载在盟府之类作元祀若兹予大享于先王尔祖其从与享之类○吕氏祖谦曰洛邑既成周业既定论创业之勲不可后也功臣之冠天下观瞻鎭服羣下实系此举论功莫先于宗言宗则凡功臣可得而推矣报功莫重于祀言祀则凡庆赏可得而推矣○王氏樵曰周公摄政此等大事盖不敢专而有待于成王之亲政故今语王以宅各所当行而首及之】
　　丕视功载乃汝其悉自教工
　　集传丕大视示也功载者记功之载籍也大视功载而无不公则百工效之亦皆公也大视功载而或出于私则百工效之亦皆私也其公其私悉自汝教之所谓乃汝其悉自教工也上章告以褒赏功臣故戒其大视功载者如此
　　集説【胡氏士行曰记人之功小大有序公褒赏激劝之权以励百工而申命以啓其笃弼之忠凡载功之书大加阅视以示羣工之教此皆王之所当自服者也○陈氏栎曰以功作元祀者所以报功臣于既往丕视功载者所以劝功臣于方来载之今日又当祀之后日也○王氏充耘曰纪功载籍必昭示于大庭广众之间功之髙下有无自有公论不可以私意而爲之轻重増损也凡可以使众人见者其纪载必公不然则必不敢以示人矣】
　　孺子其朋孺子其朋其往无若火始焰焰厥攸灼叙弗其絶
　　集传孺子稚子也朋比也上文百工之视效如此则论功行赏孺子其可少徇比党之私乎孺子其少徇比党之私则自是而往有若火然始虽焰焰尚微而其灼烁将次第延爇不可得而扑灭矣言论功行赏狥私之害其初甚微其终至于不可遏絶所以严其辞而禁之于未然也
　　集说【孔氏安国曰言朋党败俗事从微至着防之宜以初○林氏之竒曰焰焰不防炎炎若何天下之患未有不始于微而成于着也汉唐朋党之祸皆始于细微于其细微而不谨则其末寖滛而不可解○吕氏祖谦曰论功者成王之初政周公惧其私心之或萌故严厉其辞所以闲之于始而禁之于未发也○傅氏元初曰朋者人臣所大禁而君亦有朋一念偏私即是憧憧朋从之害悉自教工之效其可掩乎】
　　厥若彝及抚事如予惟以在周工往新邑伻向即有僚明作有功惇大成裕汝永有辞
　　集传其顺常道及抚国事【王氏樵曰若彝以常所持循而言抚事以临事聼断而言】常如我爲政之时惟用见在周官勿参以私人往新邑使百工知上意向各就有僚明白奋扬而赴功惇厚博大以裕俗则王之休闻亦永有辞于后世矣集说【吕氏祖谦曰汉文近于惇大成裕而无所谓明作有功汉宣近于明作有功而无所谓惇大成裕周之治体盖非后世可及也○金氏履祥曰达都之始治体风俗于是关系励精者乏寛大之体而寛大者少振励之功二者兼之于振励奋发之中有优柔寛大之意此一代治体之所以爲全美而成王之所以永有辞于世也○王氏肯堂曰明作是违事之精采惇大是爲治之规模成裕者成化于不廹也谓精白一心奋发勇往所以顺常道而抚国事者不敢怠于斯须而又崇尚忠厚务爲寛博所谓顺常道而抚国事者不责效于旦夕也】
　　公曰已汝惟冲子惟终
　　集传周之王业文武始之成王当终之也此上详于记功教工内治之事此下则统御诸侯教养万民之道也
　　集说【孔氏颖达曰周公止而复言故更言公曰已者道前言已如是矣爲后言发端也言其年幼而任重嗣父祖之位当终其美业能致太平是终之也○吕氏祖谦曰盖忧其不克负荷而勉其不可不负荷也】
　　汝其敬识百辟享亦识其有不享享多仪仪不及物惟曰不享惟不役志于享凡民惟曰不享惟事其爽侮集传此御诸侯之道也百辟诸侯也享朝享也仪礼物币也诸侯享上有诚有僞惟人君克敬者能识之识其诚于享者亦识其不诚于享者享不在币而在于礼币有余而礼不足亦所谓不享也诸侯惟不用志于享则国人化之亦皆谓上不必享矣举国无享上之诚则政事安得不至于差爽僭侮隳王度而爲叛乱哉人君可不以敬存心辨之于早察之于微乎集说【苏氏轼曰小人贿以悦人必简于礼公戒王责诸侯以礼不以币恐其役志乎物而不役志乎礼则诸侯慢而王室轻矣此治乱之本故公特言之襄二十五年春秋传曰晋赵文子爲政薄诸侯之币而重其礼谓穆叔曰自今以往兵其少弭矣夫以列国之卿轻币重礼犹足以弭兵王而贿其致寇也必矣唐之衰君相皆可以贿取方鎭争贡羡余行苞苴而天子始失其政以至于亡周公之戒至矣○朱子曰享朝而以币享王诚以奉上之辞币有余而礼不及者往往有轻上之心以爲可以币交也曰吾币足矣何以礼爲如是者犹不享也诸侯不役志于享上则天下之民皆无复有享上之心矣天下之事安得不爽乱而轻侮乎○吕氏祖谦曰王者御诸侯非用智任术亦曰敬而已敬则是心常存无爱憎之私故能识其享与不享也所谓不享者庭实任土之物固与其他诸侯无异苟无诚意则其升降俯仰之仪必有不与物相穪者是以谓之不享○陈氏栎曰此因将徃新邑朝诸侯而言亦因召公取诸侯之币旅王而言也】
　　乃惟孺子颁朕不暇听朕教汝于棐民彝汝乃是不蘉乃时惟不永哉笃叙乃正父罔不若予不敢废乃命汝徃敬哉兹予其明农哉彼裕我民无远用戾
　　集传此教养万民之道也颁朕不暇未详或曰成王当颁布我汲汲不暇者听我教汝所以辅民常性之道汝于是而不勉【孔氏颖达曰蘉郑王皆以爲勉】焉则民彝泯乱而非所以长久之道矣正父武王也犹今称先正云者笃者笃厚而不忘叙者先后之不紊言笃叙武王之道无不如我则人不敢废汝之命矣吕氏曰武王没周公如武王故天下不废周公之命周公去成王如周公则天下不废成王之命戾至也王徃洛邑其敬之哉我其退休田野惟明农事盖公有归老之志矣彼谓洛邑也王于洛邑和裕其民则民将无远而至焉
　　集说【孔氏颖达曰谦言已所不暇若犹有美事未得施者然故戒成王欲令勉行之○朱子曰周公戒成王使听我教汝以辅民常性之道若汝不勉则不能永保天命也然则所以辅民常性者惟在乎勉而已笃叙汝武王之所行无不如予之所以厚叙者○吕氏祖谦曰周公之于民至矣然治道有先后之序盖亦有不暇爲者故属成王颁布我所不暇爲者于天下王其听我教汝于辅助斯民教养之常道次第而颁之于民可也笃叙云者典刑具在诚意不存亦徒法而已故行之贵乎笃也○陈氏栎曰汝往敬哉兹予其明农哉味此二句可见公时在镐欲王往新邑而已将退老也此章之下当必有公从王至新邑举祀发命之事而今阙矣】
　　王若曰公明保予冲子公称丕显德以予小子扬文武烈奉答天命和恒四方民居师
　　集传此下成王答周公及留公也大抵与上章参错相应明显明之也保保佑之也称举也和者使不乖也恒者使可久也居师者宅其众也言周公明保成王举大明德使其上之不忝于文武仰不愧天俯不怍人也
　　集説【林氏之奇曰文王武王之所以肇造区夏而建无穷之功业者惟其上得天下得人而已故周公能尽其翊赞之力以成王扬文武之烈则亦可以奉答天命而爲上天之眷顾和恒四方民而爲下民之所爱戴也○朱子曰居师营洛邑定民居也○陈氏栎曰此王既至洛举祀后与公言将留公治洛先叙述公之功徳以慰藉之也】
　　惇宗将礼称秩元祀咸秩无文
　　集传宗功宗之宗也下文宗礼同将大也
　　集说【陈氏栎曰此盖王述已行之事之辞即荅公所谓王肇称殷礼祀于新邑咸秩无文也】
　　惟公德明光于上下勤施于四方旁作穆穆迓衡不迷文武勤教予冲子夙夜毖祀
　　集传旁无方所也因上下四方爲言穆穆和敬也迓迎也言周公之德昭著于上下勤施于四方旁作穆穆以迎治平不迷失文武所勤之教于天下公之德教加于时者如此予冲子夫何爲哉惟早夜以谨祭祀而已盖成王知周公有退休之志故示其所以留之之意也
