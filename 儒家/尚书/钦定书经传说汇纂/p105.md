<!-- { "loadSidebar": true } -->
　　集説【薛氏季宣曰无所不浃天之泽也王者宅天下无彼疆此界之殊配天其泽也○王氏樵曰操存于心者不敢失帝之则敬之至也推行于政者罔不配天其泽仁之普也○袁氏黄曰罔敢失帝隠防处操存此心配天泽民发用上广大无际○顾氏钖畴曰商王不以大之丕建保乂者自足而以己之事天治民者自尽故操存愈密常懐明恤之心而无不配天以泽民也】
　　在今后嗣王诞罔显于天矧曰其有听念于先王勤家诞淫厥泆罔顾于天显民祗
　　集传后嗣王纣也纣大不明于天道况曰能聴念商先王之勤劳于邦家者乎大肆淫泆无复顾念天之显道民之敬畏者也
　　集说【孙氏觉曰天显天道之明而可畏者民祗民事之当敬者○林氏之竒曰自古昏暴之君其不能率先王之遗范者多矣然未冇不畏天者惟创谓已有天命天既不畏之矣则其视先王之政爲何如哉天有显道天显也下民祗若民祗也不顾于天显民祗上不畏天下不敬民也○孙氏继有曰敬肆不两立人以敬存心则上顾天显下顾民祗中念先王之勤劳必有兢业不敢逸者纣惟诞淫厥泆是以慢天虐民之事无所不爲而天显民祗皆不顾矣】
　　惟时上帝不保降若兹大丧
　　集传大丧者国亡而身戮也
　　惟天不畀不明厥徳
　　集传商先王以明徳而天丕建则商后王不明徳而天不畀矣
　　集说【孔氏颖达曰能明其徳天乃与之惟天不与不明其徳者○吕氏祖谦曰推原纣所以爲天所絶者不明其徳而已明徳天所赋也纣虽下愚亦岂无是徳哉惟昏蔽蛊惑人欲日肆故其恶如上所陈也】
　　凡四方小大邦丧罔非有辞于罚
　　集传凡四方小大邦国丧亡其致罚皆有可言者【姚氏舜牧曰王罚必声罪致讨故云罔非有辞于罚】况商罪贯盈而周奉辞以伐之者乎
　　集说【孔氏颖达曰凡四方小大邦国谓诸侯有土之君○金氏履祥曰天之亡人国未有无其故者○陈氏栎曰纣之众恶皆自不明徳而然其以不明徳而失天命也如此】
　　王若曰尔殷多士今惟我周王丕灵承帝事
　　集传灵善也大善承天之所爲也武成言祗承上帝以遏乱略是也
　　集说【叶氏梦得曰此言黜殷本天意○林氏之竒曰王者之治天下其举措动作无非天之事故其典曰天叙礼曰天秩命曰天命讨曰天讨凡所以施之国家者非人之私意所能爲也惟当承天意以从事而已矣○金氏履祥曰知化则善述其事穷神则善继其志周之灵承盖得于不言之表者矣】
　　有命曰割殷告勅于帝
　　集传帝有命曰割殷【林氏之竒曰与割正夏之割同】则不得不戡定翦除告其勅正之事于帝也【邹氏祯期曰勅者格其不正以归于正也】武成言告于皇天后土将有大正于商者是也
　　集说【苏氏轼曰将有割殷之事必先告正于天而后行曰将有大正于商是也○林氏之竒曰惟天以割殷之命命我周王故周王以勅殷命而告于天也】
　　惟我事不贰适惟尔王家我适
　　集传上帝临汝毋贰尔心惟我事不贰适之谓上帝既命侯于周服惟尔王家我适之谓言割殷之事非有私心一于从帝而无贰适则尔殷王家自不容不我适矣周不贰于帝殷其能贰于周乎盖示以确然不可动摇之意而潜消顽民反侧之情尔然圣贤事不贰适日用饮食莫不皆然盖所以事天也岂特割殷之事而已哉
　　集说【胡氏士行曰此言周之不得不兴也○陆氏键曰事不贰适不但指割殷言注所谓日用饮食莫不皆然所谓引逸而适逸是我周一举一动无不与天游岂尔能贰于我乎】
　　予其曰惟尔洪无度我不尔动自乃邑
　　集传三监倡乱予其曰乃汝大爲非法非我尔动变自尔邑犹伊训所谓造攻自鸣条也
　　集说【朱氏祖义曰惟尔大无法度我固不爲尔恐动其罪皆自汝邑中自造有以招我之罚耳】
　　予亦念天即于殷大戾肆不正
　　集传予亦念天就殷邦屡降大戾纣既死武庚又死故邪慝不正言当迁徙也
　　集说【马氏森曰二节承上言殷民今日所以致攻讨之由本于逆天而予念其丧亡以图存之以起下文迁徙之谕也○防氏肯堂曰惟尔大爲非法自造谪迁之端重以天降大戾又有当迁之理○顾氏锡畴曰自乃邑以人言肆不正以地言大戾亦自无度生来知此地之不正则不但法所必迁亦理所宜迁矣】
　　附录【董氏琮曰肆当作肆赦之肆下文冇半肆矜尔则此当言赦其罪而不正治其余党类也○朱氏祖义曰我亦念天已就于殷诛纣杀武庚而大加罪戾故今日汝等虽有罪吾皆肆赦而不尽正谓不忍尽罚也】
　　【案董氏琮朱氏祖义解肆不正与蔡传异谓殷已降大戾今尔等虽有罪皆肆赦而不正以法其説亦通蔡传以邪慝不正言其当迁此则以不正诛而起下迁徙也】
　　王曰猷告尔多士予惟时其迁居西尔非我一人奉徳不康宁时惟天命无违朕不敢有后无我怨
　　集传时是也指上文殷大戾而言谓惟是之故所以迁居西尔非我一人乐如是之迁徙震动也是惟天命如此汝毋违越我不敢有后命谓有他罚尔无我怨也
　　集说【孔氏颖达曰从殷适洛南行而西回故爲居西也○周既伐纣又诛武庚殷士惧更有诛疑其欲违上命故设言此以戒之○豫氏缣冇曰作新大邑于东国洛而此云迁居西尔者洛当在镐京之东商邦之西也】
　　附录【林氏之竒曰人情莫不欲安今乃使尔冇迁徙之劳非我一人所奉之徳不使尔康宁也是惟天命之所宜然在乎无违而已故朕不敢有后而稽留天命尔无以迁居爲出于我之意而怨我也○吕氏祖谦曰无违者戒顽民不可违天命也我畏天命故于迁洛之事不敢有后耳尔体此意而无我怨也○朱氏祖义曰天命不可少违我所以急营成周迁尔而西不敢有后时○姚氏舜牧曰朕不敢有后正说承天命急爲迁徙耳未可便说后有他罚】
　　【案不敢有后注疏谓不敢有后诛蔡传因之而云不敢有后命是对殷民説盖惟虑其或有怨言而爲是戒谕之词其意甚迫切矣如林之竒吕祖谦诸家之説则所谓不敢有后者就天命而言谓急于迁徙所以承天命而不敢后时耳此见圣人用意之厚而于上下文势亦顺也】
　　惟尔知惟殷先人有册有典殷革夏命
　　集传即其旧闻以开谕之也殷之先世有册书典籍【顾氏锡畴曰藏府曰册颁行曰典】载殷改夏命之事正如是耳尔何独疑于今乎
　　集说【吕氏祖谦曰尔先人典册所载殷革夏命之事歴然可考我周之革商正如是耳以所闻于前而验所见于后废兴之理亦可识矣】
　　今尔又曰夏迪简在王庭有服在百僚予一人惟听用徳肆予敢求尔于天邑商予惟率肆矜尔非予罪时惟天命
　　集传周公既举商革夏事以谕顽民顽民复以商革夏事责周谓商革夏命之初凡夏之士皆啓迪简拔在商王之庭有服列于百僚之间今周于商士未闻有所简拔也周公举其言以大义折之言尔顽民虽有是言然予一人所听用者惟以徳而已故予敢求尔于天邑商而迁之于洛者以冀率徳改行焉予惟循商故事矜恤于尔而已其不尔用者非我之罪也是惟天命如此盖章徳者天之命今顽民灭徳而欲求用得乎
　　集说【郑氏康成曰言天邑商者亦本天之所建○林氏之竒曰王者与天地合其徳天即圣圣即天故周公之于殷迁其顽民以宻迩王室与夫以其无徳而不任之以官虽皆周家之政皆以爲天命也○吕氏祖谦曰商犹谓之天邑者盖言其地旧爲天子之都重其事而敬其辞裁之者固甚正待之者亦甚厚矣○前云非我一人奉徳不康宁时惟天命此又云非予罪时惟天命夫岂借天以自解哉诚以顽民蒙蔽之极故毎举天命之公以大儆省之伙于此而冇发焉则知洛邑之迁周葢未尝与也○陈氏经曰听用徳者尔有徳我何敢不用尔无徳我何敢苟用商士所言皆私情王所言皆天理不择贤否而用非天理矣○陈氏大猷曰廸简王庭职之大者有服百僚职之小者听用徳听察其有徳者而用之】
　　王曰多士昔朕来自奄予大降尔四国民命我乃明致天罚移尔遐逖比事臣我宗多逊
　　集传降犹今法降等云者【陈氏师凯曰如今云减死一等也】言昔我来自商奄之时汝四国之民罪皆应死我大降尔命不忍诛戮乃止明致天罚移尔逺居于洛【孔氏颖达曰遐逖俱训爲逺○王氏樵曰只离其故土逺于恶俗即遐逖也】以亲比臣我宗周有多逊之羙其罚盖亦甚轻其恩固己甚厚今乃犹有所怨望乎详此章则商民之迁固已久矣【地理今释奄国在今山东兖州府曲阜县境括地志云兖州曲阜县奄里即奄国之地也】
　　集説【孔氏安国曰今移徙汝于洛邑使汝逺于恶俗比近臣我宗周多爲顺道○蔡氏卞曰天下死生之命人君制之民尝从四国叛矣有可杀之道也我乃诛其君而释其民是降民命也○朱子曰奄东方之国○陈氏大猷曰此奄与淮夷三监同助武庚以叛周公东征一举而诛四国独言来自奄若伐奄在后诛奄即来也四国殷管蔡霍也以亲我事我臣我宗法我周济济多逊之盛○杜氏伟曰言宻迩王室与周之君子朝夕相观以节其骄淫之性而庶防有多逊之羙此固我移尔逺居于洛之意也】
　　王曰告尔殷多士今予惟不尔杀予惟时命有申今朕作大邑于兹洛予惟四方罔攸宾亦惟尔多士攸服奔走臣我多逊
　　集传以自奄之命爲初命则此命爲申命也言我惟不忍尔杀故申明此命且我所以营洛者以四方诸侯无所宾礼之地亦惟尔等服事奔走臣我多逊而无所处故也详此章则迁民在营洛之先矣吴氏曰来自奄称昔者逺日之辞也作大邑称今者近日之辞也移尔遐逖比事臣我宗多逊者期之之辞也攸服奔走臣我多逊者果能之辞也以此又知迁民在前而作洛在后也
　　集说【吕氏祖谦曰明许其不死所以洗其危疑也盘庚既迁之后歴告百姓者亦曰罔罪尔众亦是意也胥怨之恶小故告之以罔罪反叛之恶大故告之以不杀辞之轻重因其犯之大小至于与民更始则一而已○金氏履祥曰镐京逺在西偏四方道里不均无所于宾贡所以作大邑于兹洛亦惟尔多士其服奔走之役焉其习礼逊之风焉○顾氏锡畴曰营洛有二一爲四方罔攸宾故有王城之建一爲尔多士无所处故有下都之建】
　　尔乃尚有尔土尔乃尚宁干止
　　集传干事止居也尔乃庶几有尔田业庶几安尔所事安尔所居也详此章所言皆仍旧有土田居止之辞信商民之迁旧矣孔氏不得其说而以得反所生释之于文义似矣而事则非也
　　集说【吕氏祖谦曰尔乃尚庶几保有尔土而无懐动摇之思此盖分之以田也尔乃尚庶几安宁各干其所止无起觊觎之望此盖授之以业也○马氏森曰土谓田畴干者纯艺营作之计止者室庐居处之利也○潘氏士遴曰安于干而有生业安于止而有室居干者四民之事农工商贾是止者四民之居疆埸市肆是】
　　尔克敬天惟畀矜尔尔不克敬尔不啻不有尔土予亦致天之罚于尔躬
　　集传敬则言动无不循理天之所福吉祥所集也不敬则言动莫不违悖天之所祸刑戮所加也岂特窜徙不有尔土而已哉身亦有所不能保矣
