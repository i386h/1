<!-- { "loadSidebar": true } -->
　　集説【孔氏颖逹曰武庚既叛闻者皆惊故今天下蠢动○将欲伐叛而贤者即来言人事先应也○郑曰卜并吉者谓三龟皆从也王肃云何以言美以三龟一习吉是言并吉证其休也○林氏之竒曰民献与益稷所谓黎献同将兴师动众以讨不逞之武庚而十夫以贤能之才为我左右之助则我所有之大事固为休矣及其灼龟以卜师之胜负则三龟又皆并吉民献有十夫子翼则得人心矣朕卜并吉则得天心矣天人俱应则我周家有必胜之理而武庚有必亡之势如之何而不征也○杨氏时曰惟至诚为能通天下之志诚而不疑其类自合方是时危疑之甚惟周公以身任之而不疑故十夫予翼此勿疑朋盍簮之谓也○陈氏栎曰公之东征邦君御事皆疑民献十夫先至故公表其人以诰天下盖天之视聼在民而民之去就视贤蓍龟固可以绍天明贤人尤可以占天意也十夫马融以为十乱非也十乱周公在中不应自言又有妇人焉亦不得称十夫】
　　肆予告我友邦君越尹氏庶士御事曰予得吉卜予惟以尔庶邦于伐殷逋播臣
　　集传此举尝以卜吉之故告邦君御事往伐武庚之词也肆故也尹氏庶官之正也殷逋播臣者谓武庚及其羣臣本逋亡播迁之臣也
　　集説【陆氏键曰此非国家诛叛之大典不足慿而反慿冥冥之卜也盖殷王之裔或天心所未欲絶则取决于卜今卜伐而吉则此不过逋亡播迁之余孽耳又何论艰大乎】
　　尔庶邦君越庶士御事罔不反曰艰大民不静亦惟在王宫邦君室越予小子考翼不可征王害不违卜集传此举邦君御事不欲征欲王违卜之言也邦君御事无不反曰艰难重大不可轻举且民不静虽由武庚然亦在于王之宫邦君之室谓三叔不睦之故实兆衅端不可不自反害曷也【林氏之竒曰与害澣害否之害同】越我小子与父老敬事者皆谓不可征王曷不违卜而勿征乎
　　集説【时氏澜曰邦君所以有此言者一则守常习故遭变事而不知其权一则见其艰大退避而畏缩也○申氏时行曰艰大以事势言见不可以轻举民不静二句以理势言见不可不自反】
　　肆予冲人永思艰曰呜呼允蠢鳏寡哀哉予造天役遗大投艰于朕身越予冲人不卬自恤义尔邦君越尔多士尹氏御事绥予曰无毖于恤不可不成乃寕考图功集传造为卬我也故我冲人亦永思其事之艰大叹息言信四国蠢动害及鳏寡深可哀也然我之所为皆天之所役使今日之事天实以其甚大者遗于我之身以其甚艰者投于我之身于我冲人固不暇自恤矣然以义言之于尔邦君于尔多士及官正治事之臣当安我曰无劳【孔氏頴逹曰毖劳也】于忧诚不可不成武王所图之功相与戮力致讨可也此章深责邦君御事之避事
　　集説【林氏之竒曰成王自责以为我以一身而负艰难之责则其毒民以兴师者岂为一己之故哉我之兴师既非徇一己之私忧凡欲聿追来孝以光大前人也则尔羣臣其可以徇私臆而不念天下之大谋与我合谋同心共底安平乎故成王以此而责之也○陈氏栎曰以大任责已以大义责臣非不知遗我以大投我以艰而责不得辞也以义言之当如此反观之则以艰大沮挠者其为不义大矣】
　　已予惟小子不敢替上帝命天休于寕王兴我小邦周寕王惟卜用克绥受兹命今天其相民矧亦惟卜用呜呼天明畏弼我丕丕基
　　集传卜伐武庚而吉是上帝命伐之也上帝之命其敢废乎昔天眷武王由百里而有天下亦惟卜用所谓朕梦协朕卜袭于休祥是也今天相佑斯民避凶趋吉况亦惟卜是用是上而先王下而小民莫不用卜而我独可废卜乎故又叹息言天之明命可畏如此是盖辅成我丕丕基业其可违也天明即上文所谓绍天明者
　　集説【林氏之竒曰武王之克商既获仁人又加之梦卜之协其天人之应不期而同所以遂克商而有天下今十夫予翼则是天助我民矣况又卜之吉哉天人之应亦如武王之世则我之征武庚不独成寕考之功亦所以述寕考之事也○吕氏祖谦曰天之明示威畏乃欲辅弼我之基业如孟子言天将降大任必先苦其心志畏之者乃弼之也大抵国家多成于忧患天虽降威不敢自沮此周公之自强亦所以畏天命也】
　　王曰尔惟旧人尔丕克逺省尔知寕王若勤哉天閟毖我成功所予不敢不极卒寕王图事肆予大化诱我友邦君天棐忱辞其考我民予曷其不于前寕人图功攸终天亦惟用勤毖我民若有疾予曷敢不于前寕人攸受休毕
　　集传当时邦君御事有武王之旧臣者亦惮征役上文考翼不可征是也故周公专呼旧臣而告之曰尔惟武王之旧人尔大能逺省前日之事尔岂不知武王若此之勤劳哉閟者否闭而不通毖者艰难而不易言天之所以否闭艰难国家多难者乃我成功之所在我不敢不极卒武王所图之事也化者化其固滞诱者诱其顺从棐辅也寕人武王之大臣当时谓武王为寕王因谓武王之大臣为寕人也民献十夫以为可伐是天辅以诚信之辞考之民而可见矣我曷其不于前寕人而图功所终乎勤毖我民若有疾者四国勤毖我民如人有疾必速攻治之我曷其不于前寕人所受休美而毕之乎案此三节谓不可不卒终毕寕王寕人事功休美之意言寕人则旧人之不欲征者亦可愧矣
　　集説【林氏之竒曰武庚之叛是天之闭塞以使我毖慎盖欲其操心危而虑患深养其徳慧术智于疢疾之中此正我戡定祸乱以成功之所也我其敢不极尽而使无遗力以终寕王所图之事乎○卒寕王图事于前寕人图功攸终者盖欲绍隆基业以继前人之成绩也于前寕人攸受休毕者盖欲永膺歴数以继武王之美命也唐孔氏曰三者文辞畧同义不甚异大意推言当终文王之业湏征逆乱之贼丁寕以劝民耳此説是也但不当以寕王为文王耳○王氏樵曰既言寕王又言寕人者盖谓寕人之功我尚思终之寕人之休我尚思毕之况尔旧人乎曰事曰功曰休盖互言之大抵寕王寕人以除乱安民为事而成功于时受休于天者今适不幸有武庚之乱不能讨定则前事有不卒前功有不终前休有不毕矣不讫事之咎我固不敢辞尔旧人与寕人昔日同功一体者亦何以自觧乎】
　　附録【朱子曰诸家棐字并作辅字训更晓不得后读汉书顔师古注云棐匪通用如书中棐字正合作匪字义○许氏月卿曰朱子谓棐匪通天非诚有言辞考之民可见天意欲征武庚非谆谆然命之民心所欲即天意也○陈氏栎曰以寕王寕人为文王固非以前寕人为武王旧臣亦未稳玩文意寕王寕人前寕人皆合指为武王】
　　王曰若昔朕其逝朕言艰日思若考作室既底法厥子乃弗肯堂矧肯构厥父菑厥子乃弗肯播矧肯获厥考翼其肯曰予有后弗弃基肆予曷敢不越卬敉寕王大命
　　集传昔前日也犹孟子昔者之昔若昔我之欲往我亦谓其事之难而日思之矣非轻举也以作室喻之父既底定广狭髙下其子不肯为之堂基况肯为之造屋乎以耕田喻之父既反土而菑矣【孔氏颖逹曰菑谓杀草故治田一嵗曰菑言其始杀草也】其子乃不肯为之播种【孔氏颖逹曰播谓布种后稷播殖百谷是也】况肯俟其成而刈获之乎考翼父敬事者也为其子者如此则考翼其肯曰我有后嗣弗弃我之基业乎盖武王定天下立经陈纪如作室之厎法如治田之既菑今三监叛乱不能讨平以终武王之业则是不肯堂不肯播况望其肯构肯获而延绵国祚于无穷乎武王在天之灵亦必不肯自谓其有后嗣而不弃坠其基业矣故我何敢不及我身之存以抚存武王之大命乎案此三节申喻不可不终武功之意
　　集説【孔氏安国曰以作室喻治政也父已致法子乃不肯为堂基况肯构立屋乎不为其易则难者可知又以农喻其父已菑耕其田子乃不肯播种况肯收获之乎其父敬事创业而子不能继成其功其肯言我有后不弃我基业乎今不征是弃之○时氏澜曰周公深体武王之心勤劳如此成王或不能平三监之乱武王之心谓何今日之事必任其责可也】
　　若兄考乃有友伐厥子民养其劝弗救
　　集传民养未详苏氏曰养厮养也谓人之臣仆大意言若父兄有友攻伐其子为之臣仆者其可劝其攻伐而不救乎父兄以喻武王友以喻四国子以喻百姓民养以喻邦君御事今王之四国毒害百姓而邦君臣仆乃惮于征役是长其患而不救其可哉此言民被四国之害不可不救援之意
　　集説【胡氏士行曰前堂构之喻以自责此民养之喻以责邦君御事○王氏樵曰意邦君御事以王宫邦君室为言者颇以管蔡为难耳而成王言譬之冇友来伐其子则为所畜养者亦惟急救之为是而不可犹豫坐视相劝以弗救也】
　　王曰呜呼肆哉尔庶邦君越尔御事爽邦由哲亦惟十人迪知上帝命越天棐忱尔时罔敢易法矧今天降戾于周邦惟大艰人诞邻胥伐于厥室尔亦不知天命不易
　　集传肆放也欲其舒放而不畏缩也爽明也爽厥师之爽桀昏徳汤伐之故言爽师受昏徳武王伐之故言爽邦言昔武王之明大命于邦皆由明智之士亦惟乱臣十人蹈知天命及天辅武王之诚以克商受尔于是时不敢违越武王法制惮于征役矧今武王死天降祸于周首大难之四国大近相攻于其室事危势廹如此尔乃以为不可征尔亦不知天命之不可违越矣此以今昔互言责邦君御事之不知天命案先儒皆以十人为十夫然十夫民之贤者尔恐未可以为迪知帝命未可以为越天棐忱所谓迪知者蹈行真知之词也越天棐忱天命已归之词也非乱臣昭武王以受天命者不足以当之况君奭之书周公歴举虢叔闳夭之徒亦曰迪知天威于受殷命亦曰若天棐忱详周公前后所言则十人之为乱臣又何疑哉
　　集説【孔氏安国曰叹今伐四国必克之故以告诸侯及臣下御治事者○王氏樵曰迪知上帝命者心与天通自然合理者也知天命不易者未能真知而不敢不信者也在武王时商罪贯盈不可不讨天命如此眷佑有周梦卜协吉天之棐忱又如此在今日武庚作乱不可不讨天命亦如此民献予翼朕卜并吉天之棐忱亦又如此是今昔之事理一也然在昔有十人之辅而尔旧人亦不敢易武王之法今考翼不可征则不惟易我之法而言害不违卜则亦不知天命之不可易矣以昔时奉法之心为今日顺天之义则与迪知者虽有间而与爽邦者实同功矣】
　　附録【孔氏安国曰十人蹈知天命谓人献十夫来佐周○孔氏頴逹曰蹈天者识天命而履行之十人谓上文民献十夫此是贤人贤人既来是必克之效也○林氏之竒曰武庚之乱神人之所共怒而邦君御事乃以为不可此十人惠然而来皆以为可征则夫十人者盖哲人也十人之所以为哲人者以其能迪知上帝之命故也○陈氏栎曰自爽邦至棐忱本无武王时之意十夫十人前后相应案十人迪知上帝命与民献有十夫予翼蔡传前后诠解不同然诸儒皆从孔传以十人即是十夫盖此节经文未尝明指武王时事周公在十乱之中亦未必自言及此似旧説可并存以叅观也】
　　予永念曰天惟丧殷若穑夫予曷敢不终朕畞天亦惟休于前寕人
　　集传天之丧殷若农夫之去草必絶其根本我何敢不终我之田亩乎我之所以终畞者是天亦惟欲休美于前寕人也
