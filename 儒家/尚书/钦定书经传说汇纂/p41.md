<!-- { "loadSidebar": true } -->
　　集传九江即今之洞庭也水经言九江在长沙下隽西北【水经曰江水又东至长沙下隽县西北澧水沅水资水合东流注之湘水从南来注之】楚地记曰巴陵潇湘之渊在九江之闲今岳州巴陵县【皇舆表巴陵县属岳州府】即楚之巴陵汉之下隽也洞庭正在其西北则洞庭之为九江审矣今沅水渐水元水辰水叙水酉水澧水资水湘水皆合于洞庭意以是名九江也孔甚殷正也九江水道甚得其正也○案汉志九江在庐江郡之寻阳县寻阳记九江之名一曰乌江二曰蜯江三曰乌白江四曰嘉靡江五曰畎江六曰源江七曰廪江八曰提江九曰箘江今详汉九江郡之寻阳乃禹贡扬州之境而唐孔氏又以为九江之名起于近代未足为据【程氏大昌曰隋以九江名寻阳第知因旧地旧名以名新郡而差池贸易不胜紊矣】且九江派别取之邪亦必首尾短长大略均布然后可目之为九然其一水之闲当有一洲九江之闲沙水相闲乃为十有七道而今寻阳之地将无所容况沙洲出没其势不常果可以为地理之定名乎设使派别为九则当曰九江既道不应曰孔殷于导江当曰播九江不应曰过九江反复参考则九江非寻阳眀甚本朝胡氏以洞庭为九江者得之曾氏亦谓导江曰过九江至于东陵东陵今之巴陵今巴陵之上即洞庭也因九水所合遂名九江故下文导水曰过九江经之例大水合小水谓之过则洞庭之为九江益以明矣【地理今释九江即洞庭湖在今湖广岳州府巴陵县西南北接华容安乡二县西南接常徳府龙阳县东南接长沙府湘隂县界为湖南众水之汇案汉书地理志庐江郡寻阳县禹贡九江在南皆东合为大江蔡传云九江寻阳乃禹贡扬州之域不得以荆州之水当之且导江经文过九江至于东陵东陵即今巴陵岳州府治九江在巴陵之上其非寻阳可知上海经于洞庭之山云澧沅潇湘在九江之间水经云九江在长沙下隽县今武昌府通城崇阳二县地西北至宋曾彦和以沅沅水出今贵州黎平府生苖界俗名清水江东北入湖广境合辰酉等水注洞庭湖渐出今湖广常徳府武陵县东入沅无亦作潕出今湖广辰州府沅陵县入沅辰出今贵州铜仁府东北至湖广辰州府入沅叙一名渠江出今湖广靖州西北入沅酉出今沅陵县东入沅湘出今广西桂林府兴安县东北入洞庭湖资出今湖广寳庆府武冈州东北入湘澧详后导江水皆合洞庭中东入于江是为九江蔡氏遵之朱子考定九江去无澧二水而易以潇一名营水出今湖广永州府寜逺县北注湘水蒸出今寳庆府邵阳县界东注于湘大抵通儒皆主洞庭之説也】
　　集説【金氏履祥曰讣禹时九江入江会合未甚广故未有洞庭之名其后渐序日广方八百里而洞庭山遂在其中故因山得名今所谓荆湖南北路自是而分○陈氏栎曰江汉朝宗于海即继曰九江孔殷导江不曰播九江而曰过九江则大江自大江九江自九水可见证以导江东至于澧过九江至于东陵则九江当在澧水之下巴陵之上而不在寻阳与今之江州尤明矣】
　　沱潜既道
　　集传尔雅曰水自江出为沱自汉出为潜凡水之出于江汉者皆有此名此则荆州江汉之出者也【孔氏頴达曰荆梁二州各有沱潜但地势西高东下虽于梁州合流还从荆州分出耳】今案南郡枝江县【皇舆表南郡枝江县今荆州府枝江县】有沱水【王氏炎曰土人谓枝江县百里洲夹江沱二水之闲其与江分处谓之上沱与江合处谓之下沱】然其流入江而非出于江也华容县【皇舆表华容县今监利县属荆州府】有夏水首出于江尾入于沔亦谓之沱若潜水则未有见也【王氏炎曰隋志南郡松滋县有涔即古潜字故史记云沱涔既道今松滋分为潜江县矣地理今释案荆州之沱有二説汉书地理志云南郡枝江县今属湖广荆州府江沱出西东入江顔师古曰沱即江别出者也水经江水东迳上明城北注云其地夷敞北据大江江沱枝分东入大江县治洲上故以枝江为称是古枝江县有沱水也今不可考又孔頴达正义引郑注云华容汉华容县今荆州府监利石首二县地非今之岳州府华容县也有夏水首出江尾入沔此所谓沱也夏水自今荆州府江陵县东南首受江水曰中夏口经监利县沔阳州界入汉水以其冬竭夏流故名夏水其在梁州者则今四川成都府郫县沱江是江在县北六里一名郫江至泸州入大江其上流为成都府灌县蔡传所谓永康军导江县也○潜水一在今安陆府潜江县东由芦洑脑分流绕城东南一支通顺河入沔阳州境今淤一支南流至拖船埠入汉水此荆州之潜也禹贡锥指曰韵曾潜水伏流也荆州之潜虽不如龙门石穴之竒亦必汉水伏流从平地涌出故谓之潜今汉水之分流者名芦洑宜取伏流之意以为古潜水庶几得之盖禹时本自伏流涌出复入于汉及乎后世通渠汉川云梦之际则开通上源以资舟楫之利禹迹遂不可知耳一在今四川保寜府广元县亦名龙门水自朝夭驿北穿穴而出入嘉陵江此梁州之潜也郭璞尔雅音义云有水从汉中沔阳县南流至梓潼汉寿入大穴中通峒山下西南潜出一名沔水旧俗云即禹贡潜也又四川顺庆府渠县东有潜水渠县蔡传所谓渠州流江县也】
　　集説【程氏大昌曰江有汜之诗始曰汜中曰渚终曰沱三者展转变称皆取声协亦可以见其不主一地不专一名也然则凡水之出江汉皆可名以沱潜沱潜云者乃从江汉下流得名尔今两州皆言沱潜既道盖作经者甚喜江汉之厎平故以沱潜循道记之其意若曰不独其上流治其下流亦治云尔】
　　云土梦作乂
　　集传云梦泽名周官职方荆州其泽薮曰云梦方八九百里跨江南北华容枝江江夏安陆【皇舆表江夏今武昌府江夏县安陆今徳安府安陆县】皆其地也【朱子曰江陵之下岳州之上是云梦又曰江陵之下连岳州是云梦○金氏履祥曰司马相如谓云梦方八九百里其所连亘固广矣楚之薮泽不一后人既以云梦无称故所在薮泽皆为云梦耳地理今释汉书地理志云南郡华容县见前沱水注云梦泽在南荆州薮编县今安陆府荆门州有云梦宫又江夏郡西陵县今黄州府蕲州及黄冈麻城二县有云梦宫水经注云云杜县今安陆府京山县东北有云梦城又夏水东迳监利县今属荆州府南县土卑下泽多陂陁西南自州陵今安陆府沔阳州东界迳于云杜沌阳今汉阳府汉阳县为云梦之薮杜预云枝江县今属荆州府安陆县今属徳安府有云梦盖跨川亘隰兼包势广矣元和志云云梦泽在安陆县南五十里又云云梦泽在云梦县今属徳安府西七里然则东抵蕲州西抵枝江京山以南青草以北皆为古之云梦正义所谓云梦一泽而每处有名者也】左传楚子济江入于云中又楚子以郑伯田于江南之梦【孔氏颖达曰此泽亦得单称云单称梦经之土字在二字之闲盖史文兼上下也】合而言之则为一别而言之则二泽也云土者云之地土见而已梦作乂者梦之地已可耕治也盖云梦之泽地势有高卑故水落有先后人工有蚤晚也
　　集説【罗氏泌曰云梦楚之二泽也江南为梦江北为云后世以为一泽云在前为水所没至是始得为土梦在前虽土而未可作至是始可作而乂之盖梦地差高而云下○茅氏瑞徴曰此由江汉二水治相因而致荆之功以江汉朝宗为主九江经流沱潜其别流也云土梦作乂而荆州水土无不平治夷】
　　厥土惟涂泥厥田惟下中厥赋上下
　　集传荆州之土与扬州同故田比扬只加一等而赋为第三等者地阔而人工修也
　　厥贡羽毛齿革惟金三品杶榦栝柏砺砥砮丹惟箘簵楛三邦厎贡厥名包匦菁茅厥篚纁玑组九江纳锡大
　　集传荆之贡与扬州大抵多同然荆先言羽毛者汉孔氏所谓善者为先也案职方氏扬州其利金锡荆州其利丹银齿革则荆扬所产不无优劣矣杶栝栢三木名也【曾氏旼曰扬言惟木多不胜名也荆木名之贡止此也】杶木似樗而可为弓榦栝木栢叶松身砺砥皆磨石砥以细密为名砺以麤粝为称砮者中矢镞之用肃愼氏贡石砮者是也丹丹砂也箘簵竹名楛木名皆可以为矢董安于之治晋阳也公宫之垣皆以荻蒿苫楚廪之其髙丈余赵襄子而试之其坚则箘簵不能过也则箘簵盖竹之坚者其材中矢之笴楛肃愼氏贡楛矢者是也三邦未详其地厎致也致贡箘簵楛之有名者也【孔氏安国曰三物皆出云梦之泽近泽三国常致贡之其名天下称善○张氏九成曰厥名犹言尤羙也】匦匣也菁茅有刺而三脊所以供祭祀缩酒之用既包而又匣之所以示敬也齐桓公责楚贡包茅不入王祭不供无以缩酒【孔氏頴达曰郊特牲云缩酌用茅明酌也郑注云以茅缩酒也周礼甸师云祭祀供萧茅郑兴云萧字或为莤莤读为缩束茅立之祭前酒沃其上酒渗下若神饮之】又管子云江淮之闲一茅而三脊名曰菁茅菁茅一物也孔氏谓菁以为葅者非是今辰州麻阳县苞茅山出苞茅有刺而三脊纁周礼染人夏纁纁绛色币也【孔氏頴达曰尔雅释器云三染谓之纁李廵云三染其色已成为绛纁绛一名也考工记云三入为纁五入为緅七入为缁郑云纁者三入而成色在緅缁之闲其六入者是染纁之法也】玑珠不圆者组绶类【孔氏頴达曰玉藻説佩玉所悬者皆云组绶是柏类之物也○呉氏澄曰玑组以玑穿结为组也】大龟尺有二寸【史记龟防传曰龟千嵗满尺二寸】所谓国之守龟非可常得故不为常贡若偶得之则使之纳锡于上谓之纳锡者下与上之辞重其事也
　　集説【申氏时行曰厥贡至玑组常贡也纳锡句不常贡也惟箘簵楛一句以戎备言因地而取其良也包匦菁茅以祀事言因物而致其敬也纳锡一以见其非常一以见重其事也】
　　浮于江沱潜汉逾于洛至于南河
　　集传江沱潜汉其水道之出入不可详而大势则自江沱而入潜汉也逾越也汉与洛不通故舍舟而陆以达于洛自洛而至于南河也【王氏炎曰凡曰逾皆水道不通遵陆而后能达也逾于沔同义】程氏曰不径浮江汉兼用沱潜者随其贡物所出之便或由经流或循枝派期于便事而已集説【孔氏安国曰河在冀州南东流故越洛而至南河○张氏九成曰顺流而下曰浮自荆州顺江流以入沱自沱顺流以入潜自潜顺流以入汉至汉则舍舟陆行以入洛○郑氏晓曰荆州至冀州中闲还隔豫州贡道近于汉者则径浮于汉不必沿江而入汉也近于潜者则径浮于潜而入汉不必自江而入汉也沱自华容县出于江入于沔沔即汉也由江入沱由沱入汉一路也潜自汉出至潜江县入于江由江入潜由潜入汉一路也】
　　荆河惟豫州
　　集传豫州之域西南至南条荆山北距大河【地理今释豫州今河南之河南开封归徳南阳汝寜五府汝州直隶之大名府东明长垣二县山东之兖州府定陶城武曹单四县江南之鳯阳府颍亳二州颍上太和蒙城三县湖广之襄阳府襄阳光化宜城枣阳谷城五县均州郧阳府郧保康二县及郧西县东境徳安府随州北境也】
　　集説【朱子语类问周公定豫州为天地之中东西南北各五千里今北邉无极而南方交趾际海道里长短敻殊何以云各五千里曰此但以中国地段四方相去言之未说极邉与际海处周公以土圭测天地之中则豫州为中而南北东西际天各远许多至于北逺而南近则地形有偏耳所谓地不满东南也○熊氏禾曰豫州古人于此定都不但形势之所在亦朝会贡赋之便○茅氏瑞征曰河患兖为甚豫次之故二州疆域竝系以河】
　　伊洛瀍防既入于河
