<!-- { "loadSidebar": true } -->
　　集说【黄氏度曰民不趋令适新邑之居人皆重迁若曰可与乐成难与虑始勿恤可也然古人终不肻违众而独举以智力求济必使尽知其为不可不迁而聴命焉】
　　曰我王来既爰宅于兹重我民无尽刘不能胥匡以生卜稽曰其如台
　　集传曰盘庚之言也刘杀也盘庚言我先王祖乙来都于耿固重我民之生非欲尽致之死也民适不幸荡析离居不能相救以生稽之于卜亦曰此地无若我何言耿不可居决当迁也
　　集说【林氏之竒曰古者将迁国必以卜定之如緜诗曰爰始爰谋爰契我龟曰止曰时筑室于兹卫文楚邱之迁亦云降观于桑卜云其吉是也○申氏时行曰不能胥匡以生是人事固当迁而稽之于卜是天命又必当迁也】
　　先王有服恪谨天命兹犹不常宁不常厥邑于今五邦今不承于古罔知天之断命矧曰其克从先王之烈集传服事也先王有事恪谨天命不敢违越先王犹不敢常安不常其邑于今五迁厥邦矣今不承先王而迁且不知上天之断絶我命况谓其能从先王之大烈乎详此言则先王迁徙亦必有稽卜之事仲丁河亶甲篇逸不可考矣五邦汉孔氏谓汤迁亳仲丁迁嚣河亶甲居相祖乙居耿并盘庚迁殷为五邦然以下文今不承于古文势考之则盘庚之前当自有五迁史记言祖乙迁邢或祖乙两迁也【地理今释五邦亳嚣相耿殷也亳见汤诰嚣史记作隞并音敖字水经注云敖山上有城即殷仲丁之所迁秦置仓于其中亦曰敖仓城敖山在今河南开封府荥泽县西北相亦名故殷城括地志云故殷城在相州内黄县今属直隷大名府东南十三里即河亶甲所筑都之是也耿城在今山西平阳府吉州南隋置耿州于此以祖乙迁耿为名史记索隐云祖乙迁于邢邢音耿近代本亦作耿今河东皮氏县有耿乡蔡传以祖乙两迁分耿邢为二非也殷即西亳亦详见汤诰】
　　集说【薛氏肇明曰不迁故罔知天之断命则迁乃天欲永我命也不迁故不克从先王之烈则迁乃欲绍复先王之业也】
　　若颠木之有由蘖天其永我命于兹新邑绍复先王之大业厎绥四方
　　集传颠仆也由古文作甹木生条也【魏氏了翁曰左传注木再萌芽谓之由故云楚其复由又昭八年今在析木之津犹将复由韵书蘖本作今作枿槁木之余也马氏云颠木而肄生曰枿】颠木譬耿由蘖譬殷也言今自耿迁殷若已仆之木而复生也天其将永我国家之命于殷以继复先王之大业而致安四方乎
　　集说【陈氏大猷曰承天命复祖业绥四方三者盘庚图迁之本意故史总述于篇首】
　　盘庚斆于民由乃在位以常旧服正法度曰无或敢伏小人之攸箴王命众悉至于庭
　　集传斆教服事箴规也耿地泻卤垫隘而有沃饶之利故小民苦于荡析离居而巨室则总于货寳惟不利于小民而利于巨室故巨室不悦而胥动浮言小民于利害亦相与咨怨间有能审利害之实而欲迁者则又往往为在位者之所排击阻难不能自达于上盘庚知其然故其教民必自在位始而其所以教在位者亦非作为一切之法以整齐之惟举先王旧常迁都之事以正其法度而已然所以正法度者亦非有他焉惟曰使在位之臣无或敢伏小人之所箴规焉耳盖小民患泻卤垫隘有欲迁而以言箴规其上者汝毋得遏絶而使不得自达也众者臣民咸在也史氏将述下文盘庚之训语故先发此
　　集说【陈氏大猷曰法度如朝市室庐之营建道路顿宿之部分去旧即新之区画之类遵故事则人情不骇达微辞则人情不壅此迁都之大纲史特先举之○金氏履祥曰民之不欲迁者皆在位者訹之其欲迁者又在位者蔽之教民必由乃在位正其源也曰无或敢伏小人之攸箴防其蔽也常旧之服盖先王迁都故事正其法度者今日迁都规模也】
　　王若曰格汝众予告汝训汝猷黜乃心无傲从康集传若曰者非尽当时之言大意若此也汝猷黜乃心者谋去汝之私心也无与毋同毋得傲上之命从己之安盖傲上则不肻迁从康则不能迁【王氏安石曰无傲戒之以无违王命无从康戒之以无即安其故处】二者所当黜之私心也此虽盘庚对众之辞实为羣臣而发以斆民由在位故也集说【陈氏经曰违王命而不肻从懐苟安而不为后日虑当时羣臣所以不迁其病根在此二者故直指其病而戒之】
　　古我先王亦惟图任旧人共政王播告之修不匿厥指王用丕钦罔有逸言民用丕变今汝聒聒起信险肤予弗知乃所讼
　　集逸过也盘庚言先王亦惟谋任旧人共政王播告之修则奉承于内而能不隐匿其指意故王用大敬之宣化于外又无过言以惑众聴故民用大变今尔在内则伏小人之攸箴在外则不和吉言于百姓譊譊多言凡起信于民者皆险陂肤浅之说【王氏安石曰不夷之谓险不衷之谓肤○王氏樵曰言不出于中正为险无深谋逺虑为肤】我不晓汝所言果何谓也详此所谓旧人者世臣旧家之人非谓老成人也盖沮迁都者皆世臣旧家之人下文人惟求旧一章可见
　　集说【孔氏頴达曰此篇所言先王皆谓成汤以来诸贤王也下言神后高后者指谓汤耳此既言先王下句王播告之王用丕钦蒙上之先不言先省文也○陈氏栎曰民用丕变以前谓先王时世家旧人能使上敬下化如此下文责今世家不能然也○俞氏鲲曰大家势重望尊民之耳目所属导以罔逸之言固能使之丕变导以险肤之言亦能使之起信○姚氏舜牧曰凡一遇播告即将朝廷徳意传宣于下使四海晓然见君上之心这是不匿厥指如中间民未遍晓又委曲告以利害之故并不出一浮言惑众聴这是罔有逸言】
　　非予自荒兹徳惟汝含徳不惕予一人予若观火予亦拙谋作乃逸
　　集传荒废也逸过失也盘庚言非我轻易迁徙自荒废此徳惟汝不宣布徳意【孔氏頴达曰汝含蔵此意谓我不知】不畏惧于我我视汝情明若观火我亦拙谋不能制命而成汝过失也
　　集说【胡氏士行曰言予非欲弃徳而用刑者也而汝含吾徳而不我畏是吾拙谋致汝之逸也训责之辞云尔○陈氏栎曰含徳掩晦遮蔽意与不匿厥指正相反不惕一人即傲上也成乃安逸即从康也】
　　若网在纲有条而不紊若农服田力穑乃亦有秋集紊乱也纲举则目张喻下从上小从大申前无傲之戒勤于田亩则有秋成之望喻今虽迁徙劳苦而有永建乃家之利申前从康之戒
　　集说【申氏时行曰上二句是喻以从迁之义所以责其聴命而无傲上也下二句是喻以从迁之利所以诱其趋事而无从康也盖君者臣之纲君令臣共而纲纪秩然其有叙犹在纲而有条不紊也劳者逸之本先难后获而乃家自为之永建犹农之服田力穑而有秋也○钟氏天才曰当时羣臣不肻从迁者不过任一己之私而不知事君之大义故以义责之贪一时之安而不知后日之逺利故以利动之】
　　汝克黜乃心施实徳于民至于婚友丕乃敢大言汝有积徳
　　集苏氏曰商之世家大族造言以害迁者欲以苟悦小民为徳也故告之曰是何徳之有汝曷不去汝私心施实徳于民与汝婚姻僚友乎劳而有功此实徳也汝能劳而有功则汝乃敢大言曰我有积徳曰积徳云者亦指世家大族而言申前汝猷黜乃心之戒
　　集说【林氏之竒曰彼其所以媒利自营者徒以为婚姻僚友之计而不能为民深谋逺虑苟能黜其私心施实徳于民则民受其赐而汝之婚友亦皆受其赐矣○黜私心以施实徳欲其以徳爱人不出于姑息也○夏氏僎曰先王时汝祖父率民以迁今汝又率民迁是世有积徳及人也○陈氏大猷曰不迁则徇人情而患在后虽若爱民实害民也迁则若拂人情而利在后虽若劳民实福民也在位以使民不迁为有徳于民故戒之如此此章总告以利下二章分告以害】
　　乃不畏戎毒于逺迩惰农自安不昬作劳不服田亩越其罔有黍稷
　　集传戎大昬强也汝不畏沈溺大害于逺近而惮劳不迁如怠惰之农不强力为劳苦之事不事田亩安有黍稷之可望乎此章再以农喻申言从康之害集说【孔氏頴达曰惰农对上服田力穑而反言之○林氏之竒曰此篇文势大抵反覆辩论相倾成文既曰若农服田力穑乃亦有秋又曰惰农自安不昬作劳不服田亩越其罔有黍稷既曰予若观火又曰若火之燎于原文虽涣散而意实相贯以是知盘庚之言虽佶屈聱牙不可遽晓然反覆求之于人情则近也】
　　汝不和吉言于百姓惟汝自生毒乃败祸奸宄以自灾于厥身乃既先恶于民乃奉其恫汝悔身何及相时憸民犹胥顾于箴言其发有逸口矧予制乃短长之命汝曷弗告朕而胥动以浮言恐沈于众若火之燎于原不可向迩其犹可扑灭则惟尔众自作弗靖非予有咎集传吉好也先恶谓恶之先也【林氏之竒曰不导民以迁而先不乐迁是谓先恶】奉承恫痛【陈氏大猷曰不急去之乃奉而养之犹安其危利其菑之意】相视也憸民小民也逸口过言也逸口尚可畏况我制尔生杀之命可不畏乎恐谓恐动之以祸患沈谓沈陷之于罪恶不可向迩其犹可扑灭者言其势焰虽盛而殄灭之不难也【潘氏士遴曰视尔有观火之明故制尔有灭火之势】靖安咎过也则惟尔众自为不安非我有过也此章反覆辩论申言傲上之害
　　集说【林氏之竒曰诗辞之辑矣辞之怿矣辞辑则所谓和言也辞怿则所谓吉言也○臣有嘉谋嘉猷则入告尔后于内尔乃顺之于外盘庚之羣臣反是故责之谓汝苟心知迁都之未为利又何不入告于我而乃相摇动浮言○张氏九成曰毒曰自生祸败奸宄曰自灾言非自外来皆汝自取之罪也○时氏澜曰观奉其恫悔何及之言见盘庚恩意之周既厯数其恋土懐安之情至此乃开其自悔之路】
　　迟任有言曰人惟求旧器非求旧惟新
　　集传迟任古之贤人【林氏之竒曰迟任郑氏曰古之贤史案论语周任有言曰马总以谓周之良史盖古之史必贤而有文者为之故多立言以为法于世以迟任为贤史料必有据而云耳】苏氏曰人旧则习器旧则敝当常使旧人用新器也今案盘庚所引其意在人惟求旧一句而所谓求旧者非谓老人但谓求人于世臣旧家云耳详下文意可见若以旧人为老人又何侮老成人之有
　　集说【张氏九成曰器惟新者但以证人求旧尔故下文继以乃祖父非以器喻新邑也○王氏樵曰引此结前图任及起下不敢动用非罚非徳之意○申氏时行曰曰器非求旧者只是言用器之道不可施之于用人以见旧人之当任耳】
　　古我先王暨乃祖乃父胥及逸勤予敢动用非罚世选尔劳予不掩尔善兹予大享于先王尔祖其从与享之作福作灾予亦不敢动用非徳
　　集传胥相也敢不敢也非罚非所当罚也世非一世也劳劳于王家也掩蔽也言先王及乃祖乃父相与同其劳逸我岂敢动用非罚以加汝乎世简尔劳不蔽尔善兹我大享于先王尔祖亦以功而配食于庙先王与尔祖父临之在上质之在旁作福作灾皆简在先王与尔祖父之心我亦岂敢动用非徳以加汝乎
　　集说【孔氏安国曰配食于庙大享烝尝也○孔氏颖逹曰大享于先王谓天子祭宗庙也古者天子录功臣配食于庙故臣之先祖得与享之也此殷时已然知烝尝有功臣与祭者案周礼司勳云凡有功者铭书于王之太常祭于大烝司勳诏之是也尝是烝之类○陈氏经曰此见盘庚赏罚并用既不敢用非理之罚又不敢用非徳之赏盘庚之心惟有大公至正而已○陈氏栎曰此以羣臣世有勳劳当与国同休戚者感动之乃申言前图任旧人之意】
