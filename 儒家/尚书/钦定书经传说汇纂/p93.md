<!-- { "loadSidebar": true } -->
　　集説【林氏之竒曰康叔之治民固不可不取法于文考然文考必取法于殷先哲王及商耇成人故既祗遹文王则当敷求殷先哲王逺惟商耇成人也殷先哲王商耇成人必取法于古先哲王故既敷求殷先哲王逺惟商耇成人则当别求古先哲王也古先哲王必取法于天故别求古先哲王则当于天也至于于天则无以复加矣道之大原出于天故也召诰曰无遗寿耇曰其稽我古人之徳曰其有能稽谋自天亦此意能于天则能顺性命之理以成其徳而可以裕乃身矣○胡氏士行曰凡羣圣心传之妙制作之法悉闻悉见则学问精深众理该贯道之大原其出于天者裕然在乃身而后王命可以不废矣○王氏樵曰于天之説蔡氏实夲程子易传之意易曰天在山中大畜君子以多识前言往行以畜其徳程子曰天为至大而在山之中所畜至大之象君子观象以大其蕴蓄人之蕴蓄由学问而大在多闻前古圣贤之言与行考迹以观其用察言以求其心识而得之以蓄成其徳乃大畜之义也愚谓大畜即所谓于天也天者理之所从出而吾心之体无不该考迹而知古人之致用察言而得古人之用心积之之多至于一旦豁然贯通焉斯可以言于天矣】
　　王曰呜呼小子封恫瘝乃身敬哉天畏棐忱民情大可见小人难保往尽乃心无康好逸豫乃其乂民我闻曰怨不在大亦不在小惠不惠懋不懋
　　集传恫痛瘝病也视民之不安如疾痛之在乃身不可不敬之也天命不常虽甚可畏然诚则辅之民情好恶虽大可见而小民至为难保汝往之国所以治之者非他惟尽汝心无自安而好逸豫乃其所以治民也古人言怨不在大亦不在小惟在顺不顺勉不勉耳顺者顺于理勉者勉于行即上文所谓往尽乃心无康好逸豫者也
　　集説【孔氏安国曰治民务除恶政当如痛病在汝身欲去之○夏氏僎曰民之休戚汝之休戚也故曰恫瘝乃身敬哉以下即当敬之事○朱子曰恫瘝常如疾痛之在身则无不觉矣○时氏澜曰今命尔为诸侯非欲富贵尔身乃委疾痛于尔身耳天心难奉民心难安尔自此以往当尽其诚心不可安康而好逸豫此心不分于逸豫则必専于乂民如鳏寡孤独人所易虐能抚摩之是惠所不惠也纤悉微小人所易忽能力行之是懋所不懋也所以然者正以为弭怨之道也】
　　已汝惟小子乃服惟王应保殷民亦惟助王宅天命作新民
　　集传服事应和也汝之事惟在广上徳意和保殷民使之不失其所以助王安定天命而作新斯民也此言明徳之终也大学言明徳亦举新民终之
　　集説【朱子曰鼔之舞之之谓作鼔之舞之如击鼓然自然使人跳舞踊跃然民之所以感动者由其夲有此理但上之人既自有以明其明徳时时提撕警发则下之观瞻感化各自有以兴起其同然之善心而不能已耳○陈氏大猷曰殷民乃天命所视以去留人心所视以观化保殷民所以助王宅天命而作新民也○陈氏栎曰此欲康叔法文王之明徳而极于新民也大学传引康诰曰克明徳即截上文克明徳愼罚一句上三字引作新民即此章此一句也大学三纲领之二其源实出于康诰二帝夏商以来言明徳者有矣未有言新民者言克明徳作新民体用相对首见于康诰而大学祖述之○王氏樵曰惟以徳化民而不恃刑罚以为治此上之徳意也当广此徳意以和保殷民于以助我安定天命而作新斯民盖我承文考诞受之命则有安定之责我受文考时叙之民则有作新之责皆于殷民既化卜之夫以事之在汝者而有助于我以责之在我者而有赖于汝此寄托之重而期望之深也】
　　王曰呜呼封敬明乃罚人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀
　　集传此下谨罚也式用适偶也人有小罪非过误乃其固为乱常之事用意如此其罪虽小乃不可不杀即舜典所谓刑故无小也人有大罪非是故犯乃其过误出于不幸偶尔如此既自称道尽输其情不敢隐匿罪虽大时乃不可杀即舜典所谓宥过无大也诸葛孔明治蜀服罪输情者虽重必释其既道极厥辜时乃不可杀之意欤
　　集説【苏氏轼曰此设为死罪之大小以明其情之有轻重非谓小罪为可杀也如甲乙皆有死罪而甲之罪小于乙非谓其罪不至死也今世之法谋杀已伤虽未杀皆死虽未伤而寘人于必死之地亦死过失杀虽已杀皆赎与此意略相似○林氏之竒曰用刑之道惟敬故明王制曰一成而不可变故君子尽心焉惟尽心而不苟则既致其敬矣既致其敬则其意论轻重之序谨测深浅之量岂有不明者哉○金氏履祥曰过自己生为眚罪自外至为灾○陈氏栎曰小罪怙终刑之可也杀之无乃过乎盖败常越轨其罪虽小其情乃乱之原不杀则为害将甚大曰有者谓小罪中有加此者非谓凡有小罪而怙终者皆杀之也此又宜于作不典观之○陆氏键曰愼罚之夲敬则明明生于敬下举此二等以见例肆赦贼刑有虞先有法之经而后举此示法之权殷民情变而莫测不可以常法律止可权情之轻重耳加重于匿情而末减于输情所以儆顽矫枉也】
　　王曰呜呼封有叙时乃大明服惟民其勅懋和若有疾惟民其毕弃咎若保赤子惟民其康乂
　　集传有叙者刑罚有次序也明者明其罚服者服其民也左氏曰乃大明服己则不明而杀人以逞不亦难乎勅戒勅也民其戒勅而勉于和顺也若有疾者以去疾之心去恶也故民皆弃咎若保赤子者以保子之心保善也故民其安治
　　集説【林氏之竒曰前告之以敬明乃罚故此以为冇其叙则是汝能明之也刑既明则民服矣故天下莫不晓然知上之好恶此所以相戒勅懋勉而莫不和平也然汝之用法必常有不忍人之心而后可若有疾若保赤子皆出于中心之所诚然盖人有疾而欲去之有赤子而欲保之此岂可以伪为哉举斯心以加诸彼则无徃而不为仁矣○张氏九成曰刑罚足以制人之形而不足以服人之心必不紊刑之伦序时乃大明刑罚而足以服其心宜民勅懋而且和也○陈氏大猷曰去民之恶如去己疾则调治无所不至保其民如保己之赤子则爱防无所不至先言有疾后言赤子盖民弃咎然后可康乂也○王氏樵曰明者聴之得其情而处之当于法也明服情相得而足以服乎人也惟民其勅懋和是人无不服处若有疾以下又是于明服中分开两端而言盖民之未肯毕弃咎以上之徒法以绳之耳视民之不善如疾之在己则攻治鍼砭无非所以为徳也以此心待民民自知恶之不可为而毕舎其咎矣民之已陷于恶者既以去疾之心去之民之未陷于恶者当以保赤子之心保之赤子若无人保则虽有陷穽在前而不知岂赤子之罪哉心诚求之得其不言之欲止其未形之邪与之作主全在保者以此心治民民自慕于善而无不安治矣】
　　非汝封刑人杀人无或刑人杀人非汝封又曰劓刵人无或劓刵人
　　集传刑杀者天之所以讨有罪非汝封得以刑之杀之也汝无或以己而刑杀之刵截耳也刑杀刑之大者劓刵刑之小者兼举小大以申戒之也又曰当在无或刑人杀人之下又案刵周官五刑所无吕刑以为苖民所制
　　集説【黄氏度曰刑不得已而用之要为奉行天讨吾何容心焉故曰非汝封刑人杀人非汝封劓刵人劓刵轻又曰丁宁之辞刑轻人亦轻用之故丁宁之如此周官五刑无刵吕刑曰劓刵椓黥劓刵相属岂二罪同科而有轻重欤郑康成谓臣从君坐之刑未见所据○胡氏士行曰若疾若子以待吾民可也刑可轻刑杀劓刵之乎】
　　王曰外事汝陈时臬司师兹殷罚有伦
　　集传外事未详陈氏曰外事有司之事也臬法也为准限之义【陈氏大猷曰臬门梱也有限准之义故以训法】言汝于外事但陈列是法使有司师此殷罚之有伦者用之尔○吕氏曰外事衞国事也史记言康叔为周司宼司寇王朝之官职任内事故以衞国对言为外事今案篇中言徃敷求往尽乃心篇终曰往哉封皆令其之国之辞而未见其留王朝之意但详此篇康叔盖深于法者异时成王或举以任司寇之职而此则未必然也【金氏履祥曰康叔为司寇载在定四年左传盖在成王时若武王时苏公忿生为司寇耳】
　　集説【金氏履祥曰外事者狱之未成在有司而未达于康叔者陈氏所谓有司之事也要囚狱之已成而达于康叔者此则康叔之事也○吴氏澄曰野之狱讼各有大夫士自治其事不属国中故曰外事盖如鲁之费郈楚之申息齐之平陆灵邱也司之者得其人使之师此殷罚之有伦理者殷法乃殷民所习知故师之以治殷民言罚不言刑举其轻者言也○陈氏栎曰用殷罚正是初得天下初分封时事若是后来何以师用殷罚为哉味师殷罚有伦句愈见得此为武王之辞】
　　又曰要囚服念五六日至于旬时丕蔽要囚
　　集传要囚狱辞之要者也服念服膺而念之旬十日时三月为囚求生道也蔽断也
　　集説【林氏之竒曰殷家之罚信冇伦矣囚之要辞固丽于法矣然汝犹未必能得其情也当服而念之自五六日至于一旬又其乆者则至于一时法固然矣无可生之道矣乃可大断其辞而加以刑罚也唐太宗谓羣臣曰死者不可复生决囚虽三覆奏而顷刻之间何暇思虑自今宜二日五覆奏正得周之遗意也○陈氏大猷曰要者结罪之辞与周礼乡士异其死刑之罪而要之之要同要囚谓结定其囚之罪也蔽要囚谓断其所结定之囚犹今世引断也今世大辟囚已结罪后犹有审覆经年者○陈氏栎曰欧阳公泷冈阡表载其父崇公任狱官每为囚求生道尝曰为之求生道而不得夫然后我与死者可以俱无憾矣亦合此意○申氏时行曰曰服念见冇矜恤之仁曰丕蔽见有明断之义】
　　王曰汝陈时臬事罚蔽殷用其义刑义杀勿庸以次汝封乃汝尽逊曰时叙惟曰未有逊事
　　集传义宜也次次舍之次逊顺也申言敷陈是法与事罚断以殷之常法矣又虑其泥古而不通又谓其刑其杀必察其宜于时者而后用之既又虑其趋时而狥巳又谓刑杀不可以就汝封之意既又虑其刑杀虽已当罪而矜喜之心乘之又谓使汝刑杀尽顺于义虽曰是有次叙汝当惟谓未有顺义之事盖矜喜之心生乃怠惰之心起刑杀之所由不中也可不戒哉
　　集説【林氏之竒曰言殷罚殷唐孔氏曰衞居殷墟又周承殷后刑书相因故兼用其有理者谓当时刑书或无正条而有殷故事可兼用者若今律无条求故书之比也殷罚有伦罚蔽殷即上文所谓有叙也用其义刑义杀勿庸以次汝封即上文所谓非汝封刑人杀人也○陈氏栎曰虽尽逊而惟曰未逊心常不自是则虚明公正之体不失而审愼矜恤之念常存刑罚之不中者鲜矣即吕刑所谓虽休勿休曽子所谓如得其情则哀矜而勿喜也○刘氏应秋曰戒泥古戒狥巳是谨于方用之时戒矜喜是谨于既中之后】
　　已汝惟小子未其有若汝封之心朕心朕德惟乃知集传已者语辞之不能已也小子幼小之称言年虽少而心独善也尔心之善固朕知之朕心朕徳亦惟尔知之将言用罚之事故先发其良心焉
　　集説【陈氏栎曰能愼罚者汝之心欲汝愼罚者我之心我之心惟欲以徳行罚耳我之与汝心实相知所以深相孚契相戒饬也○申氏时行曰天地以生物为心而人得之为不忍之心天地之大徳曰生而人得之为好生之徳康叔同有是心故能以心契心而知朕心同有是徳故能以徳契徳而知朕徳有此心徳则刑罚之夲以端而用之可以无不当矣】
