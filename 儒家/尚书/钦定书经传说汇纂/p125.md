<!-- { "loadSidebar": true } -->
　　集传于东西序坐北列玉五重及陈先王所宝器物赤刀赤削也【孔氏安国曰宝刀赤刃削】大训三皇五帝之书训诰亦在焉文武之训亦曰大训璧大璧也琬琰圭名夷常也球鸣球也河图伏羲时龙马负圗出于河一六位北二七位南三八位东四九位西五十居中者易大传所谓河出图是也国名国所制舞衣【孔氏颖达曰以夏有侯知是国名也是前代之国舞衣至今犹存明其所为中法故常宝之】大贝如车渠【孔氏颖达曰伏生书传云散宜生之江淮取大贝如大车之渠是言大小如车渠也考工记谓车罔为渠其贝形曲如车罔故比之也】鼖鼓长八尺【孔氏颖达曰考工记云鼔长八尺谓之鼖鼓释乐云大鼔谓之鼖】兑和皆古之巧工垂舜时共工舞衣鼖鼔戈弓竹矢皆制作精巧中法度故歴代传宝之孔氏曰璧琬琰大玉夷玉天球玉之五重也吕氏曰西序所陈不惟赤刀璧而大训参之东序所陈不惟大玉夷玉而河图参之则其所宝者断可识矣愚谓宝玉器物之陈非徒以为国容观美意者成王平日之所观阅手泽在焉陈之以象其生存也杨氏中庸传曰宗器于祭陈之示能守也于顾命陈之示能传也
　　集说【孔氏颖达曰上云西序东向东序西向则序旁已有王之坐矣下句陈玉复云在西序在东序者明于东西序坐北也西序二重东序三重二序共为列玉五重又陈先王所宝之器物河图大训贝鼔戈弓皆是先王之宝器也○上言陈宝非宝则不得陈之故知赤刀为宝刀也谓之赤刀者其刀必有赤处刀一名削周礼考工记云筑氏为削合六而成规郑注云曲刃刀也又云赤刀者武王诛纣时刀赤为饰周正色也琬琰共为一重典瑞云琬圭以治德琰圭以易行考工记琬圭琰圭皆九寸常玉天球传不解常天之义王肃云夷玉东夷之美玉天球玉磬也郑云大玉华山之球也夷玉东北之珣玗琪也天球雍州所贡之玉色如天者皆璞未见琢治故不以礼器名之○王氏安石曰宗社守器明前王所守后王所受皆在是也○顾氏锡畴曰西序参以大训者宝圣言也东序参以河图者宝神物也舞衣用之文舞大贝用之服饰鼖鼔用之音乐供文事也戈弓竹矢供武备也】
　　大辂在宾阶面缀辂在阼阶面先辂在左塾之前次辂在右塾之前
　　集传大辂玉辂也缀辂金辂也先辂木辂也次辂象辂革辂也王之五辂玉辂以祀不以封为最贵金辂以封同姓为次之象辂以封异姓为又次之革辂以封四衞为又次之木辂以封蕃国为最贱其行也贵者宜自近贱者宜远也王乗玉辂缀之者金辂也故金辂谓之缀辂最远者木辂也故木辂谓之先辂以木辂为先辂则革辂象辂为次辂矣宾阶西阶也【礼记周人殡于西阶之上】阼阶东阶也【尔雅阼阶主阶也○郑氏康成曰阼犹酢也东阶所以答酢宾客】面南向也【孔氏颖达曰据人在堂上面向南方南向谓辕向南也】塾门侧堂也【孔氏颖达曰释宫云门侧之堂谓之塾孙氏炎曰夹门堂也】五辂陈列以象成王之生存也周礼典路云若有大祭祀则出路大丧大宾客亦如之是大丧出辂为常礼也又按所陈宝玉器物皆以西为上者成王殡在西序故也集说【孔氏颖达曰金玉象皆以饰车三者以饰为之名木则无饰故指木为名耳郑云革辂挽之以革而漆之木辂不挽以革漆之而已○林氏之奇曰面犹向也宾阶阼阶之面则南向自内而向外左塾右塾之前则北向既在门内故自外而向内盖大辂在西阶先辂在西塾是先辂与大辂相向缀辂在东阶次辂在东塾是次辂与缀辂相向也】
　　二人雀弁执惠立于毕门之内四人綦弁执戈上刃夹两阶戺一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执锐立于侧阶
　　集传弁士服雀弁赤色弁也綦弁以文鹿子皮为之惠三隅矛路寝门一名毕门上刃刃外向也堂廉【孔氏颖达曰廉者棱也立在堂下近于廉棱】曰戺冕大夫服刘钺属戣瞿皆防属【郑氏康成曰刘盖今镵斧钺大斧戣瞿盖今三锋矛】锐当作鈗说文曰鈗侍臣所执兵从金允声周书曰一人冕执鈗读若允东西堂路寝东西厢之前堂也【孔氏颖达曰郑云序内半以前曰堂此立于东堂西堂者当在东西厢近阶而立也】东西垂【孔氏颖达曰垂堂上之远地也】路寝东西序之阶上也侧阶北陛之阶上也○吕氏曰古者执戈防以宿衞王宫皆士大夫之职无事而奉燕私则从容养德而有膏泽之润有事而司御侮则坚明守义而无腹心之虞下及秦汉陛楯执防尚余一二此制既废人主接士大夫者仅有视朝数刻而周庐陛楯或环以椎埋嚚悍之徒有志于复古者当深绎也
　　集说【孔氏颖达曰礼大夫服冕士服弁立堂下服爵弁綦弁者皆士也以其去殡远故使士为之其在堂上服冕者皆大夫也以其去殡近皆使大夫为之先门次阶次堂从外向内而叙之也次东西垂次侧阶又从近向远而叙之也在门者两守门两厢各一人故二人在阶者两厢各二人故四人○此经所陈七种之兵惟戈经传多言之考工记有其形制其余皆无文古今兵器名异体殊此等形制皆不可得而知王肃惟云皆兵器之名也○陈氏经曰自设黼扆至此典章文物之备岂为华侈之具哉一以象前王平生所坐所宝所乘所衞以起嗣王之追慕而尽诚绍述也一以昭前王委重投艰之意使嗣王肃敬以祗承也一以起羣臣诸侯之尊敬想慕前王而系心于嗣王也一以表人主之崇髙富贵尊无二上而传授之正如此以絶天下觊觎之萌也】
　　王麻冕黼裳由宾阶隮卿士邦君麻冕蚁裳入即位集传麻冕三十升麻为冕也【张氏九成曰升八十缕麻冕三十升则其经二千四百缕极细之布也】隮升也康王吉服自西阶升堂以受先王之命故由宾阶也蚁色公卿大夫【孔氏颖达曰略举卿士为文公与大夫必在】及诸侯皆同服亦庙中之礼不言升阶者从王宾阶也入即位者各就其位也【王氏樵曰位者平日之班次也】○吕氏曰麻冕黼裳王祭服也卿士邦君祭服之裳皆纁今蚁裳者盖无事于奠祝不欲纯用吉服有位于班列不可纯用凶服酌吉凶之间示礼之变也集说【孔氏颖达曰王麻冕者盖衮冕也周礼司服享先王则衮冕郑云衮之衣五章裳四章则衮衣之裳非独有黼言黼裳者以裳之章色黼黻有文故特取为文诗采菽言王赐诸侯衮及黼以黼有文故特言之礼君升阼阶此用西阶升者以未受顾命不敢当主也○公卿大夫及诸侯皆同服吉服如助祭各服其冕服也礼无蚁裳今云蚁者裳之名也蚁虫色黑裳色如蚁故以蚁名之礼祭服皆衣纁裳此独云裳者卿士邦君于此无事不可全与祭同改其裳以示变于常也○吕氏祖谦曰仪物既备然后延嗣王受顾命而践位自此始称王○董氏琮曰孔氏以卿士为公卿大夫案隐三年左传郑武公为平王卿士洪范曰卿士惟月则卿士指朝之执政者而言】
　　太保太史太宗皆麻冕彤裳太保承介圭上宗奉同瑁由阼阶隮太史秉书由宾阶隮御王册命
　　集传太宗宗伯也彤纁也太保受遗太史奉册太宗相礼故皆祭服也介大也大圭天子之守长尺有二寸同爵名祭以酌酒者瑁方四寸邪刻之以冒诸侯之珪璧以齐瑞信也太保宗伯以先王之命奉符宝以传嗣君有主道焉故升自阼阶太史以册命御王故持书由宾阶以升苏氏曰凡王所临所服用皆曰御
　　集说【孔氏颖达曰礼祭服纁裳纁是赤色之浅者故以彤为纁言是常祭服也考工记玉人云镇圭尺有二寸镇圭圭之大者天子之所守故奉之以奠康王所位以明正位为天子也礼于奠爵无名同者但下文祭酢皆用同奉酒知同是酒爵之名也上宗郑云犹太宗变其文者宗伯之长大宗伯一人与小宗伯二人凡三人使其上二人也○林氏之奇曰介圭以为天子之守而冒圭以合诸侯之信故当康王之受顾命皆奉而进之○夏氏僎曰圭瑁先王所执今将授嗣王若先王予之故自阼阶而升太史执书将进之嗣王故与王接武同升○陈氏大猷曰太保冢宰总大权故承镇圭宗伯掌祭祀朝觐礼故奉同瑁书即册命也秉言持之以升御言奉之以进○顾氏锡畴曰上列仪物而先西后东以成王殡在西序所以象生存此肃仪衞而先东后西以康王位在东所以敬嗣君也】
　　曰皇后凭玉几道扬末命命汝嗣训临君周邦率循大卞燮和天下用答扬文武之光训
　　集传成王顾命之言书之册矣此太史口陈者也皇大后君也言大君成王力疾亲凭玉几道扬临终之命命汝嗣守文武大训曰汝者父前子名之义卞法也临君周邦位之大也率循大卞法之大也燮和天下和之大也居大位由大法致大和然后可以对扬文武之光训也
　　集说【孔氏颖达曰告以为法之道令率循之明所循者法也故以大卞为大法○吕氏祖谦曰不曰嗣位而曰嗣训训所以守位循其本也○薛氏季宣曰天有常法古今一贯用之天下则天下化继于先王则先王法惟精惟一斯能率由是道而无或失之矣○陈氏大猷曰顾命中成王自言嗣守文武大训故此言命汝嗣训燮亦和也答扬文武光训即所谓嗣训也窃意册命中必述成王命召毕之因载顾命之语史畧其前之己见者而独载此口陈语也】
　　王再拜兴答曰眇眇予末小子其能而乱四方以敬忌天威
　　集传眇小而如乱治也王拜受顾命起答太史曰眇眇然予微末小子其【陈氏大猷曰其未定之辞】能如父祖治四方以敬忌天威乎谦辞退托于不能也顾命有敬迓天威嗣守文武大训之语故太史所告康王所答皆于是致意焉
　　集说【王氏樵曰此康王受顾命答太史其能如祖父治四方以敬忌天威敬天即所以嗣训也】
　　乃受同瑁王三宿三祭三咤上宗曰飨
　　集传王受瑁为主受同以祭宿进爵也祭祭酒也咤奠爵也礼成于三故三宿三祭三咤葛氏曰受上宗同瑁则受太保介圭可知宗伯曰飨者传神命以飨告也
　　集说【孔氏颖达曰天子执瑁故受瑁为主同是酒器故受同以祭三祭各用一同非一同而三反也释诂云肃进也宿即肃也三宿为三进爵从立处而三进至神所也三祭三酹酒于神坐也每一酹酒则一奠爵三奠爵于地也经典无此咤字以既祭必当奠爵既言三祭知三咤为三奠爵也王肃亦以咤为奠爵礼于祭末必饮神之酒受神之福礼特牲少牢主人受嘏福是受神之福也此非大祭故于王三奠爵讫上宗以同酌酒进王赞王曰飨福酒也○林氏之奇曰曰飨所谓嘏也诗笺曰予福曰嘏特牲少牢之礼尸嘏主人故此则上宗嘏王欲王之飨之也○陈氏栎曰咤有两说孔氏以为奠爵诸儒多因之苏氏以为至齿不饮与哜同义初疑咤从口意苏说为是及考字书防与咤同陟驾反祭奠酒爵也咤本防字传写讹耳孔注音释云说文作防由此观之则咤训奠爵不可易也若与哜同义则此处何为君咤而臣哜且与吕氏太保饮福不甘味王饮福亦废之说不合矣○邹氏季友曰吉祭尸受酒灌于地此非吉祭不迎尸故王代尸祭酒也】
　　太保受同降盥以异同秉璋以酢授宗人同拜王答拜集传太保受王所咤之同而下堂盥洗更用他同秉璋以酢酢报祭也祭礼君执圭瓒祼尸太宗执璋瓒亚祼报祭亦亚祼之类故亦秉璋也以同授宗人而拜尸王答拜者代尸拜也宗人小宗伯之属相太保酢者也太宗供王故宗人供太保
