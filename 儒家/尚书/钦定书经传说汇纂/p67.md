<!-- { "loadSidebar": true } -->
　　集传匡正率循也先王商先哲王也说既作相总百官则卿士而下皆其僚属髙宗欲傅说暨其僚属【黄氏度曰同官为僚使说表倡之○袁氏黄曰暨者下及之词】同心正救使循先王之道蹈成汤之迹【袁氏黄曰率者循而弗违迪者蹈而无间】以安天下之民也
　　集说【陈氏雅言曰髙宗于傅说不特望其以己正君而又望其暨百僚同心以正君者诚以君德之进退系乎羣臣之贤否苟小人众则说虽贤亦无以独成正君之功故欲其择羣才以居庶职则道同德合庶能左右辅弼交修不逮以正其君然则正君之道当何如哉亦惟使循先王之道蹈成汤之迹以安天下之民而已夫成汤之创业垂统所以遗后嗣者至矣后世之君莫不遵守之故命说先之以俾率先王而后言迪我髙后者与君牙所谓用奉若于先王以对扬文武之光命同也成汤之迹商之先王能迪蹈之故欲其率先王以迪髙后以康兆民则安民之道尽而匡君之道亦尽○孙氏继有曰说之纳诲者一而臣皆纳诲则其辅益广说之啓心者一而臣皆啓心则其沃益深】
　　呜呼钦予时命其惟有终
　　集传敬我是命其思有终也是命上文所命者集说【陈氏栎曰即相亦惟终之意○王氏樵曰君德成则辅德有终民生安则同心匡辟有终○姚氏舜牧曰命朝夕纳诲到迪髙后康兆民此为相业之终不如是其责未尽也】
　　说复于王曰惟木从绳则正后从谏则圣后克圣臣不命其承畴敢不祗若王之休命
　　集传答钦予时命之语木从绳【朱子曰引绳弹墨以取直】喻后从谏明谏之决不可不受也然髙宗当求受言于已不必责进言于臣君果从谏臣虽不命犹且承之况命之如此谁敢不敬顺其美命乎
　　集说【陈氏雅言曰髙宗托物以喻其意故傅说之复髙宗亦托物以进其辞木之生岂生而皆正惟从绳则无不正君之徳岂生而皆圣惟从谏则无不圣傅说于此将进其中篇陈戒之辞故先説此以广其从谏之量髙宗欲资之于人故以纳诲责其臣傅说使反求诸已故以从谏之道望其君纳诲者相臣之职从谏者人君之道也○吕氏柟曰言从谏者亦以美髙宗坚其为善之志也于美之中而又劝焉者此也○姚氏舜牧曰君曰钦予时命臣曰祗若休命是谓一敬相成】
　　说命中
　　集说【陈氏栎曰说初见髙宗上篇所言只及从谏至此乃详及为君立政之道】
　　惟说命总百官
　　集传说受命总百官冢宰之职也
　　集说【孔氏颖达曰说以官髙任重乃进言于王故史特标此句为发言之端也○林氏之竒曰髙宗之于傅说信之笃任之专遂举国而听之使之代言政事其至诚之心上格于天下孚于民而其君臣同心同志相与孚契于一堂之上如股肱元首之相为用也】
　　乃进千王曰呜呼明王奉若天道建邦设都树后王君公承以大夫师长不惟逸豫惟以乱民
　　集传后王天子也君公诸侯也治乱曰乱明王奉顺天道建邦设都立天子诸侯承以大夫师长【孔氏颖达曰周礼立官多以师为名师者众所法亦是长之义大夫以下分职不同毎官各有其长故以师长言之】制为君臣上下之礼以尊临卑以下奉上非为一人逸豫之计而已也惟欲以治民焉耳
　　集说【杨氏时曰明王不以私智自用循天理而已所谓奉若天道也○陈氏雅言曰天生民而不能以自治故立之君君奉天而不能以独治故任之臣建邦设都分地而居之分职而任之者非欲以天下奉一人惟欲以一人治天下焉耳○王氏樵曰天之化育万物亦岂自用凡日月星辰雨露风霆皆所以为天之用而代天之行者也王者岂能以一人之聪明徧及庶物故以尊临卑而事有统以下奉上而职有分○申氏时行曰天道以尊卑上下之自然者而言所谓天秩之礼也奉若者顺天道之自然而制为尊卑上下之礼也建邦是即四海之内而分建之有王畿有侯国设都是就一邦之中而分设之有大都有小都此分土之事后王君公所以树之于邦者大夫师长天子诸侯皆有所以承之于都者此列爵之事惟以乱民者惟体统严而分守有定位序列而化理益周君以赞天臣以赞君凡以治民焉耳】
　　惟天聪明惟圣时宪惟臣钦若惟民从乂
　　集传天之聪明无所不闻无所不见无他公而已矣人君法天之聪明一出于公则臣敬顺而民亦从治矣
　　集说【孔氏安国曰言圣王法天以立教于下无不闻见除其所恶纳之于善虽复运有推移道有升降其所施为未甞不法天也○苏氏轼曰未甞视也而无不见未甞听也而无不闻此天聪明也而圣人法之○吕氏祖谦曰髙宗已造明哲之地若火然泉达故说欲扩充髙宗之明哲必宪天之聪明而后已也○陈氏栎曰宪天聪明则君与天一臣民之心均此天理自有不容违者此四句因上文而申言之】
　　惟口起羞惟甲胄起戎惟衣裳在笥惟干戈省厥躬王惟戒兹允兹克明乃罔不休
　　集传言语所以文身也轻出则有起羞之患甲胄所以卫身也轻动则有起戎之忧二者所以为己当虑其患于人也衣裳所以命有德必谨于在笥者戒其有所轻予干戈所以讨有罪必严于省躬者戒其有所轻动二者所以加人当审其用于已也王惟戒此四者信此而能明焉则政治无不休美矣
　　集说【朱子曰惟天聪明至惟干戈省厥躬八句各一义不可牵连天自是聪明君自是用时宪臣自是用钦顺民自是用从乂口则能起羞甲胄所以御戎也然亦能兴戎衣裳者赏也在笥犹云在箱箧中甚言其取之易如云爵者上之所擅出于口而无穷惟其予之之易故必审其人果贤邪果有功邪则赏不妄矣干戈刑人之具然湏省察自家真个是否恐或因怒而妄刑人或虑施之不审而无辜者被害则刑之施当矣盖衣裳之予在我而必审其人之贤否干戈施之于人而必审自己之是非也○王氏炎曰此所戒皆恐其聪明蔽于私欲而不与天相似也克明则庶防扵天之聪明矣○傅氏元初曰言动命讨四件机动扵此而应在彼喜怒予夺发扵一时而荣辱成败关乎四海百姓四句皆是戒其轻而欲其重持以凝定而出乎精明也】
　　惟治乱在庶官官不及私昵惟其能爵罔及恶德惟其贤
　　集传庶官治乱之原也庶官得其人则治不得其人则乱王制曰论定而后官之任官而后爵之六卿百执事所谓官也公卿大夫士所谓爵也官以任事故曰能爵以命德故曰贤惟贤惟能所以治也私昵恶德【孔氏颖达曰私昵谓知其不可而任之恶德谓不知其非而任之】所以乱也○案古者公侯伯子男爵之于侯国公卿大夫士爵之于朝廷此言庶官则爵为公卿大夫士也○呉氏曰恶德犹凶德也人君当用吉士凶德之人虽有过人之才爵亦不可及
　　集说【孔氏颖达曰治其事谓之官受其位谓之爵治事必用能故官云惟其能受位宜得贤故爵云惟其贤戒王使审求人絶私好也○吕氏祖谦曰官爵及私恶是蔽于私意非宪天聪明矣】
　　虑善以动动惟厥时
　　集传善当乎理也时时措之宜也虑固欲其当乎理然动非其时犹无益也圣人酬酢斯世亦其时而已集说【王氏安石曰事固有善而非时所宜者善如裘葛之良时如寒暑之时时非葛裘虽善何施惟未动审于虑善将动审于时宜然后事顺理而当其可矣不顾可否干时而动非聪明也】
　　有其善丧厥善矜其能丧厥功
　　集传自有其善则已不加勉而德亏矣自矜其能则人不効力而功隳矣
　　集说【黄氏度曰善与人同舜所以为有君徳也骄矜起于自私一己之善犹无以容之况能以天下为度乎○王氏樵曰有其善者有自足之心也故己不加勉而丧其善矜其能者有自用之心也故人不効力而丧其功】
　　惟事事乃其有备有备无患
　　集传惟事其事乃其有备有备故无患也张氏曰修车马备器械事乎兵事则兵有其备故外侮不能为之忧简稼器修稼政事乎农事则农有其备故水旱不能为之害所谓事事有备无患者如此
　　集说【林氏之竒曰此又戒之以预备于不虑治不忘乱安不忘危之事也○王氏肻堂曰有备以事之未至言无患以事之既至言】
　　无啓宠纳侮无耻过作非
　　集传毋开宠幸而纳人之侮毋耻过误而遂己之非过误出于偶然作非出于有意
　　集说【孔氏颖达曰君子位髙益恭小人得宠则慢若宠小人则必恃宠慢主无得开小人以宠自纳此轻侮也○陈氏栎曰啓宠纳侮即女子小人近之不孙之意过而改之则无过矣耻过而作非则遂非而为恶矣夲只无心之过反成有心之恶】
　　惟厥攸居政事惟醇
　　集传居止而安之义安于义理之所止也义理出于勉强则犹二也义理安于自然则一矣一故政事醇而不杂也
　　集说【林氏之竒曰自此以上所以为髙宗谋者无所不至故又縂结之盖言如上之所云当谨者其本则在于人主先正其心术而已居者有所主于中也中有所主则政事不驳杂此其本也○马氏森曰心者万化之所从出也使心蔽于物欲则危殆不安而发于其政害于其事矣故必安于义理之所止而无物欲之摇夺则大本立达道行而政事之间无一不得其当矣】
　　黩于祭祀时谓弗钦礼烦则乱事神则难
　　集传祭不欲黩黩则不敬礼不欲烦烦则扰乱皆非所以交鬼神之道也商俗尚鬼髙宗或未能脱于流俗事神之礼必有过焉祖已戒其祀无丰昵傅说盖因其失而正之也
　　集说【林氏之竒曰黩于祭祀是心术所蔽故傅说举以为训盖祭惟称于礼苟不称于礼而以私意为之数则过疏则不及皆非礼之中也黩而谓之不钦者以礼烦则纷乱而难行也夫鬼神聪明正直享于克诚苟乱而非礼则鬼神岂享之哉盖夙夜惟寅直哉惟清则于事神为易也○杜氏伟曰事神有歳举之时先王酌天理之时宜而定之者也事神有品节之礼先王观天理之防通而制之者也黩则将以敬之适以慢之将以治之适以乱之事神不亦难乎】
　　王曰旨哉说乃言惟服乃不良于言予罔闻于行集传旨美也古人于饮食之羙者必以旨言之盖有味其言也服行也髙宗赞美说之所言谓可服行使汝不善于言则我无所闻而行之也蘓氏曰说之言譬如药石虽散而不一然一言一药皆足以治天下之公患所谓古之立言者
　　集说【林氏之竒曰说既进其嘉谋嘉猷自明王奉若天道以下凡数十言无非治道之大原君术之至要其所以啓沃以成就髙宗之徳可谓展尽底蕴而无余矣髙宗至是而闻其所未闻义理之悦于其心而无厌也则若饥之甘食渇之甘饮入乎口着乎心断然以为可以行之而无疑也】
　　说拜稽首曰非知之艰行之惟艰王忱不艰允协于先王成德惟说不言有厥咎
　　集传髙宗方味说之所言而说以为得于耳者非难行于身者为难王忱信之亦不为难信可合成汤之成德说于是而犹有所不言则有其罪矣上篇言后克圣臣不命其承所以广其从谏之量而将告以为治之要也此篇言允协先王成德惟说不言有厥咎所以责其躬行之实将进其为学之说也皆引而不发之义
