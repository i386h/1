<!-- { "loadSidebar": true } -->
　　集传乱治也威者有威可畏仪者有仪可象举一身之则而言也盖人受天地之中以生是以有动作威仪之则成王思夫人之所以为人者自治于威仪耳自治云者正其身而不假于外求也贡进也成王又言羣臣其无以元子而冒进于不善之几也盖几者动之微而善恶之所由分也非几则发于不善而陷于恶矣威仪举其着于外者而勉之也非几举其发于中者而戒之也威仪之治皆本于一念一虑之微可不谨乎孔子所谓知几子思所谓谨独周子所谓几善恶者皆致意于是也成王垂絶之言而拳拳及此其有得于周公者亦深矣○苏氏曰死生之际圣贤之所甚重也成王将崩之一日被冕服以见百官出经远保世之言其不死于燕安妇人之手也明矣其致刑措宜哉
　　集说【朱子语类问非几几字多训危窃谓几即事也犹万几之几冒贡于非几谓冒进于非所当为之事未知是否曰几者事之微也○吕氏祖谦曰周公精微之传成王得之将终方以示羣臣孔子精微之传曾子得之将终方以示孟敬子皆近在于威仪容貌顔色辞气之际然则周孔岂惟同道其用工之次第品目亦莫不同也○威仪失则岂特形于事见于行然后当戒一俯一仰毫厘有间即非天命已冒进于非之几矣其诰戒之严宻可见其察之精也○王氏樵曰动作威仪之则此固修身者所当自致其力而无假于外然主之者心也心或冒贡于非几威仪不可得而治矣辅之者臣也君心之非未格臣亦与有责矣尔左右辅弼胥训告胥保惠胥教诲务防其未萌之欲止其未形之邪使心不入于非几而后可○当时诸臣固非引其君于非者然或几微之事徇之而不谨自微而大将自是滋矣此人主之所甚畏而辅君者不可不谨也○顾氏锡畴曰治民本于一身治身本于一心此成王反本穷源之论思字身亲歴验而熟思长虑也谨几工夫在于慎独】
　　兹既受命还出缀衣于庭越翼日乙丑王崩
　　集传缀衣幄帐也羣臣既退彻出幄帐于庭丧大记云疾病君彻悬【陈氏师凯曰悬乐悬也钟磬之在簨簴者天子宫悬诸侯轩悬】东首于北牖下【孔氏颖达曰寝于北牖下东首反初生也】是也于其明日王崩集说【孔氏颖达曰周礼射人掌国之三公三孤卿大夫之位三公北面孤东面卿大夫西面司士掌治朝之位与射人同是天子之朝位与射礼位同其入门当立定位如此及王呼与言必各自前进已受顾命退还本治事之位○缀衣者连缀衣物出之于庭则是从内而出下云狄设黼扆缀衣则缀衣是黼扆之类黼扆是王坐立之处知缀衣是施张于王坐之上故以为幄帐也周礼幕人掌帷幕幄帟绶之事郑云在旁曰帷在上曰幕帷幕皆以布为之四合象宫室曰幄王所居之帐也帟王在幕居幄中坐上承尘也幄帟皆以缯为之然则幄帐是黼扆之上所张之物此言出缀衣于庭则亦幷出黼扆王发顾命在此黼扆幄帐之坐命讫乃复反于寝处以王病重不复能临此坐故彻出幄帐于庭也○吕氏祖谦曰正死生之变而审安危之几于此章见之羣臣既退而彻幄所谓疾病内外皆埽盖静以俟终顺之至也】
　　太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗
　　集传桓毛二臣名伋太公望子为天子虎贲氏延引也翼室路寝旁左右翼室也太保以冢宰摄政命桓毛二臣使齐侯【地理今释史记武王封师尚父于齐都营邱正义云营邱在青州临淄北百歩外城中今山东青州府临淄县西北三里有营邱城是也】吕伋以二干戈虎贲百人逆太子钊于路寝门外引入路寝翼室为忧居宗主也吕氏曰发命者冢宰传命者两朝臣承命者勲戚显诸侯体统尊严枢机周密防危虑患之意深矣入自端门万姓咸覩与天下共之也延入翼室为忧居之宗示天下不可一日无统也唐穆敬文武以降阉寺执国命易主于宫掖而外廷犹不闻然后知周家之制曲尽备豫虽一条一节亦不可废也集说【夏氏僎曰桓毛必宿衞之臣○王氏安石曰称子者所以正名明父子继世之义称名未成君也王宫南向南门王宫之外门也○范氏祖禹曰成王崩太子必在侧当是时本在内特出而迎之所以显之于众也○黄氏度曰吕伋仲桓南宫毛书姓书名谨之也伋书国书爵殊之于大夫也○王氏樵曰初丧未为梁闇故以东夹室为恤宅之地】
　　丁卯命作册度
　　集传命史为册书法度传顾命于康王
　　集说【孔氏颖达曰周礼内史掌防命经不言命史史是常职不假言之既作防书因作受防法度下云升阶即位及受同祭飨皆是法度○王氏安石曰丧礼厥明而小敛又厥明而大敛尊卑皆同丁卯大敛后也○董氏琮曰成王命周公留后康王命毕公保厘皆作册此将以父命传子故亦作册】
　　越七日癸酉伯相命士须材
　　集传伯相召公也召公以西伯为相须取也命士取材木以供丧用
　　集说【孔氏颖达曰自此以下至立于侧阶惟命士须材是拟供丧用其余皆是将欲传命布设之事○成王既崩事皆听于冢宰自非召公无由发命知伯相即召公也王肃云召公为二伯相王室故曰伯相上言太保命仲桓此改言伯相者于此所命士多非是国相不得大命诸侯故改言伯相以见政皆在焉○薛氏季宣曰士山虞匠人之属○吕氏祖谦曰自康王受命前命皆出于召公曰太保命仲桓南宫毛又曰命作册度又曰伯相命士所以一号令也】
　　狄设黼扆缀衣
　　集传狄下士祭统云狄者乐吏之贱者也丧大记狄人设阶盖供丧役而典设张之事者也黼扆屏风画为斧文者设黼扆幄帐如成王生存之日也
　　集说【孔氏颖达曰释宫云牖户之间谓之扆李廵曰谓牖之东户之西郭璞曰礼云斧扆者以其所在处名之又云礼有斧扆形如屛风画为斧文置于扆地因名为扆是黼扆者屏风画为斧文在于户牖之间考工记云画缋之事白与黑谓之黼是用白黑画屛风置之于扆地故名为黼扆经于四坐之上言设黼扆缀衣则四坐皆设之所云狄设亦是伯相命设之设四坐及陈宝玉兵器与辂车各有所司皆是相命不言所命之人从上省文也】
　　牖间南向敷重蔑席黼纯华玉仍几
　　集传此平时见羣臣觐诸侯之坐也敷设重席所谓天子之席三重者也蔑席桃竹枝席也【陈氏师凯曰此据古注也竹枝字当乙尔雅云桃枝四寸有节疏云竹相去四寸有节者名桃枝】黼白黑杂缯纯缘也华彩色也华玉以饰几仍因也因生时所设也周礼吉事变几凶事仍几是也
　　集说【孔氏颖达曰周礼司几筵云凡大朝觐大飨射凡封国命诸侯王位设黼扆扆前南向设莞筵纷纯加缫席画纯加次席黼纯左右玉几彼所设者即此坐也彼言扆前此言牖间彼言次席此言篾席一也郑注彼云次席桃枝席有次列成文则此席用桃枝之竹必相传有旧说也考工记云白与黑谓之黼释器云缘谓之纯黼纯盖以白缯黑缯错杂彩以缘之○金氏履祥曰古者前为堂后为室室中以东向为尊户在其东南牖在其南户牖之外为堂以南向为尊其位在户外之西牖外之南故尔雅户牖之间谓之扆谓设扆之处也此所谓牖间南向之坐也】
　　西序东向敷重底席缀纯文贝仍几
　　集传此旦夕听事之坐也东西厢谓之序底席蒲席也缀杂彩【孔氏颖达曰缀者连缀诸色席必以彩为缘故以缀为杂彩也】文贝有文之贝以饰几也【孔氏颖达曰贝者水虫取其甲以饰器物李巡曰贝甲以黄为质白为文彩名为余蚳以白为质黄为文彩名为余泉饰几谓用此余蚳余泉之贝饰几也】
　　集说【孔氏颖达曰西序之坐在燕飨坐前以其旦夕听事重于燕饮故西序为旦夕听事之坐○按朝士职掌治朝之位王南面此西序东向者以此诸坐竝陈避牖间南向觐诸侯之坐故也○吕氏祖谦曰就路寝西厢设坐东向也○金氏履祥曰尔雅东西墙谓之序盖古者宫室之内以墉墙为隔犹今以壁隔也东西墙犹言东西壁壁之外即夹室故又曰东西厢谓之序自堂言之则东西壁为序自夹室言之则墙乃夹室之墙也夹之前谓之厢故夹室亦通可谓之厢矣】
　　东序西向敷重丰席画纯雕玉仍几
　　集传此养国老飨羣臣之坐也丰席笋席也【陈氏师凯曰笋席当为莞席传写误也】画彩色【孔氏颖达曰考工记云画缋之事杂五色是彩色为画盖以五彩色画帛以为缘】雕刻镂也【孔氏颖达曰杂以金玉刻镂为饰】
　　集说【孔氏颖达曰其东序西向养国老飨羣臣之坐者按燕礼云坐于阼阶上西向则养国老及飨与燕礼同○吕氏祖谦曰就路寝东厢设坐西向也○金氏履祥曰贾氏注礼曰序以西为正堂序东有夹室盖士惟东房西室乃以室户房间为中房前东壁为序序东有夹惟天子诸侯则有东西房有东西夹○马氏森曰丰席传解笋席与下西夹席同恐或误也孔传训丰为莞本草曰蒲一名苻离楚谓之莞郑笺云莞小蒲也而司几筵有莞筵蒲筵则是蒲有小大之异为席有精有麄故特为两种席也尔雅疏鼠莞纤细似龙须可以为席诗云下莞上簟则丰当为莞始得之】
　　西夹南向敷重笋席纷纯漆仍几
　　集传此亲属私燕之坐也西厢夹室之前笋席竹席也【孔氏颖达曰释草云笋竹萌孙炎曰竹初萌生谓之笋是笋为蒻竹取笋竹之皮以为席也】纷杂也以黑之色杂为之缘漆漆几也牖间两序西夹其席有四牖户之间谓之扆天子负扆朝诸侯则牖间南向之席坐之正也其三席各随事以时设也将传先王顾命知神之在此乎在彼乎故兼设平生之坐也
　　集说【孔氏颖达曰夹室之坐在燕飨坐后又夹室是隐映之处又亲属轻于燕飨故夹室为亲属私宴之坐○房与夹室实同而异名天子之室有左右房房即室也以其夹中央之大室故谓之夹室此坐在西厢夹室之前故系夹室言之○陈氏师凯曰牖户之间是以地言又云负扆者是以器言也据尔雅则扆自是户牖间地名以屏置其地因亦名屛为扆以所画之色言则曰黼扆以所画之形言则曰斧扆以天子所倚立而言则曰负扆以天子之位而言则曰当扆而立○顾氏锡畴曰席所以坐纯所以缘几所以凭天子朝觐听治养老私燕各有定处平居各因事而设今竝设之以听神之随有所凭也】
　　越玉五重陈宝赤刀大训璧琬琰在西序大玉夷玉天球河图在东序之舞衣大贝鼖鼓在西房兑之戈和之弓垂之竹矢在东房
