<!-- { "loadSidebar": true } -->
　　集説【林氏之竒曰呜呼者又嗟叹以重其言也言我之所以命汝者其言丁宁反覆如此则尔之往即尔封惟无废我所命汝之言服膺而勿失则其体莫大于此矣】
　　总论【王氏炎曰泰誓牧誓言纣之失至于再三与周之友邦及从征之臣言也酒诰言纣之失亦无所隠兄弟之间相与言也至多士多方言纣之失则略与殷之遗民言也微子之命竝无一字及纣与武庚之事不可对商之贤子言也而惟言汤之圣微子之贤其言有体也哉○眞氏徳秀曰此非特得诰命贤者之体盖武庚之罪当行天讨微子之徳当加天命非有一毫喜怒之私故其辞从容和平略无忿疾之意于此可见圣人之心矣○吕氏柟曰微子之命义而仁信而礼其贤王谊辟之志乎故自崇徳以下皆言古制也乃祖成汤以下言崇徳也践修以下言象贤也往敷乃训以下则言统承先王修其礼物作宾王家与国咸休也故乃烈祖世世享徳者皆统承之事也愼乃服命率由典常者皆修礼物之事也蕃王室毗一人俾我有周无斁者皆作宾之事也】
　　康诰
　　集传康叔文王之子武王之弟武王诰命爲衞侯今文古文皆有○案书序以康诰爲成王之书今详夲篇康叔于成王爲叔父成王不应以弟称之説者谓周公以成王命诰故曰弟然既谓之王若曰则爲成王之言周公何遽自以弟称之也且康诰酒诰梓材三篇言文王者非一而略无一语以及武王何邪説者又谓寡兄勖爲称武王尤爲非义寡兄云者自谦之辞寡徳之称苟语他人犹之可也武王康叔之兄家人相语周公安得以武王爲寡兄而告其弟乎或又谓康叔在武王时尚幼故不得封然康叔武王同母弟武王分封之时年已九十安有九十之兄同母弟尚幼不可封乎且康叔文王之子叔虞成王之弟周公东征叔虞已封于唐岂有康叔得封反在叔虞之后必无是理也又案汲冢周书克殷篇言王即位于社南羣臣毕从毛叔郑奉明水衞叔封传礼召公奭赞采师尚父牵牲史记亦言衞康叔封布兹【徐氏广曰兹者籍席之名】与汲书大同小异康叔在武王时非幼亦明矣特序书者不知康诰篇首四十八字爲洛诰脱简遂因误爲成王之书是知书序果非孔子所作也康诰酒诰梓材篇次当在金縢之前
　　集説【朱子曰康诰三篇此是武王书无疑其中分明説王若曰孟侯朕其弟小子封岂有周公方以成王之命命康叔而遽述己意以告之乎决不解如此五吴才老皆説是武王书只缘误以洛诰书首一段置在康诰之前故叙其书于大诰微子之命之后问如此则封康叔在武庚未叛之前矣曰想是同时商畿千里纣之地亦甚大所封必不止三两国也○或问孔氏小序以康诰爲成王周公之书而子以武王言之何也曰此五峰胡氏之説也尝因而考之其曰朕弟寡兄皆为武王之自言乃得事理之实而其他证亦多小序之言不足深信○胡氏于皇王大纪考究得康诰非周公成王时乃武王时盖有朕其弟之语若成王则康叔为叔父矣又首尾只称文考成王周公必不只称文考又有寡兄之语亦是武王自称无疑如今人称劣兄之类又唐叔得禾传记所载成王先封唐叔后封康叔决无侄先叔之理○问殷地武王既以封武庚而使三叔监之矣又以何处封康叔曰既言以殷余民封康叔岂非封武庚之外又以封之乎】
　　惟三月哉生魄周公初基作新大邑于东国洛四方民大和防侯甸男邦采衞百工播民和见士于周周公咸勤乃洪大诰治
　　集传三月周公摄政七年之三月也始生魄十六日也百工百官也士説文曰事也诗曰勿士行枚吕氏曰斧斤版筑之事亦甚劳矣而民大和防悉来赴役即文王作灵台庶民子来之意苏氏曰此洛诰之文当在周公拜手稽首之上【地理今释东国洛洛有王城有成周王城在今河南河南府洛阳县西五里括地志云故王城一名河南城夲郏鄏周公新筑在洛州河南县北九里苑内东北隅自平王以下十二王皆都此至敬王乃迁都成周至赧王又居王城也成周在今洛阳县东三十里洛诰所谓我卜瀍水东亦惟洛食者也又名下都周迁殷顽民于此史记正义云东周古洛阳城也括地志云洛阳故城在洛州洛阳县东北二十六里周公所筑即成周城也】
　　集説【孔氏安国曰初造基建作王城大都邑于东国洛汭居天下土中○林氏之竒曰洛邑之地既为天地之中故作新之而四方之民莫不和悦而来防也其列爵分土布于九服之国则侯甸男采衞五服之诸侯莫不咸在也周制为九服王畿之外五百里曰侯又其外方五百里曰甸又其外方五百里曰男又其外方五百里曰采又其外方五百里曰衞衞服之外则蛮服矣衞服以内即禹贡之绥服蛮服以内即禹贡之要服故其防于洛邑者惟此五者而已○陈氏栎曰初基定基址也镐在西洛在东故曰东国洛见士朝见而趋事也民大和防人心夲自和也播民和因人心之和而播敷宣畅其和也悦以使民民忘其劳公不忘民之劳而勤劳之所以得民心也以召诰攷之周公以三月十二日乙卯至洛先观召公营洛规模十四日丁巳行郊礼十五日戊午行社礼十六日己未初基作洛继此五日内号召齐集计度区画分配科派至二十一日甲子朝乃用书命庶殷诸侯丕作召诰所谓用书命丕作即此所谓洪大诰治也如召诰传中引春秋传士弥牟营成周之类参以召诰日月脗合洛诰冠以此九句方有头绪强附于此全不相应其为洛诰脱简何可疑者○陈氏雅言曰迁都定国之事非民之和则不足以有为非民力之勤则不足以有成然其所以能勤者皆由于能和也其心既和则其力自勤而况有百工以播其和有周公以咸其勤】
　　王若曰孟侯朕其弟小子封
　　集传王武王也孟长也言为诸侯之长也封康叔名旧説周公以成王命诰康叔者非是
　　集説【吴氏棫曰先儒谓康叔受封时尚幼者以此书称小子之故康叔与武王周公皆太姒之子安得为尚幼今陕右之俗凡尊命卑贵命贱虽长且老者亦以小子呼之表见亲爱之辞此所谓小子亦然○王氏栢曰观其词气郑重反复告戒若武王面命之意详玩之亦史臣受武王谆谆之防特为此丁宁之言见康叔者为武王之所亲爱故曰未有若汝封之心又曰朕心朕徳惟乃知皆嘉之之词也又见武王亦虑商民之难化所以举所甚亲者任此责想命三叔之时亦必有勤恳之言如此篇者】
　　惟乃丕显考文王克明德愼罚
　　集传左氏曰明徳谨罚文王所以造周也明徳务崇之之谓谨罚务去之之谓明徳谨罚一篇之纲领不敢侮鳏寡以下文王明徳谨罚也汝念哉以下欲康叔明徳也敬明乃罚以下欲康叔谨罚也爽惟民以下欲其以徳行罚也封敬哉以下欲其不用罚而用徳也终则以天命殷民结之
　　集説【林氏之竒曰天佑下民作之君作之师凡欲其修徳以子惠斯民而已其为刑罚杀戮则诚冇所不得已焉董仲舒曰阳常居大夏而以生育长养为事隂常居大冬则积于空虚不用之处如此见天之任徳而不任刑也天使阳出布施于上以成岁功使隂入伏于下而时出佐阳明徳者阳出布施于上之譬也愼罚者使隂入伏于下之譬也明徳谨罚则文王爱民之心至矣○陈氏大猷曰治天下不过徳刑两端徳者人所同慕感化人心之夲也文王则克明之使民慕而入于徳罚者人所同畏防范人心之具也文王则克谨之使民畏而不入于罚○王氏樵曰案罚谓之慎言轻重适当不妄加耳成二年左传谓务去之之谓而蔡氏引之何也盖辟以止辟刑期无刑此自古圣人明刑之夲意也后世鲜复知之矣孔子曰古之知法者能省刑夲也后之知法者不失有罪末矣】
　　不敢侮鳏寡庸庸祗祗威威显民用肇造我区夏越我一二邦以修我西土惟时怙冒闻于上帝帝休天乃大命文王殪戎殷诞受厥命越厥邦厥民惟时叙乃寡兄勖肆汝小子封在兹东土
　　集传鳏寡人所易忽也于人易忽者而不忽焉以见圣人无所不敬畏也即尧不虐无告之意论文王之徳而首发此非圣人不能也庸用也用其所当用敬其所当敬威其所当威言文王用能敬贤讨罪一听于理而已无与焉故徳着于民用始造我区夏及我一二友邦渐以修治至罄西土之人怙之如父冒之如天明徳昭升闻于上帝帝用休美乃大命文王殪灭大殷大受其命万邦万民各得其理莫不时叙汝寡徳之兄亦勉力不怠故尔小子封得以在此东土也吴氏曰殪戎殷武王之事也此称文王者武王不敢以为己之功也○又案东土云者武王克商分纣城朝歌以北为邶南为鄘东为衞意邶鄘为武庚之封而衞即康叔也汉书言周公善康叔不从管蔡之乱似地相比近之辞然不可考矣
　　集説【孔氏安国曰恵恤穷民不慢鳏寡用可用敬可敬刑可刑明此道以示民○孔氏頴逹曰用可用敬可敬即明徳也用可用谓小徳小官敬可敬谓大徳大官刑可刑谓愼罚也○林氏之竒曰论圣人之盛徳必称其不废困穷不侮鳏寡者盖困穷鳏寡人情之所易忽者而仁惠加焉犹不敢侮慢则其深仁厚泽所以覆被斯民者无以复加矣○陈氏大猷曰不敢侮鳏寡者仁民也庸庸祗祗明徳之事威威愼罚之事是是非非使民晓然知所好恶所以显民也恐康叔以受封为当然故歴言文王之积累汝兄之勉励故汝得有此土地庶其念所自之艰难而不敢慢易也】
　　王曰呜呼封汝念哉今民将在祗遹乃文考绍闻衣德言徃敷求于殷先哲王用保乂民汝丕远惟商耇成人宅心知训别求闻由古先哲王用康保民于天若徳裕乃身不废在王命
　　集传此下明徳也遹述衣服也今治民将在敬述文考之事继其所闻而服行文王之徳言也【林氏之竒曰若説命所谓説乃言惟服是也】徃之国也宅心处心也安汝止之意知训知所以训民也由行也曰保乂曰知训曰康保经纬以成文尔武王既欲康叔祗遹文考又欲敷求商先哲王又丕远惟商耇成人又别闻由古先哲王近述诸今远稽诸古不一而足以见义理之无尽易曰君子多识前言往行以畜其徳者廓而大之也天者理之所从出也康叔博学以聚之集义以生之眞积力乆众理该通此心之天理之所从出者始恢廓而有余用矣若是则心广体胖动无违礼斯能不废在王之命也○吕氏曰康叔力求圣贤问学至于于天徳裕身可谓盛矣止能不废王命才可免过而已此见人臣职分之难尽若欲为子必须如舜与曾闵方能不废父命若欲为臣必须如舜与周公方能不废君命
