<!-- { "loadSidebar": true } -->
　　惟民生厚因物有迁违上所命从厥攸好尔克敬典在德时乃罔不变允升于大猷惟予一人膺受多福其尔之休终有辞于永世
　　集传言斯民之生其性本厚而所以浇薄者以诱于习俗而为物所迁耳然厚者既可迁而薄则薄者岂不可反而厚乎反薄归厚特非声音笑貌之所能为尔民之于上固不从其令而从其好大学言其所令反其所好则民不从亦此意也敬典者敬其君臣父子兄弟夫妇朋友之常道也在德者得其典常之道而着之于身也盖知敬典而不知在德则典与我犹二也惟敬典而在德焉则所敬之典无非实有诸已实之感人防于桴鼔所以时乃罔不变而信升于大猷也如是则君受其福臣成其美而有令名于永世矣
　　集说【孔氏安国曰人之于上不从其令从其所好故人主不可不愼所好○林氏之奇曰敬典者即康诰所谓敬典也成王命君陈与命康叔之言大概不异盖殷之顽民其迁于成周者周公君陈尹之其留居于故都者康叔君之故成王命之之言欲其待之以宽持之以久惟以优游不迫之道渐染而使之迁善不可以防戾之刑驱迫之其语虽殊而其意一也○郑氏伯熊曰人君不言福风俗淳厚偕之大道此人君之福也成王云膺受多福康王云永膺多福皆以商民式化言之天保报上受福之诗也归之羣黎百姓徧为尔德诗之意即成康之意也○吕氏祖谦曰化之博也福之厚也名之长也所以致之者皆出于敬典在德而已东郊之命君陈始以令德孝恭得之成王终以敬典在德勉之取之以实期之以实也○陈氏经曰民变其旧俗而后进于大道允升大猷则化顽成仁反薄归厚矣○胡氏士行曰民性本善顾上有好者率之耳德化行世道升君之福臣之名何有纪极君陈可不勉哉○陈氏栎曰敬典在德是能谨其所好时罔不变是即从厥攸好也盖德者化商民之本敬者又以德化商民之本始曰命汝尹兹东郊敬哉终曰尔克敬典在德始终一敬而德有诸已矣德有诸已而商民可化矣一篇纲领中之纲领○王氏樵曰敬典在德眞所谓明德之馨香可以洞达无间者于化殷乎何有所以时乃罔不变允升于大猷也】
　　总论【林氏之奇曰殷民之心术丕变于纣之恶为已深所以迪屡不静歴数世而余风未殄将欲作其愧耻之心而革其防戾之习以驯致于士君子之域非一朝一夕所能也故当其初迁则周公为师保及公既殁又择君陈而命之继其后也○张氏居正曰此篇之言甚切于治道君陈所以成和中之治歴三纪而世变风移皆本于此其篇中敬典在徳一言尤为纲要葢以教化为先务以修徳为本原自古帝王修身致治用此道也先儒谓君陈一命乃成王真得实造之学】
　　顾命
　　集传顾还视也成王将崩命羣臣立康王史序其事为篇谓之顾命者郑云囘首曰顾临死回顾而发命也今文古文皆有○吕氏曰成王经三监之变王室几摇故此正其终始特详焉顾命成王所以正其终康王之诰康王所以正其始集説【林氏之竒曰书五十八篇命篇之名皆撮取其篇中数字以为简编之别惟顾命费誓则又特命焉此亦出于史官一时之意而已○黄氏度曰君奭周召相重在师保顾命召毕相重在率诸侯○吕氏祖谦曰天子天下之共主也成王力疾临庙朝而命之二公受遗率诸侯而辅之所以公天位而严大寳也○真氏徳秀曰此篇见周公养成君徳之效又见召公当危疑之际区处周宻皆可为来世法】
　　惟四月哉生魄王不怿
　　集传始生魄十六日王有疾故不悦怿
　　集说【呉氏澄曰不怿疾甚也天子之疾曰不怿曰不豫皆臣子不忍斥言之也】
　　甲子王乃洮颒水相被冕服凭玉几
　　集传王发大命临羣臣必齐戒沐浴今疾病危殆故但洮盥颒面扶相者被以衮冕凭玉几以发命集说【孔氏颖达曰礼洗手谓之盥洗面谓之靧颒是洗面知洮为盥手相者正王服位之臣被以冠冕加朝服以衮冕朝诸侯之服加王身也觐礼王服衮冕而有玉几此既凭玉几明服衮冕也○林氏之奇曰论语朝服拖绅孔子不敢以防服见其君成王不敢以防服临其臣君臣之礼岂可以疾而废之哉○夏氏僎曰汉志言哉生魄即甲子日恐不然武成言一月壬辰旁死魄越翼日癸巳今此哉生魄上无日辰故甲子不可考其为何日也○吕氏祖谦曰甲子去崩才一日耳犹盥洗以致洁冕服以致严顾托之言渊奥精明盖临众之敬不以困惫废素定之理虽垂殁固烱如也惟善治气者能歴疾病而不惰善养心者能临死亡而不昏岂一朝一夕之积哉○张氏居正曰成王之克自敬德可见】
　　乃同召太保奭芮伯彤伯毕公衞侯毛公师氏虎臣百尹御事
　　集传同召六卿下至御治事者太保芮伯彤伯毕公衞侯毛公六卿也冢宰第一召公领之司徒第二芮伯为之【林氏之奇曰芮伯作旅巢命此在武王之世成王之世为司徒】宗伯第三彤伯为之司马第四毕公领之【陈氏师凯曰毕公名髙继周公为东方诸侯之伯则亦必继周公为太师】司宼第五衞侯为之司空第六毛公领之【陈氏师凯曰毛公名郑时以诸侯入为太傅】太保毕毛三公兼也芮彤毕衞毛皆国名【地理今释芮孔传云周同姓圻内之国杜预云冯翊临晋县芮乡今陜西西安府朝邑县有南芮乡北芮乡古芮伯国也彤案胡三省通鉴注彤伯之国当在郑县界郑县今陜西西安府华州州西南有彤城毕杜注云在长安县西北长安今属陜西西安府衞今河南衞辉府淇县毛路史云毛伯国上邽借水旁有毛泉上邽今陜西巩昌府秦州地案毛泉见水经注亦未言即毛伯之国路史不知何据今毛地未知确在何所姑存其说】入为天子公卿师氏大夫官虎臣虎贲氏【林氏之奇曰下大夫掌先后王及守王宫者也】百尹百官之长及诸御治事者平时则召六卿使率其属此则将发顾命自六卿至御事同以王命召也
　　集说【孔氏颖达曰太保是三公官名毕毛又亦称公知此三人是三公也三人是三公而与侯伯相次知六者是六卿衞侯为司宼而位第五知此先后是六卿次第也以三公尊故特言公其余三卿举其本爵见其以国君入为卿也天子三公皆以卿为之不复别置其人髙官兼摄下司者汉世以来谓之为领王肃云彤姒姓之国其余五国姬姓毕毛文王庶子○周礼师氏中大夫掌以媺诏王居虎门之左司王朝得失之事帅其属守王之门重其所掌故与虎臣竝于百尹之上特言之诸御治事谓诸掌事者盖大夫士皆被召也王肃云治事盖羣士也○林氏之奇曰此盖纪述一时所命之人而周家命官之意见于此者有四以六卿兼主三公之事一也诸侯入为公卿二也公卿皆同姓之邦三也三公九卿各以其职任为尊卑不以爵秩髙下四也○朱子曰顾命排得三公三孤六卿齐整召公与毕公毛公是三公芮伯彤伯衞侯是三孤太保是冢宰芮伯是司徒衞侯是康叔为司宼所以康诰中多说刑三公只是以道义傅保王者无职事官属却下行六卿事汉时太傅亦无官属○潘氏士遴曰叙毕公于二伯后叙毛公于衞侯后叙六卿不叙三公也】
　　王曰呜呼疾大渐惟几病日臻既弥留恐不获誓言嗣兹予审训命汝
　　集传此下成王之顾命也自叹其疾大进惟危殆病日至既弥甚而留连恐遂死不得誓言以嗣续我志此我所以详审发训命汝统言曰疾甚言曰病集说【孔氏颖达曰志欲有言若不能言则不能续志○吕氏祖谦曰誓言则发之力审训则思之熟不易其言欲羣臣之不苟于听也】
　　昔君文王武王宣重光奠丽陈教则肄肄不违用克达殷集大命
　　集传武犹文谓之重光犹舜如尧谓之重华也奠定丽依也言文武宣布重明之德定民所依陈列教条则民习服习而不违天下化之用能逹于殷邦而集大命于周也
　　集说【苏氏轼曰奠定民所丽着定民居也○林氏之奇曰下武之序曰武王有圣德复受天命能昭先人之功文王有声之序曰武王能广文王之声所谓重光也○朱子语类问奠丽陈教则肄丽字据孔氏音力驰反施也诸家多作附丽之丽谓土著也奠丽谓养之陈教谓教之未知其说如何某窃谓从孔氏说亦自平直奠丽者谓定其所施之号令也陈教则陈其所以教之之道也肄或训劳或训习愚意谓从习为长未敢自决曰前篇有以丽训刑者肄当训习○吕氏祖谦曰尧舜君臣故谓之重华文武父子故谓之重光奠丽者定民之所附丽如居之丽于楝宇食之丽于畎畞之类肄者教养之事必先肄习肄习之久事理贯彻举无所违然后能推而达之代殷而集大命也○陈氏雅言曰宣重光言先王相继而能明其德也奠丽至不违言能尽教养之政而化服民心也用克至大命言能推教养之效以大受天命也文王奠民之所丽武王亦无异于文王观其散财发粟可知教民之道则明德慎罚此文王已陈之教条也武王亦无异于文王观其惇信明义则又可知是以斯民至于服习不违自友邦之修治以至西土之怙冒自东征之抚绥以至蛮貊之率俾教养之效无违不及谓之用克达殷者信矣于以见文武以德为善政之本以善政为化服民心之本以化服民心为大受天命之本也】
　　在后之侗敬迓天威嗣守文武大训无敢昏逾
　　集传侗愚也成王自称言其敬迎上天威命而不敢少忽嗣守文武大训而无敢昏逾天威天命也大训述天命者也于天言天威于文武言大训非有二也集说【吕氏祖谦曰此成王自叙平日用力之实也敬迓者凛然如在其上敬以氶之而非心之有所将迎也嗣守言操存之工也敬则不昏昏则不存矣少昏即逾君子所以毋不敬也○王氏充耘曰天威即上所集之大命文武奠丽陈教布为大训正是述天理以啓佑后人者嗣守无逾正是敬迓天威处也○王氏樵曰天威言敬迓者戒谨恐惧常迎之于先几文武大训即述天命者必践履服行始可谓之能嗣守也无敢昏逾常惺惺然在心而不逾越其则也】
　　今天降疾殆弗兴弗悟尔尚明时朕言用敬保元子钊济于艰难
　　集传钊康王名成王言今天降疾我身殆将必死弗兴弗悟尔庶几明是我言用敬保元子钊大济于艰难曰元子者正其统也
　　集说【夏氏僎曰王业以艰难而成今则艰难之业将责之康王矣○吕氏祖谦曰弗兴弗悟血气之病耳若志气则无敢昏逾者初未尝病也○呉氏澄曰明是朕言者不昧我所命而遵用之也宗社之重基业之大付之一人可谓艰难言当敬保防康王大渡脱艰难也】
　　柔远能迩安劝小大庶邦
　　集传怀来驯扰安宁劝导皆君道所当尽者合远迩小大而言又以见君德所施公平周溥而不可有所偏滞也
　　集说【孔氏颖达曰言当为善政远近俱安之又当安劝小大众国安之使国得安存劝之使相劝为善○王氏樵曰远者柔以怀之使来迩者扰而驯之使治小大庶邦咸有以安之而使大小相安有以劝之而使谨守侯度合逺迩而柔能异施通小大而安劝无间则君德所及无所偏滞矣】
　　思夫人自乱于威仪尔无以钊冒贡于非几
