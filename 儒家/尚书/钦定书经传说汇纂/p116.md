<!-- { "loadSidebar": true } -->
　　集传亦越者继前之辞也耿光也汤自七十里升为天子典礼命讨昭著于天下所谓陟丕厘上帝之光命也三宅谓居常伯常任准人之位者三俊谓有常伯常任准人之才者克即者言汤所用三宅实能就是位而不旷其职所称三俊实能就是德而不浮其名也三俊説者谓他日次补三宅者详宅以位言俊以德言意其储养待用或如説者所云也惟思式法也汤于三宅三俊严思而丕法之故能尽其宅俊之用而宅者得以效其职俊者得以着其才贤智奋庸登于至治其在商邑用协于厥邑近者察之详其情未易齐畿甸之协则纯之至也其在四方用丕式见徳逺者及之难其德未易徧观法之同则大之至也至纯至大治道无余蕴矣曰邑曰四方者各极其逺近而言耳
　　集説【黄氏度曰曰三有俊辨论后来之俊可居此三宅者也克即俊就其所论定无不可登用也既用三宅又辩三俊者文王之诗曰思皇多士生此王国王国克生维周之桢人材惟层出闲见用之不尽而后国家之兴为未艾也○吕氏祖谦曰严惟丕式严思贤者惟大则效之然后能用宅俊所谓学于伊尹而后臣之其一证也未用宅俊之前知之者惟汤既用之后则夫人而信之○蒋氏悌生曰严惟者其难其愼之谓简择于未用之前既用之必使为政于天下丕式者信任于使用之后○陈氏大猷曰事事物物之理莫非天命之流行典礼刑赏则其大者汤升天位大理治上帝之明命谓大治天下使事物昭然各当于理即丕厘上帝之耿命也○陈氏栎曰宅俊用而逺近孚盖举用当而人心服好人所好不拂人之性故也严惟丕式君大法乎贤也用丕式见德下之人因之而大法乎君也汤用三宅而且储三俊以供无穷之用上广夏后之所未及而下为文武之所取法焉○王氏樵曰思虑精专一于贤者即凡事委心听顺惟贤者是师而不自用便是丕式处○两丕式字上言君丕式乎贤下言民丕式乎君四方之人皆大法乎君而以德自见所谓徧为尔德也○邹氏祯期曰汤之心与宅俊合故商邑之心与汤合宅俊之德为汤所式故汤徳又为四方所式也】
　　呜呼其在受德暋惟羞刑防德之人同于厥邦乃惟庶习逸德之人同于厥政帝钦罚之乃伻我有夏式商受命奄甸万姓
　　集传羞刑进任刑戮者也庶习备诸众丑者也言纣德强防又所与共国者惟羞刑防德之诸侯所与共政者惟庶习逸德之臣下上帝敬致其罚乃使我周有此诸夏用商所受之命而奄甸万姓焉甸者井牧其地什伍其民也
　　集説【王氏安石曰羞进也有崇尚之意桀纣所用非人皆本于身有恶德故曰桀德受德者推本言之也○吕氏祖谦曰论夏商之兴亡不出于任用得失之闲立政之体统端在此矣○共政之任亲于共国举贤者拔其萃嗜恶者从其尤皆用其极者也○邹氏季友曰井牧周礼小司徒井牧其田野注云井牧者襄二十五年左传所谓井衍沃牧隰臯是也田制一夫百畆故百畆为夫九夫为井隰臯之地九夫为牧二牧而当一井以田有不易一易再易通率二而当一也什伍周礼士师掌其民人之什伍又族师云五家为比十家为聮五人为伍十人为聮以受邦职以役国事○申氏时行曰同于厥邦是在外之诸侯同于厥政是在内之臣工用非人以理厥邦则四方之丕式无有矣狎小人以败厥政则厥邑之用协无有矣正与汤相反】
　　亦越文王武王克知三有宅心灼见三有俊心以敬事上帝立民长伯
　　集传三宅三俊文武克知灼见皆曰心者即所谓迪知忱恂而非谋面也三宅已授之位故曰克知三俊未任以事故曰灼见以是敬事上帝则天职修而上有所承以是立民长伯则体统立而下有所寄人君位天人之两间而俯仰无怍者以是也夏之尊帝商之丕厘周之敬事其义一也长如王制所谓五国以为属属有长伯如王制所谓二百一十国以为州州有伯是也
　　集説【林氏之竒曰文武既有以当天之心故天命之以有天下则封建诸侯而天子端拱于上也此所以立民长伯○吕氏祖谦曰三宅共政者也知其心者犹未尽则不能无闲惟文武真能知其心也三俊待用者也未与事遇则底蕴不外见惟文武灼然见其心也知宅俊皆曰心者君臣相与万化之源苟貌亲口惠相期于肝胆之外则无其本矣○陈氏栎曰立民长伯当时宅俊或有出而封为长伯者与诸侯入为王官王官出为诸侯古常有之○顾氏锡畴曰克知二句是知之明以敬事二句是任之重○孙氏继有曰大抵人臣立朝以心术为本心术不正纵行事可观言论可采亦非吉士克知灼见者知其心之果正而无他即克知厥若之意】
　　立政任人准夫牧作三事
　　集传言文武立政三宅之官也任人常任也准夫准人也牧常伯也以职言故曰事
　　集説【张氏九成曰所谓立政岂无纪纲赏罚岂无典章文物周公乃无一言及之独曰任人准夫牧作三事而已○顾氏锡畴曰三事者庶官之首庶政之纲文武所愼简者莫先于此此得其人使各举所知各简其属无不得其人矣○孙氏继有曰人君之政总之则柄归于一人三事则分任之分之则事寄于百官三事则总率之故首列之】
　　虎贲缀衣趣马小尹左右携仆百司庶府
　　集传此侍御之官也趣马掌马之官【邹氏季友曰周礼校人掌王马之政趣马其属也注云趣马下士趣养马者马一十二匹立趣马一人】小尹小官之长携仆携持仆御之人【王氏樵曰孔传左右携持器物之仆蔡传曰携持仆御之人则以为二事】百司若司裘司服庶府若内府大府之属也【王氏炎曰凡治事曰百司凡掌财曰庶府○陈氏师凯曰周官有王府内府外府泉府天府】
　　集説【顾氏锡畴曰宫府合为一体天子自大臣召对外惟此侍御之官亲近周旋自虎贲而下凡七等官俱就得人説虎贲修武备以壮掖庭之威缀衣布物采以昭黼扆之焕趣马闲舆卫以备法驾小尹正羣领以供法从左右携仆如云左右携持器物之仆以司称者各办所职服用之需于此取以府称者各典所守储蓄之备于此藏以上诸官俱是内官之长】
　　大都小伯艺人表臣百司太史尹伯庶常吉士
　　集传此都邑之官也吕氏曰大都小伯者谓大都之伯小都之伯也【林氏之奇曰周礼以小都之田任县地以大都之田任疆地注小都卿之采邑大都公之采邑王子弟所食邑】大都言都不言伯小伯言伯不言都互见之也【董氏琮曰古人立言之法有互文见意者如诗钲人伐鼓之类是也】艺人者卜祝巫匠【陈氏师凯曰卜如太卜卜师龟人菙人□人占梦眂祲是也祝如太祝丧祝甸祝诅祝是也巫如司巫男巫女巫神士是也匠如攻木攻金攻皮设色刮摩抟埴之工皆是也】执技以事上者【礼记王制曰凡执技以事上者祝史射御医卜及百工】表臣百司表外也表对里之词上文百司盖内百司若内府内司服之属所谓里臣也此百司盖外百司若外府外司服之属所谓表臣也太史者史官也【周礼太史下大夫○孔氏颖逹曰周礼每官各有长若太史为史官之长】尹伯者有司之长如庖人内饔膳夫则是数尹之伯也【陈氏师凯曰传意谓庖人为庖尹内饔为饔尹而膳夫则兼二者而为之伯也盖庖饔各治其事而又统于膳夫也然此二句以下文比之必有脱字○王氏樵曰庖人尹庖内外饔尹饔此吕氏原文蔡传漏尹庖尹饔四字】钟师尹钟磬师尹磬大师司乐则是数尹之伯也【陈氏师凯曰大师及司乐为钟师磬师之伯此二节特举例以觧尹伯以是求之尹伯固不止于此二者矣】凡所谓官吏莫不在内外百司之中至于特见其名者则皆有意焉虎贲缀衣趣马小尹左右携仆以扈卫亲近而见庶府以冗贱人所易忽而见艺人恐其或兴淫巧机诈以荡上心而见太史以奉讳恶【陈氏师凯曰王制云大史典礼执简记奉讳恶简记策书也大事书于策小事简牍讳先王名也恶忌日也及子卯不乐】公天下后世之是非而见尹伯以大小相维体统所系而见若大都小伯则分治郊畿不预百司之数者既条陈歴数文武之众职而总结之曰庶常吉士庶众也言在文武之廷无非常德吉士也
　　集説【吕氏祖谦曰人之相去何啻千百等用之者小大亦各有方今合而谓之吉士盖长短虽不齐要皆慈祥良善之人而不容一惨刻倾险者投足其闲此文武用人之大法所以立周家忠厚之治体也○陈氏经曰文武以一人之聪明岂能周知内外逺近小大之臣哉三宅大臣人主所亲择其下小大之臣又委之三宅髙宗曰惟暨乃僚穆王亦曰愼简乃僚皆然也○孙氏继有曰庶常吉士一句总上立政以下来并下二节盖无德不可谓之吉即有而不常亦伪耳非吉也惟文武克知灼见而后用之故自三宅以至百官无一非常德之吉士不特三宅可以事上帝长庶民而余皆可以分天职佐民瘼此谓得人之盛】
　　司徒司马司空亚旅
　　集传此诸侯之官也司徒主邦教司马主邦政司空主邦土余见牧誓言诸侯之官莫不得人也诸侯之官独举此者以其名位通于天子欤
　　集説【林氏之竒曰司徒司马司空诸侯之三卿也亚其贰也旅其众士也○吕氏祖谦曰先儒以三卿为文武未伐纣前官制苟果皆文武在廷之官何繇重出于庶常吉士之后乎此章盖通叙文武之官文王虽不有天下武王克商官制实达乎四海其为侯国之官无疑也○陈氏师凯曰案康诰言圻父农父宏父三卿亦与此同可见此为诸侯之官盖大国三卿兼欇六事传谓名通天子者大国三卿皆命于天子也】
　　夷微卢烝三亳阪尹
　　集传此王官之监于诸侯四夷者也微卢见经【孔氏颖逹曰牧誓所云有微卢彭濮人此举夷微卢以见彭濮之等诸夷也】亳见史三亳蒙为北亳谷熟为南亳偃师为西亳【地理今释案蔡传云三亳蒙为北亳谷熟为南亳偃师为西亳今河南归德府商邱县北四十里有大蒙城水经注云汳水东经大蒙城北疑即蒙亳也所谓景亳为北亳矣南亳西亳详见汤诰】烝或以为众或以为夷名阪未详古者险危之地封疆之守或不以封而使王官治之参错于五服之闲是之谓尹【孔氏颖逹曰夷微以下以一尹总之】地志载王官所治非一此特举其重者耳自诸侯三卿以降惟列官名而无他语承上庶常吉士之文以内见外也夫上自王朝内而都邑外而诸侯逺而夷狄莫不皆得人以为官使何其盛欤
　　集説【林氏之竒曰言夷微卢之众及三亳之地与夫凡阪险之地为之尹者无不得人也○王氏樵曰微卢烝盖夷国之内属者武王伐商微卢尝从焉为之置尹如汉为西域置都防之比也险危之地不必边裔如陜之崤函赵之井陉郑之虎牢皆参错于五服之间者○孙氏继有曰夷情叛服亦系中国安危故设为尹以监之尹虽逺臣而内藩王室外摄夷情不得其人亦足致乱故附于吉士之后】
　　文王惟克厥宅心乃克立兹常事司牧人以克俊有德集传文王惟能其三宅之心能者能之也知之至信之笃之谓故能立此常任常伯用能俊有德也不言准人者因上章言文王用人而申克知三有宅心之説故略之也
