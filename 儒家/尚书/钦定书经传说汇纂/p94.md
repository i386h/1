<!-- { "loadSidebar": true } -->
　　凡民自得罪寇攘奸宄杀越人于货暋不畏死罔弗憝集传越顚越也【孔氏颖逹曰顚越人谓不死而伤】盘庚云顚越不恭暋强憝恶也自得罪非为人诱陷以得罪也凡民自犯罪为盗贼奸宄【潘氏士遴曰外用巧术曰奸内用计谋曰宄】杀人顚越人以取财货强狠亡命者人无不憎恶之也用罚而加是人则人无不服以其出乎人之同恶而非即乎吾之私心也特举此以明用罚之当罪
　　集説【林氏之竒曰好生而恶死者天下之眞情也人惟畏死然后可以死惧之既不畏死矣则何所不至哉此其所以犯天下之所共怒而无不恶之也○吕氏祖谦曰説者以几民自得罪以下与上文不叶盖举一端以为证騐也盖谓如此等罪之人人所同恶而刑加焉岂容以次汝封乎所谓刑加于自犯之罪也用刑皆如此则契公理矣所刑苟非人所同恶是移法就已也】
　　王曰封元恶大憝矧惟不孝不友子弗祗服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪天惟与我民大泯乱曰乃其速由文王作罚刑兹无赦
　　集传大憝即上文之防弗憝言寇攘奸宄固为大恶而大可恶矣况不孝不友之人而尤为可恶者当商之季礼义不明人纪废坏子不敬事其父大伤父心父不能爱子乃疾恶其子是父子相夷也天显犹孝经所谓天明尊卑显然之序也弟不念尊卑之序而不能敬其兄兄亦不念父母鞠养之劳而大不友其弟是兄弟相贼也父子兄弟至于如此苟不于我为政之人而得罪焉则天之与我民必大泯灭而紊乱矣曰者言如此则汝其速由文王作罚【孙氏继有曰想周礼大司徒不孝不弟之刑自文王所创立者故曰作罚】刑此无赦而惩戒之不可缓也
　　集説【孔氏安国曰言人之罪恶莫大于不孝不友天与我民五常使父义母慈兄友弟恭子孝而废弃不行是大灭乱天道言当速用文王所作违敎之罚刑此乱五常者无得赦○蔡氏卞曰先责子之不孝然后责父之不慈先责弟之不恭然后责兄之不友周礼有不孝不弟之刑而无不慈不友之罪即此意也○吕氏祖谦曰前言殷罚殷此言文王作罚刑者殷法常事用之父子兄弟之狱则用文王之法经纣之恶人伦戕败文王于维持纲常之罚有作焉故以殷罚治殷俗因人情之所安也以文王罚刑诛不孝不友拨殷乱之所在也○陈氏栎曰案前已告康叔明徳以作新民矣此言愼罚而速惩不孝不友者盖已致新民之化不率而后方严齐民之刑何用法峻急之有○王氏樵曰案孟子尝引杀越人于货愍不畏死以为不待敎而诛者也此为不待敎而诛则由文王作罚者为敎之而不改者可知矣观舜以蛮夷猾夏寇贼奸宄属之臯陶是元恶大憝直命臯陶刑之而已至于百姓不亲五品不逊则属之契不以其不亲不逊而遽忿疾之也而教之教之而又在宽焉则文王之罚其所以先后乎此者可知矣】
　　不率大戛矧惟外庶子训人惟厥正人越小臣诸节乃别播敷造民大誉弗念弗庸瘝厥君时乃引恶惟朕憝已汝乃其速由兹义率杀
　　集传戛法也言民之不率敎者固可大寘之法矣况外庶子以训人为职与庶官之长及小臣之有符节者乃别布条敎违道干誉弗念其君弗用其法以病君上是乃长恶于下我之所深恶也臣之不忠如此刑其可已乎汝其速由此义而率以诛戮之可也○案上言民不孝不友则速由文王作罚刑兹无赦此言外庶子正人小臣背上立私则速由兹义率杀其曰刑曰杀若用法峻急者盖殷之臣民化纣之恶父子兄弟之无其亲君臣上下之无其义非绳之以法示之以威殷民孰知不孝不义之不丁干哉周礼所谓刑乱国用重典者是也然曰速由文王曰速由兹义则其刑其罚亦仁厚而已矣
　　集説【孔氏頴逹曰正人若周官三百六十职正官之首小臣诸节谓正人之下非长官之身下至符吏诸有符节者○林氏之竒曰薛博士曰庶子者公族之官也周官诸子掌国子之倅燕义以谓天子之官有庶子之官文王世子谓庶子之正于公族者敎之以孝弟睦友子爱明于父子之义长幼之序其所掌则诸侯与天子之官同故燕义之所掌与周官无异也所谓训人即如文王世子所言是也此其所谓掌与天子之官同以外云者指衞而言也正长也正人谓众官之长若周官宫正主中官之长司防主天下之大计之官之长是也○眞氏徳秀曰上文宼攘杀越乃不待敎而诛者此则教之不改而后诛之者也乃别播敷造民大誉谓我所恶者不孝不友也诸臣不以此训民乃别立条教以要誉愚俗使其不知不孝不友之为恶岂非不体上心不用上令而病其君乎引恶谓引而入于不孝不友之地此所以速由兹义以率杀也盖导民以恶乃贼人心害风教之大者不然安得遽以刑杀加之乎】
　　【案尔雅戛训职谓常法故孔安国以为戛常也孔頴达曰犹楷也言为楷模之常意今从蔡传只是寘之法之意】
　　亦惟君惟长不能厥家人越厥小臣外正惟威惟虐大放王命乃非徳用乂
　　集传君长指康叔而言也康叔而不能齐其家不能训其臣惟威惟虐大废弃天子之命乃欲以非徳用治是康叔且不能用上命矣亦何以责其臣之瘝厥君也哉
　　集説【林氏之竒曰不能厥家人如文十六年左传云不能其大夫至于君祖母以及国人也○朱子曰乃非徳用乂言汝若寛纵则小臣外正皆得为威虐汝之为此欲以徳乂民而实非徳也姑息而已○金氏履祥曰臣者民之表故责民之不孝友其夲又在责臣之不忠也君者臣之表责臣之不忠为君长者又不可不自尽其道也】
　　汝亦罔不克敬典乃由裕民惟文王之敬忌乃裕民曰我惟有及则予一人以怿
　　集传汝罔不能敬守国之常法由是而求裕民之道惟文王之敬忌敬则有所不忽忌则有所不敢期裕其民曰我惟有及于文王则予一人以悦怿矣此言谨罚之终也穆王训刑亦曰敬忌云
　　集説【陈氏栎曰前两言速由何其急也此两言乃裕又何其寛缓也始欲其以刑齐民以惩戒人之恶习终欲其以身率人以容养人之善心其急其缓竝行而不相悖也○王氏樵曰此示慎罚之标准文王克明徳语其实曰敬止克愼罚语其要曰敬忌后之欲明徳愼罚者师文王而已明徳以作新民终之愼罚以敬忌终之明徳自内而騐之外愼罚自外而夲之心也○有时而用殷罚有时而用文王之罚则疑若无常殊不知法由前古而至我周讲画至精至备皆天讨不易之定理国之典常也】
　　王曰封爽惟民迪吉康我时其惟殷先哲王徳用康乂民作求矧今民罔迪不适不迪则罔政在厥邦
　　集传此下欲其以徳用罸也求等也诗曰世徳作求言明思夫民当开导之以吉康我亦时其惟殷先哲王之徳用以安治其民为等匹于商先王也迪即迪吉康之迪况今民无导之而不从者苟不有以导之则为无政于国矣迪言徳而政言刑也前既严之民又严之臣又严之康叔此则武王之自严畏也集説【眞氏徳秀曰欲导民于吉康其何以哉惟于殷先哲王之徳用以康乂民者作而求之而已盖殷先哲王之所为无非导民吉康之道也导之以仁义而民趋于仁义导之以孝弟而民趋于孝弟此则所谓吉康也政者所以正民不能导民俾知所适尚何政之有古之所谓政者合教化而言后世所谓政者离教化而言○王氏肯堂曰明思夫民染恶深而被化浅未可遽齐以刑尤当导之以徳而跻之迁善远罪吉康之地也夫顺理则裕从欲惟危则道之以徳非吉康而何道谓先之也】
　　王曰封予惟不可不监告汝徳之説于罚之行今惟民不静未戾厥心迪屡未同爽惟天其罚殛我我其不怨惟厥罪无在大亦无在多矧曰其尚显闻于天
　　集传戾止也又言民不安静未能止其心之狠疾迪之者虽屡而未能使之上同乎治明思天其殛罚我我何敢怨乎惟民之罪不在大亦不在多苟为有罪即在朕躬况曰今庶羣腥秽之徳其尚显闻于天乎集説【苏氏轼曰今殷民不静其心无所止戾道之而屡不从者罪在我也天其罚殛我明矣我其敢怨无曰我无罪罪岂在大与多乎言行之失毫厘为千里况其显闻于天者乎○金氏履祥曰前责之民因责之臣责之臣因责之康叔此二章武王又反之身而自责焉篇中一节上一节○陈氏栎曰爽惟盖当时语此王责已以励康叔也○张氏尔嘉曰民皆吉康正徳之説足矣而虑有不从者则不免于罚之行故告以徳在先而罚在后以己所监于殷先哲王者并示之也】
　　王曰呜呼封敬哉无作怨勿用非谋非蔽时忱丕则敏徳用康乃心顾乃徳远乃猷裕乃以民宁不汝瑕殄集説此欲其不用罚而用徳也叹息言汝敬哉毋作可怨之事勿用非善之谋非常之法惟断以是诚大法古人之敏徳用以安汝之心省汝之徳远汝之谋寛裕不迫以待民之自安若是则不汝瑕疵而弃絶矣
　　集説【薛氏肇明曰忱者至诚之道也敏者至健之徳也惟至诚故能有守惟至健故能有为○眞氏徳秀曰裕乃以民宁不必言行寛政但自无作怨以下数句行之优裕即所以致民之宁而民不瑕絶之也盖为善未至于优裕皆勉强也与前徳裕乃身之裕同至此则不言用罚而纯言用徳矣○陈氏大猷曰为治有不易之定论通行之常道明徳愼罚是也舍是则为非谋非王恐叔惑于邪説异术谓民难以徳化易以刑服故戒以勿用而惟断以至诚也丕则敏徳大法古人之敏徳如上章法文王之明徳作求殷先哲王徳是也虑其悠悠而欲其汲汲故以敏徳言又恐其欲速也故又欲其安汝心安则恐其警省不至也故又欲其囬顾汝徳顾则又恐其察虑之太迫也故又欲其远汝谋庶能优游寛裕而与民相安矣○金氏履祥曰敏徳者谓其进徳之速康乃心顾乃徳存养省察所以固是徳也人心夲有是徳一有觉焉其进固敏然存养省察之功不继则将复失之不足以为有徳矣】
　　王曰呜呼肆汝小子封惟命不于常汝念哉无我殄享明乃服命高乃听用康乂民
　　集传肆未详惟命不于常善则得之不善则失之汝其念哉毋我殄絶所享之国也明汝侯国服命高其听不可卑忽我言用安治尔民也
　　集説【苏氏轼曰高乃聴聴于古也告以文考先哲王之道所聴岂不高乎○董氏琮曰肆语辞如肆徂厥敬劳肆往奸宄皆语辞也○王氏樵曰始言由文考之徳得天得民肆汝小子封得以在兹东土有天命殷民之寄中再以助王宅天命作新民期之故此复以天命殷民结之】
　　王若曰往哉封勿替敬典听朕告汝乃以殷民世享集传勿废其所敬之常法听我所命而服行之乃能以殷民而世享其国也世享对上文殄享而言集説【李氏杞曰康诰一篇始终以敬哉敬典为言是知致敬之道乃修身治民之夲康叔所以化商民之纲要莫大于此○陈氏栎曰商民不孝不友化之之夲在于勿替所当敬之典即前所谓罔不克敬典者篇将终复申言之大学引惟命不于常而断之曰道善则得之不善则失之矣弗念弗聴则殄享不善而失之也敬典聴告则世享善则得之也武王封康叔拳拳反覆于文王明徳愼罚之家法无虑数百言末复以天命之无常享国之难必者警戒之康叔实能敬聴而力行其言衞之享国卒与周家相为长乆吁岂偶然哉】
