<!-- { "loadSidebar": true } -->
　　集说【程子曰知之非艰行之惟艰固也然知之亦自艰如人欲徃京师必是知出那门行那路然后可徃若不知虽有欲徃之心其将何之自古非无能力行者然鲜能明道此知之亦难也○张氏栻曰孔子观上世之化曰大哉知乎虽尧舜之民比屋可封亦能使之由之而已知者圣凡之分也岂可云易乎哉傅说之告髙宗髙宗盖知之者恭默思道非知之明哲者有此乎故君奭篇言在武丁时则有若甘盘盖发髙宗之知者甘盘也说故告之以虽己知之此非艰也贵于身亲实履之耳此为已知者言也若髙宗未克知之而告之曰知之非艰则说为失言矣○真氏德秀曰忱诚也使髙宗以诚为主何患于行乎○陈氏栎曰说意谓王能行而说不言则咎在说说己言而王不行则咎在王不在说也上篇复君以从谏此则责君以行言必实见于行而后始不为徒从也知对行言自傅说始发之而后致知力行为万世学者为学之法程】
　　说命下
　　集说【马氏廷鸾曰前篇访以政事故说以政事对此篇访以学故说以学对】
　　王曰来汝说台小子旧学于甘盘既乃遯于荒野入宅于河自河徂亳暨厥终罔显
　　集传甘盘臣名君奭言在武丁时则有若甘盘遯退也髙宗言我小子旧学于甘盘已而退于荒野后又入居于河自河徂亳迁徙不常歴叙其废学之因而叹其学终无所显明也无逸言髙宗旧劳于外爰暨小人与此相应国语亦谓武丁入于河自河徂亳唐孔氏曰髙宗为王子时其父小乙欲其知民之艰苦故使居民间也【孔氏頴达曰于时盖未为太子殷道虽质不可既为太子更与民杂居】苏氏谓甘盘遯于荒野以台小子语脉推之非是集说【朱子曰东坡觧作甘盘遯于荒野据某看只是髙宗自言观上文曰予小子可见但不知当初髙宗因甚遯于荒野不知甘盘是甚様人是学个甚麽今亦不敢断但据文义疑是如此兼无逸云髙宗旧劳于外亦与此相应想见髙宗三年不言恭默思道未知所发又见世间未有个人强得甘盘所以思得大贤如傅说髙宗若非傅说想不能致当日之治傅说若非髙宗亦不能有所为故曰惟后非贤不乂惟贤非后不食言必相湏也○黄氏震曰苏氏之说非是此论精矣世人不喜其说者以暨厥终罔显非所以言髙宗也案蔡云髙宗歴叙废学之因而叹其学终于无所显明其说亦夲古注初非蔡氏自为之说且自言学罔显而下文求傅说尔惟训于朕志文义极顺无可疑者若以为甘盘遯去而罔显则上文既言宅扵河又言自河徂亳踪迹歴歴甚明岂得言罔显邪且蘓氏虽以遯野为甘盘而小蘓氏作古史亦以遯野为髙宗也○郑氏晓曰正义云髙宗未立之前已有甘盘免丧不言乃求傅说汉儒以为即位初有甘盘佐之甘盘卒后有傅说说有大功周公数六臣不言说未知其故盖此六臣皆商前王旧臣辅后王者说乃髙宗所求非其父小乙所遗之臣也周公防召公专述旧臣故数盘而不及说】
　　尔惟训于朕志若作酒醴尔惟麴糵若作和羹尔惟盐梅尔交修予罔予弃予惟克迈乃训
　　集传心之所之谓之志【陈氏大猷曰训志犹云格心】迈行也【黄氏度曰说以力行要髙宗故髙宗有克迈之言焉】范氏曰酒非麴糵不成【朱子曰周官五齐二曰醴齐注云醴成而汁滓相将如今甜酒也○陈氏师凯曰麴酒母也蘗牙米也】羹非盐梅不和人君虽有美质必得贤人辅导乃能成徳作酒者麴多则太苦蘗多则太甘麴糵得中然后成酒作羹者盐过则咸梅过则酸盐梅得中然后成羹臣之于君当以柔济刚可济否左右规正以成其徳故曰尔交修予【王氏樵曰冏命交修乃羣臣交相弼正其君之意此专说傅说故取更互相济之意】尔无我弃我能行尔之言也孔氏曰交者非一之义
　　集说【苏氏轼曰麴蘗盐梅和而不同也○时氏澜曰学问之道相需而成有傅说之教有髙宗之听故谓之交修言教学互相发明诚意相接也○陈氏经曰中篇说谓患髙宗之不能行不患臣之不能言此篇髙宗谓患说之不能言不患我之不能行○王氏樵曰训不于行事而于志此髙宗知本之论】
　　说曰王人求多闻时惟建事学于古训乃有获事不师古以克永世匪说攸闻
　　集传求多闻者资之人学古训者反之已古训者古先圣王之训载修身治天下之道二典三谟之类是也说称王而告之曰人求多闻者是惟立事然必学古训深识义理然后有得不师古训而能长治久安者非说所闻甚言无此理也○林氏曰傅说称王而告之与禹称舜曰帝光天之下文势正同
　　集说【王氏安石曰求多闻而不惟古训是式则是非无所考正而所闻愈惑矣○林氏之竒曰善待问者如撞钟叩之以小者则小呜叩之以大者则大鸣待其从容然后尽其声髙宗既从容以问矣故说得以尽其声也○朱子曰今人只管说治心修身若不见这个理心是如何地治身是如何地修傅说曰学于古训至匪说攸闻盖圣贤说出道理在里必学乎此后可以有得○经籍古人言学字方自说命始有○吕氏祖谦曰学问之博责有实用大而建立大经经纶大业弥纶大化至于赞天地化育皆所谓建事也此所谓有用之学否则所闻虽多亦奚以为○真氏徳秀曰大学自格物致知推而至于治国平天下盖致知所以明理理明则见诸行事者举而措之耳此求多闻建事之意也古者学与事为一故精义所以致用利用所以崇徳本末非二致也后世学与事为二故求道者以政事为粗迹任事者以讲学为空言不知天下未甞有无理之事无事之理老荘言理而不及事是有无事之理也管商言事而不及理是有无理之事也深味傅说之言则古先圣王之正传可以识矣】
　　惟学逊志务时敏厥修乃来允懐于兹道积于厥躬集传逊谦抑也务专力也时敏者无时而不敏也逊其志如有所不能敏于学如有所不及虚以受人勤以励已则其所修如泉始达源源乎其来矣兹此也笃信而深念乎此则道积于身不可以一二计矣夫修之来来之积其学之得于已者如此
　　集说【林氏之竒曰功崇惟志业广惟勤学之欲有得者惟在于此二者逊志则功日以崇时敏则业日以广此诚为学之大方○朱子曰逊顺其志捺下这志入那事中子细低心下意与他理会若髙气不伏以为无紧要不能入细理防得则其修亦不来矣既逊其志又湏时敏若似做不做或作或辍亦不济事湏是逊志又务时敏则厥修乃来为学之道只此二端而已又戒以允懐于兹二者则道乃积于厥躬积者来得件数多也○陈氏经曰信道不笃则所修虽来亦不坚凝惟允懐于此笃信不忘则来者积聚不散来如日知其所无积如月无忘其所能也】
　　惟斆学半念终始典于学厥德修罔觉
　　集传斆教也言教人居学之半【朱子曰学记引此亦只依古注】盖道积厥躬者体之立斆学于人者用之行兼体用合内外而后圣学可全也始之自学学也终之教人亦学也一念终始常在于学无少间断则徳之所修有不知其然而然者矣【孙氏觉曰徳修罔觉董子所谓长日加益而不自知也】或曰受教亦曰斆斆于为学之道半之半湏自得此说极为新巧但古人论学语皆平正的实此章句数非一不应中间一语独尔巧险此盖后世释教机权而误以论圣贤之学也
　　集说【朱子曰惟斆学半盖已学既成居于人上则湏教人初学得者是半既学而推以教人与之讲说已亦因此温得文义是斆之功亦半也念终始典于学自学教人无非是学自始至终日日如此忽不自知其徳之修也○真氏徳秀曰上言道之积下言徳之修以理之共由言之谓之道以理之自得言之谓之徳也○王氏樵曰自人己之分殊而言修身以上者学之事也齐家以下者教之事也学固居斆之先而未学固无可以为教自大学之全功而言则自学者学之始也教人者学之终也斆实居学之半而凡教皆所以为学学诚无终始可间也一念终始常在于学则厥徳修罔觉何也盖家国天下之酬酢无非身心之实理自其体之以性分也而政事非粗迹自其体之以职分也而天下皆分内则其所以施于天下国家者孰不归于性分之所固有职分之所当为而徳之所修殆化其迹而不自知矣盖以事分之则有学有教以理言之则利用所以崇徳而初无二也中庸所谓合内外之道也】
　　监于先王成宪其永无愆
　　集传宪法愆过也言徳虽造于罔觉而法必监于先王【王氏樵曰此法字乃法度之法或言为学之准的非也】先王成法者子孙之所当守者也孟子言遵先王之法而过者未之有也亦此意
　　集说【张氏九成曰欲髙宗以汤为法也○吕氏祖谦曰无愆徳之至难也舜徳盛矣臯陶惟曰罔愆而已○时氏澜曰徳修罔觉已防于大而化之矣复使之监于先王者盖至公无私之理虽圣人不可有一毫自恃之心也○王氏樵曰为治孰非学中事谓成宪不阕于君徳固不可但监于成宪与上文学古自是相对而言如夫子逺宗尧舜之道而法则近守文武】
　　惟说式克钦承旁招俊乂列于庶位
　　集传式用也言髙宗之徳苟至于无愆则说用能敬承其意广求俊乂列于众职盖进贤虽大臣之责然髙宗之徳未至则虽欲进贤有不可得者
　　集说【彭氏汝砺曰大臣以己事君不若以天下之贤事君一相得其人则天下之贤兼收竝蓄庶位皆得其人○陈氏大猷曰君莫大于务学进徳相莫大于为君求贤○姚氏舜牧曰前篇髙宗云惟暨乃僚罔不同心以匡乃辟君知进贤之在任相也此云旁招俊乂列于庶位说亦知相职之在进贤也】
　　王曰呜呼说四海之内咸仰朕徳时乃风
　　集传风教也天下皆仰我徳是汝之教也
　　集说【黄氏度曰不曰教而曰风风有感发之义】
　　股肱惟人良臣惟圣
　　集传手足备而成人良臣辅而君圣髙宗初以舟楫霖雨为喻继以麴糵盐梅为喻至此又以股肱惟人为喻其所造益深所望益切矣
　　集说【陈氏栎曰髙宗潜默之久一旦举说而相之风声所动四海仰徳然非辅君作圣则无以慰人心之仰说始告君以从諌则圣惟圣时宪是臣以圣期待其君今髙宗语说以良臣惟圣是君亦以圣自期待矣○王氏樵曰此二句且泛论而望说之意在言外下举伊尹尧舜其君正良臣惟圣之实事而欲傅说继之】
　　昔先正保衡作我先王乃曰予弗克俾厥后惟尧舜其心愧耻若挞于市一夫不获则曰时予之辜佑我烈祖格于皇天尔尚明保予罔俾阿衡专美有商
　　集传先正先世长官之臣【邹氏季友曰此章从孔氏训正为长君牙文侯篇又训先正为祖父案诗云汉礼记缁衣亦皆训长】保安也保衡犹阿衡【孔氏颖达曰言天下所取安所取平也】作兴起也【陈氏经曰学于伊尹汤之为圣乃尹兴起而作成之也】挞于市耻之甚也不获不得其所也髙宗举伊尹之言谓其自任如此故能辅我成汤功格于皇天尔庶防明以辅我无使伊尹专美于我商家也傅说以成汤望髙宗故曰协于先王成徳监于先王成宪髙宗以伊尹望傅说故曰罔俾阿衡专美有商
　　集说【周子曰伊尹耻其君之不及尧舜一夫不获则曰时予之辜学者当志伊尹之所志○林氏之竒曰人君之学与匹夫异其所宅者至广其所御者至众其所学者不过学为尧舜而已若髙宗之学于傅说其所谓尧舜之学矣○陈氏大猷曰尹在畎亩则欲使君为尧舜之君民为尧舜之民其自任之重如此说起版筑为相迹与尹同其自任不可不与尹同】
　　惟后非贤不乂惟贤非后不食其尔克绍乃辟于先王永绥民说拜稽首曰敢对扬天子之休命
