<!-- { "loadSidebar": true } -->
　　集传葛国名【地理今释今河南归德府宁陵县西十里有葛城汉书地理志陈留郡寜陵县注云故葛伯国今葛乡是】伯爵也饷馈也仇饷与饷者为仇也【孔氏颖达曰桓二年左传称怨耦曰仇谓彼人有负于我我心怨之是名为仇也饷田之人不负葛伯非所怨而妄杀】葛伯不祀汤使问之曰无以供粢盛汤使亳众往耕老弱馈饷葛伯杀其童子汤遂征之汤征自葛始也奚何徯待也苏复生也西夷北狄言远者如此则近者可知也汤师之未加者则怨望其来曰何独后予其所往伐者则妻孥相庆曰待我后久矣后来我其复生乎他国之民皆以汤为我君而望其来者如此天下之爱戴归往于商者非一日矣商业之兴盖不在于鸣条之役也【洪氏翼圣曰旧指征葛时盖征葛十七年然后有鸣条之役】○吕氏曰夏商之际君臣易位天下之大变然观其征伐之时唐虞都俞揖逊气象依然若存盖尧舜禹汤以道相传世虽降而道不降也
　　集说【张子曰汤征而未至怨者非史溢辞如郡县素困弊政亦望一良吏莫非至诚平居亦不甚至于有事则倾望其上之来如解倒悬也天下之望汤是实如父母愿耕愿出莫非实如此○吕氏祖谦曰汤师所至民皆欣然有喜盖吊民伐罪布其宽仁所至则苏故其气象不可与后世同日论也○陈氏栎曰民之戴商如此何慙之有此以民之归汤者释之以见汤之应乎人也】
　　佑贤辅德显忠遂良兼弱攻昧取乱侮亡推亡固存邦乃其昌
　　集传前既释汤之慙此下因以劝勉之也诸侯之贤德者佑之辅之忠良者显之遂之【孙氏继有曰显则有褒扬之典以显其名遂则有委任之专以行其志】所以善善也侮说文曰伤也诸侯之弱者兼之【黄氏度曰使有所附属○薛氏季宣曰弱者与之共治】昧者攻之乱者取之亡者伤之所以恶恶也言善则由大以及小言恶则由小以及大推亡者兼攻取侮也固存者佑辅显遂也推彼之所以亡固我之所以存邦国乃其昌矣
　　集说【林氏之奇曰天之生物必因其材而笃焉故栽者培之倾者覆之实天道之自然不容私意于其间也佑辅显遂为善者必为人所助也兼攻取侮为不善者必为人所侵也圣人因其常理以应世接物有亡道者则推而亡之有存道者则辅而固之如此则顺乎天而应乎人于是邦乃其昌可以万年永保矣○郑氏晓曰视以手足待以忠信而眷顾之宠沃者曰佑盛其官属设其辅贰于以为之介助者曰辅表其宅里以树其风声者曰显信任不疑使得其志者曰遂○马氏森曰兼如命官以分承之赞佐之矜其不能而为之处也攻如声罪而戒饬之黜罚之正其昏庸而严以治之也此则犹存其国而不终弃之者也取如六师移之收其土地而为他属也侮如更置社稷伤其废絶而自作孽也此则不能存其国而在所必灭者也○姚氏舜牧曰有夏简贤附势实繁有徒则贤德忠良必有以直蒙摈弃者弱昧乱亡必有以阿取苟容者此不可不一为区处也】
　　德日新万邦惟怀志自满九族乃离王懋昭大德建中于民以义制事以礼制心垂裕后昆予闻曰能自得师者王谓人莫已若者亡好问则裕自用则小
　　集传德日新者日新其德而不自已也【孔氏颖达曰系辞云日新之谓盛德修德不怠日日益新】志自满者反是【金氏履祥曰有所慙固多自阻无所慙又多自满汤未必有是仲虺之论亦不容疎也】汤之盘铭曰苟日新日日新又日新其广日新之义欤德日新则万邦虽广而无不怀志自满【孔氏颖达曰自满则陵人陵人人情必不附】则九族虽亲而亦离万邦举远以见近也九族举亲以见疎也王其勉明大德立中道于天下中者天下之所同有也然非君建之则民不能以自中而礼义者所以建中者也义者心之裁制【张氏云鸾曰事到面前便以义决其可否如利刃相似着处便作两片】礼者理之节文以义制事【林氏之奇曰直内必以敬故以礼制心方外必以义故以义制事】则事得其宜【金氏履祥曰使万物各得其时中至善之宜而无过不及】以礼制心【张氏云鸾曰礼是天理之恰好处心指念虑之动言如喜怒哀乐皆慿礼以为准则也】则心得其正【金氏履祥曰使人心各循于规矩准绳之内而不偏不倚】内外合德而中道立矣如此非特有以建中于民而垂诸后世者亦绰乎有余裕矣【金氏履祥曰经制既立人心风俗既正虽传之后世固有余裕岂有来世口实之忧哉】然是道也必学焉而后至故又举古人之言以为隆师好问则德尊而业广自贤自用者反是谓之自得师者眞知已之不足人之有余委心听顺而无拂逆之谓也孟子曰汤之于伊尹学焉而后臣之故不劳而王其汤之所以自得者欤仲虺言怀诸侯之道推而至于修德检身又推而至于能自得师夫自天子至于庶人未有舍师而能成者虽生知之圣亦必有师焉后世之不如古非特世道之降抑亦师道之不明也仲虺之论遡流而源要其极而归诸能自得师之一语其可为帝王之大法也欤集说【朱子曰日新须是常接续不已才有闲断便不可○问礼义本诸人心惟中人以下为气禀物欲所拘蔽所以反着求礼义自治若成汤尚何须以义制事以礼制心曰圣人虽则说是生知安行便只是常常恁地不已所以不可及若有一息不恁地便也是凡人了以义制事以礼制心此自是内外交相养之法事在外义由内制心在内礼由外作○问礼莫是摄心之规矩否曰只如顔子非礼勿视之类皆是也又曰今学者只是要常存此心以观众理○陈氏经曰自得师如自明自强不因乎人尊德乐道出于中心之自然也○眞氏德秀曰此心无时而不勉则其德无时而不明懋昭大德者明明德也建中于民新民也盖事有万端未易裁处惟揆之以当然之理则举措当而无一事之不中心有万虑末易执持惟内主于敬而视聼言动不敢肆则周旋中礼而无一念之不中矣已之中乃民所由中也王者所以为法后世者道备于身而无缺则法垂于后而有余○陈氏大猷曰德不大则梏于偏如夷清惠和各有偏之弊何以建中汤德本大又欲其懋昭之然后能建中以范斯民所谓皇建其有极也以义制事乃大德之所自行中之用也以礼制心乃大德之所自出中之本也○陈氏栎曰德与中皆当兼体用而言大德云者全体大用无非大也懋勉以昭明之则全体呈露妙用显行矣由是而建中道之标准使民之罔中者皆惟我之中则不偏不倚无过不及是中之体用无不备矣然礼义德也即昭德建中之要也动而以义制事则此德应万事之大用以行而此中无过不及之用在是矣静而以礼制心则此德具众理之全体以立而此中不偏不倚之体在是矣】
　　呜呼愼厥终惟其始殖有礼覆昏防钦崇天道永保天命
　　集传上文既劝勉之于是叹息言谨其终之道惟于其始图之始之不谨而能谨终者未之有也伊尹亦言谨终于始事虽不同而理则一也钦崇者敬畏尊奉之意【胡氏士行曰钦而又加以崇敬之至也此勅天时几之意】有礼者封殖之昏防者覆亡之【王氏十朋曰殖礼覆防即上文佑辅取侮之事】天之道也钦崇乎天道则永保其天命矣案仲虺之诰其大意有三先言天立君之意桀逆天命而天之命汤者不可辞次言汤德足以得民而民之归汤者非一日末言为君艰难之道人心离合之机天道福善祸淫之可畏以明今之受夏非以利已乃有无穷之恤以深慰汤而释其慙仲虺之忠爱可谓至矣然汤之所慙恐来世以为口实者仲虺终不敢谓无也君臣之分其可畏如此哉
　　集说【林氏之奇曰商之宗社所以传祚数十世凡歴六百年贤圣之君六七作其天命之永保者如此其原则自夫汤之日新其德以愼终如始者则自夫仲虺之谆谆告戒然则仲虺之相成汤其功业殆与伊尹相配矣○金氏履祥曰此总一篇之意以终之谨终惟始谓勿失其不迩不殖改过宽仁之德殖礼覆昏谓益广其佑辅显遂兼攻取侮之规钦崇天道即日新昭德之谓而以永保天命终篇首之意○陈氏栎曰推亡固存与殖礼覆防同一栽培倾覆之理特有人已之分推亡固存欲汤审此理以施之人殖礼覆防欲汤审此理而谨诸已也】
　　汤诰
　　集传汤伐夏归亳诸侯率职来朝汤作诰以与天下更始今文无古文有
　　集说【孔氏安国曰以伐桀大义告天下○林氏之竒曰此则周官士师所谓用之于防同之诰也○朱子曰汤武征伐皆先自说一段义理】
　　王归自克夏至于亳诞告万方
　　集传诞大也亳汤所都在宋州谷熟县【地理今释亳案汉志河南郡偃师县注云尸乡殷汤所都又山阳郡薄县注云汤所都皇甫谧曰孟子称汤居亳与葛为邻葛伯不祀汤使亳众为之耕葛即今梁国宁陵之葛乡也若汤居偃师去宁陵八百余里岂当使民为之耕乎亳今梁国谷熟县后汉改山阳郡亳县为谷熟属梁国亳与薄义同字异也皇甫谧主谷熟为汤都良是不知偃师亦汤都也张守节史记正义曰汤即位都南亳元和志云宋州谷熟县殷之所都谓之南亳后徙西亳通典云河南偃师县亦古亳邑商有三亳成汤居两亳此其一也至盘庚又自河北徙埋于此盖汤未伐桀居南亳后自南亳迁西亳与葛伯为邻乃居南亳时事皇甫谧据此以献疑固矣谷熟故城在今河南归德府商邱县东南四十里尸乡在今开封府偃师县西十里】
　　集说【时氏澜曰汤诰一篇立一代之规模新天下之耳目垂六百年之基业者皆在焉诞诰万方非家至而戸晓也意即位之始万国之君皆朝于亳故因而告之嗟尔万邦有众吁嗟叹息悯其劳苦之意也明听予一人诰提警振起作其更新之意也一篇之义尽在是矣○曹氏学佺曰归亳者不敢私其位也诞告者因众之来归而大告之也】
　　王曰嗟尔万方有众明听予一人诰惟皇上帝降衷于下民若有恒性克绥厥猷惟后
　　集传皇大衷中【朱子曰孔安国以衷为善便无意思衷只是中】若顺也天之降命而具仁义礼智信之理无所偏倚所谓衷也【朱子曰此盖指大本之中也此处中庸说得甚明考之自见】人之禀命而得仁义礼智信之理与心俱生所谓性也【王氏天与曰案性字义程子曰性即理也朱子曰生之理谓性又曰性只是实理仁义礼智无一不具】猷道也由其理之自然而有仁义礼智信之行所谓道也【眞氏德秀曰以体言曰性以用言曰道】以降衷而言则无有偏倚顺其自然固有常性矣【陈氏栎曰此时君不必容力于其间也】以禀受而言则不无清浊纯杂之异故必待君师之职而后能使之安终其道也【眞氏德秀曰何谓安父安于慈子安于孝知其当然而不可易与其自然而不容已然后为安】故曰克绥厥猷【金氏履祥曰周子所谓圣人定之以仁义中正而立人极焉盖绥猷之谓也】惟后夫天生民有欲以情言也上帝降衷于下民以性言也仲虺即情以言人之欲成汤原性以明人之善圣贤之论互相发明然其意则皆言君道之系于天下者如此之重也
