<!-- { "loadSidebar": true } -->
　　集传承听受也叙教条次第也王使殷人承叙万年其永观法我孺子而怀其德也盖周公虽许成王留洛然且谓王伻殷者若曰迁洛之民我固任之至于使其承叙万年则实系于王也亦责难之意与召诰末用供王能祈天永命语脉相类
　　集説【林氏之竒曰周公欲王推其优游寛大之道以化殷人使之风移俗易故曰其永观朕子怀徳也】
　　戊辰王在新邑烝祭嵗文王骍牛一武王骍牛一王命作册逸祝册惟告周公其后王宾杀禋咸格王入太室祼
　　集传此下史官记祭祀册诰等事以附篇末也戊辰十二月之戊辰日也是日成王在洛举烝祭之礼曰嵗云者嵗举之祭也周尚赤故用骍宗庙礼太牢此用特牛者命周公留后于洛故举盛礼也逸史佚也【陈氏师凯曰古字通作逸】作册者册书也逸祝册者史逸爲祝册以告神也惟告周公其后者祝册所载更不他及惟告周公留守其后之意重其事也王宾犹虞宾杞宋之属助祭诸侯也诸侯以王杀牲禋祭祖庙故咸至也太室清庙中央室也祼灌也以圭瓒酌秬鬯灌地以降神也
　　集説【孔氏颖违曰三月丙午朏以算术计之三月申辰朔大四月甲戌朔小五月癸卯朔大六月癸酉朔小七月壬寅朔大八月壬申朔小九月辛丑朔大又有闰九月辛未朔小十月庚子朔大十一月庚午朔小十二月己亥朔大计十二月三十日戊辰晦也○太室室之大者故爲清庙庙有五室中央曰太室清庙神之所在故王入太室祼献鬯酒以告神也○夏氏僎曰郊特性云既灈然后出迎牲则祼在前杀牲在后今此先言杀后言祼者盖此所谓王实杀禋咸格非谓诸侯至杀牲时始至也乃谓诸侯以王将举此杀禋盛礼皆来助祭诸侯既至然后王入清庙祼酒也此与郊特牲之义何异○薛氏季宣曰烝冬祭也四时之祭大烝爲重大烝之祭功臣与焉烝祭文王武王之庙而并享宗功嵗用骍牛各一周家之礼自成王新邑始也】
　　王命周公后作册逸诰在十有二月
　　集传逸诰者史逸诰周公治洛留后也在十有二月者明戊辰爲十二月日也
　　集说【吴氏澄曰书之常法当以日繋月以事繋日此先记日记事后乃记月变例也】
　　惟周公诞保文武受命惟七年
　　集传吴氏曰周公自留洛之后凡七年而薨也成王之留公也言诞保文武受民公之复成王也亦言承保乃文祖受命民越乃光烈考武王故史臣于其终计其年曰惟周公诞保文武受命惟七年盖终始公之辞云
　　集説【陈氏栎曰此三节史臣记王在洛以留公在后治洛之事祭告文武及命公也上言逸祝册告文武之册也下云作册逸诰告命周公之册也重其事故既庙祭而册祝先王又因庙祭而册命周公也○陈氏师凯曰周公位冡宰摄政已七年欲退休成王留之治洛又歴七年自武王丧后共十四年也】总论【企氏履祥曰召诰洛诰相爲首尾惟洛诰所纪若无伦次有周公至洛使告图卜往复之辞有周公归周迎王徃洛对答之辞有成王在洛留周公于后而归之辞有周公爲王留洛相勉叙述之辞辞从其辞事从其事各以类附然无徃来先后之序盖其日月必已具在系年之史故此篇事辞各以类附不嫌于乱杂但其间亦必有阙文错简皆伏生口授之讹而孔氏又以所间伏生之书爲定以此致误】多士
　　集传商民迁洛者亦有有位之士故周公洛邑初政以王命总呼多士而告之编书者因以名篇亦诰体也今文古文皆有○吴氏曰方迁商民于洛之时成周未作其后王与周公患四方之逺鉴三监之叛于是始作洛邑欲徙周而居之其曰昔朕来自奄大降尔四国民命我乃明致天罚移尔遐逖比事臣我宗多逊者述迁民之初也曰今朕作大邑于兹洛予惟四方罔攸宾亦惟尔多士攸服奔走臣我多逊者言迁民而后作洛也故洛诰一篇终始皆无欲迁商民之意惟周公既诰成王留治于洛之后乃曰伻来毖殷又曰王伻殷乃承叙当时商民已迁于洛故其言如此愚谓武王已有都洛之志故周公黜殷之后以殷民反覆难制即迁于洛至是建成周造庐舎定疆埸乃告命与之更始焉尔此多士之所以作也由是而推则召诰攻位之庶殷其已迁洛之民欤不然则受都今衞州也洛邑今西京也相去四百余里召公安得舎近之友民而役逺之雠民哉书序以爲成周既成迁殷顽民者谬矣吾固以爲非孔孚所作也【陈氏栎曰诸家过信小序所以于昔朕来自奄全説不通吴蔡当矣】
　　集说【吕氏祖谦曰迁洛之事召诰经营之洛诰考成之多士则慰安之也○张氏行成曰周公营建洛邑于是使其耳目一新心志变易日见周之士大夫日闻周之号令日被周之徳化变念商之心爲念周之心其论迁居于洛则曰时惟天命无我怨论夏廸简在王庭则曰予一人惟听用徳既安慰以劳苦之词又闻勉以选任之意使人人自喜有仕宦之望而无摈絶之忧有一家之心而无防闲之苦呜呼周公忠厚之心其亦见于此乎○陈氏经曰尧迁有苖于三危而苖民始格周公迁商于洛而商民始化此即孟子引而致之庄岳之説也】
　　惟三月周公初于新邑洛用告商王士
　　集传此多士之本序也三月成王祀洛次年之三月也周公至洛久矣此言初者成王既不果迁留公治洛至是公始行治洛之事故谓之初也曰商王士者贵之也
　　集说【王氏安石曰殷士迁于成周从旧长所治故先告之殷士顺从则殷民皆然矣○刘氏应秋曰治洛莫先于化殷而化殷莫先于晓谕于是用成王之命以告商王士○王氏纲振曰三月当从洛诰十二月爲定盖八年之三月也七年三月周公初基作洛十二月周公受命留洛至次年三月公方代王用诰治洛此所谓诰告庶殷者也】
　　王若曰尔殷遗多士弗吊旻天大降丧于殷我有周佑命将天明威致王罚勅殷命终于帝
　　集传弗吊未详【林氏之竒曰言不爲旻天所吊悯○陈氏师凯曰大诰引不吊旲天与此同】意其爲叹悯之辞当时方言尔也旻天秋天也主肃杀而言叹悯言旻天大降灾害而丧殷我周受眷佑之命奉将天之明威致王罚之公勅正殷命而革之以终上帝之事盖推革命之公以开谕之也集说【苏氏轼曰明威王罚一也在天爲明威在人则王罚○吕氏祖谦曰首呼之曰尔殷遗多七抚摩劳来之意见于言表略无忿嫉之气○丧殷非他也周实爲之也而辞若无与焉者何哉殷得罪于天周奉天讨未尝有心于其间也○马氏森曰殷民之背叛反侧其心固以王者之后不肻臣服我周也而不知兴丧皆非人之所能爲实惟天有以主之也】
　　肆尔多士非我小国敢弋殷命惟天不畀允罔固乱弼我我其敢求位
　　集传肆与康诰肆汝小子封同弋取也弋鸟之弋言有心于取之也呼多士诰之谓以势而言我小国亦岂敢弋取殷命盖栽者培之倾者覆之固其治而不固其乱者天之道也惟天不与殷信其不固殷之乱矣惟天不固殷之乱故辅我周之治而天位自有所不容辞者我其敢有求位之心哉
　　集说【苏氏轼曰曰小国非有胜商之形曰非敢非有翦商之心○林氏之竒曰言小国亦如大诰言兴我小邦周盖谦辞也惟天不畀殷家以永命盖信其不固乱者此所以辅我周家从百里而起以我周家居于王位岂敢求之哉】
　　惟帝不畀惟我下民秉爲惟天明畏
　　集传秉持也言天命之所不与即民心之所秉爲民心之所秉爲即天威之所明畏者也【余氏芑舒曰明畏只如臯谟篇所训爲明】反覆天民相因之理以见天之果不外乎民民之果不外乎天也诗言秉彝此言秉爲者彝以理言爲以用言也
　　集説【苏氏轼曰人心不异乎天心天心常导乎人心○吕氏祖谦曰不畀之理岂在外哉是我下民所秉之爲盖善善恶恶确然不可易者也始言天不畀后言帝不畀盖剖析精微以示之故指其主宰谓之帝至本其明畏之理则谓之天也○王氏充耘曰惟帝不畀惟我下民秉爲即天视自我民视天听自我民听之意盖上文言不畀殷而畀我天岂尝谆谆然命之乎但民心之所向背即天意之所予夺也】附录【孔氏安国曰惟天不与纣惟我周家下民秉心爲我皆是天明徳可畏之效○林氏之竒曰惟上帝既不畀殷家以永命故下民皆秉心而爲我盖以天之明畏自我民明威故也○陈氏经曰纣之恶至于失人心则天命之所去周之徳至于下民秉爲即天命之所与】
　　【案引注以惟帝不畀句属之殷以下民秉爲句属之周惟天明畏句合言其效騐后儒从之者甚众蔡传则取吕祖谦之解以此节三句俱属殷说盖谓天之所以不与者皆因下民之所秉执而爲之也爲字如蔡传当作平声读如孔注当作去声读音义虽异于经旨各有发明耳】
　　我闻曰上帝引逸有夏不适逸则惟帝降格向于时夏弗克庸帝大淫泆有辞惟时天罔念闻厥惟废元命降致罚
　　集传引导逸安也【来氏宗道曰引逸者有思若啓之行若异之之意】降格与吕刑降格同吕氏曰上帝引逸者非有形声之接也人心得其安则亹亹而不能已斯则上帝引之也是理坦然亦何间于桀第桀丧其良心自不适于安耳帝实引之桀实避之帝犹未遽絶也乃降格灾异以示意向于桀桀犹不知警惧不能敬用帝命乃大肆淫泆虽有矫诬之辞而天罔念闻之仲虺所谓帝用不臧是也废其大命降致其罚而夏祚终矣
　　集説【苏氏轼曰顺理则逸从欲则危虽有释非之辞帝不聼也○吕氏祖谦曰桀之亡汤之兴凡爲商民者莫不知其应乎天而顺乎人矣至于商周之际乃有疑焉观其前则明处其中则蔽也故公举汤桀之旧闻以告之自其明以逹其蔽也○时氏澜曰天人之际惟极乃通治极则通格于皇天是也乱极亦通惟帝降格是也治乱虽殊极乎下而通于上则一而已帝既降格谴告灾异以示所向夏邦可以深警矣尚犹弗能敬用帝命大肆淫泆自絶于天而天亦絶之故惟时天□念闻也○陈氏大猷曰天于人君常欲导之于安逸之地如爲善最乐作徳日休即帝之引逸也桀乃不适于逸自趋于危】
　　乃命尔先祖成汤革夏俊民甸四方
　　集传甸治也伊尹称汤旁求俊彦孟子称汤立贤无方盖明扬俊民分布逺迩甸治区画成汤立政之大经也周公反复以夏商爲言者盖夏之亡即殷之亡汤之兴即武王之兴也商民观是亦可以自反矣集说【孔氏颖达曰天乃命成汤使之改革夏命用其贤俊之人以治四方之国○胡氏士行曰此援商代夏以爲殷监也○王氏樵曰俊民甸四方言与贤人经纶天下盖旁求有素又前此之事也甸如治田谓之向以喻区画四方之务无不得宜亦如此也】
　　自成汤至于帝乙罔不明徳恤祀
　　集传明徳者所以修其身恤祀者所以敬乎神也集说【范氏祖禹曰明徳恤祀一代创守之木而明徳又恤祀之本也○邹氏祯期曰此言商家贤圣之多皆能守成汤之家法也顾諟天之明命汤之明徳也承上下神祗社稷宗庙罔不祗肃汤之恤祀也罔不明徳恤祀则不惟天命自度祭祀弗黩者能绍之而凡象贤之君莫不皆然】
　　亦惟天丕建保乂有殷殷王亦罔敢失帝罔不配天其泽
　　集传亦惟天大建立保治有殷殷之先王亦皆操存此心无敢失帝之则无不配天以泽民也
