<!-- { "loadSidebar": true } -->
　　集传言帝降灾异以谴告桀桀不知戒惧乃大肆逸豫忧民之言尚不肯出诸口况望其有忧民之实乎劝勉也迪启迪也视听动息日用之间洋洋乎皆上帝所以启迪开导斯人者桀乃大肆淫昏终日之间不能少勉于是天理或几乎息矣况望有惠迪而不违乎此乃尔之所闻欲其因桀而知纣也厥逸与多士引逸不同者犹乱之为乱为治耳逸豫以民言淫昏以帝言各以其义也此章上疑有阙文【王氏樵曰诸篇例先言夏先后而后言桀而此章便言桀故疑有阙文】
　　集説【王氏安石曰惟帝降格于夏与多士则惟帝降格向于时夏同意○呉氏澄曰周之伐殷犹殷之伐夏也故先举夏亡殷兴之事次及殷亡周兴之事以喻殷民使之知天命也○王氏樵曰夫日用之间常行之理此心之灵若或啓之虽至愚之人未尝无一念之明是帝之迪人无往而不在也人惟终日孜孜顺天之理因其所明不敢荒弃则动与吉防而天命固在是矣岂待图度于杳防冀幸于非分哉奈何桀纣不知出此乃大滛昏不克终日劝于帝之迪则自絶于天矣】
　　厥图帝之命不克开于民之丽乃大降罚崇乱有夏因甲于内乱不克灵承于旅罔丕惟进之恭洪舒于民亦惟有夏之民叨懫日钦劓割夏邑
　　集传此章文多未详丽犹日月丽乎天之丽谓民之所依以生者也依于土依于衣食之类甲始也言桀矫诬上天图度帝命不能开民衣食之原于民依恃以生者一皆抑塞遏絶之犹乃大降威虐于民以增乱其国其所因则始于内嬖蛊其心败其家不能善承其众不能大进于恭而大寛裕其民亦惟夏邑之民贪叨忿懫者【郑氏康成曰叨与饕同贪也懫与懥同忿也】则日钦崇而尊用之以戕害于其国也
　　集説【吕氏祖谦曰原其所因盖始于内乱妺喜之嬖是也探其根而言之○王氏樵曰桀失天命由失民心桀失民心其事多端而其大者在内嬖用事用舍颠倒叨懫者任而仁善者逺洪舒者为无用而劓割者为能臣此所以防其民甚而民欲与之偕亡也○沈氏澣曰君之慢天全在虐民故上节言诞厥逸不肯慼言于民君之虐民亦从恃天命做出故此节首言图命而下皆详其结怨于民之事】
　　天惟时求民主乃大降显休命于成汤刑殄有夏集传言天惟是为民求主耳桀既不能为民之主天乃大降显休命于成汤使为民主而伐夏殄灭之也○吕氏曰曰求曰降岂真有求之降之者哉天下无统涣散漫流势不得不归其所聚而汤之一德乃所谓显休命之实一众离而聚之者也民不得不聚于汤汤不得不受斯民之聚是岂人为之私哉故曰天求之天降之也
　　集説【顾氏锡畴曰民不可一日无主必得代夏者斯可刑殄桀耳故兴汤以亡桀】
　　惟天不畀纯乃惟以尔多方之义民不克永于多享惟夏之恭多士大不克明保享于民乃胥惟虐于民至于百为大不克开
　　集传纯大也义民贤者也言天不与桀者大乃以尔多方贤者不克永于多享以至于亡也言桀于义民不能用其所敬之多士率皆不义之民上文所谓叨懫日钦者同恶相济大不能明保享于民乃相与播虐于民民无所措其手足凡百所为无一能逹上文所谓不克开于民之丽者政防民穷所以速其亡也此虽指桀多士尔殷侯尹民尝逮事纣者宁不惕然内愧乎
　　集説【叶氏梦得曰天佑之则曰纯佑命不畀之则曰不畀纯○黄氏度曰义民举而加诸万民之上尊之以爵崇之以位天下皆以为当然则以其贤也以其能乂民也反是则非义矣立政曰兹乃三宅无义民○吕氏祖谦曰天之不畀于桀者大矣然非天大絶之也桀之絶天者大故天之絶桀者亦大○义民知义之民也桀之时三宅无义民义民在下虽多何补以尔多方之义民不能永受众多之服享如负米而饥载泉而渴盖哀之也百为大不克开欲耕害其耕欲贾害其贾四向皆穷无一能违民穷如此也】
　　乃惟成汤克以尔多方简代夏作民主
　　集传简择也民择汤而归之
　　集説【叶氏梦得曰简如简在帝心之简○姚氏舜牧曰天求民主盖从多方之所简耳○顾氏锡畴曰天命主于民心也故不曰天简而曰多方简】
　　愼厥丽乃劝厥民刑用劝
　　集传汤深谨其所依以劝勉其民故民皆仪刑而用劝勉也人君之于天下仁而已矣仁者君之所依也君仁则莫不仁矣
　　集説【吕氏祖谦曰前章不克开于民之丽者言民之所依也此章谨厥丽乃劝者君之所依也汤深谨其君之所依所以为劝民之本徒善其外而不谨其中心之所底丽依止盖未有能动者厥民所以仪刑观法者亦用此而竞劝感之非自外也○杜氏伟曰体仁以长人乃人君之大德故仁为君之所依愼丽有仁之本以感民仁之政以防民刑用劝者仪刑其德教而勉为愼徳之归仪刑其法制而勉为法外之民也】
　　以至于帝乙罔不明德愼罚亦克用劝
　　集传明德则民爱慕之谨罚则民畏服之自成汤至于帝乙虽歴世不同而皆知明其德谨其罚故亦能用以劝勉其民也明德谨罚所以谨厥丽也明德仁之本也谨罚仁之政也
　　集説【陈氏雅言曰德者化民之本使人知所慕而乐于为善刑者辅治之其使民知所畏而不敢为恶有商哲王不徒以刑用刑而以德用刑也愼厥丽者以仁之全体而言明德愼罚者以仁之大用而言乃劝者上之劝下也刑用劝者下之自劝也亦克用劝者盖兼上下而言也】
　　要囚殄戮多罪亦克用劝开释无辜亦克用劝
　　集传德明之而已罚有辟焉有宥焉故再言辟而当罪亦能用以劝勉宥而赦过亦能用以劝勉言辟与宥皆足以使人勉于善也
　　集説【吕氏祖谦曰赦而民劝犹可也刑而民亦劝则有黙行于刑赦之间者矣毎语结之以劝者天下非可驱以智力束以法制惟劝化其民使常有欣欣不自己之意乃维持长久之道也○陈氏经曰明德化民用德其本心愼罚不滥及民用刑不得已也本原既正则或刑或宥皆足以劝民于善刑一也先王用之而使民劝后世用之而为民毒何也先王之刑皆仁之寓后世之刑不仁之具也夫子未尝不钓弋也而仁见于不纲不射宿之际文王非不搜田也而仁见于一发不再举之时也○陈氏雅言曰人知明德之为仁而不知愼罚之防范人心者盖亦所以为仁也人知闲释无辜之为愼罚而不知殄戮多罪之惩创人心者尤所以止罚也有商以仁为家法于是深可见矣○王氏樵曰彼要囚之中有情罪已当而当殄戮者亦有原情可恕而当开释者戮之不当则良民惧而戮不足以为劝非愼罚也释之不当则奸人幸而释不足以为劝非愼罚也商王则时乎殄戮多罪也亦克用劝焉时乎开释无辜也亦克用劝焉愼罚如此则其明德以为之本者又可知矣○来氏宗道曰要囚与康诰同多罪而殄戮无辜而开释正所谓仁政也汤以仁而开之于前诸君以仁而守之于后家法积累维持若此斯商之所以兴也】
　　今至于尔辟弗克以尔多方享天之命
　　集传吕氏曰尔辟谓纣也商先哲王世传家法积累维持如此今一旦至于汝君乃以尔全盛之多方不克坐享天命而亡之是诚可闵也天命至公操则存舍则亡以商先王之多基图之大纣曾不得席其余防其亡忽焉危微操舍之几周公所以示天下深矣岂徒曰慰解之而已哉
　　集説【王氏安石曰此言殷之兴甚详言其亡甚略盖对殷遗民不忍痛言其失也○陈氏经曰多方一也汤以之而作民主纣不能以之而享天命在所以如何耳○王氏樵曰今至于尔辟对上三节看先王以仁而兴纣以不仁而亡】
　　呜呼王若曰诰告尔多方非天庸释有夏非天庸释有殷
　　集传先言呜呼而后言王若曰者唐孔氏曰周公先自叹息而后称王命以诰之也庸用也有心之谓释去之也上文言夏殷之亡因言非天有心于去夏亦非天有心于去殷下文遂言乃惟桀纣自取亡灭也○吕氏曰周公先自叹息而始宣布成王之诰告以见周公未尝称王也又此篇之始周公曰王若曰复语相承书无此体也至于此章先呜呼而后王若曰书亦无此体也周公居圣人之变史官豫忧来世传疑袭误盖有窃之为口实矣故于周公诰命终篇发新例二着周公实未尝称王所以别嫌明微而谨万世之防也
　　集説【夏氏僎曰此章申言夏殷之事我周之事而详谕之】
　　乃惟尔辟以尔多方大淫图天之命屑有辞
　　集传纣以多方之富大肆淫泆图度天命屑有辞与多士言桀大淫泆有辞义同殷之亡非自取乎以下二章推之此章之上当有阙文
　　集説【来氏宗道曰恃多方之富乃是纣为恶之源惟其恃所不可恃故为所不当为也】
　　乃惟有夏图厥政不集于享天降时丧有邦间之集传集萃也享享有之享桀图其政不集于享而集于亡故天降是丧乱而俾有殷代之夏之亡非自取乎
　　集説【孔氏颖逹曰汤是夏之诸侯故云有邦○吕氏祖谦曰集乃积集之集享乃享国之享治世之政聚其所以兴所谓集于享也乱世之政积其所以灭所谓不集于享也○顾氏锡畴曰间之者自禹至桀四百年之统自此而间断也】
　　乃惟尔商后王逸厥逸图厥政不蠲烝天惟降时丧集传蠲洁烝进也纣以逸居逸淫湎无度故其为政不蠲洁而秽恶不烝进而怠惰天以是降丧亡于殷殷之亡非自取乎此上三节皆应上文非天庸释之语
　　集説【林氏之奇曰逸厥逸甚言其逸也犹言醇乎醇○陈氏经曰上逸过逸也下逸安逸也谓过逸其安逸犹言安其危】
　　惟圣罔念作狂惟狂克念作圣天惟五年须暇之子孙诞作民主罔可念听
　　集传圣通明之称言圣而罔念则为狂矣愚而能念则为圣矣纣虽昏愚亦有可改过迁善之理故天又未忍遽絶之犹五年之久须待暇宽于纣【蘓氏轼曰以此五年暇以待之○林氏之奇曰武王未克纣之前五年以纣之罪恶为可伐而欲冀其改过故须暇之也】觊其克念大为民主而纣无可念可听者五年必有指实而言孔氏牵合歳月者非是或曰狂而克念果可为圣乎曰圣固未易为也狂而克念则作圣之功知所向方太甲其庶几矣圣而防念果至于狂乎曰圣固无所谓罔念也禹戒舜曰无若丹朱傲惟慢游是好一念之差虽未至于狂而狂之理亦在是矣此人心惟危圣人拳拳告戒岂无意哉
