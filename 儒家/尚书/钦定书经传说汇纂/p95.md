<!-- { "loadSidebar": true } -->
　　总论【吕氏柟曰明徳愼罚二事固一篇之纲领然而明徳尤为之夲故不敢侮鳏寡以下言文王明徳愼罚康叔得国之由也汝念哉至作新民欲康叔明徳也然念哉以下欲其师诸人恫瘝以下欲其尽诸已乃服以下言所以当明徳之故也敬明乃罚至则予一人以怿欲康叔谨罚也然敬明及有叙二节言罚有辟宥之异也故自非汝封至朕徳惟乃知多言罚之宥也然或欲忘己或欲师殷或欲服念用义刑杀以为逊事则固非纵也是即不可杀若保赤子之意矣其又曰未有汝封之心者言其有是心而后能为是宥也自凢民得罪至则予一人以怿者多言罚之辟也然或言寇杀或言乱伦或言违敎瘝君则固非刻也是即不可不杀若有疾之意矣其又曰惟君惟长罔不克敬典者言端是夲而后能用是辟也爽惟民以下言民有罪实由于徳之未明也故予惟不可不监以下则言先其徳之説于汝者欲其行之罚也若是则明徳愼罚岂二事哉故无作怨以下専言尽明徳之事以裕民则罚可废矣肆予小子封以下则欲其聴言盖又以天命殷民警之则所以明徳而谨罚者自不能已是康诰之旨也】
　　酒诰
　　集传商受酗酒天下化之妹土商之都邑其染恶尤甚武王以其地封康叔故作书诰教之云今文古文皆有○案吴氏曰酒诰一书夲是两书以其皆为酒而诰故误合而为一自王若曰明大命于妹邦以下武王告受故都之书也自王曰封我西土棐徂邦君以下武王告康叔之书也书之体为一人而作则首称其人为众人而作则首称其众为一方而作则首称一方为天下而作则首称天下君奭书首称君奭君陈书首称君陈为一人而作也甘誓首称六事之人汤誓首称格汝众此为众人而作也汤诰首称万方有众大诰首称大诰多邦此为天下而作也多方书为四国而作则首称四国多士书为多士而作则首称多士今酒诰为妹邦而作故首言明大命于妹邦其自为一书无疑案吴氏分篇引证固为明甚但既谓専诰毖妹邦不应有乃穆考文王之语意酒诰専为妹邦而作而妹邦在康叔封圻之内则明大命之责康叔实任之故篇首専以妹邦为称至中篇始名康叔以致诰其曰尚克用文王敎者亦申言首章文王诰毖之意其事则主于妹邦其书则付之康叔虽若二篇而实为一书虽若二事而实相首尾反复参究盖自为书之一体也
　　集説【朱子语类问扬子云言酒诰之篇俄空焉曰孔书以巫蛊事不曾传汉儒不曾见者多如郑康成晋杜预皆然想扬子云亦不曾见○吴氏澄曰康叔封于纣都就封之时武王有诰之之辞载之于康诰之篇矣又特诰之以此俾往妹土敎戒其臣民勿湎于酒而别为酒诰之篇○陈氏栎曰此篇初以酗酒戒妹土之人不専为康叔言但责之康叔使明戒酒之命于国人后方呼康叔名以丁宁之至末云矧汝刚制于酒则専戒康叔之身欲其以身率国人也】
　　王若曰明大命于妹邦
　　集传妹邦即诗所谓沬乡【地理今释妹邦今河南衞辉府淇县北冇妹乡孔传云妹纣所都朝歌以北是也】篇首称妹邦者诰命専为妹邦发也集説【林氏之竒曰案鄘国风桑中诗曰沬之乡矣沬之北矣沬之东矣此所谓妹即诗之沬也妹为纣都故名妹邦○薛氏季宣曰妹古沬字沬水在衞之北沬邦衞也○金氏履祥曰此以下令康叔诰殷民之辞也○陈氏栎曰大命即下文是】
　　乃穆考文王肇国在西土厥诰毖庶邦庶士越少正御事朝夕曰祀兹酒惟天降命肇我民惟元祀
　　集传穆敬也诗曰穆穆文王是也上篇言文王明徳则曰显考此篇言文王诰毖则曰穆考言各有当也或曰文王世次为穆亦通毖戒谨也少正官之副贰也文王朝夕勅戒之曰惟祭祀则用此酒天始令民作酒者为大祭祀而已西土庶邦远去商邑文王诰毖亦谆谆以酒为戒则商邑可知矣文王为西伯故得诰毖庶邦云
　　集説【孔氏安国曰父昭子穆文王第称穆○孔氏頴达曰以穆连考故以昭穆言之周自后稷以至文王十五世据世次偶为穆也僖五年左传曰大伯虞仲大王之昭言大王为穆而子为昭又曰虢仲虢叔王季之穆亦王季为昭而子为穆与文王同穆也又管蔡郕霍等十六国亦曰文王之昭则以文王为穆其子与武王为昭又曰防晋应韩武之穆以继武王为昭也众国即众多国君众士朝臣也既总呼为士则卿大夫俱在内少正御治事以其卑贱更别目之○林氏之竒曰王氏谓诰毖诰教以敬事故曰穆考夫以穆为敬则与康诰之称丕显考同而诗又有穆穆文王之语其説亦通然不若先儒以为昭穆之穆为不费解也○周自后稷始封于邰公刘迁邠大王迁岐则其国于西土也旧矣而以为肇国在西土者汉孔氏曰西土岐周之政其意谓文王治岐后迁于丰故以肇国为岐周之政而薛氏之言尤为明白曰文王自大王王季有西土之国则其诰毖臣民如此也○周官曰建其正立其贰设其攷陈其殷置其辅此言庶士周官之所谓殷也此言少正周官之所谓贰也○文王所以朝夕之间谆谆告戒者盖以天之降命于我始使为酒者惟以大祀故也非大祀而用之则非天之所以降命之夲意矣先王设为酒正之官掌酒之政令以式法授酒材以辨其五齐三酒之名于祭祀共之以实八尊凡以奉天之命而已】
　　天降威我民用大乱丧徳亦罔非酒惟行越小大邦用丧亦罔非酒惟辜
　　集传酒之祸人也而以为天降威者祸乱之成是亦天尔箕子言受酗酒亦曰天毒降灾正此意也民之丧徳君之丧邦皆由于酒丧徳故言行丧邦故言辜集説【朱子曰南轩酒诰一段觧天降命天降威处诚千百年儒者所不及今备载其説曰酒之为物夲以奉祭祀供宾客此即天之降命也而人以酒之故至于失徳丧身即天之降威也释氏夲恶天之降威者乃并与天之降命者去之吾儒则不然去其降威者而已降威者去而降命者自在如饮食而至于暴殄天物释氏恶之必欲食蔬茹吾儒则不至于暴殄而已衣服而至于穷极奢侈释氏恶之必欲衣壊色之衣吾儒则去其奢侈而已至于恶淫慝而絶夫妇吾儒则去其淫慝而已释氏夲恶人欲并与天理之公者去之吾儒去人欲所谓天理者昭然矣譬如水焉释氏恶其泥沙之浊而窒之以土不知土既窒则无水可饮矣吾儒不然澄其泥沙而水之清者可酌此儒释之分也○吕氏祖谦曰天降命所以使民置酒者以祭祀无酒无以荐馨香非以资人之酣饮也后人失其夲意乃以酒得祸而亦曰天降者天理不在人心外民为酒所困即天降威也○史氏渐曰吾窃喜衞人何其服酒诰之训世守于无穷也始也商俗淫湎武王以酒诰戒之逮幽王之世上下沉湎衞武公作宾之初筵以见衞人非特一时闻训不敢自越于禁防又能以其所以为禁防者传为子孙法焉○陈氏栎曰酒一而已用以祀者此酒也丧徳丧邦者亦此酒也天理人欲同行异情人之于酒知其祭祀而夲于降命之天又能于燕饮而凛然知有降威之天则天理行而人欲窒方无酒祸矣○沈氏澣曰惟行惟辜见非此酒则无此行无此罪也】
　　文王诰敎小子有正有事无酒越庶国饮惟祀徳将无醉
　　集传小子少子之称以其血气未定尤易纵酒丧徳故文王専诰敎之有正有官守者有事有职业者无毋同常也毋常于酒其饮惟于祭祀之时然亦必以徳将之无至于醉也
　　集説【林氏之竒曰陈少南曰有官则不敢饮有事则不敢饮如此则常乎酒者无有也此説是也夫无常酒者非不饮也盖不可非所当饮而饮之故于庶国惟因祀赐胙而饮之则其所饮者不以为常矣虽其所当饮而惟以徳将之则岂至于醉而乱哉○陈氏栎曰以徳将之不至于醉天理足以制人欲也及乱而燕丧威仪无徳以将之故耳○孙氏继有曰虽当饮酒之时亦不可无饮酒之节徳将乃献酬升降雍容有礼之谓】
　　惟曰我民迪小子惟土物爱厥心臧聪听祖考之训越小大徳小子惟一
　　集传文王言我民亦常训导其子孙惟土物之爱勤稼穑服田畞无外慕则心之所守者正而善日生为子孙者亦当聪听其祖父之常训不可以谨酒为小徳小徳大徳小子惟一视之可也
　　集説【吕氏祖谦曰大抵纵酒者多不事稼穑勤稼心臧者必不暇纵酒聴贵聪不聪则诲谆谆聴藐藐矣当时饮酒者必以为小徳无害于事殊不知正病之根源也以为小而不戒必至纵而不已故不可分彼为大徳此为小徳当以一体观之也○眞氏徳秀曰民蒙文王之化亦各训迪子弟惟土地所生之物是爱故其心臧盖一溺于酒则必旁求珍异以自奉其欲广则其心蠧矣是时为子弟者亦各聪聴祖考之常训训之常则入于耳者熟聴之聪则志于心也恪故于小大之徳视之惟一○金氏履祥曰国之子弟文王得以诰教之至于凡民子弟则又使其民各导迪之○来氏宗道曰民劳则思思则善心生故云厥心臧心臧有孝养父母能尽纲常伦理意】
　　妹土嗣尔股肱纯其艺黍稷奔走事厥考厥长肇牵车牛远服贾用孝养厥父母厥父母庆自洗腆致用酒集传此武王教妹土之民也嗣续纯大肇敏服事也言妹土民当嗣续汝四肢之力无有怠惰大修农功服劳田畞奔走以事其父兄或敏于贸易牵车牛远事贾以孝养其父母父母喜庆然后可自洗腆致用酒洗以致其洁腆以致其厚也薛氏曰或大修农功或远服商贾以养父母父母庆则汝可以用酒也集説【林氏之竒曰天之命民以为酒者盖使其奉祭祀而致其孝而已今致用酒以养父母是亦孝也观七月之诗既言其终岁勤动而有于耜举趾之勤则为之言其闲暇逸乐以尽其孝敬者曰为此春酒以介睂寿盖古人所以敦厚风俗而作其和顺之心者正在于此则以是而饮酒岂为过哉○吕氏祖谦曰圣人之教至于断絶人情则不行所以闭其饮酒之门者多矣故开其一而使之有节但不可逾此节耳○眞氏徳秀曰此土之民乆染沉酣之俗继自今宜纯用股肱之力以从事于农商以养其父母兼农商言之于理为长○胡氏士行曰开饮酒之门不过三事祭祀用酒父母庆用酒养老用酒三者皆适情之中有养性之术】
　　庶士有正越庶伯君子其尔典听朕敎尔大克羞耇惟君尔乃饮食醉饱丕惟曰尔克永观省作稽中徳尔尚克羞馈祀尔乃自介用逸兹乃允惟王正事之臣兹亦惟天若元徳永不忘在王家
　　集传此武王敎妹土之臣也伯长也曰君子者贤之也典常也羞养也言其大能养老也惟君未详丕惟曰者大言也介助也用逸者用以宴乐也言尔能常常反观内省使念虑之发营为之际悉稽乎中正之徳而无过不及之差则徳全于身而可以交于神明矣如是则庶几能进馈祀尔亦可自副【朱氏养醇曰享神为正而我后饮是副之也】而用宴乐也如此则信为王治事之臣如此亦惟天顺元徳【李氏杞曰元徳即中徳】而永不忘在王家矣【王氏充耘曰永不忘在王家所谓冇成绩以纪于太常之类】案上文父母庆则可饮酒克羞耇则可饮酒羞馈祀则可饮酒夲欲禁絶其饮今乃反开其端者不禁之禁也圣人之教不迫而民从者此也孝养羞耇馈祀皆因其良心之发而利导之人果能尽此三者且为成徳之士矣而何忧其湎酒也哉
