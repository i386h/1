<!-- { "loadSidebar": true } -->
　　集説【林氏之竒曰尔若能修己以敬则天必有以畀予之矜怜之畀矜者迪简而在百僚也僖三十三年左传曰敬徳之聚也能敬必有徳徳以治民君请用之盖殷士之敬则是迁善逺罪故天畀矜而使周用之也如其不敬则岂特不能有此新土而已哉我将致天之诛罚于汝之身也○顾氏锡畴曰克敬者畏义畏法不敢反侧之谓】
　　今尔惟时宅尔邑继尔居尔厥有干有年于兹洛尔小子乃兴从尔迁
　　集传邑四井爲邑之邑【陈氏师凯曰四井三十二家也】继者承续安居之谓有营爲有夀考皆于兹洛焉尔之子孙乃兴自尔迁始也夫自亡国之末裔爲起家之始祖顽民虽愚亦知所择矣
　　集説【林氏之奇曰先儒以迁爲迁善其说爲曲不如苏氏曰汝能敬天安居汝子孙其有兴者其所由来皆自于迁洛殷人怨不在王庭百僚故成王以此答其意是也盖人之爱其子孙天下之至情也故以此诱之○来氏宗道曰近而裕身逺而裕后即是天之畀矜处与众同井爲邑惟已所止爲居宅者相安定处之意继者相承久处之意有干者身无外患之扰而事得以成也有年者身无刑罚之加而夀得以永也小子乃兴从尔迁则百世子孙皆以尔爲起家之始祖矣安洛之休其大且久固如此】
　　王曰又曰时予乃或言尔攸居
　　集传王曰之下当有阙文【王氏炎曰王曰下必有脱简又曰下必有脱文】以多方篇末王曰又曰推之可见时我或有所言皆以尔之所居止爲念也申结上文尔居之意
　　总论【林氏之奇曰此篇与盘庚皆是告以迁居之意故其辞意多相类非我一人奉德不康宁即盘庚所谓予迓续乃命于天予岂汝威也时惟天命无违即所谓天其永我命于兹新邑也无我怨即所谓尔无共怒协比谗言予一人也大抵皆然盖古之圣人惟不忍鄙其民而欺之故其谆谆告谕之言开其爲此而禁其爲彼不约而同也○金氏履祥曰多士之末其辞婉而多方之终其辞严所以言之时异也若其谆勤反覆之意则同○董氏鼎曰多士一书中言兴丧则由于天言天命则系于德言德则本于敬终之以尔土尔邑有恒产者有恒心而非诱之以利也】









　　钦定书经传说彚纂卷十五
<经部,书类,钦定书经传说汇纂>
　　钦定四库全书
　　钦定书经传说彚纂巻十六
　　无逸
　　集传逸者人君之太戒自古有国家者未有不以勤而兴以逸而废也益戒舜曰罔游于逸防淫于乐舜大圣也益犹以是戒之则时君世主其可忽哉成王初政周公惧其知逸而不知无逸也故作是书以训之言则古昔必称商王者时之近也必称先王者王之亲也举三宗者继世之君也详文祖者耳目之所逮也上自天命精微下至畎畞艰难闾里怨诅无不具载岂独成王之所当知哉实天下万世人主之龟鉴也是篇凡七更端周公皆以呜呼发之深嗟永叹其意深逺矣亦训体也今文古文皆有集说【林氏之竒曰周公于成王逸豫之心未萌而其谆谆告戒之言已如此○张氏栻曰周召之于成王所陈在敬所戒在逸盖敬则不逸逸则不敬敬逸之分而歴年之延否享国之】
　　【夀夭判焉召公以敬陈于前周公以无逸戒于后不如是不足以为周召○吕氏祖谦曰逸者祸乱之源三年东征以定外乱此特治其末流尔无逸者治源之书也○彭氏勖曰无逸一篇其要在知小人之依是以首论人之贤愚系乎能知小人之依与否继言殷三宗之夀由其能知乎此后王之夭亦由其不能知也周之先王其智固不异于三宗周之后王宜以文王为法而以商纣为戒末言三宗文王有迪哲之实故闻小人之怨詈则反诸躬而不尤人成王其可听信其语而速怨哉周公总以嗣王其监于兹结之得无意邪】
　　周公曰呜呼君子所其无逸
　　集传所犹处所也君子以无逸为所动静食息无不在是焉作辍则非所谓所矣
　　集说【薛氏季宣曰安于逸乐则傲慢生而放僻邪侈之心作故君子以敬作所无逸则敬敬则安安则乆乆则逺祸败何从而生乎○吕氏祖谦曰凡人乍勤乍惰亦有无逸之时然能暂而不能居非所其无逸者也惟君子以无逸为所如鱼之于水鸟之于林有不可得而离者焉○陈氏大猷曰所若北辰居其所之所盖居而不移之谓○王氏樵曰无逸者君子敬戒惕励之心也所其无逸者君子所以为敬戒惕励之密也置此身于天理之中动静食息将必有事焉使有时而操有时而放则怠荒有乘其隙之所矣所谓无逸者无时无处而不在于无逸焉则君子诚无可以自逸之所而君子之于无逸也乃恒其所者也是曰所其无逸】
　　附録【孔氏安国曰叹羙君子之道所在念徳其无逸豫○林氏之竒曰君子所其无逸者言君子之所在其惟无逸也○朱子语类萍乡柳兄言吕东莱解无逸一篇极好先生扣之曰伯恭如何解君子所其无逸柳兄曰东莱解所字为居字先生曰若某则不敢如此说诸友请曰先生将如何说先生曰恐有脱字则不可知若说不行而必强立一说虽若可观只恐道理不如此○陈氏栎曰所其无逸与王敬作所不可不敬徳朱子皆不欲以处所安居之意释之惧其巧也然吕说尽可喜外此则孔注之说林氏亦本之此外则无说矣吕说朱子非之而蔡氏仍本之眞氏乙记不取吕蔡说大学衍义则又金采吕说云】
　　先知稼穑之艰难乃逸则知小人之依
　　集传先知稼穑之艰难乃逸者以勤居逸也依者指稼穑而言小民所恃以为生者也农之依田犹鱼之依水木之依土鱼无水则死木无土则枯民非稼穑则无以生也故舜自耕稼以至为帝禹稷躬稼以有天下文武之基起于后稷四民之事莫劳于稼穑生民之功莫盛于稼穑周公发无逸之训而首及乎此有以哉
　　集说【林氏之竒曰苏氏曰旧说先知农夫之艰难乃谋逸豫非也周公方以逸为深戒何其谋逸之亟也盖曰王当先知稼穑之道惟艰难乃所以逸乐此说是也先儒之尖在于谋之一字以逸豫为谋则是有心于逸将为民害矣惟以稼穑艰难为念而不留意于逸者乃所以能逸盖好逸未必得逸无逸者自然逸也李翺曰人皆知重敛可以得财而不知轻敛之得财愈多柳子厚曰污吏之为商不若廉吏之为商其为利也博是周公无逸乃逸之说也○张氏栻曰周自后稷以农事开国歴世相传相与咨嗟叹息服习于艰难而咏歌其劳苦此实王业之根本也周公之告成王诗有七月皆言农桑之候书有无逸欲其知稼穑知小人之依帝王所传心法之要端在于此夫治常生于敬畏而乱常起于骄逸使为国者毎念稼穑之艰难而心不存焉者寡矣是心常存则骄矜逸豫何自而生岂非治之所由兴欤○吕氏祖谦曰此非始于忧勤终于逸乐之论也盖言先备尝稼穑之艰难乃处于安逸则深知小人之所依未尝知稼穑之艰难而遽处安逸兴一宫室起一力役视之若昜然而民有不得其死者矣成王生于深宫遽处人上公深为之惧故以此言警之若以始勤终逸释之是干健之体有时而息矣○陈氏经曰艰难之中自有逸乐之理君子当以艰难为逸不当以逸为逸也○陈氏太猷曰所其无逸知小人之依此一篇之纲领后章言三宗文王及怨詈之事皆反覆推眀乎此也○茅氏坤曰大抵人君所处本是安逸要之天下民生恃以为安故不得自逸知小人之依斯人君所以安民者也所以自安之道也天命永于多享人心免于怨咨其君之安逸何如哉此周公以无逸戒之即召公戒疾敬厥徳之意也】
　　相小人厥父母勤劳稼穑厥子乃不知稼穑之艰难乃逸乃谚旣诞否则侮厥父母曰昔之人无闻知
　　集传不知稼穑之艰难乃逸者以逸为逸也俚语曰谚言视小民其父母勤劳稼穑其子乃生于豢飬不知稼穑之艰难乃纵逸自恣乃习俚巷鄙语旣又诞妄无所不至不然则又讪侮其父母曰古老之人无闻无知徒自劳苦而不知所以自逸也昔刘裕奋农畞而取江左一再传后子孙见其服用反笑曰田舍翁得此亦过矣此正所谓昔之人无闻知也使成王非周公之训安知其不以公刘后稷为田舍翁乎集说【苏氏轼曰农夫之子而饱暖且不知艰难而况王乎○吕氏祖谦曰周公旣儆成王复引闾里近事明之乃逸者纵逸自恣也乃谚者纵逸则所习者下委巷谣谚常诵于口也旣诞者长恶不悛遂至于诞妄也若非诞妄则必讪侮其父母自以为黠而反以老成为愚也】
　　周公曰呜呼我闻曰昔在殷王中宗严恭寅畏天命自度治民祗惧不敢荒宁肆中宗之享国七十有五年集传中宗太戊也严则庄重恭则谦抑寅则钦肃畏则戒惧天命卽天理也中宗严恭寅畏【金氏履祥曰严恭敬之齐于外也寅畏敬之存于中也】以天理而自检律其身至于治民之际亦祗敬恐惧而不敢怠荒安宁中宗无逸之实如此故能有享国永年之效也案书序太戊有原命咸乂等篇意述其当时敬天治民之事今无所考矣集说【孔氏安国曰以敬畏之故得寿考之福○孔氏颖逹曰商自成汤以后政敎渐衰至此王而中兴之王者祖有功宗有徳殷家中世尊其徳其庙不毁故称中宗○林氏之竒曰声色游畋以肆其逸豫之情人君之所欲也而享国长乆以介睂寿又人君之所大欲也以其所大欲节其所欲庶其知所慕矣○酒诰曰在昔殷先哲王廸畏天显小民太戊之严恭寅畏天命所谓畏天显也治民祗惧所谓畏小民也○吕氏祖谦曰旣论无逸之理复举无逸之君以告成王中宗无逸之实严恭寅畏合而言之则敬而已矣维天之命存于心流行于天下着见于祲象内体道心之微外观天下之公仰因祲象之示参验省察不违其则所谓以天命自律也因桑谷而修省此天命自度之一端天人一理旣畏天命必不敢轻下民祗惧而不敢荒怠宴安中崇之敬则然矣惟敬故寿也主静则悠远博厚自强则坚实精眀操存则血气循轨而不乱收敛则精神内固而不浮至于俭约克治去戕贼之累又不在言凡此皆敬之力寿之理也自此至文王其寿莫非此理○陈氏经曰以天命之理自为法度凡身所躬行合于法度者无非天命之流行】
　　其在高宗时旧劳于外爰曁小人作其卽位乃或亮隂三年不言其惟不言言乃雍不敢荒宁嘉靖殷邦至于小大无时或怨肆高宗之享国五十有九年
　　集传髙宗武丁也未卽位之时其父小乙使乆居民间与小民出入同事故于小民稼穑艰难备尝知之也雍和也发言和顺当于理也嘉美靖安也【顾氏锡畴曰化行俗美曰嘉四方安业曰靖】嘉靖者礼乐敎化蔚然于安居乐业之中也汉文帝与民休息谓之靖则可谓之嘉则不可小大无时或怨者万民咸和也乃雍者和之发于身嘉靖者和之逹于政无怨者和之着于民也余见说命高宗无逸之实如此故亦有享国永年之效也集说【张氏九成曰不敢荒宁则志气凝定精神纯一此长年之基民心大和导迎善气又所以致长年也○吕氏祖谦曰三年不出一语圣贤之君未必尽然故谓之乃或是或一道也高宗之所以寿固无异于中宗于小大无时或怨之后民气大和导迎善气是亦寿考之理又发此意以申劝成王下章论文王之咸和万民亦是意也○王氏樵曰传中和字囚发言和顺而生其实和之发于身本于恭默思道和之逹于政着于民本于不敢荒宁是高宗之得力处亦在一敬字而已○孙氏继有曰言乃雍者谓其命令政敎皆为国为民之至计不乖于理故谓之雍】
　　其在祖甲不义惟王旧为小人作其卽位爰知小人之依能保惠于庶民不敢侮鳏寡肆祖甲之享国三十有三年
