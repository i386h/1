<!-- { "loadSidebar": true } -->
　　集传此总告之也官典狱之官也伯诸侯也族同族姓异姓也朕之于刑言且多惧况用之乎朕敬于刑者畏之至也有徳惟刑厚之至也今天以刑相治斯民汝实任责作配在下可也眀清以下敬刑之事也狱辞有单有两单辞者无证之辞也听之为尤难眀者无一毫之蔽清者无一点之汚曰眀曰清诚敬笃至表里洞彻无少私曲然后能察其情也乱治也狱货鬻狱而得货也府聚也辜功犹云罪状也报以庶尤者降之百殃也非天不中惟人在命者非天不以中道待人惟人自取其殃祸之命尔此章文有未详者姑缺之
　　集说【孔氏颖逹曰襄十二年左传云异姓临于外同族于祢庙是相对则族为同族姓为异姓也○狱之两辞谓两人竞理一虚一实典狱之官无不以有中正之心听狱之两辞弃虚従实实者得理虚者受刑则刑狱清而民治矣○典狱知其虚受其货而听其诈诈者虚而得理狱官致富成私家此民之所以乱也故戒诸侯无使狱官成私家于狱之两辞○叶氏梦得曰私家私其家也○徐氏侨曰无以狱之两辞为私家之利谓狱以贿成也○陈氏大猷曰任刑之大本任敬与中用心以敬为主用法以中为主前已论之此复提敬与中训之后章复中以中焉○陈氏师凯曰民之乱罔不中听狱之两辞者谓治民之道惟在于听其两辞而得刑之中也无或私家于狱之两辞者不可以私意鬻狱而圗利其家于两争之人也狱货非寳惟府辜功者谓舞文得货非所为寳不过自积其枉法之罪状也报以庶尤者言罪恶贯盈则天必降之百殃也天罚不极庶民罔有令政在于天下者谓狱货之人天若不极罚之则庶民不得蒙令善之政于天下也此章盖言有忠厚之徳而后可以听讼舞文弄法刻剥以取货者亦必自受其祸也○邱氏濬曰狱辞之初造者必单俗所谓一面之辞也及夫两造其备则有两辞矣必即其两者之辞而折之以中道用吾前日清眀之心行乎今日中正之道○顾氏锡畴曰作配在下期之之辞是欲其体上天相民之心以敬刑而使我之相民亦与天无二是有以賛天之所不及也】
　　王曰呜呼嗣孙今往何监非徳于民之中尚眀听之哉哲人惟刑无疆之辞属于五极咸中有庆受王嘉师监于兹祥刑
　　集传此诏来世也嗣孙嗣世子孙也言今往何所监视非用刑成徳而能全民所受之中者乎下文哲人即所当监者五极五刑也【陈氏经曰五极五刑之施皆中正之极也○陈氏大猷曰此句疑有阙文】眀哲之人用刑而有无穷之誉葢由五刑咸得其中所以有庆也嘉善师众也诸侯受天子良民善众当监视于此祥刑申言以结之也
　　集说【孔氏安国曰嗣孙诸侯嗣世子孙非一世自今以往当何监视非当立徳于民为之中正乎○智人用刑有无穷之善辞名闻后世○夏氏僎曰民受天地之中以生未尝不善其陷于罪恶非其本然也故民曰嘉师刑虽主于刑人然刑奸宄所以扶善良虽曰不祥乃所以为祥也故刑曰祥刑能以恶为嘉以不祥为祥而后知用刑之道矣○吕氏祖谦曰末章训迪自中之外亦无他说焉今尔何所当监岂非徳于民之中乎所以为徳者必于民之中而后可也○或曰非有徳于民所受之中乎民失其受中之性我以徳导之使复其性是我有徳于民所受之中也○陈氏栎曰师曰嘉师良民也刑曰祥刑良法也此申明前告尔祥刑之意而欲其监观于所告之祥刑也○王氏樵曰刑施于人非可愿之事宜不足以致誉而皆有无疆之誉由于五刑无一而不尽其心则无一而不得其中所以有庆而致无疆之辞也以刑之中全民之中此所以有徳于民之中也有徳于民之中则刑非凶器而乃祥刑矣尔受王之嘉师其尚监视乎此焉】
　　附录【徐氏侨曰情辞虽难穷惟智哲则有见以哲人而用刑虽情辞之来纷然无有疆界而以理烛之以辞系法各协其极自然有庆矣○胡氏士行曰哲则天理眀其于听刑之际虽伪辞纷纷无穷而各附之极刑无不中而庆岂外至乎○陈氏栎曰极者标准之名折狱能系属于五刑之标准所以皆合乎中理而有福庆也或训极为中固非径指五极为五刑亦非也】
　　【案哲人惟刑无疆之辞蔡传云哲人用刑而有无穷之誉此従注疏旧解也徐侨胡士行则谓情伪之辞纷来无疆惟哲人以理烛之而各协其极说亦贯穿属于五极蔡传径指五极为五刑陈栎颇疑之而以此极为准则之名谓折狱能系属五刑之准则亦可以备一解也】
　　总论【黄氏度曰夫子定书吕刑制作防革固当录周防命卿大夫多矣何独取于君牙伯囧哉曰穆王三书周之哀也周哀何以录其书以为文武周公之法度纪纲犹在也周公作立政以教成王固以为常得人以守其法度则天下可以常安王室可以常尊立政大要在于任准牧而已穆王君牙岂非所谓常任者欤囧命岂非所谓准人者欤吕刑岂非所谓勿误于庶狱惟有司之牧夫推其本则自司宼苏公式敬由狱者欤然求其实则周道衰矣何以言之主徳多违人材衰息风俗浇漓固皆异于文武成康之世矣而不至于遂乱者则犹凭藉于周公之纪纲法度而已矣夫子录其书着盛衰之变焉○王氏应麟曰舜臯陶曰钦曰中苏公曰敬曰中此心法之要也吕刑言敬者七言中者十所谓惟克天徳在此二字○吕氏柟曰吕刑之序若古有训至惟腥言苗民承蚩尤之乱而淫刑也皇帝哀矜以下言舜之徳威也乃命重黎以下言舜之徳眀也葢皆因鳏寡有辞于苗也乃命三后以下言羣臣辅舜之徳威徳明也由是而始命臯陶制刑耳穆穆以下申制刑之故也典狱以下言用刑之善也四方司政以下则明当时诸侯以苗为戒以伯夷为勉也伯父伯兄以下言勉伯夷者在乎勤敬也曰叔父兄弟子孙者即四方典狱也举其亲者而言之欲其言之入也有邦有土者亦即四方典狱也举其责而言之欲其言之行也至择人敬刑庆及则举其要也两造具备至有并两刑即其所谓事焉耳然两造以下皆言従轻之意恐其出罪也则言五过之疵五刑之疑有赦以下复言従重之意恐其入罪也则定刑罚之条然此皆所谓经也至上刑适轻以下则又言刑罚之权耳故罚惩以下申择人也察辞以下申敬刑也狱成以下申度及也其官伯族姓以下则又言其木也本者眀清而无私家耳嗣孙以下则告后世也然曰哲人曰属于五极则亦择人敬刑度及之意也】
　　文侯之命
　　集传幽王为犬戎所杀晋文侯与郑武公迎太子宜臼立之是为平王迁于东都平王以文侯为方伯赐以秬鬯弓矢作防书命之史録为篇今文古文皆有
　　集説【孔氏颖达曰平王东徙于洛邑避戎寇隠六年左传周桓公言于王曰我周之东迁晋郑焉依郑语云晋文侯于是乎定天子是迎送安定之故平王锡命焉○诸侯之长谓之伯僖元年左传云凡侯伯救患分灾讨罪礼也王肃云平王东迁晋文侯郑武公夹辅王室者为大国功重故平王命为侯伯○胡氏安国曰诗降于黍离书止于文侯之命于是春秋作矣○夏氏僎曰书自此篇以下无复王者之诰命然北乃平王初年书锡命文侯犹有天子之权苟能自是振刷周道亦未至尽坠奈何至鲁隠初在位且五十年竟以不振故孔子托始隠公而春秋作焉书终文侯之命孔子犹有望于平王春秋始于隠公孔子葢絶望于平王也○吕氏祖谦曰此篇作于东迁之初由此而上为成康为文武由此而下为春秋为战国乃世道消长升降之交防也使平王能复文武成康之遗泽则可以继二帝三王之盛天下无复有春秋战国矣惟平王止于苟且因循自然降为列国夫子编此书于二帝三王之后者深惜平王不能推文武之余泽而流为春秋战国也法语旧典尚有一二未泯而陵迟頽堕之意已见于辞命间学者当审察而明辨也○陈氏栎曰北书略无立志全不以纲常雠耻为务其戌许戌申之师归惠公仲予之虽于诗与春秋而见其兆已于不能善始之书先见矣】
　　王若曰父义和丕显文武克慎明徳昭升于上敷闻在下惟时上帝集厥命于文王亦惟先正克左右昭事厥辟越小大谋猷罔不率従肆先祖懐在位
　　集传同姓故称父文侯名仇义和其字不名者尊之也丕显者言其徳之所成克谨者言其徳之所修昭升敷闻言其徳之所至也文武之徳如此故上帝集厥命于文王亦惟尔祖父能左右昭事其君于小大谋猷无敢背违故先王得安在位【薛氏肇明日懐安也如邦之荣懐之懐谓先王得安在位也】
　　集説【孔氏颖达曰觐礼説天子呼诸侯之义同姓大国则曰伯父其异姓则曰伯舅同姓小国则曰叔父其异姓则曰叔舅晋文侯唐叔之后与王同姓故称曰父桓二年左传以文侯名仇今呼曰义和知是字也同姓诸侯称父者非一人故以字别之○张氏九成曰平王将言已无耆夀俊之助故先言先王得先正之助也○薛氏肇明曰昭事厥辟以明徳事其君也文武以明徳临下先正以明徳事上○应氏镛曰用先正者文武也従小大之谋猷以事文武者先正也○吴氏澄曰文武之徳昭眀而上升于天广布而下闻于民惟以是之故天集其命于文王之身周家之命集于文王定于武王故集命则以文王言眀徳则兼文武言先正文武之臣也能于左右昭事其君及小大谋猷之事皆率循従顺以此贻后故文武而下诸君为平王之祖者得以安于其位也○王氏樵曰昭升敷闻皆眀徳之所发言其精华之上格而洞逹无间则昭升于上所谓明徳之馨香是也言其道化之旁孚而四逹不悖则敷闻在下所谓振举于此而逺者闻焉轨范于此而逺者效焉是也】
　　呜呼闵予小子嗣造天丕愆殄资泽于下民侵戎我国家纯即我御事罔或耆寿俊在厥服予则罔克曰惟祖惟父其伊恤朕躬呜呼有绩予一人永绥在位
　　集传叹而自痛伤也闵怜也嗣造天丕愆者嗣位之初为天所大谴父死国败也殄絶纯大也絶其资用恵泽于下民本既先拨故戎狄侵陵为我国家之甚大今我御事之臣无有老成俊杰在厥官者而我小子又材劣无能其何以济难又言诸侯在我祖父之列者其谁能恤我乎又叹息言有能致功予一人则可永安厥位矣盖悲国之无人无有如上文先正之昭事而先王得安在位也
　　集说【林氏之竒曰十月之交刺幽王之诗也其言曰皇父卿士番维司徒家伯冢宰仲允膳夫聚子内史蹶维趣马楀维师氏则其罔或耆夀俊在厥服可知矣○张氏九成曰永绥在位对上文先祖懐在位而言平王惟自幸永安其位卑卑以位为乐其无有为之志可见矣○吕氏祖谦曰殄资泽于下民如所谓防乱蔑资曾莫恵我师盖推木祸乱所由也下民之殄资泽既为致乱之本厥服之无耆俊又乏拯乱之助平王之失大扺求于人者重而自任者轻徒延颈企踵以望诸侯之助而不思反身以自强燕昭小国之君耳慨然有复雠之志而士争趋之平王岂可以罔或耆夀俊在厥服而但已哉】
　　父义和汝克昭乃显祖汝肇刑文武用防绍乃辟追孝于前文人汝多修扞我于艰若汝予嘉
　　集传显祖文人皆谓唐叔即上文先正昭事厥辟者也后罔或耆寿俊在厥服则刑文武之道絶矣今刑文武自文侯始故曰肇刑文武防者合之而使不离绍者继之而使不絶前文人犹云前宁人汝多所修完扞卫【王氏樵曰修完于残破之后扞御于侵侮之时】我于艰难若汝之功我所嘉羙也
