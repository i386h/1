<!-- { "loadSidebar": true } -->
　　集说【林氏之奇曰东坡尝曰天地之化育有可以指而言者有不可求而得者日皆知其所以为暖雨皆知其所以为润雷电皆知其所以为震雪霜皆知其所以为杀至于风悠然布于天地之间来不知其所自出去不知其所入故曰天地之化育有不可求而得者盖风之于物鼓舞摇荡而不知其所以然君子之化民似之至于草则其势柔弱惟风是从民之于上亦如之○陈氏大猷曰戒哉戒其勿知凡人也○金氏履祥曰君陈逮事周公令德昭闻但患其间断则为人欲所昬又患其玩于见忽于行则明德不续矣常人之情虽莫不有好德景行之心而少有克已蹈道之力当时亲见周公者亦不少而少有能学周公者坐是故也○董氏鼎曰风之动物妙于无迹草之从风亦不知其然而然所谓神而化之者诚在君陈自求之而已○陈氏雅言曰君陈亲见周公之圣往继周公之任能式时周公之训不至如常人之不克由圣则民将待周公者待我风行草偃之速有不足以喻其从化之易矣此申言上文懋昭周公之训惟民其乂之意而反其辞以戒之喻其效以勉之○王氏樵曰民所视效在尔君陈之身未有风行而草不偃未有上行而下不效尔能由周公之训则民亦由尔之训矣】
　　图厥政莫或不艰有废有兴出入自尔师虞庶言同则绎
　　集传师众虞度也言图谋其政无小无大莫或不致其难有所当废有所当兴必出入反覆【应氏镛曰出上之意以达之下入下之言以达之上而与众反覆筹度之也】与众共虞度之众论既同则又防绎而深思之而后行也盖出入自尔师虞者所以合乎人之同庶言同则绎者所以断于已之独孟子曰国人皆曰贤然后察之国人皆曰可杀然后察之庶言同则绎之谓也
　　集说【林氏之奇曰自古为政因时而已故有行于古而戾于今则可废拂于古而宜于今则可兴既有废兴则其出入取舍之际不可以自任也谋之贵同断之贵独谋之不同则不能合天下之视听以度其是非断之不独则又将依违牵制政无自而立矣○吕氏祖谦曰废兴云者非谓更革周公之法盖政事举措之间斟酌权量以求其当而已夫上守周公之法下资众人之论非私之已者所能成王举以属君陈其知之也素矣○陈氏大猷曰周公之训所不可易至于政则谨始和中由俗而革或当废或当兴必出谋之国人入谋之左右○陈氏雅言曰事有当废事有当兴即所圗谋之政也虞之于人绎之于已即能致其艰者矣○张氏居正曰外参于国人而不专执乎已见内审于独断而不轻徇乎众言斯可谓其难其慎而政之兴革当无有不善者矣○傅氏元初曰上下风草之机何其甚易而政事废兴之局又当致其甚难故曰罔或不艰】
　　尔有嘉谋嘉猷则入告尔后于内尔乃顺之于外曰斯谋斯猷惟我后之德呜呼臣人咸若时惟良显哉集传言切于事谓之谋言合于道谓之猷道与事非二也各举其甚者言之良以德言显以名言【王氏炎曰良言其善显言其善之昭著也】或曰成王举君陈前日已陈之善而叹息以美之也○葛氏曰成王殆失斯言矣欲其臣善则称君人臣之细行也然君既有是心至于有过则将使谁执哉禹闻善言则拜汤改过不吝端不为此言矣呜呼此其所以为成王欤
　　集说【苏氏轼曰臣谋之而君能行此眞君之德也岂待其顺之于外云尔也哉成王之言此者非贪臣之功实欲归功于臣以来众言也○黄氏度曰人臣招过掠美岂惟不足成其君而其身亦何以居之顾岂能为良显乎诗曰仲山甫之德柔嘉维则令仪令色小心翼翼又曰既明且哲以保其身夙夜匪懈以事一人○吕氏祖谦曰此王举君陈前日之善也君陈平昔谋猷入告及既施行则澹然不有前日尚忘已之善而皆归之于君今日岂忘人之善而欲出于已乎○陈氏大猷曰臣人犹言人臣○陈氏栎曰此非特善则称君臣之义当然以善言上闻而君不我违使得行之于外非有德之君丕能若此此乃人臣宣上德意以明示于众也成王非欲臣之誉已盖欲君陈审谋猷以见之设施庶几君蒙其归美而臣遂其良显耳○张氏居正曰夫君陈有善不自以为已功而归之于君成王受善亦不自以为已出而归之君陈盖亦庶几乎唐虞都俞之休风矣其致治太平宜哉○王氏樵曰嘉谋以事言嘉猷以道言谋必有道猷必有事亦互言之也谋虽臣之谋而听谋者君之聪猷虽臣之猷而施行其猷者君之贤舜用其中于民人之善即舜之善则斯谋斯猷谓之我后之德理实如是也】
　　王曰君陈尔惟周公丕训无依势作威无倚法以削宽而有制从容以和
　　集传此篇言周公训者三曰懋昭曰式时至此则周公之丕训欲其益张而大之也君陈何至依势以为威倚法以侵削者【孔氏安国曰无倚法制以行刻削之政】然势我所有也法我所用也喜怒予夺毫髪不于人而于己是私意也非公理也安能不作威以削乎君陈之世当寛和之时也然宽不可一于寛必寛而有其制和不可一于和必从容以和之而后可以和厥中也集说【孔氏颖达曰君陈之智必不及周公而令阐大周公训者遵行其法使广被于民即是阐扬而大之非遣君陈为法使大于周公法也○夏氏僎曰上文言周公之训不可不遵然未言今日治商民当如何故此及之无依势至以和此言商民不犯法者待之当如此其下则言不幸入于法者待之当如此奸宄败乱又非此比故三细不宥○吕氏祖谦曰周公之训大矣犹欲之者继前人之政苟止以持循因袭为心其所成必降前人数等惟奋然开拓期以光大前业然后仅能不替盖造始之与继成其力量不同也和中之时大体固当寛苟无制则流荡放肆安能从容以和乎驯扰调娱于品节之中游息化养于范围之内斯其所以和也○依势倚法粗言之则君陈岂假宠利行私者若不必戒也精言之则是二病者虽贤者犹惧不能免焉势者我之所居也法者我之所用也朝夕居之用之已岂能不与其间一有与焉则为依势作威倚法以削矣作者非其自然削者侵其当然也是二病者藏于眇忽几微之间岂可不精辨哉○张氏居正曰周公告成王治洛则曰明作有功惇大成裕是严中有宽成王告君陈则曰寛而有制从容以和是宽中有严可见刚柔相济仁义竝行乃万世治天下之大法也○刘氏应秋曰上欲君陈由训而勉之以敬笃之功凡人三节皆由训之事下欲君陈训而示之以和平之治殷民六节皆训之事由者率由之也则又从而恢廓之矣】
　　殷民在辟予曰辟尔惟勿辟予曰宥尔惟勿宥惟厥中集传上章成王虑君陈之徇已此则虑君陈之徇君也言殷民之在刑辟者不可徇君以为生杀惟当审其轻重之中也
　　集说【林氏之奇曰法者所与天下共也苟轻重不丽于法而以人主之指意为出入则何以法为哉○吕氏祖谦曰君陈笃厚之人也惧其持守者或不足故告之以殷民之丽于罪无徇上之意惟观法之中也○薛氏季宣曰法之与宥非人君所得而私也人臣徇人主之私则民将何赖不从令而惟中之问其刑与贷无有轻重之失矣命其臣而训以无从君令非有道而忘已者不能也○陈氏经曰君之喜怒无常情法之轻重有常理不徇君而徇理之中可也君言苟是从君可也非从君乃从理也君言苟未是则从理可也从理乃所以从君也】
　　有弗若于汝政弗化于汝训辟以止辟乃辟
　　集传其有不顺于汝之政不化于汝之训刑之可也然刑期无刑刑而可以止刑者乃刑之此终上章之辟
　　集说【林氏之奇曰刑之用也岂得已哉盖刑一人而使千万人莫不畏皆将迁善逺罪惟恐蹈斯人之覆辙如此则刑可措矣故君陈之以弗若弗化之故而加之以辟者其意将以止辟也○洪氏翼圣曰申言辟不徇君而辟之惟厥中也必其辟以止辟者然后乃辟苟非可以止辟者其肯徇君以为辟乎是辟能审其中而非失之于滥及矣】
　　狃于奸宄败常乱俗三细不宥
　　集传狃习也常典常也俗风俗也狃于奸宄与夫毁败典常坏乱风俗人犯此三者虽小罪亦不可宥以其所关者大也此终上章之宥
　　集说【王氏樵曰败常孔氏谓毁败五常之教如康诰不孝不友之类乱俗僻言怪行以乱风俗如少正卯之类败常乱俗是两様○孙氏继有曰三细非以三者为细也三事中所犯亦自有大小举小以该大○傅氏元初曰辟而有止辟者在宥而有不宥者存正是寛而有制从容以和的意思曰乃辟则非以致刑兼刑措之用者其宁开一面可知矣曰三细不宥则大者不宥可知而出此三者之外其捐弃细过偕之大道又可知矣】
　　尔无忿疾于顽无求备于一夫
　　集传无忿疾人之所未化无求备人之所不能集说【陈氏经曰顽不率教者不可忿疾之率教者则当奬拔之然不可以求备下文分言之必有忍至德乃大即无忿疾于顽之意简厥修至率其或不良即无求备之意○马氏森曰于未化者而忿疾之则民将无所容而为善之机塞矣于不能者而求备之则天下皆弃人而进善之心阻矣是必不怒其顽也而从容以待其化不责之备也而引掖以进于善则寛和之道得而宜民之治兴矣○孙氏继有曰忿疾则絶之已甚适坚其为恶之心求备则求之太详适阻其为善之志故以无忿疾无求备者戒之】
　　必有忍其乃有济有容德乃大
　　集传孔子曰小不忍则乱大谋必有所忍而后能有所济然此犹有坚制力蓄之意若洪裕寛绰恢恢乎有余地者斯乃德之大也忍言事容言德各以深浅言也
　　集说【苏氏轼曰有残忍之忍有容忍之忍近世学者乃谓当断不可以不忍忍所以为义是成王教君陈果于刑杀以残忍为义也夫不忍人之心人之本心也故古者以不忍劝人以容忍劝人则有之矣未有以残忍劝人者也○林氏之奇曰忍者勉强而行人与已犹二容者自然而然人已浑乎为一矣自有忍而充于有容则忍之迹泯而广大之德成矣○容忍二字虽同然别而言之如勾践之于吴太王之于狄所谓忍也使其不忍则趣亡矣其何以济如汤之于葛文王之于昆夷所谓容也不以其顽而包之于度量之内殆若天地焉孰得而测度之非大而何○薛氏瑄曰治大众必有容乃可易曰包蒙吉○孙氏继有曰忍便有委曲化导之意则政训可以渐入风俗可以渐移故曰济容便有万物一体之量若人已两忘贤愚一视故曰大徳大则事之济不待言矣】
　　简厥修亦简其或不修进厥良以率其或不良
　　集传王氏曰修谓其职业良谓其行义职业有修与不修当简而别之则人劝功进行义之良者以率其不良则人励行
　　集说【林氏之奇曰殷民虽染纣之恶然亦已薰陶于周公之训故有修者亦有不修者有良者亦有不良者以其或已化或未化故也○夏氏僎曰修者简别之不使与不修者混不修者亦简别之不使与修者杂既简别之如此然后于中选其能自修而至于为良善者进用之则不良者知所愧慕亦必修饬而至于良善是进其良所以率其不良者也○陈氏大猷曰修者方修于善良者已进于善○陈氏栎曰修不修皆可简别故不修者亦以简言惟良者可进用故不良者以率言此其立言所以不同也○申氏时行曰修是力田安居务其职业者以保言良是和身睦家善其行义者以师言简修者表厥宅里简不修者殊厥井疆不使混而无别也进者举而用之率者倡率鼓舞之所谓举善以教不能也○王氏樵曰使不修者皆修在于简别之分明使不良者皆良在于劝率之有道皆以人治人而无忿疾于顽求备于一夫之意此所以为和中也】
