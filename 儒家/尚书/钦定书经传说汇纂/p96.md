<!-- { "loadSidebar": true } -->
　　集説【苏氏轼曰酒人情之所不能免禁而絶之虽圣人不能故戒其沉湎之祸而开其徳饮之乐圣人之禁人盖如此○眞氏徳秀曰此乃武王诰教庶正庶伯之词欲其能长自观省每有动作必稽乎中徳无过与不及也中徳即中道也即身而言则曰中徳即事而言则曰中道○陈氏栎曰徳之一字为酒诰一篇之纲领上文之徳将无醉下文之经徳徳显徳馨与此之稽中徳若元徳实互相照应云○王氏樵曰常常反观内省是下工夫处念虑云为悉稽乎中正而无过不及此非僻不萌徳性常用处事神之道难于事人故先推原其夲如此○非以人臣之职尽于羞耇馈祀二事正以饮惟祀饮惟羞耇言其无酒尔谨酒如是则信为王治事之臣以职业不旷而言也天亦顺其元徳以身心不放而言也谨酒而身心不放志气清明徳之所居福之所向故以元徳赞之以天若许之】
　　王曰封我西土棐徂邦君御事小子尚克用文王敎不腆于酒故我至于今克受殷之命
　　集传徂往也辅佐文王往日之邦君御事小子也言文王毖酒之教其大如此
　　集説【孔氏頴达曰此乃总言不可不用文王愼酒之教棐辅也徂往也以事已过故言往日御事谓国君之下众臣也不厚于酒即无酒也○林氏之竒曰先王之所以享天休命为社稷无疆之庆者岂惟修之于身动容周旋莫不中礼而无有沉湎滛佚之过哉盖其训诰之所启迪教化之所渐被若内若外若小若大无不翕然而从之此治道之所以大成而天命之所以永享也○吴氏棫曰凡称我皆武王自谓也余谓三篇皆武王书观此一节可以无疑矣或者终谓周公代成王之言何为三篇无一言及武王周公达孝不应遽忘之若是也若果周公之言则尚克用文王教不腆于酒之下但继以故我至于今克受殷之命乃周公受之而武王不与也无是理矣○王氏充耘曰沉湎者丧乱之原则不耽于酒者固兴邦之所由也】
　　王曰封我闻惟曰在昔殷先哲王迪畏天显小民经徳秉哲自成汤咸至于帝乙成王畏相惟御事厥棐有恭不敢自暇自逸矧曰其敢崇饮
　　集传以商君臣之不暇逸者告康叔也殷先哲王汤也迪畏者畏之而见于行也畏天之明命畏小民之难保经其徳而不变所以处己也秉其哲而不惑所以用人也汤之垂统如此故自汤至于帝乙贤圣之君六七作虽世代不同而皆能成就君徳敬畏辅相故当时御事之臣亦皆尽忠辅翼而有责难之恭自暇自逸犹且不敢况曰其敢尚饮乎
　　集説【孔氏頴逹曰以周受于殷今又衞居殷地故举殷代以酒兴亡得失而为戒○林氏之竒曰君之畏相不在于体貎则臣之以恭而辅君亦岂在于擎拳曲跽而后为恭哉孟子曰责难于君谓之恭厥棐冇恭则知责难矣惟御事之臣思夫责难以致其恭则将朝夕自饬而不恤其私而况于崇饮乎御事谓凡治事之臣非指定其人而称之也○应氏镛曰古之王者克自抑畏固无俟乎勉强然必择其道隆徳盛者以为辅相而尊敬严惮之所以维持其敬心而不懈也○陈氏经曰迪畏行其所畏也上畏天道之显明下畏小民之难保畏天畏民无隠显轻重之间徳者得此理经徳常其徳而不失也哲者明此理秉哲持其明而不昏也经徳秉哲乃畏天畏民之实○眞氏徳秀曰此章乃一篇之根夲凡人敬则不纵欲纵欲则不敬商之君臣既一于敬举天下之物欲不足以动之况荒败于酒乎此正天理人欲相为消长之机宜深味之○陈氏栎曰言商先王之前后君臣内外一皆以敬畏修徳为心故不暇湎酒而兴欲康叔法其所以兴也○迪畏天民则常若上帝之临汝常见小人之难保敢纵酒乎一纵酒则天显虽可畏酣饮则不暇顾小民虽可畏酣饮则不暇恤矣○王氏樵曰成王畏相则为君者同一敬畏之心惟御事棐有恭则为臣者同一敬畏之心君以论相为职相以正君为职求其正己而非求其适已取其可畏而非取其可爱则能畏相矣正君者以献可替否为事而不以趋和承意为能以经世宰物为心而不以荣身固宠为术则厥棐有恭矣】
　　越在外服侯甸男衞邦伯越在内服百僚庶尹惟亚惟服宗工越百姓里居罔敢湎于酒不惟不敢亦不暇惟助成王徳显越尹人祗辟
　　集传自御事而下在外服则有侯甸男衞诸侯与其长伯在内服则有百僚庶尹【林氏之竒曰庶尹庶官之长】惟亚【孔氏安国曰亚次大夫○孔氏頴逹曰举大夫尊者为言其实士亦为亚次之官】惟服【陈氏大猷曰惟服奔走服事之人下士府史之属】宗工【林氏之竒曰宗工尊官】国中百姓与夫里居者【孔氏安国曰百官族姓及卿大夫致仕里居者】亦皆不敢沉湎于酒不惟不敢亦不暇不敢者有所畏不暇者有所勉惟欲上以助成君徳而使之昭著下以助尹人祗辟而使之益不怠耳成王顾上文成王而言祗辟顾上文有恭而言吕氏曰尹人者百官诸侯之长也指上文御事而言
　　集説【陈氏经曰商先哲王以迪畏为心已之所行无非此畏子孙之所遵无非此畏羣臣之所效法无非此畏前乎此尧舜之兢业此畏也后乎此文王之不侮鳏寡武王之夙夜祗惧此畏也商先王恭行敬畏不惟其子孙为能然王朝之御事皆然不惟御事皆然外服之诸侯内服之百官里居之百姓亦然以见君臣上下内外无一不在敬畏中岂惟不敢饮亦且不暇饮所以不暇者果何事哉上以助成君徳之显明下以尽正人之道而自敬其法而已矣○陈氏大猷曰朝廷君臣风化如此宜乎内外皆不敢湎于酒不敢畏而不敢纵耳不暇则有职者勤于职无职者勤于徳自不暇饮也○王氏樵曰言当时内外之臣同心以承君相之意而欲成其美如此也】
　　我闻亦惟曰在今后嗣王酣身厥命罔显于民祗保越怨不易诞惟厥纵淫泆于非彝用燕丧威仪民罔不防伤心惟荒腆于酒不惟自息乃逸厥心疾狠不克畏死辜在商邑越殷国灭无罹弗惟徳馨香祀登闻于天诞惟民怨庶羣自酒腥闻在上故天降丧于殷罔爱于殷惟逸天非虐惟民自速辜
　　集传以商受荒腆于酒者告康叔也后嗣王受也受沉酣其身昏迷于政命令不着于民其所祗保者惟在于作怨之事不肯悛改大惟纵淫泆于非泰誓所谓竒技淫巧也燕安也用安逸而丧其威仪史记受为酒池肉林使男女裸而相逐其威仪之丧如此此民所以无不痛伤其心悼国之将亡也而受方且荒怠益厚于酒不思自息其逸力行无度其心疾狠虽杀身而不畏也辜在商邑虽灭国而不忧也弗事上帝无馨香之徳以格天大惟民怨惟羣酗腥秽之徳以闻于上故上天降丧于殷无冇眷爱之意者亦惟受纵逸故也天岂虐殷惟殷人酗酒自速其辜尔曰民者犹曰先民君臣之通称也
　　集説【陈氏栎曰此章与前多相反相应前曰祀兹酒此曰弗惟徳馨香祀庶羣自酒腥闻在上设酒初意夲以祭祀今不以祭祀而惟用于羣饮无馨香之闻而惟腥秽之闻不亡何待前曰天降丧小大邦用丧罔非酒惟辜此曰天降丧于殷惟民自速辜前乃泛言其理此専指殷亡之事以实其説也○王氏樵曰逸字有二有安逸之逸冇纵逸之逸此不自息者乃纵欲之逸也○王氏纲振曰此节凡三言酒先曰酣身继曰荒腆末曰腥闻有一节甚一节意所以始于丧徳终于丧邦而天之降威卒不能逃也】
　　王曰封予不惟若兹多诰古人有言曰人无于水监当于民监今惟殷坠厥命我其可不大监抚于时
　　集传我不惟如此多言所以言汤言受如此其详者古人谓人无于水监水能见人之妍丑而已当于民监则其得失可知今殷民自速辜既坠厥命矣我其可不以殷民之失为大监戒以抚安斯时乎
　　集説【林氏之竒曰苟子曰水静则明烛须睂则水可以监形也形之妍丑监于水固可以见之至于政之醇疵岂水之所能监哉必监于民而后见也以民为监其有益于己者大矣○陈氏栎曰此总结上文引殷先哲王后嗣王两章而起下章欲康叔率羣臣以刚制酒之意】
　　予惟曰汝劼毖殷献臣侯甸男衞矧太史友内史友越献臣百宗工矧惟尔事服休服采矧惟若畴圻父薄违农父若保宏父定辟矧汝刚制于酒
　　集传劼用力也汝当用力戒谨殷之贤臣与邻国之侯甸男衞使之不湎于酒也毖殷献臣侯甸男衞与文王毖庶邦庶士同义殷之贤臣诸侯固欲知所谨矣况太史掌六典八法八则内史掌八柄之法【陈氏师凯曰六典治典教典礼典政典刑典事典也八法官属官职官联官常官成官法官刑官计也八则祭祀法则废置禄位赋贡礼俗刑赏田役也八柄曰爵曰禄曰予曰置曰生曰夺曰废曰诛也】汝之所友者及其贤臣百僚大臣可不谨于酒乎太史内史献臣百宗工固欲知所谨矣况尔之所事服休坐而论道之臣服采起而作事之臣可不谨于酒乎曰友曰事者国君有所友有所事也然盛徳有不可友者故孟子曰古之人曰事之云乎岂曰友之云乎服休服采固欲知所谨矣况尔之畴匹而位三卿者若圻父迫逐违命者乎若农父之顺保万民者乎若宏父之制其经界以定法者乎皆不可不谨于酒也圻父政官司马也主封圻农父敎官司徒也主农宏父事官司空也主廓地居民谓之父者尊之也先言圻父者制殷人湎酒以政为急也圻父农父宏父固欲知所谨矣况汝之身所以为一国之视效者可不谨于酒乎故曰矧汝刚制于酒刚制亦劼毖之意刚果用力以制之也此章自远而近自卑而尊等而上之则欲其自康叔之身始以是为治孰能御之而况毖于酒徳也哉
　　集説【王氏安石曰殷献臣谓贤臣尝仕商而今里居者侯甸男衞谓四方诸侯接于衞者服休者以徳为事谓在位者也服采者以事为事谓在职者也戒康叔劼毖于酒先当劼毖所宾所友所事之人亦畏相之类也○林氏之竒曰康叔为诸侯之长故其所劼毖者及于侯甸男衞也献臣百宗工谓贤臣之为百宗工者上既言殷献臣则此献臣其未尝仕于商者乃周臣也先儒曰圻父司马农父司徒宏父司空此三者虽无所经见然惟圻父见于诗其诗曰圻父予王之爪牙圻父帅爪牙之士则其为司马可知也圻父司马则农父之为司徒宏父之为司空亦可以意见之盖古者天子六卿诸侯三卿武王牧野之战其誓者司徒司马司空而已梓材之篇亦举此三卿惟康叔之有三卿故虽无所经见当从先儒之説○朱子曰矧惟若畴至定辟古注从父字絶句荆公从违保辟絶句敻出诸儒之表○陈氏傅良曰诸侯有太史无内史内史惟天子有之内史是商故臣康叔所当亲之为友者也○陈氏栎曰刚制固劼毖之意而用力加重焉此章有四矧字一节重于一节所职愈重则所戒愈严劼毖以上所戒勅言刚制以已所捡制言在羣臣则当谨上之戒在康叔则当防己之欲严于身以率其下也○王氏樵曰劼毖者力戒谨之使不湎于酒也殷献臣殷之故家遗族人望所在故以是为始也此文在侯甸男衞之上则几殷之贤臣居于殷墟者皆是侯甸男衞则康叔所统之诸侯也得劼毖之与文王诰庶邦同义既曰献臣何待于劼毖盖殷俗染溺已深恐贤者亦冇所未免故教众人自贤者始自大史友以下则皆衞臣也教衞臣则自贵者始太史内史皆曰友者太史内史之官君之所宾友也再举献臣则贤臣之在衞国者百僚大臣泛言之至于特举其官则以其尤重耳下文冇事有畴则宗工中之尤重者也尔事盖即后世所谓宾师三卿则居位执政者也侯国之三卿名位通于天子列于六职故谓之若畴非谓三卿之礼秩与康叔等也】
