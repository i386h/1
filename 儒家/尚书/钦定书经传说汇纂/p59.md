<!-- { "loadSidebar": true } -->
　　集传官刑官府之刑也巫风者常歌常舞若巫觋然也【孔氏颖达曰楚语云在男曰觋在女曰巫又周礼有男巫女巫之官皆掌接神故事鬼神曰巫也】淫过也过而无度也比昵也倒置悖理曰乱好人之所恶恶人之所好也风风化也三风愆之纲也十愆【孔氏颖达曰巫风二淫风四乱风四也】风之目也卿士诸侯十有其一已丧其家亡其国矣墨墨刑也【孔氏颖达曰墨刑五刑之轻者谓凿其頟湼以墨司刑所谓墨罪五百者也】臣下而不能匡正其君则以墨刑加之具详悉也童蒙始学之士则详悉以是训之欲其入官而知所以正谏也当时太甲欲败度纵败礼伊尹先见其微故拳拳及此刘侍讲曰墨即叔向所谓夏书昏墨贼杀臯陶之刑贪以败官为墨【眞氏德秀曰臣下所以不匡以其贪官固位故也不谏之罪与贪墨同使人知不独贪贿之有罪而贪官之不諌亦有刑也】
　　集说【林氏之竒曰虽敷求哲人俾辅于尔后嗣而犹恐所用之人或有持禄固位不以谏诤廸其君为事者于是制官刑以儆戒之○陈氏栎曰汤儆有位之官刑为后嗣虑至矣三风十愆以戒卿士邦君而举以训太甲者意谓卿士诸侯犯此已足丧家亡国况天子乎微意见矣况不匡刑墨儆臣下者欲其以是儆天子也前章述汤德以勉其善此述汤刑以防其失勉其善在啓发其爱敬之良心防其失在禁遏其欲纵之私心也○王氏樵曰哲人辅之导防阿意之人从而败之欲嗣德难矣故又制官刑儆于有位使有位者惟恐蹈丧亡之辙为臣者不敢犯不匡之刑则逸欲之源无自而啓】
　　呜呼嗣王祗厥身念哉圣谟洋洋嘉言孔彰惟上帝不常作善降之百祥作不善降之百殃尔惟德罔小万邦惟庆尔惟不德罔大坠厥宗
　　集传叹息言太甲当以三风十愆之训【申氏时行曰上言人纪而此独言风愆者能戒风愆则能嗣德而人纪自无不修矣】敬之于身【陈氏大猷曰祗厥身乃指太甲下手用功处一篇之纲领也】念而勿忘也谟谓其谋言谓其训【孙氏觉曰以其谋之出于圣人故曰圣谟以其言之至羙故曰嘉言即指三风十愆之戒也】洋大孔甚也言其谋训大明不可忽也不常者去就无定也为善则降之百祥为恶则降之百殃各以类应也勿以小善而不为万邦之庆积于小勿以小恶而为之厥宗之坠不在大盖善必积而后成恶虽小而可惧此总结上文而又以天命人事祸福申戒之也集说【张氏九成曰不敬其身必纳此身于风愆矣能敬其身则能如夏后之懋徳继先王以嗣德立爱立敬作善之祥惟德之庆皆自敬其身出敬立则百善从也○朱子曰观此则人之祸福皆其自取未有不为善而以謟祷得福者也未有不为恶而以守正得祸者也○陈氏经曰既戒以祖训又戒以天君所当畏惟天惟祖宗也○眞氏徳秀曰愆虽有十苟能敬则十者俱泯一不敬则十者俱生故敬之一辞乃治三风砭十愆之药石也篇将终又深叹圣言之彰明与天命之难保以警动太甲之心冀其必聴眞所谓社稷之臣欤】
　　总论【陈氏栎曰此篇始终以兴亡寓劝戒夏以懋德兴桀以弗率亡初意明矣继言汤以圣武兴而欲太甲以爱敬之良心嗣厥德劝之也继言汤以艰难兴而防太甲以欲纵之私心败厥徳戒之也末章作善之降祥尔德之惟庆劝之保其所以兴作不善之降殃不徳之坠宗戒之防于所以亡而提纲挈领则在祗厥身之一言○氏元初曰守成之君法祖是第一义故伊尹之告太甲也亦惟明言烈祖之成德而古今兴亡天人祸福皆以发明此意】
　　太甲上
　　集传商史录伊尹告戒节次及太甲往复之辞故三篇相属成文其间或附史臣之语以贯篇意若史家纪传之所载也唐孔氏曰伊训肆命徂后太甲咸有一德皆是告戒太甲不可皆名伊训故随事立称也林氏曰此篇亦训体今文无古文有
　　集说【林氏之竒曰古者简册以竹为之编次而成篇一篇之所编不可以多也故或析而为二或析而为三以便于习读析而为二者则于篇名之下加上下二字以别若礼记曲礼檀弓杂记孟子梁惠王公孙丑等篇是也析而为三者则有上中下之别如经所载太甲盘庚说命泰誓是也○史记载太甲篇序以为太甲训三篇意者汉之时此篇名犹有训字而后世失之也○陈氏栎曰前一篇作于未迁桐宫之先后二篇作于自桐宫归亳之后】
　　惟嗣王不惠于阿衡
　　集传惠顺也阿倚【孔氏颖达曰古人所读阿倚同音故阿亦倚也】衡平也阿衡商之官名言天下之所倚平也亦曰保衡【叶氏梦得曰阿保通阿亦保之意】或曰伊尹之号【苏氏轼曰犹曰师尚父师其官尚父其号也】史氏录伊尹之书先此以发之
　　集说【林氏之竒曰文势与上篇伊训相属盖伊尹所以丁宁嗣王激切论兴亡祸福之理以告戒之者可谓深切着明矣然言虽切而未易入也伊尹自汤伐桀之时既为相矣其曰阿衡者尊之之称也】
　　伊尹作书曰先王顾諟天之明命以承上下神只社稷宗庙罔不祗肃天监厥德用集大命抚绥万方惟尹躬克左右厥辟宅师肆嗣王丕承基绪
　　集传顾常目在之也諟古是字明命者上天显然之理而命之我者在天为明命在人为明徳伊尹言成汤常目在是天之明命以奉天地神只社稷宗庙无不敬肃故天视其徳用集大命以有天下抚安万邦我又身能左右成汤以居民众【王氏樵曰宅师承抚绥言谓之宅者除虐布寛之后处之各得其所也】故嗣王得以大承其基业也【王氏樵曰丕承基绪谓临已定之万方统已宅之民众也】
　　集说【朱子曰顾諟天之明命只是照管得那本明底物事在○古注云常目在之此语最好非谓有一物常在目前可见只是常存此心知得有这道理光明不昧方其静坐未接物也此理固湛然清明及其遇事而应接也此理亦随处发见只要人常提撕省察念念不忘存飬乆之则是理益明虽欲忘之而不可得矣○吕氏祖谦曰人心虽涣散至祭祀之时无有不诚敬者故萃涣二卦必言王假有庙○眞氏德秀曰汤推顾天之明命天亦监汤之厥德曰顾曰监可见天人之交至近而非远也○陈氏雅言曰顾諟者即敬也推此心以奉天地神只社稷宗庙罔不祗肃即所谓顾諟明命也上天监观圣人之德故集大命于其身而付以治民之责盖治民事神初无二理诚敬足以事神则未有不能治民者也曰顾諟者如立则见其参于前在舆则见其倚于衡之意曰监者昊天曰明及尔出王昊天曰旦及尔游衍之意○王氏樵曰篇中言作书者二前古告语皆口陈疑作书始此】
　　惟尹躬先见于西邑夏自周有终相亦惟终其后嗣王罔克有终相亦罔终嗣王戒哉祗尔厥辟辟不辟忝厥祖
　　集传夏都安邑在亳之西故曰西邑夏周忠信也国语曰忠信为周【苏氏轼曰自由也由忠信之道则有终】○施氏曰作伪心劳日拙则缺露而不周忠信则无伪故能周而无缺【吕氏祖谦曰内而修身外而治朝廷全备而无一亳亏缺不满人之处】夏之先王以忠信有终故其辅相者亦能有终其后夏桀不能有终故其辅相者亦不能有终【苏氏轼曰言君臣一体祸福同也】嗣王其以夏桀为戒哉当敬尔所以为君之道君而不君则忝辱成汤矣太甲之意必谓伊尹足以任天下之重我虽纵欲未必遽至危亡故伊尹以相亦罔终之言深折其私而破其所恃也
　　集说【林氏之竒曰伊尹言此者盖谓汤之顾諟天命尽其恭敬以事天地社稷宗庙可谓自周有终矣故我得以左右厥辟宅师而有终也今太甲承汤之基绪苟不能以忠信有终则我亦何以克终哉○黄氏度曰君相一体安危休戚无不同之太甲之克终不终伊尹安敢不任之于其身哉终始惟一非忠信能之乎文言曰忠信所以进德也嗣王知所戒则敬而已矣敬则尽君道为君而不尽君道则辱乃祖成汤矣】
　　附录【朱子语类问古注及诸家皆以周训忠信窃谓以忠信自周则可以忠信训周恐未安未知如何曰自周二字本不可晓○金氏履祥曰周当作君古文君冩为□与周字相似故误吴氏经说王子书疑皆云当作君】
　　【案自周有终孔传而下皆以国语忠信为周立解蔡传仍其説又恐义有未备复以施氏之言周而无缺者继之朱子则因门人之问而以自周二字为不可晓盖文义之稍涉牵强者即不肻下断语良愼之也是后王柏以为周字之义费先儒词说终不明白不应伊尹前后许多言语如此分晓独于此下一艰深字愚意只是一个君字籀体与周字相似传冩之误也至金履祥遵之其说最为近理合下四句玩其文势当是君字似可无疑也】
　　王惟庸罔念闻
　　集传庸常也太甲惟若寻常于伊尹之言无所念听此史氏之言
　　集说【朱子语类问诸家皆以庸字絶句窃谓只作一句读以庸训用如説命中王庸作书以告之庸未知是否曰六字一句】
　　伊尹乃言曰先王昧爽丕显坐以待旦旁求俊彦啓迪后人无越厥命以自覆
　　集传昧晦爽明也昧爽云者欲明未明之时也丕大也显亦明也先王于昧爽之时洗濯澡雪大明其德坐以待旦而行之也【金氏履祥曰昧爽丕显此即先王顾諟之功也】旁求者求之非一方也彦美士也言汤孜孜为善不遑宁处如此而又旁求俊彦之士以开导子孙太甲毋顚越其命【胡氏士行曰汤付托之命】以自取覆亡也
　　集说【吕氏祖谦曰未明将分之际汤于是时大自显明存心养性湛然清净无一毫物累同乎太虚不啻日之东升照临天下汤之勤劳得天下似可少逸矣犹坐以待旦则下于汤者当何如伊尹所以暗箴太甲之病也○陈氏雅言曰圣人之心惟恐修于已有未至而施于事者有未及故既昧爽而丕显坐待旦而行之然犹不止此也诚以吾身之德能修于吾身而不能使吾之子孙常修其德吾之政能行于吾身而不能使吾之子孙常行是政则吾之仁为有限而吾之心为有歉矣又广求贤才求之一乡而不足又求之一国焉又求之天下焉夫求之所以如是其广者诚使吾之子孙得以有所依据欲有为焉则有开而发之者有顺而导之者如是吾之子孙可保其德无不修政无不行矣此圣人之心也】
　　愼乃俭德惟怀永图
　　集传太甲欲败度纵败礼盖奢侈失之而无长远之虑者伊尹言当谨其俭约之德【朱子曰俭节制也○潘氏士遴曰俭曰德自其收敛之根于心者言之】惟怀永乆之谋【陈氏栎曰永图即前所谓有终也】以约失之者鲜矣此太甲受病之处故伊尹特言之集说【眞氏德秀曰此太甲不惠于阿衡之时故伊尹训之者如此夫俭则心小而为虑者远侈则心大而为谋者疎是时太甲以欲败度纵败礼心为二者所蔽未知斯言之为忠也一旦处仁迁义而本心复明然后知受病之源端在于此克终之美光昭简册伊尹训戒之功夫岂小哉○陈氏雅言曰俭者不侈然以自放之谓人能收敛此心使常存于内则精神聚会志虑精明义理昭著言必稽其所从行必稽其所敝所怀者孰非永图哉苟此心放辟则昏于欲失于纵皆不知永图矣愼俭德怀永图古昔圣贤所以进德之方实不外此臯陶告舜亦曰愼厥身脩思永愼厥身修者即愼乃俭德之谓思永者即怀永图之谓但臯陶之言浑然不若伊尹严切舜与太甲之不同也】
　　若虞机张往省括于度则释钦厥止率乃祖攸行惟朕以怿万世有辞
