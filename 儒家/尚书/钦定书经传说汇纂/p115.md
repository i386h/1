<!-- { "loadSidebar": true } -->
　　集传尔乃自时洛邑庶几可以保有其业力畋尔田【王氏樵曰畋尔田者治田曰畋犹捕鱼曰渔也】天亦将畀予矜怜于尔我有周亦将大介助赉锡于尔启迪简防置之王朝矣其庶几勉尔之事有服在大僚不难至也多士篇商民尝以夏迪简在王庭有服在百僚为言故此因以劝励之也
　　集説【吕氏祖谦曰多士序商民之怨周曰夏迪简在王庭有服在百僚予一人惟听用德则以大义裁之此乃以迪简在王庭有服在大僚为劝何也爵位上之所命非下之可干因其怨望而许之姑息之政也示以好恶而劝之磨厉之具也此周公御商士之开阖大用也○陈氏栎曰介如佑贤辅德赉如锡之土田且将自此洛邑之胥伯正而迪简在王朝矣又有尊尚尔职事者且将有事而升在犬僚矣此即所谓大介赉也葢迁殷民时就防其豪俊为胥伯正以共长治之乃用其索所服习者此安集新民之要道故今特劝励之使表率殷士殷民而跻于泰和也】
　　王曰呜呼多士尔不克劝忱我命尔亦则惟不克享凡民惟曰不享尔乃惟逸惟颇大逺王命则惟尔多方探天之威我则致天之罚离逖尔土
　　集传诰告将终乃叹息言尔多士如不能相劝信我之诰命尔亦则惟不能享上凡尔之民亦惟曰上不必享矣尔乃放逸颇僻大违我命则惟尔多士自取天威我亦致天之罚播流荡析俾尔离逺尔土矣尔虽欲宅尔宅畋尔田尚可得哉多方疑当作多士上章既劝之以休此章则董之以威商民不惟有所慕而不敢违越且有所畏而不敢违越矣
　　集説【吕氏祖谦曰后世或以刑赏为霸政而非王者之事今观周公之待多方先之以介赉之赏后之以离逖之刑申勅明着炳如丹青周公岂亦覇者乎然则果何以为王覇之辨也曰周公之所介赉天之所畀矜也周公之所离逖天之所罚也而周公何与于其间哉其视覇者区区信必邀民以利驱民以善者大不侔矣然则王者之赏罚天也覇者之赏罚人也○王氏樵曰前言不用我降尔命我乃大罚殛之为凡民言也此为殷士之多逊者言故言离逖尔土罚盖有间也○曹氏学佺曰始诰多方而终归重于多士者以其为民倡也】
　　王曰我不惟多诰我惟祗告尔命
　　集传我岂若是多言哉我惟敬告尔以上文劝勉之命而已
　　集説【吕氏祖谦曰周公前既告多方以今我曷敢多诰矣犹复谆谆于诰之毕言我岂独专为烦言赘语者惟敬告尔以今日之命诰而已】
　　又曰时惟尔初不克敬于和则无我怨
　　集传与之更始故曰时惟尔初也尔民至此苟又不能敬于和犹复乖乱则自底诛戮毋我怨尤矣开其为善禁其为恶周家忠厚之意于是篇尤为可见○吕氏曰又曰二字所以形容周公之惓惓斯民会已毕而犹有余情诰已终而犹有余语顾盼之光犹晔然溢于简册也
　　集説【吕氏祖谦曰是又尔更端为善之一初也盖殷民与纣同恶武王克纣是维新之一初也不能而从三监之叛则既失此初矣迁洛又一初也复不能而屡迪不静则又失此初矣今归自灭奄而又为多方之诰丁宁反复谕以时惟尔初初之过一皆洗涤今之善当相与维新岂非又一初乎若又失此初不能敬以纳民于和则永无可望矣但曰则无我怨而自取诛戮之意隠然于不言之表周家忠厚何其至哉○马氏森曰乂曰时惟尔初云者则总多方多士而申诰之以与更始言不可复冇乖乱也】总论【吕氏抩曰多方洪惟图天之命二句言商奄也自惟帝降格于夏至劓割夏邑言桀之虐为天所丧也自惟时求民主至刑殄有夏言汤之贤为天所命也惟天不畀纯以下则言天之所以丧桀者桀之虐非一端其所恭多士大不开民之丽也乃惟成汤以下则言天之所以命汤者汤之善非一世其所愼之丽至于帝乙也今至于尔辟以下则言纣犹夫桀也天惟求尔多方以下则言周犹夫汤也尔曷不忱裕之于尔多方以下勉也尔乃迪屡不静以下戒也我惟时其教告之以下至乃惟尔自速辜以下儆之也自是以上盖皆使殷侯尹民以告多方之辞也有方多士以下则专言多士耳多士者多方民之本也告多士之道惟在和顺和则足以处僚而克臬顺则足以永图而力田多方民将自化矣】

　　钦定书经传説彚纂卷十七
<经部,书类,钦定书经传说汇纂>
　　钦定四库全书
　　钦定书经传説彚纂卷十八
　　立政
　　集传呉氏曰此书戒成王以任用贤才之道而其防意则又上戒成王专择百官有司之长如所谓常伯常任准人等云者盖古者外之诸侯一卿已命于君内之卿大夫则亦自择其属如周公以蔡仲为卿士伯囧谨简乃僚之类其长既贤则其所举用无不贤者矣葛氏曰诰体也今文古文皆有集説【程子曰周公作立政之书举言常伯至于缀衣虎贲以知恤兹者鲜一篇之中丁寜重复】【惟在此一事而已又曰仆臣正厥后克正又曰后德惟臣又曰侍御仆从罔非正人以旦夕承弼厥】【辟出入起居罔有不钦是古人之意人主跬歩不可离正人也盖所以涵养气质薰陶德性故能习】【与智长化与心成也○林氏之竒曰成王继统周公为师召公为保二公在王之左右而为贤才之】【主于内则天下之贤莫不因之以进想夫朝廷之上小大前后莫匪正人端士也而此篇犹以用人】【为戒者盖成王既听政以躬揽万几之务则一进一退而邪正两途自此而分此周公所以谆谆以】【用人为戒也○吕氏祖谦曰无逸立政二篇相为经纬以无逸之心明立政之体君道备矣自立政】
　　【后周公不复有书纳忠于王此絶笔也为治体统固臻其极而反覆申重之意忠爱惇笃之诚深长逺大之虑学者当于言外体之○陈氏栎曰此篇以用三宅为立政用人之纲领立政二字每段多提掇之故以名篇孟子曰人不足与适也政不足与间也唯大人为能格君心之非无逸周公格心之书也立政公言用人为政之书也忠爱拳拳体用备矣】
　　周公若曰拜手稽首告嗣天子王矣用咸戒于王曰王左右常伯常任准人缀衣虎贲周公曰鸣呼休兹知恤鲜哉
　　集传此篇周公所作而记之者周史也故称若曰言周公帅羣臣进戒于王赞之曰拜手稽首告嗣天子王矣羣臣用皆进戒曰王左右之臣有牧民之长曰常伯有任事之公卿曰常任有守法之有司曰准人三事之外掌服器者曰缀衣执射御者曰虎贲皆任用之所当谨者周公于是叹息言曰羙矣此宫然知忧恤者鲜矣言五等官职之美而知忧其得人者少也呉氏曰缀衣虎贲近臣之长也葛氏曰缀衣周礼司服之类【陈氏师凯曰天官有司裘有内司服有缝人春官亦有司服】虎贲周礼之虎贲氏也【陈氏师凯曰夏官虎贲氏掌先后王而趋舎则守王闲在国则守王宫有大故则守王门又有旅贲氏执戈盾夹王车而趋】
　　集説【孔氏颖逹曰周公既拜手稽首而后发言还自言拜手稽首示已重其事欲令受其言故尽礼致敬以告王也召诰云拜手稽首旅王若公亦是召公自言已拜手稽首与此同也○林氏之竒曰下文所谓宅乃事即此常任也宅乃牧即此常伯也宅乃准即此准人也此以为伯而下文以为牧则以伯为牧民之长宜矣伯既牧民之长而曰左右者盖以牧伯而兼公卿也夫常伯常任准人所以与天子图囘万几者固不可以不得人然其朝见也有时至于缀衣虎贲朝夕与王处苟非其人则王徳以之而蠧虽外得其人何补焉○知人则哲臯陶以为惟帝其难之常伯以下周公以为知恤鲜哉乃知人主之职事其所谓难者莫难于此也○吕氏祖谦曰常伯等即三宅三代之书他无所见意者公卿辅相之别名与官有别名如相曰阿衡保衡三卿曰圻父农父宏父此亦三代辅政大臣别名耳缀衣虎贲特于侍御仆从中错举二者以见其余耳职重者有安危之寄职亲者有习染之移其繋天下之本一也此数职先言休兹而继以知恤必知建官之羙意然后深以为恤也三宅左右大臣缀衣虎贲左右小臣职有小大而经纶康济薰陶涵飬赖焉知其美而加之忧庶不以非人处之矣○陈氏雅言曰周公言立政之道以得人为本是以统率羣臣将有言于王而先赞之以拜手稽首以竭其事君之礼复称嗣天子王以尊其为君之名所以开其进言之端也○孙氏继有曰君道无不当谨而惟用人为要用人无不当谨而惟左右为要常伯常任准人此以议政而在左右者三事之外虎贲缀衣此又以供役而在左右者侍御固不得与三宅等其在王左右一也故羣臣并举而言之】
　　古之人迪惟有夏乃有室大竞吁俊尊上帝迪知忱恂于九德之行乃敢告教厥后曰拜手稽首后矣曰宅乃事宅乃牧宅乃准兹惟后矣谋面用丕训德则乃宅人兹乃三宅无义民
　　集传古之人有行此道者惟有夏之君当王室大强之时而求贤以为事天之实也迪知者蹈知而非苟知也忱恂者诚信而非轻信也言夏之臣蹈知诚信于九德之行乃敢告教其君曰拜手稽首后矣云者致敬以尊其为君之名也曰宅乃事宅乃牧宅乃准兹惟后矣云者致告以叙其为君之实也兹者此也言如此而后可以为君也即臯陶与禹言九德之事谋面者谋人之面貌也言非迪知忱恂于九德之行而徒谋之面貌用以为大顺于徳乃宅而任之如此则三宅之人岂复有贤者乎苏氏曰事则向所谓常任也牧则向所谓常伯也准则向所谓准人也一篇之中所论宅俊者参差不齐然大要不出是三者其余则皆小臣百执事也呉氏曰古者凡以善言语人皆谓之教不必自上教下而后谓之教也
　　集説【林氏之竒曰天下有至强之势不在于山川之险甲兵之鋭人民之众惟在于贤才之多而已能求贤才而用之则其势无敌矣岂不大竞乎吁呼也故吁俊有求贤之意惟禹以吁俊为心故其臣亦以荐扬为务○吕氏祖谦曰自臯陶以九德告禹夏后盖世守以为知人之法焉方夏之盛任三宅者如此及其衰也并至于曾无义民言所任者皆不义之人无一君子也兹乃云者此乃三宅之位非他位也犹无义民则他可知矣○陈氏大猷曰宅者居而安之之谓或才德不称或委任不笃皆非宅也○陈氏栎曰公既叹知恤者鲜歴举古之知恤者以告王夏后商汤文武皆知恤此者以次言之也人中之俊乃天生之以遗国家者俊非徒才俊必有德如所谓以克俊有德臯陶亦曰九德咸事俊乂在官未尝岐俊与德而二之○陈氏雅言曰有夏之君信能行此用贤之道不以国家之盛治为己足惟以贤俊之当吁为未至其事天之道至矣有夏之臣信能有此九德之行故不徒致敬以尊其为君之名而且致告以叙其为君之实其事君之道得矣夏之君臣各尽其道此其立政之要也以上迪字与下迪知忱恂作对説吕氏谓周公之戒成王自缀衣虎贲之外其礼其辞与夏略同然则以图任三宅为人君之职者三代告君之常法也表亲近之职使人君不敢轻者周公养源之精意也○王氏樵曰古之贤臣以人事君古之贤王以人事天】
　　桀德惟乃弗作往任是惟防德罔后
　　集传夏桀恶德弗作往昔先王任用三宅而所任者乃惟防德之人故桀以丧亡无后
　　集説【吕氏祖谦曰非人才果异于徃日也桀之恶德弗作徃日先王之任用而已徃惟俊德是任效见于有室大竞桀惟防德是任效见于絶世无后信乎存亡在所任也】
　　亦越成汤陟丕厘上帝之耿命乃用三有宅克卽宅曰三有俊克卽俊严惟丕式克用三宅三俊其在商邑用协于厥邑其在四方用丕式见德
