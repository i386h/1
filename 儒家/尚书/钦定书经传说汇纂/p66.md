<!-- { "loadSidebar": true } -->
　　集说【王氏十朋曰导其耕桑薄其税敛使老幼不失其养鞠人之事也聮其比闾合其族党相友相助谋人保居之事也既养之又安之则斯民之生生得矣○吴氏澄曰言我不任贪人有能敢于恭承民之生生俾贫富各保其居者则任之敬之】
　　今我既羞告尔于朕志若否罔有弗钦
　　集传羞进也若者如我之意即敢恭生生之谓否者非我之意即不肩好货之谓二者尔当深念无有不敬我所言也
　　集说【马氏森曰不肩好货敢恭生生斯二者一则我志之所若一则我志之所否今我既进告而无隠矣尔必于我所若者而勉之所否者而戒之罔有弗钦焉可也○汤氏显祖曰前告朕志志在恭承民命此告朕志志在念敬我众一也】
　　无总于货寳生生自庸
　　集传无毋同总聚也庸民功也【王氏樵曰以民之生生为功而自勉也】此则直戒其所不可为勉其所当为也
　　集说【真氏徳秀曰廉虽小善贪乃大恶此盘庚所以有货宝之戒○刘氏克庄曰又拈起次篇贝玉之言以励之曰不肩好货曰无总货寳可谓反覆告戒之至矣○陈氏栎曰敬我之所否而无总货寳中不肩好货之戒敬我之所若而生生自庸申敢恭生生之训】
　　式敷民徳永肩一心
　　集传式敬也敬布为民之徳永任一心欲其久而不替也盘庚篇终戒勉之意一节严于一节而终以无穷期之盘庚其贤矣哉苏氏曰民不悦而犹为之先王未之有也祖乙圮于耿盘庚不得不迁然使先王处之则动民而民不惧劳民而民不怨盘庚徳之衰也其所以信于民者未至故纷纷如此然民怨诽逆命而盘庚终不怒引咎自责益开众言反复告谕以口舌代斧钺忠厚之至此殷之所以不亡而复兴也后之君子厉民以自用者皆以盘庚借口予不可以不论
　　集说【林氏之奇曰上篇告之以汝克黜乃心而终篇则曰永肩一心盖谓欲黜其傲上从康之心则在于施实徳于民则能一心以事上矣私心去则义理自明义理明则物莫能夺而爱民之实着矣○吴氏澄曰用敷布其徳于民永久守此一心而不变也始终不贰之谓一】
　　总论【吕氏祖谦曰三书反覆折难须于包容处看其徳量于委曲训诰处看其恩意于规画纤悉处看其措置○王氏天与曰三篇中皆有告臣民之辞盖盘庚本意在诰谕胥怨之民而其中责臣之意尤重者以当时君民之情不通皆羣臣为之间也去其问而后君民之情通迁都之计定矣○蒋氏悌生曰上篇始有迁都之谋世臣不利故造浮言以惑众愚民无知怨咨蠭起盘庚乃出教令大意皆责在位之人多宗严刑以威之中篇临行告谕大意在位既从下民如风行草偃不必示以威惟虑涂中寇攘窃发故特严刑以禁之下篇上下奠居劳事已过故统谕之皆抚绥之意上篇威多于恩中篇恩威并行下篇弛威崇恩此盘庚三篇之殊义也】

　　钦定书经传说彚纂卷八
<经部,书类,钦定书经传说汇纂>
　　钦定四库全书
　　钦定书经传说彚纂卷九
　　说命上
　　集传说命记髙宗命传说【史记髙宗盘庚弟小乙之子也名武丁以梦得说于傅险遂以傅险姓之号曰傅说】之言命之曰以下是也犹蔡仲之命微子之命后世命官制词其原盖出于此上篇记得说命相之辞中篇记说为相进戒之辞下篇记说论学之辞总谓之命者髙宗命说实三篇之纲领故总称之今文无古文有集说【林氏之竒曰此三篇盖史官记髙宗得傅说与之反覆商较议论为治之道与夫学问之大方而其文烦多故其策分为三篇而有上中下之别○王氏樵曰案命官有辞自唐虞有之少仅一言多或数言而止出于当时面命有书自说命始其事既非常其言则大训微言在焉夫子録之实与三谟伊训相表里非他篇比也】
　　王宅忧亮阴三祀既免丧其惟弗言羣臣咸谏于王曰呜呼知之曰明哲明哲实作则天子惟君万邦百官承式王言惟作命不言臣下罔攸禀令
　　集传亮亦作谅阴古作闇案丧服四制髙宗谅阴三年郑氏注云谅古作梁楣谓之梁闇读如鹑防之防闇谓庐也即倚庐之庐仪礼翦屏柱楣【朱子曰柱音知主反似是从手不从木】郑氏谓柱楣所谓梁闇是也宅忧亮阴言宅忧于梁闇也先儒以亮阴为信默不言【孔氏安国曰隂默也居忧信默三年不言】则于谅阴三年不言为语复而不可觧矣君薨百官总已听于冢宰居忧亮隂不言礼之常也髙宗丧父小乙惟既免丧而犹弗言羣臣以其过于礼也故咸谏之叹息言有先知之德者谓之明哲明哲实为法于天下今天子君临万邦百官皆奉承法令王言则为命不言则臣下无所禀令矣
　　集说【朱子语类问谅隂以他经考之皆以谅隂为信默惟郑氏独以为凶庐天子居凶庐岂合礼制曰所引翦屏柱楣是两事盖始者戸北向用草为屏不翦其余至是改而西向乃翦其余草始者无柱与楣檐着于地至是乃施短柱及楣以拄其楣架起其檐令稍高而下可作户也梁闇未详古定制何如不敢輙为之説但假使不如郑说亦未见天子不可居庐之法○时氏澜曰免丧之后则发号施令与天下更始当臣民拭日观化耸然听命之时髙宗犹且弗言弗言者恭默深思为君之难不敢易其言也非柔懦闇弱胷中无所主而不能言也中无所主而不言则柔懦闇弱之形已见于外惟中有所主者虽未甞言其至诚发越自不可掩此高宗之羣臣默窥于不言之表而有明哲之说○金氏履祥曰谓之明哲者以髙宗天资之不凡也知之固贵于行之故曰实作则命令之行乃作则之事也○申氏时行曰知者气质清明义理昭著先天下而知者也明者方寸虚灵无一理之不具哲者察微知著无一理之不烛言具是先知之德者谓之明哲之人也】
　　王庸作书以诰曰以台正于四方台恐德弗类兹故弗言恭默思道梦帝赉予良弼其代予言
　　集传庸用也髙宗用作书告喻羣臣以不言之意言以我表正四方任大责重恐德不类于前人故不敢轻易发言惟恭敬渊默【金氏履祥曰恭者敬身以处默者不言而思】以思治道梦帝与我贤辅其将代我言矣盖髙宗恭默思道之心纯一不二与天无间故梦寐之间帝赉良弼其念虑所孚精神所格非偶然而得者也
　　集说【程子曰梦说之事髙宗只思得圣贤之人湏是呈贤之人方始应其感若傅说非圣贤自不相感如人卜筮蓍在手事在未来吉凶在书策其卒三者必合矣○问髙宗徃求说邪说来入梦邪曰譬悬镜于此有物必照亦非镜徃照物亦非物来入镜大抵人心虚灵善不善必先知之○或言髙宗于傅说文王于太公盖已素知之矣恐羣臣未信故托梦卜以神之曰此伪也圣人岂伪乎○朱子曰髙宗梦傅说分明有个傅说在那里髙宗却不知所以梦见亦是朕兆先见者如此○帝赉良弼必是梦中有帝赉之说说是帝真赉不得说无此事只是天理亦不得○吕氏祖谦曰自古圣贤皆于恐惧用工恐徳弗类入圣作徳之门也○恭默者用志不分也思道者沈潜思虑玩索天下至理之所在也】
　　乃审厥象俾以形旁求于天下说筑傅岩之野惟肖集传审详也详所梦之人绘其形象【孙氏继有曰追述其梦中所见而想像其形容曰象得其象而绘之则曰形】旁求于天下旁求者求之非一方也筑居也今言所居犹谓之卜筑傅岩在虞虢之间【地理今释傅岩在今山西平阳府平陆县东北二十五里一名隠贤社水经注云沙涧水出虞山东南迳傅岩歴傅说隠室前俗名谓之圣人窟孔安国传傅说隠于虞虢之间即此防也】肖似也与所梦之形相似
　　集说【陈氏雅言曰天之生贤将欲以用世而髙宗求贤之心能合上天生贤之心贤之防世将欲以得君而髙宗求贤之心又能合贤人用世之心○何氏孟春曰孟子曰傅说举于版筑之间墨翟书云傅说衣褐带索佣筑于傅岩贾谊赋云傅说胥靡乃相武丁迁史殷夲纪云说为胥靡筑于傅岩孔安国书传说代胥靡以供食孔之所谓代縁墨之所谓佣也史记索隠引汉书注胥相也靡随也古者相随坐轻刑之名荘周书胥靡登髙而不惧遗死生是刑使人不聊于生如此非轻刑矣说之贤而被此刑吾不敢信况书只云筑胥靡非经之所载也窃意伊耕傅筑之云不过明其方贱苦力民间而成汤髙宗能得之于畎亩岩穴耳】
　　爰立作相王置诸其左右
　　集传于是立以为相案史记髙宗得说与之语果圣人乃举以为相书不言省文也未接语而遽命相亦无此理置诸左右盖以冢宰兼师保也荀卿曰学莫便乎近其人置诸左右者近其人以学也史臣将记髙宗命说之辞先叙事始如此
　　集说【黄氏度曰古者冢宰犹是行有司之事相则师保也仲虺为左相伊尹为右相周召相成王为左右】
　　命之曰朝夕纳诲以辅台德
　　集传此下命说之辞朝夕纳诲者【王氏炎曰不曰諌而曰诲者盖屈己以求教也】无时不进善言也孟子曰人不足与适也政不足与闲也惟大人为能格君心之非髙宗既相说处之以师傅之职而又命之朝夕纳诲以辅台德可谓知所本矣吕氏曰髙宗见道明故知顷刻不可无贤人之言
　　集说【胡氏一桂曰相业莫大于辅君德髙宗命相未及他事而责之以纳诲辅德为第一义盖其思道精见道明又素学于甘盘而有得故其言如此○王氏樵曰纳诲而不朝夕亦难以奏功曰左右则无间曰朝夕则无时君徳安得而不成乎】
　　若金用汝作砺若济巨川用汝作舟楫若歳大旱用汝作霖雨
　　集传三日雨为霖髙宗托物以喻望说纳诲之切三语虽若一意然一节深一节也
　　集说【王氏安石曰作砺使成器舟楫使济难霖雨使泽民○蒋氏悌生曰金作砺望其朝夕有切磋琢磨之功使己徳日修而至于成器济川舟楫则泽及乎人矣大旱作霖则及天下如天地之功用非人力所可及所谓一节深一节也】
　　啓乃心沃朕心
　　集传啓开也沃灌溉也啓乃心者开其心而无隠沃朕心者溉我心而厌饫也
　　集说【陈氏大猷曰相业莫大于辅德辅德莫切于格心格心之道非可外求惟以心格心啓开而发之也沃灌而入之也如渇之沃浆神受心领而入之深也○陈氏栎曰髙宗命说之初已有渇教之意今欲遂沃其渇教之心说果开诚心以进言髙宗心心相孚必有如土受水之沃如所谓江海之浸膏泽之润涣然冰释怡然理顺者矣○刘氏应秋曰汝心啓则砺也舟楫也霖雨也各已致其相资之益我心沃则金也大川也大旱也各已得其默助之功矣辅徳之道又何以加于此哉】
　　若药弗瞑厥疾弗瘳若跣弗视地厥足用伤
　　集传方言曰饮药而毒海岱之间谓之瞑瘳愈也【孔氏颖达曰药之攻病先使人瞑愦乱病乃得瘳】弗瞑喻臣之言不苦口也弗视地喻我之行无所见也
　　集说【时氏澜曰大臣之进言始开陈其略中则渐引其君以当道而后进苦口之言淤终进諌之序也髙宗虑说守进諌之常未肻尽吐故使之即陈逆耳难听之言言不逆耳则过不能明犹药不猛烈则疾不愈也髙宗恭默思道已造明哲之地矣而其自防乃若暗而无所见者如跣足之人苟不视地即为物所伤盖髙宗恐说视己为成德之人髙宗虽已成徳无说以扶持之则未免有自亏之病其望说又切于前矣○王氏炎曰已之有失非说之苦口不能药已之不明非说之开导不能行】
　　惟暨乃僚罔不同心以匡乃辟俾率先王迪我髙后以康兆民
