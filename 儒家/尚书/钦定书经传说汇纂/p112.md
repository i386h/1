<!-- { "loadSidebar": true } -->
　　集説【林氏之奇曰忠孝一道也臣子一心也未有忠而不孝孝而不忠者诸侯以富贵不离其身保其社稷以保其人民为孝蔡叔忠孝两失仲欲掩盖其愆尤则惟在于此二者也○黄氏度曰已封其子而不为其父讳何也昭明王法以训天下虽蔡仲亦当体国何讳乎○吕氏祖谦曰子之新善着则父之旧愆庶乎其掩矣蔡叔之恶既无以贻厥子孙仲乃一国始封之祖创业垂统之责系焉盍克勤无怠以垂法于后斯须之怠则流弊或在于数百年后不可不谨其源也○陈氏传良曰舜命禹未尝戒以鲧周公命微子未尝及武庚今命仲而尤其父者于越人疏之于其兄戚之也父子兄弟之间犹有讳而不敢尽言是愈疏矣成王于仲亲亲之道也蔡仲在人其谓叔曰幸哉有子如此欤故曰盖前人之愆○眞氏徳秀曰人子不幸如大禹之承鲧蔡仲之承蔡叔又当思所以盖之故治水成功而鲧配夏郊率徳改行而蔡叔世祀岂非孝之大乎○王氏樵曰末二句有因其已然而坚其将来之意】
　　皇天无亲惟德是辅民心无常惟惠之怀为善不同同归于治为恶不同同归于乱尔其戒哉
　　集传此章与伊尹申诰太甲之言相类而有深浅不同者太甲蔡仲之有间也善固不一端而无不可行之善恶亦不一端而无可为之恶尔其可不戒之哉集説【孔氏安国曰天之于人无有亲疎惟有徳者则辅佑之民心于上无有常主惟爱己者则归之人为善为恶各有百端未必正同而治乱所归不殊宜愼其微○林氏之奇曰李博士曰治以善而致善虽不一苟在所可欲焉皆足以致治何必同哉此戒仲以无一善之不可为也乱以恶而致恶虽不一苟在所可恶焉皆足以致乱何必同哉此戒仲以无一恶之不可去也此説尽之矣】
　　愼厥初惟厥终终以不困不惟厥终终以困穷
　　集传惟思也穷困之极也思其终者所以谨其初也集説【张氏九成曰感激者多锐于初而怠于终○吕氏祖谦曰建国之始必审其始而思其终终始具举然后可久可大而不至于困徒谨初而不思其终则终必困穷虽葸然忧惧无益也语以谨始而即援以虑终竭两端之教也○陈氏大猷曰仲率徳改行能谨初矣尤当克勤无怠是在于惟厥终也○王氏樵曰此与仲虺之诰篇末相似彼言谨其终之道惟于其始图之此言谨其初之道惟在于思其终盖未有始之不谨而能谨其终亦未有不思其终而能谨其始者也始终一理也于始虑终终以不困不愼终于始终以困穷矣】
　　懋乃攸绩睦乃四邻以蕃王室以和兄弟康济小民集传勉汝所立之功亲汝四邻之国蕃屏王家和协同姓康济小民五者诸侯职之所当尽也
　　集説【吕氏祖谦曰勉其所当为之绩欲其无邀功生事也睦其四邻之国欲其无结怨起隙也上奉天子旁睦友邦下安民庶是乃所当懋之攸绩诸侯之职毕矣观策戒蔡仲之辞则周家所以示徳意于诸侯安静镇定之规模可概见矣○陈氏雅言曰此成王命蔡仲为诸侯传云五者诸侯职之所当尽也所谓画一以告之亦以见侯职之所当尽者不一而足也○马氏森曰懋绩勤以立功也睦邻和于异姓也蕃王室忠以事上也和兄弟亲于同姓也康济小民惠以抚下也○焦氏竑曰懋绩中有举贤能明政刑之事睦邻中有事大恤小之事蕃王室中有卫内捍外之事和兄弟中有恩以相爱义以相接之事康济中有教以安民性养以安民生之事】
　　率自中无作聪明乱旧章详乃视听罔以侧言改厥度则予一人汝嘉
　　集传率循也无毋同详审也中者心之理而无过不及之差者也旧章者先王之成法厥度者吾身之法度皆中之所出者作聪明则喜怒好恶皆出于私而非中矣其能不乱先王之旧章乎戒其本于己者然也侧言一偏之言也视听不审惑于一偏之説则非中矣其能不改吾身之法度乎戒其徇于人者然也仲能戒是则我一人汝嘉矣吕氏曰作聪明者非天之聪明特沾沾小智耳作与不作而天人判焉【王氏樵曰聪明天徳也作聪明则私智尔】
　　集説【林氏之奇曰率自中与率性之谓道之率同耳之徳为聪而聪则用之以听目之徳为明而明则用之以视是聪明在已而视听用以应物也不以已之聪明而乱旧章则其处已也审不以人之侧言而改厥度则其应物也明○吕氏祖谦曰旧章往往不与新进喜事者合故作聪明者尤欲乱之听览不贵于速而贵于详迎刃立决见事风生宜若可喜然忽略疎快动皆愆尤谗説奸言毎乘其匆遽而入之惟详其视听安徐审订表里毕陈侧媚之言将不得售故详者乃听览之大法也规矩凖度未至于乐循理者则常若为其絷维侧言乃解其絷维而纵之放逸之者故从之也轻蔡仲以英妙之年任国事周公老成深虑故戒如此○陈氏经曰旧章则已然之法度则当然之制无非中也周公虑仲惩创乃父之愆用意过当反以生事为奇故有此戒○陈氏大猷曰内不变于已之私智外不惑于人之私言则中道合而侯职尽矣○王氏樵曰民受天地之中以生是以有动作礼义威仪之则在吾身则谓之度在先王修之于礼乐刑政以治天下国家则谓之旧章诗曰不愆不忘率由旧章不愆不忘则无不中矣】
　　王曰呜呼小子胡汝往哉无荒弃朕命
　　集传饬往就国戒其毋废弃我命汝所言也
　　集説【吕氏祖谦曰仲岂荒弃王命者地之逺时之久敬或有时而衰将行而复戒之所以俾其着之于心也】
　　总论【王氏柏曰史臣序词既详且严自金縢有羣叔流言之语至此篇始着其事备其词体正而意尽周公之心坦然明白率徳改行一语而父子得失在焉周家之刑庆当焉播之众而命焉皆其父子自取而周公无一亳固必之心蔡叔未没以仲为卿士蔡叔旣没复封仲于蔡周公友爱可见矣曰盖前人之愆曰无若尔考皆昌言而不隠一欲尽天下之公议一欲仲家庭之至情言之深所以爱之切也○董氏鼎曰此篇大体与微子之命相似而微子之辞温厚蔡仲之辞严厉盖微子先代之后周宾而不臣又本贤人也蔡仲父为不道忠孝两亏已无足法所望仲能率祖徳改父行迈迹自身以垂宪乃后耳盖以拳拳图终之説且戒之以无乱旧章无改法度无同归于乱呜呼仁哉】
　　多方
　　集传成王即政奄与淮夷又叛成王灭奄归作此篇案费誓言徂兹淮夷徐戎竝兴即其事也【孔氏颖达曰言鲁征淮夷作费誓王亲征奄灭其国二者为一时之事也】疑当时扇乱不特殷人如徐戎淮夷四方容或有之故及多方亦诰体也今文古文皆有○苏氏曰大诰康诰酒诰梓材召诰洛诰多士多方八篇虽所诰不一然大略以殷人心不服周而作也予读泰誓武成常怪周取殷之易及读此八篇又怪周安殷之难也多方所诰不止殷人乃及四方之士是纷纷焉不心服者非独殷人也予乃今知汤已下七王之德深矣方殷之虐人如在膏火中归周如流不暇念先王之德及天下粗定人自膏火中出即念殷先七王如父母虽以武王周公之圣相继抚之而莫能御也夫以西汉道德比之殷犹碔砆之与美玉然王莽公孙述隗嚣之流终不能使人忘汉光武成功若建瓴然【史记髙祖纪下兵于诸侯犹居髙屋之上建瓴水也注瓴盛水瓶居髙屋之上而幡瓴水言其向下之势易也】使周无周公则亦殆矣此周公之所以畏而不敢去也
　　集説【林氏之奇曰奄即淮夷之一种总言则谓之淮夷如春秋赤狄之有潞氏甲氏也周公摄政时奄尝与三监同叛多士曰昔朕来自奄已尝征之今奄又叛成王灭之而归镐京诸侯来朝周公又称王命以告之故作此篇○薛氏季宣曰商人化于纣之威虐已深周公寛而教之优而柔之不詟以威而勤于教怀柔其徳性盖久而后服之也民迁善而遂诚服迄致刑措之美圣人移风易俗宁求一切之近功乎孔子谓必世后仁又曰五诰可以观仁至矣○朱子曰大诰梓材多士多方等篇乃当时编人君告其民之辞多是方言故当时士民晓得而今士人不晓得○吕氏祖谦曰多方与多士辞指相出入多士既迁殷民而独诰新民者也故其辞视多方为畧多方既践奄而徧诰庶邦者也故其辞视多士为详】
　　惟五月丁亥王来自奄至于宗周
　　集传成王即政之明年商奄又叛成王征灭之杜预云奄不知所在宗周镐京也吕氏曰王者定都天下之所宗也东迁之后定都于洛则洛亦谓之宗周衞孔悝之鼎铭曰随难于汉阳即宫于宗用是时镐已封秦宗周盖指洛也然则宗周初无定名随王者所都而名耳
　　集説【孔氏颖达曰当时淮夷徐戎竝起为乱鲁与二国相近发意欲竝征二国故以二国誓众但成王恐鲁不能独平二国故复亲往征之所以成王政之序与费誓之经竝言淮夷为此故也洛邑亦名宗周知此是镐京者成王以周公归政之时暂至洛邑还归处西都镐京是王常居知至于宗周至镐京也且此与周官同时事也周官序云还归在丰经云归于宗周丰镐相近卽此宗周是镐京也○陈氏栎曰洛诰戊辰王在新邑孔注十二月戊辰晦此七年之十二月即成王即政之年也多士作于是年三月曰昔朕来自奄是述东征时事乃自武王诛纣伐奄后第二番叛也多方作于即政之明年五月乃奄之第三番叛王隳其地迁其君乂因以告多方也以去年十二月戊辰晦算之则次年正月朔己巳五月朔非丁卯则戊辰丁亥非二十日即二十一日也多士与多方之作先后盖一年有三月云】
　　周公曰王若曰猷告尔四国多方惟尔殷侯尹民我惟大降尔命尔罔不知
　　集传吕氏曰先曰周公曰而复曰王若曰何也明周公传王命而非周公之命也周公之命诰终于此篇故发例于此以见大诰诸篇凡称王曰者无非周公传成王之命也成王灭奄之后告谕四国殷民而因以晓天下也所主殷民故又专提殷侯之正民者告之言殷民罪应诛戮我大降宥尔命尔宜无不知也集説【叶氏梦得曰四国叛则多方为之绎骚四国定则多方因之休息则多方之裕在四国也○金氏履祥曰四国者三监武庚国内臣民多方者若淮夷徐戎奄新服之国变置之君与凡东诸侯尝顾望两端或尝动于乱者殷侯武庚也】
　　洪惟图天之命弗永寅念于祀
　　集传图谋也言商奄大惟私意图谋天命【顾氏锡畴曰不尽人事妄希天命】自底灭亡不深长敬念以保其祭祀吕氏曰天命可受而不可图图则人谋之私而非天命之公矣此盖深示以天命不可妄干乃多方一篇之纲领也下文引夏商所以失天命受天命者以明示之集説【吕氏祖谦曰徧告四方者何也殷奄屡叛驱扇者广今虽平殄譬余邪遗疾犹或在肺腑间恐或有时而发也故涣发大号歴叙天命之公前代之事征诛安集之本末俾四方咸与闲之大破羣疑深絶乱根盖本于是兵寝刑措者四十余年其亦训诰之助欤○杜氏伟曰上示之以恩而发其良心此惕之以祸而破其邪心下文言桀以图命而亡则纣之亡可知汤以受命而兴则周之兴可知矣皆本此节来○俞氏鲲曰以图度而亡其宗祀是不能深长敬念以保其祭祀乃自贻之慼非天降之灾上句是干其所不可干下句是不能保其所当保】
　　惟帝降格于夏有夏诞厥逸不肯慼言于民乃大淫昏不克终日劝于帝之迪乃尔攸闻
