<!-- { "loadSidebar": true } -->
　　集説【王氏安石曰操则存舍则亡其心之谓欤思曰睿睿作圣操其心以思所谓念也○程子曰六德智仁圣义中和圣通明之称狂狂愚之称○林氏之奇曰念不念之间圣狂所以分也苟其质之圣矣自恃其圣而不之思日复一日天命之性益就雕丧其作狂也何有苟其质之狂矣自耻其狂而思之日复一日天命之性忽然而复其作圣也何有○朱子曰艾轩云文字只看易晓处如尚书惟圣罔念作狂惟狂克念作圣不与上下文相似下文便不可晓只看这两句○或谓性相近习相逺惟上智与下愚不移书中谓惟圣罔念作狂惟狂克念作圣若如此则又有移得者如何曰上智下愚不移如狂作圣则有之既是圣人决不到作狂此只是甚言不可不学○吕氏祖谦曰纣固无能改之事而有可改之理罔念克念之机所谓可改之理周官列六德而圣居一焉则非大而化之圣矣若大而化之宁有罔念又岂狂者一克念而遽可至哉然大而化之亦通明之极而化之者也狂而克念亦大而化之之基也虽曰通明不念则狂虽曰狂惑能念则通其机惟在念不念之间纣虽狂惑如其能念作圣孰御惟其有可改之理天故以商先王之故徘徊五年须而待之暇而寛之依依于其子孙而冀其改焉○陈氏经曰惟上智与下愚不移孔子之言圣狂之成也其习既成则不移矣书之言圣狂之分也圣狂之分生于一念之顷尧舜而忘兢业岂不趋于狂桀纣而能改过迁善岂不趋于圣孔子虽曰不移实有可移之理但恐下愚自防自弃不肯移耳肯移之是狂之克念也言此者明纣之为恶倘一旦改悔天不终弃之也○李氏樗曰纣恶甚矣天犹待之如此见天心仁爱人君自非大无道天皆欲扶持而全安之惟终无悛心所以祸不可遏也○马氏森曰罔念克念指出一念防微之地而实天人相与之际兴丧之原皆由于此盖一篇之大义也○来氐斯行曰罔念谓恃其圣克念谓耻其狂圣狂不系于所禀而系于一念转移之间如此】
　　天惟求尔多方大动以威开厥顾天惟尔多方罔堪顾之
　　集传纣既罔可念听天于是求民主于尔多方大警动以祲祥谴告之威以开发其能受眷顾之命者而尔多方之众皆不足以堪眷顾之命也
　　集説【孔氏颖达曰顾谓回视有圣德者天回视之诗所谓乃眷西顾此惟与宅与彼顾同言天顾文王而与之居即此意也○莫氏如忠曰此言天命未定之时多方诸侯无一能当天眷者祲祥犹言灾异谴告是使多方知天欲亡纣之意而有徳者愈修其德以当之也非消天变意】
　　惟我周王灵承于旅克堪用德惟典神天天惟式教我用休简畀殷命尹尔多方
　　集传典主式用也克堪者能胜之谓也德輶如毛民鲜克举之言德举者莫能胜也文武善承其众克堪用德是诚可以为神天之主矣故天式教文武用以休美简择畀付殷命以正尔多方也吕氏曰式教用休者如之何而教之也文武既得乎天天德日新左右逢原其思也若或起之其行也若或翼之乃天之所以教而用以昌大休明者也非谆谆然而教之也此章深论天下向者天命未定眷求民主之时能者则得之孰有遏汝者乃无一能当天之眷今天既命我周而定于一矣尔犹汹汹不靖欲何为邪明指天命而詟服四海奸雄之心者莫切于是
　　集説【吕氏祖谦曰前论夏之亡本于不克灵承于旅此论周之兴亦曰灵氶于旅文武于德能胜而用之其力过孟贲逺矣汉唐贤主岂无欲布德于天下者惟力薄而夺于私欲故驳而不纯是知德非眞力则莫能胜莫能用也○陈氏大猷曰可为神与天之主山川宗社之得其安三光寒暑之得其序皆人君有以主之○陈氏栎曰非有仁以为己任之兼死而后已之毅不能堪而用之也克堪用之必如眞积力久之力而后可○王氏充耘曰君子先成民而后致力于神故民和而神降之福有明德以荐馨香则神歆其祀故善承其民克堪用德者可以为神之主民之所欲天必从之皇天无亲惟徳是辅故天惟式教我用休盖亦因其材而笃焉天知文武有可为之资故隂有佐佑而扶持之使其德日盛而业日新天休滋至寖明寖昌然后一旦简畀殷命而尹尔多方也民承其君而曰君承其民是谓民惟邦本虽贱而不忽所谓王司敬民者是也○陈氏雅言曰德者事神治民之本人君者兼有事神治民之责文武之克堪用德既有以灵承其旅于先则能治民者未有不能推以事神者也上天之式教用休将以简畀殷命于后盖可以事神者未有不可付以治民者也○顾氏锡畴曰天于文武只是至公无私欲得周王以为天下非以天下私周王者】
　　今我曷敢多诰我惟大降尔四国民命
　　集传言今我何敢如此多诰我惟大降宥尔四国民命举其宥过之恩而责其迁善之实也
　　集説【吕氏祖谦曰既曰不敢多诰矣自是而下训诰犹绎络而不絶焉于是见周公之惓惓斯民也○姚氏舜牧曰首提我惟大降尔命因反覆天命兴亡之故使自潜消其反侧之萌此复提我惟大降尔四国民命将啓以自新善后之路使不自防于罚殛之祸】
　　尔曷不忱裕之于尔多方尔曷不夹介乂我周王享天之命今尔尚宅尔宅畋尔田尔曷不惠王熙天之命集传夹夹辅之夹介宾介之介尔何不诚信寛裕于尔之多方乎尔何不夹辅介助我周王享天之命乎尔之叛乱据法定罪则潴其宅收其田可也今尔犹得居尔宅耕尔田尔何不顺我王室各守尔典以广天命乎此三节责其何不如此也
　　集説【吕氏祖谦曰教以诚信寛裕惟诈故迫惟诚故裕○陈氏大猷曰乂我周王如乂用厥辟之乂谓治其君之事○申氏时行曰乂者保乂之也享天之命者民心安则天命固也惠者协和大顺丕应徯志之谓熙则天命益广不特享之而已殷命皆顺我王室则四方无虞百姓太和非所以广天之命乎○马氏森曰忱则无反侧动摇之念而上下一心以相与裕则无忿触不静之谋而彼此优游于安命夹介则消其叛乱之非而笃其比辅之义】
　　尔乃迪屡不静尔心未爱尔乃不大宅天命尔乃屑播天命尔乃自作不典图忱于正
　　集传尔乃屡蹈不静自取亡灭尔心其未知所以自爱邪尔乃大不安天命邪尔乃轻弃天命邪尔乃自为不法欲图见信于正者以为当然邪此四节责其不可如此也
　　集説【陈氏大猷曰自作不典乱纲常之事苟欲人信以为正盖四国从殷以求兴复自以为正义也○孙氏继有曰托言心不忘商义不臣周以图忱于正此殷人不靖之根本故指其立心而深折之】
　　我惟时其教告之我惟时其战要囚之至于再至于三乃有不用我降尔命我乃其大罚殛之非我有周秉德不康宁乃惟尔自速辜
　　集传我惟是教告而诲谕之我惟是戒惧而要囚之【王氏樵曰要束而囚执之也】今至于再至于三矣尔不用我降宥尔命而犹狃于叛乱反覆我乃其大罚殛杀之非我有周持德不安静乃惟尔自为凶逆以速其罪耳集説【吕氏祖谦曰秉德不康宁多士多方皆言之盖顽民不自省已之屡叛屡起乃不康宁之大者反咎周之迁徙讨伐为不康宁此其所以为恶也故每提耳而告之○金氏履祥曰教告之谓东征之前文告之也战要囚之谓东征之时俘囚之然不杀也至再至三而尔不用命故迁殛之○王氏充耘曰与舜之庶顽谗说侯以明之否则威之相类皆是圣人不忍轻于弃人反覆教戒终于不改然后刑之盖有不得已焉耳○万氏国钦曰我惟时者言我但止如是而已教告以口舌代斧钺也战要囚用战惧而要囚之拘其身体以禁其为恶而已大罚殛之则将直行斧钺之诛并治余党之罪矣不康宁者不仁而好杀之谓也上三条既叙其恩而责之以善此条复叙其恩而惧之以祸】
　　王曰呜呼猷告尔有方多士暨殷多士今尔奔走臣我监五祀
　　集传监监洛邑之迁民者也犹诸侯之分民有君道焉所以谓之臣我监也言商士迁洛奔走臣服我监于今五年矣不曰年而曰祀者因商俗而言也又案成周既成而成王即政成王即政而商奄继叛事皆相因才一二年尔今言五祀则商民之迁固在作洛之前矣尤为明验
　　集説【吕氏祖谦曰开谕既备故此章勉长治商民者以劳来安集之事焉始告多方而复云殷者虽诞告万方而所主则殷也次告多方而不云殷者例已见前而不必重出也盖皆歴叙天命废兴古今成败是宜天下共闻之也此章专论劳来安集商民之事告殷多士可矣而有方多士何与焉复两出之何也盖告天下以安集商民之本末使知其甚厚不薄也○监盖王命监成周之新民者不曰臣我周而曰臣我监者举其亲于民者也○申氏时行曰殷士是有位于商而今无位于周者臣非必列职但奔走臣服便是曰五祀者见臣服之久情宜孚而势宜定不可反侧动摇也】
　　越惟有胥伯小大多正尔罔不克臬
　　集传臬事也周官多以胥以伯以正为名【陈氏师凯曰如大胥小胥象胥宗伯宫伯宫正酒正之类胥有才智者也伯与正皆长也】胥伯小大众多之正盖殷多士授职于洛共长治迁民者也其奔走臣我监亦久矣宜相体悉竭力其职无或反侧偷惰而不能事也
　　集説【金氏履祥曰王曰以下告迁洛之官士也有方多士者三国之遗臣殷多士者武庚之遗臣胥伯小大多正则周所置治教之职也○刘氏应秋曰臬指化民之事言殷士舍化诲殷民之外无有所谓职事矣○潘氏士遴曰此又就殷士中摘出有位者言】
　　自作不和尔惟和哉尔室不睦尔惟和哉尔邑克明尔惟克勤乃事
　　集传心不安静则身不和顺矣身不安静则家不和顺矣言尔惟和哉者所以劝勉之也和其身睦其家而后能协于其邑驩然有恩以相爱粲然有文以相接尔邑克明始为不负其职而可谓克勤乃事矣前既戒以罔不克臬故以克勤乃事期之也
　　集説【王氏樵曰上和哉欲安静其心以和其身也下和哉欲和顺其身以和其家也】
　　尔尚不忌于凶德亦则以穆穆在乃位克阅于乃邑谋介
　　集传忌畏也穆穆和敬貎顽民诚可畏矣然如上文所言尔多士庶几不至畏忌顽民凶德亦则以穆穆和敬端处尔位以潜消其悍逆悖戾之气又能简阅尔邑之贤者以谋其助则民之顽者且革而化矣尚何可畏之有哉成王诱掖商士之善以化服商民之恶其转移感动之机微矣哉
　　集説【吕氏祖谦曰复告胥伯多正以旧染污俗凶德实多诛之则不可胜诛化之则不言而化尔其庶几寛绰厥心不忌疾于凶德反循其木亦则以穆穆和敬之容端居尔位以临之则有孚颙若凶德盖潜消于观感之除矣○茅氏坤曰化服凶人莫如和敬穆穆是和睦之见于容貎者顽民之中不无贤者简阅其贤者用之正所以感化不贤者也临治正其容仪则民有所观法辅治简其贤人则民有所观感○王氏樵曰善众而恶寡治之始乎恶恶众而善寡治之始乎善当迁殷之初成王择殷士之可与者使比介于周之贤臣以薰陶其德多士所谓臣我多逊周公所以欲王先服殷之御事者此也殷士既从则又教之以益修其身治其心使自身心而达于家邑无不和顺则凶德庶几乎不足畏而可以黙夺而潜消犹惧其未也尔邑之贤者又教以克阅而谋其助则善人益多而善者之力胜矣夫以殷治殷以贤引贤而使之以贤治不肖此圣人转移殷俗之妙机也】
　　尔乃自时洛邑尚永力畋尔田天惟畀矜尔我有周惟其大介赉尔迪简在王庭尚尔事有服在大僚
