<!-- { "loadSidebar": true } -->
　　或曰文祖以为舜之祖子之论详矣然又是其所从受天下者之説二者又将何所取中乎曰古人事迹既远不可得而知矣所可知者只有大道理在古今而不变者可以据守笃信而不疑也夫天生圣人具聪明睿智之资而任君师之责于是以天下相传者有其统立庙以祀之虽非族属之亲礼不可废以授受大事而告之礼亦所宜此大道理之可知者也宗庙之礼自天子逹于庶人虽有降杀之差然事死如事生有事必告此亦大道理之可知者也若以受人之天下为大恩而遂告其祖既非帝统之大义又非天性之至亲此则道理之不可知者也故若舜之受终文祖虽不可的知其为何人然亦不出此大道理可知者二端而已礼家祭义又谓有虞氏禘黄帝而郊喾祖颛顼而宗尧不知其何所本愚观唐虞之事其与三代已自不同尧舜气象何其宏大观其以天下授受均之以一介与人后来便有辛勤保守基业之意至周弥文追王之典夏商所无况尧舜乎由是观之尧舜时郊禘之礼亦与周时不同其所谓禘黄帝而郊喾祖颛顼而宗尧者盖皆以帝统大义言之而非若后世必由乎私亲也汉儒既不知大统之义而徒以后世私亲之礼胶固牵扯于其间遂以舜告尧之祖而谓与尧同祖大义不明天亲亦远盖两失之矣
　　受终者终其命也前尧命陟帝位舜让于徳弗嗣其中必更有説话情节但史畧不具如禹则加详矣舜既辞至此乃受其终命也如今亦言乃终命之乃终教之受终之后舜已许尧受天下矣但尧尚在故但摄耳未称帝想亦未履位也至尧崩之后乃称帝
　　在璿玑玉衡以齐七政玑衡之説注家甚详但厯家以斗魁为玑斗杓为衡其説恐亦不可弃盖斗所建之辰乃岁星与日同次之月则为十有二岁之太岁每月指一辰则为十有二月指两辰之间则为闰日月所防则为辰魁枢机权衡开摇属九州则为星土是皆闗系人事甚重者七政注疏皆云是日月五星今亦依之但冯相掌十有二岁十有二月十有二辰十日二十有八星之位是依常度不动者保章氏掌天星以志日月星辰之变动是察其与常不同以见吉凶者今七政只云五星则二十八星不言矣岂五星与二十八星相为经纬言五星则二十八星与所谓十有二岁之类者皆举之欤
　　六宗之説自汉以来説者不一当依祭法为得其义辑五瑞者非因舜正始而辑之以验其伪与否也当时尧尚为天子而舜特摄事耳必以正始言之于义未安但舜既摄政诸侯自当来见诸侯执瑞以朝天子执冒四寸以朝诸侯乃常礼也今诸侯既来见则其辑五瑞者亦礼之常耳非谓舜以正始为重凡事更新一畨也下文巡守协时月正日之类亦是巡守之常礼也观大行人七岁属象胥谕言语协辞命九岁属瞽史谕书名听音声十有一岁逹瑞节同度量成牢礼同数器脩灋则之类皆是一定之制
　　四岳羣牧是东西南北四岳之羣牧也羣后即羣牧之后也上文所咨四岳是必在朝统领四岳之事者或四人或二人其数皆不可知然必不止一人也故遂以四岳名官与此四岳连羣牧言之不同
　　巡守之礼非舜始创必古有此典但尧既老或不行故舜摄位遂举行之想亦一年而徧文中子谓仪卫少而征求寡大抵唐虞之时君臣之分比后世自不可同日语
　　艺祖今亦不知何人先儒以为即文祖云艺文同亦是杜撰今当以大道理看想亦即舜之祖但未是文祖耳程子谓艺祖举尊其实皆告则亦以为舜之祖庙耳
　　五载一巡守羣后四朝注家以四朝为各防朝于方岳之下郑氏以为四季朝京师蔡氏以为巡守之明年则东方诸侯来朝又明年南方来朝又明年西方来朝又明年北方来朝则是以四方分四岁而来朝也考之周礼侯服岁一见甸服二岁一见男服三岁一见采服四岁一见卫服五歳一见要服六岁一见又天子岁徧存三岁徧頫五岁徧省七岁属象胥谕言语协辞命九岁属瞽史谕书名听声音十有一岁逹瑞节同度量成牢礼同数器脩灋则十有二岁王巡守殷国盖皆与此不同计周之时制度亦稍文故巡守之礼亦不能数行如舜之世然其所谓间岁而见者则量其地之远近以为朝之疏数理应不异则如周礼四时分迭而来岁终则徧与此日觐四岳羣牧者亦可参互而知而蔡氏之説恐亦未必然也
　　象以典刑一节文公先生解説亦明盖五刑即典刑也谓之象者如布灋象魏之象明以示之使人知而不敢犯也既知而犹犯焉则不得已而施刑又以警其后也是圣人虽用刑而其心欲期无刑也然于犯五刑之中或有不幸而入于此如叔向之类则又当宥之盖据其迹虽丽于刑原其心实无为恶如周礼调人使辟之説所以表其不能安居之意而亦以伸孝子悌弟之情所谓流宥五刑也五刑乃肉刑也此外又有所当惩而不可加以肉刑者则有官刑教刑赎刑焉是五刑所以待夫为恶刑之正者也而三刑者则以振作其政事弥缝其教令者也于此可以见圣人之政无一不当其可而又有肆赦贼刑以权之钦恤以主之可谓尽矣盖圣人之心至仁而其流行普徧纎悉精密皆合乎当然之则学者潜心而实体之则可以知内外合一之道矣
　　金作赎刑文公以为赎鞭朴二刑非赎五刑也愚窃详之或亦未然盖五刑是刑之正故曰典刑流宥虽完其肢体然亦重矣是所以佐夫五刑者至于鞭朴赎三刑者则五刑正刑之外制此三刑所以权其轻重之宜以尽夫事变者也夫事虽当刑心则无过当刑则不能不丽于五刑之条无过则不可遂入于一槩之典即流亦稍重矣故令出金以赎之是圣人之心何等委曲岂贫独死富独生所可同年语哉若以为赎鞭朴二刑则鞭朴乃刑之轻者所以警肃人心岂可若后世令出金以赎而遂至于废弛哉且赎者赎其罪之重而疑而不忍遽加刑者故赎之为言所以行其不忍之心也若眼前鞭朴轻罪方在振作立事之时必是事体肯綮不可放过之际何待有疑从容而论赎哉此吕刑赎刑虽或与圣人少异然亦未可如先儒之説全非之也况在末世犹有恻怛不忍之真耶古注疏亦以赎刑为赎五刑惟宋诸公不然余并论之以俟知者
　　舜之流共工放驩兜窜三苗殛鲧诸家论説多端或以尧不能去至舜乃能去之是以舜之才乃胜于尧也或以尧能容之舜独不能容是以尧之徳为盛于舜也是皆出于揣量事迹而不得圣人之心圣人之心可容则容之可去则去之何尝有一毫着意于其间哉在尧之时虽知其不才然恶迹未着尧则容之尧何尝有一毫着意而恐人议已不能去也在舜之时亦知其才有可用但必恶迹已着舜则去之舜何尝有一毫着意于其间而惧人议已不能容也使尧之时恶已着尧亦必去之矣尧之不去所以知其恶之未着也使舜之时恶未形舜亦必容之矣舜之不容所以知其恶之已着也或曰若程子之説谓尧之时圣人在上皆以其才任大位而不敢露其不善之心及尧举舜匹夫之中而禅之位则是四人者始怀愤怨之心而显其恶故舜得以因其迹而诛窜之其亦然乎曰此必非程子之言其记语録者自以其意而为之説也程子见道当必识得圣人之心圣人之心不如世俗之心也以舜之盛徳而授位天下之人皆能知之四凶之才而有不知耶天下皆帖然服之四凶其有不服耶特其恃才妄作无能改于其徳才之大则其为害亦大故舜不得不去之耳然舜此时是摄政自然禀尧之命也大抵观圣人之事须要得圣人之心不得其心而徒揣摩其迹虽穷岁月费辞説何自而能明哉今观四凶之事亦不必论其摄政不摄政不必究其怀愤不怀愤不必疑其能去不能去不必揣其才胜与徳优只是有罪则当去未有罪则当容圣人之心鉴空衡平随物应之而已尧固如是舜亦如是虽千万世之心亦如是也如此看书多少光明洁净要于心地亦自有益故曰人皆可以为尧舜
　　窃以殛鲧之事亦有可疑先儒谓禹贡之书作于尧世若果尔则禹有安天下之大功而不保其父岂所以为子舜亦知其有大功矣而不能遂人爱父之心亦岂善处人父子之间哉瞽瞍杀人臯陶但知有灋舜但知有父鲧之方命圮族未至于明杀人也殛之羽山可谓行其法矣禹乃依依任职而不去至卒受天下而不辞是禹知有天下之为荣而不知有父之为重矣其视舜窃负而逃以得全其天性之真者不亦有间耶而天下后世卒无以议禹者何耶去古已远此等事迹先后皆不可知但禹之心必不异于舜之心也使去天下而可以全其父禹当无异于舜之窃而逃也禹之依依任职不去卒受天下而不辞者必其当时所处自有以不伤孝子之心者而后禹始无愧于为子也今以大畧推之鲧之治水禹当未任职也方命圮族绩既弗成显戮之加天罚所不赦者禹时固不得而窃之迨夫禹既任职之后光昭先徳其勤至于啓呱呱而泣弗子惟荒度土功者禹之心不无有所为也既而功既大成天下怀之禹之孝道已显而元后之陟亦有不得而辞者此时不知鲧尚在否若其尚在则当有荡涤之典若其已死则当有表异之恩夫然后禹始可以无终天之恨而安受元后之陟矣然此今皆不可知惟以事理推之如此姑记以俟正云
　　舜格于文祖者是告即位也若复以为尧之祖是舜类后世与尧为嗣矣必不得已则以为所从受天下者古人帝统相传立庙而祀之故以即位告之犹胜于以尧之祖为祖而忘其祖也禹之受命神宗其亦若此类也欤大抵由今观千古之上何从而得其为某人是某人只以大段道理观之古今当亦不异如受命告祖理之正也以天下相传而立庙以祀之理之正也受命而告其所从受天下之人之庙亦理之正也史官纪之必纪其重者耳如此观书亦觉简易明白
　　舜曰咨四岳有能奋庸熙帝之载使宅百揆亮采惠畴愚意以此为命九官之纲领盖言有可用之才使之分治百官之事而顺成之也是舜即位之初即切切求贤以任事与尧畴咨若时登庸畴咨若予采皆是一意圣人之治天下无有急于此故孟子谓尧舜急先务亲贤者以此百揆自孔氏以来皆以为官名是统领百官之任如后世宰相之类愚以为百揆只是百官如下文司空后稷司徒秩宗典乐等皆是盖先总咨四岳以百官之事而下文乃歴命之也禹平水土是百揆之一恐非以司空兼行百揆之任也若果尔则百揆至重矣命之之辞无有及百揆者何其简耶观尧舜之世大事只咨四岳为首则四岳者即若统领百官之任者若果另有百揆之任则何不见有所咨之言耶舜纳于百揆百揆时叙只是歴试诸艰百官之事皆能叙而和之也周官言内有百揆四岳所谓百揆者亦是指舜所命九人之等者也歴世诸儒相承皆以另有百揆之任余考于书又未见其然者故録以俟正禹让于稷契暨臯陶者亦非是以水土之任让之也所谓让亦是言己未贤而更有某人可用之意
　　百姓不亲五品不逊亲字逊字极好盖人各自行其私意故其忿厉忌嫉之心浮于恻怛慈爱之实于是父子不得其为父子君臣不得其为君臣而兄弟夫妇朋友皆然岂能相亲相爱以归至治故今不逊者使之逊不亲者使之亲则是去其私意而皆真心以相与忿厉忌嫉之私不形而慈爱恻怛之真蔼然周流矣此才是圣人之教然此岂声音笑貌之所能哉敬敷者端其本以先之不敢苟也在寛者和其心以待之不可亟也是亦重责已而畧责人之意教何患有不行耶
