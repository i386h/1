<!-- { "loadSidebar": true } -->
　　臯陶谟【孔子于大禹谟总序此篇故此篇只从古书所揭之题起陶摇】曰若稽古臯陶【史官言顺考古道而行之者臯陶】曰允迪厥德【臯陶告大禹曰凡为臣欲以至诚启迪人君之德者】谟明弼谐【必须所进之谟明然后其所辅弼自然谐和于人主之前不至诋讦太甚】禹曰俞【禹于是信其言】如何【问其当如何】臯陶曰都【臯陶言都以美其问】慎厥身修【谓不过告人君详其身之所修】　思永【思为长逺之计】惇叙九族【厚以次叙九族则家齐矣】庶明励翼【众明之臣勉励辅翼则国治矣】迩可逺在兹【夫近而吾身以至家国既可如是而治然后逺而治天下不外乎此道则天下平矣】禹拜昌言曰俞【禹于是拜臯陶之善言俞以然之】臯陶曰都【臯陶又推广其义先美而后言】在知人【为治之道在于知人而无一贤之不察】在安民【在于安民而无一民不得其所】禹曰吁【禹于是嗟叹而言】咸若时【知人与安民皆顺是二者而行】惟帝其难之【虽尧尚以为难】和人则哲【盖知人则在于明哲】能官人【然后能官使人才】安民则惠【安民则在于恩惠】黎民懐之【然后众民懐归之】能哲而惠【惟帝尧能尽己之哲以知人善任使如孟子所谓为天下得人谓之仁将见承流宣化者各任其职而恩惠足感黎民之懐】何忧乎驩兜【则党恶如驩兜何必忧之】何迁乎有苗【顽如三苗何必迁之】何畏乎巧言令色孔壬【巧言令色静言庸违其憸壬如共工何必畏之】臯陶曰都【臯陶又先美而后言】亦行有九德【知人虽难在于知其人所行之行有九德】亦言其人有德【然后言论其人有九德】乃言曰【乃敢言论曰】载采采【此人之德见于行某事行某事厯厯指实而言之】禹曰何【禹问何谓九德】臯陶曰【臯陶言】寛而栗【寛者易失之纵必贵于庄栗】柔而立【柔者易失之懦必贵于有立志】愿而恭【淳朴谨愿者常略于外貎必贵于恭肃】乱而敬【有治乱之才者常恃才轻物必贵于庄敬】扰而毅【循理安分之人多失于无断必济以果毅】直而温【直情径行之人多失于不能容物必济以温和】简而亷【简率之人常不谨细行不修亷隅故贵于亷】刚而塞【刚者当行而行无所避忌然多色厉而内荏故贵于塞实】彊而义【强者执己所是不为众挠然多动不合宜故在于义】彰厥有常吉哉【人君当彰显擢用九德之中有常善而不变者即立政庶常吉士是也】日宣二德【治一家者其事略卿大夫当日宣达夫人有九德之三者】夙夜浚明有家【使之夙夜深明所有一家之事浚峻】日严祗敬六德【治一国者其事详诸侯当日日严之祗之敬之以用夫人有九德之六者】亮采有邦【使明其事于所有之邦】翕受敷施【至于天子有天下比侯国又详故必合众人之有九德者受之以敷布施于列职之间】九德咸事【如此则九德之人皆趋于事】俊乂在官【俊而有德乂而有才者皆在官】百僚师师【百官僚属皆相师法】百工惟时【以之冶百事皆得其时】抚于五辰【故能顺金木水火土之五辰木王春火王夏金王秋水王冬土王四季百事皆因时而作】庶绩其凝【宜众功之有成】无教逸欲有邦【人君所为诸侯所法无教安逸纵欲于有邦之诸侯】兢兢业业【惟当兢兢而戒谨业业而恐惧】一日二日万防【诚以一日二日之间而有万事之繁安危治乱之机常存于细防之际】无旷庶官【不可旷废众官】天工人其代之【以人君所治皆天之事必须人以代治之】天叙有典【天次叙人所有父子君臣夫妇长幼朋友五常之道】勅我五典五惇哉【天虽序之必须人以代天勅正我之五典然后五典有惇厚之风】天秩有礼【天秩叙人有吉凶军賔嘉之五礼】自我五礼有庸哉【天虽秩之必须人以代天因我之五礼然后可以常行而不惑】同寅协恭和衷哉【君臣可不同其寅畏叶其恭谨和其衷善相与共成典礼哉】天命有徳【以至有徳者天所命】五服五章哉【必人代天彰之以五等之服】天讨有罪【有罪者天所讨】五刑五用哉【必人代天用之以五等之刑】政事懋哉懋哉【如是则人君于刑赏之政事可不勉而又勉哉】天聪明【况天至聪明】自我民聪明【乃因我民视听为聪明】天明畏【天至明畏】自我民明威【因我民好恶为明威】达于上下【天位乎上民位乎下当相通达】敬哉有土【有土之君位乎天民两间可不敬哉】臯陶曰【臯陶又告禹曰】朕言惠【我言顺理】可厎行【可致而行】禹曰俞【然之】乃言厎可绩【汝言岂但可行致而行之必有成功】臯陶曰【臯陶又言】予未有知【行我之言成功实在禹我未有所知】思日賛賛襄哉【但心之所思口之所言惟欲相成禹之功而已】
