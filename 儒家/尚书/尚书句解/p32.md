<!-- { "loadSidebar": true } -->
　　周公既没【先是周公化东郊之民】命君陈分正东郊成周【公没成王又命君陈分东郊成周之民善恶而正之洛邑在西成周在东故谓东郊成周】作君陈【故作此篇】君陈【旧简标题】王若曰【成王之意若曰】君陈【君以尊其身陈以呼其名】惟尔令徳孝恭【惟尔有令善之徳在于孝而能恭】惟孝友于兄弟【惟能孝友在内则能顺其兄弟】克施有政【在外则能施其政事葢孝可移忠于君居家理故事可移于官】命汝尹兹东郊【是以命汝正此东郊之民】敬哉【当主于敬】昔周公师保万民【昔公化东郊之民师以教之保以安之】民怀其徳【故民怀慕周公之徳】往愼乃司【今汝君陈往东郊当谨愼所主之职】兹率厥常【于此率循周公常法】懋昭周公之训【勉力以明周公训民之道】惟民其乂【乂治也】我闻曰【我闻古人有言】至治馨香【极治之世天下和平至和之气蔚为馨香】感于神明【幽而神明犹可感动况于顽民乎】黍稷非馨【以黍稷祭祀非馨香能感动也】明徳惟馨【明徳达于至治自然有馨香之逺闻】尔尚式时周公之猷训【尔君陈庶几法周公之道教葢道教即明徳也】惟日孜孜【以致其动】无敢逸豫【无敢萌安逸暇豫之心】凡人未见圣【周公圣人也凡人之情未见圣人】若不克见【急于见之若恐不能及见】既见圣【及既见圣人】亦不克由圣【或自暴自弃亦不能用圣人之道】尔其戒哉【尔君陈当以凡人而为之戒】尔惟风下民惟草【尔今日为商民之君动化于上犹之风焉商民顺从于下犹之草焉草上之风必偃民之邪正实在君陈之身可不戒其徒见圣而不由圣欤】图厥政【今尔图谋政事】莫或不艰【莫或不以为难】有废有兴【有欲废者有欲兴者】出入自尔师虞【当出则虞度于尔外之众人入则虞度于尔内之众人】庶言同则绎【众人之言或同谓此政事当废此政事当兴又当防绎反覆以审其政事于己】尔有嘉谋嘉猷【尔图谋政事人与己并用而有嘉谋善道】则入告尔后于内【则当以入告尔后成王于内】尔乃顺之于外【成王以为然然后尔君陈顺行于外不可倒行而逆施】曰斯谋斯猷惟我后之徳【有善则称君惟曰此谋此猷之善惟我后成王之徳所致】呜呼【王叹以告君陈】臣人咸若时【使人臣图政事皆能如是虞之于人绎之于己告之于上顺行于下收功于臣必归徳于君】惟良显哉【惟谨为良臣而有显名于世矣】王曰君陈【呼而告之】尔惟周公丕训【尔惟大周公大训推广以施于民】无依势作威【无倚傍官势作威以虐民】无倚法以削【无倚恃国家有取民之法而多取以侵削于民】寛而有制【以寛容为主于寛之中使默有法制寓于其间】从容以和【使民爱而能畏从容暇豫自至于和】殷民在辟【不幸殷民陷在刑辟之中辟辟】予曰辟【我言当加之法】尔惟勿辟【汝不可徇我言遂加之法】予曰宥【我言当在赦宥】尔惟勿宥【汝不可徇我言遂从而宥之】惟厥中【惟徇其理之中而已葢君之好恶无常情而法之轻重有常理】有弗若于汝政【果有人不顺于汝政】弗化于汝训【不化于汝之教】辟以止辟【汝必以法加此一人可止千万人畏而不敢犯法】乃辟【汝乃以法加此一人于法】狃于奸宄【乃有人狃习为奸于外为宄于内狃纽】败常乱俗【以败壊五常之道纷乱天下之风俗】三细不宥【犯至于再犹可恕犯至于三虽细罪亦不可赦】尔无忿疾于顽【汝无忿怒疾恶不怀徳义之顽民】无求备于一夫【无求全责备于渐能率教之人】必有忍【此即无忿疾之意夫忍之与容大同小殊忍则出于制其心人必制其心使无忿疾】其乃有济【然后其事乃有济】有容【容则其量自然寛大有所含蓄非忍之比实由忍可以至于容也】徳乃大【然后徳日以大徳之大又不止于有济实由有济可以至于徳乃大也】简厥修【此即无求备之意有人知自修而耻于为恶者吾简而别之】亦简其或不修【则不知自修者亦有所简别于是愧于中曰吾奚而不与厥修者之简也亦从此而为之修矣】进厥良【有贤良之人其徳行可用者吾进而显之】以率其或不良【以率其不为贤良之人则彼知所自勉而愧于中曰吾奚而不与厥良者之进也亦将化而为良矣】惟民生厚【所以简不修率不良者无他以民生本醇厚】因物有迁【因外物迁变遂至于薄恶】违上所命从厥攸好【有违弃上所教命而各从其所私好】尔克敬典在徳【成王言民未易纠率在尔君陈能以诚敬自处常在于惟徳以化民】时乃罔不变【则一时之人将化上之徳无不变其旧染之习】允升于大猷【信能升进于大道矣】惟予一人膺受多福【非惟民化惟我一人亦当受其多福矣】其尔之休终有辞于永世【非惟君多福而尔君陈之休美亦当终有称誉之辞于永久之世矣】
　　顾命第二十四【回首曰顾成王临崩回顾而命臣以相康王故以此名篇】
