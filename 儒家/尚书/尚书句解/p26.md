<!-- { "loadSidebar": true } -->
　　成周既成【周公于涧水之东瀍水之西营作王城于瀍水之东营作成周是成周乃王城东之邑也成周之邑既成】迁殷顽民【迁殷顽不率教之民居之】周公以王命诰【公恐有安土之人故称成王命以告】作多士【作此篇书】多士【旧简所题】惟三月【周公摄政七年十二月既复辟乃以次年三月迁顽民】周公初于新邑洛【公初往新邑洛】用告商王士【用安慰开谕以告商纣时有位之士】王若曰【公谓王意若曰】尔殷遗多士【尔众乃殷王遗余之多士】弗吊【以纣为不道不足恤吊的】旻天大降丧于殷【皇天乃大降下丧亡之祸于尔殷家】我有周佑命【有周乃受上天佑助之命】将天明威【遂将奉上天显然之威罚】致王罚【致王者之罚于纣】勅殷命终于帝【以正殷之命使终絶于天谓彼不正此以天威正之】肆尔多士非我小国敢弋殷命【故尔多士当知我周之有天下非我周小国敢弋取殷之天命】惟天不畀【乃纣不道不为天之所与】允罔固乱【信乎天不坚固此为乱人】弼我【所以辅弼我周】我其敢求位【我周岂敢求尔商之天位】惟帝不畀【纣不道不为天帝之所与】惟我下民秉为【惟我下民皆秉心协力以为我故我所以有天位也】惟天明畏【惟此天威明然可畏】我闻曰【周公谓闻人説】上帝引逸【天意于君之好逸乐者皆引以去之】有夏不适逸【是以有夏时如大禹诸贤君知天意所在皆志于忧勤不敢适情以逸乐】则惟帝降格【则惟天降至于夏其意向在夏也】向于时夏【自是之后渐次向至于是夏桀之君】弗克庸帝【不能用上天意】大淫泆有辞【尽大过于泆荡而有恶辞在人泆逸】惟时天罔念闻【惟是之故天不复爱念不复听闻】厥惟废元命【遂废絶其大命】降致罚【而降行天罚于桀】乃命尔先祖成汤革夏【天乃命尔商之先祖成汤改革夏命为商】俊民甸四方【又生贤俊佐汤治四方】自成汤至于帝乙【故自汤至帝乙二十六君皆能念天之意】罔不明徳恤祀【无不明一己之徳以忧恤祭祀之事】亦惟天丕建保乂有殷【亦惟天之所大建立而安治于有商】殷王亦罔敢失帝【殷王亦无敢失天意】罔不配天其泽【无不益广其徳以合上天之泽】在今后嗣王【奈何在今后嗣王纣】诞罔显于天【大不明于天意是以天引逸而纣乃适逸】矧曰【况能自言】其有听念于先王勤家【其有耳听心念先王勤劳以建立国家之事业】诞淫厥泆【乃大过为泆荡之事】罔顾于天显民祗【全不顾视天之显然可畏民之不可不敬】惟时上帝不保【惟是天乃不安于纣】降若兹大丧【遂降此大丧亡之祸】惟天不畀【天不与纣者】不明厥徳【以纣不明其徳】凡四方小大邦丧【凡四方小邦大邦用至丧亡者】罔非有辞于罚【以习纣恶我国家征伐四方之国无非有可罚之辞】王若曰【公又言王意】尔殷多士【尔殷众士】今惟我周王【今国家得天下者以我周文王】丕灵承帝事【大善承顺天所欲行之事】有命曰割殷【于是天有命命文武曰可割絶殷纣之命】告勅于帝【然后以正殷之事告于上帝也】惟我事不贰适【惟我国家所作事无有再往者以其承帝所欲行毎一举而定】惟尔王家我适【惟尔商家不明天命所归如纣之恶我国家已灭之而尔武庚复反使人于伐纣之事遂再往】予其曰【我岂怨汝但自言曰】惟尔洪无度【惟尔纣不君武庚不臣大无法度】我不尔动【我固不为汝之恐动】自乃邑【其罪皆自汝邑中自造有以招我之罚耳】予亦念天即于殷大戾【我亦念天已就于殷诛纣杀武庚而大加罪戾】肆不正【故今日汝等虽有罪我皆肆赦而不尽正其罪谓不忍尽伐也】王曰猷【此以下公告以迁之之意谓王以道而言】告尔多士【告尔殷之众士】予惟时其迁居西尔【我今惟是迁尔等之居于西尔商在洛邑东自商迁洛是自东适西】非我一人奉徳不康宁【然我所迁尔者非我一人奉持其徳好动众不安宁】时惟天命【是惟天命如此】无违【不可少违】朕不敢有后【我所以急营成周迁尔而西不敢有后时】无我怨【尔无怨我】惟尔知【尔等是殷王遗民非不知】惟殷先人有册有典【今日所以不用尔等在位者殷王先世自有册书有典籍】殷革夏命【载殷家当时改革夏命之事】今尔又曰【今尔又倡言于下曰】夏迪简在王庭【夏民在当时我殷王皆啓迪简拔使之在王庭】有服在百僚【皆有职事列在百僚之间】予一人惟听用徳【我一人惟于有徳者是听是用】肆予敢求尔于天邑商【汝果有徳故我敢求汝于天邑之商而用之商旧为王都故从旧言天邑】予惟率肆矜尔【今我率皆肆赦矜恤所以迁改而西者】非予罪【非我之罪】时惟天命【是惟天命如此而已】王曰【公又以王命告】多士【呼众士】昔朕来自奄【昔我东灭三监之后自奄来归于镐】予大降尔四国民命【我大降减尔管蔡商奄四国之民死命降犹今法降一等降重从轻】我乃明致天罚【然后我方始明致行天罚于汝】移尔遐逖【用移尔等于遐逺之郷谓迁之成周是降死一等以流法处之】比事臣我宗多逊【亦使之亲密王室亲此服事以臣于我王家祖宗尚为多顺之事将使化为友民也】王曰【又更端称王命】告尔殷多士【告尔殷家众士】今予惟不尔杀【今我惟不杀汝者】予惟时命有申【我惟以是诰命三令五申教汝】今朕作大邑于兹洛【今我所以作大邑于此洛地】予惟四方罔攸賔【我意以四方诸侯无所賔见于王此洛地则四方道里之均故营之以为朝会之所】亦惟尔多士【亦以尔众士去王都逺教化有所不使故又营成周使汝密迩王室】攸服奔走【所以易于服其奔走之劳】臣我多逊【臣事与我王室而为多顺之事】尔乃尚有尔土【尔庶几有尔所居土】尔乃尚宁干止【尔乃庶几得安于干其所居止之事】尔克敬【尔于既迁之后果能致敬不狃前日之恶】天惟畀矜尔【则天将有畀与于汝矜恤于汝】尔不克敬【汝若后狃前恶不能致敬】尔不啻不有尔土【则汝不但不能保有汝今所居之土啻趋】予亦致天之罚于尔躬【我亦将行天罚于汝身】今尔惟时宅尔邑【汝惟是之故须当居汝所居之邑】继尔居【为长久之计使子孙相继于尔所居之地】尔厥有干有年于兹洛【则凡汝所干可长久于此洛邑】尔小子乃兴从尔迁【当时防小子孙必有不迁者今皆兴起以从尔迁】王曰【周公谓成王既言此】又曰【又复言曰】时予乃或言尔攸居【于是乃或言及尔所居而不能自已者葢欲尔往新邑变顽为友庶几可以安其所居也】
　　无逸第十七【此时周公方复政厥辟成王初临涖万几能知其不可自逸而动以行之后犹或怠况始焉不勤则后将若何故周公防彻杜渐而作此书以警之】
