<!-- { "loadSidebar": true } -->
　　见考工记琬圭琰圭皆长九寸东斋陈氏云琰有锋芒琬无锋芒
　　夷常也
　　大玉常玉皆玉璞未琢故不以礼器名之
　　球鸣球也
　　益稷传云鸣球玉磬名也正义云玉色如天故曰天球
　　河圗伏羲时龙马负圗出于河一六位北二七位南三八位东四九位西五十居中者
　　谓马负圗必有文在其背不应别有一物想如今之点数具于马背毛色耳时必着之竹帛谓之河圗也一六位北北方者水之数一生水六成水也二七位南南方者火之数二生火七成火也三八位东东方者木数三生木八成木也四九位西西方者金数四生金九成金也五十居中中央者土之数五生土十成土也易系辞云河出圗洛出书圣人则之孔安国刘歆皆言伏羲则河圗而画八卦八卦之位其横圗则太极生两仪两仪生四象四象生八卦八卦之次干一兊二离三震四巽五坎六艮七坤八其圎圗位次则干南坤北离东坎西兊东南震东北巽西南艮西北所谓四象者老阳金象居一含九少隂木象居二含八少阳火象居三含七老隂水象居四含六然以此象数考之河圗则火金易位不爲脗合故刘牧以洛书九宫四十五数爲河圗而以此河圗五十五数爲洛书蔡西山朱夫子皆不之从以十爲河圗九爲洛书其详说具啓蒙矣自来先儒传说伏羲则河圗而画八卦神禹则洛书而叙九畴夫子于大传独载五十有五之数而不及四十有五之数则足证五十五者果河圗也天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十有五此所以成变化而行鬼神也朱子曰此一节夫子所以发明河圗之数也天地之间一气而已分而爲二则爲隂阳而五行造化万物终始无不管于是焉故河圗一与六共宗而居乎北二与七爲朋而居乎南三与八同道而居乎东四与九爲友而居乎西五与十相守而居乎中盖其所以爲数者不过一隂一阳一竒一偶而已阳数竒故一三五七九皆属乎天隂数偶故二四六八十皆属乎地积五竒而爲二十五积五偶而爲三十合是二者而爲五十有五此河圗之全数也虚五与十太极也竒数二十偶数二十者两仪也以一二三四爲六七八九者四象也析四方之合以爲乾坤离坎补四隅之空以爲兊震巽艮者八卦也大传又云大衍之数五十其用四十有九朱子云大衍之数五十云者以天地之数五十有五除出金木水火土五数并天一便用四十九数家之说多不同此说却分晓又云河圗自天一至地十积数凡五十有五而其五十者皆因五而后得故五虚中若无所爲而实乃五十之所以爲五十也
　　大贝如车渠
　　正义引伏生书传云防冝生之江淮取大贝如大车之渠是言大小如车渠也考工记谓车罔爲渠大小如车罔其贝形曲如车罔故比之也
　　王之五辂【辂周礼作路】
　　见春官巾车之职玉路金路象路谓以玉以金以象饰诸末革路挽之以革而漆之木路不鞔以革漆之而已鞔莫干反
　　成王殡在西序
　　礼记云周人殡于西阶之上
　　弁士服冕大夫服
　　正义云垂旒爲冕无旒爲弁弁冕版皆广八寸长尺六寸前圎后方杨信斋云冕前后有旒低前一寸二分故取其俛而名曰冕弁制无旒又前后平故名弁用布升数取冠倍之义朝服十五升冕用三十升
　　雀弁赤色弁也綦弁以文鹿子皮爲之
　　正义云雀弁色赤而微黒如雀头也阮谌二礼图云雀弁以三十升布爲之愚谓文鹿子皮者其皮有文如今鹿皮赤质白文者也既以鹿皮爲弁其制必不用版安国亦以雀弁爲韦弁盖以周礼司服云凡兵事韦弁服此人执兵宜以韦爲之也
　　堂廉曰戺
　　正义云廉棱也所立在堂下近于堂棱
　　惠三隅矛刘属戣瞿皆防属
　　正义云惠状盖斜刃冝芟刈戈即今之句子戟刘盖今镵斧大斧戣瞿盖今三锋矛周礼戈长六尺六寸其余未闻长短之数古今兵器名异体殊此等形制皆不可得而知也
　　周书曰一人冕执鈗
　　说文所引书皆古文之旧故从之然其余所引不同者尚多有之
　　东西垂路寝东西序之阶上也
　　古语坐不垂堂以切近阶也
　　侧堦北陛之阶上也
　　正义云堂北惟一阶侧犹特也
　　古者执戈戟以宿衞王宫皆士大夫之职
　　吕氏云凡弁士也皆立堂下冕大夫也皆立堂上
　　下及秦汉陛楯执戟又云周庐陛楯
　　衞宏汉官旧仪云五官中郎将左右中郎将郎中令秩皆比二千石左车将右车将左户将右户将皆比千石属光禄勲与大夫谏议大夫同列皆侍宿衞禁中班固西都赋云陛戟百重周庐千列李善引汉书云武士陛戟陈列殿下史记云周庐设卒甚谨张晏曰直宿曰庐
　　椎埋嚚悍之徒
　　前汉赵肃王传云椎埋攻剽师古曰椎杀而埋之
　　麻冕三十升麻爲冕也【升麻之麻当作布】
　　朱子云三十升布爲之升八十缕则其经二千四百缕矣愚案麻冕用三十升布上染下染纁以衣其版
　　康王吉服
　　苏氏曰麻冕之裳四章此独用黼示变也正义云王麻冕者盖衮冕也周礼享先王则衮冕衣五章裳四章则衮衣之裳非独有黼言黼裳者以裳之章色黼黻有文故特取爲文诗采菽之篇言王锡诸侯云衮及黼以黼有文故特言之
　　蚁色
　　正义云礼祭服皆衣纁裳纁赤色之浅者蚁色如蚁
　　太宗宗伯也
　　时彤伯爲之又称上宗即周礼大宗伯之职
　　彤纁也
　　祭服皆衣纁裳
　　太保受遗
　　受成王临崩前一日之遗命
　　太史奉册
　　成王顾命之言先已书之于册于此奉之以进康王
　　太宗相礼
　　宗伯掌邦礼
　　大圭天子之守长尺有二寸
　　考工记玉人云鎭圭尺有二寸天子守之
　　瑁方四寸邪刻之以冒诸侯之圭璧以齐瑞信也考工记云天子执冒四寸以朝诸侯
　　奉符宝以传嗣君
　　符指瑁宝指介圭
　　受同以祭宿进爵也
　　祭祭成王也进爵以爵进成王神座之前也
　　咤奠爵也
　　新安陈氏曰咤有两说孔氏以爲奠爵诸儒多因之苏氏以爲至齿不饮与哜同义初疑咤字从口意苏说爲是及考字书方知咤与咤同叱怒也礼记无咤食亦怒也防与咤同陟驾反祭奠酒爵也咤本防字传冩讹耳孔注音释下有云说文作防由此观之则咤训奠爵不可易也
　　酢报祭也
　　新安陈氏曰报祭者亚祼之类即今之亚献也







　　书蔡氏传旁通卷六上
　　钦定四库全书
　　书蔡氏传旁通卷六下　　元　陈师凯　撰
　　康王之诰
　　一曰臯门
　　在外第一门建臯鼓询事弊讼朝士掌之
　　二曰雉门【周礼图作库门】
　　自外入内第二门也有宝藏之所
　　三曰库门【图作雉门】
　　自外入内第三门也画雉居五门之中又曰中门旁有两观后有明堂
　　四曰应门
　　自外入内第四门也建应鼓又曰朝门
　　五曰路门路门一曰毕门
　　自外入内第五门也又曰虎门下建路鼓
　　外朝在路门外则应门之内盖内朝所在也【内朝当作外朝】路门之外即应门之内实外朝所在也又谓之治朝经言王出盖出路门也内朝在路门里传文不得言应门内有内朝也传冩误耳
　　自陜以东
　　陜于周时在虢国封内今河南府路陜州也
　　羑里
　　在相州今彰德路也
　　成王初崩未未諡故曰新陟王
　　新陟后世谓之大行
　　好恶在理不在我
　　程子所谓喜怒在事则理之当喜怒者也又言顔子之怒在物不在己若舜之诛四凶也可怒在彼己何与焉如鉴之照物妍媸在彼随物应之而已
　　后世坠先王之业忘祖父之雠上下苟安甚至于口不言兵亦异于召公之见矣
　　蔡氏此言盖有感而垂戒周幽王爲申侯犬戎所杀晋文侯迎立平王于申迁于东都西周故宫鞠爲禾黍而平王以申侯立己爲有德而忘其弑父爲当诛及其锡命文侯则曰其归视尔师宁尔邦柔远能迩惠康小民则其口不言兵可见矣蔡氏固有感于此其意又在于建炎绍兴之事也
　　春秋嗣王在丧亦书名
　　昭公二十二年夏四月景王崩王子猛在丧春秋书曰刘子单子以王猛居于皇秋刘子单子以王猛入王城冬十月王子猛卒曲礼云天子未除丧曰予小子生名之死亦名之
　　孔子曰将冠子未及期日而有齐衰大功之丧则因丧服而冠
　　见曾子问防云因丧服而冠者因着丧之成服而加丧冠也
　　苏氏曰成王崩未葬君臣皆冕服礼欤曰非礼也朱子语録潘子善问康王释丧服而被衮冕诸家皆以爲礼之变独苏氏以爲失礼使周公在必不爲此未知当此际合如何区处先生曰天子诸侯之礼与士庶人不同故孟子有吾未之学之语盖谓此类耳如伊训元祀十有二月朔亦是新丧伊尹已奉嗣王祗见厥祖固不可用凶服矣汉唐新主即位皆行册礼君臣亦皆吉服追述先帝之命以告嗣君【韩文外集顺宗实録中有此事可考】盖易世传授国之大事当严其礼而王侯以国爲家虽先君之丧犹以爲己私服也五代以来此礼不讲则始终之际殊草草矣○朱子又云康王释斩衰而服衮冕于礼爲非孔子取之又不知如何设使制礼作乐当此之职只得除之
　　毕命
　　丰刑
　　孟康曰逸书篇名郑元云有册霍侯之事皆妄作也愚案妄作者但记闻毕命篇首数句有自宗周至于丰之文谓康王在丰命毕公故其书曰毕命丰刑非毕命篇外别有丰刑篇也
　　成周下都也
　　在瀍水之东处商民之地
　　十二年曰纪
　　既歴三纪三十六年也成王即位七年而周公始留治洛治之七年而周公薨成王命君陈继周公之后成王在位凡三十七年则在成王时君陈治洛凡二十三年在康王时又治十二年而后命毕公则通周公君陈治东郊以来至此时四十二年矣言三纪者举大数也
　　毕公辅导四世
　　四世文武成康也以年逆计之康王此时已在位十二年成王在位三十七年武王十三年伐纣克商后七年而崩通二十年则毕公自武王即位以来已歴六十九年矣又加之以在文王之时已爲大臣则此时必九十余歳可谓国之元老矣
　　君牙
　　王穆王也康王孙昭王子
　　昭王名瑕穆王名满
　　欲君牙以其祖考事先王者事我
　　成康之时芮伯爲司徒此云纉乃旧服无忝祖考又曰由先正旧典时式则君牙之祖父必甞爲周司徒矣然则君牙或芮伯之子孙欤不然下文何故曰追配于前人后世郑武公父子并爲周司徒亦如此类
　　敷者大而布之也式和者敬而和之也
　　即舜命契敬敷五教在寛之意
　　司徒兼敎养之职
　　即既富之而后敎之之意小民怨咨而自伤其生之艰难则救死恐不赡奚暇治礼义哉
　　冏命
　　穆王卒章之命望于伯冏者深且长矣此心不继造父爲御周游天下将必有车辙马迹导其侈者果出于仆御之间抑不知伯冏犹在职乎否也
　　史记云蜚廉之后有造父以善御幸于周缪王【缪音穆】得骥温骊骅駵騄耳之驷西廵狩乐而忘归徐偃王作乱造父爲缪王御长驱归周以救乱左传昭公十二年楚右尹子革对楚灵王曰昔穆王欲肆其志周行天下将皆必有车辙马迹焉祭公谋父作祈招之诗以止王心王是以获没于祗宫其诗曰祈招之愔愔式昭德音思我王度式如玉式如金形民之力而无醉饱之心
　　吕刑
