<!-- { "loadSidebar": true } -->
　　今四川南道州也属广元路广元古利州也今河北亦有兴州管冝兴兴安二县未知孰是
　　小河咸水
　　其地生盐去州一百二十里
　　西安州之东大河分为六七道
　　西安即盐州在今甘肃省地面
　　昆仑即河源所出在临羌
　　此据地志也临羌汉属金城郡山在今甘肃省肃州路境内寰宇记云肃州酒泉县昆仑山在县西南八十里马岌言禹贡昆仑在临羌之西即此朙矣
　　析支在河闗西千余里
　　河闗县名地志属金城郡寰宇记云即凉州也
　　渠搜近朔方之地也
　　地志中部都尉所治属朔方郡
　　陇州吴山县吴岳山
　　寰宇记云秦都咸阳以为西岳故称吴岳山在古县西南五十里陇州今陜西县革
　　陇州汧源有岍山岍水所出
　　岍记皆作汧在县西六十里案寰宇记以吴岳与岍山为二山
　　晁氏以为今之陇山天井金门秦岭山者皆古之岍也据上文有二说故引此合言之寰宇记陇山在陇州汧源县西六十二里天水大坂也张衡云欲往之陇坂长其坂九廻不知髙几许欲上者七日乃得越絶髙处可容百余家下处容十万户东望秦川四五百里极目泯然墟宇桑梓与云霞一色人上陇者想还故乡悲思而歌有絶死者秦岭寰宇记云在陇州陇安县西南
　　雷首在今河中府河东县
　　寰宇记云在县南三十里此山有九名谓歴山首山薄山襄山甘枣山渠猪山独头山陑山等之名又名雷首又名首阳
　　底柱在今陜州陜县三门山是也
　　今属河南府路寰宇记云禹理洪水山陵当水者破之以通河三穿既决河出其间有似门故俗号三门又案文苑英华赵冬曦三门赋云砥柱山之六峯者皆生河之中流盖夏后之所开凿其最北有两柱相对距崖而立即所谓三门也次于其南有孤峯揭起峯顶平阔夏禹之庙在焉西有孤石数丈圆如削成复次其南有三峯东曰金门中曰三堆西曰天柱湍水従黄老神前东流湍激蹙于虾石折流而南潄于三门苞于庙山乃分为四流淙于三峯之下抵于曲隈防流东注加以两崖夹水壁立千仭盘纡激射天下罕比
　　濩泽
　　地志濩乌虢反辑纂音胡郭反非是
　　析城在泽州阳城县
　　今泽州为平阳路支郡寰宇记云在县西南七十五里
　　王屋今绛州垣曲县也
　　今为平阳路支郡寰宇记又云王屋在泽州阳城县南五十里有僊宫号小有清虗洞天山髙八千丈
　　太行在今懐州河内
　　今怀孟路寰宇记云在县北二十五里太行山首于河内北至幽州凡百岭緜亘十二州之界有八陉连山中断谓之陉也
　　恒山今定州曲阳
　　定州今改中山府曲阳割属保定路
　　河北诸山根本脉皆自代北寰武岚宪诸州乗髙而来
　　愚案河北之山皆従白登山来白登之南为管涔山汾水出其下管涔汾水之东为代为宪西为岚而山之支分此始白登在今河东山西道大同路白登县管涔在今太原路管州界内白登之东诸水东趋于海西为大河其山正东西分水处也
　　其脊以西之水则西流以入龙门西河之上流
　　自龙门受汾水入河北至应州之西以及古东受降城一千六七百里皆受山脊西流之水
　　其脊以东之水则东流而为桑干幽冀以入于海南自赵深河间以北至平州如滱水濡水沾水易水防皆东趋于海桑干音干河在今朔州鄯阳县冀疑当作蓟
　　其西一支为壶口太岳
　　案禹迹圗壷口在汾水之西太岳在汾水之东则壷口太岳不同一支
　　次一支包汾晋之源而南出以为析城王屋而又西折以为雷首
　　自管涔东趋太原又南为羊头山迤西为太岳又南为析城汾晋皆在其西迤东为王屋别折一支西为雷首抵河
　　又次一支乃为太行
　　自羊头山分而之东在沁水之北潞水之南沁千浸反
　　又次一支乃为恒山
　　自白登山正东而来与真定府相近数十里
　　王郑有三条四列之名皆为未当
　　王肃郑元也王以岍岐至碣石为北条西倾至陪尾为中条嶓冢至敷浅原为南条郑以岍岐为正隂列西倾为次隂列嶓冢为次阳列岷山为正阳列
　　朱圉在秦州大潭县
　　秦州今属巩昌路县革
　　太华在华州华隂县
　　今属奉元路
　　颍川郡崈髙县有崈髙山古文以为外方
　　地志云是为中岳有太室少室山庙崈古崇字
　　西京登封县
　　今河南府路登封县嵩髙山也
　　桐柏在唐州桐柏县
　　唐州今为河南府路支郡县革
　　陪尾今安州安陆
　　今江陵路徳安府安陆县也
　　荆山今襄阳府南章县
　　今作南漳
　　内方今荆门军长林县
　　今荆门改州属江陵路
　　汉阳军汉阳县北大别山
　　今为岳州路散府县革
　　衡山今潭州衡山县
　　今洞庭之南湘水之西资水之东衡州之北
　　敷浅原地志豫章郡歴陵县南有傅昜山
　　师古曰傅音敷昜音阳
　　今江州徳安县愽阳山也
　　在庐山之西
　　晁氏以为在鄱阳者非是
　　鄱阳又在彭蠡之东今经文止言过九江至于敷浅原不□言过彭蠡也故非是
　　然所谓敷浅原者其山甚小而卑惟庐阜最髙且大冝当纪志恐山川之名古今防异
　　案江州圗经南康郡志皆言周成王时有匡俗结庐隠居此山之西北后因名其山曰庐山或曰匡山又曰匡庐审如此说则周以前固未甞名庐山安知其初不名敷浅原及既称庐山之后而旧名得专之扵支麓小阜乎
　　岷山之脉其北一支为衡山而尽于洞庭之西其南一支度桂岭北经袁筠之地至徳安所谓敷浅原者二支之间湘水间断
　　自岷至敷浅原论其山脊緜亘道里甚逺今直曰其北一支为衡山亦未也盖岷山之南为沬若水所限东北又限于涪垫大江诸水其冈脊支脉乃绕行而西自西而南至云南之境又东趋夜郎已四千余里乃越五溪之尾至湖南为衡山则又二千五百余里矣其南一支自桂岭至零陵为九疑山下郴州迤东北而行径袁州筠州之间筠今瑞也又下为幕阜白藤髙良诸山乃至南康江州之境大为庐山小为傅昜抵于江而止其自桂而来又二千余里矣其去衡山则信乎为湘水所隔而不通也
　　合黎山在张掖县西北亦名羌谷
　　即今甘州路也弱水亦在其地寰宇记云合黎水一名羌谷鲜水案隋志不云亦名羌谷惟寰宇记有此名又以为水不以为山恐言山则独名合黎言其下水则兼名羌谷也汉志有羌谷水
　　流沙在沙州西八十里
　　即今江肃省沙州路也案五代史晋天福三年髙居诲使于阗还记其山川云自灵州过黄河三十里始渉沙入党项界曰细腰沙神树沙至三公沙自此沙行四百余里至黒堡沙沙尤广自甘州西始渉碛碛无水西北五百里至肃州渡金河出玉门闗至州沙州州南十里鸣沙山冬夏殷殷有声如雷云禹贡流沙也又东南十里三危山云三苗之所窜也
　　又案山水皆原扵西北
　　先天卦位艮西北兊东南故水聚东南而尾西北山聚西北而尾东南所谓山泽通气也
　　黑水出犍为郡南广县汾闗山
　　犍音干犍为故夜郎国也黒水地志名符黒水犍为今叙州防处宣抚司所辖马湖路富顺州长宁军防处地也今嘉定府亦有犍为县
　　唐樊绰云西夷之水南流入于南海者凡四曰区江曰西珥河曰丽水曰弥渃江皆入于南海其曰丽水者即古之黒水也三危山临峙其上
　　渃字字书所无惟唐李华吊古战塲文中有此一字而读者无定音寰宇记永江军导江县下有此字音如夜反然非弥渃也程氏禹贡圗皆作弥诺恐蔡传误书言为三点当従程本程氏云唐樊绰咸通中従辟安南亲行交阯得其水道曲折载之蛮书其大川南流而入于南海者四西珥河与兰仓江合一也丽水与弥诺江合二也新丰川合勃弄诸水三也唐蒙所见盘江四也其谓丽水者绰指言其水正为黒水而逻些城北有山即三危山也四水与蔡传同异
　　西珥河者却与汉志叶榆泽相贯
　　叶榆属汉益州郡
　　又汉滇池即叶榆之地武帝初开滇巂时其地古有黒水旧祠
　　滇音颠滇池县地志云属益州郡武帝元封二年开故滇王国也滇池泽有黒水祠巂先橤反滇国今云南行省所管地也
　　其地在蜀之正西东北距宕昌不逺宕昌即三苗种裔北史云宕昌羌者其先盖三苗之其地东接中华西通西域南北数千里
　　孟津今孟州河阳县亦名富平津
　　河阳孟之倚县古书多作盟津盟亦音孟寰宇记云或谓之富平津又谓之小平津
　　洛汭在河南府巩县之东
　　河南即古洛阳
　　山再成曰伾
　　尔雅云山再成英注云两山相重书云至于大伾疏云山上□有一山重累者名伾
　　张揖郑臣瓉云云
　　此皆据尔雅疏文又本汉书注文
　　今通利军黎阳县临河有山盖大伾也
　　此正据瓉说寰宇记云在县南七里又名青檀山通利今为濬州为大名路支郡
　　修武武徳
　　古懐州二县武徳今革
　　成臯
　　今汴梁路郑州汜水县故虎牢之地也
　　洚水今冀州信都县枯洚渠也
　　今冀州为真定路支郡信都为倚县
　　魏郡邺县有故大河在东北
　　邺今彰徳路也
　　古洚渎自唐贝州经城北入南宫贯穿信都
　　贝今恩州也南宫信都皆冀州属县
　　自大伾而下垠岸髙扵平地故决齧流移水陆变迁水髙扵地故为隄以障之隄坏则河决此所以有水患也辑纂引方氏云建炎绍兴后黄河决入钜野溢于泗以入于淮者谓之南清河由汶合济至沧州以入海者谓之北清河是时淮仅受河之半金之亡也河自开封北卫州决而入涡河以入淮一淮水独受大黄河之全以输之海济水之絶于王莽时者今其源出河北温县犹径枯黄河中以入汶而后趋海清济贯浊河遂成虚论矣
　　唐张仁愿所筑东受降城
　　唐神龙三年置在云中之地有东西中三城今皆废
　　汉水有两源
　　程氏谓东源正嶓冢导漾东流为汉其西源乃嘉陵江自利州已上数百里不为东流与经不合以汉髙帝置广汉郡而因误目嘉陵之水为西汉水也蔡传则略不及嘉陵水而以东汉为漾之下流西汉为之下流二汉复合流东行以入大江也程说非是
　　武当县北四十里汉水中有洲曰沧浪洲水曰沧浪水县属均州今为襄阳府路支郡寰宇记谓水在均州郧乡县即渔父棹歌处
　　三澨郢州长寿县
　　郢州今改安陆府属荆湖北道
　　复州景陵县
　　复州今为沔阳府属荆湖北道
　　番阳泽在江之南
　　番音鄱在南康之东南饶州之西北
　　去汉水入江处已七百里
　　自南康至汉阳
　　所蓄之水则合饶信徽抚吉贑南安建昌临江袁筠龙兴南康数州之流
　　饶信徽在江东余十郡在江西饶有余干水鄱江水信有弋阳水贵溪水徽之婺源有婺水抚有汝水临川水吉有吉水贑有章水贡水南安之南康县有益浆水封侯水良热水建昌南城县有盱水临江之新淦州有淦水袁有冝春水筠瑞州也髙安县有蜀水龙兴富州有丰水南康建昌州有脩水已上诸水下流皆入鄱阳湖
　　入江之处西则庐阜东则湖口皆石山峙立水道狭甚西则庐阜之麓名江基东则湖口之双石钟山相去一呼今名唐石渡
　　庐江之北有所谓巢湖
　　今湖在淮西无为州庐江县北三十五里一名焦湖大江在县东南百九十里
　　合东汇北汇之文
