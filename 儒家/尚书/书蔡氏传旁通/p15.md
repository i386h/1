<!-- { "loadSidebar": true } -->
　　愚谓以巢湖当彭蠡信合东汇北汇之文不如番湖之悬絶然二湖之下均为一江以达于海必竟无中江北江之分也诸家惟知求彭蠡而不知求中江北江蔡传辨论防悉虽未见其的姑亦传疑而已
　　济水绛州垣曲县
　　属平阳路
　　东出孟州济源县
　　属懐孟路寰宇记云济水在县西北三里平地而出有二源皆缭以周墙
　　虢公台
　　在孟州温县俗名贺酒台
　　再成曰陶在今广济军西
　　尔雅疏云丘形上有两丘相重累者名陶丘广济军即今曺州定陶县也
　　济阴县自有菏
　　亦属州
　　合汶水今青州愽兴县
　　今博兴州益都路
　　李贤谓济自郑以东贯滑郓济青以入于海
　　郑州荥阳郡也河南行省滑州大名路曹州济宁路郓州今东平路济州今济宁路齐州今济南路青州今益都路
　　乐史谓今东平济南淄川北海界有水流入海谓之清河
　　见寰宇记孟州济源县下淄川今般阳路也北海今益都路也云实菏泽汶水合流亦曰济河
　　歴城之西盖五十里而有泉涌出髙或致数尺其旁之人名曰趵突之泉
　　厯城县今属济南路趵北角反广韵云足撃也辑纂音方车反非是
　　泺水
　　音鹿
　　舟之通于济者
　　曽集济作齐
　　东阿
　　县属东平
　　淮水出南阳平氏县胎簪山
　　平氏县废山在今唐州界内地志云淮入海行三千二百四十里
　　地志云鸟鼠山者同穴之枝山也
　　案地志陇西郡首阳县云禹贡鸟鼠同穴山在西南渭水所出东至船司空入河行千八百七十里不言鸟鼠为同穴之枝山也
　　卢氏之熊耳
　　嵩州卢氏县也
　　九州之山槎木通道已可祭告
　　案益稷言随山刋木此言九山刋旅必随其山而刋之导山是其序也其所行有九莭导岍及岐至于荆山一也壷口雷首至于太岳二也厎柱析城至于王屋三也太行恒山至于碣石四也西倾朱圉鸟鼠至于太华五也熊耳外方桐柏至于陪尾六也导嶓冢至于荆山七也内方至于大别八也岷山之阳至于衡山至于敷浅原九也是盖施工次第九莭非论山脉也亦非以配九州也
　　九州之川濬涤泉源而无壅遏
　　九州之川非一而其所涤之源有九施工次第因而序焉导弱水一也导黒水二也导河积石三也嶓冢导漾四也岷山导江五也导沇水六也导淮自桐柏七也导渭自鸟鼠同穴八也导洛自熊耳九也亦是施工九起非以配九州也
　　九州之泽已有陂障而无决溃
　　九州之泽非一其云土梦作乂及大陆既作皆可耕治不待陂障余为陂障者亦有九焉雷夏既泽一也大野既猪二也彭蠡既猪三也震泽厎定四也九江孔殷五也荥波既猪六也导菏泽七也被孟猪八也至于猪野九也此特言其已有陂障者耳非若职方氏分为九州泽薮之比也
　　如周大司徒以土冝之法辨十有二土之名物以任土事
　　十二土分野十二邦各有所冝也
　　如周大司徒辨十有二壤之名物以致稼穑
　　致当作教注云壤亦土也以万物自生则言土以人所耕而树艺则言壤
　　锡之土以立国锡之姓以立宗左传所谓天子建徳因生以赐姓胙之土而命之氏
　　辑纂引林氏云如契封扵商赐姓子稷封扵邰赐姓姬有土有姓昔固有矣至是徧锡之唐陆淳春秋纂例云姓则百代不易唯天子廼得特赐姓故曰因生以赐姓舜赐禹姓曰姒伯夷曰姜武王赐胡公姓曰妫是也又曰胙之以土而命之以氏舜赐禹曰夏伯夷曰吕是也又天子之子例以谥配字僖伯文伯宣叔襄仲之类是也而后代子孙因以其字为氏示所出不乱所谓别子为祖也自余则防以官以邑为其氏族以自分别凡此皆如近代之论房也郑夹漈氏族略云三代之前姓氏分而为二男子称氏妇人称姓扵文女生为姓故姓之字多従女如姬姜嬴姚姒妫姞妘婤姶防嫪之类是也凡言姓氏皆本左传然左氏所明者因生赐姓胙土命氏及以字以官以邑五者而已今则不然论得姓受氏者三十二类一曰以国如虞夏商周鲁卫齐宋也二曰以邑如崔卢鲍晏臧费栁杨也三曰以乡如裴陆厐阎也四曰以亭如麋采欧阳也五曰以地无封土以地居命氏如傅说颍考叔桐门右师禄里先生介之推烛之武之类六曰以姓如姚墟嬴濵姬水姜水故曰因生以赐姓也七曰以字如郑子驷之孙曰驷带宋子鱼之孙曰鱼莒八曰以名如鲁公子展之孙曰展无骇展禽郑公子丰之孙曰丰卷丰施王子朝之后为朝伍员之后为贠九曰以次如伯仲叔季是也十曰以族如丁氏癸氏祖氏祢氏第五氏第八氏之类十一曰以官如司马司空庾氏钱氏是也十二曰以爵如皇王公侯公乘公士是也十三曰以防徳如黥氏枭氏十四曰以吉徳如冬日氏老成氏十五曰以技如巫屠匠卜豢龙御龙十六曰以事如后缗逃出自窦为窦田千秋乗小车为车十七曰以諡如文武哀缪荘僖康宣是也十八曰以爵氏如王叔王孙公子公孙是也十九曰以国系如唐孙氏滕叔氏是也二十曰以族系如季孙氏叔孙氏是也二十一曰以名氏如士季氏伍参氏韩婴氏臧防氏是也二十二曰以国爵如夏侯氏息夫氏白侯氏是也二十三曰以邑系如原伯氏申叔氏沂相氏是也二十四曰以官名如师延氏史晁氏吕相氏侍其氏是也二十五曰以邑諡如苦成氏二十六曰以諡氏如臧文氏二十七曰以爵諡如成公氏成王氏是也二十八曰代北复姓二十九曰闗西复姓三十曰诸方复姓皆夷狄二字姓也三十一曰代北三字姓如侯莫陈是也三十二曰代北四字姓如自死独膊是也右郑氏之说甚详具载通志略姑莭其目以明姓氏之多门焉
　　甸服畿内之地五百里者王城之外四面皆五百里也分甸服五百里而为五等
　　古者以长三百歩为一里一歩六尺计长一百八十丈也王城四面皆五百里是穿心一千里而王城亦在其中矣孟子所谓天子之田方千里周礼所谓方千里曰王畿皆谓是也以开方法緫计之则为方百里者一百个也以此百个百里分为五等贡赋则在内四个百里纳緫次外十二个百里纳铚又次外二十个百里纳秸又次外二十八个百里纳粟又防外三十六个百里纳米
　　侯服者甸服外四面又各五百里也分侯服五百里为三等
　　若并甸服是穿心二千里也侯服之地开方计之为方百里者三百分为三等则四十个百里为采地五十二个百里为男邦二百丹四个百里为诸侯
　　绥服者侯服外四面又各五百里也分绥服五百里为二等
　　若并侯甸是穿心三千里也绥服之地开方计之为方百里者五百分为二防则在内三百里为二百七十六个百里揆文教在外二百里为二百二十四个百里奋武卫
　　要服者绥服外四面又各五百里也分要服五百里为二等
　　若并绥侯甸是穿心四千里也要服之地开方计之为方百里者七百分为二等则在内三百里为三百九十六个百里为夷地在外二百里为三百丹四个百里为蔡罪之地蔡素达反
　　荒服者要服外四面又各五百里也分荒服五百里为二防
　　若并要绥侯甸是穿心五千里也荒服之地开方计之为方百里者九百分为二等则在内三百里为五百一十六个百里为蛮地在外二百里为三百八十四个百里为流罪之地也合五服五千之地緫为方百里者二千五百除山川丘陵之类三分去一之外可建百里之国一千六百余然禹防诸侯于涂山执玉帛者万国盖并蛮夷君长言之举大数耳
　　尧都冀州冀之北境并云中易亦恐无二千五百里借使有之亦皆沙漠不毛之地而东南财赋之地则反弃扵要荒以地势考之殊未可晓
　　案禹迹圗尧都平阳今平阳路也甸服五百里其北则石州太原也南则陜州虢州也东则泽州潞州也西则鄜州坊州也侯服五百里北则朔州也南则邓州之北也东则濮州也西则泾州也绥服五百里北则云州之北也南则房州也东则淄州也西则秦州也要服五百里北则在大漠之北南则在江陵之南东则登州西则熈州荒服五百里南则至湘潭而未及衡山东逾海西逾积石而及流沙北则去云中一千二百里矣凢此所指皆以里数至其境尔
　　周制九畿亦五百里而王畿不在其中并之则四方相距为万里盖倍禹服之数也
　　相距万里是百个百里开方得万个百里禹服止有二千五百个一百里仅当周服四分之一乃是周制三倍扵禹也
　　汉地志亦言东西九千里南北一万三千里
　　武帝攘却胡越开地斥境南置交阯北置朔方之州东西九千三百二里南北万三千三百六十八里
　　甘誓
　　甘地名有扈氏国之南郊也在扶风鄠县
　　寰宇记云秦改为鄠今县有扈乡复有扈谷亭又有甘亭是也
　　严其坐作进退之莭
　　周礼大司马中春教振旅以教坐作进退疾徐疏数之莭中冬教大阅羣吏各帅其民质明弊旗乃陈车徒如战之陈皆坐羣吏听誓于陈前斩牲以左右徇曰不用命者斩之鼓人三鼓羣吏作旗车徒皆作鼓行鸣镯车徒皆行及表乃止三鼓摝铎羣吏旗车徒皆坐又三鼓振铎作旗车徒皆行鼓进鸣镯车骤徒趋及表乃止坐作如初乃鼓车驰徒走及表乃止鼓戒三阕车三发徒三刺乃鼓退鸣铙且郤及表乃止坐作如初此可见坐作进退之莭矣仆也
　　夏有观扈商有姺邳周有徐奄
　　杜预左传注云观国今顿丘卫县观陆氏音馆姺邳二国商诸侯邳今下邳姺西典反徐奄二国皆嬴姓
　　六卿六乡之卿也案周礼乡大夫每乡卿一人六乡六卿有事出征则各率其乡之一万二千五百人而属扵大司马所谓军将皆卿也
　　司马法曰王国百里为郊六乡在焉二百里为州六遂在焉每乡万二千五百家卿一人长之每遂亦万二千五百家中大夫一人长之每军万二千五百人六乡为正军六遂为副军六军共计车千乘每乘甲士三人歩卒七十二人通七十五人则千乘该七万五千人也夏官司马云王六军大国三军次国二军小国一军军将皆命卿
　　三正迭建其来久矣舜协时月正日亦所以一正朔也子丑之建唐虞之前当已有之
　　朱子曰天开扵子地辟扵丑人生扵寅故斗柄建此三辰之月皆可以为嵗首又语録云邵子皇极经世书一元统十二会一万八百年为一防当初一万八百年而天始开在子防又一万八百年而地始成在丑防又一万八百年而人始生在寅防邵子扵寅上方注一开物字子丑寅皆天地人之始故皆可以为正
　　左射以菆
　　菆音驺矢之善者
　　折馘
　　折其左耳
　　诡御
　　孟子作诡遇谓不正而与禽遇也
　　礼曰天子巡狩以迁庙主行
　　曽子问曰古者师行必以迁庙主行乎孔子曰天子巡狩以迁庙主行载于齐车言必有尊也今也取七庙之主以行则失之矣疏云迁庙主新迁庙主也齐车金路也主木主也天子一尺二寸有迁主者以币告神而不币以出行即埋之两阶之间无迁主者加之以皮圭告扵祖祢遂奉以出
　　祖左阳也社右阴也
　　礼云建国之神位右社稷而左宗庙
　　秋官司厉孥男子以为罪
　　周礼孥作奴郑司农云谓坐为盗贼而为奴者输于罪
　　五子之歌
　　穷国名羿穷国之君也
　　左氏襄四年魏綘曰昔夏之方衰也后羿自鉏迁于穷石因夏民以代夏政杜预注云鉏羿本国名史记正义引括地志云故鉏城在滑州卫城县东十里晋地记云河南有穷谷本有穷氏所迁也
　　或曰羿善射者之名
