<!-- { "loadSidebar": true } -->
　　徐州名鲁亦在徐州境内淮夷盖自古有之禹贡于徐州有淮夷蠙鱼之贡徐戎亦其类也虽居中国自爲戎夷之俗歴代帝王亦以戎夷待之如后世之羁縻州县也伯禽分封于鲁实与爲邻故此戎乗鲁之新造相挻而动逺连商邑近结奄民周公故甞征之成王故甞践之不知与此事先后如何耳誓辞首以淮夷徐戎并称甲戌则惟征徐戎则此誓专爲征徐戎而作也然蠢兹戎夷爲乱必非一次周公既没又复爲乱礼记曾子问篇子夏曰三年之丧卒哭金革之事无辟也者非与孔子曰吾闻诸老聃曰昔者鲁公伯禽有爲爲之也注云伯禽周公子有徐戎作难丧卒哭而征之则在成王之十四年也蔡氏于此引吕氏之说则谓伯禽初封之时而洛诰传又谓费誓在周公东征之时则伯禽就国已十年矣终不可指其的年月也
　　敹缝完也缝完其甲胄勿使断毁
　　古注甲铠胄兜鍪正义云经典皆言甲胄秦世以来始有铠兜鍪之文古作甲用皮秦汉以来用铁铠鍪二字皆从金盖用铁爲之郑云敹谓穿彻之谓甲绳有断絶当使敹理穿治之
　　敿楯当有纷系持之
　　楯即干扞蔽之物纷即纷帨之纷读如焚周礼注纷如绶有文而狭孔颖达云系纷于楯以爲饰蔡氏谓系而持之也
　　擭机槛也
　　正义云擭以捕虎豹穿地爲深坑又设机其上防其跃而出也穽以捕小兽穿地爲深坑入则必不能出上不设机也穽以穿地爲名擭以得兽爲名
　　马牛风逸
　　正义云僖四年左传云唯是风马牛不相及也贾逵云风放也牝牡相诱谓之风然则马牛风逸因牝牡相逐至于放逸逺去也
　　国外曰郊郊外曰遂天子六军则六郷六遂大国三军故鲁三郊三遂也
　　司马法曰王国百里爲郊王制注云百里之国二十里之郊七十里之国九里之郊五十里之国三里之郊愚按王国百里之郊六郷在焉二百里爲州六遂在焉五家爲比二十五家爲闾百家爲族五百家爲党二千五百家爲州万二千二百家爲郷此一郷之民数也五家爲邻二十五家爲里百家爲鄼五百家爲鄙二千五百家爲县万二千五百家爲遂此一遂之民数也五人爲伍二十五人爲两百人爲卒五百人爲旅二千五百人爲师万二千五百人爲军此一军之人数也凡起军无过家一人王国六军六郷爲正军六遂爲副军大国三军三郷出正军三遂出副军次国二军二郷正二遂副小国一军一郷正一遂副凡六遂之职皆降六郷一等副亚于正也凡一军伍长二千五百人皆下士在郷爲比长亦下士也在遂爲邻长两司马五百人皆中士在郷爲闾胥亦中士也在遂爲里宰下士也卒长百二十五人皆上士在郷爲族师亦上士也在遂爲鄼长中士也旅帅二十五人皆下大夫在郷爲党正亦下大夫也在遂爲鄙师上士也师帅五人皆中大夫在郷爲州长亦中大夫也在遂爲县正下大夫也军将一人皆命卿在郷爲郷大夫亦卿也在遂爲遂大夫中大夫也此郊遂军制之大数也
　　秦誓
　　左传杞子自郑使告于秦
　　僖公三十年九月晋文公秦穆公围郑郑大夫佚之狐言于郑文公使烛之武见秦君曰越国以鄙逺君知其难也焉用亡郑以陪邻秦伯说与郑人盟使杞子逄孙杨孙戍之乃还晋师亦去三十二年冬晋文公卒杞子自郑使告于秦曰郑人使我掌其北门之管若潜师以来国可得也穆公访其大夫蹇叔蹇叔曰劳师以袭逺非所闻也公辞焉召百里奚之子孟明视蹇叔之子西乞术及白乙丙使出师伐郑过周郑商人髙遇之以牛十二犒师且遽告于郑杞子奔宋孟明曰郑有备矣灭滑而还晋原轸曰秦违蹇叔天奉我也必伐秦师栾枝曰未报秦施先轸曰秦不哀吾丧而伐吾同姓何施之爲遽兴姜戎晋襄公墨衰绖三十三年夏四月败秦师于殽获秦三帅以归文嬴请三帅使归就戮于秦公许之秦伯曰孤违蹇叔以辱二三子孤之罪也大夫何罪复使孟明爲政文二年秦师复伐晋晋侯御之先且居将中军战于彭衙秦师败绩秦犹用孟明増修国政冬晋伐秦取汪及彭衙而还三年秦伯伐晋济河焚舟取王官及郊晋人不出遂自茅津济封殽尸而还遂覇西戎用孟明也君子是以知秦穆之爲君也举人之周也与人之壹也孟明之臣也其不解也能惧思也子桑之忠也其知人也能举善也
　　旅力既愆之良士前日所诋墓木既拱者我犹庶几得而有之
　　秦师出东门之外蹇叔哭之曰孟子吾见师之出而不见其入也公使谓之曰尔何知中夀尔墓之木拱矣古注云旅力众力也张氏曰众力如目力耳力手足之力既愆已皆不能及人也盖言畨畨然老貌者其众力虽不能及人前日谬以中夀诋之今日思之真良士也蹇叔得不怨我庶几尚爲我有乎
　　射御不违之勇夫前日所夸过门超乗者我庶几不欲用之
　　秦师过周北门左右免胄而下超乗者三百乗王孙满尚幼观之言于王曰秦师轻而无礼必败此盖言仡仡然勇敢之夫善射善御而不违于法者虽有超跃升车之力然轻而无礼不如旅力既愆者之善谋也自今以往自悔自艾庶几我不以此爲欲乎
　　勇夫我尚不欲则辩给善巧言能使君子变易其辞说者我遑暇多有之哉
　　此盖深悔爲杞子之言所惑而失不用蹇叔之言也故杞子奔齐而不敢复此三节虽皆悔过之辞然曰我尚有之我尚不欲尚之辞缓辞也非决辞也故卒用孟明而不见终谋于蹇叔彭衙再败而犹未已焉是盖知悔而不知改者也
　　苏氏曰至哉穆公之论此二人也前一人似房元龄后一人似李林甫后之人主监此足矣
　　唐书云元龄当国夙夜强勤任公竭节不欲一物失所无媢忌闻人善若己有之不以己长望人取人不求备虽卑贱皆得尽所能宗时张九龄由文学进守正持重林甫特便佞得大任每嫉九龄隂害之林甫有堂如偃月号月堂每欲排大臣即居之思所以中伤者若喜而出即其家碎矣帝诏天下士有一艺者得诣阙就选林甫恐士或斥己即建言请委尚书省试问御史监緫无一中程者林甫因贺上以野无留才林甫居相位十九年蔽欺天子耳目谏官无敢正言者杜璡再上书言政事斥爲下邽令因以语动其余曰眀主在上羣臣将顺不暇亦何所论君等独不见立仗马乎终日无声而饫三品蒭豆一呜则黜之矣后虽欲不鸣得乎由是谏争路絶林甫疾儒臣以方略积边劳且大任欲杜其本以久已权即说帝曰国家强富而夷狄未灭者由文吏爲将惮矢石不身先不如用蕃将帝然之因擢安禄山髙僊芝哥舒翰等爲大将卒荡覆天下帝之幸蜀也裴士淹以辩得幸肃宗在灵武每命宰相辄啓闻及房琯爲将曰此非破贼才也若姚元崇在贼不足灭至宋璟曰彼卖直取名耳因歴评十余人皆当至林甫曰是子妬贤嫉能举无比者士淹因曰陛下诚知之何任之久邪帝黙不应











　　书序
　　小序虽出孔壁然非孔子所作蔡氏固不取之犹存于卷末者以其具百篇之目故尔古本文自尧典第一至秦誓五十八中间禹贡汤誓泰誓不复更端今虞夏商周各有第一者后人所次尔今因小序次第其目庶可一览而见百篇之旧因以知存亡之相半云
　　虞书
　　尧典第一　　　　　舜典第二
　　汨作第三【亡】　　　　九共一第四【亡】
　　九共二第五【亡】　　　九共三第六【亡】
　　九共四第七【亡】　　　九共五第八【亡】
　　九共六第九【亡】　　　九共七第十【亡】
　　九共八第十一【亡】　　九共九第十二【亡】
　　槀饫第十三【亡】　　　大禹谟第十四
　　臯陶谟第十五　　　益稷第十六
　　夏书
　　禹贡第十七　　　　甘誓第十八
　　五子之歌第十九　　征第二十
　　商书
　　帝告第二十一【亡】　　厘沃第二十二【亡】
　　汤征第二十三【亡】　　汝鸠第二十四【亡】
　　汝方第二十五【亡】　　汤誓第二十六
　　夏社第二十七【亡】　　疑至第二十八【亡】
　　臣扈第二十九【亡】　　典宝第三十【亡】
　　仲虺之诰第三十一　汤诰第三十二
　　明居第三十三【亡】　　伊训第三十四
　　肆命第三十五【亡】　　徂后第三十六【亡】
　　太甲上第三十七　　太甲中第三十八
　　太甲下第三十九　　咸有一德第四十
　　沃丁第四十一【亡】　　咸乂一第四十二【亡】
　　咸乂二第四十三【亡】　咸乂三第四十四【亡】
　　咸乂四第四十五【亡】　　伊陟第四十六【亡】
　　原命第四十七【亡】　　　仲丁第四十八【亡】
　　河亶甲第四十九【亡】　　祖乙第五十【亡】
　　盘庚上第五十一　　　盘庚中第五十二
　　盘庚下第五十三　　　说命上第五十四
　　说命中第五十五　　　说命下第五十六
　　髙宗肜日第五十七　　髙宗之训第五十八【亡】西伯戡黎第五十九　　微子之诰第六十
　　周书
　　泰誓上第六十一　　　泰誓中第六十二
　　泰誓下第六十三　　　牧誓第六十四
　　武城第六十五　　　　洪范第六十六
　　分器第六十七【亡】　　　旅獒第六十八
　　旅巢命第六十九【亡】　　金縢第七十
　　大诰第七十一　　　　微子之命第七十二归禾第七十三【亡】　　　嘉禾第七十四【亡】
　　康诰第七十五　　　酒诰第七十六
　　梓材第七十七　　　召诰第七十八
　　洛诰第七十九　　　多士第八十
　　无逸第八十一　　　君奭第八十二
　　蔡仲之命第八十三　成王政第八十四【亡】
　　将蒲姑第八十五【亡】　多方第八十六
　　立政第八十七　　　周官第八十八
　　贿肃慎之命第八十九【亡】
　　亳姑第九十【亡】　　　君陈第九十一
　　顾命第九十二　　　康王之诰第九十三
　　毕命第九十四　　　君牙第九十五
　　冏命第九十六　　　吕刑第九十七
　　文侯之命第九十八　费誓第九十九
　　秦誓第一百
　　右百篇　存五十八篇　亡四十二篇
　　虞书十六篇　亡十一篇　今存五篇
　　夏书四篇　　　　　　　今皆存
　　商书四十篇　亡二十三篇　今存十七篇周书四十篇　亡八篇　　今存三十二篇
　　陑在河曲之阳鸣条在安邑之西
　　正义云桀都安邑即汉之河东郡安邑县是也史记吴起对魏武侯云夏桀之居左河济右太华伊阙在其南羊肠在其北仁政不修汤放之地理志云上党郡壷关县有羊肠坂在安邑之北是桀都安邑明矣陑在河曲之南盖今潼关左右河曲在安邑西南从陑向北渡河乃东向安邑鸣条在安邑之西桀西出拒汤故战于鸣条之野今安邑见有鸣条陌上党壷关今潞州壷关也河东安邑今解州安邑也古安邑城在今解州夏县寰宇记雷首山一名陑山在河中府河东县○此下序中地名见前经文内者兹不重注
　　帝告
　　新安陈氏云帝告即帝喾也
　　三朡国名今定陶也
　　今曹州定陶县也有三朡亭
　　大埛地名
　　正义云未知所在当在定陶向亳之路
　　相汤葬地也
