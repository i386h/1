<!-- { "loadSidebar": true } -->
　　王者统卿士卿士统师尹如歳统月月统日故王者之省念以歳计之卿士以月计之师尹以日计之职任愈卑则省念愈详师尹上之于卿士卿士上之于天子天子反躬自省视吾之五事失得如何或有大旱淫雨愆阳伏隂之灾闗一歳之利害者王曰是吾之咎也一月之闲隂阳不和卿士则曰是吾之咎也未及一月以日计之而亦爲灾害者师尹则曰是吾之咎也盖灾害之大者则上属于君其次则系于大臣其次则系于羣臣上下之间交相儆戒不敢有一豪忽天之心则必和气致祥休庆軿集岁月日时无所变易而稼穑治功人才家国无不各顺其宜矣其或玩月愒日昬迷天象灾眚荐至若罔闻知自下至上互爲欺蔽积日至月积月成岁师尹不致其忧卿士不疚其心天子不能反躬修德遂使日月至歳变其时若百度皆废休咎所致有如此者可不谨哉
　　好风者箕星好雨者毕星汉志言轸星亦好雨【此雨字误汉志作风】
　　汉天文志云箕星爲风东北之星也及巽在东南爲风风阳中之隂其星轸也月去中道移而东北入箕若东南入轸则多风西方爲雨雨少隂之位也月失中道移而西入毕则多雨故诗云月离于毕俾滂沱矣言多雨也晋志亦言轸主风
　　日有中道中道者黄道也北至东井去极近南至牵牛去极逺东至角西至娄去极中日极南至于牵牛则爲冬至极北至于东井则爲夏至南北中东至角西至娄则爲春秋分
　　此皆据汉志文愚谓天体至圆非有界限爲日月五星之道路也惟有经星缀天不动可借之以志界限于是记取日所经歴之处周围有二十八星名曰二十八舍又记取日行之路名曰黄道黄道贯穿二十八舍之闲斜绕天腹一日行一周而不及天少许盖天亦动日亦动皆自东而西天至健一昼夜一周而过一度初不知其爲一度也则见日行于内一昼夜恰一周而不及天所搀过者积三百六十五日四分日之一而日行恰退过一周遂即其所志二十八舎分爲三百六十五度四分度之一盖以日一日不及天少许之处爲一度地位也其黄道既斜绕天腹则去北极自有逺近所谓北至东井去极近南至牵牛去极逺者北至者夏至之时也南至者冬至之时也东井本在南方朱鸟七宿中牵牛本在北方武七宿中今以夏至日行在人间天北井度近于北极冬至日行在人间天南牛度逺于北极故曰北至东井去极近南至牵牛去极逺也东至角爲秋分日行所退之处西至娄爲春分日行所退之处此云东西者则按天图言之角在东方七宿娄在西方七宿也又非人间之东西也日至牵牛而爲冬至在东井而爲夏至在娄爲春分在角爲秋分此皆汉厯然也天运于外日行于内每歳有差至八十余年则差一度唐一行谓尧时冬至日在虚一度及开元甲子却差三十六度自开元至于今又不同矣今则北至井四南至斗初东至轸二西至壁九与汉不同汉厯亦与周初不同也而蔡氏引之者亦示人以厯法大槩使学者知日月之行所以有冬有夏者如此耳
　　月有九行九行者黒道二出黄道北赤道二出黄道南白道二出黄道西青道二出黄道东并黄道为九行也立春春分从青道立秋秋分从白道立冬冬至从黑道立夏夏至从赤道
　　此亦据汉志文又按大衍厯云凡合朔所交冬在隂厯夏在阳厯月行青道【冬至夏至后青道半交在春分之宿当黄道东立冬立夏后青道半交在立春之宿当黄道东南至所冲之宿亦如之】冬在阳厯夏在隂厯月行白道【冬至夏至后白道半交在秋分之宿当黄道西立冬立夏后白道半交在立秋之宿当黄道西北至所冲之宿亦如之】春在阳厯秋在隂厯月行朱道【春分秋分后朱道半交在夏至之宿当黄道南立春立秋后朱道半交在立夏之宿当黄道西南至所冲之宿亦如之】春在隂厯秋在阳厯月行黑道【春分秋分后黒道半交在冬至之宿当黄道北立春立秋后黑道半交在立冬之宿当黄道东北至所冲之宿亦如之】四序离为八节至隂阳之所交皆与黄道相防故月有九行其去黄道六度凡日以赤道内爲隂外爲阳月以黄道内爲隂外爲阳愚甞思之月有九行合洛书九宫之数分爲八节合洛书八方之数每一节四十五日合洛书之目数五日爲一候九候爲一节合洛书九数皆以五爲宗也故五九四十五日也一节四十五日八节各三百六十日爲一朞之数也洛书纵横十五故月十五日而望也一六配黒道三八配青道四九配朱道二七配白道五配黄道六爲老隂一合五亦爲六在北爲立冬冬至八爲少隂三合五亦爲八在东爲立春春分九爲老阳四合五亦爲九在南爲立夏夏至七爲少阳二合五亦爲七在西爲立秋秋分
　　月行东北入于箕则多风月行西南入于毕则多雨【南字衍丈汉志无南字】
　　朱子语録云问箕星好风毕星好雨曰箕是簸箕以其簸扬而鼓风故月宿之则风古语云月宿箕风扬沙毕是义网漉鱼底义子亦谓之毕漉鱼则其汁水淋漓而下若雨然毕星名义盖取此今毕星上有一柄下开两义形象亦类毕故月宿之则雨汉书谓月行东北入箕若东南入轸则风者轸是东南方属巽爲风所以好风恐未必然
　　五福六极在君则系于极之建不建在民则由于训之行不行感应之理微矣
　　人君建其有极而民人防极归极者所谓理一也福有五而极有六者所谓分殊也夫死生祸福贫富寿夭得于有生之初各有一定之分而不可移者今而向用五福所以劝善威用六极所以惩恶然则福极果出于人力而不谓命哉曰不然皇极之理与天爲一故栽者培之倾者覆之天之道也天者理之所自出也皇极既建是训是行此天之所培也向用五福固有可致之理也背道灭德自暴自弃此天之所覆也威用六极固有可召之机其福极之本皆原于气寿得气之长富得气之厚康宁得气之安攸好徳得气之纯考终命得气之正凶得气之暴短折得气之促疾得气之疵忧得气之郁贫得气之薄恶得气之沴弱得气之衰无非气禀之所爲者然气非理无所主理无不善有生之后气拘物蔽在乎善返其初与否耳理顺则气顺顺则爲福盖理之所至气亦随之而化故曰祸福无不自己求之者皇极之君德盛仁熟敛福于身推以爲训而与民由之所谓锡福也其或自外于圣人之天而无攸好德之实则鲜不陷于六极矣虽然有常有变爲善致福爲恶致祸此常也盗跖之寿顔渊之夭此变也君子语常而不语变盍惟于吾心之天求之辑纂董氏曰自初一曰五行至威用六极禹之本文九畴之经也自一五行至篇终箕子之叙论九畴之传也先经以明其纲后传以详其目洪范可得而读矣盖天地之所以爲造化者隂阳五行而已圣人不能违也天地以其气生育民物而理行乎其中圣人以其理修己治人而气参乎上大抵一二三四皆经常之畴法天以治乎人者也六七八九皆权变之畴即人以验诸天者也而五皇极一畴则守常制变之主与天爲徒爲民之则者也洪范法之大不出九畴外则彝伦道之常即在九畴中矣舎是何以叙彝伦哉










　　书蔡氏传旁通卷四中
<经部,书类,书蔡氏传旁通>
　　钦定四库全书
　　书蔡氏传旁通卷四下　　元　陈师凯　撰
　　旅
　　九夷八蛮多之称也职方言四夷八蛮尔雅言九夷八蛮但言其非一而已
　　周礼注云东方曰夷南方曰蛮四八周之所服国数也尔雅注防云东夷有九种一曰菟二曰乐浪三曰髙骊四曰蒲饰五曰鳬防六曰索豕七曰东屠八曰倭人九曰天鄙八蛮者李廵云一曰天竺二曰咳首三曰僬侥四曰跛踵五曰穿胷六曰儋耳七曰狗轵八曰旁舂
　　武王克商之后威徳广被九州之外蛮夷戎狄莫不梯山航海而至
　　按汲冡周书王防篇所载蛮夷戎狄所献有曰稷慎文璧曰秽人前儿曰良夷在子曰扬州禺鱼曰人鹿人曰俞人虽马曰青丘狐九尾曰周头抵辉曰黒齿白鹿白马曰白民黄乘曰东越海曰瓯人蝉蛇曰于越纳曰姑妹珍曰且瓯文蜃曰共人元贝曰海阳大蟹曰自深桂曰防稽曰义渠兹白曰央林尊耳曰唐戎闾曰渠叟防犬曰楼烦星施曰卜卢以牛曰区阳鼈封曰防矩麟曰西申鳯鸟曰氐羌鸾鸟曰巴人比翼鸟曰方皇鸟曰蜀人文翰曰方人孔鸟曰卜人丹砂曰夷閵木曰康民桴苡曰州靡费费曰都郭生生欺羽曰竒干善芳曰髙夷嗛羊曰独鹿卭卭距虚曰孤竹距虚曰不令支元獏曰不屠何青熊曰东胡黄罴曰山戎戎菽曰般吾白虎曰屠州黒豹曰禺氏騊駼曰大夏兹白牛曰犬戎古皇之乘曰楚数每牛曰匃奴狡曰权扶玉自曰白州比闾曰禽人管曰路人大竹曰长沙鼈曰鱼复鼓钟钟牛曰蛮杨之翟曰仓吾翡翠正义所谓王防备焉者此也
　　犬髙四尺曰獒
　　据尔雅
　　公羊传曰晋灵公欲杀赵盾盾躇阶而走
　　见宣公六年躇丑略反何休注云躇犹超遽不暇以次
　　太保召公奭也史记云与周同姓姬氏
　　史记注谯周云周之支族食邑于召索隐云召者畿内采地或者谓文王取岐周故墟召地分爵二公故诗有周召二南言皆在岐山之阳故言南也后武王封之北燕以元子就封而次子留周室代为召公至宣王时邵康公虎其后也
　　谨徳盖一篇之纲领
　　新安陈氏云一篇皆自明王慎徳一句推广之曰昭徳之致曰惟徳其物曰徳盛不狎悔曰玩人防徳曰终累大徳徳之一辞谆谆焉惟慎徳所以自能致贡物惟所贡无异物所以见其慎徳若竒玩之物非所当献亦非所当受一受之则荒怠之心生而慎徳之意失矣
　　其所贡献惟服食器用而已无异物也
　　正义云纁絺纻供服也橘柚菁茅供食也羽毛齿革瑶琨篠簜供器用也
　　如分陈以肃慎氏之矢
　　鲁语云仲尼在陈有隼集于陈侯之庭而死楛矢贯之石砮其长尺有咫陈惠公使人以隼如仲尼之馆问之仲尼曰隼之来也逺矣此肃慎氏之矢也昔武王克商通道于九夷百蛮使各以其方物来贡使无忘职业于是肃慎氏贡楛矢石砮其长尺有咫先王欲昭其令徳之致逺也以示后人使永监焉故铭其楛曰肃慎氏之贡矢以分太姬配虞胡公而封诸陈古者分同姓以珍玉展亲也分异姓以逺方之职贡使无忘服也故分陈以肃慎氏之贡君若使有司求诸故府其可得也使求之得之金椟如之
　　分鲁以夏后氏之璜之类
　　左定四年卫子鱼曰昔武王克商成王定之选建明徳以藩屏周故周公相王室以尹天下于周为睦分鲁以大路大旂夏后氏之璜封父之繁弱殷民六族分康叔以大路少帛綪茷旃旌大吕殷民七族分唐叔以大路宻须之鼓阙巩【甲名也】沽洗懐姓九宗职官五正
　　不役于耳目之所好
　　不为声色所役也心箴云心为形役乃兽乃禽
　　周穆王得白狐白鹿而荒服因以不至【狐当作狼】
　　史记穆王征犬戎祭公谋父谏王遂征之得四白狼四白鹿以归自是荒服者不至
　　以武王之圣召公所以警戒之者如此
　　董氏曰圣人不以细行而不谨大臣不以细过而不谏此古之所以君明臣良而后世鲜俪也汉文帝无太保之训而却千里马其贤矣哉
　　金縢
　　藏于金縢之匮
　　王日休曰縢缄也以金缄封若金鎻然郑氏曰凡藏秘书皆然非始周公
　　筑土曰坛除地曰墠
　　筑土封土也除地平地也郑元云时为坛墠于丰坛墠之处犹存焉
　　诗言圭璧既卒
　　云汉之辞既卒既尽用也
　　周礼祼圭以祀先王先公
