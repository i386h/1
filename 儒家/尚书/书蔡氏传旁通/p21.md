<!-- { "loadSidebar": true } -->
　　朱子语録云此是个大纲目天下之事其大者大槩备于此矣又云此是人君爲治之心法周礼一书只是个八政而已又云洛书本文只有四十五点班固云六十五字皆洛书本文古字画恐自有模様但今无所考汉儒说此未是恐只是以义起之不是数如此盖皆以天道人事参互言之五行最急故第一五事又参之于身故第二一身既修可推之于政故八政次之政既成又验之于天道故五纪次之又继之以皇极居五盖能推五行敬五事厚八政修五纪乃所以建极也六三德乃是权衡此皇极者也德既修矣稽疑庶徴继之者着其验也又继之以福极其善恶之效至是不可加矣又云初一次二此读【豆】也全读是以一二爲次第不见洛书本文又不见圣人法象之义故后人至以此章緫为洛书本文皆为句读不明也王太古见易云范畴有九合乎河图之纲数【王氏以九数爲河图】范之子目五十五合乎洛书之目数【王氏以十数爲洛书】五行有五事有五政有八纪有五皇极居一德有三卜五占二休徴五咎徴五福极共十一緫五十有五畴有九而五行不言用虚一者体犹太极也目五十五而皇极不言数虚一者理犹太极也昔禹之谟九功其六府以水火金木土谷爲序自上克下河图九宫之文也及叙九畴其五行以水火木金土爲序依天一地二之次洛书五位之文也其序禹贡又凖洛书以北东南中西相生为序先冀州于北次兖青徐于东水生木也又次扬荆于南木生火也又次豫于中火生土也又次梁雍于西土生金也若此者非防防求以合之也合乎理故合乎图合乎书无往而不合也
　　在天惟五行在人惟五事以五事参五行天人合矣辑纂引眞氏曰五行者天之所生以善乎人者也其气运于天而不息其材用于世而不匮其理则赋于人而爲五常以天道言莫大于此故居九畴之首五事天之所赋而具于人者貌之恭言之从视之明听之聦思之睿皆形色中天性之本然也必以敬用之则能保其本然之性不以敬用之则貌必慢言必悖视听则昏且塞思虑则粗且浅而本然之性丧矣五者治心治身之要以人事言莫切于此故居五行之次愚按以五事参五行者言人之貌言视听思正与天之水火木金土相配合也详见本畴
　　八政者人之所以因乎天
　　一曰食主于稼穑必因春之发生夏之长茂秋之成遂顺天时而施人力然后稼穑可成焉二曰货以五金爲富必因天地之所产而人取以爲货焉三曰祀必因天地鬼神爲物之体而不可违故祭祀以报其本焉四曰司空主平水土必因天时地利而使四民各得其所焉五曰司徒敎以人伦必因天叙天秩而敎民明善以复其初焉六曰司寇掌邦禁必因天讨有罪而施刑焉七曰賔必因天地之蕃毓而后嘉防以合礼焉八曰师必恭行天罚以诛锄暴乱焉此所谓八政者人之所以因乎天也民以食爲天故以食爲首而又曰农用焉
　　五纪者天之所以示乎人
　　天之爲象以日司昼以月司夜以星辰司位次南北二极示人以枢机东西升没示人以运动日月之防示人以晦朔昼夜长短示人以寒暑周匝示人以朞嵗中星之移示人以度斗杓之指示人以月建天之所以示人者可谓至矣在乎人之所以推测而合之耳故圣人制爲厯数之书详歩占之法以求其所以合乎天者焉故曰五纪曰恊所以合天也
　　皇极者君之所以建极也
　　皇者君也极者至极之义标凖之名也人君中天下而立定四海之民则当以一身爲四海之标准无所不用其极使民皆仰望而取则焉故皇极曰建所以立极也
　　三德者治之所以应变也
　　圣人之德有常凡民之德则无常也无常则爲变惟圣人爲能随其变而应之必至于治而后止故曰三德曰乂所以治民也
　　稽疑者以人而听于天也
　　人心不能无惑惟天可以爲人心之准天者理之所由出也理明则惑祛矣然天不言理无迹圣人必假蓍龟以前民用而使民听命焉以爲之准故曰稽疑曰明所以辨惑也
　　庶徴者推天而徴之人也
　　雨旸燠寒风五者皆天之所爲也人君必因而反之于己以省吾所以感召之者如何盖圣人无一时而不戒无一事而不戒天人感应之机必有攸在也故曰庶徴曰念所以省验也
　　福极者人感而天应也
　　五福者人之所向也故因以爲劝六极者人之所畏也故因以爲惩人君而能建其有极则保佑命之自天申之凡民而能锡汝保极则惟天惠民惟辟奉天天人之闲有感必有应者如此夫
　　本之以五行敬之以五事厚之以八政恊之以五纪皇极之所以建也乂之以三德明之以稽疑验之以庶徴劝惩之以福极皇极之所以行也
　　本之以五行则承天意以从事敬之以五事则身修而道立厚之以八政则万事得其宜恊之以五纪则四时得其序此皇极以之而立也乂之以三德则俗化日以厚明之以稽疑则事理日以着验之以庶徴则戒惧日以谨劝惩之以福极则善恶之效不可诬矣皇极之行其备于此矣
　　水火木金土者五行之生序也天一生水地二生火天三生木地四生金天五生土
　　太古王氏曰五行之生成以竒偶爲天地也以先后爲一二也太极浑然初无象数因气成质先后可纪生之类水最先故曰一数竒而阳故曰天火之生次水故曰二数偶而隂故曰地木金土又次之故曰天三生木地四生金天五生土语其生则土最后盖有水火木金而后土有以爲质语其成则土才具而四者皆因以成土又因四者之生以爲成本无六七八九十之序也原其生则有是先后之序耳生之者竒则成之者偶生之者偶则成之者竒盖独阳独隂不能以生成也夫所谓水最先者物静而动气以潜润呵而雨啗而涎悲而泣愧而汗牝牡之交感果实之包含其初皆水也湿之气郁于隂则热故火次之热与湿相搏持则凝故木次之俄而坚强不挠故金又次之四者俱备相与冲和故土居其中故曰一水二火三木四金五土也水火木金非土不能以有成故生成之数水之一加于土五则爲六火之二加于土五则爲七木之三加于土五则爲八金之四加于土五则爲九土之五不待加五也以土加土如涂附涂吾知其必不然矣然则土之成数曷爲而成十哉全水火木金之生即土之成数盖一二三四之积即十数也愚按此论甚精可以发明九宫无十数也又蔡传引防文微着爲次之说亦可与此互相发也
　　润下炎上曲直从革稼穑
　　东斋集传云润下润湿而下流炎上炎热而上升曲直谓生而曲与直从革谓可因可革种曰稼敛曰穑
　　作爲也咸苦酸辛甘者五行之味也
　　辑纂引夏氏云五味必言作者水之发源未尝咸也流而至海凝结既久而咸之味成则咸者润下之所作火之始然未甞苦也炎炎不已焦灼既久而苦之味成则苦者炎上之所作木之初生金之初鑛土之始稼穑亦然
　　五行有声色气味
　　五行之声水羽火徴木角金商土宫也五行之色水黑火赤木青金白土黄也五行之气水朽火焦木羶金腥土香也
　　以性言也以德言也
　　润下炎上曲直从革而谓之性者是就水火木金之体而言盖四者形而后有此气质之性也稼穑而谓之德者稼穑本言五谷五谷乃养人之具非言土之爲体于土而有五谷之可稼可穑焉是土有此养人之德也故不可以爲性也
　　貌言视听思者五事之叙也
　　其次叙与五行同动容貌发言语视色听声思其所思皆人事也故谓之五事
　　貌泽水也言扬火也
　　精之润泽者爲貌如水之浸润故属水气之发扬者爲言如火之炎上故属火又貌者精之荣也故爲水言者心之声也故爲火
　　视散木也听收金也
　　目内实而精散于色故属木色之华彩者莫如木也耳内虚而气接于声故属金声之逺闻者莫如金也故木实则色茂眼实则视广金虚则声扬耳虚则听收
　　思通土也
　　心者一身之主宰万事之本根也心者思之体思者心之用五事之有思犹五行之有土也水火木金皆不可无土貌言视听皆不可无思故论语云貌思防言思忠视思明听思聦思于貌言视听无所不在故土于水火木金亦无所不有故以思属土也勉斋黄氏云水貌雨太隂火言旸太阳木视燠少阳金听寒少隂土思风也通乎四者而不同焉
　　恭从明聦睿者五事之德也
　　德者所得之理所谓有物必有则也貌自得恭之理言自得从之理目自得明之理耳自得聦之理思自得睿之理皆天性之本然人事之当然也
　　肃乂哲谋圣五德之用也
　　恭从明聦睿本得于天故爲德之体由是作肃作乂作哲作谋作圣则德之用也盖貌本具恭之德而乃不能作肃是有体而无用也用不行则体亦无自而立苟貌而作肃言而作乂视而作哲听而作谋思而作圣则恭从明聦睿五者之德无不备于我而爲有德之人矣顾在所以作之如何耳作字是用之行处又按五事貌居其首盖貌緫一身其德主敬是敬又爲五德之原也故曰敬用五事如下文农用八政以食爲首故曰农用
　　食者民之所急货者民之所资故食爲首而货次之愚按八政皆爲民而设故五事指名三事指官而不及冢宰宗伯司马民莫急于食货故首列之在周礼则食货掌于天官祀掌于宗伯此分言食货则不及统率百官之事独言祀则不及朝廷礼乐之事司空安居四民司徒敎民五典司寇禁民奸慝皆切近民事者賔如乡饮乡射之类周礼大行人掌大賔之礼本属司寇今析言之则不及朝觐防同之事师如五人爲伍守望相助之类不言司马则不及陈师鞠旅之事盖民生日用食货既足然后修祀事定居室敎以孝悌禁其奸慝防賔友尚往来然后能亲其上死其长也治民之序固如是若主朝廷布政之职则有不尽于此者礼乐大事而不举焉愚固以八政皆爲民而设也注防亦云如郑王之说自可皆举官名何独三事举官也盖八政主农而言非谓公家之事耳
　　歳者序四时也
　　歳者天时之一周故正其歳在于序四时四时得其序而后歳功可成也
　　月者定晦朔也
　　歳统时时统月时有三月故三月爲天道小变之莭不可差也在于定晦朔而已晦爲前月之终朔爲后月之始每于日月所防之辰定之则十有二月不差矣
　　日者正度也
　　在天爲度在歳爲日者日行于度也天有三百六十五度四分度之一歳有三百六十五日四分日之一日行每与月防则爲一月一防之期二十九日四百九十九分十二防而成一歳则日行之度尚余十日八百二十七分谓之闰余积之三歳则置闰月以贮之故日行惟在于正度度既正则日月之防无先后之差而余分之积免失闰之谬由是曰月曰歳皆可协矣
　　星经星纬星
　　经星贴天不动凡内官外官二十八舍皆是也纬星丽天而行如杼之纬帛水火木金土五星是也夜则仰观而识之后倚北极前定昏旦二中伺察五纬晨夕迟疾顺逆伏见彗孛流陨皆谨视之以奉天戒
　　辰日月所防十二次也
　　自枵至娵訾各有界限夜考中星知日月之行度以追计其所防而定晦朔望必于辰推之则歳月日皆可定矣详见尧典
　　厯数者占歩之法所以纪歳月日星辰也
