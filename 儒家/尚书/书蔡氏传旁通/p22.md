<!-- { "loadSidebar": true } -->
　　史记太史公曰神农以前尚矣盖黄帝考定星厯建立五行起消息正闰余是谓五官各司其序颛顼受之乃命南正重司天北正黎司地尧立羲和之官明时正度年耆禅舜申戒文祖云天之厯数在尔躬舜亦以命禹由是观之王者所重也夏正以正月殷正以十二月周正以十一月盖三王之正若循环穷则返本天下有道则不失纪序无道则正朔不行于诸侯愚按占歩之法歴代不同三代不可考矣后世作者莫善于唐一行大衍厯法其详具载唐史今之授时尤精焉
　　皇君建立也极犹北极之极至极之义标凖之名中立而四方之所取正焉者也
　　朱子皇极辨曰洛书九数而五居中洪范九畴而皇极居五故自孔氏传训皇极爲大中而诸儒皆祖其说余独以经之文义语脉求之而有以知其不然也盖皇者君之称也极者至极之义标准之名常在物之中央而四外望之以取正焉者也故以极爲在中之准的则可而便训极爲中则不可若北辰之爲天极栋之爲屋极皆然而礼所谓民极诗所谓四方之极者于皇极之义爲尤近顾今之说者既误于此而并失于彼是以其说展转迷谬而终不能以自明也即如旧说姑亦无问其他即经文而但读皇爲大读极爲中则夫所谓惟大作中大则受之爲何等语乎今以余说推之则人君以眇然之身履至尊之位四方辐辏面内而环观之自东而望者不过此而西也自南而望者不过此而北也此天下之至中者也既居天下之至中则必有天下之絶德而后可以立至极之标准故必顺五行敬五事以修其身厚八政恊五纪以齐其政然后至极之标准卓然有以立乎天下之至中使夫靣内而环观者莫不于是而取则焉语其仁则极天下之仁而天下之爲仁者莫能加也语其孝则极天下之孝而天下之爲孝者莫能尚也是则所谓皇极者也由是而权之以三德审之以卜筮验其休咎于天考其祸福于人如挈裘领岂有一毛之不顺哉此洛书之数所以虽始于一终于九而必以五居其中洪范之畴所以虽本于五行究于福极而必以皇极爲之主也
　　极者福之本福者极之效极之所建福之所集也人君集福于上非厚其身而已用敷其福以与庶民使人人观感而化所谓敷锡也
　　朱子又云人君能建其极则爲五福之所聚而又有以使民观感而化焉则是又能布此福以与其民也愚按极本于理福原于气极建则福集者盖理顺而气亦顺耳记曰福者备也备者百顺之名也人君以皇极爲训而庶民行之则庶民亦受其福矣君人者岂他有所谓福以付畀之哉
　　庶民与有位之人而无淫朋比德者惟人君爲之极而使之有所取正耳
　　下文言有猷有爲有守此庶民之无淫朋者有能有爲此正人之无比德者人民二字分言甚明诸说要以蔡传爲正新安陈氏曰作有扶植振起之意建立作兴大略相似不建不作则斯道废坠矣
　　帝念哉之念
　　言人君于有猷有爲有守之人念之而不忘当如帝舜之念臯陶也
　　归斯受之之受
　　言民有未合于善不陷于恶人君所当受之盖如孟子所谓逃杨墨而归儒者有可与爲善之机也故归斯受之
　　见于外而有安和之色发于中而有好德之言汝于是则锡之以福而是人斯其惟皇之极矣
　　朱子又云夫人之有能革面从君而以好德自名则虽未必出于中心之实人君亦当因其自名而与之以善则是人者亦得以君爲极而勉其实也新安陈氏曰而康而色传辨皆作民言孔氏谓汝当安汝顔色以谦下人两而字皆指武王言假容色以俯就诱掖人则人心感发无隐于君曰我所好在德君则尤当迎其善意而锡之福也盖攸好德爲五福之一实福之本也愚按此说尽善而朱蔡并不从孔者盖经文此一节本说庶民有此三等所当念之者是中人以上有可见之德者也所当受之者中人之资可与进德者也彼安和其色自谓好德者中人以下者也朱子所谓革面从君者谓如论笃是与君子者乎色庄者乎汝则锡之福者与其过而弃之宁若过而与之人君于此三等或念之而不忘或受之而不拒或锡之而不吝则时人斯其惟皇之极而无不勉爲善矣如孔氏之意止言念之受之两等緫以谦下之而锡之福也如此则中人以下之资皆弃于圣人陶冶之外矣下文尚言无虐茕独况于革面而知以好德自名者乎此朱蔡不从孔氏之防也
　　茕独庶民之至微者也髙明有位之尊显者也各指其甚者而言
　　茕独微贱无善可録又出于上文三等之下人之所易忽者也髙明尊显闻望久着又出于有能有爲之上人之所易畏者也于此无虐而无畏焉则抑扬予夺之闲其必有道矣在三德之畴惟辟作福惟辟作威是也此一节兼言民人又以茕独爲庶民之微者故以结上章之末髙明爲有位之尊者故以冠下章之首也朱子辨中并下文至而邦其昌解之谓君之与民一视同仁凡有才能使皆进善则人才众多而国赖以兴也与蔡传不同
　　此言有位者也
　　此亦分三段者第一段言在位而又有才智施设使羞其行则是嘉其已善而益进其后效也第二段言富则方谷贫则陷罪是中人而在位者必养其恒心而后责其善行也第三段言无德而锡福者是谓用咎盖爵罔及恶德之义也诚以列于庶位之人善恶有未易先知者必考其实而黜陟之也详此民人两章各分三节其论人君升降予夺之权既明且严诚以居上御下威福在己一失其道则下不得所其将何以建其有极而使民人皆锡汝保极哉又按其作汝用咎朱子谓至于无好德之心而后始欲敎之以脩身劝之以求福则已无及于事而其起以报汝惟有恶而无善矣蔡氏谓则爲汝用咎恶之人愚谓作起也咎归怨也如举枉错诸直则民不服之意谓于无德之人若锡之福禄则人皆起而归怨于汝矣
　　此章盖诗之体所以使人吟咏而得其情性者也性字下当补之正二字性与气杂情与欲流未必皆正故皇极之君以彞理爲训惟欲使人得其情性之正耳愚又按此章有戒辞有劝辞上六句用无字者所谓戒之以私而惩创其邪思也下六句用王字者所谓训之以极而感发其善性也前言无偏陂好恶禁止之意重后言无偏党反侧禁止之意轻盖人欲之萌能遏之于心则及其既发自然中节而无事禁止之严矣方防其有极也必指其所当行者故曰遵义遵道遵路遵而不失则自忘其倾邪狭小之念矣及归其有极也莫不识其正大之体故曰荡荡平平正直如行者之赴家而自达于公平广大之域矣始而行道终而造道皆以人君爲标准而自求至极之理于吾心也故在君曰建其有极在民曰防其有极归其有极所有者各有其有耳非人有之而己独无也又非得他人之所有以爲己有也合而来也各有其有来而至也同有其有此皇极君民所以相与之盛欤
　　与周礼太师敎以六诗者同一机而尤要者也
　　春官太师云敎六诗曰风曰赋曰比曰兴曰雅曰颂以六德爲之本以六律爲之音愚按太师敎诗而本之以六德是固可以融防性情而兴起志意然三百篇之多一言之要在思无邪而已曷若皇极之敷言是彞是训使人讽诵之闲恍然而悟油然而得者故比之六诗虽同一机括而尤爲切要者也
　　曰者民之辞也谓之父母者指其恩育而言亲之之意谓之王者指其君长而言尊之之意
　　凡民之所以有生者父母也父母有我合天地之气以成形具天地之理以成性然父母之所以恩育我者其初惟能保此天地之气而使形体之长茂尔其贤不肖固未可必之于后日也有圣人焉继天立极是彞是训能使天下之民皆有以明天地之理以全其固有之性则其敎诲式谷有父母之所不能备者于是时也服膺皇极之训亲近天子之光皆曰生我者父母也而能备敎育之恩者吾君又爲一父母也则其欢欣爱戴之私不极其归往之辞不止也故曰以爲天下王夫自古未甞一日无王也而得民之尊己者爲难惟以徳行仁者而后天下以爲王也盖生我者一家之父母也而建其有极者天下之父母也爲天下之父母则天下之赤子皆往归之不谓之王而谓之何哉箕子之爲是言以天下之公义而推望于武王者深矣
　　正直刚柔三德也
　　三德一畴须分君民之别然后义明
　　正者无邪直者无曲刚克柔克者威福予夺抑扬进退之用也
　　此三德之在君者所谓爲政以德德者出治之本也人君道全德备刚柔正直各臻其极随所遇而应之尔
　　彊弗友者彊梗弗顺者也燮友者和柔委顺者也沉潜者沉深潜退不及中者也髙明者髙亢明爽过乎中者也盖习俗之偏气禀之过者也
　　此三德之在民者并正直爲三德人君能建其有极故三德皆吉凡民有气禀之殊习俗之异故正直之德甚少而刚柔过不及之德甚多皇极之化所以抑扬进退者皆欲过不及者之归于正直也
　　故平康正直无所事乎矫拂无爲而治是也
　　正直即前所谓王道正直是也平康即前所谓无反无侧后所谓家用平康是也在下者无反侧在上者惟正直夫何爲哉恭已正南面而已矣
　　正直之用一刚柔之用四也
　　正直用之于平康刚柔用之于习俗之偏气禀之过者也习俗之偏言习于彊而偏于刚习于夑而偏于柔气禀之过谓所禀沉潜而过于柔所禀髙明而过于刚
　　圣人抚世酬物因时制宜
　　平康强梗委弱有举世而然有一家一国而然有一身一时而然圣人抑扬进退威福予夺所谓酬物制宜者也
　　三德乂用阳以舒之隂以敛之
　　三德在君皆主于治民在民各从君所治民所习者刚或所禀者柔则君皆以刚克之民所习者柔或所禀者刚则君皆以柔克之阳以舒之者言夑友柔克沉潜刚克皆人君之所予也隂以敛之者言彊弗友刚克髙明柔克者皆人君之所抑也
　　执其两端用其中于民所以纳天下民俗于皇极者盖如此
　　两端用中皆借说圣人禀中和之气三德备具其爲治也全体立于此而大用行于彼如鉴之照物妍媸在彼随物应之而已或以刚克或以柔克抑其过而引其不及而卒化天下于平康所谓用其中于民也两端言刚柔也中言正直也圣人岂不欲天下之人皆正直而无所事乎矫拂哉不可必得故尽其抚世酬物因时制宜之妙防极归极而终得以归于圣人之天也故曰三德者治之所以应变也
　　福威者上之所以御下玉食者下之所以奉上
　　前皇极传云作好作恶好恶加人之意也此云作福作威亦以威福加人之意如可贵可贱可富可贫可生可杀之类孔传云玉食美食也释文云珍食也
　　臣无有者戒其臣不可上僭也
　　礼始诸饮食盖饮食乃日用之切身者凡臣下僭上威福之外未有不玉食者故以切近者爲戒
　　颇不平也
　　颇普多反与无偏无陂同训不平旧本作无偏无颇唐宗以颇不恊义字韵诏改爲陂事见郭忠恕佩觿
　　大夫必害于而家诸侯必凶于而国有位者固侧颇僻而不安其分小民亦僭忒而逾越其常
　　而家而国与皇极畴而邦其昌好于而家同而字皆训汝彼而邦指周言此国字指侯国言大夫之家诸侯之国而谓之而家而国者盖王者一统天下诸侯大夫不敢有其室虽寄治于诸侯大夫其实无非天子之家国也天子不能作福作威而使权移于下是自害汝家自凶汝国耳鲁用天子之礼乐其流之遂使季氏僭八佾三家僭雍彻陪臣执国命是其验也
　　曰卜蓍曰筮
