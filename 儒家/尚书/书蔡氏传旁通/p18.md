<!-- { "loadSidebar": true } -->
　　緫名曰牲独用曰特羊豕曰少牢緫用曰太牢
　　用相容隠
　　古注谓器实曰用疏以为簠簋之实则以容二字不通故蔡氏不从
　　箕子旧以微子长且贤劝帝乙立之不从卒立纣正义引吕氏春秋仲冬纪云纣之母生微子啓与仲衍其时犹尚为妾改而为妻后生纣纣之父欲立微子啓为太子太史据法而争曰有妻之子不可立妾之子故立纣为后于时箕子盖谓请立啓而帝乙不听今追恨其事
　　靖安也各安其义之所当尽以自达其志于先王使无愧于神明而已
　　张庭坚才叔曰君子之去就死生其志在于天下国家而不在于一身故其死者非沽名其生者非惧祸而引身以求去者非要利以忘君也仁之所存义之所至鬼神其知之矣昔商之三仁或生或死或为之奴而皆无愧于宗庙社稷岂非谋出于此欤
　　书蔡氏传旁通卷三
　　钦定四库全书
　　书蔡氏传旁通卷四上　　元　陈师凯　撰
　　泰誓上
　　周文王国号后武王因以爲有天下之号
　　史记后稷封于邰公刘子庆节国于豳古公亶父止于岐下徐广曰山在扶风美阳县西北其南有周原皇甫谧云邑于周地故始改国曰周愚按周室王业之兴始于太王大于文王成于武王故蔡氏截自文王言之耳古公即太王也诗言太王实始翦商是也邰在今鳯翔府扶风县豳在今邠州岐山在今鳯翔府岐山县史记云故周城一名美阳城在雍州武功县西北即太王城也武功今属干州又按文王作丰邑自岐下徙都丰武王徙都镐在今奉元路鄠县奉元古京兆也
　　伏生二十八篇本无泰誓武帝时僞泰誓出与伏生今文书合爲二十九篇
　　释文序録云汉宣帝本始中河内女子得泰誓一篇献之此云武帝时者据注防云司马迁在武帝之世已见泰誓云宣帝时女子所得不可信故蔡氏不从之防又云宣帝泰和元年河内有女子坏老子屋得古泰誓三篇然宣帝无泰和年号恐本始之误
　　十三年者武王即位之十三年也
　　或问伯夷叩马之谏有父死不葬爰及干戈之说则于蔡传不能无疑岂有十三年而不葬其父者乎愚曰不然太史公之妄耳伯夷闻西伯善养老久与太公同归之圣人遂事不说伯夷独不能谏之于平日而乃卒然发于事不可已之时乎孟津之会文王之葬久矣故知叩马之谏必无此事也
　　汉孔氏言虞芮质成爲文王受命改元之年
　　防云诗云虞芮质厥成毛传称天下闻虞芮之讼息归周者四十余国故知周自虞芮质成诸侯并附以爲受命之年
　　合爲十有三年
　　防云知此十一年非武王即位之年者大戴礼云文王十五而生武王则武王少文王十四歳也礼记文王世子云文王九十七而终武王九十三而终计其终年文王崩时武王已八十三矣八十四即位而九十三崩适满十年不得以十三年伐纣知此十一年者据文王受命而数之必继文王年者爲其卒父业故也
　　夫改正朔不改月数于太甲辨之详矣而四时改易尤爲无艺
　　三代有正朔有正月正月皆以寅起数是爲孟春之月百王之不易者也正朔者又谓之正歳商用十二月即建丑月也周用十一月即建子月也前此诸儒分别未明故有纷纷之论然谓之不改月数谓之改月数则皆有据且所以证改月者如左氏僖五年正月辛亥朔日南至昭二十年二月己丑日南至夫南至即建子月也而左氏见之正月二月孟子言七八月之间旱则苖槁矣朱子谓周七八月夏五六月也又礼记云正月日至可以有事于上帝七月日至可以有事于祖凡此皆足以爲改月数之验其不改者则如蔡氏之所引然七月篇云十月蟋蟀入我牀下曰爲改歳朱子引东莱吕氏云三正之通于民俗尚矣周特举而迭用之故朱子每随文解之于改月不改月迄无定说惟蔡氏立说甚确又按古周书周月篇云维一月既南至日短极是月斗柄建子又云四时成歳歳有春秋冬夏各有孟仲季以名十有二月又云夏数得天百王所同愚谓正月则以寅起数所谓百王所同也其正朔则各不同惟朝觐会同用之其农事自依夏正也考之经传又似东周以来始有以子月起数者恐末世国异政之所爲在东周之前固无之读是书者自当以蔡传爲正不必爲他书所惑也
　　同力度德同德度义意古者兵志之词
　　辑纂引林氏云凡胜负之理力同则有德者胜德同则有义者胜度德挍善恶也度义挍曲直也
　　百万曰亿
　　辑纂引余氏云此谓百万曰亿洛诰训十万曰亿新安陈氏曰韦昭注楚语云十万曰亿古数也秦改以万万爲亿今解尚书合主十万爲亿之说百万爲亿未见所本
　　贯通盈满也
　　唐孔氏曰纣之恶如绳贯物其贯已满
　　冡土太社也祭社曰宜
　　冡训太社土神也故知冡土爲太社孙炎尔雅注云宜者宜求见福佑也
　　泰誓中
　　次止徇循也
　　防云左氏庄三年传云凡师一宿爲舎再宿爲信过信爲次此次字直取止舎之义非左氏三日之例也何则商郊去河四百余里戊午渡河甲子杀纣相去六日耳是今日次讫又誓明日誓讫即行不容三日止于河旁也徇者说文云徇疾也循行也徇是疾行之意故以徇爲循也一说取抚循师旅之义
　　戊午以武成考之是一月二十八日
　　一月武成传是建寅月所以知戊午爲二十八日者以武成云惟一月壬辰旁死魄旁死魄爲初二日则此月朔辛卯也数至戊午可知
　　周都丰镐其地在西
　　韵会云丰在京兆杜陵西南镐在上林苑中丰东二十五里今并在陜西奉元路
　　古者去国爲丧
　　朱子云丧失位去国也
　　元良微子也
　　知爲微子者以殷王元子长且贤而又去之周也
　　谏辅比干也
　　知爲比干者以剖心爲贼虐之事也
　　知伐商而必胜之
　　辑纂引胡氏曰按蔡传言伐商以伐训戎谓以兵戎伐之也林氏曰戎大也如曰殪戎殷曰夑伐大商愚按康诰传云乃大命文王殪灭大殷是以戎训大也而此训伐者盖本孔传云以兵诛纣必克之占防云训戎爲兵是以兵诛纣也
　　乱臣十人
　　据孔疏云谓先儒郑元等皆云然
　　文母邑姜
　　文母文王正妃是爲太姒邑姜武王后也
　　武王吊民伐罪于汤之心爲益明白于天下也
　　于汤有光此先字属成汤非武王尤光于成汤也故蔡传云汤之心爲益明白又云汤之心验之武而益显武王吊伐所以有光于汤者盖言成汤公天下之心经六百年其慙未解至武王而始得明白如云在今日爲他发潜德之幽光耳非武王之夸辞也
　　泰誓下
　　天子六军大国三军是时武王未备六军牧誓叙三卿可见此曰六师者史臣之词也
　　周礼云万二千五百人爲军王六军大国三军次国二军小国一军军将皆命卿二千五百人爲师师帅皆中大夫五百人爲旅旅帅皆下大夫百人爲卒卒长皆上士二十五人爲两两司马皆中士五人爲伍伍皆有长愚按天子之国六郷出正军七万五千人六遂出副军亦七万五千人司马法十井八十家共出车一乘一乘计七十五人内甲士三人歩卒七十二人万井八万家合出车千乘甲士三千人歩卒七万二千人其时武王未立六乡六遂之制不应先爲六军且孟子言武王之伐殷也革车三百两亦不合六军兵车之数牧誓止言司徒司马司空每一卿爲一军将合三万七千五百人该车五百乘孟子止言三百两者盖兵士虽有三军之数而其兵车尚阙二百乘以见圣人之不恃力也如此然此经文言大廵六师周礼以二千五百人爲师则是六师共一万五千人蔡氏不以此训者明知一万五千人上不合大国三军之数下不合小国一军之文文王武王相继爲西伯今日大举必不止一万五千人也故直以六师爲六军武王虽敌纣其时未备天子之制不应有六军且有牧誓三卿爲质故以爲史臣之词也以三百计之爲二万二千五百人孔防不计甲士三人只得二万一千六百人也
　　天有至显之理其义类甚明至显之理即典常之理也典常之理即仁义礼智信也此皆天理之自然人心之固有谓之显道犹言明命也天以此命之于人其义类甚明如父子有亲仁也君臣有义义也夫妇有别智也长防有序礼也朋友有信信也以五性而合之五品之伦义各有当所谓厥类惟彰也斯理斯类出于天而备于人纣乃狎侮荒怠而弗敬焉所以自絶于天而结怨于民也
　　正士箕子也
　　知正士爲箕子者经言囚奴正士即箕子爲之奴也
　　郊所以祭天
　　古者天子于国之南郊筑圜丘之坛冬日至而祭天之主宰者是爲昊天上帝于郊故谓之郊
　　社所以祭地
　　社土神古天子诸侯于公宫之右爲坛以祭之
　　淫巧爲过度之巧
　　淫训过淫巧过于巧者也
　　祝断也
　　公羊传哀十四年子路死子曰天祝予何休云祝断也
　　杀敌爲果致果爲毅
　　见左氏传宣二年
　　商周之不敌
　　见左氏传桓十一年
　　牧誓
　　牧地名在朝歌南即今卫州治之南也
　　卫州今卫辉路也属河东山西道云在朝歌南又云州治之南者非朝歌即州治盖州治正牧野地武王陈兵在其少南相去不远而纣都朝歌则在州之东北七十三里是州治在朝歌之南而陈兵又在州治之南也
　　甲子二月四日也
　　以一月爲辛卯朔大尽则二月当辛酉朔而甲子在初四
　　王无自用之理
　　古注云左手杖钺示无事于诛右手把旄示有事于敎防引太公六韬云大柯斧重八斤一名天钺蔡氏云王无自用钺之理者以史记言武王以黄钺斩纣头此事必非圣人所爲而徒爲武王万世之累故特于此因左杖之文直书曰王无自用钺之理以破司马迁之诬况经无其事乎
　　司徒司马司空三卿也武王是时尚爲诸侯故未备六卿
　　司徒掌敎司马掌兵司空掌事如宰宗伯司宼虽无其人事不可废盖三卿兼摄之而不备官也
　　司徒主民治徒庶之政令司马主兵治军旅之誓戒司空主土治垒壁以营军
　　此据注防盖专主从军而言大司徒职曰大军旅大田役以旗致万民而治其徒庶之政令大司马职曰羣吏听誓于陈前斩牲以左右徇陈曰不用命者斩之周官篇曰司空掌邦土居四民时地利其治垒壁亦匠人之职也愚按蔡氏以此三卿即爲三军之将而孔防所释又各掌一事非若军将之所爲何也盖天子六乡大国三乡每乡卿一人统一万二千五百家大军旅则即以爲军将所谓军将皆命卿者也蔡氏于甘誓言之详矣盖大国三乡其三卿率其三军之众而緫属于大司马大司马自与司徒司空总治三军之事故司徒治徒庶司马治誓戒司空治营垒如防所云也所谓军将在亚旅之中矣
　　师氏以兵守门者犹周礼师氏王举则从者也
　　周礼师氏云凡祭祀賔客会同丧纪军旅王举则从使其属帅四夷之隷各以其兵服守王之门外且跸朝在野外则守内列愚按此师氏即周礼师氏故古注及防皆引以爲说而蔡氏乃曰犹周礼师氏则是本不同何也盖周礼乃天子制度武王此时未宜有此虽设师氏亦未尽如周礼之制故蔡氏以犹字言之所以着当时之实迹发后世之新义有功于名敎者皆若此然论师氏之职则文武时已有之后来周公修六典始备天子之制也
　　千夫长统千人之帅
　　周之军制无专统千人者惟有二千五百人爲师师帅皆中大夫故古注以千夫长爲师帅
　　百夫长统百人之帅
