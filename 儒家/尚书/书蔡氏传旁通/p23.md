<!-- { "loadSidebar": true } -->
　　辑纂引东斋集传云歳久则灵蓍生百年一本百茎亦物之神灵者卜筮实问鬼神以蓍神灵之物故假之以验其卦兆卜法以明火爇柴灼爲兆筮法以四十九蓍分挂揲扐凡十有八变而成卦又西山蔡氏云皇极之君以人谋未免乎有心有心未免乎有私此所以洗心斋戒以听天命而无所容其心也择建立卜筮人者非其人则不可非其职则不专必得其人而立之然后乃可命之卜筮定天下之吉凶成天下之亹亹非细事也
　　两者如雨其兆爲水霁者开霁其兆爲火防者防昧其兆爲木驿者络绎不属其兆爲金克者交错有相胜之意其兆爲土
　　此五者虽无一二之次然立言自合五行之生序盖兆随时而见不如五事有先后之伦也络绎孔氏作落驿防云希防之意愚按五兆蔡氏与孔氏所释大同但孔氏不知爲五行之兆耳又防云今之用其兆横者爲土立者爲木斜向径者爲金背径者爲火因兆而细曲者爲水不知与此五者同异如何又史记防传其兆有首仰首俛足开足肣【音琴敛也】横吉之类是汉太卜法其文虽存而今之学者亦罕通之又周礼太卜掌三兆之法其经兆之体皆百有二十其颂皆千有二百防云体者谓之金木水火土五兆之体经兆之体者名体爲经也占人云凡卜筮君占体大夫占色史占墨卜人占坼注云体兆象也色兆气也墨兆广也坼兆亹也体有吉凶色有善恶墨有大小坼有微明尊者视兆象卑者以次详其余也
　　内卦爲贞外卦爲悔
　　朱子语録云贞训正事方正如此悔吝皆是事过后方有内卦之占是事正如此外卦之占是已如此二字有终始之意一贞八悔如重干泽天夬火天大有雷天大壮风天小畜水天需山天大畜地天泰内体是干是一贞外体八卦是八悔余仿此
　　左传蛊之贞风其悔山是也
　　防云僖十五年秦伯伐晋卜徒父筮之其卦遇蛊蛊卦巽下艮上说卦云巽爲风艮爲山其占蛊之贞风也其悔山也是内卦爲贞外卦爲悔也筮法爻从下起故以下体爲内上体爲外下体爲本因而重之故以下卦爲贞贞正也言下体是其正郑元云悔之言晦晦犹终也晦是月之终故以爲终言上体是其终也下体言正以见上体不正上体言终以见下体爲始二名互相明也
　　又有以遇卦爲贞之卦爲悔国语贞屯悔豫皆八是也晋语云公子亲筮之曰尚有晋国【韦昭云命筮之辞也】得贞屯悔豫皆八也【韦昭云内曰贞外日悔震在屯爲贞在豫爲悔八爲震两隂爻在贞在悔皆不利】朱子啓防云三爻变则占本卦之彖辞而以本卦爲贞之卦爲悔沙随程氏曰晋公子重耳筮得国遇贞屯悔豫皆八盖初与四五凡三爻变也初与五用九变四用六变其不变者二三上在两卦皆爲八故云皆八而司空季子曰皆利建侯
　　旧说卜有玉兆瓦兆原兆筮有连山归藏周易者非是防云言三人占是占此卜筮法当有三人周礼太卜掌三兆之法一曰玉兆二曰瓦兆三曰原兆掌三易之法一曰连山二曰归藏三曰周易三法并卜法有一人故三人也又周礼防云其形可占者其象似玉瓦田之璺罅谓破而不相离也原原田也杜子春云玉兆帝颛顼之兆瓦兆帝尧之兆原兆有周之兆又云连山伏羲归藏黄帝郑元云夏曰连山殷曰归藏皇甫谧云夏人因炎帝曰连山殷人因黄帝曰归藏西山蔡氏曰恐非是禹叙洛书之时未有原兆与周易也
　　人一从而筮不违者亦吉
　　卜筮有六条第一是大同最吉第二是君从第三卿士从第四庶民从此皆人一从而筮不违者爲次吉
　　从筮逆则可作内不可作外
　　是第五条爲次凶
　　筮共违则可静不可作
　　是第六条最凶
　　然有从筮逆而无筮从逆者尤圣人所重也故礼记大事卜小事筮传谓筮短长是也
　　僖公四年左传云晋献公欲以骊姬爲夫人卜之不吉筮之吉公曰从筮卜人曰筮短长不如从长杜预注云物生而后有象象而后有滋滋而后有数象筮数故象长数短又朱子语録云易占不用而每言蓍皆具此理也筮短长者谓惟鑚灼之易而筮有扐揲之烦之兆一灼便成亦有自然之易
　　雨属水旸属火燠属木寒属金风属土
　　按朱子太极图解水隂盛故爲雨火阳盛故爲旸木阳穉故爲燠金隂穉故爲寒土冲气故爲风此序亦与五行生序同
　　汉志引狐突金寒之言
　　五行志貌之不恭时则有服妖引左传闵公二年晋献公使太子申生帅师公衣之偏衣佩之金玦狐突叹曰尨凉冬杀金寒玦离胡可恃也师古曰金行在西是谓之寒辑纂引新安陈氏曰雨旸燠寒吴氏引证其属水火木金甚当风之属土独缺其证当如庄子风生于土囊之口及大块噫气其名爲风证之风爲土气岂不章章明矣乎又孔氏防云风土气也凡气非风不行犹金木水火非土不处故土气爲风葵初王氏曰吴斗南以雨旸燠寒风属水火木金土引证甚明但风土无所证今以孔氏陈氏之说补之极合造化愚按五事思曰睿睿作圣休徴曰圣时风若盖思无不通曰睿有八风宣畅之象
　　五行乃生数自然之序五事则本于五行庶徴则本于五事其条理次第相爲贯通
　　一曰水在事爲貌在徴爲雨二曰火在事爲言在徴爲旸三曰木在事爲视在徴爲燠四曰金在事爲听在徴爲寒五曰土在事爲思在徴爲风皆自然之合也
　　在天爲五行在人爲五事五事修则休徴各以类应之五事失则咎徴各以类应之自然之应也然必曰某事得则某休徴应某事失则某咎徴应则亦胶固不通而不足与语造化之妙矣
　　愚按蔡氏既曰五事修则休徴各以类应五事失则咎徴各以类应是其失得感应之条緖有不可紊者矣然又以胶固不通而不足与语造化之妙者是何言之相反也此无他盖言理不可爽事不可泥以深惩汉儒穿凿之以解后世之惑耳前言自然之应者以其理有不可爽故也后言胶固不通者以其事有不可泥故也且经文明言念用庶徴又曰王省惟歳且以五事之得失详着其效验如此是固人君之所必当省念而克谨天戒者岂妄爲虚文以厚诬天人哉朱子语録云今人读书麄心大胆如何看得古人意思如说八庶徴这若不细心体识如何防见得肃时雨若肃是恭肃便自有滋润底意思所以便说时两顺应之乂时旸若乂是整治便自有开明底意思所以便说时旸顺应之哲时燠若哲是昭融便自有和暖底意思所以便说时燠顺应之谋时寒若谋是藏密便自有寒结底意思所以便说时寒顺应之圣时风若圣是通明便自有爽快底意思所以便说时风顺应之愚按汉儒以五行论灾异正爲不知五行五事皆有自然之序而恣爲穿凿之说其言曰田猎不宿饮食不享出入不节夺民农时及有奸谋则木不曲直弃法律逐功臣杀太子以妾爲妻则火不炎上治宫室饰台榭内淫乱犯亲戚侮父兄则稼穑不成好攻战轻百姓饰城郭侵边境则金不从革简宗庙不祷祠废祭祀逆天时则水不润下貌之不恭是谓不肃厥咎狂厥罚恒雨厥极恶时则有服妖时则有孽时则有鸡旤时则有下体生上之疴时则有青眚青祥唯金沴木言之不从是谓不乂厥咎僭厥罚恒旸厥极忧时则有诗妖时则有介虫之孽时则有犬旤时则有口舌之疴时则有白眚白祥惟木沴金视之不明是谓不哲厥咎舒厥罚恒燠厥极疾时则有草妖时则有蠃虫之孽时则有羊旤时则有目疴时则有赤眚赤祥惟水沴火听之不聦是谓不谋厥罚恒寒厥极贫时则有鼓妖时则有鱼孽时则有豕旤时则有耳疴时则有黒眚黒祥惟火沴水思心之不睿是谓不圣厥咎雾厥罚恒风厥极凶短折时则有脂夜之妖时则有华孽时则有牛旤时则有心腹之疴时则有黄眚黄祥时则有金木水火沴土皇之不极是谓不建厥咎眊厥罚恒隂厥极弱时则有射妖时则有龙虵之孽时则有马旤时则有下人伐上之疴时则有日月乱行星辰逆行唐孔氏曰洪范本体与人主作法皆据人主爲说五行传曰貌属木言属金视属火听属水思属土五行传伏生之书也汉书五行志云河图洛书相爲经纬八卦九章相爲表里昔殷道弛文王演周易周道敝孔子述春秋则乾坤之隂阳效洪范之咎徴天人之道粲然着矣汉兴承秦灭学之后景武之世董仲舒治公羊春秋始推隂阳爲儒者宗宣元之后刘向治谷梁春秋数其旤福传以洪范与仲舒错至向子歆治左氏传其于春秋意亦已乖矣言五行传又颇不同是以与仲舒别向歆传载眭孟夏侯胜京房谷永李寻之徒所陈行事迄于王莽举十二世以传春秋着于篇朱子语録云伯谟云老苏着洪范论不取五行传而东坡以爲汉儒五行传不可废此亦自是既废则后世有忽天之心先生曰汉儒也穿凿如五事一事错则皆错如何却云听之不聦则某事应貌之不恭则某事应西山蔡氏云君即五者之应以察吾五事之得失一事得则五事从休徴无不应矣一事失则五事违咎徴无不应矣鲧陻洪水水失其性尔而五行爲之汨陈以是理也汉儒不得其意而事爲之说验之于古则凿而不经推之将来则胶而不应又以福极强配五行而以弱配皇之不极非凿欤复斋董氏曰仲舒刘向五行传以五行五事皇极庶徴福极五者牵合相从至于庶徴分配五福而六极衍其一则于咎徴各増其一曰皇之不极厥咎眊厥罚常隂厥极弱此则于箕文之外别立此以迁就其说其失箕子之意逺矣愚谓洪范九章五行居首而其相贯者五事庶徴而已汉儒分析六极甚无谓也蔡氏知其牵合穿凿泥于灾异将以防人君之失而适以啓世主之惑故深辟之而又以其理有不可爽者故以自然之应论之可谓深切着明者矣今以经之成文事之定理系其感应约爲条绪遵蔡氏之防正汉儒之谬曰天有五行散爲五气顺则时若逆则恒若人有五事具爲五德修则徴休过则徴咎天人相应理气存焉大君受命钦若昊天建其有极惟谨厥德反躬克念休咎靡忒天一生水水性润下在事爲貌在气爲雨貌德爲恭貌泽爲水恭而作肃时雨顺之弗念而狂恒雨顺之地二生火火性炎上在事爲言在气爲旸言德惟从言扬爲火从而作乂时旸顺之弗念而僭恒旸顺之天三生木木性曲直在事爲视在气爲燠视德惟明视散爲木明而作哲时燠顺之弗念而豫恒燠顺之地四生金金性从革在事爲听在气爲寒听德惟聦听收爲金聦而作谋时寒顺之弗念而急恒寒顺之天五生土土德稼穑在事爲思在气爲风思德惟睿思通爲土睿而作圣时风顺之弗念而蒙恒风顺之人主一身示天下准财成辅相惟明克允匪曰一动厥咎易彰匪曰一言厥休永臧诚之于思视听无违念兹庶徴内外两持惟德惟至惟义惟极居中御外孰曰罔克敛兹五福以锡万邦永孚于休外顺内昌上帝降监保兹皇极于万斯年爲民之式
　　王者之失得其徴以歳卿士之失得其徴以月师尹之失得其徴以日
