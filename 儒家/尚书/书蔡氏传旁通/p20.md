<!-- { "loadSidebar": true } -->
　　朝鲜
　　汉乐浪郡故朝鲜国也周秦时与中国絶武帝元封三年始开寰宇记云平州卢龙县有朝鲜废城即殷箕子受封之地今平滦路卢龙县也
　　彞常伦理也所谓秉彞人伦也
　　朱子诗传云秉执也彞常也言天生众民有是物必有是则盖自百骸九窍五脏达之君臣父子夫妇长幼朋友无非物也而莫不有法焉如视之明听之聦貌之恭言之顺君臣有义父子有亲之类是也是乃民所执之常性也愚按武王所问箕子所对其指彞伦盖合一本万殊之理言之天地之常经古今之通义近而五常之性散而万事万物之所以然与其所当然者皆在其中矣盖五行五纪在天之彞伦也五事八政三德在人之彞伦也皇极在君在民之彞伦也稽疑在事在物之彞伦也庶徴福极天人感应之彞伦也推之而弥满六合卷之而退藏于密达之而亘古亘今一散爲万万会于一其大无外其小无内体用兼该显微无间此其所以爲常理此其所以爲洪范欤
　　盖曰洪范九畴原出于天鲧逆水性汨陈五行故帝震怒不以与之此彞伦之所以败也
　　鲧治水九载不能顺水之性而防导之乃以土塞其下流夫水性润下不得其性则必横流逆决而爲害甚矣夫五行之序水居其首而土居其终当鲧之施工而水土陻塞是汨陈其五行也盖水得其性地平天成然后木火相生金土呈露而稼穑以成焉今五行既乱则万物失宜民生不遂举凡彞伦之当然者皆斁败而不叙矣夫以鲧之方命圯族斁败彞伦得罪于天宜上帝之震怒也羽山之殛舜固诛之然舜之诛之也可怒在彼己何与焉故鲧之殛理之所当怒也理之当怒即上帝之所怒也然观箕子之论谓之彞伦攸斁可言也谓之帝乃震怒亦可言也孰从而知九畴之将畀而不畀哉盖于禹而后知之也禹使水火金木土谷惟修而畀九畴则汨陈五行者之不得畀从可知矣虽然当陶唐之盛于变时雍之际又何彞伦之斁哉此无他非言朝廷也盖言水患之甚爲民害也五行既汨九功未叙兽蹄鸟迹之道交于中国尧甚忧之此彞伦之所以斁也岂必纲常絶灭而后谓之斁哉
　　禹顺水之性地平天成故天出书于洛禹别之以爲洪范九畴此彞伦之所以叙也彞伦之叙即九畴之所叙者也
　　孟子曰人性之善也犹水之就下也人无有不善水无有不下故君子以人治人则治水者亦当顺水之性也先天之位山泽通气凡天下之水皆出于山而天下之山皆起于西北盖艮居西北而兊居东南则天下之水必源发于西北之山而委趋于东南之泽者是水之性也天地定位去古未逺神圣继作财成未备是以水之在地其跃也或激之其趋也或梗之当唐尧之际龙门未辟吕梁未凿河出孟门之上泛滥衍溢怀山襄陵四海一壑仁人之所恶而帝尧之所忧也舜使禹治之禹知水势所激在龙门吕梁之间乃先经始壷口等处以杀下流之势然后治梁及岐凿龙门防底柱使大河西来盘束于山峡间千数百里不致横流逆决然后迤逦东行各循其道河水既定余川尚多禹之施工皆自下流防瀹其壅遏分别其枝故自冀而兖而青而徐此自北而之东也自徐而扬荆由东而南也自荆而豫由南而至于中土也自豫而梁雍又由中土而后至西北也盖天下地势西北至髙东南至下芒芒禹迹必先经理其下流而后浚涤其泉源此所谓顺水之性也岂若鲧之陻塞汨乱之爲哉禹也能行其所无事以盖前人之愆善莫大焉且大哉乾元万物资始至哉坤元万物资生天以隂阳五行化生万物惟能生覆而不能成载故盈天地之间者必丽乎土昔也洪水爲患莫不昏垫今也水患既去地势已平而天之所生者可以成遂矣如六府孔修三事允治皆是也莫大于天地使天不成而地不平天地亦无如之何也一禹之功上极乎天而天已成下蟠乎地而地已平穷髙极逺而深厚莫测推而放诸四海而四海凖垂之万世而永有所赖是则功侔造化道通神明固能使天不爱道地不爱宝穹示效灵而川岳贡珍者也昔者伏羲在御龙马已尝负图出河矣伏羲因之而画八卦禹之功业充塞天地而垂诸无穷者如此寕不有感而致盛时之嘉瑞乎故洛水之涯天地之中也隂阳之交也风雨之会也有神龟焉乃能于此负书而出许氏说文云书者如也又云着也盖天地之理与数着见于此而又克如禹之志也伏羲仰观俯察不待河图而画八卦而龙马出河之数自合于先天之图故谓之河图大禹地平天成不待洛书而叙九畴而神龟出洛之数自合于洪范之书故谓之洛书箕子乃言天乃锡禹洪范九畴夫既非人力之可致也则不曰天锡而谓之何哉洪范之训是爲大法彞伦之训是曰常理禹之所以爲大法者其存神过化亦已久矣于今而有覩于龟背之数自一至九是何神也天不言岂有世人之字以爲书哉特所具者数而已数之所存理之所寓也圣人以常理寓诸法天以常理寓诸数理同则道无不合矣是故禹也别龟之数叙吾之范龟有九数范有九类九类既彰万理咸备故曰彞伦之叙即九畴之所叙者也九畴叙于圣人九数阐于洛龟伦既叙于畴而数壹寓于书故后世即谓九畴六十五字爲洛书本文也吁是岂可以易言哉
　　世传戴九履一左三右七二四爲肩六八爲足即洛书之数也
　　此据体记之戴九九数近首也履尾也近尾有一数也左三右七三近左脇七近右脇也二四爲肩二近前右足四近前左足也六八爲足六近右后足八近左后足也又有五数居正背此当补五数居中一句始备本数甞详言之自一至九而五数居中五者数之宗也一者其始而九者其究也背之文分居九位而五爲之宗则五九者书之大数也自一至九积而计之凡四十有五则爲五者九爲九者五也然则九者九畴之所以分而五者又九畴之所宗也五不着则九不叙故汨陈五行则彞伦攸斁也何以言之道之大原出于天彞伦者天命之所付也天道之运莫过于五行五行者造化功用之原也在洛书具五行之全数在洪范贯五行之宗防其一六者水也二七者火也三八木也四九金也五居中土也此具五行之全数也一五行五气运于天而五材生于地也二五事五行之发于人也五皇极五数之御于君也稽疑卜五事物吉凶之先见也八庶徴天人休咎之感应也此贯五行之宗防也洪范九畴而贯五行者五位焉故初一曰五行而不言用无所往而不用也是孰有大于五行哉且九数之位崇阳抑隂一爲阳之始故居下九爲阳之极故居上五爲阳之中故居中三在五前爲阳中之阳故居左七在五后爲隂中之阳故居右一三者水木之生数自北而东阳生于子诚之通也九七者金火之成数自南而西隂生于午诚之复也二四六八是爲隂偶分居四隅不敢抗阳也六居一西八居三北四居九东二居七南隂随阳后各从其类也水一加火二爲三三加木三爲六六加金四爲十十加土五爲十五十五则无以复加矣故洛书一二三四五之积爲十五羲画以太极两仪四象八卦合之亦十五然洛书之十五阳之积也羲画之十五隂之积也阳则周流而无穷隂则一定而不易故洛书纵横错综皆十五而爲十五者有九以横计之二九四四九二各爲十五一也七五三三五七各爲十五二也六一八八一六各爲十五三也以纵计之二七六六七二各爲十五四也九五一一五九各爲十五五也四三八八三四各爲十五六也以斜计之二五八八五二各爲十五七也四五六六五四各爲十五八也以错计之正之一三隅之二四以及中五又虚中而七跨八九跨六各爲十五九也愚故曰五九者书之大数也虽然十五之数虽有九而其参五数者止五位其二九四六一八二七六四三八则未甞有五岂土居于中而不及四围乎曰不然一与四自爲五二与三亦爲五土固无所不在也一六爲水数六退五即生一加五即成矣是水之生成不离乎土也二七爲火数七退五即生二加五即成矣是火之生成不离乎土也三八爲木数八退五即生三加五即成矣是木之生成不离乎土也四九爲金数九退五即生四加五即成矣是金之生成不离乎土也土得一四亦生二三亦生合一二三四爲十而后成也水火金木生于土之先成于土之后土生于四者之后成于四者之先所谓土得一四亦生二三亦生者一四合五金生水而金枯也二三合五木生火而木烬也金枯木烬皆爲土矣洛书无十数一二三四之积是爲十不待更着十也此洛书所以具五行之全数而洪范所以贯五行之宗防也朱子易学啓防云河图以五生数统五成数而同处其方盖揭其全以示人而道其常数之体也洛书以四竒数统四偶数而各居其所盖主于阳以统隂而肇其变数之用也其皆以五居中者何也曰凡数之始一隂一阳而已矣阳之象圆圆者径一而围三隂之象方方者径一而围四围三者以一爲一故参其一阳而爲三围四者以二爲一故两其一隂而爲二是所谓参天两地者也三二之合则爲五矣此河图洛书之数所以皆以五居中也又云洛书以竒数爲主故其中之所以爲五者亦具五竒数之象焉其下一点天一之象也其左一点天三之象也其中一点天五之象也其右一点天七之象也其上一点天九之象也又云洛书之运行则水克火火克金金克木木克土右旋一周而土复克水也又云洛书之纵横十五而七八九六迭爲消长盈虚五分十而一含九二含八三含七四含六参伍错综无适而不遇其合焉此变化无穷之所以爲妙也又云圣人则河图者虚其中则洛书者緫其实洛书之实其一爲五行其二爲五事其三爲八政其四爲五纪其五爲皇极其六爲三德其七爲稽疑其八爲庶徴其九爲福极其位与数尤晓然矣又云洛书而虚其中五则亦太极也竒偶各居二十则亦两仪也一二三四含九八七六纵横十五而互爲七八九六则亦四象也四方之正以爲乾坤离坎四隅之偏以爲兊震巽艮则亦八卦也河图一六爲水二七爲火三八爲木四九爲金五十爲土则固洪范之五行而五十五者又九畴之子目也是则洛书固可以爲易而河图亦可以爲范矣又安知图之不爲书书之不爲图也是其时虽有先后数虽有多寡然其爲理则一而已但易乃伏羲之所先得乎图而初无待于书范则大禹之所独得乎书而未必追考于图尔且以河图而虚十则洛书四十五之数也虚五则大衍五十之数也积五与十则洛书纵横十五之数也以五乗十以十乗五则又皆大衍之数也洛书之五又自含五则得十而通爲大衍之数也积五与十则得十五而通爲河图之数矣苟明乎此则横斜曲直无所不通而河图洛书又岂有彼此先后之闲哉西山蔡氏云古今传记自孔安国刘向父子班固皆以爲河图授羲洛书锡禹闗子明邵康节皆以十爲河图九爲洛书盖大传既陈天地五十有五之数洪范又明言天乃锡禹洪范九畴而九宫之数戴九履一正背之象也惟刘牧意见以九爲河图十爲洛书托言出于希夷既与诸儒不合并无明验汉书刘歆云禹治洪水赐洛书法而陈之九畴是也河图洛书相爲经纬八卦九章相爲表里闗子明云洛书之文九前一后三左七右四前左二前右八后左六后右邵子曰方者土也画州井地之法其放于此乎方者洛书之文禹箕叙之而作范也愚又按蔡氏撰皇极内篇数爲一书以爲易更四圣而象已着范锡神禹而数不传于是有范数图八十一章章八十一变共六千五百六十一变曰洛书者数之原也余读洪范而有感焉上稽天文下察地理中参人物古今之变穷义理之精微究兴亡之徴兆防显阐幽彞伦所叙秩然有天地万物各得其所之妙
　　此九畴之纲也
