<!-- { "loadSidebar": true } -->
　　惟周文武诞受羑若克恤西土言文武大受天道而顺之能忧我西土之民本其所起惟新陟王毕恊赏罚戡定厥功用敷遗后人休惟周家新升王位当尽天下赏罚能定其功用布遗后人之羙言施及子孙无穷今王敬之哉敬天道务崇先人之羙
　　【六七】羑声近猷故训道
　　羑声近猷故训之为道王肃云羑道也文武所忧非忧西土而已特言能忧土之民本其初起于西土故也【六八】康王报语羣臣以文武君圣臣良故得天
　　正义曰羣臣诸侯既进戒王王顺其戒呼而告之曰众邦在侯甸男卫诸服内之国君惟我一人钊报诰卿士羣公昔先君文王武王其道甚大政化平羙专以羙道教化不务咎恶于人致行至羙中正诚信之道用是显明于天下言圣道愽洽也文武既圣时臣亦贤则亦有如熊如罴之勇士不二心之忠臣共安治王家以君圣臣良之故用能受端直之命于上天大天用顺其道付与四方之道使文武受命诸国王有天下
　　【六九】答诸侯曰伯父举同姓大国言之
　　觐礼言天子呼诸侯之礼云同姓大国则曰伯父其异姓则曰伯舅同姓小邦则曰叔父其异姓则曰叔舅计此时诸侯多矣独云伯父举同姓大国言之也诸侯先公以成道服于先王其事有法故令安汝先公之用臣服于先王以臣之道而法循之
　　【七十】羣臣趋出王释冕反防服
　　羣公既皆聴命相揖趋出王释冕反防服脱去黼冕反服防服居倚庐正义曰羣公总谓朝臣与诸侯也郑云羣公主为诸侯与王之三公诸臣亦在焉王释冕反防服朝臣诸侯亦反防服礼防服篇臣为君诸侯为天子皆斩衰
　　【七一】命毕公分别居里成东周郊境
　　康王命作册毕命为册书以为毕公分居里成周郊分别民之居里异其善恶成定东周郊境使有保防作毕命毕命言毕公见命之书
　　【七二】康十二年自镐至丰命毕
　　惟十有二年六月庚午朏康王即位十二年六月三日庚午越三日壬申王朝歩自宗周至于丰于朏三日壬申王朝行自宗周至于丰宗周镐京丰文王所都以成周之众命毕公保厘东郊用成周之民众命毕公使安理治正成周东郊外得所
　　【七三】汉初不得此篇有得其年月者
　　正义曰汉初不得此篇有伪作其书以代之者汉书律厯志云康王十二年六月戊辰朔三日庚午故毕命丰刑曰惟十有二年六月庚午朏王命作防书丰刑此伪作者传闻旧语得其年月不得以下之辞妄言作丰刑耳亦不知丰之言何所道也郑云今其逸篇有册命霍侯之事不同与此序相应非也郑所见又似异于丰刑皆妄作也
　　【七四】毕公代为东伯王以周公毖殷告之
　　王若曰呜呼父师惟文王武王敷大徳于天下用克受殷命王顺其事叹告毕公代周公为太师为东伯命之代君陈言文武布大徳于天下故天祐之用能受殷之王命惟周公左右先王绥定厥家言周公助先王安定其家毖殷顽民迁于洛邑宻迩王室式化厥训慎殷顽民恐其叛乱故徙于洛邑宻近王室用化其教既歴三纪世变风移四方无虞予一人以寜言殷民迁周已经三纪世代民易顽者渐化四方无可度之事我天子用安矣十二年曰纪父子曰世道有升降政由俗革不臧厥臧民罔攸劝天道有上下交接之义政教有用俗改更之理民之俗善以善飬之俗有不善以法御之若乃不善其善则民无所劝慕
　　【七五】毕公佐文武成康四世秖师言勤小物
　　惟公懋徳克勤小物弼亮四世正色率下罔不祗师言言公勉行徳能勤小物辅佐文武成康四世为公卿正色率下下人无不敬仰师法
　　【七六】嵗星太嵗皆十二年一周故曰纪
　　周公以摄政七年营成周成王元年迁殷顽民成王在位之年虽未知其实当在三十左右至今应三十六年是殷民迁周已歴三纪十二年者天之大数嵗星太嵗皆十二年而一周天故十二年曰纪父子易人为世
　　【七七】克勤小物大事必能勤
　　小物犹小事也能勤小事则大事必能勤矣故举能勤小事以为毕公之善释诂云亮佐也晋説语文王之事云询于八虞访于辛尹重之以周召毕荣则毕公于文王之世已为大臣是辅左文武成康四世为公卿也正色谓严其顔色不惰慢不阿謟以此率下下民无不敬仰师法之
　　【七八】表宅里犹今表门闾殊井疆犹今摈出
　　识别顽民之善恶知其善者表异其所居之里若今孝子顺孙义夫节妇表其门闾者也表其善者则恶者自见明其为善当褒赏之病其为恶当罪罚之其有善人立其善风令义里使放俲之扬其善声告之踈逺使闻知之先王制之为井田也欲使民相亲爱生相佐助死相殡葬不循道教之常者其人不同亲近与善民杂居或染善为恶故殊其井田居界令民不与来往犹令下民有大罪过不肯服者则摈出族党之外吉防不与交通此之义也
　　【七九】申画郊圻谨固封守京师安则四海安
　　虽举邑之郊境为言其民田疆畔亦令更重画之不然何以得殊其井疆也王城之立四郊以为京师屏障预备不虞又当谨慎牢封疆之守备以安四海之内此是王之近郊设守备惟可以安京师耳而云安四海者京师安则四海安矣
　　【八十】安危惟殷士以周公君陈勉之
　　王曰呜呼父师邦之安危惟兹殷士不刚不柔厥徳允修言邦国所以安危惟在和此殷士而已治之不刚不柔寛猛相济则其徳政信修立惟周公克慎厥始为君陈克和厥中惟公克成厥终周公迁殷顽民以消乱阶能慎其始君陈宏周公之训能和其中毕公阐二公之烈能成其终
　　【八一】敝化奢丽万世同流
　　敝俗相化奢侈华丽虽相去万世而共同一流此殷之众士皆是富贵之家居处宠势惟已乆矣怙恃奢侈以灭徳义身卑而僣上餙其服羙于其人骄恣过制矜能自夸行如此不变将用恶自终今以法约之虽收敛其放佚之心恒防闲之惟大艰难资财富足能顺道义则惟可以长年命矣惟能用徳惟能行义是乃为大顺也若不用古之训典则于何其能顺乎世有禄位财多势重纵恣其心而无礼教如此之人少能不以放荡之心陵邈有徳者天道以上临下以善率恶今乃以下慢上以恶陵善如此者实乱天道也

　　尚书要义卷十八
　　钦定四库全书
　　尚书要义卷十九　君牙　冏命　吕刑
　　宋　魏了翁　撰
　　一君牙为大司徒父祖功纪太常
　　穆王命君牙为周大司徒穆王康王孙昭王子作君牙君牙臣名君牙命以其名遂以名篇王若曰呜呼君牙顺其事而叹称其名而命之惟乃祖乃父世笃忠贞服劳王家厥有成绩纪于太常言汝父祖世厚忠贞服事勤劳王家其有成功见纪録书于王之太常以表显之王之旌旗画日月曰太常
　　【二】祁寒暑雨祁训大
　　传以祁为大故云冬大寒寒言大则夏暑雨是大雨于此言祁以见之上言暑雨此不言寒雪者于上言雨以见之互相备也
　　【三】太仆正谓太御中大夫
　　穆王命伯冏为周太仆正伯冏臣名也太仆长太御中大夫作冏命冏命以冏见命名正义曰正训长也周礼太御中大夫太仆下大夫孔以此言太仆正则官髙于太仆故以为周礼太御者知非周礼大仆若是周礼太仆则此云太仆是矣何湏云正乎且此经云命汝作太正于羣仆案周礼太驭中大夫而下有戎仆齐仆道仆田仆
　　【四】御者最为宻昵如隋少师汉赵同
　　太御最为长既称正于羣仆故以为太御中大夫且与君同车最为亲近故春秋随侯宠少师以为车右汉书文帝爱赵同命之为御凡御者最为宻昵故此经云汝无昵于憸人充耳目之官故以为太御中大夫掌御玊辂之官戎仆虽中大夫以戎事为重叙在太御之下故以太御为长大仆虽掌燕朝非亲近之任又是下大夫不得为长
　　【五】太仆正简僚无以巧令便媚
　　府史以下官长所自辟除命士以上皆应人主自选此令太仆正谨慎简选僚属者人主所用皆由臣下铨拟可者然后用之故令太仆正慎简僚属也论语称巧言令色足恭左邱明耻之便僻是巧言令色之类知是彼足恭也巧言者巧为言语以顺从上意无情实也令色者为善顔色以媚説人主无本质也便僻者前却俯仰以足为恭侧媚者为僻侧之事以求媚于君此等皆是謟谀之人不可用为近官也
　　【六】后之徳不徳皆由仆臣正谀
　　仆臣正厥后克正仆臣谀厥后自圣言仆臣皆正则其君乃能正仆臣謟谀则其君乃自谓圣后徳惟臣不徳惟臣君之有徳惟臣成之君之无徳惟臣误之言君所行善恶专在左右
　　【七】无昵于憸人无货其吉
　　尔无昵于憸人充耳目之官廸上以非先王之典汝无亲近于憸利小人之人充备侍从在视聴之官道君上以非先王之法非入其吉惟货其吉若非人其实吉良惟以货财配其吉良以求入于仆侍之臣汝当清审
　　八吕侯以穆王命作书训夏赎刑
　　吕命吕侯见命为天子司冦穆王训夏赎刑吕侯以穆王命作书训畅夏禹赎刑之法更从轻以布告天下作吕刑吕刑后为甫侯故或称甫刑正义曰名篇谓之吕刑其经皆言王曰知吕侯以穆王命作书也经言陈罚赎之事不言何代之礼故序言训夏以明经是夏法王者代相革易刑罚世轻世重殷以变夏周又改殷夏法行于前代废已乆矣今复训畅夏禹赎刑之法以周法伤重更从轻以布告天下以其事合于当时故孔子録之以为法【又一节见后】
　　【九】未有甫追称甫既有甫仍称吕
　　或称甫刑知后为甫侯者以诗大雅崧髙之篇宣王之诗云申甫及申之水为平王之诗云不与我戌甫明子孙改封为甫侯不知因吕国改作甫名不知别封余国而为甫号然子孙封甫穆王时未有甫名而称为甫刑者后人以孙之国号名之也犹若叔虞初封于唐子孙封晋而史记称晋世家然宣王以后改吕为甫郑语史伯之言幽王之时也乃云申吕虽衰齐许犹在仍得有吕者以彼史伯论四岳治水其齐许申是其后也因上申吕之文而云申吕虽衰吕即甫也
　　【十】穆王即位之年迁纪与孔传异
　　穆王即位之时已年过四十矣比至命吕侯之年未必已有百年言百年者羙大其事虽则年老而能用贤以名故记其百年之耄荒也周本纪云甫侯言于王作修刑辟是修刑法者皆吕侯之意羙王能用之穆王即位过四十者不知出何书也周本纪云穆王即位春秋已五十矣立五十五年崩司马迁若在孔后或当各有所据
　　【十一】此享国百年从生年数与无逸异
　　无逸篇言殷之三王及文王享国若千年者皆谓在位之年此言享国百年乃从生年而数意在羙王年老能用贤而言其长夀故举从生之年以耄荒接之羙其老之意也文不害意不与彼同
　　【十二】孔以九黎蚩尤为一与诸説异
