<!-- { "loadSidebar": true } -->
　　正月朔旦受命于神宗受舜终事之命神宗文祖之宗庙言神尊之率百官若帝之初顺舜初摄帝位故事奉行之正义曰舜即政三十三年命禹代已禹辞不获免乃以明年正月朔旦受终事之命于舜神灵之宗庙总率百官顺帝之初摄事言与舜受禅之初其事悉皆同也此年舜即政三十四年九十六也
　　【十三】神宗犹文祖葢黄帝颛顼之等
　　文祖言祖有文徳神宗言神而尊之名异而实同神宗当舜之始祖案帝系云黄帝生昌意昌意生颛顼颛顼生穷蝉穷蝉生敬康敬康生勾芒勾芒生蟜牛蟜牛生瞽瞍瞽瞍生舜即是舜有七庙黄帝为始祖其颛顼与穷蝉为二祧敬康勾芒蟜牛瞽瞍为亲庙文祖为黄帝颛顼之等也
　　【十四】禹虽摄位犹以帝命征苗
　　史言禹虽摄位帝尊如故时有苗国不顺帝曰咨嗟汝禹惟时有苗之国不循帝道汝往征之禹得帝命乃防羣臣诸侯告誓于众
　　【十五】苗既窜又分北今又徂征
　　吕刑称苖民作五虐之刑皇帝遏絶苗民无世在下谓尧初诛三苗舜典云窜三苗于三危谓舜居摄之时投窜之也舜典又云庶绩咸熈分北三苗谓舜即位之后往徙三苗也今复不率命命禹徂征是三苗之民数干王诛之事禹率众征之犹尚逆命即三苗是诸侯之君而谓之民者以其顽愚号之为民吕刑云苗民弗用灵是谓为民也吕刑称尧诛三苗云无世在下而得有苗国歴代常存者无世在下诸诛叛者絶后世耳葢不灭其国又立其近亲绍其先祖鲧既殛死于羽山禹乃代为崇伯三苗亦窜其身而存其国故舜时有被宥者复不从化更分北流之下传云三苗之国左洞庭右彭蠡其国在南方盖分北之时使为南国君今后不率帝道率循徂往皆释诂文不循帝道言其乱逆以其乱逆故命禹讨之案舜典皆言舜受终之后万事皆舜主之舜自巡守不禀尧命此言若帝之初其事亦应同矣而此言命禹征苖舜复陟方乃死与舜受尧禅事不同者以题曰虞书即舜史所录明其详于舜事略于尧禹也【十六】帝有誓王有盟伯前有质与谷梁异
　　军旅曰誓曲礼文也隠八年谷梁曰诰誓不及五帝盟诅不及三王交质不及二伯二伯谓齐桓公晋文公也不及者言于时未有也据此文五帝之世有誓周礼立司盟之官三王之世有盟也左传云平王与郑交质二伯之前有质也谷梁传汉初始作不见经文妄言之耳
　　【十七】如孟子説瞽瞍暂顺终不可改
　　防防与斋栗共文故为悚惧之貌自负其罪引恶归己事同耳言能以至诚感顽父者言感使当时暂以顺耳不能使毎事信顺变为善人故孟子説舜既被尧徴用尧妻之以二女瞽瞍犹与象欲谋杀舜而分其财物是下愚之性终不可改但舜善养之使不至于奸恶而已
　　【十八】禹拜益言即还言进退由将
　　禹以益言为当拜受而已即还还不请者春秋襄十九年晋士勾帅师侵齐闻齐侯卒乃还公羊传曰大夫以君命出进退在大夫是言进退由将不须请也或亦当时请帝乃还文不具耳兵入曰振旅
　　【十九】干羽即武舞传言舞文以不用于敌
　　释言云干扞也孙炎曰干楯自蔽扞也以楯为人扞通以干为楯名故干为楯释言又云纛翳也郭璞云舞者持以自蔽翳也故明堂位云朱干玉戚以舞大武戚斧也是武舞执斧执楯诗云左手执籥右手秉翟是文舞执籥故干羽皆舞者所执修阐文教不复征伐故舞文徳之舞于賔主阶间言帝抑武事也经云舞干羽即亦舞武也惟言舞文者以据器言之则有武有文俱用以为舞而不用于敌故教为文也
　　【二十】吴起言禹灭三苗辩士不必依实
　　史记吴起对魏武侯云昔三苗氏左洞庭右彭蠡徳义不修而禹灭之此言来服则是不灭吴起言灭者以武侯恃险言灭以惧之辩士之説不必皆依实也知在荒服之例者以其地验之为然禹贡五服甸侯绥要荒荒最在外王畿面五百里其外四服又毎服五百里是去京师为二千五百里

　　尚书要义卷三
　　钦定四库全书
　　尚书要义卷四
　　宋　魏了翁　撰
　　臯陶谟
　　众庶明其教勉励翼戴孔与王郑不同
　　自身以外九族为近故慎修其身又厚次序九族犹尧之为政先以亲九族也人君既能如此则众庶皆明其教而各自勉励翼戴上命昭九年左传説晋叔向言翼戴天子故以为翼戴上命言如鸟之羽翼而奉戴之王者率己以化物亲亲以及逺故从近可推而至于逺者在修己身亲九族之道王肃云以众贤明为砥砺为羽翼郑云厉作也以众贤明作辅翼之臣与孔不同
　　【二】知人安民惟言三凶禹爲鲧
　　上句既言驩兠有苗则此巧言令色共工之行也故以尧典共工之事解之巧言静言庸违也令色恭滔天也孔壬之文在三人之下总上三人皆甚佞也苗言其名巧言令色言其行令其文首尾互相见故通言之禹言有苗驩兠之徒甚佞如此尧畏其乱政故迁改之不言共工故云之徒以包之迁与忧畏亦互相承言畏之而忧乃迁之也四凶惟言三者马融云禹为父故不言鲧也
　　【三】臯陶知有九徳尧无容不知四凶
　　臯陶知有此术帝尧无容不知而有四凶在朝禹言帝难之者尧朝之有四凶晦迹以显舜尔禹言惟帝难之説彼甚佞因其成败以示教法欲开臯陶之志故举大事以为戒非是此实甚佞尧不能知也顾氏亦云尧实不以为难今云难者俯同流俗之称也
　　【四】臯陶明九徳之常以择人
　　臯陶曰寛而栗性寛而能庄栗柔而立和柔而能立事愿而恭慤愿而恭恪乱而敬乱治也有治而能谨敬扰而毅扰顺也致果为毅直而温行正直而气温和简而亷性简大而有廉隅刚而塞刚断而实塞彊而义无所屈挠动必合义彰厥有常吉哉彰明吉善也明九徳之常以择人而官之则政之善
　　【五】孔既释九徳防申言之
　　凡人之性有异有其上者不必有下有其下者不必有上上下相协乃成其徳是言上下以相对各令以相对兼而有之乃为一徳此二者虽是本牲亦可以长短自矫寛者失于缓慢故性寛而能矜庄严栗谨愿者失于迟钝貌或不恭故慤愿而能恭恪乱治释诂文有能治者谓才髙于人也堪拨烦理剧者也负才轻物人之常性故有治而能谨乃为徳也愿言恭治言敬者恭在貌敬在心愿者迟钝失于外仪故言恭以表貌治者轻物内失于心故称敬以显情致果为毅谓能致果敢杀敌之心是为强貌也和顺者失于不断故顺而能决乃为徳也简者寛大率略之名志逺者遗近务大者轻细故简大而有亷隅乃为徳也刚而能断失于空踈必性刚正而内充实强直自立无所屈挠或任情违理失于事宜动合道义乃为徳也
　　【六】刚与强义寛与柔扰愿与乱直各相类
　　郑注论语云刚谓强志不屈挠即刚强义同此刚强异者刚是性也强是志也当官而行无所避忌刚也执己所是不为众挠强也刚强相近郑连言之寛谓度量寛柔谓性行和柔扰谓事理扰顺三者相类即洪范云柔克也愿谓容貌恭正乱谓刚柔治理直谓身行正直三者相类即洪范云正直也简谓器量凝简刚谓事理刚断强为性行坚强三者相即洪范云刚克也而九徳之次从柔而至刚也惟扰而毅在愿乱之下耳其洪范三徳先人事而后天地与此不同
　　【七】王郑谓人能明其有常则善与孔异
　　若暂为之未成为徳故人君取士必明其九徳之常王肃云明其有常则善也言有徳当有恒也其意亦言彼能有常人君能明之也郑云人能明其徳所行使有常则成善人矣其意谓彼人自明之与孔异也
　　【八】日宣三徳有家日严六徳有邦
　　日宣三徳夙夜浚明有家三徳九徳之中有其三宣布夙早浚须也卿大夫称家言能日日布行三徳早夜思之须明行之可以为卿大夫日严只敬六徳亮采有邦有国诸侯日日严敬其自敬行六徳以信治政事则可以为诸侯翕受敷施九徳咸事俊乂在官翕合也能合受三六之徳而用之以布施政教使九徳之人皆用事谓天子如此则浚徳治能之事并在官夙早释诂文又云须待也此经之意谓夜思之明旦行之须为待之意故浚为须也大夫受采邑赐氏族立宗庙世不絶祀故称家天子分地建国诸侯专为己有故有国谓诸侯也
　　【九】抚五辰谓顺五行之事
　　百官皆抚顺五行之时则众功皆成也五行之时即四时也礼运曰播五行于四时土寄王四季故为五行之时也所抚顺者即尧典敬授人时平秩东作之是也
　　【十】天叙有典谓次叙常性各有分义
　　天叙有典有此五典即父义母慈兄友弟恭子孝是也五者人之常性自然而有但人性有多少耳天次叙人之常性使之各有分义人君勑正我五常之教使合于五者皆厚
　　【十一】天叙天秩勑我自我五惇五庸
　　庸常释诂文又云由自也由是用故自为用也天次叙有礼谓使贱事贵卑承尊是天道使之然也天意既然人君当顺天意用我公侯伯子男五等之礼以接之使之贵贱有常也此文主于天子天子至于诸侯车旗衣服国家礼仪飨食燕好饔饩飱牢礼各有次秩以接之上言天叙此云天秩者叙谓定其伦次秩谓制其差等义亦相通上云勑我此言自我者五典以教下民须勑戒之五礼以接诸侯当用我意故文不同也上言五惇此言五庸者五典施于近亲欲其恩厚五礼施于臣下欲其有常故文异也王肃云五礼谓王公卿大夫士郑云五礼天子也诸侯也卿大夫也士也庶民也此无文可据各以意説耳
　　【十二】天用民为聪明亦用民成其威
　　天聪明自我民聪明言天因民而降之福民所归者天命之天视聴人君之行用民为聪明天明畏自我民明威天明可畏自我民明威亦用民成其威民所叛者天讨之是天明可畏之效正义曰皇天无心以百姓之心为心此经大意言民之所欲天必从之聪明谓闻见也天之所闻见用民之所闻见也然则聪明直是闻见之义其言未有善恶以下言明威是天降之祸知此聪明是天降之福此即秦誓所云天聴自我民聴天视自我民视故民所归者天命之大而言之民所归就天命之为天子也小而言之虽公卿大夫之任亦为民所归向乃得居之此文主于天子故言天视聴人君之行用民为聴明戒天子使顺民心受天之福也
　　【十三】未有知思属上句曰赞襄三字多説
　　正义曰臯陶自言可底行禹言底可绩此承而为谦知其自言未有所知未能所致于善也思字属上句王肃云赞赞犹赞奏也顾氏云襄上也谓赞奏上古行事而言之也经云曰者谓我上之所言也传不训襄为上已从襄陵而释之故二刘并以襄为因若必为因孔无容不训其意言进习上古行事因赞成其辞而言之也虽不训襄字其义当如王説臯陶虑忽之自云言顺可行因禹美之即承谦辞一一抑言之次序也郑云赞明也襄之言畅言我未有所知所思徒赞明帝徳畅我忠言而已谦也

　　尚书要义卷四
<经部,书类,尚书要义>
　　钦定四库全书
　　尚书要义卷五
　　宋　魏了翁　撰
　　益稷
　　【一】禹陈治水乗载暨益稷
