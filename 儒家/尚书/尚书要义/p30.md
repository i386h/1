<!-- { "loadSidebar": true } -->
　　甲胄为有善有恶故令敹简取其善者郑云敹谓穿彻之谓甲防有断絶当使敹理穿理之干是楯也敿乃干必施功于楯但楯无施功之处惟系纷于楯故以为施汝楯纷纷如绶而小系于楯以持之其以为饬郑云敿犹系也王肃云敿楯当有纷系持之是相为此説也吊训至也无敢不令至极攻坚使可用郑云至犹善也
　　【十四】杜檴敜穽犹今律坑穽有禁
　　穽以穿地为名檴以得兽为名檴亦设于穽中但穽不设机为异耳杜塞之窒敜之皆闭塞之义使之填坈废机无敢令伤所放牿牢之牛马牛马之伤汝则有残人畜之帝刑今律文施机抢作坈穽者杖一百伤人之畜产者偿所减价王肃云杜闭也檴所以捕禽兽机槛之属敜塞也穽穿地为之所以防堕之恐害牧牛马故使闭塞之
　　【十五】马牛风臣妾逃勿越逐只复之
　　马牛其有放佚臣妾其有逋逃汝无敢弃越垒伍而逺求逐之其有得逸马牛逃臣妾皆敬还之归于本主我则商度汝功赏赐汝汝若弃越垒伍逺求逐马牛臣妾及有得马牛臣妾不肯敬还复归本主者汝则有常刑僖四年左传云唯是风马牛不相及贾逵云风放也牝牡相诱谓之风然则马牛风佚因牝牡相逐而遂至放佚逺去也逋亦逃也军士在军当各守部署止则有垒壁行则有队伍勿敢弃越垒伍而逺求逐之
　　【十六】古或以妇女从军故云臣妾
　　役人贱者男曰臣女曰妾也古人或以妇女从军故云臣妾逋迯也
　　【十七】三郊三遂谓鲁人三军
　　三郊三遂谓鲁人三军周礼司徒万二千五百家为乡司马法万二千五百人为军小司徒云起徒从役无过家一人是家出一人一乡为三军天子六军出自六卿则诸侯大国三军亦当出自三乡也周礼又云万二千五百家为遂遂人职云以嵗时稽其人民简其兵噐以起征役则六遂亦当出六军乡为正遂为副耳郑众云六遂之地在王国百里之外然则王国百里为郊乡在郊内遂在郊外释地云邑外谓之郊孙炎曰邑国都也设百里之国去国十里为郊则诸侯之制亦当乡在郊内遂在郊外此言三郊三遂者三郊谓三乡也盖使三乡之民分在四郊之内三遂之民分在四郊之外乡近于郊故以郊言之
　　【十八】守四面当四郊四遂今言三除东郊
　　乡遂之民分在国之四面当有四郊四遂惟言三郊三遂者明东郊令留守不令峙桢榦也
　　【十九】甲戌至日即筑如距堙之属
　　上云甲戌我惟征徐戎此云甲戌我惟筑期以至日即筑当筑攻敌之垒距堙之属兵法攻城筑土为山以闚望城内谓之距堙襄六年左传云晏弱城东阳而遂围莱甲寅堙之环城传于堞杜预云堞女墙也堙土山也周城为土山及女墙宣十五年公羊传楚子围宋使司马子反乗堙而闚宋城宋华元亦乗堙而出见之何休云堙距堙上城具也是攻敌城垒必有距堙
　　【二十】不供桢榦汝则有无余刑非杀
　　不供汝则有无余之刑者言刑者非一谓合家尽刑之王肃云汝则有无余刑父母妻子同产皆坐之无遗免之者故谓无余之刑然入于罪亦不杀之郑云无余刑非杀者谓尽奴其妻子不遗其在军使给厮役反则入于罪舂稾不杀之周礼司厉云其奴男子入于罪女子入于舂稾郑云奴从坐而没入县官者男女同名郑众云输于罪舂人稾人之官也然不供桢榦虽是大罪未应縁坐尽及家人葢亦权以胁之使勿犯耳
　　【廿一】秦自崤关伐郑晋以不假道伐而败之
　　秦穆公伐郑遣三帅帅师往伐之晋襄公帅师败诸崤崤晋要塞也以其不假道伐而败之囚其三帅还归作秦誓晋舍三帅还归秦穆公悔过作誓秦誓贪郑取败悔而自誓正义曰左传僖三十年晋文公与秦穆公围郑郑使烛之武説秦伯秦伯説与郑人盟使杞子逢孙杨孙戍之乃还三十二年杞子自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰不可公辞焉召孟明西乞白乙使出师代郑是遣三帅帅师往伐之事也杜预云殽在宏农渑池县西筑城守道谓之塞言其要塞盗贼之路也崤山险阨是晋之要道关塞也从秦向郑路经晋之南境于南河之南崤关而东适郑礼征伐朝聘过人之国必遣使假道晋以秦不假道故伐之
　　【廿三】古谋人若蹇叔等今谋人若杞子之
　　其古之谋人当谓忠贤之臣若蹇叔之等今之谋人劝穆公使伐郑者盖谓杞子之
　　【廿四】未就子忌传云未成我欲反忌之
　　伐郑之时羣臣共为谋计惟为我执古义之谋人我则曰未成我之所欲反猜忌之惟指今事为我所谋之人我且将以为亲己而用之悔前违古从今自取破败也【廿五】春秋书晋人败秦师晋讳皆防告畧
　　春秋经书此事云晋人及姜戎败秦师于殽实是晋侯而书晋人者杜预云晋侯讳背防用兵通以贱者告也是言晋人告鲁不言晋侯亲行而云大夫将大夫贱不合书名氏故称人也直言败秦师于殽不言秦之将帅之名亦讳背防用兵故言辞畧也
　　【廿六】用顺道则多盘言为善最乐
　　古人有言曰民讫自若是多盘注言民之行已尽用顺道是多乐称古人言悔前不顺忠臣正意曰讫尽也自用若顺盘乐也尽用顺道则有福有福则身乐汉明帝问东平王刘苍云在家何者为乐对曰为善最乐

　　尚书要义卷二十
