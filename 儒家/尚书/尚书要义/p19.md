<!-- { "loadSidebar": true } -->
　　卜筮法当有三人周礼太卜掌三兆之法一曰玉兆二曰瓦兆三曰原兆掌三易之法一曰连山二曰归蔵三曰周易杜子春以为玉兆帝颛顼之兆瓦兆帝尧之兆又云连山虙牺归蔵黄帝三兆三易皆非夏殷而孔意必以三代夏殷周法者以周礼指言一曰二曰不辩时代之名案考工记云夏曰世室殷曰重屋周曰明堂又礼记郊特牲云夏收殷冔周冕皆以夏殷周三代相因明三易亦夏殷周相因之法子春之言孔所不取郑易赞亦云夏曰连山殷曰归蔵与孔同也所言三兆三易必是三代异法故以为夏殷周卜筮各异三代异法三法并卜法有一人故三人也从二人之言者二人为善既钧故从众也若三人之内贤智不等虽少从贤不从众也善钧从众成六年左传文既言三法并卜嫌筮不然故又云卜筮各三人也经惟言三占从二何知不一法而三占而知三法并用者金縢云乃卜三一习吉仪礼士丧卜葬占者三人贵贱俱用三知卜筮并用三代法也
　　【二四】先谋乃心次卿士庶人后卜筮
　　事有疑则当卜筮人君先尽已心以谋虑之次及卿士众民人谋犹不能定然后问卜筮以决之故先言乃心后言卜筮也郑云卿士六卿掌事者然则谋及卿士以卿为首耳其大夫及士亦在焉以下惟言庶人明大夫及士寄卿文以见之矣周礼小司寇掌外朝之政以致万民而询焉一曰询国危二曰询国迁三曰询立君是有大疑而询众也又曰小司寇以叙进而问焉是谋及之也大疑者不要是彼三询其谋及则同也谋及庶人必是大事若小事不必询于万民或谋及庶人在官者耳小司寇又曰以三刺断庶民狱讼之中一曰讯羣臣二曰讯羣吏三曰讯万民彼羣臣羣吏分而为二此惟言卿士者彼将断狱令众议然后行刑故臣与民为三其人主待众议而决之此则人主自疑故以人主为一又总羣臣为一也
　　【二五】言三从二逆为吉不言四从吉可知
　　此与下二事皆是三从二逆除筮以外有汝与士庶民分三者名为一从二逆嫌其贵贱有异从逆或殊故三者各以有一从为主见其为吉同也方论得吉以从者为主故次言卿士从下言庶民从也以从为主故退汝则于下解其意卿士从者君臣不同也庶民从者民与上异心也解臣民与君异心得其筮之意也不言四从一逆者吉可知不假言之也四从之内虽筮相违亦为吉以其从者多也若三从之内筮相违虽不如筮俱从犹胜下筮相违二从三逆必知然者以下云二从三逆筮相违既计从之多少明从多则吉故杜预云筮同卿士之数者是筮虽灵不至越于人也上言庶人又言庶民者嫌庶人惟指在官者变人言民见其同也民人之贱得与卿士敌者贵者虽贵未必谋虑长故通以民为一令与君臣等也
　　【二六】二从三逆犹可举事而内吉外凶
　　二从三逆为小吉故犹可举事内谓国内故可以祭祀冠防外谓境外故不可以出师征伐征伐事大此非大吉故也此经从筮逆其筮从逆为吉亦同故言筮相违见筮之智等也若筮智等而僖四年左传云筮短长者于时晋献公将以骊姬为夫人卜既不吉而更令筮之神灵不以实告筮而得吉必欲用之卜人欲令公舍筮从卜故曰筮短长非是实长也易系辞云蓍之徳圆而神卦之徳方以智神以知来智以蔵往然则知来蔵往是为极妙虽之长无以加此圣人演筮为易所知岂是短乎明彼长短之説乃是有为言耳此二从三逆以汝与为二从耳卿士庶民谋有一从亦是二从凶吉亦同故不复设文同可知也若然汝卿士庶民皆逆筮并从则亦是二从三逆而经无文者若君与臣民皆逆本自不问卜矣何有从筮从之理也前三从之内筮既从君与卿士庶民各有一从以配筮凡有三条若惟君与卿士从配为一条或君与庶民从配又为一条或士庶民从配又为一条凡有三条若筮从逆其事亦然二从三逆君配从为一条于经已具卿士配从为二条庶民配从为三条若筮从逆以人配筮其事亦同【二七】郑谓筮凶则止与先筮后卜之説违
　　案周礼筮人国之大事先筮而后卜郑云于筮之凶则止何有筮逆从及筮俱违者崔灵恩以为筮用三代之占若三占之俱凶则止不卜即郑注周礼筮凶则止是也若三占二逆一从凶犹不决虽有筮逆犹得更卜故此有筮逆从之事或筮凶则止而不卜乃是郑之意非是周礼经文未必孔之所取曲礼云卜筮不相袭郑云卜不吉则又筮筮不吉则又卜是谓渎筮周礼太卜小事筮大事卜应筮而又用卜应卜而又用筮及国之大事先筮后卜不吉之后更作卜筮如此之等是为相袭皆据吉凶分明不可重为卜筮若吉凶未决于事尚疑者则得更为卜筮僖二十五年晋侯卜纳王得阪泉之兆曰吾不堪也公曰筮之遇大有之暌又哀九年晋赵鞅卜救郑遇水适火又筮之遇泰之需之是也周礼既先筮后卜而春秋时先卜后筮者不能礼故也
　　【二八】五行五事致五气皇不极致常阴
　　五行説五事致此五气云貌之不恭是谓不肃厥罚恒雨惟金沴木言之不从是谓不乂厥罚恒晹惟木沴金视之不明是谓不哲厥罚恒燠惟水沴火听之不聪是谓不谋厥罚恒寒惟火沴水思之不睿是谓不圣厥罚恒风惟木金水火沴土如彼五行言是雨属木属金燠属火寒属水风属土郑云雨木气也春始施生故木气为雨晹金气也秋物成而坚故金气为晹燠火气也寒水气也风土气也凡气非风不行犹金木水火非土不处故土气为风是用五行为説孔意亦当然也六气有隂五事休咎皆不致阴五行又曰皇之不极厥罚常阴是阴气不由五事别自属皇极也葢立用大中则隂顺时为休大之不中隂恒若为咎也
　　【二九】狂僣豫急防与肃乂哲谋圣对
　　此休咎皆言若者其所致者皆顺其所行故言若也易文言云云从龙风从虎水流湿火就燥是物各以相应故知天气顺人所行以示其验也其咎反于休者人君行不敬则狂妄故狂对肃也政不治则僭差故僭对乂也明不照物则行自逸豫故豫对哲也心无谋虑则行必急躁故急对谋也性不通晓则行必防闇故防对圣也郑以狂为倨慢以对不敬故为慢也郑王本豫作舒郑云举迟也王肃云舒惰也以对照哲故为迟惰郑云急促自用也以谋者用人之言故急为自用已也郑云蒙见冐乱也王肃云防瞽防以圣是通达故防为瞽防所见冐乱言其不晓事与圣反也与孔各小异耳
　　【三十】嵗月日时无易犹君臣顺常
　　曰王省惟嵗王所省职兼所总羣吏如嵗兼四时卿士惟月卿士各有所掌如月之有别师尹惟日众正官之吏分治其职如日之有嵗月嵗月日时无易各顺常百谷用成乂用明嵗月日时无易则百谷成君臣无易则政治明俊民用章家用平康贤臣显用国家平宁
　　【三一】诗之师尹谓三公此谓大夫
　　师众也尹正也众正官之吏谓卿士之下有正官大夫与其同之官为长周礼大司乐为乐官之长大卜为卜官之长此之也此等分治其职属王属卿如日之有嵗月言其有系属也诗称赫赫师尹乃谓三公之官此以师尹为正官之吏谓大夫者以此师尹之文在卿士之下卑于卿士知是大夫与小官为长亦是众官之长故师尹之名同耳
　　【三二】日月行黄赤道及南北极相去之数
　　日月之行四时皆有常法变冬夏为南北之极故举以言之日月之行冬夏各有常度喻人君为政小大各有常法张衡蔡邕王蕃等説浑天也皆云周天三百六十五度四分度之一天体圆如弹丸北髙南下北极出地上三十六度南极入地下三十六度南极去北极直径一百二十二度弱其依天体隆曲南极去北极一百八十二度彊正当天之中央南北二极中等之处谓之赤道去南北极各九十一度春分日行赤道从此渐北夏至赤道之北二十四度去北极六十七度去南极一百一十五度日行黒道从夏至日以后日渐南至秋分还行赤道与春分同冬至行赤道之南二十四度去南极六十七度去北极一百一十五度其日之行处谓之黄道又有月行之道与日道相近交络而过半在日道之里半在日道之表其当交则两道相合交去极逺处两道相去六度此其日月行道之大略也王肃云日月行有常法以济其民
　　【三三】月离毕多雨经箕多风纬前必有此説
　　诗云月离于毕俾滂沲矣是离毕多雨其文见于经经箕则多风传记无其事郑引春秋纬云月离于箕则风沙作纬在孔君之后以前必有此説孔依用之也月行虽有常度时或失道从星经箕多风离毕多雨此天象之自然以箕为簸之器毕亦捕鱼之物故耳郑以为箕星好风者箕东方木宿风中央土气木克土为妻从妻所好故好风也毕星好雨者毕西方金宿雨东方木气金克木为妻从妻所好故好雨也推此则南宫好晹北宫好燠中宫四季好寒以各尚妻之所好故也未知孔意同否顾氏所解亦同于郑言从星者谓不应从而从以致此风雨故喻政教失常以从民欲亦所以乱也上云日月之行此句惟言月者郑云不言日者日之从星不可见故也
　　【三四】好徳天使之然好恶者谓恶是善
　　好善者或当知善是善好恶者不知恶之为恶谓恶是善故好之无厌任其所好从而观之所好者徳是福之道也好徳者天使之然故为福也
　　【三五】考其命以自终亦为福
　　各成至横天正义曰成十三年左传云民受天地之中以生所谓命也能者养之以福不能者败以取祸是言命之短长虽有定分未必能遂其性不致夭枉故各成其短长之命以自终不横夭者亦为福也
　　【三六】凶短折诸解不同孔云辛苦
　　以寿为百二十年短者半之为未六十折又半为未三十辛苦者味也辛苦之味入口犹困厄之事在身故谓殃厄劳役之事为辛苦也郑以为凶短折皆是夭枉之名未齓曰凶未冠曰短未防曰折汉书五行志云伤人曰凶禽兽曰短草木曰折一曰凶夭是也兄防弟曰短父防子曰折并与孔不同
　　【三七】郑以五事配五福五极以皇不极配弱
　　尫劣并是弱事为防力弱亦为志气弱郑云愚懦不毅曰弱言其志气弱也五行有致极之文无致福之事郑依书云凶短折思不睿之罸疾视不明之罚忧言不从之罚贫听不聪之罚恶貌不恭之罚弱皇不极之罚反此而云王者思睿则致寿听聪则致富视明则致康宁言从则致攸好徳貌恭则致考终命所以然者不但行运气性相感以义言之以思睿则无拥神安而保命故寿若防则不通殇神夭性所以短折也听聪则谋当所求而防故致富违而失计故贫也视明照了性得而安宁不明以扰神而疾也言从由于徳故好者徳也不从而无徳所以忧耳貌恭则容俨形美而成性以终其命容毁故致恶也不能为大中故所以弱也此亦孔所不同也
　　【三八】分器名篇言尊卑各有分
　　武王既胜殷邦诸侯班宗彛赋宗庙彛器酒鐏赐诸侯作分器言诸侯尊卑各有分也亡正义曰篇名分器知其篇言诸侯尊卑各有分也昭十二年左传楚灵王云昔我先王熊绎与吕伋王孙牟燮父禽父并事康王四国皆有分我独无十五年曰诸侯之封也皆受明器于王室杜预云谓明徳之分器也是诸侯各有分也亡

　　尚书要义卷十一
　　钦定四库全书
　　尚书要义卷十二
　　宋　魏了翁　撰
　　【原阙】

　　钦定四库全书
　　尚书要义巻十三
　　宋　魏了翁　撰
　　【原阙】

