<!-- { "loadSidebar": true } -->
　　汉书律厯志云尧让舜使子朱处于丹渊为诸侯则朱是名丹是国也頟頟是不休息之意肆谓縦恣也昼夜常頟頟然縦恣为恶无休息时也习于无水而陆地行舟言其所为恶事无节度也此乃禀受恶性习恶事也郑云丹朱见洪水时人乗舟今水已治犹居舟中頟頟使人推行之案下句云予创若时乃勤治水则丹朱行舟之时水尚未除非效洪水之时人乗舟也羣淫于家言羣聚妻妾恣意淫之无男女之别故言妻妾乱也用是之恶故絶其世位不得嗣父也此用殄厥世一句禹既见世絶今始言之以明行恶之騐此句非禹所创创之者创其行之恶耳
　　【二十】涂山言所聚之国非就妻家见妻禹辍事成昬不必在殛鲧之年
　　哀七年左传云禹防诸侯于涂山社预云涂山在夀春县东北涂山国名盖近彼山也娶于涂山言其所娶之国耳非就妻家见妻也惩丹朱之恶故不可不勤故辛日娶妻至于甲日复往治水孔云复往则以尝治水而辍事成昬也郑云登用之年始娶于涂山氏三宿而为帝所命治水郑意娶后始受帝命娶前未治水也然娶后始受帝命当云闻命即行不须计辛之与甲日数多少当如孔説辍事成昬也此时禹父新殛而得为昬者鲧放而未死不妨禹娶且治水四年兖州始毕禹娶不必在殛鲧之年也
　　【二一】启呱呱而弗子即三过门之时
　　孟子称禹治水三过其门而不入是至门而闻啓泣声不暇如人父子名为己子而爱念之以其为大治度水土之功也
　　【二二】五服五千州十有二师孔郑异
　　据禹贡所云五服之名数之五服即甸侯绥要荒服也彼五服每服五百里四面相距为方五千里也王肃云五千里者直方之数若有回邪委曲动有倍加之较是直路五千里也治洪水辅成之者谓每服之内为其小数定其差品各有所掌是禹辅成之也周礼大司马法二千五百人为师每州十有二师通计之一州用三万人功总计九州用二十七万庸庸亦功州境既有濶狭用功必有多少例言三万人者大都通率为然惟言用三万人也不知用功日数多少治水四年乃毕用功盖多矣不知用防日也郑云辅五服而成之至于面方各五千里四面相距为方万里九州州立十二人为诸侯师以佐牧尧初制五服服各五百里要服之内方四千里曰九州其外荒服曰四海此禹所受地记书曰昆仑山东南道地方五千里名曰神州者禹弼五服之残数亦每服者合五百里故有万里之界万国之封焉犹用要服之内为九州州更方七千里七七四十九得五千里者四十九其一以为圻内余四十八八州分而各有六春秋传曰禹朝羣臣于防稽执玉帛者万国言执玉帛者则九州之内诸侯也其制特置牧以诸侯贤者为之师盖百国一师州十有二师则州千二百国也八州凡九千六百国其余四百国在圻内与王制之法凖之八州通率封公侯百里之国者一伯七十里之国二子男五十里之国四方百里者三封国七十有畸至于圻内则子男而已郑云禹弼成五服面各五千里王肃禹贡之注已难之矣称万盈数也万国举盈数而言非谓其数满万也诗桓曰绥万邦丞民曰揉此万邦岂周之建国复有万乎天地之势平原者甚少山川所在不啻居半岂以不食之地亦封建国乎王圻千里封五十里之国四百则圻内尽以封人王城宫室无建立之处言不顾实何至此也百国一师不出典记自造此语何以可从禹朝羣臣于防稽鲁语文也执玉帛者万国左传文也采合二事亦为谬矣
　　【二三】五国立一方伯为长非九命之方伯
　　王制云五国以为属属有长此建五长亦如彼文故云诸侯五国立贤者一人为方伯谓之五长以相统治欲以供奬帝室故也僖元年公羊传曰上无天子下无方伯方伯谓周礼九命作伯者也王制云千里之外设方伯方伯一州之长谓周礼八命作牧者也传言五国立一人为方伯直是五国之长耳与彼异也以其是当方之长故以方伯言之
　　【二四】各廸有功惟苖以顽凶不得就官
　　蹈为有功之长言蹈履典法行之有功惟三苗顽凶不得就官谓舜分北三苗之时苗君有罪不得就其诸侯国君之官而被流于逺方也
　　【二五】臯陶方只至惟明孔云史美郑云帝语
　　臯陶方只厥叙方施象刑惟明方四方禹五服既成故臯陶敬行其九徳考绩之次序于四方又施其法刑皆明白史因禹功重美之正义曰郑云归美于二臣则以此经为帝语此文上无所由下无所结形势非语辞也故以为史因记之
　　【二六】虞賔谓丹朱助祭
　　虞賔在位羣后徳让丹朱为王者后故称賔言与诸侯助祭年爵同推先有徳
　　【二七】柷敔搏拊皆汉以来相为然
　　戛击是作用之名非乐器也故以戛击为柷敔柷敔之状经典无文汉初以来学者相皆云柷如漆桶中有椎柄动而击其旁也敔状如伏虎背上有刻戛之以为声也乐之初击柷以作之乐之将末戛敔以止之故云所以作止乐双解之释乐云所以鼓柷谓之止所以鼓敔谓之籈郭璞云柷如漆桶方二尺四寸深一尺八寸中有椎柄连氐挏之令左右击止者其椎名也敔如伏虎背上有二十七鉏铻刻以木长一尺栎之籈者其名也是言击柷之椎名为止戛敔之木名为籈戛即栎也汉礼器制度及白虎通马融郑李巡其説皆为然也惟郭璞为详据见作乐器而言之拊形如鼓以韦为之实之以糠击之以节乐汉初相为然也
　　【二八】惟磬用玉知球即磬以下管知磬在上
　　鸣球谓击球使鸣乐器惟磬用玉故球为玉磬商颂曰依我磬声磬亦玉磬也郑云磬悬也而以合堂上之乐玉磬和尊之也然则郑以球玉之磬悬于堂下尊之故进之使在上耳此舜庙堂之乐谓庙内堂上之乐言祖考来格知在庙内下云下管知此在堂上也
　　【二九】马融言祖考来格舜除父丧祭宗庙
　　马融见其言祖考遂言此是舜除瞽瞍之丧祭宗庙之乐亦不知舜父之丧在何时也但此论韶乐必在即政后耳此说乐音之和而云祖考来格者圣王先成于人然后致力于神言人悦其化神歆其祀礼备乐和所以祖考来至明矣以祖考来至明乐之和谐也诗称神之格思不可度思而云祖考来至者王肃云祖考来至者见其光辉也盖如汉书郊祀志称武帝郊祭天祠上有美光也
　　【三十】丹朱不肖此言羣后以徳让朱
　　微子之命云作賔于王家诗颂微子之来谓之有客是王者之后为时王所賔也故知虞賔谓丹朱为王者后故称賔也王者立二代之后而独言丹朱者盖髙辛氏之后无文而言二王之后并为上公亦有与丹朱爵同故丹朱亦让也丹朱之性下愚尧不能化此言有徳者犹上云瞽亦允若暂能然也
　　【三一】堂上下逓奏而乐成非上能格神下能舞兽
　　吹笙击钟更迭而作鸟兽化徳相率而舞跄跄然下云百兽率舞知此跄跄然亦是舞也礼云凡行容大夫济济士跄跄是为行动之貌故为舞也乐之作也依上下逓奏间合而后曲成神物之来上下共致非堂上堂下别有所感以祖考尊神配堂上之乐鸟兽贱物故配堂下之乐总上下之乐言九成致鳯尊异灵瑞故别言尔非堂上之乐独致神来堂下之乐偏令兽舞也郑注周礼具引此文乃云此其在于宗庙九奏効应也是言祖考来格百兽率舞皆是九奏之事也
　　【三二】帝歌归美股肱臯陶先元首以足其义
　　释古云元良首也僖三十三年左传称狄人归先轸之元则元与首各为头之别名此元以首共为头也君臣大体犹如一身故元首君也股肱之臣喜乐尽忠谓乐行君之化君之治功乃起言无废事业事业在于百官故众功皆起百官之业乃广也帝歌归美股肱义未足者非君之明为臣不能尽力空责臣功是其义未足以此续成帝歌必先君后臣众事乃安孔以丛脞为细碎无大略郑以丛脞总聚小小之事以乱大政皆是以意言耳君无大略则不能任贤功不见知则臣皆懈惰万事堕废其功不成故又歌以重戒也庶事万事为一同而文变耳
　　【三三】此篇説用臣之法以乐和终之
　　此篇初説用臣之法末言乐音之和言其始于任贤立政以礼治成以乐所以得致太平解史录防言之意

　　尚书要义卷五
　　钦定四库全书
　　尚书要义卷六
　　宋　魏了翁　撰
　　禹贡
　　【一】九州旧定今改新之故云禹别
　　禹别九州分其圻界随山濬川刋其木深其流任土作贡任其土地所有定其贡赋之差
　　【二】禹贡在夏书之首
　　此尧时事而在夏书之首禹之王以是功正义曰计九州之境当应旧定而云禹别者以尧遭洪水万事改新此为作贡生文
　　【三】赋自上税下贡从下献上
　　九州之土物产各异任其土地所有以定贡赋之差赋者自上税下之名谓治田出谷故经定其差等谓之厥赋贡者从下献上之称谓以所出之谷视其土地所生异物献其所有谓之厥贡虽以所赋之物为贡用赋物不尽有也亦有全不用赋物直随地有采取以为贡者此之谓贡即与周礼太宰九贡不殊但周礼分之为九耳其赋与周礼九赋全异彼赋谓口率出钱不言作赋而云作贡者取下供上之义也
　　【四】八凯亦佐禹随山刋木必身行
　　文十八年左传云举八凯使主后土则伯益之辈佐禹多矣禹必身行九州规谋设法乃使佐己之人分布治之于时平地尽为流鲜有陆行之路故将欲治水随行山林斩木通道郑云必随州中之山而登之除木为道以望观所当治者则规其形而度其功焉
　　【五】治水皆从下始故先冀终雍
　　冀州既载尧所都也先施赋役载于书正义曰九州之次以治为先后以水性下流当从下而泄故治水皆从下为始冀州帝都于九州近北故首从冀起而东南次兖而东南次青而南次徐而南次从而西次荆从荆而北次豫从豫而西次梁从梁而北次雍雍地冣髙故在后也自兖已下皆凖地之形势从下向髙从东向西青徐三州并为东偏雍州髙于豫州豫州髙于青徐雍豫之水从青徐而入海也梁髙于荆荆髙于梁荆之水从而入海也兖州在冀州东南冀兖二州之水各自东北入海也冀州之水不经兖州以冀是帝都河为大患故先从冀起而次治兖若使冀州之水东入兖州水无去处治之无益虽是帝都不得先也此经大体每州之始先言山川后言平地青州梁州先山后川徐州雍州先川后山兖荆豫有川无山豫不言平地冀州田赋之下始言恒卫既从史以大畧为文不为例也每州之下言水路相通通向帝都之道言禹每州事了入朝以白帝也
　　【六】既载谓贡赋役载于书郑以为事
　　既载者言先施贡赋役载于书也谓计人多少赋功配役载于书籍然后徴而用之以治水也冀州如此则余州亦然故于此特记之也王肃云言己赋功属役载于书籍意当然郑云载之言事事谓作徒役也禹知所当治水又知用徒之数则书于策以告帝征役而治之惟解载字为异其意亦同孔也
　　【七】壶口在冀梁岐在雍从东而西
　　壶口治梁及岐壶口在冀州梁岐在雍州从东循山治水而西
　　【八】汉初图籍皆在孔山川必验实而知
