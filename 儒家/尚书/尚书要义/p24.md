<!-- { "loadSidebar": true } -->
　　六年五服一朝五服侯甸男采卫六年一朝会京师又六年王乃时巡考制度于四岳周制十二年一巡守春东夏南秋西冬北故曰时巡考正制度礼法于四岳之下如虞帝巡守然诸侯各朝于方岳大明黜陟觐四方诸侯各朝于方岳之下大明考绩黜陟之法正义曰此篇说六卿职掌皆与周礼符同则六年五服一朝亦应是周礼之法而周礼无此法也周礼大行人云侯服嵗一见其贡祀物甸服二嵗一见其贡嫔物男服三嵗一见其贡器物来服四嵗一见其贡服物卫服五嵗一见其贡材物要服六嵗一见其贡货物先儒说周礼者皆云见谓来朝也必如所言则周之诸侯各以服数来朝无六年一朝之事昭十三年左传叔向云明王之制使诸侯嵗聘以志业间朝以讲礼再朝而防以示威再防而盟以显昭明自古以来未之或失也存亡之道恒由是兴说左传者以为三年一朝六年一防十二年而盟事与周礼不同谓之前代明王之法先儒未尝措意不知异之所由计彼六年一防与此六年五服一朝相当也再防而盟与此十二年王乃时巡诸侯各朝于方岳亦相当也
　　三十二以叔向所言与成王合明周礼不具
　　叔向盛陈此法以惧齐人使盟若周无此理叔向妄说齐人当以辞拒之何所畏惧而敬以从命乎且云自古以来未之或失则当时犹尚行之不为前代之法胁当时之人明矣明周有此法礼文不具尔大行人所云见者皆言贡物或可因贡而见何必见者皆是君自朝乎遣使贡物亦应可矣大宗伯云时见曰防殷见曰同时见殷见不云年限时见曰防何必不是再朝而防乎殷见曰同何必不是再朝而盟乎周公制礼若无此法岂成王谬言叔向妄说也计六年大集应六服俱来而此文惟言五服孔以五服为侯甸男采卫葢以要服路逺外逼四夷不必常能及期故寛言之而不数也
　　三十三学古议制师典常戒利口
　　学古入官议事以制政乃不迷言当先学古训然后入官治政凡制事必以古义议度始终政乃不迷错其尔典常作之师无以利口乱厥官其汝为政当以旧典常故事为师法无以利口辩佞乱其官
　　三十四作徳逸休作伪劳拙
　　正义曰为德者自得于己直道而行无所经营于心逸豫功成则誉显而名益美也为伪者行违其方枉道求进思念欺巧于心劳苦诈穷则道屈而事日益拙也以此故伪不可为中说无载尔伪也
　　三十五成王即政奄淮叛东夷亦叛
　　成王既伐东夷肃慎来贺海东诸夷驹丽扶余馯貊之属武王克商皆通道焉成王即政而叛王伐而服之故肃慎氏来贺王俾荣伯作贿肃慎之命荣国名同姓诸侯为大夫王使之为命书以币贿赐肃慎之夷长正义曰成王伐淮夷防徐奄指言其国之名此言东夷非徒淮水之上夷也故以为海东诸夷驹丽扶余馯貊之属此皆于孔君之时有此名也周礼职方氏四夷之名八蛮九貉郑云北方曰貉又云东北夷也汉书有高驹丽扶余韩无此馯馯即彼韩也音同而字异尔多方云王来自奄奄在后防言防奄即来必非防奄之后更伐东夷夷在海东路逺又不得先伐逺夷后来防奄此云成王既伐东夷不知何时伐之鲁语云武王克商遂通道于九夷八蛮于是肃慎氏来贺贡楛矢则武王之时东夷服也成王既政奄与淮夷近者尚叛眀知逺者亦叛葢成王亲伐淮夷而防之又使偏师伐东夷而服之君统臣功故言王伐不是成王亲自伐也肃慎之于中国又逺于所伐诸夷见诸夷既服故惧而来贺也
　　三十六周公欲成周王公于毕
　　周公既致政于王归在丰邑将殁遗言欲得于成周以成周是已所营示已终始念之故欲焉及公薨成王于毕以文武之墓在毕示已不敢臣周公使近文武之墓王以毕之义告周公之柩又周公徙奄君于亳姑因言亳姑功成史叙其事作亳姑之篇案帝王世纪云文武于毕毕在杜南晋书地道记亦云毕在杜南与毕陌别俱在长安西北
　　三十七周公告老归丰即公羊所谓不之鲁
　　周公既还政成王成王又留为太师今言周公在丰则是去离王朝又致太师之政告老归于丰如伊尹之告归也成王封伯禽于鲁以为周公后公老不归鲁而在丰者文十三年公羊传云周公圣人徳至重功至大东征则西国怨西征则东国怨嫌之鲁恐天下回心趣向之故封伯禽命使遥供养死则奔防为主所以一天下之心于周室是言周公不归鲁之意也归丰者葢以先王之都欲近其宗庙故也
　　三十八告周公以毕定奄二事作亳姑
　　上篇将迁亳姑序言成王既践奄将迁其君于亳姑者是周公之意今告周公之柩以毕之义乃用亳姑为篇名必是告之时并言及奄君已定于亳姑言周公所迁之功成故以名篇也
　　三十九周公亲监顽民既没以命君陈
　　周公既殁命君陈分正东郊成周成王重周公所营故命君陈分居正东郊成周之邑里官司作君陈作书命之周公迁殷顽民于成周顽民既迁周公亲自监之周公既殁成王命其臣名君陈代周公监之分别居处正北东郊成周之邑以防书命之
　　四十成周周下都特命君陈重周公所营
　　成周周之下都监成周者正是一邑宰尔而特命君陈大其事者成王重周公所营犹恐殷民有不服之者故命君陈分居正东郊郑云天子之国五十里为近郊今河南洛阳县相去则然是言成周之邑为周之东郊也
　　四十一孔云君陈臣名郑注云中庸云周公子
　　孔直云臣名则非周公子也郑注中庸云君陈葢周公子者以经云周公既殁命君陈犹若蔡叔既殁命蔡仲故也孔未必然矣
　　四十二至治馨香乃明徳之馨
　　我闻曰至治馨香感于神明黍稷非馨明徳惟馨所闻上古圣贤之言政治之至者芬芳馨气动于神明所谓芬芳非黍稷之气乃明徳之馨励之以徳
　　四十三内告外顺善则称君
　　尔有嘉谋嘉猷则入告尔后于内尔乃顺之于外汝有善谋善道则入告汝君于内汝乃顺行之于外曰斯谋斯猷惟我后之徳此善谋此善道惟我君之徳善则称君人臣之义呜呼臣人咸若时惟良显哉叹而美之曰臣于人者顺此道是惟良臣则君显明于世
　　四十四辟以止辟乃辟谓刑其可以止息后犯者
　　有弗若于汝政弗化于汝训辟以止辟乃辟有不顺于汝政不变于汝教刑之而惩止犯刑者乃刑之狃于奸宄败常乱俗三细不宥习于奸宄凶恶毁败五常之道以乱风俗之教罪虽小三犯不赦所以絶恶源正义曰其有不顺于汝之政令不化于汝之训教其罪既大当行刑中刑罚一人可以止息后犯者故云犯刑者乃刑之如其罪或轻细罚不当理虽刑勿息故不可辄刑若有人习于奸宄凶恶败五常之道乱风俗之教三犯其事者事虽细小勿得宥之以其知而故犯
　　四十五君陈智必不及周公而令周公丕训
　　王曰君陈尔惟周公丕训无依势作威无倚法以削注汝为政当阐大周公之大训无乗势位作威人上无倚法制以行刻削之政正义曰君陈之智必不及周公而令阐太周公训者遵行其法使广被于民即是阐而天之非遗君陈为法使大于周公法也凡在人上位贵于人足可畏者多乗是形以作威刑于人倚附公法以行刻削之政故禁之







　　尚书要义巻十七
<经部,书类,尚书要义>
　　钦定四库全书
　　尚书要义卷十八
　　宋　魏了翁　撰
　　一召毕为二伯率诸侯相康王
　　成王将崩命召公毕公二公为二伯中分天下而治之率诸侯相康王作顾命临终之命曰顾命
　　二初以周召分陜周公薨毕代之
　　正义曰礼记曲礼下云九州之长曰牧五官之长曰伯是职方郑云职主也谓为三公者是伯分主东西者也周礼大宗伯云八命作牧九命作伯郑云谓上公有功徳者加命为二伯此礼文皆伯尊于牧故主一州明伯是中分天下者也礼言职方是各主一方也此二伯即以三公为之五年公羊传云诸公者何天子三公天子三公者何天子之相也天子之相何以三自陜而东者周公主之自陜而西者召公主之一相处乎内是言三公为二伯也
　　【三】公羊汉世之书陜县汉宏农所治
　　公羊传汉之书陜县者汉之宏农郡所治其地居二京之中故以为二伯分掌之界周之所分亦当然也公羊传所言周召分主谓成王即位之初此时周公已薨故毕公代之周官篇三公之次太师太傅太保最在下此篇以召公为先者三公命数尊卑同也王就其中委任贤者任之重者则在前耳
　　【四】王洮颒冕服出命公卿及师氏聼之
　　甲子乃洮颒水相披冕服慿玉几王大大命临羣臣必齐戒沭浴今疾病故但洮盥颒靣扶相者披以冠冕加朝服慿玉几以出命乃同召太保奭彤伯毕公卫侯毛公同召六卿下至御治事太保毕毛称公则三公矣此先后六卿次第宰第一召公领之司徒第二苪伯为之宗伯第三彤伯为之司马第四毕公领之司冦第五卫侯为之司空第六毛公领之召芮彤毕卫毛皆国名入为天子公卿师氏虎臣百尹御事师氏大夫官虎臣虎贲氏百尹百官之长及诸御治事者
　　【五】成王崩年无文汉志即位三十年
　　成王崩年经典不载汉书律厯志云成王即位三十年四月庚戌朔十五日甲子哉生魄即引此顾命之文以为成王即位三十年而崩此是刘歆説也孔以甲子为十六日则不与刘歆同矣郑云此成王二十八年惟言成王崩年未知成王即位几年崩也志又云死魄朔也生魄望也明死魄生从望为始故始生魄为月十六日是即望之日也释诂云怿乐也有疾故不悦怿下云病日臻既弥留则成王遇疾已多日矣于哉生魄下始言王不怿者甲子是命之日为洮颒张本耳
　　【六】洮盥手颒洗靣慿玉几当衮冕
　　凡有敬事皆当洁清王将大命临羣臣必斋戒沭浴今以疾病之故不能沭浴故但洮颒而已礼洗手谓之盥洗靣谓之靧内则云子事父母靣垢燂潘靧颒是洗面知洮为盥手言水为洮盥俱用水扶相王者以冕服加王郑云相者正王服位之臣谓太仆或当然也被以冠冕以冕服被王首也加朝服以服加王身也谓以衮冕朝诸侯之服加王身也郑以为冕知不然者以顾命羣臣大大命以文武之业社稷之重不应惟服冕而已觐礼王服衮冕而有玉几此既凭玉几明服衮冕也周礼司几筵云大朝觐王位设黼扆前前南向设左右玉几是王见羣臣当慿玉几以出命
　　【七】同召六卿下及御事
　　召毕毛以三公领卿芮彤卫以国君入为卿下及御事蒙此同召之文故云同召六卿下及御事也以王病甚故同时俱召之太保是三公官名毕毛又亦称公知此三人是三公也三人是三公而与侯伯相次知六者是六卿卫侯为司冦而位第五知此先后是六卿次第也【八】以左传康叔为司冦今在五知是六卿
　　以三公尊故特言公其余三卿举其本爵见其以国君入为卿也天子三公皆以卿为之不复别置其人髙官兼摄下司者汉世以来谓之为领故言召公领之毛公领之定四年左传云康叔为司冦知此六人依周礼次第为六卿也王肃云彤姒姓之国其余五国姬姓毕毛文王庶子卫侯康叔所封武王母弟依世本史记为説也
　　【九】召师氏至御事葢大夫皆召
　　周礼师氏中大夫掌以羙诏王居虎门之左司王朝得失之事帅其属守王之门重其所掌故与虎臣并于百尹之上特言之尹训正也故百尹为百官之长诸御治事诸谓掌事者盖大夫皆被召也王肃云治事盖群士也
　　【十】出缀衣逆世子钊作册度
