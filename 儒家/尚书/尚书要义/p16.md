<!-- { "loadSidebar": true } -->
　　以一月戊午乃是作誓月日经言十三年春大防于孟津又云戊午次于河朔知此一月戊午是十三年正月戊午日非是十一年正月也序不别言十三年而以一月接十一年下者序以观兵至而即还畧而不言月日誓则经有年有春故畧而不言年春止言一月使其互相足也戊午是二十八日以厯推而知之据经亦有其验汉书律厯志载旧説云死魄朔也生魄望也武成篇説此伐纣之事云惟一月壬辰旁死魄则壬辰近朔而非朔是为月二日也二日壬辰则此月辛夘朔矣以次数之知戊午是二十八日也不言正月而言一月者以武成经言一月故此序同之武成所以称一月者易革卦曰汤武革命顺乎天而应乎人象曰君子以治厯明时然则改正治厯必自武王始矣武王以殷之十二月行正月四日杀纣既入商郊始改正朔以殷之正月为周之二月其初时犹是殷之十二月未为周之正月改正在后不可追名为正月以其实是周之一月故史以一月名之顾氏以为古史质或云正月或云一月不与春秋正月同义或然也易纬称文王受命改正朔布王号于天下郑依而用之言文王生称王已改正然天无二日土无二王岂得殷纣尚在而称周王哉若文王身自称王已改正朔则是功业成矣武王何得云大勲未集欲卒父业也礼记大云牧之野武王之大事也既事而退追王大王亶父王季歴文王昌是追为王何以得为文王身称王已改正朔也春秋王正月谓周正月也公羊传曰王者孰谓谓文王其意以正为文王所改公羊传汉初俗儒之言不足以取正也春秋之王自是当时之王非改正之王晋世有王愆期者知其不可注公羊以为春秋制文王指孔子耳非周昌也文王世子称武王对文王云西方有九国焉君王其终抚诸呼文王为王是后人追为之辞其言未必可信亦非实也
　　【四】孟在河北渡津乃作泰誓三篇
　　孟者河北地名春秋所谓向盟是也于是孟地置津谓之孟津言师渡孟津乃作泰誓知三篇皆渡津乃作也然则中篇独言戊午次于河朔者三篇皆河北乃作分为三篇耳上篇未次时作故言十三年春中篇既次乃作故言戊午之日下篇则明日乃作言时厥明各为首引故文不同
　　【五】孔臧谓唯闻书象二十八宿不知有百篇
　　尚书遭秦而亡汉书不知篇数武帝时有太常蓼侯孔臧者安国之从兄也与安国书云时人惟闻尚书二十八篇取象二十八宿谓为信然不知其有百篇也然则汉初惟有二十八篇无泰誓矣后得伪泰誓三篇诸儒多疑之马融书序曰泰誓后得案其文似若浅露又云八百诸侯不召自来不期同时不谋同辞及火复于上至于王屋流为乌五至以谷俱来举火神怪得无在子所不语中乎又春秋引泰誓曰民之所欲天必从之国语引泰誓曰朕梦协朕卜袭于休祥戎商必克孟子引泰誓曰我武惟侵于之疆取彼凶残我伐用张于汤有光孙卿引泰誓曰独夫受礼记引泰誓曰予克受非予武惟朕文考无罪受克予非朕文考有罪惟予小子无良今文泰誓皆无此语吾见书多矣所引泰誓而不在泰誓者甚多弗复悉记略举五事以明之亦可知矣王肃亦云泰誓近得非其本经马融惟言后得不知何时得之
　　【六】娄敬董仲舒所引伪泰誓有其文
　　汉书娄敬説髙祖云武王伐纣不期而防盟津之上者八百诸侯伪泰誓有此文不知其本出何书也武帝时董仲舒对防云书曰白鱼入于王舟有火复于王屋流为乌周公曰复哉复哉今引其文是武帝之时已得之矣李颙集尚书于伪泰誓篇毎引孔安国曰计安国必不为伪书作传不知颙何由为此言梁主兼而存之言本有两泰誓古文泰誓伐纣时事圣人取为尚书今文泰誓观兵时事别録之以为周书此非辞也彼伪书三篇上篇观兵时事中下二篇亦伐纣时事非尽观兵时事也且观兵示弱即退复何誓之有设有其誓不得同以泰誓为篇名也
　　【七】十有三年春谓周之孟春以三统厯知之
　　惟十有三年春大防于孟津三分有二之诸侯及诸戎狄此周之孟春正义曰论语称三分天下有其二中篇言羣后以师毕防则周之所有诸国皆集牧誓所呼有庸蜀羌髳微卢彭濮人知此大防谓三分有二之诸侯及诸戎狄皆防也序言一月知此春是周之孟春谓建子之月也知者案三统厯以殷之十二月武王师至二月甲子咸刘商王纣彼十二月即周之正月建子之月也
　　【八】友邦亲之冡君尊之
　　王曰嗟我友邦冡君越我御事庶士明听誓冡大御治友诸侯亲之称大君尊之
　　【九】人兼气性故为贵为灵
　　礼运云人者天地之心五行之端也食味别声被色而生者也言人能兼此气性余物则不能然故孝经云天地之性人为贵此经之意天地是万物之父母言天地之意欲养万物也人是万物之最灵言其尤宜长养也
　　【十】官人以世不以贤才
　　古者臣有大功乃得继世在位而纣之官人不以贤才而以父兄已滥受宠子弟顽愚亦用不堪其职所以政乱官人以世惟当用其子耳而兼言兄者以纣为恶或当因兄用弟故以兄协句耳
　　【十一】阇谓之台榭是台上屋今之防是也
　　释宫文云阇谓之台有木者谓之榭李廵曰台积土为之所以观望也台上有屋谓之榭又云无室曰榭四方而髙曰台孙炎曰榭但有堂也郭璞曰榭即今之堂堭也然则榭是台上之屋欤前无室今之防是也
　　【十二】君与民为师非别置师
　　治民之谓君教民之谓师君既治之师又教之故言作之君作之师师谓君与民为师非为别置师也
　　【十三】受命文考告庙宜于冡土祭社
　　释天引诗云乃立冡土戎丑攸行即云起大事动大众必先有事乎社而后出谓之宜孙炎曰宜求见福祐也是祭社曰宜冡训大也社是土神故冡土社也毛诗云冡土大社也受命文考是告庙以行故为告文王庙也王制云天子将出类乎上帝宜乎社造乎祢
　　【十四】六日行四百余里故次河朔非三日止
　　序云一月戊午师渡孟津则师以戊午日渡也此戊午日次于河朔则是师渡之日次止也上篇是渡河而誓未及止舍而先誓之此次于河朔者是既誓而止于河之北也庄三年左传例云凡师一宿为舍再宿为信过信为次此次直取止舍之义非春秋三日之例也何则商郊去河四百余里戊午渡河甲子杀纣相去才六日耳是今日次讫又誓明日誓讫即行不容三日止于河旁也
　　【十五】吉人竭日以为善
　　我闻吉人为善惟日不足凶人为不善亦惟日不足言吉人竭日以为善凶人亦竭日以行恶
　　【十六】受罪浮于桀
　　惟受罪浮于桀浮过正义曰案夏本纪及帝王世纪云诸侯叛桀闗龙逢引皇图而諌桀杀之伊尹諌桀桀曰天之有日如吾之有民日亡吾乃亡矣是桀亦贼虐諌辅谓已有天命而云过于桀者殷本纪云纣剖比干观其心桀杀龙逢无剖心之事又桀惟比之于日纣乃责命于天又纣有炮烙之刑又有刳胎斮胫之事而桀皆无之
　　【十七】此言梦卜协史记从六韬言不吉者非
　　梦者事之祥人之精爽先见者也吉凶或有其验圣王采而用之我卜伐纣得吉梦又战胜礼记称卜筮不相袭袭者重合之义训戎为兵梦卜俱合于美是以兵诛纣必克之占也圣人逆知来物不假梦卜言此以强军人之意耳史记周本纪云武王伐纣卜兆不吉羣公皆惧惟太公强之太公六韬云卜战兆焦筮又不吉太公曰枯骨朽蓍不逾人矣彼言不吉者六韬之书后人所作史记又采用六韬好事者妄矜太公非实事也
　　【十八】夷人谓平人服杜谓夷狄非
　　受有亿兆夷人离心离徳平人凡人也虽多而执心用徳不同正义曰昭二十二年左传此文服防杜预以夷人为夷狄之人即如彼言惟云亿兆夷人则受率其旅若林即曽无华夏人矣故训夷为平
　　【十九】夫子谓将士勉以畏敌
　　正义曰朂勉释诂文呼将士而誓之知夫子是将士也老子云祸莫大于轻敌故令将士无敢有无畏之心令其必以前敌为可畏也论语称子路曰子行三军则谁与孔子曰必也临事而惧令军士等不欲意轻前人宁执非敌之志恐彼强多非我能敌
　　【二十】一车七十二人孔以百夫长所载释之
　　武王戎车三百辆兵车百夫长所载车称辆一车步卒七十二人凡二万一千人举全数虎贲三百人勇士称也若虎贲兽言其猛也皆百夫长与受战于牧野作牧誓牧誓至牧地而誓众正义曰孔以虎贲三百人与戎车数同王于誓时所呼有百夫长因谓虎贲即是百夫之长一人而乘一车故云兵车百夫长所载也数车之法一车谓之一两诗云百两迓之是车称两也风俗通説车有两轮故称为两犹屦有两只亦称为两诗云葛屦五两即其也一车步卒七十二人司马法文也车有七十二人三百乘凡二万一千人计车有七十二人三百乘当有二万一千六百人孔畧六百而不言故云举全数顾氏亦同此解孔既用司马法一车七十二人又云兵车百夫长所载又下以百夫长为卒帅是实领百人非惟七十二人依周礼大司马法天子六军出自六乡凡起徒役无过家一人故一乡出一军乡为正遂为副若乡遂不足则徴兵于邦国则司马法六十四井为甸计有五百七十六夫共出长毂一乘甲士三人步卒七十二人至于临敌对战布阵之时则依六乡军法五人为伍五伍为两四两为卒五卒为旅五旅为师五师为军故左云先偏后伍又云广有一卒卒偏之两非直人数如此车数亦然故周礼云乃防车之卒伍郑云车亦有卒伍左战于繻葛杜注云车二十五乘为偏是车亦为卒伍之数也则一车七十二人者自计元科兵之数科兵既至临时配割其车虽在其人分散前配车之人临战不得还属本车当更以虎贲甲士配车而战孔举七十二人元科兵数者欲总明三百两人之大数云兵车百夫长所载者欲见临敌实一车有百人既虎贲与车数相当又经称百夫长故孔为此説
　　【二一】此篇甲子犹洛诰戊辰皆无月
　　上篇戊午次于河朔洛诰戊辰王在新邑与此甲子皆言有日无月史意不为编次故不具也是克纣之月甲子之日是周之二月四日以厯推而知之也
　　【二二】牧野近郊三十里夜陈朝誓
　　王朝至于商郊牧野乃誓纣近郊三十里地名牧癸亥夜陈甲子朝誓将与纣战正义曰言在纣近郊三十里或当有所据也皇甫谧云在朝歌南七十里不知出何书也言至于商郊牧野知牧是郊上之地战在平野故言野耳诗云于牧之野礼记大云牧之野武王之大事继牧言野明是牧地而郑云郊外曰野将战于郊故至牧野而誓案经至于商郊牧野乃誓岂王行已至于郊乃复倒退适野誓讫而更进兵乎何不然之甚也武成云癸亥夜陈未毕而雨是癸亥夜已布陈故甲子朝而誓众
　　【二三】孔云三卿指誓战者时有六师应有六卿
　　王曰嗟我友邦冡君同志为友言志同灭纣御事司徒司马司空治事三卿司徒主民司马主兵司空主土指誓战者正义曰孔以于时已称王而有六师亦应已置六卿今呼治事惟三卿指誓战者故不及太宰太宗司寇也其时六卿具否不可得知
　　【二四】亚旅众大夫师氏亦大夫
　　此及左皆卿下言亚旅知是大夫其位次卿而数众故以亚次名之谓诸是四命之大夫在军有执事者也师氏亦大夫其官掌以兵守门所掌尤重故别言之周礼师氏中大夫使其属帅四夷之各以其兵服守王之门外朝在野外则守内列郑云内列蕃营之在内者也守之如守王宫
