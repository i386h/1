<!-- { "loadSidebar": true } -->
　　正义曰礼大夫服冕士服弁也此所执者凡有七兵立于毕门之内及夹两阶立堂下者服雀弁綦弁者皆士也以其去殡逺故使士为之其在堂上服冕者皆大夫也以其去殡近皆使大夫为之先门次阶次堂从外向内而叙之也次东西垂次侧阶又从近向逺而叙之也【卅九】据郑説路寝南有三阶此不见中阶
　　在门者两守门两厢各一人故二人在阶者两厢各二人故四人礼记明堂位三公在中阶之前考工记夏后氏世室九阶郑云南面三三面各二阶又云宗庙及路寝制如明堂则路寝南面亦当有三阶矣此惟四人夹两阶不守中阶则路寝制如明堂惟郑之説耳路寝三阶不书亦未有明文纵有中阶中阶无人升降不须以兵卫之
　　【四十】士卫王殡与在庙同服雀弁
　　士入庙助祭乃服雀弁于此服雀弁者士卫王殡与在庙同故雀为弁也郑云赤黑为雀言如雀头色也雀弁制如冕黑色但无藻耳
　　【四一】惟戈多有惠刘钺戣瞿锐古今异
　　此经所陈七种之兵惟戈经传多言之考工记有其形制其余皆无文传惟言惠三隅矛锐亦矛也戣瞿皆防属不知何所据也刘钺属者以刘与钺相对故属以似之而别又不知何以为异古今兵噐名异体殊此等形制皆不可得而知也郑云惠状盖斜刀宜芟刈戈即今之句矛钺刘盖今镵斧钺大斧戣瞿盖今三锋矛钺矛属凡此七兵或施衿或着柄周礼戈长六尺六寸其余未闻长短
　　【四二】郑云序内半以前曰堂孔意垂堂之逺地
　　郑云序内半以前曰堂谓序内檐下自室壁至于堂廉中半以前总名为堂此立于东堂西堂者当在东西厢近阶而立以备升阶之人也垂是逺近之名此经所言冕则在堂上弁则在堂下此二人服冕知在堂上也堂上而言东垂西垂知是堂上之远地堂之逺地当于序外东厢西厢必有阶上堂知此立于东西堂之阶上也郑王皆以侧阶为东下阶也然立于东垂者已在东下阶上何由此人复共并立故传以为北下阶上谓堂北阶北阶则惟堂北一阶而已侧犹特也
　　【四三】王及羣臣皆吉服太史御王册命
　　王麻冕黼裳由賔阶隮王及羣臣皆吉服用西阶升不敢当主卿士邦君麻冕蚁裳入即位公卿大夫及诸侯皆同服亦庙中之礼蚁裳名色言太保太史太宗皆麻冕彤裳执事各异裳彤纁也太宗上宗即宗伯也太保承介圭上宗奉同瑁由阼阶隮太圭尺二寸天子守之故奉以奠康王所位同爵名瑁所以冐诸侯圭以齐瑞信方四寸邪刻之用阼阶升由便不嫌太史秉书由賔阶隮御王册命太史持册书顾命进康王故同阶
　　【四四】麻冕盖衮冕吉服于此正王之尊
　　礼绩麻三十升以为冕故称麻冕传言麻非吉服故言王及羣臣皆及服也王麻冕者盖衮冕也同礼司服享先王则衮冕此礼授王册命进酒祭王且衮是王之上服于此正王之尊明其服必衮冕也其卿士邦君当各以命服服即助祭之冕矣衮郑周礼注云衮之衣五章裳四章则衮衣之裳非独有黼言黼裳者以裳之章色黼黼有文故特取为文
　　【四五】卿士邦君变裳太保太史纯吉
　　礼无蚁裳今云蚁者裳之名也蚁者蚍蜉虫也此虫色黒知蚁裳色以色如蚁故以蚁名之礼祭服皆衣纁裳此独云裳者卿士邦君于此无事不可全与祭同改其裳以示变于常也太保太史有所主者则纯如祭服暂从吉也
　　【四六】彤裳即纁裳常祭服
　　传执事至宗伯正义曰此三官者皆执事彤裳而言各异裳者各自异于卿士邦君也彤赤也礼祭服纁是赤色之浅者故以彤为纁言是常祭服也太宗与下文上宗一人即宗伯之卿也
　　【四七】礼于奠爵无同玉人有执冐四寸
　　上宗奉同瑁则下文云天子受同瑁太保必奠于位其奉介圭下文不言受介圭者以同瑁并在手中故不能执之太保必奠于其位但文不见耳礼于奠爵无名同者但下文祭酢皆用同奉酒知同是酒爵之名也玉人云天子执冒四寸以朝诸侯郑注云名玉曰冒者言徳能覆盖天下也四寸者方以尊接卑以小为贵礼天子所以执瑁者诸侯即位天子赐之以命圭圭头邪鋭其瑁当下邪刻之其刻阔狭长短如圭头诸侯来朝执圭以授天子天子以冒之刻处冒彼圭头若大小相当则是本所赐其或不同则圭是伪作知诸侯信与不信故天子执瑁所以冐诸侯之圭以齐瑞信犹今之合符然经传惟言圭之长短不言阔狭瑁方四寸容彼圭头则圭头之阔无四寸也天子以一瑁冐天下之圭则公侯伯之圭阔狭等也此瑁惟冐圭耳不得冐璧璧亦称瑞不知所以齐信未得而闻
　　【四八】太保上宗由阼阶隮由便且卑不
　　阼阶者东阶也谓之阶者郑士冠礼注云阼犹酢也东阶所以答酢賔客是其义也礼凶事设于西阶西南吉事设洗于东阶东南此太保上宗皆行吉事盥洗在东故用阼阶升由便以毕不嫌为主人也
　　【四九】上宗即大宗宗伯之长
　　郑云上宗犹大宗变其文者宗伯之长大宗伯一人与小宗伯二人凡三人使其上二人也一人奉同一人奉瑁传无明解当同于郑也
　　【五十】王立賔阶上少东大史于殡西南读防
　　训御为进太史持防书顾命欲以进王故与王同升西阶郑云御犹向也王此时王立宾阶上少东太史东面于殡西南而读防书以命王嗣位之事孔虽以御为进其意当如郑言不言王面北可知也篇以顾为名指上文为言顾命防书禀王之意为言亦是顾命之事故传言防书顾命
　　【五一】言末命以感动康王嗣训以训戒
　　曰皇后凭玉几道末命命汝嗣训册命之辞大君成王言凭玉几所道称终命所以感动康王命汝继嗣其道言任重因以托戒临君周邦率循大卞用是道临君周国率羣臣循大法
　　【五二】卞为法无正训
　　卞之为法无正训也告以为法之道令率羣臣循之明所循者法也
　　【五三】王受同瑁宿祭咤飨太保受同祭哜
　　乃受同瑁王三宿三祭三咤王受瑁为主受同以祭礼成于三故酌者实三爵于王王三进爵三祭酒三奠爵告已受羣臣顾命上宗曰飨祭必受福讃王曰飨福酒太保降受王所飨同下堂反于篚盥以异同秉璋以酢太保以盥手洗异同实酒秉璋以酢祭半圭曰璋臣所奉王已祭太保又祭报祭曰酢授宗人同拜王答拜宗人小宗伯佐大宗者大宗供王宗人供太保拜白已传顾命故授宗人同拜王答拜尊所受命太保受同祭哜太保既拜而祭既祭受福哜至齿则王亦至齿王言飨太保言哜互相备宅授宗人同拜白戒王以事毕王答拜敬所白太保降收太保下堂立王下可知有司于此尽收彻
　　【五四】释上文受授拜飨收彻之节
　　正义曰王授册命之时立于西阶上少东北面太史于柩西南东面读防书读册既讫王再拜上宗于王西南北面奉同瑁以授王王一手受同一手受瑁王又以瑁授宗人王乃执同就樽于两楹之间酌酒乃于殡东西面立三进于神坐前祭神如前祭几前祭酒酹地而奠爵讫复位再拜王又于樽所别以同酌酒祭神如前复三祭故云三宿三祭三咤然后酌福酒以授王上宗赞王曰飨福王再拜受酒跪而祭先哜至齿兴再拜太保受同降自东阶反于篚又盥以异同执璋升自东阶适樽所酌酒至殡东西面报祭之欲祭之时授宗人同拜白王柩云已传顾命讫王则答拜柩尊所受受太保乃于宗人处同同祭柩如王礼但祭祭而已祭讫乃受福祝酌同以授太保宗人赞太保曰飨福酒太保再拜受同亦祭先而哜至齿兴再拜讫于居所位授宗人同太保更拜白柩以事毕王又答拜拜柩敬所王兴太保降阶而下堂有司于是收彻噐物
　　【五五】宿即肃咤为奠爵郑以肃咤为前却
　　天子执瑁故受瑁为主同是酒噐故受同以祭郑云王既对神则一手受同一手受瑁然既受之后王受同而祭则瑁以授人礼成于三酌者实三爵于王当是实三爵而读送三祭各用一同非一同而三反也释诂云肃进也宿即肃也故以宿爵而续送祭各用一同为一进三宿谓三进爵从立处而三进至神所也三祭酒三酹酒于神所也毎一酹酒则一奠爵三奠爵于地也为此祭者告神言己己受羣臣所传顾命白神使知也经典无此咤字咤为奠爵传记无文正以既祭必当奠祭既言三祭知三咤为三奠爵也王肃亦以咤为奠爵郑云徐行前曰肃却行曰咤王徐行前三祭又三却复本位与孔异也
　　【五六】祭以变为敬故太保洗异同酢祭
　　上宗讃王以飨福酒也即云太保受同明是受王所飨酒也祭祀饮酒之礼爵未用皆实于篚既饮皆反于篚知此下堂反于篚也祭祀以变为敬不可即用王同故太保以盥手更洗异同实酒于同中乃秉璋以酢祭于王祭后更复报祭酒如正祭大礼之亚献也
　　【五八】王言飨太保言哜互相备
　　王既祭则奠同于地太保不敢奠于地故以同授宗人然后拜也太保受同者谓太保既拜之后于宗人边受前所授之同而进以祭神既祭神之后遂更受福酒哜以至齿礼之通例啐入口是哜至于齿示饮而实不饮也太保报王之祭事与王祭礼同而史録其事二文不等故传辨其意于太保言哜至齿则王飨福酒亦哜至齿也于王言上宗曰飨则太保亦应有宗人曰飨二文不同互见以相备
　　【五九】殡之所处故曰庙庙门谓路寝门
　　诸侯出庙门俟言诸侯则卿士以下亦可知殡之所处故曰庙皆待王后命正义曰庙门谓路寝门也出门待王后命即作后篇后篇云二伯率诸侯入应门则诸侯之出应门之外非出庙而已以其在庙行事事毕出于庙门不言出庙门即止也
　　【六十】既尸天子告诸侯求匡弼
　　康王既尸天子尸主也主天子之正号遂诰诸侯作康王之诰既受顾命羣臣陈戒遂报诰之因事曰遂康王之诰求诸侯之是匡弼
　　【六一】召毕率东西诸侯执壤奠王答拜
　　王出在应门之内出毕门立应门内之中庭南面太保率西方诸侯入应门左毕公率西方诸侯入应门右二公为二伯各率其所掌诸侯随其方为位皆北面皆布乘黄朱诸侯皆陈四黄马朱鬛以为庭实賔称奉圭兼币曰一二臣卫敢执壤奠賔诸侯也举奉圭兼币之辞言一二见非一也为蕃卫故曰臣卫来朝而遇国防遂因见亲王敢执壤地所出而奠贽也皆再拜稽首王义嗣徳答拜诸侯拜送币而首至地尽礼也康王以义继先人明徳答其拜受其币
　　【六二】毕公代周公为东伯以召领冡宰先西方
　　王肃云毕公代周公为东伯故率东方诸侯然则毕公是太师也当太师之名在太保之上此先言太保者于时太保领冡宰相王室任重故先言西方若使东伯任重亦当先言东方北面以东为右西为左入左入右随其方为位嫌东西相向故云皆北面将拜王明北面也
　　【六三】诸侯来朝遇防因见新王
　　诸侯之在四方皆为天子蕃卫故曰臣卫此时成王始崩即得有诸侯在京师者来朝而遇国防遂因见新王也
　　【六四】诸侯稽首王义嗣徳答拜
　　周礼太祝辨九拜一曰稽首施之于极尊故为尽礼也义嗣徳三字史原王答拜之意也康王先是太子以义继先人明徳今为天子无所嫌故答其拜受其币自许与诸侯为主也
　　【六五】太宰以下陈戒不言诸侯以内见外
　　太保暨苪伯咸进相揖皆再拜稽首冡宰与司徒皆共羣臣诸侯并陈戒不言诸侯以内见外曰敢敬告天子皇天改大邦殷之命大天改大国殷之王命谓诛纣也【六六】文武诞受羑若言大受天道而顺之
