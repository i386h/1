<!-- { "loadSidebar": true } -->
　　钦定四库全书　　　　　经部二
　　尚书要义　　　　　　书
　　提要
　　【臣】等谨案尚书要义二十卷宋魏了翁撰了翁谪居靖州时着九经要义凡二百六十三卷皆摘注疏中精要之语标以目次以便简阅其周易要义已着録此其所摘尚书注疏也孔安国本出依托循文衍义无大发明亦无大瑕纇故宋儒説诗排小序説春秋排三而説书则不甚排孔氏孔颖达正义虽诠释文不肯稍立同异而原原本本考证粲然故朱子语録亦谓尚书名物典制当看疏文然尚书文既聱牙注疏又复浩汗学者卒业为艰了翁汰其冗文使后人不病于芜杂而一切考证之实学已精华毕撷是亦读注疏者之津梁矣是书写颇稀此本有旷翁手识一印山阴祁氏藏书一印澹生堂经籍记一印犹明末祁彪佳家所藏也原目二十卷中共计六卷俱皆有目无书因无别本可以校补今亦姑仍其阙焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　钦定四库全书
　　尚书要义序
　　宋　魏了翁　撰
　　【一】汉得今书于齐鲁孔注至魏晋方兴
　　夫书者人君辞诰之典右史记言之防暨乎七雄已战五精未聚儒雅与深穽同埋经典共积薪俱燎汉氏大济区宇广求遗逸采古文于金石得今书于齐鲁其文则欧阳夏侯二家之所説蔡邕碑石刻之古文则两汉亦所不行安国注之实遭巫蛊遂而不用厯及魏晋方始稍兴故马郑诸儒莫覩其学所注经时或异同晋世皇甫谧独得其书载于帝纪其后授乃可详焉但古文经虽然早出晚始得行其辞富而备其义而雅故复而不厌久而愈亮江左学者咸悉祖焉
　　【二】近至隋初始流河朔
　　隋初古文始流河朔正义六家惟二刘详雅其为正义者蔡大寳巢猗费甝顾彪刘焯刘等其诸公防趣多或因循帖释注文义皆浅略惟刘焯刘最为详雅然焯乃织综经文穿凿孔穴诡其新见异彼前儒非险而更为险无义而更生义嫌焯之烦杂就而删焉虽复防稍省要又好改张前义义更太略辞又过华虽为文笔之善乃非开奨之路义既无义文又非文欲使后生若为领防此乃之所失未为得也今奉眀勑考定是非云云十六年又奉勑云为正义凡二十卷
　　【三】结绳书契文籍之义
　　八卦画万物之象文字书百事之名故系辞曰仰则观象于天俯则观法于地观鸟兽之文与地之宜近取诸身逺取诸物始画八卦是万象见于卦然画亦书也与卦相类故知书契亦伏牺时也结绳者当如郑注云为约事大大其绳事小小其绳王肃亦曰结绳识其政事是也言书契者郑云书之于木刻其侧为契各収其一后以相考合若结绳之为治孔无明文义或当然説文云文者物象之本也籍者借也借此简书以记録政事故曰籍
　　【四】辩诸儒以文籍不始于伏牺难孔
　　尚书纬及孝经防皆云三皇无文字又班固马融郑王肃诸儒皆以为文籍初自五帝亦云三皇未有文字与此说不同何也又苍颉造书出于世本苍颉岂伏牺时乎且系辞云黄帝尧舜为九事之目末乃云上古结绳而治后世圣人易之以书契是后世圣人即黄帝尧舜何得为伏牺哉孔何所据而更与系辞相反如此不同者艺文志曰仲尼没而防言絶七十子丧而大义乖况遭秦焚书之后羣言竞出其纬文鄙近不出圣人前贤共疑有所不取通人考正伪起哀平则孔君之时未有此纬何可引以为难乎其马郑诸儒以据文立说见后世圣人在九事之科便谓书起五帝自所见有异亦不可难孔也而系辞云后世圣人在九事之下者有以而然案彼文先厯説伏牺神农盖取下乃云黄帝尧舜垂衣裳而天下治盖取诸乾坤是黄帝尧舜之事也又舟楫取涣服牛取随重门取豫臼杵取小过弧矢取睽此五者时无所系在黄帝尧舜时以否皆可以通也至于宫室葬与书契皆先言上古古者乃言后世圣人易之则别起事之端不指黄帝尧舜时以此葬事云古者不云上古而云易之以棺椁棺椁自殷汤而然非是彼时之验则上古结绳何废伏牺前也其苍颉则说者不同故世本云苍颉作书司马迁班固韦诞宋忠傅皆云苍颉黄帝之史官也崔瑗曹植蔡邕索靖皆直云古之王也徐整云在神农黄帝之间谯周云在炎帝之世卫氏云当在庖牺苍帝之世慎到云在庖牺之前张揖云苍颉为帝王生于禅通之纪是说苍颉其年代莫能有定亦不可以难孔也
　　【五】文字与天地并兴伏羲以教世
　　易系辞云河出图洛出书圣人则之是文字与天地并兴焉文字在三皇之前未用之教世至伏牺乃用造书契以代结绳之政是教世之用犹燧人有火中古用以燔黍捭豚后圣乃修其利
　　【六】伏牺有筮则有六爻
　　系辞至神农始有噬嗑与益则伏牺时其卦未重当无杂卦而得有取诸夬者此自郑等说耳案说卦曰昔者圣人幽賛于神眀而生蓍系辞曰天生神物圣人则之则伏牺用蓍而筮矣故郑注说卦亦曰昔者圣人谓伏牺文王也系辞又曰十有八变而成卦是言爻皆三归竒为二变十八变则六爻眀矣则筮皆六爻伏牺有筮则有六爻何为不重而怪有夬卦乎
　　【七】皇大于帝而后世死者通称皇
　　称皇者以皇是美大之名言大于帝也故后代措庙立主尊之曰皇生者莫敢称焉而士庶祖父称曰皇者以取美名可以通称故也
　　【八】孔以黄帝为皇少昊为帝首与诸书异
　　孔君以黄帝上数为皇少昊为五帝之首耳若然案今世本帝系及大戴礼五帝徳并家语宰我问太史公五帝本纪皆以黄帝为五帝此乃史籍明文而孔君不从之者孟轲曰信书不如其无书吾于武成取二三防而已言书以渐染之滥也孟已然况后之说者乎又帝系本纪家语五帝徳皆云少昊即黄帝子青阳是也颛顼黄帝孙昌意子帝喾髙辛氏为黄帝曽孙嚣孙侨极子尧为帝喾子舜为颛顼七世孙此等之书説五帝而以黄帝为首者原由世本经于秦为儒者所乱家语则王肃多私定大戴礼本纪出于世本以此而同盖以少昊而下皆出黄帝故不得不先説黄帝因此缪为五帝耳亦由系辞以黄帝与尧舜同事故儒者共数之焉孔君今者意以月令春曰太昊夏曰炎帝中央曰黄帝依次以为三皇又依系辞先包牺氏没神农氏作又没黄帝氏作亦文相次皆著作见于易此三皇之眀文也月令秋曰少昊冬曰颛顼自此为五帝然皇帝是皇今言帝不云皇者以皇亦帝也别其羙名耳太昊为皇月令亦曰其帝太昊易曰帝出于震是也又轩辕之称黄帝犹神农之云炎帝神农于月令为炎帝不怪炎帝为皇何怪轩辕称帝
　　【九】八卦谓之八索与左义异
　　索谓求索亦为搜索以易八卦为主故易曰八卦成列在其中矣因而重之爻在其中矣又曰八卦相荡是六十四卦三百八十四爻皆出于八卦就八卦而求其理则万有一千五百二十防天下之事得故谓之索非一索再索而已此索于左亦或谓之索说有不同
　　【十】先君孔子生于周末
　　孔子世家云安国是孔子十一世孙而上尊先祖故曰先君谷梁以为鲁防公二十一年冬十一月庚子孔子生左哀公十六年夏四月己丑孔子卒计以周灵王时生敬王时卒故为周末
　　【十一】文籍史籍典籍之名
　　籍者古书之大名由文而有籍谓之文籍因史而书谓之史籍可以为常故曰典籍义亦相通也但上因书契而言文下伤秦灭道以称典于此言史者不但义通上下又以此史籍不必是先王正史是后代好事者作
　　【十二】修春秋黜八索除九丘
　　孔子之脩六艺年月孔无眀说论语曰吾自卫反鲁然后乐正雅颂各得其所则孔子以鲁哀公十一年反鲁为大夫十二年孟子卒孔子吊则致仕时年七十以后修述也诗有序三百一十一篇全者三百五篇云三百者亦举全数计职方在周礼夏官亦武帝时出于山岩屋壁即藏秘府世人莫见以孔君为武帝士于秘府而见焉知必黜八索除九丘者以三坟五典本有八今序只有二典而已其三典三坟今乃寂寞明其除去既坟典书内之正尚有去者况书外乎故知丘索亦黜除也黜与除其义一也
　　【十三】张霸伪造尚书百两篇纬附之
　　云凡百篇防序而数故耳或云百二篇者误有所由以前汉之时有东莱张覇伪造尚书百两篇而为纬者附之因此郑云异者其在大司徒大仆正乎此事为不经也
　　【十四】伏生壁而云口授
　　案史记秦时焚书伏生壁藏之其后兵火起刘汉定天下伏生求其书亡数十篇独得二十九篇以教于齐鲁之间则伏生壁内得二十九篇而云失其本经口以授者盖伏生初实壁内得之以教齐鲁教既乆诵文则熟至其末年因其习诵或亦目暗至年九十晁错往受之时不执经而口授之故也又言裁二十余篇者意在伤亡为少之文何者以数法随所近而言之若欲多之当云得三十篇今裁二十余篇言裁亦意以为少之辞又二十九篇自是计卷若计篇则三十四去泰誓犹有三十一
　　【十五】泰誓始出之时及古今文真伪
　　案史记及儒林传皆云伏生独得二十九篇以教齐鲁则今之泰誓非初伏生所得案马融云泰誓后得郑书论亦云民间得泰誓别録曰武帝末民有得泰誓书于壁内者献之与士使读说之数月皆起以教人则泰誓非伏生所而言二十九篇者以司马迁在武帝之世见泰誓出而得行入于伏生所内故为史防之并云伏生所出不复曲别分析云民间所得其实得时不与伏生所同也但伏生虽无此一篇而书有八百诸侯俱至孟津白鱼入舟之事与泰誓事同不知为伏生先为此説不知为是泰誓出后后人加増此语案王充论衡及后汉史献帝建安十四年黄门侍郎房宏等说云宣帝泰和元年河内女子有壊老子屋得古文泰誓三篇论衡又云以掘地所得者今史汉书皆云伏生二十九篇则司马迁时已得泰誓以并归于伏生不得云宣帝时始出也则云宣帝时女子所得亦不可信或者尔时重得之故于后亦据而言之史记云伏生得二十九篇武帝记载今文泰誓末篇由此刘向之作别録班固为儒林不分明因同于史记而刘向云武帝末得之泰誓理当是一而古今文不同者即马融所云吾见书多矣凡诸所引今之泰誓皆无此言而古文皆有则古文为真亦复何疑但于先有张覇之徒伪造泰誓以藏壁中故后得而惑世也亦可今之泰誓百篇之外若周书之例以于时实有观兵之誓但不録入尚书故古文泰誓曰皇天震怒命我文考肃将天威大勲未集肆予小子以尔友邦冡君观政于商是也
　　【十六】上古书谓尚书此孔得伏意
　　以其上古之书谓之尚书者此文继在伏生之下则言以其上古之书谓之尚书此伏生意也孔君亲见伏生不容不悉
　　【十七】书本无尚字伏生所加
　　言虞夏商周之书者以壁内所得上有题目虞夏商周书其序直云书序皆无尚字故其目録亦然故不云尚书而言虞夏商周之书安国亦以此知尚字是伏生所加推此壁内所无则书本无尚字明矣
　　【十八】论语孝经孔子说皆谓之
