<!-- { "loadSidebar": true } -->
　　【三二】淮源逺矣至此而大故于徐州言之
　　地理志云沂水出泰山盖县临乐子山南至下邳入泗过郡五行六百里淮出桐柏山发源逺矣于此州言之者淮水至此而大为害尤甚喜得其治故于此记之也
　　【三三】大野即钜野东原即东平
　　大野既猪东原底平大野泽名水所停曰猪东原致功而平言可耕正义曰地理志云大野泽在山阳钜野县北钜即大也东原即今之东平郡
　　【二四】王者分五色土为社建侯则分之茅土
　　厥贡惟土五色王者封五色土为社建诸侯则各割其方色土与之使立社焘以黄土苴以白茅茅取其洁黄取王者覆四方正义曰韩诗外云天子社广五丈东方青南方赤西方白北方黑上冒以黄土将封诸侯各取其方色土苴以白茅以为社明有土谨敬洁清也蔡邕独断云天子太社以五色土为坛皇子封为王者授之太社之土以所封之方色苴以白茅使之归国以立社谓之茅社是必古书有此説故先儒之言皆同也
　　【三五】泗濵贡浮磬淮夷二水贡珠与鱼
　　贡石而言磬者此石宜为磬犹如砥砺然也蠙是蚌之别名此蠙出珠遂以蠙为珠名蠙之与鱼皆是水物而以淮夷冠之知淮夷是二水之名淮是四渎之淮也夷盖小水后来竭涸不复有其处耳王肃亦以淮夷为水名郑以为淮水之上夷民献此珠与鱼地理志泗水出济隂乗氏县东南至临淮睢陵县入淮行千一百一十里也
　　【三六】纎缟纎在缟之中二物皆细
　　厥篚纎缟黒缯缟白缯纎细也纎在中明二物皆当细正义曰单言必有质故知黑缯缟如史记缟素
　　【三七】阳鸟居彭蠡谓鸿雁之属随阳
　　彭蠡是江汉合处下云导漾水南入于江东滙为彭蠡是也日之行也夏至渐南冬至渐北鸿鴈之属九月而南正月而北左思蜀都赋所云木落南翔冰泮北徂是也日阳也此鸟南北与日进退随阳之鸟故称阳鸟冬月所居于此彭蠡之泽也
　　【三八】孔意江从彭蠡分为三共入震泽与郑异
　　地理志云防稽吴县故周泰伯所封国也具区在西古文以为震泽是吴南大湖名盖县治居泽之东北故孔言南志言西大泽畜水南方名之曰湖三江既入此湖也治水致功令江入此泽故致定为震泽也下云自彭蠡江分为三入震泽遂为北江而入海是孔意江从彭蠡而分为三又共入震泽从震泽复分为三乃入海郑云三江分于彭蠡为三孔东入海其意言三江入既入海耳不入震泽也又案周礼职方扬州薮曰具区浸曰五湖五湖即震泽若如志云具区即震泽则浸薮为一案余州浸薮皆异而扬州同者盖扬州浸薮同处论其水谓之浸指其泽谓之薮
　　【三九】金银铜为金三品郑谓铜三色
　　厥贡惟金三品金银铜也释器云黄金谓之璗其美者谓之镠白金谓之银其美者谓之镣郭璞曰此皆道金银之别名及其美者也镣即紫磨金也郑以为金三品者铜三色也
　　【四十】齿象牙革犀皮甲以犀为上
　　正义曰诗云元龟象齿知齿是象牙也説文云齿口断骨也牙壮齿也五年左传云齿牙骨角牙齿小别统而名之齿亦齿牙也考工记犀甲七属兕甲六属宣二年左传云犀兕尚多弃甲则那是甲之所用犀革为上
　　【四一】南海岛夷卉服谓越
　　岛夷卉服南海岛夷草服越越南方布名用为之左思吴都赋云蕉外越弱于罗纨是也冀州云岛夷皮服是夷自服皮皮非所贡也此言岛夷卉服亦非所贡也此与莱夷作牧并在贡篚之间古史立文不次也郑云此州下湿故衣草服贡其服者以给天子之官与孔异也
　　【四二】孔谓织细纻贝水物郑以织贝为锦
　　贝织异物织是织而为之扬州纻之所出此物又以篚盛之为衣服之用知是细纻释鱼有贝贻贝余貾黄白文余泉白黄文当贡此有文之贝以为器物之饰也郑云贝锦名诗云萋兮斐兮成是贝锦凡为织者先染其丝乃织之则文成矣礼记曰士不衣织与孔异也
　　【四三】锡命乃贡言不常郑为金锡之锡
　　厥包橘柚锡贡小曰橘大曰柚其所包裹而致者锡命乃贡言不常正义曰荆州纳锡大龟豫州锡贡磬错皆为非常并在篚下王肃云橘与柚锡其命而后贡之不常入当继荆州之无也郑云有锡则贡之此州有锡而贡之或时无则不贡锡所以柔金也周礼考工记云攻金之工掌执金锡之齐故也
　　【四四】荆山南及衡山之阳惟荆州
　　荆及衡阳惟荆州北据荆山南及衡山之阳正义曰其境过衡山也以衡是大山其南无复有名山大川可以为记故言阳见其南至山南也
　　【四五】荆楚后服先彊故以江汉朝宗着臣礼
　　江汉朝宗于海二水经此州而入海有似于朝百川以海为宗宗尊也正义曰诸侯见天子之礼春见曰朝夏见曰宗以海水大而江汉小以小就大似诸侯归于天子假人事而言之也诗云沔彼流水朝宗于海毛云水犹有所朝宗是假人事而言水也荆楚之域国有道则后服国无道则先彊故记其水之义以着人臣之礼【四六】孔谓江分九道郑意九江别源浔阳记有江名
　　言江于此州之界分为九道训孔为甚殷为中言甚得地势之中也郑云殷犹多也九江从山谿所出其孔众多言治之难也地理志九江在今庐江浔阳县南皆东合为大江如郑此意九江各自别源其源非大江也下流合于大江耳然则江以南水无大小俗人皆呼为江或从江分出或从外合来故孔郑各为别解应劭注地理志云江自浔阳分为九道符于孔説浔阳记有九江之名一曰乌江二曰蜯江三曰乌白江四曰嘉靡江五曰畎江六曰源江七曰廪江八曰提江九曰菌江虽名起近代义或当然
　　【四七】班郑以荆梁各有沱潜孔谓发梁入荆
　　下文岷山导江东别为沱是沱为江之别名也经无潜之本源故直云水名释水云水自江出为沱汉为潜郑注此既引尔雅乃云今南郡枝江县有沱水其尾入江耳首不于江出也华容有夏水首出江尾入盖此所谓沱也潜则未闻象类此解荆州之沱潜发源此州若如郑言此水南流不入荆州界非此潜也此下梁州注云二水亦谓自江汉出者地理志在今蜀郡郫县江沱及汉中安阳皆有沱水潜水其尾入江汉耳首不于此出江原有江首出江南至犍为武阳又入江岂沱之与潜盖汉西出嶓冡东南至巴郡江州入江行二千七百六十里此解梁州之沱潜也郭璞尔雅音义云沱水自蜀郡都水县揃山与江别而更流璞又云有水从汉中阳县南流至梓潼汉夀入大穴中通峒山下西南潜出一名沔水旧俗云即禹贡潜也郭璞此言亦解梁州沱潜与郑又异然地理及郑皆以荆梁二州各有沱潜又郭氏所解沱潜惟据梁州不言荆州之沱潜而孔梁州注云沱潜发源此州入荆州以二州沱潜为一者然彼州山水古今不可移易孔为武帝愽士地理志无容不知盖以水从江汉出者皆曰沱潜但地势西髙东下虽于梁州合流还从荆州分出犹如济水入河还从河出故举大畧为发源梁州耳
　　【四八】云梦跨江南北二泽共一土字
　　昭三年左传楚子与郑伯田于江南之梦是云梦之泽在江南也地理志南郡华容县南有云梦泽杜预云南郡枝江县西有云梦城江夏安陆县亦有云梦或曰南郡华容县东南有巴丘湖江南之梦云梦一泽而每处有名者司马相如子虚赋云吞云梦者方八九百里则此泽跨江南北每处名存焉定四年左传称楚昭王寝于云中则此泽亦得单称云单称梦经之土字在二字之间盖史文兼上下也
　　【四九】荆贡同而序异以当州贵者先
　　厥贡羽毛齿革惟金三品土所出与扬州同正义曰与扬州同而扬州先齿革此州先羽毛者盖以善者为先由此而言之诸州贡物多种其次第皆以当州贵者为先也
　　【五十】砺砥皆磨石砮矢镞丹丹砂
　　砺砥砮丹砥细于砺皆磨石也砮石中矢镞丹朱类正义曰鲁语曰肃慎氏贡楛矢石砮贾云砮矢镞之石也故曰砮石中矢镞丹砂故云朱类王肃云丹可以为采
　　【五一】箘簵美竹楛中矢榦皆出云梦
　　惟箘簵楛三邦底贡厥名箘簵美竹楛中矢榦三物皆出云梦之泽近泽三国常致贡之其名天下称善
　　【五二】荆贡同此包字必橘柚
　　包下言匦菁茅説文云匚受物之器象形也凡匚之属皆从匚匮匣之字皆从匚匦亦从匚故匦是匣也菁茅既以匦盛非所包之物明包必有里也此州所出与扬州同扬州厥包橘柚知此包是橘柚也王肃云扬州厥包橘柚从省而可知也
　　【五三】菁为菹茅缩酒匦盛之
　　匦菁茅匦匣菁以为菹茅以缩酒正义曰周礼醢人有菁菹鹿臡故知菁以为菹郑云蓂菁也蓂菁处处皆有而令此州贡者盖以味善也僖四年左传齐桓公责楚云尔贡包茅不入王祭不供无以缩酒是茅以缩酒也郊特牲云缩酌用茅明酌也郑注云以茅缩酒也周礼甸师云祭祀供萧茅郑兴云萧字或为莤莤读为缩束茅立之祭前酒沃其上酒渗下若神饮之故谓之缩杜预解左传用郑兴之説未知谁同孔防特令此州贡茅茅当异于诸处杜预云茅之为异未审也或云茅有三脊郑以菁茅为一物匦犹纒结也菁茅之有毛刺者重之故既包里而又纒结也
　　【五四】九江大龟锡命乃贡
　　九江纳锡大龟尺二寸曰大龟出于九江水中龟不常用锡命而纳之
　　【五五】浮江沱潜汉越洛而至冀州之南
　　浮于江沱潜汉逾于洛至于南河逾越也河在冀州南东流故越洛而至南河正义曰浮此四水乃得至洛
　　【五六】伊涧水入洛合流而入河
　　伊洛涧既入于河伊出陆浑山洛出上洛山涧出沔池山出河南北山四水合流而入河正义曰地理志云伊水出农卢氏县东熊耳山东北入洛洛水出农上洛县冡领山东北至巩县入河水出河南谷城县潜亭北东南入洛涧水出农新安县东南入洛志与传异者熊耳山在陆浑县西冡领山在上洛县境之内沔池在新安县西谷城潜亭北此即是河南境内之北山也志详而略所据小异耳伊涧三水入洛合流而入河言其不复为害也
　　【五七】荥波即荥泽杜预谓当在河北
　　荥波既猪荥泽波水已成遏猪正义曰马郑王本皆作荥播谓此泽名荥播春秋闵二年卫侯及狄人战于荥泽不名播也郑谓卫狄战在此地杜预云此荥泽当在河北以卫败方始渡河战处必在河北盖此泽跨南北多而得名耳
　　【五八】菏泽孟猪以今地验之与志异
　　导菏泽被孟猪菏泽在胡陵孟猪泽名在菏东北水流溢覆被之正义曰地理志山阳郡有胡陵县不言其县有菏泽也又云菏泽在济隂定陶县东孟猪在梁国睢阳县东北以今地验之则胡陵在睢阳之东定陶在睢阳之北其水皆不流溢东北被孟猪也然郡县之名随代变易古之胡陵当在睢阳之西北故得东出被孟猪也于此作孟猪左传尔雅作孟诸周礼作望诸声转字异正是一地也
　　【五九】江出岷汉出嶓沱出江潜出汉
　　地理志云蜀郡有湔道岷山在西徼外江水所出也陇西郡西县嶓冡山西汉水所出是二者皆山名也沱出于江潜出于汉二水发源此州而入荆州
　　【六十】蒙山在青衣蔡阙和夷平地之名
　　地理志云蒙山在蜀郡青衣县应劭云顺帝改曰汉嘉县蔡山不知所在论语云季氏旅于泰山是祭山曰旅也平者言其治水毕犹上既艺也和夷平地之名致功可艺艺与平互言耳
　　【六一】赋下中三错举第八为正错出七九
