<!-- { "loadSidebar": true } -->
　　无妻曰鳏释名云愁悒不寐目恒鳏鳏然故鳏字从鱼鱼目恒不闭王制云老而无妻曰鳏舜于时年未三十而谓之鳏者书传称孔子对子张舜父顽母嚚无室家之端故谓之鳏鳏者无妻之名不拘老少少者无妻可以更娶老者即不复更娶谓之天民之穷故礼举老者耳诗云何草不何人不鳏暂离室家尚谓之鳏不独老而无妻
　　【四六】众人虽知舜不得已而后举
　　皇甫谧云尧以二女妻舜封之于虞今河东太阳山西虞地是也及王天下遂为天子之号故从防至着常称虞氏舜为生号之名前已具释又觧众人虽知舜实圣贤而耻已不若故不举之以帝令举及侧陋意谓帝知有舜乃不已而言之耳知其然者正以初不荐举至此始言
　　【四七】郑谓尧知命在舜犹使人举之
　　舜在卑贱未有名闻率禅之则下人不服故郑六艺论云若尧知命在舜舜知命在禹犹求于羣臣举于侧陋上下交譲务在服人孔子曰民可使由之不可使知之此之谓也是解尧使人举舜之意也
　　【四八】史记谓瞽瞍无目与孔异
　　史记云舜父瞽瞍盲以为瞽瞍是名身实无目也孔不然者以经説舜得行美其能飬恶人父自名瞍何湏言之若实无目即是身有固疾非善恶之事輙言舜是肓人子之意欲何所见乎论语云未见顔色而言谓之瞽则言瞽者非谓无目史记云説瞽瞍使舜上廪从下纵火焚廪使舜穿井下土实井若其身自能然不得谓之无目
　　【四九】郑谓舜不立正妃书未有
　　二女之中当有贵贱长防刘向列女云二女长曰娥皇次曰女英舜既升为天子娥皇为后女英为妃然则初适舜时即娥皇为妻郑不言妻者不告其父不序其正又注礼记云舜不告而娶不立正妃此则郑自所説未有书云然案世本尧是黄帝孙舜是黄帝八代之孙计尧女于舜之曽祖为四从姊妹以之为妻于义不可世本之言未可防信或者古道质故也
　　【五十】降谓以义理下帝女之心
　　降谓能以义理下之则女意初时不下故觧之言舜为匹夫帝女下嫁以贵适贱必自骄矜故美舜能以义理下帝女尊亢之心于所居妫水之汭使之服行妇道于虞氏虞与妫汭为一地见其心下乃行妇道故分为二文
　　【五一】庶人通谓匹夫匹妇
　　匹夫者士大夫已上则有妾媵庶人无妾媵惟夫妻相匹其名既定虽单亦通谓之匹夫匹妇
　　【五二】妫汭舜所居嫔虞谓能行妇道
　　妫水在河东虞郷县厯山西西流至蒲坂县南入于河舜居其旁周武王赐陈胡公之姓为妫为舜居妫水故也舜仕尧朝不家在于京师而令二女归虞者盖舜以大孝示法使妻归事于其亲以帝之贤女事顽嚚舅姑美其能行妇道故云嫔于虞

　　尚书要义卷一
<经部,书类,尚书要义>
　　钦定四库全书
　　尚书要义巻二
　　宋　魏了翁　撰
　　舜典
　　舜世有国土孔云庶人以瞽瞍失国
　　虞舜侧微为庶人故微贱正义曰帝系云颛顼生穷蝉穷蝉生敬康敬康生勾芒勾芒生蟜牛蟜牛生瞽瞍瞽瞍生舜昭八年左传云自幕至于瞽瞍无违命以其继世相常有国土孔言为庶人者尧典云有鳏在下此云虞舜侧微必是为庶人矣葢至瞽瞍始失国也
　　【二】孔氏传古文自东晋初至隋始备
　　昔东晋之初豫章内史梅赜上孔氏犹阙舜典自此乃命以位已上二十八字世所不多用王范之注补之而皆以慎徽已下为舜典之初至齐萧鸾建武四年吴兴姚方兴于大航头得孔氏古文舜典亦太康中书乃表上之事未施行方兴以罪致戮至隋开皇初购求遗典始得之
　　【三】四门穆穆有美徳无凶人
　　穆穆美也释诂文四门四方之门谓四方诸侯来朝者从四门而入文十八年左传歴言四凶之行乃云舜臣尧流四凶族浑敦穷竒捣杌饕餮投诸四裔以御螭魅又曰虞书数舜之功曰賔于四门四门穆穆无凶人也是言皆有美徳无凶人也案验四方之族皆是王朝之臣舜流王朝之臣而言诸侯无凶人者以外见内诸侯无凶人则王朝必无矣
　　【四】鲧九载禹十三载而舜一考即升
　　鲧待三考冀其有成而无成功乃黜为缓刑之义舜既有成更无所待故一考即升之且大圣之事不可以常法论也若然禹贡兖州作十有三载乃同是禹治兖州之水乃积十有三年此始三年已言地平天成者祭法云鲧障洪水而殛死禹能修鲧之功先儒马融等皆以为鲧既九年又加此三年为十二年惟兖州未得尽平至明年乃毕八州已平一州未毕足以为成功也【五】既月乃日觐岳牧还五瑞与之正始
　　辑五瑞既月乃日觐四岳羣牧班瑞于羣后注辑敛既尽觐见班还后君也舜敛公侯伯子男之瑞归璧尽以正月中乃日日见四岳及九州牧监还五瑞于诸侯与之正始
　　【六】受终齐政知其可受遂徧告上下
　　舜既让而不许乃以尧禅之明年正月上日受尧终帝位之事于尧文祖之庙虽受尧命犹不自安又以璿为玑以玉为衡者是为王者正天文之器也乃复察此璿玑玉衡以齐整天之日月五星七曜之政观其齐与不齐齐则受之是也不齐则受之非也是七政皆齐知已受为是遂行为帝之事而以告摄事类祭于上帝祭昊天及五帝也又禋祭于六宗等尊卑之神望祭于名山大川五岳四渎而又徧祭于山川丘陵坟衍古之圣贤之羣神以告已之受禅也
　　【七】上日即元日郑谓改尧正故异辞
　　月之始日谓之朔日毎月皆有朔日此是正月之朔故云上日言一嵗日之上也下云元日亦然郑以为帝王易代莫不改正尧正建丑舜正建子此时未改尧正故云正月上日即位乃改尧正故云月正元日故以异文先儒王肃等以为惟殷周改正易民视聴自夏已上皆以建寅为正此篇二文不同史异辞耳孔意亦然下云嵗二月传云既班瑞之明月以此为建寅之月也
　　【八】文祖不知何人七庙其来已逺
　　文祖者尧文徳之祖庙也且下云归格于艺祖艺文义同知文祖是庙者咸有一徳云七世之庙可以观徳则天子七庙其来自逺尧之文祖葢是尧始祖之庙不知为谁也帝系及世本皆云黄帝生嚣嚣生蟜极蟜极生帝喾帝喾生尧即如彼言黄帝为尧之髙祖黄帝以上不知复祭何人充此七数况彼二书未必可信
　　【九】璿玑玉衡犹琼弁玉缨变文
　　説文云璿美玉也玉是大名璿是玉之别称玑衡俱以玉饰但史之立文不可以玉玑玉衡一指玉体一指玉名犹左传云琼弁玉缨所以变其文
　　【十】玑为转运衡为横箫即浑天仪
　　玑衡者玑为转运衡为横箫运玑使动于下以衡望之是王者正天文之器汉世以来谓之浑天仪者是也马融云浑天仪可旋转故曰玑衡其横箫所以视星宿也以璿为玑以玉为衡葢贵天象也蔡邕云玉衡长八尺孔径一寸下端望之以视星辰葢悬玑以象天而衡望之转玑窥衡以知星宿是其説也七政以政有七于玑衡察之
　　【十一】宣夜无周髀术在惟浑仪为长
　　蔡邕天文志云言天体者有三家一曰周髀二曰宣夜三曰浑天宣夜絶无师説周髀术数具在考验天象多所违失故史官不用惟浑天者近得其情今史所用候防铜仪则其法也虞喜云宣明也夜幽也幽明之数其术兼之故曰宣夜但絶无师説不知其状如何周髀之术以为天似覆盆葢以斗极为中中髙而四边下日月旁行绕之日近而见之为昼日逺而不见为夜浑天者以为地在其中天周其外日月初登于天后入于地昼则日在地上夜则日入地下王蕃浑天説曰天之形状似鸟卵天包地外犹卵之裹黄圆如弹丸故曰浑天言其形体浑浑然也其术以为天半覆地上半在地下其天居地上见有一百八十二度半强地下亦然北极出地上三十六度南极入地下亦三十六度而嵩髙正当天之中极南五十五度当嵩髙之上又其南十二度为夏至之日道又其南二十四度为春秋分之日道又其南二十四度为冬至之日道南下去三十一度而已是夏至日北去极六十七度春秋分去极九十一度冬至去极一百一十五度此其大率也其南北极持其两端其天与日月星宿斜而逥转此必古有其法遭秦而灭子法言云或问浑天曰洛下闳营之鲜于妄人度之耿中丞象之几乎几乎莫之能违也是扬雄之意以浑天而问之也闳与妄人武帝时人宣帝时司农中丞耿夀昌始铸铜为之史官施用焉后汉张衡作灵宪以説其状蔡邕郑陆绩吴时王藩晋世姜岌张衡葛洪皆论浑天之义并以浑説为长江南宋元嘉年皮延宗又作是浑天论太史丞钱乐铸铜作浑天仪于齐梁周平江陵迁其器于长安今在太史书矣衡长八尺玑径八尺圆周二丈五尺强转而望之有其法也
　　【十二】祭义广此传以摄位事告
　　诗云是是祃周礼肆师云造上帝王制云天子将出乎上帝所言者皆是祭天之事言以事而祭也周礼小宗伯云天地之大烖社稷则为位是之为祭所及者广而传之为摄位事者以摄位而告祭故为祭名
　　【十三】周礼有天有帝此上帝兼之
　　周礼司服云王祀昊天上帝则服大裘而冕祀五帝亦如之是昊天外更有五帝上帝可以兼之故以告天及五帝也郑笃信防纬以为昊天上帝谓天皇大帝北辰之星也五帝谓灵威仰等太防宫中有五帝座星是也如郑之言天神有六也家语云季康子问五帝之名孔子曰天有五行金木水火土分时化育以成万物其神谓之五帝王肃云五行之神助天理物者也孔意亦当然矣
　　【十四】精意以享为禋不必烟祭
　　周礼大宗伯云以禋祀祀昊天上帝以实柴祀日月星辰以槱燎祀司中司命风师雨师孔子精意以享谓之禋郑云禋之言烟周人尚臭烟气之臭闻者也郑以禋祀之文在燎柴之上故以禋为此解耳而洛诰云秬鬯二卣曰明禋又曰禋于文王武王又曰王宾杀烟咸格经传之文此多矣非燔柴祭之也知烟是精诚絜敬之名耳
　　【十五】六宗之説八孔王据祭法
