<!-- { "loadSidebar": true } -->
　　此以金为黄金吕刑其罚百锾为黄鐡俱是赎罪而金鐡不同者古之金银铜鐡总号为金别之四名耳释器云黄金谓之荡白金谓之银是黄金白银俱名金也周礼考工记攻金之工筑氏为削冶氏为杀矢鳬氏为钟防氏为量段氏为镈桃氏为劎其所为者有铜有鐡是铜鐡俱名为金则鐡名亦包铜矣此传黄金吕刑黄鐡皆是今之铜也古之赎罪者皆用铜汉始改用黄金但少其斤两令与铜相敌故郑驳异义言赎死罪千锾锾六两大半两为四百一十六斤十两大半两铜与金赎死罪金三斤为价相依附是古赎罪皆用铜也实为铜而谓之金鐡知之所言谓铜为金鐡耳汉及后魏赎罪皆用黄金后魏以金难得合金一两収绢十疋今律及复依古死罪赎铜一百二十斤于古称为三百六十斤孔以锾为六两计千锾为三百七十五斤金赎轻于古也误而入罪出金以赎即律过失杀伤人依其状以赎论是也吕刑所言疑赦乃罚者即今律疑罪各从其实以赎论是也疑谓虚实之证等是非之理均或事涉疑似旁无证见或虽有证见事非疑似如此之言皆为疑罪疑而罚赎吕刑已明言误而输赎于文不显故此传指言误而入罪以解此赎鞭扑加于人身可云扑作教刑金非加人之物而言金作赎刑出金之与受扑俱是人之所患故得指其所出以为刑名
　　【三四】总言眚灾者肆赦怙终者贼刑
　　春秋言肆眚者皆谓缓纵过失之人是肆为缓也为过也公羊传云害物曰灾是为害也宣二年左传晋侯患赵盾使鉏麑贼之是贼为杀也此经二句承上典刑之下总言用刑之要过而有害虽据状合罪而原心非故如此者当缓赦之小则宥之上言流宥赎刑是也怙恃奸诈欺罔时人以此自终无心改悔如此者当刑杀之小者刑之大者杀之上言典刑及鞭扑皆是也
　　【三五】水中可居曰洲幽州在北裔
　　左传説此事言投诸四裔释地云燕曰幽州知北裔也水中可居者曰洲释水文李巡曰四方有水中央髙独可居故曰洲天地之四边有水邹衍书説九州之外有瀛海环之是九州居水内故以州为名共在一洲之上分之为九州州取水内为名故引尔雅解州也投之四裔裔训逺也当在九州之外而言于幽州者在州境之北边也禹贡羽山在徐州三危在雍州故知北裔在幽
　　【三六】流凶在治水前时无幽州史追书
　　流凶在治水前于时未作十有二州则无幽州之名而云幽州者史据后定言之
　　【三七】三裔既明知崇山在南裔
　　左传説此事云流四凶族投诸四裔则四方之各有一人幽州在北裔雍州三危在西裔徐州羽山在东裔三方既明知崇山在南裔也禹贡无崇山不知其处盖在衡岭之南也
　　【三八】此四凶则浑敦穷竒等
　　左説此事言舜臣尧流四凶族浑敦穷竒梼杌饕餮投诸四裔以御螭魅谓此驩兠共工三苗与鲧也虽知彼言四凶此等四人俱名不同莫知孰是惟当验其行迹以别其人左传説穷竒之行云靖谮庸回尧典言共工之行云静言庸违其事既同知穷竒是共工也左传説浑敦之行云丑恶物是与比周尧典言驩兠荐举共工与恶比周知浑敦是驩兠也左传説梼杌之行言不可教训不知话言傲狠明徳以乱天常尧典言鲧之行云咈哉方命圮族其事既同知梼杌是鲧也惟三苖之行尧典无文郑具引左传之文乃云命驩兠举共工则驩兠为浑敦也共工为穷竒也鲧为梼杌也而三苗为饕餮亦可知是先儒以书传相考知三苗是饕餮
　　【三九】流放窜殛俱流徙鲧最轻故后言
　　释言云殛诛也传称流四凶族者皆是流而谓之殛窜放流皆诛者流者移其居处若水流然罪之正名故先言也放者使之自活窜者投弃之名殛者诛责之称具是流徙异其文述作之体也四者之次葢以罪重者先共工滔天为罪之最大驩兠与之同恶故以次之祭法以鲧障洪水故列诸祀典功虽不就为罪最轻故后言之禹贡徐州云蒙羽其艺是羽山为东裔也汉书地理志羽山在东海郡祝其县西南海水渐及故言在海中也
　　【四十】治水是徴用时事四罪在治水前
　　此四罪者徴用之初即流之也舜以为贱超升上宰初来之时天下未服既行四罪故天下皆服如此等诸事皆徴用所行者洪范云鲧则殛死禹乃嗣兴僖三十三年左传云舜之罪也殛鲧其举也兴禹襄二十一年左传云鲧殛而禹兴此三者皆言殛鲧而后用禹为治水是徴用时事四罪在治水之前明徴用所行也又下云禹让稷契臯陶帝因追美三人之功所言稷播五谷契敷五教臯陶作士皆是徴用时事臯陶所行五刑有服五流有宅即是以典刑流宥五刑此为徴用时事足可明矣而郑以为禹治水事毕乃流四凶故王肃难郑言若待禹治水功成而后以鲧为无功殛之是爲舜用人子之功而流放其父则禹之勤劳适足使父致殛为舜失五典克从之义禹陷三千莫大之罪进退无据亦甚迂哉
　　【四一】殂落尧死之称谓往落
　　殂落死也释诂文李巡曰殂落尧死之称郭璞曰古死尊卑同称故书尧曰殂落舜曰陟方乃死谓之殂落者葢殂为往也言人命尽而往落者若草木叶落也【四二】尧十六即位终舜摄计一百十六嵗
　　尧以十六即位明年乃为元年七十载求禅求禅之时八十六也试舜三年自正月上日至崩二十八载总计其数凡夀一百一十七嵗案尧典求禅之年即得舜而试之求禅试舜共在一年也更得二年即为歴试三年故下云歴试二年与摄位二十八年合得为三十在位故王肃云徴用三载其一在徴用之年其余二载与摄位二十八年凡三十嵗也故孔传云歴试二年明其一年在徴用之限以此计之惟有一百一十六嵗不得有七葢误为七也
　　【四三】百姓如丧考妣谓百官
　　诸经言百姓或为百官或为万民如此百姓是百官者以丧服庶民为天子齐衰三月畿外之民无服不得如考妣
　　【四四】三载四海遏宻八音谓四夷
　　释地云九夷八狄七戎六蛮谓之四海夷狄尚絶音三年则华夏内国可知也丧服诸侯之大夫为天子正服繐衰既葬除之今能使四夷三载絶音言尧有盛徳恩化所及逺也
　　【四五】舜格于文祖谓丧毕即政复以告
　　月正元日舜格于文祖注月正正月元日上日也舜服尧丧三年毕将即政故复至文祖庙告
　　【四六】尧存舜且摄位尧崩避丹朱而后即政
　　知舜服尧丧三年毕将即政者以尧存且摄其位尧崩谦而不居孟子云尧崩三年丧毕舜避丹朱于南河之南天下诸侯朝觐者不之尧子而之舜狱讼者不之尧子而之舜讴謌者不之尧子而讴謌舜曰天也然后之中国践天子位孟子既言然矣此文又承三载之下故知舜服尧丧三年毕将欲即政复至文祖庙告前以摄位告今以即政告也此犹是尧之文祖自此以后舜当自立文祖之庙尧之文祖当迁于丹朱之国也
　　【四七】禹代鲧为崇伯入为司空故称伯禹
　　国语云有崇伯鲧尧殛之于羽山贾逵云崇国名伯爵也禹代鲧为崇伯入为天子司空以其伯爵故称伯禹言人之贤而举其为官知禹治洪水有成功言可用也
　　【四八】禹让稷契暨臯陶稷独称官
　　居稷官者弃也独称官者出自禹意耳不必着义郑云时天下頼后稷之功故以官名通称或当然也经因稷契名单共文言暨臯陶为文耳三人为此次者葢以官尊卑为先后也周礼太祝辨九拜一曰稽首稽首为敬之极故为首至地稽首是拜内之别名为拜乃稽首故云拜稽首也
　　【四九】弃为稷官尊而君之为后稷
　　王肃云播敷也尧遭洪水民不粒食故众民之难在于饥也稷是五谷之长立官主此稷事后训君也帝言汝君此稷官布种是百谷以济救之追美其功以劝勉之上文让于稷契益稷云暨稷吕刑云稷降播种国语云稷为天官单名为稷尊而君之称为后稷故诗孝经皆以后称为言非官称后也
　　【五十】五刑之服三就五流之宅三居
　　汝作士五刑有服注士理官也五刑墨劓剕宫大辟服从也言得轻重之中正五服三就既从五刑谓服罪也行刑当就三处大罪于原野大夫于朝士于市五流有宅五宅三居谓不忍加刑则流放之若四凶者五刑之流各有所居五居之差有三等之居大罪四裔次九州之外次千里之外
　　【五一】蛮夷冦贼尧末年不应至此
　　往者洪水为灾下民饥困内有冦贼为害外则四夷犯边皆言无教之致也唐尧之圣协和万邦不应末年顿至于此葢少有其事辞颇増甚归功于人作与夺之耳
　　【五二】五服三就孔用鲁语与马郑王异
　　行刑当就三处惟谓大辟罪耳鲁语云刑五而已无有者大刑用甲兵次刑斧钺中刑刀锯其次钻笮薄刑鞭扑以威民故大者陈之原野小者致之市朝五刑三次是无也孔用彼为説故以三就为原野与朝市与吕刑之五刑异也所言三次即此三就是也惟死罪当分就处所其墨劓剕宫无常处可就也马郑王三家皆以三就为原野也市朝也甸师氏也案刑于甸师氏者王之同族刑于者不与国人虑兄弟耳非所刑之正处此言正刑不当数甸师也又市朝异所不得合以为一且皆国语之文其义不可通也
　　【五三】五刑之流各有宅宅又有三等之居
　　此五流有宅即流宥五刑也当在五刑而流放之故知谓不忍加刑则流放之若四凶也郑云舜不刑此四人者以为尧臣不忍刑之王肃云谓在八议之辟君不忍杀宥之以逺八议者周礼小司冦所云议亲议故议贤议能议贵议宾议功议勤是也以君恩不忍杀重罪不可全赦故流之也五刑之流各有所居谓徙置有处也五居之差有三等之居量其罪状为逺近之差也四裔最逺在四海之表故大罪四裔谓本犯死罪也故周礼调人职云父之讐辟诸海外即与四裔为一也次九州之外即王制云入学不率教者屏之逺方西方曰僰东方曰寄注云偪寄于夷狄也与此九州之外同也次千里之外者即调人职云兄弟之讐辟诸千里之外也立政云中国之外不同者言中国者据大罪所居之国定千里也据其逺近其实一也周礼与王制既有三处之别故约以为言郑云三处者自九州之外至于四海三分其地逺近若周之夷镇蕃也然罪有轻重不同岂五百之校乎不可从也
　　【五四】此朕虞王莽立予虞之官
　　作朕虞正义曰此官以虞为名帝言作我虞耳朕非官名也郑云言朕虞重鸟兽草木汉书王莽自称为予立予虞之官则莽谓此官名为朕虞其义必不然也
　　【五五】垂益所逊四人皆在元凯中
　　朱虎熊罴二臣名垂益所让四人皆在元凯之中正义曰文十八年左传八元之内有伯虎仲熊即此朱虎熊罴是也虎熊在元凯之内明殳斨伯与亦在其内但不知彼谁当之耳益是臯陶之子臯陶即庭坚也益在八凯之内垂则不可知也不在伯夷防龙之下为此言者以伯夷姜姓不在元凯之内垂龙亦不可知惟言此四人耳虽言殳斨伯与亦难知也
　　【五六】三礼天地人言三足以包五
　　帝曰咨四岳有能典朕三礼佥曰伯夷三礼天地人之礼伯夷臣名姜氏正义曰此时秩宗即周礼之宗伯也其职云掌天神人地祗之礼虽三者并为吉礼要言三礼者是天地人之事言三足以包五故举三以言之郑语云姜伯夷之后也伯夷能礼于神以佐尧是伯夷为姜姓也
　　【五七】秩宗主郊庙之官
