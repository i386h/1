<!-- { "loadSidebar": true } -->
　　宗之为尊常训也名曰六宗明是所尊祭者有六但不知六者为何神耳祭法云埋少牢于大昭祭时相近于坎坛祭寒暑王宫祭日夜明祭月幽禜祭星雩禜祭水旱也据此言六宗彼祭六神故以彼六神谓此六宗必谓彼之所祭是此六宗者彼文上有祭天祭地下有山谷丘陵此六宗之文在上帝之下山川之上二者次第相故知是此六宗王肃亦引彼文乃云禋于六宗此之谓矣郑注彼云四时谓隂阳之神也然则隂阳寒暑水旱各自有神此言禋于六宗则六宗常礼也礼无此文不知以何时祀之郑以彼皆为祈祷之祭则不可用郑注以解此也汉世以来説六宗者多矣欧阳及大小夏侯説尚书皆云所祭者六上不谓天下不谓地旁不谓四方在六者之间助隂阳变化实一而名六宗矣孔光刘歆以六宗为乾坤六子水火雷风山泽也贾逵以为六宗者天宗三日月星也地宗三河海岱也马融云万物非天不覆非地不载非春不生非夏不长非秋不収非冬不藏此其谓六也郑以六宗言禋与祭天同名则六者皆是天之神祗谓星辰司中司命风师雨师星谓五纬也辰谓日月所谓十二次司中司命文昌第五第四星也风师箕也雨师毕也晋初幽州秀才张髦上表云臣谓禋于六宗祀祖考所尊者六三昭三穆是也司马彪又上表云歴难诸家及自言己意天宗者日月星辰寒暑之属也地宗社稷五祀之属也四方之宗四时五帝之属惟王肃据家语六宗与孔同各言其志未知孰是司马彪续汉书云安帝元初六年立六宗祠于洛阳城西北亥地祀北大社魏亦因之晋初荀顗定新祀以六宗之神诸説不同废之挚虞驳之谓冝依旧近代以来皆不立六宗之祠也
　　【十六】望于山川谓岳渎外犹有名山大川
　　释山云泰山为东岳华山为西岳霍山为南岳恒山为北岳嵩髙山为中岳释水云江河淮济为四渎四渎者原注海者也岳渎之外犹有名山大川故言之属以包之周礼大司乐云四镇五岳崩令去乐郑云四镇山之重大者谓扬州之防稽山青州之沂山幽州医无闾山冀州之霍山是五岳之外名山也周礼职方氏每州云其川其浸若雍州云其川泾汭其浸渭洛如此之是四渎之外大川也
　　【十七】辑五瑞以还岳牧若新付之
　　舜以朔日受终于文祖又徧祭羣神及敛五瑞则入月以多日矣尽以正月中谓从敛瑞以后至月末也乃日日见四岳及九州牧监舜初摄位当号出令日日见之与之言也州牧各监一州诸侯故言监也更复还五瑞于诸侯者此瑞本受于尧敛而又还之若言舜新付之改为舜臣与之正新君之始也
　　【十八】总释时月日律度量衡五礼玉帛
　　协时月正日同律度量衡合四时之气节月之大小日之甲乙使齐一也律法制及尺丈斛斗斤两皆同修五礼五玉修吉凶宾军嘉之礼五等诸侯执其玉三帛二生一死贽三帛诸侯世子执纁公之孤执附庸之君执黄二生卿执羔大夫执雁一死士执雉玉帛生死所以为贽以见之如五器卒乃复卒终复还也器谓圭璧如五器礼终则还之三帛生死则否
　　【十九】巡守者巡所守比他义为得
　　孟子称晏子对齐景公云天子适诸侯曰巡狩巡狩者巡所守也是言天子巡守主谓巡行诸侯故言诸侯为天子守土故称守而往巡行之定四年左传祝鮀言衞国取相土之东都以防王之东搜搜是猎之名也王者因巡诸侯或亦猎以教战其守皆作狩白虎通云王者所以巡狩者也巡者循也狩者収也为天子循収养人彼因名以附説不如晏子之言得其本也
　　【二十】岳渎牲礼视公侯古典不存
　　诸侯境内名山大川如其秩次望祭之也言秩次而祭知徧于羣神故云五岳牲礼视三公四渎视诸侯其余视伯子男也其尊卑所视王制及书之文牲体二字孔増之也诸侯五等三公为上等诸侯为中等伯子男为下等则所言诸侯惟谓侯爵者耳其言所视葢视其祭祀祭五岳如祭三公之礼祭四渎如祭诸侯之礼祭山川如祭伯子男之礼公侯伯子男尊卑既有等级其祭礼必不同但古典亡灭不可复知郑注书云所视者谓其牲币粢盛笾豆爵献之数案五等诸侯适天子皆膳用太牢礼诸侯祭皆用太牢无上下之别又大行人云上公九献侯伯七献子男五献掌客上公饔饩九牢飱五牢侯伯饔饩七牢飱四牢子男饔饩五牢飱三牢又上公豆四十侯伯三十二子男二十四并伯与侯同又郑注礼器四望五献据此诸文与孔王制不同者掌客行人自是周法孔与王制先代之礼必知然者以周礼侯与伯同公羊及左氏传皆以公为上伯子男为下是其异也
　　【二一】黄帝以来始用甲子纪日协之使一
　　周礼太史云正嵗年颁告朔于邦国则节气晦朔皆天子颁之犹恐诸侯国异或不齐同故因巡守而合和之节是月初气是月半也世本云容成作厯大挠作甲子二人皆黄帝之臣葢自黄帝已来始用甲子纪日毎六十日而甲子一周史纪称纣为长夜之饮忘其日辰恐诸侯或有此之类故合日之甲乙也
　　【二二】度量衡起于黄钟之律
　　律者候气之管而度量衡三者法制皆出于律故云律法制也度有丈尺量有斛斗衡有斤两故取法于律故孔解律为法制即云及尺丈斛斗斤两皆均同之汉书律厯志云度量衡出于黄钟之律也度者分寸尺丈引所以度长短也本起于黄钟之管长以子谷秬黍中者以一黍之广度之千二百黍为一分十分为寸十寸为尺十尺为丈十丈为引而五度审矣量谓龠合升斗斛所以量多少也本起于黄钟之龠以子谷秬黍中者千有二百实为一龠十龠为合十合为升十升为斗十斗为斛而五量嘉矣权者铢两斤钧石所以称物之轻重也本起于黄钟之龠一龠容千二百黍重十二铢两铢之为两十六两为斤三十斤为钧四钧为石而五权谨矣权衡一物衡平也权重也称上谓之衡称锤谓之权所从言之异耳如彼志文是度量衡本起于律也
　　【二三】三帛纁黄孔或有据王肃多同
　　周礼典命云凡诸侯之适子誓于天子摄其君则下其君之礼一等未誓则以皮帛继子男之下公之孤四命以皮帛眂小国之君是诸侯世子公之孤执帛也附庸虽则无文而为南面之君是一国之主春秋时附庸之君适鲁皆称来朝未有爵命不能执玉则亦继小国之君同执帛也经言三帛必有三色所云纁黄者孔时或有所据未知出何书也王肃云三帛纁黄也附庸与诸侯之适子公之孤执皮帛其执之色未详闻或曰孤执诸侯之适子执纁附庸执黄王肃之注尚书其言多同孔周礼孤与世子皆执皮帛郑云皮帛者束帛而表之以皮为之饰皮虎豹皮也此三帛不言皮葢于时未以皮为饰
　　【二四】五器礼终乃还三帛生死则否
　　诸侯贽之内若是五器礼终乃还之如三帛生死则不还也聘义云以圭璋聘重礼也已聘而还圭璋此轻财而重礼之义也聘义主于説聘其朝礼亦然周礼司仪云诸公相见为宾还圭如将币之义是圭璧皆还之也士相见礼言大夫以下见国君之礼云见他邦之人则使摈者还其贽已臣皆不还其贽是三帛生死则否
　　【二五】南岳自以衡霍两山名非从汉武
　　张揖云天柱谓之霍山汉书地理志云天柱在庐江灊县则霍山在江北而与江南衡为一者郭璞尔雅注云霍山今在庐江灊县潜水出焉别名天柱山汉武帝以衡山辽旷故移其神于此今其彼土俗人皆呼之为南岳南岳本自以两山为名非从近来也而学者多以霍山不得为南岳又云汉武帝来始乃名之即如此言谓武帝在尔雅前乎斯不然矣
　　【二六】四巡毕乃归郑谓归而复出者不然
　　四巡之后乃云归格则是一出而周四岳故知自东岳而即南行以五月至也王者顺天道以行人事故四时之月各当其时之中故以仲月至其岳上云嵗二月东巡守以二月始者此四时巡守之月皆以至岳为文东巡以二月至非时也但舜以正月有事二月即行耳郑以为毎岳礼毕而归仲月乃复更去若如郑言当于东巡之下即言归格后以如初包之何当北巡之后始言归乎且若来而复去计程不得周徧此事不必然也
　　【二七】归格于艺祖此告尧之文祖
　　王制説巡守之礼云归格于祖祢用特此不言祢故推之言祖则考着近于祖举尊以及卑也特者独也故为一牛此唯言文祖故云一牛徧告诸庙庙用一牛故郑注彼云祖下及祢皆一牛也此时舜始摄位未自立庙故知告尧之文祖也
　　【二八】分冀为幽并分青为营封山濬川
　　肇十有二州肇始也禹治水之后舜分冀州为幽州并州分青州为营州始置十二州封十有二山濬川封大也毎州之名山殊大者以为其州之镇有流川则深之使通利
　　【二九】舜二年后分九州为十二禹还为九
　　禹贡治水之时犹为九州今始为十二州知禹治水之后也禹之治水通鲧九载为作十有三载则舜摄位元年九州始毕当是二年之后以境界太逺始别置之知分冀州为幽州并州者以王者废置理必相防周礼軄方氏九州之名有幽并无徐梁周立州名必因于古知舜时当有幽并职方幽并山川于禹贡皆冀州之域知分冀州之域为之也尔雅释地九州之名于禹贡无梁青而有幽营云燕曰幽州齐曰营州孙炎以尔雅之文与职方禹贡并皆不同疑是因制则营州亦有所因知舜时亦有营州齐即青州之地知分青州为之于此居摄之时始置十有二州葢终舜之世常然宣三年左传云昔夏之方有徳也贡金九牧则禹登王位还置九州其名葢如禹贡其境界不可知
　　【三十】典刑是其身流宥离乡典与五互见
　　象以典刑法用常刑用不越法流宥五刑以流放之法寛五刑流谓徙之逺方故使生活以流放之法寛纵五刑也此惟解以流寛之刑而不解宥寛之意郑云其轻者或流放之四罪是也王肃云谓君不忍刑杀宥之以逺方然则应刑者其法是常其数是五以典刑谓其刑之也流宥五刑谓其逺纵之也流言五刑则典刑亦五其文互以相见王肃云言宥五刑则五刑见矣是言二文相通之意也典刑是其身流宥离其乡流放致罪为轻比鞭为重故次典刑之下先言流宥鞭扑虽轻犹亏其体比于出金赎罪又为轻且吕刑五罚虽主赎五刑其鞭扑之罪亦容输赎故后言之此正刑五与流宥鞭扑俱有常法典字可以统之故首言典刑也
　　【三一】周礼春秋传皆有鞭隋造律废之
　　鞭作官刑注以鞭为治官事之刑此有鞭刑则用鞭乆矣周礼涤狼氏誓大夫曰敢不関鞭五百左传有鞭徒人费圉人荦是也子玉使鞭七人卫侯鞭师曹三百日来亦皆施用大隋造律方使废之治官事之刑者言若于官事不治则鞭之葢量状加之未必有定数也
　　【三二】属扑于教刑其实官刑鞭扑俱用
　　扑作教刑学记云榎楚二物以収其威郑云榎槄也楚荆也二物可以扑挞犯礼者知扑是榎楚也既言以収其威知不勤道业则挞之益稷云挞以记之又大射乡射皆云司马晋扑则扑亦官刑惟言作教刑者官刑鞭扑俱用教刑惟扑而已故属扑于教其实官刑亦当用扑葢重者鞭之轻者挞之
　　【三三】孔黄金吕刑黄鐡皆铜汉改黄金
