<!-- { "loadSidebar": true } -->
　　愚按宫商角徴羽为次者取其声之髙下以渐而短者而言盖黄钟之律九寸太簇八寸姑洗七寸有竒林钟六寸南吕五寸有竒其寸之长短皆以三分损益隔八相生而得之若以相生之法论之则当以宫徴商羽角为次假令黄钟为宫下生林钟为徴又上生太蔟为商又下生南吕为羽又上生姑洗为角非以宫商角徴羽为隔八相生之次也
　　朱子曰诗之作本言志而已方其诗也未有歌也及其歌也未有乐也以声依永以律和声则乐乃为诗而作非诗为乐而作也诗出乎志者也乐出乎诗者也诗者其本而乐者其末也
　　又曰古人作诗亦是他心下所存事人便将他诗来歌其声之清浊长短各依他作诗之语言却将律来调和其声今人却又安排下腔调然后做言语去合腔子岂不是倒了却是永依声也古人是以乐去就他诗后世是以诗去就他乐如何解兴起得人
　　又曰音律如尖塔様濶者浊声尖者清声宫以下则太浊羽以上则太清皆不可为乐惟五声者中声也新安陈氏曰假令黄钟为宫相去一律而太簇为啇又相去一律而姑洗为角又相去二律而林钟为徴相去一律则音节和相去二律则音节逺故角徴之间近徴收一声比徴稍下曰变徴他皆然所以济五声之不及也详见律厯志及律吕新书等书
　　八音
　　周礼春官太师播之以八音金石土革丝木匏竹注云金钟镈也石磬也土埙也革鼓鼗也丝琴瑟也木柷敔也匏笙也竹管箫也
　　龙【臣名】
　　二十有二人【四岳所领诸侯有在朝者十二州养民之官九官伯禹弃契臯陶垂益伯夷夔龙】
　　王氏曰百揆百官之首故先命禹养民治之先务故次命稷富然后教故次命契刑以弼教故次命臯工立成器以为天下利又治之末故次命垂如此治人者略备矣然后及草木鸟兽故次命益民物如此则隆礼乐之时也故次命夷夔礼先乐后故先夷后夔乐作则治功成矣羣贤虽盛治功虽成苟防间得行则贤者不安前功遂废故命龙于末所以防防间卫羣贤以成其终犹命十二牧而终以难任人夫子荅为邦而终以逺佞人也
　　舜生三十徴庸三十在位五十载陟方乃死
　　蔡氏曰陟方犹言升遐竹书纪年帝王之殁皆曰陟舜生三十年尧方召用歴试三年居摄二十八年通三十年乃即帝位又五十年而崩史记言舜廵狩崩于苍梧之野孟子言舜卒于鸣条未知孰是今零陵九疑有舜皇极经世纪舜丙辰即位至禹十七年死通为一百一十年
　　新安陈氏曰史于舜即位初惟载咨岳牧命九官即以九载黜陟继之篇末緫叙舜一生始终结之中间几五十年无事可见何也孔子曰舜有臣五人而天下治又曰无为而治者其舜也与以此观之舜惟得圣贤之臣以共为故终身可恭已而无为也
　　愚按经言三十徴庸三十在位禹谟三十有三载求禹禅位孟子曰舜荐禹于天十有七年正得一百一十年而孔氏又増服丧三年其一在三十之数为百一十二年盖采舜殂落之后有三载四海遏密八音及孟子有三年之丧毕之然史既以舜始终年数緫括于后为有明文又合皇极经世所纪故朱子曰舜年百有十歳
　　六府三事允治万世永頼时乃功
　　六府三事圗
　　【六府用王炎说三事用蔡传】

　　愚按此圗可见功成作乐之意盖始者六府之所以修三事之所以和虽欲作乐不可彊也及其既修既和则沐浴膏泽而歌咏勤苦皆有自然之乐于斯时也圣人乃即其前日歌咏之言叶之律吕播之声音而后乐始作也故六府三事之杂然而独终之以九叙惟歌之一句传曰必世后仁岂不信然
　　人心惟危道心惟微惟精惟一允执厥中帝王道统传授之图
　　惟精
　　尧允执其中　舜禹允执厥中　汤建中　武建极
　　惟一
　　愚按中者无过不及大公至善之道也乡隣有鬬而闭戸所谓无过也往救则过矣同室有鬬被髪缨冠而救之所谓无不及也闭户不救则不及矣上帝降不丰于圣不啬于愚所谓大公也事理当然之极而无一毫私伪之杂所谓至善也常人之情气质物欲流而罔觉天理民彞微而莫察知有人心而不知有道心所以失其中圣人则明睿所照精以不杂始终无间一以不贰道心为主而人心听命所以得其中圣愚之相去逺矣其分则在乎中之存与否耳故自帝而王若尧之舍嫡传贤舜之殛父兴子汤武之征诛易位其变也为天地立心为生人立命为万世开太平其常也圣人所以大过人者无他亦时中而已尧舜禹见而知之口传面命汤武以来闻而知之躬行心得而书简载述先后相符时虽异而圣则同也然则中之一字乃圣学相传之统千万世帝王之治法也后之欲法帝王之治者可不于是而求之乎
　　舞干羽于两阶七旬有苖格
　　颖达曰释言云干捍也孙炎曰干楯自蔽扞也以楯为人扞通以干为楯名故孔氏云干为楯释言又云纛翳也郭璞云舞者持以自蔽翳也故明堂位云朱干玉戚以舞大武戚斧也是武舞执斧执楯诗云左手执籥右手秉翟是文舞执籥秉羽故干羽皆舞者所执
　　天命有德五服五章哉
　　蔡氏曰五等之服自九章以至一章是也
　　周礼典命上公九命为伯衣服礼仪皆以九为节侯伯七命皆以七为节子男五命以五为节
　　司服公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服之服自希冕而下如子男之服卿大夫之服自冕而下如之服士之服自皮弁而下如大夫之服
　　蔡元度曰公九章侯伯七章子男五章三章大夫一章士服皮弁无章数
　　禹曰予乗四载
　　蔡氏曰水乗舟陆乗车泥乗輴【丑轮切】山乗樏【力追切】輴史记作橇【音蕝】汉书作毳其状如箕防行泥上樏史记作桥汉书作梮【居足切】以铁为之其形似锥长半寸施之履下以上山不蹉跌也
　　予决九川距四海濬畎浍距川
　　蔡氏曰九川九州之川也周礼一之间广尺深尺曰畎一同之间广二寻深二仞曰浍畎浍之间有遂有沟有洫皆通田间水道以小注大言畎浍而不及遂沟洫者举小大以包其余也先决九川之水使各通于海次濬畎浍之水使各通于川也
　　愚按畎浍之制蔡氏但据周礼言之盖虞夏之制已无所考然少康有田一成有众一旅与一甸六十四井五百一十二家之数略同则田制亦不甚异也
　　考工记匠人为沟洫耜广五寸二耜为耦一耦之伐广尺深尺谓之田首倍之广二尺深二尺谓之遂九夫为井井闲广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍専达于川凡天下之地势两山之间必有川焉大川之上必有涂焉【注云三夫为屋屋具也一井之中三屋九夫三三相具以出赋税其治沟也方十里为成成中容一甸甸方八里为出田税縁边一里治洫方百里为同同中容四都六十四成方六十里出田税縁边十里治浍】
　　畎浍陈祥道曰书曰濬畎浍距川诗曰惟禹甸之语曰禹尽力乎沟洫春秋传曰少康之在虞思有田一成有众一旅则井田沟洫之制尚矣周官小司徒经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋遂人凡治野夫间有遂遂上有迳十夫有沟沟上有畛百夫有洫洫上有涂千夫有浍浍上有道万夫有川川上有路以达于畿考工记匠人为沟洫广尺深尺谓之田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍司马法六尺为歩歩百为畮百为夫夫三为屋屋三为井井十为成成十为通通十为终终十为同盖三屋为井井方一里九夫四井为邑邑方二里三十六夫十六井为丘丘方四里百四十四夫六十四井为甸甸方八里五百七十六夫二百五十六井为县县方十六里二千三百四夫一千二十四井为都都方三十二里九千二百一十六夫康成以小司徒有邑甸县都之别而此名与采邑同匠人有遂沟洫浍之制而多寡与遂人异故言采地制井田郷遂公邑制沟洫又谓乡遂公邑之吏或促民以公使不得恤其私诸侯专国之政或恣为贪暴税民无艺故畿内用夏贡邦国用商助贾公彦之徒遂以载师自国中园防以至甸稍县都皆无过十二是乡遂及四等公邑皆用贡而无助以明乡遂特为沟洫而已然先王之为井田也使所饮同井所食同田所居同防所服同事出入相友守望相助疾病相扶持乡遂六军之所寓岂庸各授之田而不为井法乎大田之诗言曽孙来止而歌雨我公田遂及我私噫嘻之诗言春夏祈谷于上帝而歌骏发尔私终三十里亦服尔耕十千维耦周官遂人言兴锄旅师有锄粟此乡遂井田之事也郑氏以乡遂无井田而又以遂人之法释诗以一井之法释旅师是自戾也孟子曰乡田同井请野九一而助则乡遂之为井田可知矣载师之所徴赋非一夫受田之法而甸稍县都皆无过十一则采地有不为井田可知矣井田之制方里而井八家皆私百畆其中为公田而庐舍在焉公田八十而家治十庐舍二十而家二半庐舍在内贵人也公田次之重公也私田在外贱私也民年二十受田六十归田而任之也有期彊者有所加予罢者有所罚辱而劝之也有法此民所以乐事劝功而无憾于养生送死也先王之时上以仁抚下下以义事上以仁抚下故先民而后公则骏发尔私是也以义事上故先公而后已则雨我公田遂及我私是也又私田稼不善则非吏公田稼不善则非民庸有乡遂公邑之吏促民以公使不恤其私者乎小司徒九夫为井井间有沟自井地言之也遂人十夫有沟兼沟涂言之也然遂人百夫有洫而匠人十里为成成间有洫则九百夫之地遂人千夫有浍而匠人百里为同同间有浍则九万夫之地其不同何邪成间有洫非一成之地包以一洫而已谓其间有洫同间有浍非一同之地包以一浍而已谓其间有浍也成与同地之广者也洫与浍沟之大者也于成举洫于同举浍亦其大略云耳前汉志曰理民之道地着为本故必建步立畮正其经界六尺为歩歩百为百为夫夫三为屋屋三为井井方一里是为九夫八家共之各受私田百畮公田十是为八百八十畮余二十以为庐舍出入相友守望相助疾病相救
