<!-- { "loadSidebar": true } -->
　　泗水旧云出卞县故城东南桃虚西北卞县今兖州泗水县是文云泗水受济水桑钦亦云济水至济隂【今曹州】乘氏县分为二一水东北流为北济一水南流为南济按今此水与济已不通矣其源出泗水县西南流有洙水入焉又西南至方与县菏水入焉其水出乘氏班固亦谓之泗水方与今单州鱼台【鱼台县今济宁】又云有漷水至髙平湖陆入泗水又南至彭城【今徐州】名曰沛水有睢水入焉又西南至下邳【今邳州】沂水入焉又南至楚州山阳【今淮安路山阳县】入淮此水今人谓之清河或云泗水出郓州【今东平路】梁山泊
　　洛水出商州上洛县冢山桑钦云出讙举山恐是上洛旧名讙举东过熊耳山又东过卢氏县【今嵩州卢氏县】又东过河南县谷水从西来入焉又东过洛阳南伊水从西来入焉又东过偃师水从西来入焉又东过巩县东【河南洛阳偃师巩皆河南府县名】又北入于河班云行千七十里渭水旧云出陇西首阳县渭首亭南鸟鼠山首阳唐省入渭源渭州【今巩昌府路即渭州】今熙州在州之东【今临洮府即古熙州】其水东过陇州汧源汧水从西北来入焉又东过凤翔郿县斜水从南来入焉又东过槐里县南涝水入焉槐里今永兴兴平县【今奉元路兴平县】又东北过咸阳县沣水入焉又东北过髙陵泾水入焉【咸阳髙陵皆奉元路县】又东北过富平县【耀州今辉州】漆水入焉又东洛水入焉【此洛水出同州蒲城县洛水谷谷在荆山又按洛水出鄜州界至富平与漆沮合】又东过临潼县【今奉元临潼县】灞水入焉又东至船司空县入河船司空后省入华隂今华州班云渭水行千八百七十里
　　汾水出太原【今冀宁路】汾阳县北管涔山【今管州】汾阳今太原治阳曲也东南过晋阳县东晋水从县南东流入焉又南与文水合又西南过髙梁髙梁今属洪洞【洪洞属平阳今晋宁路】遂西行过临汾【临汾属晋宁】又西过绛县【今绛州县】西四十里虒祈宫北又西过王泽有浍水从东来入焉又西至汾隂县北西入于河汾隂今河中荥河县也班云汾水西南行千三百四十里冀州浸也
　　淸漳水班云出上党沾县大□谷【出平定州乐平少山乐平今辽州】东北过磁州武安与浊漳合而衡流故名曰衡漳【浊漳出今潞州长子县发鸠山】又东北过洺州【今广平路】曲周平恩县又东北过冀州武邑又东北过弓髙县弓髙今为镇永静东光【今景川】又东北过成平成平今为景城镇瀛州【今河间】乐寿【今献州】又东北过故平舒县【今河间路】东入海入海者桑钦也班云至邑成入河行千六百八十里
　　易水出北新城东至文安入滱新城今涿州
　　滱水出灵丘县髙氏山灵丘今蔚州班云东至文安入大河过郡五行九百四十里按文安今霸州滹沱水班云出代郡卤城东至文安入海过郡六行千三百七十里按卤城今代州【今坚州】繁峙县其水东经定州【今中山府】深泽县【深泽今祁州】东南即光武所度处今俗谓之危度口又东过瀛州束城平舒【二县今河间路】开元中卢晖于此引滹沱东入淇道溉漕文安今隷霸州若是入海当在沧州界
　　禹贡五服之图
　　五百里甸服【分为五等】
　　百里赋纳总　　二百里纳铚　　三百里纳秸服四百里粟　　　五百里米
　　五百里侯服【分为三等】
　　百里采　　　　二百里男　　三百里诸侯
　　五百里绥服【分为二等】
　　三百里揆文教　二百里奋武衞
　　五百里要服【分为二等】
　　三百里夷　　　二百里蔡
　　五百里荒服【分为二等】
　　三百里蛮　　　二百里流
　　禹贡五服陈祥道曰夏之服甸侯绥要荒自甸至荒凡五服服五百里则面二千五百里矣面二千五百里则为方五千里矣【弼成五服至于五千】周之服侯甸男采衞蛮夷镇藩自侯至藩凡九服服五百里则面二千七百五十里矣面二千七百五十里则为方五千五百里矣盖夏服先甸后侯而甸即畿也周服先侯后甸而畿非侯也夏之侯以当周之侯甸而绥以当周之男采周之衞蛮以当夏之要而夷镇以当夏之荒特藩服在禹贡之外然则周之斥大中国不过増夏五百里而已书曰弼成五服至于五千此夏五服之域也东渐于海西被于流沙朔南暨声教此夏五服之外也孔氏谓地理志言汉之土竟东西九千三百二十里南北万三千三百六十六里其言山川不出禹贡之域而不同者直而计之以鸟迹曲而量之以人迹异耳此是也
　　蘓氏曰独言甸服之赋内详王赋之法而诸侯可推也蔡氏曰禹声教所及则地尽四海而其疆理则止以五服为制至荒服之外又别为区画如所谓咸建五长是已若周汉则尽其地之所至而疆画之也
　　马氏曰甸侯绥为中国要荒已为夷狄圣人之治详内略外观五服名义可见治中国则法度宜详治以必治也治蛮夷则法度宜略治以不治也观至于五千见徳化之逺及观要荒二服见法度之不泛及圣人不务广地而勤逺略可见矣

　　尚书通考卷八
　　钦定四库全书
　　尚书通考卷九　　　　　元　黄镇成　撰
　　咸有一徳七世之庙可以观徳
　　蔡氏曰天子七庙三昭三穆与太祖之庙七七庙亲尽则迁必有徳之主则不祧毁故曰七世之庙可以观徳颖达曰王者祖有功宗有徳虽七世之外其庙不毁汉世以来论七庙者多矣其文见于记传者礼器家语荀卿书谷梁传皆曰天子立七庙以为天子常法不辨其庙之名王制云天子七庙三昭三穆与太祖之庙而七祭法云王立七庙曰考庙曰王考庙曰皇考庙曰显考庙曰祖考庙皆月祭之逺庙为祧有二祧享甞乃止汉书韦成议曰周之所以七庙者后稷始封文王武王受命而王是以三庙不毁与亲庙四而七也郑用此为故王制注云此周制殷则六庙契及汤与二昭二穆夏则五庙无太祖禹与二昭二穆而已良由不见古文故为此谬説此篇乃商书已云七世之庙则天子七庙王者常礼非独周人始有七庙也所言二祧者王肃以为髙祖之父及祖也并髙祖已下共为三昭三穆耳通典曰昔在先王感时代谢思亲立庙曰宗庙【庙貌也宗庙者先祖之尊貌也】因新物而荐享以重孝敬逺祖非一不可徧追故亲尽而止唐虞立五庙【郑按礼纬元命包云天子五庙二昭二穆与始祖而五】夏氏因之【夏太祖无功而不立自禹与二昭二穆也】殷制七庙【王制云天子七庙郑复云殷制六庙自契及汤二昭二穆】
　　周制小宗伯掌建国之神位左宗庙【库门内雉门内之左】王立七庙郑云周制七庙太祖及文王武王之祧与亲庙四并而七王肃云尊统于上故天子七庙其有殊功异徳非太祖而不毁不在七庙之数其礼与太祖同则文武之庙是【按郑注王制据礼纬元命包云唐虞五庙殷六庙周七庙又注祭法云天子迁庙之主以昭穆合蔵于二祧之中王肃非之曰周之文武受命之主不迁之庙殷之三宗宗其徳而存其庙佥不以为常数也孙卿子曰有天下者事七庙有一国者事五代所以积厚者流泽广积薄者流泽狭也祭法曰逺庙为祧亲尽之上犹存二庙也文武百代不迁者祭法不得云去祧为坛又云迁主所蔵曰祧先公迁主蔵后稷之庙先王迁主蔵文武之庙是为三祧而祭法云有二祧焉祭法又曰王祭下殇五嫡子嫡孙此为下祭五代来孙则无亲之孙而上祭何不及无亲之祖乎马昭非王曰丧服小记王者立四庙王制曰天子七庙是则立庙之止以为亲限不过四也亲尽之外有大功徳可祖宗者也有其人则备无其人则少故夏则五殷则六周则七礼器云周旅酬六尸一人发爵则周十尸七庙明矣肃言文武不得称逺庙不得为二祧者凡别逺近以亲为限亲内为近亲外为逺文武适在亲外当毁故言逺庙自非文武亲外无不毁者】
　　评曰礼有以多为贵王制云天子七庙诸侯五庙祭法云逺庙为祧有二祧焉享甞乃止而郑以文武之庙曰祧不亦疎乎若天子之祖无功徳则不立二祧二祧不庙数与诸侯同何以为降杀哉成王六年制礼七庙已有见数文王为祖武王为祢非逺庙也不可于成王之代以文武逆云为迁主所藏矣
　　汉元帝丞相韦成奏议礼王者受命诸侯始封之君皆为太祖以下诸庙皆迭毁毁庙之祖藏于太祖父为昭子为穆孙复为昭古之正礼也今髙帝为太祖文帝为太宗世世不毁余则五庙迭毁景帝为昭武帝为穆昭帝与宣帝俱为昭皇考庙亲未尽【陈礼书曰汉宣以从孙继昭帝患昭穆之体一也于是立悼皇庙以当一代之穆固不合礼若特立庙乃庶子王子之所当立者　悼皇即史皇孙也】于是罢昭灵后武哀王昭哀后衞思后戾太子戾后园皆不奉祠裁置吏卒守焉罢郡国庙时成等曰臣闻惟圣人为能飨帝孝子为能飨亲立庙京师之居躬亲承事春秋之义父不祭于支庶之宅君不祭于臣仆之家臣等以为宗庙在郡国宜勿复修奏可
　　唐贞观九年髙祖崩增修太庙中书侍郎岑文本议曰祖郑者则陈四庙之制述王肃者则引七庙之文贵贱混而莫辨是非纷而不定春秋谷梁传及礼记王制祭法礼器孔子家语并云天子七庙诸侯五庙大夫三庙士二庙尚书咸有一徳曰七世之庙可以观徳至于孙卿孔安国刘歆班彪父子孔昆虞喜干寳之徒商较今古咸以为然故其文曰天子三昭三穆与太祖之庙而七是以晋宋齐梁皆依斯义立亲庙六岂有国之茂典不刋之休烈乎然若使违羣经之正从累代之疑议背子雍之笃论述康成之旧学则天子之礼下逼于人臣诸侯之制上僭于王者非所谓尊卑有序名位不同者也臣等叅详请依晋宋故事立亲庙七其祖宗之制式遵旧典制从之
　　朱子语録曰古庙制自太祖以下各是一室陆农师礼象图可考西汉时髙祖庙文帝顾成庙犹各在一处但无法度不同一处至东汉明帝谦贬不敢自当立庙祔于光武庙其后以为例至唐太庙及羣臣家庙悉如今制以西为上也至祢处谓之东庙只作一列今太庙之制亦然
　　或问逺庙为祧如何曰天子七庙如周文武庙不祧文为穆则凡后之属乎穆者皆归于文之庙武为昭则凡后之属乎昭者皆归乎武之庙也
　　又曰太祖之庙始封之君居之昭之北庙二世之君居之穆之北庙三世之君居之昭之南庙四世之君居之穆之南庙五世之君居之庙皆南向各有门堂室寝而墙宇四周焉太祖之庙百世不迁自余四庙则六世之后每一易世而一迁其迁之也新主祔于其班之南庙南庙之主迁于北庙北庙亲尽则迁其主于太庙之西夹室而谓之祧庙主在本庙之室中皆东向至其祫于太庙之室则惟太祖东向自如而为最尊之位羣昭之入乎此者皆列于北牖之下而南向羣穆之入乎此者皆列于南牖之下而北向南向者取其向明故谓之昭北向者取其深逺故谓之穆盖羣庙之列则左为昭右为穆祫祭之位则北为昭而南为穆也【按此中庸或问以诸侯之五庙言之】
　　又曰宗庙之制但以左右为昭穆而不以左右为尊卑故五庙同为都宫则昭常在左穆常在右而外有以不失其序一世自为一庙则昭不见穆穆不见昭而内有以各全其尊必大祫而防于一室然后序其尊卑之次则凡已毁未毁之主又毕陈而无所易惟四时之祫不陈毁庙之主则髙祖有时而在穆
