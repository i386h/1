<!-- { "loadSidebar": true } -->
　　考索曰眀堂位垂之和钟世本云垂作钟传曰伏羲之孙鼓延始为钟考工记六分其金而钖居一谓之钟鼎之齐【才细切】鳬氏为钟两栾谓之铣钟口角也铣间谓之于于上谓之鼓鼓上谓之钲钲上谓之舞【郑司农云于钟防之上袪也鼓所击处】舞上谓之甬甬上谓之衡【此二名者钟柄】钟县谓之旋旋虫谓之干【谓今时旋有蹲熊蟠龙辟邪】钟带谓之篆篆间谓之枚枚谓之景【郑司农云枚钟乳也谓每处有九面三十六】于上之攠【音摩】谓之隧【攠所击之处】钟已厚则石已薄则播侈则柞【声大外也】弇则鬱【声不扬】钟大而短则其声疾而短闻钟小而长则其声舒而逺闻
　　尔雅曰大钟谓之镛其中谓之剽【音漂】小谓之栈
　　通志山海经云炎帝之孙鼓延始为钟礼记云垂之和钟郑康成云垂尧时钟工未知孰是
　　朱子曰镈钟甚大特悬钟也众乐未作先击此钟以其声乐既阕乃击特悬磬以収其韵
　　又曰大曰镈尔雅谓之镛
　　箫韶九成
　　蔡氏曰箫古文作箾舞者所执之物説文云乐名箾韶季札观周乐见舞韶箾者则箾韶盖舜乐之总名也今文作箫故先儒误以箫管释之九成者乐之九成也功有九叙故乐有九成九成犹周礼所谓九变也孔子曰乐者象成者也故曰成
　　八音【见通志】
　　金一
　　钟　　栈　　镈　　錞于　铙　　镯铎　　方响　铜钹　铜鼓　【凡十】
　　钟见前栈钟东晋初得之则尔雅所谓钟小者栈也小而编次之亦曰编钟镈如钟而大按前代有大钟若周之无射非一皆谓之钟也錞于【錞时句反】古礼器也圎如锥头大上小下周礼以金錞和鼓宋史云今人间犹时有其器则宋非庙庭所用广汉什邡人叚祖以淳于献始兴王鉴其器髙三尺六寸六分围二尺四寸圎如筩【音动】铜色黒如漆甚薄上有铜马以绳悬马令去地尺余灌之以水又以器盛水于下以芒当心跪注錞于以手震芒则声如雷清响良久乃絶后周平蜀得之斛斯征观之曰錞于也依干寳周礼注验之如其言也铙如编钟而无舌有柄摇之以止鼓汉鼓吹曲有铙歌镯钲也形如小钟军行鸣之以为鼓节周礼以金镯莭鼓近代有如大铜叠垂而击之以莭鼓呼曰钲铎大铃也周礼有以金铎通鼓三礼圗云以铜为之木舌为木铎金舌为金铎方响梁有铜磬盖今方响之也方响以铁为之脩九寸广二寸圎上方下架如磬而不设业倚于架上以代钟磬人间所用才三四寸铜钹亦谓之铜盘出西戎及南蛮其圎数寸隐起如浮沤贯之以韦相击以和乐也南蛮国大者圎数尺或谓齐穆王素所造铜鼓铸铜为之虚其一面覆而击其上南夷扶南天竺皆如此岭南豪家则有之大者广丈余【西戎有吹铜角长可二尺形如牛角】
　　石二
　　磬　　毊【虚娇　凡二反】
　　磬世本云叔所造不知何代人又曰无句作磬【古史考曰尧时人也礼记曰叔之离磬】周礼磬师掌教击磬教缦乐燕乐之钟磬毊尔雅曰毊形似黎管以玉为之【余见前鸣球下】
　　土三
　　埙　　缶　【凡二】
　　埙世本云暴辛公所造亦不知何代人周畿内有暴国岂其时人乎尔雅曰烧土为之大如鹅子锐上平底形似称锤六孔小者如鸡子大曰【音叫】缶文曰瓦器也所以盛酒浆秦人鼓之以莭歌也尔雅曰盎谓之缶注云盆也诗云坎其击缶
　　革四
　　鼓　　　齐鼓　　担鼓　　羯鼓
　　都昙鼓　毛贠鼓　荅臈鼓　鸡娄鼓
　　正鼓　　节鼓　抚拍　　雅　【凡十二】
　　鼓世本云夷作鼓以桴击之曰鼓以手摇之曰鼗周礼地官掌教六鼓四金之音声以节声乐以和军旅以正田后教为鼓而辨其声用以雷鼓鼓神祀以灵鼓鼓社祭以路鼓鼓享以鼗鼓鼓军事以鼛鼔鼓役事以晋鼓鼓金奏礼记云夏后之鼓足殷楹鼓周悬鼓【足谓四足也楹谓之柱贯中上出也悬者设之簨簴】应鼓在大鼓侧以和大鼓小鼓有柄曰鼗大鼗谓之鞞月令仲夏脩鼗鞞是也然则鼗鞞即鞉也帝王纪曰帝喾命垂作鞞又有鼍鼓焉近代有腰鼓大者瓦小者木皆广首而腹齐鼓状如漆桶大头设齐于鼓面如麝齐故曰齐鼓担鼓如小瓮先冒以革而漆之羯鼓正如漆筩两头俱击以出羯中故号羯鼓亦谓之两杖鼓都昙鼓似腰鼓而小以槌击之毛贠鼓似都昙而稍大荅臈鼓制广羯鼓而短以指揩之其声甚震俗谓之揩鼓鸡娄鼓正贠而首尾可击之处平可数寸正鼓和鼓者一以正一以和皆腰鼓也节鼓状如博局中间贠孔适容其鼓击以莭乐也节不知谁所造傅莭赋云黄鐄【音横】唱歌九韶兴舞口非莭不咏手非节不拊此则所从来亦逺矣抚拍以韦为之实之以糠抚之以节乐也雅周礼春官笙师掌教雅以教祴乐教眡了也郑众曰雅状如漆筩而弇口大二围长三尺六寸以羊韦鞔之有两纽疏画之贾公彦云长疏而画之賔醉而出奏裓夏以此器筑地为之行节以眀不失礼
　　丝五
　　琴　　瑟　　筑　　筝　　琵琶　　阮咸箜篌　箜篌　【凡八】
　　琴瑟见前筑不知谁所造也史籍惟云髙渐离善击筑汉髙祖过沛所击释名曰筑似筝细项按今制身长四尺三寸项长三寸围四寸五分头七寸五分上濶七寸五分下濶六寸五分筝秦声也傅筝赋序曰世以为防恬所造今观其器上崇似天下平似地中空凖六合柱拟十二月设之则四象在鼓之则五音斯乃仁智之器岂防恬亡国之臣能关思哉今清乐筝并十有二他乐皆十有三轧筝以片竹润其端而轧之弹筝则用骨爪长寸余以代指琵琶傅琵琶赋曰汉遣乌孙公主嫁昆弥念其行道思慕故使工人裁筝筑为马上之乐今观其器中虗外实天地象也盘圎柄直隂阳叙也柱十有二配律吕也四法四时也以方俗语之曰琵琶取其易传于外国也风俗通曰以手琵琶因以为名释名曰推手前曰批引手曰把杜挚曰秦苦长城之役百姓鼗而鼓之并未详孰实其器不列两厢今清乐奏琵琶俗谓之秦汉子圎体脩颈而小疑是鼗之遗制傅曰体圎柄直柱十有二其他皆兑上锐下曲项形制稍大本出胡中俗传是汉制兼似两制者谓之秦汉盖谓通用秦汉之法梁史称侯景之害简文帝也使太乐令彭隽赍曲项琵琶就帝饮则南朝若无曲项者五琵琶稍小盖北国所出旧弹琵琶皆用木拨挥之唐贞观中始有手弹之法今所谓搊琵琶者是也风俗通谓以手琵琶之乃知非用拨之义岂上代固有搊之者手弹法近代巳废自裴洛儿始为之阮咸亦秦琵琶也而项长过于今制列十有三柱武后时蜀人蒯朗于古墓得之晋竹林七贤圗阮咸所弹与此同因谓之阮咸咸世以善琵琶知音律称蒯朗初得铜者时莫识之太常少卿元行冲曰此阮咸所造乃令匠人改以木为之声甚清雅箜篌汉武帝使乐人侯调所造以祠太乙或谓侯晖所作其声坎坎应节谓之坎侯声讹为箜篌者因乐工人姓耳古施郊庙雅乐近代专用于楚声宋孝武大眀中吴兴沈懐逺被徙广州造绕梁其器与箜篌相似懐逺亡其器亦絶或谓师延靡靡乐非也旧一依琴制今按其形似瑟而小用拨弹之如琵琶也箜篌胡乐也汉灵帝好之体曲而长二十三抱于懐中用两手齐奏俗谓擘箜篌凤首箜篌颈有轸
　　木六
　　柷　　敔　　舂牍　拍板【凡四】
　　柷敔见前舂牍周制笙师掌以教祴乐虗中如筒无底郑众曰舂牍以竹大五六寸长七尺短者一二尺其端有两空髹画以手筑地賔醉而出以节之举舂杵亦谓之顿相相助也以节乐也或谓梁孝王筑睢阳城击鼓为下杵之莭睢阳操用舂牍后代因之拍板长濶如手重十余枚以韦连之击以代抃抃击其莭也情发于中手抃足蹈抃者因其声以莭舞龟兹伎人弹指为歌舞之节亦抃之意也
　　匏七
　　笙　　竽　　【凡二】
　　笙见前竽亦匏也【见前】
　　竹八
　　箫　　管　　箎　　七星　籥　　笛筚篥　笳　　角　【凡七】
　　箫世本曰舜所造其形参差象凤翼十管长二尺尔雅曰编二十三管长一尺四寸者曰防【音言】十六管长尺三寸者曰筊【音交】凡箫一名籁前代有洞箫今无其器蔡邕曰箫编竹有底大者二十三管小者十六管长则浊短则清以蜜蜡实其底而増减之则和然则邕时无洞箫矣管见前箎世本曰暴辛公所造旧制云一曰管非也虽不知暴辛公何代人而非舜前人眀矣舜时西王母献琯则是已有此器辛公安得造箎乎尔雅曰大箎谓之沂箎以竹为之长尺四寸围三寸一孔上出寸三分名曰翘横吹之小者尺二寸广雅云八孔今有胡吹非雅器也蔡邕月令章句云箎竹也六孔有距横吹之七星不知谁所作其长盈寻籥不知谁所造按礼记苇籥伊耆氏之乐也伊耆已有籥矣周礼有籥师掌教国子秋冬吹籥歴代文舞之乐所执羽籥是也盖诗所谓左手执籥右手秉翟尔雅云籥如笛三孔而短小广雅云七孔大者曰产中者仲小者箹【中丁仲反箹音握】笛马融长笛赋此器起近代出于羌中京房备其五音又称丘仲工其事不言所造风俗通曰丘仲造笛长尺四寸七孔武帝时人后更有羌笛二説不同未详孰实今长笛去觜其加觜者谓之义觜笛按横笛小箎也出汉灵帝好胡笛宋书云有胡箎出于胡吹即谓此胡吹歌云快马不须鞭拗折杨栁枝下马吹横笛愁杀路傍儿此歌元出于北国知横笛是此名也筚篥本名悲篥出于胡中其声悲或云儒者相传胡人吹角以惊马后乃以笳为首竹为管笳杜挚有笳赋云李伯阳入西戎所造晋先蚕注车驾住吹小菰发吹大菰菰即笳也又有胡笳汉旧筝笛録有其曲不记所出本末也角书记所不载或出羌胡以惊中国马马融又云出吴越
　　八音之外又有三
　　一桃皮东夷有卷桃皮二贝大蠡也容可数升并吹之以莭乐亦出南蛮三叶衔叶而啸其声清震橘柚尤善或云卷芦叶为之形如茄首也














　　朱子琴律説图【以黄钟一均之声为例】















　　朱子琴律説
