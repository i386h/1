<!-- { "loadSidebar": true } -->
　　天监中用祖冲之甲子元厯始以三百九十一嵗之中置为百四十四闰积四千八百三十六月虽斗分章法各有不同并日法度法两者并立则犹无异于古日法者约合朔之法度法者约嵗周之法
　　大同厯　大同十年诏太史虞氏更造大同新厯以甲子为元未及施用而遭侯景之乱
　　陈用大明厯　大明厯用于梁讫陈凡八十年
　　南朝五厯元始大同二厯不用永初又因晋旧四朝所用惟元嘉大明二歴而已
　　北魏　初魏入中原得景初厯世祖克沮渠氏得赵元始厯髙宗兴安二年始行之
　　明帝正光厯　壬子元
　　正光中崔光取张龙祥等九家所上厯候验得失合为一厯以壬子为元应魏水德命曰正光厯
　　灵宪厯　信都芳用祖常之法私撰灵宪厯书未成月大小法莫攷
　　五寅元厯　太武时崔浩谓自秦汉以来妄造厯术者皆不得天道之正宜改厯术以从天道曰五寅元厯奏请宣示中书坐诛不果用终魏世惟用元始正光二厯
　　东魏兴光厯　甲子元　兴和元年以正光厯浸差命李业兴更加修正以甲子为元号曰兴光厯
　　西魏用兴光厯
　　北齐文宣帝天保厯　天保元年命宋景业叶图防造天保厯
　　甲寅元厯　董峻郑元伟立议非天保厯之妄于武平七年同上甲寅元厯
　　后周明帝周厯
　　武成元年始造周厯于是胡克逊庾季才及诸日者采祖暅旧议通简南北之术然周齐并时而厯差一日及武帝时而天和作矣
　　天和厯　甄鸾所上
　　宣帝景德元厯
　　大象年间太史马显上景德元厯即行之
　　隋文帝己巳元厯
　　初隋髙祖辅周欲以符命曜天下道士张賔知上意乃自言星厯有代谢之证更造新厯用何承天法微加増损开皇四年行之
　　张胄元厯　己巳元厯既行刘孝孙刘焯并称其失所驳六条十七年张胄元论日影长短羣臣咸以为密乃行胄元所造歴
　　皇极厯　刘焯増修张胄元厯名曰皇极厯又名甲子元厯
　　北朝元魏厯曰五寅元元始正光灵宪东魏髙齐厯曰兴光天保甲寅元后周隋氏厯曰天和景徳己巳元皇极言厯者不一行之数十年輙复差缪故南朝则以何承天为宗北朝则依赵祖冲之为据
　　唐髙祖戊寅元厯
　　傅仁均作以髙祖戊寅年受禅遂以戊寅为元用于武德二年阅明年而月蚀比不验明年诏祖孝孙等攷定乃畧去其尤踈濶者
　　髙宗麟德甲子元厯　始并日法度法而立緫法李淳风以戊寅元厯推歩既踈乃増损刘焯皇极厯作麟德甲子元厯以古厯有章蔀有元纪有日分度分参差不齐始并日法度法为一而立緫法緫法一千三百四十嵗有三百六十五日一千三百四十分日之三百三十八一月二十九日一千三百四十分日之七百十一当时以为密
　　经纬厯　太史令瞿昙罗所上与麟德厯参行
　　武后光宅厯
　　瞿昙罗作
　　中宗乙巳元厯
　　南宫説作中宗以乙巳年反正遂以乙巳为元
　　宗开元大衍厯　以三千四十分为日法
　　开元九年麟德厯书日蚀比不效诏一行作新厯推大衍数立术以应之较经史所书气朔日名度可考者皆合以一六为爻位之统五十为大衍之母合二始以位刚柔所以明天一地二之数合二中以通律歴所以正天五地六之数合二终以纪闰余所以穷天九地十之数以生乗成于六百而得天中之积以成乗生又于六百而得地中之积自一六至五六一七至五七一八至五八一九至五九一十至五十生成相乗各有六百于是而得千二百之算此大衍起数皆出于易其详本于天地之二中始于冬至之中气以晦朔定日月之防以日度正周天之数以卦气定七十二候以中星正二十四气用以较古今之薄蚀五星之变差而开元厯课皆第一自太初至麟德厯有二十三家与天虽近而未密至一行密矣其倚数立法固无以易后世虽有改作皆依仿而已
　　○西域九执厯
　　开元二十一年陈景南宫説奏大衍写九执厯其术未尽诏侍御史李麟等校灵台候簿大衍十得七八九执才一二焉
　　肃宗至德厯
　　山人韩頴言大衍或误頴乃増损其术更名曰至德厯
　　代宗寳应五纪厯
　　代宗以至德厯不与天合诏司天郭献之等复用麟德元纪更立嵗差増损迟疾交防及五星差数以写大衍旧术上元七曜起赤道虚四度与大衍小异者九事而已
　　德宗建中正元厯
　　德宗时五纪厯气朔加时稍后天推测星度与大衍差率颇异司天徐承嗣等杂麟德大衍之防治新厯上元七曜起赤道虚四度其气朔敛日月离晷漏交防悉如五纪法
　　宪宗元和观象厯
　　元和二年司天徐昴所上然无章蔀之数至于敛启闭之候循用旧法测验不合
　　穆宗长庆宣明厯
　　穆宗即位以为累世纉绪必更厯纪乃诏日官改造厯术名曰宣明上元七曜起赤道虚九度其气朔敛日月离皆因大衍晷漏交防稍増损之更立新度以歩五星
　　昭宗景福崇厯
　　时宣明施行已久数亦渐差边冈改治新厯冈用算巧能驰骋反复于乗除间虽筹防便易而冥于本原唐终始二百九十余年而厯九改谓戊寅麟德大衍至德五纪正元观象宣明崇也
　　五代初用唐崇厯
　　唐建中符天厯　不立上元以唐显庆五年庚申起术者曹士荐始变古法以显庆五年为上元雨水为气首号符天厯世谓之小厯只行于民间
　　晋调元厯
　　晋髙祖时马重绩更造新厯以符天厯为法不复推古上元甲子冬至七曜之防而起唐天寳十四载乙未为上元用正月雨水为气首行之五年輙差而复崇厯
　　周明厯
　　广顺中博士王处讷私撰明厯于家
　　万分厯　民间所用
　　世宗显德钦天厯
　　王朴通于厯数造钦天厯包万象以为法齐七政以立元测圭箭以候气审脁朒以定朔明九道以歩月按迟疾以推星攷黄道之邪正辨天势之升降而交蚀详焉乃以一篇歩日一篇歩月一篇歩星以卦气灭没为下篇世宗嘉之诏以明年正月朔旦为始自前诸厯并废初钦天厯成王处讷曰此厯可且行久则差矣既而果然宋兴乃命处讷正之
　　蜀永昌厯　正象厯
　　南唐齐政厯
　　宋太祖建隆应天厯
　　建隆二年以钦天厯时刻差谬命有司重加研覈四年王处讷上新厯号应天厯
　　太宗乾元厯
　　太平兴国中以应天厯置闰有差诏呉昭素等造新厯颇为精密其后朔望有差
　　真宗仪天厯
　　咸平四年王熙元献新厯更名仪天赵昭逸请覆之而不从后二嵗厯果差昭逸言荧惑度数稍谬复推验之果如其説
　　仁宗崇天厯
　　天圣中司天监上新厯赐名崇天
　　英宗明天厯
　　司天言崇天厯五星之行及诸气节有差又以日蚀差诏周琮改造新厯以范镇详定号明天厯
　　神宗奉天厯
　　熙寜中月食东方与厯不叶诏厯官杂候诏卫朴改造视明天厯朔减二刻厯成沈括上之号奉天厯
　　哲宗观天厯
　　初以奉天日食不当诏集厯家攷验有司言奉天有后天之差诏改造厯元祐六年厯成诏以观天为名
　　徽宗占天厯
　　崇寜三年命姚虞辅造占天厯
　　纪元厯　蔡京令虞辅更造厯用帝受命之年即位之日元用庚辰日起己卯厯成而名以纪元
　　临川呉氏曰纪元厯一日万分至今承用虽其分愈细然其数整齐难与天合西山蔡氏用邵子元防运世嵗月日辰之例尝即其法推算与古差殊乃知其説甚美其术则踈犹欲因之再为更定以追古合天而未能也
　　髙宗统元厯
　　纪元立朔既差定腊亦舛日食不验建炎三年改造统元厯元用甲子日起甲子从古厯法起朔旦甲子夜半冬至之法
　　孝宗乾道厯　以统元厯日食有差改造乾道厯淳熙厯　淳熙中又改此厯
　　光宗防元厯
　　绍熙元年厯成去年赵涣言淳熙厯今嵗冬至后天一辰诏改造新厯刘孝荣与呉泽荆大声同造诏以防元为名
　　寜宗统天厯
　　庆元五年厯成初防元厯既成布衣王孝礼言刘孝荣未尝以铜表圭面测景故冬至后天去年九月朔太史言日蚀在夜而草泽言日蚀在昼验视如草泽言乃改造厯
　　开禧厯
　　理宗防天厯
　　淳祐十二年春新厯成赐名防天
　　宋三百余年而厯十八改文公曰今之造厯者无定法只是赶趂天之行度以求合或过则损不及则益所以多差古厯书必有一定之法而今亡矣三代以下造厯者愈精愈密而愈多差由不得古人一定之法也天运无常日月星辰或过不及自是不齐使能以我法之有定而律彼之无定自无差矣
　　本朝授时厯
　　临川呉氏书纂言曰今授时厯不立差法但日夜占候以求合于天然则正与古厯简易未立差法但随时占候修改以与天合者同意
