<!-- { "loadSidebar": true } -->
　　至元十七年太史郭守敬奏钦惟圣朝统一六合肇造区夏専命臣等改治新厯臣等用创造简仪髙表凭其测到实数所考正者凡七事一曰冬至自丙子年立冬后依每日测到晷景逐日取对冬至前后日差同者为凖得丁丑年冬至在戊戌日夜半后八刻半又定丁丑夏至在庚子日夜半后七十刻又定戊寅冬至在癸卯日夜半后三十三刻己卯冬至在戊申日夜半后五十七刻半庚辰冬至在癸丑日夜半后八十一刻半各减大明厯十八刻逺近相符前后应凖二曰嵗余自刘宋大明厯以来凡测景验气得冬至时刻真数者有六用以相距各得其时合用嵗余今考验四年相符不差仍自宋大明壬寅年距至今日八百一十年每嵗合得三百六十五日二十四刻二十五分其二十五分为今厯嵗余合用之数三曰日用至元丁丑四月癸酉望月食既推求日得冬至日赤道箕宿十度黄道箕九度有竒仍凭毎日测到太阳度或凭星测月或凭月测日或径凭星度测日立术推算起自丁丑正月至己卯十二月凡三年共得一百三十四事皆于箕与月食相符四曰月离自丁丑以来至今凭毎日测到逐时太隂行度推算变从黄道求入转极迟极疾并平行处前后凡十三转计五十一事内除去不真的外有三十事得大明厯入转后天又因考验交食加大明厯三十刻与天道合五曰入交自丁丑五月以来凭毎日测到太隂去极度数比拟黄道去极度得月道交于黄道共得八事仍依日食法度推求皆有食分得入交时刻与大明厯所差不多六曰二十八距度自汉太初厯以来距度不同互有损益大明厯则于度下余分附以太半少皆私意牵就未尝实测其数今新仪皆细刻周天度分毎度为三十六分以距线代管窥宿度余分并依实测不以私意牵就七曰日出入昼夜刻大明厯日出入昼夜刻皆据汴京为凖其刻数与大都不同今更以本方北极出地髙下黄道出入内外度立术推求毎日日出入昼夜刻得夏至极长日出寅正二刻日入戌初二刻昼六十二刻夜三十八刻冬至极短日出辰初二刻日入申正二刻昼三十八刻夜六十二刻永为定式所创法者凡五事一曰太阳盈缩用四正定气立为升降限依立招差求得毎日行分初末极差积度比古为密二曰月行迟疾古厯皆用二十八限今以万分日之八百二十分为一限凡析为三百三十六限依垜叠招差求得转分进退其迟疾度数逐时不同盖前所未有三曰黄赤道差旧法以一百一度相减相乗今依算术勾股弧矢方圎斜直所容求到度率积差差率与天道实为脗合四曰黄赤道内外度据累年实测内外极度二十三度九十分以圎容方直矢接勾股为法求毎日去极与所测相符五曰白道交周旧法黄道变推白道以斜求斜今用立浑比量得月与赤道正交距春秋二正黄赤道正交一十四度六十六分拟以为法推逐月毎交二十八度分于理为尽












　　尚书通考卷二
　　钦定四库全书
　　尚书通考卷三　　　　　元　黄镇成　撰
　　在璿玑玉衡以齐七政
　　朱子曰璿玑所以象天体之转运玉衡所以窥玑而齐七政之运行犹今之浑天仪也厯家又以北斗魁四星为玑杓三星为衡今详经文简质不应北斗二字独用寓名姑存其以广异闻
　　鲁斋王氏曰尧取南面之中以正四时之中气至舜又取北面之星以定嵗时之分日月之合比尧时尤为简眀而精密夫列星之所以名亦人自名之耳何以知璿玑玉衡与北斗孰先而孰后也
　　天文志云言天体者三家一曰周髀二曰宣夜三曰浑天宣夜絶无师不知其状周髀之术以为天似覆盆盖以斗极为中中髙而四边下日月傍行绕之日近而见之为昼日逺而不见为夜蔡邕以为考验天象多所违失浑天曰天之形状似鸟卵地居其中天包地外犹卵之裹黄圆如弹丸故曰浑天言其形体浑浑然也其术以为天半覆地上半在地下其天居地上见者一百八十二度半彊地下亦然北极出地上三十六度南极入地下亦三十六度而嵩髙正当天之中极南五十五度当嵩髙之上又其南十二度为夏至之日道又其南二十四度为春秋分之日道又其南二十四度为冬至之日道南下去地三十一度而巳是夏至日北去极六十七度春秋分去极九十一度冬至去极一百一十五度其南北极持其两端其天与日月星宿斜而囬转此必古有其法遭秦而灭至汉武帝时洛下闳始经营之鲜于妄人亦量度之至宣帝时耿寿昌始铸铜而为之象
　　按浑仪言北极出地上三十六度南极入地下亦三十六度但据阳城而言其交州望极髙二十度林邑望极髙十七度海上见老人星下众星粲然皆古所未名则地形髙下难以槩论又嵩髙特中国测候之中直谓正当天中则不可矣
　　大元至元十六年太史郭守敬奏唐一行开元间令南宫天下测景书中见者凡十三处星辰去天髙下不同即日测验人少可先南北立表取直测景遂设监候官一十四员分道相继而出先测得
　　南海北极出地一十五度夏至景在表南长一尺一寸六分昼五十四刻夜四十六刻　衡岳北极出地二十五度夏至日在表端无景昼五十六刻夜四十四刻　岳台北极出地三十五度夏至晷景长一尺四寸八分昼六十刻夜四十刻　和林北极出地四十五度夏至晷景长三尺二寸四分昼六十四刻夜三十六刻　铁勒北极出地五十五度夏至晷景长五尺一分昼七十刻夜三十刻　北海北极出地六十五度夏至晷景长六尺七寸八分昼八十二刻夜一十八刻　大都北极出地四十度太彊夏至晷景长一丈二尺三寸六分昼六十二刻夜三十八刻继又测得上都北极出地四十三度少　北京北极出地四十二度彊　益都北极出地三十七度少　登州北极出地三十八度少　髙丽北极出地三十八度少　西京北极出地四十度少　大原北极出地三十八度少　安西府北极出地三十四度半彊兴元北极出地三十三度半彊　成都北极出地三十一度半彊　西凉州北极出地四十度彊　东平北极出地三十五度太　大名北极出地三十六度南京北极出地三十四度太彊　河南府阳城北
　　极出地三十四度太弱　扬州北极出地三十三度鄂州北极出地三十一度半　吉州北极出地二
　　十六度半　雷州北极出地二十度太　琼州北极出地一十九度太

















　　黄道日之所行以定南北二至及昼夜东西出没嵩髙当地平之中　　赤道当二极之中
　　右浑天仪为仪三重
　　其在外者曰六合仪
　　平置黒单环上刻十二辰八干四隅在地之位以凖地面而定四方
　　愚按所刻方位即如今术家罗经所定二十四向者是也
　　侧立黒双环背刻去极度数以中分天脊直跨地平使其半入地下而结于其子午以为天经
　　愚按其者指地平之环而言盖定结于地平子午之位也
　　斜倚赤单环背刻赤道度数以平分天腹横绕天经亦使半出地上半入地下而结于其卯酉以为天纬三环表里相结不动其天经之环则南北二极皆为圆轴虚中而内向以挈三辰四游之环以其上下四方于是可考故曰六合
　　次其内曰三辰仪
　　侧立黑双环亦刻去极度数外贯天经之轴内挈黄赤二道其赤道则为赤单环外依天纬亦刻宿度而结于黒双环之卯酉其黄道则为黄单环亦刻宿度而斜倚于赤道之腹以交结于卯酉而半入其内以为春分后之日轨半出其外以为秋分后之日轨又为白单环以承其交使不倾垫下设机轮以水激之使其日夜随天东西运转以象天行
　　愚按唐书天文志一行与梁令瓉铸铜仪以木柜为地平令仪半在地下注水激轮立木人二于地平上每刻击鼓每辰撞钟皆于柜中各施轮轴钩键关鎻交错相持则所设机轮皆在木柜之中
　　以其日月星辰于是可考故曰三辰
　　其最在内者曰四游仪
　　亦为黒双环如三辰仪之制以贯天经之轴其环之内则两面当中各施直距外指两轴而当其要中之内面又为小窽以受玉衡要中之小轴使衡既得随环东西运转又可随处南北昂以待占候者之仰窥焉以其东西南北无不周徧故曰四游
　　吴氏书纂言曰地平单环径八尺濶五寸厚一寸半天经双环径八尺濶五寸厚八分两环合一寸六分天纬单环径七尺八寸一分濶九分厚五分三辰双环径七尺四寸八分濶一寸八分厚七分两环合一寸四分黄赤二道单环径七尺二寸一分濶九分厚六分四游双环径六尺二寸八分濶一寸八分厚八分半两环合一寸七分直距铜板二长各如四游环内径濶一寸六分厚八分望筒长随直距方一寸六分两端方掩方一寸七分中间圆孔径七分半地平之下檠以龙柱四各髙七尺七寸植于水槽上一名水趺或名水平其台为十字或为方井中凿水道相通行水以激机轮
　　歴代浑仪
　　前汉洛下闳为汉武帝于地中转浑天定时节作太初厯
　　东汉延熹中张衡以铜制于密室中具内外规南北极黄赤道列二十四气二十八宿中外星官及日月五纬以漏水转之于殿上室内令司之者闭户而唱以告灵台之观天者璇玑所加某星始加某星巳中某星巳没皆如合符
　　吴王藩制仪立论考度曰前儒旧天地之体状如鸟卵天包地外犹殻之裹黄周旋无端其形浑浑然故曰浑天周天三百六十五度五百八十九分度之百四十五半覆地上半在地下其二端谓之南北极北极出地三十六度南极入地三十六度两极相去一百八十二度半强绕北极径七十二度常见不隐谓之上规绕南极七十二度常隐不见谓之下规赤道带天之纮去两极各九十一度少强黄道日之所行也半在赤道外半在赤道内与赤道东交于角五少弱西交于奎十五少强其黄道外极逺者去赤道二十四度斗二十一度是也其入赤道内极逺者亦二十四度井二十五度是也北极规道之行度日南至在斗二十一度去极百十五度少强是也日最南去极最逺故景最长黄道斗二十一度出辰入申故日亦出辰入申日昼行地上百四十六度强故日短夜行地下二百一十九度少弱故夜长自南至之后日去极稍近故景稍短日昼行地上度稍多故日稍长夜行地下度稍少故夜稍短日所在度稍北故日稍北以至于夏至日在井二十五度去极六十七度少强是日最北去极最近景最短黄道井二十五度出寅入戌故日亦出寅入戌日昼行地上二百一十九度少弱故日长夜行地下百四十六度强故夜短自夏至之后日去极稍逺故景稍长日昼行地上度稍少故日稍短夜行地下度稍多故夜稍长日所在度稍南故日出稍南至于南至而复初焉此日冬夏至之度斗二十一井二十五南北相应四十八度春分日在奎十四少强秋分日在角五少弱此黄赤二道之交中也去极俱九十一度少强南北处斗二十一井二十五之中故景居二至长短之中奎十四角五出夘入酉日亦出夘入酉日昼行地上夜行地下俱百八十二度半强故日见伏之漏俱五十刻谓之昼夜同此日二分之度宋元嘉中钱乐之铸铜作浑天仪衡长八尺孔径一寸玑径八尺圆周二丈五尺强转而望之以知日月星辰之所在即璿玑玉衡之遗法也
　　后魏永兴中诏造太史候部铁仪其制并以铜铁惟星度以银错之
