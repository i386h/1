<!-- { "loadSidebar": true } -->
　　宗彝书曰班宗彞作分器周礼大约剂书于宗彞则宗彞宗庙之彞也先王致孝有尊有彞而衣特以彞为章者以虎蜼在焉故也书谓之宗彞周礼谓之毳冕康成颖达之徒谓毳画虎蜼因号虎蜼为宗彞其实虎蜼而已此非也书大传曰宗彞白盖宗彞白而虎蜼各象其色耳郑司农以毳为罽孔安国谓山龙华虫为餙皆臆论也
　　藻水草也施于衣与棁而已冕旒与玉璪亦曰藻皆取其文而且洁也书大传曰藻火赤郑氏释巾车藻水草苍色今藻色兼苍赤伏郑各举其一偏耳
　　火左传曰火龙黼黻昭其文也大记曰火三列明堂位曰殷火周龙章则火之所施多矣考工记曰火以圜郑司农曰圜形似火郑康成曰形如半环是也大传曰火赤孔安国谓火为火字其与考工记不合
　　粉米郑氏以粉米为一章则粉其米也粉其米散利养人之义也孔安国曰粉若粟冰米若聚米顾氏曰粉取洁白米取能养然粉亦米为之一物而为二章与章不其非也
　　黼考工记曰白与黑谓之黼黼即斧也刃白而銎黒有剸断之义故裘裳席巾扆顈禅之领冒之杀覆椁之饰棺用焉
　　黻考工记曰黒与青谓之黻施于衣与荒翣【见大记】其文两已相戾盖左青而右黒此相辨之义也黻亦作韨茀而韨亦作黻左传曰火龙黼黻昭其文也又曰衮冕黻珽昭其度也则黻珽之黻乃韨也白虎通曰黻璧君臣可否相济见善改恶贾公彦曰黻取臣民背恶向善
　　侯以明之
　　周礼司裘王大射则共虎侯熊侯豹侯皆设其鹄诸侯则共熊侯豹侯卿大夫则共麋侯皆设其鹄
　　注云王将有郊庙之事以射择诸侯及羣臣与邦国所贡之士可以与祭者可以观德行其容体比于礼其节比于乐而中多者得与于祭凡大射各于其射宫侯者其所射也凡此侯道虎九十弓熊七十弓豹麋五十弓所射正所谓侯者天子中之则能服诸侯诸侯以下中之则得为诸侯郑司农云鹄鹄毛也方十尺曰侯四尺曰鹄二尺曰正四寸曰质谓九十弓者侯中广一丈八尺七十弓者侯中广丈四尺五十弓者侯中广一丈尊卑异等考工记曰梓人为侯广与崇方三分其广而鹄居一焉然则侯中丈八尺者鹄方六尺侯中丈四尺者鹄方四尺六寸大半寸侯中一丈者鹄方三尺少半寸谓之鹄者取名于鳱鹄鳱鹄小鸟而难中是以中之为隽【鳱音鴈】
　　王葵初云侯之上中下皆用布而两傍饰以虎其中设鹄为【缺】其鹄眂其弓之数而降杀焉凡侯天子以三诸侯以二卿大夫以一又梓人为侯曰张皮侯而栖革则春以功皮侯即熊虎豹之三侯天子大射之侯也张五采之侯则逺国属五采即五正之侯天子賔射之侯张兽侯则王以息燕此又天子燕射之侯也其侯虽不见于经而乡射记言天子熊侯白质诸侯麋侯赤质大夫布侯画以虎豹士布侯画以鹿豕即兽侯尔盖大射以鹄賔射以正燕射以质不可以不辨
　　画布曰正栖皮曰鹄

　　尚书通考卷五
<经部,书类,尚书通考>
　　钦定四库全书
　　尚书通考卷六　　　　　元　黄镇成　撰弼成五服至于五千州十有二师外薄四海咸建五长
　　蔡氏曰五服甸侯绥要荒也言非特平治水土又因地域之逺近以辅成五服之制也五千者每服五百里五服之地东西南北相距五千里也
　　王肃云五千里者直方之若其廻邪委曲动有倍加之数是直路五千里也
　　頴达曰郑云地记书曰昆仑山东南地方五千里名神州颖达曰薄者通近之义外薄四海言从京师而至于四海也释地云九夷八狄七戎六蛮谓之四海谓九州之外也王制云五国以为属属有长故诸侯五国立贤者一人为方伯谓之五长以相统治欲以共奨帝室故也方伯谓周礼九命作伯者也王制云千里之外设方伯方伯一州之长谓周礼八命作牧者也
　　蔡氏曰十二师者每州立十二诸侯以为之师使之相牧以纠羣后也
　　防曰戛击鸣球搏拊琴瑟以咏祖考来格虞賔在位羣后徳让下管鼗鼓合止柷敔笙镛以间鸟兽跄跄箫韶九成凤凰来仪
　　蔡氏曰戛击考击也搏至拊循也
　　孔氏曰戛击柷敔所以作止乐搏拊以韦为之实之以糠所以莭乐
　　頴达曰戛击是作用之名非乐器也故以戛击为柷敔柷敔之状经典无文汉初以来学者相传皆云柷如漆桶中有椎柄动而击其傍也敔状如伏虎背上有刻戛之以为声也乐之初击柷以作之乐之将末戛敔以止之故云所以作止乐释乐云所以鼔柷谓之止所以鼔敔谓之籈郭璞云柷如漆桶方二尺四寸深一尺八寸中有椎柄连底撞之令左右击止者其椎名也敔如伏虎背上有二十七鉏铻刻以木长一尺栎之籈者其名也是言击柷之椎名为止戛敔之木名为籈戛即栎也搏拊形如鼓以韦为之实之以糠击之以莭乐汉初相传为然也
　　愚按歌者在上贵人声也球也琴瑟也皆取其声之轻清可以比于咏歌故堂上之乐以歌为主虽与堂下之乐相间代作然其奏也又各自为始终其始作也击柷以合之其音之有节也又搏拊以莭之其终也则戛敔以止之虽不可以戛击为柷敔然戛击者柷敔之用也故经言戛击鸣球搏拊琴瑟以咏其言相错成文意自可见若以为考击则经文简质不当言戛言击而又言鸣拊则明有其制周礼太师登歌令奏击拊则拊正为堂上之乐不得谓之拊循矣
　　球　玉磬也
　　周礼考工磬氏为磬倨句【音钩】一矩有半【注云必先度一矩为句一矩为股而求之既而一矩有半触其则磬之倨句也磬有大小此假矩以定倨句耳】其博为一【博股博也】股为二鼓为三参分其股博去一以为鼓博参分其股博以其一为之厚【郑司农云股磬之上大者鼓其下小者所当击者也　谓股外面鼓内面假令磬鼔广四寸半者长九寸也鼔广三寸长尺三寸半厚一寸】已上则摩其旁【郑司农云磬声大上则摩鑢其旁　谓大上声清薄而广则浊】巳下则摩其耑【或作端大下声浊也短而厚则清】小胥正乐县之位王宫县诸侯轩县卿大夫判县士特县【郑司农云宫县四面轩县去其一面判县又去一面特县又去一面四面象宫室三面其形曲　谓轩县去南面辟王也特县二于东方】凡县钟磬半为堵全为肆【钟磬者编县之二八十六枚而在一虡谓之堵钟一堵磬一堵谓之肆诸侯之大夫半天子之大夫西县钟东县磬士亦半天子之士县磬而已薛畚曰天子八堵四肆诸侯六堵三肆卿大夫四堵二肆士二堵一肆　通志曰书云泗濵浮磬泗濵石可以为磬唐代用华原石故白乐天作华原磬以讥之】
　　搏拊见前
　　琴瑟
　　琴操曰伏羲作琴世本曰神农作琴乐记曰舜作五之琴以歌南风眀堂位曰大琴大瑟中琴小瑟四代之乐器也乐书曰琴长八尺一寸正度也广雅曰琴长三尺六寸六分象三百六十六日象五行大为君寛和而温小为臣清廉不乱文王武王加二以合君臣之恩通典言伏羲作琴以脩身理性白虎通曰琴禁也琴止于雅以正人心也
　　通志曰桓谭新论曰五苐一为宫其次商角征羽文王武王各加一以为少宫少商説者不同又琴之始作或云伏羲或云神农诸家所説莫能详矣尔雅云大琴谓之离二十七今无其器齐桓公曰号钟楚荘曰绕梁相如曰緑绮伯喈曰燋尾而傅琴赋则曰非伯喈也琴世本云庖牺作五十黄帝使素女鼓瑟哀不自胜乃破为二十五具二均声礼圗旧云雅瑟长八尺一寸广一尺八寸二十三其常用者十九其余四谓之畨畨嬴也颂瑟长七尺二寸广尺八寸二十五尽用之易通卦騐人君冬至日使八能之士鼓黄钟之瑟瑟用槐木长八尺一寸夏至日瑟用桑木长五尺七寸【槐取其气上也桑取其气下也】见通志
　　礼书曰乐记曰清庙之瑟朱而防越尚书传曰大琴练达越大瑟朱达越盖越底孔也疏达通之也朱练而朱之也盖丝不练则劲而声清练则熟而声浊孔小则声急大则声迟故疏越以迟其声然后不至于太急练丝以浊其声然后不失之太清
　　以咏
　　郊特牲曰歌者在上匏竹在下贵人声也
　　周礼大师大祭帅瞽登歌令奏击拊郑司农云登歌歌者在堂也登歌下管贵人声也
　　礼仲尼燕居升歌清庙示徳也
　　下【堂下乐也】
　　管
　　蔡氏曰犹周礼所谓隂竹之管竹之管孙竹之管也周礼春官大司乐注云竹竹特生者孙竹竹枝根之末生者隂竹生于山北者
　　大师下管播乐器令奏鼓朄注云管者贵人气也周礼小师掌教箫管瞽蒙掌播箫管笙师掌吹篴管燕礼大射皆下管新宫礼记曰下管象诗曰磬管锵锵箫管备举尔雅曰大管谓之簥【音娇】其中谓之篞【乃结反】小者谓之篎
　　郑司农曰管如箎六孔説文亦曰管六孔十二月之音郑康成曰管如篴而小并两而吹之
　　通志曰尔雅曰长尺围寸并漆之有底古者以玉为管舜之时西王母献白玉琯是也月令均琴瑟管箫蔡邕章句曰管形长尺围寸有孔无底其器今亡诗云嘒嘒管声
　　鼗鼓
　　蔡氏曰如鼓而小有柄持而摇之则旁耳自击
　　世纪曰帝喾命倕作鞞先儒谓小鼓有柄曰鼗大鼗谓鞞
　　周官小师掌教鼓鼗瞽蒙掌播鼗盖鼗之播也有瞽蒙者有眡了者而其制郑氏以为如鼓而小有柄持而摇之旁耳自击是也周礼圗曰鼗所以节乐賔至乃作乐故知賔至滛之以作乐也
　　通志曰世本云夷作鼔以桴击之曰鼓以手摇之曰鼗
　　柷敔【又见前戛击下】
　　诗曰鼗鼓柷敔荀卿曰鞉柷拊椌楬明堂位曰揩击先儒谓之柷敔也尔雅曰所以鼓柷谓之止所以鼓敔谓之籈
　　通典曰碎竹以击其首而逆戛以止乐宋依唐制以竹为籈长二尺四寸破一端为十二茎乐将止先击其首次三戛之此以汉大予乐言之盖鼓柷谓之止欲戒止于其早也鼓敔谓之籈谓脩防于其后也柷方二尺四寸隂也敔二十七鉏铻阳也乐作阳也以隂数成之乐止隂也以阳数成之固天地自然之理也声之所出以虚为本椌以空然后可击及其止则归于实焉故敔为伏虎之形则实而已
　　乐记曰圣人作为椌楬【上苦江切下苦八切】
　　笙
　　蔡氏曰笙以匏为之列管于匏中又施簧于管端礼记曰女娲之笙簧世本曰随作笙通典曰未知何代人也礼曰三笙一和而成声周礼笙师掌教吹竽笙先儒谓笙列管匏中施簧管端大者十九簧小者十二簧长四尺簧金鍱为之后世雅乐和皆二十七簧外设二管不定置谓之义管每变均易调则更用焉由是定置二管于匏中为十九簧笙师祭祀共钟笙之乐郑氏曰与钟相应曰笙韩非曰笙者五声之长
　　通典曰説文曰笙正月之音物生故谓之笙十三簧象凤之身列管匏内施簧管端宫管在中央三十六簧曰竽宫管在左傍十九簧至十三簧曰笙其他皆相似也大笙谓之簧小笙谓之和诗传曰吹笙则鼔簧矣盖笙中之簧也尔雅曰笙十九簧者曰巢十三簧者曰和汉章帝时零陵文学奚景于舜祠得笙白玉管后代易之以竹耳笙亦匏也今之笙竽以木代匏而漆殊愈于匏荆梁之南尚仍古制南蛮笙则是匏其声甚劣
　　镛
　　蔡氏曰镛大钟也叶氏曰钟与笙相应曰笙钟与歌相应曰颂钟颂或谓之镛诗贲鼓维镛是也大射礼乐人宿悬于阼阶东笙磬西面其南笙镛西阶之西颂磬东面其南颂钟颂钟即镛钟也
