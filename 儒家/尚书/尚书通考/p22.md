<!-- { "loadSidebar": true } -->
　　愚按禹贡记大禹治洪水别九州之事其濬凿之功则由下以及上故始事冀兖所以治河济之下流次及青徐扬又以治淮江之下流下流既杀乃渐治其上流故次及荆豫梁之地雍地最髙水患最少施功独后此濬凿之序也其疏导之功则自上以达下故导山四条导水九条皆自西北以极于东南顺其就下之势自源徂流皆无壅遏之患此疏导之序也于是因山川之形便以别州域因土地之生殖以定贡赋规模素定经纬有条此所以行无事之智也然自平成以后歴数千载兖豫之闲水多决溃昔之九河碣石今已包沦于海昔之河趋伾降今乃南合清淮荥波已难指实沮漯亦非故道江汉沱潜出非一所九江滙泽名实异同读书攷古者毎病其难焉又况州郡沿革废置不常考之传疏卒难寻究乃搜萃古今书志规为小图备载禹贡所书山水地名悉注以今之郡县庶乎读是书者按图易见至若南逾岭粤东跨辽骊和林隂山以北流沙干竺以西亦载其畧以见本朝混一之盛疆理无外超逾禹迹四垂荒漠部落无数第非载籍所考不能殚纪其中国州郡非禹贡山水所经者亦畧而不载深惭挂漏博洽君子幸改正焉
　　右山水地名注以今日郡县图不可容备见后山川贡赋图内详注
　　禹贡山川贡赋之图
　　冀州
　　三面距河兖河之西雍河之东豫河之北八州皆言疆界冀不言者以余州所至可见○晁氏曰亦以尊京师示王者无外之意
　　山
　　壶口山○汉地志在河东郡北屈县东南今隰州吉郷县也【今河东道吉州】
　　梁山○吕梁山也在今石州离石县东北○吕不韦曰龙门未辟吕梁未凿河出孟门之上郦道元谓吕梁之石崇竦河流激荡震动天地【孟门山在吉州】
　　岐山○在汾州介休县狐岐之山胜水所出东北流注于汾○梁岐二山河水所经治之所以开河道也
　　岳○太岳也周职方冀州山镇曰霍山地志谓霍太山即太岳在河东郡彘县东今晋州霍邑也山南曰阳今岳阳县地尧之所都【霍邑今霍州岳阳今晋寜路县】
　　碣石○地志在北平郡骊城县西南河口之地今平州之南○郦道元云骊城枕海有石如甬道数十里当山顶有大石如柱韦昭云其山昔在河口今为水所渐沦入于海已去岸五百余里矣【平州今平滦路】
　　原隰
　　太原○河东太原府【今兾寜路】
　　覃懐○地名地志河内郡有懐县今懐州也○曽氏曰覃懐平地也当在孟津之东太行之西涞水出其西淇水出其东【今懐孟路】
　　大陆○今邢赵深三州之地尔雅髙平曰陆河过信洚之北西山势断旷然四平故谓之大陆【邢今顺徳路又赵州隆平县有大陆泽与邢接境】
　　川
　　衡漳○地志漳水二一出上党沾县大□谷今平定军乐平县少山也名为清漳一出上党长子县鹿谷山今潞州长子县发鸠山名为浊漳郦道元谓之衡水东至潞州渉县合清漳东北至定逺军东光县入北河○又按桑钦云二漳水异源而下流相合同归于海唐人亦言漳水能独逹于海请以为渎而不云入河者盖禹之导河至碣石入海周定王五年河徙砱砾渐而东汉初漳犹入河其后河徙日东而取漳水益逺至钦时河自大伾以下已非故道而漳自入海矣故钦与唐人所言如此【乐平今为辽州在平定南东光今景州】
　　恒水○地志出常山郡上曲阳县恒山北谷在今定州曲阳县西北恒山也东入滱水○薛氏曰东流合滱水至瀛州髙阳县入易水氏曰今之恒水西南流至真定府行唐县东入滋水又南流入衡水非古径矣【定州今中山府曲阳今保定路瀛州今河间路】
　　卫水○地志出常山郡灵夀县东北即今真定府灵夀县也东入滹沱河薛氏曰东北合滹沱河过信安军入易水
　　河水○按汉西域传张骞所穷河源云河有两源一出葱岭一出于阗于阗在南山下其河北流与葱岭河合东注蒲昌海一名盐泽去玉门阳闗三百余里其水停居冬夏不増减濳行地中南出积石又唐长庆中薛元鼎使吐蕃自陇西成纪县西南出塞二千余里得河源于莫贺延碛尾曰阎磨黎山其山中髙四下所谓昆仑也东北流与积石河相连河源澄莹冬春可渉下稍合流色赤益逺他水并注遂浊吐蕃亦自言昆仑在其国西南二説恐薛氏为是河自积石三千里而后至龙门自北而南至华隂自南而东至底柱至孟津至洛汭至大伾又自东而北过洚水至大陆又播为九河入海之处为逆河自洛汭而上河行于山其地皆可攷自大伾而下垠岸髙于平地故决齧流移水陆变而洚水大陆九河逆河皆难指实○释水云河千里一曲一直
　　愚按汉志葱岭于阗皆在沙州西其水虽与积石河合然非正源也盖汉时止通西域未至吐蕃界薛説为是其下流则自周定王五年河徙砱砾汉武帝元光三年河决瓠子后又决舘陶为屯氏河河水徙从顿丘东南流入渤海元帝永光五年河决清河灵鸣犊口宋建绍中河决大野溢淮泗为南清河金亡后河自开封北卫州决入涡河河水全入淮同输于海鸣犊口今东昌瓠子今濮州馆陶今大名【大伾今濬州】
　　土
　　白壤○孔氏曰无块曰壤顔氏曰柔土曰壤白其色也壤其性也
　　赋【田所出谷米兵车之】
　　上上错○第一等杂出第二等也赋髙于田四等地广而人稠也林氏曰冀先赋而后田者冀王畿之地天子所自治并与场圃园防漆林之而征之如周官载师所载赋非尽出于田也故以赋属于厥土之下余州皆田之赋也故先田而后赋
　　愚按蔡氏言赋杂出他等者或以为嵗有丰凶或以为户有増减皆非也意者地力有上下年分不同如周官田一易再易之故赋之等第亦有上下年分若谓嵗之丰凶户之増减则九州皆然何独于冀扬豫梁四州言哉按此辨前説虽当然所谓地力有上下年分不同则亦未必独四州为然也盖九州之赋以每州嵗入多寡相较第为九等而其为等也未必自第一至第九截然以次而寡正为九等必其多寡之数有所近似故以错而言之是以冀赋虽第一而其数近于第二故曰上上错豫赋虽第二而其数近于第一故曰错上中梁赋虽第八而较第九则多于十之三故曰下中三错扬赋虽第七而亦近于第六故曰下上上错盖错者杂也言其数之相近而相杂也孟子曰贡者校数嵗之中以为常乐嵗不多取凶嵗不寡取由是言之夏贡之法赋入皆有定又安有年分之不同者哉
　　田
　　中中○第五等
　　贡【冀独不言篚者天子封内无所事于贡篚也】
　　皮服○海岛之夷以皮服来贡也○王炎曰北地寒故服用皮非篚贡也孔氏曰居岛之夷还服其皮眀水害除
　　入贡河道
　　夹右碣石入于河○北方贡赋之来自北海入河南向西转而碣石在其右转屈之闲故曰夹右也程氏曰冀为帝都东西南三面距河他州贡赋皆以达河为至故此三方亦不必书而其北境则汉辽东西右北平渔阳上谷之地其水如辽濡滹易皆中髙不与河通故必自北海然后达河也○孔氏曰禹夹行此山之右唐孔氏曰则行碣石山西南行入河在碣石之右顾氏亦云山西曰右
　　兖州
　　东南据济西北距河兖地最狭然居河之曲处其患尤甚用功尤难故作十三载然后赋法同于他州○唐孔氏曰据谓跨之兖州之境跨济而过之熊氏曰西距河东距济北濵海南接徐豫之境今兖济徳魏博沧景等州
　　川
　　九河○尔雅一曰徒骇二曰太史三曰马颊四曰覆鬴五曰胡苏六曰简洁七曰钩盘八曰鬲津其一则河之经流也先儒不知遂分简洁为二○程氏曰今沧州之地北与平州接境相去五百余里禹之九河当在其地后为海水沦没故其迹不存方九河未没于海之时从今海岸东北更五百里平地河播为九在此五百里中又上文言夹右碣石则九河入海之处有碣石在其西北岸通趾顶皆石不应仆没今兖冀之地既无此石而平州正南有山名碣石在海中去岸五百余里卓立可见则是九河已沦于海眀矣
　　灉水○许慎云汳水受陈留浚仪隂沟至蒙为灉水东入于泗【陈留今汴梁路蒙县今睢州】
　　沮水○水经灉之下流入于睢水地志睢水出沛国芒县睢水其沮水欤【沛今徐州睢水刘项战处】
　　济水○源为沇既东为济地志云出河东郡垣县王屋山东南今绛州垣曲县山也始源王屋山顶崖下曰沇水既见而伏东出于今孟州济源县二源东源周廻七百歩其深不测西源周廻六百八十五歩其深一丈合流至温县是为济水歴虢公台西南入于河复出河之南溢而为荥又东出于陶丘北又东至济隂县菏泽又东北至东平府夀张县安民亭合汶水又北东至今青州博兴县入海唐李贤谓济自郑以东贯滑曹郓济齐青以入于海乐史谓今东平济南淄川北海界中有水流入海谓之清河先儒皆以济水性下劲疾故能入河穴地流注显伏吴兴沈氏言济水伏流地中今歴下凡地皆是流水世谓济水经过其下则济水伏流絶河乃其物性之常事耳【王屋在泽州阳城县与绛接境温县属孟州陶丘今曹州定陶县济隂亦属曹州博兴今博兴州淄川今般阳北海今益都歴下今济南歴城歴山】
　　漯水○漯者河之枝流也地志曰漯水出东郡东武阳至千乗入海程氏以为此乃汉河与漯殊异○通志汉武帝元光三年春河徙从顿丘东南流入渤海是为朝城之漯河又河至顿丘分为二一曰漯川出武阳至千乗入渤海又汉武帝河东北过武阳今大名朝城也而为漯河【东郡博州今东昌路有漯水千乗旧属今益都路】
　　泽
　　雷夏○地志在济隂郡城阳县西北今泽州雷泽县西北也山海经云泽中有雷神龙身而人颊鼓其腹则雷然则本夏泽因雷故名雷夏
　　土
　　黑坟○坟土脉坟起也○孔氏曰色黑而坟起
　　田
　　中下○第六等
　　赋
　　贞○第九等兖赋最薄言君天下者以薄赋为正也贡篚【贡者下献其土所有于上也○篚竹器筐属古者币帛则盛之以筐篚而贡焉】
　　漆丝织文○兖地宜漆宜桑故贡漆丝○织文织而有文锦绮之属
　　入贡河道
　　浮于济漯逹于河○舟行水曰浮兖州之贡赋浮济浮漯以达于河帝都三面距河达河则达帝都矣
　　青州
　　东北至海西南距岱岱防山在今袭庆府奉符县西北三十里○唐孔氏曰东北跨海至辽东皆是舜分青州为营州营州即辽东也尧时青州当越海而有诸郡也○熊氏曰辽东朝鲜等处今冈南之平滦等州皆青营之境【袭庆府今兖州奉符县今泰安州】
　　原隰
　　嵎夷○今登州之地即尧典之嵎夷
　　莱夷○今莱州之地
　　川
　　潍水○地志云出琅琊郡箕县今宻州莒县东北潍山也北至都昌入海今潍州昌邑也【琅琊今沂州莒县今莒州】
　　淄水○地志出泰山郡莱芜县原山今淄州淄川县东南七十里原山也东至博昌县入济今青州夀光县也○通志淄出泰山梁父县西入汶按梁父今兖州奉符【此与蔡传异○莱芜今泰安州淄州今般阳路夀光县今属益都路】
　　汶水○出泰山郡莱芜县原山今淄州袭庆府莱芜县也西南入济在今郓州中都县也盖淄水出莱芜原山之隂东北而入海汶水出原山之阳西南而入济【郓州今东平路】
　　土【有二种】
　　白坟○色白而性坟平地之土也
　　海濵广斥○广漠而斥卤海涯之地也
　　田
　　上下○第三等
　　赋
　　中上○第四等
　　贡篚
　　盐○斥地所出
　　絺○细葛也
