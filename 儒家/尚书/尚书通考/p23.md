<!-- { "loadSidebar": true } -->
　　海物惟错○非一种○林氏曰错盖别为一物如磬错之错
　　丝枲○麻也
　　铅松怪石○可为噐用之饰
　　檿丝○山桑之丝其靱中琴瑟之苏氏曰东莱有之愚按八州言贡复别言篚者篚所以盛精致之物非织文则纎缟之属是也若漆丝盐絺之其重且多非可以篚盛之故别言也
　　入贡河道
　　浮于汶达于济○不言达河者因于兖也
　　徐州
　　东至海南至淮北至岱西不言济者岱之阳济东为徐岱之北济东为青言济不足以辨也○熊氏曰徐州东抵海南距淮北跨岱西接豫州之境地虽不广苏氏以徐州三面距山一面背平野旷土徐即鲁境地连淮海
　　山
　　蒙山○地志在泰山郡蒙隂县西南今沂州费县也林氏曰即语东蒙诗奄有蒙
　　羽山○地志在东海郡祝其县南今海州朐山县也林氏曰即殛鲧处【海州今海寜州淮东道】
　　峄山○地志东海郡下邳县西有葛绎山古文以为峄山○下邳今淮阳军下邳县也【下邳今邳州河南江北道峄山即生桐处】
　　原隰
　　东原○汉之东平国即今之郓州也后人以其地之平故谓之东平又按东原在徐之西北而谓之东者以在济东故也【郓州今东平路】
　　泽
　　大野○地志在山阳郡钜野县北今济州钜野县也钜即大也按水经济水至乗氏县分为二南为菏北为济郦道元谓一水东南流一水东北流入钜野泽则大野为济之所絶其所聚也大矣何承天曰钜野南导洙泗北连清济又郓州中都西南有大野陂皆大野之地也【钜野县今属济寜路有大野泽】
　　川
　　淮水○水经云出南阳平氏县胎簪山禹只自桐柏山导之耳○桐柏地志在南阳平氏县东南今唐州桐柏县也沂入于泗泗入于淮东至淮浦入海曽氏曰淮之源出于豫之境至扬徐之闲始大其泛滥为患尤在于徐故于此言之【淮今在海寜州入海】
　　沂水○地志沂水出泰山郡盖县艾山今沂州沂水县也南至下邳西南入泗曽氏曰徐州水以沂名者非一郦道元谓水出尼丘山西北径鲁之雩门亦谓之沂水又水出太山武阳之冠石山亦谓之沂水而沂水之大则出太山也【古沂水入泗泗水入淮今泗入河与淮合矣】
　　泗水○出鲁国汴县桃虚西北陪尾山源有泉四四泉俱导因以为名西南过彭城又东南过下邳入淮卞县今袭庆府泗水县也【泗水县今兖州】
　　通志云其源出泗水县西南流有洙水入焉又西南至方与县菏水入焉其水出乗氏方与今单州鱼台又云有漷水至髙平湖陆入泗水又南至彭城名曰沛水有睢水入焉又西南至下邳沂水入焉又南至楚州山阳入淮此水今人谓之清河或云泗水出郓州梁山泊
　　许慎説文云泗水受泲水东入淮
　　按泗受泲者桑钦云济水至济隂乗氏县分为二一水东北流为北济一水南流为南济通志云今此水与济不通但菏水亦自乗氏至方与入泗而菏水通济则泗可以达菏菏可以达济而自济可以通河矣
　　土
　　赤埴坟○埴土黏曰埴埴腻也黏泥如脂之腻也
　　田
　　上中○第二等
　　赋
　　中中○第五等
　　贡篚
　　土五色○徐土虽赤而五色之土亦闲有之王建大社于国中其壝东青土南赤土西白土北骊土中央舋以黄土将建诸侯凿取其方面之土苞以黄土苴以白茅以为土封
　　夏翟○雉具五色其羽中旌旄染人之职秋染夏郑氏曰染夏染五色也出羽山之畎其名山以此欤
　　桐○特生之桐其材中琴瑟以特生向日者为贵出峄山之阳
　　浮磬○出泗水之濵非必水中盖浮生土中不根着者蠙珠○出淮之夷蠙蚌之别名
　　鱼○今濠泗楚亦贡淮白鱼
　　○赤黑色币也
　　纎缟○皆缯也黑经白纬曰纎缟曰缯礼曰及期而大祥素缟麻衣中月而禫禫而纎则纎亦缯也
　　入贡河道
　　浮于淮泗达于河○灉水受浚仪隂沟东入于泗泗入于淮淮泗之可以达于河者以灉至于泗也
　　扬州
　　北至淮东南至于海○熊氏曰北距淮东南至海西抵荆州之境其地乃淮东西江东西及两浙闽粤之地
　　泽
　　彭蠡○地志在豫章彭泽县东合江西江东诸水跨豫章饶州南康军三州之地所谓鄱阳者是也
　　朱子曰彭蠡之泽在大江之南自今江州湖口县南跨南康军饶州之境以接于隆兴府之北弥漫数十百里其源东自饶徽信州建昌军南自贑州南安军西自袁筠以至隆兴府分寜武寜诸邑方数千里之水皆防而归焉北过南康扬澜左里则两岸渐廹山麓而湖面稍狭遂东北流以趋湖口而入于江以地势北髙南下故其入江反为江水所遏而不得遂因郤而自潴以为是数十里之大泽也
　　蔡氏曰古今记载皆谓彭蠡今之番阳其泽在大江之南去汉水入江之处尚七百余里其入江之处西则庐阜东则湖口皆石山峙立水道狭甚不应汉水入江之后乃横截而南入于番阳且番阳合数州之流初无仰于江汉而成也经言东汇泽以下盖记者之误郑渔仲以为衍文是也
　　临川吴氏曰东汇泽为彭蠡六字旧本误在导漾条遂致纷纭异论盖鄂州北对汉阳军大别山汉水自北来入江合流江水与之防水之合流曰滙故曰东迤北防于滙不言防于汉者以汉有漾汉沧浪之异名不可指定而言故但曰防于滙江汉合流之后至江州徳化县又六十里有水南来入江合流即东滙泽为彭蠡也
　　震泽○太湖也周职方扬州薮曰具区地志在吴县之西南五十里今蘓州吴县也具区之水多震而难定故谓之震泽
　　川
　　三江○庾仲初吴都赋注松江下七十里分流东北入海者为娄江南流者为东江并松江为三江其地今已名三江口○唐孔氏云吴地记同○蘓氏谓岷山之江为中江嶓冢之江为北江豫章之江为南江然江汉防于汉阳数百里至湖口而后与豫章江合不复可指为三矣○顔师古以为中江南江北江○郭景纯以为岷江浙江松江○韦昭以为松江钱塘江浦阳江○王介甫以为一江自义兴一江自毗陵一江自吴县○陈氏曰皆据所见而言非禹旧迹也○薛士龙言震泽下有三江入海彼以目验之恐其説之必然也
　　江○出岷山地志在蜀郡湔氐道西徼外在今茂州汶山县东别流于梁为沱又东至长沙下隽县西北澧水入焉又东过九江九江今洞庭也又东至岳州巴陵县又东防彭蠡湖口之水又东入于海在今通州静海县【长沙今潭州路】
　　按汉水至武昌入江导江条何以不记吴氏谓东迤北防于滙乃汉水合流之处其説是也又经言东至于澧乃澧州界非澧水也澧水自入洞庭与江相逺今言下隽西北澧水入者非也
　　土
　　涂泥○水泉湿也下地多水其土淖
　　田
　　下下○第九等
　　赋
　　下上上错○第七等杂出第六等言下上上错者以本设赋九等分为三品下上与中下异品故变言上错也
　　贡篚
　　金三品○金银铜也
　　瑶琨○玉石名
　　篠○材中于矢之笴
　　簜○材中于乐之管亦可为符节
　　齿革羽毛○象有齿犀兕有革鸟有羽兽有毛
　　木○楩梓豫章之属○齿革可以成车甲羽毛可以为旌旄木可偹栋宇器械之用
　　卉服○葛越木绵之属
　　织贝○锦名织为贝文今南夷木绵之精好者亦谓之吉贝海岛之夷以卉服来贡织贝之精者则入篚焉
　　橘柚○小曰橘大曰柚必锡命而后贡
　　入贡河道
　　防于江海达于淮泗○顺流而下曰防防江入海自海入淮泗不言达河者因于徐也禹时江淮未通故防于海至吴始开防沟隋人广之至江淮舟船始通也
　　荆州
　　北距南条荆山南尽衡山之阳言阳者其地不止此山而犹包其南也○熊氏曰荆州之地北接雍豫之境南逾五岭越虽上古未通亦当在要荒之服东扺扬州之境西抵梁州及西南夷等处皆楚地也○曽氏曰荆及衡阳即今湖南北之地今江西亦半属荆州
　　山
　　荆山○此南条荆山地志在南郡临沮县北今襄阳府南漳县也
　　衡山○南岳也地志在长沙国湘南县今潭州衡山县也
　　川
　　汉水○始出为漾东流为又为汉又为沧浪之水实一水而异名也水经曰漾水出陇西郡氐道县嶓山东至武都常璩曰汉水有两源此东源也即所谓嶓导漾者其西源出陇西嶓山防泉治源曰迳葭入汉东源在今西县之西西源在今三泉县之东也郦道元谓东西两川俱出嶓而同为汉水者是也水源于嶓为漾至武都为汉又东至武当县北四十里汉水中有洲曰沧浪洲水曰沧浪水至复州景陵县界过三澨水触大别山至汉阳军汉阳县入江○大别山在今汉阳军汉阳县北正荆州之域【西县今属兴元路武当均州县景陵今阳府县】
　　按武都今阶州乃出紫泥处今鳯州乃汉武都郡去阶州千余里此武都必鳯州也
　　九江○即今之洞庭也水经言九江在长沙下隽西北楚地记曰巴陵潇湘之渊在九江之间今岳州巴陵县即楚之巴陵汉之下隽也洞庭正在其西北则洞庭为九江审矣今沅水渐水元水辰水叙水澧水资水湘水酉水皆合洞庭意以是名九江也○浔阳地记云一曰乌白江二曰蚌江三曰乌江四曰嘉靡江五曰畎江六曰源江七曰廪江八曰提江九曰箘江○张须元縁江图云一曰三里江二曰五洲江三曰嘉靡江四曰乌上江五曰白蚌江六曰白乌江七曰箘江八曰沙堤江九曰廪江○汉志九江在庐江郡之寻阳县今详汉九江郡之寻阳乃禹贡扬州之境而唐孔氏以为九江之名起于近代未足为据若别为九沙水相闲乃为十有七道今寻阳之地将无所容反复参攷则九江非寻阳眀甚胡氏以洞庭为九江者得之曽氏亦曰过九江至于东陵东陵今之巴陵今巴陵之上即洞庭也因九水所合遂为九江【庐江郡今庐州寻阳今盆城江州】
　　沱水○尔雅曰水自江出为沱今按南郡枝江县有沱水然其流入江而非出于江也华容县有夏水首出于江尾入于亦谓之沱【枝江今江陵路县华容今岳州县】○王炎曰沱水在今江陵府枝江县土人谓枝江为百里洲夹江沱二水之闲其与江分处谓之上沱与江合处谓之下沱
　　潜水○尔雅曰水自汉出为潜○王炎曰隋志南郡松滋县有涔涔即古潜字今松滋分为潜江县矣○孔氏于梁州沱潜下注云沱潜源此州入荆州唐孔氏曰以二州沱潜为一者然彼州山水古今不可移易孔为武帝博士地理志无容不知盖以水从江汉出者皆曰沱潜但地西髙东下虽于梁州合流还从荆州分出犹如济水入河还从河出故孔举大畧为源梁州耳【松滋潜江今江陵路二县名】
　　泽
　　云梦○周官职方荆州其泽薮曰云梦方八九百里跨江南北华容枝江江夏安陆皆其地也左传楚子济江入于云中又楚子以郑伯田于江南之梦合而言之则为一别而言之则二泽也
　　朱子曰江陵之下连岳州是云梦【江夏属武昌在江南安陆属徳安府在江北】
　　土
　　涂泥○与扬州同
　　田
　　下中○第八等
　　赋
　　上下○第三等赋髙于田五等者地阔而人工修也
　　贡篚
　　羽毛齿革金三品○荆之贡大抵与扬州同
　　杶榦○木似樗可为弓榦
　　栝柏○栝柏叶松身柏木名
　　砺砥○砺磨石之麤者砥磨石之细者
　　砮○石中矢镞之用肃慎氏贡石砮是也
　　丹○丹砂也
　　箘簵○竹名竹之坚者材中矢笴
