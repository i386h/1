<!-- { "loadSidebar": true } -->
　　我闻曰：‘上帝引逸。’有夏不適逸，则惟帝降格。言上天欲民长逸乐，有夏桀为政不之逸乐，故天下至戒以谴告之。○乐音洛，下同。谴，弃战反。向于时夏，弗克庸帝，大淫泆有辞。天下至戒，是向於时夏，不背弃。桀不能用天戒，大为过逸之行，有恶辞闻於世。○时夏，绝句，马以“时”字绝句。向，许亮反。泆音逸，又作佾，注同；马本作屑，云：“过也。”背音佩。行，下孟反。惟时天罔念闻，厥惟废元命，降致罚。惟是桀恶有辞，故天无所念闻，言不佑，其惟废其天命，下致天罚。乃命尔先祖成汤革夏，俊民甸四方。天命汤更代夏，用其贤人治四方。○甸，徒遍反。 
　　[疏]“我闻”至“四方”○正义曰：既言天之效验，法恶与善，更追说往事，比而喻之：“我闻人有言曰：‘上天之情，欲民长得逸乐。’而有夏王桀逆天害民，不得使民之適逸乐。以此则惟上天下灾异至戒以谴告之，欲使夏王桀觉悟，改恶为善，是天归乡於是夏家，不背弃之。而夏桀不能用天之明戒，改悔己恶，而反大为过逸之行，致有恶辞以闻於世。惟是桀有恶辞，故天无复爱念，无复听闻，言天不复助桀。其惟废其大命，欲绝夏祚也。下致天罚，欲诛桀身也。乃命汝先祖成汤，使之改革夏命，用其贤俊之人，以治四方之国。举桀灭汤兴以譬之。○传“言上”至“告之”○正义曰：襄十四年《左传》称：“天之爱民甚矣。”又曰：“天生民而立之君，使司牧之。”是言上天欲民长得逸乐，故立君养之，使之长逸乐也。夏桀为政，割剥夏邑，使民不得之適逸乐，故上天下此至戒以谴告之。“降”，下。“格”，至也。直言下至，明是“天下至戒”。天所下戒，惟下灾异以谴告人主，使之见灾而惧，改修德政耳。古书亡失，桀之灾异未得尽闻。○传“惟是”至“天罚”○正义曰：桀恶流毒於民，乃有恶辞闻於世。恶既有辞，是恶已成矣。惟是桀恶有辞，故天无所念闻，言天不爱念，不听闻，是其全弃之，不佑助也。弃而不佑，则当更求贤主。“其惟废大命”，欲夺其王位也。“下致天罚”，欲杀其凶身也。废大命，知“降致”是下罚也。
　
　　自成汤至于帝乙，罔不明德恤祀。自帝乙以上，无不显用有德，忧念齐敬，奉其祭祀。言能保宗庙社稷。○上，时掌反。齐，侧皆反。亦惟天丕建保乂有殷，殷王亦罔敢失帝，罔不配天其泽。汤既革夏，亦惟天大立安治於殷。殷家诸王皆能忧念祭祀，无敢失天道者，故无不配天布其德泽。在今后嗣王，诞罔显于天，矧曰其有听念于先王勤家？后嗣王纣，大无明于天道，行昏虐，天且忽之，况曰其有听念先祖、勤劳国家之事乎？诞淫厥泆，罔顾于天显民祗，言纣大过其过，无顾於天，无能明人为敬，暴乱甚。惟时上帝不保，降若兹大丧。惟是纣恶，天不安之，故下若此大丧亡之诛。○丧，息浪反。惟天不畀不明厥德，凡四方小大邦丧，罔非有辞于罚。”惟天不与不明其德者，故凡四方小大国丧灭，无非有辞於天所罚。言皆有暗乱之辞。 
　　[疏]“自成”至“于罚”○正义曰：既言命汤革夏，又说后世皆贤，至纣始恶，天乃灭之。自成汤至於帝乙，无不显用有德，忧念祭祀，后世亦贤。非独成汤以用其行合天意，亦惟天大立安治有殷。殷家诸王皆能明德忧祀，亦无敢失天道者，无不皆配天而布其德泽，以此得天下久为民主。在今后嗣王纣，大无明於天道，敢行昏虐之政於天。天犹且忽之，况曰其有听念先王父祖、勤劳国家之事乎？乃复大淫过其泆，无所顾於上天，无能明民为敬，以此反於先王，违逆天道。惟是上天不安纣之所为，下若此大丧亡之诛，惟天不与不明其德之人故也。天不与恶，岂独纣乎？凡四方诸侯小大邦国，其丧灭者，无非皆有恶辞，是以致至於天罚。汝纣以恶而见灭，汝何以不服我也？○传“自帝”至“社稷”○正义曰：下篇说中宗、高宗、祖甲三王以外，其后立王，生则逸豫，亦罔或能寿。如彼文，则帝乙以上非无僻王，而此言无不显用有德，忧念祭祀者，立文之法，辞有抑扬，方说纣之不善，盛言前世皆贤，正以守位不失，故得美而言之。忧念祭祀者，惟有齐肃恭敬，故言“忧念齐敬，奉其祭祀”。言能保宗庙社稷，为天下之主，以见纣不恭敬，故丧亡之。○传“汤既”至“德泽”○正义曰：帝乙已上诸王，所以长处天位者，皆由汤之圣德延及后人。“汤既革夏，亦惟天大立安治於殷”者，谓天安治之，故殷家得治理也。殷家诸王自成汤之后，皆能忧念祭祀，无敢失天道者，故得常处王位，无不配天布其德泽於民。为天之子，是“配天”也。号令於民，是“布德”也。○传“言纣”至“乱甚”○正义曰：“淫”、“泆”俱训为过，“言纣大过其愆过，无顾於天”，言其纵心为恶，不畏天也。“无能明民为敬”，言其多行虐政，不忧民也。不畏於天，不爱於民，言其“暴乱甚”也。此经顾“於天”与“显民祗”，共蒙上“罔”文，故传再言“无”也。○传“惟天”至“之辞”○正义曰：能明其德，天乃与之，惟天不与不明其德者，纣不明其德，故天丧之。因即广言天意，凡四方小大邦国，谓诸侯有土之君，其为天所丧灭者，无非皆有恶辞闻於天，乃为上天所罚。言被天罚者，皆有暗乱之辞，上天不罚无辜，纣有暗乱之辞，故天灭之耳。天既灭不明其德，我有明德，为天所立，汝等殷士安得不服我乎？以其心仍不服，故以天道责之。
　
　　王若曰：“尔殷多士，今惟我周王，丕灵承帝事，周王，文武也。大神奉天事，言明德恤祀。有命曰：‘割殷，告敕于帝。’天有命，命周割绝殷命，告正於天。谓既克纣，柴於牧野，告天不顿兵伤士。惟我事不贰適，惟尔王家我適。言天下事已之我周矣，不贰之佗，惟汝殷王家已之我，不复有变。○复，扶又反。予其曰：‘惟尔洪无度，我不尔动，自乃邑。’我其曰，惟汝大无法度，谓纣无道。我不先动诛汝，乱从汝邑起。言自召祸。予亦念天即于殷大戾，肆不正。”我亦念天就於殷大罪而加诛者，故以纣不能正身念法。 
　　[疏]“王若”至“不正”○正义曰：周公又称王顺而言曰：“汝殷众士，今惟我周家文武二王，大神能奉天事，故天有命，命我周王曰：‘当割绝殷命，告正於天。’我受天命，已灭殷告天，惟我天下之事，不有二处之適。”言己之適周，不更適他也。“惟汝殷王家事亦於我之適，不复变改”。又追说初伐纣之事：“我其为汝言曰：‘惟汝殷纣大无法度，故当宜诛绝之。伐纣之时，我不先於汝动，自往诛汝，其乱从汝邑先起，汝纣自召祸耳。’我亦念天所以就於殷致大罪者，故以纣不能正身念法故也。”○传“周王”至“恤祀”○正义曰：文王受命，武王伐纣，故知“周王”兼文武也。“大神奉天事”，谓以天为神而勤奉事之，劳身敬神，言亦如汤明德恤祀也。○传“天有”至“伤士”○正义曰：以周王奉天之故，故天有命，命我周使割绝殷命，告正於天。谓《武成》之篇所云，既克纣，柴於牧野，告天不顿兵伤士是也。前敌即服，故无“顿兵伤士”。师以正行，故为“告正”。《武成》正告功成，功成无害，即是不顿伤也。“顿兵”者，昭十五年《左传》文“顿折”也。○传“我亦”至“念法”○正义曰：言“我亦念天”者，以纣虽无法度，若使天不命我，我亦不往诛纣。以纣既为大恶，上天命我，我亦念天所遣。我就殷加大罪者何故？以纣不能正身念法也。
　
　　王曰：“猷告尔多士，予惟时其迁居西尔。以道告汝众士，我惟汝未达德义，是以徙居西汝於洛邑，教诲汝。非我一人奉德不康宁，时惟天命。我徙汝，非我天子奉德，不能使民安之，是惟天命宜然。无违，朕不敢有后，无我怨。汝无违命，我亦不敢有后诛，汝无怨我。惟尔知，惟殷先人，有册有典，殷革夏命。言汝所亲知，殷先世有册书典籍。说殷改夏王命之意。今尔又曰：‘夏迪简在王庭，有服在百僚。’简，大也。今汝又曰：“夏之众士蹈道者，大在殷王庭，有服职在百官。”言见任用。予一人惟听用德，肆予敢求尔于天邑商。言我周亦法殷家，惟听用有德，故我敢求汝於天邑商，将任用之。予惟率肆矜尔，非予罪，时惟天命。”惟我循殷故事，怜愍汝，故徙教汝，非我罪咎，是惟天命。 
　　[疏]“王曰猷”至“大命”○正义曰：又言曰我以道告汝众士，我惟是以汝未达德义之故，其今徙居西汝置於洛邑，以教诲汝。我之徙汝，非我一人奉行德义，不能使民安而安之，是惟天命宜然。汝无违我，我亦不敢更有后诛罚，汝等无於我见怨。汝既来迁，当为善事。惟汝所亲知，惟汝殷先人往世有策书，有典籍，说殷改夏王命之意，汝当案省知之。汝知先人之故事，今往又有言曰：‘夏之诸臣蹈道者，大在殷王之庭，有服行职事，在於百官。’言其见任用，恐我不任汝。我一人惟听用有德之者，故我敢求汝有德之人於彼天邑商都，欲取贤而任用之。我惟循殷故事，怜愍汝，故徙教汝。此徙非我有罪，是惟天命当然。”圣人动合天心，故每事惟托天命也。○传“以道”至“诲汝”○正义曰：“猷”训道也，故云“以道告汝众士”。上言“惟是”，不言其故，故传辨之，惟是者，未达德义也。迁使居西，正欲教以德义，是以徙居西汝置於洛邑，近於京师教诲汝也。从殷適洛，南行而西回，故为“居西”也。○传“汝无”至“怨我”○正义曰：周既伐纣，又诛武庚，殷士惧更有诛，疑其欲违上命，故设此言以戒之。知“无违朕”者，谓戒之使汝无违命也。汝能用命，我亦不敢有后诛，必无后诛，汝无怨我也。○传“言我”至“用之”○正义曰：夏人简在王庭，为其有德见用。言我亦法殷家，惟听用有德，汝但有德，我必任用。故我往前敢求汝有德之人於天邑商都，将任用之也。郑玄云：“言天邑商者，亦本天之所建。”王肃云：“言商今为我之天邑。”二者其言虽异，皆以“天邑商”为殷之旧都。言未迁之时，当求往，迁后有德任用之必矣。○传“惟我”至“天命”○正义曰：“循殷故事”，此“故”解经中“肆”字，谓殷用夏人，我亦用殷人。“怜愍汝，故徙之教汝”，此“故”解义之言，非经中“肆”。迁汝来西者，非我罪咎，是惟天命也。
　
