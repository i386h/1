<!-- { "loadSidebar": true } -->
　　[疏]“康王”至“毕命”○正义曰：康王命史官作册书命毕公，使毕公分别民之居里，令善恶有异。於成周之邑，成定东周之郊境。史叙其事，作《毕命》。○传“命为”至“毕公”○正义曰：《周礼·内史》云：“凡命诸侯及孤卿大夫，则策命之。”此云“命作册”者，命内史为册书以命毕公，故云以册命毕公。○传“分别”至“保护”○正义曰：殷之顽民，迁居此邑，历世化之，已得纯善，恐其变改，故更命毕公分别民之居里，异其善恶。即经所云“旌别淑慝，表厥宅里，彰善瘅恶，树之风声”，“殊厥井疆，俾克畏慕”皆是也。“分”者令其善恶分别，使恶者慕善，非分别其处，使之异居也。此邑本名成周，欲以成就周道。民不纯善，则是未成，故命毕公教之。“成定东周郊境”，即经“申画郊圻，慎固封守”，是其使有保护。
　
　　惟十有二年，六月庚午朏，康王即位十二年六月三日庚午。○朏，普忽反，徐芳尾反，又芳愦反。越三日壬申，王朝步自宗周，至于丰。於朏三日壬申，王朝行自宗周，至于丰。宗周，镐京。丰，文王所都。○朝，直遥反。镐，户老反。以成周之众，命毕公保厘东郊。用成周之民众，命毕公使安理治正成周东郊，令得所。○厘，力之反。治，直吏反，一本作“治政”，则依字读。令，力呈反。 
　　[疏]“惟十”至“东郊”○正义曰：惟康王即位十有二年六月三日庚午，月光朏然而明也。於朏后三日壬申，王早朝行从宗周镐京，至于丰邑，就文王之庙。以成周之民众命太师毕公，使安理东郊之民，令得其所。○传“康王”至“庚午”○正义曰：汉初不得此篇，有伪作其书以代之者。《汉书·律历志》云：“康王十二年六月戊辰朔，三日庚午，故《毕命丰刑》曰‘惟十有二年六月庚午朏，王命作策书《丰刑》’。”此伪作者传闻旧语，得其年月，不得以下之辞，妄言作《丰刑》耳，亦不知《丰刑》之言何所道也。郑玄云：“今其逸篇有册命霍侯之事，不同与此序相应，非也。”郑玄所见又似异於《丰刑》，皆妄作也。《说文》云：“朏，月未盛之明也。”此日未有事而记此“庚午朏”者，为下言壬申张本，犹如记朔望与生魄死魄然也。
　
　　王若曰：“呜呼！父师，惟文王、武王，敷大德于天下，用克受殷命。王顺其事叹告毕公代，周公为大师，为东伯，命之代君陈。言文武布大德於天下，故天佑之，用能受殷之王命。○大音泰。惟周公左右先王，绥定厥家。言周公助先王安定其家。毖殷顽民，迁于洛邑，密迩王室，式化厥训。慎殷顽民，恐其叛乱，故徙於洛邑，密近王室，用化其教。○毖音秘。近如字，又附近之近。既历三纪，世变风移，四方无虞，予一人以宁。言殷民迁周已经三纪，世代民易，顽者渐化，四方无可度之事，我天子用安矣。十二年曰纪。父子曰世。○度，待洛反，旧作待路反。道有升降，政由俗革，不臧厥臧，民罔攸劝。天道有上下交接之义，政教有用俗改更之理。民之俗善，以善养之。俗有不善，以法御之。若乃不善其善，则民无所劝慕。○上，时掌反。更，古衡反。惟公懋德，克勤小物，弼亮四世，正色率下，罔不祗师言。言公勉行德，能勤小物，辅佐文、武、成、康，四世为公卿，正色率下，下人无不敬仰师法。○懋音茂。嘉绩多于先王，予小子垂拱仰成。”公之善功多大先人之美。我小子为王，垂拱仰公成理。言其上显父兄，下施子孙。○拱，九勇反。仰如字，徐五亮反。 
　　[疏]“王若”至“仰成”○正义曰：康王顺其事叹而呼毕公曰：“呜呼！父师，惟文王、武王布大德於天下，用此能受殷之王命，代殷为天子。惟周公佐助先王，安定其家。慎彼殷之顽民，恐其或有叛逆，故迁於洛邑，令之北近王室，用使化其教训。自尔已来，既历三纪，人世既变，风俗亦移，四方无可度之事，我天子一人用是而得安宁。但天道有上下交接之义，政教有用俗改更之理。今日虽善，或变为恶，若不善其善，则民无所劝慕。更须选贤教之，举善劝之，宜此任者，莫先於公。惟公勉力行德，能勤小事，辅佐四世，正色率下，无有不敬仰师法公言者。公之善功多於先王，我小子垂衣拱手，仰公成理。”将欲任之，故盛称其德也。○传“王顺”至“王命”○正义曰：毕公代周公为太师，故王呼为“父师”，率东方诸侯，是为“东伯”也。盖君陈卒，命之使代君陈也。○传“言周”至“其家”○正义曰：《释诂》云：“左、右，助也。”言周公助先王安定其家。伐殷之时，周公已有其功，复能迁殷顽民，言其功之多也。○传“言殷”至“曰世”○正义曰：周公以摄政七年营成周，成王元年迁殷顽民，成王在位之年虽未知，其实当在三十左右，至今应三十六年，是殷民迁周已历三纪。十二年者，天之大数。岁星、太岁皆十二年而一周天，故“十二年曰纪”。父子易人为世。《大禹谟》云：“赏延于世。”谓缘父及子也。○传“天道”至“劝慕”○正义曰：天气下降，地气上腾，而有寒暑生焉。刑新国用轻典，刑乱国用重典，轻重随俗而有宽猛异焉。天道有上下交接之义，故寒暑易节。政教有用俗改更之理，故宽猛相济。天道有寒暑递来，政教以宽猛相济。民之风俗，善恶无常，或善变为恶，或恶变为善，不可以其既善，谓善必不变。民之俗善，须以善养之，令善遂不变。人之俗有不善，当以善法御之，使变而为善。若乃不善其善，则下民无所劝慕。民无所慕，则变为恶矣。殷民今虽已善，更当以善教之。欲以屈毕公之意。○传“言公”至“师法”○正义曰：“小物”犹小事也，能勤小事，则大事必能勤矣，故举能勤小事以为毕公之善。《释诂》云：“亮，佐也。”《晋语》说文王之事云，“询于八虞，访于辛、尹，重之以周、召、毕、荣”，则毕公於文王之世已为大臣，是“辅佐文、武、成、康四世为公卿”也。“正色”谓严其颜色，不惰慢，不阿谄。以此率下，下民无不敬仰师法之。○传“公之”至“子孙”○正义曰：先王之功，无由可及。言公之善功多大先人之美，方欲委之以事，盛言之，重其功美矣。
　
　　王曰：“呜呼！父师，今予祗命公以周公之事，往哉！今我敬命公以周公所为之事，往为之哉！言非周公所为，不敢枉公往治。○治，直吏反。旌别淑慝，表厥宅里，彰善瘅恶，树之风声。言当识别顽民之善恶，表异其居里，明其为善，病其为恶，立其善风，扬其善声。○别音彼列反。瘅音丁但反。弗率训典，殊厥井疆，俾克畏慕。其不循教道之常，则殊其井居田界，使能畏为恶之祸，慕为善之福，所以沮劝。○俾，必尔反。沮，辞汝反，又慈吕反。申画郊圻，慎固封守，以康四海。郊圻虽旧所规画，当重分明之。又当谨慎坚固封疆之守备，以安四海。京圻安，则四海安矣。○守，徐始救反。重，直用反。政贵有恒，辞尚体要，不惟好异。政以仁义为常，辞以理实为要，故贵尚之。若异於先王，君子所不好。○好，呼报反。商俗靡靡，利口惟贤，馀风未殄，公其念哉！纣以靡靡利口为贤，覆亡国家。今殷民利口馀风未绝，公其念绝之。○覆，芳服反。 
　　[疏]“王曰”至“念哉”○正义曰：王更叹而呼毕公曰：“呜呼！父师，今日我敬命公以周公所为之事，公其往为之哉！公往至彼，当识别善之与恶，表异其善者所居之里，彰明其为善，病其为恶。其为善之人，当立其善风，扬其善声。其有不循道教之常者，则殊其井田疆界，使之能畏为恶之祸，慕为善之福。更重画郊圻境界，谨慎牢固其封疆守备，以安彼四海之内。为政贵在有常，言辞尚其礼实要约，当不惟好其奇异。商之旧俗，靡靡然好相随顺，利口辩捷、阿谀顺旨者惟以为贤。馀风至今未绝，公其念绝之哉！”戒毕公以治殷民之法。○传“言当”至“善声”○正义曰：旌旗所以表识贵贱，故传以“旌”为识。“淑”，善也。“慝”，恶也。言当识别顽民之善，恶知其善者，表异其所居之里，若今孝子、顺孙、义夫、节妇，表其门闾者也。表其善者，则恶者自见。明其为善，当褒赏之。病其为恶，当罪罚之。其有善人，立其善风，令邑里使放效之；扬其善声，告之疏远，使闻知之。○传“其不”至“沮劝”○正义曰：《孟子》云，“方里为井，井九百亩”，使民“死徙无出乡，乡田同井，出入相友，守望相助，疾病相扶持，则百姓亲睦”。然则先王制之为井田也，欲使民相亲爱，生相佐助，死相殡葬。不循道教之常者，其人不可亲近，与善民杂居，或染善为恶，故殊其井田居界，令民不与来往。犹今下民有大罪过不肯服者，则摈出族党之外，吉凶不与交通，此之义也。亦既殊其井田，必当思自改悔，使其能畏为恶之祸，慕为善之福，所以沮止为恶者，劝勉为善者。○传“郊圻”至“安矣”○正义曰：“郊圻”谓邑之境界。境界虽旧有规画，而年世久远，或相侵夺，当重分明画之，以防后相侵犯。虽举邑之郊境为言，其民田疆畔亦令更重画之，不然何以得“殊其井疆”也？王城之立，四郊以为京师屏障，预备不虞，又当谨慎牢固封疆之守备，以安四海之内。此是王之近郊，牢设守备，惟可以安京师耳。而云“安四海”者，京师安，则四海安矣。○传“纣以”至“绝之”○正义曰：韩宣子称，纣使师延作靡靡之乐。“靡靡”者，相随顺之意。纣之为人，拒谏饰非，恶闻其短，惟以靡靡相随顺、利口捷给、能随从上意者以之为贤。商人效之，遂成风俗，由此所以覆亡国家。殷民利口馀风，至今不绝，公其念绝之。欲令其变恶俗也。
　
　　我闻曰：‘世禄之家，鲜克由礼，以荡陵德，实悖天道。特言我闻自古有之，世有禄位而无礼教，少不以放荡陵邈有德者，如此实乱天道。○鲜，息浅反。悖，布内反。敝化奢丽，万世同流。’言敝俗相化，车服奢丽，虽相去万世，若同一流。○敝，步寐反。兹殷庶士，席宠惟旧，怙侈灭义，服美于人。此殷众士，居宠日久，怙恃奢侈，以灭德义。服饰过制，美於其民。言僣上。○怙音户。骄淫矜侉，将由恶终。虽收放心，闲之惟艰。言殷众士骄恣过制，矜其所能，以自侉大，如此不变，将用恶自终。虽今顺从周制，心未厌服，以礼闲御，其心惟难。○侉音苦瓜反。压，於叶反，又於甲反，又於艳反。资富能训，惟以永年。惟德惟义，时乃大训。不由古训，于何其训？”以富资而能顺义，则惟可以长年命矣。惟有德义，是乃大顺。若不用古训典籍，於何其能顺乎？ 
