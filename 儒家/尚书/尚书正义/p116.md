<!-- { "loadSidebar": true } -->
　　[疏]“惟周”至“之蔡”○正义曰：惟周公於武王崩后，其位为冢宰之卿，正百官之治，摄王政，治天下。於时管、蔡、霍等群叔流言於国，谤毁周公。周公乃以王命致法，杀管叔於商，就殷都杀之。囚蔡叔，迁之於郭邻之地，惟与之从车七乘。降黜霍叔於庶人，若今除名为民，三年之内不得与兄弟年齿相次。蔡叔之子蔡仲能用敬德，周公为畿内诸侯，得立二卿，以蔡仲为己之卿士。周公善其为人，及蔡叔既卒，乃将蔡仲命之於王，国之於蔡为诸侯也。○传“致法”至“国名”○正义曰：《周礼》有掌囚之官，郑云，囚，拘也，主拘系当刑杀者。拘系之是为制其出入，不得辄行。“郭邻，中国之外地名”，盖相传为然，不知在何方。《舜典》云“流宥五刑”，谓流之远地，任其自生，此则徙之郭邻，而又囚之。《管蔡世家》云“封叔鲜於管，封叔度於蔡”，是管、蔡为国名。杜预云：“管在荥阳京县东北。”○传“罪轻”至“所灭”○正义曰：言“群叔流言”，则霍叔亦流言也。而知其罪轻者，以其不死不迁，有降黜而已，明其罪轻也。霍叔不监殷民，周公惟伐管蔡，不言伐霍叔，於时霍叔盖在京邑，闻管蔡之语，流传其言，谓其实然，不与朝廷同心，故退之。《世家》云“武王已克商平天下，封功臣昆弟，封叔处於霍”，则武王已封之矣。后黜为庶人，夺其爵禄，三年之后乃更爵禄，盖复其旧封，封为霍侯。《春秋》闵元年晋侯灭霍，既子孙得为国君，为晋所灭，知三年之后复得封也。《世家》惟云封霍，不云其爵，传言“霍侯”，或当有所据而知之。○传“蔡仲”至“治事”○正义曰：《周礼·冢宰》：“以八则治都鄙。”马融云：“距王城四百里至五百里谓之都鄙。鄙，边邑也，以封王之子弟在畿内者。”《冢宰》又云：“乃施则于都鄙而建其长，立其两。”马、郑皆云“立卿两人”，是畿内诸侯立二卿。定四年《左传》说此事云“周公举之，以为己卿士”，是为周公圻内之卿士也。《世家》云“周公举胡以为鲁卿士，鲁国治。於是周公言於成王，复封之於蔡。”案《鲁世家》云，成王封周公於鲁，周公不就封，留佐成王。则周公身不就封，安得使胡为卿士？马迁说之谬尔。○传“叔之”至“戒之”○正义曰：“仲之所封，淮汝之间”，《左传》有文。“叔之所封，圻内之蔡”，其事不知所出也。《世家》云：“蔡叔居上蔡。”宋仲子云：“胡徙居新蔡。”杜预云：“武王封叔度於汝南上蔡，至平侯徙新蔡，昭侯徙居九江下蔡。”检其地，上蔡、新蔡皆属汝南郡，去京师太远，叔若封於上蔡，不得在圻内也。孔言叔封圻内，或当有以知之。但圻内蔡地，不知所在尔。
　
　　王若曰：“小子胡，言小子，明当受教训。胡，仲名。顺其事而告之。惟尔率德改行，克慎厥猷，言汝循祖之德，改父之行，能慎其道。叹其贤。肆予命尔侯于东土。往即乃封，敬哉！以汝率德改行之故，故我命汝为诸侯於东土。往就汝所封之国，当脩已以敬哉！尔尚盖前人之愆，惟忠惟孝，汝当庶几脩德，尚盖前人之过。子能盖父，所以为惟忠惟孝。尔乃迈迹自身，克勤无怠，以垂宪乃后。汝乃行善迹用汝身，使可踪迹而法循之，能勤无懈怠，以垂法子孙，世世称颂，乃当我意。率乃祖文王之彝训，无若尔考之违王命。言当循文武之常教，以父违命为世戒。皇天无亲，惟德是辅。民心无常，惟惠之怀。天之於人，无有亲疏，惟有德者则辅佑之。民之於上，无有常主，惟爱己者则归之。为善不同，同归于治。为恶不同，同归于乱。言人为善为恶，各有百端，未必正同。而治乱所归不殊，宜慎其微。○治，直吏反。尔其戒哉！慎厥初，惟厥终，终以不困。不惟厥终，终以困穷。汝其戒治乱之机哉！作事云为，必慎其初，念其终，则终用不困穷。懋乃攸绩，睦乃四邻，以蕃王室，以和兄弟。勉汝所立之功，亲汝四邻之国，以蕃屏王室，以和协同姓之邦，诸侯之道。○懋音茂。蕃，方元反，注同。康济小民，率自中，无作聪明乱旧章。汝为政，当安小民之居，成小民之业，循用大中之道，无敢为小聪明，作异辩，以变乱旧典文章。详乃视听，罔以侧言改厥度，则予一人汝嘉。”详审汝视听，非礼义勿视听，无以邪巧之言易其常度，必断之以义，则我一人善汝矣。○度如字，注同。断，丁乱反。王曰：“呜呼！小子胡，汝往哉！无荒弃朕命。”叹而敕之，欲其念戒：“小子胡，汝往之国哉！无废弃我命。”欲其终身奉行，后世遵则。 
　　[疏]“侯于东土”○正义曰：此使之为诸侯於东土尔，不知何爵也。《世家》云：“蔡仲卒，子蔡伯荒立。卒，子宫侯立。”自此已下遂皆称侯，则蔡仲初封即为侯也。“蔡伯荒”者，自称其字，“伯”非爵也。○传“汝当”至“惟孝”○正义曰：忠施於君，孝施於父，子能盖父，惟得为孝，而亦得为忠者，父以不忠获罪，若能改父之行，盖父之愆，是为忠臣也。
　
　　成王东伐淮夷，遂践奄，成王即政，淮夷奄国又叛，王亲征之，遂灭奄而徙之，以其数反覆。○践，似浅反，马同，《大传》云：“藉也。”数，色角反。覆，芳服反。作《成王政》。为平淮夷徙奄之政令。亡。○政如字，马本作征，云正。 
　　[疏]“成王东”至“王政”○正义曰：周公摄政之初，奄与淮夷从管蔡作乱，周公征而定之。成王即政之初，淮夷与奄又叛，成王亲往征之。成王东伐淮夷，遂践灭奄国。以其数叛，徙奄民。作诰命之辞，言平淮夷徙奄之政令。史叙其事，作《成王政》之篇。“成”训平也，言平此叛逆之民，以为王者政令，故以“成王政为”篇名。○传“成王”至“反覆”○正义曰：《洛诰》之篇言周公归政成王，《多士》已下皆是成王即政初事。编篇以先后为次，此篇在成王书内，知是“成王即政”，淮夷奄国又叛，王亲征之”。又案《洛诰》成王即政，始封伯禽。伯禽既为鲁侯，乃居曲阜。《费誓》称“鲁侯伯禽宅曲阜”，“淮夷、徐戎并兴”，鲁侯征之，作《费誓》。彼言淮夷并兴，即此“伐淮夷”。王伐淮夷，鲁伐徐戎，是同时伐，明是成王即政之年复重叛也。郑玄谓此伐淮夷与践奄是摄政三年伐管蔡时事，其编篇於此，即云未闻。《费誓》之篇言淮夷之叛，则是重叛明矣。《多方》之篇责殷臣云：“我惟时其战要囚之，至於再，至於三。”若武王伐纣之后，惟摄政三年之一叛，正可至於再尔，安得至於三乎？故知是成王即政又叛也。郑玄读“践”为翦，翦灭也。孔不破字，盖以践其国即是践灭之事，故孔以“践”为灭也。下篇序云：“成王既践奄，将迁其君”，是灭其奄而徙之，以其数反覆故也。
　
　　成王既践奄，将迁其君於蒲姑，已灭奄，而徙其君及人臣之恶者於蒲姑。蒲姑，齐地，近中国，教化之。○蒲如字，徐又扶各反，马本作薄。近，附近之近。周公告召公，作《将蒲姑》。言将徙奄新立之君於蒲姑，告召公使此册书告令之。亡。 
　　[疏]“成王既”至“作蒲姑”○正义曰：成王既践灭奄国，将迁其君於蒲姑之地，周公告召公，使作册书，言将迁奄君於蒲姑之地。史叙其事，作《将蒲姑》之篇。○传“已灭”至“化之”○正义曰：昭二十年《左传》晏子云，古人居此地者，有蒲姑氏。杜预云：“乐安博昌县北有蒲姑城。”是蒲姑为齐地也。周公迁殷顽民於成周，近京师，教化之，知今迁奄君臣於蒲姑，为“近中国，教化之”。必如此言，则奄去中国远於蒲姑。杜预云：“奄阙，不知所在。”郑云“奄盖在淮夷之地”，亦未能详。成王先伐淮夷，遂灭奄，奄似远於淮夷也。○传“言将”至“之亡”○正义曰：《礼》天子不灭国，诸侯有罪，则杀其君而择立次贤者，故知所徙者言“将徙奄新立之君於蒲姑”也。上言周公告召公，其篇既亡，不知告以何事。孔以意卜之“告召公使为此策书告令之”，不能知其必然否也。 

　

　 

卷十七 多方第二十 

　卷十七 多方第二十 　 

　
　　成王归自奄，伐奄归。在宗周，诰庶邦，诰以祸福。作《多方》。 
　　多方众方天下诸侯。 
　　惟五月丁亥，王来自奄，至于宗周。周公归政之明年，淮夷奄又叛。鲁征淮夷，作《费誓》。王亲征奄，灭其国，五月还至镐京。○费音秘。 
　　[疏]“成王”至“多方”○正义曰：成王归自伐奄，在於宗周镐京，诸侯以王征还，皆来朝集，周公称王命，以祸福咸告天下诸侯国。史叙其事，作《多方》。○传“众方天下诸侯”○正义曰：自武王伐纣，及成王即政，新封建者甚少。天下诸侯多是殷之旧国，其心未服周家，由是奄君重叛。今因灭奄新归，故告天下诸侯以兴亡之戒，欲令其无二心也。语虽普告天下，意在殷之旧国。篇末亦告殷之多士，独言“诸侯”者，举其尊者，以其篇王告殷之诸侯故也。○传“周公”至“镐京”○正义曰：以《洛诰》言归政之事，《多士》之篇次之，《多士》是归政明年之事，故知此篇亦归政明年之事。事犹不明，故取《费誓》为证。以《成以政》之序言“成王东伐淮夷”，《费誓》之篇言“淮夷、徐戎并兴”，俱言“淮夷”，明是一事，故言“鲁征淮夷，作《费誓》，王亲征奄，灭其国”，以明二者为一时之事也。上序言“成王伐淮夷”，而此传言“鲁征淮夷”者，当时淮夷徐戎并起为乱，鲁与二国相近，发意欲并征二国，故以二国誓众，但成王恐鲁不能独平二国，故复亲往征之，所以《成王政》之序与《费誓》之经并言“淮夷”，为此故也。传言“五月还至镐京”，明此“宗周”即镐京也。《礼记·祭统》卫孔悝之鼎铭云“即宫於宗周”，彼“宗周”谓洛邑也。是洛邑亦名宗周，知此是镐京者，成王以周公归政之时，暂至洛邑，还归处西都，镐京是王常居，知“至于宗周”，至镐京也。且此与《周官》同时事也，《周官》序云“还归在丰”，经云“归于宗周”，丰、镐相近，即此“宗周”是镐京也。
　
　　周公曰：“王若曰，猷告尔四国多方。周公以王命顺大道，告四方。称周公，以别王自告。○别，彼列反。惟尔殷侯尹民，我惟大降尔命，尔罔不知。殷之诸侯王民者，我大降汝命，谓诛纣也。言天下无不知纣暴虐以取亡。 
