<!-- { "loadSidebar": true } -->
　　[疏]“周公”至“不知”○正义曰：周公以成王之意告众方之诸侯曰：“我王顺大道以告汝四方之国多方诸侯，惟尔殷之诸侯正民者，我武王大下汝天下民命，诛杀虐纣。汝诸侯天下之民，无有不知纣以暴虐取亡。”欲令其思念之。○传“周公”至“自告”○正义曰：成王新始即政，周公留而辅之。周公以王命告令诸侯，所告实非王言，故加“周公曰”於“王若曰”之上，以明周公宣成王之意也。“猷”，道也，周公以王命顺大道告四方也。既言“四国”，又言“多方”，见四方国多也。不直言“王曰”，称“周公”，以别王自告也。王肃云：“周公摄政，称成王命以告。及还政，称‘王曰’嫌自成王辞，故加‘周公’以明之。”然《多士》之篇“王若曰”之上不加“周公曰”者，以彼上句云“周公初于新邑洛，用告”，知是周公故也。○传“殷之”至“取亡”○正义曰：诸侯为民之主，民所取正，故谓之“正民”。民以君为命，死生在君，天下之命，在於一人纣，言我大黜下汝之民命，正谓武王诛纣也。言天下无不知纣以暴虐取亡，欲使思念之，令其心弃殷而慕周也。
　
　　洪惟图天之命，弗永寅念于祀，惟帝降格于夏。大惟为王谋天之命，不长敬念于祭祀。谓夏桀。惟天下至戒於夏以谴告之。谓灾异。○谴，弃浅反。有夏诞厥逸，不肯慼言于民，有夏桀不畏天戒而大其逸豫，不肯忧言於民。无忧民之言。乃大淫昏，不克终日劝于帝之迪，言桀乃大为过昏之行，不能终日劝於天之道。○迪，徒历反，马本作攸，云：“所也。”行，下孟反。乃尔攸闻。言桀之恶乃汝所闻。 
　　[疏]“洪惟”至“攸闻”○正义曰：以诸侯心未服周，故举夏殷为戒。此章皆说桀亡汤兴之事，言夏桀大惟居天子之位，谋上天之命，而不能长敬念于祭祀，惟天下至戒於夏桀。谓下灾异谴告之，冀其见灾而惧，改脩政德。而有夏桀不畏天命，乃大其逸豫，不肯忧言於民，惟乃自乐其身，无忧民之言。夏桀乃复大为淫昏之行，不能终竟一日勉於天之道。言不能一日行天道也。桀之此恶，乃是汝之所闻。言不虚也。○传“大惟”至“灾异”○正义曰：上天之命，去恶与善，凡为民主，皆当谋之。恐天舍己而去，常须敬念祭祀。天所谴告，谓下灾异。天不言，故下灾异以谴告，责人主，冀自脩政也。
　
　　厥图帝之命，不克开于民之丽。桀其谋天之命，不能开於民所施政教。丽，施也。言昏昧。○丽，力驰反。乃大降罚，崇乱有夏，因甲于内乱。桀乃大下罚於民，重乱有夏。言残虐。外不忧民，内不勤德，因甲於二乱之内。言昏甚。○重，直用反，又直龙反。不克灵承于旅，罔丕惟进之恭，洪舒于民。言桀不能善奉於人众，无大惟进恭德，而大舒惰於治民。亦惟有夏之民叨懫，日钦劓割夏邑。桀洪舒於民，故亦惟有夏之民贪叨忿懫而逆命，於是桀民尊敬其能劓割夏邑者。谓残贼臣。○懫，敕二反。劓，鱼器反。 
　　[疏]“厥图”至“夏邑”○正义曰：又言桀恶。桀其谋天之命，不能开发於民之所施政教。正谓不能开发善政，以施於民。桀乃大下罪罚於民，重乱有夏之国。外不忧民，内不勤德，因复甲於二者之内，为乱之行。桀不能以善道奉承於众民，无大惟进之恭德，而大舒惰於民。言桀不能进行恭德，而舒惰於治民。桀既舒惰於民，故亦惟有夏之民贪饕忿懫而违逆桀命，於是桀日日尊敬残贼之臣能劓割夏邑者，任用之，使威服下民也。○传“桀乃”至“昏甚”○正义曰：《释诂》云：“崇，重也。”桀既为恶政，无以悛改，乃复大下罪罚於民，重乱有夏之国。言其残虐大也。“夹”声近“甲”，古人“甲”与“夹”通用。夹於二事之内，而为乱行，故传以二事充之。外不忧民，内不勤德，桀身夹於二乱之内，言其昏暗甚也。郑、王皆以“甲”为狎，王云：“狎习灾异於内外为祸乱。”郑云：“习为鸟兽之行於内为淫乱。”与孔异也。○传“言桀”至“治民”○正义曰：民当奉王，而责桀不能善奉於民众者，君之奉民，谓设美政於民也。以善奉民，当敬以循之，不敢懈惰。桀乃无大惟进於恭德，而大舒缓懈惰於治民，令民益困，而政益乱也。○传“桀洪”至“贼臣”○正义曰：《礼记》云：“言悖而出，亦悖而入。”桀既不忧於民，故民亦违逆桀命，为贪饕忿懫之行。文十八年《左传》云：“缙云氏有不才子，贪於饮食，冒於货贿，天下之民谓之饕餮。”说者皆言贪财为饕，贪食为餮。“饕”即“叨”也，叨餮谓贪财贪食也。“忿懫”言忿怒违理也。民既如此，桀无如之何，惟日日尊敬其能劓割夏邑者，谓性能残贼者，任用之。
　
　　天惟时求民主，乃大降显休命于成汤，天惟是桀恶，故更求民主以代之，大下明美之命於成汤，使王天下。刑殄有夏，惟天不畀纯。命汤刑绝有夏，惟天不与桀，亦已大。○畀，必二反。乃惟以尔多方之义民，不克永于多享。天所以不与桀，以其乃惟用汝多方之义民为臣，而不能长久多享国故。惟夏之恭多士，大不克明保享于民，惟桀之所谓恭人众士，大不能明安享于民。言乱主所任，任同己者。乃胥惟虐于民，至于百为，大不克开。桀之众士，乃相与惟暴虐於民，至於百端所为。言虐非一。大不能开民以善。言与桀合志。 
　　[疏]“天惟”至“克开”○正义曰：天惟桀恶之故，更求民主以代。天乃大下明美之命於成汤，使之代桀王天下。乃命汤施刑罚绝有夏，惟天不与夏桀，亦已大矣。天所不与之者，乃惟此桀用汝多方之义民为臣，而不能长久於多享国故也。义民实贤人也，夏桀不用。惟夏桀之所谓恭人众士者，大不能用明道安存享於众民，乃相与惟行暴虐於民，至於百端所为。言虐无所不作。大不能开民以善，其臣与桀同恶，夏家所以灭亡也。○传“惟桀”至“己者”○正义曰：惟桀之所谓恭人众士，实非恭人。乱主所好，好用同己者，以其同己，谓之为恭人，实非善人，故不能明享於民。杜预训“享”为受，受国者谓受而有之。此言不能安享於民，谓不能安存享受於民众也。
　
　　乃惟成汤，克以尔多方，简代夏作民主。乃惟成汤，能用汝众方之贤，大代夏政，为天下民主。慎厥丽乃劝，厥民刑用劝。汤慎其施政於民，民乃劝善。其人虽刑，亦用劝善。言政刑清。以至于帝乙，罔不明德慎罚，亦克用劝。言自汤至于帝乙，皆能成其王道，长慎辅相，无不明有德，慎去刑罚，亦能用劝善。○相，息亮反。去，羌吕反。要囚，殄戮多罪，亦克用劝。开释无辜，亦克用劝。帝乙已上，要察囚情，绝戮众罪，亦能用劝善。开放无罪之人，必无枉纵，亦能用劝善。○要，一遥反，又一妙反，注同。殄，亭遍反。上，时掌反。今至于尔辟，弗克以尔多方，享天之命。今至于汝君，谓纣，不能用汝众方，享天之命，故诛灭之。○辟，必亦反。 
　　[疏]“乃惟”至“之命”○正义曰：桀残虐於民，乃惟成汤，能用汝众方之贤人，大代夏桀，作天下民主。慎其所施政教於民，民乃劝勉为善。其民虽被刑杀，亦用劝勉为善。非徒汤圣，后世亦贤。自汤至于帝乙，皆能成其王道，无不显用有德，畏慎刑罚，亦能用劝勉为善。要察囚情，绝戮众罪，亦能用劝勉为善。开放无罪，亦能用劝勉为善。今至於汝君纣，反先王之道，不能用汝多方之民，享有上天之命，由此故被诛灭。汝等宜当知之，不当更令如殷也。○传“乃惟”至“民主”○正义曰：“大代夏”者，言天位之重，汤能代之，谓之“大代夏”也。王肃云：“以大道代夏为民主。”○传“汤慎”至“刑清”○正义曰：“慎厥丽”者，总谓施政教尔。但下句言“刑用劝”，劝用刑则厥丽之言有赏，赏谓赏用劝也。但所施政教，其事既多，非徒刑赏而已。举事得中，民皆劝也。政无失，刑无滥，民以是劝善。言政刑清。○传“帝乙”至“劝善”○正义曰：将欲断罪，必受其要辞，察其虚实，故言“要囚”也。“殄戮多罪”，罪者不滥。开释无罪者，不枉杀人，不纵有罪，亦是政刑清，故能用劝善也。
　
　　“呜呼！王若曰，诰告尔多方，非天庸释有夏，叹而顺其事以告汝众方，非天用释弃桀，桀纵恶自弃，故诛放。非天庸释有殷，乃惟尔辟，以尔多方，大淫图天之命，屑有辞。非天用弃有殷，乃惟汝君纣，用汝众方大为过恶者，共谋天之命，恶事尽有辞说，布在天下，故见诛灭也。 
　　[疏]“呜呼”至“有辞”○正义曰：周公先自叹，而复称王命云：“王顺其事而言曰，以言告人谓之诰，我告汝众方诸侯，非天用废有夏，夏桀纵恶自弃也。非天用废有殷，殷纣纵恶自弃也。”又指说纣恶：“乃惟汝君殷纣，用汝众方之民大为过恶者，共此恶人，谋天之命。其恶事尽有辞说，布在天下，以此故见诛灭。”
　
　　乃惟有夏图厥政，不集于享，天降时丧，有邦间之。更说桀也。言桀谋其政，不成于享，故天下是丧亡以祸之，使天下有国圣人代之。言有国，明皇天无亲，佑有德。○间，间厕之间。 
　　[疏]“乃惟”至“间之”○正义曰：更说桀亡之由，乃惟有夏桀谋其政，不能成於享国，所谋皆是恶事，故天下是丧亡以祸之，使有国圣人来代之。言皇天无亲，惟佑有德，故以圣君代暗主也。汤是夏之诸侯，故云“有国”。
　
　　乃惟尔商后王，逸厥逸，后王纣逸豫其过逸。言纵恣无度。图厥政，不蠲烝，天惟降时丧。纣谋其政，不絜进于善，故天惟下是丧亡。谓诛灭。○蠲，吉玄反，马云：“明也。”一音圭。烝，绝句，之承反，马云：“升也。”惟圣罔念作狂，惟狂克念作圣。惟圣人无念於善，则为狂人。惟狂人能念於善，则为圣人。言桀纣非实狂愚，以不念善，故灭亡。天惟五年，须暇之子孙，诞作民主，罔可念听。天以汤故，五年须暇汤之子孙，冀其改悔。而纣大为民主，肆行无道，事无可念，言无可听。武王服丧三年，还师二年。 
