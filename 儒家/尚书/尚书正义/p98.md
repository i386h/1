<!-- { "loadSidebar": true } -->
　　[疏]“我闻”至“速辜”○正义曰：既言帝乙以上慎酒以存，故又言纣嗜酒而灭：“我闻亦惟曰，殷之在今帝乙后嗣之谓纣王，酣乐其身，不忧於政事，施其政令，无显明之德於民，所敬所安，皆在於怨，不可变易。大惟其纵淫泆於非常，用燕安之故，丧其威仪，民见之无不衋然痛伤其心也。皆由惟大爱厚於酒，昼夜不念自止息，乃过逸。其内心疾害很戾，不能畏死。聚罪人在商邑而任之，於殷国灭亡无忧惧也。不念发闻其德令之馨香，使祀见享，升闻于天，大惟行其淫虐，为民下所怨。纣众群臣集聚用酒荒淫，腥秽闻在上天，故天下丧亡於殷，无爱念於殷，惟以纣奢逸故。非天虐殷以灭之，惟纣为人自召此罪故也。”○传“言纣”至“变易”○正义曰：“施其政令於民，无显明之德”，言所施者皆是暗乱之政也。纣意谓之为善，所敬之所安之者，及其施行，皆是害民之事，为民所怨。纣之为恶，执心坚固，不可变易也。○传“纣大”至“其心”○正义曰：“诞”训为大，言纣大惟其纵淫泆於非常之事。○传“纣众”至“逸故”○正义曰：“纣众群臣用酒沈荒”，“用”者解经之“自”。定本作“自”，俗本多误为“嗜”。○传“言凡”至“召罪”○正义曰：此言“惟人”，谓纣也。今变言“人”者，见虽非纣亦然。
　
　　王曰：“封，予不惟若兹多诰。我不惟若此多诰汝，我亲行之。古人有言曰：‘人无於水监，当於民监。’古贤圣有言，人无於水监，当於民监。视水见己形，视民行事见吉凶。○监，工陷反，下及注同。今惟殷坠厥命，我其可不大监抚于时？今惟殷纣无道，坠失天命，我其可不大视此为戒，抚安天下於是？ 
　　[疏]“王曰封予”至“于时”○正义曰：既陈殷之戒酒与嗜酒以致兴亡之异，故诰之，王命言曰：“封，我不惟若此徒多出言以诰汝而已，我自戒酒，己亲行之，汝可法之也。所以亲行者，古人有言曰：‘人无於水监，当於民监。’以水监但见己形，以民监知成败故也。以须民监之故，今殷纣无道，坠失其天命，我其可不大视以为戒，抚安天下於今时也？”
　
　　予惟曰，汝劼毖殷献臣，劼，固也。我惟告汝曰，汝当固慎殷之善臣信用之。○劼，若八反。侯、甸、男、卫，矧太史友，内史友？侯、甸、男、卫之国当慎接之，况太史、内史掌国典法所宾友乎？越献臣百宗工，矧惟尔事服休服采？於善臣百尊官不可不慎，况汝身事服行美道，服事治民乎？矧惟若畴圻父，薄违农父？圻父，司马。农父，司徒。身事且宜敬慎，况所顺畴咨之司马乎？况能迫回万民之司徒乎？言任大。○圻，臣依反。父音甫。薄，蒲各反，徐又扶各反。违如字，徐音回，马云：“违行也。”若保宏父，定辟，矧汝刚制于酒？宏，大也。宏父，司空。当顺安之。司马、司徒、司空，列国诸侯三卿，慎择其人而任之，则君道定，况汝刚断於酒乎？○辟，必亦反。断，丁乱反。 
　　[疏]“予惟”至“於酒”○正义曰：殷之存亡既可以为监若是，故我惟告汝曰：“汝当坚固爱慎殷之善臣及侯、甸、男、卫之君，则在外尚然，况已下太史所宾友，内史所宾友，於善臣百尊官而不固慎乎？此之卑官犹尚固慎，况惟汝之身事所服行美道，服行美事治民，而可不固慎乎？於己身事犹当固慎，况惟所敬顺畴咨之圻父，能迫回万民之农父，所顺所安之宏父？此等大臣能得固慎，则可定其为君之道，固慎大臣，虽非急要，尚能使君道得定，况汝又能刚断於酒乎？善所莫大，不可加也。”○传“劼固”至“用之”○正义曰：“劼，固”，《释诂》文。将欲断酒为重，故节文以相况。“毖”训为慎，言诚坚固谨慎，皆敬而释任之，其文通於下，皆固慎。○传“侯甸”至“宾友乎”○正义曰：太史掌国六典，依《周礼》，治典、教典、礼典、政典、刑典、事典也。内史掌八柄之法者，爵、禄、废、置、杀、生、与、夺。此“太史”、“内史”即康叔之国大夫，知者，以下“圻父”、“农父”、“宏父”是诸侯之三卿，明“太史”、“内史”非王朝之官。“所宾友”者，敬也。○传“於善”至“民乎”○正义曰：“於善臣”即上经“殷献臣”也。“百尊官”即上“侯甸男卫”、“太史”、“内史”也。“服行美道，服事治民”即上汝之身事。知“服事”是治民者，民惟邦本，诸侯治民为事故也。郑玄以“服休”为燕息之近臣，“服采”为朝祭之近臣，非孔意也。○传“圻父”至“任大”○正义曰：司马主圻封，故云“圻父”。“父”者，尊之辞。以司徒教民五土之艺，故言“农父”也。以司马征伐在乎阃外所专，故随顺而畴咨之，言君所顺畴也。迫近回绕於万民，言近民事也。二者皆任大。○传“宏大”至“酒乎”○正义曰：“宏，大”，《释诂》文。以司空亦君所顺所安和之，故言“当顺安之”。诸侯之三卿，以上有司马、司徒，故知“宏父”是司空。言大父者，以营造为广大国家之父。因节文而分之，乃总之言“司马、司徒、司空”。列国三卿，令慎择其人而任之，则君道定，况刚断於酒乎？为甚之义也。其“定辟”总上自“劼毖殷献”已下，独言三卿者，因文相况而接之，其实总上也。三卿不次者，以司马征伐为重；次以政教安万民，司徒为重；司空直指营造，故在下也。司徒言於万民为迫回者，事务为主故也。司徒不言“若”者，互相明，皆为治民，而君所顺也。
　
　　厥或诰曰：‘群饮。’汝勿佚。具有诰汝曰：“民群聚饮酒。”不用上命，则汝收捕之，勿令失也。尽执拘以归于周，予其杀。尽执拘群饮酒者以归於京师，我其择罪重者而杀之。○尽，子忍反。又惟殷之迪诸臣，惟工乃湎于酒，勿庸杀之，又惟殷家蹈恶俗诸臣，惟众官化纣日久，乃沈湎於酒，勿用法杀之。○恶，乌各反。姑惟教之，有斯明享。以其渐染恶俗，故必三申法令，且惟教之，则汝有此明训以享国。○三，息暂反，又如字。乃不用我教辞，惟我一人弗恤，弗蠲乃事，时同于杀。”汝若忽怠不用我教辞，惟我一人不忧汝，乃不洁汝政事，是汝同於见杀之罪。 
　　[疏]“厥或”至“于杀”○正义曰：以为政莫重於断酒，故其有人诰汝曰：“民今饮酒，相与群聚。”是不用上命，则汝收捕之，勿令失矣。尽执拘以归於周之京师，我其择罪重而杀之也。又惟殷之蹈恶俗诸臣，惟其众官化纣日久，乃沈湎於酒，勿用法杀之。以渐染恶俗，故三申法令，且惟教之，则汝有此明训，可以享国。汝若不用我教辞，惟我一人天子不忧汝，不洁汝政事，是汝同於见杀之罪，不可不慎。○传“尽执”至“杀之”○正义曰：言“周”，故为“京师”。但饮有稀数，罪有大小，不可一皆尽杀，故知“择罪重者杀之”。○传“又惟”至“杀之”○正义曰：言“诸臣”，谓尊者，及其下列职众官，不可用法杀之，明法有张弛。此由殷之诸臣，渐染纣之恶俗日久，故不可即杀。其卫国之民，先非纣之旧臣，乃群聚饮酒，恐增长昏乱，故择罪重者杀之。据意不同，故杀否有异。○传“以其”至“享国”○正义曰：礼成於三，故必三申法令。“有此明训”，总上之辞，故得享国。○传“汝若”至“之罪”○正义曰：汝不用我教辞，则不足忧念，故“惟我一人不忧汝”。“不絜汝之政事”，事惟秽恶，不复教之使絜静也。
　
　　王曰：“封，汝典听朕毖，汝当常听念我所慎而笃行之。勿辩乃司民湎于酒。”辩，使也。勿使汝主民之吏湎於酒。言当正身以帅民。 
　　[疏]“王曰封”至“于酒”○正义曰：以戒酒事终，故结之。王命言曰：“封，汝当常听念我所使汝慎者，笃而行之。勿使汝主民之吏若宰人者沈湎於酒，当正身以帅民。” 

　

　 

卷十四 梓材第十三 

　卷十四 梓材第十三 　 

　
　　梓材告康叔以为政之道，亦如梓人治材。○梓音子，本亦作杼，马云：“古作梓字。治木器曰梓，治土器曰陶，治金器曰冶。” 
　　[疏]传“告康”至“治材”○正义曰：此取下言“若作梓材，既勤朴斫”，故云“为政之道，如梓人治材”。此古“杍”字，今文作“梓”。“梓”，木名，木之善者，治之宜精，因以为木之工匠之名。下有“稽田”、“作室”，乃言“梓材”，三种独用“梓材”者，虽三者同喻，田在於外，室总於家，犹非指事之器，故取“梓材”以为功也。因戒德刑与酒事终，言治人似治器而结之故也。
　
　　王曰：“封，以厥庶民暨厥臣，达大家，言当用其众人之贤者与其小臣之良者，以通达卿大夫及都家之政於国。○暨，其器反。以厥臣达王，惟邦君。汝当信用其臣以通王教於民。言通民事於国，通王教於民，惟乃国君之道。汝若恒，越曰：‘我有师师。’汝惟君道使顺常，於是曰：“我有典常之师可师法。”司徒、司马、司空、尹旅曰：‘予罔厉杀人。’言国之三卿、正官众大夫皆顺典常，而曰：“我无厉虐杀人之事。”如此则善矣。亦厥君先敬劳，肆徂厥敬劳。亦其为君之道，当先敬劳民，故汝往治民，必敬劳来之。○劳，力报反，下同。来，力代反。肆往，奸宄杀人，历人宥。以民当敬劳之故，汝往之国，又当详察奸宄之人及杀人贼，所过历之人，有所宽宥，亦所以敬劳之。○宄音轨。肆亦见厥君事，戕败人宥。听讼折狱，当务从宽恕，故往治民，亦当见其为君之事，察民以过误残败人者，当宽宥之。○见如字，徐贤遍反。戕败，徐在羊反，又七良反，马云：“残也。”折，之舌反。 
