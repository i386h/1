<!-- { "loadSidebar": true } -->
　　[疏]传“已旅”至“之荆”○正义曰：洪水之时，祭祀礼废，已旅祭而言治功毕。治水从下，自东而西，先荆后岐，荆在岐东，嫌与上荆为一，故云“非荆州之荆”也。《地理志》云，《禹贡》北条荆山在冯翊怀德县南，南条荆山在南郡临沮县北。彼是荆州之荆也。
　
　　终南、惇物，至于鸟鼠。三山名，言相望。○终南，山名。《汉书·地理志》一名太一。《山秦记》云：“又名地肺。”惇物，山名，《汉书》云：“垂山也。” 
　　[疏]传“三山”至“相望”○正义曰：以“荆”、“岐”单名，此山复名，故辩之云“三山名”也。至於为首尾之辞。故“言相望”也。三山空举山名，不言治意，蒙上“既旅”之文也。《地理志》云，扶风武功县有太一山，古文以为终南。垂山，古文以为惇物。皆在县东。
　
　　原隰厎绩，至于猪野。下湿曰隰。猪野，地名。言皆致功。 
　　[疏]传“下湿”至“致功”○正义曰：“下湿曰隰”，《释地》文。《地理志》云，猪野泽，在武威县东北有休屠泽，古文以为猪野泽。郑玄以为“《诗》云‘度其隰原’，即此‘原隰’是也。原隰，豳地。从此致功，西至猪野之泽也”。
　
　　三危既宅，三苗丕叙。西裔之山已可居，三苗之族大有次叙。美禹之功。○丕，普悲反。 
　　[疏]传“西裔”至“之功”○正义曰：《左传》称舜去四凶，投之四裔，《舜典》云“窜三苗於三危”，是“三危”为西裔之山也。其山必是西裔，未知山之所在。《地理志》杜林以为敦煌郡，即古瓜州也。昭九年《左传》云：“先王居梼杌於四裔，故允姓之奸居于瓜州。”杜预云：“允姓之祖与三苗俱放於三危。瓜州，今敦煌也。”郑玄引《地记书》云：“三危之山在鸟鼠之西，南当岷山，则在积石之西南。”《地记》乃妄书，其言未必可信。要知三危之山必在河之南也。禹治水未已窜三苗，水灾既除，彼得安定，故云三危之山已可居，三苗之族大有次叙，记此事以美禹治之功也。
　
　　厥土惟黄壤，厥田惟上上，厥赋中下。田第一，赋第六，人功少。 
　　[疏]传“田第一”至“功少”○正义曰：此与荆州赋田升降皆较六等，荆州升之极，故云“人功修”；此州降之极，故云“人功少”。其馀相较少者，从此可知也。《王制》云：“凡居民，量地以致邑，度地以居民，地、邑、民居必参相得也。”则民当相准，而得有人功修、人功少者，《记》言初置邑者，可以量之，而州境阔远，民居先定，新遭洪水，存亡不同，故地势有美，恶人功有多少。治水之后即为此差，在后随人少多必得更立其等，此非永定也。
　
　　厥贡惟球、琳、琅玕。球、琳皆玉名。琅玕，石而似珠。○球音求。琳，韦音来金反。琅音郎。玕音干，《山海经》云：“昆仑山有琅玕树。” 
　　[疏]传“球琳”至“似珠”○正义曰：《释地》云：“西北之美者，有昆仑虚之璆琳琅玕焉。”说者皆云：“球、琳，美玉名。琅玕，石而似珠者。”必相传验，实有此言也。
　
　　浮于积石，至于龙门西河，积石山在金城西南，河所经也。沿河顺流而北，千里而东，千里而南。龙门山在河东之西界。 
　　[疏]传“积石”至“西界”○正义曰：《地理志》云，积石山在金城河关县西南羌中，河行塞外东，北入塞内。积石非河之源，故云“河所经也”。河从西来，至此北流，故禹“沿河顺流而北”。《释水》云：“河千里一曲一直。”故千里而东，千里而南，至于龙门西河也。《地理志》云，龙门山在冯翊夏阳县北。此山当河之道，禹凿以通河东郡之西界也。禹至此渡河而还都白帝也。“沿”或误为“治”，此说禹行，不说治水也。
　
　　会于渭汭。逆流曰会。自渭北涯逆水西上。○上，时掌反。 
　　[疏]传“逆流”至“西上”○正义曰：“会”，合也。人行逆流而水相向，故“逆流曰会”。从河入渭，自渭北涯逆水西上，言禹白帝讫，从此而西上，更入雍州界也。诸州之末，惟言还都之道，此州事终，言发都更去，明诸州皆然也。
　
　　织皮昆仑、析支、渠、搜、西戎即叙。织皮，毛布。有此四国，在荒服之外，流沙之内，羌髳之属皆就次叙。美禹之功及戎狄也。○仑，曾门反，马云：“昆仑在临羌西。”析，星历反，马云：“析支在河关西。”搜，所由反。《汉书·志》朔方郡有渠搜县，《武纪》云“北发渠搜”是也。髳音谋，又音毛。西戎，国名。 
　　[疏]传“织皮”至“戎狄也”○正义曰：四国皆衣皮毛，故以“织皮”冠之。传言“织皮，毛布。有此四国”，昆仑也，析支也，渠也，搜也，四国皆是戎狄也。末以“西戎”总之。此戎在荒服之外，流沙之内。《牧誓》云，武王伐纣，有羌髳从之。此是羌髳之属，禹皆就次叙。美禹之功远及戎狄，故记之也。郑玄云：“衣皮之民，居此昆仑、析支、渠搜三山之野者，皆西戎也。”王肃云：“昆仑在临羌西，析支在河关西。西戎，西域也。”王肃不言“渠搜”，郑并“渠搜”为一，孔传不明。或亦以“渠搜”为一，通“西戎”为四也。郑以“昆仑”为山，谓别有昆仑之山，非河所出者也。所以孔意或是地名国号，不必为山也。
　
　　导岍及岐，至于荆山，更理说所治山川首尾所在，治山通水，故以山名之。三山皆在雍州。○导音道，从首起也。岍音牵，字又作汧，山名，一名吴岳，马本作开。 
　　[疏]“导岍及岐”○正义曰：上文每州说其治水登山，从下而上，州境隔绝，未得径通。今更从上而下，条说所治之山，本以通水，举其山相连属，言此山之傍所有水害皆治讫也。因冀州在北，故自北为始。从此“导岍”至“敷浅原”，旧说以为三条。《地理志》云，《禹贡》北条荆山，在冯翊怀德县南，南条荆山，在南郡临沮县东北。是旧有三条之说也。故马融、王肃皆为三条，“导岍”北条，“西倾”中条，“嶓冢”南条。郑玄以为四列，“导岍”为阴列，“西倾”为次阴列，“嶓冢”为次阳列，“岷山”为正阳列。郑玄创为此说，孔亦当为三条也。“岍”与“嶓冢”言“导”，“西倾”不言“导”者，史文有详略，以可知，故省文也。○传“更理”至“雍州”○正义曰：“荆”、“岐”上已具矣，而此复言之，以山势相连而州境隔绝，更从上理说所治山川首尾所在，总解此下导山水之意也。其实通水而文称导山者，导山本为治水，故以导山名之。《地理志》云，吴岳在扶风岍县西，古文以为岍山，岐山在美阳县西北，荆山在怀德县。三山皆在雍州。
　
　　逾于河。此谓梁山龙门西河。 
　　[疏]传“此谓”至“西河”○正义曰：“逾于河”谓山逾之也。此处山势相望，越河而东，故云此谓龙门西河，言此处山不绝，从此而渡河也。
　
　　壶口、雷首，至于太岳。三山在冀州。太岳，上党西。 
　　[疏]传“三山”至“党西”○正义曰：《地理志》云，壶口在河东北屈县东南，雷首在河东蒲坂县南，太岳在河东彘县东。是“三山在冀州”。以太岳东近上党，故云“在上党西”也。
　
　　厎柱、析城，至于王屋。此三山在冀州南河之北东行。○厎，之履反。柱如字，韦知父反，又知女反。厎柱，山名，在河水中。 
　　[疏]传“此三”至“东行”○正义曰：《地理志》云，析城在河东濩泽县西，王屋在河东垣县东北。《地理志》不载厎柱。厎柱在太阳关东，析城之西。从厎柱至王屋，在冀州南河之北东行也。
　
　　大行、恒山，至于碣石，入于海。此二山连延东北，接碣石而入沧海。百川经此众山，禹皆治之，不可胜名，故以山言之。○行，户刚反，又如字。沧音仓。胜音升。 
　　[疏]传“此二”至“言之”○正义曰：《地理志》云，大行山在河内山阳县西北，恒山在常山上曲阳县西北。大行去恒山太远，恒山去碣石又远，故云“此二山连延东北，接碣石而入沧海”，言山傍之水皆入海，山不入海也。又解治水言山之意，“百川经此众山，禹皆治之，川多不可胜名，故以山言之”也。谓漳、潞、汾、涑在壶口、雷首、太行，经厎柱、析城，济出王屋，淇近大行，恒、卫、滹沲、滱、易近恒山、碣石之等也。
　
　　西倾、朱圉、鸟鼠，西倾、朱圉在积石以东。鸟鼠，渭水所出，在陇西之西。三者雍州之南山。○倾，窥井反。圉，鱼吕反。 
　　[疏]传“西倾”至“南山”○正义曰：《地理志》云，西倾在陇西临洮县西南，朱圉在天水冀县南。言“在积石以东”，见河所经也。《地理志》云，鸟鼠同穴山，在陇西首阳县西南，渭水所出，在陇西郡之西。是三者皆雍州之南山也。
　
　　至于太华。相首尾而东。○华如字，又户化反。 
　　[疏]传“相首尾而东”○正义曰：《地理志》云，太华在京兆华阴县南。鸟鼠东望太华太远，故云“相首尾而东”也。
　
　　熊耳、外方、桐柏，至于陪尾。四山相连，东南在豫州界。洛经熊耳，伊经外方，淮出桐柏，经陪尾。凡此皆先举所施功之山於上，而后条列所治水於下，互相备。○陪音裴；陪尾，山名；《汉书》作“横尾”。列如字，本或作别，彼列反。 
　　[疏]传“四山”至“相备”○正义曰：《地理志》云，熊耳山在弘农卢氏县东，伊水所出。嵩高山在颖川嵩高县，古文以为外方山。桐柏山在南阳平氏县东南。横尾山在江夏安陆县东北，古文以为陪尾山。是四山接华山而相连，东南皆在豫州界也。凡举山名，皆为治水，故言水之所经，“洛出熊耳，伊经外方，淮出桐柏，经陪尾”。导山本为治水，故云“皆先举所施功之山於上，而后条列所治水於下，互相备”也。
　
　　导嶓冢，至于荆山。漾水出嶓冢，在梁州，经荆山。荆山在荆州。○漾，羊尚反。 
　　[疏]传“漾水”至“荆州”○正义曰：下云：“嶓冢导漾”，梁州云“岷、嶓既艺”，是嶓冢在梁州也。荆州以荆山为名，知“荆山在荆州”也。
　
　　内方，至于大别。内方、大别，二山名。在荆州，汉所经。 
　　[疏]传“内方”至“所经”○正义曰：《地理志》云，章山在江夏竟陵县东北，古文以为内方山。《地理志》无大别。郑玄云：“大别在庐江安丰县。”杜预解《春秋》云：“大别阙，不知何处。”或曰大别在安丰县西南，《左传》云，吴既与楚夹汉，然后楚“乃济汉而陈，自小别至于大别”。然则二别近汉之名，无缘得在安丰县。如预所言，虽不知其处，要与内方相接，汉水所经，必在荆州界也。
　
