<!-- { "loadSidebar": true } -->
　　牖间南向，敷重篾席，黼纯，华玉仍几。蔑，桃枝竹。白黑杂缯缘之。华，彩色。华玉以饰凭几。仍，因也。因生时，几不改作。此见群臣、觐诸侯之坐。○向，许亮反。篾，眠结反，马云：“纤蒻。”纯，之允反，又之闰反，下同。缘，悦绢反，本或作纯。西序东向，敷重厎席，缀纯，文贝仍几。东西厢谓之序。厎，蒻苹。缀，杂彩。有文之贝饰几。此旦夕听事之坐。○厎，之履反，马云：“青蒲也。”蒻音弱。苹音平。东序西向，敷重丰席，画纯，雕玉仍几。丰，莞。彩色为画。雕，刻镂。此养国老飨群臣之坐。○丰，芳弓反。莞音官，又音关。镂，来豆反。西夹南向，敷重笋席，玄纷纯，漆仍几。西厢夹室之前。笋，蒻竹。玄纷，黑绶。此亲属私宴之坐，故席几质饰。○夹，工洽反，徐音颊，注同。笋，息允反，马云：“箁，箬也。”徐云：“竹子。竹为席。于贫反。”纷，孚云反。漆音七，徐七利反。绶音受。越玉五重，陈宝，於东西序坐北，列玉五重，又陈先王所宝之器物。○越玉，马云：“越地所献玉也。”重，直容反。赤刀、大训、弘璧、琬琰，在西序。宝刀，赤刀削。大训，《虞书》典谟。大璧、琬琰之珪为二重。○琬，纡晚反。琰，以冉反。削音笑。大玉、夷玉、天球、河图，在东序。三玉为三重。夷，常也。球，雍州所贡。河图，八卦。伏牺王天下，龙马出河，遂则其文以画八卦，谓之河图，及典谟皆历代传宝之。○夷玉，马云：“东夷之美玉。”《说文》夷玉即珣玗琪。球音求，马云：“玉磬。”雍，於用反，本亦作邕。胤之舞衣、大贝、鼖鼓，在西房。胤国所为舞者之衣，皆中法。大贝，如车渠。鼖鼓长八尺，商周传宝之。西房，西夹坐东。○鼖，扶云反，注同。中，丁仲反。车，尺遮反。车渠，车辀也。兑之戈、和之弓、垂之竹矢，在东房。兑、和，古之巧人。垂，舜共工。所为皆中法，故亦传宝之。东房，东厢夹室。○兑，徒外反。共音恭。大辂在宾阶面，缀辂在阼阶面，大辂，玉。缀辂，金。面，前。皆南向。○阼，才故反。向，许亮反。先辂在左塾之前，次辂在右塾之前。先辂，象。次辂，木。金、玉、象皆以饰车，木则无饰，皆在路寝门内，左右塾前北面。凡所陈列，皆象成王生时华国之事，所以重顾命。○塾音孰，一音育。重，直用反。 
