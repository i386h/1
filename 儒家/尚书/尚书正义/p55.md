<!-- { "loadSidebar": true } -->
　　若有恒性，克绥厥猷惟后。顺人有常之性，能安立其道教，则惟为君之道。夏王灭德作威，以敷虐于尔万方百姓。夏桀灭道德，作威刑以布行虐政於天下百官。言残酷。尔万方百姓，罹其凶害，弗忍荼毒，罹，被。荼毒，苦也。不能堪忍，虐之甚。○罹，力之反；本亦作罗，洛河反。荼音徒。 
　　[疏]“弗忍荼毒”○正义曰：《释草》云：“荼，苦菜。”此菜味苦，故假之以言人苦。“毒”谓螫人之虫，蛇虺之类。实是人之所苦，故并言“荼毒”以喻苦也。
　
　　并告无辜于上下神祇。言百姓兆民并告无罪，称冤诉天地。○冤，纡元反。天道福善祸淫，降灾于夏，以彰厥罪。政善天福之，淫过天祸之，故下灾异以明桀罪恶，谴寤之而桀不改。○谴，遣战反。寤，五故反。 
　　“肆台小子，将天命明威，不敢赦。行天威，谓诛之。○台音怡。敢用玄牡，敢昭告于上天神后，请罪有夏。明告天，问桀百姓有何罪而加虐乎？○牡，茂后反。 
　　[疏]“敢用玄牡”○正义曰：《檀弓》云：“殷人尚白，牲用白。”今云“玄牡”，夏家尚黑，于时未变夏礼，故不用白也。故安国注《论语》“敢用玄牡”之文云，“殷家尚白，未变夏礼，故用玄牡”，是其义也。郑玄说：“天神有六，周家冬至祭皇天大帝于圜丘，牲用苍。夏至祭灵威仰於南郊，则牲用骍。”孔注《孝经》，圜丘与郊共为一事，则孔之所说无六天之事，《论语·尧曰》之篇所言“敢用玄牡”即此事是也。孔注《论语》以为“尧曰”之章“有二帝三王之事，录者采合以成章。检《大禹谟》及此篇与《泰誓》、《武成》，则‘尧曰’之章其文略矣。”。郑玄解《论语》云：“‘用玄牡’者，为舜命禹事，於时裛告五方之帝，莫適用，用皇天大帝之牲。”其意与孔异。
　
　　聿求元圣，与之戮力，以与尔有众请命。聿，遂也。大圣陈力，谓伊尹。放桀除民之秽，是请命。○聿，允橘反，述也。戮旧音六，又力彫反，《说文》力周反，《史记》音力消反。秽，於废反。 
　　[疏]传“聿遂也”至“请命”○正义曰：“聿”训述也，述前所以申遂，故“聿”为遂也。“戮力”犹勉力也。《论语》云：“陈力就列。”汤臣大贤惟有伊尹，故知“大圣陈力，谓伊尹”也。伊尹贤人而谓之“圣”者，相对则“圣”极而“贤”，次散文则“贤”、“圣”相通。舜谓禹曰：“惟汝贤。”是“圣”得谓之“贤”，则“贤”亦可言“圣”。郑玄《周礼注》云：“圣通而先识也。”解先识则为圣名，故伊尹可为圣也。《孟子》云：“伯夷圣人之清者也，伊尹圣人之任者也，柳下惠圣人之和者也，孔子圣人之时者也。”是谓伊尹为圣人者也。桀为残虐，人不自保，故伐桀除人之秽，是为请命。
　
　　上天孚佑下民，罪人黜伏。孚，信也。天信佑助下民，桀知其罪，退伏远屏。天命弗僣，贲若草木，兆民允殖。僣，差。贲，饰也。言福善祸淫之道不差，天下恶除，焕然咸饰，若草木同华，民信乐生。○僣，子念反，忒也；刘创林反。贲，彼义反，徐扶云反。焕，呼乱反。乐音洛。 
　　[疏]“天命”至“允殖”○正义曰：桀以大罪，身即黜伏，是天之福善祸淫之命信而不僣差也。既除大恶，天下焕然修饰，若草木同生华，兆民信乐生也。昔日不保性命，今日乐生活矣。僣差，不齐之意，故传以“僣”为差。“贲，饰”，《易·序卦》文也。
　
　　俾予一人，辑宁尔邦家。言天使我辑安汝国家。国，诸侯。家，卿大夫。兹朕未知获戾于上下，此伐桀未知得罪於天地。谦以求众心。○戾，力计反。 
　　[疏]传“此伐”至“众心”○正义曰：经言“兹”者，谓此伐桀也。顾氏云：“‘未知得罪于天地’，言伐桀之事，未知得罪于天地以否。”汤之伐桀，上应天心，下符人事，本实无罪，而云未知得罪以否者，谦以求众心。
　
　　栗栗危惧，若将陨于深渊。栗栗危心，若坠深渊。危惧之甚。○栗音栗。陨，于敏反。 
　　“凡我造邦，无从匪彝，无即慆淫，戒诸侯与之更始。彝，常。慆，慢也。无从非常，无就慢过，禁之。○彝，徐音夷。慆，他刀反。各守尔典，以承天休。守其常法，承大美道。尔有善，朕弗敢蔽。罪当朕躬，弗敢自赦，惟简在上帝之心。所以不蔽善人，不赦己罪，以其简在天心故也。 
　　[疏]“惟简在上帝之心”○正义曰：郑玄注《论语》云：“简阅在天心，言天简阅其善恶也。”
　
　　其尔万方有罪，在予一人。自责化不至。予一人有罪，无以尔万方。无用尔万方，言非所及。呜呼！尚克时忱，乃亦有终。”忱，诚也。庶几能是诚道，乃亦有终世之美。○忱，市林反。 
　　咎单作《明居》。咎单，臣名，主土地之官。作明居民法一篇，亡。○单音善，卷末同。 
　　[疏]“咎单作明居”○正义曰：百篇之序此类有四，伊尹作《咸有一德》、周公作《无逸》、作《立政》，与此篇。直言其所作之人，不言其作者之意，盖以经文分明，故略之。马融云：“咎单为汤司空。”传言“主土地之官”，盖亦为司空也。 

　
  



 
　 




卷八 伊训第四 

　卷八 伊训第四 　 


　
　　成汤既没，太甲元年，太甲，太丁子，汤孙也。太丁未立而卒，及汤没而太甲立，称元年。伊尹作《伊训》、《肆命》、《徂后》。凡三篇，其二亡。 
　　[疏]“成汤”至“徂后”○正义曰：成汤既没，其岁即太甲元年。伊尹以太甲承汤之后，恐其不能纂修祖业，作书以戒之。史叙其事，作《伊训》、《肆命》、《徂后》三篇。○传“太甲”至“元年”○正义曰：“太甲，太丁子”，《世本》文也。此序以“太甲元年”继“汤没”之下，明是太丁未立而卒，太甲以孙继祖，故汤没而太甲代立，即以其年称为元年也。周法以逾年即位，知此即以其年称元年者，此经云“元祀十有二月，伊尹祠于先王。奉嗣王祗见厥祖”，《太甲》中篇云“惟三祀十有二月朔，伊尹以冕服奉嗣王归于亳”，二者皆云“十有二月”，若是逾年即位，二者皆当以正月行事，何以用十二月也？明此经“十二月”是汤崩之逾月，《太甲》中篇“三祀十有二月”是服阕之逾月，以此知汤崩之年，太甲即称元年也。舜禹以受帝终事，自取岁首，遭丧嗣位，经无其文，夏后之世或亦不逾年也。顾氏云：“殷家犹质，逾月即改元年，以明世异，不待正月以为首也。”商谓年为祀，序称“年”者，序以周世言之故也。据此经序及《太甲》之篇，太甲必继汤后，而《殷本纪》云：“汤崩，太子太丁未立而卒，於是乃立太丁之弟外丙。三年崩，别立外丙之弟仲壬。四年崩，伊尹乃立太丁之子太甲。”与经不同，彼必妄也。刘歆、班固不见古文，谬从《史记》。皇甫谧既得此经，作《帝王世纪》，乃述马迁之语，是其疏也。顾氏亦云：“止可依经诰大典，不可用传记小说。”
　
　　伊训作训以教道太甲。 
　　惟元祀十有二月乙丑，伊尹祠于先王。此汤崩逾月，太甲即位，奠殡而告。○祀，年也。夏曰岁，商曰祀，周曰年，唐虞曰载。尹祠音辞，祭也。 
　　[疏]“惟元祀”○正义曰：“伊尹祠于先王”，谓祭汤也。“奉嗣王祗见厥祖”，谓见汤也。故传解“祠先王”为“奠殡而告”，“见厥祖”为“居位主丧”，“群后咸在”为“在位次”，皆述在丧之事，是言“祠”是奠也。祠丧于殡，敛、祭皆名为奠，虞祔卒哭始名为祭。知“祠”非宗庙者，“元祀”即是初丧之时，未得祠庙，且汤之父祖不追为王，所言“先王”惟有汤耳，故知“祠”实是奠，非祠宗庙也。祠之与奠有大小耳，祠则有主有尸，其礼大；奠则奠器而已，其礼小。奠、祠俱是享神，故可以“祠”言奠，亦由於时犹质，未有节文，周时则祠、奠有异，故传解“祠”为奠耳。○传“此汤”至“而告”○正义曰：《太甲》中篇云：“三祀十有二月，伊尹以冕服奉嗣王。”则是除丧即吉，明十二月服终。《礼记》称：“三年之丧，二十五月而毕。”知此年十一月汤崩，此祠先王是“汤崩逾月，太甲即位，奠殡而告”也。此“奠殡而告”，亦如周康王受顾命尸於天子。春秋之世既有奠殡即位、逾年即位，此逾月即位当奠殡即位也。此言“伊尹祠于先王”，是特设祀也，“嗣王祗见厥祖”是始见祖也。特设祀礼而王始见祖，明是初即王位，告殡为丧主也。
　
　　奉嗣王祗见厥祖，居位主丧。○见，贤遍反。侯甸群后咸在，在位次。○甸，徒遍反。百官緫己以听冢宰。伊尹制百官，以三公摄冢宰。○緫音揔。伊尹乃明言烈祖之成德，以训于王。汤有功烈之祖，故称焉。 
　　[疏]传“汤有”至“称焉”○正义曰：“汤有功烈之祖”，《毛诗》传文也。“烈”训业也，汤有定天下之功业，为商家一代之大祖，故以“烈祖”称焉。
　
　　曰：“呜呼！古有夏先后，方懋厥德，罔有天灾。先君谓禹以下、少康以上贤王。言能以德禳灾。○少，诗照反。上，时掌反。禳，如羊反。 
　　[疏]传“先君”至“禳灾”○正义曰：有夏先君，总指桀之上世，有德之王皆是也。传举圣贤者言“禹已下、少康已上”，惟当禹与启及少康耳。《鲁语》云：“杼能师禹者也。”杼少康之子，传盖以其德衰薄，故断自少康已上耳。由勉行其德，故无有天灾。言能以德禳灾也。
　
　　山川鬼神，亦莫不宁，莫，无也。言皆安之。暨鸟兽鱼鳖咸若。虽微物皆顺之，明其馀无不顺。○暨，其器反。鳖，必灭反。 
　　[疏]“山川”至“咸若”○正义曰：“山川鬼神”，谓山川之鬼神也。“亦莫不宁”者，谓鬼神安人君之政。政善则神安之，神安之则降福人君，无妖孽也。“鸟兽鱼鳖咸若”者，谓人君顺禽鱼，君政善而顺彼性，取之有时，不夭杀也。鸟兽在陆，鱼鳖在水，水陆所生微细之物，人君为政皆顺之，明其馀无不顺也。
　
　　于其子孙弗率，皇天降灾，假手于我有命，言桀不循其祖道，故天下祸灾，借手於我有命商王诛讨之。造攻自鸣条，朕哉自亳。造、哉，皆始也。始攻桀伐无道，由我始修德于亳。○亳，旁各反，徐扶各反。 
　　[疏]“于其”至“自亳”○正义曰：“于其子孙”，於有夏先君之子孙，谓桀也。“不循其祖之道，天下祸灾”，谓灭其国而诛其身也。天不能自诛於桀，故借手于我有命之人，谓成汤也。言汤有天命，将为天子，就汤借手使诛桀也。既受天命诛桀，始攻从鸣条之地而败之。天所以命我者，由汤始自修德於亳故也。
