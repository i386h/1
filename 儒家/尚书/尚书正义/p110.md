<!-- { "loadSidebar": true } -->
　　王曰：“多士，昔朕来自奄，予大降尔四国民命。昔我来从奄，谓先诛三监，后伐奄淮夷。民命谓君也。大下汝民命，谓诛四国君。我乃明致天罚，移尔遐逖，比事臣我宗，多逊。”四国君叛逆，我下其命，乃所以明致天罚。今移徙汝於洛邑，使汝远於恶俗，比近臣我宗周，多为顺道。○逖，他力反。比，毗志反，注同。远，于万反。 
　　[疏]“王曰多士”至“多逊”○正义曰：王复言曰：“众士，昔我来从奄国，大黜下汝管蔡商奄四国民命。民之性命，死生在君，诛杀其君，是下民命。由四国叛逆，我乃明白致行天罚。汝等遣馀，当教之为善，故移徙汝居於远。令汝远於恶俗，比近服事臣我宗周，多为顺道。翼汝相教为善，永不为恶也。”○传“昔我”至“国君”○正义曰：《金縢》之篇说周公东征，言“居东二年，罪人斯得”，则“昔我来从奄”者，谓摄政三年时也。於时王不亲行，而王言“我来自奄”者，周公以王命诛四国，周公师还，亦是王来还也。一举而诛四国，独言“来自奄”者，谓先诛三监，后伐奄与淮夷，奄诛在后，诛奄即来，故言“来自奄”也。民以君为命，故“民命谓君也”。大下汝民命，谓诛四国君。王肃云：“君为民命，为君不能顺民意，故诛之也。”○传“四国”至“顺道”○正义曰：王之所罚，罚有罪也。四国之君，有叛逆之罪。“我下其命，乃所以明致天罚”，言非苟为之也。“遐”、“逖”俱训为远。“今移徙汝於洛邑”，令去本乡远也。“使汝远於恶俗”，令去恶俗远也。比近京师，臣我周家，使汝从我善化，多为顺道，所以救汝之性命也。
　
　　王曰：“告尔殷多士，今予惟不尔杀，予惟时命有申。所以徙汝，是我不欲杀汝，故惟是教命申戒之。今朕作大邑于兹洛，予惟四方罔攸宾，今我作此洛邑，以待四方，无有远近，无所宾外。○宾如字，徐音殡，马云：“却也。”亦惟尔多士，攸服奔走臣我，多逊。非但待四方，亦惟汝众士，所当服行奔走臣我，多为顺事。尔乃尚有尔土，尔乃尚宁幹止。汝多为顺事，乃庶几还有汝本土，乃庶几安汝故事止居。以反所生诱之。尔克敬，天惟畀矜尔。汝能敬行顺事，则为天所与，为天所怜。尔不克敬，尔不啻不有尔土，予亦致天之罚于尔躬。汝不能敬顺，其罚深重，不但不得还本土而已，我亦致天罚於汝身。言刑杀。○啻，始豉反，徐本作翅，音同，下篇放此。今尔惟时宅尔邑，继尔居，尔厥有幹有年于兹洛。今汝惟是敬顺居汝邑，继汝所当居为，则汝其有安事，有丰年於此洛。邑言由洛修善，得还本土，有幹有年。尔小子乃兴，从尔迁。”汝能敬，则子孙乃起从汝化而迁善。 
　　[疏]“王曰告”至“尔迁”○正义曰：王又言曰：“告汝殷之多士，所以远徙汝者，今我惟不欲於汝刑杀，我惟是教命有所申戒由此也。今我作大邑於此洛，非但为我，惟以待四方，无所宾外，亦惟为汝众士所当服行臣事我宗周，多为顺事故也。汝若多为顺事，汝乃庶几还有汝本土，乃庶几安汝故事止居，可不勉之也？汝能敬行顺事，天惟与汝怜汝，况於人乎？汝若不能敬行顺事，则汝不啻不得还汝本土，我亦致天之罚於汝身。今汝惟是敬顺，居汝所受新邑，继汝旧日所居为，我当听汝还归本乡，有幹事，有丰年，乃由於此洛邑行善也。汝能敬顺，则汝之小子与孙等，乃起从汝化而迁善矣。”○传“今汝”至“有年”○正义曰：殷士远离本乡，新来此邑，或当居不安，为弃旧业，故戒之。“今汝惟是敬顺，居汝新所受邑，继汝旧日所当居为”，谓继其本土之事业也。但能如此，得还本土，其有安事，有丰年也。“有幹有年”谓归本土。有幹年而言於洛者，言“由在洛修善，得还本土，有幹有年”也。王肃云：“汝其有安事，有长久年於此洛邑。”王解於文甚便，但孔上句为云“尔乃尚有尔本土”，是诱引之辞，故止为得“还本土，有幹有年”也。
　
　　王曰：“又曰时予，乃或言，尔攸居。”言汝众士当是我，勿非我也。我乃有教诲之言，则汝所当居行。 
　　[疏]“王曰又”至“攸居”○正义曰：王之所云，又复称曰：“汝当是我，勿非我也。我乃有教诲之言，则汝所当居行之。”○传“言汝”至“居行”○正义曰：王以诲之已终，故戒之云：“汝当是我，勿非我。既不非我，我乃有教诲汝之言，则汝所当居行。”令其居於心而行用之。郑玄《论语》注云“或之言有”，此亦“或”为有也。凡言“王曰”，皆是史官录辞，非王语也。今史录称王之言曰，以前事未终，故言“又曰”也。 

　

　 

卷十六 无逸第十七 

　卷十六 无逸第十七 　 

　
　　周公作《无逸》。中人之性好逸豫，故戒以无逸。○好，呼报反。 
　　无逸成王即政，恐其逸豫，本以所戒名篇。 
　　[疏]传“中人”至“无逸”○正义曰：上智不肯为非，下愚戒之无益，故中人之性，可上可下，不能勉强，多好逸豫，故周公作书以戒之，使无逸。此虽指戒成王，以为人之大法，成王以圣贤辅之，当在中人以上，其实本性亦中人耳。○传“成王”至“名篇”○正义曰：篇之次第，以先后为序，《多士》、《君奭》皆是成王即位之初，知此篇是成王始初即政，周公恐其逸豫，故戒之，使无逸，即以所戒名篇也。
　
　　周公曰：“呜呼！君子所其无逸。叹美君子之道，所在念德，其无逸豫。君子且犹然，况王者乎？先知稼穑之艰难，乃逸，则知小人之依。稼穑农夫之艰难，事先知之，乃谋逸豫，则知小人之所依怙。相小人，厥父母勤劳稼穑，厥子乃不知稼穑之艰难，视小人不孝者，其父母躬勤艰难，而子乃不知其劳。○相，息亮反。乃逸乃谚。既诞，否则侮厥父母曰：‘昔之人无闻知。’”小人之子既不知父母之劳，乃为逸豫游戏，乃叛谚不恭。已欺诞父母，不欺，则轻侮其父母曰：“古老之人无所闻知。”○谚，鱼战反。 
　　[疏]“周公”至“闻知”○正义曰：周公叹美君子之道以戒王曰：“呜呼！君子之人，所在其无逸豫。君子必先知农人稼穑之艰难，然后乃谋为逸豫，如是则知小人之所依怙也。视彼小人不孝者，其父母勤劳稼穑，其子乃不知稼穑之艰难，乃为逸豫游戏，乃叛谚不恭。既为欺诞父母矣，不欺，则又侮慢其父母曰：‘昔之人无所闻知。’小人与君子如此相反，王宜知其事也。”○传“叹美”至“者乎”○正义曰：周公意重其事，故叹而为言。郑云：“呜呼者，将戒成王，欲求以深感动之。”是欲深感成王，故“叹美君子之道”。“君子”者，言其可以君正上位，子爱下民，有德则称之，不限贵贱。君子之人，念德不怠，故“所在念德，其无逸豫”也。“君子且犹然，而况王者乎”，言王者日有万几，弥复不可逸豫。郑云：“君子止谓在官长者。所，犹处也。君子处位为政，其无自逸豫也。”○传“稼穑”至“依怙”○正义曰：民之性命，在於穀食，田作虽苦，不得不为。寒耕热耘，沾体涂足，是稼穑为农夫艰难之事。在上位者，先知稼穑之艰难，乃可谋其逸豫，使家给人足，乃得思虑不劳，是为“谋逸豫”也。能知稼穑之艰难，则知小人之所依怙，言小人依怙此稼穑之事，不可不勤劳也。上句言君子当无逸，此言“乃谋逸豫”者，君子之事，劳心与形。盘于游畋，形之逸也；无为而治，心之逸也。君子无形逸而有心逸，既知稼穑之艰难，可以谋心逸也。○传“视小人”至“其劳”○正义曰：视小人不孝者，其父母勤苦艰难，劳於稼穑，成於生业，致富以遗之。而其子谓己自然得之，乃不知其父母勤劳。○传“小人”至“闻知”○正义曰：上言视小人之身，此言“小人之子”者，“小人”谓无知之人，亦是贱者之称，躬为稼穑，是贱者之事，故言“小人之子”，谓贱者之子，即上所视之小人也。此子既不知父母之劳，谓己自然得富，恃其家富，乃为逸豫游戏，乃为叛谚不恭，已是欺诞父母矣。若不欺诞，则轻侮其父母曰：“古老之人无所闻知。”言其罪之深也。《论语》曰：“由也谚。”谚则叛谚，欺诞不恭之貌。“昔”训久也，自今而道远久，故为“古老之人”。《诗》云：“召彼故老。”
　
　　周公曰：“呜呼！我闻曰，昔在殷王中宗，大戊也，殷家中世尊其德，故称宗。严恭寅畏天命，自度，言太戊严恪恭敬，畏天命，用法度。○严如字，又鱼检反，注同，马作俨。治民祗惧，不敢荒宁。为政敬身畏惧，不敢荒怠自安。○治，直吏反。肆中宗之享国，七十有五年。以敬畏之故，得寿考之福。 
　　[疏]“周公”至“五年”○正义曰：既言君子不逸，小人反之，更举前代之王以夭寿为戒。周公曰：“呜呼！我所闻曰，昔在殷王中宗，威仪严恪，貌恭心敬，畏天命，用法度，治民敬身畏惧，不敢荒怠自安，故中宗之享有殷国七十有五年。”言不逸之故，而得历年长也。○传“太戊”至“称宗”○正义曰：“中宗”，庙号。“太戊”，王名。商自成汤已后，政教渐衰，至此王而中兴之。王者祖有功，宗有德，殷家中世尊其德，其庙不毁，故称“中宗”。○传“言太”至“法度”○正义曰：《祭义》云“严威俨恪”，故引“恪”配“严”。郑玄云：“恭在貌，敬在心。”然则“严”是威，“恭”是貌，“敬”是心，三者各异，故累言之。
　
　　其在高宗，时旧劳于外，爰暨小人。武丁，其父小乙使之久居民间，劳是稼穑，与小人出入同事。作其即位，乃或亮阴，三年不言。武丁起其即王位，则小乙死，乃有信默，三年不言。言孝行著。○行，下孟反。其惟不言，言乃雍，不敢荒宁。在丧则其惟不言，丧毕发言，则天下和。亦法中宗，不敢荒怠自安。嘉靖殷邦，至于小大，无时或怨。善谋殷国，至于小大之政，人无是有怨者。言无非。肆高宗之享国，五十有九年。高宗为政，小大无怨，故亦享国永年。 
