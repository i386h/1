<!-- { "loadSidebar": true } -->
　　惟周王抚万邦，巡侯甸，即政抚万国，巡行天下侯服、甸服。四征弗庭，绥厥兆民。四面征讨诸侯之不直者，所以安其兆民。十亿曰兆，言多。六服群辟，罔不承德。归于宗周，董正治官。六服诸侯，奉承周德。言协服。还归於丰，督正治理职司之百官。○辟，必亦反。治，直吏反，下至“冢宰”经注同。 
　　[疏]“惟周”至“治官”○正义曰：惟周之王者，布政教，抚安万国，巡行天下侯服、甸服，四面征讨诸侯之不直者，所以安其海内兆民。六服之内昆仑诸侯之君，无有不奉承周王之德者。自灭淮夷而归於宗周丰邑，乃督正治理职司之百官。叙王发言之端也。○传“即政”至“甸服”○正义曰：检《成王政》之序与《费誓》之经，知成王即政之年，奄与淮夷又叛，叛即往伐，今始还归。《多方》云：“五月丁亥，王来自奄，至于宗周。”与此灭淮夷而还归在丰为一事也。年初始叛，五月即归，其间未得巡守於四方也。而此言“抚万国，巡行天下”，其实止得抚巡向淮夷之道所过诸侯尔，未是用四仲之月大巡守也。以抚诸侯巡守是天子之大事，因即大言之尔。周之法制无万国也，惟伐淮夷非四征也，言“万国”、“四征”亦是大言之尔。六服而惟言“侯甸”者，二服去圻最近，举近以言之，言王巡省遍六服也。○传“四面”至“言多”○正义曰：“四征”，从京师而四面征也。《释诂》云：“庭，直也。绥，安也。”诸侯不直，谓叛逆王命，侵削下民，故“四面征讨诸侯之不直者，所以安其兆民”。《楚语》云：“十日、百姓、千品、万官、亿丑、兆民。”每数相十，知“十亿曰兆”。称“兆”，言其多也。○传“六服”至“百官”○正义曰：《周礼》“九服”，此惟言“六”者，夷、镇、蕃三服在九州之外夷狄之地，王者之於夷狄，羁縻而已，不可同於华夏，故惟举六服诸侯。奉承周德，言协服也。序云“还归在丰”，知宗周即丰也。周为天下所宗，王都所在皆得称之，故丰、镐与洛邑皆名“宗周”。《释诂》云：“董、督，正也。”是“董”得为督，督正治理职司之百官。下戒敕是“董正”也。
　
　　王曰：“若昔大猷，制治于未乱，保邦于未危。”言当顺古大道，制治安国，必于未乱未危之前，思患预防之。 
　　[疏]“王曰”至“未危”○正义曰：“治”谓政教，“邦”谓国家。治有失则乱，家不安则危。恐其乱则预为之制，虑其危则谋之使安，制其治於未乱之始，安其国於未危之前。张官设府，使分职明察，任贤委能，令事务顺理，如是则政治而国安矣。标此二句於前，以示立官之意。必於未乱未危之前为之者，思患而预防之。“思患而预防之”，《易·既济卦》象辞也。
　
　　曰：“唐虞稽古，建官惟百。内有百揆四岳，外有州牧侯伯。道尧舜考古以建百官，内置百揆四岳，象天之有五行，外置州牧十二及五国之长，上下相维，外内咸治。言有法。○长，丁丈反，下“官长”、“助长”并同。庶政惟和，万国咸宁。官职有序，故众政惟和，万国皆安，所以为正治。夏商官倍，亦克用乂。禹汤建官二百，亦能用治。言不及唐虞之清要。明王立政，不惟其官，惟其人。言圣帝明王立政修教，不惟多其官，惟在得其人。 
　　[疏]“曰唐虞”至“其人”○正义曰：既言须立官之意，乃追述前代之法。止而复言，故更加一“曰”。唐尧虞舜考行古道，立官惟数止一百也。“内有百揆四岳”者，“百揆”，揆度百事，为群官之首，立一人也；“四岳”，内典四时之政，外主太岳之事，立四人也。“外有州牧侯伯”，牧，一州之长；侯伯，五国之长，各监其所部之国。外内置官，各有所掌，众政惟以协和，万邦所以皆安也。夏禹商汤立官倍多於唐虞，虽不及唐虞之清简，亦能用以为治。明王立其政教，不惟多其官，惟在得其人。言自古制法皆明开官司，求贤以处之也。○传“道尧”至“有法”○正义曰：百人无主，不散则乱，有父则有君也。君不独治，必须辅佐，有君则有臣也。《易·序卦》云：“有父子然后有君臣。”则君臣之兴，次父子之后，人民之始，则当有之，未知其所由来也。虽远举唐虞，复考古也。《说命》曰：“明王奉若天道，建邦设都。”则王者立官，皆象天为之，故“内置百揆四岳，象天之有五行”也。五行佐天，群臣佐主，以此为象天尔。不必其数有五乃象五行，故以“百揆四岳”为五行之象。《左传》少昊立五鸠氏，颛顼已来立五行之官，其数亦有五，故置於五行矣。《舜典》云“肇十有二州”，此说虞事，知“置州牧十二”也。“侯伯”谓诸侯之长，《益稷》篇禹言治水时事云“外薄四海，咸建五长”，知“侯伯”是五国之长也。成王说此事者，言尧舜所制，上下相维，内外咸治，言有法也。此言“建官惟百”，“夏商官倍”，则唐虞一百，夏商二百。《礼记·明堂位》云“有虞氏官五十，夏后氏官百”者，《礼记》是后世之言，不与经典合也。
　
　　今予小子，祗勤于德，夙夜不逮。今我小子敬勤於德，虽夙夜匪懈，不能及古人。言自有极。○逮音代，一音大计反。懈，隹卖反。仰惟前代时若，训迪厥官。言仰惟先代之法是顺，训蹈其所建官而则之，不敢自同尧舜之官，准拟夏殷而蹈之。立太师、太傅、太保，兹惟三公。论道经邦，燮理阴阳。师，天子所师法；傅，傅相天子；保，保安天子於德义者，此惟三公之任。佐王论道，以经纬国事，和理阴阳。言有德乃堪之。○燮，素协反。相，息亮反。官不必备，惟其人。三公之官不必备员，惟其人有德乃处之。○处，昌吕反。少师、少傅、少保，曰三孤。此三官名曰三孤。孤，特也。言卑於公，尊於卿，特置此三者。○少，诗照反，下同。贰公弘化，寅亮天地，弼予一人。副贰三公，弘大道化，敬信天地之教，以辅我一人之治。冢宰掌邦治，统百官，均四海。《天官》卿称太宰，主国政治，统理百官，均平四海之内邦国。言任大。司徒掌邦教，敷五典，扰兆民。《地官》卿，司徒主国教化，布五常之教，以安和天下众民，使小大皆协睦。○扰，而小反，徐音饶。宗伯掌邦礼，治神人，和上下。《春官》卿，宗庙官长，主国礼，治天地神祗人鬼之事，及国之吉、凶、宾、军、嘉五礼，以和上下尊卑等列。司马掌邦政，统六师，平邦国。《夏官》卿，主戎马之事，掌国征伐，统正六军，平治王邦四方国之乱者。司寇掌邦禁，诘奸慝，刑暴乱。《秋官》卿，主寇贼法禁，治奸恶，刑强暴作乱者。夏司马讨恶助长物，秋司寇刑奸顺时杀。司空掌邦土，居四民，时地利。《冬官》卿，主国空土以居民，士农工商四人。使顺天时，分地利，授之土。能吐生百穀，故曰土。六卿分职，各率其属，以倡九牧，阜成兆民。六卿各率其属官大夫士，治其所分之职，以倡道九州牧伯为政，大成兆民之性命，皆能其官，则政治。○倡，尺亮反，下同。阜音负。治，直吏反。 
