<!-- { "loadSidebar": true } -->
　　妹土嗣尔股肱纯，其艺黍稷，奔走事厥考厥长。今往当使妹土之人继汝股肱之教，为纯一之行，其当勤种黍稷，奔走事其父兄。○长，丁丈反，下注“长官诸侯”之长同。肇牵车牛，远服贾，用孝养厥父母。农功既毕，始牵车牛，载其所有，求易所无，远行贾卖，用其所得珍异孝养其父母。○贾音古。养，牛亮反。厥父母庆，自洗腆，致用酒。其父母善子之行，子乃自絜厚，致用酒养也。庶士有正越庶伯君子，其尔典听朕教。众伯君子、长官大夫、统庶士有正者，其汝常听我教，勿违犯。尔大克羞耇惟君，尔乃饮食醉饱。汝大能进老成人之道，则为君矣。如此汝乃饮食醉饱之道。先戒群吏以听教，次戒康叔以君义。丕惟曰，尔克永观省，作稽中德。我大惟教汝曰，汝能长观省古道，为考中正之德，则君道成矣。○省，悉井反。尔尚克羞馈祀，尔乃自介用逸。能考中德，则汝庶几能进馈祀於祖考矣。能进馈祀，则汝乃能自大用逸之道。兹乃允惟王正事之臣，汝能以进老成人为醉饱，考中德为用逸，则此乃信任王者正事之大臣。○任音壬。兹亦惟天若元德，永不忘在王家。”言此非但正事之臣，亦惟天顺其大德而佑之，长不见忘在王家。 
　　[疏]“妹土”至“王家”○正义曰：既上言文王之教，今指戒康叔之身，实如汝当法，文王断酒之法故今往当使妹土之人继尔股肱之，教为纯一之行。其当勤於耕种黍稷，奔驰趋走供事其父与兄。其农功既毕，始牵车牛远行贾卖，用其所得珍异孝养其父母，以子如此，善子之行，子乃自洗洁，谨敬厚致用酒以养，此亦小子土物爱也。又谓汝众士有正之人，及於众伯君子长官大夫统众士有正者，其汝亦常听用我断酒之教，勿违犯也。汝康叔大能进行老成人之道，则惟可为君矣。如此汝乃为饮食醉饱之道。由须进行老成人，故我大惟教汝曰：“汝能长观省古道，所为考行中正之德，即是进行老成人，惟堪为君。能考中德，用汝庶几能进馈祀於祖考矣。以能进馈祀，人神所助，则汝乃能自大用逸之道。如此用逸，则乃信惟王正事之大臣。不但正事大臣，如此亦惟天顺其大德而佑助之，长不见遗忘在王家矣。可不务乎？”○传“今往”至“父兄”○正义曰：以妹土为所封之都，故言“今往”。“继汝股肱之教”者，君为元首，臣作股肱，君倡臣行，施由股肱，故言继其教也。言“奔走”者，顾氏云：“勤种黍稷，奔驰趋走也。”○传“农功”至“父母”○正义曰：若当农功，则有所废，故知既毕乃行，故云“始牵车牛”，即牵将大车，载有易无，远求盈利，所得珍异而本不损，故可孝养其父母，亦爱土物之义也。○传“其父”至“酒养”○正义曰：以人父母欲家生之富者，若非盈利，虽得其养，有丧家资，则父母所不善。今勤商得利，富而得养，所以善子之行也。○传“众伯”至“违犯”○正义曰：众伯君子，统众士有正者，经云“庶士有正”者，戒其慎酒，从卑至尊，故先教子孙，乃及庶士众百君子。○传“汝大”至“君义”○正义曰：《释诂》云：“羞，进也。”既以慎酒立教，是大能进行老成人之道，是惟可为人君矣。以人君若治不得，有所民事可忧，虽得酒食，不能醉饱。若能进德，民事可乎，故为饮食可醉饱之道。以群臣言，“听教”即为臣义，不过慎酒进德，次戒康叔以君义，亦有“听教”，明为互矣。○传“我大”至“成矣”○正义曰：以言“曰”，故以为教辞，即教以“大克羞者”。长省古道，是老成人之德，考其中正，是能大进行，可以惟为君，故云“则君道成矣”。○传“能考”至“之道”○正义曰：以圣人为能飨帝，孝子为能飨亲，考德为君，则人治之，已成民事，可以祭神，故考中德，能进馈祀於祖考。人爱神助，可以无为，故大用逸之道，即上云“饮食醉饱之道”也。郑以为助祭於君，亦非其义势也。以下然并亦惟天据人事，是惟王正事大臣，本天理，故天顺其大德，不见忘在於王家，反覆相成之势也。
　
　　王曰：“封，我西土棐徂邦君、御事、小子，尚克用文王教，不腆于酒。我文王在西土，辅训往日国君及御治事者、下民子孙，皆庶几能用上教，不厚於酒。言不常饮。故我至于今克受殷之命。”以不厚於酒，故我周家至于今能受殷王之命。 
　　[疏]“王曰封我西”至“之命”○正义曰：於此乃总言不可不用文王慎酒之教，王命之曰：“封，我文王本在西土，以道辅训往日国君及治事之臣大夫士与其民之小子，其此等皆庶几能用文王教，而不厚於酒。故我周家至于今能受殷之王命。以此故，不可不用其教以断酒。”○传“我文”至“常饮”○正义曰：“棐”，辅也。“徂”，往也。以事已过，故言“往日”。恐嗜酒不成其德，故以断酒辅成之。其“御事”谓国君之下众臣也。“不厚於酒”即“无彝酒”也，故云“不常饮”，总述上也。
　
　　王曰：“封，我闻惟曰，在昔殷先哲王，迪畏天，显小民，闻之於古。殷先智王，谓汤蹈道畏天，明著小民。经德秉哲，自成汤咸至于帝乙，成王畏相。能常德持智，从汤至帝乙中间之王犹保成其王道，畏敬辅相之臣，不敢为非。○相，息亮反，下同。惟御事厥棐有恭，不敢自暇自逸，惟殷御治事之臣，其辅佐畏相之君，有恭敬之德，不敢自宽暇，自逸豫。○暇，遐嫁反。矧曰其敢崇饮？崇，聚也。自假自逸犹不敢，况敢聚会饮酒乎？明无也。越在外服，侯、甸、男、卫邦伯，於在外国侯服、甸服、男服、卫服国伯诸侯之长。言皆化汤畏相之德。越在内服，百僚庶尹惟亚惟服宗工，於在内服治事百官众正及次大夫服事尊官，亦不自逸。越百姓里居，於百官族姓及卿大夫致仕居田里者。罔敢湎于酒。不惟不敢，亦不暇。自外服至里居，皆无敢沈湎於酒。非徒不敢，志在助君敬法，亦不暇饮酒。○湎，面善反。惟助成王德显，越尹人祇辟。所以不暇饮酒，惟助其君成王道，明其德於正人之道，必正身敬法，其身正，不令而行。○辟，扶亦反。 
　　[疏]“王曰封我闻”至“祇辟”○正义曰：以周受於殷，文王之前殷代也，今又卫居殷地，故举殷代以酒兴亡得失而为戒。王命之曰：“封，我闻於古，所闻惟曰，殷之先代智道之王成汤，於上蹈道以畏天威，於下明著加於小民，即能常德持智以为政教。自成汤之后皆然，以至于帝乙，犹保成其王道，畏敬辅相之臣。其君既然，惟殷御治事之臣，其辅相於君，有恭敬之德，不敢自宽暇，自逸豫，况曰其敢聚会群饮酒乎？於是在外之服侯、甸、男、卫、国君之长，於是在内之服治事百官众正惟次大夫惟服事尊官，於百官族姓及致仕在田里而居者，皆无敢沈湎於酒。不惟不敢，亦自不暇饮。所以不暇者，惟以助其君成其王道，令德显明；又於正人之道，必正身敬法，正身以化下，不令而行，故不暇饮。是亦可以为法也。”○传“闻之”至“小民”○正义曰：言“闻之於古”，是事明众见也。下言“自成汤”，知此别道汤事也。王者上承天，下恤民，皆由蹈行於为，畏天之罚已故也。又以道教民，故明德著小民。○传“能常”至“为非”○正义曰：德在於身，智在於心，故能常德持智，即上迪畏天，显小民，为自汤后皆尔。○传“惟殷”至“逸豫”○正义曰：此事当公卿，故下别云“越在内服百僚庶尹”也。为君畏相，故辅之。若宽暇与逸豫，则不恭敬，故不敢为也。○传“崇聚”至“明无”○正义曰：《释诂》云：“崇，充也。”充实则集聚，故“崇”为聚也。饮必待暇逸，犹尚不敢暇逸，故言“况敢聚集饮酒乎？明无也”。○传“於在”至“之德”○正义曰：以公卿与国为体，承君共事，故先言之。然后见广，故自外及内，举四者以总六服，又因“卫”为蕃卫，故不言“采”也。“国”谓国君，“伯”言长，连、属、卒、牧皆是，见遍在外为君，故言“化汤畏相之德”。○传“於在”至“自逸”○正义曰：畿外有服数，畿内无服数，故为“服治事”也。言“百官众正”，为总之文。但百官众正除六卿亦有大夫及士，士亦有官首而为政者。“惟亚”，传云“次大夫”者，谓虽为大夫不为官首者，亚次官首，故云“亚”。举大夫尊者为言，其实士亦为亚次之官。必知“惟亚”兼士者，以此经文上下更无别见士之文，故知兼之。“惟服宗工”，总上“百僚庶尹”及“惟亚”，言服治职事尊官之故，亦不自逸。“惟亚”虽不为官首，亦助上服治政事，或可非官首者服事在上之尊官，亦不自逸。○传“於百”至“里者”○正义曰：每言“於”者，继上君与御事为“於”。此不言“在”，从上“内服”故也。“百官族姓”谓其每官之族姓，而与“里居”为总，故云“卿大夫致仕居田里者”也。○传“自外”至“饮酒”○正义曰：自外服至里居，皆无敢沈湎，亦上御事，云“亦不暇”，不暇则不逸可知，助君敬法，逆探下经也。
　
　　我闻亦惟曰，在今后嗣王酣身，嗣王，纣也。酣乐其身，不忧政事。○酣，户甘反。乐音洛。厥命罔显于民，祇保越怨不易。言纣暴虐，施其政令於民，无显明之德，所敬所安，皆在於怨，不可变易。○易如字，马以豉反。诞惟厥纵淫泆于非彝，用燕丧威仪，民罔不衋伤心。纣大惟其纵淫泆于非常，用燕安丧其威仪，民无不衋然痛伤其心。○纵，子用反，注同。泆音溢，又作逸，亦作佚。衋，许力反。惟荒腆于酒，不惟自息乃逸，言纣大厚於酒，昼夜不念自息，乃过差。○差，初佳反，又初卖反。厥心疾很，不克畏死。纣疾很其心，不能畏死。言无忌惮。○很，胡恳反。辜在商邑，越殷国灭无罹。纣聚罪人在都邑而任之，於殷国灭亡无忧惧。弗惟德馨香，祀登闻于天，诞惟民怨。纣不念发闻其德，使祀见享，升闻於天，大行淫虐，惟为民所怨咎。庶群自酒，腥闻在上，故天降丧于殷，罔爱于殷，惟逸。纣众群臣用酒沈荒，腥秽闻在上天，故天下丧亡於殷，无爱於殷，惟以纣奢逸故。○闻音问。天非虐，惟民自速辜。”言凡为天所亡，天非虐民，惟民行恶自召罪。 
