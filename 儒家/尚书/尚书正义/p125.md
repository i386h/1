<!-- { "loadSidebar": true } -->
　　位不期骄，禄不期侈。贵不与骄期而骄自至，富不与侈期而侈自来，骄侈以行己，所以速亡。恭俭惟德，无载尔伪。言当恭俭，惟以立德，无行奸伪。作德，心逸日休。作伪，心劳日拙。为德，直道而行，於心逸豫而名日美。为伪，饰巧百端，於心劳苦而事日拙，不可为。居宠思危，罔不惟畏，弗畏入畏。言虽居贵宠，当思危，惟无所不畏。若乃不畏，则入可畏之刑。推贤让能，庶官乃和，不和政厖。贤能相让，俊乂在官，所以和谐。厖，乱也。○厖，武江反。举能其官，惟尔之能。称匪其人，惟尔不任。”所举能修其官，惟亦汝之功能。举非其人，亦惟汝之不胜其任。○胜音升。王曰：“呜呼！三事暨大夫，敬尔有官，乱尔有政，叹而敕之，公卿已下，各敬居汝所有之官，治汝所有之职。以佑乃辟。永康兆民，万邦惟无斁。”言当敬治官政，以助汝君，长安天下兆民，则天下万国惟乃无厌我周德。○斁音亦。长，直良反。厌，於艳反。 
　　[疏]传“为德”至“可为”○正义曰：为德者自得於己，直道而行，无所经营，於心逸豫，功成则誉显，而名益美也。为伪者行违其方，枉道求进，思念欺巧，於心劳苦，诈穷则道屈，而事日益拙也。以此故，伪不可为。申说“无载尔伪”也。
　
　　成王既伐东夷，肃慎来贺。海东诸夷驹丽、扶馀、馯貌之属，武王克商，皆通道焉。成王即政而叛，王伐而服之，故肃慎氏来贺。○肃慎，马本作息慎，云：“北夷也。”驹，俱付反，又如字。丽，力支反。馯，户旦反，《地理志》音寒。貊，孟白反，《说文》作“貉，北方豸种。孔子曰，貉之言貊。貊，恶也。”王俾荣伯作《贿肃慎之命》。荣，国名。同姓诸侯，为卿大夫。王使之为命书，以币贿赐肃慎之夷。亡。○俾，必尔反，马本作辩。 
　　[疏]“成王”至“之命”○正义曰：成王即政之初，东夷背叛。成王既伐而服之，东北远夷其国有名肃慎氏者，以王战胜，远来朝贺。王赐以财贿，使荣国之伯为策书，以命肃慎之夷，嘉其庆贺，慰其劳苦之意。史叙其事，作《贿肃慎之命》名篇也。○传“海东”至“来贺”○正义曰：成王伐淮夷，灭徐奄，指言其国之名。此传言“东夷”，非徒淮水之上夷也，故以为“海东诸夷驹丽、扶馀、馯貊之属”，此皆於孔君之时有此名也。《周礼·职方氏》四夷之名、八蛮、九貉，郑玄云“北方曰貉”，又云“东北夷也”。《汉书》有高驹丽、扶馀、韩，无此馯，馯即彼韩也，音同而字异尔。《多方》云：“王来自奄。”奄在后灭，言灭奄即来，必非灭奄之后更伐东夷。夷在海东路远，又不得先伐远夷，后来灭奄，此云“成王既伐东夷”，不知何时伐之。《鲁语》云：“武王克商，遂通道於九夷、八蛮，於是肃慎氏来贺，贡楛矢。”则武王之时，东夷服也。成王即政，奄与淮夷近者尚叛，明知远夷亦叛。盖成王亲伐淮夷而灭之，又使偏师伐东夷而服之。君统臣功，故言王伐，不是成王亲自伐也。肃慎之於中国，又远於所伐诸夷，见诸夷既服，故惧而来贺也。○传“荣国”至“夷亡”○正义曰：《晋语》云：“文王诹於蔡、原，访於辛、尹，重之以周、召、毕、荣。”於文王之时，名次毕公之下，则是大臣也。未知此时荣伯是彼荣公以否，或是其子孙也。“同姓诸侯”，相传为然，注《国语》者亦云荣、周同姓。不知时为何官，故并云“卿大夫”。王使荣伯，明使中所作。史录其篇，名为《贿肃慎之命》，明是王使之为命书，以币赐肃慎氏之夷也。
　
　　周公在丰，致政老归。将没，欲葬成周。己所营作，示终始念之。公薨，成王葬于毕，不敢臣周公，故使近文武之墓。○近，附近之近。告周公，作《亳姑》。周公徙奄君於亳姑，因告柩以葬毕之义，并及奄君已定亳姑，言所迁之功成。亡。○柩，其久反。 
　　[疏]“周公”至“亳姑”○正义曰：周公既致政於王，归在丰邑。将没，遗言欲得葬於成周。以成周是己所营，示己终始念之，故欲葬焉。及公薨，成王葬於毕，以文武之墓在毕，示己不敢臣周公，使近文武之墓。王以葬毕之义告周公之柩，又周公徙奄君於亳姑，因言亳姑功成。史叙其事，作《亳姑》之篇。案《帝王世纪》云：“文武葬於毕。”毕在杜南，《晋书·地道记》亦云毕在杜南，与毕陌别，俱在长安西北。○传“致政老归”○正义曰：周公既还政成王，成王又留为太师，今言“周公在丰”，则是去离王朝，又致太师之政，告老归於丰，如伊尹之告归也。成王封伯禽於鲁，以为周公后。公老不归鲁而在丰者，文十三年《公羊传》云：“周公曷为不之鲁？欲天下之一乎周也。”何休云：“周公圣人，德至重，功至大，东征则西国怨，西征则东国怨。嫌之鲁，恐天下回心趣向之。故封伯禽，命使遥供养，死则奔丧为主，所以一天下之心于周室。”是言周公不归鲁之意也。归丰者，盖以先王之都，欲近其宗庙故也。○传“周公”至“成亡”○正义曰：序说葬周公之事，其篇乃名《亳姑》，篇名与序不相允会。其篇既亡，不知所道，故传原其意而为之说。上篇将迁亳姑，序言“成王既践奄，将迁其君於亳姑”者，是周公之意。今告周公之柩以葬毕之义，乃用“亳姑”为篇名，必是告葬之时，并言及奄君已定於亳姑，言周公所迁之功成，故以名篇也。 

　
  



 
　 




卷十八 君陈第二十三 

　卷十八 君陈第二十三 　 


　
　　周公既没，命君陈分正东郊成周，成王重周公所营，故命君陈分居，正东郊成周之邑里官司。作《君陈》。作书命之。 
　　君陈臣名也，因以名篇。○郑注《礼记》云：“周公之子。” 
　　王若曰：“君陈，惟尔令德孝恭。言其有令德，善事父母，行己以恭。惟孝，友于兄弟，克施有政。言善父母者必友于兄弟，能施有政令。命汝尹兹东郊，敬哉！正此东郊，监殷顽民，教训之。○监，工衔反。昔周公师保万民，民怀其德。往慎乃司，兹率厥常。言周公师安天下之民，民归其德。今往承其业，当慎汝所主，此循其常法而教训之。懋昭周公之训，惟民其乂。勉明周公之教，惟民其治。○懋音茂。治，直吏反，下注“政治”同。 
　　[疏]“周公”至“君陈”○正义曰：周公迁殷顽民於成周，顽民既迁，周公亲自监之。周公既没，成王命其臣名君陈代周公监之，分别居处，正此东郊成周之邑，以策书命之。史录其事，作策书，为《君陈》篇名。○传“成王”至“官司”○正义曰：“成周”，周之下都。监成周者正是一邑宰尔，而特命君陈大其事者，成王重周公所营，犹恐殷民有不服之者，故命君陈分居，正东郊成周之邑里官司也。以《毕命》之序言“分居”，知此“分”亦为分居，分别殷民善恶所居，即《毕命》所云“旌别淑慝，表厥宅里”是也。言“东郊者”，郑玄云：“天子之国五十里为近郊，今河南洛阳相去则然。”是言成周之邑为周之东郊也。○传“臣名”至“名篇”○正义曰：孔直云“臣名”，则非周公子也。郑玄注《中庸》云“君陈，盖周公子”者，以经云“周公既没，命君陈”，犹若蔡叔既没，命蔡仲故也。孔未必然矣。○传“言其”至“以恭”○正义曰：“令德”，在身之大名。“孝”是事亲之称，“恭”是身之所行，言其善事父母，行己以恭也。《释训》云：“善父母为孝，善兄弟为友。”○传“言善”至“政令”○正义曰：父母尊之极，兄弟亲之甚，缘其施孝於极尊，乃能施友於甚亲。言善事父母者必友於兄弟，推此亲亲之心，以至於疏远，每事以仁恕行之，故能施有政令也。
　
　　“我闻曰：‘至治馨香，感于神明。黍稷非馨，明德惟馨。’所闻之古圣贤之言，政治之至者，芬芳馨气动於神明。所谓芬芳非黍稷之气，乃明德之馨。励之以德。尔尚式时周公之猷训，惟日孜孜，无敢逸豫。汝庶几用是周公之道教殷民，惟当日孜孜勤行之，无敢自宽暇逸豫。○孜音兹。 
　　[疏]“我闻”至“逸豫”○正义曰：我闻人之言曰：“有至美治之善者，乃有馨香之气，感动於神明。所言馨香感神者，黍稷饮食之气非馨香也，明德之所远及乃惟为馨香尔。”勉励君陈使为德也。欲必为明德，惟法周公，汝当庶几用是周公之道。惟当每日孜孜勤法行之，无敢自宽暇逸豫。教使勤於事也。
　
　　凡人未见圣，若不克见。既见圣，亦不克由圣，此言凡人有初无终，未见圣道如不能得见。已见圣道，亦不能用之，所以无成。尔其戒哉！尔惟风，下民惟草。汝戒，勿为凡人之行。民从上教而变，犹草应风而偃，不可不慎。图厥政，莫或不艰，有废有兴。出入自尔师虞，庶言同则绎。谋其政，无有不先虑其难，有所废，有所起。出纳之事，当用汝总言度之。众言同，则陈而布之。禁其专。○绎音亦。度，待洛反。尔有嘉谋嘉猷，则入告尔后于内，尔乃顺之于外，汝有善谋善道，则入告汝君於内，汝乃顺行之於外。曰：‘斯谋斯猷，惟我后之德。’此善谋此善道，惟我君之德。善则称君，人臣之义。呜呼！臣人咸若时，惟良显哉！”叹而美之曰：“臣於人者皆顺此道，是惟良臣，则君显明於世。” 
　　王曰：“君陈，尔惟弘周公丕训，无依势作威，无倚法以削，汝为政当阐大周公之大训，无乘势位作威人上，无倚法制以行刻削之政。宽而有制，从容以和。宽不失制，动不失和，德教之治。○从，七容反。殷民在辟，予曰辟，尔惟勿辟。予曰宥，尔惟勿宥。惟厥中。殷人有罪在刑法者，我曰：“刑之。”汝勿刑。我曰：“赦宥。”汝勿宥。惟其当以中正平理断之。○辟，扶亦反，下同。中如字，或丁仲反。断，丁乱反。有弗若于汝政，弗化于汝训，辟以止辟，乃辟。有不顺於汝政，不变於汝教，刑之而惩止犯刑者，乃刑之。狃于奸宄，败常乱俗，三细不宥。习於奸宄凶恶，毁败五常之道，以乱风俗之教，罪虽小，三犯不赦，所以绝恶源。○狃，女九反。 
