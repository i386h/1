<!-- { "loadSidebar": true } -->
　　为天下逋逃主，萃渊薮。逋，亡也。天下罪人逃亡者，而纣为魁主，窟聚渊府薮泽。言大奸。○萃，在醉反。薮，素口反。魁，苦回反。窟，口忽反。 
　　[疏]传“逋亡”至“大奸”○正义曰：“逋”亦逃也，故以为亡。罪人逃亡，而纣为魁主。“魁”，首也，言受用逃亡者，与之为魁首，为主人。“萃”训聚也，言若虫兽入窟，故云“窟聚”。水深谓之“渊”，藏物谓之“府”。史游《急就篇》云：“司农少府国之渊。”“渊”、“府”类，故言“渊府”。水锺谓之“泽”，无水则名“薮”。“薮”、“泽”大同，故言“薮泽”。“萃渊薮”三者各为物室，言纣与亡人为主，亡人归之若虫之窟聚，鱼归渊府，兽集薮泽，言纣为大奸也。据传意，“主”字下读为便。昭七年《左传》引此文，杜预云：“萃，集也。天下逋逃悉以纣为渊薮，集而归之。”与孔异也。
　
　　予小子既获仁人，敢祇承上帝，以遏乱略。仁人，谓大公、周、召之徒。略，路也。言诛纣敬承天意以绝乱路。○遏，乌末反。召，上照反，本又作邵。华夏蛮貊，罔不率俾。恭天成命，冕服采章曰华，大国曰夏，及四夷皆相率而使奉天成命。○貊，亡白反。俾，必尔反。 
　　[疏]传“冕服”至“成命”○正义曰：“冕服采章”对被发左衽，则为有光华也。《释诂》云：“夏，大也。”故大国曰“夏华”。“夏”谓中国也。言“蛮貊”则戎夷可知也。言华夏及四夷皆相率而充己，使奉天成命，欲其共伐纣也。
　
　　肆予东征，绥厥士女。此谓十一年会孟津还时。惟其士女，篚厥玄黄，昭我周王。言东国士女筐篚盛其丝帛，奉迎道次。明我周王为之除害。○篚音匪。为，于伪反。天休震动，用附我大邑周。天之美应，震动民心，故用依附我。○应，应对之应。惟尔有神，尚克相予，以济兆民，无作神羞。’”神庶几助我渡民危害，无为神羞辱。○相，息亮反。 
　　既戊午，师逾孟津。癸亥，陈于商郊，俟天休命。自河至朝歌，出四百里，五日而至。赴敌宜速，待天休命，谓夜雨止毕陈。○逾，亦作踰。陈，直刃反，计同，徐音尘。甲子昧爽，受率其旅若林，会于牧野。旅，众也。如林，言盛多。会，逆距战。罔有敌于我师，前徒倒戈，攻于后以北，血流漂杵。纣众服周仁政，无有战心，前徒倒戈，自攻于后以北走，血流漂舂杵。甚之言。○倒，丁老反。漂，四妙反，徐敷妙反，又四消反。杵，昌吕反。 
　　[疏]“既戊午”至“我师”○正义曰：自此以下皆史辞也，其上阙绝，失其本绝，故文无次第。必是王言既终，史乃更叙战事。於文次当承“自周，于征伐商”之下，此句次之，故云“既戊午”也。史官叙事，得言“罔有敌于我师”，称“我”者，犹如自汉至今，文章之士，虽民论国事，莫不称“我”，皆云“我大随”，以心体国，故称“我”耳，非要王言乃称“我”也。○传“自河”至“毕陈”○正义曰：“出四百里”，验地为然。戊午明日犹誓於河朔，癸亥已陈於商郊，凡经五日，日行八十里，所以疾者，“赴敌宜速”也。《帝王世纪》云：“王军至鲔水，纣使胶鬲候周师，见王问曰：‘西伯将焉之？’王曰：‘将攻薛也。’胶鬲曰：‘然，原西伯无我欺。’王曰：‘不子欺也，将之殷。’胶鬲曰：‘何日至？’王曰：‘以甲子日，以是报矣。’胶鬲去而报命於纣。而雨甚，军卒皆谏王曰：‘卒病，请休之。’王曰：‘吾已令胶鬲以甲子报其主矣。吾雨而行，所以救胶鬲之死也。’遂行，甲子至于商郊。”然则本期甲子，故远行也。《周语》云：“王以二月癸亥夜陈，未毕而雨。”是“雨止毕陈”也。“待天休命”，雨是天之美命也。韦昭云：“雨者，天地神人和同之应也。”天地气和乃有雨降，是雨为和同之应也。○传“旅众”至“距战”○正义曰：“旅，众”，《释诂》文。《诗》亦云：“其会如林。”言盛多也。《本纪》云：“纣发兵七十万人以距武王。”纣兵虽则众多，不得有七十万人，是史官美其能破强敌，虚言之耳。○传“纣众”至“之言”○正义曰：“罔有敌于我师”，言纣众虽多，皆无有敌我之心，故“自攻於后以北走”。自攻其后，必杀人不多，“血流漂舂杵，甚之言”也。《孟子》云：“信《书》不如无《书》，吾於《武成》取二三策而已。仁者无敌於天下，以至仁伐不仁，如何其血流漂杵也？”是言不实也。《易·系辞》云：“断木为杵，掘地为臼。”是“杵”为臼器也。
　
　　一戎衣，天下大定。衣，服也。一著戎服而灭纣，言与众同心，动有成功。乃反商政，政由旧。反纣恶政，用商先王善政。释箕子囚，封比干墓，式商容闾。皆武王反纣政。囚，奴，徒隶。封，益其土。商容，贤人，纣所贬退，式其闾巷以礼贤。 
　　[疏]传“皆武”至“礼贤”○正义曰：纣囚其人而放释之，纣杀其身而增封其墓，纣退其人而式其门闾，皆是“武王反纣政”也。下句散其财粟，亦是反纣，於此须有所解，因言之耳。上篇云“囚奴正士”，《论语》云：“箕子为之奴”，是纣囚之，又为奴役之。《周礼·司厉职》云：“其奴男子入于罪隶。”郑玄云：“为之奴者，系於罪隶之官。”是“囚”为奴，以徒隶役之也。“商容”，贤人之姓名，纣所贬退，处於私室。“式”者，车上之横木，男子立乘，有所敬则俯而凭式，遂以“式”为敬名。《说文》云：“闾，族居里门也。”武王过其闾而式之，言此内有贤人，式之礼贤也。《帝王世纪》云：“商容及殷民观周军之入，见毕公至，殷民曰：‘是吾新君也。’容曰：‘非也，视其为人严乎将有急色，故君子临事而惧。’见太公至，民曰：‘是吾新君也。’容曰：‘非也，视其为人虎据而鹰趾，当敌将众，威怒自倍，见利即前，不顾其后，故君子临众，果於进退。’见周公至，民曰：‘是吾新君也。’容曰：‘非也，视其为人忻忻休休，志在除贼，是非天子，则周之相国也，故圣人临众知之。’见武王至，民曰：‘是吾新君也。’容曰：‘然，圣人为海内讨恶，见恶不怒，见善不喜，颜色相副，是以知之。’”是说商容之事也。
　
　　散鹿台之财，发钜桥之粟，纣所积之府仓，皆散发以赈贫民。○散，西旦反。 
　　[疏]传“纣所”至“贫民”○正义曰：藏财为府，藏粟为仓，故言“纣所积之府仓”也。名曰“鹿台”，“巨桥”则其义未闻。“散”者言其分布，“发”者言其开出，互相见也。《周本纪》云：“命召公释箕子之囚，命毕公释百姓之囚，表商容之闾，命闳夭封比干之墓，命南宫括散鹿台之钱，发钜桥之粟以赈贫弱也。”然则武王亲式商容之闾又表之也。《新序》云“鹿台其大三里，其高千尺”，则容物多矣。此言“鹿台之财”，则非一物也。《史记》作“钱”，后世追论，以钱为主耳。《周礼》有泉府之官，《周语》称景王铸大钱，是周时已名泉为钱也。
　
　　大赉于四海，而万姓悦服。施舍已债，救乏周无，所谓周有大赉，天下皆悦仁服德。○赉，力代反，徐音来。已音以。债，侧界反。周音周，本亦作周。 
　　[疏]传“施舍”至“服德”○正义曰：《左传》成十八年，晋悼公初立，“施舍，已责”。成二年楚将起师，“已责，救乏”。定五年“归粟於蔡，以周急，矜无资也”。杜预以为“施恩惠，舍劳役”也，已责，“止逋责”也。皆是恤民之事，故传引之以证“大赉”。“所谓周有大赉”，《论语》文。孔安国解《尧曰》之篇，有二帝三王之事，“周有大赉”正指此事，故言“所谓”也。“悦”是欢喜，“服”谓听从，感恩则悦，见义则服，故“天下皆悦仁服德”也。《帝王世纪》云：“王命封墓释囚，又归施鹿台之珠玉及倾宫之女於诸侯，殷民咸喜曰：‘王之於仁人也，死者犹封其墓，况生者乎？王之於贤人也，亡者犹表其闾，况存者乎？王之於财也，聚者犹散之，况其复籍之乎？王之於色也，见在者犹归其父母，况其复徵之乎？’”是悦服之事也。
　
　　列爵惟五，即所识政事而法之。爵五等，公侯伯子男。分土惟三。列地封国，公侯方百里，伯七十里，子男五十里，为三品。 
　　[疏]传“列地”至“三品”○正义曰：爵五等，地三品，武王於此既从殷法，未知周公制礼亦然以否。《孟子》曰：“北宫锜问於孟子曰：‘周之班爵禄如何？’孟子曰：‘其详不可得闻矣，尝闻其略。天子之制，地方千里，公侯方百里，伯七十里，子男五十里。’”《汉书·地理志》亦云：“周爵五等，其土三等也，公侯百里，伯七十里，子男五十里。”汉世儒者多以为然，包咸注《论语》云：“千乘之国，百里之国也，谓大国惟百里耳。”《周礼·大司徒》云：“诸公之地，封疆方五百里。侯四百里，伯三百里，子二百里，男一百里。”盖是周室既衰，诸侯相并，自以国土宽大，皆违礼文，乃除去本经，妄为说耳。郑玄之徒以为武王时大国百里，周公制礼大国五百里，《王制》之注具矣。
　
　　建官惟贤，立官以官贤才。位事惟能。居位理事，必任能事。重民五教，所重在民及五常之教。 
　　[疏]“重民五教”○正义曰：以“重”总下五事，民与五教，“食丧祭”也。“五教”所以教民，故与“民”同句。下句“食”与“丧”、“祭”三者各为一事，相类而别，故以“惟”目之，言此皆圣王所重也。《论语》云：“所重民食丧祭。”以《论语》即是此事，而彼无五教，录《论语》者自略之耳。
　
　　惟食丧祭。民以食为命，丧礼笃亲爱，祭祀崇孝养，皆圣王所重。○养，羊亮反。惇信明义，使天下厚行信，显忠义。崇德报功，有德尊以爵，有功报以禄。垂拱而天下治。言武王所修皆是，所任得人，故垂拱而天下治。○任，而鸩反。治，直吏反。 
　　[疏]“垂拱而天下治”○正义曰：《说文》云：“拱，敛手也。”“垂拱而天下治”，谓所任得人，人皆称职，手无所营，下垂其拱，故美其“垂拱而天下治”也。 

　
  



 
　 




卷十二 洪范第六 

　卷十二 洪范第六 　 


　
　　武王胜殷，杀受，立武庚，不放而杀，纣自焚也。武庚，纣子，以为王者后；一名禄父。○胜，商证反。父音甫。以箕子归，作《洪范》。归镐京，箕子作之。○范音范。镐，胡老反，本又作鄗，武王所都也。 
