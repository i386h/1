<!-- { "loadSidebar": true } -->
　　[疏]“周公”至“不祥”○正义曰：周公留在王朝，召公不说。周公为师，顺古道而呼曰：“君奭，殷道以不至之故，故天下丧亡於殷。殷既坠失其王命，我有周已受之矣。今虽受命，贵在能终，若不能终，与殷无异，故视殷以为监戒。我不敢独知殷家其初始之时，能长信於美道，能安顺於上天之，道辅其诚信，所以有国，此亦君之所知。我亦不敢独知曰，殷纣其终坠失其王命，由出於不善之故，亦君所知也。”○传“废兴”至“以国”○正义曰：孔以《召诰》云“我不敢知”者，其意召公言我不敢独知，亦王所知，则此言“我不敢知”，亦是周公言我不敢独知，是君奭所知，故以此及下句为说殷之兴亡，言与君奭同知。举其殷兴亡为戒，郑玄亦然也。
　
　　呜呼！君已！曰，时我，我亦不敢宁于上帝命。叹而言曰：“君已！当是我之留，我亦不敢安于上天之命，故不敢不留。”○已音以。弗永远念天威，越我民罔尤违。言君不长远念天之威，而勤化於我民，使无过违之阙。惟人在我后嗣子孙，大弗克恭上下，遏佚前人光，在家不知。惟众人共存在我后嗣子孙，若大不能恭承天地，绝失先王光大之道，我老在家，则不得知。○遏，於葛反。天命不易，天难谌，乃其坠命，弗克经历。天命不易，天难信无德者，乃其坠失王命，不能经久历远，不可不慎。○易，以豉反，注同。谌，氏壬反。嗣前人，恭明德，在今予小子旦。继先王之大业，恭奉其明德，正在今我小子旦。言异於馀臣。非克有正，迪惟前人光，施于我冲子。”我留非能有改正，但欲蹈行先王光大之道，施正於我童子。童子，成王。 
　　[疏]“呜呼”至“冲子”○正义曰：周公又叹而呼召公曰：“呜呼！君已！”“已”，辞也。既叹乃复言曰：“君当是我之留，勿非我也。我亦不敢安於上天之命，故不敢不留。君何不长远念天之威罚？祸福难量，当勤教於我下民，使无尤过违法之阙。惟今天下众人，共诚心存在我后嗣子孙。观其政之善恶，若此嗣王大不能恭承上天下地，绝失先王光大之道，令使众人失望，我若退老在家，则不能得知，何得不留辅王也？天命不易，言甚难也。天难信，恶则去之，不常在一家，是难信也。天子若不称天意，乃坠失其王命，不能经久历远，其事可不慎乎？继嗣前人先王之大业，恭奉其明德也，正在今我小子旦。”周公自言已身当恭奉其先王之明德，留辅佐王。“非能有所改正，但欲蹈行先王光大之道，施政於我童子”。童子谓成王，意欲奉行先王之事，以教成王也。○传“叹而”至“不留”○正义曰：叹而言曰：“呜呼！君已！”“已”是引声之辞，既呼君奭，叹而引声，乃复言曰：“君当是我之留。”以其意不说，故令是我而勿非我。“我不敢安於上天之命”，孔意当谓天既命周，我当成就周道，故不敢不留。
　
　　又曰：“天不可信，我道惟宁王德延，无德去之，是天不可信，故我以道惟安宁王之德，谋欲延久。天不庸释于文王受命。”言天不用令释废於文王所受命，故我留佐成王。 
　　[疏]“又曰”至“受命”○正义曰：周公又言曰：“天不可信，无德则去之，是其不可信也。天难信之，故恐其去我周家，故我以道惟安行宁王之德，谋欲延长之。我原上天之意，不用令废於文王所受命，若嗣王失德，则还废之，故我当留佐成王也。”○传“无德”至“延久”○正义曰：此经言“又曰”，传不明解。郑云“人又云”，则郑玄以此“又曰”为周公称人之言也。王肃云：“重言天不可信，明己之留盖畏其天命。”则肃意以周公重言，故称“又曰”。孔虽不解，当与王肃意同。言“宁王”者，即文王也，郑、王亦同。
　
　　公曰：“君奭，我闻在昔成汤既受命，已放桀，受命为天子。时则有若伊尹，格于皇天。尹挚佐汤，功至大天。谓致太平。○挚音至。在太甲，时则有若保衡。太甲继汤，时则有如此伊尹为保衡，言天下所取安，所取平。在太戊，太甲之孙。时则有若伊陟、臣扈，格于上帝，巫咸乂王家。伊陟、臣扈率伊尹之职，使其君不陨祖业，故至天之功不陨。巫咸治王家，言不及二臣。○陨，于敏反。在祖乙，时则有若巫贤。祖乙，殷家亦祖其功，时贤臣有如此巫贤。贤，咸子。巫，氏。在武丁，时则有若甘盘。高宗即位，甘盘佐之，后有傅说。○说音悦。 
　　[疏]“公曰君奭”至“甘盘”○正义曰：言“时则有若”者，言当其时有如此人也。指谓如此伊尹、甘盘，非谓别有如此人也。以汤是殷之始王，故言“在昔”、“既受命”，见其为天子也。以下“在太甲”、“在武丁”，亦言其为天子之时，有如此臣也。成汤未为天子，已得伊尹，言“既受命”者，以功格皇天，在受命之后，故言“既受命”也。“皇天”之与“上帝”，俱是天也，变其文尔。其功至於天帝，谓致太平而天下和之也。保衡、伊尹，一人也。异时而别号。“伊尹”之下，已言“格于皇天”，“保衡”之下不言“格于皇天”，从可知也。“伊陟、臣扈”，言“格于上帝”，则其时亦致太平，故与伊尹文异而事同。巫咸、巫贤、甘盘盖功劣於彼三人，故无格天之言。○传“尹挚”至“太平”○正义曰：伊尹名挚，诸子传记名有其文。“功至大天”犹尧“格于上下”，知其“谓致太平”也。○传“太甲”至“取平”○正义曰：据《太甲》之篇及诸子传记，太甲犬臣惟有伊尹，知即保衡也。《说命》云：“昔先正保衡，作我先王，佑我烈祖，格于皇天。”《商颂·那》祀成汤称为“烈祖”，“烈祖”，汤之号，言保衡佐汤，明保衡即是伊尹也。《诗》称“实维阿衡，实左右商王”，郑玄云：“阿，倚。衡，平也。伊尹汤所依倚而取平。”至太甲改曰保衡，保，安也，言天下所取安，所取平。此皆三公之官，当时为之号也。孔以《太甲》云“嗣王不惠於阿衡”，则《太甲》亦曰阿衡，与郑异也。○传“太甲之孙”○正义曰：《史记·殷本纪》云，太甲崩，子沃丁立。崩，弟太庚立。崩，子小甲立。崩，弟雍已立。崩，弟太戊立。是太戊为太甲之孙，太庚之子。《三代表》云，小甲，太庚弟；雍己、太戊又是小甲弟，则太戊亦是沃丁弟，太甲子。《本纪》、《世表》俱出马迁，必有一误。孔於《咸乂》序传云“太戊，沃丁弟之子”，是太戊为太甲之孙也。○传“伊陟”至“二臣”○正义曰：伊尹“格于皇天”，此伊陟、臣扈云“格于上帝”，其事既同，如此二臣能率循伊尹之职，辅佐其君，使其君不陨祖业，故至天之功亦不陨坠也。《夏社》序云：“汤既胜夏，欲迁其社，不可。作《夏社》、《疑至》、《臣扈》。”则汤初有臣扈，已为大臣矣，不得至今仍在，与伊尹之子同时立功。盖二人名同，或两字一误也。案《春秋》范武子光辅五君，或臣扈事汤而又事太戊也。“格于上帝”之下乃言“巫咸乂王家”，则巫咸亦是贤臣，俱能绍治王家之事而已，其功不得至天，言不及彼二臣。○传“祖乙”至“巫氏”○正义曰：《殷本纪》云，中宗崩，子仲丁立。崩，弟外壬立。崩，弟河亶甲立。崩，子祖乙立。则祖乙是太戊之孙也。孔以其人称“祖”，故云“殷家亦祖其功”。贤是咸子，相传云然。父子俱称为“巫”，知“巫”为氏也。○传“高宗”至“傅说”○正义曰：《孔命》篇高宗云：“台小子旧学于甘盘，既乃遯於荒野。”高宗未立之前已有甘盘，免丧不言，乃求傅说，明其即位之初，有甘盘佐之，甘盘卒后有傅说。计傅说当有大功，此惟数六人，不言傅说者，周公意所不言，未知其故。
　
　　率惟兹有陈，保乂有殷，故殷礼陟配天，多历年所。言伊尹至甘盘六臣佐其君，循惟此道，有陈列之功，以安治有殷，故殷礼能升配天，享国久长，多历年所。天惟纯佑命，则商实百姓。殷礼配天，惟天大佑助其王命，使商家百姓丰实，皆知礼节。 
　　[疏]“率惟”至“百姓”○正义曰：此伊尹、甘盘六臣等辅佐其君，率循此为臣之道，有陈列之功，以安治有殷，故殷有安上治民之礼，升配上天，享国多历年之次所。天惟大佑助其为王之命，则使商家富实百姓，为令使商之百姓家给人足，皆知礼节也。○传“言伊”至“年所”○正义曰：“率”训循也。说贤臣佐君云“循惟此道”，当谓循此为臣之道。尽忠竭力以辅其君，故有陈烈於世，以安治有殷，使殷王得安治民。故殷得此安上治民之礼，能升配上天。天在人上，故谓之“升”。为天之子，是“配天”也。享国久长，多历年所。○传“殷礼”至“礼节”○正义曰：殷能以礼配天，故天降福。天惟大佑助其王命，风雨以时，年穀丰稔，使商家百姓丰实，家给人足。管子曰：“衣食足，知荣辱。仓廪实，知礼节。”
　
　　王人罔不秉德，明恤小臣，屏侯甸。自汤至武丁，其王人无不持德立业，明忧其小臣，使得其人，以为蕃屏侯甸之服。小臣且忧得人，则大臣可知。○屏，宾领反。矧咸奔走，惟兹惟德称，用又厥辟。王犹秉德忧臣，况臣下得不皆奔走？惟王此事，惟有德者举，用治其君事。○辟，必亦反。故一人有事于四方，若卜筮，罔不是孚。”一人，天子也。君臣务德，故有事於四方，而天下化服。如卜筮，无不是而信之。 
