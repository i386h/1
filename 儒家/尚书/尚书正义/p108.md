<!-- { "loadSidebar": true } -->
　　[疏]“戊辰”至“七年”○正义曰：自此以下，史终述之。周公归政，成王既受言诰之，王即东行赴洛邑。其年十二月晦戊辰日，王在新邑。后月是夏之仲冬，为冬节烝祭，其月节是周之岁首，特异常祭，加文王骍牛一，武王骍牛一。王命有司作策书，乃使史官名逸者祝读此策，惟告文武之神，言周公有功，宜立其后为国君也。其时王尊异周公，以为宾，杀牲享祭文王武王，皆亲至其庙，王入庙之大室，行祼鬯之礼。言其尊异周公而礼敬深也。於此祭时，王命周公后，令作策书，使逸读此策辞以告伯禽，言封之於鲁，命为周公后也。又总述之，在十有二月，惟周公大安文武受命之事，於此时惟摄攻七年矣。○传“成王”至“晦到”○正义曰：周公告成王令居洛邑为治，王既受周公之诰，遂东行就居洛邑，以十二月戊辰晦日到洛。指言“戊辰，王在新邑”，知其晦日始到者，此岁入戊午蔀五十六年，三月云丙午朏，以算术计之，三月甲辰朔大，四月甲戌朔小，五月癸卯朔大，六月癸酉朔小，七月壬寅朔大，八月壬申朔小，九月辛丑朔大，又有闰九月辛未朔小，十月庚子朔大，十一月庚午朔小，十二月己亥朔大，计十二月三十日戊辰晦到洛也。○传“明月”至“鲁侯”○正义曰：下云“在十有二月”者，周之十二月，建亥之月也。戊辰是其晦日，故明日即是夏之仲冬建子之月也。言“明月”者，此烝祭非朔日，故言“月”也。自作新邑已来，未尝於此祭祀，此岁始於新邑烝祭，故曰“烝祭岁”也。《周礼·大司马》仲冬教大阅，遂以享烝是也。王者冬祭，必用仲月，此是周之岁首，故言“岁”耳。王既戊辰晦到，又须戒日致齐，不得以朔日即祭之。《祭统》云：“古者明君爵有德而禄有功，必赐爵禄於太庙，示不敢专也。”故云“古者褒德赏功，必於祭日，示不专也”。因封之，特设祭烝之礼。宗庙用大牢，此文武皆言“牛一”，知於太牢之外特加一牛。告白文武之神，言为尊周公，立其后为鲁侯。《鲁颂》所云“王曰叔父，建尔元子，俾侯於鲁”，是此时也。“王命作策”者，命有司作策书也。读策告神谓之“祝”，“逸祝策”者，使史逸读策书也。郑玄以“烝祭”上属。“岁文王骍牛一”者，“岁”是成王元年，正月朔日，特告文武封周公也。案《周颂·烈文序》云：“成王即政，诸侯助祭。”郑笺云：“新王即政，必以朝享之礼祭於祖考，告嗣位也。”则郑意以朝享之后，特以二牛告文武，封周公之后，与孔义不同。○传“王宾”至“告神”○正义曰：“王宾异周公”者，王尊周公为宾，异於其臣。王肃云“成王尊周公，不敢臣之，以为宾，故封其子”是也。《周语》云：“精意以享谓之禋。”既杀二牲，精诚其意以享祭文武。“咸”，皆也。“格”，至也。“皆至其庙”，言王重其事，亲告之也。“太室”，室之大者，故为清庙。庙有五室，中央曰“太室”。王肃云：“太室，清庙中央之室。”“清庙”，神之所在，故王入太室祼献鬯酒以告神也。“祼”者，灌也。王以圭瓒酌郁鬯之酒以献尸，尸受祭而灌於地，因奠不饮谓之“祼”。《郊特牲》云“既灌，然后迎牲”，则杀在祼后。此经先言“杀”，后言“祼”者，“杀”者、“咸格”表王敬公之意，非行事之次也。其“王入太室祼”，乃是祭时行事耳。周人尚臭，祭礼以祼为重，故言王祼。其封伯禽，乃是祭之将末，非祼时也。《祭统》赐臣爵禄之法云：“祭之日，一献，君降立于阼阶之南，南向，所命者北面，史由君右，执策命之。”郑云：“一献，一酳尸也。”《礼》酳尸，尸献而祭毕，是祭末乃命之，以祼为重，故特言之。○传“王为”至“拜后”○正义曰：“王为策书”，亦命有司为之也。上云“作策”，作告神之策。此言“作策”，诰伯禽之策。祭於神谓之“祝”，於人谓之“诰”，故云“使史逸诰伯禽封命之书”。封康叔谓之《康诰》，此命伯禽，当云《伯禽之诰》。定四年《左传》云“命以伯禽”，即史逸所读之策也。上言“逸祝策”，此“诰”下不言“策”者，“祝”是读书之名，故上云“祝策”；此“诰”是诰伯禽使知，虽复读书以诰之，不得言“诰策”也。上告周公，其后已言告神封周公，嫌此“逸诰”以他日告之，故云“皆同在烝祭日”。以《祭统》言一献命之，知此亦祭日也。文十三年《公羊传》曰：“封鲁公以为周公也，周公拜乎前，鲁公拜乎后。曰生以养周公，死以为周公主。”○传“言周”至“终述”○正义曰：自“戊辰”已上，周公与成王相对语，未有致政年月，故史於此总结之。自“戊辰”已下非是王与周公之辞，故辨之云“史所终述”也。 

　

　 

卷十六 多士第十六 

　卷十六 多士第十六 　 

　
　　成周既成，洛阳下都。迁殷顽民，殷大夫士心不则德义之经，故徙近王都教诲之。○不则，如字，或作测，非。近，附近之近。周公以王命诰，称成王命告令之。作《多士》 
　　多士所告者即众士，故以名篇。 
　　[疏]“成周”至“多士”○正义曰：成周之邑既成，乃迁殷之顽民，令居此邑。“顽民”谓殷之大夫士从武庚叛者，以其无知，谓之“顽民”。民性安土重迁，或有怨恨，周公以成王之命诰此众士，言其须迁之意。史叙其事，作《多士》。○传“洛阳下都”○正义曰：周之成周，於汉为洛阳也。洛邑为王都，故谓此为“下都”。迁殷顽民，以成周道，故名此邑为成周。○传“殷大”至“诲之”○正义曰：经云“商王士”、“殷遗多士”，皆非民，事谓之“顽民”，知是殷之大夫士也。经止云“士”，而知有大夫者，以经云“迪简在王庭，有服在百僚”，其意言将任为王官，以为大臣，不惟告士而已，故知有大夫也。“士”者，在官之总号，故言“士”也。“心不则德义之经”，僖二十四年《左传》文，引之以解释“顽民”之意。经云“移尔遐逖，比事臣我宗多逊”，是言“徙近王都教诲之”也。《汉书·地理志》及贾逵注《左传》，皆以为迁邶鄘之民於成周，分卫民为三国。计三国俱是从叛，何以独迁邶鄘？邶鄘在殷畿三分有二，其民众矣，非一邑能容，民谓之为“士”，其名不类，故孔意不然。
　
　　惟三月，周公初于新邑洛，用告商王士。周公致政明年三月，始於新邑洛，用王命告商王之众士。 
　　[疏]“惟三月”至“王士”○正义曰：惟成王即政之明年三月，周公初始於所造新邑之洛，用成王之命告商王之众士。言周公亲至成周，告新来者。○传“周公”至“众士”○正义曰：以《洛诰》之文，成周与洛邑同时成也。王以周公摄政七年十二月来至新邑，明年即政，此篇继王居洛之后，故知是“致政明年之三月”也。成周南临洛水，故云“新邑洛”。周公既以致政在王都，故“新邑”，成周。以成王之命告商王之众士，郑云“成王元年三月，周公自王城初往成周之邑，用成王命告殷之众士以抚安之”是也。
　
　　王若曰：“尔殷遗多士，顺其事称以告殷遗馀众士。所顺在下。弗吊，旻天大降丧于殷。称天以愍下，言愍道至者，殷道不至，故旻天下丧亡於殷。○吊音的。旻天，上闵巾反，仁覆愍下谓之旻，马云：“秋日旻天。秋，气杀也，方言‘降丧’，故称旻天也。”愍，眉陨反。丧，息浪反。我有周佑命，将天明威，言我有周受天佑助之命，故得奉天明威。致王罚，敕殷命终于帝。天命周致王者之诛罚，王黜殷命，终周於帝王。肆尔多士，非我小国敢弋殷命。天佑我，故汝众士臣服我。弋，取也。非我敢取殷王命，乃天命。○弋，徐音翼，马本作翼，义同。惟天不畀允罔固乱，弼我，我其敢求位？惟天不与信无坚固治者，故辅佑我，我其敢求天位乎？○治，直吏反。畀，必利反，下同。惟帝不畀，惟我下民秉为，惟天明畏。惟天不与纣，惟我周家下民秉心为我，皆是天明德可畏之效。○为，于伪反。畏如字，一音威。 
　　[疏]“王若”至“明畏”○正义曰：周公以王命顺其事而呼之曰：“汝殷家遗馀之众士，汝殷家道教不至，旻天以殷道不至之故，天下丧亡於殷，将欲灭殷。我有周受天祐助之命，奉天明白之威，致王者之诛罚，正黜殷命，终我周家於帝王之事，谓使我周家代殷为天子也。天既助我周王，故汝众士来为我臣。由天助我，我得为之，非我小国敢取殷之王命以为己有。此乃天与我，惟天不与信无坚固於治者，以是故辅弼我。若其不然，我其敢妄求天子之位乎？”言此位天自与我，非我求而得之。“惟天不与纣，故惟我周家下民秉心为我，故我得之，惟天明德可畏之效也。亦既得丧由天，汝等不得不服”。以殷士未服，故以天命喻之。○传“顺其”至“在下”○正义曰：顺其殷亡之事，称王命以告之。从纣之臣，或有身已死者，遗馀在者迁於成周，故“告殷遗馀众士”。“所顺在下”，下文皆是顺之辞。○传“称天”至“於殷”○正义曰：此经先言“弗吊”，谓殷道不至也。“不至”者，上不至天，事天不以道；下不至民，抚民不以理也。天有多名，独言“旻天”者，“旻”，愍也，“称天以愍下”，言天之所愍，愍道至者也。“殷道不至，故旻天下丧亡於殷”，言将覆灭之。○传“天命”至“帝王”○正义曰：“天命周致王者之诛罚”，谓奉上天之命，杀无道之王，此乃王者之事，故为“王者之诛罚”。“敕”训正也，“正黜殷命”谓杀去虐纣，使周受其终事，是“终周於帝王”。“终”犹舜受尧终，言殷祚终而归於周。○传“天祐”至“天命”○正义曰：“肆”训故也，直云故尔多士，辞无所结，此经大意，叙其去殷事周，知其故尔众士言其臣服我。“弋”，射也，射而取之，故“弋”为取也。郑玄、王肃本“弋”作翼，王亦云：“翼，取也。”郑云：“翼犹驱也，非我周敢驱取汝殷之王命。”虽训为驱，亦为取义。周本殷之诸侯，故周公自称“小国”。
　
