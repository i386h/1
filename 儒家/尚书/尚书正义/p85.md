<!-- { "loadSidebar": true } -->
　　曰：“呜呼！明王慎德，四夷咸宾。言明王慎德以怀远，故四夷皆宾服。无有远迩，毕献方物，惟服食器用。天下万国无有远近，尽贡其方土所生之物，惟可以供服食器用者。言不为耳目华侈。○供音恭。为，于伪反。侈，昌氏反，又式氏反。王乃昭德之致于异姓之邦，无替厥服。德之所致，谓远夷之贡，以分赐异姓诸侯，使无废其职。分宝玉于伯叔之国，时庸展亲。以宝玉分同姓之国，是用诚信其亲亲之道。 
　　[疏]“曰呜呼”至“展亲”○正义曰：“呜呼！”叹而言也。自古明圣之王，慎其德教以柔远人，四夷皆来宾服。无有远之与近，尽贡其方土所生之物。其所献者惟可以供其服食器用而已，不为耳目华侈供玩好之用也。明王既得所贡，乃明其德之所致，分赐於彼异姓之国，明己德致远，赐异姓之国，令使无废其服职事也。分宝玉於同姓伯叔之国，见已无所爱惜，是用诚信其亲亲之道也。○传“天下”至“华侈”○正义曰：以言“无有远近”，是华夷总统之辞。《释诂》云：“毕，尽也。”故云天下万国无有远之与近，尽贡其方土所生之物。“惟可以供服食器用”者，玄纁絺纻供服也，橘柚菁茅供食也，羽毛齿革瑶琨篠簜供器用也。下言“不役耳目”，故知言“不为耳目华侈”也。《周礼·大行人》云：“九州之外谓之蕃国，世壹见，各以其所贵宝为贽。”郑玄云：“所贵宝见经传者，犬戎献白狼、白鹿是也，馀外则《周书·王会》备焉。”案《王会》篇诸方致贡，无所不有，此言“惟服食器用”者，远方所贡虽不充於器用，实亦受之，召公深戒武王，故言此耳。○传“德之”至“其职”○正义曰：明王有德，四夷乃贡，是“德之所致，谓远夷之贡”也。“昭德之致”，正谓赐异姓诸侯，令其见此远物，服德畏威，无废其贡献常职也。《鲁语》称，武王时，“肃慎氏来贡楛矢、石砮、长尺有咫。先王欲昭令德之致远，以示后人，使永监焉，故铭其楛曰‘肃慎氏贡矢’，以分大姬，配虞胡公而封诸陈。古者分异姓以远方之贡，使无忘服也。故分陈以肃慎氏之矢”。是分异姓之事，礼有异姓庶姓，异姓，王之甥舅；庶姓与王无亲。其分庶姓亦当以远方之贡矣。○传“以宝”至“之道”○正义曰：宝玉亦是万国所贡，但不必是远方所贡耳。“以宝玉分同姓之国”，示己不爱惜，共诸侯有之，是“用诚信其亲亲之道”也。言用宝以表诚心，使彼知王亲爱之也。定四年《左传》称分鲁公以夏后氏之璜，是“以宝玉分同姓”也。异姓疏，虑其废职，故赐以远方之物摄彼心。同姓亲，嫌王无恩，赐以宝玉贵物表王心。此亦互相见也。
　
　　人不易物，惟德其物。言物贵由人，有德则物贵，无德则物贱，所贵在於德。○易，羊质反。德盛不狎侮。盛德必自敬，何狎易侮慢之有？○易，以豉反。狎侮君子，罔以尽人心。以虚受人，则人尽其心矣。○尽，津忍反，下同。狎侮小人，罔以尽其力。以悦使民，民忘其劳，则力尽矣。 
　　[疏]“人不”至“其力”○正义曰：既言分物赐人，因说贵不在物。言有德无德之王，俱是以物赐人，所赐之物一也，不改易其物。惟有德者赐人，其此赐者是物。若无德者赐人，则此物不是物矣。恐人主恃已赐人，不自脩德，言此者，戒人主使脩德也。又说脩德之事，德盛者常自敬身，不为轻狎侮慢之事。狎侮君子，则无以尽人心，君子被君侮慢，不肯尽心矣。狎侮小人，则无以尽其力，小人被君侮慢，不复肯尽力矣。君子不尽心，小人不尽力，则国家之事败矣。○传“言物”至“於德”○正义曰：有德不滥赏，赏必加於贤人，得者则以为荣，故“有德则物贵”也。无德则滥赏，赏或加於小人，贤者得之反以为耻，故“无德则物贱”也。所贵不在於物，乃在於德。○传“以虚”至“心矣。”○正义曰：“以虚受人”，《易·咸卦》象辞也。人主以己为虚，受用人言，执谦以下人，则人皆尽其心矣。○传“以悦”至“尽矣。”○正义曰：《诗序》云：“悦以使民，民忘其死。”故云“以悦使民，民忘其劳”。在上抚悦之，则人皆尽其力矣。此“君子”谓臣，“小人”谓民，《太甲》曰“接下思恭”，不可狎侮臣也。《论语》云“使民如承大祭”，不可狎侮民也。襄九年《左传》云“君子劳心，小人劳力”，故别言之。
　
　　不役耳目，百度惟贞。言不以声色自役，则百度正。玩人丧德，玩物丧志。以人为戏弄则丧其德，以器物为戏弄则丧其志。○玩，五贯反。丧，息浪反。志以道宁，言以道接。在心为志，发气为言，皆以道为本，故君子勤道。不作无益害有益，功乃成。不贵异物贱用物，民乃足。游观为无益，奇巧为异物，言明王之道以德义为益，器用为贵，所以化治生民。○观，官唤反。犬马非其土性不畜，非此土所生不畜，以不习其用。○畜，许竹反。珍禽奇兽不育于国。皆非所用，有损害故。不宝远物，则远人格。不侵夺其利，则来服矣。所宝惟贤，则迩人安。宝贤任能，则近人安。近人安，则远人安矣。 
　　[疏]“不役”至“道接”○正义曰：既言不可狎侮，又言不可纵恣。不以声色使役耳目，则百事之度惟皆正矣。以声色自娱，必玩弄人物。既玩弄人者，丧其德也；玩弄物者，丧其志也。人物既不可玩，则当以道自处。志当以道而宁身，言当以道而接物，依道而行，则志自得而言自当。○传“言不”至“度正”○正义曰：昭元年《左传》子产论晋侯之疾云：“兹心不爽，昏乱百度。”杜预云：“百度，百事之节也。”此言志既不营声色，百事皆自用心，则皆得正也。○传“以人”至“其志”○正义曰：“丧德”、“丧志”其义一也。“玩人”为重，以“德”言之；“玩物”为轻，以“志”言之；终是志荒而德丧耳。○传“在心”至“勤道”○正义曰：“在心为志”，《诗序》文也。“在心为志”谓心动有所向也，“发气为言”言於志所趣也。志是未发，言是已发，相接而成，本末之异耳。志、言并皆用道，但志未发，故“以道宁”，志不依道，则不得宁耳。言是已发，故“以道接”，言不以道，则不可接物。志、言皆以道为本，故君子须勤道也。○传“游观”至“生民”○正义曰：游观徒费时日，故为“无益”。无益多矣，非徒游观而已。奇巧世所希有，故为“异物”。异物多矣，非徒奇巧而已。诸是妄作，皆为无益。诸是世所希，皆为异物。异物、无益不可遍举，举此二者以明此类皆是也。“不作”是初造之辞，为作有所害，故以为“无益”。“不贵”是爱好之语，有贵必有贱，故以“异物”对“用物”。虽经言“用物”，传言“器用”可矣。经言“有益”，“有益”不知所谓，故传以德义是人之本，故德义为有益。诸是益身之物，皆是有益，亦举重为言。经之戒人主，人主如此，所以化世俗，生养下民也。此言“生民”，宣十二年《左传》云“分谤生民”，皆谓生活民也。下云“生民保厥居”，与《孝经》云“生民之本尽矣”，言民生於世，谓之“生民”，与此传异也。俗本云“弗贱”，衍“弗”字也。○传“非此”至“其用”○正义曰：此篇为戒，止为此句，以西旅之獒，非中国之大，不用令王爱好之，故言此也。僖十五年《左传》言晋侯乘郑马，及战陷於泞，是非此土所生不习其用也。犬不习用，传记无文。○传“宝贤”至“安矣”○正义曰：《诗序》云“任贤使能，周室中兴”，故传以“任能”配“宝贤”言之。《论语》云“举直错诸枉，则民服”，故“宝贤任能，则近人安”。嫌安近不及远，故云“近人安，则远人安矣”。《楚语》云：“王孙圉聘於晋，定公飨之。赵简子鸣玉以相，问於王孙圉曰：‘楚之白珩犹在乎？’对曰：‘然。’简子曰：‘其为宝也几何矣？’曰：‘未尝为宝。楚之所宝者，曰观射父，及左史倚相，此楚国之宝也。若夫白珩，先王之所玩，何宝之焉？’”是谓“宝贤”也。
　
　　呜呼！夙夜罔或不勤，言当早起夜寐，常勤於德。不矜细行，终累大德。轻忽小物，积害毁大，故君子慎其微。○行，下孟反。累，劣伪反。为山九仞，功亏一篑。八尺曰仞，喻向成也。未成一篑，犹不为山，故曰功亏一篑。是以圣人乾乾日昃慎终如始。○仞音刃，字又作刃，七尺曰仞。亏，曲为反。篑，其贵反。向，许亮反。乾，其连反。昃音侧。允迪兹，生民保厥居，惟乃世王。”言其能信蹈行此诫，则生人安其居，天子乃世世王天下。武王虽圣，犹设此诫，况非圣人，以无诫乎？其不免於过，则亦宜矣。○世王如字，又于况反，注同。 
　　[疏]“呜呼”至“世王”○正义曰：听戒以终，故叹以结之。呜呼！为人君所当早起夜寐，无有不勤於德，言当勤行德也。若不矜惜细行，作随宜小过，终必损累大德矣。譬如为山，已高九仞，其功亏损在於一篑。惟少一篑而止，犹尚不成山，以喻树德行政，小有不终，德政则不成矣。必当慎终如始，以成德政。王者信能蹈行此诫，生民皆安其居处，惟天子乃世世王天下也。○传“轻忽”至“其微”○正义曰：“矜”是怜惜之意，故以不惜细行为“轻忽小物”，谓上狎侮君子小人、爱玩犬马禽兽之类是小事也。积小害，毁大德，故君子慎其微。《易·系辞》曰：“小人以小善为无益而不为也，以小恶为无伤而不去也，故恶积而不可掩，罪大而不可解。”是故君子当慎微也。○传“八尺”至“如始”○正义曰：《周礼·匠人》有畎、遂、沟、洫皆广深等，而澮云“广二寻，深二仞”，则澮亦广深等，仞与寻同，故知“八尺曰仞”。王肃《圣证论》及注《家语》皆云“八尺曰仞”，与孔义同。郑玄云“七尺曰仞”，与孔意异。《论语》云：“譬如为山，未成一篑。”郑云：“篑，盛土器。”“为山九仞”，欲成山，以喻为善向成也。未成一篑，犹不为山，故曰为山“功亏一篑”。古语云：“行百里者半於九十。”言末路之艰难也。是以圣人乾乾不息，至於日昃，不敢自暇，恐末路之失，同於一篑，故“慎终如始”也。“乾乾”，《易·乾卦》文。“日昃”，无逸篇文。○传“言其”至“宜矣”○正义曰：此总结上文，“信蹈行此诫”，行此以上言也。言君主於治民，故先云“生民安其居，天子乃得世世王天下”也。传以庸君多自用己，不受人言，叙经意而申之云，武王虽圣，召公犹设此诫，况非圣人，可以无诫乎？身既非圣，又无善诫，其不免於过则，亦宜其然矣。
　
