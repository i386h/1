<!-- { "loadSidebar": true } -->
　　[疏]“乃惟”至“念听”○正义曰：更说纣亡之由。乃惟汝商之后王纣，逸豫其过，纵恣无度。纣谋其为政，不能絜进於善，惟行恶事，天惟下是丧亡以祸之。惟圣人无念於善，则为狂人。惟狂人能念於善，则为圣人。纣虽狂愚，冀其念善也。计纣为恶，早应诛灭，天惟以成汤之故，故积五年须待閒暇汤之子孙。诞缓多年，冀其改悔。而纣大为民主，肆行无道，事无可念，言无可听，由是天始改意，故诛灭之。○传“惟圣”至“灭亡”○正义曰：“圣”者上智之名，“狂”者下愚之称。孔子曰：“惟上智与下愚不移。”是圣必不可为狂，狂必不能为圣，此事决矣。而此言“惟圣人无念於善，则为狂人。惟狂人能念於善，则为圣人”者，方言天须暇於纣，冀其改悔，说有此理尔，不言此事是实也。谓之为圣，宁肯无念於善？已名为狂，岂能念善？中人念与不念，其实少有所移，欲见念善有益，故举狂圣极善恶者言之。○传“天以”至“二年”○正义曰：汤是创业圣王，理当祚胤长远。计纣未死五年之前，已合丧灭，但纣是汤之子孙，天以汤圣人之故，故五年须待闲暇汤之子孙，冀其改悔，能念善道。而纣大为民主，肆行无道。所为皆恶事，无可念者；言皆恶言，无可听者；由是天始灭之。五年者，以武王讨纣，初立即应伐之，故从武王初立之年，数至伐纣为五年。文王受命九年而崩，其年武王嗣立。服丧三年，未得征伐。十一年服阕，乃观兵於孟津，十三年方始杀纣。从九年至十三年，是五年也。然服丧三年，还师二年，乃事理宜然，而云以汤故须暇之者，以殷纣恶盈，久合诛灭，逢文王崩，未暇行师，兼之示弱，凡经五载，圣人因言之以为法教尔。其实非天不知纣狂，望其后改悔，亦非曲念汤德，延此岁年也。
　
　　天惟求尔多方，大动以威，开厥顾天。天惟求汝众方之贤者，大动纣以威，开其能顾天可以代者。惟尔多方，罔堪顾之。惟我周王，灵承于旅。惟汝众方之中，无堪顾天之道者。惟我周王，善奉於众。言以仁政得人心。克堪用德，惟典神天。言周文武能堪用德，惟可以主神天之祀，任天王。○任音壬。天惟式教我用休，简畀殷命，尹尔多方。天以我用德之故，惟用教我用美道代殷，天与我殷之王命，以正汝众方之诸侯。 
　　[疏]“天惟”至“多方”○正义曰：天以纣恶之故，将选人代之。惟求贤人於汝众方，大动纣以威。谓诛去纣也。开其有德能顾天之者，欲以伐纣，惟汝众方之君，悉皆无德，无堪使天顾之。惟我周王善奉於众，能以仁政得人心，文武能堪用德，惟可以主神天之祀，任作天子也。天惟以我用德之故，故教我使用美道，大与我殷王之命，命我代殷为王，正汝众方诸侯。言天授我以此世也。○传“天惟”至“代者”○正义曰：“天惟求汝众方之贤”，言欲选贤以为天子也。“大动纣以威”，谓诛杀纣也。天意复开其能顾天可以代者，欲使代之。“顾”谓回视，有圣德者，天回视之。《诗》所谓“乃眷西顾，此惟与宅”，与彼“顾”同，言天顾文王而与之居，即此意也。但谓天顾人，人亦顾天，此云“开厥顾天”，谓人顾天也。下云“罔堪顾之”，谓天顾人也。言多方人皆无德，不堪使天顾之。传以顾事通於彼，故皆以天言之。○传“天以”至“诸侯”○正义曰：周以能行美道，乃得天顾，复言天用教我美道者，人之美恶，何事非天？由为美道，为天所顾，以美归功於天，言教我用美道，故得当天意也。
　
　　今我曷敢多诰，我惟大降尔四国民命。今我何敢多诰汝而已，我惟大下汝四国民命。谓诛管、蔡、商、奄之君。尔曷不忱裕之于尔多方？汝何不以诚信行宽裕之道於汝众方？欲其戒四国，崇和协。尔曷不夹介乂我周王，享天之命？夹，近也。汝何不近大见治於我周王，以享天之命，而为不安乎？○夹音协，注同。今尔尚宅尔宅，畋尔田，尔曷不惠王熙天之命？今汝殷之诸侯皆尚得居汝常居，臣民皆尚得畋汝故田，汝何不顺从王政，广天之命，而自怀疑乎？尔乃迪屡不静，尔心未爱。汝所蹈行，数为不安，汝心未爱我周故。○数，色各反。尔乃不大宅天命，尔乃屑播天命，汝乃不大居安天命，是汝乃尽播弃天命。尔乃自作不典图忱于正。汝未爱我周，播弃天命，是汝乃自为不常谋信于正道。我惟时其教告之，我惟时其战要囚之，我惟汝如是不谋信于正道，故其教告之，谓讯以文诰；其战要囚之，谓讨其倡乱，执其朋党。○要，一遥反。讯音信。倡音唱。至于再，至于三。再，谓三监淮夷叛时。三，谓成王即政又叛。言迪屡不静之事。乃有不用我降尔命，我乃其大罚殛之。我教告战要囚汝已至再三，汝其不用我命，我乃大下诛汝君，乃其大罚诛之。○殛，纪力反，本又作极。非我有周秉德不康宁，乃惟尔自速辜。”非我有周执德不安宁，自诛汝，乃惟汝自召罪以取诛。 
　　[疏]“今我”至“速辜”○正义曰：今我何敢多以言诰告於汝众而已，我惟大下黜汝管、蔡、商、奄四国之君也。“民命”，谓民以君为命，谓诛杀四国之君也。我已杀汝四国君矣，汝何不以诚信之心，行宽裕之道於汝众方诸侯？欲令惩创四国，务崇和协。言汝众方诸侯何不崇和协，相亲近，大显见治道於我周王，以享爱上天之命，而执心不安乎？今尔殷之诸侯尚得居汝常居，臣民尚得畋汝故田，其安乐如此，汝何得不顺从王政，以广上天之命，而自怀疑乎？汝乃复所蹈行者，数为不安，时或叛逆，是汝心未爱我周家故也。汝乃不大居安天命，是汝乃欲尽播弃天命。汝不爱我周家，播弃天命，是汝乃自为此不常谋信於正道。言其心不常谋正道，故为背违之心。我惟汝如是不谋信於正道之故，其以言辞教告之。我惟汝如是不诚信於正道之故，其用战伐要察囚系之。由汝数为不信，故我教告汝，战伐要囚汝，至於再，至於三。我教告汝，战伐要囚汝，已至再三，如今而后乃复有不用我命者，我乃其大罚诛之。言我更将杀汝也。非我有周执德不安，数设诛罚，乃惟汝自召罪也。此章反覆殷勤者，恐其更有叛逆，故丁宁戒之。○传“今我”至“之君”○正义曰：今我何敢多为言诰而已，实杀其君，非徒口告。管、蔡、商、奄，皆为叛逆受诛，故今因奄重叛而追说前事，言下四国民命。王肃以“四国”为四方之国，言“从今以后，四方之国苟有此罪，则必诛之”。谓戒其将来之事，与孔不同。○传“夹近”至“安乎”○正义曰：夹其旁，旁是近义，故为近也。诸国疏远周室，不肯以治为功，故责之。顾氏云：“汝众方诸侯，何不常和协，相亲近，大显见治道於我周王，以享上天之命？而今何以不自安乎？”○传“今汝”至“疑乎”○正义曰：主迁於上，臣易於下，计汝诸侯之国，应随殷降黜。今汝殷之诸侯皆尚得居汝常居，臣民畋汝故田。田宅不易，安乐如此，汝何不顺从我周王之政，以广上天之命，使天多佑？汝何故畏我周家，自怀疑乎？诸侯有国，故云“居汝常居”。臣民重田，故云“畋汝故田”。治田谓之“畋”，犹捕鱼谓之“渔”，今人以营田求食谓之“畋食”，即此“畋亦田”之义也。○传“汝未”至“正道”○正义曰：事君无二臣之道，为人臣者，常宜信之。汝未爱我周家，播弃天命，汝数为叛逆，是汝乃自为此不常谋信於正道。○传“我惟”至“朋党”○正义曰：“教告”与“战要囚”连文，则告以文辞，是将战之时，“教告”谓伐纣之事。昭十三年说战法云：“告之以文辞，董之以武师。”是将战之时，於法当有文辞告前敌也。我惟汝如是不谋信於正道，故其教告之，谓讯以文辞。“讯”，告也，告以文辞，数其罪也。其“战要囚之”，谓战败其师，执取其人，受其要辞而囚之。谓讨其倡乱之人，囚执其朋党也。此虽总言战事，但下有至於再三，明此指伐纣也。○传“再谓”至“之事”○正义曰：以伐纣为一，故“再”谓摄政之初，三监与淮夷叛时也，“三”谓成王即政又叛也，言上“迪屡不静”之事。
　
　　王曰：“呜呼！猷告尔有方多士暨殷多士，王叹而以道告汝众方与殷多士。今尔奔走臣我监五祀，监谓成周之监，此指谓所迁顽民殷众士。今汝奔走来徙臣我我监，五年无过，则得还本土。越惟有胥伯小大多正，尔罔不克臬。於惟有相长事小大众正官之人，汝无不能用法。欲其皆用法。○臬，鱼列反，马作臬刂。长，丁丈反。自作不和，尔惟和哉！尔室不睦，尔惟和哉！尔邑克明，尔惟克勤乃事。小大多正自为不和，汝有方多士，当和之哉！汝亲近室家不睦，汝亦当和之哉！汝邑中能明，是汝惟能勤汝职事。尔尚不忌于凶德，亦则以穆穆在乃位，汝庶几不自忌，入於凶德，亦则用敬敬常在汝位。克阅于乃邑谋介，尔乃自时洛邑，尚永力畋尔田。汝能使我阅具于汝邑，而以汝所谋为大，则汝乃用是洛邑，庶几长力畋汝田矣。言虽迁徙，而以修善，得反邑里。○阅音悦。天惟畀矜尔，我有周惟其大介赉尔。汝能修善，天惟与汝怜汝，我有周惟其大夫赐汝。言受多福之胙。迪简在王庭，尚尔事，有服在大僚。”非但受怜赐，又乃蹈大道在王庭，庶几修汝事，有所服行在大官。 
