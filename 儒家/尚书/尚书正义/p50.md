<!-- { "loadSidebar": true } -->
　　[疏]“羲和”至“胤征”○正义曰：羲氏、和氏，世掌天地四时之官，今乃沈湎于酒，过差非度，废天时，乱甲乙，不以所掌为意，胤国之侯受王命往征之。史叙其事，作《胤征》。○传“羲氏”至“甲乙”○正义曰：“羲氏、和氏世掌天地四时之官”，《尧典》所言是其事也。羲和是重黎之后，《楚语》称尧育重黎之后，使典天地，以至于夏商，是“自唐虞至三代，世职不绝”，故此时羲和仍掌时日。以太康逸豫，臣亦纵弛。此承太康之后，於今仍亦懈惰，沈湎于酒，过差非度，废天时，乱甲乙，是其罪也。经云“酒荒于厥邑”，惟言荒酒，不言好色，故训“淫”为过，言耽酒为过差也。圣人作历数以纪天时，不存历数，是“废天时”也。日以甲乙为纪，不知日食，是“乱甲乙”也。○传“奉辞罚罪”○正义曰：奉责让之辞，伐不恭之罪，名之曰“征”。征者，正也。伐之以正其罪。
　
　　惟仲康肇位四海，羿废太康，而立其弟仲康为天子。○肇音兆。胤侯命掌六师。仲康命胤侯掌王六师，为大司马。羲和废厥职，酒荒于厥邑，舍其职官，还其私邑，以酒迷乱，不修其业。○舍音捨。胤后承王命徂征。徂，往也，就其私邑往讨之。 
　　[疏]“惟仲康”至“徂征”○正义曰：惟仲康始即王位，临四海，胤国之侯受王命为大司马，掌六师。於是有羲氏、和氏废其所掌之职，纵酒荒迷，乱于私邑，胤国之君承王命往征之。○传“羿废”至“天子”○正义曰：以羿距太康於河，於时必废之也。《夏本纪》云：“太康崩，弟仲康立。”襄四年《左传》云：“羿因夏民以伐夏政。”则羿於其后篡天子之位，仲康不能杀羿，必是羿握其权，知仲康之立，是羿立之矣，故云“羿废太康，而立其弟仲康为天子”。计《五子之歌》，仲康当是其一，仲康必贤於太康，但形势既衰，政由羿耳。羿在夏世为一代大贼，《左传》称羿既篡位，寒浞杀之。羿灭夏后相，相子少康始灭浞复夏政。计羿、浞相承，向有百载，为夏乱甚矣。而《夏本纪》云：“太康崩，其弟仲康立。仲康崩，子相立。相崩，子少康立。”都不言羿、浞之事，是马迁之说疏矣。
　
　　告于众曰：“嗟予有众，誓敕之。圣有谟训，明徵定保。徵，证。保，安也。圣人所谋之教训，为世明证，所以定国安家。先王克谨天戒，臣人克有常宪，言君能慎戒，臣能奉有常法。百官修辅，厥后惟明明。修职辅君，君臣俱明。每岁孟春，遒人以木铎徇于路，遒人，宣令之官。木铎，金铃木舌，所以振文教。○遒，在由反。铎，待洛反。铃音令。官师相规，工执艺事以谏。官众，从官。更相规阙，百工各执其所治技艺以谏，谏失常。○艺，本又作埶。更音庚。技，其绮反。其或不恭，邦有常刑。言百官废职，服大刑。 
　　[疏]“告于”至“常刑”○正义曰：胤侯将征羲和，告于所部之众曰：“嗟乎！我所有之众人，圣人有谟之训，所以为世之明证，可以定国安家。其所谋者，言先王能谨慎敬畏天戒，臣人者能奉先王常法，百官修常职辅其君，君臣相与如是，则君臣俱明，惟为明君明臣。”言君当谨慎以畏天，臣当守职以辅君也。“先王恐其不然，大开谏争之路。每岁孟春，遒人之官以木铎徇于道路，以号令臣下，使在官之众更相规阙；百工虽贱，令执其艺能之事以谏上之失常。其有违谏不恭谨者，国家则有常刑”。○传“徵证”至“安家”○正义曰：成八年《左传》称晋杀赵括，栾、郤为徵。“徵”是证验之义，故为证也。能自保守是安定之义，故为安也。圣人将为教训，必谋而后行，故言“所谋之教训”。圣人之言，必有其验，故为“世之明证”。用圣人之谟训，必有成功，故“所以定国安家”。○传“言君”至“常法”○正义曰：王者代天理官，故称“天戒”。臣人奉主法令，故言“常宪”。君当奉天，臣当奉君，言君能戒慎天戒也，臣能奉有常法，奉行君法也。此谓大臣，下云“百官修辅”，谓众臣。○传“遒人”至“文教”○正义曰：以执木铎徇于路，是宣令之事，故言“宣令之官”。《周礼》无此官，惟《小宰》云：“正岁，帅理官之属而观治象之法，徇以木铎曰：‘不用法者，国有常刑。’”宣令之事，略与此同。此似别置其官，非如周之小宰。名曰“遒人”，不知其意，盖训“遒”为聚，聚人而令之，故以为名也。《礼》有“金铎”、“木铎”，“铎”是铃也，其体以金为之，明舌有金木之异，知木铎是木舌也。《周礼》教鼓人“以金铎通鼓”，大司马“教振旅，两司马执铎”，《明堂位》云“振木铎於朝”，是武事振金铎，文事振木铎。今云“木铎”，故云“所以振文教”也。○传“官众”至“失常”○正义曰：“相规”，相平等之辞，故“官众”谓“众官”，“相规”谓“更相规阙”。平等有阙，已尚相规，见上之过，谏之必矣。“百工各执其所治技艺以谏”，谓被遣作器，工有奢俭，若《月令》云“无作淫巧，以荡上心”，见其淫巧不正，当执之以谏，谏失常也。百工之贱，犹令进谏，则百工以上，不得不谏矣。○传“言百”至“大刑”○正义曰：“百官废职，服大刑”，《明堂位》文也。顾氏云：“百官群臣其有废职懈怠不恭谨者，国家当有常刑。”
　
　　“惟时羲和，颠覆厥德，颠覆言反倒。将陈羲和所犯，故先举孟春之令，犯令之诛。○覆，芳服反。倒，丁老反。沈乱于酒，畔宫离次，沈谓醉冥。失次位也。○离如字，又力智反。冥，莫定反，又亡丁反。俶扰天纪，遐弃厥司。俶，始。扰，乱。遐，远也。纪谓时日。司，所主也。○俶，本又作亻，亦作叔，同尺六反。扰，而小反。乃季秋月朔，辰弗集于房，辰，日月所会。房，所舍之次。集，合也。不合即日食可知。瞽奏鼓、啬夫驰，庶人走。凡日食，天子伐鼓於社，责上公。瞽，乐官，乐官进鼓则伐之。啬夫，主币之官，驰取币礼天神。众人走，供救日食之百役也。○啬音色。驰，车马曰驰。走，步曰走。供音恭。羲和尸厥官，罔闻知，主其官而无闻知於日食之变异，所以罪重。昏迷于天象，以干先王之诛。暗错天象，言昏乱之甚。干，犯也。政典曰：‘先时者杀无赦，政典，夏后为政之典籍。若《周官》六卿之治典。先时，谓历象之法，四时节气，弦望晦朔。先天时则罪死无赦。○先，悉荐反，又如字，注“先时”、“先天”同。赦亦作亦攵。治，直吏反。不及时者杀无赦。’不及谓历象后天时。虽治其官，苟有先后之差，则无赦，况废官乎！○后，胡豆反。 
