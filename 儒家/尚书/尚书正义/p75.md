<!-- { "loadSidebar": true } -->
　　惟一月壬辰，旁死魄。此本说始伐纣时。一月，周之正月。旁，近也。月二日，近死魄。○旁，步光反。魄，普白反，《说文》作霸，匹革反，云：“月始生魄然貌。”近，附近之近。越翼日癸巳，王朝步自周，于征伐商。翼，明。步，行也。武王以正月三日行自周，往征伐商，二十八日渡孟津。厥四月，哉生明，王来自商，至于丰。其四月。哉，始也。始生明，月三日，与死魄互言。○哉，徐音载。丰，芳弓反，文王所都也。乃偃武修文，倒载干戈，包以虎皮，示不用。行礼射，设庠序，修文教。归马于华山之阳，放牛于桃林之野，示天下弗服。山南曰阳。桃林在华山东。皆非长养牛马之地，欲使自生自死，示天下不复乘用。○华，胡化、胡瓜二反；华山在恒农。长，丁丈反。复，扶又反。丁未，祀于周庙，邦甸、侯、卫，骏奔走，执豆笾。四月丁未，祭告后稷以下、文考文王以上七世之祖。骏，大也。邦国甸侯、卫服诸侯皆大奔走於庙执事。○骏，荀俊反。豆，本又作梪。笾，音边。上，时掌反。越三日庚戌，柴望，大告武成。燔柴郊天，望祀山川，先祖后郊，自近始。 
　　[疏]“惟一”至“武成”○正义曰：此历叙伐纣往反祖庙告天时日，说武功成之事也。“一月壬辰，旁死魄”，谓伐纣之年周正月辛卯朔，其二日是壬辰也。“翼日癸巳，王朝步自周，于征伐商”，谓正月三日发镐京始东行也。其月二十八日戊午渡河。《泰誓》序云“一月戊午，师渡孟津”，《泰誓》中篇云“惟戊午，王次于河朔”是也。二月辛酉朔，甲子杀纣，《牧誓》云“时甲子昧爽，乃誓”是也。其年闰二月庚寅朔，三月庚申朔，四月己丑朔。“厥四月，哉生明，王来自商，至于丰”，谓四月三日，月始生明，其日当是辛卯也。“丁未，祀于周庙”，四月十九日也。“越三日庚戌，柴望”，二十二日也。正月始往伐，四月告成功，史叙其事，见其功成之次也。《汉书·律历志》引《武成》篇云：“惟一月壬辰，旁死魄。若翼日癸巳，武王乃朝步自周，于征伐纣。越若来二月既死魄，越五日甲子，咸刘商王纣。惟四月既旁生魄，越六日庚戌，武王燎于周庙。翼日辛亥，祀於天位。越五日乙卯，乃以庶国祀於周庙。”与此经不同。彼是焚书之后，有人伪为之。汉世谓之“逸书”，其后又亡其篇。郑玄云：“《武成》逸书，建武之际亡。”谓彼伪《武成》也。○传“此本”至“死魄”○正义曰：将言武成，远本其始。”此本说始伐纣时。一月，周之正月”，是建子之月，殷十二月也。此月辛卯朔，朔是死魄，故“月二日，近死魄”。“魄”者，形也，谓月之轮郭无光之处名“魄”也。朔后明生而魄死，望后明死而魄生。《律历志》云：“死魄，朔也。生魄，望也。”《顾命》云：“惟四月哉生魄。”传云：“始生魄，月十六日也。”月十六日为始生魄，是一日为始死魄，二日近死魄也。顾氏解“死魄”与小刘同。大刘以三日为始死魄，二日为旁死魄。旁死魄无事而记之者，与下日为发端，犹今之将言日，必先言朔也。○传“翼明”至“孟津”○正义曰：“翼，明”，《释言》文。《释宫》云：“堂上谓之行，堂下谓之步。”彼相对为名耳。散则可以通，故“步”为行也。周去孟津千里，以正月三日行自周，二十八日渡孟津，凡二十五日，每日四十许里，时之宜也。《诗》云：“于三十里。”《毛传》云：“师行三十里。”盖言其大法耳。○传“其四”至“互言”○正义曰：“其四月”，此伐商之四月也。“哉，始”，《释诂》文。《顾命》传以“哉生魄”为十六日，则“哉生明”为月初矣。以三日月光见，故传言“始生明，月三日”也。此经无日，未必非二日也。“生明”、“死魄”俱是月初，上云“死魄”，此云“生明”，而魄死明生互言耳。○传“倒载”至“文教”○正义曰：《乐记》云，武王克殷，“济河而西。车甲衅而藏之府库，倒载干戈，包之以虎皮，天下知武王之不复用兵也。散军而郊射。左射，《貍首》。右射，《驺虞》。而贯革之射息也”。是“偃武修文”之事，故传引之。郊射是礼射也。《王制》论四代学名云：“虞谓之庠，夏谓之序。”故言“设庠序，修文教”也。○传“山南”至“乘用”○正义曰：《释山》云：“山西曰夕阳，山东曰朝阳。”李巡曰：“山西暮乃见日，故曰夕阳。山东朝乃见日，故云朝阳。”“阳”以见日为名，故知“山南曰阳”。杜预云：“桃林之塞，今宏农华阴县潼关是也。”是在“华山东”也。指其所往谓之“归”，据我释之则云“放”，“放牛”、“归马”互言之耳。华山之旁尤乏水草，非长养牛马之地，欲使自生自死。此是战时牛马，故放之，示天下不复乘用。《易·系辞》云：“服牛乘马。”“服”、“乘”俱是用义，故以“服”总牛马。○传“四月”至“执事”○正义曰：以“四月”之字，隔文已多，故言“四月丁未”。此以成功设祭，明其遍告群祖，知告“后稷以下”。后稷则始祖以下，容毁庙也。天子七庙，故云“文考文王以上七世之祖”。见是周庙皆祭之，故经总云“周庙”也。“骏，大”，《释诂》文。《周礼》六服侯、甸、男、采、卫、要，此略举邦国在诸侯服，故云“甸、侯、卫”，其言不次。《诗·颂》云“骏奔走在庙。”故云：“皆大奔走於庙执事”也。○“越三日庚戌”○正义曰：《召诰》云“越三日”者，皆从前至今为三日，此从丁未数之，则为四日，盖史官不同，立文自异。或此“三”当为“四”，由字积与误。
　
　　既生魄，庶邦冢君暨百工，受命于周。魄生明死，十五日之后，诸侯与百官受政命於周。明一统。○暨，其器反。 
　　[疏]传“魄生”至“一统”○正义曰：月以望亏，望是月半，望在十六日为多，通率在十六日者，四分居三，其一在十五日耳。此言“既生魄”，故言“魄生明死，十五日之后”也。“丁未，祀于周庙”，已是此月十九日矣，此“受命于周”，继生魄言之，则受命在祀庙之前，故祀庙之时诸侯已奔走执事，岂得未受周命，已助周祭？明其受命在祀庙前矣。史官探其时日，先言告武成既讫，然后却说受命，故文在下耳。诸侯与百官，旧有未属周者，今皆受政命於周，於此时始天下一统也。顾氏以既生魄谓庚戌已后，虽十六日始生魄，从十六日至晦皆为生魄，但不知庚戌之后几日耳。
　
　　王若曰：“呜呼！群后，顺其祖业叹美之，以告诸侯。惟先王建邦启土，谓后稷也。尊祖，故称先王。 
　　[疏]传“谓后”至“先王”○正义曰：此“先王”文在“公刘”之前，知“谓后稷也”。后稷非王，尊其祖，故称先王。《周语》云“昔我先王后稷”，又曰“我先王不窋”，韦昭云：“王之先祖，故称王。”《商颂》亦以契为“玄王”。文武之功，起於后稷，后稷始封於邰，故言“建邦启土”。
　
　　公刘克笃前烈，后稷曾孙。公，爵。刘，名。能厚先人之业。 
　　[疏]传“后稷”至“之业”○正义曰：《周本纪》云：“后稷卒，子不窋立。卒，子鞠陶立。卒，子公刘立。”是公刘为后稷曾孙也。《本纪》云，公刘之后有公非、公祖之类，知“公”是爵。殷时未讳，故称刘名。先公多矣，独三人称“公”，当时之意耳。《本纪》云：“公刘复修后稷之业，百姓怀之，多徙而归保焉。”周道之兴，自此之后，是“能厚先人之业”也。
　
　　至于大王，肇基王迹，王季其勤王家。大王修德以翦齐商人，始王业之肇迹王季缵统其业，乃勤立王业。○大音太。肇音兆。王迹，于况反，又如字，注“王业”、“王功”同。 
　　[疏]传“大王”至“王家”○正义曰：《诗》云：“后稷之孙，实惟大王。居岐之阳，实始翦商。”是大王翦齐商人，始王业之兆迹也。《周本纪》云：“王季修古公之道，诸侯顺之。”是能缵统大王之业，勤立王家之基本也。
　
　　我文考文王，克成厥勋，诞膺天命，以抚方夏。言我文德之父，能成其王功，大当天命，以抚绥四方中夏。大邦畏其力，小邦怀其德。言天下诸侯，大者畏威，小者怀德，是文王威德之大。 
　　[疏]“大邦”至“其德”○正义曰：大邦力足拒敌，故言“畏其力”，小邦必畏矣。小邦或被弃遗，故言“怀其德”，大邦亦怀德矣。量事为文也。
　
　　惟九年，大统未集。言诸侯归之，九年而卒，故大业未就。 
　　[疏]传“言诸”至“未就”○正义曰：文王断虞芮之讼，诸侯归之，改称元年。至九年而卒，故云“大业未就”也。文王既未称王，而得辄改元年者，诸侯自於其国各称元年，是己之所称，容或中年得改矣。《汲冢竹书》魏惠王有后元年，汉初文帝二元，景帝三元，此必有因於古也。伏生、司马迁、韩婴之徒不见此书，以为文王受命七年而崩，故郑玄等皆依用之。
　
　　予小子其承厥志，言承文王本意。厎商之罪，告于皇天后土、所过名山大川，致商之罪，谓伐纣之时。后土，社也。名山，华岳。大川，河。○厎，之履反。 
　　[疏]传“致商”至“川河”○正义曰：“致商之罪，谓伐纣之时”，欲将伐纣，告天乃发，故文在“所过”之上。《礼》天子出征，必类帝宜社。此告皇天后土，即《泰誓》上篇“类于上帝，宜于冢土”，故云“后土，社也。”昭二十九年《左传》称“句龙为后土”，后土为社是也。僖十五年《左传》云，戴皇天而履后上。彼晋大夫要秦伯，故以地神后土而言之，与此异也。自周適商，路过河华，故知所过名山华岳、大川河也。山川大乃有名，“名”、“大”互言之耳。《周礼·大祝》云：“王过大山川，则用事焉。”郑云：“用事，用祭事告行也。”
　
　　曰：‘惟有道曾孙周王发，将有大正于商。告天地山川之辞。大正，以兵征之也。 
　　[疏]“曰惟有道曾孙周王发”○正义曰：自称“有道”者，圣人至公，为民除害，以纣无道，言己有道，所以告神求助，不得饰以谦辞也。称“曾孙”者，《曲礼》说诸侯自称之辞云：“临祭祀，内事曰孝子某侯某，外事曰曾孙某侯某。”哀二年《左传》蒯聩祷祖亦自称曾孙，皆是言己承藉上祖奠享之意。
　
　　今商王受无道，无道德。暴殄天物，害虐烝民，暴绝天物，言逆天也。逆天害民，所以为无道。○烝，之承反。 
　　[疏]“暴殄”至“烝民”○正义曰：“天物”语阔，人在其间，以人为贵，故别言害民。则“天物”之言，除人外，普谓天下百物、鸟兽草木皆暴绝之。
　
