<!-- { "loadSidebar": true } -->
　　[疏]传“此州”至“绶类”○正义曰：《释器》云：“三染谓之纁。”李巡云：“三染其色已成为绛，纁、绛一名也。”《考工记》云：“三入为纁，五入为緅，七入为缁。”郑云：“纁者三入而成，又再染以黑则为緅，又再染以黑则为缁。玄色在緅、缁之间，其六人者是染玄纁之法也。”此州染玄纁色善，故令贡之。《说文》云“玑，珠不圆者”，故为“珠类”。《玉藻》说佩玉所悬者皆云“组绶”，是组、绶相类之物也。
　
　　九江纳锡大龟。尺二寸曰大龟，出於九江水中。龟不常用，锡命而纳之。○马云：“纳，入也。” 
　　[疏]传“尺二”至“纳之”○正义曰：《史记·龟策传》云：“龟千岁满尺二寸”，《汉书·食货志》云“元龟距髯长尺二寸”，故以“尺二寸为大龟”。冠以“九江”，知“出九江水中”也。文在“篚”下而言“纳锡”，是言“龟不常用，故锡命乃纳之”，言此大龟锡命乃贡之也。
　
　　浮于江、沱、潜、汉，逾于洛，至于南河。逾，越也。河在冀州，南东流，故越洛而至南河。○江、沱、潜、汉，四水名。本或作“潜于汉”，非。逾，羊朱反。 
　　[疏]“浮于江、沱、潜、汉”○正义曰：浮此四水乃得至洛。本或“潜”下有“于”，误耳。
　
　　荆、河惟豫州。西南至荆山，北距河水。伊、洛、瀍、涧既入于河，伊出陆浑山，洛出上洛山，涧出沔池山，瀍出河南北山，四水合流而入河。○瀍，直然反。涧，故晏反。浑音魂，又胡囷、胡昆二反。沔，亡浅反，又亡忍反，下同。陆浑、沔池二县属河南郡。 
　　[疏]“豫州”○传“伊出”至“入河”○正义曰：《地理志》云，伊水出弘农卢氏县东熊耳山，东北入洛。洛水出弘农上洛县冢领山，东北至巩县入河。瀍水出河南穀城县潜亭北，东南入洛。涧水出弘农新安县，东南入洛。《志》与传异者，熊耳山在陆浑县西，冢领山在上洛县境之内，沔池在新安县西、穀城潜亭北，此即是河南境内之北山也。《志》详而传略，所据小异耳。伊、瀍、涧三水入洛合流而入河，言其不复为害也。
　
　　荥波既猪，荥泽波水已成遏猪。○荥，户扃反；荥泽也。波如字，马本又播；荥播，泽名。遏，乌葛反。 
　　[疏]传“荥泽”至“遏猪”○正义曰：沇水入河而溢为荥，“荥”是泽名。洪水之时，此泽水大，动成波浪。此泽其时波水已成遏猪，言壅遏而为猪，畜水而成泽，不滥溢也。郑云：“今塞为平地，荥阳民犹谓其处为荥泽，在其县东。”言在荥泽县之东也。马、郑王本皆作“荥播”，谓此泽名“荥播”。《春秋》闵二年卫侯“及狄人战于荥泽”，不名“播”也。郑玄谓卫狄战在此地，杜预云“此荥泽当在河北，以卫败方始渡河，战处必在河北”。盖此泽跨河南北，多而得名耳。
　
　　导菏泽，被孟猪。菏泽在胡陵。孟猪，泽名，在菏东北，水流溢覆被之。○导音道，下同。菏，徐音柯，又土可反，注同，韦胡阿反。被，皮寄反，徐扶义反，注同。猪，张鱼反，又音诸；《左传》及《尔雅》皆作“孟诸”，宋薮泽也。 
　　[疏]传“菏泽”至“被之”○正义曰：《地理志》山阳郡有胡陵县，不言其县有菏泽也。又云，菏泽在济阴定陶县东。孟猪在梁国雎阳县东北。以今地验之，则胡陵在雎阳之东，定陶在雎阳之北，其水皆不流溢东北被孟猪也。然郡县之名，随代变易，古之胡陵当在雎阳之西北，故得东出被孟猪也。於此作“孟猪”，《左传》、《尔雅》作“孟诸”，《周礼》作“望诸”，声转字异，正是一地也。
　
　　厥土惟壤，下土坟垆。高者壤，下者垆，垆疏。○垆音卢，《说文》：“黑刚土也。”厥田惟中上，厥赋错上中。田第四，赋第二，又杂出第一。厥贡漆、枲、絺、纻，厥篚纤纩，纩，细绵。○絺，敕其反。纻，直吕反。纩音旷。绵，《切韵》武延反。 
　　[疏]传“纩，细绵”○正义曰：《礼·丧大记》候死者“属纩以俟绝气”，即“纩”是新绵耳。“纤”是细，故言“细绵”。
　
　　锡贡磬错。治玉石曰错。治磬错。 
　　[疏]传“治玉”至“磬错”○正义曰：《诗》云：“佗山之石，可以攻玉。”又曰：“可以为错。”磬有以玉为之者，故云“治玉石曰错”，谓“治磬错”也。
　
　　浮于洛，达于河。 
　　华阳、黑水惟梁州。东据华山之南，西距黑水。○华，胡化反，又胡瓜反。 
　　[疏]“梁州”○传“东据”至“黑水”○正义曰：《周礼·职方氏》豫州其山镇曰华山，在豫州界内。此梁州之境东据华山之南，不得其山，故言“阳”也。此山之西，雍州之境也。
　
　　岷、嶓既艺，沱、潜既道。岷山、嶓冢皆山名。水去已可种艺。沱、潜发源此州，入荆州。○岷，武巾反。嶓音波，徐甫河反，韦音播。 
　　[疏]传“岷山”至“荆州”○正义曰：汉制，县有羌夷曰道。《地理志》云，蜀郡有湔道，岷山在西徼外，江水所出也。陇西郡西县冢山，西汉水所出。是二者皆山名也。沱出于江，潜出于汉，二水发源此州而入荆州，故荆州亦云“沱、潜既道”。
　
　　蔡、蒙旅平，和夷厎绩。蔡，蒙二山名。祭山曰旅。平言治功毕。和夷之地，致功可艺。○旅如字，韦音卢。和如字，又作龢，郑云：“和读曰洹。”治，直吏反，下同。 
　　[疏]传“蔡蒙”至“可艺”○正义曰：《地理志》云，蒙山在蜀郡青衣县。应劭云：“顺帝改曰汉嘉县。”蔡山不知所在。《论语》云：“季氏旅於泰山。”是“祭山曰旅”也。“平”者言其治水毕，犹上“既艺”也。“和夷”平地之名，致功可艺。“艺”与“平”互言耳。
　
　　厥土青黎，色青黑而沃壤。○黎，郑力兮反，徐力私反，马云：“小疏也。” 
　　[疏]传“色青黑而沃壤”○正义曰：孔以“黎”为黑，故云“色青黑”。其地“沃壤”，言其美也。王肃曰：“青，黑色。黎，小疏也。”
　
　　厥田惟下上，厥赋下中三错。田第七，赋第八，杂出第七、第九三等。 
　　[疏]传“田第”至“三等”○正义曰：传以既言“下中”，复云“三错”，举下中第八为正，上下取一，故杂出第七、第九与第八为三也。郑云：“三错者，此州之地有当出下之赋者少耳，又有当出下上、中下者差复益小。”与孔异也。
　
　　厥贡璆、铁、银、镂、砮、磬，璆，玉名。镂，刚铁。○璆音蚪，徐又居蚪反，又闾幼反，马同，韦昭、郭璞云：“紫磨金。”案郭注《尔雅》璆即紫磨金。铁，天结反。镂，娄豆反。 
　　[疏]传“璆玉”至“刚铁”○正义曰：《释器》云：“璆、琳，玉也。”郭璞云：“璆、琳，美玉之别名。”“镂”者，可以刻镂，故为“刚铁”也。
　
　　熊、罴、狐、貍织皮。贡四兽之皮，织金罽。○熊音雄。罴，彼宜反，如熊而黄。貍，力疑反。罽，纪例反。 
　　[疏]传“贡四”至“金罽”○正义曰：与“织皮”连文，必不贡生兽，故云“贡四兽之皮”。《释言》云：“氂，罽也。”舍人曰：“氂谓毛罽也。胡人续羊毛作衣。”孙炎曰：“毛氂为罽。”织毛而言“皮”者，毛附於皮，故以“皮”表毛耳。
　
　　西倾因桓是来，浮于潜，逾于沔，西倾，山名。桓水自西倾山南行，因桓水是来，浮于潜。汉上曰沔。○倾，窥井反。 
　　[疏]传“西倾”至“曰沔”○正义曰：下文导山有“西倾”，知是山名也。《地理志》云，西倾在陇西临洮县西南。西倾在雍州，自西倾山南行，因桓水是来，浮於潜水也。《地理志》云，桓水出蜀郡蜀山，西南行羌中，入南海，则初发西倾未有水也，不知南行几里得桓水也。下传云“泉始出山为漾水，东南流为沔水，至汉中东行为汉水”，是“汉上曰沔”。
　
　　入于渭，乱于河。越沔而北入渭，浮东渡河而还帝都，白所治。正绝流曰乱。○渭音谓。 
　　[疏]传“越沔”至“曰乱”○正义曰：计沔在渭南五百馀里，故越沔陆行而北入渭。渭水入河，故浮渭而东。帝都在河之东，故渡河陆行而还帝都也。以每州之下言入河之事，河近帝都，知是还都白所治也。“正绝流曰乱”，《释水》文。孙炎曰：“横渡也。”
　
　　黑水、西河惟雍州。西距黑水，东据河。龙门之河在冀州西。○雍，於用反。 
　　[疏]“雍州”○传“西距”至“州西”○正义曰：禹治豫州，乃次梁州，自东向西，故言梁州之境，先以华阳而后黑水。从梁適雍，自南向北，故先黑水而后西河。计雍州之境，被荒服之外，东不越河，而西逾黑水，王肃云“西据黑水，东距西河”，所言得其实也。遍检孔本，皆云“西距黑水，东据河”，必是误也。又河在雍州之东，而谓之“西河”者，龙门之河在冀州西界，故谓之“西河”。《王制》云：“自东河至於西河，千里而近。”是河相对而为东西也。
　
　　弱水既西，导之西流，至於合黎。 
　　[疏]传“导之”至“合黎”○正义曰：诸水言“既导”，此言“既西”，由地势不同，导之使西流也。郑云：“众水皆东，此水独西，故记其西下也。”
　
　　泾属渭汭。属，逮也。水北曰汭。言治泾水入於渭。○泾音经。属，之蜀反。汭，本又作内，同；如锐反，马云：“入也。”逮音代。 
　　[疏]传“属逮”至“於渭”○正义曰：“属”谓相连属，故训为逮。逮，及也，言水相及。《诗》毛传云：“汭，水涯也。”郑云：“汭之言内也。”盖以人皆南面望水，则北为汭也。且泾水南入渭，而名为“渭汭”，知“水北曰汭”。言治泾水使之入渭，亦是从故道也。《地理志》云，泾水出安定泾阳县西岍头山，东南至冯翊阳陵县入渭，行千六百里。
　
　　漆沮既从，沣水攸同。漆沮之水，已从入渭。沣水所同，同於渭也。○沮，七徐反。沣，芳弓反。 
　　[疏]传“漆沮”至“於渭”○正义曰：《诗》云：“自土沮漆。”《毛传》云：“沮水、漆水也。”则“漆沮”本为二水。《地理志》云，漆水出扶风漆县西。阚骃《十三州志》云：“漆水出漆县西北岐山，东入渭。”沮则不知所出，盖东入渭时已与漆合。渭发源远，以渭为主，上云“泾属渭”是矣。故此言“漆沮既从”，已从於渭；沣水所同，亦同於渭；以渭为主故也。《地理志》沣水出扶风鄠县东南，北过上林苑入渭也。
　
　　荆、岐既旅，已旅祭，言治功毕。此荆在岐东，非荆州之荆。○治，直吏反。 
