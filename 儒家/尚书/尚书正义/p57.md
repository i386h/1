<!-- { "loadSidebar": true } -->
　　社稷宗庙，罔不祇肃。肃，严也。言能严敬鬼神而远之。○远，于万反。天监厥德，用集大命，抚绥万方。监，视也。天视汤德，集王命於其身，抚安天下。○监，工暂反。惟尹躬克左右厥辟宅师，伊尹言能助其君居业天下之众。○辟，必亦反，徐甫亦反。 
　　[疏]“惟尹躬”○正义曰：《孙武兵书》及《吕氏春秋》皆云伊尹名挚，则“尹”非名也。今自称“尹”者，盖汤得之，使尹正天下，故号曰“伊尹”；人既呼之为“尹”，故亦以“尹”自称。礼法君前臣名，不称名者，古人质直，不可以后代之礼约之。
　
　　肆嗣王丕承基绪。肆，故也。言先祖勤德，致有天下，故子孙得大承基业，宜念祖修德。丕，普悲反，徐甫眉反。惟尹躬先见于西邑夏，自周有终，相亦惟终。周，忠信也。言身先见夏君臣用忠信有终。夏都在亳西。○先见，并如字，注同。其后嗣王，罔克有终，相亦罔终。言桀君臣灭先人之道德，不能终其业，以取亡。○相，悉亮反。嗣王戒哉！祗尔厥辟，辟不辟，忝厥祖。”以不终为戒慎之至，敬其君道，则能终。忝，辱也。为君不君，则辱其祖。 
　　王惟庸，罔念闻。言太甲守常不改，无念闻伊尹之戒。伊尹乃言曰：“先王昧爽丕显，坐以待旦。爽，显皆明也。言先王昧明思大明其德，坐以待旦而行之。○昧音妹。旁求俊彦，启迪后人，旁非一方。美士曰彦。开道后人。言训戒。○俊，本亦作畯。迪，大历反。无越厥命以自覆。越，坠失也。无失亡祖命而不勤德，以自颠覆。○越，于月反，本又作粤。覆，芳服反，注同。慎乃俭德，惟怀永图。言当以俭为德，思长世之谋。若虞机张，往省括于度，则释。机，弩牙也。虞，度也。度机，机有度以准望，言修德夙夜思之，明旦行之，如射先省矢括于度，释则中。○省，息井反。括，故活反。度如字。虞度，待洛反。中，丁仲反。钦厥止，率乃祖攸行，止谓行所安止，君止於仁，子止於孝。 
　　惟朕以怿，万世有辞。”言能循汝祖所行，则我喜悦，王亦见叹美无穷。○怿音亦。 
　　[疏]“伊尹”至“有辞”○正义曰：伊尹作书以告，太甲不念闻之。伊尹乃又言曰：“先王以昧爽之时，思大明其德，既思得其事，则坐以待旦，明则行之。其身既勤於政，又乃旁求俊彦之人，置之於位，令以开导后人。先王之念子孙，其忧勤若是，嗣王今承其后，无得坠失其先祖之命，以自覆败。王当慎汝俭约之德，令其以俭为德而谨慎守之，惟思其长世之谋。谋为政之事，譬若以弩射也。可准度之机已张之，又当以意往省视矢括，当於所度，则释而放之。如是而射，则无不中矣。犹若人君所修政教，欲发命也，当以意夙夜思之，使当於民心，明旦行之，则无不当矣。王又当敬其身所安止，循汝祖之所行。若能如此，惟我以此喜悦，王于万世常有善辞，言有声誉，亦见叹美无穷也。”○传“爽显”至“行之”○正义曰：昭七年《左传》云：“是以有精爽至於神明。”从“爽”以至於“明”，是“爽”谓未大明也。“昧”是晦冥，“爽”是未明，谓夜向晨也。《释诂》云：“丕，大也。显，光也。”光亦明也。於夜昧冥之时，思欲大明其德，既思得之，坐以待旦而行之。言先王身之勤也。○传“旁非”至“训戒”○正义曰：“旁”谓四方求之，故言“非一方”也。“美士曰彦”，《释训》文。舍人曰：“国有美士，为人所言道也。”○传“机弩”至“则中”○正义曰：“括”谓矢末，“机张”、“省括”，则是以射喻也。“机”是转关，故为弩牙。“虞”训度也。度机者，机有法度，以准望所射之物，“准望”则解经“虞”也。如射者弩以张讫机关，先省矢括与所射之物，三者於法度相当，乃后释弦发矢，则射必中矣。言为政亦如是也。
　
　　王未克变。未能变，不用训。太甲性轻脱，伊尹至忠，所以不已。○轻，遣政反。 
　　[疏]传“未能”至“不已”○正义曰：“未能变”者，据在后能变，故当时为未能也。时既未变，是不用伊尹之训也。太甲终为人主，非是全不可移，但体性轻脱，与物推迁，虽有心向善，而为之不固。伊尹至忠，所以进言不已。是伊尹知其可移，故诲之不止，冀其终从己也。
　
　　伊尹曰：“兹乃不义，习与性成。言习行不义，将成其性。○义，本亦作谊。予弗狎于弗顺，营于桐宫，密迩先王其训，无俾世迷。狎，近也。经营桐墓立宫，令太甲居之。近先王，则训於义，无成其过，不使世人迷惑怪之。○俾，必尔反，后篇同。近，附近之近。令，力呈反。 
　　[疏]“伊尹”至“世迷”○正义曰：伊尹以王未变，乃告於朝廷群臣曰：“此嗣王所行，乃是不义之事。习行此事，乃与性成。”言为之不已，将以不义为性也。“我不得令王近於不顺之事，当营於桐墓立宫，使此近先王，当受人教训之，无得成其过失，使后世人迷惑怪之”。○传“狎近”至“怪之”○正义曰：狎习是相近之义，故训为近也。不顺即是近不顺也。习为不义，近於不顺，则当日日益恶，必至灭亡，故伊尹言已不得使王近於不顺，故经营桐墓，立宫墓旁，令太甲居之，不使复知朝政，身见废退，必当改悔为善也。
　
　　王徂桐宫居忧，往入桐宫，居忧位。 
　　[疏]传“往入”至“忧位”○正义曰：亦既不知朝政之事，惟行居丧之礼。“居忧位”谓服治丧礼也。伊尹亦使兵士卫之，选贤俊教之，故太甲能终信德也。
　
　　克终允德。”言能思念其祖，终其信德。 

　
  



 
　 




卷八 太甲中第六 

　卷八 太甲中第六 　 


　
　　惟三祀十有二月朔，汤以元年十一月崩，至此二十六月，三年服阕。○阕，苦穴反。伊尹以冕服奉嗣王归于亳。冕，冠也。逾月即吉服。○冕音免。 
　　[疏]“惟三”至“于亳”○正义曰：周制，君薨之年属前君，明年始为新君之元年。此殷法，君薨之年而新君即位，即以其年为新君之元年。“惟三祀”者，太甲即位之三年也。汤以元年十一月崩，至此年十一月为再期，除丧服也。至十二月服阕。阕，息也。如丧服息即吉服。举事贵初始，故於十二月朔以冕服奉嗣王归于亳。冕是在首之服，冠内之别名，冠是首服之大名，故传以“冕”为冠。案《王制》云：“殷人冔而祭。”《大雅》云：“常服黼冔。”冔是殷之祭冠，今云“冕”者，盖“冕”为通名。《王制》又云：“有虞氏皇而祭，夏后氏收而祭，殷人冔而祭，周人冕而祭。”并是当代别名。殷礼不知天子几冕，《周礼》天子六冕，大裘之冕，祭天尚质。弁师惟掌五冕，备物尽文，惟衮冕耳。此以“冕服”，盖以衮冕之服也。顾氏云：“祥禫之制，前儒不同。”案《士虞礼》云“期而小祥”，又“期而大祥”，“中月而禫”。王肃云：“祥月之内又禫祭，服弥宽而变弥数也。”《礼记·檀弓》云“祥而缟，是月禫，徙月乐”。王肃云：“是祥之月而禫，禫之明月可以乐矣。”案此孔传云“二十六月，服阕”，则与王肃同。郑玄以中月为间一月，云“祥后复更有一月而禫”，则三年之丧凡二十七月，与孔为异。
　
　　作书曰：“民非后，罔克胥匡以生。无能相匡，故须君以生。○胥，息馀反。后非民，罔以辟四方。须民以君四方。皇天眷佑有商，俾嗣王克终厥德，实万世无疆之休。”言王能终其德，乃天之顾佑商家，是商家万世无穷之美。○疆，居良反。 
　　王拜手稽首，曰：“予小子不明于德，自底不类。君而稽首於臣，谢前过。类，善也。暗於德，故自致不善。○底，之履反。欲败度，纵败礼，以速戾于厥躬。速，召也。言己放纵情欲，毁败礼仪法度，以召罪於其身。○败，必迈反，徐甫迈反。纵，子用反。戾，郎计反。 
　　[疏]传“速召”至“其身”○正义曰：《释言》云：“速，徵也。徵，召也。”转以相训，故“速”为召也。“欲”者本之於情，“纵”者放之於外，有欲而纵之，“纵”、“欲”为一也。准法谓之“度”，体见谓之“礼”，“礼”、“度”一也。故传并释之，“言己放纵情欲，毁败礼仪法度，以召罪於其身”也。
　
　　天作孽，犹可违。自作孽，不可逭。孽，灾。逭，逃也。言天灾可避，自作灾不可逃。○孽，鱼列反。逭，胡乱反。 
　　[疏]传“孽灾”至“可逃”○正义曰：《洪范五行传》有“妖、孽、眚、祥”，《汉书·五行志》说云：“凡草物之类谓之妖，妖犹夭胎，言尚微也。虫豸之类谓之孽，孽则牙孽矣。甚则异物生，谓之眚。自外来谓之祥。”是“孽”为灾初生之名，故为灾也。“逭，逃也”，《释言》文。樊光云：“行相避逃谓之逭，亦行不相逢也。”天作灾者，谓若太戊桑穀生朝，高宗雊雉升鼎耳。可修德以禳之，是“可避”也。“自作灾”者，谓若桀放鸣条，纣死宣室，是“不可逃”也。据其将来，修德可去；及其已至，改亦无益。天灾自作，逃否亦同。且天灾亦由人行而至，非是横加灾也。此太甲自悔之深，故言自作甚於天灾耳。
　
　　既往背师保之训，弗克于厥初，尚赖匡救之德，图惟厥终。”言己已往之前，不能修德於其初，今庶几赖教训之德，谋终於善。悔过之辞。○背音佩，徐扶代反。 
　　伊尹拜手稽首，拜手，首至手。 
　　[疏]传“拜手，首至手”○正义曰：《周礼·太祝》：“辨九拜，一曰稽首，二曰顿首，三曰空首。”郑玄云：“稽首，拜头至地也。顿首，拜头叩地也。空首，拜头至手，所谓拜手也。”郑惟解此三者拜之形容，所以为异也。稽首头至地，头下至地也。顿首头下至地，暂一叩之而已。此言“拜手稽首”者，初为拜头至手，乃复申头以至于地，至手是为“拜手”，至地乃为“稽首”。然则凡为稽首者，皆先为拜手，乃后为稽首。故“拜手稽首”连言之，诸言“拜手稽首”，义皆同也。《太祝》又云：“四曰振动，五曰吉拜，六曰凶拜，七曰奇拜，八曰褒拜，九曰肃拜。”郑注云，振动者，战栗变动而拜。吉拜者，拜而后稽颡，谓齐衰不杖以下者之拜。凶拜者，稽颡而后拜，即三年丧拜也。奇拜者，谓君答臣一拜也。褒拜者，谓再拜拜神与尸也。肃拜者，谓揖拜也，礼介者不拜，及妇人之拜也。《左传》云：“天子在，寡君无所稽首。”则诸侯於天子稽首也，诸侯相於则顿首也，君於臣则空首也。
　
