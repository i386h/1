<!-- { "loadSidebar": true } -->
　　[疏]“武王”至“大诰”○正义曰：武王既崩，管叔、蔡叔与纣子武庚三人监殷民者又及淮夷共叛。周公相成王，摄王政，将欲东征，黜退殷君武庚之命，以诛叛之义大诰天下。史叙其事，作《大诰》。○传“三监”至“叛周”○正义曰：知“三监”是管、蔡、商者，以序上下相顾为文。此言“三监及淮夷叛”，总举诸叛之人也。下云“成王既黜殷命，杀武庚，命微子启代殷后”，又言“成王既伐管叔、蔡叔，以殷馀民封康叔”。此序言三监叛，将征之，下篇之序历言伐得三人，足知下文管叔、蔡叔、武庚，即此“三监”之谓，知“三监”是“管、蔡、商”也。《汉书·地理志》云：“周既灭殷，分其畿内为三国，《诗·风》邶、鄘、卫是也。邶以封纣子武庚，鄘管叔尹之，卫蔡叔尹之，以监殷民，谓之三监。”先儒多同此说，惟郑玄以三监为管、蔡、霍，独为异耳。谓之“监”者，当以殷之畿内，被纣化日久，未可以建诸侯，且使三人监此殷民，未是封建之也。三人虽有其分，互相监领，不必独主一方也。《史记·卫世家》云：“武王克殷，封纣子武庚为诸侯，奉其先祀。为武庚未集，恐有贼心，乃令其弟管叔、蔡叔传相之。”是言辅相武庚，共监殷人，故称“监”也。序惟言“淮夷叛”，传言“淮夷徐奄之属共叛周”者，以下序文云“成王东伐淮夷，遂践奄，作《成王政》”，又云“成王既黜殷命，灭淮夷，作《周官》”，又云“鲁侯伯禽宅曲阜，徐夷并兴，作《费誓》”，彼三序者，一时之事，皆在周公归政之后也。《多方》篇数此诸国之罪云“至于再，至于三”，得不以武王初崩已叛，成王即政又叛，谓此为再三也。以此知“淮夷叛”者，徐奄之属皆叛也。○传“相谓”至“天下”○正义曰：《君奭》序云：“召公为保，周公为师，相成王为左右。”於时成王为天子，自知政事，二公为臣辅助之，此言“相成王”者，有异於彼，故辨之“相谓摄政”。摄政者，教由公出，不复关白成王耳，仍以成王为王，故称“成王”。郑玄云：“黜，贬退也。”“黜”实退名，但此“黜”乃杀其身，绝其爵，故以“黜”为绝也。周公此行普伐诸叛，独言黜殷命者，定四年《左传》云：“管蔡启商，惎间王室”，则此叛武庚为主，且顾《微子》之序，故特言黜殷命也。“以诛叛者之义大诰天下”，经皆是也。
　
　　《大诰》陈大道以诰天下，遂以名篇。○诰，本亦作。 
　　[疏]“大诰”○正义曰：此陈伐叛之义，以大诰天下，而兵凶战危，非众所欲，故言烦重。其自殷勤，多止而更端，故数言“王曰”。大意皆是陈说武庚之罪，自言己之不能，言己当继父祖之功，须去叛逆之贼，人心既从，卜之又吉，往伐无有不克，劝人勉力用心。此时武王初崩，属有此乱，周公以臣伐君，天下未察其志，亲弟犹尚致惑，何况疏贱者乎？周公虑其有向背之意，故殷勤告之。陈寿云：“皋陶之谟略而雅，周公之诰烦而悉。何则？皋陶与舜禹共谈，周公与群下矢誓也。”其意或亦然乎。但《君奭》、《康诰》乃与召公、康叔语也，其辞亦甚委悉，抑亦当时设言，自好烦复也。管蔡导武庚为乱，此篇略於管蔡者，犹难以伐弟为言，故专说武庚罪耳。
　
　　王若曰：“猷！大诰尔多邦，越尔御事。周公称成王命，顺大道以诰天下众国，及於御治事者尽及之。○猷音由，道也。邦，马本作“大诰繇尔多邦”。尽，津忍反。弗吊，天降割于我家不少。言周道不至，故天下凶害於我家不少。谓三监淮夷并作难。○吊音的，又如字。割，马本作害。不少，马读“弗少延”为句。难，乃旦反。延洪惟我幼冲人，凶害延大，惟累我幼童人。成王言其不可不诛之意。○累，劣伪反。嗣无疆大历服。弗造哲，迪民康，言子孙承继祖考无穷大数，服行其政，而不能为智道以安人，故使叛。先自责。矧曰其有能格知天命？安人且犹不能，况其有能至知天命者乎？○矧，失忍反。已！予惟小子，若涉渊水，予惟往求朕攸济。已，发端叹辞也。我惟小子，承先人之业，若涉渊水，往求我所以济渡。言祗惧。敷贲敷前人受命，兹不忘大功。前人，文武也。我求济渡，在布行大道，在布陈文武受命，在此不忘大功。言任重。○贲，扶云反，徐音愤。予不敢闭于天降威用。天下威用，谓诛恶也。言我不敢闭绝天所下威用而不行，将欲伐四国。宁王遗我大宝龟，绍天明即命。安天下之王，谓文王也。遗我大宝龟，疑则卜之，以继天明，就其命而行之。言卜不可违。○遗，唯季反。 
　　[疏]“王若”至“即命”○正义曰：周公虽摄王政，其号令大事则假成王为辞。言王顺大道而为言曰，我今以大道诰汝天下众国，及於众治事之臣。以我周道不至，故上天下其凶害于我家不少。言叛逆者多。此害延长宽大，惟累我幼童人。成王自言害及己也。我之致此凶害，以我为子孙，承继无疆界之大数，服行其政，不能为智道令民安，故使之叛。自责也。安民犹且不能，况曰其能至於知天之大命者乎？言己不能知天意也。复叹而言，已乎！我惟小子，承先人之业，如涉渊水，惟往求我所以济渡。言己恐惧之甚。我所求济者，惟在布行大道，布陈前人文王武王受命之事，在我此身，不忘大功。既不忘大功，当诛叛逆，由此我不敢绝天之所下威用而不行之。言必将伐四国也。宁天下之王，谓文王也。文王遗我大宝龟，疑则就而卜之，以继天明命，今我就受其命。言己就龟卜其伐之吉凶，已得吉也。○传“周公”至“及之”○正义曰：序云“相成王”，则“王若曰”者，称成王之言，故言“周公称成王命”。实非王意，成王尔时信流言，疑周公，岂命公伐管蔡乎？“猷”训道也，故云“顺大道以告天下众国”也。郑、王本“猷”在“诰”下。《汉书》王莽摄位，东郡太守翟义叛莽，莽依此作《大诰》，其书亦“道”在“诰”下。此本“猷”在“大”上，言以道诰众国，於文为便。但此经云“猷”，《大传》云“大道”，古人之语多倒，犹《诗》称“中谷”，谷中也。“多邦”之下云於尔御事，是於诸国治事者尽及之也。郑玄云：“王，周公也，周公居摄，命大事，则权称王。”惟名与器不可假人，周公自称为王，则是不为臣矣，大圣作则，岂为是乎？○传“凶害”至“之意”○正义曰：《释诂》云：“延，长也。洪，大也。”此害长大，败乱国家，经言惟我幼童人，谓损累之，故传加“累”字，累我童人，言其不可不诛之意。郑、王皆以“延”上属为句，言害不少，乃延长之。王肃又以“惟”为念，向下为义，大念我幼童子与继文武无穷之道。○传“言子”至“自责”○正义曰：“嗣”训继也。言子孙承继祖疆，境界则是无穷，大数长远，“卜世三十，卜年七百”，是长远也。○传“安人”至“者乎”○正义曰：民近而天远，以易而况难。天子必当至灵，至灵乃知天命，言己犹不能安民，明其不知天命。自责而谦。○传“前人”至“任重”○正义曰：成王前人，故为“文武”也。以涉水为喻，言求济者，在於布行大道，行天子之政也。文武有大功德，故受天命，又当布陈文武受命所行之事也。陈行天子之政，又陈文武所行之事。在此不忘大功。“大功”，大平之功也。言己所任至重，不得不奉天道行诛伐也。○传“天下”至“四国”○正义曰：王者征伐刑狱，象天震曜杀戮，则征伐者，天之所威用，谓诛恶是也。天有此道，王者用之。用之则开，不用则闭，言我不敢闭绝天之所下威用而不行之。既不敢不行，故将伐四国。○传“安天”至“可违”○正义曰：纣为昏虐，天下不安，言文王能安之，安天下之王谓文王也。“遗我大宝龟”者，天子宝藏神龟，疑则卜之。继天明道，就其命而行之，言卜吉则当行，不可违卜也。所以大宝龟皆得继天明者，以天道玄远，龟是神灵，能传天意以示吉凶，故疑则卜之，以继天明道。郑玄云：“时既卜，乃后出诰，故先云然。”
　
　　曰：‘有大艰于西土，西土人亦不静，越兹蠢。’曰，语更端也。四国作大难於京师，西土人亦不安，於此蠢动。○蠢，尺允反。难，乃旦反，下同，又如字。殷小腆，诞敢纪其叙。言殷后小腆腆之禄父，大敢纪其王业，欲复之。○腆，他典反，马云：“至也。”诞，大旦反。父音甫，后同。天降威，知我国有疵，天下威，谓三叔流言，故禄父知我周国有疵病。○疵，在斯反，马云：“叚也。”民不康。曰：‘予复。’反鄙我周邦。禄父言我殷当复，欺惑东国人，令不安，反鄙易我周家。道其罪无状。○令，力呈反。易，以豉反，下“其易”同。今蠢，今翼日，民献有十夫，予翼以于敉宁武图功。今天下蠢动，今之明日，四国人贤者有十夫来翼佐我周，用抚安武事，谋立其功。言人事先应。○敉，亡婢反。应，应对之应。我有大事休，朕卜并吉。大事，戎事也。人谋既从，卜又并吉，所以为美。○并，必政反，注及篇末同。 
