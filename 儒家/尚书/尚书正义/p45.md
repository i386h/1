<!-- { "loadSidebar": true } -->
　　岷山之阳，至于衡山。岷山，江所出，在梁州。衡山，江所经，在荆州。 
　　[疏]传“岷山”至“荆州”○正义曰：其下云“岷山导江”，梁州“岷、嶓既艺”，是岷山在梁州也。《地理志》云，衡山在长沙湘南县东南，上言“衡阳惟荆州”，是“江所经，在荆州”也。
　
　　过九江，至于敷浅原。言衡山连延过九江，接敷浅原。言“导”从首起，言“阳”从南。敷浅原，一名博阳山，在扬州豫章界。 
　　[疏]传“言衡”至“章界”○正义曰：“衡”即横也，东西长，今之人谓之为岭。东行连延过九江之水，而东接於敷浅原之山也。经於岍及嶓冢言“导”，岷山言“阳”，故解之“言‘导’从首起，言‘阳’从南”，言岷山之南至敷浅原，别以岷山为首，不与大别相接。由江所经，别记之耳，以见岷非三条也。《地理志》豫章历陵县南有博阳山，古文以为敷浅原。
　
　　导弱水，至于合黎，合黎，水名，在流沙东。○弱，本或作溺。合如字。黎，力兮反，马云：“地名。” 
　　[疏]“导弱水”○正义曰：此下所导，凡有九水，大意亦自北为始。以弱水最在西北，水又西流，故先言之。黑水虽在河南，水从雍、梁西界南入南海，与诸水不相参涉，故又次之。四渎江、河为大，河在北，故先言河也。汉入於江，故先汉后江。其济发源河北，越河而南，与淮俱为四渎，故次济，次淮。其渭与洛俱入于河，故后言之。计流水多矣，此举大者言耳。凡此九水，立文不同，弱水、黑水、沇水不出于山，文单，故以“水”配。其馀六水，文与山连，既系於山，不须言“水”。积石山非河上源，记施功之处，故云“导河积石”，言发首积石起也。漾、江先山后水，淮、渭洛先水后山，皆是史文详略，无义例也。又淮、渭、洛言“自某山”者，皆是发源此山，欲使异於导河，故加“自”耳。郑玄云：“凡言‘导’者，发源於上，未成流。凡言‘自’者，亦发源於上，未成流。”必其俱未成流，何须别“导”与“自”？河出昆仑，发源甚远，岂至积石，犹未成流而云“导河”也？○传“合黎”至“沙东”○正义曰：弱水得入合黎，知“合黎”是水名。顾氏云：“《地说书》合黎，山名。”但此水出合黎，因山为名。郑玄亦以为山名。《地理志》张掖郡删丹县，桑钦以为导弱水自此，西至酒泉、合黎。张掖郡又有居延泽，在县东北，古文以为流沙。如《志》之言，酒泉郡在张掖郡西，居延属张掖，合黎在酒泉，则流沙在合黎之东，与此传不合。案经弱水西流，水既至于合黎，馀波入于流沙，当如传文合黎在流沙之东，不得在其西也。
　
　　馀波入于流沙。弱水馀波西溢入流沙。○溢音逸。导黑水，至于三危，入于南海。黑水自北而南，经三危，过梁州，入南海。 
　　[疏]传“黑水”至“南海”○正义曰：《地理志》益州郡计在蜀郡西南三千馀里，故滇王国也。武帝元封二年始开为郡。郡内有滇池县，县有黑水祠，止言有其祠，不知水之所在。郑云：“今中国无也。”传之此言，顺经文耳。案郦元《水经》：“黑水出张掖鸡山，南流至敦煌，过三危山，南流入于南海。”然张掖、敦煌并在河北，所以黑水得越河入南海者，河自积石以西皆多伏流，故黑水得越而南也。
　
　　导河积石，至于龙门；施功发於积石，至于龙门，或凿山，或穿地以通流。 
　　[疏]传“施功”至“通流”○正义曰：河源不始於此，记其施功处耳，故言“施功发于积石”。《释水》云“河千里一曲一直”，则河从积石北行，又东，乃南行至于龙门，计应三千馀里。龙门厎柱，凿山也。其馀平地，穿地也。“或凿山、或穿地以通流”，言自积石至海皆然也。《释水》云：“河出昆仑虚，色白。”李巡曰：“昆仑，山名。虚，山下地也。”郭璞云：“发源高处激凑，故水色白。潜流地中，受渠众多，浑浊，故水色黄。”《汉书·西域传》云：“河有两源，一出葱岭，一出于阗。于阗在南山下，其河北流，与葱岭河合，东注蒲昌海。蒲昌海，一名盐泽者，去玉门、阳关三百馀里，广袤三四百里。其水停居，冬夏不增减，皆以为潜行地下，南出于积石，为中国河。”郭璞云：“其去昆仑，里数远近未得详也。”
　
　　南至于华阴，河自龙门南流至华山，北而东行。东至于厎柱；厎柱，山名。河水分流，包山而过，山见水中若柱然，在西虢之界。○见，贤遍反。虢，寡白反。又东至于孟津，孟津，地名。在洛北，都道所凑，古今以为津。○孟津，如字。洛北，地名。凑，七豆反。 
　　[疏]传“孟津”至“为津”○正义曰：“孟”是地名，“津”是渡处，在孟地致津，谓之“孟津”。传云“地名”，谓“孟”为地名耳。杜预云：“孟津，河内河阳县南孟津也。在洛阳城北，都道所凑，古今常以为津。武王渡之，近世以来呼为武济。”
　
　　东过洛汭，至于大伾；洛汭，洛入河处。山再成曰伾。至于大伾而北行。○伾，本或作岯，音丕，又皮鄙反；徐扶眉反，又敷眉反；韦音嚭；郭抚梅反，字或作。 
　　[疏]传“洛汭”至“北行”○正义曰：“洛汭，洛入河处”，河南巩县东也。《释山》云：“再成英，一成岯。”李巡曰：“山再重曰英，一重曰岯。”传云“再成曰岯”，与《尔雅》不同，盖所见异也。郑玄云：“大岯在修武武德之界。”张揖云：“成皋县山也。”《汉书音义》有臣瓒者，以为：“脩武武德无此山也。成皋县山，又不一成，今黎阳县山临河。岂不是大岯乎？”瓒言当然。
　
　　北过降水，至于大陆；降水，水名，入河。大陆，泽名。○降如字，郑户江反。 
　　[疏]传“降水”至“泽名”○正义曰：《地理志》云，降水在信都县。案班固《汉书》以襄国为信都，在大陆之内。或降水发源在此，下尾至今之信都，故得先过降水，乃至大陆。若其不尔，则降水不可知也。郑以“降读为降下江反，声转为共，河内共县，淇水出焉，东至魏郡黎阳县入河。北近降水也，周时国於此地者恶言降水，改谓之共”。此郑胸臆，不可从也。
　
　　又北播为九河，北分为九河，以杀其溢，在兖州界。○杀，所界反。溢，字又作隘，於卖反。同为逆河，入于海。同合为一大河，名逆河，而入於渤海。皆禹所加功，故叙之。○渤，蒲兀反。 
　　[疏]传“同合”至“叙之”○正义曰：传言九河将欲至海，更同合为一大河，名为逆河，而入于渤海也。郑玄云：“下尾合，名为逆河，言相向迎受。”王肃云：“同逆一大河，纳之於海。”其意与孔同。
　
　　嶓冢导漾，东流为汉；泉始出山为漾水，东南流为沔水，至汉中东流为汉水。 
　　[疏]传“泉始”至“汉水”○正义曰：传之此言，当据时人之名为说也。《地理志》云，漾水出陇西氐道县，至武都为汉水。不言中为沔水。孔知嶓冢之东、汉水之西而得为沔水者，以禹治梁州，入帝都白所治，云“逾于沔，入于渭”，是沔近于渭，当梁州向冀州之路也。应劭云：“沔水自江别，至南郡华容县为夏水，过江夏郡入江。”既云“江别”，明与此沔别也。依《地理志》，汉水之尾变为夏水，是应劭所云沔水下尾亦与汉合，乃入於江也。
　
　　又东为沧浪之水；别流在荆州。○浪音郎。 
　　[疏]传“别流在荆州”○正义曰：传言“别流”，似分为异水。案经首尾相连，不是分别，当以名称别流也。又上在梁州，故此云“在荆州”。
　
　　过三澨，至于大别，三澨，水名，入汉。大别，山名。○澨，市制反。南入于江。触山回南，入江。○触，《切韵》尺玉反。东汇泽为彭蠡，汇，回也。水东回为彭蠡大泽。○汇，徐胡罪反，韦空为反。东为北江，入于海。自彭蠡江分为三，入震泽，遂为北江而入海。 
　　[疏]传“自彭”至“入海”○正义曰：扬州云：“三江既入，震泽厎定”，孔为“三江既入”，入震泽也，故言江自彭蠡分而为三江，复共入震泽。出泽又分为三，此水遂为北江而入于海。郑玄以为：“‘三江既入’，入于海，不入震泽也。”孔必知入震泽者，以震泽属扬州，彭蠡在扬州之西界，今从彭蠡有三江，则震泽之西三江具矣。今云“三江既入”，继以“震泽厎定”，故知三江入震泽矣。今南人以大江不入震泽，震泽之东别有松江等三江。案《职方》扬州“其川曰三江”，宜举州内大川，其松江等虽出震泽，入海既近，《周礼》不应舍岷山大江之名，而记松江等小江之说。山水古今变易，故郑云既知今，亦当知古，是古今同之验也。
　
　　岷山导江，东别为沱；江东南流，沱东行。○沱，唐河反。 
　　[疏]传“江东”至“东行”○正义曰：以上云“浮于江、沱、潜、汉”，其次自南而北，江在沱南，知“江东南流，而沱东行”。
　
　　又东至于澧，澧，水名。○澧音礼。 
　　[疏]传“澧，水名”○正义曰：郑玄以此经自“导弱水”已下，言“过”言“会”者，皆是水名，言“至于”者或山或泽，皆非水名，故以“合黎”为山名，“澧”为陵名。郑玄云：“今长沙郡有澧陵县，其以陵名为县乎？”孔以“合黎”与“澧”皆为水名，弱水馀波入于流沙，则本源入合黎矣。合黎得容弱水，知是水名。《楚辞》曰：“濯余佩兮澧浦”是，“澧”亦为水名。
　
　　过九江，至于东陵；江分为九道，在荆州。东陵，地名。 
　　[疏]传“江分”至“地名”○正义曰：九江之水，禹前先有其处。禹今导江，过历九江之处，非是别有九江之水。
　
　　东迆北会于汇；迆，溢也。东溢分流，都共北会为彭蠡。○迆，以尔反，马云靡也。 
　　[疏]传“迆溢”至“彭蠡”○正义曰：“迆”言靡迆，邪出之言，故为溢也。东溢分流，又都共聚合，北会彭蠡，言散流而复合也。郑云“东迆者为南江”，孔意或然。“至”之与“会”，史异文耳。
　
　　东为中江，入于海。有北，有中，南可知。 
　　[疏]传“有北，有中，南可知”○正义曰：《地理志》云，南江从会稽吴县南东入海，中江从丹阳无湖县西东至会稽阳羡县东入海，北江从会稽毗陵县北入于海。
　
　　导沇水，东流为济，泉源为沇，流去为济，在温西北平地。○沇音兖，又以转反。 
