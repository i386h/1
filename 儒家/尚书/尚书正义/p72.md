<!-- { "loadSidebar": true } -->
　　朋家作仇，胁权相灭。无辜吁天，秽德彰闻。臣下朋党，自为仇怨，胁上权命，以相诛灭。吁，呼也。民皆呼天告冤无辜，纣之秽德彰闻天地。言罪恶深。○胁，虚业反。吁音喻。秽，於废反。 
　　[疏]“朋家”至“彰闻”○正义曰：小人好忿，天性之常，化纣淫酗，怨怒无已。臣下朋党，共为一家，与前人并作仇敌，胁上权命，以相灭亡。无罪之人，怨嗟呼天，纣之秽恶之德，彰闻天地。言其罪恶深也。○传“臣下”至“恶深”○正义曰：“胁上”谓纣既昏迷，朝无纲纪，奸宄之臣，胁於在下，假用在上之权命，胁之更相诛灭也。
　
　　“惟天惠民，惟辟奉天。言君天下者当奉天以爱民。○辟，必亦反。有夏桀，弗克若天，流毒下国。桀不能顺天，流毒虐於下国万民。言凶害。天乃佑命成汤，降黜夏命。言天助汤命，使下退桀命。惟受罪浮于桀。浮，过。 
　　[疏]传“浮过”○正义曰：物在水上谓之浮，“浮”者高之意，故为过也。桀罪已大，纣又过之，言纣恶之甚，故下句说其过桀之状。案《夏本纪》及《帝王世纪》云：“诸侯叛桀，关龙逢引皇图而谏，桀杀之。伊尹谏桀，桀曰：‘天之有日，如吾之有民，日亡吾乃亡矣。’”是桀亦“贼虐谏辅，谓己有天命”。而云过于桀者，《殷本纪》云：“纣剖比干观其心”，桀杀龙逢，无剖心之事；又桀惟比之於日，纣乃诈命於天；又纣有炮烙之刑，又有刳胎斮胫之事，而桀皆无之，是纣罪过於桀也。
　
　　剥丧元良，贼虐谏辅。剥，伤害也。贼，杀也。元，善之长。良，善。以谏辅纣，纣反杀之。○丧，息浪反。长，丁丈反。 
　　[疏]传“剥伤”至“杀之”○正义曰：《说文》云：“剥，裂也，一曰剥，割也。”裂与割俱是伤害之义也。杀人谓之“贼”，故“贼”为杀也。“元者，善之长”，《易》文言文。“良”之为善，书传通训也。“元良”俱善而双举之者，言其剥丧善中之善，为害大也。“以谏辅纣，纣反杀之”，即比干是也。上篇言“焚炙忠良”，与此经相类而复言此者，以杀害人为恶之大，故重陈之也。
　
　　谓己有天命，谓敬不足行，谓祭无益，谓暴无伤。言纣所以罪过於桀。○己音纪。厥监惟不远，在彼夏王。其视纣罪，与桀同辜。言必诛之。 
　　[疏]传“其视”至“诛之”○正义曰：纣罪过於桀，而言“与桀同辜”者，罪不过死，合死之罪同，言必诛也。
　
　　天其以予乂民，用我治民。当除恶。朕梦协朕卜，袭于休祥，戎商必克。言我梦与卜俱合於美善，以兵诛纣必克之占。 
　　[疏]传“言我”至“之占”○正义曰：梦者事之祥，人之精爽先见者也。吉凶或有其验，圣王采而用之。我卜伐纣得吉，梦又战胜。《礼记》称“卜筮不相袭”，“袭”者，重合之义。训“戎”为兵。梦卜俱合於美，是“以兵诛纣必克之占”也。圣人逆知来物，不假梦卜，言此以强军人之意耳。《史记·周本纪》云：“武王伐纣，卜，龟兆不吉，群公皆惧，惟太公强之。”太公《六韬》云：“卜战，龟兆焦，筮又不吉，太公曰：‘枯骨朽蓍，不逾人矣。’”彼言“不吉”者，《六韬》之书，后人所作，《史记》又采用《六韬》，好事者妄矜太公，非实事也。
　
　　受有亿兆夷人，离心离德。平人，凡人也。虽多而执心用德不同。 
　　[疏]传“平人”至“不同”○正义曰：昭二十四年《左传》此文，服虔、杜预以“夷人”为夷狄之人。即如彼言，惟云“亿兆夷人”，则受率其旅若林，即曾无华夏人矣？故传训“夷”为平，平人为凡人，言其智虑齐，识见同。人数虽多，执心用德不同。“心”谓谋虑，“德”谓用行，智识既齐，各欲申意，故“心德不同”也。
　
　　予有乱臣十人，同心同德。我治理之臣虽少而心德同。○十人，周公旦、召公奭、太公望、毕公、荣公、太颠、闳夭、散宜生、南宫适及文母。治，直吏反。 
　　[疏]传“我治”至“德同”○正义曰：《释诂》云：“乱，治也。”故谓我治理之臣有十人也。十人皆是上智，咸识周是殷非，故人数虽少而心能同。同佐武王，欲共灭纣也。《论语》引此云：“予有乱臣十人。”而孔子论之有一妇人焉，则十人之内其一是妇人，故先儒郑玄等皆以十人为文母、周公、太公、召公、毕公、荣公、太颠、宏夭、散宜生、南宫括也。
　
　　虽有周亲，不如仁人。周，至也。言纣至亲虽多，不如周家之少仁人。 
　　[疏]传“周至”至“仁人”○正义曰：《诗毛传》亦以“周”为至，相传为此训也。武王三分天下有其二，则纣党不多於周。但辞有激发，旨有抑扬，欲明多恶不如少善，故言“纣至亲虽多，不如周家之少仁人”也。
　
　　“天视自我民视，天听自我民听。言天因民以视听，民所恶者天诛之。○恶，乌路反，一音如字。百姓有过，在予一人。己能无恶於民，民之有过，在我教不至。 
　　[疏]“百姓有过，在予一人”○正义曰：言此者，以上云民之所恶，天必诛之，己今有善，不为民之所恶，天必佑我。令教化百姓，若不教百姓，使有罪过，实在我一人之身。此“百姓”与下“百姓懔懔”，皆谓天下众民也。
　
　　今朕必往，我武惟扬，侵于之疆，扬，举也。言我举武事，侵入纣郊疆伐之。○疆，居良反。取彼凶残，我伐用张，于汤有光。桀流毒天下，汤黜其命。纣行凶残之德，我以兵取之。伐恶之道张设，比於汤又有光明。 
　　[疏]“今朕”至“有光”○正义曰：既与天下为任，则当为之除害，今我必往伐纣。我之武事惟於此举之，侵纣之疆境，取彼为凶残之恶者。若得取而杀之，是我伐凶恶之事用张设矣。汤惟放逐，我能擒取，是比於汤又益有光明。○传“扬举”至“伐之”○正义曰：《文王世子》论举贤之法云：“或以事举，或以言扬。”是“扬”、“举”义同，故“扬”为举也。於时犹在河朔，将欲行適商都，言我举武事，侵入纣之郊疆，往伐之也。《春秋》之例有：“锺鼓曰伐，无曰侵。”此实伐也，言“往侵”者，“侵”是入之意，非如《春秋》之例无锺鼓也。
　
　　勖哉，夫子！罔或无畏，宁执非敌。勖，勉也。夫子谓将士。无敢有无畏之心，宁执非敌之志，伐之则克矣。○将，子匠反，下篇注同。 
　　[疏]“勖哉”至“非敌”○正义曰：取得纣则功多於汤，宜勉力哉！“夫子”，将士等。呼将士令勉力也。以兵伐人，当临事而惧，汝将土等无敢有无畏轻敌之心，宁执守似前人之强，非己能敌之志以伐之，如是乃可克矣。○传“勖勉”至“克矣”○正义曰：“勖，勉”，《释诂》文。呼将士而誓之，知“夫子”是将士也。《老子》云：“祸莫大於轻敌。”故今将士“无敢有无畏之心”，令其必以前敌为可畏也。《论语》称：“子路曰：‘子行三军则谁与？’孔子曰：‘必也临事而惧。’”令军士等不欲发意轻前人，宁执非敌之志，恐彼强多，非我能敌，执此志以伐之，则当克矣。
　
　　百姓懔懔，若崩厥角。言民畏纣之虐，危惧不安，若崩摧其角，无所容头。○懔，力甚反。 
　　[疏]传“言民”至“容头”○正义曰：“懔懔”是怖惧之意，言民畏纣之虐，危惧不安，其志懔懔然。以畜兽为喻，民之怖惧若似畜兽崩摧其头角然，无所容头。顾氏云：“常如人之欲崩其角也，言容头无地。”隐三年《穀梁传》曰：“高曰崩，头角之称崩，体之高也。”
　
　　呜呼！乃一德一心，立定厥功，惟克永世。”汝同心立功，则能长世以安民。 

　
  



 
　 




卷十一 泰誓下第三 

　卷十一 泰誓下第三 　 


　
　　时厥明，王乃大巡六师，明誓众士。是其戊午明日，师出以律，三申令之，重难之义。众士，百夫长已上。○令，力政反。重，直用反。长，丁丈反。已音以。上，时掌反。 
　　[疏]传“是其”至“已上”○正义曰：上篇未次而誓，故略言“大会”。中篇既次乃誓，为文稍详，故言“以师毕会”。此篇最在其后，为文亦详，故言“大巡六师”。巡绕周遍大其事，故称“大”也。“师”者，众也。天子之行，通以六师为言。於时诸侯尽会，其师不啻六也。“师出以律”，《易·师卦》初六爻辞也。“律”，法也。行师以法，即誓敕赏劝是也。礼成於三，故为三篇之誓。三度申重号令，为重慎艰难之义也。《孙子兵法》“三令五申之”，此誓三篇，亦为三令之事也。《牧誓》王所呼者，从上而下，至“百夫长”而止，知此“众士”是“百夫长已上”也。
　
　　王曰：“呜呼！我西土君子，天有显道，厥类惟彰。言天有明道，其义类惟明，言王所宜法则。 
　　[疏]传“言天”至“法则”○正义曰：《孝经》云：“则天之明。”昭二十五年《左传》云：“以象天明。”是治民之事，皆法天之道。天有尊卑之序，人有上下之节，三正五常，皆在於天，有其明道，此天之明道。“其义类惟明”，言明白可效，王者所宜法则之。将言商王不法天道，故先标二句於前。其下乃述商王违天之事，言其罪宜诛也。
　
　　今商王受，狎侮五常，荒怠弗敬。轻狎五常之教，侮慢不行，大为怠惰，不敬天地神明。○惰，徒卧反。 
　　[疏]传“轻狎”至“神明”○正义曰：郑玄《论语注》云：“狎，惯忽之。”言惯见而忽也，意与“侮”同，传因文重而分之。“五常”即五典，谓父义、母慈、兄友、弟恭、子孝，五者人之常行，法天明道为之。轻狎五常之教，侮慢而不遵行之，是违天显也。训“荒”为大，大为怠惰。“不敬”谓“不敬天地神明”也。上篇云“不事上帝神祇”，知此“不敬天地神明”也。《礼》云：“毋不敬。”传举“天地”以言，明每事皆不敬也。
　
　　自绝于天，结怨于民。不敬天，自绝之。酷虐民，结怨之。斮朝涉之胫，剖贤人之心，冬月见朝涉水者，谓其胫耐寒，斩而视之。比干忠谏，谓其心异於人，剖而观之。酷虐之甚。○斮，侧略反，又士略反。朝，陟遥反。胫，户定反。剖，普口反。耐，乃代反。 
