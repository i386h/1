<!-- { "loadSidebar": true } -->
　　[疏]“盘庚”至“四方”○正义曰：盘庚欲迁於亳之殷地，其民不欲適彼殷地别有邑居，莫不忧愁，相与怨上。盘庚率领和谐其众忧之人，出正直之言以晓告曰：“我先王初居此者，从旧都来，於是宅於此地。所以迁於此者，为重我民，无欲尽杀故。先王以久居垫隘，不迁则死，见下民不能相匡正以生，故谋而来徙。以徙为善，未敢专决，又考卜於龟以徙。既获吉兆，乃曰：‘其如我所行欲徙之吉。’先王成汤以来，凡有所服行，敬顺天命，如此尚不常安，可徙则徙，不常其邑，於今五邦矣。今若不承於古，徙以避害，则是无知天将断绝汝命矣。天将绝命，尚不能知，况曰其能从先王之基业乎？今我往迁都，更求昌盛，若颠仆之木，有用生蘖哉。人衰更求盛，犹木死生蘖哉。我今迁向新都，上天其必长我殷之王命於此新邑，继复先王之大业，致行其道，以安四方之人。我徙欲如此耳，汝等何以不原徙乎？”前云若不徙以避害，则天将绝汝命，谓绝臣民之命，明亦绝我殷王之命。复云若迁往新都，天其长我殷之王命，明亦长臣民之命，互文也。○传“亳之别名”○正义曰：此序先“亳”后“殷”，“亳”是大名，“殷”是亳内之别名。郑玄云：“商家自徙此而号曰殷。”郑以此前未有殷名也。中篇云：“殷降大虐。”将迁於殷，先正其号，明知於此号为殷也。虽兼号为殷，而商名不改，或称商，或称殷，又有兼称殷商。《商颂》云“商邑翼翼”、“挞彼殷武”是单称之也。又《大雅》云“殷商之旅”、“咨汝殷商”，是兼称之也。亳是殷地大名，故殷社谓之亳社，其亳郑玄以为偃师，皇甫谧以为梁国穀熟县，或云济阴亳县。说既不同，未知谁是。○传“適之”至“邑居”○正义曰：《释诂》云：“適、之，往也。”俱训为往，故“適”得为之，不欲往彼殷地，别有新邑居也。○传“吁和”至“之言”○正义曰：“吁”即裕也，是宽裕，故为和也。忧则不和，“慼”训忧也，故“率和众忧之人，出正直之言”。《诗》云“其直如矢”，故以“矢言”为“正直之言”。○传“我王”至“於此”○正义曰：孔以祖乙圮於相地，迁都於耿，今盘庚自耿迁于殷，以“我王”为祖乙，此谓耿也。○传“刘杀”至“杀故”○正义曰：“刘，杀”，《释诂》文。水泉咸卤，不可行化，王化不行，杀民之道。先王所以去彼迁此者，重我民，无欲尽杀故也。○传“言民”至“所行”○正义曰：不徙所以不能相匡以生者，谓水泉沉溺，人民困苦，不能以义相匡正以生。又考卜於龟以徙，《周礼·大卜》：“大迁考贞龟。”是迁必卜也。○传“先王”至“辄迁”○正义曰：下云“于今五邦”，自汤以来数之，则此言“先王”总谓成汤至祖乙也。“先王有所服行”，谓行有典法，言能敬顺天命，即是“有所服行”也。盘庚言先王敬顺天命，如此尚不常安，有可迁辄迁；况我不能敬顺天命，不迁民必死矣，故不可不迁也。○传“汤迁”至“国都”○正义曰：孔以盘庚意在必迁，故通数“我往居亳”为“五邦”。郑、王皆云，汤自商徙亳，数商、亳、嚣、相、耿为五。计汤既迁亳，始建王业，此言先王迁都，不得远数居亳之前充此数也。○传“言今”至“蘖哉”○正义曰：《释诂》云：“枿，馀也。”李巡曰：“枿，槁木之馀也。”郭璞云：“晋卫之间曰枿。”是言木死颠仆，其根更生蘖哉。此都毁坏，若枯死之木，若弃去毁坏之邑，更得昌盛，犹颠仆枯死之木用生蘖哉。
　
　　盘庚敩于民，由乃在位，以常旧服，正法度。敩，教也。教人使用汝在位之命，用常故事，正其法度。○敩，户教反，下如字。度如字。曰：“无或敢伏小人之攸箴。”言无有故伏绝小人之所欲箴规上者。戒朝臣。○箴，之林反，马云：“谏也。”朝，直遥反。 
　　[疏]“盘庚”至“攸箴”○正义曰：前既略言迁意，今复并戒臣民。盘庚先教於民云：“汝等当用汝在位之命，用旧常故事，正其法度。”欲令民徙，从其臣言也。民从上命，即是常事法度也。又戒臣曰：“汝等无有敢伏绝小人之所欲箴规上者。”○传“敩教”至“朝臣”○正义曰：《文王世子》云：“小乐正敩干，大胥赞之。籥师敩戈，籥师丞赞之。”彼并是教舞干戈，知“敩”为教也。小民等患水泉沉溺，欲箴规上而徙，汝臣下勿抑塞伏绝之。郑玄云：“奢侈之俗，小民咸苦之，欲言於王。今将属民而询焉，故敕以无伏之。”
　
　　王命众悉至于庭。众，群臣以下。 
　　[疏]传“众，群臣以下”○正义曰：《周礼》：“小司寇掌外朝之政，以致万民而询焉，一曰询国危，二曰询国迁，三曰询立君。”是国将大迁，必询及於万民。故知众悉至王庭是“群臣以下”，谓及下民也。民不欲徙，由臣不助王劝民，故以下多是责臣之辞。
　
　　王若曰：“格汝众，予告汝训，告汝以法教。汝猷黜乃心，无傲从康。谋退汝违上之心，无傲慢，从心所安。○傲，五报反。古我先王，亦惟图任旧人共政。先王谋任久老成人共治其政。○任，而鸩反。 
　　[疏]传“先王”○正义曰：此篇所言“先王”，其文无指斥者，皆谓成汤已来诸贤王也。下言“神后”、“高后”者，指谓汤耳。下篇言“古我先王，適于山”者，乃谓迁都之王仲丁、祖乙之等也。此言“先王”谓先世贤王。此既言“先王”，下句“王播告之”、“王用丕钦”蒙上之“先”，不言“先”，省文也。
　
　　王播告之脩，不匿厥指，王布告人以所脩之政，不匿其指。○播，波饿反。匿，女力反。 
　　[疏]传“王布”至“其指”○正义曰：上句言先王用旧人共政，下云“王播告之脩”，当谓告臣耳。传言“布告人”者，以下云“民用丕变”，是必告臣，亦又告民。
　
　　王用丕钦，罔有逸言，民用丕变。王用大敬其政教，无有逸豫之言，民用大变从化。今汝聒聒，起信险肤，予弗知乃所讼。聒聒，无知之貌。起信险伪肤受之言，我不知汝所讼言何谓。○聒，古活反，马云《说文》皆云：“拒善自用之意。” 
　　[疏]传“聒聒”至“何谓”○正义曰：郑玄云：“聒读如‘聒耳’之聒，聒聒，难告之貌。”王肃云：“聒聒，善自用之意也。”此传以“聒聒”为“无知之貌”，以“聒聒”是多言乱人之意也。“起信险肤”者，言发起所行，专信此险伪肤受浅近之言。信此浮言，妄有争讼，我不知汝所讼言何谓。言无理也。
　
　　非予自荒兹德，惟汝含德，不惕予一人。予若观火。我之欲徙，非废此德。汝不从我命，所含恶德，但不畏惧我耳。我视汝情如视火。○惕，他历反。 
　　[疏]“非予”至“观火”○正义曰：言先王敬其教，民用大变。我命教汝，汝不肯徙。非我自废此丕钦之德，惟汝之所含德甚恶，不畏惧我一人故耳。汝含藏此意，谓我不知。我见汝情若观火。言见之分明如见火也。
　
　　予亦拙谋，作乃逸。逸，过也。我不威胁汝徙，是我拙谋成汝过。○拙，之劣反。 
　　[疏]传“逸过”至“汝过”○正义曰：“逸，过”，《释言》文。我若以威加汝，汝自不敢不迁，则无违上之过也。我不威胁汝徙，乃是我亦拙谋，作成汝过也。恨民以恩导之而不从己也。
　
　　若网在纲，有条而不紊。若农服田力穑，乃亦有秋。紊，乱也。穑，耕稼也。下之顺上，当如网在纲，各有条理而不乱也。农勤穑则有秋，下承上则有福。○紊音问，徐音文。 
　　[疏]传“紊乱”至“有福”○正义曰：“紊”是丝乱，故为乱也。“稼”、“穑”相对，则种之曰“稼”，敛之曰“穑”。“穑”是秋收之名，得为耕获总称，故云“穑，耕稼”。“下承上则有福”，“福”谓禄赏。
　
　　汝克黜乃心，施实德于民，至于婚友，丕乃敢大言，汝有积德。汝群臣能退去傲上之心，施实德於民，至于婚姻僚友，则我大乃敢言汝有积德之臣。乃不畏戎毒于远迩，惰农自安，不昬作劳，不服田亩，越其罔有黍稷。戎，大。昬，强。越，於也。言不欲徙，则是不畏大毒於远近。如怠惰之农，苟自安逸，不强作劳於田亩，则黍稷无所有。○昬，马同；本或作暋，音敏。《尔雅》昬、暋皆训强，故两存。越，本又作粤，音曰，于也。强，其丈反。 
　　[疏]传“戎大”至“所有”○正义曰：“戎，大”、“昬，强”、“越，於”皆《释诂》文。孙炎曰：“昬，夙夜之强也。《书》曰：‘不昬作劳。’”引此解彼，是亦读此为昬也。郑玄读“昬”为暋，训为勉也，与孔不同。传云“言不欲徙，则是不畏大毒於远近”，其意言不徙则有毒，“毒”为祸患也；“远近”谓赊促，言害至有早晚也。不强於作劳，则黍稷无所获，以喻不迁於新邑，则福禄无所有也。此经惰农弗昬无黍稷，对上“服田力穑，乃亦有秋”，但其文有详略耳。
　
　　“汝不和吉言于百姓，惟汝自生毒，责公卿不能和喻百官，是自生毒害。 
　　[疏]传“责公”至“毒害”○正义曰：此篇上下皆言“民”，此独云“百姓”，则知百姓是百官也。百姓既是百官，和吉言者又在百官之上，知此经是责公卿不能和喻善言於百官，使之乐迁也。不和百官，必将遇祸，是公卿自生毒害。
　
　　乃败祸奸宄，以自灾于厥身。言汝不相率共徙，是为败祸奸宄以自灾之道。○宄音轨。乃既先恶于民，乃奉其恫，汝悔身何及？群臣不欲徙，是先恶於民。恫，痛也。不徙则祸毒在汝身，徙奉持所痛而悔之，则於身无所及。○奉，孚勇反，注同。恫，敕动反，又音通，痛也。 
　　[疏]传“群臣”至“所及”○正义曰：群臣是民之师长，当倡民为善，群臣亦不欲徙，是乃先恶於民也。“恫，痛”，《释言》文。
　
　　相时憸民，犹胥顾于箴言，其发有逸口，矧予制乃短长之命？言憸利小民，尚相顾於箴诲，恐其发动有过口之患，况我制汝死生之命，而汝不相教从我，是不若小民。○相时，相，息亮反，马云：“视也。”徐息羊反。憸，息廉反，马云：“憸利，小小见事之人也。”徐七渐反。汝曷弗告朕，而胥动以浮言，恐沈于众？曷，何也。责其不以情告上，而相恐欲以浮言，不徙，恐汝沉溺於众，有祸害。○曷，何末反。若火之燎于原，不可乡迩，其犹可扑灭。火炎不可向近，尚可扑灭。浮言不可信用，尚可得遏绝之。○燎，力召反，又力鸟反，又力绍反。向，许亮反。扑，普卜反。近，附近之近。则惟汝众自作弗靖，非予有咎。我刑戮汝，非我咎也。靖，谋也。是汝自为非谋所致。 
