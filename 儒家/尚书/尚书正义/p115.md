<!-- { "loadSidebar": true } -->
　　[疏]“今在”至“能格”○正义曰：周公言：“我新还政成王，今任之重者，其在我小子之身也。我不能同於四人辅文武，使有大功德，但苟求救溺而已。譬如游於大川，我往与汝奭其共济渡小子成王，用心辅弼，同於成王未在位之时。恐其未能嗣先人明德，我当与汝辅之，汝大无非责我之留也。我留与汝辅王者，欲收教无自勉力不及道义者。我今欲立此化，而老成德之人不降意为之。我周家则鸣凤之鸟尚不得闻知，况曰其有能格於皇天者乎？”○传“我新”至“我留”○正义曰：周公既已还政，则是舍重任矣。而犹言“今任重在我小子旦”者，周公既摄王政，又须传授得人，若其不能负荷，仍是周公之责，以嗣子劣弱，故言“今任重犹在我小子旦”也。彼四人者能翼赞初基，佑成王业，我不能同於四人，望有大功，惟求救弱而已。《诗》云“泳之游之”，《左传》称“阎敖游涌而逸”，则“游”者入水浮渡之名。譬若成王在大川，我往与汝奭其同共济渡成王。若云从此向川，故言“往”也。○传“今与”至“天乎”○正义曰：王朝之臣有不勉力者，今与汝留辅成王者，正欲收敛教诲。无自勉力不及道义者，当教之勉力，使其及道义也。我欲成立此化，而老成德之人不肯降意为之。我周家则鸣凤尚不闻知，况曰其有能如伊尹之辈，使其功格於皇天乎？言太平不可冀也。经言“耇造德不降”者，周公以己年老应退而留，因即传言己类，言己若退，则老成德者悉皆退自逸乐，不肯降意为之。政无所成，祥瑞不至，我周家则鸣凤不得闻。则凤是难闻之鸟，必为灵瑞之物，故以“鸣鸟”为鸣凤。孔子称“凤鸟不至”，是凤鸟难闻也。《诗·大雅·卷阿》之篇歌成王之德，其九章曰：“凤皇鸟矣，于彼高冈。”郑云：“因时凤皇至，固以喻焉。”则成王之时凤皇至也。《大雅》正经之作，多在周公摄政之后，成王即位之初，则周公言此之时已凤皇至，见太平矣。而复言此者，恐其不复能然，故戒之。此经之意，言功格上天，难於致凤，故以鸣凤况之格天。案《礼器》云：“升中于天，而凤皇降，龟龙假。”“升中”谓功成告天也。如彼《记》文，似功至於天，凤皇乃降，此以鸣凤易致况格天之难者乎。《记》以龙凤有形，是可见之物，故以凤降龙至为成功之验，非言成功告天，然后此物始至也。
　
　　公曰：“呜呼！君，肆其监于兹。我受命无疆惟休，亦大惟艰。以朝臣无能立功至天，故其当视於此，我周受命无穷惟美，亦大惟艰难，不可轻忽，谓之易治。告君乃猷裕，我不以后人迷。”告君汝谋宽饶之道，我留与汝辅王，不用后人迷惑，故欲教之。 
　　[疏]“公曰呜呼”至“人迷”○正义曰：周公叹而呼召公曰：“呜呼！君，我以朝臣无能立功至天之故，故君其当视於此。”谓视此朝臣无能立功之事。“我周家受天之命，无有境界惟美，亦大惟艰难，不可轻忽，谓之易治。我今告君，汝当谋宽饶之道以治下民，使其事可法，我不用使后世人迷惑，故欲教之也”。○传“告君”至“教之”○正义曰：“猷”训为谋，告君汝谋宽饶之道，故当以宽饶为法。我留与汝辅王，不用使后人迷惑怪之。无法则迷惑，故欲与汝作法以教之。郑云：“召公不说似隘急，故令谋於宽裕也。”
　
　　公曰：“前人敷乃心，乃悉命汝，作汝民极。前人文武布其乃心为法度，乃悉以命汝矣，为汝民立中正矣。曰，汝明勖偶王，在亶乘兹大命。汝以前人法度明勉配王，在於成信，行此大命而已。惟文王德，丕承无疆之恤。”惟文王圣德，为之子孙无忝厥祖，大承无穷之忧。 
　　[疏]“公曰前”至“之恤”○正义曰：周公又言曰，前人文武布其乃心制法度，乃悉命汝，为民立中正之道矣。治民之法已成就也，戒召公汝当以前人之法度明自勉力，配此成王，在於诚信，行此大命而已。言已有旧法，易可遵行也。惟文王圣德造始周邦，为其子孙欲令无忝厥祖，大承无穷之忧，故我与汝不可不辅。○传“前人”至“正矣”○正义曰：“乃”，缓辞，不训为汝。○传“汝以”至“而已”○正义曰：“勖”，勉也。“偶”，配也。“亶”，信也。汝当以前人法度明自勉力，配成王，在於诚信行大命而已。言其不复须劳心。传以“乘”为行，盖以乘车必行，故训“乘”为行。
　
　　公曰：“君，告汝朕允。告汝以我之诚信也。保奭，其汝克敬以予，监于殷丧大否。呼其官而名之，敕使能敬以我言，视於殷丧亡大否。言其大不可不戒。肆念我天威，予不允惟若兹诰，予惟曰：‘襄我二人。’以殷丧大故，当念我天德可畏。言命无常，我不信惟若此诰。我惟曰：“当因我文武之道而行之。”汝有合哉！言曰：‘在时二人，天休滋至，惟时二人弗戡。’言汝行事，动当有所合哉！发言常在是文武，则天美周家，日益至矣，惟是文武不胜受。言多福。其汝克敬德，明我俊民在让，后人于丕时。其汝能敬行德，明我贤人在礼让，则后代将於此道大且是。 
　　[疏]“公曰君告”至“丕时”○正义曰：周公呼召公曰：“君，我今告汝以我之诚信。”又呼其官而名之：“太保奭，其汝必须能敬以我之言，视於殷之丧亡。殷之丧亡，其事甚大，不可不戒慎。以殷丧大之故，当念我天德可畏。”言天命无常，无德则去之，甚可畏。“我不信惟若此诰而已。我惟言曰：‘当因我文武二人之道而行之。’汝所行事，举动必当有所合哉！当与文王武王合也。汝所发言，常在是文王武王二人，则天美我周家，日日滋益至矣。其善既多，惟在是文武二人，不能胜受之矣。其汝能敬行德，明我贤俊之人在於礼让，则后人於此道大且是也。”○传“言汝”至“多福”○正义曰：“动当有所合哉”，举动皆合文武也。“发言常在是文武”，言非文武道则不言。
　
　　呜呼！笃棐时二人，我式克至于今日休。言我厚辅是文武之道而行之，或用能至于今日其政美。我咸成文王功于不怠，丕冒海隅出日，罔不率俾。”今我周家皆成文王功于不懈怠，则德教大覆冒海隅日所出之地，无不循化而使之。 
　　[疏]“呜呼”至“率俾”○正义曰：周公言而叹曰：“呜呼！我厚辅是二人之道而行之，我用能至於今日其政美。”言今日政美，由是文武之道。“我周家若能皆成文王之功，於事常不懈怠，则德教大覆四海之隅，至於日出之处，其民无不循我化，可臣使也”。戒召公与朝臣皆当法文王之功。
　
　　公曰：“君，予不惠若兹多诰，予惟用闵于天越民。”我不顺若此多诰而已，欲使汝念躬行之闵勉也。我惟用勉於天道加於民。 
　　[疏]“公曰君予”至“越民”○正义曰：公呼召公曰：“君，我不徒惟顺如此之事多诰而已，欲使汝躬亲行之。我惟用勉力自强於天道，行化於民。”顾氏云：“我亦自用勉劝，躬行於天道，加益於民人也。”
　
　　公曰：“呜呼！君，惟乃知民德，亦罔不能厥初，惟其终。惟汝所知民德，亦无不能其初，鲜能有终，惟其终则惟君子。戒召公以慎终。○鲜，息浅反。祗若兹，往敬用治。”当敬顺我此言，自今以往，敬用治民职事。 
　　[疏]“公曰呜呼”至“用治”○正义曰：周公叹而呼召公曰：“呜呼！君，惟汝知民之德行，亦无有不能其初，惟鲜能其终。”言行之虽易，终之实难，恐召公不能终行善政，故戒之以慎终。“汝当以敬顺我此言，自今以往，宜敬用此治民职事”。戒之使行善不懈怠也。○传“惟汝”至“慎终”○正义曰：《诗》云：“靡不有初，鲜克有终。”是凡民之德，无不能其初，少能有终者。凡民皆如是，有终则惟君子。盖召公至此已说，恐其不能终善，故戒召公汝慎终也。郑云：“召公是时意说，周公恐其复不说，故依违托言民德以剀切之。” 

　

　 

卷十七 蔡仲之命第十九 

　卷十七 蔡仲之命第十九 　 

　
　　蔡叔既没，以罪放而卒。王命蔡仲，践诸侯位，成王也。父卒命子，罪不相及。作《蔡仲之命》。册书命之。 
　　蔡仲之命蔡，国名。仲，字。因以名篇。 
　　[疏]“蔡叔”至“之命”○正义曰：蔡叔与管叔流言於国，谤毁周公，周公囚之郭邻，至死不赦。蔡叔既没，成王命蔡叔之子蔡仲践诸侯之位，封为国君，以策书命之。史叙其事，故作《蔡仲之命》。○传“成王”至“相及”○正义曰：编书以世先后为次，此篇在成王书内，知“王命蔡仲”是成王命之也。蔡叔之没，不知何年，其命蔡仲，未必初卒即命，以其继父命子，故系之蔡叔之后也。蔡叔有罪而命蔡仲者，“父卒命子，罪不相及”也。昭二十年《左传》曰：“父子兄弟，罪不相及。”其言“罪不相及”，谓蔡仲不坐父尔。若父有大罪，罪当绝灭，正可别封他国，不得仍取蔡名，以蔡叔为始祖也。蔡叔身尚不死，明其罪轻。不立管叔之后者，盖罪重无子，或有而不贤故也。
　
　　惟周公位冢宰，正百工，百官总己以听冢宰，谓武王崩时。群叔流言，乃致辟管叔于商；囚蔡叔于郭邻，以车七乘；致法谓诛杀。囚谓制其出入。郭邻，中国之外地名。从车七乘，言少。管、蔡，国名。○辟，婢亦反，徐扶亦反。乘，绳证反。从，才用反。降霍叔于庶人，三年不齿。罪轻，故退为众人，三年之后乃齿录，封为霍侯，子孙为晋所灭。蔡仲克庸祗德，周公以为卿士。蔡仲能用敬德，称其贤也。明王之法，诛父用子，言至公。周公，圻内诸侯，二卿治事。○圻，巨依反，下同。叔卒，乃命诸王邦之蔡。叔之所封，圻内之蔡。仲之所封，淮汝之间。圻内之蔡名已灭，故取其名以名新国，欲其戒之。 
