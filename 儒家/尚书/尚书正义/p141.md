<!-- { "loadSidebar": true } -->
　　[疏]“王曰”至“祥刑”○正义曰：戒之既终，王又言而叹曰：“呜呼！汝诸侯嗣世子孙等，从自今已往，当何所监视？非当视立德於民而为之中正乎？”言诸侯并嗣世惟当视此立德於民为之中正之事。“汝必视此，庶几明听我言而行之哉！有智之人惟能用刑，乃有无疆境之善辞。得有无疆善辞者，以其折狱能属於五常之中正，皆中其理而法有善政故也。汝有邦有土之君，受王之善众而治之，当视於此善刑。”从上已来举善刑以告之，欲其勤而法之，使有无穷之美誉。○传“言智”至“然也”○正义曰：“属”谓属著也。“极”，中也。“庆”，善也。“五常”谓仁义礼智信，人所常行之道也。言得有善辞，名闻於后世者，以其断狱能属著於五常之中正，皆得其理而法之有善，所以得然也。知“五”是五常者，以人所常行惟有五事，知是五常也。 

　

　 

卷二十 文侯之命第三十 

　卷二十 文侯之命第三十 　 

　
　　平王锡晋文侯秬鬯圭瓒，以圭为杓柄谓之圭瓒。○平王，马无平字。锡，星历反，马本作赐。秬音巨，鬯，敕亮反。瓒，才但反。杓，上灼反。柄，彼病反。作《文侯之命》。所以名篇。幽王为犬戎所杀，平王立而东迁洛邑，晋文侯迎送安定之，故锡命焉。 
　　文侯之命平王命为侯伯。 
　　[疏]“平王”至“之命”○正义曰：幽王嬖褒姒，废申后，逐太子宜臼。宜臼奔申。申侯与犬戎既杀幽王，晋文侯与郑武公迎宜臼立之，是为平王，迁於东都。平王乃以文侯为方伯，赐其秬鬯之酒，以圭瓒副焉，作策书命之。史录其策书，作《文侯之命》。○传“以圭”至“圭瓒”○正义曰：祭之初，酌郁鬯之酒以灌尸。“圭瓒”者，酌郁鬯之杓，杓下有槃，“瓒”即槃之名也；是以圭为杓之柄，故谓之“圭瓒”。《周礼·典瑞》云：“祼圭有瓒，以肆先王，以祼宾客。”郑司农云：“於圭头为器，可以挹鬯祼祭谓之瓒。以肆先王，灌先王祭也。”郑玄云：“肆，解牲体以祭，因以为名。”爵行曰“祼”。汉礼瓒槃大五升，口径八寸，下有槃，口径一尺。《诗》云：“瑟彼玉瓒，黄流在中。”《毛传》云：“玉瓒，圭瓒也，黄金所以饰流鬯也。”郑云：“黄流，秬鬯也。圭瓒之状，以圭为柄，黄金为勺，青金为外，朱中央。”是说圭瓒之形状也。《礼》无明文，而知其然者，《祭统》云：“君执圭瓒祼尸，大宗执璋瓒亚祼。”郑云：“圭瓒、璋瓒，祼器也。以圭璋为柄，酌郁鬯曰祼。”然则圭瓒、璋瓒惟柄以圭、璋为异，其瓒形则同。《考工记·玉人》云：“祼圭尺有二寸，有瓒，以祀庙。大璋、中璋九寸，边璋七寸，厚寸，黄金勺，青金外，朱中，鼻寸。”郑云：“鼻，勺流也，凡流皆为龙口也。三璋之勺，形如圭瓒。”是郑以璋形如此，知圭瓒亦然。《毛传》又云“九命然后锡以秬鬯圭瓒”，则晋文侯於时九命为东西大伯，故得受此赐也。“秬鬯”从经为传，故此惟解“圭瓒”。○传“所以”至“命焉”○正义曰：《周本纪》云，幽王嬖褒姒，褒姒生子伯服。幽王废申后，并去太子，用褒姒为后，伯服为太子。申侯怒，乃与西夷犬戎共攻杀幽王。於是诸侯乃与申侯共立太子宜臼，是为平王。东徙於洛邑，避戎寇。隐六年《左传》：“周桓公言於王曰：‘我周之东迁，晋郑焉依。’”郑语云：“晋文侯於是乎定天子。”是迎送安定之，故平王锡命焉。○传“平王命为侯伯”○正义曰：“伯”，长也，诸侯之长谓之伯也。僖元年《左传》云：“凡侯伯，救患、分灾、讨罪，礼也。”是与诸侯之长为“侯伯”。王肃云：“幽王既灭，平王东迁，晋文侯、郑武公夹辅王室，晋为大国，功重，故平王命为侯伯。”
　
　　王若曰：“父义和，顺其功而命之。文侯同姓，故称曰父。义和，字也。称父者非一人，故以字别之。○义和，马云：“能以义和诸侯。”义本作谊。别，彼列反。丕显文武，克慎明德，大明乎！文王、武王之道，能详慎显用有德。昭升于上，敷闻在下，惟时上帝集厥命于文王。更述文王所以王也。言文王圣德明升于天，而布闻在下居。惟以是，故上天集成其王命，德流子孙。○闻音问。王，于况反。亦惟先正，克左右昭事厥辟，言君既圣明，亦惟先正官贤臣能，左右明事其君，所以然。○辟，必亦反。越小大谋猷，罔不率从，肆先祖怀在位。文王君圣臣良，於小大所谋道德，天下无不循从其化，故我后世先祖归在王位。 
　　[疏]“王若”至“在位”○正义曰：平王顺文侯之功，亲之，敬而呼其字曰：“父义和。”既呼其字，乃告以上世之事：“大明乎！文王、武王之道，能详顺显用有德之人以为大臣。文王之为王也，圣德明升於天。”言其道至天也。“又布闻於在下”。言其德被民也。“惟以是，故上天成其大命於文王，使之身为天子，泽流后世。文武圣明如此，亦惟先世长官之臣，能左右明事其君，君圣臣贤之故。於小大所谋道德，天下无有不循从其化，故我之先祖文武之后诸王，皆得归在王位”。言先世圣王得贤臣之力，将说己无贤臣，故言此也。○传“顺其”至“别之”○正义曰：《觐礼》说天子呼诸侯之义曰：“同姓大国则曰伯父，其异姓则曰伯舅，同姓小国则曰叔父，其异姓则曰叔舅。”郑玄《礼》注云：“称之以父与舅，亲亲之辞。”晋文侯唐叔之后，与王同姓，故称曰“父”。《曲礼》天子谓二伯为伯父伯舅。计文侯为侯伯，天子当呼为“伯父”，此不云“伯”而直称“父”者，尢亲之也。《左传》以文侯名仇，今呼曰“义和”，知是字也。天子於同姓诸侯皆呼为“父”，称“父”者非一人，若不称其字，无以知是文侯，故以字别之。郑玄读“义”为“仪”，仪、仇皆训匹也，故名仇，字仪。古人名字不可皆令相配，不必然也。○传“文王”至“王位”○正义曰：“后世先祖”谓文武之后，在今王之先祖，成康以至宣幽皆是也。“怀”，归也。“归在王位”者，王位是其所有也，若归向家然，故称“归”也。
　
　　呜呼！闵予小子嗣，造天丕愆。叹而自痛伤也。言我小子而遭天大罪过，父死国败，祖业隤陨。○予如字，又音与。愆，去虔反。隤，杜回反。陨，于敏反。殄资泽于下民，侵戎我国家纯。言周邦丧乱，绝其资用惠泽於下民，侵兵伤我国及卿大夫之家，祸甚大。○殄，大见反。即我御事，罔或耆寿俊在厥服，予则罔克。所以遇祸，即我治事之臣，无有耆宿寿考俊德在其服位，我则材劣无能之致。 
　　[疏]“呜呼！”至“罔克”○正义曰：王又叹而自伤：“呜呼！疲病者，是我小子继嗣先王之位，遭天大罪过於我周家，父死国败，倾覆祖业，致使周邦丧乱，绝其资用惠泽於下民。”言下民资用尽，致使而王泽竭也。“西夷犬戎，侵兵伤我国及卿大夫之家，其祸亦甚大也。所以遇此祸者，即我治事之臣，无有耆宿寿考俊德之人在其服位，我则材弱无能之致”。自恨已弱不能致得贤臣，恐又不能自立也。○传“言周”至“甚大”○正义曰：此经所言，追叙幽王灭事。民不自治，立君以养之。民之资用，是王者佑助以得之。言周邦丧乱，不能抚佑下民，绝其资用惠泽於下民也。幽王之灭，由夷狄交侵，兵伤我国及卿大夫之家，其祸甚大。诸言“国家”者，皆谓国为“国家”，传意欲见君臣俱被其害，故以“家”为卿大夫之家。王肃云：“遭天之大愆，谓幽王为犬戎所杀，殄绝其先祖之泽於下民。侵犯兵寇，伤我国家甚大，谓犬戎也。”○传“所以”至“之致”○正义曰：此经亦是追叙往事，言幽王所以遇祸者，即我周家治事之臣，无有耆宿寿考俊德之人在其服位，致使有犬戎之祸，亦是我材劣无能之致。幽王之时，平王被逐在外，国之兴亡，非平王所知，言我无能之致者，引过归己，自惧将来复然，故下句思得贤臣。
　
　　曰惟祖惟父，其伊恤朕躬。呜呼！有绩，予一人永绥在位。王曰：“同姓诸侯在我惟祖惟父列者，其惟当忧念我身。呜呼！能有成功，则我一人长安在王位。”言恃诸侯。父义和，汝克昭乃显祖，重称字，亲之。不称名，尊之。言汝能明汝显祖唐叔之道，奖之。汝肇刑文武，用会绍乃辟，追孝于前文人。言汝今始法文武之道矣。当用是道合会继汝君以善，使追孝於前文德之人。汝君，平王自谓也。继先祖之志为孝。○辟，扶亦反。汝多修，扞我于艰，若汝，予嘉。”战功曰多，言汝之功多，甚修矣。乃扞我於艰难，谓救周，诛犬戎，汝功我所善之。○扞，下旦反，注同。 
