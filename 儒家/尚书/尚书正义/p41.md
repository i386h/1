<!-- { "loadSidebar": true } -->
　　[疏]“徐州”○传“二水”至“种艺”○正义曰：“乂”训治也，故云“二水已治”。《地理志》云，沂水出泰山，盖县临乐子山南至下邳入泗，过郡五，行六百里。淮出桐柏山，发源远矣，於此州言之者，淮水至此而大，为害尤甚，喜得其治，故於此记之。《地理志》云，蒙山在泰山蒙阴县西南。羽山在东海祝其县南。《诗》云“艺之荏菽”，故“艺”为种也。
　
　　大野既猪，东原底平。大野，泽名。水所停曰猪。东原致功而平，言可耕。○猪，张鱼反，马云：“水所停止深者曰猪。”刘东胡反。 
　　[疏]传“大野”至“可耕”○正义曰：《地理志》云，大野泽在山阳钜野县北。“巨”即大也。《檀弓》云：“污其宫而猪焉。”又泽名孟猪，停水处也，故云“水所停曰猪”。往前漫溢，今得猪水为泽也。“东原”即今之东平郡也。致功而地平，言其可耕也。
　
　　厥土赤埴坟，草木渐包。土黏曰埴。渐，进长。包，丛生。○埴，市力反，郑作戠，徐、郑、王皆读曰炽，韦昭音试。渐如字，本又作蔪，《字林》才冉反，草之相包裹也。包，必茅反，字或作苞，非丛生也，马云：“相包裹也。”黏，女占反。长，丁丈反。丛，才公反。 
　　[疏]传“土黏”至“丛生”○正义曰：“戠”“埴”、音义同。《考工记》用土为瓦，谓之“抟埴之工”，是“埴”谓黏土，故“土黏曰埴”。《易·渐卦》彖云：“渐，进也。”《释言》云：“苞，稹也。”孙炎曰“物丛生曰苞，齐人名曰稹”。郭璞曰：“今人呼丛致者为稹。”“渐苞”谓长进丛生，言其美也。
　
　　厥田惟上中，厥赋中中。田第二，赋第五。厥贡惟土五色，王者封五色土为社，建诸侯则各割其方色土与之，使立社。焘以黄土，苴以白茅，茅取其洁，黄取王者覆四方。○焘，徒报反，覆也。苴，子馀反，包裹也。 
　　[疏]传“王者”至“四方”○正义曰：传解贡土之意，王者封五色土以为社，若封建诸侯，则各割其方色土与之，使归国立社。其土焘以黄土。焘，覆也。四方各依其方色，皆以黄土覆之。其割土与之时，苴以白茅，用白茅裹土与之。必用白茅者，取其絜清也。《易》称“藉用白茅”，茅色白而絜美。《韩诗外传》云：“天子社广五丈，东方青，南方赤，西方白，北方黑，上冒以黄土。将封诸侯，各取其方色土，苴以白茅，以为社。明有土谨敬絜清也。”蔡邕《独断》云：“天子大社，以五色土为坛。皇子封为王者，授之大社之土，以所封之方色苴以白茅，使之归国以立社，谓之茅社。”是必古书有此说，故先儒之言皆同也。
　
　　羽畎夏翟，峄阳孤桐，夏翟，翟，雉名。羽中旌旄，羽山之谷有之。孤，特也。峄山之阳特生桐，中琴瑟。○夏，行雅反。翟，徒历反。峄音亦，一音夕。 
　　[疏]传“夏翟”至“琴瑟”○正义曰：《释鸟》云：“翟，山雉。”此言“夏翟”，则“夏翟”共为雉名。《周礼》立夏采之官，取此名也。《周礼·司常》云：“全羽为旞，析羽为旌。”用此羽为之，故云“羽中旌旄”也。《地理志》云，东海下邳县西有葛峄山，即此山也。
　
　　泗滨浮磬，淮夷蠙珠暨鱼。泗，水涯。水中见石，可以为磬。蠙珠，珠名。淮、夷二水出蠙珠及美鱼。○泗音四，水名。淮夷，郑云：“淮水之夷民也。”马云：“淮、夷，二水名。”孔传云“淮夷之水”，本亦有作“淮夷二水”也。蠙音蒲边反，徐扶坚反，字又作蚍，韦昭薄迷反，蚌也。暨，其器反。见，贤遍反。 
　　[疏]传“泗水”至“美鱼”○正义曰：泗水旁山而过，石为泗水之涯，石在水旁，水中见石，似若水中浮然，此石可以为磬，故谓之“浮磬”也。贡石而言磬者，此石宜为磬，犹如“砥砺”然也。蠙是蚌之别名，此蚌出珠，遂以蠙为珠名。蠙之与鱼皆是水物，而以“淮夷”冠之，知“淮夷”是二水之名。“淮”即四渎之淮也。“夷”盖小水，后来竭涸，不复有其处耳。王肃亦以“淮夷”为水名。郑玄以为“淮水之上，夷民献此珠与鱼”也。《地理志》泗水出济阴乘氏县，东南至临淮雎陵县入淮，行千一百一十里也。
　
　　厥篚玄纤缟。玄，黑缯。缟，白缯。纤，细也。纤在中，明二物皆当细。○纤，息廉反。缟，古老反，徐古到反。缯，似陵反。 
　　[疏]传“玄黑”至“当细”○正义曰：篚之所盛，例是衣服之用，此单言“玄”，玄必有质，玄是黑色之别名，故知玄是黑缯也。《史记》称高祖为义帝发丧，诸侯皆缟素，是缟为白缯也。
　
　　浮于淮、泗，达于河。○河如字，《说文》作菏，工可反，云：“水出山阳湖陵南。” 
　　淮、海惟扬州。北据淮，南距海。彭蠡既猪，阳鸟攸居。彭蠡，泽名。随阳之鸟，鸿雁之属，冬月所居於此泽。○蠡音礼，张勃《吴录》云：“今名洞庭湖。”案今在九江郡界。 
　　[疏]“扬州”○传“彭蠡”至“此泽”○正义曰：“彭蠡”是江汉合处，下云“导漾水，南入于江，东汇为彭蠡”是也。日之行也，夏至渐南，冬至渐北，鸿雁之属，九月而南，正月而北，左思《蜀都赋》所云“木落南翔，冰泮北徂”是也。日，阳也，此鸟南北与日进退，随阳之鸟，故称“阳鸟”，冬月所居於此彭蠡之泽也。
　
　　三江既入，震泽厎定。震泽，吴南大湖名。言三江已入，致定为震泽。○三江，韦昭云：“谓吴松江、钱唐江、浦阳江也。”《吴地记》云：“松江东北行七十里，得三江口，东北入海为娄江，东南入海为东江，并松江为三江。○震泽，吴都太湖。厎，之履反，致也，《史记》音致。大湖，音太湖。 
　　[疏]传“震泽”至“震泽”○正义曰：《地理志》云，会稽吴县，故周泰伯所封国也。具区在西，古文以为震泽，是“吴南大湖名”。盖县治居泽之东北，故孔传言“南”，《志》言“西”。大泽畜水，南方名之曰湖，三江既入此湖也。治水致功，今江入此泽，故“致定为震泽”也。下传云：“自彭蠡江分为三，入震泽，遂为北江而入海。”是孔意江从彭蠡而分为三，又共入震泽，从震泽复分为三，乃入海。郑云：“三江分於彭蠡，为三孔东入海。”其意言“三江既入”，入海耳，不入震泽也。又案《周礼·职方》扬州薮曰具区，浸曰五湖。五湖即震泽。若如《志》云具区即震泽，则浸、薮为一。案馀州浸、薮皆异而扬州同者，盖扬州浸、薮同处，论其水谓之浸，指其泽谓之薮。
　
　　篠簜既敷，篠，竹箭。簜，大竹。水去巳布生。○篠，西了反。簜，徒党反，或作{昜}，他莽反。 
　　[疏]传“篠，竹箭。簜，大竹”○正义曰：《释草》云：“篠，竹箭。”郭璞云：“别二名也。”又云“簜，竹”。李巡曰：“竹节相去一丈曰簜。”孙炎曰：“竹阔节者曰簜。”郭璞云：“竹别名。”是篠为小竹，簜为大竹。
　
　　厥草惟夭，厥木惟乔。少长曰夭。乔，高也。○夭，於娇反，马云：“长也。”乔，其娇反，徐音骄。少，诗照反。长，丁丈反。 
　　[疏]传“少长曰夭。乔，高也”○正义曰：夭是少长之貌，《诗》曰：“桃之夭夭”是也。“乔，高”，《释诂》文。《诗》曰“南有乔木”是也。
　
　　厥土惟涂泥，地泉湿。厥田惟下下，厥赋下上错。田第九，赋第七，杂出第六。厥贡惟金三品，金、银、铜也。 
　　[疏]传“金、银、铜也”○正义曰：“金”既总名，而云“三品”，黄金以下惟有白银与铜耳，故为“金、银、铜也”。《释器》云：“黄金谓之璗，其美者谓之镠。白金谓之银，其美者谓之鐐。”郭璞曰：“此皆道金银之别名及其美者也。镠即紫磨金也。”郑玄以为“金三品者，铜三色也。”
　
　　瑶、琨、篠簜，瑶、琨皆美玉。○瑶音遥。琨音昆，美石也，马本作瑻，韦昭音贯。 
　　[疏]传“瑶、琨，皆美玉”○正义曰：美石似玉者也。玉、石其质相类，美恶别名也。王肃云：“瑶、琨，美石次玉者也。”
　
　　齿、革、羽、毛、惟木。齿，革牙。革，犀皮。羽，鸟羽。毛，旄牛尾。木，楩、轺、豫章。○犀，细兮反。旄音毛。楩音缏，又婢善反。 
　　[疏]传“齿象”至“豫章”○正义曰：《诗》云“元龟象齿”，知“齿”是象牙也。《说文》云：“齿，口龂骨也。牙，牡齿也。”隐五年《左传》云“齿牙骨角”，“牙”、“齿”小别，统而名之，“齿”亦“牙”也。《考工记》：“犀甲七属，兕甲六属。”宣二年《左传》云：“犀兕尚多，弃甲则那？”是甲之所用，犀革为上；革之所美，莫过於犀；知“革”是犀皮也。《说文》云：“兽皮治去其毛为革。”革与皮去毛为异耳。《说文》云：“羽，鸟长毛也。”知“羽”是鸟羽。南方之鸟，孔雀、翡翠之属，其羽可以为饰，故贡之也。《说文》云：“牦，西南夷长旄牛也。”此牦牛之尾可为旌旗之饰，经传通谓之“旄”。《牧誓》云“右秉白旄”，《诗》云“建旐设旄”，皆谓此牛之尾，故知“毛”是旄牛尾也。直云“惟木”，不言木者，故言“楩、轺、豫章”，此三者是扬州美木，故传举以言之，所贡之木不止於此。
　
　　岛夷卉服，南海岛夷草服葛越。○卉，徐许贵反。 
　　[疏]传“南海”至“葛越”○正义曰：上传“海曲谓之岛”，知此“岛夷”是南海岛上之夷也。《释草》云：“卉，草。”舍人曰：“凡百草一名卉。”知“卉服”是“草服葛越”也。葛越，南方布名，用葛为之。左思《吴都赋》云“蕉葛升越，弱於罗纨”是也。冀州云“岛夷皮服”，是夷自服皮，皮非所贡也。此言“岛夷卉服”，亦非所贡也。此与“莱夷作牧”并在贡篚之间，古史立文不次也。郑玄云：“此州下湿，故衣草服。贡其服者，以给天子之官。”与孔异也。
　
　　厥篚织、贝。织，细缯。贝，水物。 
　　[疏]传“织细”至“水物”○正义曰：传以“贝”非织物，而云“织贝”，则贝、织异物，织是织而为之，扬州纻之所出，此物又以篚盛之，为衣服之用，知是“细纻”，谓细纻布也。《释鱼》之篇贝有居陆居水，此州下湿，故云“水物”。《释鱼》有“玄贝，贻贝。馀貾，黄白文。馀泉，白黄文”，当贡此有文之贝以为器物之饰也。郑玄云：“贝，锦名。《诗》云：‘萋兮斐兮，成是贝锦。’凡为织者先染其丝，乃织之则文成矣。《礼记》曰：‘土不衣织。’”与孔异也。
　
　　厥包橘柚锡贡。小曰橘，大曰柚。其所包裹而致者，锡命乃贡。言不常。○橘，均必反。柚，由究反。裹音果。 
