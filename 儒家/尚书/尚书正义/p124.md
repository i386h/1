<!-- { "loadSidebar": true } -->
　　[疏]“今予”至“厥官”○正义曰：王言：“今我小子，敬勤於德，虽早夜不懈怠，犹不能及於唐虞。仰惟先代夏商之法是顺，顺蹈其前代建官而法则之。”言不敢同尧舜之官，准拟行夏殷之官尔。“若”与“训”俱训为顺也。○传“师天”至“堪之”○正义曰：三公俱是教道天子，辅相天子，缘其事而为之名。三公皆当运致天子，使归於德义。传於“保”下言“保安天子於德义”，总上三者，言皆然也。《礼记·文王世子》云：“师也”者，教之以事而喻诸德者也。保也者，慎其身以辅翼之而归诸道者也。”道、德别掌者，内得於心，出行於道，道德不甚相远，因其并释“师”、“保”，故分配之尔。於公云“燮理阴阳”，於孤云“寅亮天地”，“和理”、“敬信”义亦同尔。以孤副贰三公，故其事所掌不异。○传“天官”至“任大”○正义曰：此经言六卿所掌之事，撮引《周礼》为之总目，或据《礼》文，或取《礼》意，虽言有小异，义皆不殊。《周礼》云：“乃立天官冢宰，使帅其属而掌邦治。治官之属，太宰卿一人。”马融云：“冢，大也。宰，治也。大治者，兼万事之名也。”郑玄云：“变冢言大，进退异名也。百官总焉则谓之冢，列职於王则称大。冢者，大之上也。山顶曰冢。”是解“冢”、“大”异名之意。《太宰职》云：“三曰礼典，以统百官。”马融云：“统，本也。百官是宗伯之事也。”此“统百官”在“冢宰”之下，当以冢尊，故命统治百官为冢宰之事，治官、礼官俱得统之也。《礼》云“以佐王均邦国”，此言“均四海”，故传辨之“均平四海之内邦国”，与孔意不异。○传“地官”至“协睦”○正义曰：《周礼》云：“乃立地官司徒，使帅其属而掌邦教，以佐王安扰邦国。”《太宰职》云：“二曰教典，以扰万民。”郑玄云：“扰亦安也，言饶衍之。”传亦以“扰”为安。“五典”即五教也，布五常之教，以安和天下之人民，使小大协睦也。《舜典》云：“契为司徒，敬敷五教。”《周礼》：“司徒掌十有二教。一曰以祀礼教敬，则民不苟。二曰以阳礼教让，则民不争。三曰以阴礼教亲，则民不怨。四曰以乐礼教和，则民不乖。五曰以仪辨等，则民不越。六曰以俗教安，则民不偷。七曰以刑教中，则民不暴。八曰以誓教恤，则民不怠。九曰以度教节，则民知足。十曰以世事教能，则民不失职。十有一曰以贤制爵，则民慎德。十有二曰以庸制禄，则民兴功。”郑玄云：“有虞氏五而周十有二焉，然则十有二细分五教。为之五教，可以常行，谓之五典。五典谓父义、母慈、兄友、弟恭、子孝也。”○传“春官”至“等列”○正义曰：《周礼》云：“乃立春官宗伯，使帅其属而掌邦礼，以佐王和邦国宗庙也。”“伯”，长也。宗庙官之长，故名其官为“宗伯”。其职云：“掌建邦之天神、人鬼、地祗之礼。”又主吉、凶、宾、军、嘉之五礼。吉礼之别十有二，凶礼之别有五，宾礼之别有八，军礼之别有五，嘉礼之别有六，总有三十六礼，皆在宗伯职掌之文，文烦不可具载。《太宰职》云：“三曰礼典，以和邦国，以谐万民。”其职又有“以玉作六瑞，以等邦国。以禽作六贽，以等诸臣”，是“以和上下尊卑等列”也。○传“夏官”至“乱者”○正义曰：《周礼》云：“乃立夏官司马，使帅其属而掌邦政，以佐王平邦国。”其职主戎马之事，有掌征伐，统正六军，平治王邦四方国之乱者。天子六军，军师之通名也。案其职“掌九伐之法，冯弱犯寡则眚之，贼贤害民则伐之，暴内陵外则坛之，野荒民散则削之，负固不服则侵之，贼杀其亲则正之，放弑其君则残之，犯令陵政则杜之，外内乱、鸟兽行则灭之”。○传“秋官”至“时杀”○正义曰：《周礼》云：“乃立秋官司寇，使帅其属而掌邦禁，以佐王刑邦国。”其职云：“刑邦国，诘四方。”马融云：“诘犹穷也，穷四方之奸也。”孔以“诘”为治，是主寇贼法禁，治奸慝之人，刑杀其强暴作乱者。夏官主征伐，秋官主刑杀，征伐亦杀人而官属异时者，夏司马讨恶助夏时之长物，秋司寇刑奸顺秋时之杀物也。《周礼》云“掌邦刑”，此云“掌邦禁”者，避下“刑暴乱”之文，故云“掌邦禁”。○传“冬官”至“曰土”○正义曰：《周礼·冬官》亡。《小宰职》云：“六曰冬官，掌邦事。“又云：“六曰事职，以富国，以养万民。”马融云：“事职掌百工、器用、耒耜、弓车之属。”与此主土居民全不相当。《冬官》既亡，不知其本。《礼记·王制》记司空之事云：“量地以制邑，度地以居民。”足明《冬官》本有主土居民之事也。《齐语》云：“管仲制法，令士农工商四民不杂。”即此“居民使顺天时，分地利，授之土”也。土则地利为之名，以其吐生百穀，故曰“土”也。《周礼》云“事”，此云“土”者，为下有“居四民”，故云“土”以居民，为急故也。
　
　　六年，五服一朝。五服，侯、甸、男、采、卫。六年一朝会京师。又六年，王乃时巡，考制度于四岳。周制十二年一巡守，春东、夏南、秋西、冬北，故曰时巡。考正制度礼法于四岳之下，如虞帝巡守然。诸侯各朝于方岳，大明黜陟。”觐四方诸侯，各朝于方岳之下，大明考绩黜陟之法。 
　　[疏]“六年”至“黜陟”○正义曰：此篇说六卿职掌，皆与《周礼》符同，则“六年，五服一朝”亦应是《周礼》之法，而《周礼》无此法也。《周礼·大行人》云：“侯服岁一见，其贡祀物。甸服二岁一见，其贡嫔物。男服三岁一见，其贡器物。采服四岁一见，其贡服物。卫服五岁一见，其贡材物。要服六岁一见，其贡货物。”先儒说《周礼》者，皆云“见”谓来朝也。必如所言，则周之诸侯各以服数来朝，无六年一朝之事。昭十三年《左传》叔向云：“明王之制，使诸侯岁聘以志业，间朝以讲礼，再朝而会以示威，再会而盟以显昭明。自古已来，未之或失也。存亡之道，恒由是兴。”说《左传》者以为三年一朝、六年一会、十二年而盟，事与《周礼》不同。谓之前代明王之法，先儒未尝措意，不知异之所由。计彼六年一会，与此“六年，五服一朝”事相当也。再会而盟，与此十二年“王乃时巡”，诸侯各朝於方岳亦相当也。叔向盛陈此法，以惧齐人使盟，若周无此，礼叔向妄说，齐人当以辞拒之，何所畏惧而敬以从命乎？且云“自古以来，未之或失”，则当时犹尚行之，不得为前代之法，胁当时之人明矣。明周有此法，《礼》文不具尔。《大行人》所云，见者皆言贡物，或可因贡而见，何必见者皆是君自朝乎？遣使贡物亦应可矣。《大宗伯》云：“时见曰会，殷见曰同。”“时见”、“殷见”不云年限，“时见曰会”何必不是“再朝而会”乎？“殷见曰同”何必不是“再会而盟”乎？周公制礼若无此法，岂成王谬言，叔向妄说也？计六年大集，应六服俱来，而此文惟言“五服”。孔以五服为侯、甸、男、采、卫，盖以要服路远，外逼四夷，不必常能及期，故宽言之而不数也。○传“周制”至“守然”○正义曰：《周礼·大行人》云“十有二岁王巡守殷国”，是“周制十二年一巡守”也。如《舜典》所云春东、夏南、秋西、冬北以四时巡行，故曰“时巡”。“考正制度礼法于四岳之下，如虞帝巡守然”，据《舜典》，“同律度量衡”已下皆是也。
　
　　王曰：“呜呼！凡我有官君子，钦乃攸司，慎乃出令，令出惟行，弗惟反。有官君子，大夫以上。叹而戒之，使敬汝所司，慎汝出令，从政之本。令出必惟行之，不惟反改。若二三其令，乱之道。以公灭私，民其允怀。从政以公平灭私情，则民其信归之。学古入官，议事以制，政乃不迷。言当先学古训，然后入官治政。凡制事必以古义议度终始，政乃不迷错。○度，待洛反。其尔典常作之师，无以利口乱厥官。其汝为政当以旧典常故事为师法，无以利口辩佞乱其官。 
　　[疏]“王曰”至“厥官”○正义曰：王言而叹曰：“呜呼！凡我有官君子。”谓大夫已上有职事者。“汝等皆敬汝所主之职事，慎汝所出之号令。令出於口，惟即行之，不惟反之而不用，是去而复反也。为政之法，以公平之心灭己之私欲，则见下民其信汝而归汝矣。学古之典训，然后入官治政。论议时事，必以古之制度，如此则政教乃不迷错矣。其汝为政，当以旧典常故事作师法，无以利口辩佞乱其官”。教之以居官为政之法也。○传“有官”至“之道”○正义曰：教之出令，使之号令在下，则是尊官，故知“有官君子”是“大夫已上”也，下云“三事暨大夫”是也。安危在於出令，故慎汝出令是从政之本也。令既出口，必须行之，令而不行，是去而更反，故谓之“反”也。“不惟反者”，令其必行之，勿使反也。若前令不行而倒反，别出后令以改前令，二三其政，则在下不知所从，是乱之道也。○传“言当”至“迷错”○正义曰：襄三十一年《左传》子产云：“我闻学而后入政，未闻以政学者也。”言将欲入政，先学古之训典，观古之成败，择善而从之，然后可以入官治政矣。凡欲制断当今之事，必以古之义理议论量度其终始，合於古义，然后行之。则其为之政教，乃不迷错也。
　
　　蓄疑败谋，怠忽荒政，不学墙面，莅事惟烦。积疑不决，必败其谋。怠惰忽略，必乱其政。人而不学，其犹正墙面而立，临政事必烦。○蓄，敕六反。莅音利，又音类。戒尔卿士，功崇惟志，业广惟勤，惟克果断，乃罔后艰。此戒凡有官位，但言卿士，举其掌事者。功高由志，业广由勤，惟能果断行事，乃无后难。言多疑必致患。○断，丁乱反，下注同。 
　　[疏]“蓄疑”至“后艰”○正义曰：又戒群臣，使彊於割断，勤於职事。蓄积疑惑，不能彊断，则必败其谋虑。怠惰忽略，不能恪勤，则荒废政事。人而不学，如面向墙，无所睹见，以此临事，则惟烦乱，不能治理。戒汝卿之有事者，功之高者惟志意强正，业之大者惟勤力在公，惟能果敢决断，乃无有后日艰难。言多疑必将致后患矣，申说“蓄疑败谋”也。
　
