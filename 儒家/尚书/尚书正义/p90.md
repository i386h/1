<!-- { "loadSidebar": true } -->
　　[疏]“曰有”至“并吉”○正义曰：上言为害不少，陈欲征之意，未说武庚之罪。更复发端言之曰，今四国叛逆，有大艰於西土。言作乱於东，与京师为难也。西土之人为此亦不得安静，於此人情皆蠢蠢然动。殷后小国腆腆然之禄父，大敢纪其王业之次叙，而欲兴复之。禄父所以敢然者，上天下威於三叔，以其流言欲下威诛之，禄父知我周国有此疵病，而欺惑东国人，令人不安。禄父谓人曰：“我殷复。”望得更为天子，反鄙易我周国。今天下蠢动，今之明日，四国民之贤者有十夫，不从叛逆，其来为我翼佐我周。於是用抚安武事，谋立其功。明禄父举事不当，得贤者叛来投我，为我谋用。是人事先应如此，则我有兵戎大事，征伐必休美矣。人谋既从，我卜又并吉，是其休也。言往必克敌安民之意，告众使知也。○传“曰语”至“蠢动”○正义曰：周公丁宁其事，止而复言，别加一“曰”，语更端也。下言“王曰”，此不言“王”，史详略耳。四国作逆於东，京师以为大艰，故言“作大难於京师”。“西土人亦不安”，亦如东方见其乱，不安也。《释诂》云：“蠢，动也。”郑云：“周民亦不定，其心骚动，言以兵应之。”当时京师无与应者，郑言妄耳。○传“言殷”至“复之”○正义曰：殷本天子之国，武庚比之为小，故言“小腆”，“腆”是小貌也。郑玄云：“腆谓小国也。”王肃云：“腆，主也，殷小主谓禄父也。”“大敢纪其王业”，经纪王业，望复之也。○传“天下”至“疵病”○正义曰：王肃云：“天降威者，谓三叔流言，当诛伐之。”言诛三叔是天下威也。《释诂》云：“疵，病也。”郑、王皆云：“知我国有疵病之瑕。”○传“禄父”至“无状”○正义曰：禄父以父罪，灭殷身亦当死，幸得继其先祀，宜荷天恩。反鄙薄轻易我周家，言其不识恩养，道其罪无状也。汉代止有“无状”之语，盖言其罪大无可形状也。近代已来遭重丧答人书云：“无状招祸”，是古人之遗语也。○传“今天”至“先应”○正义曰：武庚既叛，闻者皆惊，故“今天下蠢动”，谓闻叛之日也。“今之明日”，闻叛之明日。以“献”为贤，四国民内贤者十夫，来翼佐我周。十人史无姓名，直是在彼逆地，有先见之明，知彼必败，弃而归周。周公喜其来降，举以告众，谓之为贤，未必是大贤也。“用抚安武事，谋立其功”，用此十夫为之。将欲伐叛，而贤者即来，言人事先应也。○传“大事”至“为美”○正义曰：成十三年《左传》云：“国之大事在祀与戎。”今论伐叛，知“大事，戎事也”。十夫来翼，人谋既从，卜又并吉，所以为美，美即经之“休”也。既言其休，乃说我卜，并言以成此休之意。郑玄云：“卜并吉者，谓三龟皆从也。”王肃云：“何以言美？以三龟一习吉，是言并吉，证其休也。”与孔异矣。
　
　　“肆予告我友邦君，越尹氏、庶士御事，以美，故告我友国诸侯，及於正官尹氏卿大夫、众士御治事者。言谋及之。曰：‘予得吉卜，予惟以尔庶邦，于伐殷逋播臣。’用汝众国，往伐殷逋亡之臣。谓禄父。○逋，布吾反。尔庶邦君，越庶士御事，罔不反曰：‘艰大。’汝众国上下无不反曰：“征伐四国为大难。”叙其情以戒之。民不静，亦惟在王宫邦君室。言四国不安，亦在天子诸侯教化之过。自责不能绥近以及远。越予小子，考翼不可征，王害不违卜。於我小子先卜敬成周道，若谓今四国不可征，则王室有害，故宜从卜。 
　　[疏]“肆予告”至“违卜”○正义曰：以人从卜吉为美之故，故我告汝有邦国之君，及於尹氏卿大夫、众士治事者曰，我得吉卜，我惟与汝众国往伐殷逋亡播荡之臣。谓伐禄父也。汝国君及於众治事者，无不反我之意，相与言曰：“伐此四国，为难甚大。”言其不欲征也。汝不欲伐，罪我之由四国之民不安而叛者，亦惟在我天子王宫与邦君之室教化之过使之然。以此令汝难征，过事在我。虽然，於我小子，先考疑而卜之，欲敬成周道，若谓四国难大不可征，则於王室有害，不可违卜，宜从卜往征也。○传“以美”至“及之”○正义曰：“肆”训故也，承上“休”之下，以其东征必美之故，我告友国君以下共谋之。“尹氏”，即《顾命》云“百尹”氏也。“尹”，正也，诸官之正，谓卿大夫，故传言“及於正官尹氏卿大夫”。“尹氏”即官也，总呼大夫为官氏也。上文“大诰尔多邦”，越尔御事”，无“尹氏庶士”，下之“尔庶邦君，越庶士御事”亦无“尹氏”，惟此及下文施义二者详其文，馀略之，从可知也。○传“用汝”至“禄父”○正义曰：“逋”，逃也。“播”谓播荡逃亡之意。禄父殷君，谓之为“殷”。今日叛逆，是背周逃亡，故云用汝众国，往伐彼殷君於我周家逋逃亡叛之臣。谓禄父也。○传“汝众”至“戒之”○正义曰：王以卜吉之故，将以诸国伐殷，且彼诸国之情，必有不欲伐者，无不反我之意，相与言曰：“征伐四国为大难。”言其情必如此，叙其情以戒之，使勿然也。郑云：“汝国君及下群臣不与我同志者，无不反我之意，云：‘三监叛，其为难大。’”是言“反”者谓反上意，反是上意，则知“曰”者，相与言也。○传“言四”至“及远”○正义曰：“自责”惟当言天子教化之过，而并言诸侯者，化从天子布於诸侯，道之不行，亦邦君之咎，见庶邦亦有过，故并言之。教化之过在於君身，而云“王宫邦君室”者，宫室是行化之处，故指以言之。○传“於我”至“从卜”○正义曰：“翼”训敬也，於我小子，先自考卜，欲敬成周道。汝庶邦御事等，若谓今四国不可征，则周道不成，於王室有害，故宜从卜。“小子先卜”当谓初即位时，卜其欲成周道也。不可违卜，谓上“朕卜并吉”也。言欲征卜吉，当从卜征之。
　
　　肆予冲人永思艰，曰，呜呼！允蠢鳏寡，哀哉！故我童人成王长思此难而叹曰：“信蠢动天下，使无妻无夫者受其害，可哀哉！”○鳏，故顽反。予造天役，遗大投艰于朕身。我周家为天下役事，遗我甚大，投此艰难於我身。言不得已。○予造，为也。马云：“遗也。”越予冲人，不卬自恤。义尔邦君，越尔多士、尹氏御事，言征四国，於我童人不惟自忧而已，乃欲施义於汝胤国君臣上下至御治事者。○卬，五刚反，我也。绥予曰：‘无毖于恤。不可不成乃宁考图功。’汝众国君臣，当安勉我曰：“无劳於忧，不可不成汝宁祖圣考文武所谋之功。”责其以善言之助。○毖音秘。 
　　[疏]“肆予冲”至“图功”○正义曰：以汝等有难征之意，故我童子成王长思此难而叹曰：“呜呼！四国今叛，信蠢动天下，使鳏寡受害，尤可哀哉！我周家为天下役事，而遗我甚大，乃投此艰难於我身。此难须平，不可以已。今征四国，於我童人不惟自忧而已，乃欲施义於汝众国君，於汝多士尹氏治事之人。如此为汝计，汝君臣当安勉我曰：‘无劳於征伐之忧，我诸侯当往共征四国。汝王不可不成汝宁祖圣考所谋之功。’宜出此善言以助我。何谓违我不欲征也？”○传“我周”至“得已”○正义曰：为天子者，当役己以养天下，故“我国家为天下役事”，总言周家当救天下。此事遗我，故为甚大。以大役遗我，以为甚大，而又投掷此艰难之事於我身，谓当已之时有四国叛逆，言已职当静乱，不得以己也。○传“言征”至“事者”○正义曰：卬，我。恤，忧也。四国叛逆，害及众国，君得静乱，则为大美。言征四国，於我童人，不惟自忧而已。乃欲施义於汝众国君臣，言难除则义施也。○传“汝众”至“之助”○正义曰：绥，安也。毖，劳也。言我既施义於汝，汝众国君臣言得我之力，当安慰勉劝我曰：“无劳於忧。”令我无忧四国，众国自来征之。经言“宁”即文王，“考”即武王，故言“宁祖圣考”也。王以众国反己，乃复设为此言，责其无善言助己。
　
　　已！予惟小子，不敢替上帝命。不敢废天命，言卜吉当必征之。天休于宁王，兴我小邦周，宁王惟卜用，克绥受兹命。言天美文王兴周者，以文王惟卜之用，故能安受此天命。明卜宜用。今天其相民，矧亦惟卜用。人献十夫，是天助民，况亦用卜乎？吉可知矣。亦亦文王。○相，息亮反。呜呼！天明畏，弼我丕丕基。”叹天之明德可畏，辅成我大大之基业。言卜不可违也。○畏如字，徐音威。 
　　王曰：“尔惟旧人，尔丕克远省，尔知宁王若勤哉！特命久老之人，知文王故事者，大能远省识古事，汝知文王若彼之勤劳哉！目所亲见，法之又明。○省，息井反。天閟毖我成功所，予不敢不极卒宁王图事。閟，慎也。言天慎劳我周家成功所在，我不敢不极尽文王所谋之事。谓致太平。○閟音秘。肆予大化诱我友邦君，我欲极尽文王所谋，故大化天下，道我友国诸侯。天棐忱辞，其考我民，言我周家有大化诚辞，为天所辅，其成我民矣。○棐，徐音匪，又芳鬼反。忱，市林反。予曷其不于前宁人图功攸终？我何其不於前文王安人之道、谋立其功所终乎？天亦惟用勤毖我民，若有疾，天亦劳慎我民欲安之，如人有疾，欲已去之。予曷敢不于前宁人攸受休毕？”天欲安民，我何敢不於前文王所受美命终毕之？ 
