<!-- { "loadSidebar": true } -->
　　[疏]传“小曰”至“不常”○正义曰：橘、柚二果，其种本别，以实相比，则柚大橘小，故云“小曰橘，大曰柚”。犹《诗传》云“大曰鸿，小曰雁”，亦别种也。此物必须裹送，故云其所包裹而送之。以须之有时，故待锡命乃贡，言不常也。文在“篚”下，以不常故耳。荆州“纳锡大龟”，豫州“锡贡磬错”，皆为非常，并在“篚”下。荆州言“包”，传云“橘柚”也，文在“篚”上者，荆州橘柚为善，以其常贡。此州则不常也。王肃云：“橘与柚锡其命而后贡之，不常入，当继荆州乏无也。”郑云：“有锡则贡之，此州有锡而贡之，或时无，则不贡。锡，所以柔金也。《周礼·考工记》云，攻金之工掌执金锡之齐故也。”
　
　　沿于江、海，达于淮、泗。顺流而下曰沿。沿江入海，自海入淮，自淮入泗。○沿，悦专反；郑本作松，松当为沿；马本作均，云：“均，平。” 
　　[疏]传“顺流”至“入泗”○正义曰：文十年《左传》云：“沿汉泝江。”泝是逆，沿是顺，故“顺流而下曰沿”。“沿江入海”，顺也。“自海入淮，自淮入泗”，逆也。
　
　　荆及衡阳惟荆州。北据荆山，南及衡山之阳。 
　　[疏]“荆州”○传“北据”至“之阳”○正义曰：此州北界至荆山之北，故言“据”也。“南及衡山之阳”，其境过衡山也。以衡是大山，其南无复有名山大川可以为记，故言“阳”见其南至山南也。
　
　　江、汉朝宗于海，二水经此州而入海，有似於朝，百川以海为宗。宗，尊也。○朝，直遥反。 
　　[疏]传“二水”至“宗尊也”○正义曰：《周礼·大宗伯》诸侯见天子之礼，“春见曰朝，夏见曰宗”。郑云：“朝犹朝也，欲其来之早也。宗，尊也，欲其尊王也。”“朝宗”是人事之名，水无性识，非有此义。以海水大而江、汉小，以小就大，似诸侯归於天子，假人事而言之也。《诗》云：“沔彼流水，朝宗於海。”《毛传》云：“水犹有所朝宗。”“朝宗”是假人事而言水也。《老子》云：“沧海所以能为百谷王者，以其下之。”是百川以海为宗。郑云：“江水、汉水其流遄疾，又合为一，共赴海也。犹诸侯之同心尊天子而朝事之。荆楚之域，国有道则后服，国无道则先强，故记其水之义，以著人臣之礼。
　
　　九江孔殷，江於此州界分为九道，甚得地势之中。○九江，《浔阳地记》云：“一曰乌白江，二曰蚌江，三曰乌江，四曰嘉靡江，五曰畎江，六曰源江，七曰累江，八曰提江，九曰箘江。”张须元《缘江图》云：“一曰三里江，二曰五州江，三曰嘉靡江，四曰乌土江，五曰白蚌江，六曰白乌江，七曰箘江，八曰沙提江，九曰廪江。参差随水长短，或百里，或五十里。始於鄂陵，终於江口，会于桑落洲。《太康地记》曰：“九江，刘歆以为湖汉九水，入彭蠡泽也。” 
　　[疏]传“江於”至“之中”○正义曰：传以“江”是此水大名，“九江”谓大江分而为九，犹大河分为九河，故言“江於此州之界分为九道”。训“孔”为甚，“殷”为中，言“甚得地势之中”也。郑云：“殷犹多也。九江从山谿所出，其孔众多，言治之难也。《地理志》九江在今庐江浔阳县南，皆东合为大江。”如郑此意，九江各自别源，其源非大江也，下流合於大江耳。然则江以南水无大小，俗人皆呼为江，或从江分出，或从外合来，故孔、郑各为别解。应劭注《地理志》云“江自浔阳分为九道”，符於孔说，《浔阳记》有九江之名：“一曰乌江，二曰蚌江，三曰乌白江，四曰嘉靡江，五曰畎江，六曰源江，七曰廪江，八曰提江，九曰箘江。”虽名起近代，义或当然。
　
　　沱、潜既道，沱，江别名。潜，水名。皆复其故道。○沱，徒河反。潜，捷廉反，马云：“沱，湖也。其中泉出而不流者谓之潜。” 
　　[疏]传“沱江”至“故道”○正义曰：下文“泯山导江，东别为沱”，是“沱”为江之别名也。经无“潜”之本源，直云“水名”。《释水》云，水自江出为沱，汉为潜。郑注此，既引《尔雅》，乃云：“今南郡枝江县有沱水，其尾入江耳，首不於江出也。华容有夏水，首出江，尾入沔盖，此所谓沱也。潜则未闻象类。”此解荆州之沱、潜发源此州。若如郑言，此水南流，不入荆州界，非此潜也。此下梁州注云：“二水亦谓自江汉出者。《地理志》在今蜀郡郓县江沱及汉中安阳皆有沱水、潜水，其尾入江汉耳，首不於此出。江源有寿阝江，首出江，南至犍为武阳又入江，岂沱之类与？盖汉西汉，出嶓冢，东南至巴郡江州入江，行二千七百六十里。”此解梁州之沱、潜也。郭璞《尔雅音义》云：“沱水自蜀郡都水县揃山与江别而更流。”璞又云：“有水从汉中沔阳县南流，至梓潼汉寿入大穴中，通峒山下西南潜出，一名沔水，旧俗云即《禹贡》潜也。”郭璞此言，亦解梁州沱、潜，与郑又异。然《地理志》及郑皆以荆、梁二州各有沱、潜，又郭氏所解沱、潜惟据梁州，不言荆州之沱、潜，而孔梁州注云“沱、潜发源此州，入荆州”，以二州沱、潜为一者。然彼州山水古今不可移易，孔为武帝博士，《地理志》无容不知，盖以水从江汉出者皆曰“沱潜”，但地势西高东下，虽於梁州合流，还从荆州分出，犹如济水入河，还从河出，故孔举大略为发源梁州耳。
　
　　云土、梦作乂。云梦之泽在江南，其中有平土丘，水去可为耕作畎亩之治。○云，徐本作云。梦，亡弄反，一音武仲反，徐莫公反。治，直吏反。 
　　[疏]传“云梦”至“之治”○正义曰：昭三年《左传》楚子与郑伯田于江南之梦，是“云梦之泽在江南”也。《地理志》南郡华容县南有云梦泽，杜预云“南郡枝江县西有云梦城”，江夏安陆县亦有云梦，或曰南郡华容县东南有巴丘湖。江南之梦，云梦一泽，而每处有名者，司马相如《子虚赋》云“云梦者方八九百里”，则此泽跨江南北，每处名存焉。定四年《左传》称楚昭王寝于云中，则此泽亦得单称“云”，单称“梦”。经之“土”字在二字之间，盖史文兼上下也。此泽既大，其内有平土，有高丘，水去可为耕作畎亩之治。
　
　　厥土惟涂泥，厥田惟下中，厥赋上下。田第八，赋第三，人功修。厥贡羽、毛、齿、革，惟金三品，土所出与扬州同。 
　　[疏]传“土所”至“州同”○正义曰：与扬州同，而扬州先“齿、革”，此州先“羽、毛”者，盖以善者为先。由此而言之，诸州贡物多种，其次第皆以当州贵者为先也。
　
　　杶、榦、栝、柏，榦，柘也。柏叶松身曰栝。○杶，敕伦反，徐敕荀反，木名，又作櫄。榦，本又作幹，故旦反。栝，古活反。马云：“白栝也。”柘，章夜反。 
　　[疏]传“榦柘”至“曰栝”○正义曰：“榦”为弓榦，《考工记》云，弓人取榦之道也，以柘为上，知此“榦”是柘也。《释木》云：“栝，柏叶松身。”陆机《毛诗义疏》云“杶、<木虖>、栲、漆相似如一”，则杶似<木虖>漆也。杶、栝、柏皆木名也，以其所施多矣，柘木惟用为弓榦，弓榦莫若柘木，故举其用也。
　
　　砺、砥、砮、丹，砥细於砺，皆磨石也。砮，石，中矢镞。丹，朱类。○砺，力世反。砥音脂，徐之履反，韦昭音旨。砮音奴，韦昭乃固反。磨，末佐反。镞，子木反，一音七木反。 
　　[疏]传“砥细”至“朱类”○正义曰：“砥”以细密为名，“砺”以粗粝为称，故“砥细於砺，皆磨石也”。郑云：“砺，磨刀刃石也。精者曰砥。”《鲁语》曰：“肃慎氏贡楛矢石砮。”贾逵云：“砮，矢镞之石也。”故曰“砮，石，中矢镞”。“丹”者，丹砂，故云“朱类”。王肃云：“丹可以为采。”
　
　　惟菌、簵、楛，三邦厎贡厥名。箘、簵，美竹。楛中矢榦。三物皆出云梦之泽，近泽三国常致贡之，其名天下称善。○箘，求陨反，韦昭一名聆风。簵音路。楛音户，马云：“木名，可以为箭。”《毛诗草木疏》云：“叶如荆而赤，茎似蓍。”近，附近之近。 
　　[疏]传“箘簵”至“称善”○正义曰：“箘、簵，美竹”，当时之名犹然。郑云：“箘簵，{聆}风也。”竹有二名，或大小异也，箘、簵是两种竹也。“肃慎氏贡楛矢”，知“楛中矢榦”。“三物皆出云梦之泽”，当时验之犹然。经言“三邦厎贡”，知近泽三国致此贡也。文续“”，则其物特有美名，故云“其名天下称善”。郑玄以“厥名”下属“包匦菁茅”。
　
　　包橘柚。 
　　[疏]传“橘柚”○正义曰：“包”下言“匦菁茅”，《说文》云：“匚，受物之器。象形也。凡匚之属皆从匚。”“匮”、“匣”之字皆从匚，“匦”亦从匚，故“匦”是匣也。“菁茅”既以匦盛，非所包之物，明包必有裹也。此州所出与扬州同，扬州“厥包橘柚”，知此“包”是橘柚也。王肃云：“扬州‘厥包橘柚’，从省而可知也。”
　
　　匦菁茅，匦，匣也。菁以为菹，茅以缩酒。○匦音轨。菁，子丁反，徐音精，马同，郑云：“茅有毛刺曰菁茅。”匣，胡甲反，又音甲。菹，《切韵》侧鱼反。缩，所六反。 
　　[疏]传“匦，匣也。菁以为菹，茅以缩酒”○正义曰：“匦”是匮之别名，匮之小者。菁茅所盛，不须大匮，故用匣也。《周礼·醢人》有“菁菹”、“鹿臡”，故知“菁以为菹”。郑云：“菁，蔓菁也。”蔓菁处处皆有，而令此州贡者，盖以其味善也。僖四年《左传》齐桓公责楚云“尔贡包茅不入，王祭不供，无以缩酒”，是“茅以缩酒”也。《郊特牲》云：“缩酒用茅，明酌也。”郑注云：“以茅缩酒也。”，《周礼·甸师》云：“祭祀供萧茅。”郑兴云：“萧字或为莤，莤读为缩，束茅立之祭前，酒沃其上，酒渗下，若神饮之，故谓之缩。”杜预解《左传》，用郑兴之说，未知谁同孔旨。特令此州贡茅，茅当异於诸处。杜预云：“茅之为异，未审也。”或云茅有三脊，案《史记》齐桓公欲封禅，管仲睹其不可穷以辞，因设以无然之事云：“古之封禅，江淮之间，三脊茅以为藉。”此乃惧桓公耳，非荆州所有也。郑玄以“菁茅”为一物，“匦犹缠结也。菁茅之有毛刺者重之，故既包裹而又缠结也”。
　
　　厥篚玄纁、玑组，此州染玄纁色善，故贡之。玑，珠类，生於水。组，绶类。○纁，许云反。玑，其依反，又音机，马同，《说文》云：“珠不圜也。”《字书》云：“小珠也。”《玉篇》渠依、居沂二反。组音祖，马云：“组，文也。” 
