<!-- { "loadSidebar": true } -->
　　[疏]“乃命”至“推明”○正义曰：三苗乱德，民神杂扰。帝尧既诛苗民，乃命重黎二氏，使绝天地相通，令民神不杂。於是天神无有下至地，地民无有上至天，言天神地民不相杂也。群后诸侯相与在下国，群臣皆以明明大道辅行常法，鳏寡皆得其所，无有掩盖之者。君帝帝尧清审详问下民所患，鳏寡皆有辞怨於苗民。言诛之合民意。尧视苗民见怨，则又增修其德。以德行威，则民畏之，不敢为非。以德明人，人皆勉力自修，使德明。言尧所行赏罚得其所也。○传“重即”至“相干”○正义曰：《楚语》云：“宅王问於观射父曰：‘《周书》所谓重黎实使天地不通者，何也？若无然，民将能登天乎？’对曰：‘非此之谓也。古者民神不杂。少昊氏之衰也，九黎乱德，家为巫史，民神同位，祸灾荐臻。颛顼受之，乃命南正重司天以属神，命火正黎司地以属民，使复旧常，无相侵渎，是谓绝地天通。其后三苗复九黎之德，尧复育重黎之后，不忘旧者，使复典之。’”彼言主说此事，而《尧典》云“乃命羲和，钦若昊天”，即所谓育重黎之后，使典之也。以此知“重即羲”也，“黎即和”也。言羲是重之子孙，和是黎之子孙，能不忘祖之旧业，故以“重黎”言之。传言“尧乃命羲和掌天地四时之官”，《尧典》文也。“民神不扰，是谓绝地天通”，《楚语》文也。孔惟加“各得其序”一句耳。《楚语》又云，司天属神，司地属民。令神与天在上，民与地在下，定上下之分，使民神不杂，则祭享有度，灾厉不生。经言民神分别之意，故言“罔有降格”。言天神无有降至于地者，谓神不干民。孔因互文云地民不有上至于天者，言民不干神也。乃总之云“明不相干”，即是民神不杂也。“地民”或作“地祇”。学者多闻神祇，又“民”字似“祇”，因妄改使谬耳。如《楚语》云“乃命重黎”，是颛顼命之。郑玄以“‘皇帝哀矜庶戮之不辜’至‘罔有降格’，皆说颛顼之事。乃命重黎即是命重黎之身，非羲和也。‘皇帝清问’以下乃说尧事。颛顼与尧再诛苗民，故上言‘遏绝苗民’，下云‘有辞於苗’，异代别时，非一事也”。案《楚语》云“少昊氏之衰也，九黎乱德”，又云“其后三苗复九黎之德”，则“九黎”、“三苗”非一物也。颛顼诛九黎谓之“遏绝苗民”，於郑义为不惬。《楚语》言颛顼命重黎，解为帝尧命羲和，於孔说又未允，不知二者谁得经意也。○传“言尧”至“名焉”○正义曰：此经二句说帝尧之德事也，而其言不顺。文在“苗民”之下，故传以为“尧监苗民之见怨，则又增修其德”，敦德以临之，以德行其威罚，则民畏之而不敢为非。“明贤则德明人”者，若凡人虽欲以德明贤者，不能照察。今尧德明贤者，则能以德明识贤人，故皆劝慕为善。明与上句相互，则“德威”者，凡人虽欲以德行威，不能威肃。今尧行威罚，则能以德威罚罪人，故人皆畏威服德也。
　
　　乃命三后，恤功于民。伯夷降典，折民惟刑。禹平水土，主名山川。稷降播种，农殖嘉穀。伯夷下典礼教民而断以法。禹治洪水，山川无名者主名之。后稷下教民播种，农亩生善穀。所谓尧命三君，忧功於民。○折，之设反，下同；马、郑、王皆音悊，马云：“智也。”种音章用反。殖，承力反。断，丁乱反，下同。三后成功，惟殷于民。各成其功，惟所以殷盛於民。言礼教备，衣食足。士制百姓于刑之中，以教祇德。言伯夷道民典礼，断之以法。皋陶作士，制百官於刑之中，助成道化，以教民为敬德。○祇，止而反。 
　　[疏]“乃命”至“祇德”○正义曰：尧既诛苗民，乃命三君伯、夷、禹、稷忧施功於民。使伯夷下礼典教民，折断下民，惟以典法。伯禹身平治水土，主名天下山川，其无名者皆与作名。后稷下教民布种，在於农亩种殖嘉。穀三君者各成其功，惟以殷盛於民，使民衣食充足。乃使士官制御百官之姓於刑之中正，以教民为敬德。言先以礼法化民，民既富而后教之，非苟欲刑杀也。○传“伯夷”至“于民”○正义曰：伯夷与稷言“降”，禹不言“降”，“降”可知降下也，从上而下於民也。《舜典》伯夷主礼典，“教民而断以法”，即《论语》所谓“齐之以礼”也。山川与天地并生，民应先与作名。但禹治水，万事改新，古老既死，其名或灭。故当时无名者，禹皆主名之。言此者，以见禹治山川，为民於此耕稼故也。此三事者皆是为民，故传既解三事，乃结上句，此即“所谓尧命三君，忧功於民”，忧欲与民施功也。此三事之次，当禹功在先。先治水土，乃得种穀。民得穀食，乃能行礼。《管子》云：“衣食足，知荣辱。仓禀实，知礼节。”是言足食足衣然后行礼也。此经先言“伯夷”者，以民为国之本，礼是民之所急，将言制刑，先言用礼，刑礼相须，重礼，故先言之也。○传“言伯”至“敬德”○正义曰：此经大意，言禹、稷教民，使衣食充足。伯夷道民，使知礼节，有不从教者，乃以刑威之。故先言三君之功，乃说用刑之事。言禹、稷教民稼穑，衣食既已充足。伯夷道民典礼，又能折之以法。礼法既行，乃使皋陶作士，制百官於刑之中。令百官用刑，皆得中正，使不僣不滥，不轻不重，助成道化，以教民为敬德。言从伯夷之法，敬德行礼也。
　
　　穆穆在上，明明在下，灼于四方，罔不惟德之勤。尧躬行敬敬在上，三后之徒秉明德明君道於下，灼然彰著四方，故天下之士无不惟德之勤。故乃明于刑之中，率乂于民棐彝。天下皆勤立德，故乃能明於用刑之中正，循道以治於民，辅成常教。○治，直吏反。 
　　[疏]“穆穆”至“棐彝”○正义曰：言尧躬行敬敬之道在於上位，三后之徒躬秉明德明君道在於下，君臣敬明与德，灼然著於四方，故天下之事无不惟德之勤，悉皆勤行德矣。天下之士皆勤立德，故乃能明於用刑之中正，循大道以治於民，辅成常教。美尧君臣明德，能用刑得中以辅礼教。○传“尧躬”至“之勤”○正义曰：《释训》云：“穆穆，敬也。”“明明”重明，则“穆穆”重敬，当敬天敬民，在於上位也。“明明在下”，则是臣事，知是“三后之徒秉明德明君道於下”也。彰著于四方，四方皆法效之，故天下之士无不惟德之勤。○传“天下”至“常教”○正义曰：刑者所以助教而不可专用，非是身有明德，则不能用刑。以天下之大，万方之众，必当尽能用刑，天下乃治。此美尧能使“天下皆勤立德，故乃能明於用刑之中正”，言天下皆能用刑，尽得中正，循治民之道以治於民，辅成常教。伯夷所典之礼，是常行之教也。
　
　　典狱，非讫于威，惟讫于富。言尧时主狱，有威有德有恕，非绝於威，惟绝於富。世治，货赂不行。○赂，来故反。敬忌，罔有择言在身。尧时典狱皆能敬其职，忌其过，故无有可择之言在其身。惟克天德，自作元命，配享在下。”凡明於刑之中，无择言在身，必是惟能天德，自为大命，配享天意，在於天下。 
　　[疏]“典狱”至“在下”○正义曰：尧时典狱之官，非能止绝於威，有犯必当行威，威刑不可止也。惟能止绝於富，受货然后得富，无货富自绝矣。言於时世治，货赂不行。尧时典狱之官皆能敬其职事，忌其过失，无有可释之言在於其身。天德平均，惟能为天之德。志性平均，自为长久大命。配当天意，在於天下。言尧德化之深，於时典狱之官皆能贤也。○传“言尧”至“不行”○正义曰：尧时主狱之官，有威严，有德行，有恕心。有犯罪必罪之，是“有威”也。无罪则赦之，是“有德”也。有威有德有恕心，行之不受货赂，是恕心也。“讫”是尽也，故传以“讫”为绝。不可能使民不犯，非绝於威。能使不受货赂，惟绝於富。言以恕心行之，世治则货赂不行，故狱官无得富者。○得凡明”至“天下”○正义曰：“惟克天德”，言能效天为德，当谓天德平均，狱官效天为平均。凡能明於刑之中正矣，又能使无可择之言在身者，此人必是惟能为天平均之德，断狱必平矣。“皇天无亲，惟德是辅”，若能断狱平均者，必寿长久大命。大命由己而来，是“自为大命”。“享”训当也，是此人能配当天命，在於天之下。郑云：“大命谓延期长久也。”
　
　　王曰：“嗟！四方司政典狱，非尔惟作天牧？主政典狱，谓诸侯也。非汝惟为天牧民乎？言任重是汝。○为，于伪反。任，而鸩反。重，轻重之重。今尔何监，非时伯夷播刑之迪？言当视是伯夷布刑之道而法之。其今尔何惩？惟时苗民匪察于狱之丽。其今汝何惩戒乎？所惩戒惟是苗民非察於狱之施刑，以取灭亡。○丽，力驰反。罔择吉人，观于五刑之中，惟时庶威夺货，言苗民无肯选择善人，使观视五刑之中正，惟是众为威虐者任之，以夺取人货，所以为乱。断制五刑，以乱无辜。上帝不蠲，降咎于苗。苗民任夺货奸人，断制五刑，以乱加无罪。天不洁其所为，故下咎罪。谓诛之。○蠲，吉缘反。咎，其九反。苗民无辞于罚，乃绝厥世。”言罪重，无以辞於天罚，故尧绝其世。申言之为至戒。 
　　[疏]“王曰”至“厥世”○正义曰：王呼诸侯戒之曰：“咨嗟！汝四方主政事典狱讼者诸侯之君等，非汝惟为天牧养民乎？”言汝等皆为天养民，言任重也。“受任既重，当观古成败，今汝何所监视乎？其所视者，非是伯夷布刑之道也”。言当效伯夷善布刑法，受令名也。“其今汝何所惩创乎？其所创者惟是苗民非察於狱之施刑乎？”言当创苗民施刑不当取灭亡也。“彼苗民之为政也，无肯选择善人，使观视於五刑之中正，惟是众为威虐者任之，以夺取人之货赂，任用此人，使断制五刑，以乱加无罪之人。上天不絜其所为，故下咎恶於苗民。苗民无以辞於天罚，尧乃绝灭其世。汝等安得不惩创乎！”○传“言当”至“法之”○正义曰：伯夷典礼，皋陶主刑，刑礼相成以为治。不使视皋陶而令视伯夷者，欲其先礼而后刑。道之以礼，礼不从乃刑之，则刑亦伯夷之所布，故令视伯夷布刑之道而法之。王肃云：“伯夷道之以礼，齐之以刑。”○传“其今”至“灭亡”○正义曰：上言“非时”，此言“惟时”，文异者，“非时”者言岂非是事也，“惟时”者言惟当是事也，虽文异而意同。“惟是苗民非察於狱之施刑以取灭亡”也，言其正谓察於狱之施刑不当於罪以取灭亡。○传“苗民”至“诛之”○正义曰：“以乱加无罪”者，正谓以罪加无罪，是乱也。“蠲”训絜也。“天不絜其所为”者，郑玄云：“天以苗民所行腥臊不絜，故下祸诛之。”
　
