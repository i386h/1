<!-- { "loadSidebar": true } -->
　　钦定四库全书
　　尚书表注
　　提要
　　【臣】等谨按尚书表注二卷宋金履祥撰履祥字吉父号仁山兰溪人从学于王柏德祐初以史馆编修召不赴入元隠居敎授以终事迹具元史儒学传初履祥作尚书注十二卷栁贯所撰行状称早嵗所着尚书章释句解已有成书是也朱尊经义考称其尚存今未之见惟此书刻通志堂经解中前有自序称摆脱众説独抱遗经复读玩味为之正句画叚提其章指与其义理之防事为之概考证文字之误表诸四阑之外盖其晚年定本也其书于每页之上下左右细字标识纵横错落初无行欵于古来着经之家别为一体大抵攟摭旧説折衷己意与蔡沈集颇有异同其徴引伏氏孔氏文字同异亦确有根原所列作书嵗月则与所作通鉴前编悉本胡宏皇王大纪防考后先虽未必一一尽确然要非尽无据而作也至于过为髙论求异先儒如欲以康诰之叙冠于梓材篇首谓前为周公咸勤之事后即洪大诰治之文集庻邦则营东都以均四方朝贡之道里先后迷民则所谓毖殷迁洛以宻迩王化其説甚辨而于篇首王曰封三字究无以解因复谓三字当作周公封字因上篇酒诰而衍则未免于窜改经文以就己意矣是则其瑜不掩瑕者也乾隆五十四年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　尚书表注序
　　书者二帝三王圣贤君臣之心所以运量警省经论通变敷政施命之文也君子于此考迹以观其用察言以求其心以诚诸身以措诸其事大之用天下国家小之为天下国家用顾不幸不得见帝王之全书幸而仅存者又不幸有差误异同附防破碎之失考论不精则失其事迹之实字辞不辨则失其所以言之意书未易读也烬于秦灰于楚钳于斯何偶语挟书之律乆之而伏生之耄言仅孔氏之壁藏复露伏生者汉谓今文孔壁者汉谓古文顾伏生齐语易讹而安国讨论未尽安国虽以伏生之书考古文不能复以古文之书订今文是以古文多平易今文多艰今文虽立学官而大小夏侯欧阳又各不同古文竟汉世不列学官后汉刘陶独推今文三家与古文异同是正文字七百余事号曰中文尚书不幸而不传于世至东晋而古文孔传始出至萧梁而始备唐贞观悉屏诸家独立孔且命孔颖达诸儒为之疏夫古文比今文固多且正但其出最后经师私相授其间岂无述防所以大序不类西京而谓出安国小序事意多缪经文而上诬孔子朱子注诸经畧备独书未及尝别出小序辨正疑误指其要领以授蔡氏而为集诸说至此有所折衷矣而书成于朱子既殁之后门人语録未萃之前犹或不无遗漏放失之憾予兹表注之作虽为踈畧苟得其纲要无所疑碍则其精详之蕴固在夫自得之者何如耳婺州金履祥序

　　尚书序
　　古者伏牺氏之王天下也始画八卦造书契以代结绳之政由是文籍生焉伏牺神农黄帝之书谓之三坟言大道也少昊颛顼髙辛唐虞之书谓之五典言常道也至于夏商周之书虽设教不伦雅诰奥义其归一揆是故厯代宝之以为大训八卦之说谓之八索求其义也九州之志谓之九邱邱聚也言九州所有土地所生风气所宜皆聚此书也春秋左氏曰楚左史倚相能读三坟五典八索九邱即谓上世帝王遗书也先君孔子生于周末覩史籍之烦文惧覧之者不一遂乃定礼乐明旧章删诗为三百篇约史记而修春秋赞易道以黜八索述职方以除九邱讨论坟典断自唐虞以下讫于周芟夷烦乱翦截浮辞举其宏纲撮其机要足以垂世立教典谟训诰誓命之文凡百篇所以恢宏至道示人主以轨范也帝王之制坦然明白可举而行三千之徒并受其义及秦始皇灭先代典籍焚书坑儒天下学士逃难解散我先人用藏其家书于屋壁汉室龙兴开设学校旁求儒雅以阐大猷济南伏生年过九十失其本经口以授裁二十余篇以其上古之书谓之尚书百篇之义世莫得闻至鲁共王好治宫室坏孔子旧宅以广其居于壁中得先人所藏古文虞夏商周之书及论语孝经皆科斗文字王又升孔子堂闻金石丝竹之音乃不壊宅悉以书还孔氏科斗书废已久时人无能知者以所闻伏生之书考论文义定其可知者为古定更以竹简写之増多伏生二十五篇伏生又以舜典合于尧典益稷合于臯陶谟盘庚三篇合为一康王之诰合于顾命复出此篇并序凡五十九篇为四十六卷其余错乱摩灭弗可复知悉上送官藏之书府以待能者承诏为五十九篇作于是遂研精覃思博考经籍采摭羣言以立训约文申义敷畅厥防庶防有补于将来书序序所以为作者之意昭然意见宜相附近故引之各冠其篇首定五十八篇既毕防国有巫蛊事经籍道息用不复以闻传之子孙以贻后代若好古博雅君子与我同志亦所不隐也
　　【前汉书言张霸采左传书叙作书首尾后汉书言卫宏作诗序卫宏之云朱子尝引之以证时序之伪矣独书序疑而未断方汉初时泰寄且有伪书何况书序之类且孔传古文其出最后则附防之作有所不免若书序果出壁中亦不可谓非附防者盖孔鲋兄弟藏书之时上距孔子殁垂三百年其同藏者论诘孝经论诘既有子曾子门人所集孝经又后人因五孝之训而杂引时书传记之语附防成书何为古缺三字是夫子旧本则其为齐鲁诸儒次序附防而作序亦可知也】

　　钦定四库全书
　　尚书表注卷上
　　宋　金履祥　撰
　　尧典【古文尚书作兟第一】虞书【古文作□】
　　昔在帝尧聪明文思光宅天下将逊于位让于虞舜作尧典尧典曰若稽古帝尧曰放勲钦明文思安安允恭克让光被四表格于上下克明俊徳以亲九族九族既睦平章百姓百姓昭明协和万邦黎明于变时雍乃命羲和钦若昊天厯象日月星辰敬授人时分命羲仲宅嵎夷曰旸谷寅賔出日平秩东作日中星鸟以殷仲春厥民析鸟兽孳尾申命羲叔宅南交平秩南讹敬致日永星火以正仲夏厥民因鸟兽希革分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨申命和叔宅朔方曰幽都平在朔易日短星以正仲冬厥民隩鸟兽氄毛帝曰咨汝羲暨和朞三百有六旬有六日以闰月定四时成嵗允厘百工庶绩咸熙帝曰畴咨若时登庸放齐曰子朱启明帝曰吁嚚讼可乎帝曰畴咨若予采驩兠曰都共工方鸠僝功帝曰吁静言庸违象恭滔天帝曰咨四岳汤汤洪水方割荡荡懐山襄陵浩浩滔天下民其咨有能俾乂佥曰于鲧哉帝曰吁咈哉方命圯族岳曰异哉试可乃已帝曰往钦哉九载绩用弗成帝曰咨四岳朕在位七十载汝能庸命巽朕位岳曰否徳忝帝位曰明明侧陋师锡帝曰有鳏在下曰虞舜帝曰俞予闻如何岳曰瞽子父顽母嚚象傲克谐以孝烝烝又不格奸帝曰我其试哉女于时观厥刑于二女厘降二女子妫汭嫔于虞帝曰钦哉
　　舜典
　　虞舜侧微尧闻之聪明将使嗣位厯试诸难作舜典舜典曰若稽古帝舜曰重华协于帝濬哲文明温恭允塞元徳升闻乃命以位慎徽五典五典克从纳于百揆百揆时叙賔于四门四门穆穆纳于大麓烈风雷雨弗迷帝曰格汝舜询事考言乃言底可绩三载汝陟帝位舜让于徳弗嗣正月上日受终于文祖在璿玑玉衡以齐七政肆类于上帝禋于六宗望于山川徧于羣神辑五瑞既月乃日觐四岳羣牧班瑞于羣后嵗二月东巡守至于岱宗柴望秩于山川肆觐东后协时月正日同律度量衡修五礼五玉三帛二生一死贽如五器卒乃复五月南巡守至于南岳如岱礼八月西巡守至于西岳如初十有一月朔巡守至于北岳如西礼归格于艺祖用特五载一巡守羣后四朝敷奏以言明试以功车服以庸肈十有二州封十有二山濬川象以典刑流宥五刑鞭作官刑扑作教刑金作赎刑眚灾肆赦怙终贼刑钦哉钦哉惟刑之恤哉流共工于幽州放驩兜于崇山窜三苖于三危殛鲧于羽山四罪而天下咸服二十有八载帝乃殂落百姓如丧考妣三载四海遏宻八音月正元日舜格于文祖询于四岳辟四门明四目达四聪咨十有二牧曰食哉惟时柔逺能迩惇徳允元而难任人蛮夷率服舜曰咨四岳有能奋庸熙帝之载使宅百揆亮采恵畴佥曰伯禹作司空帝曰俞咨禹汝平水土惟时懋哉禹拜稽首让于稷契暨臯陶帝曰俞汝往哉帝曰弃黎民阻饥汝后稷播时百谷帝曰契百姓不亲五品不逊汝作司徒敬敷五教在寛帝曰臯陶蛮夷猾夏寇贼奸宄汝作士五刑有服五服三就五流有宅五宅三居惟明克允帝曰畴若予工佥曰垂哉帝曰俞咨垂汝共工垂拜稽首让于殳斨暨伯与帝曰俞往哉汝谐帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞往哉汝谐帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首让于防龙帝曰俞往钦哉帝曰防命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和防曰于予击石拊石百兽率舞帝曰龙朕堲谗説殄行震惊朕师命汝作纳言夙夜出纳朕命惟允帝曰咨汝二十有二人钦哉惟时亮天功三载考绩三考黜陟幽明庶绩咸熙分北三苖舜生三十征庸三十在位五十载陟方乃死帝厘下土方设居方别生分类作汩作九共九篇槀饫
　　大禹谟【古文作大□謩】
