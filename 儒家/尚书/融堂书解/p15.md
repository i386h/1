<!-- { "loadSidebar": true } -->
　　观皇极一畴反覆二百五十余言独首提皇建其有极一语略不言所以建极用功者如何及熟复深思而后知此畴非为君建极而言也为敛福锡民而言不然则皇极之建乃天下国家之本所以位天地育万物者在是安得至次五而后始及之哉敬用五事正是建极功夫然又八政毕张五纪不紊治其歴法种种有条而后方可言锡福若乃治天下无其具正天时无其法纷纷扰扰莫知所定则皇极之用安可遽施也皇极君极也何君无极在所以建用之耳此言皇建其有极敛时五福用敷锡厥庶民正是建用皇极一句注脚书言降衷诗言秉彝衷即极也彝即极也同有此心同有此极感物而动因物有迁始昬始差是故有赖于皇极之建用也时是也锡予也汝者箕子指武王而言君建其固有之极则五福之权敛之在君矣敛之在君而后用之以予民也夫五福即寿富康宁好德考终命是已建极即敛福也教之保极即锡福也夫敛五福锡庶民固皇极之用心然亦惟是其民归向汝极乃与汝保极耳保不失也民之中即君之中民不失其本心即是与君保极也于犹于也于汝极归向之谓也汝虽锡福而民心背驰不向此事安能与汝保极哉下文具言人品教法之详无非反覆挥此防也
　　凡厥庶民无有淫朋人无有比德惟皇作极
　　比德德有偏比如下文作好作恶偏党反侧之类是也民与士大夫无淫朋比德之类则自然惟皇作极矣惟皇作极犹言一惟其君之所为是听是顺不牵于气习也惟皇作极与于汝极正相应然而若是者甚不易得也凡厥庶民有猷有为而下人之有能有为而下虽此二节各有不同然大防不过随其资质教养作成使知好德方可锡福耳
　　凡厥庶民有猷有为有守汝则念之不协于极不罹于咎皇则受之而康而色曰予攸好德汝则锡之福时人斯其惟皇之极
　　不念则无成就之理不受则终于弃绝念之受之正是皇极鑪冶涵养日至薰蒸日熟天机自动天籁自鸣当有不自知其然而然者大抵心之飘驰者其色必浮心之専一者其色必静此最不可以伪为我既念之受之一旦其间有安和其顔色而言者曰予所好者在德断断乎其无他也于是而予之以福斯其为君之极孰能御之好德即是于汝极
　　无虐茕独而畏高明人之有能有为使羞其行而邦其昌凡厥正人既富方谷汝弗能使有好于而家时人斯其辜于其无好德汝虽锡之福其作汝用咎
　　此一节所以尽凡厥庶民无有淫朋惟皇作极之意也若愚下之民以其不可教而弗之恤则非皇极矣故曰无虐不必苦而后谓之虐才不恤即虐也其势位之崇而教不复行焉则非皇极矣故曰无畏不必恐惧而后谓之畏才教有所格而不行即畏也此一语结上入下机纽精神处上言庶民止曰念之受之此下却说两个使字兼言邦家与夫既富方谷之文所以指有位也正人则又非有能有为者之比天地间自有一种正当人物人君既方以福禄富之而乃不能使好于而家则是人也斯其为有罪矣道不行于家道不行于身故也两个使字正是皇极鑪冶所以斯人好德之机者在是有以使之则有才者终于昌其国弗能使之则虽正人终无以善其家好德之机全在使字上若彼无好德之实汝虽以福予之反为汝之过耳诗曰诲尔谆谆听我藐藐匪用为教覆用为虐不以为教而反以为虐其作汝用咎之谓欤无好德即是不于汝极
　　无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直会其有极归其有极曰皇极之敷言是彝是训于帝其训凡厥庶民极之敷言是训是行以近天子之光曰天子作民父母以为天下王
　　此一节所以尽人无有比德惟皇作极之意也愚观皇极之教最为精宻淫朋比德首论气习有猷有为有守而下则又极言人品资质之不同诚有不可勉强者圣人在上亦是于众民中之有猷有为有守与夫不恊极不罹咎者士大夫之有能有为与夫凡厥正人方可鑪冶方可语上庶几习气一正本心自复若愚下之民昬浊已甚所谓可使由之不可使知之者但只无虐使同被皇极之泽而已安能例责以上达之事箕子明此防明教法可谓精宻矣无偏无陂一节语承其作汝用咎之下所以极言人无比德之妙诚能无偏无陂即遵王之义矣不是无偏陂之外他有所谓遵王之义也下皆仿此众病脱去一无比德之累六通四辟何莫非中范围天地育万物春秋冬夏风雨霜露风霆流形庶物露生举目而视纵耳而听昭布森罗纵横变化皆我中也是无往而不与我固有之中会也谓之会其有极岂极在彼而我与之防也哉自皇建其有极而下曰于汝极曰锡汝保极曰惟皇作极曰时人斯其惟皇之极是极犹若君之物然也此言会其有极则会其所固有矣归者复之义也向也茫茫驰求于外一旦省悟如旅始归复其所固有矣故又继之以归其有极至是方知圣人之所以教我者非外立一教以强我乃喜而言曰皇极之敷言乃是我性中所自有我有是彝故有是训是其训也非他也帝其训也呜呼至哉其乐何可量哉然而此事又难例责之庶民也凡厥庶民因极之敷言如是而训之能如是而行之则亦不畔于圣人而以近天子之光矣曰会曰归非二也曰近则犹有间也此庶民之不背于皇极者也既近天子之光则逺离恶习不行邪道知恩感德如何可忘于是亦喜而言曰天子其为民之父母乎为民父母所以为天下王箕子此防又极教法之成而言愈益精宻矣
　　六三德一曰正直二曰刚克三曰柔克平康正直彊弗友刚克燮友柔克沈潜刚克髙明柔克惟辟作福惟辟作威惟辟玉食臣无有作福作威玉食臣之有作福作威玉食其害于而家凶于而国人用侧颇僻民用僭忒平康之时无用乎刚亦无用乎柔而惟正直之是用然有时乎当刚而不能刚则偏矣非正直矣故彊梗而弗友顺则以刚克之也有时乎当柔而不能柔则偏矣非正直矣故燮和而相友顺则以柔克之也刚克柔克皆所以为正直也虽然刚之胜也多失于彊暴柔之胜也每易于暗弱但知用刚而不能沈潜则亦非正直矣沈潜者刚克之妙用虽刚而不病于彊暴也但知用柔而不能高明则亦非正直矣髙明者柔克之妙用虽柔而不病于暗弱也呜呼妙矣玉食者以玉为食礼曰王斋则供玉食是也卷舒阖辟其权实在三德三德之用一失其宜则威福玉食之权去矣谓之乂用可乎庶征以乂对僭不乂即僭也汉之哀平若能用三德必无新莽之事威福玉食一移于莽手而天下遂大乱莽赤族害于而家也汉亡凶于而国也扬雄剧秦羙新刘歆甄丰献符命称功德人用侧颇僻也緑林赤眉之徒纷然四起民用僭忒也
　　七稽疑择建立卜筮人乃命卜筮曰雨曰霁曰蒙曰驿曰克曰贞曰悔凡七卜五占用二衍忒立时人作卜筮三人占则从二人之言汝则有大疑谋及乃心谋及士谋及庶人谋及卜筮汝则从从筮从卿士从庶民从是之谓大同身其康彊子孙其逢吉汝则从从筮从卿士逆庶民逆吉卿士从从筮从汝则逆庶民逆吉庶民从从筮从汝则逆卿士逆吉汝则从从筮逆卿士逆庶民逆作内吉作外凶筮共违于人用静吉用作凶
　　卜则雨霁蒙驿克占则用贞悔此卜筮之常法也至若有差忒出于常法之外则又在卜筮者推衍而推详之
　　八庶征曰雨曰旸曰燠曰寒曰风曰时五者来备各以其叙庶草蕃庑一极备凶一极无凶曰休征曰肃时雨若曰乂时旸若曰哲时燠若曰谋时寒若曰圣时风若曰咎征曰狂恒雨若曰僭恒旸若曰豫恒燠若曰急恒寒若曰蒙恒风若曰王省惟嵗卿士惟月师尹惟日嵗月日时无易百谷用成乂用明俊民用章家用平康日月嵗时既易百谷用不成乂用昬不明俊民用防家用不宁庶民惟星星有好风星有好雨日月之行则有冬有夏月之从星则以风雨
　　庶征者人事之证验于天者也曰雨曰旸曰燠曰寒曰风曰时凡六故谓之庶征自五者来备而下是明雨旸燠寒风之证也自王省惟嵗而下是明时之证也先儒因休征项下有时若之文遂指曰时一条为雨旸燠寒风之时王省惟嵗以论说纷纭迄无归宿至有以为五纪畴中之脱简者吁亦诬矣时若与恒若对说乃因休咎二征而立言前所谓曰雨曰旸曰燠曰寒曰风曰时六者皆是举庶征之目安得遂以休征作一条列之雨旸燠寒风之下哉曰时者正是说嵗月日之时上段休征咎征下段嵗月日时无易与日月嵗时既易皆是一正一反昭昭乎甚明也前后相承莫明其失脱离注独见圣心庶得其防矣庶草蕃庑言庶草则他可知然而其休其咎非天也君也虽然雨旸燠寒风其妙固在人君而嵗月日之时则又非五者所能尽王与卿士师尹实分任其责也箕子重下一曰字以明更端谓王之所省者惟一嵗之时卿士所省者惟一月之时师尹所省者惟一日之时省其时者所有验其职业也嵗月日之时皆无易则是王与卿士师尹职业皆无差忒之证验此百谷所以用成治道所以昭明俊民用以彰显不潜隐国家用以平康无变故矣俊民用微为之隐遁也箕子于此将百谷与治道俊民国家连作一片说甚妙自常情观之百谷自系造化治道俊民自系人事如何打作一片葢君臣即造化也造化即人事也易曰天地变化草木蕃天地闭贤人隐知此则知一贯之妙岂拘儒传注所可解哉若夫庶民所省则惟星耳有好风好雨犹民之所好不一治民者不可有所偏徇也日月之行则有冬有夏是造化运转嵗功所赖以有成月若从星之好则以风雨而已岂月之常度也哉省乎此则足以验治民偏徇之失矣星之于月如庶民之于师尹民由乎治化之中非所以运治化者故不与嵗月日同属乎时而别系于章末是亦庶征之一皆人君所当念用也
　　九五福一曰寿二曰富三曰康宁四曰攸好德五曰考终命六极一曰凶短折二曰疾三曰忧四曰贫五曰恶六曰弱
　　恶不好德也弱者卑弱无志受制于物不能强为善也五福皆道心之正用非从外得知向皇极由中而行无不是福与极背驰务行邪道无不是祸然则好德乃五福之本恶者六极之根知向皇极固宜五福必好德方谓之福也不向皇极固宜六极必为恶方谓之极也攸好德一条特次于寿富康宁之后恶之一条特次于凶短折疾忧贫之后其防深矣若考终命则所谓得其正而毙焉者断非小人所可幸致也故又居攸好德之后焉为恶之徒一旦感悟奋刚果勇进于善则小人化为君子六极转为五福特一反掌间而惟弱而不立不能自强是以终无自新之路也故恶之后又着一弱而六极备焉虽然向用威用此自皇极之世而言也当是时有五福而不知向其罪在民后世皇极不建凡所以冥冥妄行者无非致乖召戾之具是驱一世入六极之中背五福而疾驰也其祸可胜叹哉当是时有五福而不能用其罪在君
　　武王既胜殷邦诸侯拜宗彝作分器
　　武王既胜殷而列爵惟五分土惟三之制行矣邦诸侯者定其邦制以封诸侯宗彝者宗庙之彝也邦诸侯而班宗彝一其权之所自出与舜受禅而班瑞于羣后之意同然彝宗庙之器使诸侯知所以有其宗器者上实命之用之祭祀世守而不忘亦以教子孝也尊卑之等各有不同所宜分明故作分器之书焉春秋传曰诸侯之封也皆受命器于王室注云明德之分器是已
　　融堂书解卷十
　　钦定四库全书
　　融堂书觧卷十一
　　宋　钱时　撰
　　旅獒
　　西旅献獒太保作旅獒
