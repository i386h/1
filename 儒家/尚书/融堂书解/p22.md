<!-- { "loadSidebar": true } -->
　　此节连着王曰又曰说者不同然篇内自有实证殆不必疑也王曰乃史氏所书以明更端又曰二字却是当时啓谕之语与上文今尔又曰正同告语至此已无所不尽而申警之谓尔又将曰今日之举是我为此而乃或敢有言耶我之拳拳然者无他无过为尔之所居尔此二三语抑玩味极有深意
　　无逸
　　周公作无逸
　　此书明白无庸发挥故序直曰周公作无逸与咸有一徳同
　　周公曰呜呼君子所其无逸先知稼穑之艰难乃逸则知小人之依相小人厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知
　　书凡七转文理次第相属乃周公一时所陈毎节必书周公曰呜呼者言而小止止而复言毎言輙先发叹所以重其聴也下文将厯陈商周诸君脩短之数皆本于知稼穑之艰难与否故此一节先将君子小人之事作例子说起以明下文之意方以无逸为训遽发乃逸之义此却正是圣人随顺啓谕循循善诱之妙成王年少但一味律之而不有以开之却未必有益终篇反覆法度森严凛乎其可畏而于篇首急急且以乃逸为言此万世告君之大法也
　　周公曰呜呼我闻曰昔在殷王中宗严恭寅畏天命自度治民祗惧不敢荒宁肆中宗之享国七十有五年其在髙宗时旧劳于外爰暨小人作其即位乃或亮隂三年不言其惟不言言乃雍不敢荒宁嘉靖殷邦至于小大无时或怨肆髙宗之享国五十有九年其在祖甲不义惟王旧为小人作其即位爰知小人之依能保恵于庶民不敢侮鳏寡肆祖甲之享国三十有三年自时厥后立王生则逸生则逸不知稼穑之艰难不闻小人之劳惟耽乐之从自时厥后亦罔或克夀或十年或七八年或五六年或四三年
　　此书所称诸君皆曰不敢不敢二字极宜细玩
　　周公曰呜呼厥亦惟我周太王王季克自抑畏文王卑服即康功田功徽柔懿恭懐保小民恵鲜鳏寡自朝至于日中昃不遑暇食用咸和万民文王不敢盘于游田以庶邦惟正之供文王受命惟中身厥享国五十年卑服者其所服行卑以自牧也
　　周公曰呜呼继自今嗣王则其无滛于观于逸于游于田以万民惟正之供无皇曰今日耽乐乃非民攸训非天攸若时人丕则有愆无若殷王受之迷乱酗于酒徳哉
　　观此一节当看三个无字前面専言稼穑之艰难与享国之脩短于此寂无一语及之而止曰无滛曰无皇曰无若前面许多发明都收拾在此三字上而于末独以殷王受为训举一人之尤甚者则诸君之眈乐罔夀不必言矣
　　周公曰呜呼我闻曰古之人犹胥训告胥保恵胥教诲民无或胥诪张为幻此厥不聴人乃训之乃变乱先王之正刑至于小大民否则厥心违怨否则厥口诅祝周公节节敷陈无逸之义辞防已尽此下却専言小人之诪张为幻前后两言我闻曰是两个换头
　　周公曰呜呼自殷王中宗及髙宗及祖甲及我周文王兹四人迪哲厥或告之曰小人怨汝詈汝则皇自敬徳厥愆曰朕之愆允若时不啻不敢含怒此厥不聴人乃或诪张为幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛于厥身
　　此又承上文违怨诅祝之语发明怨詈以尽诪张为幻之义也上云古之人而此云自殷王中宗及髙宗及祖甲及我周文王兹四人迪哲以见古之人是槩言古昔而此所称乃因上文无逸享国之永者言之非谓止此四人而余皆不迪哲也然上文则槩言古之人而此独指言四人者盖上文之事自非无道之世古之人莫不皆然若此节所言则断非迪哲不可两节皆云此厥不聴而以人乃二字承之一不聴后人乃得以为幻周公拳拳无非宛转以无逸为训只是欲得成王聴耳
　　周公曰呜呼嗣王其监于兹
　　书虽七节其大防只是两个换头故毎以我闻曰更端先所论无逸至酗于酒徳哉已结上文之意至此一语却専是结后所论诪张为幻两节也古之人如此其不聴者如此四人迪哲如此其不聴者如此是非利害昭然如明镜之烛物嗣王今日其亦监于此乎从前周公于成王曰孺子曰冲子今即政治称嗣王
　　君奭
　　召公为保周公为师相成王为左右召公不恱周公作君奭
　　序言召公不恱而经不明着其不悦者何事此异论所为纷纷也以愚观之经文甚明序亦甚明白顾未深察耳今观此书反覆劝勉不一而足无非挽留召公以二人共相之意且云予往暨汝奭其济小子同未在位武王崩成王幼而周公居摄召公实相与共济艰危今既复辟周公又肯为成王留天下亦既泰然无事矣召公之意惟欲周公独任辅相之责而已则告老归休耳是不恱者非有他也急于求退而不乐于复为相故也周公所以力陈难于独任必欲留之相与共济一如成王未即政之时欤序正是明着其实也且周召师保有年矣推原其不恱之由故序述及此非今日始为师保也周官曰立太师太傅太保兹惟三公太师天子所师法视太保为尊而序则先保后师者此书主为召公而作故欤奭名君者尊之也
　　周公若曰君奭弗吊天降丧于殷殷既坠厥命我有周既受我不敢知曰厥基永孚于休若天棐忱我亦不敢知曰其终出于不祥呜呼君己曰时我我亦不敢宁于上帝命弗永逺念天威曰我民罔尤违惟人在我后嗣子孙大弗克恭上下遏佚前人光在家不知天命不易天难谌乃其坠命弗克经厯嗣前人恭明徳在今予小子旦非克有正迪惟前人光施于我冲子又曰天不可信我道惟宁王徳延天不庸释于文王受命
　　召公所以急于求去者正谓天命在周事已大定既有周公在则我不必留也故周公于此首章専言天命之不可必以告之一则曰我不敢知二则曰我亦不敢知又曰我亦不敢宁于上帝命又曰天难谋又曰天不可信无非言在天者不可必所以首破召公一定之见以寓其不可不留之意也若曰者史氏所记休与不祥皆不敢知然则召公岂可以天命在周便欲求去乎君已犹云公定
　　公曰君奭我闻在昔成汤既受命时则有若伊尹格于皇天在太甲时则有若保衡在太戊时则有若伊陟臣扈格于上帝巫咸乂王家在祖乙时则有若巫贤在武丁时则有若甘盘率惟兹有陈保乂有殷故殷礼陟配天多厯年所天惟纯佑命则商实百姓王人罔不秉徳明恤小臣屏侯甸矧咸奔走惟兹惟徳称用乂厥辟故一人有事于四方若卜筮罔不是孚
　　此节须看既受命三字上文首论殷既坠命我有周既受遂极言天命之不可必于其末也又申言天不可信以明天不庸释文王受命之由矣故此节承上文而言昔者殷既受命之后亦是得人辅相乃能格天今日召公岂可谓成王复辟天命已定而遽求去乎大防只是说受命后断不可无格天之相周公分明以此数臣事业责望召公而已则欿然不敢自居也
　　公曰君奭天夀平格保乂有殷有殷嗣天灭威今汝永念则有固命厥乱明我新造邦
　　此节乃承结上文之意缴入召公身上也上言格皇天格上帝下言矧曰其有能格此书専以辅相格天为言则此所谓格亦感格之格也上文云率惟兹有陈保乂有殷于此遂申言所以保乂有殷者乃天夀平格之故天夀与上文多厯年所相应及其后嗣不平罔格天遂灭之以威非天不夀也召公可不永念于此留辅其君平格之道乎大凡国家治则明不治则昬扰新造邦指言新邑
　　公曰君奭在昔上帝割申劝宁王之徳其集大命于厥躬惟文王尚克脩和我有夏亦惟有若虢叔有若闳夭有若散宜生有若泰颠有若南宫括又曰无能往来兹迪彝教文王蔑徳降于国人亦惟纯佑秉徳迪知天威乃惟时昭文王迪见冒闻于上帝惟时受有殷命哉武王惟兹四人尚迪有禄后暨武王诞将天威咸刘厥敌惟兹四人昭武王惟冒丕单称徳今在予小子旦若游大川予往暨汝奭其济小子同未在位诞无我责收罔勗不及耉造徳不降我则鸣鸟不闻矧曰其有能格上节既以有殷之事勉留召公此节遂言文武得人辅相亦莫不然将厯叙文武且先以武王集大命提起盖伐商以有天下实在武王承上文有殷嗣天灭威而立言也周公语小止而又言最有力纯佑即上节天惟纯佑命秉徳即王人罔不秉徳有殷既然故于此复曰亦惟
　　公曰呜呼君肆其监于兹我受命无疆惟休亦大惟艰告君乃猷裕我不以后人迷
　　天下事业皆从裕中做出裕则不迫从容有成一裕字正切不恱之病
　　公曰前人敷乃心乃悉命汝作汝民极曰汝明勗偶王在亶乗兹大命惟文王徳丕承无疆之恤
　　周礼六官皆曰设官分职以为民极是三百六十官官官皆为民作极而建也况顾命大臣乎召诰有曰惟王受命无疆惟休亦无疆惟恤周公上云我受命无疆惟休亦大惟艰此又云丕承无疆之恤其殆即召公所以告成王者而还以感动之欤
　　公曰君告汝朕允保奭其汝克敬以予监于殷丧大否肆念我天威予不允惟若兹诰予惟曰襄我二人汝有合哉言曰在时二人天休滋至惟时二人弗戡其汝克敬徳明我俊民在让后人于丕时呜呼笃棐时二人我式克至于今日休我咸成文王功于不怠丕冒海隅出日罔不率俾
　　周公前面反覆啓告所以留召公者无所不尽矣至此一节凡言二人者四方是切己以左右辅相之义告之也朕允者我所信也徳则曰文王徳功则曰文王功盖肇造有周之天下实自文王凡前日所未集后人所宜责者皆文王之功也
　　公曰君予不恵若兹多诰予惟用闵于天越民公曰呜呼君惟乃知民徳亦罔不能厥初惟其终祗若兹往敬用治
　　周公至此乃总结一书之防谓我非乐于如此多端以诰之也我惟用哀于天及民耳此书首言弗永逺念天威越我民罔尤违于此篇末复言闵于天越民始不永念终于可闵意更深切也观此一闵字周公分明以天命之絶续生民之休戚悬于召公之去留且周公圣人也辅相之事岂不能身任其责而所以倚赖同列者如此然则万世之下専权独运排塞贤路以跻天下于乱者可以监矣










　　融堂书解卷十五
　　钦定四库全书
　　融堂书解卷十六
　　宋　钱时　撰
　　蔡仲之命
　　蔡叔既没王命蔡仲践诸侯位作蔡仲之命
　　鲧殛死而禹兴蔡叔没而仲命父子兄弟罪不相及古之道也然叔既囚则以罪废矣必待其没而后始命仲何耶曰此周公之心也不幸处人道之变而抵兄弟于罪此万世之心法宗庙社稷之大计所不容己者若夫手足之义则岂能一日忘哉死者已死而囚者犹庶防其或改也一日感悟自赎前愆圣人当必有所处直至于没而后付之其子此周公之心所以甚不得已欤仁昭而义见法行而恩不废圣人大公至正之道也践履也易曰履帝位
　　惟周公位冢宰正百工羣叔流言乃致辟管叔于商囚蔡叔于郭邻以车七乘降霍叔于庶人三年不齿蔡仲克庸祗徳周公以为卿士叔卒乃命诸王邦之蔡此节乃史氏叙述命蔡仲来厯也春秋凡盟内为主称及外为主称防金縢谓管叔及其羣弟乃流言于国是管叔为主实首恶也故就商诛之也蔡叔次之故止于囚霍叔又次之故以车七乘降于庶人不得齿宗盟之列三年后方封霍侯先儒往往将以车七乘属上文不特文义未安而事理亦甚易见郭邻之囚得不死耳岂复资之以车囚者车而降庶人者反不车耶周召分陜圻内诸侯二卿治事周官乃施则于都鄙而建其长立其两两即二卿也先儒谓叔封圻内之蔡仲所封在淮汝之间圻内之名已灭仍取之以名新国此说当有所据
