<!-- { "loadSidebar": true } -->
　　三时皆平秩而冬独言平在葢用事之时自发生至收成宜顺其序故秩时已无事宜防其故在在察也和叔所当察者当不止一端姑以农事言之方其服田则稼器田所常用至冬则无用矣于此而不察则委顿弊壊将无以待来嵗之用仲冬简稼器修稼政之类皆平在之谓也曰秩曰在虽有不同若其事之不可不均平则一也一有不平便有偏而不举之处即旷天职即堕天工矣故秩在皆曰平尧命羲和于春曰鸟以象言于夏曰火以次言于秋曰虚于冬曰昴以宿言迭举而互见也纪事立言之法如此
　　帝曰咨汝羲暨和朞三百有六旬有六日以闰月定四时成嵗允厘百工庻绩咸熙
　　前命羲和以中星正四时可谓精密然日之余者无所归则节候差舛中星不可得而正故于是又总命以置闰之法也厘正也熙顺理也天下万事未有不因时而为者天时既正方有以信百工而厘正之庻绩皆可顺理也尧典篇记羲和事居其半或者以为详于天而畧于人是大不然天人只是一事圣人未尝分裂羲和治歴首命以敬授人时终命以允厘百工庻绩咸熙岂二事哉百工无非天职庶绩无非天工作讹成易之候析因夷隩之变以至鸟兽羽毛之微无一而非天也一象之差一候之错一事之谬一民之失所一物之不得其宜即堕天工即旷天职矣易曰范围天地之化中庸曰发育万物岂后世星翁歴史所可知哉
　　帝曰畴咨若时登庸放齐曰子朱啓明帝曰吁嚚讼可乎
　　时是也先师谓上古未有道之名惟言时不言道言顺是者我登用之也嚚讼多事口说好力争辩也
　　帝曰畴咨若予采驩兜曰都共工方鸠僝功帝曰吁静言庸违象恭滔天
　　愚每读书至此未尝不叹尧以大圣人在上其视邪正如辩黒白而在廷之臣且未免以嚚讼为啓明以静言庸违象恭滔天为僝功使当时不察一信其言而用之则治乱安危之机在反掌间耳后世知人之明如尧者葢寡而朋邪党引罔上干进者皆是也可胜叹哉
　　帝曰咨四岳汤汤洪水方割荡荡懐山襄陵浩浩滔天下民其咨有能俾乂佥曰于鲧哉帝曰吁咈哉方命圯族岳曰异哉试可乃已帝曰徃钦哉九载绩用弗成洪水之势以其方为民害则统而言之曰汤汤以其包没山陵荡然无有限隔则曰荡荡以其势泛滥滔天则曰浩浩详味上文一方字及下文一其字则知民在尧春风和气中方被水害亦未至于怨咨此殆洪水之始欤得其本心则谓之顺失其本心则谓之逆顺则为吉逆则为凶前章有所谓钦若有所谓若时有所谓若予采谆谆然提一若字后世论禹之行水谓行其所无事咈者逆也与无事正相反方命圯族乃咈逆之事也人之一身凡所云为孰非天命先觉者觉此者也日用而不知者不知此者也故曰不知命无以为君子若小人则不知天命而不畏也方命是已宗族吾之同气谓之天属治国平天下之道必自此始尧亲九族臯陶亦谓厚叙九族圯毁也岂待相戕相贼若夷狄禽兽然而后谓之圯哉才不亲之才不厚叙之即谓之圯矣异己也犹言己矣乎古者三载考绩三考黜陟幽明九载是三考也此上凡举荐者三尧皆不然之至此段末独书绩用弗成一语以着帝尧知人之明此史氏书法之妙
　　帝曰咨四岳朕在位七十载汝能庸命巽朕位岳曰否德忝帝位曰明明扬侧陋师锡帝曰有鳏在下曰虞舜帝曰俞予闻如何岳曰瞽子父顽母嚚象傲克谐以孝烝烝乂不格奸帝曰我其试哉女于时观厥刑于二女厘降二女于沩汭嫔于虞帝曰钦哉
　　尧十六嵗自唐侯升为天子在位又七十载是八十六矣巽顺也庸命与方命正相反惟咈故方命能庸命则足以顺帝位矣父则顽矣母则嚚矣其弟则又傲矣一家之中都是乖戾畧无一点和气常情处此殆不可一朝居舜处其间能以孝道谐和之薫烝不已乖戾之气化为乂治烝者如甑之炊物也
　　舜典
　　虞舜侧微尧闻之聪明将使嗣位歴试诸难作舜典虞氏也舜諡也或者因有鳏在下曰虞舜之语遂疑其为名先儒谓书作于后世故变名书諡此説是已不然则孔子序书禹汤文武皆称諡而于虞舜独以名斥之可乎【案此段当系舜典二字之解永乐大典误繋于舜典序之后而转于书序原解弃而不録葢编纂者之疎失也今书序原解不可得见姑仍其旧】
　　曰若稽古帝舜曰重华协于帝濬哲文明温恭允塞德升闻乃命以位
　　首言协于帝则尧之德皆舜之德也行德于下而升闻于上见当时上下之相孚命以位为一篇之纲领
　　愼徽五典五典克从纳于百揆百揆时叙宾于四门四门穆穆纳于大麓烈风雷雨弗迷
　　此节史氏凡两书纳于二字见得投之所向无所不可
　　帝曰格汝舜询事考言乃言底可绩三载汝陟帝位舜让于德弗嗣正月上日受终于文祖
　　舜逊让之后其辞防徃复必更有节奏但既不可得而终辞故史氏畧之即书受终之事直使付托得人仰不愧俯不怍方无余责方无负于祖宗尔
　　在璿玑玉衡以齐七政
　　谓之政者天文之休咎君政得失之符也人君与天一体无二其所感召如响应声古圣因名以政见得一一度皆是自家切己事非徒课星翁歴史一艺之疎密而已也齐者各得其度之正也一有不齐责将孰归舜摄位之初以此为第一段事其防微矣不然则七政在天而所以齐之者断断在我岂璿玑玉衡一器物之微所可辨哉
　　肆类于上帝禋于六宗望于山川徧于羣神
　　舜受终之后都未他及且先去察璿玑齐七政然后方告天地鬼神葢上天之载无声无臭其从违向背吉凶祸福之机独于垂象可验耳圣人致察于此正是尽恐惧修省之端肆遂也其事不容缓也类先儒以为非常祭然周官有类社稷则为位之文是社稷亦有类祭也皇矣诗是类是祃注谓师祭是岀师亦有类祭也岂皆非常之祭欤六宗三昭三穆【案此解本张髦之说】精意以享曰禋固善岂享六宗之外皆非精意欤类即禋禋即望望即徧名不同耳圣人有二心哉周官谓以禋礼祀昊天上帝是不独六宗为然也
　　辑五瑞既月乃日觐四岳羣牧班瑞于羣后
　　止言羣牧者岂羣牧来觐而诸侯不皆至欤观班瑞于羣后可见若诸侯皆至自当并言侯牧不应独言羣牧而下文班瑞却言羣后也况五瑞诸侯所执以见天子者今未觐羣牧先辑五瑞则是但敛而归之上非诸侯执之以至明矣舜既致告天地鬼神即敛五瑞及羣牧来觐之后乃始班之葢诸侯统属于羣牧羣牧来觐舜所以访问贤否及政治之得失者必有权度矣非茍然辑之又苟然班之也五等圭璧君上所赐舜既摄政宜有以正大权之所自出一辑一班阳开隂阖敛散予夺制之自我使天下耸然不敢自必岂苟然也哉
　　嵗二月东巡守至于岱宗柴望秩于山川肆觐东后协时月正日同律度量衡修五礼五玉三帛二生一死贽如五器卒乃复五月南巡守至于南岳如岱礼八月西巡守至于西岳如初十有一月朔巡守至于北岳如西礼归格于艺祖用特
　　观肆觐东后之文则上文羣牧来觐之时非是诸侯皆至意义愈明自此以后直至归格艺祖方是了毕看得此番止是摄位后大率提点一过若奏言试功黜陟幽明郤是后来五载一巡守之事观时月曰协日曰正律度量衡曰同五礼至一死贽曰修都不他及可概见矣礼虽有定式不修则恐其废坠贽虽有定制不修则恐其僭差故五等之礼玉帛生死之贽于是皆修明之也后世礼废风俗日壊皆上之人不能修之事之始则受终于文祖事既毕则归格于艺祖见得此事不是舜事亦不是尧事乃祖宗之事始终敬此一事也一嵗之久上自朝廷下至方岳享祀鬼神觐见侯牧以至歴象日月礼乐法度周旋上下纤悉委曲非徒应故事为文具而已凡一事一物之微皆吾祖宗之所在也使舜一毫有歉于心则临之在上质之在旁葢有凛然不能以终日者何以归格于庙也哉
　　五载一巡守羣后四朝敷奏以言明试以功车服以庸观此一节见得嵗二月东巡守以下是受终后当年有此一岀甚明此后所书却是舜后来巡守定式故自此方有奏言试功之事受终之始未有此施行也敷奏以言若曰某田野如何而辟某人民如何而育某风俗所以教化者何某法度所以修明者何凡其职业一一陈述舜于是按其所言试验其功功与言合则车服以庸之所以旌赏也此正是考绩黜陟之法如何只说庸而不言黜庸用也功不副言则黜而不用明矣故观明试二字可见圣人在上如青天白日的的诣实不容一毫诈妄
　　肇十有二州封十有二山濬川
　　此事当在水平之后或谓鲧既殛死禹始嗣兴今殛鲧之文在此事之下遂疑十有二州非在后事殊不知肇十有二州附巡守后四罪而天下咸服附恤刑后各以类从非编年循次序也若禹之治水在肇十有二州后则禹贡不应独别九州若谓禹后独并九州则尧殂落时水平已久曷为有咨十二牧之文乎况自言其荒度土功亦继之曰州十有二师意愈明矣封者封殖之禁采伐也山言十有二而川不言者山有定而川之所经歴不止一州故止曰濬川也川流滔滔何待疏濬岂水平之后尚有未尽之功欤
　　象以典刑流宥五刑鞭作官刑扑作教刑金作赎刑眚灾肆赦怙终贼刑钦哉钦哉惟刑之恤哉
　　象者所以示民也若曰犯某罪者丽其法昭然条列揭而示之司寇垂刑象之法于象魏使万民观刑象挟日而敛之即其遗意也官刑教刑不渉五刑于五刑之外又别作鞭扑之刑也肆遂也刑降而有流流降而有赎赎降而又有赦好生之德恩被万世天下之事惟恤与不恤而已民吾赤子也其肢体吾之肢体也不幸而入于罪哀矜恻怛惟恐伤之而忍不恤乎然而有莫之恤皆不敬之故也敬则本心无蔽物我一体其于刑自然知恤舜之刑全在一恤字上欲知舜之恤全在一钦字上钦哉钦哉惟刑之恤哉辞气温厚优游讽咏使人哀矜之心油然而生此民所以不犯有司欤
　　流共工于幽州放驩兜于崇山窜三苖于三危殛鲧于羽山四罪而天下咸服
　　据流四凶在宾四门之时而史氏记之于此葢因叙舜制刑条目特书此事为舜用刑之证欤反覆详玩见得象以典刑在当时未必用也何也典刑降而后有流是不伤其肌体从轻之名也四凶之罪如此而止于流则舜之用刑他可槩见史氏书此所以示后世之意深矣舜摄政二十八载其所施设何啻一端史之所记自五载一巡守后大防只在赏罚而其赏罚的的施行处又只在明试以功四罪而天下咸服二语呜呼至哉
　　二十有八载帝乃殂落百姓如丧考妣三载四海遏密八音
　　愚观百姓如丧考妣不觉怆然感叹元后作民父母百年之间蒙被圣化则其依依慕恋何异赤子之懐父母也一旦失之哀号痛裂真懐所发有不知其然而然者此岂可以伪为也哉
　　月正元日舜格于文祖询于四岳辟四门明四目达四聪
　　月正元日即正月上日史变文耳受终于庙归格于庙及即位又格于庙无一事不岀于祖宗者即位之初只以通下情为第一事
　　咨十有二牧曰食哉惟时柔逺能迩惇德允元而难任人蛮夷率服
　　舜受终之初羣牧来觐今即位之初羣牧复来觐所以重初政与之更始也
　　舜曰咨四岳有能奋庸熙帝之载使宅百揆亮采惠畴佥曰伯禹作司空帝曰俞咨禹汝平水土惟时懋哉禹拜稽首让于稷契暨臯陶帝曰俞汝徃哉
