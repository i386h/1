<!-- { "loadSidebar": true } -->
　　成王既伐东夷肃慎来贺王俾荣伯作贿肃慎之命东夷即淮夷在周为东也故序成王政亦曰成王东伐淮夷然必变文东夷者盖肃慎乃东非逺夷书东所以别之且伐东夷而东北之逺夷来贺成王之威徳逺畅矣既赐之以货贿又使荣伯作书以命之以彰其宠锡所以奨其来也异时巢伯来朝亦有命矣止曰芮伯作旅巢命而此特书曰王俾荣伯以见命出成王之特意欤荣伯同姓诸侯在朝为卿大夫贿说文财也
　　周公在丰将没欲葬成周公薨成王葬于毕告周公作亳姑
　　周公虽复辟而实终老于丰公羊传曰周公盍为不之鲁欲天下之一乎周也噫陋矣岂足以识圣人心哉且洛诰所为汲汲命公后者正是为留公之地独伯禽封鲁而周公实留辅成王虽已致政实未尝舎成王而去也故成王还归在丰而周公亦在丰然既在丰矣何故将没而欲葬成周乎盖营成周而迁顽民乃周公化商规模第一急务经营此事实身任之商民未纯于周化而公告老焉今成王之学成矣天下皆已平治一无所虑者矣而周公身后之所忧者独在成周耳观毕命既厯三纪而犹余风未殄犹曰邦之安危惟兹殷士事体可见周公且死而分正东郊者犹未命人然则今日如之何而可忘也周公不能忘而恐成王或忘之至其将死丁宁之言独拳拳乎欲葬此意深矣公薨而成王于毕何也公之意不在葬也成王则既领之矣周公既没即命君陈分正东郊成周一则曰懋昭周公之训二则曰尔尚式时周公之猷训三则曰尔惟周公丕训呜呼是公欲葬成周之意也虽不葬犹葬也且文武之墓在毕欲葬成周者周公忧国之心卒葬于毕者成王尊公之礼欤将葬致告而亳姑之书作然则亳姑者葬毕之地名欤

　　融堂书解卷十七
<经部,书类,融堂书解>
　　钦定四库全书
　　融堂书解卷十八
　　宋　钱时　撰
　　君陈
　　周公既没命君陈分正东郊成周作君陈
　　君陈犹言君奭当有国故曰君也东郊先儒谓指下都以愚观之殆不然成周者洛邑也王城下都之总称也洛之北为王城洛之南为下都南北相对则下都之非东明矣此东郊正指洛也自丰镐言之则为东故洛诰有曰大相东土曰东国洛及至平王则曰东迁自洛视宗周则为西故曰我西土易小畜繇辞文王之所作也曰自我西郊説者谓是指西土而言然则东郊之为洛邑复何疑哉虽然言东郊足矣何故又曰成周盖经止云尹兹东郊故序特着东郊成周明东郊之为成周也毕命以成周之众命毕公而又曰保厘东郊与此正相合矣周公营成周以迁顽民虽身在王室而此事实兼之故曰周公克慎厥始然周公复辟告老则宜别命人矣曷为至此方命君陈盖周公虽任此事而实留辅成王成周必自有官属主之周公特兼总其大体耳故虽告老而亦未尝别委之人直至既没之后方有君陈之命也正即尹也谓之分正则是君陈特分任东郊之寄与周公兼总事体不同矣
　　王若曰君陈惟尔令徳孝恭惟孝友于兄弟克施有政命汝尹兹东郊敬哉昔周公师保万民民懐其徳往慎乃司兹率厥常懋昭周公之训惟民其乂我闻曰至治馨香感于神明黍稷非馨明徳惟馨尔尚式时周公之猷训惟日孜孜无敢逸豫凡人未见圣若不克见既见圣亦不克由圣尔其戒哉尔惟风下民惟草图厥政莫或不艰有废有兴出入自尔师虞庶言同则绎尔有嘉谋嘉猷则入告尔后于内尔乃顺之于外曰斯谋斯猷惟我后之徳呜呼臣人咸若时惟良显哉
　　禹征有苗益独举瞽亦允若之事赞之成王命君陈尹东郊亦止此三语而三语之要又独在孝恭上呜呼此风化之原欤良知良能普天同有爱亲敬长于孩提商民虽顽谁独无是心哉后世推择此等任使必先抡才具必豫谋方畧成王到此更无其他特取斯人之有斯徳者而付托之得其防矣于是遂举周公以为法东郊周公之旧治也我闻曰而下皆勉以懋昭之实也入告尔后于内然后尔乃顺而行之于外然又须切切自谓此谋此猷乃吾君之徳非我之事也一或不谨即为吾君之失徳矣岂可忽乎
　　王曰君陈尔惟周公丕训无依势作威无倚法以削寛而有制从容以和殷民在辟予曰辟尔惟勿辟予曰宥尔惟勿宥惟厥中有弗若于汝政弗化于汝训辟以止辟乃辟狃于奸宄败常乱俗三细不宥尔无忿疾于顽无求备于一夫必有忍其乃有济有容徳乃大简厥修亦简其或不修进厥良亦率其或不良惟民生厚因物有迁违上所命从厥攸好尔克敬典在徳时乃罔不变允升于大猷惟予一人膺受多福其尔之休终有辞于永世
　　此后方是言治商民之详自无依势作威无倚法以削而下论刑也此二病万古为人上者之通患况在顽民则尤易于依势倚法先去此二者而后方可论刑自尔无忿疾于顽无求备于一夫而下论教也此二病亦万古为人上者之通患况在顽民则尤易于忿疾求备先去此二者而后方可言教君陈惟只恢周公之大训自然无此四病故首提尔惟周公丕训然后方次第告之有国则有势之可依有法之可倚见顽民之难化而依势以作其威倚法以为剥削之具从事一切戕民以逞周公之训不如是也寛而有制从容以和可也寛和正是依势倚法之反寛则不失于严迫有制则不失于纵弛从容优柔养之春风和气之中以消其乖戾此与康诰拳拳一裕字正同周公化商之深防也商民惟昬迷无知所以顽不率化今日正当哀矜悯念委曲以行其教以开明其心岂可忿疾古人每以求备为戒曰与人不求备曰无求备于一人任贤使能且犹不可况顽民中之一夫而可求备乎周公之大训不如是也必有忍其乃有济有容徳乃大耳必有与尔无正相应虽然君陈又当反求诸己可也天生烝民未尝不厚因物而后迁违上所命而从其所好岂其本心然哉上之所命不能回其所好抑亦感之者未至耳君陈能敬此典断断在徳本心感是乃无有不变允升于大道矣君陈一书独书于周公既没之后最可以观成王所学宜详味之
　　顾命
　　成王将崩命召公毕公率诸侯相康王作顾命
　　经文自太保至御事公卿百官莫不咸在且凭几出命亦初无率诸侯之文而序云尔者据康王之诰太保率西方诸侯毕公率东方诸侯则知二公实受顾命率诸侯以相康王也陜以东本周公主之陜以西本召公主之今太保仍旧而与毕毛俱为三公则是周公既没毕公继之为太师以主东方之诸侯观毕命称父师可见矣或曰太保何以先太师曰是时毕公为司马而召公冢宰无所不统君薨百官总己以聴之况且武王时已为太保受遗托孤任莫重焉下文毕毛皆止曰公而独首称太保且著名以表之所以重其事也愚观尧舜逊禅无顾命之可言禹汤文武亦未尝有此故事于以见世变之日下而拳拳为后嗣子孙虑者益不如古矣是可叹也及至后世所谓顾命则又有出成王防虑之所不及者呜呼安得召毕而命之也哉
　　惟四月哉生魄王不怿甲子王乃洮颒水相被冕服凭玉几乃同召太保奭芮伯彤伯毕公卫侯毛公师氏虎臣百尹御事
　　周官司几筵凡大朝觐王位设黼扆扆前南乡设左右玉几是玉几者大朝觐之所用也司马居四而毕公以太师主之何也盖兵权之重非世臣元老不以轻畀成王顾命属之召毕二公为虑深矣师氏之职凡丧纪军旅王举则从使其属帅四夷之隶各以其兵服守王之门外且跸朝虎贲氏王在国则守王宫国有大故则守王门顾命之际尤宜警备故六卿之下即専言师氏虎臣而后方及百尹御事愚于同召二字每感成王到此不为血气所乱大公至正明白洞达足以严万世乱贼之防读之使人惕悚
　　王曰呜呼疾大渐惟防病日臻既弥留恐不获誓言嗣兹予审训命汝昔君文王武王宣重光奠丽陈教则肄肄不违用克达殷集大命在后之侗敬迓天威嗣守文武大训无敢昬逾今天降疾殆弗兴弗悟尔尚明时朕言用敬保元子钊济于艰难柔逺能迩安劝小大庶邦思夫人自乱于威仪尔无以钊冒贡于非防
　　自昔君文王武王而下其要全在宣重光一语无敢昬逾者成王不昬逾此光也无以钊冒贡于非防者欲诸臣无使康王自乱此光也此乃顾命之纲领知此则成王之学所以继前圣后嗣者可得而知矣今天降疾殆者今天降疾已是危殆威仪者道心之正用天则之不可逾者惟夫一念之差视聴皆妄周旋动作颠倒反常以是思之威仪本不乱也夫人实自乱之耳岂可冒进于非防乎春秋传谓师能左右曰以
　　兹既受命还出缀衣于庭越翼日乙丑王崩太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗丁夘命作册度
　　太保命仲桓与南宫毛二臣使于齐侯吕伋处执二干戈取虎贲之士百人迎子钊于南门之外吕伋以齐侯入典宿卫故虎贲之士属之若夫统六师则毕公为司马焉危疑之际变故莫测将逆嗣子而命虎贲此岂细事二臣并遣为虑深矣王之崩也臣子皆在左右曷为而有南门之逆盖天位之重非一家之私也既崩而出不敢遽居于内嫌于以继世自处也既出矣即从南门之外迎入之立嫡承统顾命有属大公至正昭示不疑也命作册度冢宰居摄命皆出于太保册所以载顾命者定其制度而作之故曰作册度也
　　越七日癸酉伯相命士须材狄设黼扆缀衣牖间南向敷重篾席黼纯华玉仍几西序东向敷重底席缀纯文贝仍几东序西向敷重丰席画纯雕玉仍几西夹南向敷重笋席纷纯漆仍几越玉五重陈寳赤刀大训璧琬琰在西序大玉夷玉天球河图在东序之舞衣大贝鼖鼓在西房兑之戈和之弓垂之竹矢在东房大辂在宾阶面缀辂在阼阶面先辂在左塾之前次辂在右塾之前二人雀弁执惠立于毕门之内四人綦弁执戈上刃夹两阶戺一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执鋭立于侧阶
　　先儒谓命士致材木须待丧用以愚观之此日奉顾命册康王用吉礼下面许多节奏无非理防此一事如何且首命士为丧用之须揆之事情大不相俪恐须材亦只是备此日所用然不敢臆説定也牖间者东户西户牖之间也丰者莞也笋者竹萌以其箨为席也以上皆成王平时华国之事今日盖为成王陈之以顾命于嗣君鬼神上右故皆西上也此下叙宿卫之人则东上矣侧阶先儒谓北下阶上路寝之北将近内寝岂得执兵之大夫立于南向黼扆之后乎然五人者皆冕大夫也则执鋭而立于侧阶者亦当在堂上但不知其所难臆説耳凡此执兵以备非常者嗣君之宿卫也当时宿卫皆士大夫为之呜呼此岂武夫健卒有一旦挽强引重之技者所可轻授也哉周公立政特叙虎贲于三宅之下于以见此事重大非贤人君子真有忠赤不二之操不可此万世不易之鉴也
　　王麻冕黼裳由宾阶隮卿士邦君麻冕蚁裳入即位太保太史太宗皆麻冕彤裳太保承介圭上宗奉同瑁由阼阶隮太史秉书由宾阶隮御王册命曰皇后凭玉几道末命命汝嗣训临君周邦率循大卞燮和天下用答文武之光训
