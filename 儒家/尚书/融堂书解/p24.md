<!-- { "loadSidebar": true } -->
　　亦越成汤陟丕厘上帝之耿命乃用三有宅克即宅曰三有俊克即俊严惟丕式克用三宅三后其在商邑用协于厥邑其在四方用丕式见徳呜呼其在受徳暋惟羞刑暴徳之人同于厥邦乃惟庶习逸徳之人同于厥政帝钦罚之乃伻我有夏式商受命奄甸万姓
　　此节是言商之盛衰由此恤与否也耿光也上帝光命在命徳讨罪吁俊之所以尊上帝者以此桀不吁俊而惟暴徳是任是大乱上帝之光明也及成汤由诸侯而升于是大正之焉大正如何乃用三有宅克即宅曰三有俊克即俊而已克用二字极宜细玩天下未尝无贤者在于能用与不能用耳有而不能用贤者不屑也先儒谓三宅已用之贤三俊未用之贤殆未安夏之宅乃事宅乃牧宅乃准正是处所吁之俊俊者其人也宅者以其人而居其位也观乃用三有宅克即宅而继以曰三有俊克即俊此一曰字文义甚明盖乃用三有宅而能就其宅之所任亦曰三有俊而能就其徳之所堪尔克即宅者克即俊故也各称其职者各称其徳之谓也如曰克用三宅三俊而用协于厥邑用丕式见徳谓三俊为未用可乎前论吁俊而申言九徳之行则俊固不止于三也谓之俊者因三宅而立名也此书才言宅必言俊盖非此俊断不可以宅此任此正立政之要防故兼言之以深致其意羞进也进刑犹言嗜杀不已也周公至此特曰钦罚非真知天心之不得已不能道此一字
　　亦越文王武王克知三有宅心灼见三有俊心以敬事上帝立民长伯立政任人准夫牧作三事虎贲缀衣趣马小尹左右携仆百司庶府大都小伯艺人表臣百司太史尹伯庶常吉士司徒司马司空亚旅夷微卢烝三亳阪尹文王惟克厥宅心乃克立兹常事司牧人以克俊有徳文王罔攸兼于庶言庶狱庶慎惟有司之牧夫是训用违庶狱庶慎文王罔敢知于兹亦越武王率惟敉功不敢替厥义徳率惟谋从容徳以并受此丕丕基上文商不知恤故有周受命于是遂申言文武之所以知悉者如此也云克知又云灼见大抵知心固难而灼见其心尤不易不是灼然见得分晓洞彻底蕴无纎毫微蔽则其知之亦必有不尽者周公于克知下再言灼见三有俊心尤更有力三宅以官言三俊専以徳言也古语毎毎只说知人知与见本亦无异然二字并出则不能无轻重见如见其肺肝之见直曰灼见则分明如数一二如辨黒白矣朝廷之官莫重于三宅此立政之纲领夏商则専言之至论文武虽杂举众官而首亦止称三宅焉三宅得人则其他可知克知以下是总提知人之要立政以下是备着得人之实三事即三宅也以徳言之则曰三俊以居言之则曰三宅以职言之则曰三事一也读书至此慨想古有道之君使人起敬起叹内而朝廷外而都鄙逺而侯国又逺而蛮夷凡命之于上而为王官者无一非吉士究其指要只在克知三有宅心灼见三有俊心上呜呼所以为文武之盛欤虽然抑又有本也文王之宅心即禹之安汝止也此心不宅扰扰昬昬则何以洞照三宅三俊之心文王惟能宅其心乃能立此常事司牧人以能俊有徳者而用之曰惟克曰乃克曰以克正是承上文推本而言举事与牧则准在其中前只言俊而此特申言俊有徳所以明非徒俊也必有徳而后可以言俊也故尧典亦云克明俊徳虽然使文王之于众务未免以身兼之则亦非所以能用也庶言凡朝廷议论与凡出而为号令者皆是也庶狱凡狱事也庶慎即庶事事无一之可忽皆当谨之故以庶慎名也朝廷众务莫过此三者独举有司之牧夫则三宅皆包言之矣不特无所兼也于庶狱庶慎且无敢知焉一有敢知之心即是预其事也即是欲有所兼之根也兼在事知在心庶言虽不可兼然谋谟议论岂容不定于上此却不可不知故止曰庶狱庶慎圣人之心澄然如太空如止水未尝纤毫微动敬玩罔敢二字真若有所畏忌然者若武王之时又与文王不同故専以功言非文王宅心用俊徳而武王不能也武王所以伐商者皆文王已用之俊徳也义徳用徳之贤也义与容非是有两种越及也此书屡言亦越皆因上文之辞
　　呜呼孺子王矣继自今我其立政立事准人牧夫我其克灼知厥若丕乃俾乱相我受民和我庶狱庶慎时则勿有间之自一话一言我则末惟成徳之彦以乂我受民呜呼予旦已受人之徽言咸告孺子王矣继自今文子文孙其勿误于庶狱庶慎惟正是乂之自古商人亦越我周文王立政立事牧夫准人则克宅之克由绎之兹乃俾乂国则罔有立政用憸人不训于徳是罔显在厥世继自今立政其勿以憸人其惟吉士用劢相我国家今文子文孙孺子王矣其勿误于庶狱惟有司之牧夫其克诘尔戎兵以陟禹之迹方行天下至于海表罔有不服以觐文王之耿光以武王之大烈呜呼继自今后王立政其惟克用常人
　　前既言禹汤之所以兴即继言桀纣之所以亡正是与当日作様子然则上文所陈文武立政者如是成王将何以处乎无逸说殷先王与后王之所以夀不夀同是此例此节言孺子王矣者三言继自今者四当分作四截看呜呼孺子王矣而下是一截呜呼予旦已受人之徽言而下是一截国则罔有立政用憸人而下是一截今文子文孙孺子王矣而下是一截成王幼冲周公居摄从前实未尝亲政今既复辟是孺子为天下王矣任大责重事体一新非复前日之比继自今已徃当一如下文所告可也频频提此一语深足以警动成王之聴小人之言尝乗隙而入微有疑贰即残贼之门也直是自一话一言之出我则终惟成徳之彦以治我受民断断乎其无他则无隙之可乗矣上文既言和我庶狱庶慎此又専以勿误为戒益切也勿误二字极宜细玩后世用非其人务行邪道以致误国误天下生民涂炭社稷为墟可为叹息者多矣既曰克灼知厥若又曰克由绎之其于知人之说明矣然不明言所顺者何道所绎者何事则亦未为尽也大抵用人不过邪正之两端吉士则顺乎徳者憸人则不顺乎徳者所贵于宅而绎之者绎此而已诘尔戎兵诘者责实之名古者井田兵农不分比闾族党即伍两军师之制禹迹所厯大抵皆然诘之使治以徧登乎禹迹之内则四方旁行至于海表无有不服足以觐文王之耿光足以武王之大烈矣言狱而及戎兵推类言之足以警成王宴安玩弛之渐也周家立政用人实自文王始所以此书推原文王者最详前克知灼见一节虽总论文武至于克厥宅心以克俊有徳以至罔兼罔知以至文子文孙以至克由绎觐耿光皆以文王为言若武王则独曰率敉功而此亦独曰大烈也
　　周公若曰太史司宼苏公式敬尔由狱以长我王国兹式有慎以列用中罚
　　上文一截既言勿误庶狱克用常人立政之防已备矣苏忿生为公而兼司宼又兼太史是时在旁故周公语已遂呼而勉之周家深仁厚泽卒绵过厯之期而周公独以长我王国归之苏公之由狱而苏公由狱又独归一敬字此正勿误庶狱之深防虽曰勉苏公而亦以示成王欤
　　周官
　　成王既黜殷命灭淮夷还归在丰作周官
　　成王之为周王固也史氏叙述其事则如所谓惟王建国之例足矣何必曰周王且自周公居摄以至复辟诸书不闻有此称谓独揭之此书之首此正是明周家一代设官分职之制于此而定故书曰周官而史氏则首提曰周王惟孔子知之于序特书曰成王既黜殷命其防深矣
　　惟周王抚万邦巡侯甸四征弗庭绥厥兆民六服羣辟罔不承徳归于宗周董正治官
　　四征商奄徐夷之四国也四国正在侯甸二服之内故曰惟周王抚万邦巡侯甸四征弗庭先儒往往泥巡为时巡遂谓巡狩而独止于侯甸二服未免疑焉殊不知下文六年五服一朝又六年王乃时巡考制度于四岳方是定为此制见得前此实未讲行时巡之礼则所谓巡侯甸者特出而亲征二服之弗庭者耳
　　王曰若昔大猷制治于未乱保邦于未危曰唐虞稽古建官惟百内有百揆四岳外有州牧侯伯庶政惟和万国咸宁夏商官倍亦克用乂明王立政不惟其官惟其人今予小子祗勤于徳夙夜不逮仰惟前代时若训迪厥官立太师太傅太保兹惟三公论道经邦燮理阴阳官不必备惟其人少师少傅少保曰三孤贰公化寅亮天地弼予一人冢宰掌邦治统百官均四海司徒掌邦教敷五典扰兆民宗伯掌邦礼治神人和上下司马掌邦政统六师平邦国司宼掌邦禁诘奸慝刑暴乱司空掌邦土居四民时地利六卿分职各率其属以倡九牧阜成兆民六年五服一朝又六年王乃时巡考制度于四岳诸侯各朝于方岳大明黜陟
　　此下皆成王董正治官之辞也猷道也愚于此有以见成王之学大进六通四辟无往而非道矣使其学未至六通四辟之地则昔之人制治于未乱是制治而已保邦于未危是保邦而已安知其为大道也成王既提此三语而重着一曰字正是应上文言昔之大道所以制治保邦者如此也百揆尤尊盖不常置尧在位七十载得舜而后始宅舜亦得禹而后始宅四岳大臣亦不止于掌四方诸侯也尧欲治水则咨之欲防位则咨之及舜欲宅百揆则咨之事体可见不惟其官惟其人如臯之刑防之乐益之虞垂之工之类断断乎不容错居而杂处真所谓惟其人矣冢宰而下谓之六卿则各有职掌矣然周官六卿三百六十官而不列三公至宰夫之职则云正王及三公六御羣吏之位盖三公非常职也有其人则任之若六卿则不可一日缺者尝攷周公为师而又位冢宰顾命所称太保奭芮伯彤伯毕公卫侯毛公六卿也而太保毕毛实三公以此见得三公之任未必别建其人往往六御之中足以任三公者则兼之耳山顶曰冢位居最上故取冢义司徒徒众也司众之道莫大于教也师之于弟子亦以徒目之即此义欤司空空有平治恳辟之义土不空则何以居民大概六卿之属各六十冢宰者六卿之纲也六卿者三百六十官之纲也朝廷者又九州之纲而九州之牧又天下诸侯之纲也前言六服羣辟而此言五服一朝何也盖周有九服而夷镇蕃三服在九州之外覊縻之而已故前止言六服六服之中要服最逺舜之五服服五百里乃并王畿算之周之九服亦服五百里乃在王畿千里之外然则周之要服去舜五服之外且千里矣其朝贡难于期定故此止言侯甸男采卫而不及要服欤
　　王曰呜呼凡我有官君子钦乃攸司慎乃出令令出惟行弗惟反以公灭私民其允懐学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙面莅事惟烦戒尔卿士功崇惟志业广惟勤惟克果断乃罔后艰位不期骄禄不期侈恭俭惟徳无载尔伪作徳心逸日休作伪心劳日拙居宠思危罔不惟畏弗畏入畏推贤让能庶官乃和不和政厖举能其官惟尔之能称匪其人惟尔不任
　　上文陈述皆职分所当然此下辞防谆复有教有戒方是训迪之以职分之所以能尽者如此也观学古入官不学墙面等语似専为初仕者发而与下戒卿士之言不同然则此殆训迪卿士以下众官者欤自钦乃攸司至其尔典常作之师一节深一节
　　王曰呜呼三事暨大夫敬尔有官乱尔有政以佑乃辟永康兆民万邦惟无斁
　　前云阜成兆民此云永康永久也阜成乃一时事至于永康则源深流长非一朝一夕之故矣
