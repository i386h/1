<!-- { "loadSidebar": true } -->
　　尔尚辅予一人致天之罚予其大赉汝尔无不信朕不食言尔不从誓言予则孥戮汝罔有攸赦
　　予其大赉汝史记作大理汝分明有举理其事意思孟子所云劳之来之来字亦是抚徕安集之也先儒以赐训赉恐未尽
　　汤既胜夏欲迁其社不可作夏社疑至臣扈
　　汤既胜夏尝欲迁其社于商矣已而又不忍使夏之社竟废故不可不可者非欲之而不可得之谓也所以见汤忠厚之意也夏社臣扈三书虽亡要无非陈述其始之欲迁与夫所以不可之旨耳丧国之社屋之先儒谓此制恐始于汤容有此理使汤之前已有此制则必无欲迁之议三书亦不必作也疑至未详或谓同臣扈为迁社之议者然经传无攷难遽信也臣扈汤臣逮事太戊
　　夏师既败汤遂从之遂伐三朡俘厥宝玉谊伯仲伯作典宝
　　遂从之者遂从而追之也谊伯仲伯汤之二臣也典常也明此宝乃有国之常宝世代相传所不可无藏之祖庙所不可失者桀不能守而汤得之必当有以寓其警戒之意矣若非有国之常宝是乃桀之所亡者汤必不取也且一举兵而首利其宝玉虽张良萧何亦所不屑而谓吊民伐罪顺天应人者为之乎
　　仲虺之诰
　　汤归自夏至于大坰仲虺作诰
　　仲虺一书一反一覆极言竭论所以相规相勉者不一而足殆非徒为汤开释而已也史氏既具言慙德之事而夫子序书不复再及止书归自夏以著作诰之时书至大坰以志作诰之地极有味于此备见返未及国便作此书正是因其慙而急投之呜呼是仲虺之心也惟吾夫子知之
　　成汤放桀于南巢惟有慙德曰予恐来世以台为口实举师之初而有称乱之嫌卒伐之后而有慙德之语呜呼吾是以深悲圣人之不幸也口实者借之以实其口犹云借口
　　仲虺乃作诰曰呜呼惟天生民有欲无主乃乱惟天生聪明时乂有夏昬德民坠涂炭天乃锡王勇智表正万邦缵禹旧服兹率厥典奉若天命
　　此仲虺作诰第一节也禹数苗罪只是个昬迷仲虺数桀罪亦只是个昬德自古圣人所以兢兢业业不敢少懈者无他恐少懈即昬耳吁可畏哉惟其昬是以民罹凶虐勇智即聪明也聪无不闻明无不见灵明无体妙用无方以其自刚健而不屈谓之勇勇非血气也以其自睿照而不惑谓之智智非思虑也
　　夏王有罪矫诬上天以布命于下帝用不臧式商受命用爽厥师简贤附势寔繁有徒肇我邦于有夏若苗之有莠若粟之有秕小大战战罔不惧于非辜矧予之德言足听闻
　　此第二节是申言桀之所以亡者极形容得桀之情状呜呼闻善言而拜之夏之所以王闻德言而欲害之夏之所以亡斯可鉴矣
　　惟王不迩声色不殖货利德懋懋官功懋懋赏用人惟己改过不吝克寛克仁彰信兆民乃葛伯仇饷初征自葛东征西夷怨南征北狄怨曰奚独后予攸徂之民室家相庆曰徯予后后来其苏民之戴商厥惟旧哉此第三节是申言汤之所以宜王者惟王二字是承上文数桀之罪而言惟犹独也勉于德者勉之以官勉于功者勉之以赏惟己者一断之于己也寛与仁非二事然亦不无轻重仁则未尝不寛寛则未必尽仁乃葛伯仇饷乃字正承上文
　　佑贤辅德显忠遂良兼弱攻昧取乱侮亡推亡固存邦乃其昌德日新万邦惟怀志自满九族乃离王懋昭大德建中于民以义制事以礼制心垂裕后昆予闻曰能自得师者王谓人莫己若者亡好问则裕自用则小呜呼慎厥终惟其始殖有礼覆昏暴钦崇天道永保天命仲虺因汤慙德而作诰上三节具言桀之罪汤之德与夫天之厌夏而与商人之所以苦夏而归商以见吊伐之师乃是理所当然汤所不得辞其责者到此却都不明言汤不必慙亦不答其来世口实之语但极陈存亡之道规警而讽切之此乃乘汤方慙之时不待返国急急纳忠此正仲虺作诰之本旨也自佑贤辅德以至篇终语凡数转大槩只是一节意无非推明推亡固存之道贤者人佑之德者人辅之忠者显之良者伸遂之此天下之常理也柔弱而不立者人兼并之暗昧而不明者人攻伐之乱者人取之亡者人侮之此亦理之所必至也是故弱昧乱亡皆亡之道桀之所以亡也贤德忠良皆存之道汤之所以王也凡亡之道吾推而去之使无有凡存之道吾固而守之使勿失夫如是则有佑辅无兼攻有显遂无取侮而邦国乃始昌明矣此仲虺承上文夏商之明效而推极此两端进戒于汤终篇衮衮一反一覆无非此旨最为深切
　　汤诰
　　汤既黜夏命复归于亳作汤诰
　　黜废黜也汤既放桀不复纉承其后而夏之统絶矣故曰黜夏命所谓革命也不居夏邑而返都于亳明告天下以革命之意而作是书也故曰复归史氏止云汤归自克夏至于亳夫子序书特曰汤既黜夏命复归于亳便见得已承大统而与天下更始其义昭昭矣
　　王归自克夏至于亳诞告万方
　　首曰王归自克夏至于亳诞告万方见得胜夏而归才至亳都便作此语
　　王曰嗟尔万方有众明听予一人诰惟皇上帝降衷于下民若有恒性克绥厥猷惟后
　　民有恒性民皆可以为善也圣人视民如一体只是见得其性相近耳降衷之义先师论之备矣
　　夏王灭德作威以敷虐于尔万方百姓尔万方百姓罹其凶害弗忍荼毒竝告无辜于上下神只天道福善祸淫降灾于夏以彰厥罪肆台小子将天命明威不敢赦敢用牡敢昭告于上天神后请罪有夏聿求元圣与之戮力以与尔有众请命上天孚佑下民罪人黜伏天命弗僭贲若草木兆民允殖俾予一人辑宁尔邦家兹朕未知获戾于上下栗栗危惧若将陨于深渊凡我造邦无从匪彝无即慆淫各守尔典以承天休尔有善朕弗敢蔽罪当朕躬弗敢自赦惟简在上帝之心其尔万方有罪在予一人予一人有罪无以尔万方呜呼尚克时忱乃亦有终
　　简别也有善有罪万方之众羣仰瞩于一人而实定于一人之心一人心与上帝相贯通则上帝之心即一人之心也上通帝心下协民性方是上下同流【案此解只释尔有善至无以尔万方一节不应前后皆无训释疑原本有阙文】
　　咎单作明居
　　先儒谓咎单为汤司空作明居一篇明居民之法也不知何所据书自明白无可叙者故直书曰咎单作明居与伊尹作咸有一德之类同
　　伊训
　　成汤既没太甲元年伊尹作伊训肆命徂后
　　此伊训肆命徂后三书之序也唐虞曰载夏曰岁商曰祀周曰年孔子周人也故序以年书孟子亦周人也故亦曰汤崩太丁未立外丙二年仲壬四年太甲颠覆汤之典刑盖谓汤既崩太丁未立而卒又其弟外丙方二岁仲壬方四岁故以太甲嫡孙嗣立耳谓之太丁未立则是己为储贰况书谓太甲既立不明则是未立之先亦不为不明矣伊尹安得舍嫡长而立一孩孺乎太史不悟年齿遂谓外丙在位三年仲壬在位四年然则太甲嗣位当在汤崩七年之后何故孔子序不曰仲壬既没而曰成汤既没太甲元年乎先儒因是未免异同之论是不信先圣之经而徇后世记传之谬也大不可且不特先圣之经可攷而伊尹告太甲凡五书始末亦甚明伊训首曰惟元祀十有二月乙丑伊尹祀于先王奉嗣王祗见厥祖是太甲初立侯甸羣后咸在伊尹奉新君见于乃祖成汤之神位而告之也若太甲在外丙仲壬两君之后则其初立时有仲壬之几筵在安得不告于新薨之君而独见乃祖乎太甲上篇营于桐宫密迩先王其训王徂桐宫居忧桐宫汤之墓也往汤之墓侧而居忧位是居汤之丧也若丧仲壬安得居汤之墓乎其他如惟我商王布昭圣武即云今王嗣厥德如先王顾諟天之明命即云嗣王丕承基绪伊尹诸书所称先王皆汤也如此类不一而足辞无间隔事理甚明若一再传皆短祚又皆伊尹所亲歴安得告太甲时畧无一语及之太甲嗣汤而立无可疑者学者只当以圣经为证肆命先儒谓肆陈也伊尹陈天命以告太甲也徂后先儒谓徂往也述往古明君以告太甲也二书既亡虽不可攷然训义明白似亦有理
　　惟元祀十有二月乙丑尹伊祠于先王奉嗣王祗见厥祖侯甸羣后咸在百官总己以听冢宰伊尹乃明言烈祖之成德以训于王曰呜呼古有夏先后方懋厥德罔有天灾山川鬼神亦莫不宁暨鸟兽鱼鼈咸若于其子孙弗率皇天降灾假手于我有命造攻自鸣条朕哉自亳惟我商王布昭圣武代虐以寛兆民允怀今王嗣厥德罔不在初立爱惟亲立敬惟长始于家邦终于四海呜呼先王肇修人纪从谏弗咈先民时若居上克明为下克忠与人不求备检身若不及以至于有万邦兹惟艰哉敷求哲人俾辅于尔后嗣制官刑儆于有位曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直逺耆德比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨具训于防士呜呼嗣王祗厥身念哉圣谟洋洋嘉言孔彰惟上帝不常作善降之百祥作不善降之百殃尔惟德罔小万邦惟庆尔惟不德罔大坠厥宗【案伊训解永乐大典原阙】






　　融堂书解卷五
　　钦定四库全书
　　融堂书解卷六
　　宋　钱时　撰
　　太甲上
　　太甲既立不明伊尹放诸桐复归于亳思庸伊尹作太甲三篇
　　太甲三篇始末此序数语提尽太甲之先未有败度败礼等事既立之后病证方出故孔子序书特曰太甲既立不明伊尹放诸桐若未立而已不明则伊尹当别有处安得茍然立之而后放之也不明二字乃太甲自叙实语故孔子亦只拈出此二字以断之放废也书但云王徂桐宫居忧而孔子特书曰放与南巢同例何也先儒谓不知朝政曰放凡天子亮隂则宰居摄朝政固未尝与也何独一太甲也哉葢太甲居丧败度败礼全然缪妄故使之阒然屏处于外与常人无异是放也不谓之放则当何以名之吾夫子直书曰放未可与权者未足与议也虽然必若伊尹者而后可也思庸自思前日之昏庸也三篇皆作书以告太甲是太甲一事之首尾史氏类聚总以太甲名篇首篇云伊尹作书次篇又云作书若第三篇郤只是伊尹全书
　　惟嗣王不惠于阿衡伊尹作书曰先王顾諟天之明命以承上下神只社稷宗庙罔不祗肃天监厥徳用集大命抚绥万方惟尹躬克左右厥辟宅师肆嗣王丕承基绪惟尹躬先见于西邑夏自周有终相亦惟终其后嗣王罔克有终相亦罔终嗣王戒哉祗尔厥辟辟不辟忝厥祖王惟庸罔念闻
　　首言天之明命直将成汤圣敬日跻学问全行提出相亦惟终相亦罔终方见休戚相关之至
　　伊尹乃言曰先王昧爽丕显坐以待旦旁求俊彦启迪后人无越厥命以自覆
　　丕显先儒以为大显其徳未安圣人纯徳孔明无时不显何昼何夜何蚤何莫必日出而大显其徳岂昧爽之先有不大显乎丕显天大明也旦日出也言汤自天未明以至大明常坐待日出急急求贤以启迪其后人也
　　慎乃俭徳惟懐永图若虞机张往省括于度则释钦厥止率乃祖攸行惟朕以怿万世有辞王未克变
　　率乃祖攸行须知能顾明命方是率祖汤之急于求贤皆是天命所当然惟懐永图直为太甲作通盘计较是何等恳至
　　伊尹曰兹乃不义习与性成予弗狎于弗顺营于桐宫密迩先王其训无俾世迷王徂相宫居忧克终允徳兹乃不义以至无俾世迷是与在廷议桐宫时语也
　　太甲中
　　惟三祀十有二月朔伊尹以冕服奉嗣王归于亳奉嗣王归亳始克尽人臣之职故曰有伊尹之志则可以伊尹卒能奉归也
