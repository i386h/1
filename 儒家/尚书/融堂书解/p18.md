<!-- { "loadSidebar": true } -->
　　自惟三月至大诰治先儒疑是洛诰周公拜手以前之文简编脱误也其说曰周公东征二年乃克管蔡即以余民封康叔七年而复辟营洛在复辟之嵗则封康叔时决未营洛夫以成王既黜殷即命微子代殷后则既诛管蔡而以殷余民封康叔皆是东征一番区处其事势诚有不容缓者况此三书谆复详谕备见商民难化情状安得商之故地数年无君而康叔之封乃迟之营洛之日乎脱简之疑诚似有理然细攷之则殆不然周公摄政之七年二月定宅洛之议三月五日戊申太保至洛卜宅十二日乙卯周公朝至于洛故洛诰亦云惟乙卯朝至于洛师伻来以图及献卜是十二日即来告吉无可疑者矣于是十四日丁巳用牲于郊十五日戊午乃社此书云惟三月哉生魄是十六日己未社之明日也若谓此节当在周公拜手之前则洛诰之书方是十二日告卜时事不应反以十六日后事冠之首篇且乃洪大诰治与下文事节全不相属以是而观是十二日遣使告卜于君十四十五奏告天地十六日乃初基作邑顽民之迁至此已有定论然后却以殷余民封康叔耳愚反覆乎此而后知周公之处商民诚大不易也看得商民难化全在世家大族大抵叛乱弗静皆此一种人颉颃于其间所以一倡而众和之若其余细民只是随羣逐队而已却不足深虑观后来保厘东郊周公君陈圣贤相继化之至命毕公时犹云余风未殄则可见矣若卫地则自康叔后却不闻有变动也东征二三年间周公必不应委商地于度外必须往来经营有镇守之者但区处顽民未定所以分封之寄特难其人直是此一种人先有所处方以余民付之康叔史氏序周公初基于康诰之首正是区处商民一段事谓之错简固不可也洛在丰镐之东故曰东国周公初营洛一播字极形容得当时气象因其和防之情而播鼓舞之自有欢忻踊跃不知其然而然者大诰者黜殷也而康叔之封三书之作正所以洪前日大诰黜殷之治也故命康叔不曰命而谓之诰或曰康叔三书何以先召诰曰召公相宅虽在封康叔之前然出取币锡周公其诰之所以作者实在二十一日甲子以后兼康叔封殷故也与前黜殷相次是一派召诰至多士乃迁殷顽民于成周又是一派故不相参欤
　　王若曰孟侯朕其弟小子封惟乃丕显考文王克明德慎罚不敢侮鳏寡庸庸祗祗威威显民用肇造我区夏越我一二邦以修我西土惟时怙冐闻于上帝帝休天乃大命文王殪戎殷诞受厥命越厥邦厥民惟时叙乃寡兄朂肆汝小子封在兹东土
　　此书大要以文王为训而法文王之纲领又全在克明德慎罚一句上自王曰呜呼而下皆明德慎罚之防也封康叔虽出于王命其实周公在洛以王命诰之故史氏首书王若曰而下文呼康叔则云朕其弟小子封称武王则云寡兄皆直述周公之言乃实録也周公首呼孟侯所以尊之朕其弟所以亲之呼小子封则又语卑幼者之体然也玩此称谓蔼然天属之至情于是乃以文王为训兄举父事以训其弟可谓至的切矣不敢侮鳏寡庸庸祗祗威威显民此正明德慎罚之实用也
　　王曰呜呼封汝念哉今民将在祗遹乃文考绍闻衣德言往敷求于殷先哲王用保乂民汝丕逺惟商耉成人宅心知训别求闻由古先哲王用康保民于天若德裕乃身不废在王命
　　上文语毕而又再诰故再着王曰以明更端后皆准此此下两节告康叔以明德之事也虽然知所以明德而不知达其明德之用则犹未也汝之往也更须敷求殷先哲王之所以保乂其民者而用以保乂之抑犹未也一国之民必有一国之习俗而一国之习俗惟一国之老成知之教化诱掖之方疾徐缓急之宜必有切中其防者然老成之虑多若迟缓决非徇小课近者所可与议汝当大逺一惟商之老成人止宅其心无所变乱则知所以为训矣夫治商民而求诸商先哲王谋诸商耉成人可谓的切犹未尽也自商而上又有古先哲王所以安民治民之道不止一端皆可取法又须别求闻而行之而用以康乂商民可也呜呼至哉后世论德而不及治论治而不及德安知德即治也治即德也虽然抑犹未也未至与天同大是本心犹有亏也是明德之功犹未至也一日而觉豁然开明范围育乃其本心所自有谓之于天信乎其大无间于天也如此方是了康叔分内事方是不废王命
　　王曰呜呼小子封恫瘝乃身敬哉天畏棐忱民情大可见小人难保往尽乃心无康好逸豫乃其乂民我闻曰怨不在大亦不在小惠不惠懋不懋已汝惟小子乃服惟王应保殷民亦惟助王宅天命作新民
　　上文诰康叔以明德而通论讲求治民之法固已备至此节则又切民之情并指其为德之累者而诰之工夫尤更精密也怨不在大小但顺吾之不顺勉吾之不勉足矣此正尽心要防应保殷民应如医家应病用药之应切中其情之谓也
　　王曰呜呼封敬明乃罚人有小罪非乃惟终自作不典式尔有厥罪小乃不可不杀乃有大罪非终乃惟灾适尔既道极厥辜时乃不可杀
　　按史记冉季康叔皆有美行于是周公举康叔为周司寇冉季为周司空以佐成王皆有令名于天下左氏亦曰武王母弟八人康叔为司宼是康叔以王朝司寇出封卫侯也而此书又特详于谨罚一事盖殷民习恶梗化弗顺况当叛乱之余人心方未帖息犯法必众使任君国之寄者不闲于典宪则轻重上下一以意为之而民愈无所措手足矣出司防而临商民非尚刑也乃圣人好生之至仁所以处商民之深防也敬明二字即谨罚之要不敬则慢忽不明则蔽于是非何由能谨然所谨罚者则尤莫重于生杀莫难于疑似故首明小罪非大罪非终两端以诰之
　　王曰呜呼封有叙时乃大明服惟民其勑懋和若有疾惟民其毕弃咎若保赤子惟民其康乂非汝封刑人杀人无或刑人杀人非汝封又曰劓刵人无或劓刵人此节虽再更端而实承上文有叙者言可杀不可杀之叙轻重上下秩然不紊也
　　王曰外事汝陈时臬司师兹殷罚有伦又曰要囚服念五六日至于旬时丕蔽要囚王曰汝陈时臬事罚蔽殷彝用其义刑义杀勿庸以次汝封乃汝尽逊曰时叙惟曰未有逊事已汝惟小子未其有若汝封之心朕心朕德惟乃知凡民自得罪冦攘奸宄杀越人于货暋不畏死罔弗憝
　　两着王曰本合作两节看详玩前面首提外事而曰汝陈时臬司后面直曰汝陈时臬事则是虽分两节其实皆主外事而言也外事者卫国之事也臬者射之准的故谓法曰臬也臬司者主法之官也臬事者丽法之事也又曰语接上文也要者要约也要囚犹言已结正之囚服用也谓罪囚虽已如殷法结正须用审思夫此心人人所同何谓未有若康叔之心者他人昏之而康叔觉之他人失之而康叔全之所以不若欤惟无若康叔之心故周公之心之德惟康叔知之呜呼康叔亦甚高矣上文两节拳拳欲用殷罚者只为殷民未谙周之典宪故就以其法治之此圣人忠厚之意最要体认最不可不仔细所以最难其人不是有康叔之心又知得周公之心周公亦不付托康叔亦如何承当若夫罔弗憝者虽不用殷罚可也举此一例正是提醒康叔所以用殷罚之意
　　王曰封元恶大憝矧惟不孝不友子弗祗服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪天惟与我民彝大泯乱曰乃其速由文王作罚刑兹无赦不率大戞矧惟外庶子训人惟厥正人越小臣诸节乃别播敷造民大誉弗念弗庸瘝厥君时乃引恶惟朕憝已汝乃其速由兹义率杀亦惟君惟长不能厥家人越厥小臣外正惟威惟虐大放王命乃非德用乂汝亦罔不克敬典乃由裕民惟文王之敬忌乃裕民曰我惟有及则予一人以怿
　　此节专论天伦之罪万世大法所不赦却不拘于殷罚一断之以文王之罚刑可也明于五刑以弼五教圣人立罚正为明伦而设所以于此明最为详密然须分作三截看方明白自元恶大憝而下是言民之泯乱天伦康叔不可不速治自不率大戛而下是言诸臣不训民以天伦反违道干誉上病其君康叔亦不可不速治自亦惟君惟长而下是言君长不自正其天伦反与诸臣为恶放弃王命康叔则不可不反求诸己曰民彝曰大戛曰家人曰敬典皆是言天伦一事始训专说民次及臣之病君又次及君之放王命一节遡一节然后却本诸风化之原归宿在康叔身上次第分剖文义晓白圣人立言其精密矣哉子之初生以帛鞠敛之故曰鞠子始言不孝不友下文乃兼不慈不恭言之者盖总提孝友之两端则慈恭在其中矣已而条陈之故具言也观此节者须看惟吊兹句与刑兹无赦相应方识得圣人之意惟其罪已至此所以无赦此乃据所犯而言却不是说敷教也戛常也大戛即天伦之大常也外庶子训人者训公族之官以其在卫故曰外以其职在训人故曰训人正人即庶官之正长小臣诸节谓小臣之有符节为官行文书者若大若小皆于康叔分任化民之责者也速由兹义盖指言此文王作罚刑之义也小臣外正即上文小臣诸节与正人外庶子也周公谓汝康叔亦自无不能敬典矣乃由此典以裕民可也一裕字正周公化商民之深防康叔敬典固可由此以裕民又须惟文王之敬忌可也大凡人之不及前圣者皆生于不敬而败于无所忌敬则知勉忌则有所畏而不敢违敬忌二字正是夹持康叔敬典之绳墨乃寛裕其民而念念自期曰惟我欲有及于文王如是则予一人以为怿矣此节专以文王为法速由者所以正其罪敬忌者所以正其原曰憝曰怿之不同曰速曰裕之有异阳开隂阖秋杀春生道并行而不相悖也自敬明乃罚至此皆谨罚之事
　　王曰封爽惟民迪吉康我时其惟殷先哲王德用康乂民作求矧今民罔迪不适不迪则罔政在厥邦
　　此书纲领在法文王明德谨罚言明德谨罚可谓明备矣此节乃拳拳乎一迪字迪者所以导之使知所趋也昏愚之民日颠倒乎凶危之境亦惟上之人有以迪之耳周公谓康叔今日分明惟在迪民于吉康迪之如何曰德而已我时复思念殷先哲王专是用德安治其民以作民之所求况今殷民习乱梗化又非前日之比无以迪之则冥然莫知所适从若不能迪则无以为政矣
　　王曰封予惟不可不监告汝德之说于罚之行今惟民不静未戾厥心迪屡未同爽惟天其罚殛我我其不怨惟厥罪无在大亦无在多矧曰其尚显闻于天
　　前面明德谨罚大槩都是作两项开陈上节论民迪吉康既专以殷先哲王之德为说矣又恐康叔将德罚分作两事看则大不可臯陶为士实迈种德吕刑云朕敬于刑有德惟刑古圣悯斯人横罹凶害以伤其生故立之罚以辅教化之所不逮是故罚即所以为德非德自德罚自罚也后世德不足而罚是用是罚而已不复知有德矣岂不甚可叹哉周公于是将明德谨罚通作一事言之最为紧切故曰予不可不监告汝德之说于罚之行监告者言监观古昔告汝以德之说以行其罚也且殷民不静固是难化然其本心实未尝乖戾但道迪屡屡之功未至于同所以不静耳若到同处即是斯人同然之心习恶消除本心固自无恙何乖戾之有然则康叔今日行罚无非道迪之妙岂可非德而妄用也且如分明上天以罚殛我我甘受之必无所怨罚出于天以以德行罚之谓若吾之罚如天之罚则民安得而怨也夫民之罪无在大与多况曰其尚显闻于天则是吾之罚即所以行天之罚又可非德而妄用乎
