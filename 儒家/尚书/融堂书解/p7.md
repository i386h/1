<!-- { "loadSidebar": true } -->
　　导岍及岐至于荆山于雍州则曰荆岐既旅导弱水至于合黎余波入于流沙于雍州则曰弱水既西导河自积石以至北播为九河同为逆河而后入于海于兖州止书曰九河既道如导汉于嶓导江于岷山以至两江合流防于彭蠡而后入于海于荆州止书曰江汉朝宗于海以此例推之虽其山川名字彼此互见间有不同而大旨所归断不易此山本无用导导山即所以导水导岍及岐一条与导河导沇相表里西倾朱圉鸟鼠一条与导淮导洛导渭相表里导嶓冢一条与导漾相表里岷山之阳一条与导江相表里但弱水西黑水南不入中国则与导山条下不相干涉耳愚尝谓禹不治水于水而治水于山正此之谓若不先开导众山而使无壅碍则虽欲导其源真所谓决水于不流之泽可乎或曰相表里之説诚然导山者四条皆为导以下七水而设乎曰不然其尤大者此七水耳凡经中所载诸水所以从横脉络乎其中者皆导山功绩所及之地而其源流指归之大概则实与此七水相表里不可诬也愚于是又知东南之山为水障碍者絶少何以言之导岍一条至于碣石独横亘东西若西倾则止于安州之陪尾嶓则止于汉阳之大别岷则止于江州之敷浅原非此三山之脉止于此也其下固不胜其多山特不为水之障碍是以不烦疏凿而导山之功随此而止耳后世三条四列之説殆未深究此义哉
　　导弱水至于合黎余波入于流沙导黑水至于三危入于南海导河积石至于龙门南至于华隂东至于底柱又东至于孟津东过洛汭至于大伾北过洚水至于大陆又北播为九河同为逆河入于海嶓冢导漾东流为汉又东为沧浪之水过三澨至于大别南入于江东汇泽为彭蠡东为北江入于海岷山导江东别为沱又东至于澧过九江至于东陵东迤北防于汇东为中江入于海导沇水东流为济入于河溢为荥东出于陶丘北又东至于菏又东北防于汶又北东入于海导淮自桐柏东防于泗沂东入于海导渭自鸟鼠同穴东防于沣又东防于泾又东过漆沮入于河导洛自熊耳东北防于涧瀍又东防于伊又东北入于河
　　既导山则水皆流通无有壅碍此下方是从水源导之也自导河而下七水与导山相表里固皆凿凿有证然弱水黑水与导山不相干涉独首及之者何也愚观此深见禹治水规模此二水本不入中国洪水之时未免混流不是先区处此二水使由故道则流派不分如何用力况已导山是水之东流者其大势已有所归矣弱水之西黑水之南岂可不先正乎导河积石者盖禹施功自积石始也自积石至龙门始壅碍为患凿而辟之而后有以受河水之流导河至此故首书之凡言为者明非别水即此一水因地而异名也漾出嶓冢导漾与导河积石书法不同水始出为漾东流为沔至汉中为汉故曰东流为汉又东则名为沧浪之水自彭蠡东去则为北江以入于海且江汉既合流又防于彭蠡自彭蠡而下混然入海非有二江也曷为有北江中江之名乎盖江淮河汉水之尤大者与渭洛之入河不同渭洛入河而渭洛之名遂泯此言导汉与下文导江是各记两江之始末两江虽合为一而每一条下各记入海以要其水之所归所以不得不着北江中江之名以别之然谓之为北江为中江亦必是古有此名愚至此深知禹所以表北江中江之名者专为记江汉两大江之始末而设不然则其他水固有自南而入彭蠡者曷为不着其名而谓之南江乎正以其源流事体非江汉之比所以无此称谓后世不究圣经大旨苟徇中北之名创为南江之説附防而谓之三江或者又求其説而不通遂谓三江虽合而水不相入禹盖以水味别之而三泠之説兴焉呜呼陋矣自彭蠡而东名为中江中江者岷江之正派也汉水自北而入北江故因名此正派为中江其实共为一江以入海欲明两江之始末故各书入于海以记之沇水出王屋山而但曰导沇水者或谓其上有伏流水非始于王屋故也书法与导弱水导黑水同导山导水次第亦各不同又不可不考山则自西而南凡四条循序而导之至于水则自弱黑之外其横贯东西源流尤深长阔大者河为先江次之所以导之独先于诸水看得河居最北江居最南方横流时二者众水之渠魁也二水有归则众水方可相次平定此又禹治水之要领是故济水虽入海而出于河者也独淮在其间别是一流而于河亦不为不相干涉至于渭洛则皆径入于河所以治之井井有次第而渭洛又独居众水之后欤
　　九州攸同四隩既宅九山刊旅九川涤源九泽既陂四海防同六府孔修庶土交正底慎财赋咸则三壤成赋中邦锡土姓祗台德先不距朕行
　　上文既歴叙导山导水用功次序此下却是言成功以后任土作贡即九州之所叙者是已其散见于九州者节目之详而总括于此者乃九州之提纲也四隩既宅而下正与既载既修之类相应庶土交正而下正与厥土厥田厥赋之类相应愚因每州书一既字而知其为成功后事于此证验甚明隩先儒谓僻逺之义也刊刊木也林木既除可行旅也今水土既平居者行者皆无患故特书之连书四隩既宅九山刊旅二事正言僻逺之地皆已可居险阻之路皆已可行僻逺险阻可居可行则平土之可居坦途之可行不待言而喻矣四海防同皆防同朝王然则洪水之时防同之礼废乎舜摄政之初水犹未平辑五瑞觐羣牧巡四岳观羣后又五载一巡守羣后四朝初未尝废礼也得非洪水汜滥于中国诸侯有不能皆至者发禁施政之事亦固有阙欤抑亦水平之后定赋法锡土姓故有此防同之礼欤下文即言六府孔修非防同而后修也亦因防同而知六府之大修耳六府大修赋乃可定庶土交正所以咸则三壤底慎财赋所以成赋中邦祗台德先不距朕行所以结上文一段之意乃一书造化功用之本不可不细玩也此敬德之心即克艰之心且如治水积时累岁不胜其久劳民动众不胜其多岂小小功役也哉若非此德之用安保其不我距行者德之见于行事者也是故以之平水土此德也以之防诸侯此德也以之交正底慎咸则成赋锡土姓无非此德也
　　五百里甸服百里赋纳总二百里纳铚三百里纳秸服四百里粟五百里米五百里侯服百里采二百里男邦三百里诸侯五百里绥服三百里揆文教二百里奋武衞五百里要服三百里夷二百里蔡五百里荒服三百里蛮二百里流
　　建侯立屏无非宣布朝廷之文教然事变不一有非可专于文教者则当权宜揆度而行之古者伍两军师之制寓于比闾族党之中搜苗狝狩时时教习虽王畿未尝无武衞也何独自二百里为然奋者特奋励振刷之视内地为加严使之常有警备不可犯耳
　　东渐于海西被于流沙朔南暨声教讫于四海禹锡圭告厥成功
　　此四语指定四方界分正是明上文五服之旨事体于此方坦然昭明夫五服方五千里自东河至西河千里是甸服也自南河至江千里自江至衡山千里荆州南至衡阳正合二千五百里之数侯绥要荒夫复何疑若冀之北至恒山已迫边境必欲以五服为限则侯服当在异域矣固万无此理自东河至东海千里自西河至流沙千里仅得侯绥二服必欲限要荒于东海之中流沙之外又可得乎大槩当时只据九州封域以地之最逺者为准而画为五服之制其广处自广狭处自狭安得执五服以为限而求足于地也禹既歴叙五服复申明之曰东渐于海西被于流沙朔南暨声教讫于四海正是叙述当时疆理活法言五服之制虽是如此其实九州界分东方止渐于海西方止被于流沙朔方南方止及于声教所及之地讫尽也尽四海之内五服行焉见得不是四方各为二千五百里之限甚明先儒不究此旨往往执五服之死法求地于四方且要荒非九州外初无可疑东西北地皆不足独荆居南方正满五服之制此其实证也圭玉之圭也礼天子之玉用全纯天色盖天子之宝圭也禹虽有万世永赖之功亦安得僭用之臣而可僭天子之圭则鲁之郊禘孔子不得而非之矣然禹于此止曰锡圭告成功其殆使之摄礼以告天欤















　　融堂书解卷三
　　钦定四库全书
　　融堂书解卷四
　　宋　钱时　撰
　　甘誓
　　啓与有扈战于甘之野作甘誓
　　史记曰有扈氏禹之后啓立有扈氏不服故伐之观大战之情状必有素谋必有凭恃必有党与必非仓卒茍为抗逆之计孔子序书书战而不书大所以微寓意于君臣之大分不曰有扈何罪不曰夏王不曰征而独曰啓与有扈战于甘之野春秋责贤者备其旨深矣若有扈之罪则固不待言也
　　大战于甘乃召六卿王曰嗟六事之人予誓告汝有扈氏威侮五行怠弃三正天用絶其命今予惟恭行天之罚
　　先书大战于甘而后书乃召六卿者非大战而后始誓师也看得啓之战初亦易之谓临之以兵必可詟服且因以弭四方反侧之谋耳不意其陆梁如此也师薄城下傲然抗逆畧无君臣之分且将出而与我大合战啓于是始不敢轻视始召六卿来前而严饬之故曰乃召六卿若未逆命而班师敷文德而舞干羽则无此大战矣自古世代革易取五行迭王如木德王火德王之类夏水德月建寅威侮而怠弃之是不用夏之正朔也
　　左不攻于左汝不恭命右不攻于右汝不恭命御非其马之正汝不恭命用命赏于祖不用命戮于社予则孥戮汝
　　命谓天命即出师之律也
　　五子之歌
　　太康失邦昆弟五人须于洛汭作五子之歌
　　五子皆太康弟谓之昆弟者指此五人而言也
　　太康尸位以逸豫灭厥德黎民咸贰乃盘游无度畋于有洛之表十旬弗反有穷后羿因民弗忍距于河厥弟五人御其母以从徯于洛之汭五子咸怨述大禹之戒以作歌
　　禹之明德逺矣再传而黎民咸贰何也禹以忧勤啓祚太康以逸豫丧邦其事相反此五子所以述大禹之戒也
　　其一曰皇祖有训民可近不可下民惟邦本本固邦宁予视天下愚夫愚妇一能胜予一人三失怨岂在明不见是图予临兆民懔乎若朽索之驭六马为人上者奈何不敬
　　予视而下十句凡两节前后相应皆是言我之不可忽者如此一人三失怨岂在明观此二语使人悚惧常人千失万过漫不知省禹以三失为大戒垂训后昆可见圣人修身莹然玉洁略无微瑕之可指孔子曰禹吾无间然矣信夫禹于是复申言曰予临兆民懔乎若朽索之驭六马此与上文相应视一愚夫愚妇且足以胜予况临兆民当如之何故又曰为人上者奈何不敬此一敬字正是不见是图实用工夫处此章言有国家之本在民而临民之本在敬
　　其二曰训有之内作色荒外作禽荒甘酒嗜音峻宇雕墙有一于此未或不亡
　　此章又举皇祖之训言所以丧天下之祸根也
　　其三曰惟彼陶唐有此冀方今失厥道乱其纪纲乃底灭亡
　　上二章述皇祖之训开陈所以保天下与夫丧天下之两端此下方指太康败亡之祸也尧都冀故曰有此冀方羿既距河则自河而北已非我有故只指冀方为言尧传之舜舜传之禹是冀方非禹之冀方乃舜之冀方非舜之冀方乃陶唐氏之冀方也岂太康之私物乎道者三圣相传之道也纪纲者所以维持天下之大经大法即此道之妙用也今太康失三圣相传之道乱三圣相传之纪纲而灭亡三圣相传之都邑惜哉何所逃其罪也哉此章首以陶唐氏为言源流深逺
　　其四曰明明我祖万邦之君有典有则贻厥子孙关石和钧王府则有荒坠厥绪覆宗絶祀
