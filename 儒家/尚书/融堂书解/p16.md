<!-- { "loadSidebar": true } -->
　　西旅西方之国也夫武王圣人也年且八袠矣獒微物顾何足道而召公反覆开陈不啻严师之训予弟盖作狂作圣在一念间一隙之投百邪之路也孟子曰惟大人为能格君心之非此正是格心几微处不曰召公而称太保所以见其责任有不容自默欤
　　惟克商遂通道于九夷八蛮西旅底贡厥獒太保乃作旅獒用训于王曰呜呼明王盛徳四夷咸宾无有逺迩毕献方物惟服食噐用王乃昭徳之致于异姓之邦无替厥服分寳玉于伯叔之国时庸展亲
　　西旅之国贡獒盖其国以獒为珍也而圣贤法度则有忧焉方通道蛮夷之初而贡受一獒此其举措亦已审矣然因此而纵其嗜欲则己徳所由以丧民生所由以病远人所由以轻中国而国祚所由以不保者也呜呼岂止一獒而已哉太保乃作旅獒用之以训武王其虑远矣
　　人不易物惟德其物徳盛不狎侮狎侮君子罔以尽人心狎侮小人罔以尽其力
　　此节承上文明王分方物于诸侯而因以推明盛徳之事也然则此獒之受以之昭徳展亲不可也顾足以使人之不易乎非所以慎徳也无乃狎侮之萌乎圣贤议论寛平开阔若不相关而实紧切
　　不役耳目百度惟贞玩人丧徳玩物丧志志以道宁言以道接不作无益害有益功乃成不贵异物贱用物民乃足
　　人指嬖幸之徒而言物指珍竒之类而言召公大防重在玩物而兼言玩人何也此书语多对下大率比类以明其意如不作无益与不贵异物意不在上文也故才説玩物丧志即粘説志以道宁心即道也故曰道心虚明无体本静本正惟动于物乃始不寕耳不宁者意动也心实未尝动也禹曰安汝止惟几惟康此正志以道宁之妙虽然应物之际人言尤不易聼也舜命禹惟精惟一允执厥中即曰无稽之言勿聼虽志以道宁不保其不动故复云言以道接以道为准不变乱于人言则徳性纯固无患其丧矣上既发明玩物之有害于己于是且言不贵异物之有利于民又推出一节去说也
　　犬马非其土性不畜珍禽竒兽不育于国不寳逺物则逺人格所寳惟贤则迩人安
　　上言玩物只是泛説次言不贵异物虽渐切于獒而亦未尝分别中国外夷此云犬马云珍禽竒兽云非其土性云逺物则専切西旅之獒而言矣圣贤立言浅深固自有次第也犬马亦用物也然非其土性不畜犬马非土性且不畜西旅之獒竒兽也又非其土性也而可育于国乎召公于是又推出一节而言不寳逺物则逺人格因不寳逺物之语又推出一节而言所寳惟贤则迩人安可谓展尽底蕴自人不易物而下凡八个不字虽义各有所属而大防皆谓不如此乃为善反反覆覆无非欲武王不受此獒耳
　　呜呼夙夜罔或不勤不矜细行终累大德为山九仞功亏一篑允迪兹生民保厥居惟乃世王
　　召公敷陈旅獒利害无所不备至此乃复叹而归宿在夙夜罔或不勤一句上此正与篇首慎徳相应此正愼徳实用力处也自强不息无怠无荒斯谓之勤意念不起常觉常明斯谓之勤此最是召公吃紧提武王处非实履到安知此妙一个勤字截断百邪路头下文即继之曰不矜细行此数语尤切武王言之武王圣人也一獒微物也其受不受细行也前面开陈虽极备至若武王于此以为细行而不复谨则终为大徳之累矣是一獒之受不受实生民安危之所系国命修短之所关呜呼一獒而已哉
　　巢伯来朝苪伯作旅巢命
　　巢即南巢伯爵也为殷诸侯苪伯周同姓圻内之国为卿大夫武王克商而来朝者何啻一巢伯曷为独有命欤孟津不期而会者八百国告武成而庻邦冡君受命于周巢未尝与也已而邦诸侯班宗彝矣又通道于九夷八蛮而西旅且至矣巢侯国也曷为而始来朝也夏桀走保三朡汤伐之遂奔南巢南巢要险之地得非恃其险逺始不服而今来朝故特命欤先儒曰旅陈也苪伯陈武王所以命巢者而作书如所谓旅天子之命也或曰旅即西旅旅巢二国同时至故同命之此书与旅獒相次似亦有理然书既不存亦难深攷矣
　　金縢
　　武王有疾周公作金縢
　　縢缄也金縢即缫也古者占书藏之匮中籥以金縢国有大事疑即卜而启之武王有疾卜而启籥看占书周公乃并纳祝册于金縢匮中及成王因天变启金縢欲卜之而得周公代武王之册此乃金縢一事之始末并叙此于后是书虽续于史氏之手而金縢之作实周公也故叙曰武王有疾周公作金縢不然则克啇二年至周公东归相去十有余嵗此书当在作嘉禾之后矣曷为次之大诰之先而孔子断之曰周公作乎
　　既克商二年王有疾弗豫二公曰我其为王穆卜周公曰未可以戚我先王公乃自以为功为三坛同墠为坛于南方北面周公立焉植璧秉圭乃告太王王季文王史乃册祝曰惟尔元孙某遘厉虐疾若尔三王是有丕子之责于天以旦代某之身予仁若考能多材多艺能事鬼神乃元孙不若旦多材多艺不能事鬼神乃命于帝庭敷佑四方用能定尔子孙于下地四方之民罔不祗畏呜呼无坠天之降寳命我先王亦永有依归今我即命于元尔之许我我其以璧与珪归俟尔命尔不许我我乃屏璧与珪乃卜三一习吉启籥见书乃并是吉公曰体王其罔害予小子新命于三王惟永终是图兹攸俟能念予一人公归乃纳册于金縢之匮中王翼日乃瘳
　　乍看不若旦多材多艺不能事鬼神之语似可疑然周公必非妄语以欺先王者武王周公皆圣人也圣人之徳初不计材艺之多寡孔子曰君子多乎哉不多也徳不在材艺故也周公以多材艺自居而以君人之大徳归诸武王如下文所陈则周公岂自夸多者哉取能事鬼神以代武王之死耳周公之对三王一一皆实语也愚观祝辞至此因攷武王已八十余嵗周公岂不知死生有命且以身代死之事前此所未闻何其为辞恳到激切如此纵武王死寳命如何便坠先王如何便无所依归也是盖有説武王九十三嵗而后崩成王方十三则是时成王之已生与否固未可知耳管叔蔡叔周公亲兄弟也岂不熟识其为人啇民之未易化服亦周公所深知也武王尚在四方知所敬畏以待嗣子之壮则庻防其可保国本未立遽以疾终羣小相挺环视而起则周之事势何如哉又十余年后武王方死犹未免三监及淮夷叛则周公此日代死之请岂得已也
　　武王既丧管叔及其羣弟乃流言于国曰公将不利于孺子周公乃告二公曰我之弗辟我无以告我先王周公居东二年则罪人斯得于后公乃为诗以贻王名之曰鸱鸮王亦未敢诮公秋大熟未获天大雷电以风禾尽偃大木斯防邦人大恐王与大夫尽弁以启金縢之书乃得周公所自以为功代武王之説二公及王乃问诸史与百执事对曰信噫公命我勿敢言王执书以泣曰其勿穆卜昔公勤劳王家惟予冲人弗及知今天动威以彰周公之徳惟朕小子其新逆我国家礼亦宜之王出郊天乃雨反风禾则尽起二公命邦人凡大木所偃尽起而筑之嵗则大熟
　　辟者法也将刑之也或疑管蔡之徒一流言以中已遂起诛伐之念周公亦若少恩矣曰不然管蔡之徒包藏祸心挟外防以危宗社不利孺子乃其作乱之辞有周之业周公实身任之法者先王之法也天下者先王之天下也我乃坐视其变弗用法以讨叛是将何辞以告我先王也然则公之东征也非为流言而征也流言而四国叛为成王而征也为有周宗社而征也【案此下有阙文】周公之徳我小子其重新自东迎之以归乎此一新字有久疑未释焕然一新之意周公终始一心何新何故此乃成王心事故有此语
　　大诰
　　武王崩三监及淮夷叛周公相成王将黜殷作大诰书称殷小腆诞敢纪其叙而孔子叙书独言三监及淮夷叛而不言武庚所以明造谋者非武庚三监实为之耳东征者周公也成王未尝往也序曰相成王将黜殷所以明征东之役虽决策于周公实相成王以举事为成王讨叛也非周公自为讨也然前书三监及淮夷叛而后止书将黜殷者盖殷乃作乱之根有武庚在故羣盗挟之以起以动商众此皆断自圣心春秋之笔也汤既胜夏即黜夏命盖桀在南巢不复别立武王伐啇而纣死遂立武庚为殷后故至此为叛方黜之此书乃周公奉王命大诰多邦以黜殷之故因名篇
　　王若曰猷大诰尔多邦越尔御事弗吊天降割于我家不少延洪惟我幼冲人嗣无疆大歴服弗造哲迪民康矧曰其有能格知天命
　　篇内王曰皆周公以王命诰史述当时之语润色成文故谓之王若曰也此后如大诰康诰酒诰梓材召诰洛诰多士君奭多方之文独声牙与盘庚无异若谓皆周公所作则无逸立政微子蔡仲之命等篇又何其平易也以此知大诰诸书乃史氏所记当时秉笔者适为此文体故特不同耳本朝欧宋二公同修唐史其立言斩斩不类是乌足怪哉周公将东征以吉卜告于众当时上下未免惑于流言庻邦御事往往反曰艰大以为不可征以为当违卜而且止故遂大诰庻邦及御事首呼而谕之也
　　已予惟小子若渉渊水予惟往求朕攸济敷贲敷前人受命兹不忘大功予不敢闭于天降威用宁王遗我大寳绍天明即命曰有大艰于西土西土人亦不静越兹蠢殷小腆诞敢纪其叙天降威知我国有疵民不康曰予复反鄙我周邦
　　上文既自谓不能格知天命此节乃言卜之灵可以知之其实证诬也已者已矣之辞犹今人转换话头而曰休曰且住之类也敷者敷阐也闭隠闭天降威即是天降割言武王死丧之威实自天降也宁王及下文宁考宁人皆谓武王他书并未尝有此称谓何独于此书言之盖时方蠢动不静故因武王有安天下之功而特曰宁以寓其意也元乃国家用以卜大疑者寳而藏之以遗其后故曰大寳绍继也明即明用稽疑之明即命与今我即命于元同义承上文罪已之言云已矣夫我小子嗣先王无疆大数之事如渉乎深渊之水我但向前求我所以济险之道耳求济如何敷阐贲餙之具以增光先业可也敷阐前王受天之命使之浸昌浸明可也如此方是不忘大功是故武王之丧也乃天降威用我不敢隠闭而卜诸武王遗我之大寳绍承天意昭然明白而就聼命焉其占曰有大艰于西土西土之人亦不静及至此日果是蠢然骚动与所占合武庚余孽特小腆耳辄大敢经纪其既亡之叙皆因武王丧后知我国内自有疵病民心摇动不安宁遂谓商当复兴反鄙薄我周邦故敢肆然无忌惮也我国有疵正説三监武庚小丑彼何能为本使监殷反以殷叛视宗国如粪土疾天属如仇讐武庚之反鄙我周邦也是真可鄙也大诰此语正是痛说当时祸根然终篇只以殷为辞而不显言三监者圣人之心有所不忍故也
　　今蠢今翼日民献有十夫予翼以于敉宁武图功我有大事休朕卜并吉肆予告我友邦君越尹氏庻士御事曰予得吉卜予惟以尔庻邦于伐殷逋播臣尔庻邦君越庻士御事罔不反曰艰大民不静亦惟在王宫邦君室越予小子考翼不可征王害不违卜
