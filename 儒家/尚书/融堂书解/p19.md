<!-- { "loadSidebar": true } -->
　　王曰呜呼封敬哉无作怨勿用非谋非彝蔽时忱丕则敏德用康乃心顾乃德逺乃猷裕乃以民宁不汝瑕殄王曰呜呼肆汝小子封惟命不于常汝念哉无我殄享明乃服命高乃聴用康乂民王若曰往哉封勿替敬典聴朕告汝乃以殷民世享
　　此下乃德之说前面文王明德殷先哲王德既告之详矣至此方是指康叔丕则工夫实用力处正所谓德之说也上文我其不怨至矧曰其尚显闻于天辞防未尽于是遂叹曰无用非德之罚以作民之怨也小民难保怨最易生怨詈咨嗟乃其常态然有以作之则大不可蔽断也断者决定不易之辞也本心所未尝不诚惟不能断是以所见不定所守易摇惟断此诚方有力量方能丕则敏德丕则如何用康乃心是也禹曰安汝止惟几惟康康心之功日用融怡蒙养防升非思非为然不可不省察也时时省察则观过精微鞭勉不懈不康必不能顾不顾则易于不康此日用工夫不可须臾偏废者若夫出而临民见之行事其谋猷则又不可不逺服即孟侯之服我所以命汝此服者果为何事汝宜明我服命之本防高汝之聴而用以安治殷民可也用康乂民与裕乃以民宁相应而言也丕则敏德至此挥已尽于是复申敬典之训前所谓尔亦罔不克敬典则敬典者乃康叔所已能也虽然汝之徃也勿替此敬典可也以终一篇之意非德之外他有所谓典也即所以为德也此书以明德谨罚为纲领及至篇末自敏德之外无余说又其末也自敬典之外无余德曰不汝瑕殄曰无我殄享曰乃以殷民世享三节语脉聨贯不断前面正提大放王命而不罚至此三语方挥尽都只归宿在敬典上所以警康叔者深矣

　　融堂书解卷十二
<经部,书类,融堂书解>
　　钦定四库全书
　　融堂书解卷十三
　　宋　钱时　撰
　　酒诰
　　王若曰明大命于妹邦乃穆考文王肇国在西土厥诰毖庶邦庶士越少正御事朝夕曰祀兹酒惟天降命肇我民惟元祀天降威我民用大乱丧徳亦罔非酒惟行越小大邦用丧亦罔非酒惟辜文王诰教小子有正有事无彞酒越庶国饮惟祀徳将无醉惟曰我民廸小子惟土物爱厥心臧聪聴祖考之彞训越小大徳小子惟一妹土嗣尔股肱纯其艺黍稷奔走事厥考厥长肇牵车牛逺服贾用孝养厥父母厥父母庆自洗腆致用酒庶士有正越庶伯君子其尔典聴朕教尔大克羞耉惟君尔乃饮食醉饱丕惟曰尔克永观省作稽中徳尔尚克羞馈祀尔乃自介用逸兹乃允惟王正事之臣兹亦惟天若元徳永不忘在王家
　　此书以徳为主首云用大乱丧徳云徳将无醉曰越小大徳曰作稽中徳曰天若元徳曰经徳曰助成王徳曰惟徳馨香祀徳字是一书之元气茍进徳矣百邪路断何独不醉于酒哉小子民之子孙也文王诰教其民之子孙有官以纠正之有农业以劝相勤动之周公于是敷畅文王之防以诰康叔自惟曰而下本教小子无彞酒之防而言也说者因妹土嗣尔股肱纯之语遂谓我民廸小子至小子惟一皆文王之言殊不知上面文王诰民与庶国两个话头已整整结断若又再说廸小子不特失之重复且只言民而不言庶国则太偏矣其艺黍稷之语正是接连我民廸小子一段话直至自洗腆致用酒防意方足细玩绎之其理甚明周公谓文王教小子有正事无彞酒我今日亦惟曰我民迪小子惟土物爱厥心臧耳此惟曰与下文丕惟曰照应皆周公特语迪即教也惟土物爱即有事也民事非君上所能教惟使我民自教其子孙服田力穑一惟土物自爱则其心乃善也妹土前日乱于三监皆吾兄弟吾手足也今继之以尔康叔乃手足之纯徳者可不敬承乎提此一语所以警康叔之聴其民之种艺服贾以养父母乃致用酒文王诰教庶国惟因祭祀乃得饮酒饮酒受胙也饮福受胙非庶民之事惟孝养得用酒耳上文教小子则责在民之祖父若表率诸臣则责即全在康叔以身先之故曰其尔典聴朕教典主也诸臣通得饮者惟饮福受胙一事然国君养老却不在此限故先表出此条然后方明祀饮之教下文再提丕惟曰所以别之也周公谓康叔若大能行养老之礼则惟国君得行非诸臣所可为者尔乃饮之食之至于醉饱礼执酱执爵割牲奉爼是也夫醉饱正是今日所忌曷为以此开之盖老者邦之耆徳至醉至饱乃尊事之礼当然此外祀饮则徳将无醉矣介者介于石之介介然自守不为外物迁动之名也先儒介训大谓尔乃自大用逸深不安此书専以用逸为戒如曰不敢自暇自逸如曰自息乃逸如曰罔爱于殷惟逸因祀饮而用之以为逸豫之端岂徳将无醉之义乎康叔自介于用逸则尔身克正防敢不正如此乃信可为王正事之臣尔之元徳天亦顺之使尔长享国胙永不忘王家始于作稽终于天若正圣学精的工夫以上发明徳将无醉之防定为康叔君臣得饮酒者之成式也此即始终两个话头皆本诸文王为卫国之法所谓明大命于妹邦者如此
　　王曰封我西土棐徂邦君御事小子尚克用文王教不腆于酒故我至于今克受殷之命
　　上节既専以文王作准的使康叔明大命于妹邦矣于此乃再把文王提醒上文之意谓我肇国在西土特一方伯耳辅往日之邦君御事尚能用文王之教不敢腆于酒今我周家有天下而可不用我家教以从文王之教乎【按此一节解原本错置上节解之首今依经文更正】
　　王曰封我闻惟曰在昔殷先哲王迪畏天显小民经徳秉哲自成汤咸至于帝乙成王畏相惟御事厥棐有恭不敢自暇自逸矧曰其敢崇饮越在外服侯甸男卫邦伯越在内服百僚庶尹惟亚惟服宗工越百姓里居罔敢湎于酒不惟不敢亦不暇惟助成王徳显越尹人祗辟我闻亦惟曰在今后嗣王酣身厥命防显于民祗保越怨不易诞惟厥纵淫泆于非彞用燕丧威仪民防不尽伤心惟荒腆于酒不惟自息乃逸厥心疾狠不克畏死辜在商邑越殷国灭无罹弗惟徳馨香祀登闻于天诞惟民怨庶羣自酒腥闻在上故天降丧于殷防爱于殷惟逸天非虐惟民自速辜
　　上文既言西土教行不腆于酒故我有周克受殷命矣于是遂厯陈殷之兴亡皆嗜酒与不嗜酒之故我闻惟曰者言我之所闻惟只如此更无他说所以専康叔之聴也经徳秉哲不是两事此正是迪畏实用力处上専言御事而此言百僚盖指御事而下百官也此书从头皆兼臣民而言上文自御事至百姓此云庶羣皆兼言臣民也前面只说纣结怨于民如何到此却専说民自速辜若沈湎止纣一身风俗犹未败壊只縁淫酗肆虐臣下化之是妹土之俗悉化而为纣矣乃始降丧周公于此只把民自速辜来说正切今日酒诰化商之意则臣在其中
　　王曰封予不惟若兹多诰古人有言曰人无于水监当于民监今惟殷坠厥命我其可不大监抚于时予惟曰汝劼毖殷献臣侯甸男卫矧太史友内史友越献臣百宗工矧惟尔事服休服采矧惟若畴圻父薄违农父若保宏父定辟矧汝刚制于酒厥或诰曰羣饮汝勿佚尽执拘以归于周予其杀又惟殷之迪诸臣惟工乃湎于酒勿庸杀之姑惟教之有斯明享乃不用我教辞惟我一人弗恤弗蠲乃事时同于杀王曰封汝典聴朕毖勿辩乃司民湎于酒
　　先儒谓诸侯有太史而无内史惟天子则有内史春秋三十年称郑使太史命伯石为卿又齐太史书崔杼事晋太史书赵盾事齐有南史鲁有外史楚有左史诸国并无内史则知此太史内史皆殷之故臣故康叔视之为友也继言及献臣百宗工以此见得同是说殷贤臣无疑若下文尔事若畴则指康叔之臣而言矣百宗工百僚之尊官此云献臣之为百宗工则前云献臣之为诸侯又明矣坚固戒谨贤臣之为侯甸男卫之君者康叔任居方伯统率诸侯故首及之此书首言文王在西土诰毖庶邦庶士正是举此为康叔作例子文王云诰毖而此云劼毖者盖当时沈湎之俗败壊已甚康叔戒谨此事若非用力坚固岂易转移然必曰献臣何也贤者转移为之表倡则其余可次第而化矣殷之诸臣因纣导迪沈湎者乃旧习使然未必皆诸臣之罪此勿杀姑惟教之教之如何有斯明享是已斯指酒而言谓世有此物盖为明洁享祀之用非为湎而设也尔辈岂可纵饮乎此正文王祀兹酒之训上文命康叔劼毖又曰杀明示典宪森乎其甚严矣至篇末却全责康叔典聴朕毖令勿罪民前言我民迪小子而庶士庶伯乃命康叔典聴朕教此则并与民湎于酒可也风化所自其责有归上行下效其应如响既曰我之所司矣岂可但委其罪于民乎此二语结尽一书大防备见圣人忠厚之意
　　梓材
　　王曰封以厥庶民暨厥臣逹大家以厥臣逹王惟邦君汝若恒越曰我有师师司徒司马司空尹旅曰予防厉杀人亦厥君先敬劳肆徂厥敬劳肆往奸宄杀人厯人宥肆亦见厥君事戕败人宥王啓监厥乱为民曰无胥戕无胥虐至于敬寡至于属妇合由以容王其效邦君越御事厥命曷以引养引恬自古王若兹监罔攸辟惟曰若稽田既勤敷菑惟其陈脩为厥疆畎若作室家既勤垣墉惟其涂塈茨若作梓材既勤朴斵惟其涂丹雘今王惟曰先王既勤用明徳懐为夹庶邦享作兄弟方来亦既用明徳后式典集庶邦丕享皇天既付中国民越厥疆土于先王肆王惟徳用和怿先后迷民用怿先王受命已若兹监惟曰欲至于万年惟王子子孙孙永保民【案梓材解永乐大典原阙】
　　召诏
　　成王在丰欲宅洛邑使召公先相宅作召诰
　　此书作于甲子庶殷丕作以后周公复辟定论之初也而序独云使召公先相宅作召诏者盖相宅作诰实一事之始末举其端则可以概见矣如洛诰一书止遣使来告卜亦此例也
　　惟二月既望越六日乙未王朝步自周则至于丰惟太保先周公相宅越若来三月惟丙午朏越三日戊申太保朝至于洛卜宅厥既得卜则经营越三日庚戌太保乃以庶殷攻位于洛汭越五日甲寅位成若翼日乙夘周公朝至于洛则逹观于新邑营越三日丁巳用牲于郊牛二越翼日戊午乃社于新邑牛一羊一豕一越七日甲子周公乃朝用书命庶殷侯甸男邦伯厥既命殷庶庶殷丕作
　　自旅王若公以后方是诰辞此一节乃史氏纪营洛次第以明召诰之所由作也洛邑乃周公建议而序云成王何哉盖宅洛非周公一己之谋实周家一代宗祀之计亦犹黜殷命伐管蔡而例书成王皆所以明周公之心也丙午越三日戊申戊申越三日庚戌庚戌越五日甲寅乙夘越三日丁巳戊午越七日甲子皆连本日算与武成书法不同必先书既望者朔望乃一月之纲领先书既望而后月亦先书朏史氏纪日之法也用牲于郊以告天牛二者以后稷配故礼有郊牛有稷牛祭社于新邑以告地牛一羊一豕一者备物礼之也郊亦新邑举社则郊可知康诰言五服此所命止侯甸男之邦伯者岂采卫地逺故役不及之欤是役也専用殷民从事极有深意四国作乱殷民沈迷梗化使之奔走服役庶防视仪聴唱调服于圣人之化乖戾自应潜消此最见措置之妙
　　太保乃以庶邦冢君出取币乃复入锡周公曰拜手稽首旅王若公诰告庶殷越自乃御事呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬天既遐终大邦殷之命兹殷多先哲王在天越厥后王后民兹服厥命厥终智藏瘝在夫知保抱携持厥妇子以哀吁天徂厥亡出执呜呼天亦哀于四方民其眷命用懋王其疾敬徳
