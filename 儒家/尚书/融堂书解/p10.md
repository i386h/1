<!-- { "loadSidebar": true } -->
　　作书曰民非后罔克胥匡以生后非民罔以辟四方皇天眷佑有商俾嗣王克终厥徳实万世无疆之休伊尹作书独首君民相须之义前此许多训语都只就太甲身上攻他病郤未暇及此正如荡子不务职业一旦悔过而归其长上方以家事语之此伊尹至喜至幸之情也
　　王拜手稽首曰予小子不明于徳自底不类欲败度纵败礼以速戾于厥躬天作孽犹可违自作孽不可逭既往背师保之训弗克于厥初尚赖匡救之徳图惟厥终此正太甲思庸之实语也伊尹告太甲所存者五篇而太甲止数语呜呼非真实有见透脱病根改过明白无所疑贰安能倾倒吐露如此其的哉自昔者不惠于阿衡以至惟庸罔念闻以至王未克变太甲必煞多言语为史氏所畧至克终允徳正是善端方萌何故亦畧不记録一二大率人初有见故习乍脱虽知自怨自艾意态安能顿除剖白罪状敷陈情欵未必十分特达痛切史氏畧之于允徳之初而独表彰其数语见得前曰所言未必如今日之特达痛切者不明于徳一语不是徳上有见如何道得出如何知得下面许多病都在不明于徳上
　　伊尹拜手稽首曰修厥身允徳协于下惟明后先王子惠困穷民服厥命罔有不悦并其有邦厥邻乃曰徯我后后来无罚王懋乃徳视乃烈祖无时豫怠奉先思孝接下思恭视远惟明听徳惟聪朕承王之休无斁允徳实徳也千失万过皆从不实上起一毫不实虚伪百端豫怠二字正是截太甲将来病根纵欲之事今虽无有而宫庭旧观依然在前故态恶习处处皆是熟路少有逸豫懈怠即纵欲矣奉先则当思孝凡履尊居正继志述事少有愧于心非孝也非独有事宗庙而谓之奉先也接下则当思恭凡深宫广殿侍御仆从少有乖于礼非恭也非独体貌臣邻而谓之接下也【案此下疑有阙文】
　　太甲下
　　伊尹申诰于王曰呜呼惟天无亲克敬惟亲民罔常懐懐于有仁鬼神无常享享于克诚天位艰哉
　　至此重复致诰言天位之艰太甲向来只縁以位为乐所以纵欲而不自检安知此位之不易也
　　徳惟治否徳乱与治同道罔不兴与乱同事罔不亡终始慎厥与惟明明后先王惟时懋敬厥徳克配上帝今王嗣有令绪尚监兹哉若升髙必自下若陟遐必自迩无轻民事惟难无安厥位惟危慎终于始
　　无轻民事见得民事之重便知天位之艰懋勤厥徳是慎位以安民终始如一
　　有言逆于汝心必求诸道有言逊于汝志必求诸非道伊尹前面专説进徳此郤敎之以听言舜告禹惟精惟一允执厥中即继之以无稽之言勿听正是此意逆心逊志之言虑太甲就逆顺上把捉未定桐宫一悔安可恃哉伊尹此言正是防有变动两个求字提得极两个必字斩然截然
　　呜呼弗虑胡获弗为胡成一人元良万邦以贞君罔以辩言乱旧政臣罔以宠利居成功邦其永孚于休伊尹于此复呜呼之叹埋头説起都不言所虑所为者何事而其指归乃在元良至哉斯言正所以启太甲致知力行之机而使之知所用力之地也见有未明识有未达一触而悟思之功也为即力行所以成也思而得之不力行之则是知及之仁不能守之虽得之必失之何贵于得也伊尹前面主徳之一路但説不可不谨其所与及论敬徳功夫亦不过明自下自迩之训惟艰惟危之训求诸道求诸非道之训都只从头鞭辟向此一路郤未曾亲切提他如何用工曰虑曰为方是踪指示的的之要防也伊尹至此辞防已尽无复他説但只要为君者循守旧政不使辩言乱之为臣者虽已成功不可以宠利居之先儒谓此是伊尹告归张本其实不然此所谓罔以宠利居成功者非必成功即去之谓也臯防稷契岂必皆奉身而退而后为不居乎葢微以成功为功即是居成功
　　咸有一徳
　　伊尹作咸有一徳
　　伊尹复辟告归而作是书义已明白故孔子止曰伊尹作咸有一徳不复详序也一徳二字方自伊尹拈出
　　伊尹既复政厥辟将告归乃陈戒于徳曰呜呼天难谌命靡常常厥徳保厥位厥徳靡常九有以亡
　　叙谓既复政厥辟书又谓嗣王新服厥命则是太甲归亳未几即告归也夫太甲既立不明伊尹费许多训戒费许多区处今幸悔过所以倚赖于师保者方深何求去之亟哉易之小畜以臣而畜君也上九既雨既处尚徳载月几望君子征凶上九者畜之极小畜之道成也故既雨隂阳和也既处畜之而已安也是太甲悔过复辟之时也月几望则将与日敌矣君子于此犹进而不止则凶况桐宫之放自古所未有圣人者知进退存亡而不失其正此伊尹所以急归欤虽然不能不深虑也乍还宫庭遽离师保立徳未固旧习易生不是君臣之间皆有一徳则转移摇夺在反掌间耳故将告归之日专咸有一徳之防极言天命人心之向背与夫国祚之存亡全系乎此徳所以陈戒也
　　夏王弗克庸徳慢神虐民皇天弗保监于万方启迪有命眷求一徳俾作神主惟尹躬暨汤咸有一徳克享天心受天明命以有九有之师爰革夏正
　　有命即有徳者既曰有命又曰一徳何也有命者固是其徳为天所命然亦有有徳而天不命之不得以有天下孔子是也必也歴数当在躬方谓之有命眷求一徳所以兼举而并言也非天谆谆然有言以启迪之也隂相黙佑使之足以有为若推之使出而不容己者无非天之所以启迪之也然论咸有一徳受天明命直自谓尹躬暨汤将已与汤并説畧无逊避何耶先儒以伊尹自任天下之重者如此殊不知汤之于伊尹学焉而后臣之与他人事体不同聿求元圣与之戮力固汤之言也顺天应人实是此二人共成其事况于太甲分为君臣义实父师今将告归恨不罄竭安得不以实告而事世俗形迹之嫌哉
　　非天私我有商惟天佑于一徳非商求于下民惟民归于一徳徳惟一动罔不吉徳二三动罔不凶惟吉凶不僭在人惟天降灾祥在徳
　　徳本一也二三者非徳也意也不动乎意纯明浑融虽应酬交错万变万化未尝不一也
　　今嗣王新服厥命惟新厥徳终始惟一时乃日新任官惟贤才左右惟其人臣为上为徳为下为民其难其慎惟和惟一徳无常师主善为师善无常主协于克一俾万姓咸曰大哉王言又曰一哉王心克绥先王之禄永厎烝民之生
　　此段当作五截看新服厥命而下是欲太甲以徳自勉也任官而下是欲太甲择一徳以自辅也徳无常师而下是敎之以师资一徳之法也俾万姓而下是敎之以证验一徳之实也克绥而下是极言一徳之效也太甲即位几年矣如何谓之新服厥命葢桐宫之放今始复辟是新服厥命也左右大臣为师保则必惟其人断断曰其人正是指言一徳若伊尹者真其人也何也大臣之事上则辅成君徳下则泽润生民致君泽民甚重甚大可易用乎可不谨乎必惟和惟一者而后可也和融和也日用纯一融融怡怡所谓和也和即一一即和也观伊尹所论独言尹躬暨汤其他诸臣皆不得而与则是非纯徳孔明优入圣域岂易当一徳之名哉虽然有臣而不知所师师而不知所择犹无益也大凡进徳初无常师惟主其善者以为师善亦初无常主惟合于能一者乃为尽善陈良悦周公仲尼之道而其徒乃见许行而大悦谓之主善可乎孔子问礼于老耼问乐于苌问官于郯子至若文王既没斯文在兹的的心所谓符节之合者则断不容泛及其协于克一之谓乎虽然自以合一而未至于大同亦未善也直是万姓之众莫不皆曰大哉王言庶乎其可也然徒王言之大而未信王心之一抑犹未也既曰大哉王言又曰一哉王心方是心口相应方是表里如一而后一徳之在我者非偏见也非曲学也四海九州大同之心不可诬也夫如是始能安先王之禄而永致众民之生矣呜呼伊尹为太甲讲明一徳其精密如此哉
　　呜呼七世之庙可以观徳万夫之长可以观政后非民罔使民非后罔事无自广以狭人匹夫匹妇不获自尽民主罔与成厥功
　　伊尹上文无非敎太甲勉进一徳可谓备至矣然或有自广之心则非所以一徳也于是复叹而言拳拳如此
　　沃丁既葬伊尹于亳咎单遂训伊尹事作沃丁
　　沃丁太甲子伊尹既告老死于家而沃丁葬之于亳以三公之礼葬也序曰既葬曰遂训葢伊尹元老虽已致仕所谓天子欲有问焉则就其室者及既葬亡矣不可复见矣咎单遂训沃丁以伊尹之事而作是故名沃丁非特明谟大训使沃丁知所守而咎单亦守之以为鹄的也既葬遂训若不容少缓者亦是乗沃丁尊礼感慕方新而急投之咎单汤旧臣作明居时已为司空太甲没而沃丁立其居辅遗托孤之任者欤伊尹论咸有一徳惟曰尹公暨汤及其身后虽同列故老犹不忘取法自言之而无所嫌人法之而无所忌呜呼盛哉
　　伊陟相太戊亳有祥桑谷共生于朝伊陟赞于巫咸作咸乂四篇
　　伊陟尹之子太戊沃丁弟之子祥妖也史记云亳有祥桑谷共生于朝一日莫大拱帝太戊惧问伊陟伊陟曰臣闻妖不胜徳帝之政其有阙欤帝其修徳太戊从之而祥桑枯死伊陟赞言于巫咸巫咸治王家有成作咸乂是此书作于治王家有成之后也序不言太戊问伊陟一节而径言伊陟赞于巫咸葢此序专为咸乂四篇而作巫咸因伊陟之赞而治王家有成故史氏追述始末而成书也大抵妖祥随感而生禾异亩同颖所以彰周公之徳桑楮合生于外朝岂居燮理之任者于协赞之义有亏欤君奭云在太戊时则有若伊陟臣扈格于上帝巫咸乂王家巫咸必是专总理王家庶务者伊陟所以特赞之也史记曰陟对太戊之言云云而孔子特书曰伊陟相太戊则其责殆有归矣
　　太戊赞于伊陟作伊陟原命
　　此伊陟原命二书之序也太戊赞于伊陟岂惧而有问卒从修徳之説而有是欤原臣名既赞伊陟而遂命原故有曰伊陟曰原命二书皆因赞伊陟而作也书虽不存要无非君臣问答修徳弭变之言耳桑谷有祥伊陟赞巫咸太戊赞伊陟君臣上下戒谨恐惧如此此太戊所以为贤而伊陟承家法先儒因书之先后遂谓伊陟先告巫咸而后告太戊殆未必然诸书虽皆桑谷一事而二序乃因书之篇次而作史记所言次第可攷况书之作又各有首尾正不必泥也禹宅帝位已载之大禹谟而臯陶谟益稷所记往往皆未宅帝位前与同列问答之语岂可以篇次定事之先后乎
　　仲丁迁于嚣作仲丁
　　仲丁太戊子汤始迁亳至仲丁乃自亳迁嚣陈迁都之义而作是书也
　　河亶甲居相作河亶甲
　　史记云仲丁崩弟外壬立外壬崩弟河亶甲立是仲丁迁嚣再世而复迁也
　　祖乙圯于耿作祖乙
　　祖乙河亶甲之子自仲丁再传而河亶迁相自河亶一而祖乙迁耿虽曰有因而迁然河亶甲时殷道复衰矣衰世之君岂能为可久规模宅都定卜必不甚审隄防捍御必不甚周所以数数不定如此祖乙贤王又有巫贤为辅迁耿之后虽圯壊于水但只修徳不复议迁直至盘庚七世而后始治亳殷也愚谓迁都之疏数固系人君之贤否国体之盛衰汤迁亳祖乙迁耿皆数世亦必是规模可久非偶然也因感圯耿不迁有坚忍特立之见与泛泛挈挈者不同故斯义【案此本郑康成之説】惜书不存不得见其所以不迁之举措耳耿地在河东皮氏县耿乡

　　融堂书解卷六
<经部,书类,融堂书解>
　　钦定四库全书
　　融堂书解卷七
　　宋　钱时　撰
　　盘庚上
　　盘庚五迁将治亳殷民咨胥怨作盘庚三篇
