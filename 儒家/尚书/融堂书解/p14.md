<!-- { "loadSidebar": true } -->
　　自惟一月至受命于周乃史官撮记伐商事节以明此书之所由作武王以正月三日自周伐商至四月之三日自商归至于丰首尾凡一百二十日也归来弗暇他及且急急偃武修文既偃武修文至四月十九日丁未乃祀于周庙二十二日庚戌柴望大告武功之成葢祀周庙亦所以告武功柴望之时邦甸侯卫亦未尝不在互书之可以互见也诸侯方受周之命而与之更始也
　　王若曰呜呼羣后惟先王建邦启土公刘克笃前烈至于大王肇基王迹王季其勤王家我文考文王克成厥勲诞膺天命以抚方夏大邦畏其力小邦怀其德惟九年大统未集予小子其承厥志
　　先儒谓天无二日民无二王岂有殷纣尚存而周称文王文王乃是追王然中庸止云追王太王王季未尝言追王文王况武王伐商曰惟有道曾孙周王又曰昭我周王则伐商之先周已称王其义甚明若谓殷纣尚存无二王之理则所谓诞膺天命以抚方夏岂臣子所得为哉
　　厎商之罪告于皇天后土所过名山大川曰惟有道曽孙周王将有大正于商今商王受无道暴殄天物害虐烝民为天下逋逃主萃渊薮予小子既获仁人敢祗承上帝以遏乱略华夏蛮貊罔不率俾恭天成命肆予东征绥厥士女惟其士女篚厥黄昭我周王天休震动用附我大邑周惟尔有神尚克相予以济兆民无作神羞
　　此一节武王告羣后以伐商之时所告天地山川之辞也
　　既戊午师逾孟津癸亥陈于商郊俟天休命甲子昧爽受率其旅若林会于牧野防有敌于我师前徒倒戈攻于后以北血流漂杵一戎衣天下大定
　　上文既述所告天地山川之辞此节告羣后以既渡孟津会战之事也周至孟津一千里孟津至朝歌四百里武王自癸巳至戊午凡二十六日而渡孟津一日行四十里甚缓自戊午至癸亥凡五日而至商郊一日行八十里甚速先儒以为此奇计也恐未安或者渡河之先如告名山大川会诸侯之类至渡河之后浸迫商郊其势又当有不容缓者若以为出奇掩其不备如何却又陈于商郊而待天之休命也孟子谓仁人无敌于天下何其血之流杵也此乃战国救敝之言或者遂疑此书真有不可信者则诬圣甚矣
　　乃反商政政由旧释箕子囚封比干墓式商容闾散鹿台之财钜桥之粟大赉于四海而万姓悦服
　　此一节又告克商之后所以反商政之事也乃字正承上文而言
　　列爵惟五分土惟三建官惟贤位事惟能重民五教惟食丧祭惇信明义崇德报功垂拱而天下治
　　此一节却是告羣后以今日施设规模正所谓受命于周也惟食丧祭此一惟字当连上下作一句看犹言所重者断断乎惟在乎民之五教与食与丧祭也此皆武王自言今日之规模所与羣后纲维斯世者在此夫如是复何为哉恭已正南面而已故曰垂拱而天下治言规模一定我但垂衣拱手而听天下之自治也或者不察以此末句为武王极治之功遂谓乃反商政而下皆史氏所记且自王若曰以后历历皆武王之言畧无间隔安知其为史氏所记哉一戎衣而天下大定则是结上文伐商之事大赉四海而万姓悦服则是结上文反商政之事垂拱而天下治则是结上文告羣后以今日施设之事辞防甚明初无可疑者若谓末句为武王极治之功则作武成时安得便记此语其不然明矣熟玩而后得之【案武成一篇先儒以为有错简自刘敞王安石程子朱子各有订正蔡沈作载攷定新本而谓列爵惟五之上犹有阙文此钱时所解仍从注疏原本谓受命于周以上史官记事之文王若曰以下述武王所告羣后之言至垂拱而天下治畧无间隔尽辟阙文错简之疑足补注疏所未备】

　　融堂书解卷九
　　钦定四库全书
　　融堂书解卷十
　　宋　钱时　撰
　　洪范
　　武王胜殷杀受立武庚以箕子归作洪范
　　孔子序书直曰武王胜殷杀受立武庚以箕子归作洪范非不足于武王也亦非不足于箕子也正所以明圣贤心事使天下皆知杀受之心即以箕子归之心即箕子陈洪范之心道并行而不相悖也不明斯义不可与言洪范受本自焚书杀明非弑
　　惟十有三祀王访于箕子王乃言曰呜呼箕子惟天隂隲下民相恊厥居我不知其彝伦攸叙
　　相佑助也王既访箕子于是乃言先儒谓武王圣人于常道非真不知缪为不知而此问欤是不然圣人之于常道固无不知若夫垂世立教所以纲维斯道之大法则容有不尽知也故孔子问礼问乐问官茍知矣何问之有哉武王克商急急奉箕子以归亲访其馆首问此事最是武王定天下规模第一着洪范九畴自禹之后千有余嵗未尝显于世今也一问而尽得之岂细事也哉
　　箕子乃言曰我闻在昔鲧陻洪水汨陈其五行帝乃震怒不畀洪范九畴彝伦攸斁鲧则殛死禹乃嗣兴天乃锡禹洪范九畴彝伦攸叙
　　箕子之在商非秘此而不言也易曰茍非其人道不虚行不可与言而与之言可乎哉故至此而后乃言之两个乃言字深足以见斯道之重武王必访箕子而后乃言其不茍问如此箕子必得武王而后乃言其不茍授如此或曰羲农尧舜诸大圣人出为天地人极之主正斯道之所以也箕子陈洪范如何只说鲧禹况尧舜在上彝伦之叙不叙顾何系于一鲧曰此以天锡洪范九畴之所以始者而言也洪范之妙虽先天地而存至于九畴之书则前此未之见也鲧陻洪水天不畀之禹行其所无事而洛书出焉因禹之始锡而原鲧之所以不畀箕子之防岂茍云哉伏羲得河图而八卦画非易始兆于伏羲也河图者八卦之始也禹得洛书而九畴非彝伦始叙于禹也洛书者九畴之始也
　　初一曰五行次二曰敬用五事次三曰农用八政次四曰协用五纪次五曰建用皇极次六曰乂用三德次七曰明用稽疑次八曰念用庶征次九曰向用五福威用六极
　　汉儒谓此即洛书之文虽未必尽然当亦有据大抵观此一节当看此用字然亦先明其次而后方识其用先儒往往主皇极为説极居中以贯上下然则何以言次二次三次四至次五始曰建用皇极乎殆不然葢自清浊分而五行已流行乎天地之间成象成形莫非此妙有物之最先也故初一曰五行人君为天地万物之主其大本莫先于修身修身之要莫过于五事事者日所从事之谓也不敬用之则貎言视听思皆失则矣故次二曰敬用五事身修而后天下可治八政者治天下之要也不厚用之则政非其政矣故次三曰农用八政治天下不可以不正天时五纪者治历明时之法也小大相统如纪律然不恊用之则五者之纪乱矣故次四曰恊用五纪为君之道宜莫先于建极而其次却何以居九畴之五葢皇极一畴専为敛福锡民而设也敬用五事正是建极功夫五事不敬极何由建八政不厚五纪不合福何以锡皇极之次在四畴之后其防深矣建立也人皆有此中皆当用此中惟不能是以冥冥妄行日用而不知耳非君建极于上人心安所适从故次五曰建用皇极皇极建矣而动不合乎时措之宜则执中无权顾何足以致治所贵乎三德之用者以治为的也故次六曰乂用三德三德随时固足以致治然事不能无疑非质诸鬼神不可也于是有卜筮焉此心清明神本无间自然无所不通不诚不信出之昬昬则是我不用灵矣神安在哉故次七曰明用稽疑质诸鬼神固可以决疑而验人事之得失则又有庶征焉是故在君有此事则在天有此征庶征者人君休咎之符也岂可不念用之念则克谨不念则怠荒其时其恒其应如向昭布森列无非切已实事故次八曰念用庶征皇极者所以敛五福锡庶民也如何五福一畴又特于次九言之葢敛福锡民者皇极大公之用也然而有向有背不能无福极之异焉故五福则又向用之使人知向此者有福之可慕六极则又威之使人知不向此者有极之可畏此皇极之教欲天下之皆归于中也故次九曰向用五福威用六极九畴妙防全在一用字九畴如耳目鼻口手足用则其精神也然五行不言用或曰此造化自然之妙不可以用言也曰不然鲧陻之而五行汨禹濬之而六府修非用乎葢人君裁成辅相无非参赞化育之妙自敬用而下皆所以用五行也兹故不言用欤必若禹平水土则八政中司空之职耳学者当以心会
　　一五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑润下作咸炎上作苦曲直作酸从革作辛稼穑作甘
　　土不可谓之稼穑故不言曰而言爰爰于也百物皆生于土而稼穑受中和之正气为养生之最大者于稼穑言土之于稼穑尤盛也此皆五行之性自然也一失其性不由其道则地不能平天不能成人不能以生活彝伦不能以叙将谁任其责哉此五行所以不言用而有赖于九畴之用也
　　二五事一曰貎二曰言三曰视四曰听五曰思貎曰恭言曰从视曰明听曰聪思曰睿恭作肃从作乂明作哲聪作谋睿作圣
　　圣门论学大抵先谨视听而此则先貎言何也葢人主天下之所表仪百官之所承式自物之接于我者言之莫先于貎而言为次如曰望之俨然即之也温听其言也厉如曰动容貎正顔色出辞气其序也既接物则有视有听若夫思则虽暗室屋漏之中不睹不闻之地而妙用未尝息也故五曰思非思独后也自接物而反观由枝派而探根源而思为之主也孔子谓视思明听思聪貎思恭言思忠貎言视听莫非思之妙用名五而实一岂真有先后之不同哉貎者恭之谓也不恭不足以言貎也言者心之声顺理而从之谓也不从不足以为言也视即谓之明听即谓之聪思即谓之睿皆其性之自然也人惟不敬意动而昏颠倒五者皆缪矣是故贵于敬用也敬非外铄也非能有加于其所固有也不失其为貎耳不失其为言耳不失其为视为听为思耳敬而无失日进无疆则恭不特见于貎而可以作肃肃者心纯乎敬也从不特于言而可以作乂乂者事无不理也明至于作哲而外物不能蔽也聪至于作谋而人言不能惑也睿至于作圣而六通四辟纯德孔明也孔子曰心之精神是谓圣心本自圣本无所不通顾何俟于作哉此所谓作乃敬用工夫由敬用而后全此心之圣故谓之作圣也圣即谋即哲即乂即肃即皇极敬用五事是建极实用力处
　　三八政一曰食二曰货三曰祀四曰司空五曰司徒六曰司寇七曰宾八曰师
　　或曰食与居教可厚也刑可厚用乎宾可厚也师可厚用乎曰厚于刑非酷法教之所不及而后有刑画之衣冠垂之象魏惟明克允小惩大戒所谓厚也一流于薄申商韩非矣厚于师非黩武也宾之所不怀而后有师居而讲阅其势相维出而征讨以威不轨所谓厚也一流于薄则秦皇汉武矣此八政所以贵于农用也八政皆治天下不可一日缺者事有次第故序有先后耳非是理会一项后却又理会一项也周礼六官八政皆具
　　四五纪一曰嵗二曰月三曰日四曰星辰五曰厯数尧命羲和钦若昊天舜亦首齐七政其重如此一有不恊则日月嵗时皆差纪失其纪而万事乱矣岂细务也哉
　　五皇极皇建其有极敛时五福用敷锡厥庶民惟时厥庶民于汝极锡汝保极
