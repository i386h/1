<!-- { "loadSidebar": true } -->
　　汤迁亳仲丁迁嚣河亶甲迁相祖乙迁耿并盘庚今复迁亳为五经言于今五邦是自汤至盘庚凡五迁也殷者亳之别名迁都之书不一而此序独首书盘庚五迁何也曰此为迁亳而书也亳乃先王旧都凡五迁而后复返于亳故特书之亦犹帝告厘沃之书汤始居亳从先王居也故首序云自契至于成汤八迁他书皆不着几迁而独书于此二序善之也此孔氏之书法也然商自有天下以来四迁书虽不存而序皆无怨咨之事何独盘庚乃尔郑重耶曰耿地饶益人皆利之亳依山其民勤苦出产必不如耿故虽分离荡析而依依恋恋终无去志所以浮言得而摇之
　　盘庚迁于殷民不适有居率吁众慼出矢言曰我王来既爰宅于兹重我民无尽刘不能胥匡以生卜稽曰其如台先王有服恪谨天命兹犹不常宁不常厥邑于今五邦今不承于古罔知天之断命矧曰其克从先王之烈若颠木之有由蘖天其永我命于兹新邑绍复先王之大业厎绥四方
　　有居指亳也民荡析离居故指新邑为有居也于兹指亳殷也史记首书迁于殷与此于兹正相应兼下有于兹新邑之文则此于兹指亳甚明尽子忍切尽也谓我成汤以来既爰宅于亳矣非我今日创为此也为重我民命无使尽沈沦于死地而不能相正救以全其生断命断然一定之命也亳先王故都实开基立国之地故曰先王之大业也
　　盘庚斆于民由乃在位以常旧服正法度曰无或敢伏小人之攸箴王命众悉至于庭王若曰格汝众予告汝训汝猷黜乃心无傲从康古我先王亦惟图任旧人共政王播告之修不匿厥指王用丕钦罔有逸言民用丕变今汝聒聒起信险肤予弗知乃所讼非予自荒兹徳惟汝含徳不惕予一人予若观火予亦拙谋作乃逸播告之修其所以敷播告谕乎民者也厥指者其谕民之指也凡播告之修能宣达上之徳意志虑使所欲为之指昭然显白无所藏匿故先王亦知言之所播指无不达是用大敬其事不敢轻举妄动无有过逸之言而民亦用是莫不翕然大变惟上之从矣今汝等共起而信险阻肤浅之言我不知汝所讼果何为者也非我自荒此徳不能进修以至乎是正为汝等含茹我寛容之徳不畏惧我一人之故
　　若网在纲有条而不紊若农服田力穑乃亦有秋汝克黜乃心施实徳于民至于婚友丕乃敢大言汝有积徳乃不畏戎毒于远迩惰农自安不昬作劳不服田亩越其罔有黍稷
　　当时在位诸臣不但不为国家计久远之计乃不畏戎毒于远迩直是播恶于众乃自谓有徳可以自安亦愚矣
　　汝不和吉言于百姓惟汝自生毒乃败祸奸宄以自灾于厥身乃既先恶于民乃奉其恫汝悔身何及相时憸民犹胥顾于箴言其有逸口矧予制乃短长之命汝曷弗告朕而胥动以浮言恐沈于众若火之燎于原不可向迩其犹可扑灭则惟尔众自作弗靖非予有咎上文言不畏戎毒于远迩止是説有位不恤民之被祸此言惟汝自生毒郤专言有位之自取祸今使之吉言则知当时浮言胥动起信险肤必是动之以可畏不祥之语也民情摇摇方被有位鼓扇是信其言也仍须得有位以善言调和之庶几听从乃奉其恫乃是捧持其痛惨之祸在手盘庚之言一节紧一节
　　迟任有言曰人惟求旧器非求旧惟新古我先王暨乃祖乃父胥及逸勤予敢动用非罚世选尔劳予不掩尔善兹予大享于先王尔祖其从与享之作福作灾予亦不敢动用非徳
　　上节既言当正典宪以耸惧之矣然而不轻用也于是复论乃祖乃父之勲旧兼言非罚非徳之不敢此最见得盘庚包蓄严密处非罚言非罚而妄罚也非徳犹言姑息以为徳也盘庚谓古我先王至于尔祖配享无非不忘旧人之故虽然有善蒙赏是之谓福有罪蒙罚是之谓灾其福其灾系其所作我虽不用非罚若真有罪则不容不罚我亦断不用姑息以为徳也观敢大言有积徳之情状则知所以敢于傲上从康者正以凭恃勲旧之故三复非罚非徳之言正破其的
　　予告汝于难若射之有志汝无侮老成人无弱孤有幼各长于厥居勉出乃力听予一人之作猷无有远迩用罪伐厥死用徳彰厥善邦之臧惟汝众邦之不臧惟予一人有佚罚凡尔众其惟致告自今至于后日各恭尔事齐乃位度乃口罚及尔身弗可悔
　　上文数节警告已悉矣于此乃示之以断然一定之説复兼言赏罚以示必罚之意也老成人是同为迁都之谋者今傲上从康则必以老成之谋为不然矣是侮之也孤是无所依者幼是童稚未能自立者迁之则孤幼亦随以获安今不迁而使之不免于水患是困弱之也先王图任旧人故民用丕变今老成人之谋而有位者侮之何其异哉观此一辈轻进少年正在老成孤幼之间其无知情状歴歴具见于是复承上文非罚非徳之旨兼赏罚而申警之用罪而不当则非罚也用徳而不当则非徳也死谓不从迁者此书首言重我民无尽刘则不迁而沈溺于水者固死之道盘庚于此断断以死为説所以痛言之谓我今用赏罚无有远近之间不迁而行死道者我用罪以伐之相从而行善道者我用徳以彰之迁都则安宁无患是为邦之臧不迁则杌陧不安是为邦之不臧其惟致告欲在廷之臣转致告于民所谓斆于民由乃在位也恭尔事者敬守其职事无废慢也齐乃位者整肃其职位无僭乱也度乃口者无起信险肤胥动浮言也想见迁都之议一兴众口呶呶失职旷位全无纪律盘庚犹反覆警告虽曰明正法度而终无忿疾之心终能委曲以济事呜呼三代王者之气象所以终非后世所可及欤
　　盘庚中
　　盘庚作惟涉河以民迁乃话民之弗率诞告用亶其有众咸造勿防在王庭盘庚乃登进厥民曰明听朕言无荒失朕命
　　此书其殆告之于临河将渡之时欤王庭行宫之常次也
　　呜呼古我前后罔不惟民之承保后胥慼鲜以不浮于天时殷降大虐先王不懐厥攸作视民利用迁汝曷弗念我古后之闻承汝俾汝惟喜康共非汝有咎比于罚此节首言先王能承民故民亦皆保君承顺承也浮如物之浮于水天时犹水也君之举事犹物也水至即物浮时至即事举消息盈虚与时偕行畧无差失故谓之浮也殷指亳殷也殷乃亳之别名盘庚以前未闻有殷之号此号乃因地而着是知殷指亳无疑虐灾也懐懐居也商有天下以来本都亳殷为是天降大灾先王不敢懐居此土有所作为遂徙而之他亦是见得民所利便而用之以迁耳此先王是指仲丁下文复曰汝曷不念我古后之闻则槩举有商迁都诸贤君矣盘庚意谓亳有大虐故先王视民利而迁都今耿有水患故我复视民利迁亳隐然可见
　　予若吁懐兹新邑亦惟汝故以丕从厥志今予将试以汝迁安定厥邦汝不忧朕心之攸困乃咸大不宣乃心钦念以忱动予一人尔惟自鞠自苦若乘舟汝弗济臭厥载尔忱不属惟胥以沈不其或稽自怒曷瘳
　　上节既言古我先后惟民之承而民皆保后胥慼故盘庚于此乃自言我亦惟民之承而民不能保后胥慼也亦惟汝故而下是言惟民之承处汝不忧朕心之攸困而下是言民之不能保后胥慼处此书谕民凡两言将试以汝迁道一试字见盘庚委曲乐易处不属犹不及也言尔之信我若有不及但有水患相沈溺耳
　　汝不谋长以思乃灾汝诞劝忧今其有今罔后汝何生在上今予命汝一无起秽以自臭恐人倚乃身迂乃心予迓续乃命于天予岂汝威用奉畜汝众
　　上节但言民不忧君之忧于此郤言民无远虑是自动其忧极言民命所系在此一举尤紧切也
　　予念我先神后之劳尔先予丕克羞尔用懐尔然失于政陈于兹髙后丕乃崇降罪疾曰曷虐朕民汝万民乃不生生暨予一人猷同心先后丕降与汝罪疾曰曷不暨朕幼孙有比故有爽徳自上其罚汝汝罔能迪此节又告以祖考之神灵昭格切近于身也曰曷虐朕民祖考之心以保民为心今视民之荡析离居而秪图自安何得不降罪戾
　　古我先后既劳乃祖乃父汝共作我畜民汝有戕则在乃心我先后绥乃祖乃父乃祖乃父乃断弃汝不救乃死兹予有乱政同位具乃贝玉乃祖乃父丕乃告我髙后曰作丕刑于朕孙迪髙后丕乃崇降弗祥
　　上节言汝民不生其生而与我同心则先后大降罪疾此复谓汝等若包蔵祸心不特得罪于我髙后虽汝祖父之灵亦不救汝之死又所以攻其隠匿破其奸谋也上言劳尔先此又言劳乃祖乃父葢为迁都定邑而劳之与今日人情正相反所以数首提此劳字以为谕则者物则之则人之本心皆具此则顺之则为善为良戕之则为凶为暴曰毁则为贼毁则即戕则也此专指其在心之事虽然我或得罪于汝众汝祖父亦不我恕也于此我有乱政之臣与之同位黩货无厌尽有汝之贝玉汝祖父必大告我后曰吾君之臣夺我孙之宝货是吾君大刑罚我孙也必导我髙后使大重降不祥于我矣上节言髙后大降罪疾将自已与民对説及此节言民之祖父之灵复将民与自已对説盘庚晓谕顽愚而言之至此亦可谓恳切矣哉
　　呜呼今予告汝不易永敬大恤无胥絶远汝分猷念以相从各设中于乃心乃有不吉不迪颠越不恭暂遇奸宄我乃劓殄灭之无遗育无俾易种于兹新邑徃哉生生今予将试以汝迁永建乃家
　　不迪不行我之言也上言将试以汝迁则曰安定厥邦此言将试以汝迁则曰永建乃家上举邦国大体而言此则切斯民之家而言语脉相承而意益紧切
　　盘庚下
　　盘庚既迁奠厥攸居乃正厥位绥爰有众曰无戏怠懋建大命今予其敷心腹肾肠歴告尔百姓于朕志罔罪尔众尔无共怒协比谗言予一人
　　正厥位正南面之位也或曰南面之位未尝不正何必于此而复正之曰此新邑视朝之始也方其启行越在道涂常次暂寓非岩廊比亦固畧势分而与之亲接矣既即新邑事体一新正厥位而抚绥之所以明尊卑之分也懋建大命今日迁都脱之沈溺而与之生生此天之命也所谓大命也
　　古我先王将多于前功适于山用降我凶徳嘉绩于朕邦今我民用荡析离居罔有定极尔谓朕曷震动万民以迁肆上帝将复我髙祖之徳乱越我家朕及笃敬恭承民命用永地于新邑肆予冲人非废厥谋吊由灵各非敢违卜用宏兹贲呜呼邦伯师长百执事之人尚皆隠哉予其懋简相尔念敬我众朕不肩好货敢恭生生鞠人谋人之保居叙钦今我既羞告尔于朕志若否罔有弗钦无总于货宝生生自庸式敷民徳永肩一心上文既开释之使之无疑无怒无谗言矣此方告之以迁都之本志也此节先看两个将字方得其旨大抵灾变之来天之所以开圣人先王将多于前功而天降凶徳今上帝将复我髙祖徳而乱越我家见得祸之于彼所以开之于此非偶然也此专以成汤迁亳之事为今迁亳之证甚明切多犹增广也前功指亳乃前人之旧都也凶徳灾异也朕邦即亳盘庚以今日所都而言也复髙祖之徳谓复汤故都上篇谓绍复先王之大业而此言复髙祖之徳者有盛徳即有大业徳即业也及者及事之及言我及得以笃敬其事而恭承尔民之命吊至也极也由从也灵神灵也极欲从神之灵各非敢违卜此时所言则见成汤之迁亳以灾异而迁中篇所言则见仲丁之去亳以灾异而去意各有所指而亳之事体互见矣敢恭生生不暴慢民而能鞠养之又谋画区处之而使之咸保其居我则次序而加敬也复谕之曰汝无聚敛于货宝此乃生生之所自用不可夺也
　　融堂书解卷七
　　钦定四库全书
　　融堂书解卷八
　　宋　钱时　撰
　　説命上
　　髙宗梦得説使百工营求诸野得诸傅岩作説命三篇营求者经营而求也
