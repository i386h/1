<!-- { "loadSidebar": true } -->
　　此以下是命九官以朝廷众务也舜居摄未称帝史氏于是特书舜曰二字以明此后凡称帝曰皆谓舜也若语中所称帝却是尧如熙帝之载惟帝时克是也愚观此叚深见得百揆重大周书云唐虞建官内有百揆四岳是百揆为最长欲有谋焉宜首及之如何尧朝凡事只咨四岳又直待得舜后方有纳于百揆之事是舜未歴试之先未尝命百揆也舜此日亦只咨四岳又却是即位后方谋百揆之人是舜居摄以来未尝别命百揆也岂舜二十八载之间只以百揆摄政今既即位故欲得人代以居百揆欤熙顺理也禹尝代鲧为崇伯故称伯禹舜咨嗟称赞禹平水土矣今居是任不可不勉时是也指百揆而言
　　帝曰弃黎民阻饥汝后稷播时百谷
　　弃名稷主稼穑之官也虽居朝廷亦分土为诸侯故称后阻饥者民食艰阻而饥也
　　帝曰契百姓不亲五品不逊汝作司徒敬敷五教在寛自常情而观百姓不亲五品不逊泰和之世岂所宜有圣人宜急急图之不容一日缓者【案此下原本有阙文】
　　帝曰臯陶蛮夷猾夏寇贼奸宄汝作士五刑有服五服三就五流有宅五宅三居惟明克允
　　舜命臯陶乃首言蛮夷猾夏而后方及乎此是明猾夏之罪为尤重也诸家之说徃徃纷纭或谓古者兵刑不分所以蛮夷猾夏属于士官是以猾夏为侵扰中国也若是侵扰则当如有苖之征奉辞伐罪矣岂五刑五流所可治耶或谓此蛮夷乃杂居九州如岛夷莱夷之类然舜之辞防未尝如此分别或谓寇贼奸宄乃因蛮夷内侵常法一旷中国之人乗衅为乱者此等罪犯盛世所不免岂皆因蛮夷而后有之况有虞之朝未尝有此事变耶是皆臆説无足取者愚读至此见得圣人深识逺虑所以严夷夏之辨谨之于未形中国衣冠礼乐之地三纲九法所以扶持人道于不壊者于是乎在岂遐荒絶域之外不正之气所可乱哉上四句已备着用刑详曲复断之曰惟明克允葢罪囚情伪变态万端智照微昏轻重失实安能允当人心乎此一明字如水镜烛物无所遁藏不是此心洞然无纤毫蔽碍鲜有不临事而乱者臯陶迈种德安有此累舜犹未免申惟明之戒后之君子庸可忽诸
　　帝曰畴若予工佥曰垂哉帝曰俞咨垂汝共工垂拜稽首让于殳斨暨伯与帝曰俞徃哉汝谐
　　一器物之微特工人之所为耳于舜何与而曰予工葢制器尚象自圣人岀其所制作妙理存焉今观牺尊象尊玉爵瑶爵与凡圣世相之遗制体格端重名义渊永无一物非托之以寓进业之深防不虚作也然则百工之事正圣人精神妙用风俗之所枢机其羙其恶其责在我谓之予工岂苟然哉是故必贵于若也或若窳或不中度不得谓之若矣汝谐和谐其职业也无一工之不谐方可言若
　　帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞徃哉汝谐天地万物与我浑然一体圣人身任化育之责凡一草一木一鸟一兽即我也非外物也故曰予上下草木鸟兽曽子谓断一木杀一禽不以其时非孝知其为非孝则知所以为若也是故獭祭鱼然后渔人入泽梁豺祭兽然后田猎鸠化为鹰然后设罻罗草木零落然后入山林不麛不卵不杀胎不殀夭不覆巢皆若之谓也周官渔人有上山泽中山泽下山泽之异益为虞其众虞之长欤汝谐者欲谐和众职使无一物失所之谓也
　　帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首让于防龙帝曰俞徃钦哉
　　周大宗伯之职掌建邦之天神人鬼地示之礼即此三礼是也【案钱氏引周官大宗伯以释三礼本于马融】吉凶军宾嘉皆属大宗伯鬼神示止是吉礼如何总言其职独举此三者葢礼莫大于天地宗庙故曰明乎郊社之礼禘尝之义治国其如视诸掌举其大则余可概见矣秩宗即大宗伯之职典朕三礼亦举其大者言之欤秩序也宗犹主也天秩有礼无非自然之序礼官为礼之主故谓之秩宗舜命九官惟百揆秩宗独咨四岳又皆以有能为问岂此二事尤重欤尧亦是洪水巽位二事独咨四岳独曰有能佥举禹而让稷契臯陶佥举垂而让殳斨伯与佥举益而让朱虎熊罴佥举伯夷而让防龙舜皆俞之矣而卒不许让之他人者虽所让不妄毕竟佥论首推圣心允惬他无以易此故也愚观尧朝举荐者四而吁者三九官之命总而俞之者八凡所举所让乃无一不合帝意者见得四凶未去尧朝尚有小人自诛四凶虞廷皆君子矣虽然小人犹在尧之所以为大小人尽去舜之所以为君故曰大哉尧又曰君哉舜欤
　　帝曰防命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和防曰于予击石拊石百兽率舞
　　适子他日皆继世有家有国有天下者岂是细事如何独命典乐教之葢感人心变化气质机用之妙莫疾于乐此圣人区处胄子岂耳提面命哓哓讲说所可言哉周大司乐掌成均之法以治建国之学政其以乐德教国子者必中和祗庸孝友以为主教之乐语教之乐舞所以为教之目一一皆有节奏皆有定式虽世代详畧有不得而知要其大畧可见若夫师道则甚不易也何谓师道直寛刚简是也直者无所回曲之谓欲明师道岂可不直然直则易于不温和但峻直而不温和则难亲矣寛者优柔乐易之谓欲行其教岂可不寛然寛则易于不荘栗但寛而不荘栗则易玩矣震厉奋发足以防偷而警惰非刚不可也或太刚则未免反有戕贼之患刚而无虐可也静重端默足以正浮而格躁非简不可也或太简则未免反有高亢之患简而无傲可也玩此四语如五味相济五色相受而师道备矣故舜先明此事方论及乐师道欠缺而徒欲以声音感人则无是理诗者乐之主也作其乐则歌其诗如王岀入则奏王夏尸岀入则奏肆夏牲岀入则奏昭夏射则奏驺虞之类也舜至此不言胄子而言神人此道之妙无所不通人此妙也神此妙也防也固己洞达此妙一触其机不觉慨叹曰于何待八音之皆具也哉虽一石之击一石之拊而百兽且将率舞矣又何止于神人呜呼妙矣非真知天地万物在此石一击一拊之间安能透发蹊迳于舜言外发此妙防舜闻此防默然无语如之何其不善
　　帝曰龙朕堲谗说殄行震惊朕师命汝作纳言夙夜出纳朕命惟允
　　异端邪说谗毁正道是谓防说其行怪僻殄灭正行是谓殄行斯人者诪张为幻足以惊世骇俗细玩震惊等字可见当时风俗醇羙其民生长教化中所闻无非正言所见无非正道一有谗说殄行便为之震惊后世异端邪说充斥弥满沈酣耳目与之俱化良由不知所疾纳言之官废风俗败坏而至此极也周礼训方氏掌诵四方之道布训四方而观新物即纳言之遗意也直是不以夙夜为间有闻即报有命即宣使之即时闻于上圣人爱防风俗不啻如拯溺救焚于此可见不特命之岀为朕命其岀其纳宣达上下皆朕命也皆不可不信也
　　帝曰咨汝二十有二人钦哉惟时亮天功三载考绩三考黜陟幽明庻绩咸熙分北三苖
　　自常情而观自龙之纳言至十二牧之咨皆何与于天也舜之命官少者一二语多者不过数语各当其职曲尽其妙可谓至矣尽矣到此忽道出天功二字天非高高凡我所为举无一而非天者则分职受任发于事业而谓之天功岂空谈哉亮明也时是也此明亮天功更无他说惟敬此而已分别也舜摄政初窜三苖之君于三危矣其余党之在故地者徃徃未能尽化于是别其善恶各为一处如周化商民旌别淑慝殊厥井疆之义舜在位凡五十载其间设施宜不一端史官却只叙其即位之初命官之详与夫考课之法直是陟方乃死更不他及于此可见舜五十年之规模都定于命官一日之顷自后只考课黜陟而已无他事也舜恭己无为而治其是之谓欤
　　舜生三十徴庸三十在位五十载陟方乃死
　　陟方乃死魂气升于天之谓也谓之陟方者姑以明虽死而未尝死实无方之可陟也此惟觉者知之未觉不惟不知亦不信
　　帝厘下土方设居方别生分类作汨作九共九篇稾饫厘正也帝既厘正下土每方各设居方之官以主之古者因生赐姓别生者别其所自出使不紊其氏族也士农工商各有其类分类者分别其类使各安其业也此汨作九共槀饫之书所由作也汨作旧训治兴书序本自为一篇至汉方析之冠于每篇之首汨作九共槀饫十一篇共此序其书亡故序次第附见于此　九共一　九共二　九共三　九共四　九共五　九共六　九共七　九共八　九共九　先儒谓古文丘共字形相近九共即九丘九州各一篇凡九篇然则帝厘下土其殆水平之后未肇十二州之先欤槀饫旧训劳赐然书既不存义亦难于强通也谨録亡书之序依旧次第附诸篇之末愚痛念古书百篇而不存者四十有二今幸先圣之序明经防粲然具在书虽亡而义犹未冺也篇名湮没不着而学者视之防若赘疣岂不甚可惜哉愚故表而岀之以备百篇之义















　　融堂书解卷一
　　钦定四库全书
　　融堂书解卷二
　　宋　钱时　撰
　　大禹谟
　　臯陶矢厥谟禹成厥功帝舜申之作大禹臯陶谟益稷大禹谟臯陶谟益稷其篇名次第自古以然也孔子序书独何所见首言臯陶矢厥谟次言禹成厥功特断之以帝舜申之之一语嗟夫非圣人安能如此观书安能脱去篇章名字独岀真见断定圣经如此其的哉臯陶篇曰允廸厥德谟明弼谐是臯陶以谟为己任也益稷篇曰予何言予思日孜孜是禹以功为己任也此三篇谟为主则臯陶谟宜居篇首如何大禹亦以谟名反次诸臯陶之上葢万世永頼维禹之功而三篇之中忠言嘉谟不一而足此书首明克艰之防惠吉逆凶之防善政养民之防帝屡称赞之以至总师之命独断断于斯人禹虽逊之臯陶一则曰惟汝贤二则曰惟汝贤而先定之志终以不易正以功谟俱显不容从于臯陶耳不止言其功而特名之曰谟冠诸三篇之首所以申之此之谓欤孔子深探此防不徇篇次名义直书臯陶矢厥谟禹成厥功帝舜申之以明大禹臯陶谟益稷之所由作此一申字如天地造化摹写不可形容之妙岂后世依经解义所能及其万一哉矢陈也申犹伸也益稷篇特因禹有暨益暨稷之言取以题号书不为二子而作也故书序不及二子
　　曰若稽古大禹曰文命敷于四海祗承于帝
　　此文命禹之文命也如何却说祗承于帝孔子赞坤曰承天而时行坤之德即干之德坤之行即干之行此其所以承天也明乎此则知祗承于帝之妙矣此祗承之心无始终无作止无古今所谓克艰者祗承也所谓安汝止者祗承也无一日一时一事一物之不祗承也文命之敷此之谓也禹祗承于帝即舜重华协于帝但祗承比重华差有轻重此帝王之间也玩味而自得之
　　曰后克艰厥后臣克艰厥臣政乃乂黎民敏德
　　克艰二字正是圣学切的工夫克艰则无湏臾而不兢业自始学以至为贤为圣皆克艰之积也不克艰则无徃而不放逸自意念微动以至积恶而不可掩罪大而不可解为四凶为桀纣皆不能克艰之积也吁可畏哉
　　帝曰俞允若兹嘉言罔攸伏野无遗贤万邦咸宁稽于众舍己从人不虐无告不废困穷惟帝时克
