<!-- { "loadSidebar": true } -->
　　王曰呜呼父师邦之安危惟兹殷士不刚不柔厥徳允修惟周公克慎厥始惟君陈克和厥中惟公克成厥终三后协心同底于道道洽政治泽润生民四夷左衽罔不咸赖予小子永膺多福公其惟时成周建无穷之基亦有无穷之闻子孙训其成式惟乂呜呼罔曰弗克惟既厥心罔曰民寡惟慎厥事钦若先王成烈以休于前政
　　此书凡王曰者三皆首称呜呼父师而后告所以尊荣之也上文严淑慝之别申徳义之训亦既备矣然偏于刚不可也偏于柔不可也惟此殷士实邦之安危所系殷士安则天下皆安殷士危则天下皆危自武王崩终武王之世其他皆已平定独四国作乱天下为之骚然皆殷士之故也即是而观则其系邦之安危岂轻也哉
　　君牙
　　穆王命君牙为周大司徒作君牙
　　周自康王以后无复三代之盛规矣读书至此往往使人慨叹穆王昭王之子康王之孙也观其长驾逺驭乃流连荒亡之主然遗书三篇不特先王之典刑具在而格言大训皆古圣贤之所以命戒臣下者呜呼此文武成康之教法也曰予小子嗣守文武成康遗绪玩其辞防则此书当是初年事使穆王更知兢业自爱以其命臣者反求诸己则安有八骏之过也哉虽不幸有八骏之过而伯冏之命知悔前非百年耄荒且有赎刑之训则犹幸不至迷复而初心固无恙也此孔子所以有取欤教官之属又有小司徒故序称大司徒以别之君牙继世有国者故曰君也
　　王若曰呜呼君牙惟乃祖乃父世笃忠贞服劳王家厥有成绩纪于太常惟予小子嗣守文武成康遗绪亦惟先王之臣克左右乱四方心之忧危若蹈虎尾涉于春冰今命尔予翼作股肱心膂纉乃旧服无忝祖考敷五典式和民则尔身克正罔敢弗正民心罔中惟尔之中夏暑雨小民惟曰怨咨冬祁寒小民亦惟曰怨咨厥惟艰哉思其艰以图其易民乃宁呜呼丕显哉文王谟丕承哉武王烈啓佑我后人咸以正罔缺尔惟敬明乃训用奉若于先王对文武之光命追配于前人君陈之命则首称其令徳毕公之命则首称其懋徳以至蔡仲之克庸防子之践修歴观周书未有无所称述而命之者至于君牙畧无一语而独首以乃祖乃父之功为言此殆専以其世为先王勲旧之故而命之欤太常画日月其上司勲凡有功者铭书于王之太常所以昭其功与日月并明也观成王于君陈不称予小子康王于毕命始称之史谓穆王即位春秋已五十矣犹以小子自称见得君牙是周之故老无疑独曰文武成康而不及昭王殆讳而不忍言也至穆王而王道衰矣司徒之命犹拳拳以五典为教以和民则为务以尔正尔中为身教之本后世教法不明所谓曰中曰正曰则漫不知其为何事安知敷五典之为司徒也姑以小民一端言之夏而暑雨冬而大寒乃天道之常而皆不免于怨咨此其故何也情欲之流不明天则作好作恶妄行以至于是若只就其怨咨之情状而为之计岂不难哉惟思其艰以图其易民乃安宁耳何谓易尔正尔中是也尔身克正罔敢不正民心罔中惟尔之中即感即应捷疾如是非易而何夫是以五典敷而民则和民则和而怨咨之根去矣人道秩秩有伦有要乌得不安宁也训即五典之训大法具在不劳作为无人明之乃始斁壊君牙今日惟当敬明乃训用以奉顺于先王可也文武受天之命光明显赫亦只是扶世立教修人纪于不壊耳尔能明训奉顺先王则足以对文武之光命追配祖考佐助之功而无愧矣此正与亦惟先王之臣克左右乱四方相应
　　王若曰君牙乃惟由先正旧典时式民之治乱在兹率乃祖考之攸行昭乃辟之有乂
　　上文已悉至是复以法先正旧典申告之曰先正又曰乃祖考则先正非指君牙之祖考明矣祖考旧服虽为司徒然止是行其教者故下文言乃祖考之攸行若夫旧典所以立一代之经制则在先正焉周之六典成于周公之手此云先正旧典当是言周公也
　　冏命
　　穆王命伯冏为周太仆正作冏命
　　愚读穆王之书以为司徒大臣也太仆正仆臣也事体轻重固不待辩如何伯冏之命亦特作书与命君牙若相似然者至其命辞则首曰弗克于徳曰思免厥愆曰一人元良曰匡其不及曰绳愆纠谬格其非心曰懋乃后徳交修不逮曰无迪上以非先王之典曰永弼乃后彞宪辞防反覆大抵有悔过自咎正救前非之意所以责望伯冏甚重甚力与君牙反大不同每疑焉或者见其车辙马迹周于天下与此所命自相背驰遂谓穆王有言无实且罪伯冏身为太仆不能救正反助之为非者若果助之是小人之尤也孔子作序岂无讥辞况虚诞不实之言又可垂世诏后乎尝深思之是殆悔过而后有伯冏之命耳穆王得千里马而造父之徒奔走后先相怂惥以成其过及闻祭公谋父祈招之诗方知为臣仆所误因念侍御仆从旦夕承弼者所系不细故拳拳伯冏特命以书丁宁恳恻于惩创不容自已不然则在朝之官亦多矣何独一太仆而切切如是耶史记叙次穆王事节往往多不备当以经文为正可也按太仆之职王眂治朝则正位眂燕朝则正位而掌摈相王出入则为前驱燕饮则相其法射则赞弓矢所谓旦夕承弼厥辟是也然必曰太仆正者太仆下大夫二人当是一正一贰太仆之书正犹司徒之书大也经曰命汝作大正
　　王若曰伯冏惟予弗克于徳嗣先人宅丕后惕惟厉中夜以兴思免厥愆昔在文武聪明齐圣小大之臣咸懐忠良其侍御仆从罔匪正人以旦夕承弼厥辟出入起居罔有不钦号施令罔有不臧下民只若万邦咸休惟予一人无良实赖左右前后有位之士匡其不及绳愆纠谬格其非心俾克绍先烈今予命汝作大正正于羣仆侍御之臣懋乃后徳交修不逮慎简乃僚无以巧言令色便辟侧媚其惟吉士仆臣正厥后克正仆臣谀厥后自圣后徳惟臣不徳惟臣尔无昵于憸人充耳目之官迪上以非先王之典非人其吉惟货其吉若时瘝厥官惟尔大弗克只厥辟惟予汝辜
　　玩此情状正是吐露实款穆王之书他无所见命君牙为大司徒而弗克于徳思免厥愆等语寂然不闻有是乃独尽其蕴于一太仆愚是以知其为悔过之言命伯冏在车尘马迹之后也思免厥愆更无他説前日之事正坐仆御者非其人谨简乃僚固已甚善然使伯冏而自有所昵则邪正乱矣故又曰尔无昵于憸人充耳目之官迪上以非先王之典昵憸人固不可也或号为进用吉士而非其人之吉惟以贿赂干进者为吉如是则是病其官也
　　王曰呜呼钦哉永弼乃后于宪
　　此语与上文正相承愚尝歴观防子之命继前代也蔡仲之命继絶世也君陈毕公之命往东郊化顽民也在廷之臣不闻有命独説命三篇乃得诸傅岩爰立作相史氏序次成书与其他事体则又不同穆王之命君牙已创见矣何乃一太仆正亦作书而専命之太仆下大夫司马之属也成王作周官惟曰六卿分职各率其属未尝屑屑而大体自无不正是故冡宰得人则六卿皆治六卿得人则三百六十官皆治安有一太仆而上烦人主费辞如此哉伯冏之命虽于悔过其言切实可垂后世亦足以验司马之不职冢宰之不任而穆王之不知大体也孔子作序虽他无讥辞而直书曰穆王命君牙为周大司徒作君牙又直书曰穆王命伯冏为周太仆正作冏命而事体自可见矣既称穆王又系以周其殆以此欤

　　融堂书解卷十九
　　钦定四库全书
　　融堂书解卷二十
　　宋　钱时　撰
　　吕刑
　　吕命穆王训夏赎刑作吕刑
　　吕命先儒所谓穆王命吕侯为司寇然则曷为不用君牙伯冏书法而止首提曰吕命也详其辞防决非今日始命为司寇乃穆王始有训夏赎刑之命耳此虽普告四方而实命司寇掌之是刑也司寇之刑也非穆王之刑也所以首提吕命二字而特名书曰吕刑欤训夏赎刑者训饬诸夏以五赎之刑也成康措刑之盛无复旧观而刑辟浸繁矣穆王惧其流于残忍而杀戮无辜之法用于是首原蚩尤之始作乱苖民之始作五虐而盛陈皇帝哀矜庶戮于是始制于刑之中者使之为惩为监焉呜呼苖民之法岂中国所宜用乎骎骎不已必至于是此赎刑之所以训也孔子深有取乎此而特曰训夏明此赎刑为中国之法欤或曰此书所训者不一而赎刑乃在有邦有土条下序何以槩言训夏赎刑曰度作刑以诘四方盖主为告有邦有土而作也当时周道陵迟威令寖不伸于天下况有邦有土各居南面最易以自逞有苗国于洞庭彭蠡之间在唐虞时犹不免此何况今日首明其事所以戒也且前乎有邦有土而告四方司政典狱者首以惩监两端普告之也次告伯父伯兄等众者王之同姓也后乎有邦有土而告官伯族姓者诸侯之族姓也次告嗣孙者诸侯之嗣孙也其辞但略举大槩而告有邦有土独详着五刑赎法敷明反覆无所不尽则知前后所告虽有同姓异姓之别已封未封之殊其实皆诸侯事吕刑一书主在赎刑告有邦有土而余无不包矣若此之类皆圣心独断不明此者何以观书
　　惟吕命王享国百年耄荒度作刑以诘四方王曰若古有训蚩尤惟始作乱延及于平民罔不寇贼鸱义奸宄夺攘矫防苖民弗用灵制以刑惟作五虐之刑曰法杀戮无辜爰始淫为劓刵防黥越兹丽刑并制罔差有辞民兴胥渐泯泯棼棼罔中于信以覆诅盟虐威庶戮方告无辜于上上帝监民罔有馨香徳刑闻惟腥皇帝哀矜庶戮之不辜报虐以威遏絶苗民无世在下乃命重黎絶地天通罔有降格羣后之逮在下明明棐常鳏寡无盖皇帝清问下民鳏寡有辞于苗徳威惟畏徳明惟明乃命三后恤功于民伯夷降典折民惟刑禹平水土主名山川稷降播种农殖嘉谷三后成功惟殷于民士制百姓于刑之中以教只徳穆穆在上明明在下灼于四方罔不惟徳之勤故乃明于刑之中率乂于民棐彞典狱非讫于威惟讫于富敬忌罔有择言在身惟克天徳自作元命配享在下王曰嗟四方司政典狱非尔惟作天牧今尔何监非时伯夷播刑之迪其今尔何惩惟时苗民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苗苖民无辞于罚乃絶厥世王曰呜呼念之哉伯父伯兄仲叔季弟幼子童孙皆聴朕言庶有格命今尔罔不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三徳一人有庆兆民赖之其宁惟永【案以上书解永乐大典原阙】
　　王曰吁来有邦有土告尔祥刑在今尔安百姓何择非人何敬非刑何度非及两造具备师聴五辞五辞简孚正于五刑五刑不简正于五罚五罚不服正于五过五过之疵惟官惟反惟内惟货惟来其罪惟均其审克之五刑之疑有赦五罚之疑有赦其审克之简孚有众惟貌有稽无简不聴具严天威墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其属二百五刑之属三千上下比罪无僭乱辞勿用不行惟察惟法其审克之上刑适轻下服下刑适重上服轻重诸罚有权刑罚世轻世重惟齐非齐有伦有要罚惩非死人极于病非佞折狱惟良折狱罔非在中察辞于差非从惟从哀敬折狱明啓刑书胥占咸庶中正其刑其罚其审克之狱成而孚输而孚其刑上备有并两刑
