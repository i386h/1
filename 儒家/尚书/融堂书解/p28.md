<!-- { "loadSidebar": true } -->
　　此节凡言其审克之者四然当作两截看上截槩举刑罚节奏与夫典狱之病而终之以简孚有众而下四语下截歴陈刑罚节目与夫折狱之理而终之以狱成而孚而下四语若其大纲则全在何择非人何敬非刑何度非及三句上也在今尔安百姓祥刑之防正要就安百姓上看言安百姓莫重于择人敬刑度所及也择人者择典狱之人所贵于择人者正是欲敬刑所贵于敬刑者正是欲度其所及若三事而实相承故每每曰其审克之审即度也周礼司刑掌五刑之法其属各五百共二千五百条而此三千条反多何也盖墨劓虽各千而宫止三百大辟止二百是轻者増而重者减其条之多乃所以为寛也大抵刑贵于中而已非上下相比何以酌其中故于三千条下使之上下比罪固欲酌中然刑之变则又不可以一律定也适者之也适轻适重言其情之所之有轻重也若但以一律齐之则非所以为齐矣是盖有伦而不紊有要而不烦也狱成而信矣使自输其情款亦信矣一人而并坐两刑者皆奏之以聴天子裁决焉
　　王曰呜呼敬之哉官伯族姓朕言多惧朕敬于刑有徳惟刑今天相民作配在下明清于单辞民之乱罔不中聴狱之两辞无或私家于狱之两辞狱货非寳惟府辜功报以庶尤永畏惟罚非天不中惟人在命天罚不极庶民罔有令政在于天下
　　官伯先儒谓诸侯也族姓者诸侯之同姓也穆王既以赎刑训有邦有土矣此后遂特戒诸侯之同姓盖恐分国于外各居南面之尊为其宗族者或依凭以乱法此与告伯父伯兄仲叔季弟幼子童孙之意正同王之同姓先告之而専警之以天命诸侯之同姓则后告之而専惧之以天罚此万世之通患穆王之深虑也
　　王曰呜呼嗣孙今往何监非徳于民之中尚明聴之哉哲人惟刑无疆之辞属于五极咸中有庆受王嘉师监于兹祥刑
　　极者究极情理无所不尽其至之谓嗣孙承官伯族姓而言盖诸侯之嗣孙也穆王是时年已耄荒矣既告诸侯又告官伯族姓又告其嗣孙为深长之虑也所以王之同姓亦及幼子童孙此数语虽系嗣孙之下其实普告有邦有土与前祥刑相应
　　文侯之命
　　平王锡晋文侯秬鬯圭瓒作文侯之命
　　先儒谓平王忘杀父之讐而徳文侯之立已孔子不削此书所以着其罪诚着其罪则序何以无讥辞是殆不然使文侯力足以讨贼诛申侯而立宜臼固为甚善是时幽王无道威信不行于诸侯而天下之势瓦解久矣申侯一旦激子女之私怨敢挟夷虏弑君父而弗之顾此其凶逆何所不至哉我周东迁晋郑焉依晋之君臣犹拳拳不忘于后王则扞王于艰使周之宗社赖以未坠者莫此为大是平王之锡文侯之受皆不为过也况其命辞曰归视尔师宁尔邦曰柔逺能迩惠康小民无荒宁曰简恤尔都用成尔显徳一一皆人君之言虽文武成康所以训诸侯者不过是孔子特存之于三代灵王之末【案灵字疑误】岂偶然之故乎虽然此东迁之始平王之初年也向使痛父雠之未复思天下之大计卧薪尝胆涤荡振刷与文侯之徒共起而图事则周之王业尚有望也今日之命夫何尤鲁隠元年王崩之前二年也在位凡五十嵗矣循循仍仍一无足道而乃使冢宰下赗诸侯之妾朝廷纪纲于是扫地是则可罪也吁一平王也文侯之命得附典谟训诰之后春秋之作特始乎赗妾之年其有以欤礼曰赐圭瓒然后为鬯未赐圭瓒则资鬯于天子文侯此时九命为伯故得此赐经不言圭瓒而序云尔者锡秬鬯则必赐圭瓒故也略弓矢与马举其重者言之
　　王若曰父义和丕显文武克慎明徳昭升于上敷闻在下惟时上帝集厥命于文王亦惟先正克左右昭事厥辟越小大谋猷罔不率从肆先祖懐在位呜呼闵予小子嗣造天丕愆殄资泽于下民侵戎我国家纯即我御事罔或耆夀俊在厥服予则罔克曰惟祖惟父其伊恤朕躬呜呼有绩予一人永绥在位父义和汝克昭乃显祖汝肇刑文武用防绍乃辟追孝于前文人汝多修扞我于艰若汝予嘉
　　此节凡三转皆以得人辅助为主肆先祖懐在位故我先祖懐其左右之助使之世世在位而不忘也造此大愆固是幽王亦是平王奔申后方有戎夷弑逆之事是天降此天罪咎实我小子嗣幽王而造成之此正自责之辞也是以殄絶其利泽于下民而侵伤我国家纯一之体宣王之后周道虽已衰防然其大体犹纯一未至杂糅奈何稔天地之大变使夷狄异类兵交中国人主遭杀旧京为墟平王乃始东迁奔走避地之不暇文武成康数百年混成之天下一朝而破碎之是国家之纯于是始侵戎也自即我御事至伊恤朕躬极言当时狼狈之状所以重文侯夹辅之功也是故独汝始以文武为念不替仪刑用是防合诸侯继立其君使之追孝于前文人夫即申侯而立平王虽同郑武公此事当是文侯建议然后防合行之故曰肇刑盖勤王之元勲独命为伯而不及郑武其以是欤
　　王曰父义和其归视尔师宁尔邦用赉尔秬鬯一卣彤弓一彤矢百卢弓一卢矢百马四匹父往哉柔逺能迩惠康小民无荒宁简恤尔都用成尔显徳
　　上文既嘉文侯之功此下方命之也文侯之命乃归就晋国特使之视尔之众安尔之邦乃在外为方伯非周召毕公二伯之比也去义和而独称父亲之至也
　　费誓
　　鲁侯伯禽宅曲阜徐夷并兴东郊不开作费誓
　　伯禽封鲁在周公复辟之初已而成王遂有东伐淮夷之役此云鲁侯伯禽宅曲阜徐夷并兴则费誓之作正成王东伐之时也徐戎淮夷与鲁为邻异时数叛亦大不静矣周公复辟告老成王留之不容去而特封伯禽于鲁先儒谓不择安以遗其子为圣人大公无适无莫之心使圣人果不择安以遗其子也则可封之国亦多矣何乃独处之于鲁乎若子弗克负荷而遽投之危疑变故之地万一误事天下将不可保圣人亦欲示大公而以社稷安危试其子于不测可不可也呜呼伯禽之封鲁正周公虑患之深谋也殷之顽民已营成周殷之余民既畀康叔是前日之不静者一一皆有所处而他日之可虑独在淮徐耳今观费誓严密如许是伯禽此时已熟于家学已练于世故才谋干畧已可施为应卒支变已可付托而又周公之亲子出镇淮徐之近地非徒曰命公后享封国之荣而已也曲阜既宅淮徐果叛而伯禽果有以应之则周公之心见矣孔子特书鲁侯伯禽宅曲阜以明徐夷并兴在伯禽始就国之时其有以欤先儒谓命伯禽宅曲阜为方伯费誓之师其殆伯禽率所统之诸侯以助成王东伐欤徐戎淮夷并兴而独曰甲戌我惟征徐戎王师东伐淮夷而伯禽之师则惟征徐戎欤然则孔子序书何以知东郊之不开曰孔子鲁人也且相去未逺当有国史可攷然既曰东郊则必有南西北郊经文峙桢榦之类止曰三郊三遂先儒谓明东郊距守不峙此正东郊不开之实证也东郊当敌之冲故距守不开以严戒备而治兵于费欤费鲁东郊地名
　　公曰嗟人无哗聴命徂兹淮夷徐戎并兴善敹乃甲胄敽乃干无敢不吊备乃弓矢锻乃戈矛砺乃锋刃无敢不善今惟淫舍牿牛马杜乃获敜乃穽无敢伤牿牿之伤汝则有常刑马牛其风臣妾逋逃无敢越逐只复之我商赉汝乃越逐不复汝则有常刑无敢寇攘逾垣墙窃马牛诱臣妾汝则有常刑甲戌我惟征徐戎峙乃糗粮无敢不逮汝则有大刑鲁人三郊三遂峙乃桢榦甲戌我惟筑无敢不供汝则有无余刑非杀鲁人三郊三遂峙乃刍茭无敢不多汝则有大刑
　　后两言三郊三遂而首独曰嗟人则知此是普告所统诸侯之师非専誓鲁人明矣徂兹者往此也伯禽谓我往此鲁邦而淮浦之夷徐州之戎适相挺并起所以有今日之誓序特书鲁侯伯禽宅曲阜徐夷并兴正此徂兹之防也此后誓戒之辞整整具有次第公子王孙一旦出临事变而法度精明规模严密如许此可以观古人之学矣若伯禽者真周公之子哉自善敹乃甲胄而下治器械也自今惟淫舍牿牛马而下谨牧放也自马牛其风而下严军律也自甲戌我惟征徐戎而下豫军需也自甘誓以后凡誓书皆是将战誓师明赏罚使用命惟此书无一语及战但前期为师行之备盖伯禽甫就封而遽有此变军旅未闲训习百尔器备皆非素讲故此日専作誓以警饬之从头逐一整顿贵在先期豫定此最见伯禽老成详练处与其他誓师决战者不同也説者谓徐夷寇鲁故东郊不开而有此誓若贼已迫我而方敹敽干胄锻砺兵刃则与渴而穿井者何异观此甲戌我惟征徐戎则知徐戎并兴而伯禽以方伯往征之亦必与王师有期日方动所以闭关严戒以备非常而治兵于费整暇如许非因其来而与之拒战也先儒谓周礼司徒万二千五百家为乡司马法万二千五百人为军小司徒云凡起徒役无过家一人是家出一人一乡为一军天子六军出自六乡诸侯大国三军亦当出自三乡也周礼又云万二千五百家为遂遂人职云以嵗时稽其人民简其兵器以起徒役则六遂亦当出六军乡为正遂为副郊即乡也故此云三郊三遂其説固然然以愚观之国必有四郊谓万二千五百人为乡而曰三乡则可今断断以郊为乡则国止有三郊矣而可乎要之只是东郊严戒既専为守备故桢榦刍茭之峙役之西南北三郊三遂之人耳理甚明正似不必他求也筑者三郊三遂储峙此物用也先儒谓甲戌日当筑攻敌垒距堙之属愚谓甲戌我惟征徐戎方以是日啓行往征之非谓定以是日加兵也地之逺近固不可知然敌情叵测事变无常亦岂能豫定况机事不密则害成敌国相关间谍相伺此尤不可不密安有誓师之始昭昭然揭之于人而曰以某日加兵乎必无此理然则甲戌我惟筑亦非真谓以是日筑也其实只是豫使储峙既以是日行师而此筑具亦以是日俱故皆以甲戍为期也此事本在成王时以侯国之誓故附周书之末
　　秦誓
　　秦穆公伐郑晋襄公帅师败诸崤还归作秦誓
　　穆公虽以违蹇叔之言为悔而终不以孟明之用为非仅霸西戎曽何足道孔子亦何取于此书也语曰君子不以人废言方其悔过之初本心呈露矢口而诚实切至惜也中懐不平志在刷耻竟使善端而不遂沦没于春秋之气习而吾夫子亦不暇问也呜呼世降愈下求如此书者又不可复得矣春秋二百四十二年之中而独此书厠之二帝三王之末抑亦有所感也夫
　　公曰嗟我士聴无哗予誓告汝羣言之首古人有言曰民讫自若是多盘责人斯无难惟受责俾如流是惟艰哉我心之忧日月逾迈若弗云来惟古之谋人则曰未就予忌惟今之谋人姑将以为亲虽则云然尚猷询兹黄发则罔所愆番番良士旅力既愆我尚有之仡仡勇夫射御不违我尚不欲惟截截善谝言俾君子易辞我皇多有之昧昧我思之如有一个臣断断猗无他技其心休休焉其如有容人之有技若己有之人之彦圣其心好之不啻如自其口出是能容之以保我子孙黎民亦职有利哉人之有技冐疾以恶之人之彦圣而违之俾不达是不能容以不能保我子孙黎民亦曰殆哉邦之杌陧曰由一人邦之荣懐亦尚一人之庆【案秦誓解永乐大典】

　　融堂书解卷二十
