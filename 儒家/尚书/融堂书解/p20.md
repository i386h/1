<!-- { "loadSidebar": true } -->
　　诰告庶殷越自乃御事句法与盘庚斆于民由乃在位同详观此书専以敬徳为主始终无非警戒成王而云诰告庶殷越自乃御事何耶召公当庶殷丕作之后厯陈夏商兴亡之故与今王祈天永命之实正将开释羣疑慰答众望虽主为成王而发亦因以普告庶殷使之莫不晓然明白洞逹也知得此意方识一书大防成王在丰不闻至洛而此书旅王则又似在洛矣先儒往往疑焉及观成王有谓公不敢不敬天之休来相宅周公亦曰孺子来相宅正是营洛之始若不皆在洛中何以谓之来也即曰来矣而又有往新邑汝往敬哉之语复将安往乎币者诸侯之贽旅者庭实旅伯之旅锡犹师锡帝曰之锡周公既命殷庶而庶殷丕作此时庶邦冢君皆已入见在王所矣召公乃率之以出取所贽币乃复入与周公曰敢拜手稽首旅王及公仍以所诰告于庶殷越自乃御事始此数语乃召公将陈告辞先自叙其大防如此也礼诸侯朝王于庙既毕出复束帛加璧入享谓之币既致于王毕复奉束帛以请觌大夫之私相见也亦谓之币周公摄政与常礼不同故特先告之而又与王同时并旅然必旅王而后及公者是则君臣之大分也越自乃殷之御事乃者指殷而言由殷御事以逹殷民也看得殷民难化御事实倡之乃自御事甚得其要故后又有王先服殷御事之言惟休惟恤此二语正是为后面兴亡之变张本总提一书之纲领也天既遐终而下又申言天所以改殷命与今王所不可不敬之防遐终即永终也前止言奈何弗敬而此言敬徳方是指成王实用力处召公于此着一疾字警防极有力昔告武王首言慎徳今告成王専言敬徳敬既慎也于慎徳则曰夙夜罔或不勤于敬徳则曰疾此召公平时进学日用自得之妙凡书二篇无非此防可想见其人之诚笃矣
　　相古先民有夏天迪从子保面稽天若今时既坠厥命今相有殷天迪格保面稽天若今时既坠厥命今冲子嗣则无遗夀耉曰其稽我古人之徳矧曰其有能稽谋自天呜呼有王虽小元子哉其丕能諴于小民今休王不敢后用顾畏于民碞王来绍上帝自服于土中旦曰其作大邑其自时配皇天毖祀于上下其自时中乂王厥有成命治民今休王先服殷御事比介于我有周御事节性惟日其迈王敬作所不可不敬徳
　　上节既明休恤之两端専提殷之所以亡以勉成王疾敬徳矣此节又兼提夏商兴亡之变以明今曰宅洛致休之道而复归宿于成王之敬徳也首独及禹者盖唐虞禅不可以世代兴废言至禹而后诸其子此世代相之始也故曰迪从子保面稽天若面面稽考天无不顺汤不子而孙故不言从子而但言天迪格保格至也开迪而保佑之者甚至也今成王更无他说则惟在乎无遗弃老成人之言而已盖曰老成之人其稽考于我者实古人之徳言能以古人之徳责望于我也况曰有能稽考其谋本之于天者乎元子上帝之元子也与改厥元子同其作大邑下三个其字当是将营洛时有此议是周公定论如此正所谓夀耉之言也可遗弃乎人主者卿大夫之仪表比介于我周御事固甚善而本源之地则又在成王当敬为之所可也其所如何惟不可不敬徳而已
　　我不可不监于有夏亦不可不监于有殷我不敢知曰有夏服天命惟有厯年我不敢知曰不其延惟不敬厥徳乃早坠厥命我不敢知曰有殷受天命惟有厯年我不敢知曰不其延惟不敬厥徳乃早坠厥命今王嗣受厥命我亦惟兹二国命嗣若功王乃初服呜呼若生子防不在厥初生自贻哲命今天其命哲命吉凶命厯年知今我初服宅新邑肆惟王其疾敬徳王其徳之用祈天永命其惟王勿以小民淫用非亦敢殄戮用乂民若有功其惟王位在徳元小民乃惟刑用于天下越王显上下勤恤其曰我受天命丕若有夏厯年式勿替有殷厯年欲王以小民受天永命
　　上节止提夏商兴亡之变却未及其所以然之故至此方极言二代之厯年坠命全在敬徳与否以勉成王之疾敬徳尤更深切矣我不可不监于夏殷乃承上文不可不敬徳之语谓当观二代为今日敬徳之实证也下文四言我不敢知说者殊无的论要之须看得与四个惟字相应其防方明耳服犹被也亦受之谓也召公谓二代被受天命非我所敢知也惟有厯年之永此则可知也不使二代之祚更延非我所敢知也惟不敬其徳乃至于皁坠其命此则可知也观不徳之早坠厥命则厯年之为敬徳也昭昭矣厥者其也指夏商也言今成王嗣受其命非徒嗣其命也我亦惟此二国之命而嗣功耳功者何敬徳厯年是已伊尹告太甲于元年而曰嗣厥德罔不在初召公告成王于复辟亦曰嗣若功王乃初服谨始之义也细玩初服之语则知周公复辟是时当已有定议洛诰首陈朕复子明辟直是往反数四而后成王方有予小子其退即辟于周之言观此则知洛诰作于十二日乙卯告卜之时而召诰在二十一日甲子以后甚明呜呼而下发明初服之意也今天于成王其殆命之以哲矣命之以吉凶矣命之以厯年矣何者天固知我今日初服大政宅都新邑而上三者皆于此初而命之如子之初生也天命永短全在小民身上敬徳功夫岂容缓乎此言与王其徳之用祈天永命正相应徳之所以能祈天永命正以小民之故也一篇大防至是发挥方尽古惟言民而召公専言小民尤更有味也
　　拜手稽首曰予小臣敢以王之雠民百君子越友民保受王威命明徳王末有成命王亦显我非敢勤惟恭奉币用供王能祈天永命
　　前云锡周公曰拜手稽首者乃致敬之言也此云拜手稽首曰者方是致敬作礼也徳威为畏徳明为明有是徳自然有是威脩之于身则为明徳用之于民则为威命一也前所谓王厥有成命至是不特有之而已且将终有此成命而王亦与有光显也或曰圣人之化一视同仁召公曷为分别雠友曰攻位赋役则専用殷庶则自乃御事又王先服殷御事所以致意殷之臣民者正为调其叛乱反侧之情也召公于此特拈出一雠字警成王者深矣王若敬徳则雠者可使友不然则若民若百君子雠我之心终然未泯而乗间伺隙于下者岂止于不友而已哉召公此日乃因奉币而致诰于是复明奉币之故归宿一篇之始末谓我非敢勤勤然惟止供奉币而已盖用以供之于王欲王能祈天永命也非谓供币即能祈天永命此币乃召公合庶邦冢君之礼敬以逹其诰戒之诚不徒在乎币而在乎王之疾敬徳也敬徳之防节节已备且此语承威命明徳之下故止以祈天永命为言





　　融堂书解卷十三
　　钦定四库全书
　　融堂书解卷十四
　　宋　钱时　撰
　　洛诰
　　召公既相宅周公往营成周使来告卜作洛诰
　　义同召诰
　　周公拜手稽首曰朕复子明辟王如弗敢及天基命定命予乃保大相东土其基作民明辟予惟乙夘朝至于洛师我卜河朔黎水我乃卜涧水东瀍水西惟洛食我又卜瀍水东亦惟洛食伻来以图及献卜
　　此使来告卜时周公面告成王之语也公与成王皆拜手稽首其以复辟重大故致敬尽礼而言之欤伊尹太甲亦是复辟时始有此礼数夫宅洛固武王意也四方朝聘贡赋道里固均也而区处商民则诚当时第一急务商民未有所处则周公职分犹是未了岂可委而去之乎卜洛既定则康叔可封顽民可迁而大诰之治可究竟所以告卜之始首言复子明辟此其本志欤复犹反也还也谓我当还汝明君之政即伊尹复政厥辟之谓也先儒谓有失而后有复成王与太甲之放不同不当言复辟此复乃说复于王之复犹言复命也殊未安若然则云复子足矣何以又云明辟也周公之于成王止呼曰冲子曰孺子曰子未尝有明辟之称所谓复者言昔居摄而今复于成王云耳谓之复命固不可也且复辟之义具有实证周公首言朕复子明辟后遂云兹予其明农哉是欲复辟而告归也成王云公明保予冲子又云其退即辟于周即辟与复辟正相应不欲其归而许其复也周公后又云四方新辟非复则何以谓之新况复子明辟之下曰王如弗敢及天基命定命予乃保者正是原当时摄政之故曰大相东土其基作民明辟者正是述今日归政之防谓之不言复辟可乎基命定命之任成王实未足以当此如弗敢及云者言成王若有所不敢及然周公婉其辞而言也惟成王如不敢及故我乃归摄嗣其事而保安之我指我国家而言即比介于我周御事之我非周公自谓也召公先往相宅而首卜河北之黎水以其去殷为近故也涧水之东即瀍水之西卜皆不吉而龟兆惟食于洛又卜瀍水之东而龟兆亦食于洛伻来以图及献卜言今使者以地图并卜来献是周公与使将神之命也而周公则因卜宅已定而陈复辟告归之防也观此一书皆周公告成王亲相往复度其事理则告卜之使又决非丁巳戊午奏告天地之后周公与使偕来王所复何疑哉
　　王拜手稽首曰公不敢不敬天之休来相宅其作周匹休公既定宅伻来来视予卜休恒吉我二人共贞公其以予万亿年敬天之休拜手稽首诲言
　　此成王致敬尽礼以答周公之告卜也使者来而公亦来视我所卜之休卜休即天休也然既曰来相宅是自镐至丰而来洛矣又言告卜则又曰伻来愚是以灼知洛之近地必别有次舎为王留行之所所以两个来字义不相妨后又云孺子来相宅则成王见在所告卜处非丰非镐甚明二人共贞正答周公复辟之语未明言复辟可否而暗寓留公之意也或曰敬天之休何以云万亿年乎曰成王此见正是其学问大进处人皆知目前敬为敬而不知穷天地亘古今而此敬未尝泯也周公一旦委之而去使成王徳义不能有终则敬天休为有间断矣断断曰公其以予是全以此事倚在周公也拜手稽首诲言者重致敬尽其礼求周公诲之以言也
　　周公曰王肇称殷礼祀于新邑咸秩无文予齐百工伻从王于周予惟曰庶有事今王即命曰记功宗以功作元祀惟命曰汝受命笃弼丕视功载乃汝其悉自教工孺子其朋孺子其朋其往无若火始焰焰厥攸灼叙弗其絶厥若彞及抚事如予惟以在周工往新邑伻向即有僚明作有功惇大成裕汝永有辞
　　此周公承成王诲言之命而以此教之也周指镐京宗伯掌祀故曰宗下言惇宗将礼言未定于宗礼皆谓宗周也周公谓成王今日最先且当举行盛礼祀于新邑虽于祀典无明文者皆秩序而祭之先儒谓昭假上下报赐祈休固是然以愚观之周公之意却専主在咸秩无文上盖人臣有功纪于太常祭于大烝最是圣人激劝劳绩收合人心第一急务成王幼冲嗣立数年之间更罹变故此等典俱未暇举行成王请诲言而周公首勉之以此为迁都第一事其意深矣故下文即自谓予之整齐百工使之服从王于镐京也予惟曰庶防尽其职分各有事功耳今日成王事体却不同宜即下命曰记载臣功于宗伯以其功之差次而作为大祀可也周公咸秩无文意正在此孺子其殆私我为朋党乎为弊有不可胜言者成王有二人共贞之言周公此语所以广之
　　公曰已汝惟冲子惟终汝其敬识百辟享亦识其有不享享多仪仪不及物惟曰不享惟不役志于享凡民惟曰不享惟事其爽侮乃惟孺子颁朕不暇聴朕教汝于棐民彞汝乃事不蘉乃时惟不永哉笃叙乃正父防不若予不敢废乃命汝往敬哉兹予其明农哉彼裕我民无逺用戾
