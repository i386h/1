<!-- { "loadSidebar": true } -->
　　王若曰小子胡惟尔率徳改行克慎厥猷肆予命尔侯于东土往即乃封敬哉尔尚盖前人之愆惟忠惟孝尔乃迈迹自身克勤无怠以垂宪乃后率乃祖文王之彞训无若尔考之违王命皇天无亲惟徳是辅民心无常惟恵之懐为善不同同归于治为恶不同同归于乱尔其戒哉慎厥初惟厥终终以不困不惟厥终终以困穷懋乃攸绩睦乃四邻以蕃王室以和兄弟康济小民率自中无作聪明乱旧章详乃视聴罔以侧言改厥度则予一人汝嘉
　　此下命辞也是书乃训其家之子弟専以乃父为戒辞防深切与微子之命不同然当分作数截看惟尔率徳改行以下是言今日受命之故也尔尚盖前人之愆以下是欲深监往事専勉之以忠孝也皇天无亲以下是言天人懐辅之原善恶治乱之本使之谨终如始也懋乃攸绩以下明其职业也率自中以下戒其变乱也既専以无若尔考之违王命为戒恐仲执定此又概言凡恶皆不可为以包之
　　王曰呜呼小子胡汝往哉无荒弃朕命
　　告命已毕再发叹呼其名而语之汝往哉者临遣就国之辞也
　　成王东伐淮夷遂践奄作成王政
　　异时东征者周公也成王即政淮夷又叛及始亲政故大诰序周公相成王而此则曰成王东伐淮夷也古今说者皆兼言淮夷徐奄以愚考之大诰止书三监及淮夷叛而昔朕来自奄仅于多士见之此成王东伐淮夷而费誓之作与此同一时也亦止云徐夷并兴未尝及奄若奄与淮夷俱动干戈则六师当首及之何孔子序书乃尔耶况因伐淮夷而遂践奄兵不主为奄而出也明矣然则奄非首恶其殆助淮夷为乱者欤或曰然则曷为践奄又迁其君曰奄乃东方之国异时助纣为恶武王伐之武王崩助淮夷周公征之今成王即政可以戒矣而又助淮夷怙终不悛略无尊君亲上之义特书曰遂践奄言其至此无复可恕故决然遂践也践者亲厯其国而黜夺之成王即政之初首为斯举非得已也乃此时王政第一着事其成其败系于此故政成而纪之以书曰成王政
　　成王既践奄将迁其君于蒲姑周公告召公作将蒲姑既践奄则国非其国矣于是欲迁其君于蒲姑蒲姑齐地与镐京东西相距为逺所以窜之为数叛故刬锄其根也周召师保时同在奄可迁则迁耳曷为将迁而周公复告召公耶当时周公主此义而召公意有未合故陈述所以不可不迁之防史氏纪而成书名曰将蒲姑也
　　多方
　　成王归自奄在宗周诰庶邦作多方
　　说者谓此书是告多方诸侯以愚观之殆不然详玩节节文义未尝语及诸侯
　　惟五月丁亥王来自奄至于宗周周公曰王若曰猷告尔四国多方惟尔殷侯尹民我惟大降尔命尔罔不知洪惟图天之命弗永寅念于祀惟帝降格于夏有夏诞厥逸不肯慼言于民乃大滛昬不克终日劝于帝之迪乃尔攸闻厥图帝之命不克开于民之丽乃大降罚崇乱有夏因甲于内乱不克灵承于旅罔丕惟进之恭洪舒于民亦惟有夏之民叨懫日钦劓割夏邑天惟时求民主乃大降显休命于成汤刑殄有夏惟天不畀纯乃惟以尔多方之义民不克永于多享惟夏之恭多士大不克明保享于民乃胥惟虐于民至于百为大不克开乃惟成汤克以尔多方简代夏作民主慎厥丽乃劝厥民刑用劝以至于帝乙罔不明徳慎罚亦克用劝要囚殄戮多罪亦克用劝开释无辜亦克用劝今至于尔辟弗克以尔多方享天之命
　　猷者发语辞篇内两个猷字是两个换头殷侯者殷之诸侯也当时天下归周已久何故尚言殷侯尹民盖天下之民皆异时殷诸侯所尹之民为未忘殷所以数乱告尔四国多方即继之曰惟尔殷侯尹民正是原其情欵以唘下文所诰也民丽乎善则为善丽乎恶则为恶惟上之人开其昬惑而导其所趋向者何如耳前言民之丽后言君之丽君之丽即民之丽也在能谨之耳观此节者当详克与不克之义不克者四大不克者二而夏之所以亡克者一亦克者三而商之所以兴奈之何至于尔辟而又弗克也然则转商为周其咎果安在乎
　　呜呼王若曰诰告尔多方非天庸释有夏非天庸释有殷乃惟尔辟以尔多方大淫图天之命屑有辞乃惟有夏图厥政不集于享天降时丧有邦间之乃惟尔商后王逸厥逸图厥政不蠲烝天惟降时丧惟圣罔念作狂惟狂克念作圣天惟五年须暇之子孙诞作民主罔可念聴天惟求尔多方大动以威开厥顾天惟尔多方罔堪顾之惟我周王灵承于旅克堪用徳惟典神天天惟式教我用休简畀殷命尹尔多方今我曷敢多诰我惟大降尔四国民命尔曷不忱裕之于尔多方尔曷不夹介乂我周王享天之命今尔尚宅尔宅畋尔田尔曷不恵王熙天之命尔乃迪屡不静尔心未爱尔乃不大宅天命尔乃屑播天命尔乃自作不典图忱于正我惟时其教告之我惟时其战要囚之至于再至于三乃有不用我降尔命我乃其大罚殛之非我有周秉徳不康宁乃惟尔自速辜
　　此节承上文极言商之所以亡周之所以兴发挥今日诰告多方之意也然当分作三截看自非天庸释至天惟降时丧是言夏商之末得罪天者如此须看两个非字与三个乃惟字相应自惟圣罔念至尹尔多方是言天非迫遽亡商而兴周须待子孙而罔可求尔多方而罔堪然后乃畀我周王者如此须看罔可罔堪与克堪字相应自今我曷敢至自速辜是言尔等何不如此而乃反如此我今日所以诰告者如此须看三个尔曷不与四个尔乃字相应上节既极言桀图帝之命以至放败此图天之命却是主纣而言语脉相承灵承于旅与桀不克灵承正相反我惟大降尔四国民命尔何不自信以寛裕于尔多方乎只为懐疑未释浅深不裕所以扰扰如此夫以四国之民且大降其命则多方可以信矣裕矣斯言正指当时病根尔乃自作不典以谋信于正道天下只是一个正而已安有乱常越法而谓之正者后世奸人亡命谋为不轨而托名为义兵正此之谓自尔乃而下是指再叛之事也非字与乃惟字亦相应与前面语律同
　　王曰呜呼猷告尔有多方士暨殷多士今尔奔走臣我监五祀越惟有胥伯小大多正尔罔不克臬自作不和尔惟和哉尔室不睦尔惟和哉尔邑克明尔惟克勤乃事尔尚不忌于凶徳亦则以穆穆在乃位克阅于乃邑谋介尔乃自时洛邑尚永力畋尔田天惟畀矜尔我有周惟其大介赉尔迪简在王庭尚尔事有服在大僚自王曰呜呼猷至于萹末皆告有多方士及殷多士之言而此一莭则劝勉之也然详味今尔奔走臣我监五祀及尔乃自时洛邑之文则是専为多士之迁洛者而设以此见得前面虽曰多方其实主在四国之民此后虽曰有多方士其实主在殷之多士而因以普告之耳胥伯相长也小大多正者小大众多之士皆所以相长者也臬法也谓自周公东征以至于今尔等奔走臣服乎我所以监观者五年不为不久及小大多正以相长之尔宜无不能法矣尔尚不忌于凶徳谓尔至今日尚不以昔之凶徳为忌耶更无他说则亦穆穆和敬居汝之位而已克阅于乃邑谋介言若能阅视尔邑谋所以介助王室之道也多士之书以其不当有夏迪简在王庭有服在百僚之语而责之今于此书乃以迪简在王庭有服在大僚之语而许之盖出于多士则为怨言出于王则为恩命卷舒阖辟圣人自有权度也
　　王曰呜呼多士尔不克劝忱我命尔亦则惟不克享凡民惟曰不享尔乃惟逸惟颇大逺王命则惟尔多方探天之威我则致天之罚离逖尔土
　　此节却申言其不然者而警之以天罚也此节亦有两转始言不克劝忱我命而后言大逺王命则又深矣故尔亦则惟与后则惟字相照而辞防轻重亦不同凡民惟曰不享谓凡民皆将视效惟曰不享其上矣上文劝勉之言専主洛邑至此警饬之言则兼多方所以普也
　　王曰我不惟多诰我惟祗告尔命又曰时惟尔初不克敬于和则无我怨
　　前告四国多方曰今我曷敢多诰此告有多方士及殷多士亦曰我不惟多诰大抵皆是欲其深体至意勿作言语聴耳详玩我惟祗告四字怛然恳恻含蓄不尽语小止即又曰时惟尔初呜呼至矣哉初者犹言与之更始也且武王克商凡防何年曷为尚发更始之义盖武王崩三监及淮夷叛今成王即政而又叛是旧染之俗犹未纯于周也一时涤荡咸与惟新是惟尔等革心易虑之方始可不思所谓尔惟和哉者乎














　　融堂书解卷十六
　　钦定四库全书
　　融堂书解卷十七
　　宋　钱时　撰
　　立政
　　周公作立政
　　周公复辟六官之制固已大备虽然政则备矣而所以立其政者则全在人也周公此日作书以告成王専以得人为立政之本而知人又得人之本如曰迪知曰克知曰灼见曰灼知及推原文王则又自克厥宅心之外无他说呜呼至矣哉此心不明安能知人不能知人安能得人
　　周公若曰拜手稽首告嗣天子王矣用咸戒于王曰王左右常伯常任准人缀衣虎贲周公曰呜呼休兹知恤鲜哉
　　若曰者史氏记述之言也周公拜手稽首而后告则当如洛诰周公拜手稽首曰朕复子明辟矣而此云尔者盖致君尽礼既躬行之又宣言之曰敢拜手稽首以告如召诰锡周公曰拜手稽首旅王若公也用咸戒于王先儒谓周公率羣臣进戒与说命咸谏同然说命明言羣臣咸戒谏于王而此书未尝有羣臣之文周公叔父也今既复辟遂以立政之要倾倒为王言之非羣臣所得预也咸皆也咸戒者特罄竭底蕴悉以戒王耳与下文咸告孺子同常伯常任准人即三宅是也看得此书后面虽举众官而纲领全在三宅节节变文不同曰乃牧曰牧夫曰司牧人皆谓常伯也曰乃事曰任人曰常事曰立事皆谓常任也曰乃准曰准夫皆谓准人也先儒谓常伯三公百官之长此说虽近之而未明盖成王时周召分陕为二伯周公既没召毕为二伯中分天下而治之康王之诰太保率西方诸侯入应门左毕公率东方诸侯入应门右二伯即常伯也居中以统治诸侯故亦曰牧三公实任之其唐虞之四岳欤或以为州牧侯伯则如之何而在王左右也常任六卿也以其分掌天地四时之事故曰常任准人者弹纠之官此朝廷之绳墨上下所取以为准则者故曰准人或以为士官者不然司宼固六卿之一不应又复出此一官也缀衣掌幄帐虎贲卫士皆在王左右者也或曰三宅之官任莫重焉诚不可不知恤矣若缀衣虎贲何为而与三宅并论呜呼此圣人之深虑也盖侍御仆从所以旦夕承弼厥辟有小人焉厠其间则出入起居无非蠧心败徳之地尤为人情所易忽而勿之恤者周公之防深矣
　　古之人迪惟有夏乃有室大竞吁俊尊上帝迪知忱恂于九徳之行乃敢告教厥后曰拜手稽首后矣曰宅乃事宅乃牧宅乃准兹惟后矣谋面用丕训徳则乃宅人兹乃三宅无义民桀徳惟乃弗作往任是惟暴徳罔后上文既言知恤者鲜于是遂厯举夏商文武之事以告之此节却是言夏之盛衰由知恤与否也然看得乃敢告教厥后曰拜手稽首后矣与上文拜手稽首告嗣天子王矣其情状正同此正是周公举以为今日告成王作例子知此则上下文义皆明矣谓古之人如臯陶者导迪有夏乃当夏室大盛之时招集贤俊不使穷厄在下而以尊崇上帝虽然吁而不能知犹不吁也又导迪之使知诚信于九徳之行焉诚知者谓有以騐其行之实然也夫如是乃敢告教其君曰拜手稽首君矣君道如何曰宅乃事宅乃牧宅乃准三者皆得所宅此足以为君矣谓既吁之又知之而后宅之而君道可无媿也然犹未也人君方面见而询谋之用能大训于徳则乃始宅其人焉此乃三宅非细事也岂可无义民以居之乎义民则俊之别称
