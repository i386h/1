<!-- { "loadSidebar": true } -->
　　陈设既具于是奉嗣王进受册命也麻冕按三礼图以漆布为殻缁縰其上前广四寸髙五寸后广四寸髙三寸汉制度云冕制皆长尺六寸广八寸前圆后方其旒皆以五采丝绳贯五采玉每旒各十二垂于冕礼有六冕裘冕无旒衮冕十二旒鷩冕九旒毳冕七旒絺冕五旒冕三旒衮衣之裳四章而独曰黼裳者以其章色之最著者言也蚁色也祭服皆衣纁裳此独裳者卿士邦君但陪位故改其裳以示变若太保太史太宗则预执事故全用祭服彤赤色即纁也王未受册则犹臣也犹未践阼也故自宾阶升礼卿西面诸侯北面从外而入就此位也太史掌册书太宗宗伯也太史宗伯之属而此则先焉者今日之事册为主也介圭曰大圭也唐孔氏曰考工记玉人云镇圭尺有二寸天子守之镇圭圭之大者介训大故知镇圭非三尺大圭瑁者曰所以冒诸侯圭方四寸邪刻之瑁在今日则为祭耳岂祭毕遂执之以朝诸侯耶何以言之观下文乃受同瑁王三宿三祭三咤后止言太保受同而不言受瑁且有王答拜之礼是执瑁而祭既受同仍执瑁而拜也命汝嗣训盖成王拳拳以嗣守文武大训为顾命之深防今日康王非徒嗣位也欲嗣其训也能守文武之训而不堕方是能嗣故曰嗣训只此二字便见召毕诸公所以深领顾命大防处故于下文即言临君周邦率循大卞燮和天下即此便可答文武之光训所谓嗣训此之谓也治天下无他道惟燮和之而已犹之身然血气本未始不和也扰动乃不和继世之君事更张务改作纷纷然求以治天下而天下愈不治矣是不率循即无燮和之理不燮和即无答之理何嗣训之有哉【案此解永乐大典原本以麻冕按三礼图至冕三旒一段及介圭曰大圭也至方四寸邪刻之一段并错置陈设既具于是奉嗣王进受册命也二句前今依经文更正】
　　王再拜兴答曰眇眇予末小子其能而乱四方以敬忌天威
　　先儒谓使康王自以为能则有忽畧之心自以为不能则有兢业之心有兢业之心则念虑不敢肆贤才不敢轻此其所以卒能负荷而后人以谓周云成康汉言文景盛矣
　　乃受同瑁王三宿三祭三咤上宗曰飨太保受同降盥以异同秉璋以酢授宗人同拜王答拜太保受同祭哜宅授宗人同拜王答拜太保降收诸侯出庙门俟此康王受册之礼也我防末之小子其能而治四方以敬忌天威乎谦不敢当之辞也成王言敬迓而此言敬忌忌者有所畏忌敬忌所以敬迓也王既受同瑁即以同酌酒而进于柩前遂祭遂奠爵如是者三盖献也故曰三宿三祭三咤此三节皆当有拜经但总记其畧耳太保乃受同降阶反于下筐遂盥手别取一同秉璋以酢宗人宗伯之属也宗伯则相王宗人则相太保也太保乃以同授宗人而拜成王柩为已顾命也王答拜答太保之命也太保降收有司不特彻祭物并狄所设皆彻之矣
　　康王之诰
　　康王既尸天子遂诰诸侯作康王之诰
　　先儒谓太保暨芮伯咸进相揖而下是冢宰及羣臣诸侯并进陈戒不言诸侯者以内见外也王若曰庶邦侯甸男卫而下是康王报诰不言羣臣者以外见内也古今説者往往而是然则孔子序书何以独曰遂诰诸侯耶愚尝以为新天子践阼元老大臣宜盛陈端本澄源之论如伊尹之告太甲嗣徳在初者矣如召公之告成王敬徳歴年者矣且成王缉熙光明之学非无可为嗣王言者而太保芮伯所称则自毕协赏罚戡定厥功之外无他辞勉今王则又自张皇六师无壊我髙祖寡命之外无余事成王徳业顾止于戡定而今王之所宜汲汲者又独在乎六师之张大也耶抑尝反复深思而后知孔子所叙的的不诬盖自武王崩羣叔流言四国交乱成王征伐凡防何年而后定商俗余风今犹未殄也册命之初四方羣辟奉圭兼币咸来在庭此诚振举权纲之时耸动观瞻之始太伯芮伯老成定虑岂不知新天子践阼不当遽以六师啓之康王亮隂不言未宜遽有诰命也大臣必于此时而进告使朝廷纪纲为之一肃嗣王必于此时而出命使天下耳目为之一新所以消奸镇浮达权中的正在兹举则是书也正为诰诸侯而作也序曰康王既尸天子遂诰诸侯尸主也遂者继事之辞以见即尸即诰有不容缓者噫不明乎序乌可以观书也哉
　　王出在应门之内太保率西方诸侯入应门左毕公率东方诸侯入应门右皆布乗黄朱宾称奉圭兼币曰一二臣卫敢执壤奠皆再拜稽首王义嗣徳答拜
　　此太保毕公率诸侯入见也外朝在雉门之内朝士掌之治朝在应门之内司士掌之燕朝在路寝太仆掌之时殡在路寝故王出应门内见诸侯于内朝也毕公反居于东者本其所掌之方也然而必先言太保率西方诸侯者为冢宰故也小行人合六币圭以马璋以皮璧以帛琮以锦琥以绣璜以黼説者谓五等诸侯享天子用璧二王之后用圭璋如此则用圭而币以马者二王之后也非诸侯皆用明矣此云皆布乗黄朱者布陈也乗四马也黄朱乃杂言他币如篚厥黄之类谓黄马朱鬛者殆不然也入见之时但一人尊者致辞二王之后作宾于王家于诸侯为最尊是向前所称举其説者宾也故曰宾称而独言奉圭宾自据其所贽而言也兼币者用圭而兼以马为币于以验宾之为二王后也曰者宾称之辞也诸侯为王藩屏故曰臣卫一二者槩举以包众也敢执其壤地所出而奠贽此则普言诸侯所贽之币矣宾称毕遂与诸侯皆再拜稽首康王是时本未可受币义其继先徳而朝王遂答拜而受之义嗣徳三字正是明礼之变先儒议康王受币之非致援叔向辞诸侯之见新君者为证天子践而诸侯朝与邦交固不同也是乌知义嗣徳云哉虽然成王崩至康王受册才数日耳四方诸侯曷为咸在因来朝而遇国丧遂同预册命而朝新天子先儒之言是也然则所贽皆其国中素备而来乃朝王之礼也夫是之谓壤奠或者不明二王之后圭以马遂谓国丧之故诸侯皆用之此岂一旦至京师遇国丧后所可旋备者耶既于礼不合又乖壤奠之义
　　太保暨芮伯咸进相揖皆再拜稽首曰敢敬告天子皇天改大邦殷之命惟周文武诞受羑若克恤西土惟新陟王毕协赏罚戡定厥功用敷遗后人休今王敬之哉张皇六师无壊我髙祖寡命
　　此太保芮伯因诸侯入见而进告也召毕同受顾命率诸侯以相康王于此进告太保乃暨芮伯何耶太保冢宰芮伯司徒六卿之长也先率诸侯则召毕其职焉至于立班庭陛冢宰司徒实为班首则又自有定序也暨及也谓之暨芮伯止是及芮伯一人甚明禹之暨益暨稷是益稷而已岂复他及也哉先儒以为羣臣诸侯皆同进告殆不然也羑説文进善也若顺也谓天命本在大国之殷天既厌殷而改之惟周文武从而大受盖进善不懈顺而无违以能悯恤西土
　　王若曰庶邦侯甸男衞惟予一人钊报诰昔君文武丕平富不务咎底至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方乃命建侯树屏在我后之人今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞羣公既皆聴命相揖趋出王释冕反丧服
　　太保芮伯止陈戡定之功而欲其张皇六师耳康王更不他及即呼庶邦侯甸男衞以报诰之且推言文武建侯树屏之由以感动之呜呼非康王志虑通达识见洞明察于事机熟于世故何以及此与二公之告若不相合而实相承君臣之间黙相应和无非为警耸诸侯而设惟孔子知之所以畧无文辞而特书曰遂诰诸侯也此云庶邦侯甸男卫可见成王之崩适当六年五服一朝之时甚明报诰因二公之言而遂诰诸侯以答之也曰予一人而又自名者即位之初未敢纯以君道自居也端者端本也端本犹言基命也有周之命于焉肇端天子之称诸侯于同姓则曰伯父叔父于异姓则曰伯舅叔舅此独言伯父者举其尊者而告之也














　　融堂书解卷十八
　　钦定四库全书
　　融堂书解卷十九
　　宋　钱时　撰
　　毕命
　　康王命作册毕分居里成周郊作毕命
　　周公始迁顽民于洛惟曰密迩王室式化厥训使之与我周人薰蒸而陶冶之即召公所谓比介于我周御事节性惟日其迈是也至命君陈时其化渐孚则稍加旌别矣故曰简厥修亦简其或不修进厥良以率其或不良然犹未斩然分疆画界也既歴三纪世变风移而尚有未化自非大加旌别是非善恶界分斩截有以生其愧耻如之何其可哉看得此时大势已化而不化者已絶少方用此法若不化者尚多而遽欲分其居里则丑类羣居同恶相济有叛有乱而今区处特行之世变风移之后极有深意凡化而为良民者皆盎然同在春风和气中而顽不率化者惸惸然别在此处彼将曰吾亦人耳彼如是其尊荣此如是其鄙贱良心善性宁不跃然为之感乎分居里即表宅里成周郊谓命毕公于成周东郊分其居里也毕公四世元老特命作册所以重其事
　　惟十有二年六月庚午朏越三日壬申王朝步自宗周至于丰以成周之众命毕公保厘东郊
　　此史氏叙册命毕公事节也康王之十有二年六月六日清晨自宗周遵陆至丰丰者文王之庙在焉就祖庙而册也周官云归于宗周董正治官而序则云还归在丰作周官是丰为宗周也此云步自宗周至于丰则镐京又为宗周矣以是而观宗周为丰镐之通称的然无疑成周之众即所迁之顽民成周在宗周之东故曰东郊以成周之众命毕公盖所以使之保厘东郊也保之使安厘之使正自旌别淑慝而下皆保厘之事也此二字正一书之大防
　　王若曰呜呼父师惟文王武王敷大徳于天下用克受殷命惟周公左右先王绥定厥家毖殷顽民迁于洛邑密迩王室式化厥训既歴三纪世变风移四方无虞予一人以宁道有升降政由俗革不臧厥臧民罔攸劝惟公懋徳克勤小物弼亮四世正色率下罔不只师言嘉绩多于先王予小子垂拱仰成
　　自此至于篇终皆册命之辞而此一节则首明所以命毕公之防也父师太师也同姓为父异姓为舅毕公周之同姓亦犹箕子在商为太师曰父师也成王虽不居洛而建都实在洛故曰密迩王室也殷之顽民自后世暴虐者观之无非可杀可戮周家区处直有许多委曲无他欲其化善耳
　　王曰呜呼父师今予只命公以周公之事往哉旌别淑慝表厥宅里彰善瘅恶树之风声弗率训典殊厥井疆俾克畏慕申画郊圻慎固封守以康四海政贵有恒辞尚体要不惟好异商俗靡靡利口惟贤余风未殄公其念哉我闻曰世禄之家鲜克由礼以荡陵徳实悖天道敝化奢丽万世同流兹殷庶士席宠惟旧怙侈灭义服美于人骄淫矜侉将由恶终虽收放心闲之惟艰资富能训惟以永年惟徳惟义时乃大训不由古训于何其训
　　上文既称赞此下方命之也上文曰惟周公左右先王不及君陈而遂曰惟公懋徳特着两个惟字盖言其徳足以相配非他人所可比隆也故于此首称今予只命公以周公之事而曰往哉毕公顾命大臣四朝元老康王勉之一出而以周公之事望之盖甚不轻也上之于下盖有赏之而人未必喜罚之而人未必惧惟风声所则莫不为之鼓舞是故风声者动化之防权也兹殷庶士皆殷之士大夫正所谓世禄之家者
