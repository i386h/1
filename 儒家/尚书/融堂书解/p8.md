<!-- { "loadSidebar": true } -->
　　上章谓太康灭亡冀方乃灭亡帝尧揖逊之都邑已是深切此章又自其家而言谓禹垂法后昆无所不备而太康荒坠之以至覆宗絶祀尤更深切也禹以明明之德着而为典无非大经作而为则无非大法以至定为制度无非大公至正之用是故有典则遗其子孙实家传之成规关石和钧制在王府可世守而不变一世遵之则一世宗社生灵之福百世遵之则百世宗社生灵之福太康不能遵承荒坠其绪而至于覆宗絶祀岂不甚可痛哉太康既废仲康继立夏之宗祀未尝覆絶而此歌云然者盖作歌时羿方据河之北以距太康是都邑皆为盗区而未有立仲康之事也故直以覆宗絶祀言之
　　其五曰呜呼曷归予怀之悲万姓仇予予将畴依郁陶乎予心顔厚有忸怩弗慎厥德虽悔可追
　　二章言灭亡冀方四章言覆宗絶祀至此末章又切身而言其间称予者屡屡悲伤悔罪若出于太康之口者盖切代太康为哀痛之辞以尽无可奈何之情状也歌凡五章五子所作而词旨相续浅深次第若成于一手者玩咏三复可敬可叹
　　征
　　羲和湎淫废时乱日往征之作征
　　孔子序书独曰征之不书王命何哉明非王命也盖羲和世为大臣羿一旦因民弗忍直据都邑距太康于外而立仲康遂专国政观后来篡逆之事则其包藏祸心必非一日羲和遐弃厥司径往封邑日从事于酒殆不止为酣饮而已若止是酣饮执而罪之甚易办者安用张皇征讨而有歼厥渠魁胁从罔治之誓耶窃谓羲和不平于羿当时必有相与共起而谋之者惜乎羲和忠君之志未明而失职之罪先着羿遂得以为之辞焉然则之往征也实羿命之非仲康之命也故孔子首书湎淫以正羲和失职之罪不书王命以着贼羿无君之恶春秋作而乱臣贼子惧可于是乎见之矣
　　惟仲康肇位四海侯命掌六师羲和废厥职酒荒于厥邑后承王命徂征
　　此下乃作书者叙侯出征之大意也太康失邦仲康嗣立始复帝位以有天下乃命侯为大司马掌六师侯出征仲康之五年也曷为于此书肇位之事乎盖追记侯入掌兵柄之始以明今日出征来歴也羿既立仲康即以兵柄付之侯此其为谋深矣羲和废厥职酒荒于厥邑断以大义固无所逃罪然张皇六师如讨抗逆之强国他无可数之罪而专以荒酒为辞则当时情状亦可想见此言后承王命徂征孔子作序后与王命俱削不书而独曰往征之小人奸谋诡态如揭覆藏于青天白日之下安所逃遁哉
　　告于众曰嗟予有众圣有谟训明征定保先王克谨天戒臣人克有常宪百官修辅厥后惟明明毎岁孟春遒人以木铎徇于路官师相规工执艺事以谏其或不恭邦有常刑
　　告于众曰而下誓师之辞也其辞三节自圣有谟训至邦有常刑是第一节首言先王之事以证羲和之罪也征即庶征之征在君之德有修废则在天之征有休咎征者君德之证也往圣诏后有谟有训贵在明庶征之应以定保守之道若庶征不明君心无所警惧自非上智之主安能干干兢业保守而无失哉自先王克谨而下乃因明征而定保守之实也天戒即咎征也凡灾异之至皆天之所以警戒人君者是故我先王则能致谨于天戒恐惧修省无敢怠荒臣人亦因天戒能有其常法不敢堕坠然又不特守常法而已以至百官之众皆尽修辅之义修者弥缝其君之缺失辅者翼赞之使无偏邪此君心所以不放逸不昏惑进于明明之盛也然又未也毎岁孟春遒人以木铎徇行于路曰尔官众当更相规正也尔百工各执尔艺以谏于上也其或不恭言不遵所徇则邦有常刑先王之世事体如此今尔羲和姑无望其修辅姑无望其规谏明征之职正在于汝将安所逃其实乎
　　惟时羲和颠覆厥德沈乱于酒畔官离次俶扰天纪遐弃厥司乃季秋月朔辰弗集于房瞽奏鼓啬夫驰庶人走羲和尸厥官罔闻知昏迷于天象以干先王之诛上节既明先王典刑如此此节却数羲和之罪所以干先王之诛也先儒谓羲和夏之忠臣誓师乃文致之辞愚谓此却是道其实不得谓之文致也但谋羿一节隐讳而不敢名言耳看得羲和只是忿闷不平于羿其心鞅鞅如狂如故遂决然舍去欲起而图之沈纵于酒不复顾念当时亦有一等忠义之士慷慨激烈相与合谋举事事弗成而迹先露以至于败此则羲和疎脱迷缪之咎非忠于为夏谋者也何者羿之恶逆天下之公忿也羲和为国大臣从容图回岂无其道陈平日纵酒无一言卒能交欢绛侯以诛诸吕定刘氏此固不足多也且安有天子在上身为大臣有官守有言责委而去之略无所忌惟务沈湎私植党与昭昭然有谋动干戈之迹而不及于祸者且自古轻虑浅谋欲诛君侧之恶人以至为身速死为国速乱者多矣谓之忠可乎孔子序书首正羲和之罪略无一字假借与侯专征两不相掩此真万世之公论不可易也
　　政典曰先时者杀无赦不及时者杀无赦今予以尔有众奉将天罚尔众士同力王室尚弼予钦承天子威命火炎昆冈玉石俱焚天吏逸德烈于猛火殱厥渠魁胁从罔治旧染污俗咸与惟新呜呼威克厥爱允济爱克厥威允罔功其尔众士懋戒哉
　　此第三节乃号令军师之辞也上两节明先王之法数羲和之罪辞明义正凛然畧无漏露至此则其情状有不可得而掩蔽矣政典即夏之司马法周官曰政典是也观上节所陈羲和不过一沈酣荒酒之徒何有于渠魁何有于胁从有渠魁胁从之可指则是羲和谋动干戈事状已大张露夫以大臣而谋动干戈于私邑若图不轨其罪岂不重于湎淫侯数其罪乃无一语及之情状可见矣大率誓师往往于戒饬之末方言赏罚而此独首明必杀无赦之罪盖是役也乃是以叛逆而伐忠义当时六军之众皆无人心则已傥有人心何忍加诛亦知犯顺兴师人不我服只得先压之以威而后方与之言一则曰天罚二则曰王室三则曰君命太凡欺天者好指天为誓无君者必尊君为辞小人之常态也况所谓胁从乃无非忠义之士一旦挟私而杀之于心固有不安焉特曰罔治以示寛大亦其势不得不然耳及于篇末复发呜呼之叹曰威克厥爱允济爱克厥威允罔功其尔众士懋戒哉且征讨所以伸威也曷为以爱为言若凶徒逆俦犯天下之公忿王师所向人人効死何爱之有哉盖羲和之兵与今日驱之而出征者本是一家初无怨咎譬如骨肉情义一旦迫于逆贼使之自相屠戮当此之时威胜耶爱胜耶此所以深惧人心或夺于爱不能有济而直迫之使用威以遏絶其尊君亲上之至情以遂其叛逆之奸谋也呜呼可怜矣哉使羲和讨贼有方名正言顺岂不足以遏横流之祸惜也迷缪不审先投虎口适以稔其恶以成他日之篡逆羲和至是亦无所逃其罪矣
　　自契至于成汤八迁汤始居亳从先王居作帝告厘沃此帝告厘沃二书之序也帝告寔啇书之首后世以汤誓为第一失其次矣今书虽亡只当以序为正【案帝告厘沃汤征汝鸠汝方五篇陆德明释文云旧解是夏书马郑之徒以为商书两义俱通孔颖达正义谓经亡序存文无所托不可以无经之序为卷之首故附此卷之末惟郑康成所注尚书大传以帝告冠汤誓之前钱氏盖因其例故云书虽亡只当以序为正第永乐大典不着卷目今仍依注疏附夏书后】契父帝告居亳帝舜始封契于商故商颂云帝立子生商是契居商也至成汤十四世八迁世本云昭明居砥石左传云相土居商丘而汉孔氏又云汤自商丘迁亳汉去古未逺此説当有所据然以事理考之自契至相土才三世不应相土之后直至成汤方迁必是累世数迁复有居商丘者故成汤自商丘迁亳也据经传所见如此其他不可得而攷矣先王帝喾也自契以来屡迁及是成汤迁帝喾旧都故曰汤始居亳从先王居也或曰帝告即帝喾汤諡也名天乙厘沃二字先儒谓厘治也沃沃土也以字义观之迁亳而谓之治沃土语似有理然书既亡亦难尽攷矣
　　汤征诸侯葛伯不祀汤始征之作汤征
　　时汤为方伯故得专征仲虺作诰止曰葛伯仇饷初征自葛孟子亦曰为其杀是童子而征之而夫子序书独书曰葛伯不祀呜呼至哉惟圣知圣汤之心非吾夫子孰能发之尧舜之道孝弟而已所以承祭祀事鬼神齐家治国平天下者无非此孝弟也君国子民而为宗庙社稷之主荒淫怠慢至于祀废而不讲是不知有山川鬼神且不知有祖先矣人而不知有祖先不知有山川鬼神是与禽兽无异况有国有家者乎葛伯不祀汤遗之牛羊乂使亳众往为之耕直至杀童子夺其饷乃始征之葛伯之征虽发于仇饷而事始于不祀礼山川神只有不举者为不敬不敬者君削以地宗庙有不顺者为不孝不孝者君绌以爵汤征诸侯而首惩一不孝不敬之人此肇修人纪表正万邦第一着事夫子畧其杀童子之罪而专以不祀书之呜呼此汤之心也非圣人其孰能与此哉
　　伊尹去亳适夏既丑有夏复归于亳入自北门乃遇汝鸠汝方作汝鸠汝方
　　孟子曰五就汤五就桀者伊尹也此二书其作于末后之一反欤鸠方汤之二贤臣也尹方入北门忽见此二贤各陈叙其所以复归之故史氏纪之而成二书惜乎其不存也书虽不存而夫子之序大畧可攷曰既丑有夏复归于亳即此二书之大旨必是具言夏之所以可丑者如何而相汤伐桀之论定于此一丑字矣鸠方二人若是同时相见叙述其事似不必各为一书必是各有陈述邂逅二人亦不必同时也鸠方名上各加汝字如汝舜汝禹之类盖伊尹呼而语之







　　融堂书解卷四
　　钦定四库全书
　　融堂书解卷五
　　宋　钱时　撰
　　商书
　　汤誓
　　伊尹相汤伐桀升自陑遂与桀战于鸣条之野作汤誓观此书止是汤谕其众庶而誓之初无伊尹相汤伐桀之文亦初未有升自陑战鸣条之事而序云尔者此夫子特书伐桀之始末所以深明乎汤之心也盖当时天下虽被桀坏得如此狼狈然其事体全繋乎伊尹一人之去留观汤荐尹于桀初何心于伐桀也尹去亳适夏亦何心于丑夏也使桀一旦感悟得伊尹而用之则汤与尹固桀之圣臣也一圣臣居中以辅成君德一圣臣居方伯连帅以讨伐不义之诸侯则天下即日可以丕变岂不大幸岂非两圣人之本心哉夫何五就而不能用终使伊尹丑夏而归而伐桀之谋遂定夫子是以深明伐桀非汤之心也伊尹实相之也特书曰伊尹相汤伐桀非罪伊尹也明桀不能用伊尹不得已而后有相汤之事也既丑有夏复归于亳与此序属辞比事而观事理甚明陑在河曲之南鸣条在安邑之西自陑而升以向安邑此汤行师之道也与武王师渡孟津同
　　王曰格尔众庶悉听朕言非台小子敢行称乱有夏多罪天命殛之
　　先儒谓桀犹在上未当称王此言王曰者史氏之追称也愚见不然汤奉行天罚诛一独夫耳若谓桀犹在上未当称王则是犹有君臣之大分如天地之不可易置也今日之师岂宜轻举乎汤之革命固定于誓师之日也汤虽不自王而当时固已王之矣此书王曰正是史官实録夫复何疑不然则仲虺之诰实作于大坰汤返未及国而曰锡王曰惟王曰王懋昭者不一而足亦谓之追称可乎
　　今尔有众汝曰我后不恤我众舍我穑事而割正夏予惟闻汝众言夏氏有罪予畏上帝不敢不正今汝其曰夏罪其如台夏王率遏众力率割夏邑有众率怠弗协曰时日曷丧予及汝皆亡夏德若兹今朕必往
　　正夏言正统也今汝其曰犹言今汝何不曰也今汝何不曰夏之有罪一如我之有罪乎时日曷丧言有日在上何时得汝丧亡乎
