<!-- { "loadSidebar": true } -->
　　上节既言武庚之叛卜可信如此于是遂言黜殷之役因民献卜协应而为是举庻邦御事乃反以为艰大以为不可征以为王当违卜申述其言而喻之也民献乃民中之贤无爵位者也故曰十夫观下文以为哲以为迪知上帝命周公必非轻许邦君御事皆以为艰大而兹十人于亿兆流俗中毅然来辅独与周公合其先见絶识贤于人逺矣予翼者为我辅翼也武图功用武图谋之功也考翼者父敬也谓今蠢然骚动之明日乃有十夫来为我辅以抚安我欲图之功贤者归之人心可见此将举大事休美之证验也我有此大事之休兼卜之于又并得吉故我告于有邦之君及尹氏庻士御事曰我得吉卜我用尔庻邦往伐殷逋逃播荡之臣尔庻邦及庻士御事乃无不反以为艰难重大且谓民之所以蠢动不静者非有他也亦在王之宫与邦君之室耳言王与邦君而曰宫室正是説三监夫流言之变乃闺门骨肉中自有嫌隙所以致此扰扰于我小子则谓三监与殷皆武王所命是父之所敬也不可遽行征伐王何不违其所卜而重信之乎详味此语専主自反自反未为非也而未免有督过王室之意是罪不在三监也是惑于流言也故反以东征为艰大
　　肆予冲人永思艰曰呜呼允蠢鳏寡哀哉予造天役遗大投艰于朕身越予冲人不卬自恤义尔邦君越尔多士尹氏御事绥予曰无毖于恤不可不成乃宁考图功此节正与上节相应上节谓我欲以尔众伐殷逋播臣而罔不反曰艰大故此节谓予造天役尔等当绥予曰无毖于恤不可不成乃宁考图功可也两个曰字正是相应説毖谨也承上文而言既闻汝等艰大之语我亦永思此事之艰师旅之兴诚未免骚动鳏寡诚可哀伤然我之为此役也非私意乃天役也此事虽大天实遗我此事虽艰天实投我我冲人虽欲自恤而不可得耳尔邦君及尔多士尹氏御事惟当断之以大义义者宜也执中无权犹执一也偏执一説而不达乎时措之宜乌足与言义哉汝等当慰安乎我曰无谨于忧恤不可不成乃寕考图功功成庻合于义矣不可不成乃宁考图功与上文考翼不可征正相应武王克商天下大定武功告成复何所图盖四国之叛正王室汲汲之秋失今弗为丧亡无日是武王所图之功终于不成也一念及此但忧其艰大而委之可得乎
　　已予惟小子不敢替上帝命天休于宁王兴我小邦周宁王惟卜用克绥受兹命今天其相民矧亦惟卜用呜呼天明畏弼我丕丕基
　　此节専言用卜所以觧上文王曷不违卜之意也用与违正相应大凡变故之兴天所以开圣人四国骚动其威固可畏也殊不知上天明示此威乃是辅弼我周家莫大之基业天之所以相民者正在乎是汝等但曰王曷不违卜何不可也当是时而发丕丕基之言信落落于众聼矣既黜殷而八百年之规模遂定然后知圣人之心即天之心的的不诬
　　王曰尔惟旧人尔丕克逺省尔知宁王若勤哉天閟毖我成功所予不敢不极卒宁王图事肆予大化诱我友邦君天棐忱辞其考我民予曷其不于前宁人图功攸终天亦惟用勤毖我民若有疾予曷敢不于前寕人攸受休毕
　　上文语毕而又再诰故再着王曰以别之然此节大防郤亦专是明上文不可不成乃宁王图功之意耳如曰予不敢不极卒宁王图事如曰予曷其不于前宁人图功攸终如曰予曷敢不于前宁人攸受休毕曰终曰极卒皆究竟前事之辞也哉者疑辞有责问之意毖谨也化诱者训化开导而使之聼从也首言旧人知武王之勤提醒众聼下文却以究竟武王之事诰之言今日天之所以闭塞畏谨乎我者正是我成功之所忱辞实语也谓我化诱之辞的的诚实故天辅之天之辅之于何而见其考之于民乎则可见矣民之辅即天之辅也以此观之是东征之役民情往往皆以为然故大诰一书専诰邦君等众而无一语及民民献十夫予翼即棐忱之实证也且四国之变天意亦惟用此勤劳谨饬我民如人有疾然曰疾犹生我勤毖之者乃生全之道也我又何敢安视其疾不于武王所受天之休而使之究竟乎
　　王曰若昔朕其逝朕言艰日思若考作室既底法厥子乃弗肯堂矧肯构厥父菑厥子乃弗肯播矧肯获厥考翼其肯曰予有后弗弃基肆予曷敢不越卬敉宁王大命若兄考乃有友伐厥子民养其劝弗救
　　此王曰又是一节然意实与上文相应上文谓我不敢不究竟武王之事此则又谓武王之事全在今日断不可不于我之身而任其责也若昔盖指言初欲东征之时考翼父敬也越卬犹言于我也厥考翼其肯曰予有后弗弃基者言以其父之敬言之安肯自谓我有后不弃我之基业乎断断曰于我分明以身任大命之寄的然有不容委之他人迟之后日者此所以结尽上文肯堂肯播之意也民养言为吾民者反容养玩视也三监之叛动摇国本正如朋辈来伐其子而邦君御事反曰不可征何异容养玩视劝之使弗救也此一转语纠责邦君尤更明切
　　王曰呜呼肆哉尔庻邦君越尔御事爽邦由哲亦惟十人迪知上帝命越天棐忱尔时罔敢易法矧今天降戾于周邦惟大艰人诞邻胥伐于厥室尔亦不知天命不易予永念曰天惟丧殷若穑夫予曷敢不终朕亩天亦惟休于前宁人予曷其极卜敢弗于从率宁人有指疆土矧今卜并吉肆朕诞以尔东征天命不僭卜陈惟若兹
　　此书首序民献卜协从故定东征之议其间反覆开晓邦君御事者至矣于此复申言民献卜协从以断之于终以明天命之不可易尤更深切也肆大也王曰呜呼大哉叹下文所诰非细事也于是呼尔庻邦君及尔御事而谕之夫邦国昬乱何由爽明由乎哲人也方羣情惶惑之时而十夫予翼此正哲人之见所以爽吾邦者在是成王首云弗造哲故不能格知天命此十夫者亦惟其明哲有以迪知上帝之命故予翼耳非偶然而翼也乃上帝辅我之忱也所谓天棐忱辞其考我民是已东征之师以十夫为的十夫之来以天命为的此定法也天则之不可渝也尔等岂容变易之命之曰是无敢易确然之辞也况今天降乖戾于周邦三监却大与邻人交结自相攻伐其室家乖戾甚矣有指疆土犹言见成基业此书专以天命为主而天命又専以民献卜为决虽累称王曰辞不相属而浅深次第井井有条始终乎民献卜之两端而天命确乎其不可易呜呼圣人举事于危疑变故之地固如此

　　融堂书觧卷十一
　　钦定四库全书
　　融堂书解卷十二
　　宋　钱时　撰
　　微子之命
　　成王既黜殷命杀武庚命微子啓代殷后作微子之命观唐叔归禾于东则是时周公犹在东也杀武庚命微子皆周公之所为而孔子序书特曰成王所以明周公之心也成王虽幼而东征之师乃有周宗社之大计礼乐征代自天子出周公何心哉周公为周讨叛为成王行事也是杀武庚命微子者成王也非周公也夏书后承王命徂征而序止曰往征之与此书法正相反矣
　　王若曰猷殷王元子惟稽古崇德象贤统承先王修其礼物作宾于王家与国咸休永世无穷
　　此节乃将命微子代殷后先言稽诸古典其故事如此也成王首呼微子为殷王元子而命之便见得当代殷之意不名不臣之也
　　呜呼乃祖成汤克齐圣广渊皇天眷佑诞受厥命抚民以寛除其邪虐功加于时德垂后裔尔惟践修厥猷旧有令闻恪慎克孝肃恭神人予嘉乃德曰笃不忘上帝时歆下民祗协庸建尔于上公尹兹东夏
　　上文既言稽诸古典者如此于是却称成汤之德与微子践修厥猷之实以命之正所谓崇德象贤也为殷后得郊故言上帝君国子民故言下民
　　钦哉往敷乃训慎乃服命率由典常以蕃王室乃烈祖律乃有民永绥厥位毗予一人世世享德万邦作式俾我有周无斁呜呼往哉惟休无替朕命
　　此一节方是命戒之辞至以蕃王室至毗予一人是两段所以命戒之也又至有周无斁是一段所以期望之也四个乃字皆指微子而言谓尔之往也当以敷训为第一事殷民蠢动不知有君臣上下正为无人训廸之故九命之服朝廷之名器也尤不可不谨不谨即僭差愚于此重感成王方黜殷命杀武庚而命微子自常情而言宜盛陈其家之反侧变故以为儆戒而乃畧无一语及此寛平易直读之蔼然如在春风和气中呜呼是周公之言也况微子元良令德素着乱臣贼子岂容比论此深足以见圣人忠厚之意虽然命戒之辞语皆正下若反而观之一一皆武庚之过也敷训谨服率由典常安得与三监倡乱祖律民永绥厥位安得以小腆叛国嗣立未几遽就刑戮其为厌斁孰大于此乎世世可以享德乎万邦可以为法乎圣人之言寛平不廹而所包蓄者广矣于其末也惟曰休美而已辞防愈含蓄有味
　　唐叔得禾异亩同颖献诸天子王命唐叔归周公于东作归禾
　　先儒谓归禾在反风之后以愚攷之殆不然周公居东而成王之疑未释遂有偃禾拔木之变及一见代武王之说即执书以泣出郊以迎周公而后乃反风起禾是以反风起禾者迎周公东归之时也此命唐叔归周公于东则归禾在未迎周公之先无可疑者矣禾异亩而合为一穗乃异体同心之象周公圣人也大公至正忠勤王家与成王虽异体而实同一心成王幼冲乃未免动于流言禾异亩而同颖天所以彰周公之德以示成王欤唐叔得之而献于天子王不敢有仍命唐叔归周公于东而归禾之书作尊周公而归美之也当时太召二公在王左右必有以教之矣
　　周公既得命禾旅天子之命作嘉禾
　　善则称君固臣职所当然也况征东之师未克而鸱鸮之志未孚周公此时正处危疑之地一旦成王得异亩同颖之禾而不敢受乃就命唐叔归周公于东此意非不美也周公而可安乎既得所命之禾即盛陈天子之命而作嘉禾之书命出于天子则此嘉禾乃天子之美瑞而以之命我云尔故孔子特书曰旅天子之命百篇独此二序连称天子如春秋之书天王以表尊无二上之义皆所以明周公之心也
　　康诰
　　成王既伐管叔蔡叔以殷余民封康叔作康诰酒诰梓材
　　此康诰酒诰梓材三书之序也陈贾曰周公使管叔监殷管叔以殷叛有诸孟子曰然金縢书武王既丧管叔及其羣弟乃流言于国大诰序武王崩三监及淮夷叛观此则武王崩时三叔已监殷明甚是既立武庚武王即命监之非周公使之也贾则失矣而孟子亦有是言遂使后世相承皆曰周公诛管蔡嗟夫以周公而诛之也岂止于过而已周公圣人也惟圣人知之故孔子序书独断曰成王既伐管叔蔡叔呜呼的哉三叔者谋危社稷成王幼冲周公居摄当是时也谁实任其责哉是故征东之役非周公诛兄弟也为成王而诛乱贼也孔子此序所以明万世之大法故未有表而出之者愚是以深嘉屡叹而不能已也康圻内国名康叔周公贤母弟也以殷余民封康叔者先儒谓世家大族已迁洛邑其存而不迁者曰余民固善但谓已迁则未安且封康叔在初基洛邑之时顽民之迁方有定论顽民既有所处故以其余民封康叔却不是既迁后方封也若已迁而后封则此当在多士之后矣微子蔡仲之命皆一书而此独三书详重如许何也殷民反侧习乱难化况诛伐后杌陧不安所以特区处此贤母弟往君之而命之者不得不详重欤康叔封卫侯而书名康诰序亦止云康叔本始封之时而书也与微子之命不言宋公同霍叔罪微责轻故止书伐管蔡
　　惟三月哉生魄周公初基作新大邑于东国洛四方民大和防侯甸男邦采卫百工播民和见士于周周公咸勤乃洪大诰治
