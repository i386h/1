<!-- { "loadSidebar": true } -->
　　克艰则无我自然博询众谋不徇乎已能舍己见乐从乎人如是则人之善即我之善矣嘉言安得而伏于下贤者安得而遗于野乎克艰则物我一体防及无告自然不虐困穷有养自然不废如是则天地之间无一物之失其所矣万邦安得而不咸宁乎嘉言罔攸伏野无遗贤者稽于众舍己从人之符也万邦咸宁者不虐无告不废困穷之应也惟帝时克此不是舜姑为此谦辞见得克艰工夫直是不易
　　益曰都帝德广运乃圣乃神乃武乃文皇天眷命奄有四海为天下君
　　益闻舜论上节克艰功用惟尧能之于是不觉发叹称赞舜之盛德如此得天如此得天下如此皆克艰之功用不独尧能然也无所不通曰圣变化不测曰神刚健不挠曰武条理可观曰文禹只道克艰二字舜便推广此防归羙于尧益便接此语脉发明广运之妙归羙于舜不是当时克艰工夫日用纯熟了无凝滞安能六通四辟如是其妙哉自此以下凡数节更相发挥衮衮不断如珠聨星纬读之使人敬叹自舜郎位后凡羣臣所称帝皆是指舜若舜所称帝却是尧惟帝时克是也
　　禹曰惠廸吉从逆凶惟影响
　　惠廸顺行也禹闻益赞帝复接其语脉而发挥之何谓顺克艰是也何谓逆不克艰是也舜之盛德如此得天如此得天下如此固克艰之功用也或者兢业微懈不顺而逆则凶咎之来防如影响此禹所以兼吉凶两端申明克艰之防广益之所未备拳拳为帝舜告也
　　益曰吁戒哉儆戒无虞罔失法度罔游于逸罔滛于乐任贤勿贰去邪勿疑疑谋勿成百志惟熙罔违道以干百姓之誉罔咈百姓以从己之欲无怠无荒四夷来王禹闻益盛称帝德而有惠吉逆凶之戒益一闻之为之惊叹曰吁戒哉吁者不可之辞指言从欲之不可当以为戒也其间无非发明克艰之防以防不可从逆之意儆戒即克艰也下复详言儆戒之目罔失法度罔游罔滛勿贰勿疑勿成是谓克艰不然是从逆也任贤而贰则不专君子之迹危矣去邪而疑必不断小人之计行矣舜大圣人法度之失逸乐之过断无此事至如九官之命正是不贰四凶之诛正是不疑罪疑惟轻功疑惟重正是勿成而伯益告戒之辞不啻若伊周之于太甲成王者何至如是嗟夫此虞廷之盛所以贵于克艰者欤熙亦有广明之义百志惟熙可谓甚善到此复陈干誉从欲之戒恐又有此二病所以极言之誉者道之符也有道自然有誉违道如姑息而害仁好施而不知义之类是也去此二病可谓莹然无瑕然犹未也一念怠荒百病丛起凛乎其难保也益到此复申之以无怠无荒葢如前所陈尚有事之可指若无怠无荒则应事时如此不应事时亦如此动静昼夜如此无时而不克艰也此来王之机即黎民敏德之机即万邦咸宁之机即皇天眷命之机即吉凶影响之机伯益此章言罔者五言勿者三言无者二命辞深切立语严厉读之使人毛骨森竦在舜犹有此戒后世君天下者闻之可不惧欤
　　禹曰于帝念哉德惟善政政在养民水火金木土谷惟修正德利用厚生惟和九功惟叙九叙惟歌戒之用休董之用威劝之以九歌俾勿坏
　　观于政在养民一语而知当日为治之本也大禹谟一篇君臣告戒可谓至矣而上下之所以为治者不外乎养民也能养民而后可谓之善政此惟禹八年于外亲知民间之疾苦者始克举以相告也水火金木土谷皆民生所不可阙者修之只在君上当日庶绩咸熙如平水土之官播谷之官共工之官皆见于书当必有司火司金如所谓火工金工者五官分司其职而归重于谷以重民本才可谓之惟修正德利用厚生皆行治之事也观惟和二字分明有从容不廹意思即是行所无事也九功之叙则又有条理整齐处不是一味寛和此三项互相呼应极有次第缺一不可此禹从阅歴过来发明为政之要
　　帝曰俞地平天成六府三事允治万世永頼时乃功帝于是又推原九功之所以得叙实在地平天成之后而归功于禹是又言臣之所以克艰也前言克艰功用虽无所不备犹是言一时事而此则又言其功用及于万世呜呼尽之矣
　　帝曰格汝禹朕宅帝位三十有三载耄期倦于勤汝惟不怠总朕师
　　禹之德舜所熟知今欲禅让令总我众畧无他语止言其不怠夫舜老而倦筋力不逮故也禹之不怠正是禹平日工夫观其告君有曰克艰曰安汝止微不安即怠也微不克艰即怠也
　　禹曰朕德罔克民不依臯陶迈种德德乃降黎民怀之帝念哉念兹在兹释兹在兹名言兹在兹允出兹在兹惟帝念功
　　迈逺也种如苖之种臯陶曰兢兢业业是其种徳之法也曰愼厥身修思永是又其迈种德之妙防也臯陶士官也惟种此德故其降及于民者亦无非此德虽刀锯斧钺之施皆臯陶种德之地也民之怀之岂是偶然以此见得禹不是姑为此让直是深知臯陶直是尊敬臯陶舜即位之初命宅百揆既让于稷契臯陶矣至今禅让帝位其他皆不及又独拳拳乎臯陶一人虽不知稷契在与不在然禹之所尊敬而推让之者举一世莫有过于斯人者矣语至此又申言曰帝念哉言不可等闲听过当深念之哉今一念及此只在斯人释而不念亦只在斯人指名而言只在斯人允出于心亦只在斯人于是又申之曰惟帝念功不言德而言功功即德也
　　帝曰臯陶惟兹臣庻罔或干予正汝作士明于五刑以弼五教期于予治刑期于无刑民协于中时乃功懋哉此叚前面罔或干予正与后面民协于中相应不可不细玩以其无邪谓之正以其无偏谓之中皆道之异名非有二也正曰予正者天下之心舜一人之心也其心正即舜之正其念不正即是由舜之不正明即惟明克允之明即乃明于刑之中之明灼见是非曲直灼见情伪轻重水镜澄然物无遁藏而五刑之用有以大服乎人心为恶者知惧为善者知劝自然乐趋于善而不忍自弃于为恶谓弼教合于中方是弼教成功处
　　臯陶曰帝德罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经好生之德洽于民心兹用不犯于有司曰简曰寛即罔愆之德也自此以下无非简寛之用即所谓好生之德也
　　帝曰俾予从欲以治四方风动惟乃之休
　　九官十二牧孰非与帝共治者而俾予从欲以治如何独归之臯陶大凡天下好事不可有所梗若蛮夷猾夏寇贼奸宄之为挠而明刑弼敎者无其人民未协中臣庻未免干正则所以梗吾治者多矣谓之从欲可乎惟是臯陶料理此事翕然向化无一人来作梗所以使我得从欲以治四方皆为之风动也风动二字甚精神前言功而此言休休虽训美而有不可名状之妙若只作羙字看便不精神此字正指风动而言
　　帝曰来禹洚水儆予成允成功惟汝贤克勤于邦克俭于家不自满假惟汝贤汝惟不矜天下莫与汝争能汝惟不伐天下莫与汝争功予懋乃德嘉乃丕绩天之歴数在汝躬汝终陟元后
　　儆犹戒也不言灾而言儆见得圣人所适无非恐惧修省之地进德修业之机也矜者骄色满假之状也伐者夸辞满假之言也不自满假所以不矜不伐大扺有我即有敌无我敌不立不矜不伐无我也
　　人心惟危道心惟微惟精惟一允执厥中
　　动乎意入于人伪谓之人心动乎意者为人心则知本心之即道也谓之道心
　　无稽之言勿听弗询之谋勿庸
　　勿听勿庸防闲极密后世有旁寄聪明者其鉴于兹
　　可爱非君可畏非民众非元后何戴后非众罔与守邦钦哉愼乃有位敬修其可愿四海困穷天禄永终惟口出好兴戎朕言不再
　　众非元后何所归戴乎此其所以可爱也后非众谁与守邦乎此其所以可畏也愼乃有位愼之如何敬修其可愿而已人莫不各有所愿但有可不可之别耳惟口岀好兴戎朕言不再今我之言己岀于口矣所以闗系于事体者不轻矣岂复再有言乎
　　禹曰枚卜功臣惟吉之从帝曰禹官占惟先蔽志昆命于元龟朕志先定询谋佥同鬼神其依龟筮协从卜不习吉禹拜稽首固辞帝曰毋惟汝谐
　　若更卜之内自变乱其初志外咈众心幽不听命于鬼神而欲再卜安有重吉之理舜命殳益皆言徃哉汝谐独于此确然说一惟字葢人君为天地人物之主举天地间有纤毫未尽分处即是未谐此非一职一事之比也
　　正月朔旦受命于神宗率百官若帝之初
　　若帝之初与舜典是一般授受
　　帝曰咨禹惟时有苖弗率汝徂征禹乃会羣后誓于师曰济济有众咸听朕命蠢兹有苖昏迷不恭侮慢自贤反道败德君子在野小人在位民弃不保天降之咎肆予以尔众士奉辞伐罪尔尚一乃心力其克有勲三旬苖民逆命
　　有苖者左洞庭右彭蠡负固不服之国也舜摄政之初固尝窜之矣即位之后又尝分之矣五六十年之间德化浃洽四方风动而有苖尚尔弗率其顽如此哉舜歴年许久不闻有此施行如何禹一摄政便有徂征之命以道里计是荒服也若稍稍帖息圣人犹不应遽动干戈必是禹摄政后有苖无知陆梁不服抗逆朝廷上干天讨事有不可得而已者所谓弗率不恭侮慢其是之谓欤首提昏迷不恭一语所以指其病根三旬苖民逆命观于此语得见其党与浸盛非异时可窜可分之比又见得徂征之师止是震之以天威使其知惧自服非逞兵直前必欲剿絶之也
　　益赞于禹曰惟德动天无逺弗届满招损谦受益时乃天道帝初于歴山徃于田日号泣于旻天于父母负罪引慝祗载见瞽瞍防防齐栗瞽亦允若至諴感神矧兹有苖禹拜昌言曰俞班师振旅帝乃诞敷文德舜干羽于两阶七旬有苖格
　　徂征之命乃圣人生全有苖之道非黩武也苖顽弗悟尚尔抗逆若勇徃直前奋于一怒必至于屠戮而后已此岂圣人之本心禹方徘徊未决益从而赞之所以深契其心亟下昌言之拜也今苖民逆命不自反而进兵是满也满者损之招也不若谦以自反敛兵而退苖虽顽亦人尔安有不感动于德者乎舜禹大圣人其所举动无非盛德今日之征即盛德也苖民知其为兵而不知其为德所以逆尔故益之赞禹主在休兵非不足于舜禹之修德也禹闻益言班师振旅帝亦不以为异遂敷文德从善之速如此
　　臯陶谟
　　曰若稽古臯陶曰允廸厥德谟明弼谐禹曰俞如何臯陶曰都愼厥身修思永惇叙九族庻民励翼迩可逺在兹禹拜昌言曰俞
　　观篇末臯陶语才竟帝即呼曰来禹汝亦昌言又观孔子序书谓臯陶矢厥谟禹成厥功帝舜申之则是臯陶陈谟于舜之前无可疑者然此书终篇是与禹对答若臯陶正以告舜舜不应畧无一语又况臯陶一说知人安民禹遽曰吁咸若时惟帝其难之其辞防谓两尽乎此虽舜亦以为难岂他人所可及若臯陶正以告舜禹不应有是言也然则臯陶之谟虽在舜之前其实乃是与禹言之欤此书后世为臯陶陈谟而作故亦云若稽古允信也廸行也实履之谓也茍实履矣则发而为谋谟皆此德之华也自然昌明推而为辅弼皆此德之用也自然谐和
　　臯陶曰都在知人在安民禹曰吁咸若时惟帝其难之知人则哲能官人安民则惠黎民懐之能哲而惠何忧乎驩兜何迁乎有苖何畏乎巧言令色孔壬
