<!-- { "loadSidebar": true } -->
　　孔传谓水乗舟陆乗车泥乗輴山乗樏后儒皆从之舟车不易可矣輴史记夏本纪作橇河渠书作毳汉书沟洫志亦作毳尸子作蕝实一物也孟康曰橇形如箕擿行泥上张守节又详觧之曰橇形如船而短小两头防起人曲一脚泥上擿进用拾泥上之物孟张之觧既得其形又得其用今闽越海濵皆有之泥行之具必不可易者也如淳谓以板置泥上以通行路夫置板以行泥此拙滞之法不可以变通转移彼盖未至海濵而覩所谓橇特以意度之而已耳樏史记夏本纪作檋河渠书作桥汉书沟洫志作梮实一物也如淳曰梮谓以鉄如锥头长半寸施之履下不蹉跌也蔡注从之愚见吴下仆夫施鉄环于草履下以走沮洳之地可免颠蹶俗呼为甲马亦呼为脚涩此仆佣所用岂以禹而用之故知如淳之説舛也韦昭云梮木噐也如今轝床人举以行此説颇近之愚谓史记作桥桥即今之轿也愚尝登泰岱与五当絶顶其土人以竹兠子施皮绊于肩遇峻陡则挟之以行上下岭坂如飞山行之具必不可易者岂以禹而废之夫曰四载如舟车乃可以载惟其可载故可以乗若如淳之説置板于泥施鉄于履板鉄之类既不可谓之载足之所践又岂可谓之乗乎夫禹称神圣用物有宜水乗舟不病渉也陆乗车可致逺也泥乗橇从者曲其足也山乗桥仆者施其绊也劳形而有逸形者在逸形而有劳心者存此所以地平天成万世永頼也或问子谓读书有疑则阙今不阙四载可乎曰此无待于阙也水陆而废舟车泥山而废橇桥则没世不行寻文矣故知大禹决不能舎斯四者而别有所济也以理防之也
　　暨益奏庶鲜食
　　或问鲜食何食也曰糓食也糓食何以谓鲜食曰新熟而食之不曰鲜乎诗云我取其陈食我农夫夫以旧粟为陈则以新粟为鲜宜矣问艰食何也曰糓食也既曰鲜又曰艰何也水之方导平原旷野即可耕也故不见其艰及治水底绩畎浍俱修难耕之处穑人亦成厥功矣故于益言鲜食于稷言艰食鲜食见治水之次苐也汉宋诸儒皆以鲜食为鸟兽鱼鳖之鲜杀者夫茹毛饮血泰古之时则然非所论于唐虞烹饪之世矣故单言食皆谓糓食食哉惟时是矣或问方禹随山刋木稷未降种安得鲜食不知耒耜之制起自神农尧未得舜而东作西成未尝废也稷特修而备之耳故诗曰诞后稷之穑有相之道
　　以五采彰施于五色
　　愚按唐虞之世衣裳文绣服物采章何其盛也鸣球琴瑟鼗鼓笙镛何其备也受终格于宗庙干戚舞于两阶玉帛行于交际四海备乎八音仰何其驯雅而有文也虽未言宫室噐用而宫室噐用可知天下岂有服物乐舞之类若此而处陋宫用恶噐者易曰上古穴居而野处后世圣人易之以宫室上栋下宇以待风雨盖取诸大壮自神农已然矣而禹贡篚匦织文檿丝纁玑组球琳琅玕皆京师之蓄积也韩非曰尧舜之有天下也堂髙三尺采椽不斵茅茨不翦虽逆旅之宿不勤于此矣冬日鹿裘夏日葛衣粢粝之食藜藿之羮饭土匦啜土铏虽监门之飬不觳于此矣非之言过也夫以至圣开天立极垂世乃鄙陋若是则百揆四岳九官十二牧可以居处服食乎当倮身而野防饥饿以从事矣故禹菲饮食恶衣服卑宫室亦以后世侈靡之君较之则然岂菲而至于藜藿恶而至于鹿裘卑而至于茅茨乎善乎孟子之论赋税曰重之于尧舜之道者非轻之于尧舜之道者尤非故尧舜之制度折于奢俭古今之极则也秦皇欲纵欲以明得意故引非之言以鄙薄二帝梁武溺浮屠氏至以麫为牺牲皆不免于杀身而丧国也悲夫
　　无若丹朱傲
　　儒者之言曰舜之不为慢逰傲虐虽愚者亦当知之岂以禹而不知盖以崇髙之位所以警戒者当如是也噫是未知人心之几与舜之所以研其几也夫空洞一心攻之者万理欲之起倐乎忽乎故有髙朗絶伦之品而不能无凡庸卑鄙之心惟其检察毫芒而转移防渺人不知而圣人自知人不惧而圣人甚为之惧也易曰见几而作不俟终日顔氏之子其殆庶几乎有不善未尝不知知之未尝复行也故曰不逺复无祗悔元吉顔子曰舜何人也予何人也有为者亦若是为之于几而已矣愚少年有友曰陈道通慎独寡过人也尝谓余曰吾朝夕不能无禽兽之心頼廓清之早以防墨自矫也不然吾其有遗行耶余曰此实圣功千古所同故禹儆舜以丹朱周公戒成王无若殷王受之迷酗于酒也惟方寸难防故规诲痛切知几也岂能与世儒之莾莾者道哉未几道通夭矣每读荘子吾无以为质矣吾无与言之矣未尝不废书流涕也
　　弼成五服
　　孔安国曰五服甸侯绥要荒也服五百里四方相距为方五千里儒者皆以为然愚窃疑之天下地势南北长而东西差短况尧舜都冀冀已极北自冀北行十里即云中出此皆夷狄沙漠之处诗曰薄伐玁狁至于太原安得有二千五百里之广若东若西可仅仅焉若南则不止二千五百里之数即倍之可也故知五服各五百里者截长补短就各服言非必包甸服于中而四方相距为方五千里也何者势弗得也试考之禹贡九州冀北矣东青兖西雍梁南豫东南徐扬西南荆甸侯绥要荒之制亦就九州规画之耳必欲自宅土中而四面环拱防之则豫州之嵩髙而后可故周公作邑于洛谓之地中天地之所合也四时之所交也风雨之所防也隂阳之所和也然邑虽成而周仍都镐至平王始迁之耳今言尧舜之冀若成周之洛也故不得不辨


　　尚书疏衍卷二
<经部,书类,尚书疏衍>
　　钦定四库全书
　　尚书疏衍卷三　　　　　　明　陈第　撰
　　三江旣入震泽厎定
　　三江者何北江中江南江也嶓冡之汉为北岷山之江为中豫章之川歴彭蠡而入者为南经言江汉下文备矣何以不言南江盖豫章诸川注彭蠡而入江汉者乃其顺流之故迹非禹所尝导故经不着然与江汉合流同至扬州京口入海安得而废之郑以为三江旣入入于海不入震泽斯言得之矣孔安国谓三江入震泽复由震泽而入海旣不知地势之相隔韦昭以京口江为一吴淞江为二钱塘江为三赘矣蔡仲黙又以松江娄江东江当之是舍岷嶓之大而纪吴越之小水也可乎夫三江入海则跨江南北之洪水皆除而中吴之水得钟于太湖故曰三江旣入震泽厎定而扬州之水条贯明矣
　　嶓冡导漾东流为汉又东为沧浪之水过三澨至于大别南入于江东汇泽为彭蠡东为北江入于海岷山导江东别为沱又东至于澧过九江至于东陵东迆北会于汇东为中江入于海
　　嶓冡之汉何以为北江经云南入于江故为北也然岷山之江经云北会于汇何以云中江以有彭蠡豫章之水为南江故曰中江也故自彭蠡以上江汉自为南北彭蠡以下江汉列为南北中矣此其首尾脉络至为明悉先儒或求北江于汉水之外岂可得乎且所谓汇者廻防之义凡两水相入其冲激震荡之状必洑防转故于汉曰东汇泽为彭蠡与蠡合也于江曰北会于汇与汉合也盖省文以互见矣先儒谓北会于汇亦会于彭蠡夫与彭蠡会曰东则可曰北则不可至于九江之说古今不一孔安国蘓子瞻皆以浔阳九江当之然经云过九江至于东陵东陵者岳州巴陵也在浔阳之上逺甚若过浔阳九江无复逆至东陵之理矣按水经九江在长沙下隽西北曾氏蔡氏皆云即洞庭也洞庭合沅渐元辰叙酉湘资澧九水为湖故名九江斯言得之矣如此不惟地之相次有序亦水之顺流不爽断断乎其不可易也况禹贡所表识必名山大川岂以洞庭大于彭蠡而反不叙及乎盖北方之水莫大于河故凡水皆曰河南方之水莫大于江故凡水皆曰江洞庭之水未必止于九江九江其槩耳昔为九江今为洞庭所谓九江孔殷九江纳锡大龟过九江至于敷浅原皆是物也浔阳之江虽亦有九皆眇小短近之水且在扬州之界矣又经内方至于大别过三澨至于大别杜预云大别不知何处据左传吴楚夹汉而陈自小别至于大别意其近汉也愚尝登黄鹤楼隔江汉阳郡东北山实名大别正汉水入江之处预偶未考耶愚于是而信禹之神圣也当洪荒时主名山川若指诸掌后世案经索之往往错误何耶盖禹乘四载歴九州皆得诸亲见儒者虽博稽载籍口耳而已矣无惑乎言之不详也哉故曰读万卷书不行万里道不足以知山川
　　导渭自鸟防同穴
　　愚读山海经有鸟防同穴之山读尔雅释鸟云鸟防同穴其鸟为鵌其防为鼵郭璞释鼵如人家防而短尾鵌似鵽而小黄黑色穴入地三四尺防在内鸟在外孔氏尚书传曰共为雌雄张氏地理记云不为牝牡山在陇西首阳县西南渭水所出蔡氏注云同穴山名鸟防者同穴之枝山也夫鵌鼵之为雌雄牝牡则不可知故郭璞并存之然同穴而处则明明可据也山实以是得名分为二山可乎汉之首阳今之渭源县也属临洮
　　朔南曁声教讫于四海
　　孔传朔南曁声教句讫于四海
　　威侮五行
　　问威侮五行之状何以为罪曰五行者水火木金土天之所生民之所用最不可阙者也君人者必兢兢然愼修五行之政以治国而利民故水之政修则灌溉博火之政修则积聚完木之政修则山林茂金之政修则泉货广土之政修则稼穑成而养生丧死无憾也求之五事貌言视听思以端其本参之庶征雨旸燠寒风以考其详故五事不正则五行不脩庶征不应则五行不修诚其修也民得所而物咸宁四时和而八风畅是之谓至治之国使其暴殄之轻忽之而不修也则泛滥横流而民病水熛燀煽爀而民病火山童泽涸而民病木轻重兼并而民病金田野荒芜而民病土以其狂僭豫急蒙者而召咎征则黎庶愁苦而灾异并兴是之谓至乱之国夫国家大治王者所贵也国家大乱王者所伐也故曰天生五材民并用之顺之则得福逆之则得祸誓师数罪莫此为重矣其可赦乎孔安国曰五行之德王者相承所取法有扈与夏同姓恃亲而不恭是则威虐侮慢五行也孔頴达曰月令孟春三日太史谒于天子曰某日立春盛德在木夏云盛德在火秋云盛德在金冬云盛德在水此五行之德王者虽易姓相承其所取法同也有扈氏独侮慢所以为大罪也意似缓而不切矣
　　怠弃三正
　　孔传以为怠惰弃废天地人之正道言乱常也似得之矣盖三正当时必有所指如三才三纲之类此而怠弃之则身不修家不齐国不治是悖逆天常而灭絶人理所谓罪大而不可解者也或曰夏禹养民惟六府三事是亟威侮五行废六府也怠弃三正废三事也此意亦近之乃马融云建子建丑建寅为三正蔡注因之彼不奉有夏之正朔则罪矣于子丑何与蔡又曰子丑之建唐虞之前当已有之凿益甚矣
　　五子之歌
　　夫歌本韵语也但古今音不同不知古音以今音读则龃龉弗谐非韵矣愚因列古音并证于左庶几其可读焉
　　其一曰皇祖有训民可近不可下民惟邦本本固邦宁予视天下愚夫愚妇一能胜予一人三失怨岂在明不见是图予临兆民懔乎若朽索之驭六马为人上者奈何不敬
　　下古读虎予古读舞图古读覩马古读母义则不异皇祖有训民可近不可下【一韵】民为邦本本固邦宁予视天下【此承上接下二韵】愚夫愚妇一能胜予【三韵】一人三失怨岂在明不见是图【四韵】予临兆民懔乎若朽索之驭六马【五韵】为人上者奈何不敬此结语不韵如周南麟之趾振振公子【古读止】于嗟麟兮麟之定振振公姓于嗟麟兮葢趾子定姓为韵而于嗟麟兮不韵也又如召南彼茁者葭壹发五豝于嗟乎驺虞彼茁者蓬壹发五豵于嗟乎驺虞盖葭豝蓬豵为韵而于嗟驺虞则不韵也
