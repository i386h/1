<!-- { "loadSidebar": true } -->
　　愚读周官一篇叹其设官分职要而有体时巡朝觐简而不烦至其统命百官切实而可见诸施行恳恻而无长语也非周公孰能作之乎昔虞之命官也总之曰咨汝二十有二人钦哉兹亦总之曰三事曁大夫敬尔有官诚帝王一揆矣虽其五载巡狩三载考绩防有不同然三考黜陟幽明与六年大明黜陟者不异也周家之经纶制度可以推而尽之矣沿此以治天下有余也乃蔡仲黙氏致疑于周官周礼之不同不知周礼非尚古之书固不足援以为据也何以言之圣王之治必修德以为天下先故三公论道经邦三孤弼予一人此不可一日缺者周礼不首录公孤失其本矣冡宰虽列于六卿五卿皆其所进退也故邦教邦礼之不修则简其司徒简其宗伯邦政邦禁邦土之不修则简其司马简其司冦司空故曰掌邦治均四海也今周礼太宰之职掌建邦之六典曰治典教典礼典政典刑典事典何其侵五卿之职也且八灋之内有官刑官计八则之内有赋贡田役冡宰之烦若是何以照临百官而佐王辨贤能纠百职也冬官固不存矣而地官宗伯司马司寇之相纠混者不可一二数岂所以责成官守之意乎夫民之所重者食国之所寳者财故躬行节俭自天子始今曰惟王及后世子之膳不会惟王及后之膳禽不会惟王及后之服不会惟王之裘与其皮事不会何以训子孙俭德也夫纣之所以亡非以湎于酒乎故酒诰无逸重为惓惓欲使成王畏相不敢暇逸而崇饮也今置酒正掌酒之政令辨五齐之名三酒之物以共王之四饮三酒之馔及后世子之饮曰岁终则会惟王及后之饮酒不会以酒式诛赏是使仪狄常在左右而杜康不离于侧也且违酒式而诛与杀熊蹯不熟者奚异乎吾闻民可使由不可使知以其愚也今冡宰于正月之吉始和布治于邦国都鄙乃悬治象之灋于象魏使万民观治象挟日而敛之司徒布教司马布政司寇布刑亦皆悬之正月之吉而敛之挟日之后吾恐万民之不能悉识也逺者阻于道路近者厌于耳目非实政之所宜先矣西旅底贡厥獒太保用训于王曰不役耳目百度惟贞不宝逺物则逺人格所以昭王度而敷文徳也今曰凡式贡之余则以共玩好之用又有山师以致其山珍异之物有川师以致其川珍异之物又曰九州之外谓之蕃国世壹见各以其所贵宝为挚非所以令四夷见也古者天子理阳道后治隂德天子听外治后听内职所以别嫌疑慎风化也今置内宰以治王内之政令大祭祀后祼献则赞凡建国佐后立市岁终佐后受献功者比其大小与其麤良而赏罚之不几于乱男女之别乎六年五服一朝周官画一之制今曰侯服岁一见贡祀物甸服二岁一见贡嫔物男服三岁一见贡器物采服四岁一见贡服物衞服五岁一见贡材物要服六岁一见贡货物则其制紊矣列爵惟五分土惟三故公侯百里伯七十里子男五十里周之定制也今曰诸公之地方五百里诸侯四百里诸伯三百里诸子二百里诸男百里此春秋战国并吞者有之岂封建之本初乎古者树后王君公承以大夫师长以至庶人之役于官皆以治民故省一官民之福多一官民之残也周礼设官何其猥而冗乱乎既有甸师又有兽人人鼈人腊人既有医师又有食医疾医痬医兽医既有浆人又有笾人醢人醯人盐人既有内司服又有缝人染人追师屦人推此数之莫能更仆岂皆不可以兼摄乎凡此皆非周公意也可一恒人而辨之也昔者孟子之言曰诸侯恶其害己也而皆去其籍是自孟子之时而周礼不存矣至汉武帝河间王得而献之徒藏之秘府刘歆始深好之以为周公致太平之书郑又注之显于世林孝存诋以为黩乱不经何休亦以战国隂谋之书目之嗣是诸儒疑信相半未能决其左袒也愚详其书文字颇古度数颇备亦秦末汉初之人所作后世莫及也其存周之迹十之二三其杂秦之制十之四五然破碎繁杂决不可以治天下国家设举而行之官日奔走而匪宁民日烦苛而匪息亡无日矣始缺冬官河间献王以考工记补之俞廷椿氏谓冬官杂在五官中复割裂而编辑之以为全书亦竟何益矣盖读其文虽浑雅可观措诸事实窒塞不达自汉至宋千四百年惟刘歆蘓绰王安石鋭意行之皆破坏天下夫以三小人而信其书则其书可知也已故脩齐治平其惟取信于周官
　　则肄肄不违
　　肄习也肄肄不违作一句读言文武之于民既奠丽以安之又陈教以诲之民于是亹亹服习而不违故能达于殷邦而集大命孟子所谓民日迁善而不知为之者诗所谓古之人无斁誉髦斯士是也先儒率以则肄为句肄不违为句失其读矣
　　惟周文武诞受羑若
　　羑若久费分解孔安国释羑为道言文武大受天道而顺之王肃亦曰羑道也孔頴达曰羑声近猷故训为道蘓子瞻曰羑羑里也文王出羑里之囚天命自是始顺蔡仲默曰羑若或谓即下文厥若也羑厥或字有讹谬周尧弼曰按韵书羑善也若顺也诞受羑若者蒙上文而言皇天改大邦殷之命惟周文武大受而善顺之大受者见其极负荷之重也善顺者见其有灵威之实也此皆以意为説耳愚按孔丛子论书篇曰文王疏附奔奏先后御侮谓之四邻以免乎牖里之害又居衞篇子思曰文王困于牖里作周易战国防赵希冩曰昔者文王拘于牖里而武王覊于玉门又鲁仲连曰文王闻之喟然而叹故拘于牖里之库后汉书引语曰文王牖里闳散怀金史弼遭患义夫怀宝是牖羑古通用牖明谓受命明若以其克恤西土也西土王业所基故本而言之
　　用端命于上帝皇天用训厥道付畀四方
　　用端命于上帝皇天【句】言君圣臣良用受正命于天帝用能以道训四方故天付畀以天下旨似直截而明朗矣旧説以用端命于上帝【句】皇天用训厥道【句】谓上天用顺文武之道而付之以四方理亦可通但释训为顺似有未妥况上帝皇天岂可防断汤诰谓告于上天神后鲁论告于皇皇后帝是其证也
　　王释冕反丧服
　　宋儒孙觉作书解以康王防服见诸侯为非礼蘓子瞻著论又最详悉谓冠礼可以防服行受顾命见诸侯独不可防服乎太保使太史奉册授王于次诸侯入哭于路寝而见王于次王惟防服受教戒谏哭踊答拜此一说也周尧弼辨之以受顾命主大位乃非常大礼非区区冠仪可比故君薨世子生者大祝犹得裨冕奠币以告于神生子而告且不可以凶服而况非常大礼乎又成王嗣位周公以王室懿亲犹遭流言之变几危宗社召公毕公为国元老而虑及此故权一时之宜正君臣之分而以冕服朝诸侯此诸儒之成议不可废也此亦一说也愚谓分有尊卑礼有经权故人臣不敢以防服见天子何者君尊也以君而视祖祖又尊也伊尹祠于先王奉嗣王祗见厥祖侯甸羣后咸在夫未有见祖而不易服易服见祖并见羣臣太甲尝行之矣又若康王嗣立果见危疑之际二公俾其亟见诸侯以系天下之心则虽变礼而不失其常者矣且殷周皆用亮隂之制三年之忧一日之吉未为失礼之甚顾其时何如耳然愚少读顾命至逆子钊于南门之外则废书而叹曰太子之事君也朝焉夕焉生则视膳病则视药死则视饭含成王之崩康王不在侧乎夫既其在侧又奚为南门之外彼其时天地崩坼擗踊哭泣之不暇而暇为文乎又胡为待太保之命以干戈虎贲而迎之以延入室也私心抱此无可与语及稍视传注乃所以褒嘉此事者极其赞美于予心终不谓然及读子瞻之论曰始死方殡孝子释服离次出居路门之外受干戈虎贲之迎此何礼也汉宣帝以庶人入立故遣宗正太仆奉迎以显异之康王元子也天下莫不知何用此纷纷也噫是先得我心之所同然矣故具述之以俟后之论礼论情者
　　吕刑
　　吕刑一篇序以为训夏赎刑作也今反覆读之嗟有苖思尧舜述三后示来嗣其惓勤恳切惟恐失于不经不辜将下伤民命而上违天和也故戒之勤戒之审戒之佞戒之狱货恻怛哀矜之情洋溢于诏告肫肫然先王之法言孔子所为取也至于赎刑特其中之一事耳儒者訾之曰唐虞鞭朴方许其赎今穆王之法虽大辟亦免之矣不知赎也者赎其所矜疑也不疑何赦不赦何赎夫既疑矣当之以本罪忍乎故计所犯之重轻而酌锾之多寡亦平允之一道也汉制苏建出塞失军赎为庶人太史公下蚕室家贫不足以自赎其亦吕刑之遗意乎故曰罚惩非死人极于病儒者又谓穆王廵游无度财匮民劳至其末年为此一切权宜之术以敛民财此又揣摩之过也夫穆王欲以车辙马迹徧天下彼一时也故读祈招之诗伤哉其言之矣今此训刑之作意其悔心之萌乎夫悔而念及于刑念刑而笃于敬惧此一时也实非敛民以自富者也故祗宫获殁尚延共懿孝夷之绪有以也哉汉路温舒谓狱者天下之大命狱吏深刻利人之死非憎人也自安之道在人之死悲矣悲矣夫然后知吕刑之言大有闗于国体民瘼也或谓孔子录此以示戒岂其然岂其然
　　王享国百年耄荒度作刑
　　宜读耄为句按周本纪穆王即位春秋已五十立五十五年崩故曰王享国百年耄苏传曰刑必老者制之以其更事而仁也耄荒度作刑者以耄年而大度作刑犹禹曰予荒度土功
　　罔有馨香德刑
　　作一句读夫刑天下之大命也圣人慎之上帝鉴之故刑而当罪罔有不辜则刑皆德也德刑惟馨帝佑之矣今苖民爰始滛为劓刵椓黥曰爰始见前未有也罔差有辞见曲直不分也故其民皆习于恶无有忠信惟以反覆诅盟为事是其腥秽之虐刑也岂非神人所共怒乎
　　皇帝哀矜庶戮之不辜
　　秦始皇初并天下令议帝号羣臣皆曰昔者五帝地方千里其外侯服夷服诸侯或朝或否天子不能制今陛下兴义兵诛残贼平定天下海内为郡县法令由一统自上古以来未尝有五帝所不及臣等谨与博士议曰古有天皇有地皇有泰皇泰皇最贵臣等冐死上尊号王为泰皇命为制令为诏天子自称曰朕王曰去泰着皇采上古帝位号号曰皇帝他如议制曰可是皇帝之号自秦始也余读吕刑皇帝哀矜庶戮之不辜曰所从来逺矣
　　乃命重黎絶地天通
　　国治听人国乱听神此常理也盖国乱则法令不明赏罚不中矣无所措其手足矣无所控诉惟求之神神道日盛人道日衰时则瞽史巫觋又妄言祸福于其间民志昏惑不能自决将谓是非曲直官不足凭而利害死生惟神足恃由是山川土石之妖草木禽兽之怪亦乘衅而入人鬼混淆隂阳杂糅是之谓地天通也邪道既盛衅孽自作氷雹水旱山崩川竭之变无时无之是之谓上帝降格也格古读阁与割同音故大诰降割与多士多方降格皆谓灾也重黎何以治之乎重黎掌天地四时之官治厯授时劝民耕稼而又正祭祀之典去滛邪之祠则民尽力于本务自不分心于希冀尊鬼而不媚敬神而不祈故和气集乖气亡休征臻咎征逺是之谓絶地天通而罔有降格也故大义之明如日中天羣后及在下罔不明其所当明人道也常道也为己则明其当明为人则辅其当辅而天下皆得所即鳏寡孤独孰有掩盖之者乎此拨乱致治之大体不独为有苖言也
　　四方司政典狱非尔惟作天牧
　　孔读司政典狱【句】非尔惟作天牧【句】解曰主政典狱谓诸侯也非汝惟为天牧民乎理亦可通然非下一乎字作转语意未明也宜读四方司政【句】典狱非尔【句】惟作天牧【句】非尔者如康诰所谓非汝封刑人杀人无或刑人杀人是也不与于已为天牧民则监惩当矣
　　其罚百锾
