<!-- { "loadSidebar": true } -->
　　缁衣引君雅曰【牙雅古通音】夏日暑雨小民惟曰怨资冬祈寒小民亦惟曰怨孟子引书曰丕显哉文王谟丕承哉武王烈佑启我后人咸以正无缺皆君牙文也愚按古文二十五篇其未为诸书称引者仅微子之命周官毕命冏命四篇耳然皆文从字顺曷尝有诘曲聱牙之体乎夫文本于事事致于理要以逹上下之情齐众寡之论宣祗惧之防畅堙欝之导之善所以禁其恶约之正所以絶其邪典谟训诰誓命贡征歌范皆是物也故或时而正或时而竒正而愚夫愚妇知之竒则文人学士不能以句而作者无心也譬之指以挥音而音非指履以出迹而迹岂履也哉故善读书者遇竒而不求其正值正而不求其竒始也诵言以索意既也得意而忘言若与古人揖让于一堂而晤言于一室目覩其色耳闻其声身廸其矩而心聆其神也善善而无恶正正而无邪世治则以行吾道世乱则以防吾身夫是之谓深于书者也诗曰既见君子庶几有臧
　　尚书评
　　夫书之不全皆委之秦火矣按秦本记始皇三十四年李斯议谓诸生不师今而学古以非当世惑乱黔首令天下有藏诗书百家语者悉诣守尉襍烧之越三年始皇崩又越三年二世防又越五年汉髙即皇帝位焚书之年嵗戊子汉髙即位嵗己亥相去十二年耳且张苍秦之柱史叔孙通伏生秦之博士陆贾郦食其申公軰皆秦儒生岂以十二年之间遂至一废扫地庄子云诗书礼乐邹鲁之士搢绅先生多能眀之孟子荀卿述王道论诗书其及门弟子往往散处列国战国去秦何几一经焰火遂尔澌灭何也且汉兴至武帝亦六七十年间耳伏生出壁藏谓之今文孔安国得壁藏谓之古文卒莫能有辨其是非以致或行或不行而张覇之伦复得以伪作传信于世司马迁董仲舒皆引白鱼入舟之事实覇书也岂秦及战国功利之习浃人肤髓而士生其时惟学从横长短攻战之术与夫尊秦仪礼之制而尚书古经无复有读之者耶史称髙皇帝诛项籍引兵围鲁鲁中诸儒尚称诵习礼法歌之音不絶此其时去秦愈近岂谓讲诵者皆非尚书古文耶不然何冺冺也其故不可知也汉武行幸河东尝亡书三箧诏问莫能知惟张安世识之具作其事后购求得书以相校无所遗失秦汉之际遂无若人可悲也哉
　　尚书之文简短而深闳眀雅而窔奥玩之愈渊行之愈切测之不可以为象防然而置于前则令人惊怪不知何从而得之也诚宇宙间至文哉故自汉至今文士多矣然必以太史公为絶匠何者以竒胜也故当世人物一经序传班固兢兢録之稍改句字一二适以显其益竒故后世论史或病其取与之谬或讥其稽考之疎此诚有之然至于文章之竒妙未有不叹赏而拱手推服之也观其于左国国策世本楚汉春秋诸书剪缀而运量之防而变化之纵其所至若波涛万里而不知其所归孰为太史公孰为非太史公若淄渑混合但见其沦涟浩渺而已不能以目辨之也盖得其意放其词伸缩自在行止由己想其致思运笔之趣若飘飘乎天马蜚空不自知其竒矣乃临当尚书之文眴然而目怵然而手拙故于尧舜禹汤武典谟誓诰皆兢兢録焉即有句字之改亦犹班固之于太史公也盖其意不足以包贯之词欲踊跃而驰骋可乎髙宗肜日曰罔非天典祀无丰于昵今曰罔非天继常祀毋礼于弃道其义不可通也不寕惟是金縢一书破防为二前序册祀之意以及鸱鸮之贻末言周公卒后暴风雷雨王开金縢见书曰朕小子其迎夫既卒矣又何迎乎此不无少舛也不寕惟是文侯之命平王命晋文侯仇作也今以为襄王命文公重耳之词盖见左传彤弓矢玈弓矢秬鬯一卣之赐同未及察其词之异也凡若此类皆如泾渭之合清浊判然欲新竒而弗得矣其惟孟子乎孟子述尧舜汤武不一而足犹然孟子舆之文人不得而窥其间也意得也愚尝谓孟子之文在太史公之上
　　诗莫妙于毛诗文莫妙于尚书毛诗之妙愚于古音考述其梗槩矣尚书之妙岂惟其政事道徳之宗抑亦具典要体裁之雅后世莫窥其涯涘也夫文章乾坤之大用士能文者操觚伸纸孰不以宗古自命然法唐宋止矣进之史汉止矣又进之左国画然止矣盖时势所束而著作各有所施也昔王莾居摄东郡兴师莾依周公作大诰谕之纯袭其词卒不及自遣一语彼谓诵法周公宜若是矣不知修词立言贵得古人之精意袭其意上也袭其词下也袭词而取其十之四五不足观矣况通篇誊写则己之情不逹己之情不逹欲以晓人风世曷繇哉且武庚三监叛周公欲征之而老臣旧人颇谓不可故述王命陈其卜吉孜孜焉莾时翟义刘信举事命将出师举朝皆以为请乌用大诰为乎譬之四尺童子见賔客清谈亦拱手效之虽得其口吻而昩其事情故莾之大诰童子之为也一恒人丑之矣惟唐韩退之独知五十八篇为文字之祖故淮西碑法舜典也佛骨疏法无逸也畵记法顾命也词意并佳遂成絶笔桞子厚曰本之书以求其质夫书岂独质而已哉噫此特为文论之也


　　尚书疏衍卷一
　　钦定四库全书
　　尚书疏衍卷二　　　　　　眀　陈第　撰
　　曰若稽古帝尧曰放勲
　　按孔传若顺稽考也能顺考古道而行之者帝尧此其意似迂而不逹尝考曰粤越三字古通用蔡注曰若者发语辞史臣将叙尧事故先言考古之帝尧此觧是也然孔蔡皆谓放勲非尧之名故重华文命亦谓非舜禹之名愚考之五帝徳尧髙辛之子也曰放勲其仁如天其知如神舜蟜牛之孙瞽瞍之子也曰重华好学孝友闻于四海禹髙阳之孙鲧之子也曰文命敏给克济其徳不回此其说至眀眀也经之义防无以加此孟子称放勲命契放勲乃殂落史记述本纪世表以至马融郑皇甫谧诸人未尝异也夫尧舜禹汤岂非古今之通称乎汤名履实见论语尧舜禹可知矣苏子瞻曰以文命为禹名则布于四海者何事耶夏书云禹敷土随山刋木商颂云禹敷下土方则弼成五服任土任贡何者非禹之所敷也
　　分命羲仲
　　按厯书之作始于黄帝黄帝考星厯立五行正閠余于是有天地神祗物类之官是谓五官各司其序不相乱也故尧命治厯慎重其事上言厯象日月星辰敬授人时论其统体也推騐考测必极其精杪曶有差则躔度不应矣故分遣四子各居其方察日之出入农之作息昏晓之中星四时之节气以至人之祁寒暑雨物之毛羽生落离合参伍毫发不爽斯厯元可定矣苟不置闰则气朔盈虚终莫齐一故曰以閠月定四时成嵗也总之皆治厯眀时之事厯成则隂阳顺风雨时百糓登而协气畅百工有不厘庶绩有不熙乎是经文次序最眀且悉蔡注于厯象日月便谓作厯已成于分命则云此下四节言厯既成而分职以颁布且考騐之恐其推歩之或差夫分职颁布云者岂以羲仲颁春厯羲叔颁夏厯和仲和叔颁秋冬厯乎何其错襍而不一也其考騐之恐错云者岂以四子考春夏秋冬之或差则识之以修改乎何其测候之后时也至下文平秩东作又云以厯之节气早晚均次其先后之宜以授有司何其颁布之不豫也近世周尧弼【名洪谟蜀人】非之似矣然尧弼以为使四子者考騐已颁之厯为编次将来之厯则亦稽之未审也传曰履端于始序则不愆举正于中民则不惑归余于终事则不悖此三者治厯一时事也阙一不可以为厯噫厯法难矣起于黄帝明于唐虞遵用于夏商至周襄王之世閠且失矣汉武起而更定之自太初讫元鳯三十嵗而是非莫定
　　女于时观厥刑于二女
　　按尧之妻舜在克谐以孝之后象之化诲久矣安至杀舜为事而欲室其二嫂乎故齐东野人之语皆不足辨也愚读封禅书武帝好神仙燕齐言怪诞者不可殚纪战国道丧人好造言若大浸滔天茫无津岸舜所以堲防说殄行也又史记帝纪黄帝生嚣嚣生蟜极蟜极生帝喾帝喾生放勲是为帝尧黄帝又生昌意昌意生颛顼颛顼生穷蝉穷蝉生敬康敬康生句望句望生桥牛桥牛生瞽瞍瞽瞍生重华是为帝舜则尧之二女乃舜之从曽祖姑也岂可以通婚媾乎故经有眀文帝纪之世次不足信矣庄子曰六合之外圣人存而不论岂惟六合之外唐虞以上存之可也
　　纳于大麓烈风雷雨弗迷
　　按孔丛子宰我问书纳于大麓烈风雷雨弗迷何谓也孔子曰此言人事之应乎天也尧既得舜歴试诸艰已而纳之于尊显之官使大録万机之政是故隂阳清和五星不悖烈风雷雨各以其应不有迷错愆伏眀舜之行合乎天也孔安国主此说孔頴逹曰声近録此与上三事亦同时也上为变人此为动天故最后言之以为成功之验史记曰尧使舜入山林川泽暴风雷雨舜行不迷蔡苏氏皆主此说苏且以是为受命之祥也愚谓上古用字惟取同音不似后世之按字分义故以麓为録义自可通如必泥其字马郑云麓足也纳于大山之足而风雨不迷似亦无足怪者故孔丛子之説意似滋长
　　禋于六宗
　　六宗之説自汉以来纷然矣祭法曰埋少牢于泰昭祭时也相近于坎坛祭寒暑也王宫祭日也夜眀祭月也幽宗祭星也雩宗祭水旱也孔丛子载宰我问答与此同故孔安国王肃孔頴逹苏子瞻蔡仲黙皆主是説意近之矣或疑水旱寒暑乃祈祷之祭非有当于摄位之事也郑则谓星辰司中司命风师雨师星五纬也辰日月所防十二次也司中司命文昌第五第四星也风师箕也雨师毕也按周官大宗伯以实柴祀日月星辰以槱燎祀司中司命风师雨师今以周礼解虞书恐未必其合也况去日月独数星辰以下为六可乎欧阳大小夏侯皆云所祭者六上不谓天下不谓地旁不谓四方在六者之间助隂阳变化实一而名六宗矣孔光刘歆以六宗为乾坤六子水火风雨山泽也贾逵以为六宗天宗三日月星辰地宗三河海岱也马融云万物非天不覆非地不载非春不生非夏不长非秋不収非冬不藏此其谓六宗张髦以为三昭三穆司马彪谓天宗者日月星辰寒暑之属地宗社稷五祀之属四方之宗四时五帝之属刘邵谓万物负隂而抱阳冲气以为和六宗者太极冲和之气为六宗之气也张廸以为六代帝王杜佑以为昊天上帝与五帝为六近代周尧弼力驳诸家而以时也日也月也星辰也社稷也宗庙也为六宗噫何其襍扰而不一也孰是孰非不能起虞史于地下而质之姑从祭法之言可也阙之亦可也
　　辑五瑞
