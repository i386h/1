<!-- { "loadSidebar": true } -->
　　迁居尔西者非我奉德不康宁尔是惟天命不可违朕奉天不敢有后耳盖宜迁而速迁天命也岂可怨我乎故考之册典殷革夏命亦孰非天命今尔其曰夏士迪简在商庭与服在百僚亦欲我之用尔也夫夏士之用商惟其德耳予一人惟德是用今尔无度而叛乱予敢求尔于商邑而用之乎予惟循汤故事而矜赦尔则已幸矣非我不用尔之罪是惟天命盖可用而用天命也不可用而不用亦天命也易曰君子遏恶扬善顺天休命
　　爰曁小人作
　　其在高宗时旧劳于外爰曁小人作【句】其即位乃或亮隂云云其在祖甲不义惟王旧为小人作【句】其即位爰知小人之依云云此其词义至明畅也自孔安国以爰曁小人为句作其即位为句至今因之弗改夫小人细民也作耕作也暨小人作则知稼穑之艰难矣今曰爰暨小人则所暨者何事耶且曰其即位义无所欠曰起其即位词亦少艰矣按传武丁父小乙使之久居民间劳是稼穑与小人出入同事意可识矣愚故具论之以俟后之读者
　　嘉靖殷邦
　　蔡仲默注殷高宗之嘉靖也曰汉文帝与民休息谓之靖则可谓之嘉则不可愚于是深叹其失言也嗟嗟文帝岂易及哉愚读虞夏商周之书自童年以至皓首无一日不击节称快矣外此读汉文帝诏心爽神怡若登春台之上而游华胥之圃也句句言言流于肺腑此与王谟帝诰何异用德以化俗损已以益人屡赐田租之半至十三年尽除租税而不收赐天下孤寡布帛絮各有数八十以上赐粟人一石肉二十觔酒五斗九十以上赐帛人二匹絮三觔孝者帛人五匹悌者力田二匹斯民何幸而生于斯世盖千载一时也尝曰方春和时草木羣生之物皆有以自乐而吾百姓鳏寡孤独穷困之人或阽于死亡而莫之省忧为民父母将何如其议所以赈贷之又曰天下治乱在予一人其悉思朕之过失及知见之所不及匄以启告朕及举贤良方正能直言极諌者以匡朕之不逮又曰祠官祝厘皆归福于朕躬不为百姓朕甚媿之夫以朕之不德而专乡独美其福百姓不与焉是重吾不德也其令祠官致敬无有所祈由是观之经称中宗治民祗惧不敢荒宁髙宗至于小大无时或怨祖甲能保惠于庶民不敢侮鳏寡皆文所优为也经又谓兹四人迪哲厥或告之曰小人怨汝詈汝则皇自敬德厥愆曰朕之愆允若时不啻不敢含怒今帝之言曰民或祝诅上以相约而后相谩吏以为大逆其有他言吏又以为诽谤此细民之愚无知抵死朕甚不取自今以来有犯此者勿听治所谓小民怨詈引以为愆也是耶非耶蘓子瞻亦尝云西汉道德比之殷犹珷玞之与美玉也是皆厚尊往古而轻黜近代实世儒之见锢之也或谓三代礼乐教化蔚然于安居乐业之中汉文不能故不相及此又不然盛汉之世人人孝弟力田海内殷富兴于礼义断狱至于数百即比屋可封何以加此孔子曰民可使由之不可使知之如必人人知道则才难不叹于周世矣夏自禹启所传几何太康逸豫民即不忍距之于河周自成康之后昭王南征不复儒者不考其治乱之倐然而猥云礼乐教化至谓古今邈不相及岂达士之识哉或谓文帝有邓通之悦愼夫人之嬖是以逺逊于古此又非也夫论玉者论其精润不于其防瑕论人者论其大德不于其小过故孔子述诗书于古人多扬其善而掩其恶后之作史者必抉剔其微细以遗弃其大端古今不相及亦正坐此不然昵典祀踈孝已周公不以是而贬高宗之贤也岂无意哉
　　其在祖甲
　　虞夏商周之书皆史也无逸作于周公信史哉无逸之言曰其在祖甲不义惟王旧为小人作其即位爰知小人之依能保惠于庶民不敢侮鳏寡肆祖甲之享国三十有三年又曰自殷王中宗及高宗及祖甲及我周文王兹四人迪哲夫以商周之世数其四王以训孺子不浮不诬可知也已国语乃云帝甲乱之七代而殒及读殷本纪帝武丁崩子帝祖庚立帝祖庚崩弟祖甲立是为帝甲帝甲滛乱殷治衰何其与无逸矛盾也太史公曰余以颂次契之事自成汤来采于书诗岂论叙祖甲采之国语而未及无逸欤孔安国以祖甲为太甲误矣郑云祖甲武丁子帝甲也有兄祖庚贤武丁欲废兄立弟祖甲以此为不义逃于民间故曰不义惟王之言意与经合故君子据经而国语史记不足信矣详在蔡氏注中不具论
　　君奭
　　君奭一篇孔传以周公言已留辅王朝之意蔡注谓周公留召公也蘓传兼此二义愚按序云召公为保周公为师相成王为左右召公不悦周公作君奭所谓不悦者不乐居位而欲去不以宠利居成功也周公以成王初政老成大臣未可遽去故留之首言天命难保以及商周之兴皆贤臣是頼又曰前人敷乃心命汝明朂末言民德惟不厥终恐终王业之难皆勉留召公之言蔡注确矣
　　予往暨汝奭其济小子同未在位诞无我责收罔勗不及耉造德不降我则鸣鸟不闻矧曰其有能格
　　小子即小子旦周公自谓也言我同尔未在位则济不济谁其收功责我乎今旣在师保之位不共勉力则不及济矣又安得辞其责而委之谁也故耉能造德者也不共劼力则德不降我则鸣鸟不闻嘤嘤之和不及黄鸟矣矧曰格于皇天若伊尹軰乎鸣鸟不指鸣鳯诗曰伐木丁丁鸟鸣嘤嘤相彼鸟矣犹求友声矧伊人矣不求友生是其义也若鸣鳯最难闻尝一鸣岐山周人以为文王受命之符岂可以寻常道乎卷阿之咏盖以喻君臣非实言凤也
　　多方
　　苏氏曰大诰康诰酒诰梓材召诰洛诰多士多方八篇虽所诰不一然大畧以殷人不服周而作也愚谓大诰等六篇各有所指惟多士多方则详诰庶殷使之思商周之兴败而殄絶其叛乱之萌也夫诛纣而封武庚于故都去丰镐逺徒恃三监监之此其势不能无叛及叛而周公诛之徙其顽民于成周宻迩王城而教诲之不得不详亦其时宜尔也蘓氏又曰予乃今知汤以下七王之德深矣方殷之虐人如在膏火中归周如流不暇念先王之德及天下粗定人自膏火中出即念殷先七王如父母虽以武王周公之圣相继抚之而莫能御也愚窃以为不然夫天下初定法令未孚而纣素所崇信渊薮之奸宄丑类往往错处于民间故纷纷而虑乱借借而思变皆纣之余党为之非天下之人思商而叛周也后儒又为之说曰周之顽民殷之忠臣愈益过矣夫周之忠臣宜莫若防子箕子祖伊防子即封于宋箕子陈范于王祖伊奔告戡黎初无一语咎周也岂以三子为忘殷乎三子非忘殷则叛者非忠臣执是可以论商周之际矣
　　简代夏作民主
　　孔传云乃惟成汤能用汝众方之贤大代夏政为天下民主孔頴达云言天位之重汤能代之谓之大代夏也蔡注以尔多方简为句误矣
　　惟狂克念作圣
　　愚按孟子曰人皆可以为尧舜经曰惟狂克念作圣孰为切曰经之意切矣盖古之圣人精神意气力量大故能举乾坤而负荷之合古今而防纽之也今有局促纎缩之人即自力为善仅止于曲谨何者束于器也惟肆荡跅弛之士一或向道即卓越寻常何者不窘于俗也是故敢于为恶者亦敢于为善敢于为大恶者亦敢于为大善患无其意耳自古败君乱相其才曷尝不大卒之罹祸殃而不可觧亦不善用其才而已矣然则念之一言其可忽乎哉其可忽乎哉
　　谋面用丕训德则乃宅人兹乃三宅无义民桀德惟乃弗作往任是惟暴德罔后亦越成汤陟丕厘上帝之耿命乃用三有宅克即宅曰三有俊克即俊严惟丕式克用三宅三俊其在商邑用协于厥邑其在四方用丕式见德呜呼其在受德暋惟羞刑暴德之人同于厥邦乃惟庶习逸德之人同于厥政帝钦罚之乃伻我有夏式商受命奄甸万姓亦越文王武王克知三有宅心灼见三有俊心以敬事上帝立民长伯
　　谋面用者如尧舜之用人皆面谋诸朝而公用之故得人独盛丕训德者明言其人有某德足以堪某事先已训释详审而后用之如此宅人则宅事宅牧宅准皆有德之士不见有义民矣何者白以黒显正以邪显三宅纯乎君子又安见有君子乎惟桀弗能法祖不作德而作虐故其所往任罔非暴德遂已殄灭无后矣越至成汤得统于禹也既陟帝位大治上帝之光命乃用宅事宅牧宅准三者皆能即其宅也事者事牧者牧准者准俱无忝厥职矣其道何由曰惟有俊德乃可居位汤择三有俊能即得其俊以三俊而居三宅何患职之不举乎盖三俊者三宅之人克即俊者克即宅之本也故加一曰字推本言之非二事矣严敬也惟思也成汤敬思大法故克用三宅三俊所以协和商邑而显德四方也受弗法祖所任惟暴德逸德之人天之所以殄商而兴周矣亦越文王武王其得统于汤哉盖民非官不治官非贤弗称汤之用三有宅何心也欲为民得官也用三有俊何心也欲为官得人也文武皆克知而灼见之矣故克用三宅三俊上之敬事上帝而上帝歆享下之立民长伯而下民悦服此见夏后商周相授守一道也愚按立政一篇专重任人故大而常伯常任准人小而缀衣虎贲以至趣马小尹之类一一叙之至于庶狱庶慎谓文王罔敢知于兹儒者多以三俊为用贤三宅为去恶谓夏禹先言得贤后言去恶成汤文武先言去恶后言得贤愚窃考其文意不然故标其大略如此
　　立政任人准夫牧作三事
　　此言文武之立政也以常任准人常牧作三事是立政之统体而用三宅立政之实事也故下文继自今我其立政【句】立事准人牧夫【句】又下文亦越我周文王立政【句】立事牧夫准人【句】则意义朗然孔传曰立政大臣立事小臣及准人牧夫是四臣也于此篇三俊之义似混矣不知言立政则三宅三俊已在其中故曰继自今立政继自今后王立政皆此义也
　　周官
