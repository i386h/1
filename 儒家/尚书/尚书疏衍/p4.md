<!-- { "loadSidebar": true } -->
　　愚谓理道可千载而互思制度不可异时而悬断孔子曰多闻阙疑吾犹及史之阙文也旨哉言矣故五瑞五礼五玉三帛二生一死五噐之类虞书未尝悉数其目也汉儒悉以周制当之虽其意不逺而其事则非故礼曰鸾车有虞氏之路也钩车夏后氏之路也大路殷路也乗路周路也有虞氏之旂夏后氏之绥殷之大白周之大赤泰有虞氏之尊也山罍夏后氏之尊也着殷尊也牺象周尊也有虞氏瓦棺夏后氏堲周殷人棺椁周人墙置翣又曰五帝殊时不相沿乐三王异世不相袭礼又曰圣人南面而治天下必自人道始矣立权度量考文章改正朔易服色殊徽号异噐械别衣服此其所得与民变革者也其不可得变革者则有矣亲亲也尊尊也长长也男女有别也此其不可得与民变革者也剖判古今胪列度数亦云辨矣今解经者于五瑞则曰公执桓圭侯执信圭伯执躬圭子执糓璧男执蒲璧防周礼典瑞之文也于五礼则曰吉凶军宾嘉防周礼宗伯之文也于三帛则曰诸侯世子执纁公之孤执附庸之君执黄据周礼典命之文而増其帛之色也二生一死则曰卿执羔大夫执鴈士执雉据周礼六挚之文而去其孤执皮帛庶人执鹜工商执鸡也是言周制则备而于虞书岂其持符节合乎且虞之职官有百揆有四岳有司空有后稷有司徒有士有工有虞有秩宗有典乐有纳言外有十二牧与周之六卿分职各率其属者不同也况于礼乐制度乎然则必何如而后可曰存狐疑之意于稽古之中五瑞则曰若周礼公执桓圭等之数五礼则曰若周礼吉凶军宾嘉之类是能达乎四代所以异同而传信传疑庶其是矣然此犹就周礼可据者言之也若五玉所以为贽五噐所以行礼似与五瑞不同今解者曰五玉即五瑞五噐即五玉夫瑞者天子之命圭诸侯所世守前既辑而班之矣又名之为玉为噐不几于复乎周礼以玉作六噐以礼天地四方以苍璧礼天以黄琮礼地以青圭礼东方以赤璋礼南方以白琥礼西方以璜礼北方虞制未必同也愚谓读虞书者在得其君臣之精神所以运量民物而鼓舞元化者可贵也若夫噐数之类知之无能为益不知无能为损阙之可矣诗曰我思古人实获我心
　　如五噐卒乃复
　　孔頴逹曰如若也言诸侯贽之内若是五噐礼终乃还之如三帛生死则不还也此盖惑于班瑞而附防其说不知贽者所以通于上下交际之礼也恐其不齐故如之如者同之也曰同律度量衡曰修五礼曰如五噐义正相类蔡注曰卒乃复者举祀礼觐诸侯一正朔同制度修五礼如五噐数事皆毕则不复东行而遂西向且转而南行也此解甚当无容喙矣
　　象以典刑
　　虞书五刑汉孔安国马融郑魏王肃唐孔頴逹宋蔡仲黙皆以墨劓剕宫大辟当之愚窃以为不然夫以至徳禅让之际时雍风动之时乃制肉刑以待天下岂理也哉故怙终贼刑杀也降此则有流有鞭有朴有赎是以四凶之罪流之放之窜之殛之庶顽防説挞之书之此其彰彰悬象若日月也肉刑之设不知所起吕刑云苗民弗用灵爰始滛为劓刵椓黥至周礼司刑掌五刑之法以丽万民之罪于是墨劓刖宫杀之文始明徴可考周之盛时刑措不用有五声听之八议寛之太和元气未始不洋诩于宇宙间也汉文帝深伤夫死者不可复生刑者不可复续于是遂除肉刑千古之至仁也惟黥劓刖虽除而宫刑尚在是以史迁之贤不得全肢体于世君子悲之矣虽然刑以弼教闲邪息暴乱也古之圣人兢兢然不敢以意重之以伤民命亦不敢以意轻之以失奸宄汉文帝诏云有虞氏之时画衣冠异章服以为戮而民弗犯此亦形容其从欲之治云尔乃儒者矫为之説曰五帝画衣冠而民知禁犯墨者皂其巾犯劓者丹其服犯膑者墨其体犯宫者襍其屦大辟之罪布其衣而无顔縁此其言之过也丹朱亲帝尧子而且傲虐朋滛岂以有虞氏之世无一丹朱乎画衣服足以儆之乎四凶之罪亦可屏流殛而弗庸乎臯陶曰宥过无大刑故无小中正之轨也然则明于五刑以何者为五乎曰鞭朴赎流杀意亦似之未可知也然而断非肉刑可知也夫肉刑不作于尧舜之世也遏絶苗民无世在下所以惩奸禁暴使天下日迁善逺罪而不知为之者故曰后有作者弗可及已愚读扬子云法言曰唐虞象刑惟明夏后肉辟三千汉书刑法志曰禹承尧舜之后自以徳衰而制肉刑汤武顺而用之者以俗薄于唐虞故也由此观之其作于禹乎然禹亲见唐虞之治固只徳以先天下者岂忍为此断肢体絶嗣之刑也法言汉志不足尽信汉武防制曰殷人执五刑以督教伤肌肤以惩恶攷之六经罔有的据惟伊训臣下不匡其刑墨墨似五刑之一解者引叔向之言曰贪以败官为墨昏墨贼杀臯陶之刑也然则禹汤之盛其犹用尧舜之遗乎叔向又曰夏有乱政而作禹刑商有乱政而作汤刑意者起于夏商之季世而周官采之耶夫圣人制刑所以惩恶恶而能改复为全人乃败壊其四体毁裂其面目而断絶其生生使不得遗育于后世虽欲改过自新其道何由故缇萦之语今古之至悲也迨至隋唐创法定制以笞杖徒流死为五刑至今用之不废此与唐虞之流窜鞭朴何以异乎嗟夫以汉之贤人君子不能言而女子实言之殆天启其以造万世之民命非偶然也诗曰先民有言询于刍荛谅哉谅哉
　　五刑有服
　　服者刑当而服罪也五服三就易曰革言三就如后世谳狱覆审之类盖其慎也孔氏谓大罪于原野大夫于朝士于市实本鲁语之文然大罪原野者征讨之兵似不可列之于刑也五流者流虽五刑之一而其目有五如四防之罪或以静言庸违流或以党比象恭流或以昏迷逆命流或以绩用弗成流今其详不可知矣三居者孔子谓大罪四裔次九州之外次千里之外意亦近之禹贡扵荒服曰二百里流或于荒服而分为三居亦未可定也
　　陟方乃死
　　旧説谓舜陟方岳死于苍梧之野而焉檀弓曰舜于苍梧之野鲁语曰舜勤事而野死是也苏子瞻引韩昌黎之説曰地倾东南廵非陟也陟方者犹曰升遐尔书曰惟新陟王是也传书者以乃死为陟方之训盖其章句而后之学者误以为经文也蔡注云陟方乃死犹言殂落而死也既曰殂落又曰而死不几于赘乎苏氏直以乃死为释文君子亦未敢以为然也或疑舜既倦勤命禹居摄则廵狩之事禹事也何舜以垂殁之年而逺陟蛮夷之徼乎孟子称舜卒于鸣条鸣条蒲坂接境当不诬矣然愚考零陵九疑实有舜冢秦始皇三十七年十一月至云梦望祀虞舜于九疑山后世帝王祭告恒必于是则舜冢非无也冢既非无则野死非妄也野死非妄则陟方非诬也经云东廵守至于岱宗南廵西廵北廵至于南西北岳陟之为义云胡不可太甲曰若陟遐必自迩縂之旧说近是而纷纷之疑皆蛇足矣
　　舜生三十
　　郑读舜生三十【句】征庸三十【句】在位五十载【句】苏东坡从此读
　　念兹在兹
　　念兹在兹四句旧説皆谓禹劝帝念臯陶念臯陶何必若是其义浅矣此正言臯陶之迈种徳也夫种者滋殖之义迈者黾勉之意农夫之种也岂惟春耕夏耘而秋収哉朝夕廑思出作入息无敢卤莾灭裂故能成厥功臯陶司刑刑者民命所关故臯陶念时此事不念时亦此事言时此事不言而信发于心亦此事所以广好生之徳而深入于民心是之谓迈种黎民所以懐也其功卓矣故始帝曰念哉终曰惟帝念功左传邾庶其以二邑来奔季孙以公姑姊妻之皆有赐于从者于是鲁多盗臧武仲不能诘也其复于季孙曰纥也闻之在上位者洒濯其心壹以待人轨度其信可明徴也而后可以治人夏书曰念兹在兹释兹在兹名言兹在兹允出兹在兹惟帝念功将谓由已壹也信由已壹而后功可念也其此章之训诂也欤
　　明于五刑以弼五教
　　孟子曰使契为司徒教以人伦父子有亲君臣有义夫妇有别长幼有序朋友有信此自天地剖判以来圣人教天下不可得而变革者也民不率教则防之以刑于是有不亲不义不别不序不信之刑教之所服刑之所去也教之所悖刑之所施也故教行则刑益省刑立则教益彰家语曰虽有不孝弑上之狱而无防刑之民虽有滛乱变闻之狱而无防刑之民虽有奸邪贼盗靡法妄行之狱而无防刑之民是之谓至徳至治之世也故读唐虞之书若登春之上熈然翔风洽蔼然协气流
　　负罪引慝
　　舜之事父母防兄弟自他人视之若无罪慝然者此不知孝道之难与大舜之心也夫家人骨肉之间安忍论是非可否故舜不得于亲惴惴然真以为罪真以为慝由中心逹于面目若见己之当刑当诛投豺虎而父母非厉磔四体而父母非刻者故服田力穑之间不觉涕泣之横集呼号之惨戚也孟子曰人悦之好色富贵无足以解忧者惟顺于父母可以解忧子云曰事父母自知不足矣其舜乎二子知舜之心矣是心也于动天地格鬼神孚臣民感蛮貊何有嗟夫当军旅之间而谈祗父之事舍攻战之法而拜至诚之言此唐虞至徳之妙用非叔世所能识也
　　曰若稽古臯陶曰允廸厥徳谟眀弼谐
　　或问放勲重华文命既为尧舜禹之名则此允廸亦为臯陶之名乎曰尧舜禹之名有帝徳帝系可考据也故稽尧曰放勲下即序尧徳舜禹亦然词至顺矣然史固有词同而实异者不可一例齐之何者不必出于一人之手也蔡注稽古臯陶言曰允廸厥徳谟眀弼谐禹曰俞如何词亦似顺若作稽古臯陶名曰允廸下叙其徳所谋者眀所弼者谐尧舜禹之例义无不可但臯陶未有言禹曰俞又谁乎然苏子瞻疑弼谐之下必有阙文是亦一説也或问曰若为发语词于何证之曰越若来见召诰
　　亦行有九徳亦言其人有徳乃言曰载采采
　　夫民之不安自官邪也官之失徳无以择之也以九徳择之则不失人矣故臯陶因禹之问答之以人之所行原有九徳为治者亦言其人有何徳乃可曰任事事九徳下文歴数之矣亦言其人有徳即日宣日严翕受敷施之意载采采即浚眀有家亮采有邦庶绩其凝之意苏曰论其人则曰斯人也有某徳言其徳则曰是徳也有某事蔡亦本之意似迂逺
　　日宣三徳
　　人难于全徳用难于求备故九徳之中得有三人者宣逹之可以治家得有六人者尊严敬用之可以治国得有九人者合受而　布之可以治天下故日宣日严正与翕受敷施相应得人有多寡则治效有逺近此陈谟之意为官人设也蔡传曰九徳有其三尤必日宣而充广之而使之益以着九徳有其六尤必日严而祗敬之而使之益以谨则似乎修徳之事矣
　　予乗四载
