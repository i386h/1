<!-- { "loadSidebar": true } -->
　　公曰君予不惠若兹多诰予惟用闵于天越民
　　前曰予不惟若兹诰此复曰予不惠若兹多诰言辞之繁非圣人之得已也理所当言只得反覆言之然其本心岂以多言为美事哉予惟用闵于天越民闵天命之无常与民心之罔常懐不可保也
　　公曰呜呼君惟乃知民德亦罔不能厥初惟其终祗若兹往敬用治
　　周公谓召公汝亦知夫明民德乎惟皇上帝降衷于下民其初无有不善而人心之初亦无不欲为善也但后来渐渐不好所以不能厥终汝今虽做得前面一段然若便欲去则无后面一段矣尔当祗我之言自此以往其敬用治周公告召公反覆乎敬之一辞盖才见功之已成便非所谓敬也读君奭一篇可以见三代王佐之心可以见三代王佐之事业

