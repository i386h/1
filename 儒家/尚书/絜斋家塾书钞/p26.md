<!-- { "loadSidebar": true } -->
　　这忱字即是钦念以忱人皆有此忱然须是相连属乃可今日既要迁明日又不要迁则是忱信之心涣散而不相接续既不相接续事如何得成惟相率而沉溺尔盘庚当时欲迁斯民往往怀怨怒以咎其上故又告之以不其或稽自怒曷瘳言人之怒只是为私情所夺不曽子细契勘且如迁都一事尔试子细稽察其利害是非以为迁是乎不迁是乎水患一至民生不能自保则今日诚不可不迁也理所当迁吾从而迁焉怨怒之心何自而生人所以有怨怒者正縁是不曽稽察或问明道先生曰人要怒是如何先生曰但当怒时量度道理当怒与不当怒怒自然是息即此理也
　　汝不谋长以思乃灾汝诞劝忧今其有今罔后汝何生在上
　　尔民所以不肯迁此皆不为长乆之计又不思不迁之灾若使为长乆之计则耿邑圯坏近在朝夕岂可不迁若思荡析离居转徙沟壑其灾害切身又安有违上之命者尔今日皆不曽自去思量此是告他最亲切教他试自思量看盘庚告民一句是一服药汝若不迁是不以逸乐相劝而以忧相劝也汝之意必以为今日之迁有防涉之劳故苟安以祈目前之乐殊不知今日虽有此逸乐他日水患之至尚安得享此逸乐乎故曰今其有今罔后尔之不迁其害立至虽欲久生在世何可得乎
　　今予命汝一无起秽以自臭恐人倚乃身迂乃心予迓续乃命于天予岂汝威用奉畜汝众
　　一即是前忱字盘庚深恐民心之中变复焕然而散故命之以一使其心常如今日则迁都之事庶防有成若今日欲迁而明日不肯迁终始不如一也汝心才不一则是起汚秽以臭败当日之迁亦不下数万人人才众则其间必有奸宄之人倚众以为乱者故曰恐人倚乃身言汝虽欲迁了又恐有人倚尔之身而为乱可不谨哉迂乃心者尔之心本自正直又恐有人将利害之私来蛊惑汝使不欲迁则正直之心反为迂曲矣汝前日在耿邑防被水害汝之生理防絶矣我今日迁使之在安乐之地是我再接续尔之命于天也我又非以威刑驱廹汝使之迁我之本意正要畜养汝众使汝得全其生尔
　　予念我先神后之劳尔先予丕克羞尔用怀尔然失于政陈于兹髙后丕乃崇降罪疾曰曷虐朕民汝万民乃不生生暨予一人猷同心先后丕降与汝罪疾曰曷不暨朕幼孙有比故有爽徳自上其罚汝汝罔能迪此是告民谓我先神后亦曾劳尔之先而迁我所以进尔于此用怀来尔即王命众悉至于庭之意也都邑圯坏我若久于其地而不迁则髙后定降罪疾于我何者我今日所有之民先王之民也水患将至而不迁是我虐其民何所逃罪今我欲迁汝万民乃不与我同心先后明明在上自上罚汝汝何能迪乎迪者道也言无辞也
　　古我先后既劳乃祖乃父汝共作我畜民汝有戕则在乃心我先后绥乃祖乃父乃祖乃父乃断弃汝不救乃死兹予有乱政同位具乃贝玉乃祖乃父丕乃告我高后曰作丕刑于朕孙迪高后丕乃崇降弗祥
　　此是告臣在民言尔先在臣言乃祖乃父臣民之别如此此亦与上章同义大畧言我若不迁我定受其罚我欲迁而尔不从我迁则此罪罚却是尔当之夫所谓我先后所谓乃祖乃父皆鬼神也盘庚何以知其必降罪罚必降弗祥此无他以吾心而知之也吾之心即鬼神之心也精气为物游魂为变是故知鬼神之情状吾之精气游魂即鬼神之精气游魂也以吾之心如此则知鬼神之心亦如此且都邑圯壊吾心知其当迁当迁而不迁吾心知其为非也吾心既知其为非则鬼神亦必以为非鬼神既以为非则安有不降之罪罚者此无他只縁统是一个道理盘庚又不是且如此说灼然见得道理是如此然又须看盘庚说这两个劳字曰予念我先神后之劳尔先又曰古我先后既劳乃祖乃父所以下两个劳字者盘庚之意盖谓我先后亦曽劳尔万民羣臣以迁然当日羣臣万民皆不惮其劳苦从我而迁盖以迁为是也尔之先祖父既从我先神后以迁今日我欲迁尔乃惮一时之劳而不我从尔先祖父以尔为是乎非乎吾知其必以尔为非安得不降罪罚所以说这两个劳字盘庚之意深矣我不迁则罚罪在我尔不从我而迁则其罪罚在尔盘庚与臣民皆一等说这祸福这意思甚好不谓人君之尊自有一等祸福臣民之卑又有一等祸福皆只是一体言之后世岂肯如此说便见得这是三代之时圣贤之君说话
　　呜呼今予告汝不易永敬大恤无胥絶逺
　　不易谓断然不易也永敬即无尔忱不属之患今日虽敬承我命明日汝傥又亵慢而不从果能永敬乎大恤恤其大者也一时迁徙有防涉之劳此事之小者也适兹新邑相与生生为无穷之计此事之大者也尔当恤其大者毋恤其小者尔今虽迁若其中有一人萌背叛之心此便是相絶逺而不能相保以生要须使之欢欣交通闾里相保故曰无胥絶逺
　　汝分猷念以相从各设中于乃心
　　曰分曰各此两字当子细看盖当时之人浮言胥动皆不曽自去思量但见上有倡为之说者则下之人皆同声和之以为迁之非是初未尝反而思之盘庚于是使之分念使之各设中焉各自反之于心今日之迁果是耶非耶不可但随人浪说各自思量则道理自见夫中一也今而使之各设中盖随声是非乃是人各有心各设中焉到得道理至当处人心一而已使之各设中乃所以使人心之一也呜呼盘庚何以深见斯人之病而用药如此之切当哉盖古者贤圣之君其胷中无一毫之蔽所以深见得他人之心一言一句皆切中人心之病若使其胷中先自蒙蔽何以知得如此之深当时所以不从正縁随声是非不曽各自思念惟盘庚此心明白所以灼然见得
　　乃有不吉不迪颠越不恭暂遇奸宄我乃劓殄灭之无遗育无俾易种于兹新邑
　　当时所以不肯迁只縁大家巨室各有寳货深恐道涂之间或遇奸宄致遭刼夺所以倡为浮言龃龉其上盘庚深见得当时之病在兹故前面既说具乃贝玉此又严暂遇奸宄之刑暂遇者卒然相遇即为奸宄盖当时岂能一一皆是好人小人惟利害是视何所不至万一道涂间或遇刼夺这便瓦解涣然离散如何迁得成所以其刑须着用大故严劓殄灭之无遗直皆灭了更无遗类凛然有甚可畏者予则孥戮此乃治军之刑今而以孥戮之刑施之迁都之时虽曰军容不入国然这事非十分严不可此便见得古人之善变不拘于常处盘庚之诰虽曰寛然严处直是严葢不如此不能成事后世所以做事不成皆縁是不知变古人处事通变不执直是与后世不同当时固不曽用此刑但其号令不得不如此严号令既严则人知所畏避而不敢犯人既不敢犯则又曷常果用之耶
　　往哉生生今予将试以汝迁永建乃家
　　易曰生生之谓易生生二字不可不子细看内外精粗皆在其中自能离圯壊之处适兹新邑得以安居乐业室家相保此亦生然所谓生者不特是活在世上永底烝民之生此之谓生岂徒具其形生而已哉苟不明道理虽生无以异于死者如此说生又进一步若更向上说则为善而进进不已日新又新有无穷之意焉此所谓生生也须知是若精若粗皆在其中
　　盘庚下
　　盘庚既迁奠厥攸居乃正厥位绥爰有众曰无戏怠懋建大命
　　古者建国前朝后市右社稷左宗庙今既迁矣此其位不可乱故正之绥者安也民方新集凡事未便也室庐未便也器用未便也所授之田亩未尝耕耨也须是绥他使之至此如归有今日安居之乐忘前日迁徙之劳处新造未集之邦而无异于久处长安之地闾里之间熙然如在春风和气中则民皆乐其处而无涣散之心矣观绥之一字须当知其中有无限事周官旅师致新甿之法使无征役以地之媺恶为之等此下一绥字则其间如役使如授田皆与常时不同特不详言尔尚书与后世诸史不相似后世史书皆分明说了如尚书只下一个字其中有无穷之义且如乃正厥位只说一正字绥爰有众只说一绥字而其间自有许多条目所以学者读尚书不可不自思索也无戯怠使之不得嬉戯怠惰也当时臣民所以不肯迁只縁从康之故盘庚方其未迁谆谆训诲若曰勉出乃力若曰若农服田力穑乃亦有秋若曰惰农自安不昬作劳不服田亩越其罔有黍稷皆所以黜其从康之心也今既迁矣又恐其此心复散不知为生生无穷之计故又以此言戒之此便见古人不已处前日之戒惧其懐土重迁欲使之黾勉以从事也今日之戒惧其既迁而怠欲使之孳孳不已勤于为善也民生在勤勤则不匮戯怠之心岂可一日有古之王天下者常置斯民于不得不勉之地故书曰灼于四方罔不惟徳之勤又曰黎民敏徳尧舜三代治天下常使斯民勤于徳盘庚既迁之后而犹戒民以无戯怠其意深矣伊川易传解卦説其来复吉以为既解其难而安平无事是无所徃也则当修复治道正纪纲明法度进复先代明王之治是来复也谓反正理也自古圣王救难定乱其始未暇遽为也既安定则为可久可继之治自汉而下乱既除则不复有为姑随时维持而已故不能成善治盖不知来复之义也此语甚佳学者须当看盘庚既迁之后犹如此告戒便见古人不同处懋建大命即孟子所谓夭夀不贰修身以俟之所以立命也
　　今予其敷心腹肾肠历告尔百姓于朕志罔罪尔众或谓盘庚至此始言敷心腹肾肠则前日之所言其不情乎此非知盘庚心者也盘庚三篇之言皆是敷心腹肾肠也且盘庚所以迁又非以刑驱之又非以智术笼络之一味只是至诚感动若使其心腹肾肠有一毫隠而不敷却何以感人动物以是知三篇之书无非心腹肾肠之言所以言于此者盖说罔罪尔众尔方前日未迁之时尝有罪之之言若曰矧予制乃短长之命若曰我乃劓殄灭之盘庚深恐斯民既迁之后犹惧有罪戾之及故明白以告之谓我今日不复罪尔众尔众亦无可罪也民于此始安然无疑矣
　　尔无共怒协比防言予一人
　　前曰不其或稽自怒曷瘳此又曰尔无共怒所以多说这怒字者盖人情方去故即新则凡事皆不便则必怨怨则必怒故盘庚使之无共怒无恊比防言予一人自常情观之今既迁矣又何可怒亦何防言之有然盘庚犹谆谆告戒者葢虽是既迁万一动其怨怒之心万一有为防言鼓扇于中者则民将不安其居岂不大可惧哉此盘庚之所不能已也夫既迁之后而其言如此此处当着精神看
　　古我先王将多于前功适于山用降我凶德嘉绩于朕邦今我民用荡析离居罔有定极
　　适于山既所以依险阻亦所以避水患凶德水患也降凶德谓居高而临下也
　　尔谓朕曷震动万民以迁肆上帝将复我高祖之徳乱越我家
　　盘庚之迁一则耿邑圯坏民皆昬垫将以避水患一则亦是天意将兴复商家使之离此旧邑复亳都复如成汤有为于天下使天下复为成汤之世此是两意何者耿邑之都亦已久矣今而圮坏分明是天诱其衷欲复我高祖之德使我再讨头脑做大祸之中有大福存焉惟盘庚之心上与天通知得天意是如此当时之人初不知前此盘庚亦尝露其意矣曰若颠木之有由蘖天其永我命于兹新邑但前此未迁未可说破至此始明言之虽然亦是盘庚有志要出来做所以见得使其无志岂能有成耶
　　朕及笃敬恭承民命用永地于新邑
