<!-- { "loadSidebar": true } -->
　　高宗闻说之论至爲切当故叹而美之以爲尔之言诚可佩服也然说之意以爲见之明者不足恃将在行之故曰知之非艰行之惟艰欲高宗有践履之实也高宗恭黙思道神交于上帝得良弼于梦中可谓知之矣然但理防得亦不爲至要须见于躬行三代君臣所以相期者必欲至于践履笃实之地自后世闻见之习日胜而躬行之实始衰其所以不能躬行亦无他惟行之难尔知之者如知泰山之爲高者也行之者必欲亲至乎山者也其难易固自不同是必早夜孜孜自强不息然后方到这田地天下却无见成好底道理此行之所以爲艰也然行之诚艰矣要须不以爲艰务在力行方能有得故傅说告高宗既使之知其爲艰又使之不以爲艰知其爲艰而不以爲艰则必能朝夕自勉躬行而践履焉岂不能合于先王之成德哉成德者其德纯全具备无一毫之过失无一毫之欠阙也先王者成汤也成汤所以能成其德亦只是知之而能行之观其不迩声色不殖货利栗栗危惧若将陨于深渊成汤以时而成其德王而诚能不以知之爲足务在力行信乎其与先王允合而无间也惟说不言有厥咎盖以爲我辅相大臣之职有所当言者固当尽情无隐然我只是说得至于行之却在吾君不言则我之咎行之则君之责也
　　说命下
　　王曰来汝说台小子旧学于甘盘既乃遯于荒野入宅于河自河徂亳暨厥终罔显尔惟训于朕志若作酒醴尔惟麴蘖若作和羮尔惟盐梅尔交修予罔予弃予惟克迈乃训
　　傅说勉高宗以躬行之实高宗于是自言其所以讲学者焉甘盘之遁处之至当盖高宗既爲天子茍以师道自居则废君臣之分尽以臣事君之礼则师道又不尊于此只得去此旧学之法也然在甘盘之计固爲得而在高宗则失所依故其所以恭黙思道必欲得天下之大贤以继甘盘之后尔惟训于朕志则望傅说以甘盘之事也心之所之谓之志不待形之于外方吾有此心而未尔便当来训我欲傅说之啓廸此心也观训之一字足以见古人受教臣下之意观朕志之言又足以见古人所以用功者前曰朝夕纳诲此曰训于朕志曰诲曰训其求教之意甚切何敢以人君之尊自处也后世俨然尊居九重惟我之是而已其肯受教其臣乎此皆是三代时言语后世则无闻矣酒醴盐梅之喻皆训于朕志之事也无麴蘖则虽有秫米不能成酒无盐梅则虽有鱼肉不能成味人主虽有天资茍无大臣辅翼则岂能成德观此两句见高宗不以天资爲足恃必求作成其天资者交修注家以爲非一之义亦通然亦有相接之意精神交孚彼此相接是之谓交罔予弃者毋以我爲不能而我弃也克迈乃训行其言也迈有广大之意若火之始然泉之始达充而至于放四海此之谓迈
　　说曰王人求多闻时惟建事学于古训乃有获事不师古以克永世匪说攸闻
　　孔子曰友多闻易曰君子以多识前言徃行人之所闻须当广博多闻则能尽天下之理能尽天下之理斯能立天下之事将以立事于天下岂闻见浅狭者所能爲哉虽然既多闻矣又必学于古训方有所得隐隐于吾心实有得焉之谓获闻见臆度非所谓有得也多闻古今皆在其中学于古训则须当稽古训又曰事不师古以克永世匪说攸闻又曰监于先王成宪其永无愆盖恃其天资以有爲目前似未害论其悠久则无此理孟子曰爲高必因丘陵爲下必因川泽爲政不因先王之道可谓知乎今有仁心仁闻而民不被其泽不可法于后世者不行先王之道也熟味孟子此语人君岂可不稽古有规矩而后能成方圆有六律而后能正五音规矩六律是从来所有者岂能一日舍哉夫所谓稽古其间斟酌损益固不能无但须当有所考据后世人主皆是不能稽古只如汉之治至于文帝可谓盛矣然只是任他天资做元不知稽古使文帝若稽古则岂但为恭俭之主武宣以下益甚矣穷兵黩武古人有是事乎专任刑法古人有是事乎汉之贤君幸天资多美尔恃天资而不知学于古训宜汉治之可限也高宗以高明英特之资必谓吾自能运用一世于稽古处却恐不能所以傅説反覆拳拳于此
　　惟学逊志务时敏厥修乃来
　　人之志当常谦虚不要高亢高宗天资高明傅说恐其志不逊故告之以逊志高宗可谓敏矣然恐其不常故告之以时敏时敏者无时不敏也如学而时习之无时不习也孟子曰其进锐者其退速当其退速敏何在哉既能逊志又能时敏然后其所修者源源而来所谓来非自外来也其学日进如水之至如川之增是之谓来
　　允懐于兹道积于厥躬惟斆学半念终始典于学厥德修罔觉监于先王成宪其永无愆
　　允懐者常常念此而不忘也既曰允懐于兹又曰念终始典于学典者常也古之为学者造次必于是颠沛必于是造次颠沛之间念念于学工夫诚不可有所间断也有所间断不成工夫何则今日为善明日为恶朝而为善暮而为恶则所谓为善者皆莫之见以其为不善者所间也惟无所间断然后其道始积日积则富矣如获字如来字如积字皆当濳心玩索荀子多说积字如曰积土成山积水成渊真积力久但荀子之所谓积非傅説之所谓积也荀子之所谓积求之外者也观其以性为恶大本既不明则所谓积者岂非外乎厥修乃来非自外来也道积于厥躬非自外积也惟斆学半大凡教人与受者皆只得一半学记曰斆学相长也教人者必须自用工夫方能教他人故亦得其半受教于人则他人所得自是他人者我何有焉故亦只得一半念终始典于学厥德修罔觉此两句即勿忘勿助长之意念终始典于学勿忘也厥德修罔觉勿助长也茍助之长自外求之岂能罔觉也哉杨墨之仁义于陵仲子之防皆助之长者中无所得故于外靣别讨一个道理至于德日益进不知其所以然是非助长者所能爲也夫至于厥德修罔觉亦云可矣以此而运一世何虑不足然傅说之意以爲是虽可以无过于今而未必无过于悠久故必使监于成宪然后能永无愆矣
　　惟说式克钦承旁招俊乂列于庶位
　　旁招者不特求之朝廷之上幽隐僻逺之处无徃不询访之广搜愽取以爲用是谓旁招后世宰相皆于此处欠阙见成在靣前者便使更不曽去搜求若是见成在靣前则又何必宰相也哉傅说告高宗只使之务学其所以自任又不过求贤盖君相不必一一亲天下事君能务学相能求贤人君尽人君之职分宰相尽宰相之职分天下之不治未之有也
　　王曰呜呼说四海之内咸仰朕德时乃风股肱惟人良臣惟圣
　　武丁未立之前商道衰微诸侯皆不朝商史记畧见之矣高宗一出普天之下翕然皆尊仰之孟子所谓武丁朝诸侯有天下是也观高宗恭黙思道三年不言既得傅说所以资其辅助者深切如此天下安得而不尊仰然高宗非敢自居举而归之傅说之功以爲使天下咸仰我德者皆尔风动之所致也今夫风之爲物其来也无迹其鼓舞万物也不知其所以然而然古人治天下使天下皆靡然从之而不知其所以然亦犹风行而草偃也所谓绥之斯来动之斯和在虞书则曰四方风动惟乃之休古人治天下须至风动处
　　昔先正保衡作我先王乃曰予弗克俾厥后惟尧舜其心愧耻若挞于市一夫不获则曰时予之辜佑我烈祖格于皇天
　　作者兴起也舜歌曰元首起哉起即作也以伊尹贤圣周旋于成汤左右使成汤进德修业常奋兴起而不能自已是之谓作若委靡怠惰而无振起之意岂所谓作也哉孟子言伊尹欲使是君爲尧舜之君使是民爲尧舜之民以厥后弗及尧舜爲己之耻是使是君爲尧舜之君也以一夫不获爲己之辜是使是民爲尧舜之民也故曰其自任以天下之重如此观此数句可谓任矣佐佑我之烈祖至感格上帝所谓惟德动天是也欲识宰相职业当于此处看使其君则爲尧舜之君使其民则爲尧舜之民辅佐人主能感动上天如此而宰相之职尽矣三者之不尽岂所谓贤宰相哉三代辅相之职业全在此处观伊尹平日所期如此其立志之逺大如此宜其功业之伟然也所以太甲不贤宁犯不韪之名而必欲使之至于克终允徳盖未至于此只是不肯住
　　尔尚明保予罔俾阿衡専美有商
　　观此可以见高宗之志夫以伊尹期傅说是高宗以成汤自期也欲傅说与伊尹爲一是欲己之与成汤爲一也必欲与成汤爲一其志之大何如哉孟子所谓大有爲之君其高宗之谓矣大抵有天下之大志斯有天下之大功人之立志譬犹射之有的也射必至的方可言中人之所志须当自期于圣人高宗以成汤爲的而又使傅说以伊尹爲的高宗真所谓有天下之大志者哉古人立志未有不期至于圣贤者顔子曰舜何人也予何人也有爲者亦若是孟子曰忧之如何如舜而已矣是皆以舜自期也盖天下事无可爲之理则固不可以强爲爲圣爲贤皆分内事特不爲尔非不能也古人所以自期于圣人只爲见得这道理破
　　惟后非贤不乂惟贤非后不食
　　人主非得贤人则谁与共治天下贤者非遇圣君亦岂肯茍食其禄自古有志之士不遇明君宁终身饥饿而死决不肯轻食其禄所谓惟贤非后不食也此皆是责傅说之辞其意以为尔若不尽心以辅导我则我必有阙德尔亦不肯食我之禄矣
　　其尔克绍乃辟于先王永绥民
　　绍者比隆也成汤有此圣德高宗又相接而与之比隆是之谓绍永绥民者与斯民为长久无穷之计也观永之一字足以见三代治道与后世不同后世但只仅了目前古人必欲为久逺不拔之计
　　说拜稽首曰敢对扬天子之休命
　　对扬注家以为称扬其说未尽扬者举而扬之也以予小子扬文武烈对扬文武之光命说拜稽首对扬王休皆克尽此道岂止称扬之而已且高宗以至大至重之责属之傅说说佩服此言必克尽此道所谓扬也苟君以此命我我废其命不能举而行之则岂所谓扬也哉其义甚深
　　高宗祭成汤有飞雉升鼎耳而雊祖已训诸王作高宗肜日高宗之训
　　高宗祭祀丰于昵薄于逺正当祭之时而有雊雉焉盖天以此警之注家以爲雊于耳者以其不聪之故此说失之拘要由于庙中无人任其事所以飞雉得入盖天以此警高宗其意若曰一念简忽宗庙之礼必有不备所以野处之物得升鼎耳雊雉之升鼎高宗此心之所致也学者要当以意逆之
　　高宗肜日
　　高宗彤日越有雊雉
　　祭之明日又从而祭之故谓之肜商曰肜周曰绎一也夫既祭而又祭古人果何意哉盖诚意不要散故爲是者所以存其诚意于不散也祭义曰诗云明不寐有懐二人祭之明日明不寐享而致之又从而思之此意味甚深长虽然是特见于祭祀一事尔古人用心大抵皆然大而治天下亦如此小而一事一物亦如此且治天下虽是治功已成岂可便萌怠忽之心耶
　　祖已曰惟先格王正厥事乃训于王曰惟天监下民典厥义降年有永有不永非天天民民中絶命民有不若德不听罪天既孚命正厥德乃曰其如台
