<!-- { "loadSidebar": true } -->
　　以徧覆言之则谓之天以主宰言之则谓之帝天与帝一也犹之人焉总言之则曰人指其主宰言之则曰心心即人也人即心也格于皇天格于上帝惟有纯全之徳者能之巫咸未进于此故只说乂王家虽有才者亦可为也看格于皇天格于上帝须当知此是三代辅相之徳业为宰相大臣须到得能感动上苍斯其为宰相大臣矣三代辅相皆是如此只观成王疑周公天大雷电以风成王迎周公天乃雨反风与夫代武王之死而王翼日乃瘳若非周公能格天何以致此分明与天为一了这其则亦不逺但在我者无一毫障塞此心即天心则精诚自然交通读此处可以见三代辅相之徳业可以识三代辅相之心未至于此岂贵乎宰相大臣也哉这个不是易事巫咸如此之贤只说得乂王家犹未进于格天格帝岂易事也伊尹伊陟臣扈巫咸巫贤甘盘此数人皆是卓然立于千万人之上擅名一世者为天下国家须是这般人用之方可盖此皆一世之英伟人若其他碌碌众人何益于成败治乱之数故曰尧以不得舜为已忧舜以不得禹臯陶为已忧大抵做人须当做这般人为天下国家须当求这般人用之自汉唐以后如此等人不复见矣其间可称者亦有之如萧曹丙魏房杜姚宋皆一时人物然望三代辅相格天格帝之事业何可同日语哉率惟兹有陈者其功烈皆昭然陈列于上也惟商家有这许多大贤故其理足以配上帝多歴年所古者郊祀天地则以其祖配之所谓配天也天惟纯佑命则商实百姓王人罔不秉徳明恤歴言商家贤人之众多也惟上面既有许多头脑人故天亦眷佑之而举内外小臣无非贤有徳之士百姓百官族姓也王人如春秋所谓王人虽微序于诸侯之上者是也小臣侍御仆从之臣也侯甸在外之诸侯为藩屏者也奔走于四方所谓宣力四方者是也若内若外若小若大无非贤才无非惟徳是称者称举也诗云徳輶如毛民鲜克举之我仪图之惟仲山甫举之人谁无此徳然有之而不能举徳非吾有也黾勉奋自强不息是之谓举盖当时之人不徒区区小有才皆是进于徳者乂厥辟治其君也惟其贤才众多知此是以一人有所为而举四方信之有如卜筮到这里方是用乂厥辟处夫人主欲有所为至于天下不信何以为治三代王佐辅相其君直是使天下皆尊信之这个不是易事仲虺称汤克寛克仁彰信兆民诗言仪刑文王万邦作孚后世为人上者天下皆未必信之诏令之不信政事之变更上有所为天下皆曰是未必果行也是未必能久也惟上无以取信于人故人言不信其上三代盛时天下之尊信其君分明如卜筮人谁不信卜筮至于有事于四方如卜筮罔不是孚盖眞能敬信其上矣周公之言深切如此
　　公曰君奭天寿平格保乂有殷有殷嗣天灭威今汝永念则有固命厥乱明我新造邦
　　平者平正也不偏不倚坦然正直是之谓平格者到田到地也平格之人天必寿之如伊尹臣扈之徒往往皆享上夀何以知之只看伊尹事成汤又事太甲岂不是有夀汤诰言汤既胜夏欲迁其社不可作夏社疑至臣扈是乃成汤时人也后来歴事太甲又歴事太戊岂不是有夀周公以为有商之盛贤人如此之众多足以保乂有殷然其后至纣嗣天犹有灭亡之威今召公岂可以为周家天命已固便翻然欲退前日虽已好后日之事尚未可保也要须常常念之方能永固天命治明我新造之邦盖周公拳拳留召公之意也
　　公曰君奭在昔上帝割申劝宁王之德其集大命于厥躬惟文王尚克修和我有夏亦惟有若虢叔有若闳天有若散宜生有若泰顚有若南宫括又曰无能往来兹迪彝敎文王蔑德降于国人亦惟纯佑秉德迪知天威乃惟时昭文王迪见冒闻于上帝惟时受有殷命哉武王惟兹四人尚迪有禄后曁武王诞将天威咸刘厥敌惟兹四人昭武王惟冒丕单称德
　　割割丧也割丧殷家而申劝宁王之徳宁王通文武而言文王一怒而安天下之民武王亦一怒而安天下之民皆安天下之王也虢叔闳夭散宜生泰顚南宫括是五人盖在当时卓然可称系国家之兴亡理乱者观周公不言他人而独举此五人则可见其非常人矣曰无能往来兹迪彝教文王蔑徳降于国人味此四句是五人者宜何如其人哉文王圣人之盛者也周家之治文王实致之也而文王则以无此五人往来于其中导迪常教我直是无徳降于国人熟味乎此可以识古圣人之心矣盖君臣相须自是实理文王虽圣茍无贤人之助亦岂能自致天下之治舜称臯陶以为俾予从欲以治四方风动惟乃之休君之有资乎臣从古而然也降即徳乃降之降人君下膏泽于民如万物方枯而天降时雨勃然兴起是之谓降王者必欲使其徳降于天下普天之下无不与被其泽可谓降矣汉唐以后为天下者其徳皆未尝降其间贤主亦有能降者矣而视三代则有间也纯佑秉徳天眷佑之而贤才无非秉徳之士也即前所谓天惟纯佑命则商实百姓王人罔不秉徳明恤观此所谓秉徳则知谓王人秉徳为王者不秉其徳失之矣迪知天威者非徒知之眞能行之也天之可畏其谁不知然五人所知异于常人之知故谓之迪昭明文王之徳行于天下见于天下而升闻于上帝故谓之迪见冒闻文王虽未尝称王然在文王时天命固已归矣故谓之惟时受有殷命五人虢叔先死至武王时四人尚有禄位故能辅相武王伐纣昭武王之徳覆冒于天下使天下之人无不称颂其上谓之丕单称徳言普天之下同然一辞也文王之事商武王之伐纣易地则皆然观四人在文王时则迪彝教在武王时则将天威于此便可见矣
　　今在予小子旦若游大川予往曁汝奭其济小子同未在位诞无我责收罔勗不及耇造德不降我则鸣鸟不闻矧曰其有能格
　　其济小子小子谓成王也成王已为君矣然方周公摄政七年之际成王虽为君犹未谓之在位至于复辟之后始亲政事始在位矣周公谓召公尔辅相成王当常如其未在位之时不可但责我以去盖召公之意谓今成王既亲政事非前日比所以浩然有去意周公之心则不然盖成王天资既非刚毅英果能自强立之人须常得贤者左右之庶其可以无失徳此周公拳拳之心所以常如未在位之时也收敛也罔勗不勉也人主有不勉不及之心当收敛之盖不勉不及之心易得放恣须是收敛不使之荡然无制则是心常存矣此周公格君心之业也耇造徳不降言老成之人造徳不降鸣鸟且犹恐不得闻况其能感格皇天乎降即降于国人之降也古者以凤凰为瑞孔子曰凤鸟不至河不出图吾已矣夫盖国家将兴必有祯祥此其一端也今须看这降字与这格字周公之规模必欲其徳之降于国人而上能感格皇天上帝王佐辅相之业岂后世所能及哉
　　公曰呜呼君肆其监于兹我受命无疆惟休亦大惟艰告君乃猷裕我不以后人迷
　　我受命无疆惟休亦大惟艰即召公所谓今王受命无疆惟休亦无疆惟恤之意也大抵有莫大之休美便有莫大之艰难人主据富贵崇高之势可谓无疆之休矣然亦有无限可忧可惧者盖此事常相对未尝只有一边这边有一分那边便有一分随其所处之不同位愈隆则忧愈重好处愈多则不好处亦多后世人主大抵只知有无疆之休不知有莫大之艰所以周召恳恳如此告君乃猷裕我不以后人迷古人须要到这裕处裕者绰然有余在我常常宏裕也若自视迫窄岂所谓裕哉好问则裕自用则小大抵得人辅助自然是寛裕茍一已自用自然是不足周公以为召公茍去则在我者不裕矣要须勉为我留共辅成王之业则我绰绰乎有余裕而人主亦不至于迷惑矣后人指成王言也其徳常聪明而无有惑乱是之谓不迷
　　公曰前人敷乃心乃悉命汝作汝民极
　　周官设官分职以为民极为人主是理防何事立极于上使天下皆有所法则皆知所取中焉是人主之职也故曰皇建其有极曰立我烝民莫匪尔极三代圣王所以治天下只是作民之极其委用辅相大臣亦是可以作汝民极者汉唐以后所用辅相不过办一时之事求其作民之极则难矣王吉所谓公卿幸得遭遇其时言听计从然未有建万世之长策举明主于三代之隆者也其务在于期会簿书断狱听讼而已三代之际虽断狱听讼固亦无非中道之所寓臯陶作士而能使民协于中非作民极而何但在后世则既失其本斯所以异于三代也
　　曰汝明勗偶王在亶乘兹大命惟文王德丕承无疆之恤
　　偶之为言匹偶也君为元首臣为股肱明其一体相待而成臣者君之匹也三代之际君臣之间相视如匹偶有一体之义秦汉以后凛然以势分相临而师友之道丧不见其为偶者矣周公告召公汝当勉勉不已为王之偶今一旦欲去则成王失其偶矣如偶之一字皆是三代时议论后世岂复有此等言语在亶乘兹大命信能乘此大命也大命即乃悉命汝之命乘犹乗舟乗车之乗周公言召公当服乗此大命今而欲去则为坠此命而不能乗矣丕承无疆之恤此承字是承当之承惟王受命无疆惟休亦无疆惟恤这个无疆之恤须有人承当始得召公茍去其谁承当此事周公言此欲召公身任天下之重也后世国家大事为宰相大臣者皆莫能承当此亦可以见古今之变
　　公曰君告汝朕允保奭其汝克敬以予监于殷丧大否肆念我天威予不允惟若兹诰予惟曰襄我二人汝有合哉言曰在时二人天休滋至惟时二人弗戡其汝克敬德明我俊民在让后人于丕时
　　周公告召公汝不可以不敬何谓敬战战兢兢如临深渊如履薄冰此敬也周家之王业虽已固然正所当兢兢业业维持保守之时谓其已固而便欲去毋乃不敬乎既曰敬又曰敬德谆谆之辞惟欲召公不恃其功之已成常以敬存心也否者泰之反殷家之丧其否极矣我其可以不监恃功之已成稍有一念之怠则前日殷家之事得不为之惧哉我常以为辅相成王此事全在我二人汝召公之心与吾之心合亦曰在时二人举召公之所自言者而喻之此周公之所以终能留召公也如前所谓君已曰时我要亦是此意周公以为这个道理汝之心本自分明然汝以为天休滋至惟时二人弗戡这却不可盖周至成王致治之极召公以为功成身退乃天之道知进而不知退知存而不知亡有所不可所以毅然欲去然周公之心初不见天休之滋至常若有所未足焉故谓召公汝不可谓天休之滋至如此便可已也汝须当敬已之德明俊民更收拾人才而列之位至于功成业遂治道极隆如此之时汝却可让之后人矣在今日岂求退之时乎夫以当时人才之盛而同列相勉方且更欲明我俊民三代辅相之心君子将于是乎观焉周公复辟之后便有告归之意盖当时不求去不得及成王反覆留之周公便留盖当时不留亦不得周公既为成王留所以亦勉召公为周家留也
　　呜呼笃棐时二人我式克至于今日休我咸成文王功于不怠丕冒海隅出日罔不率俾
　　笃棐时二人言厚辅周家者在我二人而已我至于今日固已休矣然我更当成文王功于不怠夫文王之功岂有不成者而周公又欲成之盖周公之心常见其不足未尝见其为已成也呜呼人以为天休滋至而我不见其已至人以为人才极盛而我方欲明俊民文王之功既极于成矣而我方欲成其功于不怠周公之相业其于是见之矣丰镐在极西出日之地在极东今必欲自天地之西极而到于天地之东盛徳无不丕冒盖必如此方可谓致治之极所谓光被四表是也大抵古人修已做得十分好人不见其为好人古人治天下做得十分功业不见其为功业皆一心而已若自见得我已是好人我已有功业便非自彊不息之道
