<!-- { "loadSidebar": true } -->
　　祖甲大略只是太甲或以为别自有一祖甲非也只看旧为小人一句便可见太甲即位之初欲败度纵败礼而曰作其即位爰知小人之依何也古者君薨百官总己以听于冢宰三年是时嗣君犹未即位太甲方居丧之时尚未即君位也至伊尹以冕服奉嗣王归于亳太甲始即位矣是以周公之言如此然太甲世次当在中宗高宗之前今乃叙之于后者此以享国之久近论而不以世次先后论也说者但见太甲即位之初欲败度纵败礼而又序之中宗高宗之后遂谓其别自有一祖甲是特未尝深考尔中宗之治民祗惧不敢荒宁高宗之不敢荒宁祖甲之不敢侮鳏寡大略只是一个敬字今须看周公论三宗之无逸不说其他但说他不敢荒宁不敢侮鳏寡盖古人之所谓无逸非谓于事为上必躬必亲只此心致敬便是无逸处何则此心致敬则战战兢兢如临深渊如履薄冰惟恐有一毫之不到安得会去逸乐后世人主如衡石程书衞士传飱皆是降君尊而代臣职以此为无逸不知此乃是元首丛脞何异于荒淫自纵者非古人之所谓无逸矣古人之无逸方是元首明哉大抵古人之无逸此心之无逸也后世之无逸事为之无逸也
　　自时厥后立王生则逸生则逸不知稼穑之艰难不闻小人之劳惟耽乐之从自时厥后亦罔或克寿或十年或七八年或五六年或四三年
　　读无逸须看商先王所以享国长久者如何及至后王所以罔或克夀者又如何此无他分能敬与否而已夫茍能敬则战战兢兢如临深渊如履薄冰想像此时念虑有一毫之杂乎喜怒有一毫之私乎此心有一毫之放逸乎所以戕其生者既无有则自然有可延年之理
　　周公曰呜呼厥亦惟我周太王王季克自抑畏文王卑服卽康功田功徽柔懿恭怀保小民惠鲜鳏寡自朝至于日中昃不遑暇食用咸和万民文王不敢盘于游田以庶邦惟正之供文王受命惟中身厥享国五十年抑谦抑也畏戒谨恐惧也克自抑畏此太王王季之无逸也文王卑服此文王之无逸也卑其衣服不事侈靡而惟康功田功之即康功者安民之功也田功者稼穑之事也徽柔懿恭此一句画出这文王徽与懿皆至美之辞柔而曰徽柔异乎常人之柔也恭而曰懿恭异乎常人之恭也此便是尧之允恭克让舜之温恭允塞夫子之温良恭俭相同恭敬逊顺圣人之心可见矣有一毫骄矜悖慢之气便不是圣人之心以此徳而懐保小民无匹夫匹妇不被其泽盖懐保小民不是傲然自大者所能为惟徽柔懿恭之人则视小人之微分明如慈母之保赤子所谓若保赤子心诚求之虽不中不逺矣惠鲜鳏寡者文王下膏泽于民而民皆有生意如时雨之降草木皆为之鲜明故谓之惠鲜自朝至于日中是不遑暇食其忧勤如是非屑屑然躬亲细务也常持此心不敢一毫间断一毫放逸如此方能咸和万民盖君者民之表仪也斯民视仪而动听倡而应工夫少有不到在我者不知何以使民之和此文王之所以日昃不食也游畋国有常制而文王则不敢盘焉上无过用则下无过取故庶邦之所供无非正者文王为西伯是以庶邦皆有贡献
　　周公曰呜呼继自今嗣王则其无淫于观于逸于游于田以万民惟正之供
　　观逸游畋人主所不能免者然至于淫则不可举动既不是当为之又至于过此之谓淫人主荒淫则赋敛必重盖用度既侈无以供其欲势不得不取之民犹一家然为主者淫荒于上则财物必蠧于奴仆之手人主茍荒淫则无政事无政事则财用不足财用不足不取之民将何求乎于观逸游畋未尝纵其欲则万民之所供者自然皆正矣
　　无皇曰今日耽乐乃非民攸训非天攸若时人丕则有愆无若殷王受之迷乱酗于酒德哉
　　今须看一日之耽乐何害于事而周公便谓非民攸训非天攸若何过禁之严如此学者须当体察兢业之时此心如何耽乐之时此心又如何则可以见周公之意矣且如兢业之时此心戒谨恐惧方是时即圣人之心也至于耽乐之时此心荒迷顚沛错乱天下之人必皆以我为非岂所以训民乎天人一心民既以为非天亦必以为非岂所以顺天乎是其罪虽小而与大罪无异故君子之自检其身善不可以为小而不为恶不可以为小而不去今人但谓其小而多于此忽焉不知善虽小而天人之心皆以为是恶虽小而天人之心皆以为非故曰尔惟德罔小万邦惟庆尔惟不德罔大坠厥宗不德罔大何至于坠厥宗然方其不徳之时心下如何便有坠厥宗之理周公之言不为过矣因酒行凶曰酗酒德者以酒为徳也徳之为言得也实有诸己至于坚固而不可夺是之谓得为善之深者得也为恶之力者亦得也其他泛泛者皆非是有徳谓之酒德盖荒于酒而成痼疾矣前辈多以为无若丹朱傲舜岂有是哉无若商王受成王岂有是哉其实不然此道亦何常之有蹈之则为君子去之则为小人成王虽贤一念不谨即商王也故曰惟圣罔念作狂惟狂克念作圣孟子曰徐行后长者谓之弟疾行先长者谓之不弟弟则为尧舜不弟则为桀纣何常之有哉
　　周公曰呜呼我闻曰古之人犹胥训告胥保惠胥敎诲民无或胥诪张爲幻此厥不听人乃训之乃变乱先王之正刑至于小大民否则厥心违怨否则厥口诅祝周公言以古人之盛德君臣之间犹相训告相保惠相教诲今其可以不然乎犹之为言可已而不已之辞也可已而不已此古人之所以盛也民无或胥诪张为幻盖君臣之间诚意既交孚则下之为谗言惑乱人听者自不能入矣大抵天下之理惟上之失道则下之人始敢肆为虚诞不根之谈君臣既更相警励彼亦岂能乘间而投其隙犹一家然父子兄弟间和睦无间为奴者虽有谗间之言亦岂得而行哉此厥不听而君臣更相训告以先王之正刑无小无大皆变乱之则民皆心怨之而口祝之矣盖有道之世君臣交孚则谗言无自而入无道之世君臣失徳则下之人皆肆为怨诅其机存乎上而已矣
　　周公曰呜呼自殷王中宗及高宗及祖甲及我周文王兹四人迪哲厥或告之曰小人怨汝詈汝则皇自敬德厥愆曰朕之愆允若时不啻不敢含怒此厥不听人乃或诪张爲幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛于厥身周公曰呜呼嗣王其监于兹
　　迪哲者信能行此哲也明哲人皆有之践履既到其哲常秉而不失是之谓迪不然未能躬行虽有是哲亦非吾有矣厥或告曰小人怨汝詈汝则皇自敬徳厥愆曰朕之愆允若时不啻不敢含怒学者讽诵此处可以识古圣贤之心皇者大也夫以小人怨詈何常之有而古人一闻其怨则大自敬徳反躬内责以为我实致之盖信其如此不但不敢含怒而已人固有外为自反之形而其中实蓄怒于此者古人岂惟不敢含怒直是不敢有一毫罪他人之心皆以为我之罪圣贤此心之端的于此处可见矣此厥不听人乃有告之曰小人怨汝詈汝汝便信之便加杀戮焉略不知自反则天下皆将同心怨其上举天下之怨皆丛集于吾身矣人主而至于举天下皆怨之其何以独立于民上乎自古之人犹胥训告至终篇虽分为两章血脉实相通贯前章以为此厥不听则人皆将违怨后章以为人之怨汝惟当自反却可以弭怨茍以为人之我怨而便加刑杀焉民怨愈甚愈不可遏矣周公作无逸于其末章反覆致意于怨之一辞盖为民上岂可使民有怨心至于天下皆无怨方是无逸处天下犹有怨其上者焉必在我者犹有逸乐之心也故民之怨与不怨逸与不逸之验也
　　召公为保周公为师相成王为左右召公不说周公作君奭
　　易曰知进退存亡而不失其正者其惟圣人乎事功既就势位既隆以理观之自当求退此召公所以不悦不特召公为然周公当洛邑既成之后亦尝告归已而成王尽礼致敬再三留之周公遂翻然而改复为成王留至此召公又欲退周公遂专作一书反覆开谕挽留之此君奭所由作也周公所以留召公者其意无他盖召公不与寻常人事体相似其去留系国家之重轻若其他人去留犹未甚计利害以召公之大贤周家是少他不得用与不用周家之轻重系焉周公安得不留之今读此书须思量周公之圣佐武王造周事业如此亦何假于召公之助当时又有毛毕之徒济济多士其间岂无可以辅相成王者而周公切切然独留召公其故安在正缘召公不与寻常人相似故也
　　君奭
　　周公若曰君奭弗吊天降丧于殷殷旣坠厥命我有周旣受我不敢知曰厥基永孚于休若天棐忱我亦不敢知曰其终出于不祥
　　天不可信从违向背吉凶祸福皆不可预计尽其在我一听之天而已故夫基业之永休与否天心之辅诚与否皆不敢知大凡栽者培之倾者覆之灾祥殃庆固各以其类至然天下亦有为善而未必便福者以孔子之圣而卒老于行以顔子之徳而不得其夀由此观之如何便谓诚尽于我天必辅之记曰得之自是不得自是以听天命要亦尽人事而已矣计祸福而必之非知天者也周公又谓我今日果能尽诚亦不敢知曰其终出于不祥而自弃于不可为也盖为善固自有获福之道亦岂可便以为天之不我福邪但福与祸皆非我之所敢知尔孟子曰夭夀不贰脩身以俟之所以立命也其夭其夀固自有命皆非所当知但能脩身以俟之足矣亦是此意大抵古人用心眞是如此学者亦当如此脩身行已求尽其在我者穷达贵贱一听于天乌可必其得失哉
　　呜呼君已曰时我我亦不敢宁于上帝命弗永逺念天威越我民罔尤违惟人在我后嗣子孙大弗克恭上下遏佚前人光在家不知
　　自时我至惟人皆是召公前日之言周公举其言以信之也召公亦尝曰此其事是诚在我矣凡天命之宁与否民心之从与违皆不敢必所当自尽者惟人事而已这般所在当先观大意以意逆志不当以文害辞大意只谓天命之去就人心之从违皆无可必之理惟尽人事为先观召公言天亦曰我不敢知与周公之意同则召公之言可推矣在我后嗣子孙至在家不知此周公挽留召公之辞也召公毋谓今日基业已成天命已固民心已安无可为者遽然便去万一后来子孙大不能恭敬上下骄慢怠弛遏絶放佚祖宗之光明召公若不在朝于家何缘与知君若在其左右尚可以辅赞弥缝绳愆纠缪格其非心训以正道于其事之未萌而正救庶几能扶持而不底于败若退处于家既不与朝政则凡国家之大计安得而与闻之人君之得失安得而正救之与其在家不知曷若相与挽留而扶持
　　天命不易天难谌乃其坠命弗克经歴嗣前人恭明德在今予小子旦非克有正迪惟前人光施于我冲子又曰天不可信我道惟宁王德延天不庸释于文王受命天命不易天难谌大略只是前意谓天命难保若其坠命则无能悠逺继嗣前人之业以恭承前人之明徳在我岂敢谓自能有反正亦惟行前人之明徳以施之于我冲子尔天岂可便信惟是宁王之徳可以延洪庶几不至于坠命又况昊天有成命文王受之天必不庸释或者犹有所赖以慿借扶持之也周公之意谓我何能之有所赖前人之德其合天心者足以垂裕后昆我惟遵而行之以啓佑后人尔归其功于前人也自处以非克有正而归其功于前人则退托求助于召公之意在其中矣
　　公曰君奭我闻在昔成汤旣受命时则有若伊尹格于皇天在太甲时则有若保衡在太戊时则有若伊陟臣扈格于上帝巫咸乂王家在祖乙时则有若巫贤在武丁时则有若甘盘率惟兹有陈保乂有殷故殷礼陟配天多歴年所天惟纯佑命则商实百姓王人罔不秉德明恤小臣屏侯甸矧咸奔走惟兹惟德称用乂厥辟故一人有事于四方若卜筮罔不是孚
