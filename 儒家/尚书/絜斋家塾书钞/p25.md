<!-- { "loadSidebar": true } -->
　　憸民者小民也小民闻箴戒之言犹能相顾忌而恐有口过今我之言委曲如此而尔非我从曾小民之不若乎况尔之命或长或短皆制于我尔不我从虽杀之可也尔若以为不当迁自当来告于我却可通共商量今乃不然而胥动以浮言鼔率小民龃龉其上之画防其势则诚可畏矣然我欲扑灭了尔夫岂不可若火之燎于原虽不可近犹可扑灭天下岂有不灭之火哉到得我扑灭了尔乃是尔自取之却不可谓我不曽说观此益可以见盘庚曲尽人情之意大抵世间人不过两等一等人如商鞅之徒但知行一切之政一等人如宋襄公之徒号为行仁义之道二者皆非也若如商鞅一切不顾上有所为必欲强民之从一时之间固能立事矣而所谓寛大优游之意何有焉然一于寛大优游而无森然不可犯者存乎其间则失之委靡民无所畏惧亦岂能立事所以二者皆不得中道今观盘庚迁都悉召其羣臣庶民亲至于天子之庭而为之反覆敷陈其利害开其心术何敢以人君之尊自处亦可谓委曲详尽矣然虽委曲详尽如此而初不失之柔弱其间言语自有森然不可犯处若曰矧予制乃短长之命若曰其犹可扑灭直以生杀之权耸动之不特如此又直谓则惟汝众自作弗靖非予有咎凛然可畏如此既不若商鞅之徒咈人从已无复寛大气象又不若宋襄之徒柔弱委靡不能有所建立其寛也温然如春其严也肃然如冬既使人爱之又使人畏之如此方是儒学方是王道纯粹处欲识治体于此可见矣
　　迟任有言曰人惟求旧噐非求旧惟新
　　盘庚迁都事体正合得此两句与老成之人共事是人惟求旧也舍旧都而迁新邑是噐惟其新也而当时羣臣不从正与此两句相反人当求旧今也老成之人则侮慢之噐当求新今也怀土重迁不知图新之计故盘庚举迟任之言以告之使之道理明白则彼从而致思知人惟求旧之义果敢侮老成之人乎知噐非求旧惟新之义果敢不从我而迁乎
　　古我先王暨乃祖乃父胥及逸勤予敢动用非罚世选尔劳予不掩尔善兹予大享于先王尔祖其从与享之作福作灾予亦不敢动用非德
　　盘庚言我先王与尔祖父同其安逸同其勤劳休戚一体譬犹一家惟尔子孙犹吾之子孙也我先王与尔祖父如此我岂敢轻以刑罚加于汝身然今尔不从我迁则不免施以刑罚我独不念我先王所以与尔祖父胥及逸勤者乎故曰予敢动用非罚盘庚直是不敢也尔有戮力于王室者我皆选而用之无世不然尔有善者我皆显而之无敢掩隠盖尔乃国家之世臣我所以待尔者甚厚谓之世选言世世选而用之也古之于世臣极留意孟子言所谓故国者非谓有乔木之谓也有世臣之谓也只观成周教胄子其法甚谨盖世臣自与新进不同国家之本末源流无不周知而又能尽忠以事其上故欲其世世相接续祖父既贤子孙又继之则国家常有恃矣此意甚好读此处可以想像先王忠厚之意不敢动用非罚而有功劳者世选之忠厚如何哉大享于先王尔祖其从与享之如后世之配享是也此意思尤更好盖有功于王室者直是不忘才是享于宗庙便能作福作灾此非盘庚姑为是说盖实有此理也既能为祸福我其敢动用非德乎呜呼自常情观之以万乘之尊凡先王之功臣皆吾臣也何惧其能为祸福而盘庚乃恐其先世之臣作福作灾而不敢动用非德然则今日迁都之举盘庚岂率尔而然尔臣可不从哉
　　予告汝于难若射之有志
　　我为迁都之举直是难之劳民动众岂是易事我今告汝于难我思之熟虑之审明见其不可不迁如射之志于中的更无毫厘之差此一句可见盘庚迁都直是计较得审细不特盘庚迁都二帝三王所以处天下之事皆在此一句尧舜之揖譲汤武之征伐此也曾子之去子思之守比干之死箕子之奴禹稷之过门不入顔子之居于陋巷亦此也不特处事凡一语一黙一动一静皆如射之中的更无毫厘之差
　　汝无侮老成人无弱孤有幼各长于厥居勉出乃力听予一人之作猷
　　老成之人虑事深逺当时固欲盘庚之迁所不从者新进之徒尔故盘庚使之无侮老成人都邑圮坏民不寕居强有力者皆自能逃避被其害者惟鳏寡孤独幼弱之人尔所谓老弱转于沟壑是也故盘庚使之无弱孤与幼盖今日汝不肯从我而迁异时都邑圯坏孤幼罹毒乃汝虐之也各长于厥居者使之皆思为长乆之计也今日惮目前之小劳虽得一时之安逸然岂长乆之道哉勉出乃力者人皆有此力但茍安怠惰不知自勉故其力不出若能奋然自勉再整顿精神起来则前日茍安怠惰之人转而为强有力之人矣此无他其力出故也能勉出乃力然后听予一人之作猷必深入于其心矣
　　无有逺迩用罪伐厥死用德彰厥善
　　自羣臣而言则大臣为迩小臣为逺自臣民而言则羣臣为迩小民为逺盘庚谓我不论逺近有罪者则必伐有德者则必彰显之斯言一出谁不耸动盖盘庚恐当时羣臣或恃吾为大臣或恃吾为世臣故言我之赏罚如天地之无私则羣臣之心于是乎失所恃矣
　　邦之臧惟汝众邦之不臧惟予一人有佚罚
　　盘庚谓自今日既迁之后邦家因此而臧则皆由尔之众肯从我迁而致此也其或邦之不臧乃是我有失德故致天下之罪非迁都之过也此言所以示其不可不迁之意盖道理当迁只得迁其或迁而邦家不臧乃我自有失德岂迁都之过耶在成汤则曰其尔万方有罪在予一人在武王则曰百姓有过在予一人在盘庚则曰邦之不臧惟予一人有佚罚大抵待人者常恕而待己者甚严二帝三王同此一心而已盘庚之书其中虽有刑罚之语然至此发为斯言此其所以为三王之粹也
　　凡尔众其惟致告自今至于后日各恭尔事齐乃位度乃口罚及尔身弗可悔
　　当时听盘庚之诰者悉至于庭之人尔而未及逺也故使之致告焉致告者转相告语使吾之意达于四方万里之逺也自今至于后者盘庚谓以前许多事我皆不与尔理会继自今日以徃湏当各恭乃事齐乃位度乃口今汝傲上从康果恭乃事齐乃位乎胥动浮言果度乃口乎自今日以后须尽革其旧可也日之一字又盘庚之深意言当日日如此不可使有间断若使今日虽能听吾之言而他日私情复作又将中变而不肯迁矣故使之日日如此所以使其工夫接续无有间断也只此一日字多少精神
　　盘庚中
　　盘庚作惟渉河以民迁乃话民之弗率诞告用亶其有众咸造勿防在王庭
　　此书盖盘庚既迁中道所作上篇大畧是告臣民亦在其中此篇则大畧告民之辞居多盖渉河既迁为之臣者固无虑其中变小民无常万一背叛离散岂不大可虑哉此盘庚是书之所以作也诞告者大告也大布心腹使人皆信之也天子所止之处皆谓之王庭此在道之王庭也小民咸造于庭而无有防慢者焉观咸造勿防四字便可以见先王之道不以君尊自处鄙夷其民而使之皆至于天子之庭其亲之如是然虽亲之而无有防慢则亦未尝不尊其咸造也薰然其和其勿防也肃然其严君民之情通达无间而君民之分亦未尝不肃夫是之谓执其两端一于寛和而无凛然不可犯之意非也一于严肃而无蔼然相亲之意亦非也惟咸造勿防二者合焉此先王之道也
　　盘庚乃登进厥民曰明听朕言无荒失朕命【案袁氏此节注大典原阙】呜呼古我前后罔不惟民之承保后胥慼鲜以不浮于天时殷降大虐先王不懐厥攸作视民利用迁汝曷弗念我古后之闻承汝俾汝惟喜康共
　　自下承上谓之承以君临民而曰惟民之承先王之敬民也如此使民如承大祭古先圣王所以待其民者分明如下之承其上故曰民为贵社稷次之君为轻周官献民数于王王拜而受之只观承之一字便见得三代治体与后世不同君敬其民故民亦皆保其上而同其忧慼焉鲜以不浮于天时者言大略皆是顺天时而迁也顺流曰浮天降大虐于殷故先王不敢怀居其所动作皆视民之利而迁也盘庚言此其意以为迁都之事使我先王未尝有而吾创为此则汝虽不从可也然自契至于成汤八迁自汤至于今五迁矣何前日能为之而吾今日不可为也故曰汝曷弗念我古后之闻盘庚此言最妙所以使其此心涣然开释也承汝俾汝即所谓惟民之承既曰惟民之承又曰承汝俾汝说此两承字盘庚又有深意盖盘庚恐当时之民以为吾以人主之尊而临其民驱逐之使他适故为此言以明吾之心不如此何者当迁而不迁至于都邑圯坏小民荡析离居则是我不以民为重亵慢之而然其为不敬大矣当迁而迁目前虽若小劳乃是知民之为重敬之而不敢忽所以如此盘庚渉河深恐当时民不谕其意故明以告之使知吾今日之迁非以刑威驱之以至尊临之乃是敬汝欲汝与我共享熹康之福也呜呼盘庚迁都之本心着矣
　　非汝有咎比于罚予若吁懐兹新邑亦惟汝故以丕从厥志
　　盘庚谓吾所以迁非是汝有罪而罚汝亦非是我自为一身皆是为汝之故都邑圯坏汝民将荡析离居故我所以须着用迁呜呼当时之民以为盘庚自为己计也斯言一出其心宁不为之耸动乎且天生民而立君不过欲司牧下民人主举事岂可自私其身亦无非为民计以丕从厥志此一句尤当着力看盖民之本志也只要迁是非可否本心未尝不明但一时为利害所蔽惮其道涂之阻迁徙之劳所以不从盘庚深见其本心故直指言之以为汝之本心亦只以为当迁吾今日之举乃所以大从尔之志此一句是盘庚迁都底骨髓盘庚所以迁其根本全在此前乎此特未说尔至此说出愈更分明大抵天下之至明者人之本心也今试以迁都之事问一愚鄙之人其当迁乎其不当迁乎必以为当迁矣此岂非人之本心本心虽明一时蔽于利害则往往昧于是非之理然其实自不可泯没古之善兴事者不从其一时之情而从其本然之志非独盘庚为然尧舜三代治天下皆是从人心上做起初不曽外人心而他求此一句闗系甚大学者所当潜心玩索也
　　今予将试以汝迁安定厥邦
　　盘庚既已渉河则是民已从盘庚而迁矣然且曰将试以汝迁何哉观试之一字可见盘庚敬民之意盖诚不强廹民之必迁也遐想盘庚敬心分明如承大祭如朽索之驭六马兢兢业业敬畏恐惧惟恐民心中变而厥邦之不安何敢强民之从也哉当子细玩味这试字
　　汝不忧朕心之攸困乃咸大不宣乃心钦念以忱动予一人尔惟自鞠自苦若乗舟汝弗济臭厥载
　　观困之一字见盘庚谋迁之时其反覆思虑不是轻举盖不迁则都邑圯坏民生昏垫王业不成迁之则劳民动众人心弗从防涉阻险劳费不一不迁既不可迁又重咈人情而民不我从又思量如何去告戒他如何去感动他日夜思念至于忧困所谓困于心衡于虑也观此一字可以深见盘庚之心盘庚言我之此举其思之深虑之至矣汝乃不念我之所以困者为谁如此反肆为胥怨以违上之命令其可乎宣达也尔民皆有此心只被利害之私横乎胷次所以本心不能宣达尔不宣达乃心敬念诚信以感动我一人尔惟自取鞠苦尔傲上从康可谓不敬矣亦可谓不信矣鞠穷也今曰不迁则都邑圯坏老穉转乎沟壑非自取鞠苦乎譬如乗舟而弗终济则其所载必臭腐此又是盘庚委曲引喻使之晓然见利害之实正当渉河之时故指舟以为喻
　　尔忱不属惟胥以沈不其或稽自怒曷瘳
