<!-- { "loadSidebar": true } -->
　　别九州者别其疆界也不特洪水既治始分别这九州方水患未平亦必先辨其每州之界分然后方可施功至于水患已平其分域愈更明甚故谓之别凡天下之地势两山之间必有川焉髙者为山卑者为川理盖然也两山之间固亦有平地者然其中必是有水禹则随其山之势而濬其川使益深焉故曰随山濬川因其土地之所宜制为贡赋之法无者不使有有者不使无故曰任土作贡观随字与任字圣人作事岂容有一毫私意哉孟子曰禹之行水行其所无事也曰随曰任因其自然而不为私焉岂非行其所无事欤读禹贡篇须思向也鲧何故不能治水今也禹何故乃能成功洪范曰鲧陻洪水而殛死鲧之病处只在陻塞彼但知为之隄防以止遏水而不知顺水之性只如随山濬川一句鲧当时定不晓此理殊不知下流不濬水之上流无所奔赴安得不泛滥乎欲读禹贡可将六经语孟诸子中説禹治水处冩出来看则其规模区画所以能成功者皆可得而考矣此书虽畧可见然但只记其成功而所以成功之因或不尽见焉今人徒见洪水平治不知他当时是经多少艰难受多少辛苦栉风沐雨手胼足胝备尝天下之艰苦矣观其过门而不入启泣而弗子禹之心更无一毫之杂宜其能成功也欲观大禹所以能治水当识大禹之心且如随山濬川与夫随山刋木奠髙山大川道理显然初无难见者然人心不明则道理虽在目前而不能见禹之此心至精至一无一毫私意小智挠乎其间盖天下之至明者也惟其心至明所以能行所无事鲧方命圯族则与行其所无事者不同矣方命者逆命也逆命者逆天理也天理如此鲧逆而行之用一己之私智违天下之常理禹行其所无事而鲧逆天理而行兹禹所以卒能治水而鲧所以绩用弗成也濬川所谓水由地中行也洪水泛滥皆在地面上行至于濬川则水方由地中行也尝谓洪水之患亦未必皆是灾异盖天地开辟之初固无非是水所以五行一曰水今果木之仁初亦水也凡天下万物其初无非是水则知天地开辟之始亦满天下只是水自尧舜以前则未暇治而又未有能治之人至神禹一出所以方才治水也
　　禹贡
　　孔子序书断自唐虞则贡赋之法在唐虞时亦必有之矣然独至禹而以贡名篇者其法至此始大备焉故也书之所载大畧如此盖一件大事至此一代而大备然后成书正如尧时非无巡狩而见之于舜典者亦以至舜而始大备也方洪水未平虽有贡赋而法犹未备洪水既治咸则三壤成赋中邦贡法于是乎一定而不易矣此其所以名之曰禹贡
　　禹敷土随山刋木奠高山大川
　　敷土注家谓敷为分布盖分布其治水之法也禹之治水未尝执一律洪木之患亦非一律之所能治故禹分布九州之法如雍州当如何治梁州当如何治有当疏濬者有当隄防者有当因其故者有当凿而开之者各自不同乌可以执一律只以两端言之治水之道必当先治其下流盖下流茍壅塞则上流倾注无以受之其势必至泛滥如冀兖之地最下流之处所以禹先于此而施工此以下流为先者也然水必有源源之不治而何暇及其末则又有当先于上流者是固不可以一律而治之也想禹当时必不是每州次序而徃如施工于冀州一面自在他州下手故谓之敷敷之一字可见禹之规模妙处随山刋木者盖洪水横流草木畅茂道路不通不特水不可治而民间亦自大不便禹从而刋除之然后道涂始无壅塞鲧当时治水如此等事皆不曽理会至禹而始刋则知鲧之未尝刋也草木障塞其道路则水如之何而可治天下土地固多有为草木所障塞者只如天台鴈荡原初路皆不通自真宗欲建玉清昭应宫斩数百年之大木而为之是时斩尽天台鴈荡之木然后始得而为通衢奠髙山大川者先定其髙山大川表而出之也奠髙山则九州疆界可得而辨矣奠大川则小水支派有所从入矣不定其髙且大者而屑屑于其小焉岂不倍费力也哉奠髙山大川此所谓得其要也敷土随山刋木奠髙山大川此三句是禹治水之规模如此
　　冀州既载壶口治梁及岐旣修太原至于岳阳覃怀厎绩至于衡漳厥土惟白壤厥赋惟上上错厥田惟中中恒衞旣从大陆旣作岛夷皮服夹右碣石入于河余州皆言封疆而此独言冀州者冀州帝尧所都天子以四海为家王者无外举天下皆在吾封域之内而安可自限其疆界哉既载壶口此禹治水第一义梁岐二山本在雍州而与壶口相接三山连而爲一片河自积石倾注而下其力甚壮而爲三山所隔故水壅而怒横流放肆莫之可遏当时之患惟河爲甚禹于是于壶口之西凿龙门焉三山始分河行于中而壶口之水患平矣壶口既治梁山亦治而余功又及于岐是禹一凿龙门而旁近之水无不治者非禹见之至眀安能如此只做此一着便是天下之水都治了曰既载壶口言其第一所先理会者此一事也大抵世间举事只要识先后着太原谓之修者鲧亦曽于此有功也壶口既治乃及太原修鲧之功焉鲧不可谓之不忠佥曰于鲧哉众人翕然举其可用则在当时亦是一个人才其治水也非不尽心竭力但见理不明不能顺水之道所以终于无功只如此州之水鲧但知从事于太原而不知龙门未凿河壅而怒太原可得而治乎故禹先自壶口壶口梁岐既治则太原亦治而至于岳阳覃怀二地名也漳水横流入河故谓之衡漳水患既平则土壤之色始见故曰厥土惟白壤厥赋惟上上错错者赋第一杂出于第二也赋如此髙者帝都在焉道里最近凡事取给所以独重然虽如是亦岂果不均也哉盖其中自有相补处仍不失其为均平之道只如周礼惟王畿之内凡事最重而亦凡事优恤以其优恤补其重者则与他处等耳田赋之后犹有所谓治水土者此盖其易者故序之于后作书之法先后次第视其难易既载壶口此其第一难者故先言之太原岳阳覃怀衡漳此其次者故后言之至于恒衞大陆此又其次者故叙于田赋之后禹贡每州必记入帝都之道天子为四海九州之主受天下之朝贡不容有一州之路不通于王畿也
　　济河惟兖州九河旣道雷夏旣泽灉沮会同桑土旣蚕是降丘宅土厥土黑坟厥草惟繇厥木惟条厥田惟中下厥赋贞作十有三载乃同厥贡漆丝厥篚织文浮于济漯达于河
　　兖州之境东南据济西北距河是在河济之间也此州居河之下流其害最甚故禹治之以道九河为首分而为九所以多其流派而杀其势也此亦未必皆是人力所为因其地之卑下处从而道之其间有当开凿者固亦不免但不皆是人力耳西汉之世所以有河患只縁无此九河盖自齐桓之伯急一时之富强塞其八而并为一是以至汉大为民患东坡苏氏引纬书所谓移河为界在齐吕填阏八流以自广是也当时固未必一一去塞但有填壅处从而因之不为之疏通耳本朝都汴正在黄河之中为害尤甚日夜理会无非是河自旣失中原不理会河而河患遂息虽无九河而却有九河之实无他任其冲突而不与之争故耳观今日不与水争而河患遂息则知禹之分为九道固所以多其流派而杀其势也此州之水惟河为甚九河旣道则余不足治矣水之所蓄聚处谓之泽然泽不专是水其间亦有洲岛之类观楚子田于云梦云梦泽也使其皆水则何以田猎于其上耶方洪水未平奔放冲溢雷夏二水何以归于泽自九河旣导雷夏始为泽而灉沮二水亦皆会同于雷夏焉盖先其大者则其余皆从也是降丘宅土盖向也欲避水患故处于高今也水患旣平则土可居矣此所以降高而宅土也其土黑色而坟起故曰黑坟厥田惟中下厥赋贞先儒以为州第九赋正与九相当故谓之贞此説亦不为无理但禹之治此州特其结果得迟最后于他州耳所谓作十有三载乃同是也然安知定其州为第九况兖州逼近帝都岂有下下之赋则先儒所言亦未能无疑以理观之所谓正者正与田相当耳田中下赋亦中下焉是以谓之正考其文意当是如此但未敢以此为断先儒所以必如此説亦不为无据盖此州居河之下流方九河未道举兖州皆巨浸也其赋自然是极低而作十有三载乃同成功之迟最在诸州之后又禹定赋为九等雍州之赋既中下矣兖州若又中下则乌在其为九等乎谓之州第九赋正与九相当岂得为无理然正之一字其意却非谓与州相当盖他州田赋皆参差不齐此州适相当故曰贞耳若以为两州无同中下之理则以九州言之虽谓之九等可也两州适相当禹又安得而违之但先儒恐有源流只用其説亦可作十有三载乃同同者同于诸州也禹八年于外三过其门而不入大畧虽止是八年然一齐都了凡十有三载盖此州河之下流被患最甚治之最难所以十有三载之久而始同于诸州观此一句可见圣人作事与后世不同其所谓同者盖此州之一水直是皆治直是无一毫为民患凡事尽毕至于六府三事允治万世永赖方可谓之同故寜使其成功之迟而不肯茍简以求速三十年为一世十有三年几半世矣以半世而治一州之水岂茍且之所为哉后世作事皆责办于嵗月之顷茍可以已则遂己焉徒有其名实无所补禹于兖州之水不谓他州皆毕亦且告成直待其十分平治实同于他州然后遂己此岂不足以见圣人之心乎其间难易不等固亦有一二年而治者亦有七八年而治者惟兖州则直须十有三年圣人作事与后世信不同矣厥贡漆丝厥篚织文冀州独不言贡而他州皆有贡焉盖冀州赋上上错其赋髙矣赋髙而无贡所以相补也织文锦绣非必如今之蜀锦古者商不通难得之货所谓蜀锦安得入中国乎食夫稻衣夫锦若如蜀锦又岂常衣之物大抵才织成花者皆谓之锦如绫罗之属皆锦也禹之制贡无非是欲用之物观此便当看圣人所以取于民者何如物之轻精者入于篚篚者筐篚也浮于济漯达于河此兖入于帝都之道
　　海岱惟青州嵎夷旣畧潍淄其道厥土白坟海滨广斥厥田惟上下厥赋中上厥贡盐絺海物惟错岱畎丝枲铅松怪石莱夷作牧厥篚檿丝浮于汶达于济
