<!-- { "loadSidebar": true } -->
　　读尚书须当考究他节目次第分明且如此一篇书所谓成周既成迁殷顽民是洛邑既成之后方迁殷民于此也而召诰之书所谓太保乃以庶殷攻位于洛汭厥既命殷庶庶殷丕作则是营洛之始庶殷已在洛矣以为先迁洛民洛邑始成则此书之序文势不应如此以为洛邑既成方迁商民则又与召诰悖此甚可疑者或者不察乃谓多士之书当在洛诰之前编帙淆乱耳其实不然召诰所谓庶殷盖经始洛邑之时所调发从役者尔是时未曾迁也其实迁民之时在洛邑一发既成之后盖周既得天下则商人皆吾役也国家有大兴作则皆调发以从周礼所谓凡起徒役是也及都邑既成然后尽迁其民周公营洛之次第盖如此观成周既成迁殷顽民两句可见古圣人处事之妙且如盘庚当时迁都臣民弗从必委曲开谕待其听从也然后始迁焉今周公迁民乃无一语诰谕之何哉此便见圣人必有道以处乎其中盖既成而后迁则宗庙朝社之位定矣室庐疆埸之制备矣凡民生日用之具无有不足至是而迁民谁不欣然听从所以当时营洛必调商民正缘要他亲见区处经画之备亲见夫凡事之利便则其心服而其从之也轻不然以久安之民而一旦迁于新邑一动其怨嗟之心便足以召乱岂小事哉今而翕然听从无一人敢有异志然后见圣人处事之妙盖如此
　　多士
　　惟三月周公初于新邑洛用告商王士王若曰尔殷遗多士弗吊旻天大降丧于殷我有周佑命将天明威致王罚勑殷命终于帝肆尔多士非我小国敢弋殷命惟天不畀允罔固乱弼我我其敢求位惟帝不畀惟我下民秉爲惟天明畏我闻曰上帝引逸有夏不适逸则惟帝降格向于时夏弗克庸帝大淫泆有辞惟时天罔念闻厥惟废元命降致罚乃命尔先祖成汤革夏俊民甸四方自成汤至于帝乙罔不明德恤祀亦惟天丕建保乂有殷殷王亦罔敢失帝罔不配天其泽
　　迁顽民于新邑作书以告之将使之奠厥攸居以为生生无穷之计告之如何第一且先晓之以天命之至公而破其疑周之心盖当时商士皆以为周家弋取商命其心不服常有兴复之意谓之商士其间多少忠义之人孔子序书谓之顽民者言其不知天命也周公不敢以民视之而待之以士盖其涵濡商家数百年深仁厚泽入于骨髓岂肯一旦臣服于周所以常以报复为心虽不知天命其心盖甚忠义矣既是忠义非士而何夫其心在忠义这个最难调停所以周公先破其疑谓非我有心于取商之天下也天归之民归之吾不得已起而受之何尝有一毫私心哉曰惟帝不畀则天弃商而归周矣曰惟我下民秉为则民去商而为周也于是又引汤之所以革夏者而开谕之言我今日之革商即前日尔成汤之所以革夏者也天惟保乂有殷殷王亦无敢失帝天向商家商王亦能顺天之心此所以自成汤至于帝乙传世如此其君道无余蕴矣
　　在今后嗣王诞罔显于天矧曰其有听念于先王勤家诞淫厥泆罔顾于天显民祗惟时上帝不保降若兹大丧惟天不畀不明厥德凡四方小大邦丧罔非有辞于罚王若曰尔殷多士今惟我周王丕灵承帝事有命曰割殷告勑于帝惟我事不贰适惟尔王家我适予其曰惟尔洪无度我不尔动自乃邑予亦念天卽于殷大戾肆不正王曰猷告尔多士予惟时其迁居西尔非我一人奉德不康宁时惟天命无违朕不敢有后无我怨惟尔知惟殷先人有册有典殷革夏命今尔又曰夏迪简在王庭有服在百僚予一人惟听用德肆予敢求尔于天邑商予惟率肆矜尔非予罪时惟天命【案永乐大典误以多士书序解复载于此段之下而袁氏原解已佚今无可复考姑从阙文其复见者则删去】
　　王曰多士昔朕来自奄予大降尔四国民命我乃明致天罚移尔遐逖比事臣我宗多逊王曰告尔殷多士今予惟不尔杀予惟时命有申今朕作大邑于兹洛予惟四方罔攸宾亦惟尔多士攸服奔走臣我多逊尔乃尚有尔土尔乃尚宁干止尔克敬天惟畀矜尔尔不克敬尔不啻不有尔土予亦致天之罚于尔躬今尔惟时宅尔邑继尔居尔厥有干有年于兹洛尔小子乃兴从尔迁王曰又曰时予乃或言尔攸居
　　奄乃与三监同为乱者移尔遐逖遐逖皆逺也言我使尔逺去妹土之恶习而适兹新邑盖欲汝比事臣我宗周多为逊顺之行也此即比介于我有周御事之意故下文又以为亦惟尔多士攸服奔走臣我多逊盖迁之洛邑变前日傲慢之心皆为逊顺之行也此周公营洛之本意也夫既委曲开谕以为我之有天下实天与之而非有一毫之私心又以为尔有徳者我皆听用之所以慰安寛裕之道亦至矣然一味寛以待之亦不得故至篇终又有严威之言所以恐惧之使之耸然知所畏也言尔若克敬能兢兢业业天惟畀矜尔尔不能兢兢业业敢于为非我亦将致天之罚于尔躬商民闻此其不肃然有动于中乎大抵圣人说话皆是如此寛严未尝或偏便如盘庚之迁既是如此委曲开导然亦有矧予制乃短长之命与夫其犹可扑灭之言盖不如此无以耸动也
　　周公作无逸
　　为人君岂可有一日之逸乐然周公前乎此未作是书其说有二一则成王未亲政事周公摄焉彼其以师保之尊朝夕于左右成王虽欲自纵有不可得者一则是时天下犹未甚安静武王才崩三监更叛周公三年于外罪人方得而顽民日夜反侧为周之害所谓敌国外患顽民者周家之敌国外患也当此之时方且兢兢业业岂敢有逸豫之心所以无逸之书亦未须作至此三监既已诛矣洛邑既已成矣顽民又已迁矣而又作多士之书慰安之矣当治定功成之后人情最易得纵逸又况周公既已复辟成王始亲政事尤不可顷刻自恣所以周公才迁商民便作此书盖方其芽蘖之将萌便从而遏絶之也学者读此一书须当看周公作书之时节
　　无逸
　　周公曰呜呼君子所其无逸先知稼穑之艰难乃逸则知小人之依相小人厥父母勤劳稼穑厥子乃不知稼穑之艰难乃逸乃谚旣诞否则侮厥父母曰昔之人无闻知
　　所其无逸以无逸为所也如所谓钦厥止居天下之广居是一个顿放身己处人心皆有其所其或为不善有过失皆失其所者也所其无逸盖日周旋于中不敢自放于规矩法度之外召公戒成王以王敬作所周公戒成王以所其无逸一也先知稼穑之艰难乃逸非谓先致其艰难便可以逸乐也盖艰难之中自有逸乐存焉且如农夫沾体涂足终岁勤动耕耘收敛不失其时至于入此室处妇子嬉嬉足以卒岁这便是农夫逸处若谓艰难于其始而后适情纵欲荒淫无度宁有是理哉文武始于忧勤终于逸乐亦非常人之所谓逸乐也盖俯仰无愧其中泰然自有可乐者此天下之眞乐也茍以为文武忧勤于其始及治定功成便恣为逸乐是乃唐明皇之徒所为尔尚足以谓之文武哉必不然矣盖所谓逸乐者特不如其前日忧勤之甚尔小人之依言其所恃者惟稼穑也依字便与所字一般小人不知稼穑之艰难乃纵恣自逸为鄙俚虚诞之语以侮厥父母以为不知自享其安逸乃服勤于农亩之事妄诞虚高谓昔之人无所闻知徒为是自苦尔此小人之所以为小人也君子与小人为对小人不知艰难是以为小人为君子者其可不知乎今须看周公以无逸戒成王未说无逸底道理且先以稼穑为言何故周公极有深意何则天下之至劳苦者莫如农夫也春则耐寒以耕夏则耐暑以耘至秋则又刈获如寇盗之至盖极天下之劳苦无若农夫今试思日用之间那得一事不自农夫来人之所以得安居暇食优游生死农夫之力也茍无农夫人且莫之得食况其他事乎彼人主尊居九重所以敢于自逸只缘不知稼穑艰难之故且如崇尚侈靡使其果知农夫服勤田亩沾体涂足如此之劳且苦则我尚敢适情恣欲以为一时之观美哉观逸游畋以极耳目之好使其果知农夫耕耘收敛不得避寒暑如此其劳且苦则我又敢于此纵其情意以事嬉戏哉知之既深则凡声色货利台榭池沼如此等事皆不敢为矣周公到此方下这无逸一服药而下得又如此切当岂若后世为是泛然之说哉然后世人主孰不知小民之艰难而敢为逸乐之是务者其所知非眞知故也所谓先知稼穑之艰难这个非茍知之盖眞知之则无缘敢于自逸矣山解孔子五十而知天命以为天命福善祸淫谁不知之孔子之知盖异乎常人之所谓知也古人之知直是各别
　　周公曰呜呼我闻曰昔在殷王中宗严恭寅畏天命自度治民祗惧不敢荒宁肆中宗之享国七十有五年读无逸须看周公这许多呜呼处叹息而言之所以使人有所感动也无逸之理人谁不会说但周公自说得别只观其反覆叹息直是如此深切安得不使人感动严恭寅畏大略只是敬畏之意自度者自合度也这个自度便是天命在天则谓之天命在人则谓之法度今果能周旋于规矩法度之中念虑纯一私意不萌岂非所以事天乎观大戊因桑谷之祥而一时君臣之间恐惧修省可谓能畏天者矣不敢荒宁须看这不敢二字盖有一敢心何所不至古人直是不敢能如此畏惧斯其所以享国之长久也尝观古之圣贤往往皆享高夀尧舜皆百十有余岁不特上之人为然下之人亦大槩多夀所谓父不丧子兄不哭弟盖古人之所以自养者得其道是以其夀亦永后世戕其生者多矣安得不天折且如喜怒之非其时起居之失其节饮食之或不谨如此者皆足以伤生而损夀若是严恭寅畏天命自度如此等事皆无有矣兢兢业业常如临深履薄念虑之间纯一不杂安得不享高夀孔子所谓仁者夀是也
　　其在高宗时旧劳于外爰曁小人作其卽位乃或亮阴三年不言其惟不言言乃雍不敢荒宁嘉靖殷邦至于小大无时或怨肆高宗之享国五十有九年
　　所谓旧劳于外爰暨小人却非是躬亲稼穑之事盖使之处畎亩间与小民出入为侣而亲见稼穑艰难忘其贵骄之习也此先王教世子之深意古者王世子与公卿大夫元士之适子齿于学故曰天子之元子士也天下无生而贵者所以古人处万乘之尊而略无一毫骄矜之气盖其平日常处人下而未尝自大也自后世生则贵骄便自尊大失古意矣嘉靖殷邦谓之嘉靖盖非寻常之所谓靖也后世人主好靖者亦有矣然纪纲不立法度不修凡事皆委靡而不振岂得谓之嘉靖乎嘉靖者非不事事之谓也至于小大无时或怨言皆莫有怨其上者也无逸中多说这怨字如曰民否则厥心违怨如曰小人怨汝詈汝则皇自敬德盖为天下岂可使民有怨其上之心古人所以兢兢业业抚摩斯民惟幸其无怨而已无时或怨则是举天下皆心服这高宗更无有怨心者是甚次第
　　其在祖甲不义惟王旧爲小人作其卽位爰知小人之依能保惠于庶民不敢侮鳏寡肆祖甲之享国三十有三年
