<!-- { "loadSidebar": true } -->
　　谓江自荆而九者自孔安国始其后班固之志地理应邵之释汉志皆谓江至庐江浔阳分为九派夫汉世所传一律也至张僧监浔阳记方列九名曰申曰乌蜯曰乌白曰嘉靡曰畎曰源曰廪曰提曰菌也乐史寰记记李宗谔九江图经亦皆本僧监所记以为此九者分流于江鄂之境而张须元贾耽所记名又特异张曰三里曰五洲曰嘉靡曰乌土曰白蚌曰白乌曰菌曰沙提曰廪皆分于鄂陵防于桑落洲贾耽则曰江有八洲曰沙曰人曰九江曰葛曰象曰乌曰感曰蚌此八洲者曲折而与江为九其説之无定如此然郑氏在汉已不用孔说曰九江者庐外之浔阳山溪分枝散出而合于大江者也臣合数説评之孔氏之説诸儒不惟宗之又且设説求合者意疑其时近古江流尚有迹道可考亦应以博士亲见汉家图书证定地理固可类见然郑之距孔世数相后止一二百年未论其时江尚为九但迹道半存岂肯别取枝流小水以应塞经文邪以此见孔氏分九之説无据甚明也若夫浔阳记作于置郡之后孔颖达辈虽不敢废亦以其从来非古不肯坚信则承袭成误不足多辨矣特不知张须元贾耽谓九派或各有其名或创言八洲合江又何所本也若杂数沿江之枝浦虽絫加而至千百愈取愈有何但九派八洲而已夫数説者既皆不可据信如此于是益疑江本无九而出于后世之牵合是以若此其支离也若夫郑氏之説九小江者正应九江之目孔頴达颇为然然于是顺饰其説曰江南人呼水无大小皆曰江或从分江或从外来皆得名江有意乎以郑为是而实不究其本也南人呼小水为江特后世语尔古何尝有是欤经岷江以外外无得名江者汉水之大几与江埒其未入江也止得名汉不得名江安有浔阳间九小流者方趋江未至而肯以江命之乎不独是也淮河济三名者其正派得之外此无有混言济之于河犹不得附借其名而江汉分枝仅得目为沱潜其严于名称大抵如此孰谓此九水者方望江未至而得列九名以与四渎参大乎且又有甚不然者经于导江之文曰过九江至于东陵借用郑氏之説委曲为辞则必曰过者谓九小水横比入江江水冲过其外尚可说也至其后又曰过九江至于敷浅源则又何为者哉同是一江其水悉经九小江而下至其下流一则自此而之东陵一则自此而之敷浅原安有此理若两存其説则禹贡所载亦几于自相违异矣又况东陵今世无有定地而敷浅原既指今安徳县一山以应古文则江水何縁倒流百里而遥以过其地此皆理之可以推知其失也
　　九江
　　江流分为九孔氏首倡其説而验之大江在汉已无其迹于是有不主孔氏而他求者如郑氏九小谿之説固居其一而其源流乃太狭近故地理家所不遵信则又有别出意见并江上下取水之壮大者以为之言刘歆曰湖汉九水入于彭蠡是为九江则其一也近世晁氏之説杂引山海经博物志水经地理而断以洞庭应塞九江又其一也此二水者于并江故为特大亦安知古来不以九江命之欤然经之九江叙次岷源之下此二水者其源各有所受洞庭之源即今之湖南凡水皆是彭蠡之源则该奄江西皆不与岷源相入也沅鼎惟与蜀邻而已黔中髙水自不通又武陵惟有澧水李吉甫亦指摘以为禹迹然其源自出武陵充县不受岷派与经文不合世共知吉甫之误也然则主经之岷源以为宗本而验其派流所入则洞庭彭蠡虽比他水为大安可断经文正源而参入岷派以名九江乎又水经所叙洞庭受水有微澬湘沅澧涟漉沫浏沩□不止九派亦不可损多就少以应九目而经于江派自岷至海山川所书不过八名其曰汇者即彭蠡也而又可以上流更以彭蠡为九江也乎此皆可以知其显误者也然则合是数者皆不得以为九江则经之九江将安归乎曰汉世近古其为江分为九则经语无之而谓浔阳之江为九江者以其时世考则近古以九州疆境考之则寻阳向荆不扬也岂可以去古甚逺之世易其地而他之乎
　　九江
　　九江名郡始于秦皇革于汉髙复于武帝其后王莽以名豫章隋人以名寻阳其命名之因虽尝祖本禹贡而郡之所置不一其所后世不可谓其名称近古而执言禹贡九江当在其地也秦汉九江葢在淮南而皆治六六今庐州之寿春也夫其沿淮置郡而借名于江当时亦知江之不与六毗矣徒以禹迹可尚姑借属邑名称以为观美则是非覈实无所据考至于王莽易豫故名而九江命之意其必有确见可以刋正秦汉借寓之误及今考之水经则知其所从更易者刘歆实为之也歆指彭蠡以为九江而彭蠡又豫章之变故使莽名豫章为九江者歆也独不思彭蠡即汇也汇与九江自是派中两名不应重出而又中隔东陵如之何其一之此歆实误莽而后世又承歆之误也至于隋人以九江而名浔阳则专用汉语无有他说自孔安国时已言江至荆州分为九故地理志于庐江之浔阳曰禹贡九江在南皆东合为大江而司马迁之观九江亦于庐山乎求之合汉世知古者其书多同故九江之在浔阳后世主信者多也晋人既割庐江之浔阳武昌之柴桑此二邑者置以为郡而命郡以为浔阳矣隋人第闻浔阳之有九江而不察晋郡之寻阳非汉县之寻阳也则遂正以今江州所治而命其名曰九江也夫其展转相因壤地名呼虽三四变易而多用孔班司马三子为据则其谓九江者真为禹贡之九江与抑皆汉世之谓九江者也此皆逺古而难意断者今姑以州域经文合论则秦人所名之郡治六六在扬刘歆王莽以名豫章则以彭蠡彭蠡亦不在荆而晁氏所引水经地説以洞庭应塞其目地虽在荆而源不出岷皆的然不可为据无已则以隷属寻阳为正且用汉世通语冝不至于大牾然世逺简编中絶不与中接臣实未敢力主以为真确也且居今论古未説禹迹若晋隋至今岂其便至旷絶邪今其命郡首末与夫城邑徙移亦自纷杂难辨葢汉之寻阳在今蕲春县地于江为北故班固得以定着其文而曰九江在南也晋置郡而名之寻阳者虽采汉县名之其地则已越江而南非汉旧矣若辨方以言则汉谓九江者顾在新郡之北隋人第知因旧地旧名以命新都虽九江故目夹目分受于汉志未为失实而差池贸易已不胜紊矣今人乃欲于编简不接之间而执验禹山川名称迹道如之何而必其无误与
　　九江
　　江既不派为九则九名之所从起独奈何曰古人命物以数不必以数数而应乃始命之或时意自有主不可臆凿也尧名四岳命官其对荅间又有师锡佥曰等语则似四人无疑然考之四典九官十二牧并四岳数之止得二十二人始知四岳者非四人也其佥曰师锡乃合佐贰言之也三苖之窜又居三危杜佑亦尝谓苖族分而为三矣然经数四罪以鲧共兠配三苖为四则是一有苖而以三苖命之今去古逺一苖之名三苖不可臆度矣而苖民未尝分三则经文甚明也又如当时大臣之尊者为百揆岂其【阙】　百人而共居此官也邪以此参较九江之所以九其创意立义不敢疆推而其决非一流分九者则为经之书河以播九为文而九江无之故得知其非九也且岷江一派九江据其上三江承其下皆有数可数焉者也九江之所以九经无明文而三江为三虽南江未易据论而中江北江经尝分命其方而稽究其实原无异派则九江也者真岂有九道乃始名九也邪此其同为一岷派同一书法防切近而可援比者也又如太湖一湖而得名五湖昭余祁一泽而而得名九泽晁氏谓未易可以必其得数之因其説通也主洞庭以为九江误矣而其论一江之为九有据而非凿说臣有取焉且经于导山川书逾者一自荆逾河是书过者洛洚三澨漆沮皆一而九江独再皆禹自记其所经行也若使此九江者其为九枝禹安得每行而辄徧歴之若以为禹歴九派而徧防焉则不应言过以过者无所留行非沟洫间致力之义也此又理之可以意言者也
　　三江
　　诸家之论三江多矣孔安国曰自彭蠡江分为三以入震泽遂为北江而入海班固曰南江自震泽东南入海中江自芜湖东至阳羡入海又一江自毘陵北东入海韦昭曰三江谓吴郡南松江钱塘江浦阳江虞氏志又以为松江于彭蠡分为三其说之多如此皆不经也孔氏以江自彭蠡入震泽此全不知东南地理者也彭蠡之汇于江距震泽千里而遥又大江古无通吴之道彭蠡既汇于江亦未尝分而为三虞氏之失与孔氏同班固之言于经无所依承而泛取北江充数既不足据韦昭之失亦犹固也近世临川王氏又为之説曰三江入海其一自义兴其一自毘陵其一自吴县三江既入则水有所泄故震泽得以厎定此其意以震泽厎定缀三江既入之下既者已事之辞故以厎定而本之既入是亦一见也然经之书既虽可以知其为已然之事而凡下文所书不必与上文继续也且即此三江上文较之不常曰彭蠡既潴阳鸟攸居矣乎若以阳鸟攸居本于彭蠡既潴不知阳鸟所容其能几何而必待彭蠡之潴乃适得遂乎又如弱水既西泾属渭汭弱水泾渭邈不相及如以辞而已则泾之属渭其待弱水既西也与此皆泥而不通者也考之于经固自有三江之文于导曰东为北江入于海于导江曰东为中江入于海孔安国顺经为説曰有中有北则有南可知顔师古宗本其説遂明着中南北三江其説皆本经矣而安国不能推三江以达于经乃谓彭蠡可入震泽后世因其一误而并不之据也近世惟苏氏即中北二江之文以求三江遂以豫章彭蠡之江南出而北防者指为南江以足三江之数是説也于地则有考以经则相应防为惬当而其所以分三江者又求之经文之外故学者信矣而不坚也
　　三江
