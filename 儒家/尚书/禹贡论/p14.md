<!-- { "loadSidebar": true } -->
　　经之雍荆二州皆有荆山是二荆山矣而荆山未尝三出也至班固之志地理始曰北条荆山在冯翊即雍州之荆山也南条荆山在南郡即荆州之荆山也虽分南北条而其为目苐附防雍荆所有之山以为两荆尔至郑元王肃乃又条析经语取两荆之间从西倾以至陪尾谓为中条以补足三条之数而三条之论遂于世宗其说者曰山之脉络相贯虽江河不能絶故或逾或过川虽甚大亦不能间絶之也且昔人之为此论者不过如蒙恬地脉之说谓山有脉络禹随其所之而加顺治焉如太行常山之入海岷衡之过九江孔安国微有其端谓能连延以过而诸儒又推广之其说于经无所发眀而徒以汨乱臣既力论其不然矣今又即其事之相近者言之禹之导荆逾河也诸家以为山脉逾之而禹遂随之也然此之荆山在汉冯翊其上流则有龙门孟门对河而立而二山者地书以为峭石断岸壁立河垠有如开凿汉人如淮南鸿烈之着于书贾让之陈于筞皆言龙门当道大禹凿之以过河流也其次下流则华隂之山并河而峙河亦穿断山势而东世传神人之所蹴擘其说怪神所不足信而断岸迅流本皆大华麓趾不诬也又下流而为厎柱石包水中禹固因而濬行其间未尝避越此地别为之道也举斯三者正与荆山不逺而其大河正派值山则遽凿之使行无畏其有伤脉络也何独至于荆山而必逾河以求顺遂之邪且又有可证者壶口雷首至于太岳其文与荆山逾河之文相接此三山者皆在河东皆近汾水姑主汾水以论其理则易眀也太岳汾之东也壶口其西也汾水之入河正自蒲北雷首乃逺在汾水之南百里而遥若使禹欲顺荆山之脉逾河治之此汾水者穿割对荆之山凡三遇而三絶之其于脉络岂无害伤而禹亦听之恶在其为顺遂山脉邪茍不求顺山脉则凡其他谓恒碣之能入海岷衡之能过江者果何预于经而禹何为记之以惑世也至于四列所始又因三条之目创増一列稽经无所质据而又岷衡不入三条故又取导山诸目而四分其位以为之言是又误外増误不足究也

<经部,书类,禹贡论__禹贡山川地理图>
　　钦定四库全书
　　禹贡山川地理图卷下　　宋　程大昌　撰【案宋志禹贡图本分五卷其篇第已不可考通志堂经解分为圗上圗下今姑仍其旧自古汉图以后析为下卷】



　　叙说
　　经之汉即秦之汉中与今兴元汉水是其东流为汉之地也自汉髙帝分巴蜀置郡乗乡名为广汉又防广汉之地有嘉陵江自北南注且其水尝迳今之兴州与古汉相近世俗不察此两水隔山东西分流全不相及顾乃因广汉郡名而误目嘉陵之水以为汉水已而觉其自利州以上数百里不为东流与经之东流为汉者不合则又别名其水以为西汉而以经之汉为东

　　汉班固溺于时习不能辨正又着之地理志桑钦郦道元皆遵本其説臣详考知之自班固地理志出蜀中郡县山水凡附汉水为名者皆出于已置广汉郡后而诗书左氏古书先乎秦世而言及汉水者考案其地皆古荆虽汉中亦为梁之北境而兴利以西凡嘉陵江水所注之地无有古书一语而命其水以云汉水者臣以世数考验而确知江陵一江古来不为汉水决无可疑其理则具本论

　　叙説
　　自西汉以后指言弱水之地其显著者凡六而班固地志已三出矣条支一也酒泉昆仑二也张掖删丹本桑钦説以为西上酒泉合黎三也自汉志以外贾耽以张掖郡之张掖河当之唐史以小勃律之娑夷河东女之康延川当之其多如此臣惟取条支妫水之西入西海者以应经文而他皆不取为其地望不与经合也条支之妫水唐史娑夷河康延川别为图以辨正之而班桑贾三说者皆在甘肃两州之间今同一图随其地望辨证其旁而譌误踈畧自昭昭矣



　　东女弱水辨
　　唐书东女居康延川有弱水南流缝革为此水在唐方名弱水前此未之闻也臣案东女之地正东以及东南皆与今蜀茂雅州接则正在越嶲滇池上流其与弱水流沙全不相及且唐史明言其水南流故臣宁采之以为黒水为其与经之入南海者应也古弱水不胜重载故以弱名今其俗传所起岂以缝革为有类乎不胜重载者耶臣案水经叶榆水径哀牢汉建武中哀牢王九隆遣兵乗革南下以攻汉民遇大两革皆没则缝革为船自其西南夷故俗而又正行叶榆水中则东女此水之南流者乃叶榆水上源明也
　　小勃律弱水辨
　　唐史小勃律居孽多城临娑夷水髙仙芝仙芝讨小勃律断娑夷桥史臣曰娑夷河弱水也又有董辟和者附此水为国遂名为弱水国又别种居此水之西者亦名弱水西悉董王此语亦起唐世前代无之案小勃律西北与吐番接其东南距大勃律大勃律之西即北天竺雪山也开元间吐番攻小勃律其王贻书张孝嵩曰勃律唐之西门失之则西方诸国皆堕吐番其曰唐之西门则以自唐而出西域此地为西行之始也吐番之假道小勃律也曰我非谋尔国假道攻四镇尔夫四镇者于阗其一也吐番自东南向于阗必道其国则其地必西而不北可知也仙芝谓趋小勃律为深入者为其兵自北而南故言深入也然则小勃律之谓娑夷河者当在蜀西而与近南之天竺接不与于阗南山接也唐史言五天竺幅贠三万里者乃僧元奘夸言也幅贠三万里当径万里五天竺之东已际南海若自南海而北实径万里便当北接匈奴中间诸国自于阗以至乌孙皆当为所奄有矣此学释氏者夸语有地理可攷非实语也况葱岭虽有捐笃本亦释种而全与五天竺不同唐史误以合言故并与大勃律无的地也臣案樊绰蛮书兰沧江源出大雪山娑川自西北斜来注于南海正与叶榆黑水之趋南海者悉在麋泠而同为一地其谓雪山即吐番天竺相隣之雪山而娑川者即娑夷河而譌其称谓者也臣故推方言之知其不为西流之弱水也

<经部,书类,禹贡论__禹贡山川地理图,卷下>

　　叙説
　　经曰弱水既西又经序声教之迄于四海也曰东渐于海西被于流沙则经之谓西者其必合天地四海之大而皆在西乃适为称诸家顾独于雍州求西其大致已失若古雍之在后世河西者其间有水源流亘数千百里率为西向尚云可以借口而桑贾班三家凡所称引既皆不出乎甘肃两州之间已不足应经而又其水未尝西流故臣深所不据而本汉书初通西域时长老所条支弱水以为经证盖其水居西域葱岭南山之西地防万里凡水又皆西流注于西海以声教该及四海者防之此真足以当四海之西故臣敢主其説以为经之弱水也


　　叙説
　　黒水弱水在经以比四渎诸家聚而求之甘沙两州则既不伦而其理之尤短者即积石河北而求入南海之大川也甘沙南望南海中隔积石河自无縁可以越河南度而诸家不以为非也郦道元曰黒水自张掖南流至炖煌过三危山以南入海谓越河可入南海既已不思而甘在东沙在西亦自无縁可以倒上孔颖达饰为之説曰河有伏流可度故入南海无碍也杜佑又増其説曰自南溪郡南流而入南海此三説者皆不考地理也甘沙之距南海不独隔积石河而已也中有南山者自于阗迹而东冈阜相接直至汉之长安皆在河南皆名南山至金城【今为河州】则为金城南山至长安则为长安南山汉史记之甚明且以对河言之其在南山之北而为水之大者莫大于洮洮亦限南山而北流以入于河则是凡水而在南山之北者无有不入积石河而归东海也今甘少二州之水设使可以伏流度河既度之后其望南海悉碍南山何縁可以逾南山逆流而入南海此其理之甚明者臣因进讲黒水圣问尝审订南流曲折臣是敢再以详言

<经部,书类,禹贡论__禹贡山川地理图,卷下>

　　叙説
　　右本汉志西南夷诸水以水经列为此图叶榆之为黒水固有其辨今复考别派而附缀叶榆左方者盖劳水之源逺出徼外其乡与樊绰兰苍江源正相明则绰之谓逺出雪山莎川西经川蛮部落者其语非凿空诞説也绰之莎川江派既得此而明则莎夷河之不为弱水亦益明也

<经部,书类,禹贡论__禹贡山川地理图,卷下>

　　叙説
　　右此图据桑钦郦道元叙载水道所经郡县以为源流其一条谓仆水自连然防柏同注滇泽者即古滇池而后世西洱河也亦樊绰误以仆水来注者为叶榆分源至此而合者也郦道元于滇池黒水古祠虽遗之不书而孔颖达在唐引以释经乃曰今有祠无水则歴世即此地设祠而宗礼黒水者未之有改也当是郦道元以滇池视之而不以黒水视之故遗弃不书尔然孔氏在唐乃云祠旁无水岂是祠也更世既乆或移之他地遥设而望祀也邪至其祠之所设主为黒水水之流委濶长可以界梁雍而入南海则其事实之与经应者歴万世不易也


　　叙説
　　唐樊绰咸通中从辟安南亲行交趾得其水道曲折载之蛮书其大川南流而入南海者四西洱河与兰沧江合一也丽水与弥诺江合二也新丰川合勃防诸水三也唐防所见盘江四也勃防诸水既小不足言盘江水经又自并入叶榆水中亦不足论其谓丽水者绰指其水正为黒氷而逻些城北有山即三危山也臣案此之丽水下流经骠入海而骠与东天竺接其南皆际南海即在南海一角其去雍梁分境之地实为太逺故臣不敢主执其语也惟滇池黒水绰书所载既可以与水经相明又可以证知唐史小勃律娑夷河之不为弱水故凡载籍不厌其博皆有也后世西洱河即古滇池之黒水也滇池当受叶榆而绰分以为二又曰上流相灌则绰亦自疑矣今当以水经中叶榆滇池为一流者为正也至其兰沧江西派之合西洱入海者其源之所始曰出吐番中大雪山下娑川者即臣前于唐弱水图中所辨小勃律之水当为南流者是也雪山在北天竺即吐番西境而莎川者即娑夷河之称呼不的者也酌其地望正在叶榆斜西是水也虽揆之梁州西入太逺不得援为黒水而可以证知唐世小勃律弱水之误故臣附见而详论之

<经部,书类,禹贡论__禹贡山川地理图,卷下>

　　叙説
　　诸家之言黒水者臣皆列具其説而案方稽古辨其不然非臣敢于枉摭前载也既有其世世习熟若不与之别正则臣之説反似不与经应也此水援辨已多今撮其要惟其即雍梁两境而求大川之南向以入交趾大海者乃始可以名为黑水而惟叶榆西洱河足以当之且有益州黒水古祠旧说未尝以证黑水而此水方乡地着悉与经应其为可据无如此之的者也又唐史东女弱水明言南流其方乡已与黑水契合又其国东南与蜀之茂雅二州接境以汉之西南夷地言防之滇池在黎雅之南而黒水祠之在西洱河者正在滇池则东女康延川之南流者其为滇池黑水上流无疑也况革浮水自是叶榆一派中事而三苗遗种又在宕昌絶与此地不逺则东女之水当为黑水上流而三危亦当在其近地而雍梁二州分境于是正相应附悉有明据不至如歴世所指河北甘沙之辽絶矣
　　九州贡道序
