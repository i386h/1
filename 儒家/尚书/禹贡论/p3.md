<!-- { "loadSidebar": true } -->
　　经之叙碣石也与太行常山相为匹敌则是山亦大矣诸家以为碣石云者碣碣然立于海旁盖居逆河之口大海之滔峻卓可表者也当古河之未徙也合河海涛波汇鬬其趾而此山自若想其意象较诸上流之厎柱江峡之滟滪堆其坚髙当逾之矣厎柱滟滪从古至今江河二大力所不能动则夫碣石者设使水能包之以入海亦决不能摧之使仆没况在平地则其碣碣者盖亘古今也汉之河虽舎冀北境改注渤海东南若使古河故迹尚在平地则是山当在逆河故道之外而岸海以为表识若使古河诚如王横所言包沦入海则是山亦应兀立海中不应仆没无见其理可推也考之后世冀境凡濵海之地无有此山故郑氏推求而稽言本战国防而谓碣石者常山九门有之范晔采合而书之于志曰碣石有山在此县境此亦以意推之疑其当在古冀之东尔孔頴达从而辨之曰唐世常山无此山也夫常山诚无此山矣盖尝深考歴代载籍而凡并海受河之地亦无此山则九河逆河决不可于平地推求而王横之言有证不诬矣地理志右北平之骊城县有大碣石秦始皇父子皆尝游登其上勒铭纪事而汉武帝亦尝至之郦道元所书特为详具曰其石今于骊城枕海有石如甬道数十里当山顶有大石如柱形往往而见立于巨海之中潮至潮退不动不没世名之为天桥柱韦昭指之以为碣石且推究首尾谓汉世水波襄食地广碣石当已包沦于海故歴代释经皆援此碣石以为之据也
　　碣石
　　顔师古杜佑李吉甫皆以此山之在骊城者为禹贡碣石诸家亦多祖用其説孔颖达又从而疑之曰渤海北距碣石五百余里河入海处逺在碣石之南禹得碣石不得以入于河夫孔氏之疑是也其所从疑者非也秦皇汉帝所登碣石在右北平之骊城而右北平无古今皆在海北不与冀东旧河相并则其谓此之碣石不当为古冀碣石诚有理矣然汉河入海非禹之旧则主碣石以求冀境别自有理不当但以唐世所见河道而径疑禹时之不然故曰其所従疑者非也然则以碣石而较底柱滟滪彼二者能自立于江河聚怒之冲而北山此石不能自存于海水散漫之地更秦歴汉冀境悉无所见时君所登乃仅得之右北平此其故何也臣尝不决于此深加讨求乃知此之碣石即古冀之碣石葢其方望地理可考也唐之平沧二郡隅海而立其侧出而在海北者平也其横海而在海西者沧也以古九州言之平纯为冀沧则中分其地南当为兖北当为冀者也九河之播在大陆北大陆于唐为深州深与沧东西相距则九河入沧当趋北斜行是既以平为乡矣斜北之极又有逆河承之乃入于海则逆河之地当距平不逺矣合沧境南北言之以里数地盖五百而遥以北五百里海水为九河逆河故地而取其北傍骊城之碣石以为冀境对东之碣石则正逆河注海之地也逆河当于此地注海而碣石正直其地其不真为禹河碣石也乎张揖尝言碣石已在海中而郦道元引其言以主王横九河沦海之论岂亦有见于此邪
　　碣石
　　秦始皇三十二年之碣石求羡门刻铭已巡北边从上郡入二世元年东行郡县到碣石并海南至防稽已而遂至辽东而还汉武元封元年自泰山东巡海上至碣石自辽西歴北边而归夫始皇之至碣石而归也以北边为向二世以及汉武凡至自碣石悉以辽东西为取道之始则夫秦汉之谓碣石者皆骊城之碣石也夫万乗既可自骊城而登则是山也有似乎附着骊城矣而臣犹主断以为逆河故山者地望既有可推而事理亦可揆度也当九河之未为海也冀东境之北汉唐尚有数百里平地随九河东出则此碣石正丽冀东而北距古北平则自应为逺暨九河沦入于海冀之东境蹙西数百里碣石益与冀东相逺则北距骊城乃更为近故秦汉之君慕古而来登则必取地望近者而縁之以往此其所为必于骊城而求至焉非谓山与骊城附并而可迳登也且夫秦皇固尝渉洞庭而赭君山者君山四无垠岸岂其不以舟楫而史家不书则夫秦汉之君登勒碣石其浮海曲折不正以史畧其辞而岂尝异有陆行迳道也邪且夫郦道元之言曰大石如柱立于海中往往而见则不可谓之附崖矣特其地望与骊相直尔其曰往往而见者非毎望决见之辞也或见或不见特未可必也是知其决不附着骊城也又如郦道元之在元魏记叙骊城濡水谓齐威公征孤竹固尝至卑耳渉赞水而骊城者古竹国也魏时自孤竹南出则城外遽遂为海无有所谓赞水卑耳之谿于是遂以所闻见立为之论曰此谿此水在汉世巳与碣石同沦于海久矣推道元此言以观之则秦汉之时碣石既已不附骊城均之其为海中之山焉又皆同在冀之一州其在平之骊城既可以命之以为在南则自沧言之岂有不可命之以为在东者乎世间推方命物者亦莫不然而何独于此而疑之也欤
　　碣石逆河
　　载籍之言碣石者多矣晋地道志曰秦筑长城起碣石诸家谓正在丽境内则自不足参较而右北平累县之有碣石水亦附碣石为名且在古冀北境则似可以参厠其间然是水也自絫县防入官水既为官水乃始转达于海设有此石自不与海并则亦不足以乱真慕容巂之都蓟县也固尝名其宫为碣石故有谓范阳为渤碣间一都防者考其地理正东去海尚隔唐之渔阳北平两都则姑借美命名之亦非事实也臣惧夫同名地近而世于禹迹有疑则王横所识九河逆河之在海者世或不以为信故具着以明之若夫臣之主骊城碣石以为古河口之碣石则有见于礼而非彊凿也凡天下事物从其本同者验之如符节契劵可剖可散行乎万里之逺厘以积嵗之久比其防合浑然如一无毫髪间异以其本同也若本非一体而彊欲配合如圆枘方凿虽同出木工之手而方圆相戾虽甚巧手不能比而同之也自汉至唐言九河者亦已勤矣不惟其地望涣散不相应惬而其播一为九翕九为一当在何方何地无能究穷其归以防于一则圆枘方凿不相参协之论也王横之谓河沦为海者暴而眎之疑其故为难稽以罔世聴然而以古兖冀而求诸渤海北平则其疆域为可辨以数百里包渐地望而槩诸沧平则其逺近为可考于是九河逆河之趋北者其于骊平碣石逺近方望正相抵际则断以为禹河碣石决可无误也古今着骊平碣石者不为配合禹贡设而臣以意准之自疆境地望色色正与经应如符节契劵悉无差殊则亦以实在其地故虽包沦于海而可以讨求得之天下之事其岂不有本然之理哉
　　逆河碣石
　　近世儒者亦尝疑逆河之一不能容播河之九矣则为之説曰逆言其受同者九河一故也非别有一河而名逆河也是亦有其理矣然即此逆河入海一语而致其説则九派而一名尚可言也经之纪贡自海遡河则曰夹右碣石其于道山而濬川距海则又曰至碣石入海夫其自川合海由海遡河回复言之悉指碣石以为厎止若谓九河皆为逆河则不应毎河皆有碣石也若谓一河独有碣石而贡道偶自有碣石者而入则经之所书疏道冀山正以碣石而识入海岂其河之无有碣石者不在疏道之数乎此可以知其谓九河之末各有逆河者必不然也由此言之九河之合乃为逆河逆河之口正并碣石其已明矣而汉世言河者岂惟舎逆河不言亦无有本碣石以验河道者其得谓为知古也邪赵商尝疑九河分合而质之郑元元应之曰河之分流正在兖界复合为一乃在下方郑知九之合一在河下流矣而不斥其合并当在何所故孔頴达得以议郑元之不知水也夫博如郑元而犹遗其所宿则汉儒之言九河者如终日谈射自谓有见而未识侯鹄所乡不知譊譊者果为何事也此无他汉儒之谓九河者非真九河也既彊取他流以应古目不惟不究其九而其谓九河者乃各随所派以自入海彼于播九尚未知所宿自应不暇究知九而合一者之如何也而况能因碣石以讨求河派乎且夫谓之九河则昔之一者今虽为九要其正派决不遽塞则九派所该正派必居其一合今汉唐诸儒随其所得河道多少枚数之以为数而皆黜正派不数则亦近乎可嗤矣夫逆河固恐不察其理而碣石在经凡两言之亦无有究其在亡以验逆河之所奠者臣然后知求九河于平地者之为附会而碣石之在冀东可以信王横张揖郦道元之所共主者为不妄也
　　济
　　济水源河北既入于河而能南出为自专一一流緜亘豫兖直达乎海以意想之必其水力之大能冲横入河使其东南随之以南乃适可尔济力比河不能十一二决无此理孔安国顾乃顺经为文谓其真能截河横度也孔頴达辈固已疑之而不能究其所归则为之説曰河浊济清济之南出也清是以知其能截河此其説似是而非今世两水之交清浊未尝不防固尝见少变于多矣未尝见多变于少者也泾比渭差小于其会也则已曰泾以渭浊矣孰谓济能乱河而南乡复能清乎详考之经知其所谓自比而南者甚明不待为此曲説也经之文曰导沇水东流为济入于河溢为荥东出于陶丘北夫其为济而入河者禹贡书例之常也既入于河而对溢为荥以东出于陶丘之北者一时适然之事也以其异故变文以纪之曰溢曰出者禹贡书例之所无也学者当于其变而究义焉不当守常而妄凿也其河所自积石以至于荥其受水之多岂止百济异时不溢独以济溢何也古今惟晋地道志推其所以曰济与河鬭溢为荥泽夫鬭诚可决矣独不思鬭而能溢犹乱于浊而不失其清皆力敌而胜者能之度济力于河能乎不能也故臣读济之溢非一济之力也伊洛瀍涧为之先也经之叙豫曰伊洛瀍涧既入于河荥波既潴夫降水逆行其初葢有不尽入河而散漫自恣者今也积石以东收泛水而入之河既已多矣其在豫也伊洛涧涧悉以水防河既盈而济继之故溢而注荥也荥本平地济无故道故荡激为波而越逸东出以放乎陶丘之北焉即书法以想事理则经意甚该且明不待他凿也且夫河之所容狭于江而水之来注特多于江至此而溢者满也使鲧当之未必不求有以隄障其溢而彊禁退之也茍其果出于此则满者无所复泄正恐河播为九当在荥黎而不待至兖也课其所伤则耕桑成业岂海濵弃地之比欤禹于是聴其自溢而徐加顺导既可以分杀河怒而兖豫平陆自应无患所谓行其所无事者非此之谓与
　　济
