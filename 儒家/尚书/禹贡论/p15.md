<!-- { "loadSidebar": true } -->
　　禹贡书法甚简而事理无不该具若不知其以简为该则九州贡道不可明矣经于贡道葢有两州相因共为一语又有越数州之逺而互文以见者臣初得此理亦未敢自主徐而察之彼此交防如犬牙参错无阙无赘乃敢信其与经不戾惟徐州贡道所书与他州特殊臣究求积年乃始得之今着之图则可见矣州惟冀为帝都于后世为河东之平阳也故八州贡道皆以冀为向必先主冀而后他州贡道可得而言矣



　　叙説
　　雍梁荆三州其贡道相因者臣论沔汉尝及其详矣荆之贡不径浮江汉而兼用沱潜者随其贡物所出之便或由正途或循枝派期便于事而已也遡汉之极无水可浮则陆行至洛以期达河故曰浮于江沱潜汉逾于洛至于南河也荆之贡道其先梁而书者显详如此而梁贡南道亦与之同葢自岷江顺下至今之汉阳遡汉以北与荆之入贡正共一途故经既书之于荆而不再书于梁也梁之北境贡入之道去江则逺故必自今阆剑之北金洋兴元之南取迳入潜以求达乎汉也然则不浮汉而浮潜者凡汉水支流皆可名潜随其径便可逹即达不容必待至汉乃浮也自今日利阆北上转东而道乎金牛以及汉中郤为夷径而此时逺在秦前今金牛县五丁之道未开则凡巴郡在北而逺江者其贡入正以浮潜为便而非舍剑利不由也既浮潜达又可以求逾乎裦而展转达斜以入于渭其径道当然也裦今不名为沔然汉上为此裦既据汉水上流正与应雍之贡入亦有两道其北道自后世朔方西凉浮河者无所因于他州故特记其详曰浮于积石至于龙门西河其南道自今陜西入河者与梁之北贡所谓浮渭入河者同道而可以会合积石之贡于河故又因梁州前文而特致其畧止曰防于渭汭而已其义例与梁荆一律也

<经部,书类,禹贡论__禹贡山川地理图,卷下>

　　叙説
　　河行乎兖而合兖一境言之其地必有逺河者故随其便于济漯则使浮之以达于河故兖贡曰浮于济漯达于河也青之浮汶入济葢期至河而非以至济也经书青贡止曰达济而不竟之于河者达济则河自可径不待书也之贡可沿江海以达淮泗而徐贡兼有淮泗亦可达济然经于徐贡既越济不书而又泗上更得一水乃可因济而求达乎河经之越济其例既异他州而泗又无径达大河之道则水道又不可晓故臣乆求详考始知泗之北济之南有菏水者自定陶【今曹州兴仁府及广济军】而下经昌邑金乡东缗鱼台四邑而与泗水合是水也班固以为河水许叔重以为菏水菏河古字应通然后知徐贡之书达河也非以越济也正因菏以达也夫惟有菏以为达济之因则江海淮泗菏济自南而北交相灌注水道既不阙絶而经文书例已书者更不再书通此经一律也

　　叙说
　　冀为帝都其西南东三靣距河他州贡入皆以河为至则冀之贡自此三靣而来者所不必书以省文也至其北境亦自甚广在汉则辽东西右北平渔阳上谷皆其地也水之大者如辽濡滹易皆可以浮而中髙不与河通河既不可径达故自北沿海乃得泝河当其靣河求泝之初必且南向西转故附夹河口碣石以为之右而后得入此其书法所为特异于他州者也
<经部,书类,禹贡论__禹贡山川地理图,卷下>
<经部,书类,禹贡论__禹贡山川地理图,卷下>

　　叙説
　　河汴首末惟桑郦水经有之而有大难晓解者其目凡三济汴同为一流难遽辨别一也汴行平地徒壤无石水道既数徙移人力亦时改凿故其支脉错出而无首尾二也上自成臯下至淮泗其名称彼此相互鸿沟漕渠隂沟莨荡浚仪之为渠梁鲁之为沟甚至砾丹京索邲沙甾获雎涣濄或彼据此名或东仍西目无所质正三也臣昔为禹贡后论既详言之今撮防其要事为之图各加辨正列具左方贵于易见其应引事为证而寘之文字则为厖冗者今书于此
　　汴济之别
　　济水之在河南者必因溢为荥泽乃始有之古县之以荥阳得名者为其地之有荥而县在其阳也今水经叙济未及荥方在成臯已遽列书济派于前此既明误又汉世汴济自阳武以上率多合流其移徙又复不常最难考定故虽汉明帝时东西两汉史书未着汴名而汴济已错互为一臣今详考水经自阳武分水处其东流以趋定陶者则当为济南流以趋大梁者乃当为汴而汴济始有分际也然成臯之济无有言其年世所起者以臣意推之当在秦前葢秦人贮粟敖山有仓有城则凿河便漕茍非秦创亦必先秦有之而秦因以置仓也
　　汴派曲折
　　受河之水至汉阳武县分流其一派南下者自中牟原圃之东趋大梁未至则为官渡官渡亦名沙水沙读如蔡即蔡河也班固着莨荡渠于荥阳而曰首受汴东南至陈留入頴者即此派也史迁谓三代以后凿荥为渠以通漕路使宋郑陈蔡曹卫与济汝淮泗得会于楚者亦此派也亦战国之谓鸿沟而楚汉指以分境焉者也既至陈留【今东京】蔡河正派之外支脉散布遽为三名其在开封浚仪之北者为浚仪渠稍东为汳汳又东行至蒙为获获至彭城北遂入于泗此从大梁【亦东京也】之北而数之为北来第一水也蔡河自开封南行至吹台东又分二派其东行而在北派者为睢睢自陈留迳宋州【今南京应天府】东南行至今淮阳军睢口入泗此分蔡于陈留而从北数之是其首派也其东行而在睢之南者是为涣水涣亦自陈留雍邱南来而趋临涣蕲县以下入于淮是为分蔡于陈留而从北数之此派则于沙为次二也此臣前谓蔡河至大梁而别派自为三流者也蔡河又南至陈之太康分派以入鹿邑则为濄濄至义城入淮此又一派而不在大梁分派之数也蔡地又至陈城而合于颍颍至夀春东入于淮今世之谓颍河是也当蔡之入颍也即班固之谓莨荡渠受泲于荥阳至陈入颍者是也若以班固所志为正则惟蔡河自中牟分阳武济派而下以至入淮皆可名为莨荡渠与战国楚汉鸿沟之目相应然而分支于蔡而他出为汳为睢为涣为濄者本其所受言之虽杂称鸿沟莨荡亦不为非实也故郦道元于浚仪渠曰汴渉隂沟也于隂沟曰梁沟既开莨荡故渎实兼隂沟浚仪之称也于汳曰故汳兼丹水之称也其他书杂指支流以为汴鸿沟者又多也以其源派交贯则名称相互亦不足怪臣独有疑者汳在大梁特五大派中之一小支而自东汉以来汴之一名得以小水掩葢诸水世共遵之莫有知其所自者故臣意不惬而辨之在左
　　汴水立名辨
　　古今之水立为一名而他水不论巨细远近悉从其目者其说有二若从下流而总其源则必水派特大可以翕受其来而掩葢之也若彼大此小乃能立名而使他流受之则必发源之地据其上游可以该涖其下也今汴在水经与受蔡分派者其在睢涣濄汳中特一支尔而安能使淮泗之北荥泲之东凡水流委悉受其名而莫之与京邪况东汉之世又兼济派而该之也欤前世名人着为地书者甚多无有辨者臣惟天下山川名称未有无因而起者患人不求尔臣尝求之而颇有所见然疑其创出臣意不敢着之于论而卒焉懐不能黙也莨荡渠之得为汴不待隋渠已立而始擅其大也汉明帝时济尝并名于汴而汴不受兼于济也则莨荡渠者其经行之地该贯阔长固可知矣然考之水经隋人未引板渚达淮以前班固虽云渠受泲水而自砾索未注故渠已西但有空渠河水髙昂不与渠应故郦道元之记砾索曰济渠水断汴沟惟承此始则自汉以后汴渠实资砾索以为有水之始也就二者言之砾溪水者出荥阳之南在汉志为卞水为冯池卞水冯池同注砾溪故砾溪得而受之以灌髙卬之渠也为此之故遂有推究其自而主本卞水以为之名习既久遂加水为汴而汴之名遂至该括豫徐漕渠名称者亦臣前谓居上游而临下流之意也其增卞为汴正如许叔重之书弱水而加水其傍字遂为溺元结加水于吾溪之吾而吾遂为浯正其义也至道中太宗尝问张洎汴渠首末洎谓汴水为汳后人恶其字之从反易反为汴此执一之论也许叔重固尝书汴为汳然古字不如后世拘窒荥波之或为荥播沇水名州而遂为兖其义固得通用矣又如济□泲三体通书岂有恶齐易之意乎水经书汴固尝为汳亦为汴而东汉一史皆书为汴则汴之通汳亦可证矣洎之奏陈大率祖袭郦道元语凡郦之误洎皆因之不能辨正也洎谓漕渠为禹所凿不知司马明谓三代以后乃始有之则其误固袭道元矣又言邲实音汴当为汴水徧阅字书邲之读皆与駜同无有音之以汴者也况又杜预释邲为地本不为水其可彊同之乎其他误者甚多如指东西广武枯涧以为汴渠而涧水自南注汴汴流原不注涧其得为汴乎又其谓始皇凿渠以灌魏郡是谓鸿沟不知鸿沟之名战国苏秦固尝言之不待始皇乃有也又况史迁所记言王贲攻魏引河沟灌大梁则是先有渠水而始皇引之以灌其城非始皇创为此渠也洎之误如此臣非敢抉摘其失姑举其误以见汳之为汴洎本为郦道元所误而臣之言非臆凿也许叔重虽务存古而着此一字然汳汴古同品其名称之起于卞水臣言似有源流始焉疑不敢书已而竟不忍弃遂着其详示不敢隐也
　　荥汴互派辨
　　济汴自阳武已上两皆受河为流而又并行狭地虽或有时分派要其合流之时多也夫惟分合既数则有源委交贯已自难明而又河口决塞古今率不越乎荥阳阳武之间据水经所载有渎无水者甚多已不可究穷而况决口枯隧史有其名而地无其迹者虽地经亦不得载故水经桑郦二子亦自数言难考也今姑就其诸水之有条目者立以为经而参以古事则其当否亦自可以证定而不至茫然无着也水经之立目者凡四其曰济者本经之溢荥而南者以为之名也其曰渠者因汉世莨荡渠而直以渠言也其曰隂沟者水经以为受渠而为获入泗者也若夫隋世汴渠出河而贯梁宋以入于淮者葢又因汴故名而出于水经之后也此其凡也又如别名之出为鸿沟为蔡为濄为浚仪渠为梁鲁二沟者又该总乎此四派之中者也且夫水经之济其叙源虽误而铨次最在众流之先于是其迹道所布亦自成臯北受河而东歴二广武敖山荥阳县皆行其北已乃稍南穿故荥泽而东出于沙城又北至于阳武与莨荡渠稍会而遂遽分其南派实为官渡而北派则纯一为济也此水经叙济之源委大致可考者如此也水经之于渠水苐言出河不言所出何地郦道元特明着之曰渠水自河与泲乱流东至荥泽北东南分泲歴中牟圃田之北以与阳武分水即济派中谓与莨荡会于阳武而分派以为汴济者也至其发源但言受河不主何地此渠比诸渠为大臣故别立一议以要其受河归宿也隂沟之名前世罕见今其渎隧自阳武别分二枝又不在济汴正派之内南至封邱而合于官渡此据其所可得而言者也然此二枝者桑钦以为受渠于莨荡郦道元以为受河于卷县二说不同而臣以为受渠为是也若如郦说果从卷县受河邪其东流及乎阳武当与济汴两派皆合为一也既三水为一此之隂沟自此而南横穿两水何用知其入而复出者之为隂沟邪若用钦说观之则截自阳武汴济之南分汴南下至封邱合于汴其于事理地望皆无乖迕臣故以钦为是葢有理也自此以外汳睢涣濄流派甚明亦有序不混可案图得之不竢于辨
　　莨荡渠口辨
