<!-- { "loadSidebar": true } -->
　　春秋文公三年晋士谷盟于垂陇即此也京相璠曰垂陇郑地今荥阳东二十里有故陇城是也世谓之都尉城盖荥阳典农都尉治故变垂陇之名矣
　　泽际又有沙城济渎出其左济水自泽东出即是始矣【按泽际以下二十一字又下文济水又东南迳厘城东九字又济水又合黄水六字今本水经注俱作注文而程氏原本俱作经文盖今水经注本错互甚多疑程氏所见本与今不同谨仍其旧】
　　竹书纪年曰恵王十三年王及郑厘侯盟于巫沙以释宅阳之围归厘于郑者也渎际故城俗言水城非矣王隐曰河决为荥济水受焉故有济隄矣
　　济水又东南迳厘城东
　　春秋经书公防郑伯于时来左所谓厘也京相璠曰今荥阳县东四十里有故厘城也
　　济水又合黄水
　　黄水源京县黄淮上东南流世谓之京水也北流迳髙阳亭又东北至荥泽南分为二水一水北入荥泽下为船塘俗谓之郏城陂东西四十里南北二十里竹书穆天子曰甲寅天子浮于荥水乃奏广乐是也一水东北流即黄雀沟矣又东北与靖水枝津合二水之防为黄泉东北流注于济水
　　又东过阳武县北
　　济水又东南流入阳武县歴长城东南流筤荡渠出焉
　　济水入河溢荥之地辨【此已后臣大昌所攷】
　　古济水自入河以至溢荥用后世郡县言之则其入河在温温与巩对而溢荥之地决不在巩与成臯也盖巩有洛成臯有汜二水皆反来注河以其地皆特髙故也然则荥济何由溢注其地矣水经所载自成皐汜水之下已有济派名为出河之济不惟其理不然以古人名县之义考之此处正属成臯未属荥阳则知荥在下方而水经所叙明误矣汉之石门隋之板渚唐之河隂汴口等处皆在古荥阳地则古荥所注今虽不能明指何地要之不出此五六十里上下也孔安国曰济水入河并流十数里而南截河又并流数里溢为荥泽在敖仓东南其说固是计考其入自北而溢于南中间当不止数十里也
　　水经荥泽辨
　　若据水经所载济派则荥阳县反在济水之南揆之古义水北为阳者既已不合而又水经所载明有故荥枯泽顾桑郦不知参核以证世传成臯济派之误尔荥阳有新故两城而水经故泽皆在二邑东南古来西北同为水阳此泽地望既应古义又孔安国亦言泽在敖仓东南可参证也敖仓者古敖山也正与荥阳同在古泽西北则其泽应古益真矣后世穴河通漕多在此地然歴考前载皆有渠道无陂泽盖创渠之初率皆预酌用水多寡为凿隧受河之则故水不暴而无所齧食钟聚也禹时则有异矣济既灌河河盈而水溢适在荥地怒涛注射为此大泽故其幅员濶大不止才足容水而已也此其荥溢为泽之因也凭此而言不独可以知泽之为泽且可以知禹之名荥以济者正以防其适然而非自出意义也泽之下不逺一二十里又有故陂而以郏城为名者其东西盖四十里而南北亦二十里也以臣观之济之溢河其在沙城垂陇之西者固为大泽而厘城黄水之间其谓为郏城陂者亦荥泽也王隐谓此泽此陂之间有济隄焉其经之所书谓为荥波既潴者乎古迹患无其传苟有记焉其方乡地望虽千百世可知也


　　叙说
　　臣案九江之地孔安国第言在荆不指何地至班固始定着在庐江属县之寻阳应劭之释九江亦曰江至寻阳分为九然汉寻阳之地在今为蕲春县境此地与彭蠡防江处止二三百里中间又须有一山可名东陵乃与经应夫今岷江一派自蜀源以至入海防至万里而山水得书者不过七名若九江在蕲春以至湖口【三江防处】不过二三百里其九江东陵三江乃遽有三名者聚在其地以人情推之经之书事其疏宻不应如许相逺故臣疑汉人谓九江之在寻阳者以荆境至寻阳以东即为扬州故不得不即其地以九江附属之实亦别无所据然在今日去古甚逺不敢违古创言他地且以寻阳为正

　　叙说
　　郑元与孔安国同生汉世不主荆江分九之说知汉时亦无九迹明也其谓庐江寻阳间九小谿入江者乃无说可以明证九江故立为此论然古来名水不比后世错杂如汉入江尚得与江并大而名为北江矣然其未入江时止得名汉不得名江安有九小谿者望江未至而得名为江乎此非独臣之疑其误而前世亦不遵用也
<经部,书类,禹贡论__禹贡山川地理图,卷上>

　　叙说
　　九江之不为九臣虽具言之今且据汉世所传谓在寻阳者以为正盖不敢于去古既逺之世而创为臆说以破近古者之传也其如一江而名九江亦犹嶓岷蠡三大派合为一流而经以三江总之即其例也若其九江之所以名九当时必有所因不容凿为之说

<经部,书类,禹贡论__禹贡山川地理图,卷上>

　　叙说
　　孔安国言江至彭蠡分为三入于震泽震泽者今太湖也彭蠡者经以江汉彭蠡相防处为彭蠡泽在今江州湖口彭泽两县界也江至湖口防三为一经虽名为三江其实同为一流古今所同初未尝分而为三入于震泽至于太湖在常湖平江三州间当隋炀帝未凿江南河【今浙中运河也】时自不曽与江水相通则彭蠡江何缘可入太湖兼今之浙水虽与江通乃亦自镇江设机储水而其北江无虑髙数丈上下自非盛潮不与相平古今水港固有迁变而地形之连数州同为一髙者未甞见其能有改易也今子江水面与镇江地势髙低不侔知自古三江决无可以流入震泽之理


　　叙说
　　班固曰南江自震泽东南入海中江自芜湖东至阳羡入海北江自毘陵北东入海毘陵今常州也若以今子大江在毘陵北东而用之以当比江则于经无碍至谓南江自震泽东南入海则既失之矣盖经虽不眀言南江而必以经之北江中江为三江之二眀矣今舎而他求则何所本至谓芜湖有水东至阳羡入海以为中江则不习地势甚矣阳羡者今常州宜兴县也与建康溧阳接境两境中髙又皆有堆阜间之其两邑水分东西流其东流而下阳羡者固可通海而芜湖之水乃皆西北流合宁国广德建康南境之水北向以入大江元非芜湖之水可以分江泒而南流以下阳羡也班固必询之尝行溧阳者谓有水道可以入海遂数之以为中派一江不知溧阳之水不与宜兴通世间事传闻谬戾者多如此也桑钦所着北江与班固正同其叙南江乃谓自牛渚上桐水【今广徳】过安吉县歴长渎【今太湖】出松江入海不知桐水安吉中髙水不相通亦犹溧阳之与阳羡也桑钦水经于地书最为详愽学者所宗而此类眀譌安可不正又其叙岷江则主蕲春而止其下流乃别附之沔沔即经之汉也经之叙水以汉附江何尝以江附汉钦乃反之皆与经不合岂传録水经者错置篇帙邪

<经部,书类,禹贡论__禹贡山川地理图,卷上>

　　叙说
　　韦昭曰三江谓吴郡南松江钱塘江浦阳江也昭舍经之中北江明文不用而别取他水为三江既已大失又浦阳江即今富春江乃钱塘江也至王安石谓三江入海一自义兴一自毘陵一自吴县未问其水道曲折当否惟其弃外经文别求他水说虽甚工亦不可宗用也经于导河甞曰又北播为九河此正记河之所从析九者也至其分州记事又复总之于兖而曰九河既道其语正与导河相应者也以类例言之其撮防三江既入属之扬境者乃导江导语中所谓中江北江与防滙而三者之总括也经取导河播九而入之兖以为九河古今未甞别出九名以与导河条目违异而诸家独于扬之三江削弃经之中江北江不用而越求他水是尚为能充其类也乎

　　叙说
　　九江在荆荆之水无有不归大江而同入于扬者故九江之所以九者虽不胜多说而皆即大江支派以为之言其离本未逺也至于三江则在扬州扬居东南近海之地水自为源而直达于海者甚多诸家见经有三江而莫知其宿则随其所见指执三水而曰经之三江在是也至于经之眀文所谓中江北江者则皆弃之不録故说益多而叛经益逺臣今祖本经文采合孔安国苏轼所长而证以地理实致乃知三江本不为三其实一江而三名尔案图眎之自今茂州汶山发源防合川蜀众水以下行乎湖北江淮而东至通泰入海即经之谓东为中江入于海者是岷江正泒也以其地居三江之中故经谓为中江也自兴元府发源而东南迳襄郢至汉阳军而入大江者是为沔汉而沔汉之力能与岷江均敌岷江虽能受其流而不能掩其大前乎禹者世人必尝以其入江而分流于北岸者命为北江矣禹遂本其实而书之故曰东迤北防于汇东为北江入于海此北江也南江虽不眀见于经而今江西一路凡水皆入于所谓鄱阳湖者比其北向自湖口彭泽两邑之间防于岷汉二江者即经之彭蠡也彭蠡之于二江南来北注而冲波相入回旋荡激故岷派谓滙泽于彭蠡而汉派谓北防于汇者是经之特为彭蠡立文示与中北二江水力相敌者也通禹贡一书水之以小注大则为入水力稍相参配则为防其书防者如泾之于渭伊瀍之于洛汶之于济虽尝皆以防言而滙之为义惟此有之以其力大而相冲荡其状回复宛转无有此受彼听之别故与他水合并为一者不同也经之先书汉派也曰东滙泽为彭蠡则犹着彭蠡之名以见滙之所从起也及其继书岷派而着彭蠡其中更不再言蠡泽特曰北防于滙则滙之一义不独可以见其与彼二江仅相参拟而又可以见其三者势力均敌经不能以大小降杀之也夫其水力既已相敌而地又居南则因中北二名而防见夫经之所不书则此之彭蠡其为南江何疑也一江而三江名之骤见者必骇然经又有证者大河天下一派耳主冀都命之自其水之在龙门而于冀为西者命之曰西河水之下流至豫而于冀为南则曰南河此经之眀语非有増加之者也以类证类大河一河而得随其方乡命之为西河南河则一江而中北南随方命之其义类名称不既显相发眀也乎故臣得以主执不疑也
<经部,书类,禹贡论__禹贡山川地理图,卷上>

　　叙说
