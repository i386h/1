<!-- { "loadSidebar": true } -->
　　济既南溢其下流乃深长彻海当时贡赋所经州境所画皆以济为断而周官叙川于兖则曰河济于豫则曰荥洛然则初虽适溢既成大川遂自虞夏以至三代列为四渎不见有言其塞且徙者至春秋闵公二年卫侯及狄人战于荥泽郑氏曰今塞为平地荥阳犹民谓其地为荥泽郦道元所言亦与郑合然则荥泽在春秋时既可以战则已不复受河而郑氏之于东汉郦道元之于后汉所见皆同则可以知荥本无源因溢以为源河口有徙移则荥之受河者随亦枯竭葢可以验臣言之信也自桑钦作水经其叙载济水自北入南以至达海悉符禹贡信如其言则荥本不枯而郑郦二子书其所见亦已误矣然臣有考也河之南本无济其有济者自溢荥始今桑氏叙济自成臯以下凡七折始至荥渎已见其失又古义山南曰阳水北曰阳荥阳之名县也以在荥泽西北故京相璠谓荥泽在其县东南者是也今桑氏记济乃反自荥阳北过则是荥阳乃在荥泽之南邪此其失葢起班固矣固于荥阳叙狼汤渠所始而曰其首受泲渠在后世为汴汴在荥阳之上人力所为也河溢为荥而后河南乃始有济则荥阳已上安得有济哉此固之失而钦袭之也郦道元虽本桑书以为注而时时有所駮正葢亦其理不安尔至杜佑通典尤不以为然曰东汉郡国志云王莽末旱荥渠涸济水但入河而已不复截河而南水经实和帝以后所撰水云南过荥阳阳武冤勾乗氏等县一遵禹贡旧道斯可以见其不详于是凡桑氏所叙济水下流佑悉弃不録且谓汉以前郡国之以济名者济南济北济阳济隂皆命名者失于详也其説直谓荥泽既失则不复有济矣此其説不审之甚者也
　　济
　　案李贤注释范史曰济自郑以东贯滑曹郓济齐青以入于海则唐语也乐史寰宇记曰入东平济南淄川北海界中水流入海谓之清河则本朝语也臣尝考之古史兵师粮饷所经乃询诸今日曾行其地者二子之言皆信而唐髙宗亦尝怪其时济水与源断不相续而询诸许敬宗矣然则荥泽流塞其源则固未尝竭佑何以槩言无有也以理推之自荥至海地亘千里水行其间自成川脉岂以济溢而有岂以荥塞而无第其受河而流委阔长可以该他水而达于海故得为四渎之一荥虽塞矣数州之水循溢荥下流故道而行者自若也禹尝名之以济而后世肯不以济目之乎乐史曰菏□合流故因济旧名非本济水其説盖出于佑而佑不能以其所及槩其所不及也乐史虽能本佑语以为言而亦不能究详使后人有考也兖豫之境凡水自南济北济以行者皆循济故不独菏汶顾菏汶特其大而可数者尔今世所称南北清河者皆古济流众派菏汶则其要防也陶丘以东适与菏防而遂合派会泗以注于淮者济之至荷而分者也东北兼汶与之同入于海者济之正派也此二者比浊河皆清故后世以南北清河目之今南北清河皆在而菏汶故流未尝竭减又济率并河河凡对济而决或枝流入之则河水皆为济水虽受河之口不专在荥要之派流常通古今则郦桑所书悉皆实録佑因后汉一时荥口塞絶并与下流没之以为无有虽其所考菏汶防为精要亦并没而不言岂其得实哉故夫桑氏之失既引他水以乱其源杜氏之失又矫桑氏而絶其流二书者地理家所仗以为指南也今而若此其且并与禹贡无考矣
　　济
　　经之水例以小入大则大得小兼不复存其故名矣汉之入江洛渭之入河江河之入海皆其例也今济之既入而出也复得为济者何也臣以为禹皆因事命之不自立意也且夫沂既合泗而后入淮但一泗尔经于道淮犹以其近沂而并称之曰防于泗沂也汉之入江已变名为江而犹循方命之曰是为此江是为中江禹不自加合并也梁固为雍山而疏濬与冀同时不嫌越境以附之冀则济之溢河而还复为济自禹贡纪实之严不失其故焉尔岂用求诸深逺之地也至许敬宗之对髙宗则怪矣曰济水自温北入河而伏流从荥南出古者水官不失其职则能辨味与色潜合而更分皆能识之此不知圣经书法而妄以怪神言常道者也世间事有茫昧而无迹可推者固不能必其有无若夫有迹则有理有理则信与诞无有不可推考也且使济诚防流则当于济河之北有一大泽迎受其来有入而无出则可以言伏流之所従入又于河南有一大泽不受河派而水自地出则又可以言伏流之所従泄今书之叙济也曰入于河溢为荥东出于陶丘之北是其于河明自北入已又明自南出溢而下流乃注于陶丘之北虽古今源口或有移徙而迹道歴歴可考则安得而言伏流也此其初皆因济既入河合而复分与他水异世人不究经纪实全在溢之一字于是始疑其既合而不可复别也则为説以文之曰是有伏流焉故入而不混也已而又思济之出入具有明迹而无有所谓潜流地底者则又为味辨之説以文之説而至于味辨则实同一流而名以二水皆不虑人之非议以其无迹状可执故也然亦有不掩者使诚伏流邪则济必潜行乎河之地下而汨出乎河之地中河济自不相混固无事于味辨若其全派入河河大济小不知如何横厉北南而能不与河杂乎则又安所施其味辨也此其理不难见也然自此两説者起为之□暗而凡水迹理俱泯泯矣正使源委全不相入而中间旷絶至数千百里之逺皆可合异为同何也其源委不接者可言伏流而地理絶逺者曰水味可识也此其为説甚巧且宻可以杜絶议者而实无其理也古今地理家以及佛老子之徒方技外域之记借此两説以出怪神者多至无算正可置之勿问而已至其施之济沱潜黒水三江则于经有碍不容不辨
　　菏
　　臣既病论济者之纷纷无宿于是本经以求诸史广证博考然后知桑钦叙济自荥泽以上误加七折者乃后世之汴源也【汴汳同】惟于禹贡无所明故别设后论以着臣独怪夫禹时既未有汴如此青贡道径趋济以达河是可明矣若夫徐自江海淮泗而下固可交致至于自泗以上无汴可浮则其道必当由济乃得至河今其间顾有不同者孔颖达固已疑之而不得其説此亦经之大肯綮也盖兖之叙贡曰浮于济漯达于河是济之入河可以自致者也至青则曰浮于汶达于济达济则河自可致虽河亦无书可也之贡虽江海沿达淮而临淮未可随汴则以达于泗为至亦其理矣至于徐之贡道由淮入泗则泗固可通泗不接济则与河絶如之何其可径达而曰浮于淮泗达于河也邪臣尝深考之矣此时不独未有临淮之汴虽彭城之汴亦未有也临淮之汴即今泗州隋梁唐及本朝因之者是也彭城之汴即大渠东派正名为汳而分流为获暨至彭城之北而东向以入于泗者也鸿沟西派先东派有之而史迁尚言出于三代以后比之汳获其自彭城入泗者防为后出则禹时决尚未有也然则徐既浮泗其向北而上必再有一水乃可达济而与冀河相及此时既未有汴固不可自彭城之西而直达于河且泗水以上又未见有水可以达济而经亦越济不书不知徐贡何以得与河通孔頴达为之説曰徐州北接青州既浮淮泗当浮汶入济以达于河此絶误也泗不通汶使诚入汶当如荆梁中间陆行之例书逾沔途洛以实之今经言达河则知决不逾陆浮汶也然则徐之淮泗此时西未有汴东不通汶其入河之道竟不可考邪盖尝究求乆之乃得两説曰一班固志湖陵别出一水自名为河正引徐贡浮淮泗达河之大其一许氏説文因菏立释亦引徐贡本语而曰达菏不曰达河二者虽异臣尝考之而皆以经之菏水为达济之因也夫惟菏河之水南既可以接泗北又可以上济于是即江海淮泗菏济河次比言之其序由南而北悉相灌受无复间断而书法所及已言者不复申言截然一律此经书法所简而能该者者见矣苟不察徐贡达河为菏河之河而遽以为济之南河则越济不浮水道既譌书法亦紊矣故夫读经者不与读史同趣研味乎一字而周揣乎凡例然后无失此经史圣贤之分也
　　菏
　　经于导济曰东出于陶丘北又东至于菏于兖州曰导泽被孟潴陶丘之地于汉之郡国曰济隂为定陶于唐为曹之济隂县于本朝先为兴仁之定陶镇后割置为广济军菏泽东于济隂百里而近已而下流歴昌邑金乡东缗数县乃达唐单州之鱼台【汉山阳郡之方与县又湖陵湖陆也】鱼台者以鲁观鱼于棠名之又东南流乃始合泗而变名为泗以至入淮不复更名为菏此其源流自北而南可考者如此緫其凡防言之此一水者葢上分济派下注淮是为徐扬通河之道则徐贡因济达河此水正其喉襟也如许氏之説经以达菏为正则从定陶分济之初言之是为极其源本于其水道既径且尽若如班固之言湖水既在湖陵而所书菏泽乃在定陶则湖陵上复应遡行行经东缗金乡昌邑乃至定陶以达菏泽比之许氏达菏之道中间更隔数邑水迳未遽即彻其于叙事稍为回曲不若许氏达菏之迳也今臣于经姑无问菏河异字而知其同为一水则扬徐贡道自泗而上有水可以通济既不必如孔颖达所言假道逾汶而迂指青州之境又不至越济不书而迳达济河以紊一经书法则二子所记皆于经有补者也虽然许氏达菏识为有理而自迁固以及孔安国皆先许氏而生至叙释徐贡悉以达菏为正不知许氏晚出何所受之故臣特引其言以存古亦夏五郭公之义也至郦桑之叙此水也源流首末皆可通之于经而菏荷河三者更迭以书古字多转借互用如洪水之或为鸿荥波之或为播异偏旁而用意义臣于是疑菏荷河古者通为一字则亦不害其为一水也
　　菏
　　经之导济曰东出于陶丘北又东至于菏则陶丘先有菏派而济第径行其地如莱芜先有汶水而济往防之文意甚明矣诸家谓为济水分派则是菏自济出非济至之正与本文不合又济至陶丘之北又复转东乃始经菏则菏当由他方来与济防于定陶乃为契应臣于是得説于乐史所记寰宇书焉济隂有山是为菏山菏水西自考城来属而考城者于汴京为东于济隂为西而济之正源未尝一迳考城亦可以见是水之自为一派而济来防之甚明也水经以此水为五丈沟而五丈沟即近世命为五丈河而开济中改命为广济河者是也太平兴国中割定陶一镇为军而名广济又因水以为之名此正菏水首末也夫本朝之于是河也虽尝引京索蔡三水架汴注渠彻曹郓以通京东漕路也若其迹道则自禹时固已有之然则是菏也来自定陶之西而合济于定陶之北已而遂为菏泽而经鱼台以合泗入淮其源流明着如此臣谓有菏而济过之不其确与许氏释泗曰泗受泲水东入淮夫菏之已防于泗也经已为河不以为济许氏犹本其所受言之其知源委之真者也若班固之谓荷水者下虽可以通淮而上源更须一转乃及菏泽若菏河不同字则许之于地理比班氏尤为详审也
　　九江
