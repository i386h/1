<!-- { "loadSidebar": true } -->
　　王莽河本即禹河而后世譌变其名矣至其河之所经又有古绛其方向乡名称志与经合则不独可因绛渎证古绛之所丽又可因古绛而证禹河之所遵也绛渎自唐贝州汉清河经城有故迹焉已而北入南宫穿贯信都【唐冀州】大抵北向而及古河于信都之北则经之谓北过绛水者于是乎应矣而又有可证者古河既枯而绛渎亦枯皆以顿丘河徙而向来东北灌河之水皆转注东南故并绛之小水亦空此其同为一水者也若夫大陆之説杂出不一其始地理志谓在钜鹿县北未问其去古河絶逺且其地理次序逺在古绛上流不与经应故歴代言地理者皆疑非是为此之故应旁东北展转求之故随氏以赵之昭庆县为大陆唐氏先天中割鹿城置鹿泽县皆意大陆之在其地而为此之名而杜李辈因而实之曰邢赵深此三州者皆大陆也亦孔頴达所谓广平为陆故绵延千里而皆可称谓者是也今去古絶逺隋唐之名二县以为大陆者或其有据不可得详矣姑杂信疑而两传之且以深之陆泽为大陆则古河之行乎贝冀者既可用枯绛以应北过降水之文其遥深而入沧者可以谓之至于大陆也虽不能寸寸铢铢较其首末比之汉河所经全无绛水大陆二名可以傅防者其道多矣且夫汉河之与禹河自周汉而后分为南北二道今而骤语人曰汉河既徙而南则并北而枯涸者本谓人将莫之信据然臣敢主执其说者古绛大陆之在贝冀深者以汉河地理参之则南北相背无一而相混近以古禹河案之则趋东而北者方面向背悉相附并此岂笔舌空谈所能彊合哉过此而益直北东则当从九河求之
　　九江九河
　　河有九河江有九江古今槩谓分派为九川以经考之江特一派尔不与河同也经之序九河曰又北播为九河同为逆河入于海先此播而为一又合而为一其文甚明九江有是哉曰过九江至于东陵曰过九江至于敷浅原其曰过者禹自纪其所经如曰过降水过洛汭者是也初无分合之文如九河然也河流自积石以下经【阙】后世之西夷北狄放乎冀雍豫兖以入于海源委半天下而其衡广曾不能以与江并郭璞所以谓之逾淮减江也夫以如此源委又以益以滔水襄陵之水其势自应不能相容故上流则溢荣为济而下流则播一为九理之必然者也若江虽亘蜀而防汉蠡亦既阔长较其所长比河特寛水不甚溢故禹功之施之江者亦甚省畧荆州之文有曰江汉朝宗于海夫江汉会合于荆荆出海尚三千余里安能必其下流顺道而遽以朝宗目之正以江大而容受多于时不至甚泛故敢预断尔设若浔阳一江所不能受而披裂放逸播越为九借曰古今陵谷迁变失其迹道不知一江方裂为九不越千里安得便有一江能容向来播一为九之水也若夫河之既九而防为逆河是有説也水益多地益下隄防所无如之何则其为九为逆皆于弃地中分合自如非若九江在荆方行地中不至与河比怒故亦不至分派为九此臣所以知九江之异于九河也
　　九河
　　九河之名尔雅有之曰徒骇马颊覆釜胡苏简洁钩盘鬲津是也汉世许商案求其故于成平东光鬲界中徒骇胡苏鬲津谓有迹道而三河以外李寻解光平皆有意寻求竟不知其地则举而付之无可推求曰故迹今灭难明暨汉以后儒者以知人所不知为博凡河流名字称与九名有畧相近似则随其所见并縁文致以为某河某河至杜佑防歴世增累之言谓真可信而着之通典曰徒骇鬲津钩盘胡苏在唐之景城而马颊覆釡在平原葢九得其六所不知者太史简洁而已夫河患惟汉防甚其讲求禹迹亦为防详又与三代耳目略接其所得知者厪厪三河而亦不能真确不知后世日逺于古凡有载籍皆非汉儒之所不见则其所得河道何从而増多于汉此殆难以经信也又如汉人所名三河其一谓为徒骇者班固明着以为得之民言而其河乃滹沱也夫滹沱源代之卤城至渤海之文安别为一流以入于海自与大河不同源委则安得谓为分河而九者之一也又如平原笃马河汉志第名笃马本不与九河参预汉以后乃因其名与马颊相近遂又增变其目以为马颊诸如此类皆不悉九河之所以九故説虽多而卒无底止也
　　九河
　　汉世既不得九河之实防后郑康成出则尽黜汉人所言不用而别为一説谓八河者故尝为齐威公所塞则不可复寻矣郦道元宗用其説而孔頴达因又推本纬书以证之曰移河为界在齐吕填阏八流以自广是二语也即郑所主执以违汉世之所共而独以齐威填塞为然者也然纬书起哀平间既非古经正史自不足据而又揆之以理知齐威之力决有不能堪任此役而郑氏之论未确也汉时河决瓠子合濵河数州民力以万乗之尊亲负薪率塞尚有山平地溢之叹则塞决之难从可知矣若其九河既已为九歴三代盛世聴其自尔而齐威以一国之力独能塞八归一为三代之所不能为有其理欤况隄左右对立塞左必冲右故明帝诏曰左隄彊则右隄伤左右俱彊则下方伤是以河流入汴则幽冀蒙利河决瓠子则鄃无水患其理然也若威公之时八流同见隄塞隣境对立随受决患其肯坐视不争与秦灌梁梁不能自救则梁遂以灭若齐塞九河之八隣国必且为壑威公之时隣国不闻有受灌之事而亦无有以河隄致战者则谓齐塞之固无其理矣而汉人贾逊之论又有可稽者也曰齐与赵魏为隣齐作隄去河二十五里水抵隄起赵魏赵魏亦为隄去河二十五里则其当时对河捍水者至汉而故隄犹在也夫齐病河溢方作隄自卫而赵魏受之已设对隄以与之抗若元有八河齐力借能遽塞而此八河者骤出而壅赵魏赵魏其肯敛手而聴齐人之讫役乎益至此而知其理与事之皆不然者也则九河者经明书之而汉以后极累世讲求莫能尽知其地至其举而归之齐人之所塞则其理又伤乖碍如此岂终无以要其归宿也乎臣尝以为古今之失在于以他水常理而论九河特不知九河之所从播非他水安流之比则究之九河所从塞亦不可以常情而加之亿度也且禹贡书水无言溢者独齐有之其书导川无言播者惟九河有之又如逆河之逆汇泽之汇皆单出义例絶无他比臣于是得本经防而为之説曰河小而容狭狭则衍溢受则越河而旁出其上流溢于荥者是也激则震骇震骇则裂河而枝分下流之谓播为九河者是也其溢其播非如曰导有致力之义臣以是知禹皆因其事之适然而无所创意焉葢有见于经而非臣自为若言也且以大禹而比齐威毋论其贤知髙下姑以所据之地言之齐威之所欲为岂如禹力之厚齐威之所欲遂岂如禹势之该河之播九禹至于任其自播而齐威乃能遏而塞之有是理乎此不待载籍言而人情决其可料者也
　　九河
　　许商之论九河曰自鬲津以北至徒骇间相去二百余里今河虽数移徙皆不离此域关并亦言河决率常于平原东郡左右其地形下闻禹治河时本空此地以为水猥盛则放溢少稍自索虽易处时犹不能离此据斯二者而言虽未能得九河实地而谓兖在九州防下河决率当未能手出者古今事情之实也彼其狭地不能以受多水则裂一为九虽禹亦不能禁遏也且使禹而欲创为九河也其必虑一河不能容受而泛冒旁地也虑其泛冒则于上流所经有地可以分杀水害者早为之所犹有救也舎上流不为暨其去海甚近乃姑为之施救溢之术于无用之地以待水之放溢知臣之谓非禹致力者信矣本朝李垂上河书曰两汉而下屡欲求九河故道而疏之今考图志九河并在平原而北且河壊澶滑未至平原而上已决矣九河奚利哉垂之若言深究事情汉以后行河者皆不能及也或疑九河既道与潍淄其道之道同既曰道矣必昔有其迹今复其故也是不然九河之初播也自河口数之则用九过此以徃则曼衍妄行无复津畔禹度不能囬转也因从而疏瀹之如道山道江淮然因其势而利道之使循其派不致泛溢妄行则其防瀹者效矣是以谓之既道唐人顔籀实常言之意正如此不必谓古迹今复乃得谓之既道也
　　逆河
　　水非一河能容故播为九安有一水能受九河而名为逆河也曰此皆水之变非可以常理言也逆河世之谓渤海者也既以兖冀防下处矣逆河者又当九河之防下处也既为九河则旁地称髙者水不能由其故犹可以九数数之至于逆河之地比九河又特洼下故九水倾注焉虽其两旁当有涯岸其实已与海水相合不止望洋向若而已惟其未为海也故未可名之以海虽其犹为河也而他水所向不能与之比大故本其实而命之曰逆河逆河者言逆受九河之河也本其言想其处是且播且逆皆于海濵空地次为分合非可用他为义例商度故曰水之变也非禹而实为此出盖天下事固有近似而可相择者后世渔阳之泉州雍奴去海不逺北境之水骤注其地清湛冝易濡沾浭泎随所遇目下溢旁流出钟为薮泽其支脉注受不复可辨説者谓为九十九淀又目之以为派河尾也夫水之钟为淤淀其多至九十有九岂有致功而陂蓄之者哉水聚而地卑其薮泽之多固其所也水经至此不能别为何水何名而緫以派名目之则亦九河合一而槩为逆河之义也派河之派虽多尚有枝条可指故立派以为之目逆河受九道而一之不复更有派别则以迎受命之其迹虽殊理则一也
　　逆河
　　诗颂之祀四岳河海有所谓翕河者即逆河也逆河之翕九河犹乔岳之緫嶞山举其大可以该其小也郑氏不达顾谓合九河以为一祭溺于时见知九河之大于他河而忘翕河之能该九也王莽于南皮建迎河亭其地非矣其名之逆河得逆河之义为多而于禹贡特有明也臣故有取焉若夫逆河之比九河其容受之多合并之怒幅员之广必有地焉能兼厌九大派使无决溢乃适为称则夫逆河之当讲求其比九河益为机要而汉世儒者详于播九既不能得九者之所宿略于古一则寘河而不敢拟议以是知汉儒之于九河皆浮揣泛证而实无所究竟故昧于缓急如是其甚也臣为此故常不安于汉儒随事傅致之论而思得惬当事情之实者以与经义为底其究求久之乃有得于王横【水经作王】之论焉先时韩牧欲即禹贡九河处穿深河以杀怒水其説曰纵不能九但为四五冝有益横辟之曰河入渤海渤海地髙于韩牧所欲穿处往者天尝连雨东北风溢西南出浸数百里九河之地已为海所渐矣海水横之若言也以当时亲见而破万世闻之惑世之言禹贡者失稽焉臣于是用其説博求诸古知其精确可信也周定王五年河徙故渎汉元光三年河水徙从顿丘东南流入渤海则是周汉已前河入海故道不在汉世所指渤海之地矣迁固亲考河徙周汉见之纪志而其记禹贡道河语辄自忘之乃曰九河逆河入于渤海薛瓒从而正之曰禹贡河口入海乃在碣石元光河徙始注渤海禹时不注也然则欲知汉河禹河入海之实从碣石求之则可见矣九河歴世滋久借曰通塞从移不可主执而碣石者通一山冡趾皆石无有徙移曲折之理也汉河既不并碣石入海而平地亦无碣石则九河逆河其与碣石俱沦于海王横之言其已信矣
　　碣石
