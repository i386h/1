<!-- { "loadSidebar": true } -->
　　钦定四库全书　　　　经部二
　　禹贡论　　　　　　　书类
　　提要
　　【臣】等谨案禹贡论五卷后论一卷山川地理图二卷宋程大昌撰大昌有易原已着録宋史艺文志载大昌禹贡论五卷后论一卷又禹贡论图五卷陈振孙书録解题则谓论五十二篇后论八篇图三十一王应麟玉海则谓淳熙四年七月大昌上禹贡论五十二篇后论八篇诏付秘阁不及其图盖偶遗也今诸论皆存其图据归有光跋称吴纯甫家有淳熙辛丑泉州旧刻则嘉靖中尚有本今已久佚故通志堂经解惟刻其前后论而所谓禹贡山川地理圗者则仅刻其叙説今以永乐大典所载校之祗缺其九州山水实证及禹河汉河二图而其余二十八圗岿然并在诚世所未觏之本今依通志堂图叙原目倂为二卷而大昌之书复完大昌喜谈地理之学所着雍録及北边备对皆刻意冥搜考寻旧迹是书论辨尤详周密癸辛杂识载大昌以天官兼经筵进讲禹贡阙文疑义疏説甚详且多引外国幽奥地理阜陵颇厌之宣谕宰执云六经断简阙疑可也何必强为之説且地理既非亲歴虽圣贤有所不知朕殊不晓其説想其治铨曹亦如此既而补外云云与自序及陈应行后序所言殊相乖剌夫帝王之学与儒者异大昌讲尚书于经筵不举唐虞三代之法以资启沃而徒博奥此诚不解事理然以诂经而论则考证不为无功盖其失在不当于经筵讲禹贡而不在辨定禹贡之山水也其前论于江水河水淮水汉水济水弱水黒水皆纠旧之误后论则专论河水汴水之患陈振孙讥其身不亲歴乌保其皆无抵牾亦如孝宗之论归有光亦证其以鸟鼠同穴指为二山之非要其援据厘订实为博洽至今注禹贡者终不能废其书也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　禹贡论上
　　宋　程大昌　撰
　　緫叙
　　臣初读禹贡于本文甚疑者凡十有二目而于积世师之説有不敢主信者葢有三事也禹力之着于河居天下诸木之半而断自大伾以下河道所歴无能主言其地九河逆河碣石在经甚明而亘古究求竟无归宿三江有中有北而南江不见于经九江之为九为一莫知经语之所的主弱水黒水诸家皆谓在甘沙数州则当南流入河而东注碣石经顾于弱水曰既西于黒水曰入于南海汉之在经但有一源而后世分之以为东西两派济既入河而对出于荥乃不名河而复名济为九州分载所道之山各附其境惟梁岐二山舍雍附冀荆州去海尚逺而预书江汉朝宗于海九州贡道茍其不能自达于河则皆书其所因以达者如浮汶达济不必竟之于河独徐贡逾济不书而径以达河言之既曰任土作贡而九州田赋其甚相髙下者至差数等凡此十有二目皆臣所不能据解者也荆有荆山梁雍亦有荆山诸儒必欲防而一之曰荆山一山也而有三条其脉络相贯江河不能闲断也自斯始有以地脉参之治水者沱潜二水荆梁适皆治之其名既同诸儒亦欲防合为一曰沱潜虽在梁而分出于荆如济之于河出而复入也自斯又以防流水味而言有治水者此皆臣所不敢信者也臣既已积此数疑而诸儒之论又难尽据于是稽合经传研切事理询诸身曾经行者以相参防而究穷其所归乆之乃始大悟曰禹之贡广矣大矣而不出乎因也其自言曰予决九川距四海濬畎浍距川者因也孔子叙其书曰随山濬川任土作贡者亦因也孟子曰禹之行水也行其所无事亦因也鲧之绩用弗成者障也陻也不善因也禹能继鲧而就绪者反其道而用之也功以因而成则书载其成功亦岂外于因哉因者本其所自然而无所增损云尔行水作贡元有是事则本其故而书之非竒非凿通乎万世是以得名为经也臣于是用此一理而究求之凡向之疑者悉可释诸儒之难信者悉可折衷也若夫经文时有阙畧自其体简尔若得其意而通之以其所及槩其所不及本文既明正理自见初不必外立诡异以生经疑此其读禹贡一书之通防也
　　大河
　　河自洛汭以上行乎地中他水反来注之故未尝有所泛逆而经所书积石龙门华隂厎柱孟津洛汭亘今古可考自成臯以下垠岸髙于平地故在古已尝溢为荥泽播为九派而其迹道不主一地矣逮及后世决齧流徙至不胜载而津渎悉变古始于是自大伾以至降水大陆説者甚多以其説而揆之则河道经文悉不附协不待至九河而始纷纷难究也然尚有可考者赖经防着明可主之以为宗本焉尔经之叙河既至洛汭乃又曰东至于大伾北过降水至于大陆又北播为九河同为逆河入于海其次序方面严整有伦故可酌理以究世之信否也张揖以大伾为成臯而薛瓒不以为然曰大伾当在汲郡之黎阳不当当河南之成臯是二説者黎阳之暨成臯俱不以大伾为名而臣得以瓒説为是者经之于河方其自北而东尝即厎柱以记折东之始今其流东已久垂欲折北亦当以地之极东者记之参揣其叙则黎阳实为惬当而成臯则为太早也是故当以薛氏之言为正也若夫降水则説者益多惟贝【清河】冀【信都】之间有渎而枯古名为绛颇与河近诸儒多以应经然经曰北过降水则必河水折北而经其地禹迹乃得过之今贝冀之间枯绛皆面南向北而汉以后大河反在魏贝之南若以汉河为禹河则禹之施功于河无由遍歴其地郑康成固巳疑之于是因淇水之自卫注河也顺饰其水以应古降已而不自以为安则又以馆陶屯氏河当之郦道元辟淇贝不用而主屯河之説其言曰地理志绛水发源屯河及至信都复见绛名河之过降当应之矣是説也郦实无以得绛水之真遂牵合以信其説然考地理志首受屯河而未流入漳者自名张甲河元非绛者虽中间迹道颇尝穿络枯绛而汉志本无绛水之名则郦之更易他水为绛以应古语其与郑氏之误曾无以异也至于大陆尤为散漫地理志钜鹿县唐邢州之平乡县地也今河既不经为经之大陆然汉钜鹿县唐邢州之平乡县地也今河既不经邢又其地反在枯绛上流则与经之先过降而后至大陆者不同殆又不可据之以为经证虽孔頴达辈极为详博而不能究求其当则亦以世逺载籍断阙无所据以极其详宻焉尔今去古日益逺禹迹之在名山大川者其称谓位置转徙益多而臣乃欲究极其变以明经文本指实所不量然考古谈经正业儒者之职若人人畏之不言则古典何赖故卒究之
　　大河
　　以臣愚见周定王时河徙故渎至汉元光又改向顿丘东南流则汉河既非禹河而世儒乃欲即汉河而求禹河所经曰此当为降水此当为大陆如郑氏郦氏可谓博洽而降水屯河之类皆追末失本不足以得古事之真他人何望哉臣为此故先为此辨别汉河禹河所据之地所奠之方然后即其位置以按求禹河所歴则夫降水大陆或有所宿矣迁固二子同言禹酾二渠其一北行乗髙者明载禹贡道河本语知其正为禹河矣而余之一渠乃皆不言何向孟康郦道元辈相因皆以漯川命之且谓在汉魏之世不枯而流者是为漯川其空涸无水者是为王莽河漯川者亦非顿丘改流正迳特以漯在禹时尝分河为派又与汉河偶皆在王莽河之南遂举汉河附之漯川以傅合迁固之谓二渠皆禹力所酾者尔至究其确实乃自汉河而非禹迹也其在北而枯俗名王莽河者槩之汉河其地并北而髙即迁固同辞以为禹惧平地不胜河悍而载之髙地过降大陆以行者也此其位置近似禹河而世久难明臣亦未敢据以易言也于是参以歴代地説而防求孟郦二子之所言审其不妄乃敢主执益坚地理志魏郡邺县有故大河在东北入于海既曰故河则非班固时见行之河矣命之曰大而能直达于海则非分枝小河矣桑钦叙河自戚地以至大陆悉以大河故渎为目而孟康郦道元止以王莽空河当之合二古河者之源委以言虽渎空无流其灌注首尾难以审考然大略自魏郡以至大陆麤有迹道可寻而又大陆一名正是禹河所迳则此之名为古河莽河者其本为禹河亦已审矣载以杜佑李吉甫乐史地书考之此之枯渎自汉至今犹不湮乎盖其在唐贯穿魏【唐魏郡】博【博年】徳【平原】三郡之逺大抵常与汉河夹对而可中间相去逺者不啻百里而近者不能五十里虽疏比不齐而汉河常行乎南故渎常在其北推方而命则其受水而东南者即元光改流之道而空枯但存故迹且汉河之北者则禹贡正迳在也其所从枯则以河流更迁徙而空夺之也其位置相易流涸相易防古记古迹而参观如白黒相形更何疑乎汉王衡之言曰禹之行河水本随西山下东北去自周定王时河徙则今之所行非禹之所穿也宜郤徙开空使縁西山足乗髙地而东北入海乃无水灾夫横谓西山者太行常山也今河非禹穿者乃汉河其欲乗髙而复禹之旧使汉河东北入海者乃迁固所谓引而载之髙地以入渤海者也合迁固王横之言以为臣言之证而王莽枯河之本为禹河益明矣夫使此河而非禹故迹孰能辟地为隧施工力于数郡无郡之地如此其阔且长也乎况汉世河决其分派北流而与汉河比大者为屯氏为张甲亦尝灌注莽河以为之道而此之故渎不间三郡堆阜原隰悉皆贯彻其间能使决河之力不能自为之道而因其见迹以为之道此不待多辨广喻而其意象之宏长非古来大河其孰能当之
　　大河
　　禹圣人也其遗迹在河世不以禹命之而转为王莽者臣尝考之知其语起于三国之魏而非汉人肯为此语也班固之志第曰故大河桑钦水经亦止曰大河故渎而范之志郡国本东汉计簿亦曰故大河皆无谓为莽河者其以王莽为目据臣所知则曹魏时孟康训释汉志始有其语也自此而后郦道元杜祜李吉甫辈皆祖述其説曰古河至王莽时始空无水也夫魏郡之北号为故大河者自周至元光河既南徙则已空涸是以班固志地理命之曰故岂待至莽时而后空也邪亦犹济之入河不知何世何年改其旧迳而实亦未尝竭灭世恶王莽亦曰济之枯也以莽则知河之改渎本不因莽而莽居世议下流则遂举以诿之其例同也夫其譌固已如此而其所从譌亦必有以臣又尝究求其故葢魏郡内黄县【唐之澶州清沣县】地与汲郡之共城接共城有城而废实王莽所筑适防内黄有河亦枯涸无水二者相去不逺世久不能究求始因此城之实为莽迹而遂以河之枯者并归于莽流傅既逺并与长渎之亘数郡者同为莽河而遂不可改辨夫其譌误所起曲折如此则禹河之不为禹而名之以莽具有载籍非臆度也
　　大河
