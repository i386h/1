<!-- { "loadSidebar": true } -->
　　右凡九州之水曰浮曰达曰入曰沿曰逾曰至曰乱曰汇曰迤曰溢曰流曰别曰道曰被曰会曰过曰同者以舟而渡则曰浮自此通彼则曰达水自上之下自小之大则曰入顺流而下则曰沿逾言所越也至言所到也乱言横流而济也水势不可以尽泄则汇以泽之东汇泽为彭蠡是也水势不可以径行则迤而流之东迤北会于汇是也水势有所赴而不能客则纵其溢而舒之溢为荥是也水由地中顺理而行谓之流东流为汉为济是也同出而枝分谓之别东别为沱是也横流之初失其故道今皆复焉而称曰道九河既道是也流溢旁覆覃及下流而称曰被渮泽被孟猪是也水出异源自彼合此为会东会于泗沂会于沣于泾之类是已小水合大水大水衡流而行为过东过洛汭东过漆沮之类是已枝分派别复合其所归为同灉沮会同同为逆河之类是已九州之泽曰猪曰泽者昔焉泛滥于是乎渟滀而不溢故彭蠡荥波皆曰既猪昔焉漂流于是乎钟聚而不散故雷夏曰既泽九州之土昔焉沦没不可种殖水患既平其地复治则曰淮沂其乂云土梦作乂九州之山祭之而水患平则曰蔡防旅平已平而徧祭之则曰荆岐既旅终南惇物至于鸟鼠非特水患平而已又可施种殖之功则曰蒙羽其艺总叙众山始随而刋之终祭而报之则曰九山刋旅叙百川之濬导则曰九川涤源叙诸泽之涵浸则曰九泽既陂唐虞史官纪载之工简明严备昭垂万代灿若日星后世书志虽欲效之弗可及已















　　禹贡指南卷四
