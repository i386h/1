<!-- { "loadSidebar": true } -->
　　三江　水经南江东北为长渎厯河口东南注于具区谓之五湖口东则松江出焉江水竒分谓之三江口郦道元注曰呉越春秋称范蠡去越乘舟出江之口入五湖之中也此亦别为三江　庾仲初扬都赋注曰今太湖东注为松江下七十里有水口分流东北入海为娄江东南入海为东江与松江而三也水经又云三江口之水又东至会稽余姚县东入于海注云谢灵运云具区在余姚然则余暨是余姚之别名也今余暨之南余姚西北浙江与浦阳江防同归海但水名已殊非班固所谓南江者也郭璞曰三江者浙江松江岷江也然浙江出南蛮中不与岷江同作者述志多言江水至山阴为浙江今南江枝分厯乌程县南通余杭县则与浙江合故阚骃十三州志曰江水至会稽与浙江合浙江自临平湖南通浦阳江又于余暨东通浦阳江自秦望分派东至余姚县又为江也　顔师古注汉地理志曰三江谓北江中江南江也　韦昭注史记曰三江谓呉松江钱塘江浦阳江也　苏东坡曰三江之入古今皆不明予以所见攷之自豫章而下入于彭蠡而东至海为南江自蜀岷山至于九江彭蠡以入于海为中江自嶓冡导东流为汉过三澨大别以入于江滙为彭蠡以入于海为北江此三江自彭蠡以上为二自夏口以上为三江汉合于夏口与豫章之江皆滙于彭蠡则三江为一过秣陵京口以入于海不复三矣然禹贡犹有三江之名曰北曰中者以味别也盖以三水性不相入江虽合而水味异故至于今而有三泠之説古今称唐陆羽知水味三泠相杂而不能欺不可诬也予又以禹贡之言攷之若合符节书之叙汉水也曰嶓冢导东流为汉又东为沧浪之水过三澨至于大别南入于江东滙泽为彭蠡东为北江入于海夫汉既已入江且滙为彭蠡矣安能复出为北江以入于海乎知其以味别也书之叙江水也曰岷山导江东别为沱又东至于澧过九江至于东陵东迤北会于滙东为中江入于海夫江既已与汉合且滙为彭蠡矣安能自别为中江以入于海乎知其以味别也汉为北江岷山之江为中江则豫章之江为南江不言可知矣禹以味别信乎曰济水既入于河而溢为荥禹不以味别安知荥之为济也欤尧水之未治也东南皆海岂复有呉越哉及彭蠡既猪三江入海则呉越始有可宅之土水之所钟独震泽而已故曰三江既入震泽底定孔安国以为自彭蠡江分为三入震泽为北江入于海疏矣盖安国未尝南游案经文以意度之不知三江距震泽逺甚决无入理而震泽之大小决不足以受三江也班固曰南江从防稽呉县南入海中江从丹阳芜湖县西东至防稽阳羡东入海北江从防稽毗陵县北东入海防稽丹阳容有此三江然皆是东南枝流小水自相派别而入海者禹贡所谓中江北江自彭蠡出者也徒见禹贡有三江中北江之名而不悟一江三泠合流而异味也故杂取枝流小水以应三江之数若使此三者为三江则是与今京口入海之江为四矣京口之江视此三者犹畎浍禹独遗大而数小何邪此苏氏之説也予谓三江之説古今诸儒互相矛盾学者徒取北江中江以为三江之目而不知禹贡中无南江之目是未免乎牵合也苏氏味别之説尤为难据且江汉之水皆滙为彭蠡以入海而不三出矣安有中北之辨乎况三江距震泽为逺禹贡言三江既入然后震泽之水有所而底定明知扬州之地自有三江非江汉中江之江也案水经有三江口五湖口疑禹贡所谓三江者即三江口也盖言三江口水入海则震泽之水有所泄而底定此理甚明其文连属震泽而设非谓南江中江北江与义兴毗陵呉县之江也故导川叙江与汉虽言中江北江而不言三江是知三江为三江口也犹言五湖然虞翻曰太湖有五湖曰滆湖曰洮湖曰射湖曰贵湖与太湖而五并太湖之小支俱连太湖兼得五湖之名在今湖州东即水经所谓南江东北为长渎厯河口东南注于具区谓之五湖口东则松江出焉江水竒分谓之三江口呉越春秋称范蠡去越乘舟出三江之口入五湖之中是也非谓洞庭番阳青草之五湖也苏氏以岷山之江为中江汉水为北江豫章之江为南江不知豫章之江何从出哉使豫章之江同入于汇泽而入海则书当叙豫章之江北入中江如沧浪南入于江之可也今则不闻是亦未免牵合也以书攷之其曰东迤北防于汇东为中江入于海孔氏曰迤溢也东溢分流北防彭蠡举其説谓岷山之江本不汇于彭蠡但迤溢分流为二其支北汇于彭蠡出为中江其本为南故汉江为北而王荆公以谓一江自义兴一江自毗陵一江自呉县义兴古之阳羡毗陵今之丹徒春秋谓之延陵季札所居之地呉县今之呉江三江介于常润苏三州之间而震泽瞰乎三州之界尾通呉兴苕霅之水出焉此言殆与班固相表里然虽详而无统槩之禹贡之文不若孔氏之为稍长亦未允也
　　震泽底定
　　震泽　尔雅呉越之间有具区郭注今呉县南太湖即震泽是也　国语越伐呉而战于五湖又云范蠡灭呉返至五湖而辞越斯乃太湖之通称也虞翻曰是湖有五道故曰五湖韦昭曰今太湖是也尚书谓之震泽尔雅以为具区方圆五百里　水经震泽在呉县南五十里又曰中江在丹阳芜湖县南东至防稽阳羡县入于海北江在毗陵北界东入于海注云地理志曰江水自石城东出迳呉国南为南江江水自石城东入为贵口东迳石城县北　水经南江又东与贵长池水合又南迳宣城之临城县南又东与桐水合又东迳宁国县南又东北为长渎厯河口东南注于具区东则松江出焉江水竒分谓之三江口顔师古曰五湖在呉　越絶书曰太湖周三万六
　　千顷　沈括曰司马相如上林赋叙上林诸水曰丹水紫渊灞浐泾渭八川分流相背而异态灏溔潢漾东注太湖八川自入大河大河去太湖数千里中间隔大山及淮济大江何縁与太湖相涉郭璞江赋云注五湖以漫漭灌三江而漰沛墨子曰禹治天下南为江汉淮汝东流注之五湖孔安国曰自彭蠡江分为三入于震泽复为北江而入于海此皆未详攷地理江汉至五湖自隔山其末乃绕出五湖之下流径入于海何縁入于五湖淮汝自迳徐州入海全无交涉禹贡曰彭蠡既猪阳鸟攸居三江既入震泽底定以对文言则彭蠡水之所猪三江水之所入非入于震泽也震泽之源皆山环之了无大川震泽之委则多大川亦莫知孰为三江者盖三江之水无所入则震泽壅而为害三江之水有所入然后震泽底定此水之理也沈氏论上林赋及孔安国之误明矣然以为彭蠡水之所猪三江水之所入是水猪于彭蠡入于三江也猪于彭蠡者江汉之所汇是也入于三江者果何水乎且经言三江既入乃谓三江之水既入于海非谓水入三江也沈氏又云三江之水无所入则震泽壅而为害三江之水有所入然后震泽底定乃是三江水入海而非水入三江也若以为三江水有所入然后震泽底定则是三江与震泽相通而非岷江汉江也通震泽者惟松江则水经所谓三江口者近之矣然禹贡所言三江既入震泽底定盖总记扬州水患既平三江之水已入于海无泛滥之患震泽之水亦底于静定有涵浸之润灌溉之功未必谓二者相通此有所入而后彼有所定也
　　瑶琨篠簜
　　瑶琨　汉地理志琨作瑻
　　岛夷卉服厥篚织贝
　　岛夷　南海岛夷织草木为服如今贝蕉葛之属贝闽俗呼为木棉　汉地里志作鸟夷顔师古曰鸟夷东南之夷善捕鸟者也卉服絺葛之属
　　篚织贝　顔师古曰织谓细布也贝水虫也古以为货
　　沿于江海达于淮泗
　　汉地理志作均江海通于淮泗顔师古曰均平也通淮泗而入海故云平　扬州不言河因徐州而见也徐州之末言浮于淮泗达于河谓渡淮泗而入河扬州次徐故言达于淮泗顺流而下曰沿沿江海以通淮泗则浮淮泗可以通河矣　左传沿汉泝江杜预曰沿顺流泝逆流

　　禹贡指南卷一
　　钦定四库全书
　　禹贡指南卷二
　　宋　毛晃　撰
　　荆及衡阳惟荆州
　　荆州　尔雅汉南曰荆州注云自汉南至衡山之阳李廵曰荆州其气燥刚禀性彊梁故曰荆荆彊也秦为南郡即郢都之渚宫楚之故都也　周礼职方氏正南曰荆州其山镇曰衡山其泽薮曰云梦其川江汉其浸颍湛注衡山在湘南云梦在华容颍出阳城宜属豫州在此非也湛未闻　晋地理志引春秋元命苞云轸星散为荆州荆彊也言其气燥彊亦曰警也言南蛮数为寇逆其人有道后服无道先叛易警备也又云取名于荆山荆取名于荆山其义最近荆者小木名亦曰楚故春秋书楚为荆
　　江汉朝宗于海
　　江水　出岷山　水经江水自天彭阙东迳汶闗而厯氐道县北郦注云益州记曰自白马岭行二千余里至龙涸又八十里至西陵县又南下六十里至石镜又六十余里而至蜀郡北部始百许步又西百二十余里至汶山故郡乃广二百余步又西南百八十里至湿坂江稍大矣故其精则井络纒曜江汉昞灵河图括地象曰岷山之精上为井络帝以防昌神以建福故禹贡曰岷山导江泉流深逺盛为四渎之首广雅曰江贡也风俗通曰出珍物可贡献释名曰江共也小水流入其中所公共也
　　汉水　汉出嶓冢之漾漾水东南流为沔至汉中东行为汉　水经注云山海经汉出鲋嵎山东北流得献水口庾仲雍曰是水南至闗城合西汉水汉水又东北合沮口同为汉水之源也故如淳曰北方人谓汉为沔水孔安国谓漾水东流为沔盖与沔合也至汉中为汉水是互相通称也又云沔水一名沮水阚骃曰以其初出沮洳然故曰沮水也　水经沔水出武都沮县东狼谷中因水名县楚昭王所谓江汉沮漳楚之望也郦注引庾仲雍言汉水自武遂川南入蔓葛谷越野牛迳至闗城合西汉水故诸言汉者多言西汉水至葭萌县入汉又曰始源曰沔是以经云漾水出氐道县东至沮县为汉水东南至广魏白水诊其沿注似与三説相符而未极西汉之源矣然东西两川俱受沔水之名义或在兹班固地理志司马彪山松郡国志并言汉有二源东出氐道西出陇西县之嶓冢山阚骃云漾或为洋洋水出昆仑西北隅至氐道重源显发而为漾又言陇西县嶓冢山在西西汉水所出南入广魏白水又云漾水出獂道东至武都入汉许叔重吕忱并言漾水出陇西獂道东至武都为汉水不言氐道然獂道在冀之西北又隔诸川无水南入疑出獂道之为谬矣山海经曰嶓冢之山汉水出焉而东南流注于江然则东西两川俱出嶓冢而同为汉水者也孔安国曰泉始出为漾其犹耳而常璩华阳国记专为漾山漾水者是作者附而为山水之殊目耳
　　九江孔殷
　　贾耽所记江有八洲与江为九非经意也　孔安国曰江于此州界分为九道甚得地之中　张须元縁江图云一曰三里江二曰五州江三曰嘉靡江四曰乌土江五曰白蚌江六曰白乌江七曰箘江八曰沙提江九曰廪江参差随水长短或百里或五十里始于鄂陵终于江口防于桑落洲　水经九江在长沙下隽西北楚地记曰巴陵潇湘之渊在九江之间今岳州巴陵县即楚之巴陵汉之下隽也洞庭正在其西北则洞庭之为九江审矣
　　沱潜既道
　　沱水　水经沱水在南郡枝江县西南其一在郫县西南皆还入江荆州记沱水在南郡枝江县三澨地之南卭县之北
　　潜水　潜水出天柱山天柱山亦名霍山　孔安国梁州下注云沱潜发源梁州入荆州　水经注庾仲雍云垫江有别江出长寿县即潜水也其南源取巴西是西汉水也　尔雅曰水自江出为沱自汉出为潜
　　云土梦作乂
