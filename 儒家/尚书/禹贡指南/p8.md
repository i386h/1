<!-- { "loadSidebar": true } -->
　　彭蠡　今南康军湖　孔安国曰汇泽也郑康成曰汇囘也汉与江鬭转东成其泽矣　顔师古曰汇廻也又东廻而为彭蠡泽也　经言汉江东汇泽为彭蠡岷江东迤北防于汇则是彭蠡在岷江之东北今诸家多以江州湖口之湖为彭蠡乃在岷江之南未详其实然今所谓彭蠡泽自江州湖口县南跨南康饶州之境以接于隆兴府之北其源东自饶徽信州建昌南自章贡南安西自瑞以至分宁方数千里之水皆防焉北过南康扬澜左蠡遂东北流以趋湖口而入于江　山海经庐江山三天子都【都一作鄣】入江彭泽西郭璞注云彭泽今彭蠡也在鄱阳彭泽县汉地理志庐江出陵阳东北入江陵阳者丹阳属县今宣城旌徳有陵阳山而三天子都在徽饶之境庐江出其东南而西北流防于彭蠡而入江又云彭蠡泽在豫章彭蠡县西水入湖汉者八谓鄱阳鄱水余干余水艾修水涂淦水南城盱水建成蜀水宜春南水南埜彭水入大江者一贑豫章水湖汉即彭蠡出雩都自雩都东至彭泽县入江所谓三天子都者盖古三苗国也其水自彭泽西入江是其地在彭蠡西洞庭东自南面北言之则洞庭在其左彭蠡在其右所谓左洞庭右彭蠡负固不服自称天子故其民呼为三天子都也
　　北江　水经北江在毗陵北界东入于海又曰沔水与江合流又东过彭蠡泽又东出居巢县南又东过牛渚县南又东至石城县分为二其一东北流其一又过毗陵县北为北江
　　岷山导江东别为沱又东至于澧过九江至于东陵东迤北防于汇东为中江入于海
　　江水　解在荆州
　　岷山　解在梁州
　　沱水　解在荆州　顔师古曰别而出也江东南流沱东行　案地理志南郡枝江县江沱在西北荆州之沱也蜀郡郫县江沱在西北此梁州之沱也凡江水别出皆名为沱此言东别为沱继于岷山导江之下是江始出而别流者则当在梁州诗言江有沱其荆州之沱欤
　　澧水　解在荆州　楚辞云遗予佩兮澧浦澧音礼今澧州澧水在焉澧字从水从豊水变作氵豊音礼豆登之属与丰字不同汉地理志作醴　郑氏以为陵名即今长沙澧陵非也
　　九江　解在荆州　九江盖今洞庭也攷之前志沅水渐水潕水辰水叙水酉水澧水湘水资水皆合洞庭中东入于江江则过之而已　胡秘监旦晁参政説之皆以九江为洞庭以巴陵为东陵巴陵在洞庭东或谓殷盛也言诸水所防其势壮盛荆州叙次继此而后及沱潜云梦则非江州之下流明矣诸家多谓九江即今之江州殊不知汉九江郡本在江北今所谓江州者实武昌之柴桑县后以江北之寻阳并柴桑而立九江郡又自江北徙治江南故江南得寻阳之名后又改为江州实非古九江也盖寻阳亦作浔阳水北曰阳浔亦江之一名地在江北故曰寻阳也案水经九江地在长沙下隽县西北又案长沙志潭州长沙郡汉长沙国荆州刺史部县十三第十下隽至晋省下隽入蒲圻蒲圻今属鄂州宋元嘉中割下隽巴陵益以南郡监利州陵置巴陵郡归蒲圻于江夏郡湘中记自湘之外所述水凡十五湖岭之内湘水贯之凡水皆防焉湘视众水为大故其脉络虽与他水合流而能不杂湘水入江为江所荡翕而举从之矣洞庭之水潴为七百里君山在今巴陵黄帝所登湘山是也自湘至洞庭其水其溪其江余五十皆有所自发其余小水支浦不与焉湘水出于零陵始安县阳海山过醴陵又东北过汇湘州潭在焉又东北迳潭州城下北迳湘阴县注于洞庭之湖广圆五百里中有君山编山又北至巴丘山入于江然则九江实今洞庭而非江州明矣巴陵今岳州汉志隽音字兖反
　　东陵　水经东陵地在庐江金兰县西北江水又东迤北会于彭蠡泽又曰江水又东左得青林口注云即水出庐江之东陵乡江夏有西陵县故此言东西南流水积为湖湖西有青林山一説巴陵与夷陵相为东西夷陵一曰西陵则巴陵为东陵可知凡山之坡陁可涉者曰陵诗如冈如陵则陵非平地也　顔师古曰迤溢也东溢分流北防彭蠡説文迤邪行也中江　水经中江在丹阳芜湖县南东至防稽阳羡县入于海顔师古曰亦自彭蠡出　苏东坡曰今金山少北取中泠水味既殊絶称之轻重亦异盖蜀江所为也丹阳今润州芜湖今属太平州阳羡今常州宜兴江在汉南汉在江北汉折而南入于江乃东而汇于彭蠡泽汉折而北乃防于汇共入彭蠡泽也不言汇于彭蠡而曰防于汇者蒙上文且明江与汉合也然后由彭蠡出海为北江江为中江是合而复分也但言北江中江而不言南江既言同防于汇泽而实未尝入彭蠡既分中北二江而今合一而不复分据今攷古卒不可辨则诸家以南康军湖为彭蠡苏氏以庐江为南江以三泠别中北者皆未必得古人所纪之实也
　　导沇水东流为济入于河溢为荥东出于陶丘北又东至于菏又东北防于汶又北东入于海
　　沇水　沇惟沔反亦作渷　水经济水出河东垣县王屋山为沇水又东至温县西北为济水注引山海经曰聨水出焉西北流注于秦泽郭璞云聨沇声相近即沇水也潜行地下至共山南复出于东丘　春秋説题辞曰济齐也齐度也也汉地理志河东郡垣县王屋山在东北沇水所出东南至武徳入河轶出荥阳北地中又东至琅槐入海槐音囘
　　济水　水经济水出河东垣县王屋山为沇东流为济东南至河内武徳县入河并流而南截河又并流溢出乃为荥泽也汉地理志济作泲顔师古曰泉出王屋山为渷流去乃为泲泲音姊一云古济字荥泽在郑州
　　荥水　解在豫州　一云在敖仓东南即成臯县北也
　　陶丘　在济阴定陶县西南有陶丘亭　尔雅山再成曰陶丘水经注陶丘丘再成也汉志同方十里曰成左传少康有田一成是也
　　渮水　水经渮水在山阳湖陵县南　説文在济阴定陶县　水经又曰济水又东至乘氏县西分为二南为渮水北为济渎渮水又东入于泗水过彭城县北淮水从西来注之　顔师古曰即渮泽也
　　汶水　解在青州　九域志今袭庆府兖州莱芜县汶水所出其流至密州又至潍州
　　导淮自桐柏东防于泗沂东入于海
　　淮水　解在徐州　汉地理志南阳郡平氏县注禹贡桐柏大复山在东南淮水所出东南至淮陵入海过郡四行三千二百四十里
　　泗水　出济阴乘氏县至临淮睢陵县入淮沂水先入泗泗入淮也　水经泗水出鲁卞县北山西南迳鲁县北又西过瑕丘县东屈从县东南流注曰地理志出济阴乘氏县又云出卞县北经言北山皆为非矣山海经曰泗水出鲁东山卞县东南桃虚俗呼陶虚有泽泽西际阜俗谓之妫亭山连冈通阜四十余里即泗水之源博物志谓泗出陪尾是也　九域志袭庆府兖州泗水之所出【一云出兖州泗水县西至鱼台县南与菏水合】沂水　解在徐州　水经注沂水出鲁城东南尼丘山西北其末流南过下邳县西南入于泗　正义曰地里志云沂水出泰山盖县南至下邳入泗
　　导渭自鸟鼠同穴东防于沣又东防于泾又东过漆沮入于河
　　渭水　水经渭水出陇西首阳县渭首亭南鸟鼠山注渭水出首阳县首阳山渭首亭南谷山在鸟鼠山西北此县有髙城岭岭上有城号渭源城渭水出焉三川合注东北流迳首阳县西与别源合水出南鸟鼠山渭水出谷禹贡所谓渭出鸟鼠者也又曰渭水东过长安县北注云渭水东分为二水广雅曰水自渭出为泶由河之有灉也此渎东北流　九域志今渭州有渭水属秦鳯路　地理志云陇西首阳西南有鸟鼠同穴山渭水所出至京兆北船司空县入河过郡四行千八百七十里
　　沣水　泾水　漆水　沮水　四水并解在雍州经言东防于沣又东防于泾又东过漆沮入于河此渭水自西而东之次也雍州所云泾属渭汭者泾属渭北澧属渭南又曰漆沮既从沣水攸同者散言境内之水非东防之次也诗云自土漆沮乃豳地非此漆沮也沮七余反广韵注云水名出房陵所谓江汉沮漳楚之望也亦云漆沮既从并在此地与兖州灉沮不同亦恐非此漆沮之沮也
　　导洛自熊耳东北防于涧瀍又东防于伊又东北入于河
　　洛水　水经洛水东迳熊耳山北又东北过卢氏县南迳阳渠闗北又东迳卢氏县故城南东与髙门水合洛水又东松杨溪水注之又东库谷水注之又东北过蠡城邑之南又东过阳市邑南又东北过于父邑之南洛水又东迳渠谷又东北过宜阳县南又东迳宜阳县故城南又东北出散闗南又东枝渎左出焉又东北过河南县南又东过洛阳县南伊水从西来注之又东过偃师县南又东北过巩县东又东北入于河山海经曰洛水至成臯西入河是也　汉地理志农郡上雒县注禹贡雒水出冢岭山东北至巩县入河过郡二行千七十里熊耳山在县东北卢氏县注熊耳山在东郊祀志齐桓公登熊耳山以望江汉师古曰熊耳山在顺阳北益阳县东北禹贡所云导洛自熊耳者也其山两峰状若熊耳因以名之汉无顺阳益阳县顺阳意即上雒欤
　　涧水　水经注引山海经曰娄涿山四十里曰白石之山涧水出焉北流至于谷自下通谓之涧水为谷水之通称焉故禹贡曰伊洛瀍涧既入于河而无谷水之目是名亦通称矣刘澄之云新安有涧水源出北县又有渊水未知其源攷诸地记并无渊水但渊涧字相近时有字错为渊也故阚骃地理志曰禹贡之渊水以是知传写果误也　案汉地理志农郡黾池县注谷水出谷阳谷东北至谷城入雒新安县注禹贡涧水在东南入雒二水异县各源同入洛则水经谓谷涧通称未必然也孔安国谓涧水出黾池又新安有一水出渑池界流迳新安而入谷与汉志不合亦难攷信
　　瀍水　一説瀍水出河南地山又云出西京新安县谷城山案汉地理志河南郡谷城县注禹贡瀍水出朁亭北东南入雒师古曰即今新安朁音潜农郡新安县注禹贡涧水在东南入雒然则师古所谓今新安乃唐河南新安县即汉之谷城县也汉之新安在农郡乃涧水所出非瀍水也
　　伊水　欧阳文忠公曰伊水出陆浑畧河之南絶山而下东以会河山夹水东西北直国门当双阙故称伊阙隋炀帝营宫洛阳登邙山南望曰此岂非龙门邪世因谓之龙门
