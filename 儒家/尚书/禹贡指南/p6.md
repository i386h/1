<!-- { "loadSidebar": true } -->
　　导山　岍山　在右扶风即呉岳也　周礼大司乐注五岳岱在兖州衡在荆州嵩在豫州华在雍州恒在并州　正义曰周处镐京在五岳外故郑康成注康诰云岐镐处五岳之外周公为其道里不均故东营洛邑合诸侯谋作天子之居是西都无西岳权立呉岳为西岳　广雅河西曰岳顶有五峰　周礼职方氏雍州其山镇曰岳山注岳呉岳也　汉地理志呉岳在汧县西古文谓之汧山秦都咸阳山曰西岳岐山　解在雍州
　　荆山　解在雍州
　　壶口山　水经壶口山在河东北屈县东南　冯衍显志赋瞰太行之嵯峩兮观壶口之峥嵘注太行山在上党南壶口山在上党东　九域志今潞州有上党河
　　雷首山　水经雷首山在河东蒲坂县东南南有厯山舜所耕处又曰伯夷叔齐隐于首阳山马融曰在蒲坂华山之北河曲之中扬雄河东赋曰登厯观而逺望兮聊浮防于河之岩注雷首西枕大河　九域志雷首山今在陕州陕音闪中从两入与陜字不同陜音狎中从两人　郭縁生述征记云华山与首阳本同一山河神巨灵擘开以通河流　九域志今河中府有巨灵祠有夷齐庙或谓首阳即雷首未详太岳山　水经太岳山在河东永安县山即冀州岳阳也　周礼职方氏冀州山镇曰霍山即霍太山也亦曰太岳
　　厎柱山　水经厎柱山在河东太阳县东河中　顔师古曰在陜县东北山在河中形若柱也
　　析城山　水经析城山在河东濩泽县西南
　　王屋山　水经王屋山在河东垣曲县东北昔黄帝受丹诀于是山所谓河东者西河之东也厎柱山在东河中又东至于厎柱是也
　　太行山　水经太行山在河内野王县西北注太行山一名归山王烈得石髓处也　冯衍注太行山在上党南　九域志今河东路龙徳府潞州有上党县河北西路怀州有太行山河东路泽州亦有太行山顔师古在河内山阳西北
　　恒山　水经恒山为北岳在中山郡上曲阳县西北碣石山　解在冀州　顔师古注汉地理志曰太行恒山二山连延东北接碣石而入于海与孔氏书同　汉武帝元封元年行自泰山东廵海上至碣石文颖曰碣石在辽西絫县县今罢属临榆此石着海旁顔师古曰碣者碣然特立之貎也　经言夹右碣石郑康成以为禹由碣石山西北行尽冀州之境还从山东南行入河　正义云郑以北行则东为右南行西为右故夹山两旁山常居右与孔传异
　　三条四列　按尚书正义导岍至敷浅原旧説以为三条地里志云禹贡北条荆山在冯翊怀徳县南南条荆山在南郡临沮县东北此是旧有三条之説马融王肃皆以为三条导岍为北条西倾为中条嶓冢为南条郑康成以为四列谓导岍为正阴列西倾为次阴列嶓冢为次阳列岍山为正阳列其首尾延连相及孔氏之意亦必与马郑同
　　西倾朱圉鸟鼠至于太华熊耳外方桐柏至于陪尾西倾山　解在梁州
　　朱圉山　水经朱圉山在天水北冀县南山有石鼓开山图谓之天鼓山　顔师古曰朱圉山在汉阳冀县南
　　鸟鼠山　解在雍州
　　太华山　在京兆华阴县南　山海经曰太华之山削成而四方其髙五千仭其广十里鸟兽莫居有蛇焉名曰肥遗方足四翼见则天下大旱武王放马牛于桃林墟孔安国曰在华山东属汉农郡华阴县书疏华山四州之际东北冀东南豫西南梁西北
　　雍十字分之四隅为四州一名太华　水经注引国语云华岳本一山当河河水过而曲行河神巨灵手荡脚蹋开而为两今掌足之迹仍存华岩开山图曰有巨灵者偏得神元之道能造山川出河所谓巨灵赑屭首戴灵山者也　顔师古曰太华即今华阳山九域志华州潼闗即桃林之塞也
　　熊耳山　在农卢氏县东　水经注熊耳山一名蔓渠　山海经曰其上多漆其下多椶余豪之水出焉西北流注于洛洛水之北有熊耳山双峦竞举状同熊耳注曰此自别山不与禹贡导洛自熊耳同也昔汉光武破赤眉樊崇积甲仗与熊耳山平即是南安县有熊耳峡　顔师古曰在陜东
　　外方山　即嵩髙山也在颍川　水经外方山崧髙是也　郑康成毛诗谱云外方之山即嵩髙也山海经谓为大室之山左司马侯言大室杜预曰在河南阳城县西南　孟子益避禹之子于箕山之阴注云嵩髙之北　汉地理志崈髙县属颍川郡武帝置以奉大室山是为中岳有大室中室山庙古文以为外方山崈古崇字顔师古曰外方在颍川故县即崇髙也
　　桐柏山　水经桐柏山在南阳平氏县东南
　　陪尾山　水经陪尾山在江夏安陆县东北　泗水注鲁国卞县东南陶虚西阜泗水出焉博物志曰泗出陪尾即斯阜也此自是鲁国泗水之所出俗呼妫亭山偶名陪尾非安陆之陪尾山也　汉地理志安陆县横尾山在东北古文以为倍尾山倍读曰陪顔师古曰熊耳外山桐柏陪尾四山相连也　晋地理志江夏郡安陆县横尾山在东北古之陪尾山
　　导嶓冢至于荆山内方至于大别
　　嶓冢山　解在梁州　水经谷水出农黾池县南嶓冢林谷阳谷注山海经曰傅山之西有林焉曰嶓冢谷水出焉东流注于洛今谷水出于崤东马头山谷阳谷东北流厯黾池川汉景帝三年初徙万户为因崤黾之池以目县焉此非漾水所出之嶓冢山乃嶓冢林耳嶓冢山在陇西详在导川漾水
　　荆山　此梁州荆山在梁荆二州之间故晋志谓荆州取名于荆山　水经荆山在南郡临沮县东北注南条山也卞和得璞玉于是山楚王不理怀玉哭于其下后玉人理之所谓和氏之璧　荆州记曰西北三十里有清谿谿即荆山首曰景山即卞和泣玉处南郡赋曰汉水至荆山东别流为沧浪之水
　　内方山　水经内方山在江夏竟陵县东北　汉地理志竟陵县章山在东北古文以为内方山
　　大别山　水经大别山在庐江安丰县西南汉水触大别山而南入于江　左定公四年呉伐楚楚子常济汉而陈自小别至于大别二别皆在汉上杜预曰禹贡汉水至大别南入江然则此二别在江夏界水经注曰巴水出雩娄县之下灵山即大别山也
　　与决水同出一山故世谓之分水山亦或曰巴山京相璠春秋土地名曰大别汉东山名也在安丰县南杜预释地曰二别近汉之名无縁乃在安丰案地説言汉水东行触大别之陂南与江合则与禹贡相符矣
　　岷山之阳至于衡山过九江至于敷浅原
　　岷山　解在梁州　汉地理志作防郊祀志云渎山蜀之岷山也秦汉时又谓之渎山始皇常令祠官奉祠　王羲之与谢安书曰蜀中山川如岷山夏含霜雪攷之前闻昆仑之中也　九域志成都府路茂州有岷山
　　衡山　水经衡山在长沙湘南县东南注禹治洪水至此祭衡山于是得金简玉字之书案省玉字得通水理也　顔师古曰岷山江所出衡山江所经敷浅原　水经敷浅山地在豫章歴陵县西南有傅阳山即敷浅原　汉志敷浅原一名傅昜山在豫章郡歴陵县傅昜川在南顔师古曰傅读曰敷昜古阳字　今观所谓傅昜山甚庳小恐非经所记者或谓衡山东至庐阜极于大江彭蠡之交而止疑此为敷浅原白居易以为江入海处为敷浅原则丹阳京口之间殆非也
　　导弱水至于合黎余波入于流沙
　　导川　弱水　弱水西至酒泉合黎张掖郡居延县东北有居延泽即流沙河也　水经合离山在酒泉防水县东北注云即合黎山也　后汉张掖居延属前汉张掖郡居延县居延国有居延泽古流沙献帝建安末立为西海郡泽在东北古文以为流沙王莽改曰居成　汉地理志合黎作合藜顔师古曰流沙在炖煌西　孔氏传合黎水名顾氏谓水与山合因山为名
　　导河积石至于龙门南至于华阴东至于厎柱又东至于孟津东过洛汭至于大伾北过洚水至于大陆又北播为九河同为逆河入于海
　　河水　水经昆仑墟在西北去嵩髙五万里地之中也河水出其东北陬屈从其东南流入于渤海又出海外南至积石山下有石门河水冒以西南流　山海经昆仑墟在西北河水出其东北隅　尔雅河出昆仑墟色白所渠并千七百一川色黄百里一小曲千里一曲一直　物理论曰河色黄者众川之流盖浊之也　郦道元注水经引山海经曰河水出渤海又海水西北入禹所导积石山山在陇西郡河闗县西南羌中余攷羣书咸言河出昆仑重源潜发沦于蒲昌出于海水故洛书曰河自昆仑出于重野谓此矣迳积石而为中国河故成公绥大河赋曰览百川之洪壮莫尚美于黄河潜昆仑之峻极出积石之嵯峨释氏西域传曰河自蒲昌潜行地下南出积石郭璞云积石山今在金城河门闗西南羌中河水行塞外东入塞内【案原本此四句误作水经在张掖郡南句下今攷水经及山海经注移正】水经又云河又东入塞过敦煌酒泉张掖郡南注云河自蒲昌有隐沦之证并间闗入塞之始重源发于西塞之外出于积石之山禹贡所谓导河自积石也山在西羌之中烧当所居也后汉桓帝延熹二年西羌烧当犯塞防羌校尉段颎讨之追出塞至积石山斩首而还司马彪曰西羌者自析支以西濵于河首在右居也河水屈而东北流迳于析支之地是为河曲矣应劭曰禹贡析支属雍州在河闗之西东去河闗千余里羌人所居谓之河曲羌也东北迳厯敦煌酒泉张掖南　案诸书皆言河自昆仑然班固汉书叙张骞奉使西域厯诸国乌覩所谓昆仑苏氏谓骞徒见葱岭于阗二水便谓之河不知河在西南羌中吐蕃自言昆仑在国西南河之所出也
　　龙门　水经河水又南过河东北屈县西注云屈县故城西十里有风山西四十里河南有孟门山淮南子曰龙门未辟吕梁未凿河出孟门之上大溢逆流无有丘陵髙阜灭之名曰洪水大禹疏通谓之孟门穆天子传曰北登孟门九河之嶝孟门即龙门之上口也实谓黄河之巨阨兼孟津之名矣此石经始禹凿河中潄广夹岸崇深倾崖返捍巨石临危若坠复倚古之人有言水非石凿而能入石信哉　水经河水又南得鲤鱼注厯涧东入穷溪首便其源也尔雅曰鳣鲔也出巩穴三月则上渡龙门得渡为龙否则点额而还　魏土地记曰梁山北有龙门山大禹所凿通孟津河口广入十步岩际防迹遗功尚存岸上并有庙祠　司马迁迁生龙门顔师古曰龙门山其东则在今泰州龙门县北其西则在今同州韩城县北而河从其中下流冯衍注龙门河所经今绛州县也案龙门山有二名隋炀帝营宫洛阳登卬山望伊阙曰此岂非龙门邪因谓之龙门非禹贡之龙门也伊阙龙门其下有滩名八节滩白居易所开九域志今河中府龙门县有龙门山书云导河至龙门是也
　　华阴　水经河水又南至华阴潼闗渭水从西来注之注云河在闗内撞激闗山谓之潼闗　又云闗山在扶风汧县之西注云河水自潼闗东北流侧有长坂谓之黄卷坂傍絶涧涉此坂以升潼闗所谓泝黄卷以济潼闗也厯北出东崤通谓之函谷闗邃岸天髙空谷幽深涧道之峡车不方轨号曰天险故西京赋曰岩险周固襟带易守所谓秦得百二并吞诸侯也
　　厎柱　水经河水又东过砥柱间注云砥柱山名也昔禹治洪水山陵当水者凿之故破山以通河河水分流包山而过山见水中若柱然故曰砥柱也三穿既决水流疏分指状表目亦谓之三门矣山在虢城东北太阳县城东也　顔师古曰砥柱在陜县东北山在河中形若柱也
