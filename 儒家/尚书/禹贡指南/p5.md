<!-- { "loadSidebar": true } -->
　　沮水　水经沮水出北地路县东过冯翊祋祤县北东入于洛注云地理志沮水出畿县西东入洛郑渠在汉太上皇陵东南浊水入焉俗谓之漆水又谓之漆沮其水东入洛孔安国谓漆沮一名洛水此言漆沮东入洛非漆沮即洛水也长安志洛水在渭北东南流入渭盖漆沮入洛故俗呼漆沮为洛耳汉地理志漆水出漆县西阚骃十三州志云漆水出漆县西北岐山东入渭顔师古曰漆沮即冯翊之洛水也沣水出鄠之南山言漆沮既从入渭澧水亦来同也又汉五行志引史记周幽王二年三川皆震师古曰泾渭洛也洛即漆沮也水经注又引阚骃十三州志曰冯翊万年县西有泾渭北有小河谓漆水也其水西南迳郭城西与白渠枝渠合又南入于渭水其一水东出即沮水也沮水又自沮絶注浊水至白渠合焉故浊水得漆沮之名也
　　澧水攸同
　　澧水　出扶风鄠县东南北过汉上林苑入渭澧音丰　水经渭水又东澧水从南来注之注云地説曰渭水又东与澧水防于短阴山内水防无他髙山异峦所有唯原阜石激而已水上旧有便门桥汉武帝建元三年造如淳曰去长安四十里　汉地理志澧作丰
　　荆岐既旅终南惇物至于鸟鼠
　　荆山　在冯翊怀徳县南　荆山有二一在南郡临沮县东北在梁州者谓之南条在雍州者谓之北条西倾山在陇西临洮县西南谓之中条　左昭公四年晋大夫司马侯曰四岳三涂阳城大室荆山中南九州之险也杜预曰荆山在新城沛乡县南沛音市乡音向　汉地理志注荆山在岐东
　　岐山　水经曰在扶风美阳县西北　左椒举曰成王有岐阳之搜　山海经曰其上多白金其下多铁减水出焉东南流注于江　颜师古汉书注曰岐山在今岐山县其山两岐俗呼为箭栝岭
　　终南山　扶风武功县东有太一山即终南山也左司马侯所言中南杜预注曰在始平武功县南汉地理志右扶风武功县注大壹山古文以为终
　　南垂山古文以为敦物二山皆在县东
　　惇物山　扶风武功县东有垂山即惇物山也　水经华山为西岳在农华阳县西南注云即古文之惇物山也
　　鸟鼠山　水经鸟鼠同穴山在陇西首阳县西南注曰郑康成云鸟鼠之山有鸟焉与鼠飞行而处之又有止而同穴之山焉是二山也鸟名为鵌似鵽而黄黑色鼠如家鼠而短尾穿地而共处鼠内而鸟外孔安国曰共为雌雄杜亮威曰同穴止宿养子互相哺食长大乃止张晏言不为牝牡故因以名山尔雅其鸟为鵌其鼠为鼵
　　原隰底绩至于猪野
　　猪野　豳地武威县东有休屠泽即猪野也休屠音朽储水经都野泽在武威县东北注云县在姑臧城北三百里东北即休屠泽也古文以为猪野其水上承姑臧武始泽泽水二源东北流为一水姑臧县故城西东北流
　　三危既宅三苗丕叙
　　三危山　水经三危山在炖煌县南炖煌音屯皇注云山海经三危之山三青鸟居之是山也广员百里在鸟鼠山西即书所谓窜三苗于三危也杜林曰炖煌古州也州之贡物地出好民因名之自汉武帝后元年分酒泉置南七里有鸣沙山故亦曰沙州也　左云先王居梼杌于四裔故允姓之奸居于州杜预曰允姓之祖与三苗俱放于三危州今炖煌也
　　厥田惟上上厥赋中下
　　右九州之田雍青徐为上豫冀兖为中扬梁荆为下盖河之末流在兖江之末流在扬二州多水患梁地多山兖赋居最下等尤轻于扬故兖赋为正梁之赋轻于扬重于兖故言三错兖之田下冀一等而赋下冀八等以山泽多河为大患也梁下冀一等而赋下冀五等以山林多江为大患也荆田下中赋上下则以其宜稻雍田上上徐田上中青田上下地势虽髙然皆依于川故其旱干又有灌溉之利故青州上下之田也而赋中上徐州上中之田也而赋中中雍州上上之田也而赋中下皆以上地出中赋然地弥髙者赋弥薄以其髙则有旱干之虞冀田中中则其高可以备水溢卑可以无旱干故其赋第一郑康成曰冀州入谷不贡下云五百里甸服云为天子服治其田是田入谷故不献贡篚差异于余州也甸服止方千里冀之北土境界甚遥逺都之国必有贡篚此举其大畧而言也豫州之田中上则髙于冀一等故其赋上中则下于冀一等冀赋上上错则杂出与豫等豫赋错上中则杂出与冀等二州之田与赋相去亦不逺矣若荆之田髙于扬一等而已其土又与扬同而赋加扬四等何也荆扬下地于谷宜稻荆少髙焉则水有所泄异于扬矣
　　右九州之赋唯出正赋而无杂赋者五州兖青徐荆雍也有杂赋者四州冀扬豫梁也冀州言赋上上错盖上上多而上中时少多者为正少者为杂言上上错者杂在正下故言上上而后言错豫州言错上中者杂在正上故先言错而后言上中扬州言下上上错不言错下上者以本设九等分三品为之上中下下上本是异品故变言耳梁言下中三错者梁州赋有三等其出下中时多故下中为正上有下上下有下下三等故言三错明杂出有下上下下可知也
　　浮于积石至于龙门西河防于渭汭
　　顔师古曰积石山在金城西南龙门山在河东之西界皆河水所经逆流曰防自渭北涯逆水西上也
　　织皮昆仑析支渠摉西戎即叙
　　织皮昆仑析支渠摉　织皮上疑简编脱厥篚二字不然则是史变文耳禹贡之篚皆在贡后立文而青徐扬三州皆莱夷淮夷岛夷所篚独梁州不言篚而云熊罴狐狸织皮雍州不言篚而云织皮昆仑析支渠摉西戎即叙织皮云者以罽曰织以裘曰皮言西戎即叙而后昆仑析支渠摉三国篚织皮以献但古语有颠倒详畧耳三国在荒服之外流沙之内髳之属皆就次叙美禹之功被戎狄也文当在厥贡球琳琅玕下简脱在末也汉地理志渠摉作渠叟昆仑作昆仑
　　右九州之名因革不同案周公职録云黄帝受命风后受图割地布九州鄹子曰中国为赤县赤县之内有九州春秋説题辞曰州之言殊也尔雅释水云水中可居曰洲李廵曰四方有水中央髙独可居故曰洲天地之势四边有水邹衍书説九州之外有瀛海环之是九州居水内故以洲为名共在一洲之上分之为九耳汉地理志尧遭洪水怀山襄陵天下分为十二州使禹治之水土既平更制九州由是观之九州【原缺二字】当尧之时九年之水疆理错乱故禹复治而别之至【原缺四字】盛肇十有二州分冀为幽并分青为营更三代复【原缺十字】尔雅两河间曰冀州河南曰豫州河西曰雝州汉南曰荆州江南曰扬州济河间曰兖州济东曰徐州燕曰幽州齐曰营州郭璞注曰此盖商制周礼职方氏东南曰扬州正南曰荆州河南曰豫州正东曰青州河东曰兖州正西曰雍州东北曰幽州河内曰冀州正北曰并州【原缺八字】帝都所在天倾西北地不满东南治水自下始故由冀而东南次兖由兖而东南次青由青而东次徐由徐而南次扬由扬而西次荆由荆而北次豫由豫而西次梁由梁而北次雍此先后始终之序也职方氏先扬次荆先南方盖取尊其阳方也后汉献帝建安十八年春正月庚寅复禹贡九州又献帝春秋曰时省幽并州以其郡国并于冀州省司隶校尉及凉州以其郡国并为雍州省交州并为荆州益州于是有兖豫青徐荆扬冀益雍也九数虽同而禹贡无益州有梁州然梁益均此地也又职方氏注云此州界扬荆豫兖雍冀与禹贡畧同青州则徐州地也幽并则青冀之北也无徐梁汉时两河属司州盖属京师司隶校尉所部故曰司州昭帝始元元年有司请河内属冀州河东属并州　凡九州之末皆言由诸水入河如冀兖徐荆豫梁雍州各自言河惟青扬二州不言河耳兖州云浮于济漯达于河故青州直云达于济徐州云浮于淮泗达于河故扬州云达于淮泗皆记禹入河之道也孔安国以为禹治水毕还白于帝所以治其道由此郑康成以为治水既毕更复行之观地肥定贡赋上下王肃云凡州之下説诸治水者也功主于治水故详记其所治之州徃还所乘涉之水名三説皆未通惟近世周希圣以为天子之都必求舟楫之所可至使诸侯之朝贡商贾之贸易虽其地逺而转输甚易此説为长禹贡上言田赋贡篚之事而下言所以达都之道则九州赋入视贡篚为尤重此盖转输之大者也九州惟梁雍二州西境与羌戎连接地界阔逺与七州不同荆扬虽地接百越然界以五岭诸山连亘自川蜀至明越山之北水皆北流其南皆南流以入南海亦不甚逺并为中国故山川地理灼然可攷若梁雍之西隔以羌戎诸国去西海逺甚多与中国不通故禹贡叙二州西境皆以黑水为界故雍州首言弱水既西而导川亦止言余波入于流沙而不竟其所归二州虽以黑水为界而不叙黑水濬导经厯之曲折导川亦止导黑水至于三危入于南海夫自雍至梁自梁至南海其逺可知而载之甚畧岂非以其阔逺而不胜纪乎抑其无与中国生民之休戚而畧之乎史志及诸家言黑水弱水互有异同率多抵牾姑撮其梗概辨其误而阙其疑以俟博达君子而折衷焉
　　弱水　汉志云在西王母石室近酒泉昆仑山又云弱水出条支汉西域传妫水自于阗之西迳大夏西流至条支入西海或以此为弱水水经删丹弱水出酒泉合黎以居延泽为流沙河在东合黎在西班固许叔重同此説东入居延泽又西入合黎是分流非余波入流沙亦非既西也与经恐不合广韵云弱水出龙道山隋志弱水在张掖又别有弱水在扶州唐史弱水在甘州城北张掖郡名张掖河亦名副援河又云甘峻山贾耽同此説唐史又云小勃律娑夷河东女康延川是弱水娑夷河在天竺东于阗南不西流康延川南流亦不西流樊绰蛮书兰苍江源出大雪山下莎川又云康延川南流其国东接茂州东南接雅州皆在益州西非雍州境或以为此乃黒水亦与经不合
　　黑水　水经云出张掖鸡川南流至炖煌过三危入于南海或谓张掖在甘肃二州界隔大河不能至南海汉志犍为南广县有符黑水向北流入江言北流入江非经之黑水明矣杜佑谓此黑水迳沙州三危山过南溪而入南海犍为即唐戎州沙州与戎州隔大河又隔金城南山及西南夷山亦不能入南海隋志黑水在扶州李吉甫元和郡县志汉武通西南夷分雍之南置益州益州本滇王国因滇池立名黑水祠在其地孔颖达以为有祠无水则滇池亦非黑水也樊绰蛮书黑水一名丽水出三危山之南过逻些城苍望城苍王道勿川合弥诺江经骠国入西海之南逻些城在蜀西非雍州界经言导黑水至于三危是在三危北南流过三危今言丽水出三危南与经不合或谓汉志劳水出徼外防叶榆水入南海疑叶榆是黑水然叶榆泽在嶲州南界益州叶榆县西南流过滇池县西珥河防劳水南流入南海水经叶榆水出益州入牂牁西过交趾分为五水复合为三东入海樊绰蛮书叶榆西流过点苍山至两江口与摩耶江合又云浪穹河巴峤河剑河三水俱入黄塘江过西珥河为摩耶江乃与叶榆江合然则叶榆江与西珥河自是两派又与汉志相抵牾况叶榆水在蜀之正西西行又东流入海去雍州逺甚亦与经不合观先儒所刋禹迹图黑水在雍州西北而西南流至云南之西南乃有黑水口东南流而入南海中间地理阔逺不复图其所经盖亦古人略而不详之遗意抑以诸家之説各有阙失难以攷信不容以臆説会欤

　　禹贡指南卷二
<经部,书类,禹贡指南>
　　钦定四库全书
　　禹贡指南卷三
　　宋　毛晃　撰
　　导岍及岐至于荆山逾于河壶口雷首至于太岳厎柱析城至于王屋太行恒山至于碣石入于海
