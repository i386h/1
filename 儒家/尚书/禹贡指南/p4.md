<!-- { "loadSidebar": true } -->
　　尔雅楚有云梦郭注今南郡华容县东南巴邱湖是也　案春秋昭公三年郑伯如楚子产相既享子产备田具以田江南之梦定公四年呉入郢楚子涉睢济江入于云中则云与梦二土名杜预曰枝江县安陆县有云梦盖跨川亘隰兼包广今徳安府有云梦县　晋武帝太康五年立监利县土卑下泽多陂池西南自州陵东界迳于云杜沌阳为云梦之薮陆徳明释文梦音莫红切　汉髙帝纪伪游云梦
　　韦昭曰云梦在南郡华容县顔师古曰梦读如本字又音莫红切　司马相如赋吞云梦者八九　九域志安州今徳安府安陆县云梦镇昔为县熙宁三年省县为镇入安陆周礼职方氏注云梦在华容郑氏据后汉时封域言之今华容为岳州支邑与云梦隔逺　沈括曰旧尚书禹贡云云梦土作乂至太宗皇帝时得古本尚书作云土梦作乂诏改禹贡从古本予按孔安国注云梦之泽在江南不然也据左呉人入郢楚子涉睢济江入于云中王寝盗攻之以戈击王王奔郧楚子自郢西走涉睢则当出于江南其后涉江入于云中遂奔郧郧则今之安州济江而后至云入云而后至郧则云在江北也左传曰郑伯如楚王以田江南之梦杜预曰楚之云梦跨江南北曰江南之梦则云在江北明矣元丰中予自随州道安陆入于汉口有竟陵主簿郭思者能言汉沔间地理亦以谓江南为梦北为云予以左审之思之説信然江南则今之公安石首建宁等县江北则玉沙监利竟陵等县乃水所委其地最下江南水所出地稍髙云方土而梦已作乂矣此古本之为允也
　　厥贡羽毛齿革砺砥砮丹
　　汉地理志砺作厉羽毛作羽旄
　　三底贡厥名
　　三　荆州之域有蛮荆楚三国皆贡箘簵楛顔师古曰箘簵竹名楛木名皆可为矢言此州界本有三国致贡斯物其名称美也　案春秋书荆人来聘即楚人也诗称因时百蛮蛮非一国之名谓蛮荆楚为三恐非经意攷工记云才之美者有妢胡之笴郑注胡子之国在楚旁岂三之欤
　　浮于江沱潜汉逾于洛至于南河
　　汉地理志潜作顔师古曰浮以舟渡也逾越也言渡四水而越洛乃至南河也南河在冀州南江汉去洛逺而不相通越陆跨洛故曰逾
　　荆河惟豫州
　　豫州　尔雅河南曰豫州注云自南河至汉李廵曰河南其气着密厥性安舒故曰豫豫舒也　周礼职方氏河南曰豫州其山镇曰华山其泽薮曰圃田其川荣雒其浸波溠注波读为播春秋曰楚子除道梁溠营军临随则溠宜属荆州在此非也当攷　释名曰豫州在九州中京师东常安豫也秦为三川郡汉为河南郡后魏置司州又改为豫州　晋地理志豫州按禹贡为荆河之地豫者舒也言禀中和之气性理安舒也春秋元命苞云钩钤星别为豫州地界西自华山东至于淮北自济南界荆山
　　伊洛瀍涧既入于河
　　伊水　水经伊水出南阳县西蔓渠山东北过郭落山又东北过陆浑县南又东北过新城县南又东北过伊阙中又东北至洛阳县南北入于洛郦注曰山海经蔓渠之山伊水出焉淮南子曰伊水出上魏山地理志曰伊水出熊耳山即麓大同陵峦互别耳昔有莘氏女采桑于伊川得婴儿于空桑中长有贤徳殷以为尹曰伊尹
　　洛水　水经洛水出京兆讙举山东尸水注之又东得乳水又东防于龙余之水又东门水出焉又东迳熊耳山北禹贡所谓导洛自此始山海经曰出上洛西山又曰讙举之山洛水出焉又曰阳虚之山临于元扈之水是为洛汭注阳虚鹿蹄以至元扈凡九山通与讙举为九故山海经曰此二山者洛间也又博物志曰洛水出熊耳盖开其源者是也　汉志洛作雒魏畧曰魏文帝诏以汉火行也火忌水故洛去水而加隹魏于行次为土土水之牡也水得土而乃流土得水而柔故除隹加水变雒为洛按字书雒本鸟名一名鸟故从各从隹各声隹形隹小鸟也汉人忌水借用雒字以代洛字魏复水名本字耳非创变也
　　瀍水　水经瀍水出河南谷城县北山东与千金渠合又东过洛阳县南又东过偃师县又东入于洛涧水　水经涧水出新安县南白石山东南入于洛注云山海经白石之山惠水出其阳东南注于洛涧水出其阴北流注于谷　孔安国曰涧水出渑池山今新安县北有一水北出渑池界东南流迳新安县而东南流入于谷安国所言当斯水也然谷水出渑池下合涧水得其通称或亦指为涧水也渑池属西京亦作黾
　　荥波既猪
　　荥波　今荥阳在河南春秋衞狄战于荥阳当在河北孔颖达谓此泽跨河南北也禹贡不曰荥泽而曰荥波者尧时荥泽常波今始猪也　或説尔雅曰洛为波洛受瀍水涧水又伊水之所出其为泛溢滋甚今始猪也　水经注亦曰荥播又引风俗通曰河播也谓沇水东流为济入于河溢为荥则荥波亦谓之荥播可也又曰谷水又东坡水注之山海经曰瞻诸山西三十里娄涿之山无草木多金玉波水出于其阴谓之北答水北流注于谷水经又曰济水入河与河合流又东过成臯县北又东过荥阳县北注引释名曰济济也源出河北济河而南也晋地理志曰济自大伾入河与水鬭南泆为荥泽阚骃曰荥波嶓泽名也故吕忱云嶓水在荥阳谓是水也昔禹塞其淫水而于荥阳下引河东南以通淮泗济水分河东南流　荥周礼诗正义左皆作荧
　　导菏泽被孟猪
　　渮泽　沇水东出于陶邱北又东为渮泽在济阴定陶县东渮音柯亦作苛　汉志渮泽在湖陵盟猪在渮泽之东
　　孟猪　在梁国睢阳县东北渮泽之水流溢覆被之也　尔雅宋有孟诸郭注在今梁国睢阳县东北案梁国今大梁汴州睢阳今宋州大梁之大音泰非小大之大魏有少梁对大梁立名大梁唐为宣武节镇五代至本朝为京师　杜预曰孟诸泽在梁国睢阳县东北迳卭城县故城南案地理志曰山阳郡山阳县也王莽更为郜城春秋之郜国也此山阳非楚州之山阳　水经明都泽在梁郡睢阳县东北即孟猪也周礼职方氏青州其泽薮曰望诸汉志作盟猪史记作明都案释文都音猪则明与盟同盟津之盟音孟此亦当音孟
　　华阳黒水惟梁州
　　梁州　尔雅无梁青有幽营徐盖尔雅九州商之制也商时梁州或并于雍也周礼职方氏无徐梁有幽并盖周亦并梁归于雍也周之西南不置州自坤维以西綂于雍以南綂于荆汉武帝改雍曰凉改梁曰益　梁之东北雍之东南以华为畿　晋太康地记云梁者言西方金刚之气彊梁故因名之秦为汉中郡后其地入蜀魏末蜀分广汉三巴涪陵以北七郡为梁州梁武帝大同中复移在南郑　晋地理志春秋元命苞云参伐流为益州益之为言阨也言其所在之地险阨也亦曰疆壤益大故以名焉又曰梁者言西方金刚之气彊梁故因名焉
　　岷嶓既艺
　　岷山　水经岷山在蜀郡湔氐道西注云汉书以为渎山者是也江水出自岷山岷山在成都湔氐道西徼外江水所出东南至江都入海又云岷山在蜀郡氐道县大江所出东南过其县北注岷山即渎山也水曰渎水又谓之汶阜山在徼外江水所导也益州记曰大江泉源即今所闻始发羊膊岭下縁崖散漫小大百数殆未滥觞东南下百余里至白马岭而厯天彭阙亦谓为天谷秦昭王以李氷为蜀守氷见氐道县有天彭山两山相对其形如阙谓之天彭门亦曰天彭阙江水自此以上至防细所谓发源滥觞者也汉延平中岷山崩壅江水三日不流扬雄反离骚自岷山投诸江流以吊屈原
　　嶓冢山　水经嶓冢山在农卢氏县南注是山也谷氷出其北林又云嶓冢山在陇西氐道县之南注南条山也禹贡漾水导自嶓冢山在陇西是也在农名偶同耳
　　沱潜既道
　　沱潜二水　沱出于江潜出于汉二水发源此州而复出于荆州故于荆州云沱潜既道而于末又云浮于江沱潜汉
　　蔡蒙旅平
　　蔡山　书正义蔡山不知所在郑氏云在汉嘉一説在雅州
　　防山　在蜀郡青衣县其上出茶俗呼防顶茶
　　和夷底绩
　　和夷　西南夷
　　厥土青黎
　　顔师古曰色青而细疏
　　厥贡璆鐡银镂砮磬熊罴狐貍织皮
　　贡璆铁银镂砮磬熊罴狐貍织皮以罽曰织以裘曰皮　孔安国曰璆玉名镂刚铁贡四兽之皮织金罽织皮上疑脱厥篚二字　顔师古曰织皮谓罽也
　　言贡四兽之皮又贡杂罽也
　　西倾因桓是来浮于潜逾于沔入于渭乱于河
　　西倾山　在陇西临洮县西南在今洮州桓水出焉汉地理志作西顷音倾顔师古曰西顷山在临洮
　　西南是为中条山
　　桓水　桓水入潜潜入沔
　　沔水　出嶓冢山为漾水东南流为沔沔至汉中东行为汉诗沔水沔水流满也诗虽泛言流水此沔之名义则同　顔师古曰汉上曰沔正絶流曰乱言渡潜越沔得入于渭遂横流济河也或疑禹贡言西倾因桓是来继言浮于潜逾于沔入于渭意谓自桓入潜自潜入沔自沔入渭非也盖沔在梁州山南渭在雍州山北无入渭之道经言逾者逾越也自沔越陆而入渭其不相通可知顔师古谓越沔得入于渭是也　苏氏曰雍州之达帝都必自西倾自西倾因桓水而来浮潜而逾沔至渭陆行百余里然后逾渭以乱于河乱者絶流之义也盖自西倾因桓至乱于河皆是此州达于帝都之道
　　黑水西河惟雍州
　　雍州　尔雅河西曰雍州注云自西河至黑水李廵曰河西其气蔽塞厥性急凶故曰雍雍壅也　周礼职方氏正西曰雍州其山镇曰岳山其薮泽曰蒲其川泾汭其浸渭洛【洛在渭北非河南洛水】　地理风俗记曰汉武帝元朔三年改雍曰凉州以其金行土地寒凉故也　后汉献帝以武帝改雍曰凉又分渭川河西郡为雍州至建安十八年复改为凉州　晋地理志雍州以其四山之地故以雍名焉亦谓西北之位阳所不及阴阳气雍阏也　释名曰雍翳也东崤西汉南商北居庸四山之所拥翳也
　　弱水既西
　　弱水　鸿毛不载至酒泉合黎张掖郡居延县东北居延泽即流沙河也合黎山水经谓之合离在酒泉防水县东北注云即合黎山也地志弱水出删丹县亦谓之张掖河
　　泾属渭汭
　　渭水　导出鸟鼠山会四水然后入河详见导川卷内
　　泾水　渭清泾浊汉沟洫志泾水一石其泥数斗九域志今泾州有泾水属秦凤路　郑氏谓泾水出洛阳指渭北洛水之阳阳水北也
　　漆沮既从
　　漆水　渭水东过漆沮入于河　水经漆水出扶风杜阳县俞山东北入于渭注云山海经羭次之山漆水出焉北流注于渭盖自北而南矣史记夏本纪引禹贡导渭水东北至泾又东过漆沮入于河孔安国曰漆沮二水名亦曰洛水也出冯翊北周太王去邠度漆逾梁山止岐下故诗云民之初生自土沮漆又曰率西水浒至于岐下是符禹贡本纪之説许愼説文穪漆水出右扶风杜阳县岐山东入渭从水黍声又云一曰漆城池也潘岳闗中记曰闗中有泾渭灞浐酆鄗漆沮之水酆鄗漆沮四水在长安西南鄠县皆注于渭
