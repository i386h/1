<!-- { "loadSidebar": true } -->
　　东北据海西南距岱
　　青州　东北跨海及辽东舜分青为营州即辽东也汉末公孙度据辽东自号青州刺史尔雅齐曰营州郭注自岱东至海此盖商制无青州并青于徐周制有青无徐并徐于青故职方氏正东曰青州其山镇曰沂山其泽薮曰望诸其川淮泗其浸沂沭　晋地理志青州盖取土居少阳其色为青故以名也春秋元命苞云虚危流为青州
　　嵎夷既畧
　　嵎夷　尧命羲仲所宅处以其在东日所出故曰旸谷
　　潍淄其道
　　潍水　出琅邪箕屋山北至都昌县入海　水经潍水出琅邪箕县东北过武城县西又北过平昌县东又北过髙密县西又北过淳于县东又东北迳都昌县东又东北入于海注云潍水导源潍山许叔重吕忱云潍水出箕屋山淮南子曰潍水出覆舟山盖广异名也
　　淄水　出泰山莱芜县原山东北至千乘博昌县入海　水经淄水与汶水同出泰山莱芜县原山东北又东北过临淄县东又东过利县东又东北入于海汉地理志潍淄作惟甾顔师古曰潍淄惟甾古今
　　通用道读曰导导治也一说水复故道音上声一音导谓遵道而流也
　　海滨广斥
　　斥卤地也汉志海滨作海濒广斥作广泻注濒音频又音滨泻音昔
　　厥田惟上下厥赋中上厥贡盐絺海物惟错岱畎丝枲铅松怪石莱夷作牧厥篚檿丝
　　田上下第三
　　赋中上第四
　　贡盐絺海物丝枲铅松怪石篚檿丝　顔师古曰檿桑也食檿之蚕丝可以琴瑟或曰檿山柘也蚕食柘叶者丝黄而韧可以为
　　莱夷　春秋夹谷之会莱人以兵刦鲁定公孔子曰两君合好而夷裔之俘以兵乱之是知古者东莱之有夷也夹音刦　应劭十三州记曰泰山莱芜县鲁之莱柞邑也左传与之无山及莱柞【案左本作辞以无山与之莱柞】是也齐灵公灭莱莱民稍流此谷邑落荒芜故曰莱芜汉髙祖置县莱山之夷周曰莱子国汉曰东莱
　　浮于汶达于济
　　汶水　尔雅汶为灛灛音阐　水经汶水出泰山莱芜县原山西南过嬴县南又东南过奉髙县北屈从县西南流过博县西北又西南过蛇邱县南又西南过冈县北又西南过平章县南又西南过无盐县南又西南过寿张县北又西南至安民亭入于济注莱芜县在齐城西南原山又在县西南六十里许地理志汶水与淄水俱出原山西南入泲故不得过其县南也从征记曰汶水出县西南流　淮南子汶水出朱虚弗其山乃东汶水非此也　诸州之末皆记入河水道以尧都在冀而河行于冀也青州虽不言河而曰达于济则因济达河也　地理志州末言浮于汶达于泲顔师古曰言渡汶水西达于泲也青州不言河由兖而见也兖州之末言浮于济漯达于河谓渡济漯而通河也青州次兖故言达于济达通也因水入水曰通渡汶通济则渡济可以通河矣
　　海岱及淮惟徐州
　　徐州　尔雅济东曰徐州注云自济东至海李廵注曰淮海间其气寛舒禀性安徐故曰徐徐舒也　周礼职方氏无徐州正义曰以徐州合之于青州青州分为幽并　晋地理志徐州于周入青州之域春秋元命苞云天氐流为徐州盖取舒缓之义或曰因徐邱以立名
　　淮沂其乂
　　淮水　出桐柏山其源逺矣于此言之者淮水至此而大为害尤甚喜其治故于此纪之　淮水出胎簪山东北过桐柏胎簪盖桐柏之旁小山也　水经淮水东至广陵淮浦县入于海　顔师古注汉地理志淮水出大复山　九域志寿春府有淮渎　胎簪山在南阳平氏县
　　沂水　水经注沂水出尼邱山西北经鲁之雩门曽防浴乎沂者非禹贡沂水也
　　羽其艺
　　山　水经注云禹贡有两山在徐州者在泰山阴县西南在梁州者在蜀郡青衣县今曰蒙顶羽山　水经注在东海祝其县南山西有羽渊禹父之所化其神为黄能入于羽渊　山海经曰洪水滔天鲧窃帝之息壤以堙洪水不待帝命帝令祝融杀鲧于羽郊　汉地理志艺作蓺
　　大野既猪
　　尔雅鲁有大野郭璞注今髙平钜野县东北大泽是也　钜野县今属济州　汉地理志作大埜　春秋左氏哀公十四年春西狩于大野叔孙氏之车子鉏商麟杜预曰大野在东平钜野县东北大泽是也　周礼职方氏大野属兖州泽薮
　　东原厎平
　　东原　今东平郡郓州在鲁之西麟之地
　　羽畎夏翟峄阳桐泗滨浮磬淮夷蠙珠暨鱼厥篚纤缟
　　汉地理志夏翟作夏狄泗滨作泗濒暨鱼作臮鱼篚元纤缟　言献黑细缯及鲜支也或谓纤言质之细而元之与缟其色也以纤该于元缟之中则色虽不同皆纤质也此乃古史立言之法犹云土梦然耳礼记注云元与缟谓之纤一曰白经黑纬曰纤诗
　　注亦作綅
　　浮于淮泗达于河
　　汉地理志州末言浮于淮泗入于河顔师古曰渡二水而入于河
　　汴河　右自淮泗入河必道于汴世谓隋炀帝始通汴入泗禹时无此水道以疑禹贡之言此特学者攷之不详而已案前汉书项羽与汉约中分天下割鸿沟以西为汉以东为楚文颖注云于荥阳下引河东南为鸿沟以通宋郑陈蔡曹衞与济汝淮泗会于楚即今官渡水也魏曹操与绍相持于官渡乃楚汉分裂之处盖自秦汉以来有此安知非禹迹也禹贡九州之末皆记入河水道而淮泗独不能入河帝都所在理不应尔意其必开此道以通之其后或为鸿沟或为官渡或为汴上下百余里间不可必然皆引河水而注之淮泗也故王濬伐呉杜预与之书曰足下既摧其西藩当径取秣陵讨累世之逋宼释呉人于涂炭自江入淮逾于泗汴泝河而上振旅还都亦旷世一事也王濬舟师之盛古今絶伦而自汴水泝河可以班师则汴水之大小当不减于今又足以见秦汉魏晋皆有此水道非炀帝创开也自唐以前汴泗防于彭城之东北然后东南入淮近嵗汴水直达于淮不复入泗矣呉王夫差开沟通水与晋防黄池而江始有入淮之道禹时则无之故禹贡曰沿于江海达于淮泗明非自海入淮则江无通淮之道今徐州之末云浮于淮泗达于河不言自海则鸿沟官渡汴水之自禹以来有之明矣特濬堙不常故晋刘裕王仲徳开钜鹿入河则泗水不由汴入河其后钜野道塞故汴至彭城东北入泗又东南入淮又其后不复入泗达于淮钜野道复开由彭城出东平而入河汴水不复治矣炀帝岂复濬之乎虽江淮亦有可疑者以孟子排淮泗而注之江之言攷之则其道尚矣夫差亦复濬之尔
　　淮海惟扬州
　　尔雅江南曰扬州注云自江南至海　李廵注曰江南其气燥劲厥性轻扬故曰扬扬轻也　周礼职方氏东南曰扬州其山镇曰会稽其泽薮曰具区其川三江其浸五湖　晋地理志引春秋元命苞云牵牛流为扬州分为越国以为江南之气燥劲厥性轻扬亦曰州界多水水波扬也于古则荒服之国战国时其地为楚分
　　彭蠡既猪
　　彭蠡　汉水南入于江东滙泽为彭蠡在彭泽西北今南康军湖是也
　　阳鸟攸居
　　阳鸟　汉地理志阳鸟攸居作逌居　孔丛子小尔雅广鸟篇去阴就阳者谓之阳乌鸿鴈是也今曰阳鸟岂误写乌字作鸟邪抑亦通称也邪
　　三江既入
