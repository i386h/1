<!-- { "loadSidebar": true } -->
　　前所戒乃是未战时事此乃将出征之事也故前皆言常刑此则言大刑与无余刑也伯禽谓我将以甲戌日往征徐戎不言淮夷者盖前已言之此从省文汝等凡在军者湏当峙汝之干粮峙具也谓储之使具足也干粮谓之糗粮郑众以谓熬大豆及米説文以为熬米麦郑以为捣熬谷其説虽殊要之或以豆或以麦或以谷皆可至于熬之使熟捣以为末则同也盖两军相当兵戈相持不复炊爨不事箸故为此干糒以充饥也其或有办糗粮不能多致乃至用之不及则军必乏食战必不力利害非轻故加之以大刑盖死刑也以糗粮不及则士饥不可战六军皆不可保所以有一人不及则加以大刑盖戮一人以警百万人也夫徐戎淮夷因伯禽初立肆其侵侮以常情处此惟当整兵选士为捍御之计可也何至往征其国以深入其地哉东坡谓伯禽初至鲁人未附韩信所谓非素拊循士大夫而驱市人而战者若伐之于东郊则鲁人自战其地易以败散此所以必往征战其国也鲁人三郊三遂者専指鲁人而戒之也前不言鲁人惟言峙乃糗粮自此乃言鲁人盖伯禽为方伯监七百里内诸侯是时皆率以同征徐戎粮食当各自赉持故前不言鲁人者谓统告诸侯在防之人也此下桢榦刍茭非逺国所能自赍故特责之鲁人所以言鲁人三郊三遂者郊即乡也天子六乡六遂出战则为六军而六卿将之六乡为正而六遂副焉国外百里为郊而乡在焉故乡亦曰郊二百里为遂诸侯之国亦然特大国三乡三遂耳故云鲁人三郊三遂也孔氏谓郊遂之人布在国外四面而居不云四郊四遂而云三郊三遂乃东郊不开其地被兵故不使供桢榦与刍茭要之不必如此説既是天子六乡六遂大国三乡三遂则大国为乡遂者总四面而言止于三耳不必更泥东郊不开之説以为有四郊四遂也盖指四面言之则可以言四郊故虽天子亦可谓之四郊今既谓天子六乡六遂大国三乡三遂则是计人数而言计四郊内外共有三乡三遂不当更四郊之説也桢筑墙所立两木也榦乃墙两边障土者诗谓之缩版伯禽谓汝郊遂之人当具汝桢榦我于甲戌日将筑垒壁以备不虞盖古人用兵不敢自以为必胜常视彼以为不可胜则不至于轻敌而致败自古败军覆将皆生于将骄卒惰若视彼为不可胜则将卒必不骄惰是故武王以至仁伐至不仁者也犹且宁执非敌况其他乎然则伯禽以甲戌日征徐戎复以甲戌日筑垒壁盖虑其或有不可胜而预为捍御之具乃且攻且守万举万全之防也孔氏则以此为筑距堙之属距堙乃土山闚敌城内者其意则谓既以甲戌日征不当又以甲戌日筑故以此筑为于彼往征之处筑土为山以闚敌城虚实也此恐未然东坡之意则谓徐戎侵扰东郊若遽城守之则敌人必争土功亦无时可成伯禽于是以甲戌日征其巢穴攻其必救则东郊不攻自解乃即以是日兴版筑之功则土功可以易成此亦一説也皆不若前説为得古人用兵之深意无敢不供汝则有无余刑非杀者谓鲁人若不供此桢榦有妨版筑之功使徂征之举一有少挫捍御无防则一败涂地为害非常故加以无余刑非杀此无余刑非杀有数説东坡谓刑汝不遗余力但不杀耳少頴则谓刑至此极非止于杀也孔氏则谓刑者非一然亦非杀汝其意则谓父母妻子同族皆坐之无遗免者然入于罪隶亦不杀之余以三説攷之皆未敢以为然少頴则太酷孔氏则又滥及无辜皆非先王忠厚之意盖糗粮桢榦刍茭皆军事所急者一事不办皆能致败自应皆服大刑今伯禽独于桢榦言无余刑非杀者盖糗粮不逮刍茭不多非全军皆然必以多较少有不逮不多者此时所犯不过数人故可以大刑加之桢榦非若糗粮刍茭使人自营亦必集众力然后能办其物能副其役此时或有不供则非一人之罪尽加以大刑则太酷故特设以无余刑谓凡有犯者不问同队同伍或数十百人皆有刑责不使遗漏犯者既多不可胜诛故不杀也刍茭所以供牛马者牛马所以为车载与负载若刍茭不继则车疲马劣亦能致败故供之不多亦服大刑无垢谓伯禽生富贵安逸始侯于鲁遇难能济逹于政练于兵皆见于费誓知周公教子有方也孔子序书盖取此也
　　秦誓
　　伯禽穆公等诸侯耳虞夏商周帝王之书也而以诸侯之誓系之也乃孔子之深意王者之迹熄则大雅降为国风王者之道亡故秦鲁升而系三代于诗见其言于书见其意曰平王锡晋文侯而言不及于复雠王道不可望也得如伯禽之用兵则申侯犬戎庶几可戮得如穆公之悔过则听言用贤而周家可兴如此则庶几于王道矣故取秦鲁以补王道所以深痛王道之不复兴也夫国风始平王王道终于平王而以秦鲁补之则平王之罪可胜言哉故特存之
　　秦穆公伐郑晋襄公帅师败诸崤还归作秦誓
　　按左及史记鲁僖公三十年晋文公与秦穆公围郑郑使烛之武説秦伯秦伯窃与郑人盟使杞子逢孙杨孙戌之乃还三十二年杞子自郑使告于秦曰郑人使我掌北门之管若潜师以来国可得也穆公访诸蹇叔蹇叔曰不可公辞焉而召孟明西乞白乙使帅师伐郑礼征伐朝聘过人之国必遣使假道今秦伐郑道经晋之南境盖于河南之南崤闗之东而秦乃不假道于晋是嵗晋文公卒襄王即位三十三年秦师及滑滑晋地也郑商人髙将牛十二欲市于周遇秦师恐为所掠乃矫郑伯之命以十二犒师孟明曰郑有备矣不可冀也攻之不克围之不继吾其还也秦人既谋泄又以不假道于晋之故乃灭晋之滑邑而还晋襄公以国有大丧而秦越境伐郑师行不告又因来伐襄公乃墨衰绖以夏四月俟其师还扼之于崤渑败其师而三帅焉是时晋文公夫人文嬴秦女也乃为三帅请于襄公曰彼实搆吾二君寡君穆公若得而食之不厌君何辱请焉使归就戮于秦以逞寡君穆公之志若何襄公许之乃归其三帅百里孟明视西乞术白乙丙穆公素服郊迎乡师而哭曰孤违蹇叔以辱二三子孤之罪不替孟明孤之过也穆公于是悔过作为此书史官録之乃作此秦誓之书由是言之则伐郑者虽穆公之意其实乃孟明西乞白乙三帅将兵以行非穆公亲行也逮三帅还归穆公素服郊迎乃悔过作此书非穆公还归作此誓也今叙书者言秦穆公伐郑晋襄公帅师败诸崤还归作秦誓若秦穆公亲将兵伐郑既还乃作誓自悔此其故何也盖将兵伐郑乃三帅自行实穆公使之今穆公既引过归已则崤渑之辱实若穆公身自致之故序书者发明此意言穆公伐郑而不言三帅之行言还归作秦誓若穆公还归作誓而不言三帅之归盖所以深明穆公今日之悔非矫情饰伪以冀孟明异日焚舟之举也其悔者盖实若已之自为也此孔子所以有取于秦誓也
　　秦誓公曰嗟我士听无哗予誓告汝羣言之首古人有言曰民讫自若是多盘责人斯无难惟受责俾如流是惟艰哉我心之忧日月逾迈若弗云来帷古之谋人则曰未就予忌惟今之谋人姑将以为亲虽则云然尚猷询兹黄髪则罔所愆畨畨良士旅力既愆我尚有之仡仡勇夫射御不违我尚不欲惟截截善谝言俾君子易辞我皇多有之
　　此秦誓二字亦竹简所标之题也无垢谓心静则气一心乱则语哗心静气一则言出于口而理入于心故誓三军多以无哗为戒此论甚善穆公谓嗟哉我此朝廷之士常静听我戒无諠哗我以告汝者皆众言之总要无垢谓天下言之至要者莫大乎悔过人君而悔过则改过而知非舜跖之分尧桀之判在此一念则悔过之言不得不为羣言之首乎穆公将出悔言故先引古人之言曰民讫自若是多盘孔氏以讫训尽自训用若训顺盘训乐谓人能尽用顺道则有福有福则身乐无垢则谓自若者自如也自如者民安俗乐业仰事俯育皆得其所如汉文帝时深逺之民如八九十者嬉戏如小儿状此自若也使民尽自若皆得其所天下之乐其有多于此者乎此二意孔氏则谓人尽用顺道则多乐事其意则以违老成之言取崤渑之辱乃不用顺道所以无垢则谓民得自如则君有余乐今日违老成之言使崤师之败斯则肝脑涂地岂得为自如乎此所以不乐而悔过也此二説皆有意味无垢最为明白故特从之穆公既言民自如则君多乐然以此理而责人则亦何难之有惟我不明此理一旦人以此理而责之我乃受其所责不旋踵而改过如水流下无有滞碍此乃难耳穆公言此盖悔前日不能受蹇叔之责也我心之忧日月逾迈若弗云来穆公言此以前日不能受蹇叔之责至于败衂其心忧思欲改过自新而日月益以疾行我深恐日月不复再来而我改过之无日也此盖穆公急欲改过也惟古之谋人则曰未就予忌者此穆公指蹇叔而言谓执古义与我谋者我则曰此未能就我辟土之功而我实忌而恶之不用其言惟今之谋人姑将以为亲者此穆公指杞子等而言也谓徇今日目下一时之利以为我谋者我则不暇逺虑而姑且亲而信之此乃穆公力陈已过备述所以致败之由也虽则云然尚犹询兹黄髪则罔所愆者穆公谓我所陈已过其言虽如此然我从今日已往庶几谋事必问此黄髪之老如蹇叔之流者则必可以无过矣此乃穆公悔过而求所以自新之意谓今日之事莫如违杞子而用蹇叔也无垢谓观穆公之意自此待蹇叔益隆而卒用孟明之师以伐晋似与此誓不同何也曰崤之败非三帅之罪观髙以牛犒师遂以师还不可谓不谨也蹇叔之谏非谓三帅谓不当信杞子之説耳今兹再遣孟明之师所以胜晋者乃蹇叔之秘谋也然蹇叔不知春秋之义克己悔过而以报复为能岂三代之师哉此説甚髙故特録之穆公既言自今以往庶几以道谋此黄发而无过遂言所欲用者若而人所不欲用者若而人畨畨老成之士旅力众力谓目力耳力手足之力也谓老成畨畨然之良士其旅力虽过然血气之习既除则义理之心自定故穆公则庶几欲有此人而用之此段谓蹇叔也仡仡勇夫穆公又谓若有人勇武仡仡然能习射御马悉皆中的合度无有违失此人则徒恃血气不明义理故我今日庶几不欲得此人也此谓杞子等辈也截截犹察察也谝辩也其有察察徒恃小慧察人所不及察而又善为辩説之辞使君子之人闻之者廻心改虑变易其辞此人则本无干为徒矜口舌以言语人者我前则大多有之言昔有而今则不愿有也无垢谓穆公始也以血气为我故不喜见老成而喜新进今也以义理为我故喜见老成而恶新进揆其前后盖不啻若相反矣不如是安得为悔过此説极当
　　昧昧我思之如有一介臣断断猗无他伎其心休休焉其如有容人之有技若已有之人之彦圣其心好之不啻如自其口出是能容之以保我子孙黎民亦职有利哉人之有技冒疾以恶之人之彦圣而违之俾不逹是不能容以不能保我子孙黎民亦曰殆哉邦之杌陧曰由一人邦之荣懐亦尚一人之庆
　　正义曰既言贤佞行异又言邦之安否盖国家用贤则荣背贤则危穆公自誓将改前过而用贤人也





　　尚书详解卷二十六
