<!-- { "loadSidebar": true } -->
　　此君牙二字亦旧竹简所标之题也必言王若曰者恐非穆王所自言或当时代言之臣言之或史官録王言不无润色于其间故言王若曰也君牙者呼其名而命之也必曰君者必自封国入为王朝卿士故称君牙如召公称君奭也乃祖乃父谓君牙之祖父也葢君牙祖父在文武成康之时必为显仕立大功但史籍不备不可考据不知孰是但观穆王言世笃忠贞服劳王家厥有成绩纪于大常则其祖父之在周家诚非琐琐者故穆王所以首称其美以策励君牙而后命之也葢成周司勲之职凡有功者铭书于王之太常太常旗名画日月者谓之常必书于太常者以示其功之与日月同其久而昭著于不息也君牙之祖父世世力行其忠贞之节以服其勤劳之事于王家其成功书在太常君牙者为之子孙诚不可不勉以克振其家声也穆王既言君牙祖父如此庶几君牙能终其美故此下遂言我小子继世守文武成康所以遗我后人之基绪我心亦念先王之时其臣能左右辅弼以共治四方则我今日亦当得若人而辅我是以思之深至于其心忧闷畏惧若蹈行于虎尾虑其反噬若涉渡于春氷之薄虑其陷溺葢虎视见后氷至春薄故忧惧之深所以取为喻也穆王既言忧思如此是以今日命尔君牙为辅翼若一体然予为元首而汝实为手之肱足之股与前之心后之膂以继乃祖乃父之旧事以君牙之祖父旧实为司徒也然则君牙今日当如何哉思缵承祖父之美绩使无辱于祖考足矣故穆王所以言无忝祖考欲无忝宜何如惟大布五常之训以和调民物则之性使父父子子君君臣臣人之大伦不至乖离则无忝矣葢司徒掌教五典正司徒之职君牙祖父以此致功故君牙能敷此典以和此民则无愧于祖父矣穆王既欲君牙和民之则又虑其以民之顽愚其众未易悉和于是又言其所以易和之理葢我身正则民无不正我心中则民无不中以民之身心与我本一体其得于天者皆有物有则其所以愚顽而罔觉无以感发之耳今君牙果能先正其身则凡有身者夫孰不正果能先正其心则凡有心者夫孰不中然此经言尔身克正罔敢不正不言尔心克中罔敢不中而乃反言民心罔中惟尔之中者葢古人作文类如此不若后世对偶之作康王既言民之身心本自中正易感发如此又虑君牙以为易而忽之故其下文言民之情可畏如此是易之中有难者存君牙诚不可忽也且夏而暑雨天时常也民则怨嗟冬而大寒亦天时之常也民亦怨嗟寒暑风雨天时之常民尚怨之则其情岂不甚难于调哉然则为君牙者当何如亦思其情之难于调服如此而正吾之身中吾之心而图以感发其易于感发者则民无有不安者矣张无垢谓惟以其难调者为念而思所以易调者在何处则民宁矣此説甚有味东坡谓方周盛时越裳氏来朝曰久矣天下之无疾风暴雨也中国其有圣人乎方是时四夷之民莫不戴王然风雨虽天事非人力者亦归德于王及其衰也一寒一暑亦惟王之怨是故圣人以民心为存亡一失其心王无动而非怨者赏则谓之私罚则谓之虐作德则谓之伪不作则谓之谩出令而不信无事而致谤皆王之咎也夏谚曰吾王不游吾何以休吾王不豫吾何以助游豫且以为德岂有风雨寒暑之怨乎此论甚佳而涉政之体故并存之
　　呜呼丕显哉文王谟不承哉武王烈佑啓我后人咸以正罔缺尔惟敬明乃训用奉若干先王对文武之光命追配于前人王若曰君牙乃惟由先正旧典时式民之治乱在兹率乃祖考之攸行昭乃辟之有乂
　　穆王前既告君牙以所当为之事谓为司徒者不过如此下文又再叹而述文武所以开创大业启佑后人其至如此欲君牙勉其所当为以无愧文武所望后人可也丕显哉文王谟谓肇取天下之谟者文王也其谟甚显葢见文王所以取天下非隂谋如后世谋人国者乃显然着在人之耳目而天下不得不归文王初非有心于天下也如三分天下有其二以服事殷则其所以取天下岂复隂谋哉文王之谟但知积行累功耳而天下自归于文王人见天下之归文王遂谓肇其谟者文王也不知文王固异夫他人之谟也丕承哉武王烈者谓成取天下之功者武王也然武王之功又非有意于天下而图所以取之也乃承文王之意亦惟积行累功耳而天命人心至此自有不可却者故武王起而应之此其烈所以谓之丕承者谓武王之心惟知承文王之所为初不计其功之至此也后世见商之天下武王有之遂以此为武王之烈不知武王之为亦承文王之为耳而功适至武王而成也文王之谟惟其初无意于取天下故其谟谓之丕显武王之烈又非有意于得天下故其烈谓之丕承迨夫天下既定而二圣人者还以其谟烈而明示启发佑助后世之子孙故其道皆粹然一出于正无有偏而不正而至于缺防者此皆由其谟非隂谋而出于丕显烈非要功而出于丕承是以其道能粹然一出于正若有一隂谋要功之心介乎其间而必有不正者矣夫安得而无缺穆王言此葢深言文武所以有天下者其道一出于正亦欲君牙亦以正道弥缝辅赞于己以对文武所以受命之懿也故其下遂言尔君牙今日但敬以发明汝所当施之训葢司徒教官以教训斯民为事故以训言用此以承顺于先王所以对文武光命之意使汝功无愧于汝之前人而追其迹以配合之也葢文武所受之明命成康继之己能答其付托之意而发之今君牙果能敬以明其训民之事使民为文武之民则是乃所以承顺成康所以答文武之意也君牙祖父于成康时实佐成康以答文武今君牙果顺成康所以答之意则其功追前人而配合之亦宜也观此则穆王所以责望于君牙诚非轻矣但以穆王之为人揆之则此言恐非出于穆王之口使其果能出此言则其所设施将必有可观者不宜止于如此要之必有为穆王言之者吾夫子于此葢取其言耳张无垢论此详矣见于冏命解予亦存之于彼解中王若曰君牙乃惟由先正旧典时式此乃穆王更端以告君牙也葢书之体于王曰与周公曰王若曰之类皆是更端又是一节言语与上文不可相闗为一辞穆王于此又更端谓君牙今日不必更自图所以教民之法但当用先王之臣所训民之典而法式之所以如此者以民之治与民之乱皆由乎所训之当否汝君牙果率循乃祖乃父之所已行者而用以训民则汝君所望汝以图乂于民者汝可以对而无愧矣乃辟穆王自谓也观此一篇所陈虽文武成康复生不能易者使穆王果知此车辙马迹岂徧天下乎吾以是知其必有为王言之者也
　　冏命
　　穆王命伯冏为周太仆正作冏命
　　张无垢谓观君牙之篇穆王自以谓继文武成康之绪惧其弗称而托于股肱心膂今命伯冏又谓文武赖小大之臣侍御仆从皆得其人故下民祗若万邦咸休而已实赖前后之人正其不及格其非心且曰后德惟臣亦虚心治道矣然其治功藐然如此岂君牙伯冏之不足与有为耶抑岂穆王有其言而无其实耶曰是固然矣君牙乃在昭王之时区区无补之臣而伯冏为之太仆乃见穆王驰骋天下有车辙马迹而不能正救者是二人不足以有为者也穆王其父昭王溺死汉水略无恢复之志而驰鹜四方与两篇之言大不相同是有其言而无其实者也然予三复两篇见其慇懃恻怛有足以动人者何也曰德宗何人哉陆贽作奉天诏书遂使山东父老为之泣下则夫一篇之命亦必当时仁厚君子悯穆王之无志故修辞立诚以劝励于臣下惟其诚实所在所以使人读之必至于感动也或曰二篇之意略不及昭王何也曰穆王讳父之恶故代言者亦不敢强言之曰安知非出于穆王之自为耶曰使出于穆王其殷勤恻怛如此必当大有为于天下葢有是言者必有其诚有是诚者必有其志穆王无志如此以五十之年乃即王位而不以父耻为念区区如儿辈务穷马力奔驰四方此不才之王安得有此至诚之言故予以为非出于穆王而出于代言之贤者此论甚当説者多谓伯冏字也周官太仆下大夫春秋下大夫以字见故伯冏以字书于经按周官太仆王眡治朝则正位眡燕朝则正位而掌摈相出入则为前驱燕饮则相其法射则赞弓矢无非与王俱者故戒之以旦夕承弼厥辟此説甚善而二孔又谓正长也周官大驭中大夫太仆下大夫此言太仆正则官高于太仆故二孔以为此乃周官太御非太仆若是太仆当直云太仆何须更言正乎且此经云命汝作大正正于羣仆而周官大驭中大夫而下有戎仆齐仆道仆田仆故以为周官大驭之官此亦有理故两存之
　　冏命王若曰伯冏惟予弗克于德嗣先人宅丕后怵惕惟厉中夜以兴思免厥愆昔在文武聪明齐圣小大之臣咸怀忠良其侍御仆从罔匪正人以旦夕承弼厥辟出入起居罔有不钦发号施令罔有不臧下民祗若万邦咸休惟予一人无良实赖左右前后有位之士匡其不及绳愆纠谬格其非心俾克绍先烈
　　冏命二字旧竹简所标之题也王若曰已见前説伯冏者呼其人也伯爵也冏名也或字也犹君奭君牙也张元垢谓此代言之臣知穆王继文武成康之后决不能负荷非仁人君子夹辅之未知其可也故其辞命有自贬之言以明须赖臣下之意也其曰惟予弗克于德嗣前人宅丕后者以言其怠惰于德有所不能也既不能于德乃使继文武成康之后而居大君之位是以其心怵惕惊动惟恐其至于倾覆而危厉寝不安席中夜而起思免其过此葢言忧惧恐或不任故思免其过莫若用人也其下遂言文武之圣亦赖得人之意无垢谓使穆王忧惧如此其肯驰鹜天下乎吾有以知此言出于代言之臣而非穆王自言也上既言忧思免过之意故此遂言文武虽圣亦须得人聪明齐圣四德也聪言其所闻者逺明言其所见者大齐言其致一而不变圣言其广运而能通文武惟其圣德如此故能识君子贤者随材而用之故小大之臣无不皆思忠良其左右侍御仆从无有不以中正为心者文武之时惟其得人如此故一时之臣于朝夕动作语言之间或承顺则善道流行或匡弼则恶念自消形于出入起居者无非肃敬见于发号施令者无非善道然则下民之敬慎万邦之休美岂无所自哉此皆代言之臣言文武得人之实也上既言文武聪明齐圣如此尚赖承弼故其下遂言穆王初无良善尤不可不赖左右前后有位之臣匡其所不及绳正其愆过纠举其错谬格其非心使庶几能继文武之成业也无垢谓无良知良能是其资禀之不美也如是则才必有不及意必有愆事必有谬心必有非且文武聪明齐圣非所谓无良也故其才过人安有不及其用意皆诚安得有愆愆过也其处事皆当安得有谬谬错也今穆王无良有不及有愆有谬惟前后之人见其不及则正之见其愆则绳之见其谬则纠之见其非则格之庶乎其知免矣孔颍达曰绳谓弹正纠谓发举有愆过则弹正有错谬则发举格谓检格其非理狂妄之心使妄心不作其训精微故并存之
　　今予命汝作大正正于羣仆侍御之臣懋乃后德交修不逮慎简乃僚无以巧言令色便辟侧媚其惟吉士仆臣正厥后克正仆臣谀厥后自圣后德惟臣不德惟臣尔无昵于憸人充耳目之官迪上以非先王之典非人其吉惟货其吉若时瘝厥官惟尔大弗克祗厥辟惟予汝辜王曰呜呼钦哉永弼乃后于彛宪
