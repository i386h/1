<!-- { "loadSidebar": true } -->
　　惟嗣王不惠于阿衡【惠顺也阿倚衡平或曰阿保思保也故亦曰保衡】伊尹作书曰先王顾諟天之明命以承上下神只社稷宗庙罔不祗肃天监厥徳用集大命抚绥万方惟尹躬克左右厥辟宅师肆嗣王丕承基绪惟尹躬先见于西邑夏自周有终相亦惟终其后嗣王罔克有终相亦罔终嗣王戒哉只尔厥辟辟不辟忝厥祖【諟古训是审谛之意顾察而审谛之文王陟降在帝左右也于以承上下神只社稷宗庙无不只肃言一本诸敬而已亲亲尊尊爱敬充焉居丧失礼是谓无本百神尔主何以承之惟天监其徳而后有以集大命为天下君宅居师众尹身亲相汤以有九有之师故今嗣王大承其基绪诚愿如先夏之有终而其相亦惟终不愿如其后嗣王之罔终而其相亦罔终君有终则相亦有终君罔终则相亦罔终是故君相一体安危休戚无不同之太甲之克终不终伊尹安敢不任之于其身哉夏在亳西故曰西邑夏自周忠信为周终始惟一非忠信能之乎文言曰忠信所以进徳也嗣王知所戒则敬而已矣敬则尽君道为君而不尽君道则为辱乃祖成汤矣】王惟庸罔念闻【庸用王惟自用无念闻伊尹之训】伊尹乃言曰先王昧爽丕显坐以待旦旁求俊彦啓廸后人无越厥命以自覆慎乃俭徳惟怀永图若虞机张往省括于度则释钦厥止率乃祖攸行惟朕以怿万世有辞【此谏语也昧未爽明丕大显亦明也未明而大显之平旦清明之气也显存晦亡旁非一方啓廸开明而蹈行之旁求俊乂啓廸后人夫是以伊尹有托孤寄子之责越颠坠也坠厥宗忝厥祖越命自覆然危亡之戒人之纵欲为侈快意朝夕不为久长之谋也机弩牙括笴虞人张机必省与度凖乃释不茍也孔氏曰机有度以凖望古机犹有存者铜为之植度于其侧大学在知止在止于至善能钦其所止则能率循成汤之所行也大扺伊训太甲之书专务敎敬而敬必本于爱也太甲自谓欲败度纵败礼是由俭徳之阙故伊尹举要谏之】王未克变伊尹曰兹乃不义习与性成予弗狎于弗顺营于桐宫密迩先王其训无俾世迷【周公曰祖甲不义惟王旧为小人继体而立而执丧不如礼不义莫甚焉此汉之所以废昌邑也然霍光解玺之际昌邑犹能言古天子有争臣七人不失其天下是则汉公卿安能无愧色伊尹谏太甲言语略尽而犹未克变是不可以口舌争矣不义之习将与性俱成性无有不善习或移之狎习予非敢习为不顺有不得已者伐桀放太甲皆非顺经营桐墓立宫使居之成汤遗徳余烈足以感动人清庙曰对越在天骏奔走在庙不显不承无射于人斯密迩先王而训之择端良之士与王居便嬖近习一切屏絶不使溺于世俗迷而不反】王徂桐宫居忧克终允徳【孔氏曰居忧位盖专使典丧也允信孟子有诸己之谓信信则不变保克终矣太甲之放为居丧无礼而自伊训而下谏辞未尝及之惟敎之立爱立敬以修人纪鉴于三风十愆之训以敬慎其身推而顾察天命承事鬼神终先王大业莫不由此居丧失礼岂待指事哉至此犹未克变将恐其恶遂成乃始攻其不义之习名之曰不义夫其得已乎徂桐居忧实始自觉不但迁善且能信徳登而进之允实光辉太甲遂为商之令主此伊尹格天事业】
　　太甲中
　　惟三祀十有二月朔伊尹以冕服奉嗣王归于亳【三年丧毕冕服而见于庙是谓即政朝庙礼之常也自桐归亳而见庙因复政厥辟事之变也居之不疑从容有常君臣之际无迹可寻】【非圣人孰能与于此】作书曰民非后罔克胥匡以生后非民罔以辟四方皇天眷佑有商俾嗣王克终厥徳实万世无疆之休【胥相匡正周官九两繋万民胥匡以生也君民匹敌之势桀涂炭斯民汤由是伐桀太甲几又失之故伊尹以为复政第一语传曰祖有功而宗有徳汤取天下诚有功矣使太甲无克承之徳商之载祀何以能久秦汉以后传祚久近之效皆可见太甲克终厥徳是为商万世无疆之休诚有天命焉】王拜手稽首曰予小子不明于徳自厎不类欲败度纵败礼以速戾于厥躬天作孽犹可违自作孽不可逭既往背师保之训弗克于厥初尚赖匡救之徳图惟厥终【拜手首至手稽首首至地太甲之言怨艾昔非归恩师保明白洞达如此可谓允徳矣】伊尹拜手稽首曰修厥身允徳协于下惟明后先王子惠困穷民服厥命罔有不恱并其有邦厥隣乃曰徯我后后来无罚【修身固将以治国平天下也自家而之国自国而之天下无所不协斯之谓信人皆有此信故能协太甲曰不明于徳伊尹曰惟明后自昭明徳岂可已乎皆有邦也而隣国之民望汤如此汤来则厎善无罪罚允徳之协于下也】王懋乃徳视乃烈祖无时豫怠奉先思孝接下思恭视逺惟明聴徳惟聪【必将视乃厥祖敬而勿失始于家邦而已矣斯须豫怠何以为懋徳思孝思恭无时而不在念也形见于奉先接下之际耳蔽于近而亡逺何明之有耽于非度而荒徳何聪之有伊尹犹防太甲旧慝之作欤】朕承王之休无斁【王无斁则朕承王休亦无斁】
　　太甲下
　　伊尹申诰于王【言之悉矣于此重明之】曰呜呼惟天无亲克敬惟亲民罔常怀怀于有仁鬼神无常享享于克诚【敬仁诚所出同】天位艰哉徳惟治否徳乱与治同道罔不兴与乱同事罔不亡终始慎厥与惟明明后【五帝异礼三王不同乐而其道一也流连荒亡不同事而同乱始也与治同道终也与乱同事得非缉熙光明之学有所阙欤明明言光明相继也】先王惟时懋敬厥徳克配上帝今王嗣有令绪尚监兹哉【懋敬自强不息也】若升髙必自下若陟遐必自迩【道有本末事有先后未有一蹴而能至者也】无轻民事惟难无安厥位惟危慎终于始【太甲于是始亲政故有慎终于始之戒惟难惟危慎之至也始或废之终何观焉】有言逆于汝心必求诸道有言逊于汝志必求诸非道【逆心之言正使狂真妄茍求诸道亦可容忍况嘉言乎逊志之言正使同心协谋犹当求诸非道或恐未能尽理况以邪佞投合乎】呜呼弗虑胡获弗为胡成一人元良万邦以贞【元者善之长也君正莫不正】君罔以辩言乱旧政臣罔以宠利居成功邦其永孚于休【伊尹将告归矣故终篇陈君臣之戒既曰辩言必有新竒可喜之论不必庸君甘心焉袁盎一语而绛侯礼貌遽衰辩言之易惑也霍光既立宣帝犹秉政权君臣之间卒有遗憾宠利之可戒也辩言乱政宠利居功主意惑而国体亏断非美事商周盛际安有斯事伊尹推理势所至故言之以为世戒】
　　伊尹作咸有一徳【一徳天徳也中庸曰纯亦不已】
　　咸有一徳
　　伊尹既复政厥辟将告归乃陈戒于徳【太甲方倚重师保而伊尹遽归商王业已定太甲克终允徳伊陟臣扈皆足辅王伊尹可以归矣是为人臣常道】曰呜呼天难谌命靡常常厥徳保厥位厥徳靡常九有以亡【谌信常不已也一不作徳桀纣不难至也故为乱亡之道】夏王弗克庸徳慢神虐民皇天弗保监于万方啓廸有命眷求一徳俾作神主【慢神必虐民旱麓曰惠于宗公神罔时怨神罔时恫刑于寡妻至于兄弟以御于家邦】惟尹躬暨汤咸有一徳克享天心受天明命以有九有之师爰革夏正【暨及不以君及臣而以臣及君伊尹于汤诚有敎廸之功伊尹言之不嫌以为天下后世法夏正寅商正丑】非天私我有商惟天佑于一徳非商求于下民惟民归于一徳【天视自我民视天聴自我民聴】徳惟一动罔不吉徳二三动罔不凶惟吉凶不僭在人惟天降灾祥在徳【一则无所不顺故动与吉偕二三则是非参错其偶不与凶会幸而已】今嗣王新服厥命惟新厥徳终始惟一时乃日新【兹其始矣固未见其所终也终始惟一是为日新】任官惟贤才左右惟其人臣为上为徳为下为民其难其慎惟和惟一【左右师氏仆使宰膳趣马之属朝夕在王左右者也人主作徳不作徳左右闗繋为多臣为上为徳为下为民大意是上辅君下乂民而其语难协为臣不易故当慎同寅协恭和衷故能一】徳无常师主善为师善无常主协于克一【徳不可以小成也苟主于善则皆可师善非一端而已也有以协之皆足以成徳孟子曰舜闻一善言见一善行沛然若决江河莫之能御也又曰大舜有大焉乐取诸人以为善自耕稼陶渔以至为帝无非取诸人以为善者伊尹惧太甲之小成也故敎之以取善之道如此太甲能信矣刚健笃实光辉日新其徳可不知勉乎】俾万姓咸曰大哉王言又曰一哉王心克绥先王之禄永厎烝民之生【徧覆包涵则其言之大悠久无疆则其心之一有是言而无是心朝夕变迁安可保也先王聪明时乂民永其禄王言之大王心之一则为能绥安之使斯民同厎于善无终穷矣生与欲并生哉之生同】呜呼七世之庙可以观徳万夫之长可以观政后非民罔使民非后罔事无自广以狭人匹夫匹妇不获自尽民主罔与成厥功【亲尽而庙不祧可以观徳矣贾谊谓文帝曰使顾成之庙称为太宗商祖契宗汤太甲庙不毁与汤为二祧如周文武欤郑康成曰殷六庙非中宗髙宗庙亦不毁此礼由商而来长万夫则部分广可以观政矣后不自立非民何使民不自治非后何事君民本相须也其至于乖睽涣散仁之贼义之残也民非后罔克胥匡以生后非民罔以辟四方而既言之此又言之者人主不可以不常知此意也匹夫匹妇有不自尽亦何遽至于罔成厥功哉然失一人之心则天下之志趣乖魏武帝一接张松不满而蜀之士大夫举不为魏是故明君必恭俭礼下自广狭人之累当深戒也】
　　沃丁既葬伊尹于亳咎单遂训伊尹事作沃丁【沃丁太甲子皇览曰伊尹冡在济隂已氏平利乡今楚丘县汉已氏县训以伊尹行事沃丁亡】
　　伊陟相太戊亳有祥桑谷共生于朝伊陟賛于巫咸作咸乂四篇【伊陟伊尹子太戊中宗沃丁弟太庚之孙祥妖怪孔氏曰桑谷二木合生七日大拱不恭之罚史记一暮大拱巫咸臣名周公曰在太戊时则有若伊陟臣扈格于上帝巫咸乂王家咸乂四篇亡】太戊賛于伊陟作伊陟原命【孔氏曰原臣名二篇亡】
　　仲丁迁于嚻作仲丁【嚻史记作隞李颙云在陈留浚仪县皇甫谧曰或云河南敖仓是案敖仓在今郑州荥泽县西仲丁亡】
　　河亶甲居相作河亶甲【相今相州河亶甲亡】
　　祖乙圮于耿作祖乙【祖乙河亶甲子史记河亶甲时殷复衰祖乙立殷复兴巫贤任职又曰祖乙迁于邪耿今河中府龙门县圮毁也耿毁迁邢盖两迁索隐邢音耿恐非盘庚五迁嚻相耿邢殷祖乙两迁为是邢今邢州龙冈县祖乙亡】
　　盘庚五迁将治亳殷民咨胥怨作盘庚三篇【史记自仲丁至阳甲废适而更立诸弟子弟子或争相代立比九世乱于是诸侯莫朝阳甲崩弟盘庚立殷今河南偃师县谓之亳殷从先王居犹晋绛楚郢也咨嗟相怨不欲迁】
　　盘庚上
