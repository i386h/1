<!-- { "loadSidebar": true } -->
　　啓与有扈战于甘之野作甘誓【与贤与子孟子论之尽矣讴歌狱讼朝觐皆归啓啓是以嗣禹而立不知扈何以不服至于天子亲征而犹大战于其国野哉禹禅征苗啓继征扈人心不同故事变多端也国语夏有观扈周有管蔡皆同姓也夫子序书直曰啓与有扈战于甘之野啓以君讨臣扈为抗天子其罪可见扈在永兴鄠县有甘水甘亭案崇为鲧本国在鄠县鲧殛禹自夏有天下以鲧配天其支庶改封扈欤】
　　甘誓
　　大战于甘【乱臣贼子世固有之不得已至于讨伐已非盛事而况至亲骨肉哉故史不复书其所由战之故】乃召六卿王曰嗟六事之人予誓告汝有扈氏威侮五行怠弃三正天用勦絶其命今予惟恭行天之罚左不攻于左汝不恭命右不攻于右汝不恭命御非其马之正汝不恭命用命赏于祖不用命戮于社予则孥戮汝【召六卿使听誓也六事言各有军事也数扈之罪以誓告军帅然后中军出号令司马左右陈行而以天子之命誓之各行有司之事常武可攷鲧汨陈五行彛伦攸斁洪范九畴初一曰五行三正子丑寅之正也三正其来久矣禹与子而天下归之啓厯数在躬厯数起于五行三正举而措之天下之民谓之事业者也五行扈威侮之三正扈怠弃之称兵以抗天子是为威武之实怠慢弃灭不禀正朔其誓辞只二语见扈为反叛逆天害理故天勦之勦截也断截絶灭之也恭行天罚是为天吏故曰啓贤能敬承禹之业一车甲士三人左射右执兵御主马政作一车之将右与御佐之张侯曰此车一人殿之可以集事射人曰使有爵者乗王之倅车葢将选也攻治也各治其事谓之共命王良曰吾为之范我驰驱终日而不获一为之诡遇一朝而获十诡遇御非其正之谓也师以持重为不可胜进退动静莫不有法舍法而诡遇或可幸胜而不可以济众为法是故御非其正为不恭命三代节制如此楚许伯御乐伯摄叔为右以致晋师许伯曰吾闻致师者御靡旌摩垒而还乐伯曰吾闻致师者左射以取代御执辔御下两马掉鞅而还摄叔曰吾闻致师者右入垒折馘执俘而还皆行其所闻而复此为致师之法兵车戎广阙苹轻郑康成曰轻车驰敌致师之车然则五车左右御皆当有法载于正典与司马法不独致师也春秋时已亡许伯乐伯摄叔各有所闻行之车政修而纪律严天子亲征以迁庙之主及社主行无迁庙则以圭帛曰主命古者大封必于庙大刑必于社示弗敢専也军之赏罚速不俟反国而行之周礼司厉掌盗贼任器货贿其奴男子入于罪女子入于舂稾郑司农曰谓坐为盗贼而为奴者输于罪舂人稾人之官也由是观之今之为奴婢者古之罪人故书曰予则孥戮汝如郑司农注则古书孥作奴盗贼男女没为官奴婢者杀敌而不用命党逆同恶以致盗贼之法治之也古人制法必有义又掌戮郑康成曰戮犹辱也既斩杀又辱之葢搏磔之也杀而搏磔之为辱称戮男女没入亦为辱之而称戮欤故春秋传曰身死妻子为戮字或作僇此本古法非啓创为之至文王罪人不孥遂为后世法予则孥戮汝谓反国以王命行之或轻或重随其事故与戮于社别出】
　　太康失邦兄弟五人须于洛汭作五子之歌【太康啓子书言厥弟五人则皆弟也序言兄弟五人五人自相兄弟也须待也】
　　五子之歌【虞书赓歌夏书五子之歌皆诗也诗言志歌永言】
　　太康尸位以逸豫灭厥徳黎民咸贰乃盘游无度畋于有洛之表十旬弗反有穷后羿因民弗忍距于河厥弟五人御其母以从徯于洛之汭五子咸怨述大禹之戒以作歌【尸主也以逸豫下属灭厥徳句絶太康既主大位而以逸豫灭厥徳好乐喜逸堕其四肢心志涣散色禽酣湎皆由此而作其何徳之能存一生一灭必然之理也民已贰矣而方甚为盘乐也盘乐游逸无复法度畋于洛表至十旬弗反有穷国后羿因民弗忍而距之于河民虽愤怨然犹能忍而不决者其势卑不敢肆也奸盗乘之不复忍矣然则奸盗必有因而民本不能遽乱也其弟五人御其母从畋于洛汭太康舍其母而往洛表百日不见其母更失子道五子咸怨与舜怨慕之怨同以子从母以弟从兄皆不可离者也而宗庙委弃母子播越岂得不怨奈何不敬今失厥道皆怨语也夏史直书太康之恶而弗讳法之所不当讳也太康自以为子代父位如天之不可倾覆不复作徳忘其祖之训戒民弃不保以取灭亡若更讳之则继世而有天下者何惩焉左传羿自鉏迁穷石鉏在澶州卫南县穷石在吐谷浑界是则羿既据冀又并兖又并雍】其一曰皇祖有训民可近不可下民惟邦本本固邦寜予视天下愚夫愚妇一能胜予一人三失怨岂在明不见是图予临兆民懔乎若朽索之驭六马为人上者奈何不敬【得乎丘民而后可以为天子是故近之则情亲下之则势絶以一人而视天下至眇也而愚夫愚妇或能胜予况合天下以为吾敌哉禹之恭如此孟子曰恭者不侮人三数之多也一人而三失其心怨丛于其身何能堪之葢不待显明始为怨也凡乖离于冥冥之中皆当图度而消散之朽索之驭六马马蹶而车偾可必也敢不恐惧而反肆乎归藏易王度纪公羊春秋皆言天子驾六马虞夏以前车制欤禹之训大要敬而已一有不敬灭徳之事随作】其二曰训有之内作色荒外作禽荒甘酒嗜音峻宇雕墙有一于此未或不亡【与乱同事也】其三曰惟彼陶唐有此冀方今失厥道乱其纪纲乃底灭亡【陶唐尧氏本必先顚而后枝叶从之既失君道纪纲岂能复存必至于灭亡尧舜禹皆都于冀以临制四海垂中国之统太康失国固无可言者而羿安敢窃有之哉其迁穷石实为巢窟自固之谋寰宇记拱州太康县城太康所筑故以名其县太康既逐而居此欤】其四曰明明我祖万邦之君有典有则贻厥子孙关石和钧王府则有荒坠厥绪覆宗絶祀【五权百二十斤曰石关通也轻重之所由通也三十斤曰钧和平也轻重之所由平也律度量衡皆典则也藏于王府为国之守器禹之垂创典则无不备以贻子孙皆可凭藉茍不至乱荒坠失其绪则何至覆絶哉】其五曰呜呼曷归予懐之悲万姓仇予予将畴依郁陶乎予心顔厚有忸怩弗慎厥徳虽悔可追【其母子兄弟皆流离无归矣夫民之志于忍而逐其君必且并与其父母兄弟仇雠之而将谁依哉郁陶郁结顔厚色愧忸怩心慙民本以一时之愤奸盗挟之以窃太康遂见逐然禹之功徳在人心者未泯也事已决而反之民岂能无悔心哉五子咎太康失民非民之罪禹虽有大功在天下而不能救其子孙之顚覆皆所以感切人心也故其歌五章皆有意义一章言禹之谦恭得民自有谟训而太康弗克敬承二章言逸豫之违祖训遂至亡国三章言冀为天下宗有尧舜禹相之懿太康失之为忝厥祖而羿于帝王大统意在言外四章言禹法度明备太康荒废之然乗四载八年于外万世永赖之功岂能便至覆絶意亦在言外五章流落失所惆怅无聊几使人不忍闻而不敢尤其民歌诗流其谁不动心羿之所为不敢遂荡灭之少康中兴而羿浞皆诛此歌实有所感动焉卫亡许穆夫人赋载驰葢得五子之歌余意】
　　羲和湎淫废时乱日往征之作征【羲和本一人居中授时四子其属也分治四方诸侯羲和总之兼称四岳至此葢独掌隂阳不治方岳之事欤尧命羲和曰钦若昊天厯象日月星辰厯象本于钦若昊天而沈湎于酒废时乱日只此固当诛羲和有职守在王朝侯乃往征于其国叛官离次可以因见令之不肯从召之安肯至遂至用师跋扈甚矣夫子定羲和罪状如此国阙】征【告众孔曰奉辞伐罪是也征者正也上讨下之名也】
