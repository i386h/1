<!-- { "loadSidebar": true } -->
　　惟仲康肇位四海侯命掌六师羲和废厥职酒荒于厥邑后承王命徂征【仲康太康之弟侯国之侯命掌六师命为大司马也仲康始即位即命侯以掌六师次年方有征羲和之命必本始而言者盖史臣善仲康肈位之时已能収其兵权故羲和之征犹能自天子出也林氏曰羿废太康而立仲康然其簒也乃在相之世仲康不为羿所簒至其子相然后见簒是则仲康犹有以制之也羿之立仲康也　　方将执其礼乐征伐之权以号令天下而仲康即位之始即】【能命侯掌六师以収其兵权如汉文帝入自代邸即皇帝位夜拜宋昌为卫将军镇抚南北军之类羲和之罪虽曰沈乱于酒然党恶于羿同恶相济故侯承王命徃征之以剪羿羽翼故终仲康之世羿不得以逞使仲康尽失其权则羿之簒夏岂待相而后敢邪羲氏和氏夏合为一官曰后者诸侯入为王朝公卿如禹稷伯夷谓之后也】辑录【问东坡疑征曰袁道洁考得是太康失河北至相方失河南然亦疑羲和是个厯官旷职诛之可也何至誓师如此大抵古书之不可考皆类此也大雅】纂注【左传曰羿逐太康立其弟仲康在位十四年崩子相立　林氏曰羲和夏为一官至周不复称羲和而为冯相保章氏于大宗伯其任又轻于夏矣太史公曰文史星厯近乎卜祝之间主上所戯弄倡优畜之愈益轻矣　息斋余氏曰传云仲康始即位即命侯以掌六师次年方有征羲和之命其曰始即位以肇位言也其曰次年则不复着其所据后又引唐志曰日蚀在仲康即位之五年当何所折衷欤今案经世书以征羲和为仲康元年事则是即位之次年也古者逾年改元】告于众曰嗟予有众圣有谟训明徴定保先王克谨天戒臣人克有常宪百官修辅厥后惟明明【徴騐保安也圣人训谟明有徴騐可以定安邦国也下文即谟训之语天戒日蚀之类谨者恐惧修省以消变异也常宪者奉法修职以供乃事也君能谨天戒于上臣能有常宪于下百官之众各修其职以辅其君故君内无失徳外无失政此其所以为明明后也又案日蚀有君弱臣强之象后羿专政之戒也羲和掌日月之官党羿而不言是可赦乎】纂注【王氏曰使羲和守常宪以修辅则仲康得慎天戒而修省矣今畔官离次不知有日蚀之变则是不有常宪昧先圣之谟训安能免于诛乎】每岁孟春遒人以木铎徇于路官师相规工执艺事以谏其或不恭邦有常刑【遒人宣令之官木铎金口木舌施政敎时振以警众也周礼小宰之职正歳帅治官之属徇以木铎曰不用法者国有常刑亦此意也官以职言师以道言规正也相规云者胥教诲也工百工也百工技艺之事至理存焉理无徃而不在故言无防而可略也孟子曰责难于君谓之恭官师百工不能规谏是谓不恭不恭之罪犹有常刑而况于畔官离次俶扰天纪者乎】惟时羲和顚覆厥徳沈乱于酒畔官离次俶扰天纪遐弃厥司乃季秋月朔辰弗集于房瞽奏鼓啬夫驰庶人走羲和尸厥官罔闻知昬迷于天象以干先王之诛政典曰先时者杀无赦不及时者杀无赦【次位也官以职言次以位言畔官则乱其所治之职离次则舍其所居之位俶始扰乱也天纪即洪范所谓嵗月日星辰厯数是也盖自尧舜命羲和厯象日月星辰之后为羲和者世守其职未尝紊乱至是始乱其天纪焉遐逺也逺弃其所司之事也辰日月会次之名房所次之宿也集汉书作辑集辑通用言日月防次不相和辑而掩蚀于房宿也案唐志日蚀在仲康即位之五年瞽乐官以其无目而审于音也奏进也古者日蚀则伐鼔用币以救之春秋传曰惟正阳之月则然余则否今秋季而行此礼夏礼与周异也啬夫小臣也汉有上林啬夫庶人庶人之在官者周礼庭氏救日之弓矢啬夫庶人盖供救日之百役者曰驰曰走者以见日蚀之变天子恐惧于上啬夫庶人奔走于下以助救日如此其急羲和为厯象之官尸居其位若无闻知则其昬迷天象以干先王之诛岂特不恭之刑而已哉政典先王政治之典籍也先时后时皆违制失时当诛而不赦者也今日蚀之变如此而羲和罔闻知是固干先王后时之诛矣】辑録【日月一嵗凡十二防方防则日光都尽而为晦已防则月光复苏而为朔朔后晦前各十五日日月相对则月光正满而为望晦朔日月之合东西同度南北同道则月揜日而日为之食望而日月之对同度同道则月抗日而月为之食是皆有常度矣王者修徳行政能使阳盛足以胜阴阴衰不能侵阳则日月之行虽或当食而月常避日故其迟速髙下必有参差而不正相对者所以当食而不食也若国无政不用　　善则阴盛阳微当食必食虽曰有常度而实为非常之变矣】【诗传义刚问生明生魄先生曰云云又曰魄加日之上则日食在日之后无食谓之晦朔则日月相竝又问月食如何先生曰至明中有暗处其暗至防望之时月与之正对无分毫相差月为暗处所射故食虽是阳胜阴毕竟不好若阴有退避之意则不相敌而不成食矣先时者杀无赦不及时者杀无赦林氏谓是警众之辞非言昬迷天象之人未知是否先生曰以上文考之林说非是然此篇自可疑当阙之答潘子善】纂注【苏氏曰官局所在曰次　孔氏曰房所舍之次唐孔氏曰房如房室之房谓日月所舍之处九月之朔日月当防于大火之次或以房为房星房心为大火似矣然集是止舍之处言其不集于舍故得以表日食若言不集于房星惟见厯错不表日食以此知非房星　新安陈氏曰房有二说近代善厯者推仲康时九月合朔已过房心北矣据左传昭公十七年梓慎曰宋大辰之虗也陈太皥之虗也郑祝融之虗也皆火房也杜预注房舍也所谓火房与此义同皆所舍之次也尧时中星已与月令不同指月令日在房者非也　孔氏曰政典若周官六卿之治典先时谓厯象之法四时节气望晦朔先天时则罪死不赦不及谓厯象后天时虽治其官苟有先后之差则无赦况废官乎新安陈氏曰政典有司马掌邦政可据侯为大司马故引以为言玩其辞意真誓军旅之辞以属下文者是】今予以尔有众奉将天罚尔众士同力王室尚弼予钦承天子威命【将行也我以尔众士奉行天罚尔其同力王室度防辅我以敬承天子之威命也葢天子讨而不伐诸侯伐而不讨仲康之命侯得天子讨罪之权侯之征羲和得诸侯敌忾之义其辞直其义明非若五覇搂诸侯以伐诸侯其辞曲其义迂也】火炎昆冈玉石俱焚天吏逸徳烈于猛火殱厥渠魁胁从罔治旧染污俗咸与惟新【昆出玉山名冈山脊也逸过渠大也言火炎昆冈不辨玉石之美恶而焚之苟为天吏而有过逸之徳不择人之善恶而戮之其害有甚于猛火不辨玉石也今我但诛首恶之魁而已胁从之党则罔治之旧染汚习之人亦皆赦而新之其诛恶宥善是犹王者之师也今案征始称羲和之罪止以其畔官离次俶扰天纪至是有胁从旧染之语则知羲和之罪当不止于废时乱日是必聚不逞之人崇饮私邑以为乱党助羿为恶者也后徂征隠其叛逆而不言者盖正名其罪则必锄根除源而仲康之势有未足以制后羿者故止责其旷职之罪而实诛其不臣之心也】纂注【薛氏曰殱厥渠魁义也赦胁从仁也所以为王者之师】呜呼威克厥爱允济爱克厥威允罔功其尔众士懋戒哉【威者严明之谓爱者姑息之谓记曰军旅主威盖军法不可以不严严明胜则信其事之必济姑息胜则信其功之无成誓师之末而复嗟叹以是深警之欲其勉力戒惧而用命也】纂注【愚谓太康失邦仲康肈位正天下徯望新政之日也羲和天官所主厯象而乃沈乱于酒畔官离次俶扰天纪遐弃厥司至于日食大变尚罔闻知此而不诛何以责其余哉侯之征所不能免也日承王命徂征征伐自天子出也曰干先王之诛法令自先王制也曰以尔有众奉将天罚有罪乃天所讨也将帅奉天子之命天子奉天与先王之命仲康莅政之始命将出师而侯之誓如此则大本正大权立而大奸惧矣其克嗣祖考也冝哉然羲和在尧时为四子既緫于一人有司于朝有邑于野湎酒失职黜之可矣何主上频王师之征无亦弃厥司荒厥邑羣饮凶酗不可教诲故不得不然邪其曰殱厥渠魁胁从罔治旧染汚俗咸与惟新则胁众以拒命染恶以成风已非一日传谓助羿为恶特隐其叛逆而不言者岂不当哉】













　　书传辑录纂注卷二
　　钦定四库全书
　　书传辑録纂注卷三
　　元　董鼎　撰
　　商书【契始封商汤因以为有天下之号书凡十七篇】纂注【史记汤黄帝后帝喾生契为唐虞司徒封于商赐姓子氏十三世生汤名天乙都亳今济阴亳县　郑氏曰商在太蕐之阳汤在位十三年崩寿百嵗国号商盘庚迁殷以后号殷】
　　汤誓【汤号也或曰諡汤名履姓子氏夏桀虐汤徃征之亳众惮于征役故汤谕以吊伐之意葢师兴之时而誓于亳都者也今文古文皆有】辑録【汤武固是反之但细观其书汤反之之功恐是精宻如汤誓与牧誓数桀纣之罪辞气亦不同史记但书汤放桀而死书武王则曰遂斩纣头悬之白旗又曰汤有慙徳如武王恐未必有此意儒用】
