<!-- { "loadSidebar": true } -->
　　【氏曰举事贵早朝故皆言朝】厥四月哉生明王来自商至于丰乃偃武修文归马于华山之阳放牛于桃林之野示天下弗服【哉始也始生明月三日也丰文王旧都也在京兆鄠县即今长安县西北灵台丰水之上周先王庙在焉山南曰阳桃林今华阴县潼关也乐记曰武王胜商渡河而西马散之华山之阳而弗复乗牛放之桃林之野而弗复服车甲衅而藏之府库倒载干戈包以虎皮天下知武王之不复用兵也　此当在万姓悦服之下】纂注【唐孔氏曰生明死魄俱是月初上云死魄此云生明互言耳　吕氏曰但归放用以伐纣之牛马耳天子十二闭与邱甸之赋自不废与晋武平吴而去武备唐穆平两河而销兵不同　王氏曰军行战车用马任载之车用牛服乘用也急于偃武如此见以兵定天下非其本心也】丁未祀于周庙邦甸侯衞骏奔走执豆笾越三日庚戌柴望大告武成【骏尔雅曰速也周庙周祖庙也武王以克商之事祭告祖庙近而邦甸远而侯卫皆骏奔走执事以助祭祀豆木豆笾竹豆祭噐也既告祖庙燔柴祭天望祀山川以告武功之成由近而远由亲而尊也　此当在百工受命于周之下】纂注【陈氏曰归马放牛此偃武之事祀于周庙以下皆修文之事　唐孔氏曰六服侯甸男采卫要此举其要】既生魄庶邦君暨百工受命于周【生魄望后也四方诸侯及百官皆于周受命盖武王新即位诸侯百官皆朝见新君所以正始也　此当在示天下弗服之下】辑録【义刚问生明生魄如何先生曰日为防月为魄魄是黯处魄死则明生书所谓哉生魄是也老子所谓载营魄载如人载车车载人之载月受日之光防加于魄魄载防也明之生时大尽则初二小尽则初三月受日之光常全人望在下却在侧邉了故见其盈亏不同或云月形如饼非也笔谈云月形如弹丸其受光如粉涂一半月去日近则光露一屑渐远则光渐大且如月在午日在酉则是近一远三谓之至日月相望则去日十矣故谓之望日在西而月在东人在下靣得以望见其光之全月之中有影者盖天包地外地形小日在地下则月在天中日甚大从地四靣光起其影则地影也地碍日之光所谓山河地影是也如星亦受日光凡天地之光皆是日光也自十六日生魄之后其光之远近如前之谓之下至晦则月与日相叠月在日后光尽体伏矣又楚辞集注荅天问夜光何徳章可参考】纂注【新安陈氏曰诸家多谓生魄望后也而不察既字以望与既望例之则哉生魄十六日既生魄十七日也夏氏又谓既尽也与舜典既月同谓尽此生魄以后之日殊不知此既字乃已然之辞与食之既既月不同其实十七日受命十九日丁未祀周庙简倒耳所以云此当在示天下弗服之下而丁未祀于周庙当在百工受命于周之下也】王若曰呜呼羣后惟先王建邦啓土公刘克笃前烈至于太王肇基王迹王季其勤王家我文考文王克成厥勲诞膺天命以抚方夏大邦畏其力小邦怀其德惟九年大统未集予小子其承厥志【羣后诸侯也先王后稷武王追尊之也后稷始封于邰故曰建邦启土公刘后稷之曽孙史记云能修后稷之业太王古公亶父也避狄去邠居岐邠人仁之从之者如归市诗曰居岐之阳实始翦商太王虽未始有翦商之志然太王始得民心王业之成实基于此王季能勤以继其业至于文王克成厥功大受天命以抚安方夏大邦畏其威而不敢肆小邦怀其德而得自立自为西伯专征而威德益着于天下凡九年崩大统未集者非文王之德不足以受天下是时纣之恶未至于亡天下也文王以安天下为心故予小子亦以安天下为心此当在大告武成之下】　辑録【雉问先生近定武成新本先生曰前辈定本更差一节王若曰一叚或接于征伐商之下以为誓师之辞或连受命于周之下以为命诸侯之辞以为誓师固是错连下说了以为命诸侯之辞者此去祭日只争一两日无縁有先诰命之理某看却诸侯来便教他助祭此是祭毕临遣之辞当在大诰武成之下比前軰只差此一节　问文王不称王之说曰此事更要考说文王不称王固好但书中不合有惟九年大统未集一句不知所谓九年自甚时数起若谓文王固守臣节不称王则三分天下有其二亦为不可又书言太王肇基王迹则到太王时周家已自强盛矣今史记于梁惠王三十七年书襄王元年而竹书纪年以为后元年想得当时文王之事亦类此故先儒皆以为自虞芮质厥成之后为受命之元年广周自积累以来其势日大又当商家无道之时天下趋周其势自尔至于文王三分天下有其二以服事商孔子乃穪其至德若非文王亦湏取了孔氏称至德只二人皆可为而不为者也璘问使文王更在十三四年将终事纣乎抑为武王牧野之举乎曰看文王亦不是安坐不做事底人如诗中言文王受命有此武功既伐于崇作邑于丰云云则武功都是文王做来诗载武王武功却少但卒其伐功耳观文王一时气势如此度必不终竟休了一似果实文王待他十分黄熟自落下来武王却似生拍破一般防商纣之世文王三分天下有其二以服事商至武王十三年乃伐纣而有天下张子曰此事间不容髪一日之间天命未絶则是君臣当日命絶则为独夫然命之絶否何以知之人情而已诸侯不期而会者八百武王安得而止之哉孟注问取之而燕民悦则取之至古之人有行之者文王是也窃疑文王大圣人于君臣之义尊卑之等岂不洞见而容有革商之念哉曰此等处难说孔子谓可与立未可与权到时事势自是要住不得后来人把文王説得忒恁地却做一个道行看着不做声不做气如此形容文王都没情理以诗书考之全不是如此如诗自从太王至王季说来如云至于太王实始翦商如下武之诗有声之诗都说文王出做事且如伐崇一节是做甚麽这又不是一项小小侵掠乃是大征伐询尔仇方同尔兄弟以尔钩援与尔临冲以伐崇庸此见大叚动众岐山之下与崇相去自是多少里因甚如此这般处要做文王无意出做事都不得又如说侵自阮疆陟我高罔无矢我陵我陵我阿无饮我泉我泉我池这里建都自据有其土地这是大叚施张了或云纣命文王得专征伐纣不得已命之文王不得已受之横渠云不以声色为政不以革命有中国黙顺帝则而天下归焉其惟文王乎若如此说恰似内无纯臣之义外亦不属于商这也未必如此只是事势自是不可已只当商之季七颠八倒上下崩頽忽于岐山下突出许多人也是谁当得文王之事惟孟子识之故七篇之中所以告列国之君者莫非勉之以王道贺孙】纂注【新安陈氏曰后稷穪先王如周语云昔我先王后稷人云我先王不窋韦昭注王之先祖故称王商颂亦以契为王是也武王告诸侯谓周之基业自后稷公刘太王王季文王建之笃之基之勤之成之有自来矣我不过承先志而为之耳意谓十五六世数百千年积德累功前作后述以有今日非一朝一夕之崛起以耸动诸侯之听也　欧阳氏曰汉儒谓西伯受命称王十三年者妄也以纣之暴虐西伯窃叹遂执而囚之至其叛已穪王反优容不问者十三年此岂近于人情邪孔子曰三分天下有其二以服事殷使西伯不称臣而穪王安能服事商乎谓西伯称王起于何说而孔子之言万世之信也夷齐义士也方其辞国而去间西伯之贤共徃归之使西伯称王是僣叛之国二子不以为非依之乆而不去至武王伐纣始以为非不非其父而非其子此岂近于人情邪泰誓称十有一年说者因谓文王受命九年及武王居防三年并数之尔故以西伯听虞芮之讼谓之受命以为元年古者人君即位必称元年西伯即位乆矣中间云云见泰誓上传学者知西伯生不称王中间不再改元则诗书所载灿然不诬矣孔子当衰周之时患众说之纷纭惑乱当世故修六经以示信万世孔子没去圣稍远诸家小说复兴与六经相乱自汉以来莫能辨正今卓然一信于六经则十有三年武王即位之十三年尔复何疑哉】厎商之罪告于皇天后土所过名山大川曰惟有道曽孙周王发将有大正于商今商王受无道暴殄天物害虐烝民为天下逋逃主萃渊薮予小子既获仁人敢祗承上帝以遏乱畧华夏蛮貃罔不率俾【厎至也后土社也勾龙为后土周礼大祝云王过大山川则用事焉孔氏曰名山谓华大川谓河盖自丰镐徃朝歌必道华渉河也曰者举武王告神之语有道指其父祖而言周王二字史臣追増之也正即汤誓不敢不正之正萃聚也纣殄物害民为天下逋逃罪人之主如鱼之聚渊如兽之聚薮也仁人孔氏曰太公周召之徒略谋畧也俾广韵曰从也仁人既得则可以敬承上帝而遏絶乱谋内而华夏外而蛮貃无不率从矣或曰太公归周在文王之世周召周之懿亲不可谓之获此盖仁人自商而来者愚谓获者得之云尔即泰誓之所谓仁人非必自外来也不然经传岂无传乎　此当在于征伐商之下】纂注【林氏曰穪有道曽孙本其祖父而言言已乃有道之人之曽孙明周之世世修德有道非一世也　复齐董氏曰下言受无道故于此言有道亦对穪之辞曽孙主祭者之称曲礼外事曰曽孙某侯某诗甫田曰曽孙不怒左哀二年蒯瞆临战祷辞亦穪曽孙　叶氏曰汤伐桀曰聿求元圣武王伐纣曰既获仁人　夏氏曰俾使也无不相率以为已使】恭天成命肆予东征绥厥士女惟其士女篚厥黄昭我周王天休震动用附我大邑周【成命黜商之定命也篚竹噐黄色币也敬奉天之定命故我东征安其士女士女喜周之来筐篚盛其黄之币明我周王之徳者是盖天休之所震动故民用归附我大邑周也或曰黄天地之色篚厥黄者明我周王有天地之德也　此当在其承厥志之下】辑録【商人而曰我周王犹商书所谓我后也孟注】纂注【陈氏曰成命一定不易决于伐商也肆遂也武王为西伯纣在东故曰东征士女犹曰男女诗中士多连女言之　新安胡氏曰传采或曰黄之说非也】惟尔有神尚克相予以济兆民无作神羞既戊午师逾孟津癸亥陈于商郊俟天休命甲子昧爽受率其旅若林防于牧野罔有敌于我师前徒倒戈攻于后以北血流漂杵一戎衣天下大定乃反商政政由旧释箕子囚封比干墓式商容闾散鹿台之财发钜桥之粟大赉于四海而万姓悦服【休命胜商之命也武王顿兵商郊雍容不廹以待纣师之至而克之史臣谓之俟天休命可谓善形容者矣若林即诗所谓其防如林者纣众虽有如林之盛然皆无有肯敌我师之志纣之前徒倒戈反政其在后之众以走自相屠戮遂至血流漂杵史臣指其实而言之盖纣众离心离德特刼于势而未敢动耳一旦因武王吊伐之师始乘机投隙奋其怨怒反戈相戮其酷烈遂至如此亦足以见纣积怨于民若是其甚而武王之兵则盖不待血刃也此所以一被兵甲而天下遂大定乎乃者继事之辞反纣之虐政由商先王之旧政也式车前横木有所敬则俯而凭之商容商之贤人闾族居里门也赉予也武王除残去暴显忠遂良脤穷赒乏泽及天下天下之人皆心悦而诚服之帝王世纪云殷民言王之于仁人也死者犹封其墓况生者乎王之于贤人也亡者犹表其闾况存者乎王之于财也聚者犹防之况其复籍之乎唐孔氏曰是为悦服之事　此当在罔不率俾之下】辑録【血流漂杵孟子说尽信书不如无书者只縁当时恁地战鬬残戮恐当时人以此为口实故说此然看上文自说前徒倒戈攻于后以北不是武王杀他乃纣之人自蹂践相杀荀子曰所以杀之者非周人也商人也书说观武王兴兵初无意于杀人所谓今日之事不愆于六伐七伐乃止齐焉是也武王之心非好杀也卓杵或作卤楯也孟注中庸一戎衣解作殪戎殷亦是汉人不见今武成一戎衣之文义刚一戎衣言一着戎衣以伐纣也中庸章句】纂注【孔氏曰自河至朝歌出四百里五日而至赴敌宜速待天休命谓夜雨止毕陈血流漂舂杵已甚之言唐孔氏曰帝王世纪云王军至鲔水纣使胶鬲周师曰何日至王曰以甲子胶鬲去而雨甚王遂行曰吾】
