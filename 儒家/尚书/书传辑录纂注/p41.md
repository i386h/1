<!-- { "loadSidebar": true } -->
　　説命上【説命记髙宗命傅説之言命之曰以下是也犹蔡仲之命防子之命后世命官制词其原盖出于此上篇记得説命相之辞中篇记説为相进戒之辞下篇记説论学之辞总谓之命者髙宗命説实三篇之纲领故总称之今文无古文有】辑録【闻傅説版筑亦读书否曰不曽读书如何有説命三篇之文徳明】纂注【史记髙宗盘庚弟小乙之子也名武丁以梦得説于傅险中遂以傅险姓之号曰傅説】
　　王宅忧亮隂三祀既免丧其惟弗言羣臣咸谏于王曰呜呼知之曰明哲明哲实作则天子惟君万邦百官承式王言惟作命不言臣下罔攸禀令【亮一作谅隂古作闇案丧服四制髙宗谅隂三年郑氏注云谅古作梁楣谓之梁闇读如鹑防之防闇谓庐也即倚庐之庐仪礼剪屛柱楣郑氏谓柱楣所谓梁闇是也宅忧亮隂言宅忧于梁闇也先儒以亮隂为信黙不言则于谅隂三年不言为语复而不可解矣君薨百官总已聴于宰居忧亮隂不言礼之常也髙宗丧父小乙惟既免丧而犹弗言羣臣以其过于礼也故咸谏之叹息言有先知之徳者谓之明哲明哲实为法于天下今天子君临万邦百官皆奉承法令王言则为命不言则臣下无所禀令矣】辑録【谅隂天子居丧之名未详其义语注郭叔云问谅隂以他经考之皆以谅隂为信黙惟郑氏独以为凶庐天子居凶庐岂合礼制先生答曰所引剪屛柱楣是两事柱音知主反似是从手不从木也盖始者户北向用草为屛不剪其余至是改而西向乃剪其余草始者无拄与楣檐着于地至是乃施短柱及楣以拄其楣架起其檐令稍髙而下可作户也来谕乃于柱楣之下便云既虞乃剪而除之似谓剪其屛而并及柱楣则误矣谅隂梁闇未详古制定如何不敢辄为之説但假使不如郑説亦未见天子不可居庐之法来喻所云不知何据恐欠子细也滕文公五月居庐之騐恐天子亦须如此　书説】王庸作书以诰曰以台正于四方台恐徳弗类兹故弗言恭黙思道梦帝赉予良弼其代予言【庸用也髙宗用作书告谕羣臣以不言之意言以我表正四方任大责重恐徳不类于前人故不敢轻易发言而恭敬渊默以思治道梦帝与我贤辅其将代我言矣盖髙宗恭默思道之心纯一不二与天无间故梦寐之间帝赉良弼其念虑所孚精神所格非偶然而得者也】辑録【髙宗梦傅説分明有个傅説在那髙宗却不知所以梦见亦是朕兆先见者如此祖道髙宗梦傅説据此则是真有个天帝与髙宗对曰吾赉汝以良弼今人但以主宰説帝谓无形象恐也不得若世间所谓玉皇大帝恐亦不可毕竟此理如何学者皆莫能答僩】纂注【刘禹锡曰商俗以譌引天而欧自此説后多有谓髙宗假天以神之者伊川曰髙宗至诚思得贤相寤寐不忘故兆朕先见于梦如常人梦寐间事有先得者多矣亦何足怪又问髙宗往求説邪説来入梦邪曰譬悬镜于此有物必照亦非镜往照物亦非物来入镜大扺人心虚灵善不善必先知之　太史范氏曰中庸曰诚则形形则着杨雄曰人心其神矣乎髙宗之梦诚之形而心之神也　张氏文蔚曰诚心求贤寤寐不忘此心足以合上天生贤之心矣髙宗之心有以合上天生贤之心上天之心得下应髙宗求贤之心　陈氏经曰至诚之道可以前知嵩前有董五经隐者也伊川闻其名特往造焉至中道遇之曰君非程先生乎先生欲来信息甚大尹子问于伊川伊川曰静则自明观此则髙宗梦説之事不诬矣然此不可以常情拘常事论也有髙宗冇傅説则可君非髙宗臣非傅説而效其所为必有以私意用人不合于公论者若汉文以梦得邓通光武以防得王梁岂足凭哉】乃审厥象俾以形旁求于天下説筑傅岩之野惟肖【审详也详所梦之人绘其形象旁求于天下旁求者求之非一方也筑居也今言所居犹谓之卜筑傅岩在虞虢之间有似也与所梦之形相似】纂注【孔氏曰刻其形象　皇甫谧曰写其形象　史记殷本纪是时説为胥靡于傅险　孔氏曰傅氏之岩在虞虢之界通道所经有涧水懐道常使胥靡刑人筑防此道説贤而隐代胥靡筑之以供食　汉书音义胥相也靡随也古者相随坐轻刑之名　新安陈氏曰传训筑为居以今人卜居曰卜筑证之葢耻説之为贱役也孟子曰傅説举于版筑之间贾谊曰傅説胥靡乃相武丁古圣贤如是者多矣不必文饰其辞】爰立作相王置诸其左右【于是立以为相案史记髙宗得説与之语果圣人乃举以为相书不言省文也未接语而遽命相亦无此理置诸左右葢以冢宰兼师保也荀卿曰学莫便乎近其人置诸左右者近其人以学也史臣将记髙宗命説之辞先叙事始如此】辑録【问髙宗梦説如伊川言是有个傅説便能感得髙宗之梦琮谓髙宗旧学甘盘旣乃遯于荒野入宅于河自河徂亳其在民间乆矣当时天下有个傅説岂不知名当恭黙思道之时往往形于梦寐于是审象而求之不然贤否初不相闻但据一时梦寐便取来做宰相或者于理未安曰遯于荒野入宅于河自河徂亳是説髙宗是説甘盘众未应据来暨厥终罔显只是寻甘盘不见然髙宗旧劳于外爰暨小人亦是尝在民间来】纂注【新安陈氏曰王置左右葢不徒相之而必亲近之也蔡氏谓以宰兼师保亦不必如此説得非据君奭小序召公为保周公为师相成王为左右之语乎此何足据】命之曰朝夕纳诲以辅台徳【此下命説之辞朝夕纳诲者无时不进善言也孟子曰人不足与适也政不足间也惟大人为能格君心之非髙宗既相説处之以师傅之职而又命之朝夕纳诲以辅台徳可谓知所本矣吕氏曰髙宗见道明故知顷刻不可无贤人之言】纂注【新安胡氏曰相业莫大于辅君徳髙宗命相未及他事而以责之纳诲辅徳为第一义真知本之论矣葢其思道精见道明又素学于甘盘而有得故其言如此】若金用汝作砺若济巨川用汝作舟楫若嵗大旱用汝作霖雨【三日雨为霖髙宗托物以喻望説纳诲之切三语虽若一意然一节深一节也】啓乃心沃朕心【啓开也沃灌溉也啓乃心者开其心而无隐沃朕心者既我心而厌饫也】纂注【陈氏大猷曰相业莫要于辅徳辅徳莫切于格心格心之道非可外求惟以心格心啓开而发之也沃灌而入之也如渴之沃浆神受心领而入之深也　新安陈氏曰髙宗命説之初已有渴教之意今欲遂沃其渴教之心説果开诚心以进言髙宗心心相孚必有如土受水之沃如所谓江海之浸膏泽之润涣然冰释怡然理顺者矣】若药弗瞑厥疾弗瘳若跣弗视地厥足用伤【方言曰饮药而毒海岱之间谓之瞑瘳愈也弗瞑喻臣之言不苦口也弗视地喻我之行无所见也】纂注【王氏炎曰己之有失非説之苦口不能药己之不明非説之开导不能行　吕氏曰乆恐説视己为成徳无以扶持之故譬如跣足之人不视地则为物所伤此髙宗倚説为两耳日一时不可无説也】惟暨乃僚罔不同心以匡乃辟俾率先王迪我髙后以康兆民【匡正率循也先王商先哲王也説既作相总百官则卿士而下皆其僚属髙宗欲傅説暨其僚属同心正救使循先王之道蹈成汤之迹以安天下之民也】呜呼钦予时命其惟有终【敬我是命其思有终也是命上文所命者】纂注【新安胡氏曰即相亦惟终之意】説复于王曰惟木从绳则正后从谏则圣后克圣臣不命其承畴敢不祗若王之休命【答钦予时命之语木从绳喻后从谏明谏之决不可不受也然髙宗当求受言于己不必责进言于臣君果从谏臣虽不命犹且承之况命之如此谁敢不敬顺其美命乎】
　　説命中
