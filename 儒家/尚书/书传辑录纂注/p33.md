<!-- { "loadSidebar": true } -->
　　汤诰【汤伐夏归亳诸侯率职来朝汤作诰以与天下更始今文无古文有】
　　王归自克夏至于亳诞告万方【诞大也亳汤所都在宋州谷熟县】王曰嗟尔万方有众明聼予一人诰惟皇上帝降衷于下民若有恒性克绥厥猷惟后【皇大衷中若顺也天之降命而其仁义礼智信之理无所偏倚所谓衷也人之禀命而得仁义礼智信之理与心俱生所谓性也猷道也由其理之自然而有仁义礼智信之行所谓道也以降衷而言则无冇偏倚顺其自然固有常性矣以禀受而言则不无清浊纯杂之异故必待君师之职而后能使之安于其道也故曰克绥厥猷惟后夫天生民有欲以情言也上帝降衷于下民以性言也仲虺即情以言人之欲成汤原性以明人之善圣贤之论互相发明然其意则皆言君道之系于天下者如此之重也】辑録【蔡行父问书所谓降衷曰古之圣贤才説出便是这般话成汤当枚桀之初便説惟皇上帝降衷于下民若有恒性克绥厥猷惟后武王伐纣时便説惟天地万物父母惟人万物之灵亶聦明作元后元后作民父母傅説告髙宗便説明王奉若天道建邦设都树后王君公承以大夫师长不惟逸豫惟以乱民惟天聪明惟圣时宪见古圣贤朝夕只见那天在眼前贺孙惟皇上帝降衷下民孔安国以为降善便是无意思衷不是善只是中与民受天地之中一般泳问降衷于下民云云先生曰何故不説降善却説降衷看得衷字是个无过不及恰好底道理天之生物个个有一精当恰好底道理此与程子所谓天然自有之中刘子所谓民受天地之中相似与诗所谓秉彜张子所谓万物一原又自不同彛是常道有物有则则字却似衷字天之生物必有个当然之则葢君有君之则臣有臣之则耳有耳之则目有目之则止于仁君之则也止于敬臣之则也视曰明目之则也听曰聪耳之则也故民执以为常道也若説降衷便是秉彝则不可若説便是万物一原亦不可万物一原自説万物皆出此也若统论道理固是一般然其中名字位分又自不同若只一般圣贤何故説许多名字若晓得名字训义之不同方见其所谓同衷只是中令人言折衷者葢以是为凖则而取正也　诗书所説便是有个人在上恁地分付如帝乃震怒之类然这个亦只是理如此天下莫尊于理故以帝名之降衷便是有主宰意淳天地自有个无心之复卦一阳生于下这便是生物之心如惟皇上帝降衷于下民天道福善祸淫便自分明有个人在里主宰相似道夫陶安国问降衷与受中之中二字义同异先生曰左氏云始终衷皆举之又云衷甲以见看此衷字义本是衷甲以见之义为其在衷而当中也终中字大槩因无过不及而立名如六艺折衷于夫子葢是折两头而取其中之义后人以衷为善却説得未亲切　又曰此葢指大本之中也此处中庸説得甚明他曰考之自见　自天而言则谓之降衷自人受此中而言则谓之性猷即道也道者性之发用处能安其道者惟后也僩】纂注【孔氏曰顺人有常之性能安立其道教则惟为君之道真氏曰成汤有天下之初即以此自任可谓知君即之职矣厥后秉彛受中之言相继而发至于孔孟性善之理益明而开万世性学之原则自成汤始新安陈氏曰诸家觧若有恒性一句皆属下句以为皆君之事蔡独属上文以为人性本然之天若宇轻説克字方重説天赋人受本有恒性君不必容力于其间也至于修道之教使人各安其道则方有頼于君焉葢诸解以惟后对惟皇上帝作两股説蔡以帝衷民性后绥作三股説观此一叚蔡传非可易及朱子诚不轻付矣】夏王灭徳作威以敷虐于尔万方百姓尔万方百姓罹其凶害弗忍荼毒并告无辜于上下神只天道福善祸淫降灾于夏以彰厥罪【言桀无有仁爱但为杀戮天下被其凶害如荼之苦如毒之螫不可堪忍称寃于天地鬼神以冀其拯已屈原曰人穷则反本故劳苦倦极未尝不呼天也天之道善者福之淫者祸之桀既淫虐故天降灾以明其罪意当时必有灾异之事如周语所谓伊洛竭而夏亡之类】辑録【问天道福善祸淫此理定否曰如何不定自是道理当如此问或有不如此者何也曰福善祸淫其常理也不如此便是失其常理天莫之为而为天亦何尝有意只是理自是如此且如冬寒夏热此是常理当如此若冬热夏寒便是失其常理近年径山尝六七月大雪】肆台小子将天命明威不敢赦敢用牡敢昭告于上天神后请罪有夏聿求元圣与之戮力以与尔有众请命【肆故也故我小子奉将天命明威不敢赦桀之罪也牡夏尚黒未变其礼也神后后土也聿遂也元圣伊尹也】上天孚佑下民罪人黜伏天命弗僭贲若草木兆民允殖【孚允皆信也僭差也贲文之着也殖生也上天信佑下民故夏桀窜亡而屈服天命无所僭差灿然若草木之敷荣兆民信乎其生殖矣】辑録【贲若言草木之美允殖言兆民信安其生罪人既黜伏天命既弗差故草木华美百姓丰殖谓人物皆遂东齐集传贲若草木兆民允殖诸家説多不同未知当如何看曰连上句天命不僭明白易见故人得遂其生也僩】俾予一人辑寜尔邦家兹朕未知获戾于上下栗栗危惧若将陨于深渊【辑和戾罪陨坠也天使我辑寜尔邦家其付予之重恐不足以当之未知已得罪于天地与否惊恐忧畏若将坠于深渊葢贲愈重则忧愈大也】凡我造邦无从匪彛无即慆淫各守尔典以承天休【夏命已黜汤命惟新侯邦虽旧悉与更始故曰造邦彜法即就慆慢也匪彛指法度言慆淫指逸乐言典常也各守其典常之道以承天之休命也】尔有善朕弗敢蔽罪当朕躬弗敢自赦惟简在上帝之心其尔万方有罪在予一人予一人有罪无以尔万方【简阅也人有善不敢以不逹己有罪不敢以自恕简阅一聼于天然天以天下付之我则民之有罪实君所为君之有罪非民所致非特圣人厚于责己而薄于贵人是乃理之所在君道当然也】辑録【杨尹叔问简在帝心注简阅也如何曰善与罪天皆知之如天检防数过相似尔之有善也在帝心我之有恶也在帝心寓】纂注【林氏曰所谓罪在朕躬非必己身有可指之罪然后为罪也葢天降衷于民而以克绥厥猷者付之一人为君者必使天下之人皆不失其降衷之性以安厥猷方无负于天之所付若民有罪是为君者教之不至所以自弃于愚不肖之地而莫能返非民之罪乃君之罪也所以曰罪在朕躬也民有罪则君致之君有罪乃其自取夫以一人之身临莅四海而天下人之罪皆归其身必使天下之人皆无罪然后为能尽君之职而无负于天之所任论至此则获戾于上下亦岂难哉此所以危惧若将陨也汤诰一书多兢业之意　新安陈氏曰此所以缴结篇首降衷有性绥猷之言深味之成汤可谓知君师之职矣】呜呼尚克时忱乃亦有终【忱信也叹息言庻几能于是而忱信焉乃亦有终也呉氏曰此兼人已而言】纂注【新安胡氏曰叹息言尚克相与于是尽其忱诚则乃亦有终焉否则未保其所终也曰尚曰亦皆不敢必之辞盖兢兢不忽之意实兼人已而言不特汤自谓当如此亦欲万方诸侯皆勉于此也　新安陈氏曰此篇见成汤明命性之理知君师之道监夏之所以亡而凛凛于今之所以兴且戒诸侯以相与尽守邦国终之道真帝王之格言圣学之渊源也论语摘其要语曰予小子履敢用牡敢昭告于皇皇后帝有罪不敢赦帝臣不蔽简在帝心朕躬有罪无以万方万方有罪罪在朕躬但书详而语略耳】
　　伊训【训导也太甲嗣位伊尹作书训导之史録为篇今文无古文有】辑録【商书几篇最分晓可玩伊训太甲等篇又好看似説命盖髙宗资质髙傅説所説底细了难防若是伊尹与太甲説虽是麤却切于学者之身太甲也不是个昬愚底人但欲败度纵败礼耳广伊尹书及説命大扺分明易晓今人观书且看他那分明底其难晓者且置之政使晓得亦不济事广】
