<!-- { "loadSidebar": true } -->
　　惟十有三年春大防于孟津【十三年者武王即位之十三年也春者孟春建寅之月也孟津见禹贡　案汉孔氏言虞芮质成为文王受命改元之年凡九年而文王崩武王立二年而观兵三年而伐纣合为十有三年此皆惑于伪书泰誓之文而误解九年大统未集与夫观政于商之语也古者人君即位则穪元年以计其在位之乆近常事也自秦惠文始改十四年为后元年汉文帝亦改十七年为后元年自后说春秋因以改元为重欧阳氏曰果重事欤西伯即位已改元年中闲不宜改元而又改元至武王即位宜改元而反不改元乃上冐先君之元年并其居防穪十一年及其防商而得天下其事大于聼讼逺矣而又不改元由是言之谓文王受命改元武王冒文王之元年者皆妄也欧阳氏之辨极为明着但其曰十一年者亦惑于书序十一年之误也详见序篇又案汉孔氏以春为建子之月盖谓三代改正朔必改月数改月数必以其正为四时之首序言一月戊午既以一月为建子之月而经又系之以春故遂以建子之月为春夫改正朔不改月数于太甲辨之详矣而四时改易尤为无义冬不可以为春寒不可以为暖固不待辨而明也或曰郑氏笺诗维莫之春亦言周之季春于夏为孟春曰此汉儒承袭之误耳且臣工诗言维暮之春亦又何求如何新畬于皇来牟将受厥明盖言暮春则当治其新畬矣今如何哉然牟麦将熟可以受上帝之明赐夫牟麦将熟则建辰之月夏正季春审矣郑氏于诗且不得其义则其考之固不审也不然则商以季冬为春周以仲冬为春四时反逆皆不得其正岂三代圣人奉天之政乎】辑録【显道问先儒将十一年十三年等合九年説以为文王称王不知有何据曰自太史公以来皆如此説了但欧公力以为非东坡亦有一説但书説惟九年大统未集予小子其承厥志却是有这一个防瑕或推泰誓诸篇皆只称文考至武成方称王只是当初三分天下有其二以服事殷也只是羁縻事体自是不同了　泰誓序十有一年武王伐殷经云十有三年春大防于孟津必差误说者乃以十一年为观兵尤无义理旧有人引洪范十有三祀王访于箕子则十一年之误可知矣人杰问子丑寅之建正如何曰此是三阳之月若秦用建亥之月为正直是无谓大抵三代更易须着如此更易一畨格言】王曰嗟我友邦冡君越我御事庶士明听誓【王曰者史臣追称之也友邦亲之也冡君尊之也越及也御事治事者庶士众士也告以伐商之意且欲其听之审也】惟天地万物父母惟人万物之灵亶聪明作元后元后作民父母【亶诚实无妄之谓言聪明出于天性然也大哉乾元万物资始至哉坤元万物资生天地者万物之父母也万物之生惟人得其秀而灵具四端备万善知觉独异于物而圣人又得其最秀而最灵者天性聪明无待勉强其知先知其觉先觉首出庶物故能为大君于天下而天下之疲癃残疾得其生鳏寡孤独得其养举万民之众无一而不得其所焉则元后者又所以为民之父母也夫天地生物而厚于人天地生人而厚于圣人其所以厚于圣人者亦惟欲其君长乎民而推天地父母斯民之心而已天之为民如此则任元后之责者可不知所以作民父母之义乎商纣失君民之道故武王发此是虽一时誓师之言而实万世人君之所当体念也】辑録【亶聪明作元后元后作民父母湏是刚健中正出人意表之君方能立天下之事如创业之君能定祸乱者皆是智勇过人人杰气质之性古人虽不曽说着考之经典却有此意如惟人万物之灵亶聪明作元后天乃锡王勇智皆此意也谟汤武征伐皆先自说一叚义理】纂注【新安胡氏曰万物莫不禀气于天受形于地干称父坤穪母此天地所以为万物一大父母也　孙氏曰天地能生万物而不能成所以成之者君也　唐氏曰配天地以作民父母与易象言后以财成天地之道辅相天地之宜以左右民者一也　陈氏经曰人者万物之一也物得气之偏人得气之全此人性所以独灵于物然人虽有此灵有不能保此灵者必得聪明之君以父母之斯民始得以各全其灵聪明亦灵也圣人先得我心之所同然而为灵之灵者耳　吕氏曰此虽誓师之辞乃六经之统摄百王之标凖　碧梧马氏曰作民父母一语武王以之首泰誓箕子以之终皇极】今商王受弗敬上天降灾下民【受纣名也言纣慢天虐民不知所以作民父母也慢天虐民之实即下文所云也】沈湎冒色敢行暴虐罪人以族官人以世惟宫室台榭陂池侈服以残害于尔万姓焚炙忠良刳剔孕妇皇天震怒命我文考肃将天威大勲未集【沈溺于酒也冒色冒乱女色也族亲族也一人有罪刑及亲族也世子弟也官使不择贤才惟因父兄而宠任子弟也土高曰台有木曰榭泽障曰陂停水曰池侈奢也焚炙炮烙刑之类刳剔割剥也皇甫谧云纣剖比干妻以视其胎未知何据纣虐害无道如此故皇天震怒命我文王敬将天威以除邪虐大功未集而文王崩愚谓大勲在文王时未尝有意至纣恶贯盈武王伐之叙文王之辞不得不尔学者当言外得之】辑録【问诸儒之说以为武王未诛纣则称文王为文考以明文王在位未尝穪王之证及既诛纣乃称文考为文王然既曰文考则其谥定矣若如其言将称为文公邪曰此等事无证佐皆不可晓阙之可也僴文武无伐纣之心而天与之人归之其势必诛纣而后已故有肃将天威大勲未集之语但纣罪未盈天命未絶故文王犹得以三分之二而服事纣若使文王未崩十二三年纣恶不悛天命已絶则盟津之事文王亦岂得而辞哉以此见文武之心未尝不同皆无私意视天与人而已　因说文王事商先王曰文王但是做得从容不廹武王便去伐商太猛耳苏东坡说文王只是依本分做诸侯自归之或问此有所据否先生曰这也见未得在但是文王伐崇伐宻戡黎等事又自显然书说王季勤劳王家诗云太王翦商都是他子孙自说不成他子孙诬其父祖春秋分明说泰伯不从是不从甚底事若泰伯当武王之世也只是为诸侯但时措之宜圣人又有不得已处横渠云商之中世都弃了西方之地不管他所以戎狄复进入中国太王所以迁于岐然岐下也只是个荒凉之地太王自去立个家计如此竝答徐元聘】纂注【陈氏大猷曰敬者万善之本不敬者万恶之本人虽至愚犹知敬天今纣天且不敬宜其众恶日深也　新安陈氏曰蔡氏愚谓以下七句曲为文王文饰不若语録尽之】肆予小子发以尔友邦冡君观政于商惟受罔有悛心乃夷居弗事上帝神祗遗厥先宗庙弗祀牺牲粢盛既于凶盗乃曰吾有民有命罔惩其侮【肆故也观政犹伊尹所谓万夫之长可以观政八百诸侯背商归周则商政可知先儒以观政为观兵误矣悛改也夷蹲踞也武王言故我小子以尔诸侯之向背观政之失得于商今诸侯背叛既已如此而纣无有悔悟改过之心夷踞而居废上帝百神宗庙之祀牺牲粢盛以为祭祀之备者皆尽于凶恶盗贼之人即箕子所谓攘窃神只之牺牷牲者也受之慢神如此乃谓我有民社我有天命而无有惩戒其侮慢之意】辑録【伊川谓无观政之事非深见文武之心不能及此非为存名教而发也若有心要存名教而于事实有所改易则夫子之録泰誓武成其不存名教甚矣近世有存名教之说大害事将圣人心迹都做两截看了殊不知圣人所行便是名教若所行如此而所教如彼则非所以为圣人矣荅徐元聘】纂注【程子曰观政之说必无此理如今日天命絶则纣今日便是独夫岂容更留之三年今日天命未絶便是君也为之臣子者敢以兵胁君乎　林氏曰尸有馂鬼神之余也可以观政矣谓政之勤怠美恶由馂可以观之此言观政亦由是也　林氏曰夷如原壤夷俟之夷纣不祀武伐之如葛不祀汤伐之也】天佑下民作之君作之师惟其克相上帝宠绥四方有罪无罪予曷敢有越厥志【佑助宠爱也天助下民为之君以长之为之师以教之君师者惟其能左右上帝以宠安天下则夫有罪之当讨无罪之当赦我何敢有过用其心乎言一听于天而已】辑録【佛经云佛为一大事因缘出现于世圣人亦为这一大事出来这个道理虽人所固有若非圣人如何得如此光明盛大你不晓得我说在这里教你晓你不防做底我做下様子在此与你做只是要持守这个道理教他常立在世间上拄天下拄地常如此端正才一日无人维持便颠倒了少间脚拄天头拄地颠倒错乱便都壊了所以说天佑下民作之君作之师惟其克相上帝宠绥四方天只生得你付得这道理与你做与不做却在你做得好也由你做得不好也由你所以又为之立君师以作成之既抚养你又教导你便无一夫不遂其性如尧舜之时真个是宠绥四方只是世间不好底人不定叠底事才遇尧舜都妥帖平定了所以谓之克相上帝盖助上帝之所不及也自秦汉以来讲学不明世之人君固有因其才智做得功业然无人知明德新民之事君道间有得其一二而师之道则絶无矣卓】纂注【陈氏经曰后世之君刑政徒尚教化不立不知师道不尽则不足以尽君道矣武王之意谓纣既不能当君师之任则任君师独不在我乎我当相天以讨纣之有罪而绥定天下之无罪者所不得而私也孟子引书曰其助上帝止厥志末句意少异】同力度德同德度义受有臣亿万惟亿万心予有臣三千惟一心【度量度也德得也行道有得于身也义宜也制事达时之宜也同力度德同德度义意古者兵志之辞武王举以明伐商之必克也林氏曰左氏防三十一年鲁穆叔曰年钧择贤义钧则卜昭二十六年王子朝曰年钧以德德钧以卜盖亦举古人之语文势正与此同百万曰亿纣虽有亿万臣而有亿万心众叛亲离寡助之至力且不同况徳与义乎】纂注【林氏曰凡胜负之理力同则有德者胜德同则有义者胜度德校善恶也度义校曲直也十万曰亿十亿曰兆　介轩董氏曰行道有得于身身当作心案孟子曰道若大路然邵子曰道犹路也万古在前万世在后谁能不由此道而行凡日用事物当然之理决不可不由者是之谓道道乃众人公共之路必湏能行此道而有得于吾心然后可谓之德礼记乡饮酒曰德者得也得于吾身也朱子暮年榜公堂取据于德一条改有得于身为有得于心仍俾六经用此为通例礼记其身已是切己终必曰心益见向里下工夫耳　息齐余氏曰此谓百万曰亿洛诰谓十万曰亿　新安陈氏曰韦昭注楚语云十万曰亿古数也秦改制始以万万为亿今解尚书合主十万为亿之说百万为亿未见所本】商罪贯盈天命诛之予弗顺天厥罪惟钧【贯通盈满也言纣积恶如此天命诛之今不诛纣是长恶也其罪岂不与纣钧乎如律故緃者与同罪也】纂注【唐孔氏曰纣之恶如绳贯物其贯已满】予小子夙夜只惧受命文考类于上帝宜于土以尔有众底天之罚【底致也土大社也祭社曰宜上文言纵纣不诛则罪与纣钧故此言予小子畏天之威早夜敬惧不敢自宁受命于文王之庙告于天神地只以尔有众致天之罚于商也王制曰天子将出类乎上帝宜乎社造乎祢受命文考即造乎祢也王制以神尊卑为序此先言受命文考者以伐纣之举天本命之文王武王特禀文王之命以卒其伐功而已】纂注【陈氏经曰纣之恶在不敬上天文王之德在肃将天威武王之德在夙夜只惧敬与不敬圣狂分焉兴亡判焉】天矜于民民之所欲天必从之尔尚弼予一人永清四海时哉弗可失【天矝怜于民民有所欲天必从之今民欲亡纣如此则天意可知尔庶几辅我一人除其邪秽永清四海是乃天人合应之时不可失也】纂注【林氏曰天之立君专以为民故武王于一篇之中三致意焉首言元后作民父母以见纣之不能为民父母也次言作之君师以见纣之不能为君师也未言民欲天必从以见民心欲亡纣而伐之必克也去一纣则恶根除故永清四海尧授舜舜授禹天实与之则尧舜不可失其与之之时汤放桀武王伐纣天实夺之则汤武不可失其取之之时故韩献子曰文王率商之叛国以事纣惟知时也礼运亦曰尧授舜舜授禹汤放桀武王伐纣时也陈氏经曰君源也民流也源清则流清天下本清纣污浊之伯夷太公所以避之以待天下之清也去纣而除其秽恶则清其源而天下清矣】
