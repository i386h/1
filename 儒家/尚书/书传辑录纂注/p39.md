<!-- { "loadSidebar": true } -->
　　盘庚迁于殷民不适有居率吁众慼出矢言【殷在河南偃师适往吁呼矢誓也史臣言盘庚欲迁于殷民不肯往适有居盘庚率呼众忧之人出誓言以喻之如下文所云也周氏曰商人称殷以盘庚始自此以前惟称商自盘庚迁都之后于是殷商兼称或只称殷也】曰我王来既爰宅于兹重我民无尽刘不能胥匡以生卜稽曰其如台【曰盘庚之言也刘杀也盘庚言我先王祖乙来都于耿固重我民之生非欲尽致之死也民适不幸荡析离居不能相救以生稽之于卜亦曰此地无若我何言耿不可居决当迁也】纂注【新安陈氏曰既爰宅于兹以下疑有阙文兹指耿邑当有説水患之语然后继以重我民无尽刘今所以欲迁者盖重我民生无尽杀之此地之理此地荡析于水既君民不得相正以生矣所以卜以稽之而必迁也　孔氏曰其如台其如我所行　林氏曰古者将迁国必考之卜如緜诗曰爰始爰谋爰契我曰止曰时筑室于兹卫文楚邱之迁亦曰降观于桑卜云其吉是也】先王有服恪谨天命兹犹不常宁不常厥邑于今五邦今不承于古罔知天之断命矧曰其克从先王之烈【服事也先王有事恪谨天命不敢违越先王犹不敢常安不常其邑于今五迁厥邦矣今不承先王而迁且不知上天之断絶我命况谓其能从先王之大烈乎详此言则先王迁徙亦必有稽卜之事仲丁河亶甲篇逸不可考矣五邦汉孔氏谓汤迁亳仲丁迁嚣河亶甲居相祖乙居耿并盘庚迁殷为五邦然以下文今不承于古文势考之则盘庚之前当自有五迁史记言祖乙迁邢或祖乙两迁也】纂注【薛氏曰不迁故罔知天之断命则迁乃天欲永我命也不迁故不克从先王之烈则迁乃欲绍复先王之业也　陈氏经曰命在天而曰恪谨天命天其永命何也古人以当然之理为命而不以或然之数为命勅天之命祈天永命皆自已而言之使盘庚不迁都而苟安于耿民不生国将灭亡而归之命可乎林氏曰一亳不应汤都盘庚迁而谓之二邦太史公谓祖乙自耿迁邢汲纪年谓祖乙迁奄此不可据意者更有迁而史失之歴世久逺不可臆决也】若颠木之有由蘖天其永我命于兹新邑绍复先王之大业厎绥四方【颠仆也由古文作防木生条也颠木譬耿由蘖譬殷也言今自耿迁殷若已仆之木而复生也天其将永我国家之命于殷以继复先王之大业而致安四方乎】纂注【魏氏曰书言由蘖由字左氏传注木再萌芽谓之由故云楚其复由又昭八年今在析木之津犹将复由　韵书蘖本作今作枿书由蘖孟萌蘖皆作蘖李巡曰枿槁木之余也郭璞云晋卫之间曰枿马云颠木而肄生曰枿　徐氏曰谓己倒之木更生孙枝也　吕氏曰京师为诸夏本国都定则四方安矣　陈氏大猷曰承天命复祖业绥四方三者盘庚图迁之本意故史总述于篇首】盘庚斆于民由乃在位以常旧服正法度曰无或敢伏小人之攸箴王命众悉至于庭【斆教服事箴规也耿地防卤垫隘而有沃饶之利故小民苦于荡析离居而巨室则总于货寳惟不利于小民而利于巨室故巨室不悦而胥动浮言小民于利害亦相与咨怨间有能审利害之实而欲迁者则又往往为在位者之所排击阻难不能自达于上盘庚知其然故其教民必自在位始而其所以教在位者亦非作为一切之法以整齐之惟举先王旧常迁都之事以正其法度而已然所以正法度者亦非有他马惟曰使在位之臣无或敢伏小人之所箴规焉耳盖小民患防卤垫隘有欲迁而以言箴规其上者汝母得遏絶而使不得自达也众者臣民咸在也史氏将述下文盘庚之训语故先发此】纂注【陈氏大猷曰法度如朝市室庐之营建道路顿宿之部分去旧即新之区画之类又曰遵故事则人情不骇达微辞则人情不壅此迁都之大纲史特先举之】王若曰格汝众予告汝训汝猷黜乃心无傲从康【若曰者非尽常时之言大意若此也汝猷黜乃心者谋去汝之私心也无与毋同毋得傲上之命从已之安盖傲上则不肯迁从康则不能迁二者所当黜之私心也此虽盘庚对众之辞实为羣臣而发以斆民由在位故也】纂注【王氏曰凡言若曰或史述上防而代作非其自言　陈氏经曰当谋去其傲上从康之心傲上者违王命而不肯从从康者懐久安而不为后日虑当时羣臣所以不迁其病根在此二者故直指其病而戒之　陈氏梅叟曰盘庚戒谕羣臣惟汲汲于治其心耳黜乃心再见于首篇永肩一心申严于中篇不宣乃心恐迂乃心不暨予同心有戕在乃心各设中于乃心又条见于中篇至于歴告朕志心腹肾肠皆敷焉无非开心谕之也】古我先王亦惟图任旧人共政王播告之修不匿厥指王用丕钦罔有逸言民用丕变今汝聒聒起信险肤予弗知乃所讼【逸过也盘庚言先王亦惟谋任旧人共政王播告之修则奉承于内而能不隠匿其指意故王用大敬之宣化于外又无过言以惑众听故民用大变今尔在内则伏小人之攸箴在外则不和吉言于百姓譊譊多言凡起信于民者皆险陂肤浅之説我不晓汝所言果何谓也详此所谓旧人者世臣旧家之人非谓老成人也盖沮迁都者皆世臣旧家之人下文人惟求旧一章可见】纂注【王氏炎曰讼争辩也　新安陈氏曰民用丕变以前谓先王时世家旧人能使上敬下化如此下文责今世家不能然也】非予自荒兹徳惟汝含徳不惕予一人予若观火予亦拙谋作乃逸【荒废也逸过失也盘庚言非我轻易迁徙自荒废此徳惟汝不宣布徳意不畏惧于我我视汝情明若观火我亦拙谋不能制命而成汝过失也】纂注【新安陈氏曰含徳掩晦遮蔽意与不匿厥指正相反不惕一人即傲上也成乃安逸即从康也】若网在纲有条而不紊若农服田力穑乃亦有秋【紊乱也纲举则目张喻下从上小从大申前无傲之戒勤于田亩则有秋成之望喻今虽迁徙劳苦而有永建乃家之利申前从康之戒】汝克黜乃心施实徳于民至于婚友丕乃敢大言汝有积徳【苏氏曰商之世家大族造言以害迁者欲以苟悦小民为徳也故告之曰是何徳之有汝曷不去汝私心施实徳于民与汝婚姻僚友乎劳而有功此实徳也汝能劳而有功则汝乃敢大言曰我有积徳曰积徳云者亦指世家大族而言申前汝猷黜乃心之戒】纂注【萧氏曰言不欲迁者徒为顺民之虚名迁则为安民之实徳　李氏杞曰言不迁似姑息若可以得虚誉然民被水患而不救岂实徳乎无实徳及民乃敢大言欺众谓自汝祖世有积徳及民可乎林氏曰黜私心而施实徳欲其爱人以徳而不以不迁之姑息为爱也　夏氏曰先王时汝祖父率民以迁今汝又率民迁是世有积徳及人也　陈氏大猷曰不迁则狥人情而患在后虽若爱民实害民也迁则若拂人情而利在后虽若劳民实福民也在位以使民不迁为有徳于民故戒之如此此章总告以利下二章分告以害　新安陈氏曰前言猷黜乃心此言克黜乃心是前言所谋为之者今真能为之矣所以賛其决也】乃不畏戎毒于逺迩惰农自安不昬作劳不服田亩越其罔有黍稷【戎大昬强也汝不畏沉溺大害于逺近而惮劳不迁如怠惰之农不强力为劳苦之事不事田亩安有黍稷之可望乎此章再以农喻申言从康之害】纂注【唐孔氏曰惰农对上服田力穑而反言之林氏曰此篇文势大扺反覆辩论皆相顾成文既曰若农服田力穑乃亦有秋又曰惰农自安不昬作劳不服田亩越其罔有黍稷既曰予若观火又曰若火之燎于原文虽涣散而意则相属以是知盘庚之言虽佶屈聱牙不可遽晓然反覆求之于人情甚近也】汝不和吉言于百姓惟汝自生毒乃败祸奸宄以自灾于厥身乃既先恶于民乃奉其恫汝悔身何及相时憸民犹胥顾于箴言其发有逸口矧予制乃短长之命汝曷弗告朕而胥动以浮言恐沈于众若火之燎于原不可向迩其犹可扑灭则惟尔众自作弗靖非予有咎【吉好也先恶为恶之先也奉承恫痛相视也憸民小民也逸口过言也逸口尚可畏况我制尔生杀之命可不畏乎恐谓恐动之以祸患沉谓沈陷之于罪恶不可向迩其犹可扑灭者言其势熖虽盛而殄灭之不难也靖安咎过也则惟尔众自为不安非我有过也此章反覆辩论申言傲上之害】纂注【林氏曰不导民以迁而先不乐迁民亦从之是谓先恶　陈氏大猷曰恫痛不急去之乃奉而养之犹安其危利其菑之意既先恶于始又防病于今后虽悔之身无及矣　张氏曰毒曰自生祸败奸宄曰自灾言非自外来皆汝自取之罪也】迟任有言曰人惟求旧器非求旧惟新【迟任古之贤人苏氏曰人旧则习器旧则敝当常使旧人用新器也今案盘庚所引其意在人惟求旧一句而所谓求旧者非谓老人但谓求人于世臣旧家云尔详下文意可见若以旧人为老人又何侮老成人之有】纂注【唐孔氏曰郑云迟任古之贤史　张氏曰器惟新者但以证人求旧尔故下文继以乃祖父非以器喻新邑也】古我先王暨乃祖乃父胥及逸勤予敢动用非罚世选尔劳予不掩尔善兹予大享于先王尔祖其从与享之作福作灾予亦不敢动用非徳【胥相也敢不敢也非罚非所当罚也世非一世也劳劳于王家也掩蔽也言先王及乃祖乃父相与同其劳逸我岂敢动用非罚以加汝乎世简尔劳不蔽尔善兹我大享于先王尔祖亦以功而配食于庙先王与尔祖父临之在上质之在旁作福作灾皆简在先王与尔祖父之心我亦岂敢动用非徳以加汝乎】纂注【孔氏曰古功臣配食于庙　新安陈氏曰配对也大勲劳之人方得配食非遍及有功者此言与享如周礼司勲凡有功者祭于大烝耳盘庚縂告羣臣岂尽皆配享乎　孙氏曰前言胥及逸勤则曰乃祖乃父此与享止曰乃祖盖逸勤不止一人配享则非有功之祖不与也　陈氏大猷曰此以羣臣世有勲劳与国同休戚者感动之乃申言前图任旧人之意谓汝从我迁我固不敢用非罚加汝执迷不迁亦不敢用非徳福汝又承上文扑灭之言以起意而以威恐之以赏劝之也】予告汝于难若射之有志汝无侮老成人无弱孤有幼各长于厥居勉出乃力聴予一人之作猷【难言谋迁徒之难也盖迁都固非易事而又当时臣民傲上从康不肯迁徒然我志决迁若射者之必于中有不容但已者弱少之也意当时老成孤幼皆有言当迁者故戒其老成老不可侮孤幼者不可少之也尔臣各谋长逺其居勉出汝力以聴我一人迁徙之谋也】纂注【王氏炎曰我告汝以迁非易也如射之有志定而后发发而期于必中岂甞试其有成哉　孔氏曰不用老成人之言而迁是侮之不迁则孤幼他日受害是弱之】无有逺迩用罪伐厥死用徳彰厥善邦之臧惟汝众邦之不臧惟予一人有佚罚【用罪犹言为恶用徳犹言为善也伐犹诛也言无有逺近亲踈凡伐死彰善惟视汝为恶为善如何尔邦之善惟汝众用徳之故邦之不善惟我一人失罚其所当罚也】纂注【曽氏曰用罪犹曰用罚用徳犹曰用赏　陈氏大猷曰死者刑之重举重故言死　张氏曰不从迁者罪也从迁者善也】凡尔众其惟致告自今至于后日各恭尔事齐乃位度乃口罚及尔身弗可悔【致告者使各相告戒也自今以徃各敬汝事整齐汝位法度汝言不然罚及汝身不可悔也】纂注【吕氏曰其惟致告当时所谕惟造在王庭者故欲其转相告语也　孙氏曰恭尔事则无傲上齐乃位则无从康度乃口则无浮言三者盘庚所深戒也　吕氏曰三书反覆折难须于包容处看其度量于委曲训诰处看其恩意于规画纎悉处看其措置　林氏曰使盘庚驱以刑罚而使之迁谁敢违之今其言乃若有所甚畏者盖得天下有道得其民也得其民者得其心也得其心不过所欲与之聚尔今之迁惟欲聚民所欲而已苟以势力与臣民较以失人心虽能强之使迁而民心已离矣故寕为优游不忍之辞闲谕其心使知吾之本意既不失民之心亦不害吾之迁此盘庚所以为仁也　陈氏大猷曰世主之懦者惟知狥人事所当为虑拂人情而輙沮其果者惟知狥己事苟当为遽拂人情而不恤二者皆非也盘庚内不失己外不失人所以为两全欤】
