<!-- { "loadSidebar": true } -->
　　无逸【逸者人君之大戒自古有国家者未有不以勤而兴以逸而废也益戒舜曰罔游于逸罔淫于乐舜大圣也益犹以是戒之则时君世主其可忽哉成王初政周公惧其知逸而不知无逸也故作是书以训之言则古昔必称商王者时之近也必称先王者王之亲也举三宗者继世之君也详文祖者耳目之所逮也上自天命精微下至畎畆艰难闾里怨诅无不具载岂独成王之所当知哉实天下万世人主之龟鉴也是篇凡七更端周公皆以呜呼发之深嗟永叹其意深逺矣亦训体也今文古文皆有】纂注【张氏曰周召之于成王所陈在敬所戒在逸葢敬则不逸逸则不敬敬逸之分而歴年之延否享国之夀夭判焉召公以敬陈于前周公以无逸戒于后不如是不足以为周召吕氏曰逸者祸乱之源三年东征以定外乱此特治其末流耳无逸者治源之书也无逸作于作洛之后成王即政之初　陈氏大猷曰逸者万恶之根无逸者万善之本无逸一书所以为百代元龟】
