<!-- { "loadSidebar": true } -->
　　【沱濳江汉源流于是而见】纂注【陈氏曰沱濳发源此州而入荆州故荆梁二州皆言沱潜既道】蔡蒙旅平【蔡蒙二山名蔡山舆地记在今雅州严道县蒙山地志蜀郡青衣县今雅州名山县也郦道元谓山上合下开沬水迳其间溷崖水脉漂疾歴代为患蜀郡太守李冰发卒凿平溷崖则此二山在禹为用功多也祭山曰旅旅平者治功毕而旅祭也】纂注【陈氏大猷曰古人举事必祭况治水土大事必不敢忽然旅独于梁雍言之者盖九州终于梁雍以见前诸州名山皆有祭也旅独于蔡蒙荆岐言之者盖纪梁之山终于蔡蒙纪雍之山始于荆岐以见州内诸名山皆有祭也故下文复以九山刋旅緫结之然特言于诸州之后其先成民而后致力于神之意欤】和夷厎绩【和夷地名严道以西有和川有夷道或其地也又案晁氏曰和夷二水名和水今雅州荥经县北和川水自蛮界罗嵒州东西来迳蒙山所谓青衣水而入岷江者也夷水出巴郡鱼复县东南过佷山县南又东过夷道县东北入于江今详二説皆未可必但经言厎绩者三覃怀原隰既皆地名则此恐为地名或地名因水亦不可知也】纂注【郑氏曰和夷和上之夷人也　曽氏曰严道有和川夷人居之】厥土青黎【黎黒也】纂注【孔氏曰沃壤也】厥田惟下上厥赋下中三错【田第七等赋第八等杂出第七第九等也案赋杂出他等者或以为嵗有丰凶或以为户有増减皆非也意者地力有上下年分不同如周官田一易再易之类故赋之等第亦有上下年分冀之正赋第一等而间嵗第二等也之正赋第七等而闲嵗第六等也豫之正赋第二等而闲歳第一等也梁之正赋第八等而闲嵗出第七第九等也当时必有条目详具今不存矣书之所载特凡例也若谓嵗之丰凶户之増减则九州皆然何独于冀豫梁四州言哉】纂注【新安胡氏曰或曰闲出第六第七第九】厥贡璆铁银镂砮磬熊罴狐貍织皮【璆玉磬铁柔铁也镂刚铁可以刻镂者也磬石磬也言铁而先于银者铁之利多于银也后世蜀之卓氏程氏以铁冶富拟封君则梁之利尤在于铁也织皮者梁州之地山林为多兽之所走熊罴狐貍四兽之皮制之可以为裘其毳毛织之可以为罽也林氏曰徐州贡浮磬此州既贡玉磬又贡石磬豫州又贡磬错以此观之则知当时乐噐磬最为重岂非以其声角而在清浊小大之间最难得其和者哉】纂注【归轩邹氏曰汉志犍为郡朱提县有朱提山出银毎银八两为一流直一千五百八十他银一流但直一千犍为郡正梁州之境是梁州之银独羙于他州故以为贡荆金三品郑氏以为铜三色也　玉篇罽居例反字正作】西倾因桓是来浮于濳逾于沔入于渭乱于河【西倾山名地志在陇西郡临洮县西今洮州临潭县西南桓水名水经曰西倾之南桓水出焉苏氏曰汉始出为东南流为沔至汉中东行为汉沔郦道元曰自西倾而至葭萌浮于西汉西汉即濳水也自西汉遡流而届于晋夀界阻枝津南歴冈北迤逦接汉沔歴汉川至于褒水逾褒而暨于衙岭之南溪灌于斜川届于武功而北以入于渭汉武帝时人有上书欲通褒斜道及漕事下张汤问之云褒水通沔斜水通渭皆可以漕从南阳上沔入褒褒絶水至斜间百余里以车转从斜下渭如此则汉中谷可致经言沔渭而不言褒斜者因大以见小也褒斜之间絶水百余里故曰逾然于经文则当曰逾于渭今曰逾于沔此又未可晓也絶河而渡曰乱】辑録【西倾虽在雍州其人有事于京师者必道取梁州因桓水而来故梁贡道及之复斋集义】纂注【叶氏曰雍言织皮昆崘析支渠搜非中国之贡明矣疑西倾即西戎之境熊罴狐貍织皮文与西倾因桓是来相属谓四兽织皮西倾之戎因桓水而以此来贡也　孔氏曰汉上曰沔】黒水西河惟雍州【雍州之域西据黒水东距西河谓之西河者主冀都而言也】纂注【林氏曰雍梁皆以黒水为境不当言据　武夷熊氏曰雍州秦地周之岐丰镐京汉之三辅皆此焉娄敬谓金城千里天府之国合天下形势言之所谓秦得百二者实以据地势之上防当天下之要脊四塞以为固全一面之险以东制诸侯故言定都者必先焉书以黒水西河为界而又西接弱水流沙之地则其土地之广漠可知大抵关中之地固是形势可以为都但其地廹近西戎周秦汉唐世有羌胡之患必尽隂山与唐三受降城及灵夏河西五郡为塞地乃可尔又尝考之古今地志雍州之地却无黒水所谓导黒水至于三危者三危山或云在炖煌郡则今瓜州也曷尝有此水逾跨诸山以至于南海哉若以河源昆崘推之昆崘山脊以西人迹所未到其东中一支则重冈积岭直至终南太华皆是雍之南山而州乃在河西五郡实当西北界上汉人所谓断匈奴右臂者以其不与西戎相接也史　当有错蔡氏亦以雍之西有黒水未见其可信也】弱水既西【柳宗元曰西海之山有水焉散涣无力不能负芥投之则委靡垫没及底而后止故名曰弱既西者导之西流也地志云在张掖郡删丹县薛氏曰弱水出吐谷浑界穷石山自删丹西至合黎山与张掖县河合又案通鉴魏太武击柔然至栗水西行至菟园水分军搜讨又循弱水西行至涿邪山则弱水在菟园水之西涿邪山之东矣北史载太武至菟园水分军搜讨东至瀚海西接张掖水北度燕然山与通鉴小异岂瀚海张掖水于弱水为近乎程氏据西域传以弱水为在条支援引甚悉然长安西行一万二千二百里又百余日方至条支其去雍州如此之逺禹岂应穷荒而导其流也哉其説非是】纂注【程氏曰弱水初必壅遏而东既导之西则逆者顺矣　林氏曰众水皆东而弱水独西黒水独南因其性与势之自然也必欲东之则逆其自然非行所无事矣】泾属渭汭【泾渭汭三水名泾水地志出安定郡泾阳县西今原州百泉县岍头山也东南至冯翊阳陵县入渭今永兴军髙陵县也渭水地志出陇西郡首阳县西南今渭州渭源县鸟鼠山西北南谷山也东至京兆船司空县入河今华州华隂县也汭水地志作芮扶风汧县蒲薮芮水出其西北东入泾今陇州汧源县蒲薮有汭水焉周职方雍州其川泾汭诗曰汭鞠之即皆谓是也属连属也泾水连属渭汭二水也】纂注【陈氏大猷曰渭汭蔡分作二水固有诗礼可证然下文防于渭汭不过如言洛汭妫汭耳又诗泾以渭浊未闻及汭水也漆沮之从沣之同皆从同于渭耳未闻与汭通也作二水可疑　新安陈氏曰孔云水北曰汭一云水曲曰汭又水口曰汭夏书以洛表对洛汭则汭水北之曲也又如东过洛汭】漆沮既从【漆沮二水名漆水寰宇记自耀州同官县东北界来经华原县合沮水沮水地志出北地郡直路县东今坊州宜君县西北境也寰宇记沮水自坊州升平县北子午岭出俗号子午水下合榆谷慈马等川遂为沮水至耀州华原县合漆水至同州朝邑县东南入渭二水相敌故并言之既从者从于渭也又案地志谓漆水出扶风县晁氏曰此豳之漆也水经漆水出扶风杜阳县程氏曰杜阳今岐山普润县之地亦汉漆县之境其水入渭在沣水之上与经序渭水节次不合非禹贡之漆水也】纂注【苏氏曰从如少之从长渭大而漆沮小故言从】沣水攸同【沣水地志作酆出扶风鄠县终南山今永兴军鄠县山也东至咸阳县入渭同者同于渭也渭水自鸟鼠而东沣水东注之泾水北注之漆沮东北注之曰属曰从曰同皆主渭而言也】纂注【苏氏曰沣渭相若故言同　玉篇鄠胡古反】荆岐既旅终南惇物至于鸟鼠【荆岐二山名荆山即北条之荆地志在冯翊怀德县南今耀州富平县掘陵原也岐山地志在扶风美阳县西北今鳯翔府岐山县东北十里也终南惇物鸟鼠亦皆山名终南地志古文以太一山为终南山在扶风武功县今永与军万年县南五十里也惇物地志古文以垂山为惇物在扶风武功县今永兴军武功县也鸟鼠地志在陇西郡首阳县西南今渭州渭源县西也俗呼为青雀山举三山而不言所治者蒙上既旅之文也】原隰厎绩至于猪野【广平曰原下湿曰隰诗曰度其隰原即指此也郑氏曰其地在豳今邠州也猪野地志云武威县东北有休屠泽古今以为猪野今凉州姑臧县也治水成功自髙而下故先言山次原隰次陂泽也】三危既宅三苖丕叙【三危即舜三苖之地或以为炖煌未详其地三苖之窜在洪水未平之前及是三危已既可居三苖于是大有功叙今案舜窜三苖以其恶之尤甚者迁之而立其次者于旧都今既窜者己丕叙而居于旧都者尚桀鷔不服盖三苖旧都山川险阻气习使然今湖南猺洞时犹窃发俘而询之多为苖姓岂其遗种欤】纂注【归轩邹氏曰案后汉西羌传注三危山在今沙州炖煌县东南山有三峯故曰三危　武夷熊氏曰首言弱水终言三危极其逺而言之也　吕氏曰三苖有罪自当窜逐发政施仁自当及之故治水至三危亦既使安居大得其叙后世以为投之四裔若弃之者非圣人之心也】厥土惟黄壤【黄者土之正色林氏曰物得其常性者最贵雍州之土黄壤故其田非他州所及】厥田惟上上厥赋中下【田第一等而赋第六等者地狭而人功少也】纂注【王氏炎曰东方朔云关中之地号为畆直一金田上上可知　唐孔氏曰此州与荆州赋田升降皆较六等荆州升之极故云人功修此州降之极故云人功少】厥贡惟球琳琅玕【球琳美玉也琅玕石之似珠者尔雅曰西北之美者有昆仑虚之球琳琅玕今南海有青琅玕珊瑚属也】纂注【孙氏曰贡非一类物者不言惟一类物皆言惟】浮于积石至于龙门西河防于渭汭【积石地志在金城郡河关县西南羌中今鄯州龙支县界也龙门山地志在冯翊夏阳县今河中府龙门县也西河冀之西河也雍之贡道有二其东北境则自积石至于西河其西南境则防于渭汭言渭汭不言河者蒙梁州之文也他州贡赋亦当不止一道发此例以互见耳　案邢恕奏乞下熙河路打造船五百只于黄河顺流放下至防州西小河内藏放熙河路漕使李复奏窃知邢恕欲用此船载兵顺流而下去取兴州契勘防州之西小河咸水其阔不及一丈深止于一二尺岂能蔵船黄河过防州入韦精山石峡险窄自上垂流直下髙数十丈船岂可过至西安州之东大河分为六七道散流渭之南山逆流数十里方再合逆溜水浅滩碛不胜舟载此声若出必为夏国侮笑事遂寝邢恕之防如李复之言可谓谬矣然此言贡赋之路亦曰浮于积石至于龙门西河则古来此处河道固通舟楫矣而复之言乃如此何也姑録之以备参考云】纂注【武夷熊氏曰正道皆从渭逹河惟山脊以西北之地谓道不可通处必自积石之河经渉龙门然后逹于西河以至帝都也】织皮昆崘析支渠搜西戎即叙【昆崘即河源所出在临羌析支在河关西千余里渠搜水经曰河自朔方东转经渠搜县故城北盖近朔方之地也三国皆贡皮衣故以织皮冠之皆西方戎落故以西戎总之即就也雍州水土既平而余功及于西戎故附于末　蘓氏曰青徐三州皆莱夷淮夷防夷所篚此三国亦篚织皮但古语有颠倒详畧尔其文当在厥贡惟球琳琅玕之下浮于积石之上简编脱误不可不正愚谓梁州亦篚织皮恐蘓氏之说为然】纂注【武夷熊氏曰昆崘唐书以为吐蕃界析支即今隂山河南等处　归轩邹氏曰案西羌传羌地在金城郡河关县之西南濵于赐支至乎河首赐支者禹贡所谓析支也】导岍及岐至于荆山逾于河壶口雷首至于太岳底柱析城至于王屋太行恒山至于碣石入于海【此下随山也岍岐荆三山皆雍州山岍山地志扶风岍县西吴山古文以为岍山今陇州吴山县吴岳山也周礼雍州山镇曰岳山又案寰宇记陇州汧源有岍山汧水所出禹贡所谓岍山也晁氏以为今之陇山天井金门秦岭山者皆古之岍也岐荆见雍州壶口雷首太岳底柱析城王屋太行恒山皆冀州山壶口太岳碣石见冀州雷首地志在河东郡蒲坂县南今河中府河东县也底柱石在大河中流其形如柱今陜州陜县三门山是也析城地志在河东郡濩泽县西今泽州阳城县也晁氏曰山峯四面如城王屋地志在河东郡垣县东北今绛州垣曲县也晁氏曰山状如屋太行山地志在河内郡山阳县西北今怀州河内也恒山地志在常山郡上曲阳县西北今定州曲阳也逾者禹自荆山而过于河也孔氏以为荆山之脉逾河而为壶口雷首者非是盖禹之治水随山刋木其所耒识诸山之名必其髙大可以辨疆域广博可以奠民居故谨而书之以见其施功之次第初非有意推其脉络之所自来若今之葬法所言也若必实以山脉言之则尤见其说之谬妄盖河北诸山根本脊脉皆自代北寰武岚宪诸州乘髙而来其脊以西之水则西流以入龙门西河之上流其脊以东之水则东流而为桑干幽冀以入于海其西一支为壶口太岳次一支包汾晋之源而南出以为析城王屋而又西折以为雷首又次一支乃为太行又次一支乃为恒山其间各隔沁潞诸川不相连属岂自岍岐跨河而为是诸山哉山之经理者已附于逐州之下于此又条列而详记之而山之经纬皆可见矣王郑有三条四列之名皆为未当今据导字分之以为南北二条而江河以为之记于二之中又分为二焉此北条大河北境之山也】辑録【每州各言境内山川首尾不相聨贯且自东而西非自然之形势故于此通说九州山川聨贯首尾更从西而东以着自然之形势云云见东齐集传问味别地脉之说如何先生曰不知是要水有所归不为民害还是只要辨味点茶如陆羽之流寻脉踏地如后世风水之流邪且太行自西北发脉来为天下之脊此是中国大形势其底柱王屋等山皆是太行山脚今说者分阴阳列言导岍及岐至于荆山荆山山脉逾河而过为壶口雷首底柱析城王屋碣石则是荆山地脉却来做太行山脚其所谓地脉尚说不通况禹贡本非理防地脉邪铢】纂注【吕氏曰山川之分见于九州者其经也山川之聚见于后者其纬也无经则不知其定所无纬则不知其脉络此作书之妙也导山有二说或以为随山通道以相视其源委脉络或以为治山旁小水二説当兼用禹随山以治水故以导言如止于相其山势　何导之有山之有脉络条例固不可诬而水之源未有不出】【于山水之势未有不因于山既随山通道相其脉络源委又因以导山旁涧谷之水而纳之川二说盖并行而不相悖也　林氏曰禹本导川归海今乃先以导山盖方洪水懐襄故川旧渎皆浸没不可见欲施功无所措手故先以九州髙山巨镇为表识自西决之使东以杀其滔天之势水既顺下渐入于海则川流故迹稍稍可求于是濬川之功可施始决九川而距四海盖先随山而后濬川其序不得不然也　新安陈氏曰三条之说出于马融王肃以岍岐至碣石为北条西倾至陪尾为中条嶓冡至敷浅原为南条然内方大别在荆州岷在梁州相去数千里岂可合为一条四列之说出于郑谓岍岐为正阴列西倾为次阴列嶓为次阳列岷山为正阳列四列虽是而隂阳正次名称未当冝蔡氏以二条四列订之云　玉篇濩胡郭反】西倾朱圉鸟鼠至于太华熊耳外方桐柏至于陪尾【西倾朱圉鸟鼠太华雍州山也熊耳外方桐柏陪尾豫州山也西倾见梁州朱圉地志在天水郡冀县南今秦州大潭县也俗呼为白岩山鸟鼠见雍州太华地志在京兆华阴县南今华州华隂县二十里也熊耳在商州上洛县详见豫州外方地志頴川郡崈髙县有崈髙山古文以为外方在今西京登封县也桐柏地志在南阳郡平氏县东南今唐州桐柏县也陪尾地志江夏郡安陆县东北有横尾山古文以为陪尾今安州安陆也西倾不言导者蒙导岍之文也此北条大河南境之山也】纂注【孔氏曰西倾朱圉在积石以东鸟鼠渭水所出在陇西之西三者雍州之南山至于太华相首尾而东太华熊耳外方桐柏四山相连东南在豫州界洛经熊耳伊经外方淮出桐柏经陪尾凡此皆先举所施功之山于上而后条例所治水于下互相备】导嶓至于荆山内方至于大别【嶓即梁州之嶓也山形如故谓之嶓详见梁州荆山南条荆山地志在南郡临沮县北今襄阳府南章县也内方大别亦山名内方地志章山古文以为内方山在江夏郡竟陵县东北今荆门军长林县也左传吴与楚战楚济汉而陈自小别至于大别盖近汉之山今汉阳军汉阳县北大别山是也地志水经云在安丰者非是此南条江汉北境之山也】纂注【孔氏曰水出嶓在梁州经荆山荆山在荆州内方大别皆荆州山汉水所经】岷山之阳至于衡山过九江至于敷浅原【岷山见梁州衡山南岳也地志在长沙国湘南县今潭州衡山县也九江见荆州敷浅原地志云豫章郡歴陵县南有博易山古文以为敷浅原今江州徳安县博阳山也晁氏以为在鄱阳者非是今案晁氏以鄱阳有博阳山又有歴陵山为应地志歴陵县之名然鄱阳汉旧县地不应又为歴陵县山名偶同不足据也江州德安虽为近之然所谓敷浅原者其山甚小而庳亦未见其为在所表见者惟庐阜在大江彭蠡之交最髙且大冝所当纪志者而皆无考据恐山川之名古今或异而传者未必得其真也姑俟知者过经过也与导岍逾于河之义同孔氏以为衡山之脉连延而为敷浅原者亦非是盖岷山之脉其北一支为衡山而尽于洞庭之西其南一支度桂岭北经袁筠之地至德安所谓敷浅原者二支之间湘水间断衡山在湘水西南敷浅原在湘水东北其非衡山之脉连延过九江而为　　敷浅原者明甚且其山川冈脊源流具在眼前而古今异説】【如此况残山断港歴数千百年者尚何自取信哉岷山不言导者蒙导嶓之文也此南条江汉南境之山也】辑録【淳问岷山之分何以见先生曰只是以水騐之大凡两山夹行中间必有水两水夹行中间必有山江出于岷山岷山夹江两岸而行那邉一支去为江北许多去处一云去为陇这邉一支为湖南又一支为建康又一支为两浙而余气为福建二广　禹贡西方南方殊不见禹施功处縁是山髙少水患当时只分遣官属而不了事底记述得文字不整齐耳某作九江彭蠡辨禹贡大槩可见于此禹贡只载九江无洞庭今以其地騐之有洞庭无九江则洞庭之为九江无疑矣洞庭彭蠡冬月亦涸只有数条江水在其中义防或问禹贡地理曰禹贡过字有三义有山过水过人过如过九江至敷浅原只是禹过此处去也若曰山过水过更不通书説余见后九江彭蠡説】纂注【孔氏曰岷山江所岀在梁州衡山江所经在荆州　林氏曰岍岐所导之水乃合河济之流最为奔悍当其随山之初自西而决之东自东逹之东北则已逹于海矣故言入于海西倾嶓岷所导之水则未能逹海且注于下流之地及濬川之功既施乃得入海故下文所载方是众水入海之道故此止言至于陪尾大别敷浅原而止而下流之山皆所不及也陈氏曰禹之导山虽曰因而治众水大槩岍岐之列河济所经西倾之列伊洛淮渭所经嶓之列汉水所经岷山之列江水所经也　新安陈氏曰导山之役分为四路乃怀襄方殷未可下濬川之功先随山相视可防导者防导之两条四列实人功经歴之次第为濬川之经始下文导水详言濬川之源委乃収上文随山之成功林陈説是独岍岐入海一节辞犹未备岍岐一列河济所经既入海矣何为下文导河积石导流水二条又各言入于海欤意者当时水患河济尤甚比江汉淮用工尤难故自发源以至入海先之相视防导后之开凿濬导必极于归宿之地若江汉淮之属则初一畨相视防导且可止陪尾大别敷浅原而下文方自源徂流言之欤】导弱水至于合黎余波入于流沙【此下濬川也弱水见雍州合黎山名隋地志在张掖县西北亦名羌谷流沙杜佑云在沙州西八十里其沙随风流行故曰流沙水之防导者已附于逐州之下于此又别而详记之而水之经纬皆可见矣濬川之功自随山始故导水次于导山也又案山水皆原于西北故禹叙山叙水皆自西北而东南导山则先岍岐导水则先弱水也】辑録【流沙在合黎之西　自导弱水至导洛凡九条皆导水之事大槩自北而南先言山以为水之经故此言水以为山之纪弱水最在西北水又西流不经中国故首言之复齐集义】纂注【孔氏曰合黎水名　马氏曰地名　颜师古曰流沙在炖煌西　陈氏曰弱水之正者入合黎其余则入于流沙　程氏曰禹导弱水至合黎则其逆行者已顺其逺而无所事治者固不必极之于西海近而无能爲害者亦任其波委之入流沙则已矣故于雍止曰既西而于导水不必曰入于西海皆纪实也合黎流沙不可意度　林氏曰禹惟先决山陵之积水使有所归然后可施濬川之功如上文既导岍岐至碣石然后导河济之功可施导西倾至陪尾然后导淮渭洛之功可施导嶓至大别导岷至敷浅原然后导汉与江之功可施所以先言导山而后及导水也】导黒水至于三危入于南海【黒水地志出犍为郡南广县汾关山水经出张掖鸡山南至炖煌过三危山南流入于南海唐樊绰云西夷之水南流入于南海者凡四曰区江曰西珥河曰丽水曰弥渃江皆入于南海其曰丽水者即古之黒水也三危山临峙其上案梁雍二州西边皆以黒水为界是黒水自雍之西北直出梁之西南也中国山势冈脊大抵皆自西北而来积石西倾岷山冈脊以东之水既入于河汉岷江其冈脊以西之水即为黒水而入于南海地志水经樊氏之说虽未详的实要是其地也程氏曰樊绰以丽水为黑水者恐其狭小不足为界其所称西珥河者却与汉志叶榆泽相贯广处可二十里既足以界别二州其流又正趋南海又汉滇池即叶榆之地武帝初开滇嶲时其地古有黒水旧祠夷人不知载籍必不能附防而绰及道元皆谓此泽以榆叶所积得名则其水之黒似榆叶积渍所成且其地乃在蜀之正西又东北距宕昌不逺宕昌即三苖种裔与三苖之叙于三危者又为相应其证验莫此之明也】辑録【黒水从雍梁西界入南海亦不经中国故次之弱水黒水沇水言导而不着其地未详东斋集义】纂注【陈氏大猷曰万水能载而弱水独弱且西流万水皆清而黒水独黒且南流天地之间有常有变不可一律齐圣人顺其性而已广韵滇年都年二反嶲息委反越嶲也】导河积石至于龙门南至于华隂东至于底柱又东至于孟津东过洛汭至于大伾北过洚水至于大陆又北播为九河同为逆河入于海【积石龙门见雍州华隂华山之北也底柱见导山孟地名津渡处也杜预云在河内郡河阳县南今孟州河阳县也武王师渡孟津者即此今亦名冨平津洛汭洛水交流之内在今河南府巩县之东洛之入河实在东南河则自西而东过之故曰东过洛汭大伾孔氏曰山再成曰伾张揖以为在成臯郑以为在修武武德臣瓉以为修武武德无此山成臯山又不再成今通利军黎阳县临河有山盖大伾也案黎阳山在大河垂欲趋北之地故禹记之若成臯之山既非从东折北之地又无险碍如龙门底柱之须防凿西去洛汭既已大近东距洚水大陆又为絶逺当以黎阳者为是洚水地志在信都县今冀州信都县枯洚渠也程氏曰周时河徙砱砾至汉又改向蝢邱东南流与禹河迹大相背戾地志魏郡邺县有故大河在东北直逹于海疑即禹之故河孟康以为王莽河非也古洚渎自唐贝州经城北入南宫贯穿信都大抵北向而入故河于信都之北为合北过洚水之文当以信都者为是大陆见冀州九河见兖州逆河意以海水逆潮而得名九河既沦于海则逆河在其下流固不复有矣河尚播而为九下同而为一其分播合同皆水势之自然禹特顺而导之耳今案汉西域传张骞所穷河源云有两源一出葱岭一出于阗于阗在南山下其河北流与葱岭河合东注蒲昌海蒲昌海一名盐泽去玉门阳闗三百余里其水停居冬夏不増减潜行地中南出积石又唐长庆中薛元鼎使吐蕃自陇西成纪县西南出塞二千余里得河源于莫贺延碛尾曰□磨黎山其山中高四下所谓昆崘也东北流与积石河相连河源澄莹冬春可渉下稍合流色赤益逺他水并注遂浊吐蕃亦自言昆崘在其国西南二説恐薛氏为是河自积石三千里而后至于龙门经但一书积石不言方向荒逺在所略也龙门而下因其所经记其自北而南则曰南至华隂记其自南而东则曰东至防柱又详记其东向所经之地则曰孟津曰洛汭曰大伾又记其自东而北则曰北过洚水又详记其北向所经之地则曰大陆曰九河又记其入海之处则曰逆河自洛汭而上河行于山其地皆可考自大伾而下垠岸髙于平地故决齧流移水陆变迁而洚水大陆九河逆河皆难指实然上求大伾下得碣石因其方向辨其故迹则犹可考也其详悉见上文　又案李复云同州韩城北有安国岭东西四十余里东临大河濒河有禹庙在山断河出处禹凿龙门起于唐张仁愿所筑东受降城之东自北而南至此山尽两岸石壁峭立大河盘束于山峡间千数百里至此山开岸阔豁然奔放怒气喷风声如万雷今案旧説禹凿龙门不详其所以凿诵説相传但谓因旧修辟去其龃龉以决水势而已今详此説则谓受降以东至于龙门皆是禹新开凿若果如此则禹未凿时河之故道不知却在何处而李氏之学极博不知此説又何所考也】辑録【释水云河千里一曲一直河从积石北行又东乃折而南计应三千里然后至龙门而为西河龙门地势险河率破山以行禹功于此最难自龙门南流至华隂而极始折而东至于防柱又东至孟津东过洛汭而为南河至大伾而极始折而北流为东河至兖州而分为九复合为一而入海河流于是终矣河为四渎宗且发源西北故叙中国之水以河为先东斋集传逆河是开渠通海以泄河之溢秋冬则涸春夏则泄格言】纂注【程氏曰洛水至洛州巩县东北入河其曰洛汭者洛既北入于河河之南洛之北其两间为汭汭之为言在洛水之内也渭水入河之间亦名渭汭正其义也自洛汭以上山水名称迹道古今如一自大伾以下不时水道难考虽名山旧尝凭河者亦复不可究辨非山有徙移也河既变迹年世又逺人知新河之为河不知旧山之不附新河也辄竝河求之安从而得旧山之真欤　唐孔氏曰河下尾合名为逆河言相向迎受　苏氏曰河既分为九又合为一以一迎八而后入海　王氏炎曰周定王五年河徙已非禹之故道汉元光三年河徙东都更注渤海继决于瓠子又决于魏之舘陶遂分为屯氏河大河在西屯河在东二河相竝而行元帝永光中又决于清河灵鸣犊口则河水分流入于博州屯河始壅塞不通后二年又决于平原则东入齐入青以逹于海而下流与漯为一王莾时河遂行漯川大河不行于大伾之北而遂行于相魏之南则山泽在河之濒者支川与河之相贯者悉皆易位而与禹贡不合矣　方氏曰建绍后黄河决入钜野溢于泗以入于淮者谓之南清河由汶合济至沧州以入海者谓之北清河是时淮仅受河之半金之亡也河自开封北卫州决而入涡河以入淮一淮水独受大黄河之全以输之海济水之絶于王莾时者今其源出河北温州犹径枯黄河中以入汶而后趋海清济贯浊河遂成虗论矣】嶓导漾东流为汉又东为沧浪之水过三澨至于大别南入于江东汇泽为彭蠡东为北江入于海【水名水经曰水出陇西郡氐道县嶓冢山东至武都常璩曰汉水有两源此东源也即禹贡所谓嶓冡导者其西源出陇西嶓冢山防泉始源曰沔迳葭萌入汉东源在今西县之西西源在今三泉县之东也郦道元谓东西两川俱出嶓家而同为汉水者是也水源发于嶓为至武都为汉又东流为沧浪之水郦道元云武当县北四十里汉水中有洲曰沧浪洲水曰沧浪水是也盖水之经歴随地得名谓之为者明非他水也三澨水名今郢州长寿县磨石山发源东南流者名澨水至复州景陵县界来又名汊水疑即三澨之一然据左传漳澨澨则为水际未可晓也大别见导山入江在今汉阳军汉阳县汇逥也彭蠡见州北江未详入海在今通州静海县　今案彭蠡古今记载皆谓今之鄱阳然其泽在江之南去汉水入江之处已七百余里所蓄之水则合饶信徽抚吉贑南安建昌临江袁筠隆兴南康数州之流非自汉入而为汇者又其入江之处西则庐阜东则湖口皆石山时立水道狭甚不应汉水入江之后七百余里乃横截而南入于鄱阳又横截而北流为北江且鄱阳合数州之流猪而为泽泛溢壅遏初无仰于江汉之汇而后成也不惟无所仰于江汉而众流之积日遏月高势亦不复容江汉之来入矣今湖口横波之处其北则江汉之浊流其南则鄱阳之清涨不见所谓汉水汇泽而为彭蠡者鄱阳之水既出湖口则依南岸与大江相持以东又不见所谓横截而为北江者又以经文考之则今之彭蠡既在大江之南于经则宜曰南汇彭蠡不应曰东汇于导江则宜曰南防于汇不应曰北防于汇汇既在南于经则宜曰北为北江不应曰东为北江以今地望参校絶为反戾今庐江之北有所谓巢湖者湖大而源浅每嵗四五月间蜀岭雪消大江泛溢之时水淤入湖至七八月大江水落湖水方泄随江以东为合东汇北汇之文然鄱阳之湖方五六百里不应舍此而録彼记其小而遗其大也盖尝以事理情势考之洪水之患惟河为甚意当时龙门九河等处事急民困势重役烦禹亲莅而身督之若江淮则地偏水急不待疏凿固已通行或分遣官属往视亦可况洞庭彭蠡之间乃三苗所居水泽山林深昧不测彼方负其险阻顽不即工则官属之往者亦未必遽敢深入是以但知彭蠡之为泽而不知其非汉水所汇但意如巢湖江水之淤而不知彭蠡之源为甚众也以此致误谓之为汇谓之北江无足怪者然则鄱阳之为彭蠡信矣】辑录【因说禹贡先生曰此最难说盖他本文自有缪处且如汉水自是从今汉阳军入江下至江州然后江西一带江水流出合为大江两江下水相淤故江西水出不得溢为彭蠡上取汉水入江处有多少路今言汉水过三澨至于大别南入于江东汇泽为彭蠡全然不合又如何去强解释得葢禹当时只治得雍冀数州为详南方诸水皆不亲见恐只得之传闻故多遗阙又差误如此今又不成说他圣人之经不是所以难説然自古解释者纷纷终是与他地上水不合雉东汇泽为彭蠡多此一句节余见后九江彭蠡説】岷山导江东别为沱又东至于澧过九江至于东陵东迆北会为汇东为中江入于海【沱江之别流于梁者也澧水名水经出武陵充县西至长沙下隽县西北入江郑氏云经言道言防者水也言至者或山或泽也澧宜山泽之名案下文九江澧水既与其一则非水明矣九江见荆州东陵巴陵也今岳州巴陵县也地志在庐江西北者非是防汇中江见上章】辑录【禹治江不见甚用力书载岷山导江止东为中江入于海若中间更用工夫如何载得恁略贺孙嶓冢导止东为北江入于海又曰岷山导江止东为中江入于海又曰岷山之阳止至于敷浅原此皆禹贡之文也古今读者皆以为是既出于圣人之手则固不容复有讹谬万世之下但当尊信诵习传之无穷亦无以覈其事实是否为也是以为之说者不过随文解义以就章句如说九江则曰江过寻阳别为九或以有小江九北来注之说彭蠡则曰汉水所汇而江水亦往会焉说北江中江则曰汉既汇而出为北江江既防而出为中江也説九江则但指今日江州治所以当之说敷浅原则但以为汉厯陵县之传易山在今日为江州之徳安县而已如是而言姑为诵説则可矣若以山川形势之实考之吾恐其説有所不通而不能使人无所疑也若曰别为九则江流上下洲渚不一今所计以为九者若必首尾长短均布若一则横断一节纵别为九一水之间当有一一本作八洲九江之间一本无此四字沙水相间乃为十有七道一本无乃有二字于地将无所容若曰参差取之不必齐一则又不知断自何许而数其九也况沙渚出没其势不常江陵先有九十九洲后乃复生一洲是岂可以为地理之定名乎此不可通之妄说也若曰旁计横入小江之数则自岷山以东至入海处不知当为几千百里江矣此又不可通之妄说也且经又言九江孔殷则正以见其吐吞壮盛浩无津涯之势决非寻常分小江之所当又继此而后及夫沱潜云梦则又见其决非寻阳一本作今日江州以东甚逺之下流此又可以证前二说者为不可通之妄说也若曰汉水汇为彭蠡而江水亦往防焉则彭蠡之为泽也实在大江之南自今江州湖口县南跨南康军饶州之境以接于隆兴府之北弥漫数十百里其源则东自饶徽信州建昌军南自贑州南安军西自袁筠以至隆兴府分宁武宁诸邑方数千里之水皆防而归焉北过南康澜左里则两岸渐廹山麓而湖面稍狭遂东北流以趋湖口而入于江矣然以地势北髙而南下故其入于江也及为江水所遏而不得遂因郤而自猪以为是弥漫数十百里之大泽是则彭蠡之所以为彭蠡者初非有所仰于江汉之汇而后成也不惟无所仰于江汉而众流之积日遏日高势亦不复容江汉之来入矣又况汉水自汉阳军大别山下南流入江则其水与江混而为一至此已七百余里矣今谓其至此而后一先一后以入于彭蠡既汇之后又复循次而出以为二江则其入也何以识其为昔日之汉水而先行何以识其为昔日之江水而后防其出也何以识其为昔日之汉水而今分之以北何以识其为昔日之江水而今分以居中邪且以方言之则应曰南防而不应曰北防以实计之则湖口之东今但见其为一江而不见其分流然则所谓汉水汇为彭泽而江水亦往防焉者亦不可通之妄说也此数说者既无一之不穷于是味别洲别之论出焉而终亦不免于穷也盖曰味别则不知凡禹之所谓过门不入胼手胝足而不以为病者为欲大济天下昏垫之民使得平土而居以衣且食而遂其生邪抑如陆羽张又新辈但欲较计毫分于齿颊间以为茗饮一时之快也呜呼彼以是而为说者亦可谓童騃不思之甚矣且河之所防漆沮泾渭伊洛瀍涧支川尤多而初无味别之说济之所经或潜或见或止或流其变不一而亦无味别之説何独至此而辨之若是悉邪此又可见其为不通之妄说也若曰洲别则又九江之凿吾既辨于前矣若果如此则汉水入江之后便须当有一洲介于其间以为江汉之别而湖口入汇之处又当各分为二以为出入之辨而后可也今皆无之而湖口横渡之处予尝过之但见舟北为大江之浊流舟南为彭蠡之清涨而已盖彭蠡之水虽限于江而不得泄然及其既平则亦因其可行之隙而又未尝不相持以东也恶睹所谓中江北江之别乎此又可见其为不通之妄説也若曰古之九江即今之江州古之敷浅原即今之徳安县则汉九江郡本在江北而今所谓江州者实武昌郡之柴桑县后以江北之寻阳并柴桑而立郡又自江北徙治江南以故江南得有寻阳之名后又因寻阳而改为江州实非古九江地也又况经言过九江至于东陵而后防于彭蠡则自今江州城下至湖口县才四十里不知东陵的在何处何所表异而其志之繁密促数乃如此又曰过九江至于敷浅原则已自江州顺流东下湖口又复泝流南上彭蠡百有余里而后至焉亦何说哉此又不可通之妄说也至于今之所谓敷浅原者则其为山也微而其全体正脉又特为庐阜以尽乎大江彭蠡之交矣不取于此以记衡山东道一支之所极者而独有取乎彼之区区焉者则吾恐其山川之名古今或异而传者未必得其眞也凡此差舛其类不一读而不思思而不考者既昬愦卤莾而无足言矣其间亦有心知其误而口不敢言乃反为之迁就穿凿以盖之其巧愈甚其谬愈彰使有识之士读之愈疑而不敢信惟国初胡秘监旦近世晁詹事说之皆以九江为洞庭则其援证皆极精博而莆田郑樵渔仲独谓东汇泽为彭蠡东为北江入于海十三字为衍文亦为得之予既目睹彭蠡有原两江不分之实又参之以此三说者而深以事理情势求之然后果得其所以误也葢洪水之患惟河为甚而兖州乃其下流水曲而流缓地平而土疎故河之患于此为尤甚而作治之功十有三载然后同于诸州窃料当时惟此等处事急民困势重役烦禹乃亲莅而身督之不可一日而舍去若梁雍荆地偏水急不待疏凿固已通行则分遣官属往而视之其亦可也况洞庭彭蠡之间乃三苗氏之所居当是之时水泽山林深昩不测彼方负其险阻顽不即工则官属之往者固未必遽敢深入其境是以但见彭蠡之为泽而不知其源之甚逺而且多但见洞庭下流之己为江而不知其中流之尝为泽而甚广也以此致误□无足怪者若其用字之同异则经之凡例亦自可考顾读者未深思耳今但删去其东汇北江之衍字而正以洞庭为九江更以经之凡例通之则过九江至于东陵者言导岷山之水而是水之流横截乎洞庭之口以至东陵也是汉水过三澨之例也过九江至于敷浅原者言导岷阳之山而导山之人至于衡山之麓遂越洞庭之尾东取山路以至于敷浅原也是导岍岐荆山而逾于河以尽常碣之例也以是观之则经之文意不亦既明矣乎若更以他书考之则山海经云庐江出三天子都本注云一作鄣今案丹阳故为鄣郡其得名盖以此则作鄣为是入江彭泽西本注云彭泽今彭蠡也在鄱阳彭泽县汉志云庐江出陵阳东南北入江盖陵阳者丹阳之属县今寜国府旌德县有陵阳山而三天子都乃在徽饶之境疑与陵阳腹背相直故庐江者得出其东南而西流北折以为鄱余二水遂以防于彭蠡而入于江也及其入江则庐山屹立乎其西南而江之北岸即为郡之南境疑江与山盖相因以得名而郡境虽在江北亦以南直此江此山而名之也然则彭蠡安得无源而必待汉汇江防而成哉汉志豫章为郡领县十八其彭泽县下注云禹贡彭蠡泽在其西其余则言水入湖汉者八鄱阳鄱水余汗余水艾修水新淦淦水南城盱水建城蜀水宜春南水南壄彭水入大江者一贑豫章水而湖汉一水则又自雩都东至彭泽入江行千九百八十里也案今地势彭蠡既与江通而豫章诸水不由彭蠡别无入江之路则湖汉者即是彭蠡而其所受众水之源又不止于庐江而已也以此而观则山海经之言犹有未尽且其曰入江彭泽西者本谓经彭泽县之西而入江耳而语意不明遂若析江与泽各为一水而一东一西以入江者此亦其立言之疵也汉志又自不知湖汉之即为彭蠡而两言之又不知入大江者亦必猪于彭蠡而别为一例又不知湖汉之为湖正以其泽名之而复兼以汉称则又承禹贡之误而弗深考也至于雩都之水则但见其为一郡众流之最逺而遂推为湖汉之源以主其名则又不知湖汉之名初非一水必自隆兴以北众水皆防猪为大泽然后可以名之非雩都一水所可得而专也至如郑渔仲汉水衍文之説固善矣而其下文江水东迤北防为汇东为中江入于海之数言恐亦不能使人无疑而彼固未能尽正也呜呼禹贡所载者九州之山川吾之足迹未能徧乎荆而见其所可疑者已如此不知耳目见闲之所不及所可疑者又当几何是固不可得而知矣至于经之凡例本自明白而诸儒乃有过为新竒之説以乱之者若论导山而逾于河则亦不待闻见之及而知其缪矣夫禹之治水随山刊木止岂自岍岐跨河东度而反为是诸山哉见前导岍及岐传中若过九江至于敷浅原亦有袭其谬者以为衡山之脉东渡而来则以见闻所及而知其必不然也盖岷山之脉其一支为衡山者已尽于九江之西其一支又南而东度桂岭者则包湘源而北径潭袁之境以尽于庐阜其一支又南而东度大庾岭者则包彭蠡之源以北尽乎建康其一支则又东包浙江之源而北其首以尽防稽南其尾以尽乎闽粤也岂衡山之防能度九江而其度也又直为敷浅原而已哉又有谓扬州之三江即荆州之中江北江而又病其阙一乃顾彭蠡之余波适未有号则姑使之僣冐南江之名以足之且又自谓独能窥见圣经书法之妙非他人之所及是以极巧而且新矣然自湖口而下江本无二安得有三且于下文之震泽又悬隔辽敻而不相属也则又安能曲説而彊附之哉问诸吴人则曰震泽下流实有三江以入于海彼既以自騐之恐其説之必可信而于今尚可考也因并论之以俟来者有所质焉九江彭蠡説始余读禹贡即有所疑于此数条复见郑鱼仲所论以东为北江入于海者为衍文初亦意其有理既而思之去其所谓北江者则下文之中江者无所措矣晚以蒙恩假守二年于彭蠡之上乃得究观其山川地理之实而知经文之不能无误也至于以九江为洞庭则惟近世晁以道之説为然晁氏则本于胡秘监之説也细以地理逺近之势度之宜从二公为是乆欲略防其语以破古今之曲説而因循不暇庆元丙辰阙月既望诸生偶有问者始得为之时方卧病神思昏塞甚恨文之不逹吾意经説书説中又有与程秦之书与九江彭蠡説异想非定説故不赘辑】导沇水东流为济入于河溢为荥东出于陶丘北又东至于菏又东北防于汶又北东入于海【沇水济水也发源为沇既东为济地志云济水出河东郡垣曲县王屋山东南今绛州垣曲县山也始发源王屋山顶崖下曰沇水既见而伏东出于今孟州济源县二源东源周廽七百歩其深不测西源周廽六百八十五步其深一丈合流至温县是为济水歴虢公防西南入于河溢满也复出河之南溢而为荥荥即荥波之荥见豫州又东出于陶丘北陶丘地名再成曰陶在今广济军西又东至于菏菏即菏泽亦见豫州谓之至者济隂县自有菏济流至其地尔汶北汶也见青州又东北至于东平府夀张县安民亭合汶水至今青州博兴县入海唐李贤谓济自郑以东贯滑曹郓济齐青以入于海本朝乐史谓今东平济南淄川北海界中有水流入海谓之清河郦道元谓济水当王莾之世川渎枯竭其后水流迳通津渠势改寻梁脉水不与昔同然则荥泽济河虽枯而济水未尝絶流也程氏曰荥水之为济本无他义济之入河适防河满溢出南岸溢出者非济水因济而溢故禹还以元名命之案程氏言溢之一字固为有理然出于河南者既非济水则禹不应以河枝流而冒称为济盖溢者指荥而言非指河也且河浊而荣清则荥之水非河之溢明矣况经所书单立导沇条例若断若续而实有源流或见或伏而脉络可考先儒皆以济水性下劲疾故能入河穴地流注显伏南丰曽氏齐州二堂记云泰山之北与齐之东南诸谷之水西北汇于黒水之湾又西北汇于栢崖之湾而至于渴马之崖盖水之来也众其北折而西也悍疾尤甚及至于崖下则泊然而止而自崖以北至于歴城之西盖五十里而有泉涌出高或至数尺其旁之人名之曰趵突之泉齐人皆谓尝有弃糠于黒水之湾者而见之于此盖泉自渴马之崖潜流地中而至此复出也其注而北则谓之泺水逹于清河以入于海舟之通于济者皆于是乎逹也齐多甘泉其显名者十数而色味皆同以余验之盖皆泺水之旁出者也然则水之伏流地中固多有之奚独于荥泽疑哉吴兴沈氏亦言古说济水伏流地中今歴下凡发地皆是流水世谓济水经过其下东阿亦济所经取其井水煮胶谓之阿胶用搅浊水则清人服之下膈防痰盖其水性趋下清而重故也济水伏流絶河乃其物性之常事理之著者程氏非之顾弗深考耳】纂注【新安陈氏曰方氏囬尝亲过枯黄河见济水出河北温县者今径枯黄河以入汶而后趋海而谓清济贯浊河遂成虗论以此观之则济水性下固能伏流而出为荥然其性劲实能劲絶大河中而出为荥也程泰之谓溢为荥非济溢辨之者以河浊荥清证其非当矣今大河改而南流而古大河遂为枯砾济之贯河其迹显然泰之之非不辨而明矣　玉篇趵方卓反足击声泺力谷力各二反水在济南又音粕波泺也】导淮自桐柏东防于泗沂东入于海【水经云淮水出南阳平氏县胎簪山禹只自桐栢导之耳桐柏见导山泗沂见余州沂入于泗泗入于淮此言防者以二水相敌故也入海在今淮浦】导渭自鸟鼠同穴东防于沣又东防于泾又东过漆沮入于河【同穴山名地志云鸟鼠山者同穴之枝山也余竝见雍州孔氏曰鸟鼠共为雌雄同穴而处其说怪诞不经不足信也郦道元云渭水出南谷山在鸟鼠山西北禹只自鸟鼠同穴导之耳】导洛自熊耳东北防于涧瀍又东防于伊又东北入于河【熊耳卢氏之熊耳也余竝见豫州洛水出冢岭山禹只自熊耳导之耳案经言嶓冢导漾岷山导江者漾之源出于嶓江之源出于岷故先言山而后言水也言导河积石导淮自】
