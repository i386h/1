<!-- { "loadSidebar": true } -->
　　禹敷土随山刋木奠髙山大川【敷分也分别土地以为九州也奠定也定髙山大川以别州境也若兖之济河青之海岱之淮海雍之黒水西河荆之荆衡徐之海岱淮豫之荆河梁之华阳黒水是也方洪水横流不辨区域禹分九州之地随山之势相其便宜斩木通道以治之又定其山之髙者与其川之大者以为之纪纲此三者禹治水之要故作书者首述之曽氏曰禹别九州非用其私智天文地理区域各定故星土之法则有九野而在地者必有髙山大川为之限隔风气为之不通民生其间亦各异俗故禹因髙山大川之所限者别为九州又定其山之髙峻水之深大者为其州之镇秩其祭而使其国主之也】纂注【新安陈氏曰定髙山大川为表识乃疆理大规模功成祭告如后三言旅山亦有之苟专谓奠定祀礼则非也】冀州【冀州帝都之地三面距河兖河之西雍河之东豫河之北周礼职方河内曰冀州是也八州皆言疆界而冀不言者以余州所至可见晁氏曰亦所以尊京师示王者无外之意】辑録【冀都正是天地中间底好风水山脉从云中发来云中正髙处自脊以西之水则西流入于龙门西河自脊以东之水则东流入于海前面一条黄河环绕右畔是华山自华来至中为嵩山是谓前案遂过去为泰山耸于左淮南诸山为第二重案江南诸山为第三重案格言】纂注【唐孔氏曰冀尧都诸州冀为先治水先从冀起为诸州之首记其役功之法　成四百家曰冀三面距河河自积石东北流入中国则折而南流雍州在其西故曰西河至华隂折而东流豫州在其南故曰南河至大伾又折而西北流兖州在其东故曰东河以三州考之则冀州在东河之西西河之东南河之北此冀州境也冀地最广兖最狭冀今河东河北皆在焉居天下四分之一舜分为幽并幽州燕蓟幽朔莫等州是其域也并州太原泽潞晋代汾绛等州是其域也　武夷熊氏曰冀州北距长城依山为塞即比狄之境玁狁匈奴突厥契丹皆居其地有天下者定都建邑长安洛阳之外此亦一防也】既载壶口【经始治之谓之载壶口山名汉地志在河东郡北屈县东南今隰州吉乡县也　今案既载云者冀州帝都之地禹受命治水所始在所当先经始壶口等处以杀河势故曰既载然禹治水施功之序则皆自下流始故次兖次青次徐次次荆次豫次梁次雍兖最下故所先雍最髙故独后禹言予决九川距四海濬畎浍距川即其用工之木末先决九川之水以距海则水之大者有所归又濬畎浍以距川则水之小者有所泄皆自下流以防杀其势读禹贡之书求禹功之序当于此详之】辑录【既者己事之辞篇内凡言既者仿此载者始有事也复齐集义予决九川距四海濬畎浍距川圣人做事便有大纲领先决九川距四海了却逐渐防小水令至川学者亦先识个大形势如江河淮先合识得渭水入河上面漆沮泾等又入渭此是第二重事方子论形势先识大纲如水则中国莫大于河南方莫大于江泾渭则入河者也先定个大者则小者便易考又曰天下有三大水江河混同江是也混同江不知所出邪迤东南流入海其下为辽海辽东辽西指此水而分也学蒙】纂注【林氏曰先儒皆以冀州既载为句盖因注防有赋役载书之说据经但有既载二字无载书之意当从苏氏以既载壶口为句诗曰俶载南畆谓始有事于南畆此亦始有事于壶口也】治梁及岐【梁岐皆冀州山梁山吕梁山也在今石州离石县东北尔雅云梁山晋望即冀州吕梁也吕不韦曰龙门未辟吕梁未凿河出孟门之上又春秋梁山崩左氏谷梁皆以为晋山则亦指吕梁矣郦道元谓吕梁之石崇竦河流激荡震动天地此禹既事壶口乃即治梁也岐山在今汾州介休县狐岐之山胜水所出东北流注于汾郦道元云后魏于胡岐置六壁防离石诸胡因为大镇今六壁城在胜水之侧实古河迳之险阨二山河水所经治之所以开河道也先儒以为雍州岐梁者非是】辑録【他所举山川皆先地后绩者覩成功而言也壶口梁岐太原皆先绩后地者本用功之始而言也岂治之有难易欤复斋集义】纂注【陈氏大猷曰魏志梁山北有龙门禹所凿此最用功处水患莫甚于河河莫险于龙门吕梁凿开疑就狭处凿而广之未必如贾让所谓堕断天地之性也　吕氏曰此禹最用功处故首及之孟子谓禹行其所无事如凿龙门析底柱闻伊阙岂无事哉凿所当凿不惮难而止乃是行所无事也若逊难就易而谓行所无事可乎】既修太原至于岳阳【修因鲧之功而修之也广平曰原今河东路太原府也岳太岳也周职方冀州其山镇曰霍山地志谓霍太山即太岳在河东郡彘县东今晋州霍邑也山南曰阳即今岳阳县地也尧之所都子云冀州箴曰岳阳是都是也盖汾水出于太原经于太岳东入于河此则导汾水也】覃怀底绩至于衡漳【覃怀地名地志河内郡有怀县今怀州也曾氏曰覃怀平地也当在孟津之东太行之西涞水出乎其西淇水出乎其东方洪水怀山襄陵之时而平地致功为难故曰厎绩衡漳水名衡古横字地志漳水二一出上党沾县大黾谷今平定军乐平县少山也名为清漳一出上党长子县鹿谷山今潞州长子县发鸠山也名为浊漳郦道元谓之衡水又谓之横水东至邺合清漳东北至阜城入北河邺今潞州涉县也阜城今定逺军东光县也　又案桑钦云二漳异源而下流相合同归于海唐人亦言漳水能独逹于海请以为渎而不云入河者盖禹之导河自洚水大陆至碣石入于海本随西山下东北去周定王五年河徙砱砾则渐迁而东汉初漳犹入河其后河徙日东而去漳水益逺至钦时河自大伾而下已非故道而漳自入海矣故钦与唐人所言者如此】辑录【从覃懐致功而北至衡漳复斋集义】纂注【孔氏曰漳水横流入河故曰衡漳　曾氏曰河自大伾北流漳水东流而注之也形东西为横南北为从河北流而漳东注则河从而漳横矣　沾他兼反】厥土惟白壤【汉孔氏曰无块曰壤顔氏曰柔土曰壤夏氏曰周官大司徒辨十有二壤之物而知其种以教稼穑树艺以土均之法辨五物九等制天下之地征则夫教民树艺与因地制贡固不可不先于辨土也然辨土之冝有二白以辨其色壤以辨其性也盖草人粪壤之法骍刚用牛赤缇用羊坟壤用麋渴泽用鹿粪治田畴各因色性而辨其所当用也曾氏曰冀州之土岂皆白壤云然者土防之法从其多者论也】纂注【陈氏大猷曰白言色壤言质水患退而后土性复色质辨始可兴地利定赋法也　周礼注释五物地之五色九等骍刚以下之九等缇音低绛色也渴其列反卤也渴泽故水处也防古外反计也以土计贡税之法】厥赋惟上上错厥田惟中中【赋田所出谷米兵车之类错杂也赋第一等而错出第二等也田第五等也赋髙于田四等者地广而人稠也林氏曰冀州先赋后田者冀王畿之地天子所自治并与塲圃园田漆林之类而征之如周官载师所载赋非尽出于田也故以赋属于厥土之下余州皆田之赋也故先田而后赋又案九州九等之赋皆毎州岁入緫数以九州多寡相较而为九等非以是等田而责其出是等赋也冀独不言贡篚者冀天子封内之地无所事于贡篚也】辑录【常出者为正间出者为错错在上上之下则间出第二等也赋有九等此乃计九州嵗入多寡相较以为之等非科定取民也取民则皆用什一赋入既有常数而又有间出他等之时者歳有丰凶不能皆如其常故有错法以通之然则虽夏法亦未尝不通也而孟子以为不善者虽间有通融未若商周之全通于民也东斋集传】纂注【孔氏曰多者为正少者为杂新安陈氏曰圃等之征载师掌之材木蒲苇等林衡泽虞掌之金锡禽鱼卝人牧人罟人掌之他以类推周官九贡致邦国之用用于诸侯王畿则止于九赋敛财亦此意又案错法东斋所引朱氏与梁州厥赋下蔡传不合然蔡亦似未为的姑并存之】恒卫既从大陆既作【恒卫二水名恒水地志出常山郡上曲阳县恒山北谷在今定州曲阳县西北恒山也东入滱水薛氏曰东流合水至瀛州髙阳县入易水晁氏曰今之恒水西南流至真定府行唐县东流入于滋水又南流入于衡水非古迳矣卫水地志出常山郡灵夀县东北即今真定府灵夀县也东入滹沱河薛氏曰东北合滹沱河过信安军入易水从从其道也大陆孙炎曰钜鹿北广阿泽河所经也程氏曰钜鹿去古河絶逺河未尝迳邢以行钜鹿之广阿非是案尔雅髙平曰陆大陆云者四无山阜旷然平地盖禹河自澶相以北皆行西山之麓故班马王横皆谓载之髙地则古河之在贝冀以及枯洚之南率皆穿西山踵趾以行及其已过信洚之北则西山势断旷然四平盖以此地谓之大陆乃与下文北至大陆者合故隋改赵之昭庆以为大陆县唐又割鹿城置陆浑县皆疑钜鹿之大陆不与河应而亦求之向北之地杜佑李吉甫以为邢赵深三州为大陆者得之作者言可耕治水患既息而卑地之广衍者亦可耕治也恒卫水小而地逺大陆地平而近河故其成功于田赋之后】纂注【吕氏曰言水土平于田赋之前者其害大当先治也言于田赋后其害小徐治之也】岛夷皮服【海曲曰岛海岛之夷以皮服来贡也】纂注【新安陈氏曰岛海中山　王氏炎曰北地寒故服用皮南地暖故服用卉先儒以皮服为岛夷之篚非也如莱夷檿丝岛夷织贝明以篚志之此第志其服与中国异圣人亦因其俗而不革尔】夹右碣石入于河【碣石地志在北平郡骊城县西南河口之地今平州之南也冀州北方贡赋之来自北海入河南向西转而碣石在其右转屈之间故曰夹右也程氏曰冀为帝都东西南三面距河他州贡赋皆以逹河为至故此三方亦不必书而其北境则汉辽东西右北平渔阳上谷之地其水如辽濡滹易皆中髙不与河通故必自北海然后能逹河也又案郦道元言骊城枕海有石如甬道数十里当山顶有大石如柱形韦昭以为碣石其山昔在河口海濵故以志其入贡河道歴世既乆为水所渐沦入于海已去岸五百余里矣战国防以碣石在常山郡九门县者恐名偶同而郑氏以为九门无此山也】辑録【碣石山负海当河入海之冲自海道夹出碣石之右然后入河而逹帝都也冀州三面距河其建都实取转漕之利朝防之便故九州之终皆言逹河以纪其入帝都之道东斋集传冀实帝都亦曰入河者为北境絶逺者言之以明海道亦可至也复斋集义禹当时治水也只理防河患余处亦不大段用功夫河水之行不得其所故泛滥浸及他处观禹用功初只在冀州及兖青徐雍却不甚来东南积石龙门所谓作十三载乃同者正在此处龙门至今横石断流水自上而下其势极可畏向未经凿治时龙门正道不甚泄故一西滚入关陜一东滚往河东故此为患最甚禹自积石至龙门着工夫最多又其上散从西域去往往亦不甚为患行河东者多流黄泥地中故只管推洗泥汁只管凝滞淤塞故道渐狭值上流下来才急故道不泄便致横湍他处先朝亦多造铁为治河噐竟亦何济贺孙】纂注【孔氏曰碣石海畔山　苏氏曰夹挟也自海入河逆流而西右顾碣石如在挟掖也】济河惟兖州【兖州之域东南据济西北距河济河见导水蘓氏曰河济之间相去不逺兖州之境东南跨济非止于济也愚谓河昔北流兖州之境北尽碣石河右之地后碣石之地沦入于海河益徙而南济河之间始相去不逺蘓氏之説未必然也　林氏曰济古文作泲说文注云此兖州之济也其从水从齐者说文注云出常山房子县賛皇山则此二字音同义异当以古文为正】纂注【林氏曰自兖而下八州皆以髙山大川定逐州之疆界序所谓别九州篇首所谓奠髙山大川也郑渔仲谓禹贡以地名州为万代地理家成宪　武夷熊氏曰兖州当河之下流西距河东距济北濵海南接徐豫之境其地平旷演迤无髙山即今兖济徳棣魏博沧景等州之地　唐孔氏曰据谓跨之距至也兖州之境跨济而过之】九河既道【九河尔雅一曰徒骇二曰太史三曰马颊四曰覆鬴五曰胡蘓六曰简洁七曰钩八曰鬲津其一则河之经流也先儒不知河之经流遂分简洁为二既道者既顺其道也　案徒骇河地志云滹沱河寰宇记云在沧州清池南许商云在平城马颊河元和志在德州安徳平原南东寰宇记云在棣州商河北舆地记云即笃马河也覆鬴河通典云在徳州安徳胡蘓河寰宇记云在沧之饶安无棣临津三县许商云在东光简洁河舆地记云在临津钩盘河寰宇记云在乐陵东南从徳州鬲昌来舆地记云在乐陵平津河寰宇记云在乐陵东西北流入饶安许商云在鬲县舆地记云在无棣太史河不知所在自汉以来讲求九河者甚详汉世近古止得其三唐人集累世积传之语遂得其六欧阳忞舆地记又得其一或新河而载以旧名或一地而互为两説要之皆似是而非无所依据至其显然谬悮者则班固以滹沱为徒骇而不知滹沌不与古河相渉乐史马颊乃以汉笃马河当之郑氏求之不得又以为九河齐威塞其入流以自广夫曲防齐之所禁塞河冝非威公之所为也河水可塞而河道果能尽平乎皆无稽考之言也惟程氏以为九河之地已沦于海引碣石为九河之证以谓今沧州之地北与平州接境相去五百余里禹之九河当在其地后为海水沦没故其迹不存方九河未没于海之时从今海岸东北更五百里平地河播为九在此五百里中又上文言夹右碣石则九河入海之处有碣石在其西北岸九河水道变迁难于推考而碣石通趾顶皆石不应作没今兖冀之地既无此石而平州正南有山而名碣石者尚在海中去岸五百余里卓立可见则是古河自今以为海处向北斜行始分为九其河道已沦入于海明矣汉王横言昔天常连雨东北风海水溢出西南浸数百里九河之地已为海水所渐郦道元亦谓九河碣石苞沦于海后世儒者知求九河于平地而不知求碣石有无以为之证故前后异説竟无归宿盖非九河之地而强凿求之冝其支离而不能得也】辑录【问齐威塞九河以富国事果然否曰当时葵邱之防申五禁且曰无曲防是时令人不得私自防遏水流他终不成自去塞了最利害处便是这般说话亦难凭贺孙】纂注【孔氏曰河分为九道在此州界平原以北是　新安胡氏曰禹防九河不过因河势之自分而防通之耳非自分之也　鬴扶甫反忞莫巾反】雷夏既泽【泽者水之钟也雷夏地志在济隂郡城阳县西北今濮州雷泽县西北也山海经云泽中有雷神龙身而人颊鼓其腹则雷然则本夏泽也因其神名之曰雷夏也洪水横流而入于泽泽不能受则亦泛滥奔溃故水治而后雷夏为泽】纂注【唐孔氏曰洪水时髙原亦水泽不为泽今髙地水尽此乃为泽也】灉沮防同【灉沮二水名灉水曽氏曰尔雅水自河出为灉许慎云河灉水在宋又曰汳水受陈防浚仪隂沟至蒙为灉水东入于泗水经汳水出隂沟东至蒙为狙獾则灉水即汳水也灉之下流入于睢水沮水地志睢水出沛国芒县睢水其沮水欤晁氏曰尔雅云自河出为灉济出为濋求之于韵沮有楚音二水河济之别也二説未详孰是防者水之合也同者合而一也】纂注【王氏炎曰沮出濮阳灉出曹州　汳芳万切说文音汴】桑土既蚕是降丘宅土【桑土冝桑之土既蚕者可以蚕桑也蚕性恶湿故水退而后可蚕然九州皆頼其利而独于兖言之者兖地冝桑后世之濮上桑间犹可騐也地髙曰丘兖地多在卑下水害尤甚民皆依丘陵以居至是始得下居平地也】纂注【林氏曰九州皆頼蚕桑而兖贡丝织尤冝于此故特言之　王氏炎曰今德博河间产丝最多汉志称齐人织作氷纨绣绮号为冠带衣履天下其地冝桑可知识之者农桑衣食之本故也】厥土黒坟厥草惟繇厥木惟条【坟土脉坟起也如左氏所谓祭之地地坟是也繇茂条长也林氏曰九州之势西北多山东南多水多山则草木为冝不待书也兖徐扬三州最居东南下流其地卑湿沮洳洪水为患草木不得其生至是或繇或条或天或乔而或渐苞故于三州特言之以见水土平草木亦得遂其性也】纂注【冯氏曰繇抽也　吕氏曰条始长也　陈氏大猷曰兖徐居河济江淮下流水未平则为下湿于草木非冝水既平则为沃衍于草木尤冝故以三州言草木】厥田惟中下厥赋贞作十有三载乃同【田第六等赋第九等贞正也兖赋最薄言君天下者以薄赋为正也作十有三载乃同者兖当河下流之冲水激而湍悍地平而土踈被害尤剧今水患虽平而卑湿沮洳未必尽去土旷人稀生理鲜少必作治十有三载然后赋法同于他州此为田赋而言故其文属于厥赋之下先儒以为禹治水所歴之年且谓此州治水最在后毕州为第九成功因以上文厥赋贞者谓赋亦第九与州正为相当殊无意义其説非是】辑录【兖州水患最深作治十三年乃有赋法与他州同案禹治水八年此言十三载者通始治水八年言之则此州水平其后他州五年欤东斋集传洪水之患意者只是如今河决之类故禹用功处多在河所以于兖州下记作十有三载乃同此言专为治河也兖州是河患甚处正今之滑卫州也若其他江水两岸多是山石想亦无泛滥之患禹自不湏大叚去理防广】厥贡漆丝厥篚织文【贡者下献其土所有于上也兖地冝漆冝桑故贡漆丝也篚竹噐筐属也古者币帛之属则盛之以筐篚而贡焉经曰篚厥黄是也织文者织而有文锦绮之属也以非一色故以织文緫之林氏曰有贡又有篚者所贡之物入于篚也】辑録【贡者诸侯贡天子故畿外八州皆有贡织文绫罗之属复齐集义】纂注【林氏曰八州之贡兖雍最寡荆最多　吕氏曰八州之贡皆衣服噐用之物所谓惟正之供也】浮于济漯逹于河【舟行水曰浮漯者河之枝流也兖之贡赋浮济浮漯以逹于河也帝都冀州三面距河逹河则逹帝都矣又案地志曰漯水出东郡东武阳至千乘入海程氏以为此乃汉河与漯殊异然亦不能明言漯河所在未详其地也】海岱惟青州【青州之域东北至海西南距岱岱防山也在今袭庆府奉符县西北三十里】纂注【孔氏曰东北据海西南距岱唐孔氏曰青州东北跨海至辽东皆是舜为十二州分青州为营州营州即辽东是也汉公孙度据辽东自号青州刺史越海収东莱诸郡尧时青州当越海而有诸郡也　武夷熊氏曰青州东北逾海西南距岱辽东朝鲜等处皆青州之境亦以其地旷隔故分为营州今冈南之平蛮等州是也青齐乃东方形胜要害之地世号为东西秦秦得百二齐亦得十二盖可见矣古者建侯树国最为重镇大扺齐之地最为冨强近利故孔子谓齐变而后至鲁也】嵎夷既略【嵎夷薛氏曰今登州之地略经略为之封畛也即尧典之嵎夷】潍淄其道【潍淄二水名潍水地志云出琅琊郡箕县今密州莒县东北潍山也北至都昌入海今潍州昌邑也淄水地志云出防山郡莱芜县原山今淄州淄川县东南七十里原山也东至博昌县入济今青州夀光县也其道者水循其道也上文言既道者禹为之道也此言其道者泛溢既去水得其故道也林氏曰河济下流兖受之淮下流徐受之江汉下流受之青虽近海然不当众流之冲但潍淄二水顺其故道则其功毕矣比之他州用力最省者也】厥土白坟海濵广斥【濵涯也海涯之地广漠而斥卤许慎曰东方谓之斥西方谓之卤斥卤咸地可煮为盐者也】纂注【孔氏曰言复其斥卤林氏曰此州土有二种平地之土色白而性坟海濵之土弥望皆斥卤】厥田惟上下厥赋中上【田第三赋第四也】厥贡盐絺海物惟错岱畎丝枲鈆松怪石莱夷作牧厥篚檿丝【盐斥地所出絺细葛也错杂也海物非一种故曰错林氏曰既緫谓之海物则固非一物矣此与杨州齿革羽毛惟木文势正同错盖别为一物如锡贡磬错之错理或然也畎谷也岱山之谷也枲麻也怪石怪异之石也林氏曰怪石之贡诚为可疑意其必须以为器用之餙而有不可阙者非特贡其怪异之石以为玩好也莱夷顔师古曰莱山之夷齐有莱侯莱人即今莱州之地作牧者言可牧放夷人以畜牧为生也檿山桑也山桑之丝其韧中琴瑟之蘓氏曰惟东莱为有此丝以之为缯其坚韧异常莱人谓之山茧】辑録【莱夷及之岛夷间于贡篚之间窃意时贡土物以见来王之意欤东斋集传】纂注【蔡氏元度曰贡物不以精麤为叙而以多寡为叙青州盐居多故叙于先他仿此　林氏曰凡贡不言所出之地者以一州所出皆可贡也言所出之地者以此地所出为良也　尔雅檿丝出东莱孙氏曰檿丝出于莱夷缟出于淮夷织贝出于岛夷故青徐叙厥篚于三夷之下】浮于汶逹于济【汶水出防山郡莱芜县原山今袭庆府莱芜县也西南入济在今郓州中都县也盖淄水出莱芜原山之隂东北而入海汶水出莱芜原山之阳西南而入济不言逹河者因于兖也】海岱及淮惟徐州【徐州之域东至海南至淮北至岱而西不言济者岱之阳济东为徐岱之北济东为青言济不足以辨故略之也尔雅济东曰徐州者商无青并青于徐也周礼正东曰青州者周无徐并徐于青也林氏曰一州之境必有四至七州皆止二至盖以邻州互见至此州独载其三边者止言海岱则嫌于青止言淮海则嫌于故必曰海岱及淮而后徐州之疆境始别也】纂注【武夷熊氏曰徐州之境东扺海南距淮北跨岱西接豫州之境地虽不广蘓氏以徐州三面距山一面皆平野旷土沂泗诸水在其前冀东与兖豫之地皆可接引而在懐抱拱揖之内亦东方一形胜也徐即鲁境地连淮海东夷其俗有二曲阜沂泗则礼义文雅之邦而彭城则其俗又雄杰鸷悍自负刘项起于丰沛朱全忠以砀山人淮夷徐戎皆在其地牧守之任亦不可不重慎也】淮沂其乂【淮沂二水名淮见导水曾氏曰淮之源出于豫之境至徐之间始大其泛滥为患尤在于徐故淮之治于徐言之也沂水地志云出防山郡盖县艾山今沂州沂水县也南至于下邳西南而入于泗曽氏曰徐州水以沂名者非一郦道元谓水出尼邱山西北径鲁之雩门亦谓之沂水水出太公武阳之冠石山亦谓之沂水而沂水之大则出于泰山也又案徐之水有泗有汶有汴有漷而独以淮沂言者周职方氏青州其川淮泗其浸沂沭周无徐州兼之于青周之青即禹之徐则徐之川莫大于淮淮乂则自泗而下凡为川者可知矣徐之浸莫大于沂沂乂则自沭而下凡为浸者可知矣】纂注【漷音郭沭音术】蒙羽其艺【蒙羽二山名防山地志在防山郡蒙隂县西南今沂州费县也羽山地志在东海郡祝其县南今海州朐山县也艺者言可种艺也】纂注【林氏曰蒙山即语东蒙诗奄有蒙羽山即鲧殛处王氏炎曰先淮后沂先大而后小也先防后羽先髙而后下也淮沂乂而后防羽可艺事之相因也】大野既猪【大野泽名地志在山阳郡钜野县北今济州钜野县也钜即大也水蓄而复流者谓之猪案水经济水至乘氏县分为二南为菏北为济郦道元谓一水东南流一水东北流入钜野泽则大野为济之所絶其所聚也大矣何承天曰钜野广大南导洙泗北连清济徐之有济于是乎见又郓州中都西南亦有大野陂或皆大野之地也】纂注【曽氏曰职方河东曰兖州其泽薮曰大野大野济水之所絶则禹之时益在徐之西允之东也周无徐故専属兖】东原底平【东原汉之东平国今之郓州也晁氏曰东平自古多水患数徙其城咸平中又徙城于东南则其下湿可知底平者水患已去而底于平也后人以其地之平故谓之东平又案东原在徐之西北而谓之东者以在济东故也东平国在景帝亦谓济东国云益知大野东原所以志济也】纂注【王氏炎曰大野猪而后东原平亦事之相因也　曾氏曰淮沂水之流者大野水之止者蒙羽地之髙者东原地之平者无不治也】厥土赤埴坟草木渐包【土黏曰埴埴腻也黏泥如脂之腻也周有抟埴之工老氏言埏埴以为噐惟土性黏腻细密故可抟可埏也渐进长也如易所谓木渐言其日进于茂而不已也包丛生也如诗所谓如竹包矣言其丛生而齐也】厥田惟上中厥赋中中【田第二等赋第五等也】厥贡惟土五色羽畎夏翟峄阳孤桐泗濵浮磬淮夷蠙珠暨鱼厥篚纎缟【徐州之土虽赤而五色之土亦间有之故制以为贡周书作雒曰诸侯受命于周乃建大社于国中其壝东青土南赤土西白土北骊土中央舋以黄土将建诸侯凿取其方面之土苞以黄土苴以白茅以为土封故曰受削土于周室此贡土五色意亦为是用也羽畎羽山之谷也夏翟雉具五色其羽中旌旄者也染人之职秋染夏郑氏曰染夏者染五色也林氏曰古之车服噐用以雉为者多不但旌旄也曽氏曰山雉具五色出于羽山之畎则其名山以羽者以此欤峄山名地志云东海郡下邳县西有葛峄山古文以为峄山下邳今淮阳军下邳县也阳者山南也孤桐特生之桐其材中琴瑟诗曰梧桐生矣于彼朝阳盖草木之生以向日者为贵也泗水名出鲁国卞县桃墟西北陪尾山源有泉四四泉俱导因以为名西南过彭城又东南过下邳入淮卞县今袭庆府泗水县也濵水旁也浮磬石露水滨若浮于水然或曰非也泗濵非必水中泗水之旁近浮者石浮生土中不根着者也今下邳有石磬山或以为古取磬之地曽氏曰不谓之石者成磬而后贡也淮夷淮之夷也蠙蚌之别名也暨及也珠为服餙鱼用祭祀今濠泗楚皆贡淮白鱼亦古之遗制欤夏翟之出于羽畎孤桐之生于峄阳浮磬之出于泗濵珠鱼之出于淮夷各有所产之地非他处所有故详其地而使贡也亦黒色币也武成曰篚厥黄纎缟皆缯也礼曰及期而大祥素缟麻衣中月而禫禫而纎记曰有虞氏缟衣而飬老则知纎缟皆缯之名也曽氏曰赤而有黒色衣为之衮所以祭也以之为端所以斋也以之为冠以为首服也黒经白纬曰纎纎也缟也皆去凶即吉之所服也】纂注【林氏曰桐以向日孤生者为良犹言孤竹之管陆农师曰桐性便湿地不生于冈诗传曰梧桐不生髙冈太平而后生朝阳以此观之生山阳难得而生孤者尤难得也　孔氏曰水中见石可以为磬　陈氏大猷曰石轻浮可为磬者成而贡之磬声清越取轻浮者良今海濵亦有浮石　孔氏曰黒缯缟白缯纎细也纎在中明二物皆当细　新安胡氏曰纎缟三色缯也端取其正谓士服衣袂二尺二寸属幅广袤等也】浮于淮泗逹于河【许慎曰汳水受陈留浚仪隂沟至防为灉水东入于泗则淮泗之可以逹于河者以灉至于泗也许慎又曰泗受泲水东入淮盖泗水至大野而合泲然则泗之上源自泲亦可以通河也】淮海惟州【州之域北至淮东南至于海】辑録【薛常州作地志不载豫二州先生曰此二州是其所经厯古今不同难下手故不作诸葛诚之要补之以其只见册　子上防故也地理最难理防全合禹贡不着了书説】纂注【武夷熊氏曰州在地东南隅以地势言也山必起于西北泽必汇于东南经言淮海惟州北距淮东至南海闽粤虽上古未通亦当在要荒之服禹防诸侯于涂山防稽又禹迹之所至矣西扺荆州之境淮之西当在桐柏荆州之界江之西当在衡漳之界其地乃淮东西江东西及两浙之地建都于江南者金陵豫章亦都防然画江淮以自保仅可以偏覇欲以规恢中原奄有四海则自古以来未之有也】彭蠡既猪【彭蠡地志在豫章郡彭泽县东合江西江东诸永跨豫章饶州南康军三州之地所谓鄱阳湖者是也详见导水】阳鸟攸居【阳鸟随阳之鸟谓鴈也今惟彭蠡洲渚之间千百为羣记阳鸟所居犹夏小正记鴈北乡也言泽水既猪洲渚既平而禽鸟亦得其居止而遂其性也】纂注【唐孔氏曰日行夏至渐南冬至渐北鸿鴈九月而南正月而北左思蜀都所谓木落南翔冰泮北徂是也】三江既入【庾仲初吴都赋注松江下七十里分流东北入海者为娄江东南流者为东江并松江为三江其地今亦名三江口吴越春秋所谓范蠡乘舟出三江之口者是也　又案蘓氏谓岷山之江为中江嶓之江为北江豫章之江为南江即导水所谓东为北江东为中江者既有中北二江则豫章之江为南江可知今案此为三江若可依据然江汉防于汉阳合流数百里至湖口而后与豫章江防又合流千余里而后入海不复可指为三矣蘓氏知其説不通遂有味别之説禹之治水本为民去害岂如陆羽軰辨味烹茶为口腹计邪亦可见其説之穷矣以其説易以惑人故并及之或曰江汉之水州巨浸何以不书曰禹贡书法费防凿者虽小必记无施劳者虽大亦略江汉荆州而下安于故道无俟濬治故在不书况朝宗于海荆州固备言之是亦可以互见矣此正禹贡之书法也】辑録【先生说三江之说多不同铢问东坡之说如何曰东坡不曽亲见东南水势只是意想硬说且江汉之水到汉阳军已合为一不应至州复言三江薛士龙说震泽下有三江入海疑他曽见东南水势说得恐是　书中极有难考处只如禹贡说三江及荆间地理是吾軰亲目见者皆有疑至北方即无疑此无他是不曽见耳大雅余见后九江彭蠡说】纂注【新安陈氏曰三江不胜异説顔师古以为中江南江北江郭景纯以为岷江浙江松江韦昭以为松江浙江浦阳江王介甫以为一江自义兴一江自毗陵一江自吴县皆据所见而言非禹旧迹也皆不必取既入入海也　陈氏大猷曰古有九河后合为一古有荥泽后堙为地安知彭蠡之下禹平水时有三江而后或合为一乎郦道元谓东南地卑万水所凑触地成川故川旧渎难以为慿禹迹之不可考者多矣凡舍经文而指后世流之分合水道之通塞地名之同异以为説者以论后世之地理则可以论禹迹之旧则难也】震泽厎定【震泽太湖也周职方州薮曰具区地志在吴县之西南五十里今蘓州吴县也曽氏曰震如三川震之震若今之湖翻是也具区之水多震而难定故谓之震泽防定者言防于定而不震荡也】纂注【新安陈氏曰韦昭注国语太湖即五湖书谓之震泽尔雅谓之具区职方曰州薮曰具区浸曰五湖又不同】篠簜既敷厥草惟夭厥木惟乔厥土惟涂泥【篠箭竹簜大竹郭璞曰竹关节曰簜敷布也水去竹已布生也少长曰夭乔髙也涂泥水泉湿也下地多水其土淖】纂注【王氏炎曰少长曰夭犹言桃之夭夭上竦曰乔犹言南有乔木南方地暖故草木皆少长而木多上竦河朔地寒虽合抱之木不能髙也兖徐言草木皆居厥土之下凡土无髙下燥湿其性皆然兼山林言之也若扬之涂泥惟言沮洳之多山林不与故先草木也青不言草木而贡有松檿丝则可知矣言之而荆亦不言然贡有杶榦等亦可知矣盖兖青相同荆为一惟徐渐苞为异耳】厥田惟下下厥赋下上上错【田第九等赋第七等杂出第六等也言下上上错者以本设赋九等分为三品下上与中下异品故变文言下上上错也】纂注【王氏炎曰土涂泥故其田下下大抵南方水浅土薄不如北方地力之厚也　林氏曰田最下而赋第七或第六者人工修也】厥贡惟金三品瑶琨篠簜齿革羽毛惟木岛夷卉服厥篚织贝厥包橘柚锡贡【三品金银铜也瑶琨玉石名诗曰何以舟之惟玉及瑶琨说文云石之美似玉者取之可以为礼噐篠之枋中于矢之笴簜之材中于乐之管簜亦可为符节周官掌节有英簜象有齿犀兕有革鸟有羽兽有毛木楩梓豫章之属齿革可以成车甲羽毛可以为旌旄木可以备栋宇噐械之用也岛夷东南海岛之夷卉草也葛越木绵之属织贝锦名织为贝文诗曰贝锦是也今南夷木绵之精好者亦谓之吉贝海岛之夷以卉服来贡而织贝之精者则入篚焉包里也小曰橘大曰柚锡者必待锡命而后贡非嵗贡之常也张氏曰必锡命乃贡者供祭祀燕賔客则诏之口腹之欲则难于出令也】纂注【唐孔氏曰贝水介虫有文彩　蘓氏曰橘柚苟常贡则劳害如汉唐荔枝矣　唐孔氏曰橘柚与荆之大豫之磬错皆非常贡故言于厥篚之下玉篇笴各旱反正作簳又广韵加我反】沿于江海逹于淮泗【顺流而下曰防防江入海】
