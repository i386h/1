<!-- { "loadSidebar": true } -->
　　王曰来汝説台小子旧学于甘盘既乃遯于荒野入宅于河自河徂亳暨厥终罔显【甘盘臣名君奭言在武丁时则有若甘盘遯退也髙宗言我小子旧学于甘盘己而退于荒野后又入居于河自河往亳迁徙不常歴叙其废学之因而叹其学终无所显明也无逸言髙宗旧劳于外爰暨小人与此相应国语亦谓武丁入于河自河徂亳唐孔氏曰髙宗为王子时其父小乙欲其知民之艰苦故使居民间也苏氏谓甘盘遯于荒野以台小子语脉推之非是】辑录【予小子旧学于甘盘既乃遯于荒野云云东坡解作甘盘遯于荒野据某看只是髙宗自言观上文曰予小子可见但不知当初髙宗因甚遯于荒野不知甘盘是甚様人是学个甚麽今亦不敢断但据文义疑是如此兼无逸云髙宗旧劳于外亦与此相应想见髙宗三年不言恭黙思道未知所发又见世间未有个人强得甘盘所以思得大贤如傅説髙宗若非傅説想不能致当日之治傅説若非髙宗亦不能有所为故曰惟后非贤不乂惟贤非后不食言必相须也僩】纂注【苏氏曰武丁为太子则学于甘盘武丁即位而甘盘遯去使人求之迹其所往则居于河濵自河往亳不知其所终武丁无所卒业乃相説也古注谓武丁遯于荒野使为太子而遯则为吴太伯岂复立哉学者徒见书云髙宗时旧劳于外乃小乙使知劬劳以知艰难耳决非荒野之遯也　新安陈氏曰遯于荒野或以为武丁或以为甘盘真氏大学衍义乃祖苏氏兼君奭云在武丁时则有若甘盘是武丁即位初佐之者犹甘盘也林氏曰想自免防而遯去况下文尔交修予罔予弃葢髙宗恐説亦效甘盘弃之而去也以此见苏説亦宜两存之】尔惟训于朕志若作酒醴尔惟麴糵若作和羹尔惟盐梅尔交修予罔予弃予惟克迈乃训【心之所之谓之志迈行也范氏曰酒非麴糵不成羹非盐梅不和人君虽有美质必得贤人辅导乃能成徳作酒者麴多则太苦糵多则太甘麴糵得中然后成酒作羹者盐过则咸梅过则酸盐梅得中然后成羹臣之于君当以柔济刚可济否左右规正以成其徳故曰尔交修予尔无我弃我能行尔之言也孔氏曰交者非一之义】纂注【陈氏大猷曰训志犹云格心　陈氏经曰中篇説谓患髙宗之不能行不患臣之不能言此篇髙宗谓患説之不能言不患我之不能行】説曰王人求多闻时乃建事学于古训乃有获事不师古以克永世匪説攸闻【求多闻者资之人学古训者反之已古训者古先圣王之训载修身治天下之道二典三谟之类是也説称王而告之曰人求多闻者是惟立事然必学古训深识义理然后有得不师古训而能长治乆安者非説所闻甚言无此理也　林氏以傅説称王而告之与禹称舜曰帝光天之下文势正同】辑録【而今人只管説治心修身若不见这个理心是如何地治身是如何地修若如此説资质好便养成个无能厎人资质不好便都执缚不住了傅説曰学于古训止匪説攸闻古训何消得读地做甚底葢圣贤説出道理在里必学乎此后可以有得赐经籍古人言学字方自説命始有】纂注【息斋余氏曰王人只从古注谓王者君奭义同　王氏肃曰王人犹君人　吕氏曰学问之博者存实用非徒为观美也大而建立大经经纶大业弥纶大化至于赞天地化育皆所谓建事也此所谓有用之学否则所闻虽多亦奚以为　叶氏曰前篇记惟以政事对此篇髙宗访以道学故説以道学对　真氏曰大学之道自格物致知推而至于治国平天下葢致知所以明理理明则见诸行事者举而指之耳此求多闻建事之意也古者学与事为一故精义所以致用利用所以崇徳本末非二致也后世学与事为二故求道者以政事为麤迹任事者以讲学为空言不知天下未尝有无理之事无事之理老庄言理而不及事是有无事之理也管商言事而不及理是有无理之事也深味傅説之言则古先圣王之正传可以识矣　王氏曰求多闻而不为古训是式则是非无所考正而所闻愈惑矣】惟学逊志务时敏厥修乃来允懐于兹道积于厥躬【逊谦抑也务専力也时敏者无时而不敏也逊其志如有所不能敏于学如有所不及虚以受人勤以励已则其所修如泉始达源源乎其来矣兹此也笃信而深念乎此则道积于身不可以一二计矣夫修之来来之积其学之得于己者如此】辑录【惟学逊志止厥徳修罔觉逊志者逊顺其志撩下这志入事中子细低心下意与他理防若髙气不伏以为无要不能入细理会得则其修亦不来矣既逊其志又须时敏若似做不做或作或辍亦不济事须是逊志务时敏则厥修乃来为学之道只此二端而已乆戒以允懐于兹二者则道乃积于厥躬积者来得件数多也僩易曰君子以虚受人书曰惟学逊志旧有人来问事他略不虚心一味气盈色满当面与他説全不聴得贺孙】纂注【李氏曰为学之道常以卑逊自下为心以能问不能以多问寡有若无实若虚逊志之谓也　新安陈氏曰骄与怠最害于学骄则志盈善不可入怠则志惰功不可进逊则不骄敏则不怠厥修所以来也　吕氏曰为学之初先要虚心下气方能受天下之善若气髙则便与为学工夫相背　陈氏经曰信道不笃则所修虽来亦不坚凝惟允懐于此笃信不忘则来者积聚不散来如日知其所无积如月无忘其所能也】惟斆学半念终始典于学厥徳修罔觉【斆教也言敬人居学之半葢道积厥躬者体之立斆学于人者用之行兼体用合内外而后圣学可全也始之自学学也终之教人亦学也一念终始常在于学无少间断则徳之所修有不知其然而然者矣或曰受教亦曰斆斆于为学之道半之半须自得此说极为新巧但古人论学语皆平正的实此章句数非一不应中间一语独尔险巧此葢后世释教机权而误以论圣贤之学也】辑録【惟斆学半葢已学既成居于人上则须教人自学者学也而教人者亦学也葢初学得者是半既学而推以教人与之讲说已亦因此温得此段文义是斆之功亦半也念终始典于学始之所以学者学也终之所以教人者亦学也自学教人无非是学自始至终日日如此忽不自知其徳之修也又曰傅说此段说为学功夫极精宻伊尹告太甲者极痛切僩因说斆学半或举葛氏解云傅说与王说我教你者只是一半事一半要你自去行取故谓之终始先生曰近见喻子才跋某人说命解后亦引此说吕伯恭亦如此说某旧为同安簿时学中一士子作书义如此说见他说得新巧大喜之先说王人求多闻时惟建事此是人君且学且斆一面理防教人又一面穷理义后面说得监于先王成宪其永无愆数语是平正实语不应中间翻空一句如此深险如斆得一半不成一半掉放冷处教他自得此语全似禅语五通仙人问佛六通如何是一通一通便是妙处且如学记引此亦只依古注赐防用僩録惟学逊志止罔觉自古未有人説学字自傅説説起他这数句水泼不入便是説得密若终始与于学其徳之进不知觉而自进也赐】纂注【吕氏曰师只教得一半此一半又在学者自理会如师举一隅学者以三隅反师告诸往学者当以来者自悟圣人教人引而不发上一半固赖提指之功下一半必自用工可也説言及此葢恐髙宗全倚之耳圣贤著书垂训只説得上一半工夫若下一半在学者当自体会　真氏曰斆之与学各居其半我之所教仅能半之髙宗于此尤当自力必一念终始常在于学无少间断然后徳之修有不自知者曰终始不曰始终学无止法也上言道之积下言徳之修以理之共由言之谓之道以理之自得言之谓之徳非有二也吕氏之説未见其为竒险且与念终始典于学相属始并存之以俟商订云　任氏曰修乃来者可见修罔觉者不可见惟其有可见之功此厥修之进于乃来惟其无可见之迹此徳修之妙于罔觉】监于先王成宪其永无愆【宪法愆过也言徳虽造于罔觉而法必监于先王先王成法者子孙之所当守者也孟子言遵先王之法而过者未之有也亦此意】纂注【张氏曰监先王成宪欲髙宗以汤为法也　陈氏大猷曰徳修罔觉则徳盛矣必监先王成宪始能无愆何邪葢先王之道徳法度皆成宪之所在歴万世而无弊者也佛老之学其凝神坐忘亦防于徳修罔觉者矣惟不知监先王成宪故学其所学而非先王之学徳其所徳而非先王之徳是以流弊不可胜救　吕氏曰无愆徳之至难也舜徳盛矣臯陶唯曰罔愆而已　陈氏经曰自逊志至典学乃学之次序监先王成宪乃学之准的】惟説式克钦承旁招俊乂列于庶位【式用也言髙宗之徳苟至于无愆则説用能敬承其意广求俊乂列于众职葢进贤虽大臣之责然髙宗之徳未至则虽欲进贤有不可得者】纂注【彭氏曰大臣以已事君不若以天下之贤事君一相得其人则天下之贤兼収并蓄庶位皆得其人　陈氏大猷曰君莫大于务学以进徳相莫大于为君以求贤　武夷熊氏曰尝读孟子至三王四事章所谓汤执中立贤无方者亦何取其义至于穷夜旦所思而汲汲若是乎葢尝考之虞夏用人不过一二世族而已八元八凯则髙辛髙阳之才子史记禹稷契世系同所自出孔安国传书以益为臯陶子臯陶即髙辛才子庭坚也周以亲亲为重武王兄弟九人皆列为显诸侯召毕亦以周同姓为上公一时大臣之子若孙大抵各以其世虽凡民之后秀论于王朝不过州闾族党之官出长入治之职如三公吕望六卿苏公诸侯三恪之外异姓亦鲜矣逮至春秋孔门髙弟仕者不过止于家臣一有所进则谓之逺间新新间旧矣周公谅亦知其未广也故日夜之所思惟以汤之立贤无方为中道今观商书一则曰敷求哲人二则曰旁招俊乂伊尹莱朱巫贤傅说诸大臣非以其亲以其贤也主于贤则有徳是视故不间亲主于亲则未必皆贤且妨天下之贤路矣信矣立贤无方为不易之中道而周公往往言之亦未得尽行其志也因表而出之以为世法云】王曰呜呼説四海之内咸仰朕徳时乃风【风教也天下皆仰我徳是汝之教也】股肱惟人良臣惟圣【手足备而成人良臣辅而君圣髙宗初以舟楫霖雨为喻继以麴糵盐梅为喻至此又以股肱惟人为喻其所造益深所望益切矣】纂注【新安陈氏曰髙宗潜黙之久一旦举说而相之风声所动四海仰徳然非辅君作圣则无以慰人心之仰说始告君以从谏则圣惟圣时宪是臣以圣期待其君今髙宗语说以良臣为圣是君亦以圣自期待矣】昔先正保衡作我先王乃曰予弗克俾厥后惟尧舜其心愧耻若挞于市一夫不获则曰时予之辜佑我烈祖格于皇天尔尚明保予罔俾阿衡专美有商【先正先世长官之臣保安也保衡犹阿衡作兴起也挞于市耻之甚也不获不得其所也髙宗举伊尹之言谓其自任如此故能辅我成汤功格于皇天尔庶几明以辅我无使伊尹专美于我商家也傅説以成汤望髙宗故曰恊于先王成徳监于先王成宪髙宗以伊尹望傅説故曰罔俾阿衡专美有商】纂注【陈氏大猷曰尹在畎畆则欲使君为尧舜之君民为尧舜之民其自任之重如此説起版筑为相迹与尹同则其自任不可不与尹同　周子曰伊尹耻其君之不及尧舜一夫不获则曰时予之辜学者当志伊尹之所志　真氏曰学者口不可一日不诵此言心不可一日不存此念】惟后非贤不乂惟贤非后不食其尔克绍乃辟于先王永绥民说拜稽首曰敢对掦天子之休命【君非贤臣不与共治贤非其君不与共食言君臣相遇之难如此克者责望必能之辞敢者自信无慊之辞对者对以己掦者掦于众休命上文髙宗所命也至是髙宗以成汤自期傅説以伊尹自任君臣相勉励如此异时髙宗为商令王傅説为商贤佐果无愧于成汤伊尹也宜哉】辑録【惟后非贤不乂言人君必任贤而后可以致治也惟贤非后不食言人君当任养贤之责也髙宗本意如此问者疑其成病固察之不详而荅者亦无一人説破此意何邪荅或人伊尹告太甲便与傅説告髙宗不同伊尹之言谆切恳到葢太甲资质低不得不然若髙宗则无许多病痛所谓黩于祭祀时谓弗钦之类不过此等小事尔】
