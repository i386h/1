<!-- { "loadSidebar": true } -->
　　王曰格尔众庶悉聼朕言非台小子敢行称乱有夏多罪天命殛之【王曰者史臣追述之称之格至台我称举也以人事言之则臣伐君可谓乱矣以天命言之则所谓天吏非称乱也】纂注【张氏曰天命殛言之岂谆谆然命之乎曰天以天下之心为心古之论天者多以民心卜之以民心卜者多以贤者之心卜之】今尔有众汝曰我后不恤我众舎我穑事而割正夏予惟闻汝众言夏氏有罪予畏上帝不敢不正【穑刈获也割断也亳邑之民安于汤之徳政桀之虗焰所不及故不知夏氏之罪而惮伐桀之劳反谓汤不恤亳邑之众舍我刈获之事而断正有夏汤言我亦闻汝众论如此然夏桀虐天命殛之我畏上帝不敢不往正其罪也】纂注【吕氏曰曰舍我穑事然则汤之伐桀不因民愿乎曰亳民之不愿而夏民之愿也　　新安陈氏曰汤之兴顺乎天而应乎人此一节可见商民以一己为心汤则以上天为心葢是时夏之天命已絶汤所以顺乎天也】今汝其曰夏罪其如台夏王率遏众力率割夏邑有众率怠弗恊曰时日曷丧予及汝皆亡夏徳若兹今朕必往【遏絶也割劓割夏邑之割时是也汤又举商众言桀虽虐其如我何汤又应之曰夏王率为重役以穷民严刑以残民生厌夏亦率皆怠于奉上不和于国疾视其君指日而曰是日何时而亡乎若亡则吾宁与之俱亡葢苦桀之虐而欲其亡之甚也桀之恶徳如此今我之所以必往也桀尝自言吾有天下如天之有日日亡吾乃亡耳故民因以日目之】纂注【吕氏曰夏罪其如台是夏民在涂炭而商民自在春风和气中也　张氏曰人情莫不恶死而好生今欲与桀偕亡疾之甚矣　新安陈氏曰此一节见商民以一国为心汤则以天下为心葢是时夏之人心已离汤所以应乎人也】尔尚辅予一人致天之罚予其大赉汝尔无不信朕不食言尔不从誓言予则孥戮汝罔有攸赦【赉与也食言言已出而反吞之也禹之征苗止曰尔尚一乃心力其克有勲至启则曰用命赏于祖不用命戮于社予则孥戮汝此又益以朕不食言罔有攸赦亦可以观世变矣】纂注【新安陈氏曰天生民而立之君使司牧之今桀虐其民民欲其速亡如此人心之所归即天命之所在人心之所离即天命之所弃也天命汤伐之汤敢违天乎汤之誓师拳拳惟以天言曰天命殛之曰予畏上帝曰致天之罚非汤伐之天伐之也汤曰予畏上帝不敢不正武王曰予弗顺天厥罪惟钧其心一也尧舜之授受禹啓之传继汤武之征伐事虽不同其顺乎天适乎时合乎义一而已矣　愚谓禹征苗有誓啓征扈有誓侯征羲和又有誓皆征所当征名正而言顺若汤之伐夏而亦有誓何欤葢誓者临众发命述其兴师之意故禹也啓也侯也犹可无誓惟汤则不可无誓汤无则称兵之意不明而称乱之罪滋大苟可明目张胆言之而不怍则顺天应人行之而无疑矣先正有言吾无过人者惟日所行事未尝有不可对人言者耳亦是意也今观一书之防首以非予小子敢行称乱有夏多罪天命殛之夫莫大于天莫尊于君君承天而臣承君则为治君逆天而臣逆君则为乱汤初不敢逆君而为乱而桀则不能承天以为治彼既多罪天命殛之则我虽非敢称乱而迫于天命有不获已是则乱君臣之分自汤始汤诚有所不安而不能辞于天也汤何以知其然哉天之聪明自民天之明畏亦自民始于匹夫匹妇之复雠而终于西夷北狄之怨望吾非彼君也而曰徯我后我何以得此于民哉殆天启之也天之所启我固违之是逆天矣有如此意天下皆知惟亳之民不知故有议汤之称乱者有咎汤之不恤我众者有止汤以夏罪其如台者而汤则曰予畏上帝不敢不正是非敢于称乱也将以止天下之乱也非不恤我众也将以恤天下之众也虽以夏罪无如我何而不止者将以救彼之愿与偕亡而不得者之苦也此汤之誓所以専为亳民而发也其示之以赏罚者誓师之体不得不励士气而一人心非诱以利怵以祸而强其从我也吁汤之不幸乃天下之大幸也】
　　仲虺之诰【仲虺臣名奚仲之后为汤左相诰告也周礼士师以五戒先后刑罚一曰誓用之于军旅二曰诰用之于防同以喻众也此但告汤而亦谓之诰者唐孔氏谓仲虺亦必对众而言盖非特释汤之慙而且以晓其臣民众庶也古文有今文无】辑录【问仲虺之诰似未见其释汤慙徳处先生曰正是解他云若苗之有莠若粟之有秕他缘何道这几句盖谓汤若不除桀则桀必杀汤如说推亡固存处自是说伐桀至徳日新以下乃是勉汤又如天乃锡王勇智他特地说他勇智两字便可见尚书多不可晓固难理防然这般处古人如何说得恁地好如今人做时文相似夔孙】
