<!-- { "loadSidebar": true } -->
　　大战干甘乃召六卿【六卿六乡之卿也案周礼乡大夫毎乡卿一人六乡六卿平居无事则各掌其乡之政教禁令而属于大司徒有事出征则各率其乡之一万二千五百人而属于大司马所谓军将皆卿者是也意夏制亦如此古者四方有变专责之方伯方伯不能讨然后天子亲征之天子之兵有征无战今啓既亲率六军以出而又书大战于甘则有扈之怙强稔恶敢与天子抗衡岂特孟子所谓六师移之者书曰大战盖所以深着有扈不臣之罪而为天下后世诸侯之戒也】纂注【李氏曰六卿非自冡宰至司空之六卿也周礼云云见传盖王之六乡别有此六卿也若以为六卿分职之六卿无縁冡宰亦属于司马知其非也　新安胡氏曰此书固见有扈之不臣亦见啓之尚能为君】王曰嗟六事之人予誓告汝【重其事故嗟叹而告之六事者非但六卿有事于六军者皆是也】纂注【李氏曰虞书言咨其后变为嗟征嗟予有众汤诰嗟尔万方有众皆是】有扈氏威侮五行怠弃三正天用絶其命今予惟恭行天之罚【威暴殄之也侮轻忽之也鲧汨五行而殛死况于威侮之者乎三正子丑寅之正也夏正建寅怠弃者不用正朔也有扈氏暴殄天物轻忽不敬废弃正朔虐下背上获罪于天天用絶其命今我伐之惟敬行天之罚而已今案此章则三正迭建其来乆矣舜协时月正日亦所以一正朔也子丑之建唐虞之前当已有之】纂注【孔氏曰自此至篇终皆誓辞　吕氏曰五行之气散在天地间秀者为人偏者为物残民殄物威侮之实也　陈氏大猷曰凡背五常之道拂生长敛藏之宜皆威侮五行也　孔氏曰惰废天地人之正道言乱常也　马氏曰建子丑寅三正也林氏曰商方有改正朔事夏以前未有也要之但言其废三纲五常耳　夏氏曰董仲舒谓舜绍尧顺天道改正朔易服色此非夏以前事乎　王氏炎曰夫子论孝子产论礼皆曰天之经地之义民之行三正不过如此尧授时以寅为正月舜禹因之尧舜之前安有子丑二正　陈氏大猷曰使果不用正朔亦岂应言三正仲舒所云乃汉儒多喜言改正朔耳　新安陈氏曰商以前若果无子丑二正则是自古以来皆建寅孔子何独言行夏之时乎或谓威侮五行为威侮五行之理盖仁为木之神爱之理之类是慢五常也怠弃三正是弃三纲也二说姑兼存之蔡氏以暴殄天物为威侮五行是偏以质具于地之五行言之陈氏兼以气行于天之五行与五行之理言】左不攻于左汝不恭命右不攻于右汝不恭命御非其马之正汝不恭命【左车左右车右也攻治也古者车战之法甲士三人一居左以主射一居右以主击刺御者居中以主马之驰驱也左传宣公十二年楚许伯御乐伯摄叔为右以致晋师乐伯曰吾闻致师者左射以菆是车左主射也摄叔曰吾闻致师者右入垒折馘执俘而还是车右主击刺也御非其马之正犹王良所谓诡遇也盖左右不治其事与御非其马之正皆足以致败故各指其人以责其事而欲各尽其职而不敢忽也】纂注【玉篇菆侧鸠反矢之善者】用命赏于祖不用命戮于社予则孥戮汝【戮杀也礼曰天子廵狩以迁庙主行左传军行祓社衅鼓然则天子亲征必载其迁庙之主与其社主以行以示赏戮之不敢专也祖左阳也故赏于祖社右隂也故戮于社孥子也孥戮与上戮字同义言若不用命不但戮及汝身将并汝妻子而戮之战危事也不重其法则无以整肃其众而使赴功也或曰戮辱也孥戮犹秋官司厉孥男子以为罪之孥古人以辱为戮谓戮辱之以为孥耳古者罚弗及嗣孥戮之刑非三代之所宜有也案此说固为有理然以上句考之不应一戮而二义盖罚弗及嗣者常刑也予则孥戮者非常刑也常刑则爱克厥威非常刑则威克厥爱盘庚迁都尚有劓殄灭之无遗育之语则啓之誓师岂为过哉】纂注【新安陈氏曰恭行天之罚一言与汝不恭命之三言然后知恭之一字为此篇之纲领有扈之威侮怠弃不恭故也啓之行天罚以恭为本我恭天之命左右御当恭我之命用命而赏赏其恭命者也不用命而戮戮其不恭命者也赏与戮不敢自专必行之于祖于社皆致其恭也恭敬者百圣相传之心法啓之恭敬之心即禹祗承之心也啓贤能敬承继禹之道于此亦可见云　吴氏泳曰甘誓一篇仅八十字而其间六军之制车乘之法邦国赏刑之典誓师之辞靡不明备葢古人之学精麤夲末不废啓虽承尧舜禹传道之后而干戈行陈之事亦曾从家学素讲明来一传至仲康而征所言亦可以考当时人物军旅官名制度乃知明明我祖万邦之君有典有则贻厥子孙真至言哉　武夷熊氏曰予读甘誓未尝不叹帝徳之衰王风之变也史记曰啓立有扈不服故伐之唐孔氏曰尧舜禅受启独继父以是不服司马迁闻见犹逮古其言又有证蔡氏以此为臆度之说取左氏夏有观扈凢三苗徐奄之类以为此誓不过纪讨叛伐罪之意严坐作进退之节耳然则此亦常事圣人亦何取而系之书也愚窃以谓典谟所载其大节乃尧舜禹受禅之事未及于传子也且征苗一事不过直往正其罪耳岂有诸侯敢与天子抗而至于交战也哉序云大战于甘圣人之心断可识矣圣人亦知夫传贤之不可以继也幸而为天下得人而皆如舜之继尧禹之继舜也则亦善矣风气益薄寿考不常高位奸窥大寳邪伺圣贤少而奸雄多圣人奈何而不为后世深虑也与其传贤而不可继孰若传子定嫡而民犹有定志哉于是立纲陈纪以定一代之法度子之贤固善矣使中才庸主犹可持循勿失以保世道之小康不幸而有大奸大恶如桀纣之暴则必有汤武者出奉天讨而诛之矣此圣人公天下之心也甘誓之作此世运升降之一大机也帝降而王在此一简王风一变帝徳遂衰此读书者因有感于此矣愚尝闻之师曰禹传子之后天下便是半死半活世界不恃人而恃法其弊固至此哉胡文定传春秋谓孔子兼帝王之法当传贤则传贤当传子则传子此固正论然嫡可前定贤不可前定而亦何所守以定天下之民志哉传子以嫡使民无异志而又教之得其道辅之得其人上焉如伊周之于太甲成王也次焉如霍葛之于孝宣昭烈也隆师保之任严教谕之法则亦庶乎其可矣　愚谓尧以天下让舜舜以天下让禹至于羣后徳让丹朱以傲虐犹执賔礼于虞庭有苖以昬迷尚感文徳而至格圣徳神化如洪炉大冶岂复有销铄不尽之顽矿哉以啓之贤继禹之道而有扈小臣敢于抗天子勇于拒王师史官作书曰大战于甘所以深着有扈之罪也于此而不声罪致讨则乱臣贼子何所惧哉以此知天下之患虽小不可忽也前人之功虽大不可恃也在我而已矣世固有蒙祖父之烈虐用其民而顾自信人之不叛己者吁奚可哉彼有功于天地生民者莫若禹能敬承继禹之道者莫若啓犹有有扈氏之乱况不如禹啓父子者乎吁万世可以鍳矣抑愚又有感焉天下虽安忘战必危禹自征苖以来未尝用师军旅之事宜啓所未闻也而一旦赫然以征有扈召六卿而誓与防羣后而誓者同科威侮五行怠弃三正与侮慢自贤反道败徳者同意恭行天罸用命不用命与奉将天罚尔尚一乃心力者同辞盖宛然神考家法也然则禹固不以天下为无事而不训以兵啓亦不以天下为无事而不习于兵讲之以豫用之以节斯其为王者之师欤】
　　五子之歌【五子太康之弟也歌与帝舜作歌之歌同义今文无古文有】纂注【张氏曰美哉禹功明徳逺矣再传至太康一盘游田便至失国以禹之徳之功不能盖也为人君可少肆乎】
