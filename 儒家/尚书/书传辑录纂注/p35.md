<!-- { "loadSidebar": true } -->
　　太甲上【商史録伊尹告戒节次及太甲往复之辞故三篇相属成文其间或附史臣之语以贯篇意若史家纪传之所载也唐孔氏曰伊训肆命徂后太甲咸有一德皆是告戒太甲不可皆名伊训故随事立称也林氏曰此篇亦训体今文无古文有】辑录【伊尹之言极痛切遂感发得太甲如此君陈后亦好然皆寛了多是代言如今代王言者做耳铢伊尹之心公天下以为心而无一毫之私者也孟注】纂注【新安陈氏曰前一篇作于未迁桐宫之先后二篇作于自桐宫归亳之后】
　　惟嗣王不惠于阿衡【惠顺也阿倚衡平也阿衡商之官名言天下之所倚平也亦曰保衡或曰伊尹之号史氏録伊尹之书先此以发之】纂注【叶氏曰阿保通阿亦保之意】伊尹作书曰先王顾諟天之明命以承上下神只社稷宗庙罔不只肃天监厥德用集大命抚绥万方惟尹躬克左右厥辟宅师肆嗣王丕承基绪【顾常目在之也諟古是字明命者上天显然之理而命之我者在天为明命在人为明德伊尹言成汤常目在之天之明命以奉天地神祗社稷宗庙无不敬肃故天视其德用集大命以有天下抚安万邦我又身能左右成汤以居民众故嗣王得以大承其基叶也】辑録【古注云顾谓常目在之也此语最好非谓有一物常在目前可见也只是常有此心知得有这道理光明不昧方其静坐未接物也此理固湛然清明及其遇事而应接也此理亦随处发见只要人常提撕省察念念不忘存养乆之则是理益明虽欲忘之而不可得矣僩　余见大学章句附録】纂注【真氏曰汤惟顾天之明命故天监汤之厥德曰顾曰监可见天人之交至近而非逺也　新安陈氏曰此言太甲今日之有天下由于先王之明德以得天下与伊尹之出身以辅先王也有先王创业之祖与尹开国之大臣是以嗣王得以承此大业今日岂可忘先王而不念忽尹而不从哉】惟尹躬先见于西邑夏自周有终相亦惟终其后嗣王罔克有终相亦罔终嗣王戒哉祗尔厥辟辟不辟忝厥祖【夏都安邑在亳之西故曰西邑夏周忠信也国语曰忠信为国施氏曰作伪心劳日拙则阙露而不周忠信则无伪故能周而无阙夏之先王以忠信有终故其辅相者亦能有终其后夏桀不能有终故其辅相者亦不能有终嗣王其以夏桀为戒哉当敬尔所以为君之道君而不君则忝辱成汤矣太甲之意必谓伊尹足以任天下之重我虽纵欲未必遽至危亡故伊尹以相亦罔终之言深折其私而破其所恃也】辑録【问古注及诸家皆以周训忠信窃谓以忠信自周则可以忠信训周恐未安未知如何先生曰自周二字本不可晓答潘子善】纂注【苏氏曰自由也由忠信之道则有终言君臣一体祸福同也　吕氏曰自周如周于德之周谓君道周备无一毫亏阙也自周之中自有有终之理　新安陈氏曰既以桀之无终戒之又以不敬而不君者戒之无终则累于相臣不君则辱于乃祖仍是以先王与尹躬儆之也】王惟庸罔念闻【庸常也太甲惟若寻常于伊尹之言无所念听此史氏之言】辑録【问诸家皆于庸字絶句窃谓只作一句读以庸训用如说命中王庸作书以告之庸未知是否先生曰六字一句荅潘子善】纂注【真氏曰辟不辟之言殆甚于汉人之所谓帝不谛也然汉君怒而诛之太甲虽以为常无所念听然不闻其怒也此所以卒至于思庸欤】伊尹乃言曰先王昧爽丕显坐以待旦旁求俊彦啓迪后人无越厥命以自覆【昧晦爽明也昧爽云者欲明未明之时也丕大也显亦明也先王于昧爽之时洗濯澡雪大明其德坐以待旦而行之也旁求者求之非一方也彦美士也言汤孜孜为善不遑宁处如此而又旁求俊彦之士以开导子孙太甲母颠越且命以自取覆亡也】慎乃俭德惟怀永图【太甲欲败度纵败礼盖奢侈失之而无长逺之虑者伊尹言当谨其俭约之德惟怀永久之谋以约失之者鲜矣此太甲受病之处故伊尹特言之】辑録【俭节制也语注】纂注【新安胡氏曰永图即前所谓有终也　真氏曰此太甲不惠于阿衡之时也故伊尹训之者如此夫俭则心小而为虑者逺侈则心大而为谋者踈方是时太甲方以欲败度纵败礼心为二者所蔽若浮云之翳日月未知斯言之为忠也一旦处仁迁义而本心复明然后知受病之源端在于此克终之美光昭简册伊尹训戒之功夫岂小哉】若虞机张往省括于度则释钦厥止率乃祖攸行惟朕以怿万世有辞【虞虞人也机弩牙也括矢括也度法度射者之所准望者也释发也言若虞人之射弩机既张必往察其括之合于法度然后发之则发无不中矣钦者肃恭收敛止见虞书率循也钦厥止者所以立本率乃祖者所以致用所以省括于度则释也王能如是则动无过举近可以慰恱尹心逺可以有誉于后世矣安汝止者圣君之事生而知者也钦厥止者贤君之事学而知者也】辑録【诸家多训虞为度窃谓只作虞人説如何先生曰作虞人説为是贺孙】纂注【唐孔氏曰括矢末也　陈氏大猷曰言欲永终当谨始发也万事莫不有度君所以为度在敬汝所当止如君止于仁子止于孝之类　王氏曰语静之道则曰慎乃俭德钦厥止语动之道则曰若虞机张率乃祖攸行　陈氏大猷曰万世有辞所谓永图也　林氏曰万世有辞所谓相亦惟终也　新安陈氏曰罔不只肃言汤之敬也钦厥止率乃祖攸行勉太甲尽敬以法先王也曰有终曰永图曰万世有辞劝之也曰罔克有终曰自覆戒之也此章仍是以先王始之以尹躬结之王能钦敬而有终先王之望尹之幸也王不能钦敬而自覆非先王之望尹之不能尽其责也尹本自任以天下之重又受先王托孤之重任故告戒之辞节节提起先王而以与尹躬相闗系收结之】王未克变【不能变其旧习也此亦史氏之言】伊尹曰兹乃不义习与性成予弗狎于弗顺营于桐宫宻迩先王其训无俾世迷【狎习也弗顺者不顺义理之人也桐成汤墓陵之地伊尹指太甲所为乃不义之事习恶而性成者也我不可使其狎习不顺义理之人于是营宫于桐使亲近成汤之墓朝夕哀思兴起其善以是训之无使终身迷惑而不悟也】纂注【陈氏经曰习为不义若与性俱成贾谊曰少成若天性习惯如自然】王徂桐宫居忧克终允德【徂往允信也有诸已之谓信实有其德于身也凡人之不善必有从防以导其为非者太甲桐宫之居伊尹既使其宻迩先王陵墓以兴发其善心又絶其比昵之党而革其汚染此其所以克终允徳也次篇伊尹言嗣王克终厥徳又曰允德协于下故史氏言克终允德结此篇以发次篇之义】纂注【新安陈氏曰伊尹此举盖处君臣之变者知太甲之性不过中人平日诱以为恶之近习必多而辅以善之大臣惟一伊尹而已孤忠不能胜引诱之众徒言不能开迷惑之久遂营桐宫以居之此不言之教逹变之权惟自任以天下之重如伊尹之开国元老大忠大公者能之而非泛焉之大臣所敢为也又案千古性学开端于若有恒性之一言其次则伊尹习与性成之一言也恒性以天地之性言与性成以气质之性言天地之性气质之性虽至近世横渠张氏而剖判言之已肈端于汤尹言性之初矣　愚谓太甲嗣位伊尹已述侮圣言逆忠直逺耆德比顽童之戒太甲乃不惠阿衡庸罔念闻而狎于不顺非乱风之犹存乎苟非伊尹超然深识通权逹变为迁桐之举有以动心忍性増益其所不能其不危乎】
　　太甲中
