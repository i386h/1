<!-- { "loadSidebar": true } -->
　　惟元祀十有二月乙丑伊尹祠于先王奉嗣王祗见厥祖侯甸羣后咸在百官总己以听冡宰伊尹乃明言烈祖之成徳以训于王【夏曰岁商曰祀周曰年一也元祀者太甲即位之元年十二月者商以建丑为正故以十二月为正也乙丑日也不系以朔者非朔日也三代虽正朔不同然皆以寅月起数盖朝觐防同班厯授时则以正朔行事至于纪月之数则皆以寅为首也伊姓尹字也伊尹名挚祠者告祭于庙也先王汤也冡长也礼有冡子冡妇之名周人亦谓之冡宰古者王宅忧祠祭则冡宰摄而告庙又摄而临羣臣太甲服仲壬之丧伊尹祠于先王奉太甲以即位改元之事祗见厥祖则摄而告庙也侯服甸服之羣后咸在百官縂己之职以聼宰则摄而临羣臣也烈功也商颂曰衎我烈祖太甲即位改元伊尹于祠告先王之际明言汤之成徳以训太甲此史官叙事之始辞也　或曰孔氏言汤崩逾月太甲即位则十二月者汤崩之年建子之月也岂改正朔而不改月数乎曰此孔氏惑于书序之文也太甲继仲壬之后服仲壬之丧而孔氏曰汤崩奠殡而告固已误矣至于改正朔而不改月数则于经史尤可考周建子矣而诗言四月维夏六月徂暑则寅月起数周未尝改也秦建亥矣而史记始皇三十一年十二月更名腊曰嘉平夫腊必建丑月也秦以亥正则腊为三月云十二月者则寅月起数秦未尝改也至三十七年书十月癸丑始皇出防十一月行至云梦继书七月丙寅始皇崩九月郦山先书十月十一月而继书七月九月者知其以十月为正朔而寅月起数未尝改也且秦史制书谓改年始朝贺皆自十月朔夫秦继周者也若改月数则周之十月为建酉月矣安在其为建亥乎汉初史氏所书旧例也汉仍秦正亦书曰元年冬十月则正朔改而月数不改亦已明矣且经曰元祀十有二月乙丑则以十二月为正朔而改元何疑乎惟其以正朔行事也故后乎此者复政厥辟亦以十二月朔奉嗣王归于亳盖祠告复政皆重事也故皆以正朔行之孔氏不得其説而意汤崩逾月太甲即位奠殡而告是以崩年改元矣苏氏曰崩年改元乱世事也不容在伊尹而有之不可以不辨又案孔氏以为汤崩呉氏曰殡有朝夕之奠何为而致祠主丧者不离于殡侧何待于祗见盖太甲之为嗣王嗣仲壬而王也大甲太丁之子仲壬其叔父也嗣叔父而王而为之服三年之丧为之后者为之子也太甲既即位于仲壬之柩前方居忧于仲壬之殡侧伊尹乃至商之祖庙徧祠商之先王而以立太甲告之不言太甲祠而言伊尹丧三年不祭也奉太甲徧见商之先王而独言祗见厥祖者虽徧见先王而尤致意于汤也亦犹周公金縢之册虽徧告三王而独眷眷于文王也汤既已祔于庙则是此书初不废外丙仲壬之事但此书本为伊尹称汤以训太甲故不及外丙仲壬之事尔余见书序】辑録【春秋书元年春王正月这如何要穷晓得设使圣人复出也便未易理防在格言赵氏曰太丁汤之太子未立而死外丙立二年仲壬立四年皆太丁弟也程氏曰古人谓嵗为年汤崩时外丙方二嵗仲壬方四嵗惟太甲差长故立之也二説未知孰是孟注问外丙二年仲壬四年先生两存赵氏程氏之説则康节之説亦未可据邪曰也怎生便信得他又问如此则尧即位于甲辰年亦未可据也曰此却据诸厯书如此説恐或有之然亦未可必曰若如此则二年四年亦可推矣曰却为中间年代不可纪自共和以后方可纪则汤时自无由可推此类且当阙之不可深究广铢问书序言成汤既没太甲元年玩其语意则是成汤没而太甲立太甲既立不明伊尹放诸桐三年则是大甲服汤之防既不明伊尹遂使居于汤之墓庐三年而克终允徳也或者乃曰孟子曰汤崩太丁未立外丙二年仲壬四年汤没六年而太甲立太甲服仲壬之防夫服仲壬之防而乃庐于乃祖之墓恐非人情伊川谓太丁未立而死外丙方二嵗仲壬方四嵗乃立太丁之子太甲而或者又谓商人以甲乙为兄弟之名则丙当为兄壬当为弟岂有兄二嵗而弟乃四嵗乎案皇极经世图纪年之次则太甲实继成汤而立无疑不知外丙二年仲壬四年之説当作如何训释乞赐垂诲先生曰书序恐只是经师所作然亦无证可考但决非夫子之言耳成汤太甲年次尤不可考不必妄为之説读书求义理以为反身自修之具此等殊非所急也　问伊尹祠于先王奉嗣王只见厥祖是时汤方在殡宫太甲于朝夕奠常在如何伊尹因祠而见之曰此与顾命康王之诰所载冕服之事同意古人自有一件人君居防之礼但今不存无以考据葢天子诸侯既有天下国家事体恐难与常人一般行防礼节伊尹祠于先王若有服不可入庙必有外丙二年仲壬四年节古书错缪甚多如史记载伊训有方明二字诸家遂解如反祀方明之类某后考之只是方字之误当作乃即所谓乃明言烈祖之成徳者也】纂注【新安胡氏曰序言太甲元年序周人所作故称年书言惟元祀书商史所作故称祀此元非即位之元年乃即位之次年先王崩崩年即位逾年改元以崩年之十二月为后王元年之首月盖以正朔行事也胡氏安国春秋传曰国君嗣世定于初丧必逾年然后改元书即位者縁始终之义一年不二君縁臣民之心旷年不可无君也陈氏大猷曰祠祭也先王商先祖如诗言王之类也丧三年不祭不以凶服入宗庙故太甲不亲祠而尹摄祠侯甸举五服之近者以见其余胡氏春秋传谓即位者告庙临羣臣是也明言烈祖成德以训犹五子述禹之戒周召陈文武之业以祖宗艰难起家之事告子孙则莫不信守之也吕氏曰当太甲居丧之始而训之乘其初心之虚也后虽昏迷而终克终允徳训之之早故尔吴氏曰意太甲是时不明之迹己见端绪故伊尹称汤以训庶几其速改而不能后卒有桐宫之迁】曰呜呼古有夏先后方懋厥德罔有天灾山川鬼神亦莫不宁暨鸟兽鱼鼈咸若于其子孙弗率皇天降灾假手于我有命造攻自鸣条朕哉自亳【诗曰殷监不逺在夏后之世商之所宜监者莫近于夏故首以夏事告之也率循假借也有命有天命者谓汤也桀不率循先王之道故天降灾借手于我成汤以诛之夏之先后方其懋德则天之眷命如此及其于孙弗率而覆亡之祸又如此太甲不知率循成汤之德则夏桀覆亡之祸亦可监矣哉始也鸣条夏所宅亳汤所宅也言造可攻之衅者由桀积恶于鸣条而汤德之修则始于居亳都时也】纂注【陈氏大猷曰方者方见其进而未见其止之意日新而未可量也人君为天地鬼神万物之主而德者天地鬼神万物之理所谓致中和天地位焉万物育焉者也吕氏曰夏先后懋德如此宜可凭藉桀才弗率天即降灾感应之速反覆手尔懋德而罔灾感应之理存于懋德之中也弗率而降灾灾咎之理存于弗率之中也造衅虽鸣条一日之间而基本则兆于亳邑之素也孙氏曰造为攻伐自于鸣条国必自伐然后人伐之意】惟我商王布昭圣武代虐以寛兆民允怀【布昭敷着也圣武犹易所谓神武而不杀者汤之德威敷着于天下代桀之虐以吾之寛故天下之民信而怀之也】今王嗣厥德罔不在初立爱惟亲立敬惟长始于家邦终于四海【初即位之初言始不可以不谨也谨始之道孝悌而已孝悌者人心之所同非必人人教诏之立植也立爱敬于此而形爱敬于彼亲吾亲以及人之亲长吾长以及人之长始于家逹于国终而措之天下矣孔子曰立爱自亲始教民睦也立敬自长始教民顺也】纂注【吕氏曰告以嗣德在初欲乘其天理正发之初而开导之也　新安胡氏曰此一节言汤以德得人心今王继先王之德当以孝悌之顺德而通乎千万人之心也】呜呼先王肈修人纪从谏弗咈先民时若居上克明为下克忠与人不求备检身若不及以至于有万邦兹惟艰哉【人纪三纲五常孝敬之实也上文欲太甲立其爱敬故此言成汤之肈修人纪者如下文所云也纲常之理未甞泯没桀废弃而汤始修复之也咈逆也先民犹前軰旧德也从谏不逆先民是顺非诚于乐善者不能也居上克明言能尽临下之道为下克忠言能尽事上之心吕氏曰汤之克忠最为难看汤放桀以臣易君岂可为忠不知汤之心最忠者也天命未去人心未离事桀之心曷尝斯须替哉与人之善不求其备检身之诚有若不及其处上下人己之间又如此是以德日以盛业日以广天命归之人心戴之由七十里而至于有万邦也积累之勤兹亦难矣伊尹前既言夏失天下之易此又言汤得天下之难太甲可不思所以继之哉】辑録【汤工夫全在敬字上看得来大叚是一个修饬底人故当时人説他做工夫处亦是説得大叚地着如禹克勤于邦克俭于家之类却是大纲説到汤便説检身若不及文蔚曰如云以义制事以礼制心不迩声色不殖货利等语可见日新之功曰固是某于或问中所以特地详载者非説道人不知亦欲学者经心耳文蔚与人不求备检身若不及大槩是汤急已缓人所以引为日新之实泳因论尚书须是有自得处到自得处説与人也不得如某旧读伊尹曰先王肈修人纪止兹惟艰哉如此等处直为之废卷慨想而不能已觉得朋友间看文字难得如此意思某二十歳前后已看得大意如此如今但较精宻日月易得匆匆过了五十年格言】纂注【张氏曰父子兄弟君臣夫妇长防朋友有礼义以相维谓之人纪传曰礼义以为纪　贾逵注国语云先民古贤人也】敷求哲人俾辅于尔后嗣【敷广也广求贤哲使辅尔后嗣也】纂注【孙氏曰敷求求之非一方也如立贤无方　陈氏经曰汤得天下也甚难故其虑天下也甚逺冝求贤以遗后人也】制官刑儆于有位曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直逺耆德比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨具训于蒙士【官刑官府之刑也巫风者常歌常舞若巫觋然也淫过也过而无度也比昵也倒置悖理曰乱好人之所恶恶人之所好也风风化也三风愆之纲也十愆风之目也卿士诸侯十有其一己丧其家亡其国矣墨墨刑也臣下而不能匡正其君则以墨刑加之具详悉也童蒙始学之士则详悉以是训之欲其入官而知所以正谏也异时太甲欲败度纵败礼伊尹先见其防故拳拳及此刘侍讲曰墨即叔向所谓夏书昏墨贼杀臯陶之刑贪以败官为墨】辑録【臣下不匡之刑葢施于邦君大夫之丧国亡家者君臣一体不得不然如汉废昌邑王贺则诛其羣臣而本朝太祖下岭南亦诛其乱臣龚澄枢李托之类是也澄枢等实亡刘氏乃飞亷恶来之比诛之自不为寃若昌邑羣臣与贺同恶者固不得不诛其余止可当古者墨刑之坐耳乃不分等级例行诛杀是则霍光之私意也又如文定论楚子纳孔仪处事虽不同意亦类此试参考之则知成汤之制官刑正是奉行天讨毫髪不差处何疑之有哉荅吴晦叔具训于蒙士呉斗南谓古者墨刑人以蒙蒙其首恐不然广】纂注【吕氏曰古成童习舞恒舞则为愆歌以永言酣歌则为愆前六愆因后四愆而生　史氏仲午曰意当时太甲左右必有以歌舞货色等惑其君者尹未指其人明言姑曰先王之制官刑如此而徐为之谋后遂营桐宫不使狎于弗顺焉　真氏曰殉如殉葬之殉盖以其身陷于货色之中死而不顾也臣下所以不匡以其贪官固位故也不諌之罪与贪墨同使人知不独贪贿之有罪而贪官不諌亦有刑也　左传昭十四年昬墨贼三者皆死刑　薛氏曰善不必小故一日克己天下归仁恶不必多故有一于身家国必丧虞公以垂棘之璧亡其国吴太宰以越之女色覆其宗先王之戒岂诬也或曰臣下不匡而遽入墨之重辟无乃过乎曰置臣所以正主也视主入丧亡而不之救其可贷乎重其刑使之进而諌未必死退而不谏必受刑则虽中不欲諌亦不得不諌也　新安陈氏曰汤儆有位之官刑其条目详防制宻训诲豫如此所以为后嗣虑至矣三风十愆以戒卿士邦君而伊尹举以训太甲者意谓卿士诸侯犯此已足丧家亡国况天子乎虽不指斥天子防意可见矣况臣下不匡国有常刑则儆臣下者欲臣下以是儆天子也】呜呼嗣王祗厥身念哉圣谟洋洋嘉言孔彰惟上帝不常作善降之百祥作不善降之百殃尔惟德罔小万邦惟庆尔惟不德罔大坠厥宗【叹息言太甲当以三风十愆之训敬之于身念而勿忘也谟谓其谋言谓其训洋大孔甚也言其谋训大明不可忽也不常者去就无定也为善则降之百祥为恶则降之百殃各以类应也勿以小善而不为万邦之庆积于小勿以小恶而为之厥宗之坠不在大葢善必积而后成恶虽小而可惧此总结上文而又以天命人事祸福申戒之也】纂注【陈氏大猷曰祗厥身乃指太甲下手用功处一篇之纲领也　孙氏曰以其谟之于圣人故曰圣谟以其言之至美故曰嘉言即指三风十愆之戒也　张氏曰不敬其身必纳此身于风愆矣能敬其身则能如夏后之懋德继先王以嗣德立爱立敬作善之祥惟德之庆皆自敬其身出敬立则百善从也　陈氏经曰既戒以祖训又戒以天君所当畏惟天惟祖宗也　王氏十朋曰善祥恶殃天之不常乃所以为常也　真氏曰愆虽有十苟能敬则十者俱冺一不敬则十者俱生故敬之一辞乃治三风砭十愆之药石也篇将终又深叹圣言之彰明与天命之难保以警动太甲之心冀其必听其所谓社稷之臣欤　新安陈氏曰此篇尹训太甲于即位之初始终以兴亡寓劝戒夏以懋德兴桀以弗率亡初意明矣继言汤以圣武兴而欲太甲以爱敬之良心嗣厥德劝之也继言汤以艰难兴而防太甲以欲纵之私心败厥德戒之也末章作善之降祥尔德之惟庆劝之保其所以兴作不善之降殃不德之坠宗戒之陷于所以亡而提纲挈领则在祗厥身之一言能祗敬其身则嗣祖德而兴不祗敬其身则背祖德而亡言言忠爱盖已豫为太甲忧矣但犹包涵未明言之未至如太甲三篇之痛切耳】
