<!-- { "loadSidebar": true } -->
　　【五百里也采者卿大夫邑地男邦男爵小国也诸侯诸侯之爵大国次国也先小国而后大国者大可以御外侮小得以安内附也此分侯服五百里而为三等也】辑录【第二之百里为男爵之国　三百里谓自三至五为百里者三随文生例不可拘也　侯服惟言邑国者畿外主于封侯亦互相见并束斋集传】纂注【吕氏曰采邑如今之职田言男则子在其间言侯则公伯在其间】五百里绥服三百里揆文教二百里奋武卫【绥安也谓之绥者渐逺王畿而取抚安之义侯服外四面又各五百里也揆度也绥服内取王城千里外取荒服千里介于内外之间故以内三百里揆文教外二百里奋武卫文以治内武以治外圣人所以严华夏之辨者如此此分绥服五百里而为二等也】纂注【陈氏大猷曰绥服内安中国外安边疆也内三百里非全无武卫以文教为主外二百里非全无文教以武卫为主文教以善其生武卫以防其生民斯安矣又曰武以卫言保防而已治世武事易弛故奋以修之圣人不黩武亦不废武也与后世恃小康而销兵者异矣　林氏曰汉魏使外夷入居中国障塞之地至西晋有刘石之祸石晋以卢龙赂契丹至重贵有邪律之难绥服严华夷之辨万世不易之法也】五百里要服三百里夷二百里蔡【要服去王畿已逺皆夷狄之地其文法略于中国谓之要者取要约之义特羁縻之而已绥服外四而又各五百里也蔡放也左传云蔡蔡叔是也流放罪人于此也此分要服五百里而为二等也】五百里荒服三百里蛮二百里流【荒服去王畿益逺而经略之者视要服为尤略也以其荒野故谓之荒服要服外四面又各五百里也流流放罪人之地蔡与流皆所以处罪人而罪有轻重故地有逺近之例也此分荒服五百里而为二等也　今案每服五百里五服则二千五百里南北东西相距五千里故益稷篇言弼成五服至于五千然尧都冀州冀之北境并云中涿易亦恐无二千五百里借使有之亦皆沙漠不毛之地而东南财赋所出则反弃于要荒以地势考之殊未可晓但意古今土地盛衰不同当舜之时冀北之地未必荒落如后世耳亦犹闽浙之间旧为蛮夷渊薮而今富庶繁衍遂为上国土地兴废不可以一时槩也周制九畿曰侯甸男采卫蛮夷镇藩每畿亦五百里而王畿又不在其中并之则一方五千里四方相距为万里葢倍禹服之数也汉地志亦言东西九千里南北一万三千里先儒皆疑禹服之狭而周汉地广或以周服里数皆以方言或以古今尺有长短或以为禹直方计而后世以人迹屈曲取之要之皆非的论葢禹声教所及则地尽四海而其疆理则止以五服为制至荒服之外又别为区画如所谓咸建五长是已若周汉则尽其地之所至而疆画之也】纂注【王氏曰夷易也无中国礼法易而已蛮慢也甚于夷矣　林氏曰记言束夷西戎南蛮北狄相对而言则有四名举一二言则皆可通如四夷来王蛮夷率服是也此处不必拘东夷南蛮之名夷易蛮慢之训其或然欤马氏曰甸侯绥为中国要荒已为夷狄圣人之治详内略外观五服名义可见治中国则法度冝详治以必治也治夷蛮则法度冝略治以不治也观至于五千见徳化之逺及观要荒二服见法度之不泛及圣人不务广地而勤逺略可见矣　曾氏曰周之九服述者终不能大异于作者周之王畿即禹之甸服侯服甸服即禹之侯服男服采服即禹之绥服卫服介于其中即绥服之奋武卫蛮服夷服即禹之要服镇服藩服即禹之荒服也　王制西不尽流沙南不尽衡山东不尽东海北不尽恒山应氏曰东海在中国封疆内西南北海则逺在夷徼之外南独以江与衡山为限葢百粤未尽开也惟河举东西南北河流萦带中国也自秦而上西北袤而东南蹙自秦而下东南展而西北缩此古今天地之大运也当先王时四方各有不尽之地听四夷居之不劳中国以事外也】东渐于海西被于流沙朔南暨声教讫于四海禹锡圭告厥成功【渐渍被覆暨及也地有逺近故言有浅深也声谓风声教谓教化林氏曰振举于此而逺者闻焉故谓之声轨范于此而逺者效焉故谓之教上言五服之制此言声教所及葢法制有限而教化无穷也锡与师锡之锡同水土既平禹以圭为防而告成功于舜也水色黒故圭以云】纂注【林氏曰此又推圣化所极至而言之渐如水之渐渍被如衣之被覆朔南不言所至以下文四海见之也渐被暨皆言声教所加无分逺近轻重特变文耳陈氏大猷曰圣人政事所治详内略外不求尽于四海而道徳所化则无内外之限而必极于四海自禹敷土而下槩举治水规模言之自冀州而下以帝都为主自东而西区别九州之疆域言之自导岍而下则自西而东贯串九州之山水言之自九州攸同而下则总合九州成绩言之自五百里甸服而下则以成五服自内及外言之自东渐而下则逺举四极言之以至于告成功而终焉经纬错综法度森严非圣经不及此　新安陈氏曰禹贡一书虽纪平水土制贡赋之事而有躬行教化之精防寓焉曰祗台徳先不距朕行躬行心得以为教化之夲者也曰文教曰声教教化之流行而躬行之效騐也后之山经地志与夫财用之书有是哉　愚谓禹贡纪禹治水之规模次第与水平后任土作贡之法及弼成五服之事自黄帝画野分州九州封域已定矣禹治水复取髙山大川以别识之使各州之官率民以趋事也其始于冀州非徒以帝都为先葢水患皆因下流壅塞而然禹先用功于下流以疏其壅塞之势然后用功于上流以濬其发源之地下流有所归则上流有所杀矣天下大势西北髙而东南下九水惟河为大水患惟河为急河始入于雍而经于冀则冀当河之下流而兖又其下流之入海处所以禹之功役自冀而兖则疏河之下流也自兖而青则疏济之下流也自青而徐则防淮之下流也自扬而荆则防江汉之下流也河济淮江汉五水之下流既通水患之平已十去七八矣然上流不濬则犹有壅塞之患于是自荆而豫以濬伊洛之源自豫而梁以濬江汉之源自梁而雍以濬河渭之源从北而东从东而南从南而西从西而又北始于河终于河圣人之能事毕矣然犹未也辨土地之宜定贡篚之品不彊其所无也分田产之等立赋敛之法取于民有制也甸服之内天子自治侯服之外以封诸侯又所以分民而理也至于禽兽虫鱼遐方异类亦使之各得其所仁之至义之尽也故一书之中观其规模次第若事乎法度之维持求其纲领枢机实关乎徳行之感化故曰祗台徳先不距朕行读禹贡者毋徒知作贡之法当求其祗徳之心】
　　甘誓【甘地名有扈氏国之南郊也在扶风鄠县誓与禹征苖之誓同义言其讨叛伐罪之意严其坐作进退之节所以一众志而起其怠也誓师于甘故以甘誓名篇书有六体誓其一也今文古文皆有　案有扈夏同姓之国史记曰啓立有扈不服遂防之唐孔氏因谓尧舜受禅啓独继父以是不服亦臆度之耳左传昭公元年赵孟曰虞有三苖夏有观扈啇有姺邳周有徐奄则有扈亦三苖徐奄之类也】纂注【左传释音观去声姺先上声又洗邳音皮】
