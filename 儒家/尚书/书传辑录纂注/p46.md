<!-- { "loadSidebar": true } -->

　　书传辑録纂注卷三
<经部,书类,书传辑录纂注>
　　钦定四库全书
　　书传辑録纂注卷四
　　元　董鼎　撰
　　周书【周文王国号后武王因以为有天下之号书凡三十二篇】纂注【史记后稷封于邰别姓姬氏传十三世至季歴季歴生昌为西伯西伯崩太子发立是为武王　陈氏曰文王二十四年生武王四十八年即诸侯位在位五十年年九十七而终武王年七十三而嗣位嗣位十三年而伐纣为天子七年而终年九十三也】
　　泰誓上【泰大同国语作大武王伐殷史録其誓师之言以其大防孟津编书者因以泰誓名之上篇未渡河作后二篇既渡河作今文无古文有　案伏生二十八篇本无泰誓武帝时伪泰誓出与伏生今文书合为二十九篇孔壁书虽出而未传于世故汉儒所引皆用伪泰誓如曰白鱼入于王舟有火复于王屋流为乌太史公记周本纪亦载其语然伪泰誓虽知剽窃经传所引而古书亦不能尽见故后汉马融得疑其伪谓泰誓案其文若浅露吾又见书传多矣所引泰誓而不在泰誓者甚多至晋孔壁古文书行而伪泰誓始废　吴氏曰汤武皆以兵受命然汤之辞裕武王之辞廹汤之数桀也恭武之数纣也傲学者不能无憾疑其书之晚出或非画当时之本文也】辑録【文王之事纣惟知以臣事君而已都不见其他兹其所以为至德也若谓三分天下纣尚有其一未忍轻去臣位以商之先王徳泽未亡厯数未终纣恶未甚圣人若之何而取之则是文王之事纣非其本心盖有不得已焉耳若是则安得谓之至德哉至于武王之伐纣观政于商亦岂有取之之心而纣罔有悛心武王灼见天命人心之归己也不得不顺而应之故曰予弗顺天厥罪惟钧以此观之足见武王之伐纣顺乎天而应乎人无可疑矣此说与来书云云固不多争但此处不容有毫髪之差天理人欲王道覇术之所以分其端特在于此耳答范伯崇】纂注【王氏炎曰古文太字只用大字今文遂以泰易大　顾氏曰太者大之至　吴氏曰案帝辛本纪穪纣书称受或二字古通用汤六数桀罪未尝斥为桀武十数纣罪未尝不呼为受余见传】
