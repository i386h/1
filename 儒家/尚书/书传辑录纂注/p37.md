<!-- { "loadSidebar": true } -->
　　伊尹既复政厥辟将告归乃陈戒于徳【伊尹已还政太甲将告老而归私邑以一徳陈戒其君此史氏本序】曰呜呼天难谌命靡常常厥徳保厥位厥徳靡常九有以亡【谌信也天之难信以其命之不常也然天命虽不常而常于有徳者君徳有常则天命亦常而保厥位矣君徳不常则天命亦不常而九有以亡矣九有九州也】纂注【蔡氏元度曰常厥徳所谓徳惟一不常厥徳所谓徳二三惟一为能常　新安陈氏曰一者无杂无息一可以包常常则一之无间断者也惟纯而不杂所以久而不息】夏王弗克庸徳慢神虐民皇天弗保监于万方啓迪有命眷求一徳俾作神主惟尹躬暨汤咸有一徳克享天心受天明命以有九有之师爰革夏正【上文言天命无常惟有徳则可常于是引桀之所以失天命汤之所以得天命者证之一徳纯一之徳不杂不息之义即上文所谓常徳也神主百神之主享当也汤之君臣皆有一徳故能上当天心受天明命而有天下于是改夏建寅之正而为建丑正也】辑录【铢问咸有一徳窃谓一者是纯一而不杂徳至于纯一而不杂所谓至徳也所谓纯一而不杂者盖归于至当无二之地无纎毫私意人欲间杂之犹易之恒中庸之诚也説者多以咸有一徳为君臣同徳咸有一徳固有同徳意而一非同也言君臣皆有此一徳而已先生曰此篇先言常徳庸徳后言一徳则一者常一之谓爰革夏正只是正朔之正贺孙】非天私我有商惟天佑于一徳非商求于下民惟民归于一徳【上言一徳故得天得民此言天佑民归皆以一徳之故盖反复言之】徳惟一动罔不吉徳二三动罔不凶惟吉凶不僭在人惟天降灾祥在徳【二三则杂矣徳之纯则无往而不吉徳而杂则无往而不凶僣差也惟吉凶不差在人者惟天之降灾祥在徳故也】纂注【张氏曰一者纯乎天理二三者杂于人欲天理无往而不吉人欲无往而不凶以其体即凶也林氏曰降于天者为灾祥受于人者为吉凶】今嗣王新服厥命惟新厥徳终
　　始惟一时乃日新【太甲新服天子之命徳亦当新然新徳之要在于有常而已终始有常而无间断是乃所以日新也】辑録【终始惟一时乃日新这个道理须是常接续不已方是日新才有闲断便不可徳明】纂注【张氏曰此告太甲以继汤之一徳也太甲即位已久此自复位时言既新服受天命其徳亦当俱新　陈氏大猷曰终始惟一此言修徳之当一也　新安陈氏曰太甲复位之初自怨自艾始能自新矣然终或间断则非日新也汤之盘铭曰苟日新日日新又日新其自儆如此仲虺之诰曰徳日新万邦惟懐仲虺告汤亦如此是日新乃太甲乃祖之家学也尹以汤之日新望太甲必以汤之一徳勉太甲故时乃日新必先之以终始惟一焉视汤之铭发明精密】任官惟贤材左右惟其人臣为上为徳为下为民其难其慎惟和惟一【贤者有徳之称材者能也左右者辅弼大臣非贤材之称可尽故曰惟其人夫人臣之职为上为徳左右厥辟也为下为民所以宅师也不曰君而曰徳者兼君道而言也臣职所系其重如此是必其难其慎难者难于任用慎者慎于听察所以防小人也惟和惟一和者可否相济一者终始如一所以任君子也】辑録【问左右何所指曰只是指亲近之臣任官是指任事底人也　臣为上为徳为下为民诸家说不同不知此四为字当作如何音先生曰为字并去声为上者辅其徳而不阿其意之所欲为下者利于民而不狥己之所安时举贺孙因说如逢君之恶也是为上而非是为徳为宫室妻妾之奉也是为下而非是为民曰然伊尹告太甲却是与寻常人说话便恁地分明恁地切身至今看时通上下皆使得至傅说告髙宗语意却深縁髙宗贤明可以说这般话故传说辅之说得较精微伊尹告太甲前一篇许多说话却从天理窟中抉出许多话分明说与他今看来句句是天理又云非读此如何看得道理透见得圣人许多说话都是天理又云伊尹说得极恳切许多说话重重叠叠说了又说论其难其慎曰君臣上下相与甚难节】纂注【林氏曰任官大臣至百执事也左右侍御仆从之类或以】
　　【左右为大臣非也自古贤材在位天子左右苟非其人则势不两立小人必胜君子必危欲贤材之任官非左右惟其人不可也　张氏曰尹欲尧舜其君则为上为徳可知欲尧舜其民则为下为民可知　陈氏大猷曰人君莫不欲日新其徳然或不克终者由小人蛊之则不闲断于己亦必闲断于人也故又告以用人之道所以贵于用有徳有能而必得其人者盖臣职在于致君泽民为上则欲辅成君徳为下则欲泽润生民所系之重如此任用之际其难之而不易谨之而不忽待之协和而无乖信之専一而无二此言用人之当一也】徳无常师主善为师善无常主协于克一【上文言用人因推取人为善之要无常者不可执一之谓师法协合也徳者善之总称善者徳之实行一者其本原统防者也徳兼众善不主于善则无以得一本万殊之理善原于一不协于一则无以达万殊一本之妙谓之克一者能一之谓也博而求之于不一之善约而防之于至一之理此圣学始终条理之序与夫子所谓一贯者几矣太甲至是而得与闻焉亦异乎常人之改过者欤张氏曰虞书精一数语之外惟此为精密】辑录【问徳无常师四句或言主善人而为师若仲尼无常师之意如何荅曰非也横渠说徳主天下之善善原天下之一最好四句二段一段紧似一段徳且是大体说有吉徳有凶徳然必主于善始为吉尔善亦且是大段説或在此为善或在彼为不善或在彼为善或在此为不善或在前日则不善而今日则为善惟须协于克一是乃为善谓以此心揆度彼善耳故横渠言原则若善之原于一耳盖善因一而后定也徳以事言善以理言一以心言大扺此篇只是几个一字上有精神须与细看此心才一便终始不变而有常也协字虽训合字却是如此合彼之合非己相合之合与礼记协于分艺书协时月正日之协同义盖若揆度参验之意耳张敬夫谓虞书精一四句与此为尚书语之最精密者而虞书为尤精大雅此言于天下之徳无一定之师惟善是从则凡有善皆可师也于天下之善无一定之主惟一其心则其所取者无不善矣协犹齐也如所谓协时月　徳无常师四句上两句是教人以其所师下两句是教人以其所择善而为之师道夫问协于克一莫是能主一则自然契于善否曰协字难说只是个比对裁断之意盖如何知得这善不善须是自身主宰得定始得盖有主宰则是非善恶了然于心目间合于此者便是不合者便不是横渠云徳主天下之善善原天下之一这见得他説得极好处盖从一中流出者无有不善所以伊尹从前面説来便有此意曰常厥徳曰庸徳曰一徳常庸一只是一个蜚卿谓一恐是専一之一曰如此则絶説不来道夫曰上文自谓徳惟一动罔不吉徳二三动罔不凶才尺度不定今日长些子明日短些子便二三道夫曰到底説得来只是个定则明明则事理见不定则扰扰扰扰则事理昬杂而不识矣曰只是如此曰看得道理多便于这般所在都寛平开豁都无碍塞如蜚卿恁地理防数日却是恁地这便是看得不多多少被他这个十六字碍又曰今若理防不得且只看自家毎日一与不一时便见要之今却正要人恁地理防不得又思量但只当如横渠所谓濯去旧见以来新意且放下着许多説话只将这四句来平看便自见又曰这四句极好看南轩云自人心惟危道心惟微数语外惟此四句好但舜大圣人言语浑沦伊尹之言较露锋铓得些这説得也好顷之又曰舜之言如春生伊尹之言如秋杀道夫问横渠之言如何曰一故善一者善之原也善无常主如言前日之受非也协于克一如言皆是也盖均是善但易地有不同者故无常主必是合于一乃为至善一者纯于理而无二三之谓一则无私欲而纯乎义理矣　问善字不知主何而言曰这只是主良心道夫】纂注【陈氏大猷曰有专一之一终始惟一是也有统一之一协于克一是也无一善之或遗无一息之或问然后尽一徳之全体尹既言惟一之防复明协一之义徳之所在初无常师几至于善皆所当师谓博而取之也善有万端亦无常主必贵协合统防于克一之地谓一以贯之也新安陈氏曰理之一本万殊处择之贵乎精理之万殊一本处融之贵乎一徳无常师主善为师精以择之也即所谓惟精也善无常主协于克一一以贯之也即所谓惟一也南轩张子谓精一数语外惟此最为精密深味之伊尹之言即自惟精惟一充广之也伊尹乐尧舜之道渊源甚逺学识甚精今复摘舜禹授受之微防以告太甲其欲使是君为尧舜之君之心至老不变也如此夫】俾万姓咸曰大哉王言又曰一哉王心克绥先王之禄永厎烝民之生【人君惟其心之一故其发诸言也大万姓见其言之大故能知其心之一感应之理自然而然以见人心之不可欺而诚之不可掩也禄者先王所守之天禄也烝众也天禄安民生厚一徳之效验也】纂注【陈氏大猷曰咸曰见颂之无间又曰见颂之无己】呜呼七世之庙可以观徳万夫之长可以观政【天子七庙三昭三穆与太祖之庙七七庙亲尽则迁必有徳之主则不祧毁故曰七世之庙可以观徳天子居万民之上必政教有以深服乎人而后万民悦服故曰万夫之长可以观政伊尹叹息言徳政修否见于后世服乎当时有不可掩者如此】后非民罔使民非后罔事无自广以狭人匹夫匹妇不获自尽民主罔与成厥功【罔使罔事即上篇民非后罔克胥匡以生后非民罔以辟四方之意申言君民之相须者如此欲太甲不敢忽也无毋同伊尹又言君民之使事虽有贵贱不同至于取人为善则初无贵贱之间盖天以一理赋之于人散为万善人君合天下之万善而后理之一者可全也苟自大而狭人匹夫匹妇有一不得自尽于上则一善不备而民主亦无与成厥功矣伊尹于篇终致其警戒之意而言外之防则又推广其所谓一者如此盖道体之纯全圣功之极致也甞因是言之以为精粹无杂者一也终始无间者一也该括万善者一也一者通古今达上下万化之原万事之干语其理则无二语其运则无息语其体则并包而无所遗也咸有一徳之书而三者之义悉备前乎伏羲尧舜禹汤后乎文武周公孔子同一揆也】纂注【新安陈氏曰观徳观政欲太甲致谨于修徳行政之际也徳则一徳政则一徳之见于行事者又谓一徳虽全尤不可以自足矜心一生而匹夫匹妇有懐不得以自尽则一善之或遗即一徳之有亏何以大有成于天下哉此节言后非民民非后及不可使匹夫匹妇不获自尽其与舜命禹以精一而末及于众非后何戴后非众罔与守邦四海困穷天禄永终者亦有合焉伊尹之学其乐尧舜之道而有得岂不信哉】
