<!-- { "loadSidebar": true } -->
　　惟説命总百官【説受命总百官宰之职也】乃进于王曰呜呼明王奉若天道建邦设都树后王君公承以大夫师长不惟逸豫惟以乱民【后王天子也君公诸侯也治乱曰乱明王奉顺天道建邦设都立天子诸侯承以大夫师长制为君臣上下之礼以尊临卑以下奉上非为一人逸豫之计而已也惟欲以治民焉耳】纂注【孙氏曰后王君公皆有君道故曰树大夫师长皆臣道故曰承后王君公皆有大夫师长以承之大夫以下官各有长故曰师长　武夷熊氏曰明王奉若天道止惟以乱民至哉斯言千万世为人君者之鉴也桀惟不知此而汤有鸣条之师纣惟不知此而武有孟津之防师旷言于晋侯曰天之爱民甚矣岂其使一人肆于民上以从其淫而弃天地之性为人君者闻斯言可以悚然惧矣　新安陈氏曰説初见髙宗上篇所言只及大畧至是乃详及为君立政之道始望君从谏自此以下至事神则难乃其进谏之纲领条目也】惟天聪明惟圣时宪惟臣钦若惟民从乂【天之聪明无所不闻无所不见无他公而已矣人君法天之聪明一出于公则臣敬顺而民亦从治矣】纂注【吕氏曰髙宗已造明哲之地若火然泉逹故説欲扩充髙宗之明哲必宪天之聪明而后已也　陈氏大猷曰始告以从谏则圣欲其取人为善也此告以惟圣宪天欲其与天合徳也取人为善固可成性必与天合徳始可以言圣可谓善责难于君矣　新安陈氏曰宪天聪明则君与天一臣民之心均此天理自有不容违者此四句因上文而申言之惟圣宪天即明王奉若天道也惟臣钦若即承以大夫师长也惟民从乂即惟以乱民也但视上文加精密而已】惟口起羞惟甲胄起戎惟衣裳在笥惟干戈省厥躬王惟戒兹允兹克明乃罔不休【言语所以文身也轻出则起羞之患甲胄所以卫身也轻动则有起戎之忧二者所以为己当虑其患于人也衣裳所以命有徳必谨于在笥者戒其有所轻予于戈所以讨有罪必严于省躬者戒其有所轻动二者所以加人当审其用于己也王惟戒此四者信此而能明焉则政治无不休美矣】辑録【惟天聪明至干戈省厥躬八句各一义不可牵连天自是聪明君自是用时宪臣自是用钦顺民自是用从乂口则能起羞甲胄所以御戎也然亦能兴戎如秦筑长城以御胡而致胜广之乱衣裳赏也在笥犹云在箱箧中甚言其取之易如云爵者上之所擅出于口而无穷惟其予之之易故必审其人果贤邪果有功邪则赏不妄矣干戈刑人之具然须省察自家真个是否恐或因怒而妄刑人或虑施之不审而无辜者被害则刑之施当矣葢衣裳之予在我而必审其人之贤否干戈施之于人而必审自己之是非也僩口非欲起羞而出言不当则反足以起羞甲胄本所以御戎而出谋不当则反足以起戎衣裳在笥易以与人则不可不谨干戈讨有罪则因以省躬四句皆是审惟甲胄起戎葢不可有闗防厎意方子惟口起羞如归与石郎谋反是也节】纂注【吕氏曰此宪天聪明之条目也上二事人加于我者不可不防下二事我加于人者不可不省四者皆聪明之发用也知羞戎于未起之前知衣裳干戈于在笥省躬之日非聪明之大者乎　王氏炎曰此所戒皆恐其聪明蔽于私欲而不与天相似也克明则庶防于天之聪明矣　王氏曰衣裳所以彰有徳无徳而赐之则不如其已故宜在笥　陈氏经曰当在察于箧笥之时王之用明当在乎此　陈氏大猷曰信于此能明其所当用乃无不休美而无起羞起戎等患矣】惟治乱在庶官官不及私昵惟其能爵罔及恶徳惟其贤【庶官治乱之原也庶官得其人则治不得其人则乱王制曰论定而后官之任官而后爵之六卿百执事所谓官也公卿大夫士所谓爵也官以任事故曰能爵以命徳故曰贤惟贤惟能所以治也私昵恶徳所以乱也　案古者公侯伯子男爵之于侯国公卿大夫士爵之于朝廷此言庶官则爵为公卿大夫士也　吴氏曰恶徳犹凶徳也人君当用吉士凶徳之人虽有过人之才爵亦不可及】纂注【吕氏曰官爵及私恶是蔽于私意非宪天聪明矣　愚谓至聪明者莫如天能法天聪明者莫如圣圣则聪明与天一而臣民莫敢不敬顺矣然世之聪明者多明于人而暗于己故必先自治然后可以治人自惟口起羞至乃罔不休聪明之见于修己者也自惟治乱至惟其贤聪明之见于用人者也】虑善以动动惟厥时【善当乎理也时时措之宜也虑固欲其当乎理然动非其时犹无益也圣人酬酢斯世亦其时而已】纂注【王氏曰事固有善而非时所宜者善如裘葛之良时如寒暑之时时非葛裘虽善何施惟未动审于虑善将动审于时宜然后事顺理而当其可矣不顾可否于时而动非聪明也】有其善防厥善矜其能防厥功【自有其善则已不加勉而徳亏矣自矜其能则人不効力而功隳矣】惟事事乃其有备有备无患【惟事其事乃其有备有备故无患也张氏曰修车马备器械事乎兵事则兵有其备故外侮不能为之忧简稼器修稼政事乎农事则农有其备故水旱不能为之害所谓事事有备无患者如此】无啓宠纳侮无耻过作非【毋开宠幸而纳人之侮毋耻过误而遂己之非过误出于偶然作非出于冇意】纂注【新安陈氏曰啓宠纳侮即女子小人近之不逊之意过而改之则无过矣耻过而作非则遂非而为恶矣本只无心之过反成有心之恶】惟厥攸居政事惟醇【居止而安之义安于义理之所止也义理出于勉强则犹二也义理安于自然则一矣一故政事醇而不杂也】辑録【伊尹説之言虽为告君而发然人人皆可玩味无不切于己者西山乙记】黩于祭祀时谓弗钦礼烦则乱事神则难【祭不欲黩黩则不敬礼不欲烦烦则扰乱皆非所以交鬼神之道也商俗尚鬼髙宗或未能脱于流俗事神之礼必有过马祖己戒其祀无丰昵传説葢因其失而正之也】纂注【陈氏曰黩祀将以为钦不知反所以为不钦　新安陈氏曰蔽于矜伐非聪明也不能思患预防非聪明也啓宠吝过非聪明也事神则难以上皆宪天聪明之事事事物物皆有天然至当之理惟聪明者能尽之苟加一毫损益即是私意非天之聪明矣】王曰旨哉説乃言惟服乃不良于言予罔闻于行【旨美也古人于饮食之美者必以旨言之葢有味其言也服行也髙宗赞美説之所言谓可服行使汝不善于言则我无所闻而行之也苏氏曰説之言譬如药石虽散而不一然一言一药皆足以治天下之公患所谓古之立言者】説拜稽首曰非知之艰行之惟艰王忱不艰允协于先王成徳惟説不言有厥咎【髙宗方味説之所言而説以为得于耳者非难行于身者为难王忱信之亦不为难信可合成汤之成徳説于是而犹有所不言则有其罪矣上篇言后克圣臣不命其承所以广其从谏之量而将告以为治之要也此篇言允协先王成徳惟説不言有厥咎所以责其躬行之实将进其为学之説也皆引而不发之义】辑録【南轩云非知之艰行之惟艰此特傅説告髙宗耳葢髙宗旧学甘盘于义理知之亦多故知得这説若常人则须以致知为先也此等议论尽好道夫南轩答朱元晦曰孔子观上世之化曰大哉知乎虽尧舜之民比屋可封亦能使之由之而已知者圣凡之分也岂可云易乎哉傅説之告髙宗髙宗葢知之者恭默思道梦帝赉予良弼非知之明哲者有此乎故君奭篇言在武丁时则有若甘盘而未及乎傅説葢发髙宗之知者甘盘也説故告之以虽己知之此非艰也贵于身亲实履之耳此为己知者言也若髙宗未克知之而告之曰知之非艰则説为失言矣】纂注【真氏曰忱诚也使髙宗以诚为主何患于行乎　李氏曰髙宗望説以有言而説劝髙宗以力行　新安陈氏曰説之意以为王能行而説不言则咎在説説己言而王不行则咎在王不在説也上篇复君以从谏此则责君以行言必实见于行而后始不为徒从也又案知对行言古所未发自傅説始发之而后致知力行为万世学者为学之法程蔡氏于此等处殊为忽略不过以得于耳解知字以信之解忱字愚以为末也观南轩复文公説知字如此其重而文公称赏其説如此则可见矣】
　　説命下
