<!-- { "loadSidebar": true } -->
　　成汤放桀于南巢惟有慙徳曰予恐来世以台为口实【武功成故曰成汤南巢地名庐江六县有居巢城桀奔于此因以放之也汤之伐桀虽顺天应人然承尧舜禹授受之后于心终有所不安故愧其徳之不古若而又恐天下后世借以为口实也　陈氏曰尧舜以天下让后世好名之士犹有不知而慕之者汤武征伐而得天下后世嗜利之人安得不以为口实哉此汤之所以恐也欤】纂注【新安陈氏曰观汤之慙汤本心始见矣以居万世君臣之始变也仲虺释其慙始则美之又虑其愧心既释骄心或生故终复警之大臣之引君当道者如此　郑氏曰必往之师以救生人口实之慙以虑后世　吕氏曰此心之慙此诰之释皆不可少】仲虺乃作诰曰呜呼惟天生民有欲无主乃乱惟天生聪明时又有夏昬徳民坠涂炭天乃锡王勇智表正万邦纉禹旧服兹率厥典奉若天命【仲虺恐汤忧愧不已乃作诰以解释其意叹息言民生有耳目口鼻爱恶之欲无主则争且乱矣天生聪明所以为之主而治其争乱者也坠陷也涂泥炭火也桀为民主而反行昏乱陷民于涂炭既失其所以为主矣然民不可以无主也故天锡汤以勇智之徳勇足以有为智足以有谋非勇智则不能成天下之大业也表正者表正于此而影直于彼也天锡汤以勇智者所以使其表正万邦而继禹旧所服行也此但率循其典常以奉顺乎天而已天者典常之理所自出而典常者禹之所服行者也汤革夏而纉旧服武革商而政由旧孔子所谓百世可知者正以是也林氏曰齐宣王问孟子曰汤放桀武王伐纣有诸孟子曰贼仁者谓之贼贼义者谓之残残贼之人谓之一夫闻诛一夫纣矣未闻弑君也夫立之君者惧民之残贼而无以主之为之主而自残贼焉则君之实丧矣非一夫而何孟子之言则仲虺之意也】纂注【陈氏傅良曰仲虺作诰非但释汤之慙亦进徳戒满之书也　新安陈氏曰凡汤之表正纉率乃所以奉若天命也何慙之有此以天之生汤者释之以见汤之顺乎天也　吕氏曰以汤勇智如此惟循常行之理而己　眞氏曰汤之伐桀自谓不幸而处变故有慙徳以为不独愧于人亦愧于天仲虺解之曰此特循其常道以顺天命而已葢变而不失其正即所谓常也】夏王有罪矫诬上天以布命于下帝用不臧式商受命用爽厥帅【矫与矫制之矫同诬罔臧善式用爽明师众也天以形体言帝以主宰言桀知民心不从矫诈诬罔托天以惑其众天用不善其所为用使有商受命用使昭明其众庶也　王氏曰夏有昏徳则众从而昏商有明徳则众从而明　吴氏曰用爽厥师续下文简贤附势意不相贯疑有脱误】简贤附势寔繁有徒肇我邦于有夏若苗之有莠若粟之有秕小大战战罔不惧于非辜矧予之徳言足听闻【简略繁多肇始也战战恐惧貌言简贤附势之人同恶相济寔多徒众肇我邦于有夏为桀所恶欲见剪除如苗之有莠如粟之有秕锄治簸扬有必不相容之势商众小大震恐无不惧陷于非罪况汤之徳言则足人之聼闻尤桀所忌疾者乎以苖粟喻桀以莠秕喻汤特言其不容于桀而迹之危如此史记言桀囚汤于夏台汤之危屡矣无道而恶有道势之必至也】辑録【问矧予之徳言足聼闻据古注云道徳善言某窃意言足聼闻自当作句言吾之徳言之足使人聼闻彼安得不忌之未知是否先生曰是贺孙】纂注【林氏曰桀召汤而囚之夏台以战战惧非辜之言观之史不虚矣　陈氏经曰徳言令闻也】惟王不迩声色不殖货利徳懋懋官功懋懋赏用人惟己改过不吝克寛克仁彰信兆民【迩近殖聚也不近声色不聚货利若未足以尽汤之徳然此本原之地非纯乎天徳而无一毫人欲之私者不能也本原澄澈然后用人处己而莫不各得其当懋茂也繁多之意与时乃功懋哉之义同言人之懋于徳者则懋之以官人之懋于功者则懋之以赏用人惟己而人之有善者无不容改过不吝而已之不善者无不改不忌能于人不吝过于己合并为公私意不立非圣人其孰能之汤之用人处己者如此而于临民之际是以能寛能仁谓之能者寛而不失于纵仁而不失于柔易曰寛以居之仁以行之君徳也君徳昭著而孚信于天下矣汤之徳足人聼闻者如此】纂注【林氏曰称汤之盛徳首以不迩声色不殖货利者老子曰惟无以天下为者可以有天下汤之心清浄寡欲湛然不动举天下之声色货利曽不足以动其心则其伐夏救民果有利之之心乎　葛氏曰君子小人之进退系于人君心术之正邪心术一正则君子进否则小人进矣君心惑于声色则便辟之臣得志贪于货利则聚敛之臣得志有功徳者官赏何由及之不迩不殖乃懋徳懋功之根本也　孔氏曰勉于徳者则勉之以官林氏曰用人惟己如自己出若所谓善与人同舍己从人乐取诸人以为善也　新安陈氏曰六经言仁自克寛克仁一言始遂开万世言仁之端仁者心之徳爱之理以心徳之体言则仁为体寛为用以爱之用言则寛以容人仁以爱人皆用也徳莫大于仁汤所以克仁者实自不迩不殖之无私欲始欤　愚案传训懋为茂又谓与时乃功懋哉同义而后实训勉此当从之】乃葛伯仇饷初征自葛东征西夷怨南征北狄怨曰奚独后予攸徂之民室家相庆曰徯予后后来其苏民之戴商厥惟旧哉【葛国名伯爵也饷馈也仇饷与饷者为仇也葛伯不祀汤使问之曰无以供粢盛汤使亳众往耕老弱馈饷葛伯杀其童子汤遂征之汤征自葛始也奚何徯待也苏复生也西夷北狄言逺者如此则近者可知也汤师之未加者则怨望其来曰何独后予其所往伐者则妻拏相庆曰待我后久矣后来我其复生乎他国之民皆以汤为我君而望其来者如此天下之爱戴归往于商者非一日矣商业之兴葢不在于鸣条之役也　吕氏曰夏商之际君臣易位天下之大变然观其征伐之时唐虞都俞揖逊气象依然若存葢尧舜禹汤以道相传世虽降而道不降也】纂注【新安陈氏曰民之戴商如此何慙之有此以民之归汤者释之以见汤之应乎人也】佑贤辅徳显忠遂良兼弱攻昧取乱侮亡推亡固存邦乃其昌【前既释汤之慙此下因以劝勉之也诸侯之贤徳者佑之辅之忠良者显之遂之所以善善也侮説文曰伤也诸侯之弱者兼之昧者攻之乱者取之亡者伤之所以恶恶也言善则由大以及小言恶则由小以及大推亡者兼攻取侮也固存者佑辅显遂也推彼之所以亡固我之所以存邦国乃其昌矣】纂注【林氏曰天之生物必因其材而笃焉故栽者培之倾者覆之天理之自然也佑辅显遂为善者必为人所助也兼攻取侮为不善者必为人所侵也圣人因其常理以应世有亡之道则推而亡之有存之道则辅而固之桀有亡道汤因其将亡而推之果何容心哉　复斋董氏曰推亡固存一句乃縂结上意　愚案此章义与前题下説録不同林董得之】徳日新万邦惟怀志自满九族乃离王懋昭大徳建中于民以义制事以礼制心垂裕后昆予闻曰能自得师者王谓人莫己若者亡好问则裕自用则小【徳日新者日新其徳而不自己也志自满者反是汤之盘铭曰苟日新日日新又日新其广日新之义欤徳日新则万邦虽广而无不懐志自满则九族虽亲而亦离万邦举逺以见近也九族举亲以见疎也王其勉明大徳立中道于天下中者天下之所同有也然非君建之则民不能以自中而礼义者所以建中者也义者心之裁制礼者理之节文以义制事则事得其宜以礼制心则心得其正内外合徳而中道立矣如此则非特有以建中于民而垂诸后世者亦绰乎有余裕矣然是道也必学焉而后至故又举古人之言以为隆师好问则徳尊而业广自贤自用者反是谓之自得师者真知己之不足人之有余委心听顺而无拂逆之谓也孟子曰汤之于伊尹学焉而后臣之故不劳而王其汤之所以自得者欤仲虺言懐诸侯之道推而至于能自得师夫自天子至于庶人未有舍师而能成者虽生知之圣亦必有师焉后世之不如古非恃世道之降抑亦师道之不明也仲虺之论遡流而源要其极而归诸自得师之一语其可为帝王之大法也欤】辑録【问礼义本诸人心惟中人以下为气禀物欲所拘蔽所以反着求礼义自治若成汤尚何须以义制事以礼制心曰汤武反之也便也是有些子不那底了但他能恁地所以为汤若不恁地便是惟圣罔念作狂圣人虽则説是生知安行便只是常常恁地不已所以不可及若有一息不恁地便也是凡人了问若舜由仁义行便是不操而自存否曰这都难説舜只是不得似众人恁地着心自是操贺孙以义制事以礼制心此自是内外交相养之法事在外义由内制心在内礼由外作铢问礼莫是摄心之规矩否先生曰只是个心如顔子非礼勿视之类皆是也又曰今学者别无事只是要以心观理理是心中所有常存此心以观众理只此两事耳链】纂注【唐氏曰圣人徳贵于日新故继以懋昭大徳以义以礼所以日新其徳也　太史范氏曰神宗在东宫王陶讲志自满九族乃离神宗言九族乃离防子之去是也　王氏十朋曰圣人于事与心无所事于制所以然者使后人有可继之道也　新安陈氏曰徳与中皆当兼体用而言徳即人所得于天以具众理而应万事者也天徳云者全体大用无非大也懋勉以昭明之则全体呈露妙用显行矣由是而建中道之标凖使民之罔中者皆惟我之中则不偏不倚无过不及是中之体用亦无不备矣然礼义徳也即昭徳建中之要也动而以义制事即义以方外之谓能以义方外则此徳应万事之大用以行而此中无过不及之用在是矣静而以礼制心即敬以直内之谓能敬以直内则此徳具众理之全体以立而此中不偏不倚之体在是矣所谓垂裕固礼义之余用也亦即昭徳建中之余用也非昭徳専以建中于民而礼义専以垂裕于后也陈氏大猷曰能自得师则天下之善皆归于己故可以王谓人莫已若则骄矜侮慢善日消恶日长亡之道也好问则众善集故优裕自用则能有限故狭小】呜呼慎厥终惟其始殖有礼覆昏暴钦崇天道永保天命【上文既劝勉之于是叹息言谨其终之道惟于其始图之始之不谨而能谨终者未之有也伊尹亦言谨终于始事虽不同而理则一也钦崇者敬畏尊服之意有礼者封殖之昏暴者覆亡之天之道也钦崇乎天道则永保其天命矣案仲虺之诰其大意有三先言天立君之意桀逆天命而天之命汤者不可辞次言汤徳足以得民而民之归汤者非一日末言为君艰难之道人心离合之机天道福善祸滛之可畏以明今之受夏非以利己乃有无穷之恤以深慰汤而释其慙仲虺之忠爱可谓至矣然汤之所慙恐来世以为口实者仲虺终不敢谓无也君臣之分其可畏如此哉】纂注【王氏十朋曰殖礼覆暴即上文佑辅取侮之事新安胡氏曰有礼昏暴葢欲汤之自警也汤岂昏暴者哉此亦虞廷以傲虐戒舜之意　愚谓君臣人伦之大经也帝王纲纪天下先谨乎此而后人得安焉世故无尽人欲无涯不忠之臣何代无之所以畏缩而不敢肆者犹以古无是事前无是人无以借口耳苟一为之则后有潜蓄不轨之心而嚣然以逞者其不借以为辞乎故汤以自慙曰予恐来世以台为口实然汤岂至是而后知哉葢谓非台小子敢行称乱则顔忸怩而心不宁已久矣天人交廹但知为民除害而非以为己利也及桀已放夏已亡而天下之不吾释然后慙于逐君而代立圣人之本心于是愈不自安矣不有仲氏之诰以明其不得不为之意与不可妄为之理则何以暴白成汤之心事而阴折来者之奸谋自是而后昏徳不如桀勇智不如汤皆未可以借口也】
