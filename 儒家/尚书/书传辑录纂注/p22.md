<!-- { "loadSidebar": true } -->
　　书传辑録纂注卷一
<经部,书类,书传辑录纂注>
　　钦定四库全书
　　书传辑录纂注卷二
　　元　董鼎　撰
　　夏书【夏禹有天下之号也书凡四篇禹贡作于虞时而系之夏书者禹之王以是功也】禹贡【上之所取谓之赋下之所供谓之贡是篇有贡有赋而独以贡名篇者孟子曰夏后氏五十而贡贡者较数嵗之中以为常则贡又夏后氏田赋之总名今文古文皆有】辑录【因説禹贡云禹贡一书所记地理治水曲折多不甚可晓窃意当时治水事毕却总作此一书故自冀州王都始如今人方量毕总作一门单耳禹自言予决九川距四海濬畎浍距川一篇禹贡不过此数语极好细看今人説禹治水始于壶口凿龙门某未敢深信方河水汹涌其势迅激纵使凿下龙门恐这石仍旧壅塞又下靣水未有分杀必且溃决四出盖禹先决九川之水使各通于海又濬畎浍之水使各通于川使大水有所入小水有所归禹只是先从低处下手若下靣之水尽杀则上靣之水渐浅却方可下手九川尽通则导河之功已及八分故某尝谓禹治水当始于碣石九河盖河患惟兖为甚兖州是河曲处其曲处两岸无山皆是平地所以溃决常必在此故禹自其决处导之用功尤难孟子亦云禹疏九河瀹济漯而注之海盖皆自下流疏杀其势耳若鲧则只是筑堙之所以九载而功弗成也书説禹之治水乃是自下而上了又自上而下后人以为自上而下此大不然不先从下泄水却先从上理防下水泄未得上当愈甚是其治水如此庚此书多句为文而尤严于一字之用其条理精密而义例可推固不待傍引曲证而后通学者当玩索而得之复斋集义】纂注【夏氏曰此篇所载非一独以贡名篇者治水成功后条陈九州所有以为定法实以任土作贡为主故以贡名　王氏炎曰九州有赋有贡凡赋诸侯以供其国用者也凡贡诸侯以献于天子者也挈贡名篇有大一统之义存焉】
