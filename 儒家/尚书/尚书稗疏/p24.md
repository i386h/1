<!-- { "loadSidebar": true } -->
　　无余刑非杀　传注以非杀为不至于杀前所言有常刑者皆不至于杀何但于此誓以警众非以慰之也不至于杀则亦不杀之而已何事预告以寛之哉辞之失体莫此为甚如云除不杀外凡刑皆用则胡不正告以当坐之刑而使军吏得以上下其手且蔡云刑之非一者任人之随用一刑乎则罪均而刑异如谓但除大辟一切皆并施之则既墨之又劓之又刵之又刖之是脔割其人无完肤而必至于死何似一斩之犹得速死为□糗粮不逮茭刍不多皆坐大刑传注皆谓乏军兴之刑乏军兴者死刑也方筑而乏桢榦筑必不成且战且筑而迟悮于须臾则所害甚大曽不似干粮之可均可补茭【干刍也】刍之可以续运乃彼则誓以必死而此则寛之以不杀于义何居无余者尽词也正大辟也必言无余而不但言大刑者谓应辨之夫里催督之里胥攷成之官正一坐以死而无所杀也杀音色界反糗粮刍茭之不备罪坐其人而余从末减此则不分等杀而一坐以上刑缘桢榦之备记里步丈尺必全具而后俄顷成城乗敌之不及我攻缺一不具则全功皆虗故立法尤严此以军机之神速为军令之矫防而非经生之所能测也固其宜尔
　　秦誓
　　不啻若自其口出　尚书文义多难解了然或错综成文而有字则必有义独此一语绎之殊不易顺畼如谓不但见之于言则当云不啻自其口出而何以云若如谓不但如其口之所言者则当云不啻自其口出而以云自今既云若若而又言自又言其则传注所云甚于口之所言皆粗踈成解而于经文不合大学章句及诸家小注俱未清析绎文思义上言其心其者指一介臣而言也此云其口其者指彦圣而言也谓一介臣之好此彦圣有以深信而夸美之不但如彼彦圣者之自道其长也盖人之知人恒不如其自知而所藏之美所通明之理唯自有之则言之皆真不啻若从其人之自道则所谓唯公知我胜我自知者也或疑苟为通明之美士则方且耻躬不逮而何至自乃此所谓彦圣者亦秦之彦圣耳秦人夸大而好自誉今观小戎终南无衣等诗其踔厉自雄曾无逊让之意居然可见其流风达于上下则有吕不韦著书而悬千金以夸其一字之不能易始皇勒石自颂谓古帝王皆莫巳若沿至后世如东方朔之自称曰可以为天子大臣而盎朱云班超梁鸿陈遵马援杨震杨修李靖严武李泌杜牧冦准之流皆自许髙达而无推让不遑之事则心有其美必自口出秦之彦圣如是而已而又何疑哉

　　尚书稗防卷四下
