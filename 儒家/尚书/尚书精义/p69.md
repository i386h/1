<!-- { "loadSidebar": true } -->
　　无垢曰允信也周公所信者朝廷有人则治无人则乱逺观商室近观文武莫不若是故今所告召公者无非周公所信者非道听涂説之比也然而周公如此岂非大贤乎曰不然也世已衰矣事亦急矣周公傥如召公之去朝廷则存亡未可知也故上称君言我之所告无非我之所深信者今称保称奭又言汝当克敬我之所言夫何故以我亲见殷纣之丧亡大乱及念我周家仗天威以伐纣以纣不道朝廷无贤者也故召公不可不敬我言而轻言去国也
　　张氏曰否者泰之反也否之时阳消而隂长大徃而小来上下不交而天下无邦然则殷丧大否在召公不可不让周公而监之也以殷丧大否之如此故今我天威不可不念之也予不允则是在我者不能克敬也不能克敬则丧亡无日故亦如此告之所言丧大否也
　　予惟曰襄我二人汝有合哉言曰在时二人天休滋至惟时二人弗戡其汝克敬徳明我俊民在让后人于丕时
　　无垢曰召公言曰成王业诚在吾二人然而文武以积徳天之休美杂沓而至顾我与周公其何以当之则召公之忧畏小心亦可见矣予观周公之心一以天下国家为重而召公之心以慎守名节为重二人之在朝廷周公经纶造化召公弥缝賛襄天下安得不治人主安得有过乎无周公则几务不理无召公则过恶必滋
　　张氏曰在已者能钦徳则内足以尽己在人者能明俊民而让之则外足以徳人明俊民则无蔽贤之实在让则有不争之徳人臣之善无大于此后人所以于汝而大之也
　　呜呼笃棐时工人我式克至于今日休我咸成文王功于不怠丕冒海隅出日罔不率俾公曰君予不惠若兹多诰予惟用闵于天越民【案此条经解永乐大典原缺】
　　公曰呜呼君惟乃知民徳亦罔不能厥初惟其终祗若兹徃敬用治
　　无垢曰民之为徳多鋭于始而怠于终以言召公初辅成王尽心朝廷几鋭于始矣成王虽即政文武之业未广乃欲洁身求去是几于不能终也惟当与周公尽心以辅成王使为周家贤君则可以逃责矣傥知以去为髙是不善其终也
　　张氏曰靡不有初鲜克有终常人之情也祗若兹徃敬用治所以克慎厥终而已能慎厥终者将以成民之徳故也虽然慎始非难而慎终为尤难周公之告召公使之相成王以克成厥终故其言有及于此
　　蔡叔既没王命蔡仲践诸侯位作蔡仲之命
　　蔡仲之命
　　惟周公位宰正百工羣叔流言乃致辟管叔于商囚蔡叔于郭邻以车七乘降霍叔于庶人三年不齿蔡仲克庸祗徳周公以为卿士叔卒乃命诸王邦之蔡无垢曰伊尹放太甲于桐宫取天下而自为之当时卿士庶人不疑其有簒君之心周公以叔父之亲圣人之徳负成王于黼扆三叔皆其兄弟也而反流言以惑成王岂周公之徳不及伊尹哉盖风俗浸薄无夏商忠厚敦朴之气也蔡仲克庸祗徳岂周礼所谓中和祗庸孝友六徳欤蔡仲有是二徳矣故周公举而用之傥使周公疑忌羣叔而并及其子是周公亦可疑矣周公不疑羣叔而羣叔流言是管叔自取其诛蔡叔自取其囚霍叔自取其降非周公有意也三叔既自取其罪而周公举用其子观其至诚不疑之心其肯无罪而诛囚兄弟乎则三叔之罪又可见矣东坡曰蔡叔之罪至是已赦之故言既没又封蔡仲必于叔卒之后
　　林氏曰天下之道二仁义而已仁者所以爱亲亲为先义者所以制尊尊为尚圣人之心未尝不欲两存不幸时有以害吾之仁义吾则舍其一存其一既存则事之大者必举而小者有所不恤也非不足恤也事不能以兼全在圣人亦不可得而恤也圣人之心惟示以公事一定而天下无可疑者矣夫武王老而成王未生管叔已有继武王之心奈何迫于周公之圣而隂懐不平之心迨成王嗣位尚幼而周公代之是以向日不平之心倡为流言不已又纵之以叛则商民之乱愈炽矣下之惑愈甚周室未能保其有国也故周公去亲亲之仁而存尊尊之义不忍舍尊尊之义而自顾其小节也宁在已有自愧之徳而措天下之安宁不忍使王室之危而为天下之害也此所谓不幸不获于两全舍其小而存其大者矣　又曰周公相武王而定天下武王疾而作代死之书相成王而致太平成王壮而有复辟之请此为己乎为天下乎蔡叔叛而囚之其子仲贤而复封之此为己乎其心不在于一己而在天下也必矣
　　张氏曰徳出于所性庸之祗之在人而已克庸徳则能常厥徳者也克祗徳则能钦厥徳者也以其克庸祗徳此周公所以用之为卿士盖位以徳序故也吕氏曰象之于舜使之完廪使之浚井其所以杀舜者亦多而舜终不杀象者盖象之害舜止于舜之一身故舜不以一身而杀兄弟至于周公乃天下凖的三叔动摇周公是摇动周之社稷管叔罪尤重故不得不杀之蔡叔霍叔之罪轻故不得不囚之降之囚蔡叔以车七乘所以使其徒众之少敎他自反自怨自艾降霍叔待三年犹封大抵周公分付处蔡叔于郭邻之地盖尝日日望蔡叔于三年间终身不改而周公许多恩意无所分付幸而其子能用敬徳则周公之心自少慰故命之以为卿士如鲧之为恶舜殛之禹乃嗣兴抑彼取此父罪子贤而任用之矣
　　王若曰小子胡惟尔率徳改行克慎厥猷肆予命尔侯于东土徃即乃封敬哉
　　无垢曰文武之徳为世标凖为子孙者岂可不率乎蔡仲能改父之行率祖宗之徳此资质之美者周公所以命诸王而复封之也　又曰蔡仲能率徳改行质固美矣复戒之以敬者以蔡仲年尚少执徳未坚恐其自满也譬之张弓矢未及镞而发之则所及不逺矣故戒之以敬使之进而不已谚曰百尺竿头更须进步此言虽质其理有可取者
　　孔氏曰率徳者率文武之徳改行者改父之行吕氏曰周公以成王之命告蔡仲尔得侯于东土縁尔能克用敬徳汝今徃就乃封不可不敬此徳
　　尔尚盖前人之愆惟忠惟孝尔乃迈迹自身克勤无怠以垂宪乃后
　　无垢曰蔡叔之恶在于不忠不孝欲盖其愆者无他忠孝而已此周公庶几蔡仲盖其父之愆也忠则不欺其君孝则能事其亲夫能以忠孝事君亲则无不可矣　又曰蔡仲生羣叔之间而能脱身自立于善日克勤于秪庸之徳而无怠惰之心其质美矣此其所以能垂宪于后欤
　　林氏曰无以慰君亲之心则无以尽躬行之实无以尽躬行之实则无以为后人之法自古圣人所以命人臣而形告戒之辞者非有他也忠孝必贵于两全是以对君亲而无愧踪迹必兾其可验是以善躬行而无忽然后上焉可以显其亲虽前人之有过得以掩而盖之也下焉可以贻其法在后世之子孙得以视而式之也　又曰蔡叔协商人以叛则不忠莫甚焉弃文王而党武庚则不孝莫甚焉
　　张氏曰夫蔡叔之过以君臣言之则为不忠以亲亲言之则为不孝然则前人之愆在于不忠不孝为之子孙者将欲立身扬名以掩其父之过恶故在于忠孝而已　又曰有可述之道者则其子不得不述有可继之迹者则其子不可不继蔡叔之不忠不孝非所可述也非所可继也然则为之子者故当迈迹自身克勤则外不惰于事无怠则内不懈于心能迈迹自身克勤无怠则其道可传于后世
　　吕氏曰周公亲兄弟为一体见得蔡叔得罪于天下周公常若身犯之日日愧悚无个道理遏絶遮蔽得幸而得仲改行立身扬名以显父母盖得蔡叔之愆故告蔡仲尔如今庶几可以盖得前人之愆须当尽其忠与孝永逺其踪迹自其身始克勤无怠使步武可以观以垂法于后
　　率乃祖文王之训无若尔考之违王命
　　无垢曰率乃祖之训即率徳也无若尔考之违王命即改行也
　　林氏曰人子之心惟欲法父之所行所为者也然继其父之可法者人子之幸也继其父之有过者人子之不幸也人子于此宜如何耶其父不善而其祖善遵其祖常行之道而盖其父不善之愆则向之所幸者乃所以为深不幸也
　　临川曰命公义之大者也讳私恩之小者也私恩之小不可以废公义之大且名之幽厉虽孝子慈孙百世不能改贵为天子富有天下尚不能得以改也而况于人臣乎夫惟如此故人莫敢以私恩废公义为善者知有所恃为恶者知有所惧而天下国家可得而理
　　吕氏曰当时三叔如此殷民伤动已多了周公于此又怕有一人如此来犯天命以伤骨肉之亲故谓幸而有文王之训可学不可如前人之违王命何者一人违王命尚不可而今三叔皆如此此外又岂可添人
　　皇天无亲惟徳是辅民心无常惟惠之懐为善不同同归于治为恶不同同归于乱尔其戒哉
　　无垢曰所谓天者不必他求在我而已我无失徳则心逸日休是天辅我傥惟失徳则心劳日拙是天絶之矣天岂有亲踈哉惟徳是辅耳惠之所在民心之所在也无惠则民心去矣民亦岂有常心哉此虽成王命蔡仲实周公之言也　又曰孟子曰诚身有道不明乎善不诚其身矣夫所谓善者果何物哉天理常明无一毫之私欲其遇事而见或谓之仁义礼智或谓之诚或谓之浩然之气名虽不同其为善则一而已盖发于恻隐则为仁发于羞恶则为义发于辞让则为礼发于是非则为智事亲则为孝事君则为忠治民则为惠善虽不同皆足以致治傥不仁不义无礼无智事亲则不孝事君则不忠治民则无惠或溺于声色或溺于货利恶虽不同皆足以致乱可不慎欤
　　林氏曰善恶非止于一端而治乱无过于两涂勤于为善非必以我之善如彼之善而后可以成其治凡举措而得其善者无有不入于治也勤于为恶非必以我之恶如彼之恶而后乃至于乱凡举措而陷于恶者无有不入于乱也善恶虽殊而治乱则一为诸侯者岂可忽哉
　　张氏曰顺之者存逆之者亡则天故无私亲也所辅者徳而已抚之则后虐之则雠则民故无常懐也所懐者惠而已诗曰皇天亲有徳则徳为天所辅可知矣经曰安民则惠黎民懐之则惠为民所懐可知矣可欲之谓善可恶之谓恶天下所可欲之事虽不同也要其所同归则归于治而已天下所可恶之事虽不同也要其所同归则归于乱而已为诸侯者上必欲为天所辅下必欲为民所懐为善之效既如彼为恶之应又如此则蔡仲者其可不戒之哉
　　慎厥初惟厥终终以不困不惟厥终终以困穷
　　无垢曰孔子云譬如为山未成一篑止吾止也召公曰为山九仞功亏一篑古语曰行百里者半九十里此言终之难也齐侯其初任用贤臣九合诸侯一匡天下葵丘之防微有骄色叛者九国唐太宗勤劳忧畏身致太平末年浸弛于嫡庶之分不明欲引佩刀自刺唐明皇即位之初励精求治末年惑于李林甫播迁西蜀唐宪宗即位之初亦慨然图治淮西既平志意骄惰服方士之药以至忿躁为宦官所弑此数君者其初非不美也而执志不坚中道而废以至困穷信乎终之之难也此周公之戒所以反覆于终之之説欤岂以感激者多鋭于初而怠于终乎蔡仲始也发愤为善欲盖前人之愆诚恐为日滋乆怠心乘之则终归于殆而已其可不戒耶
　　林氏曰有国者莫难于为可继之道何则人之立事无不鋭于始而工于初至其中而稍怠卒则漫澶而不振盖不思其可继之道故其未必至于斯也惟能尽戒慎于其始而又思其所以为可继之道则自初及终行之不倦用之有常其效又岂止于旦暮之暂而不可延于嵗月之乆哉苟惟图于始而不图于终是虽有一时之功而非所以为善后之计其入于困穷之害也必矣
　　懋乃攸绩睦乃四邻以蕃王室以和兄弟
