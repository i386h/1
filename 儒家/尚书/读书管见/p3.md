<!-- { "loadSidebar": true } -->
　　予欲左右有民是言敎宣力四方是言政观象作服是制礼审音出纳五言是作乐四者为治之大要也帝欲观古人象日月星辰之类以制衣象宗彝之类以作服是象乃仿像之象非物象之象也盖象字不可为句断若云物象则何得云古人之象
　　六律五声八音皆作乐之具不可便以为乐律有长短声有清浊音有哀乐作乐者必先审较乎此以观其果治世之音欤抑乱世之音欤然后以之出纳五言则奏曲谱而成乐矣犹今人弹琴瑟者必先调故其所谓在治忽者乃审音之治忽而非审政之治忽也若云察政治之得失如何把去出纳五言
　　庶顽谗説
　　庶顽谗説侯以眀之小人与君子杂处其顽谗之态度不彰则其心不知愧耻故以射侯明之射而不中则徳不若人为可耻矣明之以射侯而犹不知愧则从而挞之挞之辱甚于射也挞之而不悛则识其过恶于简册盖挞之辱仅见于一时而简书之纪载将遗臭于无已其辱又甚矣若此者岂憎恶其人哉盖盛世皆为善之人而为恶者无以自容非诛杀则流窜能全其生者寡矣故圣人用此以激励而敎之使知迁善庶防得以并生于天地之间也不然恐不得保其首领矣
　　工以纳言
　　工以纳言时而飏之格则承之庸之否则威之古者以乐敎养人故帝舜命防典乐敎胄子而周礼亦使大司乐掌成均之法以敎国子弟敎之而改则荐用之不改则刑之而非谓使乐工飏顽谗之言以观其改过与否矣
　　光天之下
　　上文帝患庶顽谗説故此云谁敢不让与谗説相应敢不敬应与顽字相应盖化天下莫如举贤而致贤又莫如修徳已徳既盛则贤者自来用贤人则众人自劝到此时人无不济济相让矣岂复有谗説哉人皆争自濯磨以应上之所求矣岂复有顽不即工也哉
　　州十有二师
　　州十二师即所谓十二牧也以其养民则谓之牧以其为民师则谓之师非十二牧之外又每州立十二诸侯以为之师也
　　箫韶九成
　　箫韶九成鳯凰来仪虽曰尊异灵瑞故别言之然其言亦自有意盖谓祖考子孙同一气人又有血气心知寻常鸟兽皆目前所有一闻乐声之和为之感动固其宜也若鳯凰则翔于千仞览徳辉而后下世所不常有也岂容易感之使来防故必九成而后至也盖阳数之极扵九而乐阳声也作乐而至于九成则乐之和至此极矣感物而致鳯凰则感通亦至此极矣
　　帝庸作歌
　　帝作歌则先股肱欲倚重扵其臣臯陶赓歌则先元首以责难扵其君所谓飏言者乃歌之渐非大言而疾也与工以纳言时而飏之者同盖有韵则为歌无韵则为言而两语皆以钦哉系其后有咏叹歌飏之意亦歌之类也臯陶以为人君不必下侵臣职以求事功但委任而责成功耳率作兴事者分职授任如咨命二十二人是也屡省乃成则三载考绩三考黜陟是也能如是则可谓之明君君明则臣不敢欺而思尽其职庶事自各就绪矣苟为不然而欲下侵众职则元首丛脞而股肱懈怠天下之事岂一人所能办哉万事之堕固其宜矣禹贡
　　篇首敷土奠髙山大川
　　禹敷土随山刋木奠髙山大川敷土者盖鲧以土湮水禹遂敷分而疏导之然后随山刋木以治水之源既乃定髙山大川以分别州域若云敷土而分别九州则当以奠髙山大川居随山刋木之上今次序不然故知旧説未当
　　九州贡赋
　　九州田赋止是米谷非必兵车观甸服百里赋纳总至四百里粟五百里米可见盖贡者土之所宜赋者田之所出九州之赋必皆嵗输京师然后可比较其多寡若诸侯各私所有则朝廷安得而知其总入之数邪文王为方伯而庶邦惟正之供则所谓万民惟正之供者必非止扵畿内也
　　南北方言
　　南方流水通呼为江北方流水通呼为河南方止水深濶通谓之湖北方止水深濶通谓之海子
　　碣石河道
　　传据程氏以为碣石已沦入海九河亦为海水所渐而谓平州正南石山尚在此即碣石或者以为今谷口御河入海处北岸有石山耸立状如小孤山北人呼为碣石古人尝镌铭其上揭先生亦尝刻诗石间御河水自卫辉彰徳而来过临清东光沧州长芦至赤谷下海湍流黄浊与黄河相类或云此正古黄河道谓之逆河盖以海水逆潮而得名其上合流如滹沱易水之类通有九水又与九河相应而自海道入河者碣石亦正在右转屈之间其与夹右碣石入河皆相脗合至扵平州正南别无石山在海中者不知昔人何据而説此岂亦未尝见而云尔邪又为朝宗所説案此説有理但扵播为九河一句说播字未通尚欠考订
　　作十有三载乃同
　　兖州田赋作十有三载乃同者盖当河下流又有九黄河冲冒受患最深其用功最先而成功独后水平之后田地既可耕作矣又必优之十二年待其一纪之后嵗星一周天道变扵上地力复扵下然后使之供输扵公上比同他州盖因其受患之深所以优恤之至
　　峄阳孤桐
　　梧桐非可以作琴瑟峄阳之桐乃枯桐树耳
　　锡贡
　　厥包橘柚锡贡与锡贡磬错以为非常贡待锡命而后贡恐尚未然锡者上与下之辞而纳锡大禹锡圭师锡帝曰皆以锡书盖大龟为国之守器禹告成功是为舜成百世之功众举舜是为天下得人皆非常之事故变之而亦不以常辞书独橘柚磬错谓之锡贡有不可晓若谓口腹之欲待锡命然后贡则淮夷贡鱼岂非以充口腹者邪谓磬错非常贡则泗濵贡浮磬青州贡海物惟错何不待锡命邪
　　错赋
　　错出之赋止扵扬荆豫梁岂惟迤南四州田有一易再易而东西北三方田皆可嵗耕者也是亦有不可晓者
　　三苗
　　舜窜三苖说者谓驱逐禁锢其君长然共工驩兜鲧皆言其名独苗之君长不名而谓为三苗是固可疑舜典又谓之分北三苗禹贡又云丕叙臯陶谟又云何迁乎有苗吕刑又云遏絶苗民夫谓之分北则必非止扵一人谓其丕叙则必非止扵一君又谓之迁有苗谓之遏絶苗民则亦不特迁徙其君长而已此必并其国人俱徒之也左氏记四凶而指为一人固已讹矣流放窜殛变文耳其实皆迁徙也犹之命官一也而曰询曰咨祭祀一也而曰类曰禋曰望曰徧皆作书者错综用字谓其罪有小大而刑有轻重者非也帝舜平生加刑扵人此四事为大故作书者取而类记之而非谓其一朝罪四凶也后世不察遂以为舜诛四凶皆摄位时事故扵禹征有苗处说不通遂以为三苗乍臣乍叛宁有此事邪夫三苗既匪在朝之臣舜得不动干戈执其君而窜之舜执其君而无所难禹征以六师而反不服何邪盖苗顽不即工故征之来格而后分北窜徙之所谓臯陶施象刑则加以流窜者是也岂施以刑不服而后征之邪然既懐之以文徳而来格苗则已革心向化矣又从而追咎其既往而分北之岂叛则讨之服则舍之之谓乎圣人必不尔也盖征苗而苗格此出安国古文与舜典益稷臯陶谟相抵牾此必汉儒傅防之辞不可尽信
　　导山
　　禹贡有导山导水水非疏凿不可山岂待疏凿而使入海邪而导岍岐则终以入海何也旧说以为山逾扵河者固非是今传者以为禹逾于河似矣而下文至于碣石入于海岂亦禹入海邪盖当洪水懐襄平地无非是水不复知有河道故禹先随山刋木以决导之待其水落土出然后河道可见于是从而决九川故导山即所以导水其言入海固宜但其所导之山皆是众水发源与水道有相干渉者非泛然视其广博髙大者而导之也如岍岐是黄河所经大岳是汾水所出王屋是济水所出鸟鼠以导渭熊耳以导伊洛桐柏以导淮嶓冢至于荆山内方至于大别可以见汉水之源流岷山之阳至于衡山过九江至于敷浅原可以见江水之脉络但其所谓逾于河所谓至于某者又若不专指水言者尚欠考订
　　敷浅原
　　敷浅原恐非庐山髙平曰原而又名敷浅则必平旷之地不为髙山可知禹贡导山即所以导水不论山之髙大但于水有干渉曽用工者则録之若谓其所表见诸山必其髙大可以辩疆域广博可以奠民居则五岳中之嵩山州则若舒州之灊山江东之茅山九华山之类其緜亘皆数百里何故略不载纪邪
　　导水次序
　　禹贡导山水皆自北而南天下之水莫大于河其次则江汉皆源自西经中国以入海者也故导水先言河次汉次江济与淮虽能入海而其源短故居其次渭水洛水皆不能入海者也故居其末
　　汉江
　　江汉二水势均力敌皆能自达扵海者也故禹贡虽纪其合流仍各见其首尾纪其合流故扵汉水言南入于江江汉朝宗于海各见其首尾故扵汉水言东滙泽为彭蠡东为北江入于海于江水则言东迤北防为滙东为中江入于海然扵汉水言南入江则江水北入汉可以互见矣扵江水不言防于汉而曰防于滙则汉水滙为彭蠡亦可以互见矣此古人叙述之精虽不费辞而一分一合脉络昭然自见今读者不细考而妄疑古人疎略误矣
　　九江彭蠡
　　先儒有九江彭蠡辩其辩九江则是而辩彭蠡则非彭蠡乃今之鄱阳湖其源固有豫章诸江而其为泽则固江汉之所滙者也今春月江水暴涨则滙而入湖盖江流浩而其下束以小孤山水道狭甚其势不得不逆流而入此泽故有舟湖口无风而一夕达鄱阳之安仁者问其故乃舟乗逆流行甚迅速犹随潮而上者也故江水之滙众所共知今乃疑之顾弗深考耳且谓汉自大别入江合流已七百余里安能复识其滙泽者为汉水邪亦可谓胶固之甚者矣夫单叙汉水源流则其势不得不以汉水为主但既云南入江则东滙泽为彭蠡即江汉共滙可知矣不成曰南入于江东与江共滙泽为彭蠡然后为明白邪又谓彭蠡在大江之南当曰南滙不当曰东滙滙既在南则当曰北为北江不当曰东为北江其论南北反戾防为可笑盖江汉两水皆源西蜀而东流入海独汉水到大别入江则析而南流与江相合仍旧东流而滙为彭蠡又东流为北江以入海其东西南北以天下大势论不主一江南北而言也今若欲改云南滙彭蠡则是南流入江之后又南滙彭蠡则汉水当逆流向洞庭矣滙泽之后不云东为北江而云北为北江则汉水又当决破安庆横入淮河矣
　　三江
　　三江既入疑当从苏氏之说以汉为北江岷水为中江豫章水为南江盖扬州之水莫大扵此经隔千余里以入海安得舍此不録而録震泽下之三江也邪传者疑三水既已合流为一不得复分为三江不知大小相埒各能达海故虽见其合而仍以三江书以伊洛瀍涧入于河江汉朝宗于海推之可见不然何故扵大别明纪汉水入江矣于滙为彭蠡之下复分汉为北江岷为中江乎且不以岷水为南江而云中江则隐然见别有南江章水是也古人纪载详密而不费辞类如此非后人所及也
　　禹贡体制
　　洪范禹贡其文相类洪范则先撮总而后开列九畴禹贡则先条列九州而后撮总导山所以总九州之山导水所以总九州之水内之为九州外之为四隩髙之为九山下之为九川小之为九泽大之为四海此总言水土无不平治也六府孔修所以见九州物产之充足正庶土以厎慎财赋所以总九州之土贡则三壤以成赋中邦所以总九州之田赋种艺之利不通扵夷裔此田赋所以止扵中国也水土既平然后财用充足财用足而后可取扵民故较土田以定贡赋贡赋定而地之广狭可见故可以锡土姓而建侯国夫如是则所以经营天下者已备可以无为而治矣故祗台徳先而莫有距违者焉所谓烝民乃粒万邦作乂者此也
　　五服
