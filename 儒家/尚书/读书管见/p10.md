<!-- { "loadSidebar": true } -->
　　当作一句读盖文谟武烈所以遗后者无不完尔但敬以明司徒之训以教人能如先王所以对扬文武光命焉则可以追配前人矣盖光命即谟烈也前王成康用尔祖父为司徒故能对扬文武光命而不坠其治民之法今汝能不失成康之意则与祖父无异矣
　　乃惟由先正旧典时式民之治乱在兹
　　夫教化行而君君臣臣父父子子则天下治教化不眀而君不君臣不臣父不父子不子则天下乱则民之治乱不在此而何在乎
　　吕刑
　　遏絶苗民无世在下
　　若止于窜其君不当称民既云无世在下不当后来又有征苗之事以此见窜三苗者不但窜其君必并其民而徙之故云分北三苗后来苗民被窜者皆改所事故禹贡云三苗丕叙而禹谟征苗一段此后人杜撰之辞非实事也
　　絶地天通
　　在天而神在地而民无相渎乱则妖诞自息此固正人心急务然使常道不眀为善者或不得免祸为恶者或茍免于刑而鳏寡屈抑无所告诉则民不能不詋诅于神故羣后之逮在下凡长民者眀眀棐常虽势力单弱之甚如鳏寡者其情亦得以上达而无复屈抑不伸之患则民又何苦而听于神哉
　　徳威惟畏徳眀惟眀
　　眀者彰其善威者惩其恶刑当其罪者谓之徳威故人无不畏赏当其善者谓之徳眀故人无不眀
　　伯夷降典折民惟刑
　　凡礼教与刑相表里故司徒敷教亦必有刑以弼之伯夷降典以辨上下之分有不从者则以刑折之使其陵僭者不得以自遂则其势不得不折而入于礼也
　　士制百姓于刑之中以教只徳
　　三后成功民既殷阜然后使士师以不轻不重之刑以制之以教其敬徳也盖民未殷富时所谓救死不赡何暇治礼义其陷于刑戮者非民之罪也今导之而生养遂矣有不率教则不可无刑以纠之矣此是先教养而后刑罚
　　穆穆在上眀眀在下【止】率乂于民棐彞
　　君臣以身率之于上朝廷清眀四方丕变矣然后眀于刑之中者以治民而辅其常性彞即彞伦如纠之以不孝不弟之刑以驱而入于孝弟是即所以棐彞也此是先徳教而后刑戮之意又以见徳化虽已兴行而刑亦不可废盖非此无以弼教也
　　两言刑之中者何盖刑而失之重则伤于苛暴而民无所措手足失之轻则流于姑息而恶者无所惩惟酌其中则能使人畏服而不敢犯
　　惟克天徳自作元命配享在下
　　诸家皆自典狱之人言之然谓之元命是国命与厥惟废元命同谓之配享在下是又言人君享国与天相配与克配上帝配天其泽之意同盖谓所用典狱之人能敬忌之至用刑悉无寃滥则是人君徳与天合而自作元命犹云自贻哲命可以长治久安而配享在下矣此即司冦苏公式敬尔由狱以长我王国之意耳
　　有邦有土告尔祥刑在今尔安百姓
　　有邦有土固常以安百姓为职果能择人敬刑而审度其所逮及者是即所以为祥刑矣
　　两造具备
　　两造具备犹云原告被论干证悉完也师听五辞犹今团坐公同推问也
　　惟齐非齐有伦有要
　　言刑罚或轻或重以不齐齐之然其间自有伦理自有机要未甞杂然而无统任意而为之进退也所谓权也而实不离乎经焉
　　今天相民
　　今天相民犹云天佑下民相似作配在下言汝官伯族姓有邦有土皆配天在下以相民者也云天以刑相治斯民者非
　　民之乱罔不中听狱之两辞
　　乱者治也言治民之道无不中听狱之两辞无或私家于狱之两辞盖单辞者只是一面辞惟当眀清以听之两辞则各执一说非单辞之比主于中以听之未可有所偏主私家者偏有所主之谓也盖以私意而主于原告则被告虽有理亦不肯听矣主于被告则原告虽得实亦不肯信矣如此则安得为中狱货非寳惟府辜功言鬻狱而得货岂足以为寳不过聚蓄辜罪之显迹耳他日受报将报以庶尤殆降之百殃也前言朕敬于刑后言永畏惟罚以刑罚对言而以敬畏互言也罚惩非死人极于病刑固当敬也罚独不可畏乎非天不中以下又申言报以庶尤之意言用刑失当者受报如此此岂天有不中而妄加人祸哉惟人在命只人自造命而有以致之耳犹云自贻哲命自作元命之意天之所罚者为其不极庶民惟其罔有令政在于天下极即原于皇极之极不极庶民只是刑罚失中不协于极耳谓此章文多未详以意逆志当如此释之似得其防
　　今往何监非徳于民之中
　　此与今尔何监非时伯夷播刑之廸相似徳即有徳惟刑之徳中只是刑之中篇中中字不一皆是主刑言谓为民所受之中恐未然
　　属于五极
　　谓五刑各臻其极于事理无有少不当之谓
　　文侯之命
　　即我御事罔或耆夀俊在厥服
　　即就也言就我御事之中观之无老成贤俊者在事予又无能不过曰惟祖惟父其尔恤朕躬耳伊当训尔盖朝无臣已无能自克惟外服诸侯庶几能矜我尔其论卑气弱有乞怜之状其视康王初即位而求助诸侯羣臣其言岂不壮哉
　　用防绍乃辟
　　谓合之使不离继之使不絶者何盖平王失爱于父流离颠顿依托母家父死于冦国命中絶而文侯能合之继之也
　　费誓
　　徂兹淮夷徐戎并兴
　　徂往当从孔氏言今往伐此戎夷为是孔氏谓戎夷帝王羁縻故错居九州之内窃意古者天下初辟礼义之风未能悉徧凡无礼无义者輙以戎夷目之而有礼义者輙谓为华夏非必四海九州之外而后为戎夷也故五服之制则蛮夷在要荒之地然以周时考之太原有白狄徐州有淮夷徐戎齐有莱夷伊川有陆浑之戎而吴楚大国皆摈以夷狄是又非必皆在要荒之地也臯陶以刑制蛮夷猾夏只是无礼义而侵乱礼教者輙刑之而者不察遂妄谓臯陶掌兵不知彼时蛮夷与中国之俗杂处何待于兵革岂如后世遣大将征伐四夷之谓乎
　　此书得之西臯王氏写者甚草草而其末尤甚当时恐失其真輙以临写一本而以意正若干字略可读吁惜吾生之晚不得抠衣于耕野之堂也梅幼和鹗云

　　读书管见卷下
