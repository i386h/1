<!-- { "loadSidebar": true } -->
　　惟二月既望越六日乙未王朝步自周则至于丰【日月相望谓之望既望十六日也乙未二十一日也周镐京也去丰二十五里文王庙在焉成王至丰以宅洛之事告庙也】惟太保先周公相宅越若来三月惟丙午朏越三日戊申太保朝至于洛卜宅厥既得卜则经营【朏敷尾反戊音茂○成王在丰使召公先周公行相视洛邑越若来古语辞言召公于丰迤逦而来也朏孟康曰月出也三日明生之名戊申三月五日也卜宅者用卜宅都之地既得吉卜则经营规度其城郭宗庙郊社朝市之位】越三日庚戌太保乃以庶殷攻位于洛汭越五日甲寅位成【庶殷殷之众庶也用庶殷者意是时殷民已迁于洛故就役之也位成者左祖右社前朝后市之位成也】若翼日乙卯周公朝至于洛则达观于新邑营【周公至则徧观新邑所经营之位】越三日丁巳用牲于郊牛二越翼日戊午乃社于新邑牛一羊一豕一【郊祭天地也故用二牛社祭用太牢礼也皆告以营洛之事】越七日甲子周公乃朝用书命庶殷侯甸男邦伯【书役书也春秋传曰士弥牟营成周计丈数揣髙低度厚薄仞沟洫物土方议逺迩量事期计徒庸虑材用书糇粮以令役于诸侯亦此意王氏曰邦伯者侯甸男服之邦伯也庶邦冡君咸在而独命邦伯者公以书命邦伯而邦伯以公命命诸侯也】厥既命殷庶庶殷丕作【丕作者言皆趋事赴功也殷之顽民若未易役使者然召公率以攻位而位成周公用以书命而丕作殷民之难化者犹且如此则其恱以使民可知也】太保乃以庶邦冢君出取币乃复入锡周公曰拜手稽首旅王若公诰告庶殷越自乃御事【吕氏曰洛邑事毕周公将归宗周召公因陈戒成王乃取诸侯贽见币物以与周公且言其拜手稽首所以陈王及公之意盖召公虽与周公言乃欲周公聨诸侯之币与召公之诰并达之王谓洛邑已定欲诰告殷民其根本乃自尔御事不敢指言成王谓之御事犹今称人为执事也】呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬【此下皆告成王之辞托周公逹之王也曷何也其语辞商受嗣天位为元子矣元子不可改而天改之大国未易亡而天亡之皇天上帝其命之不可恃如此今王受命固有无穷之美然亦有无穷之于是叹息言王曷其奈何弗敬乎盖深言不可以弗敬也又按此篇専主敬言敬则诚实无妄视听言动一循乎理好恶用舍不违乎天与天同德固能受天明命也人君保有天命其有要于此哉伊尹亦言皇天无亲克敬惟亲敬则天与我一矣尚何疎之有】天既遐终大邦殷之命兹殷多先哲王在天越厥后王后民兹服厥命厥终智藏瘝在夫知保抱携持厥妇子以哀吁天徂厥亡出执呜呼天亦哀于四方民其眷命用懋王其疾敬德【后王后民指受也此章语多难解大意谓天既欲逺絶大邦殷之命矣而此殷先哲王其精爽在天宜若可恃者而商纣受命卒致贤智者退藏病民者在位民困虐政保抱携持其妻子哀号呼天往而逃亡出见拘执无地自容故天亦哀民而眷命用归于勉德者天命不常如此今王其可不疾敬德乎】相古先民有夏天迪从子保面稽天若今时既坠厥命今相有殷天迪格保面稽天若今时既坠厥命【从子保者从其子而保之谓禹传之子也面乡也视古先民有夏天固啓迪之又从其子而保佑之禹亦面考天心敬顺无违宜若可为后世凭藉者今时已坠厥命矣今视有殷天固啓迪之又使其格正夏命而保佑之汤亦面考天心敬顺无违宜亦可为后世凭藉者今时已坠厥命矣以此知天命诚不可恃以为安也】今冲子嗣则无遗寿耇曰其稽我古人之德矧曰其有能稽谋自天【稽考矧况也幼冲之主于老成之臣尤易疎逺故召公言今王以童子嗣位不可遗弃老成言其能稽古人之德是固不可遗也况言其能稽谋自天是尤不可遗也稽古人之徳则于事有所证稽谋自天则于理无所遗无遗寿耇盖君天下者之要务故召公特首言之】呜呼有王虽小元子哉其丕能諴于小民今休王不敢后用顾畏于民碞【召公叹息言王虽幼冲乃天之元子哉谓其年虽小其任则大也其者期之辞也諴和碞险也王其大能諴和小民为今之休美乎小民虽至微而至为可畏王当不敢缓于敬徳用顾畏于民之碞险可也】王来绍上帝自服于土中旦曰其作大邑其自时配皇天毖祀于上下其自时中乂王厥有成命治民今休【洛邑天地之中故谓之土中王来洛邑继天出治当自服行于土中是时洛邑告成成王始政故召公以自服土中为言又举周公尝言作此大邑自是可以对越上天可以飨答神只自是可以宅中图治成命者天之成命也成王而能绍上帝服土中则庶几天有成命治民今即休美矣○王氏曰成王欲宅洛邑者以天事言则日东景夕多风日西景朝多隂日南景短多暑日北景长多寒洛天地之中风雨之所防隂阳之所和也以人事言则四方朝聘贡赋道里均焉故谓之土中】王先服殷御事比介于我有周御事节性惟日其迈【言治人当先服乎臣也王先服殷之御事以亲近副贰我周之御事使其渐染陶成相观为善以节其骄淫之性则日进于善而不已矣】王敬作所不可不敬徳【言化臣必谨乎身也所处所也犹所其无逸之所王能以敬为所则动静语黙出入起居无往而不居敬矣不可不敬徳者甚言徳之不可不敬也】我不可不监于有夏亦不可不监于有殷我不敢知曰有夏服天命惟有歴年我不敢知曰不其延惟不敬厥徳乃早坠厥命我不敢知曰有殷受天命惟有歴年我不敢知曰不其延惟不敬厥徳乃早坠厥命【夏商歴年长短所不敢知我所知者惟不敬厥徳即坠其命也与上章相古先民之意相为出入但上章主言天眷之不足恃此则直言不敬徳则坠厥命尔】今王嗣受厥命我亦惟兹二国命嗣若功王乃初服【今王继受天命我谓亦惟此夏商之命当嗣其有功者谓继其能敬徳而歴年者也况王乃新邑初政服行教化之始乎】呜呼若生子罔不在厥初生自贻哲命今天其命哲命吉凶命歴年知今我初服【叹息言王之初服若生子无不在于初生习为善则善矣自贻其哲命为政之道亦犹是也今天其命王以哲乎命以吉凶乎命以歴年乎皆不可知所可知者今我初服如何尔初服而敬徳则亦自贻哲命而吉与歴年矣】宅新邑肆惟王其疾敬徳王其徳之用祈天永命【宅新邑所谓初服也王其疾敬徳容可缓乎王其徳之用而祈天以歴年也】其惟王勿以小民淫用非彝亦敢殄戮用乂民若有功【刑者徳之反疾于敬徳则当缓于用刑勿以小民过用非法之故亦敢于殄戮用治之也惟顺导民则可有功民犹水也水泛滥横流失其性矣然壅而遏之则害愈甚惟顺而导之则可以成功】其惟王位在徳元小民乃惟刑用于天下越王显【元首也居天下之上必有首天下之徳王位在徳元则小民皆仪刑用徳于下于王之徳益以显矣】上下勤恤其曰我受天命丕若有夏歴年式勿替有殷歴年欲王以小民受天永命【其亦期之辞也君臣勤劳期曰我受天命大如有夏歴年用勿替有殷歴年欲兼夏殷歴年之永也召公又继以欲王以小民受天永命盖以小民者勤恤之实受天永命者歴年之实也苏氏曰君臣一心以勤恤民庶几王受命歴年如夏商且以民心为天命也】拜手稽首曰予小臣敢以王之雠民百君子越友民保受王威命明徳王末有成命王亦显我非敢勤惟恭奉币用供王能祈天永命【雠民殷之顽民与三监叛者百君子殷之御事庶士也友民周之友顺民也保者保而不失受者受而无拒威命明徳者徳威徳明也末终也召公于篇终致敬言予小臣敢以殷周臣民保受王威命明德王当终有天之成命以显于后世我非敢以此为勤惟恭奉币帛用供王能祈天永命而已盖奉币之礼臣职之所当恭而祈天之实则在王之所自尽也又按恭奉币意即上文取币以锡周公而旅王者盖当时成王将举新邑之祀故召公奉以助祭云】洛诰【洛邑既定周公遣使告卜史氏録之以为洛诰又并记其君臣答问及成王命周公留治洛之事今文古文皆有○按周公拜手稽首以下周公授使者告卜之辞也王拜手稽首以下成王授使者复公之辞也王肇称殷礼以下周公教成王宅洛之事也公明保予冲子以下成王命公留后治洛之事也王命予来以下周公许成王留洛君臣各尽其责难之辞也伻来以下成王锡命毖殷命宁之事也戊辰以下史又记其祭祀册诰等事及周公居洛歳月久近以附之以见周公作洛之始终而成王举祀发政之后即归于周而未尝都洛也】
