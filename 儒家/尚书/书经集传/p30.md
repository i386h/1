<!-- { "loadSidebar": true } -->
　　多士【商民迁洛者亦有有位之士故周公洛邑初政以王命总呼多士而告之编书者因以名篇亦诰体也今文古文皆有○吴氏曰方迁商民于洛之时成周未作其后王与周公患四方之逺鍳三监之叛于是始作洛邑欲徙周而居之其曰昔朕来自奄大降尔四国民命我乃明致天罚移尔遐逖比事臣我宗多逊者述迁民之初也曰今朕作大邑于兹洛予惟四方罔攸賔亦惟尔多士攸服奔走臣我多逊者言迁民而后作洛也故洛诰一篇终始皆无欲迁商民之意惟周公既诰成王留治于洛之后乃曰伻来毖殷又曰王伻殷乃承叙当时商民已迁于洛故其言如此愚谓武王已有都洛之志故周公黜殷之后以殷民反覆难制即迁干洛至是建成周造庐舍定疆场乃告命与之更始焉尔此多士之所以作也由是而推则召诰攻位之庶殷其已迁洛之民欤不然则受都今卫州也洛邑今西京也相去四百余里召公安得舍近之友民而役逺之雠民哉书序以为成周既成迁殷顽民者谬矣吾固以为非孔子所作也】
　　惟三月周公初于新邑洛用告商王士【此多士之本序也三月成王祀洛次年之三月也周公至洛久矣此言初者成王既不果迁留公治洛至是公始行治洛之事故谓之初也曰商王士者贵之也】王若曰尔殷遗多士弗吊旻天大降丧于殷我有周佑命将天明威致王罚勑殷命终于帝【弗吊未详意其为叹悯之辞当时方言尔也旻天秋天也主肃杀而言叹悯言旻天大降灾害而丧殷我周受眷佑之命奉将天之明威致王罚之公勑正殷命而革之以终上帝之事盖推革命之公以开谕之也】肆尔多士非我小国敢弋殷命惟天不畀允罔固乱弼我我其敢求位【肆与康诰肆汝小子封同弋取也弋鸟之弋言有心于取之也呼多士诰之谓以势而言我小国亦岂敢弋取殷命盖栽者培之倾者覆之固其治而不固其乱者天之道也惟天不与殷信其不固殷之乱矣惟天不固殷之乱故辅我周之治而天位自有所不容辞者我其敢有求位之心哉】惟帝不畀惟我下民秉爲惟天明畏【秉持也言天命之所不与即民心之所秉为民心之所秉为即天威之所明畏者也反覆天民相因之理以见天之果不外乎民民之果不外乎天也诗言秉彝此言秉为者彝以理言为以用言也】我闻曰上帝引逸有夏不适逸则惟帝降格向于时夏弗克庸帝大淫泆有辞惟时天罔念闻厥惟废元命降致罚【引导逸安也降格与吕刑降格同吕氏曰上帝引逸者非有形声之接也人心得其安则亹亹而不能已斯则上帝引之也是理坦然亦何闲于桀第桀丧其良心自不适于安耳帝实引之桀实避之帝犹未遽絶也乃降格灾异以示意向于桀桀犹不知警惧不能敬用帝命乃大肆淫逸虽有矫诬之辞而天罔念闻之仲虺所谓帝用不臧是也废其大命降致其罚而夏祚终矣】乃命尔先祖成汤革夏俊民甸四方【甸治也伊尹称汤旁求俊彦孟子称汤立贤无方盖明俊民分布逺迩甸治区画成汤立政之大经也周公反复以夏商为言者盖夏之亡即殷之亡汤之兴即武王之兴也商民观是亦可以自反矣】自成汤至于帝乙罔不明徳恤祀【明徳者所以修其身恤祀者所以敬乎神也】亦惟天丕建保乂有殷殷王亦罔敢失帝罔不配天其泽【亦惟天大建立保治有殷殷之先王亦皆操存此心无敢失帝之则无不配天以泽民也】在今后嗣王诞罔显于天矧曰其有听念于先王勤家诞淫厥泆罔顾于天显民祗【后嗣王纣也纣大不明于天道况曰能听念商先王之勤劳于邦家者乎大肆淫佚无复顾念天之显道民之敬畏者也】惟时上帝不保降若兹大丧【大丧者国亡而身戮也】惟天不畀不明厥徳【商先王以明徳而天丕建则商后王不明徳而天不畀矣】凡四方小大邦丧罔非有辞于罚【凡四方小大邦国丧亡其致罚皆有可言者况商罪贯盈而周奉辞以伐之者乎】王若曰尔殷多士今惟我周王丕灵承帝事【灵善也大善承天之所为也武成言祗承上帝以遏乱略是也】有命曰割殷告勑于帝【帝有命曰割殷则不得不戡定翦除告其勑正之事于帝也武成言告于皇天后土将有大正于商者是也】惟我事不贰适惟尔王家我适【上帝临汝毋贰尔心惟我事不贰适之谓上帝既命侯于周服惟尔王家我适之谓言割殷之事非有私心一于从帝而无贰适则尔殷王家自不容不我适矣周不贰于帝殷其能贰于周乎盖示以确然不可动摇之意而潜消顽民反侧之情尔然圣贤事不贰适日用饮食莫不皆然盖所以事天也岂特割殷之事而已哉】予其曰惟尔洪无度我不尔动自乃邑【三监倡乱予其曰乃汝大为非法非我尔动变自尔邑犹伊训所谓造攻自鸣条也】予亦念天即于殷大戾肆不正【予亦念天就殷邦屡降大戾纣既死武庚又死故邪慝不正言当迁徙也】王曰猷告尔多士予惟时其迁居西尔非我一人奉徳不康宁时惟天命无违朕不敢有后无我怨【时是也指上文殷大戾而言谓惟是之故所以迁居西尔非我一人乐如是之迁徙震动也是惟天命如此汝毋违越我不敢有后命谓有他罚尔无我怨也】惟尔知惟殷先人有册有典殷革夏命【即其旧闻以开谕之也殷之先世有册书典籍载殷改夏命之事正如是耳尔何独疑于今乎】今尔又曰夏迪简在王庭有服在百僚予一人惟听用徳肆予敢求尔于天邑商予惟率肆矜尔非予罪时惟天命【周公既举商革夏事以谕顽民顽民复以商革夏事责周谓商革夏命之初凡夏之士皆啓迪简拔在商王之庭有服列于百僚之间今周于商士未闻有所简拔也周公举其言以大义折之言尔顽民虽有是言然予一人所听用者惟以徳而已故予敢求尔于天邑商而迁之于洛者以冀率徳改行焉予惟循商故事矜恤于尔而已其不尔用者非我之罪也是惟天命如此盖章徳者天之命今顽民灭徳而欲求用得乎】王曰多士昔朕来自奄予大降尔四国民命我乃明致天罚移尔遐逖比事臣我宗多逊【降犹今法降等云者言昔我来自商奄之时汝四国之民罪皆应死我大降尔命不忍诛戮乃止明致天罚移尔逺居于洛以亲比臣我宗周有多逊之美其罚盖亦甚轻其恩固已甚厚今乃犹有所怨望乎详此章则商民之迁固已久矣】王曰告尔殷多士今予惟不尔杀予惟时命有申今朕作大邑于兹洛予惟四方罔攸賔亦惟尔多士攸服奔走臣我多逊【以自奄之命为初命则此命为申命也言我惟不忍尔杀故申明此命且我所以营洛者以四方诸侯无所賔礼之地亦惟尔等服事奔走臣我多逊而无所处故也详此章则迁民在营洛之先矣吴氏曰来自奄称昔者逺日之辞也作大邑称今者近日之辞也移尔遐逖比臣事我宗多逊者期之之辞也攸服奔走臣我多逊者果能之辞也以此又知迁民在前而作洛在后也】尔乃尚有尔土尔乃尚宁干止【干事止居也尔乃庶几有尔田业庶几安尔所事安尔所居也详此章所言皆仍旧有土田居止之辞信商民之迁旧矣孔氏不得其说而以得反所生释之于文义似矣而事则非也】尔克敬天惟畀矜尔尔不克敬尔不啻不有尔土予亦致天之罚于尔躬【敬则言动无不循理天之所福吉祥所集也不敬则言动莫不违悖天之所祸刑戮所加也岂特窜徙不有尔土而已哉身亦有所不能保矣】今尔惟时宅尔邑继尔居尔厥有干有年于兹洛尔小子乃兴从尔迁【邑四井为邑之邑继者承续安居之谓有营为有夀考皆于兹洛焉尔之子孙乃兴自尔迁始也夫自亡国之末裔为起家之始祖顽民虽愚亦知所择矣】王曰又曰时予乃或言尔攸居【王曰之下当有阙文以多方篇末王曰又曰推之可见时我或有所言皆以尔之所居止为念也申结上文尔居之意】
　　无逸【逸者人君之大戒自古有国家者未有不以勤而兴以逸而废也益戒舜曰罔游于逸罔淫于乐舜大圣也益犹以是戒之则时君世主其可忽哉成王初政周公惧其知逸而不知无逸也故作是书以训之言则古昔必称商王者时之近也必称先王者王之亲也举三宗者继世之君也详文祖者耳目之所逮也上自天命精微下至畎亩艰难闾里怨诅无不具载岂独成王之所当知哉实天下万世人主之鉴也是篇凡七更端周公皆以呜呼发之深嗟永叹其意深逺矣亦训体也今文古文皆有】
