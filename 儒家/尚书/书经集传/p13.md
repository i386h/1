<!-- { "loadSidebar": true } -->
　　惟三祀十有二月朔伊尹以冕服奉嗣王归于亳【太甲终丧明年之正朔也冕冠也唐孔氏曰周礼天子六冕备物尽文惟衮冕耳此盖衮冕之服义或然也奉迎也丧既除以衮冕吉服奉迎以归也】作书曰民非后罔克胥匡以生后非民罔以辟四方皇天眷佑有商俾嗣王克终厥德实万世无疆之休【民非君则不能相正以生君非民则谁与为君者言民固不可无君而君尤不可失民也太甲改过之初伊尹首发此义其喜惧之意深矣夫太甲不义有若性成一旦翻然改悟是岂人力所至盖天命眷商隂诱其衷故嗣王能终其德也向也汤绪几坠今其自是有永岂不为万世无疆之休乎】王拜手稽首曰予小子不明于德自底不类欲败度纵败礼以速戾于厥躬天作孽犹可违自作孽不可逭既往背师保之训弗克于厥初尚赖匡救之德图惟厥终【逭胡玩反○拜手首至手也稽首首至地也太甲致敬于师保其礼如此不类犹不肖也多欲则兴作而乱法度纵肆则放荡而隳礼仪度就事言之也礼就身言之也速召之急也戾罪孽灾逭逃也既往已往也已往既不信伊尹之言不能谨之于始庶几正救之力以图惟其终也当太甲不惠阿衡之时伊尹之言惟恐太甲不听及太甲改过之后太甲之心惟恐伊尹不言夫太甲固困而知之者然昔之迷今之复昔之晦今之明如日月昏蚀一复其旧而光采炫耀万景俱新汤武不可及已岂居成王之下乎】伊尹拜手稽首曰修厥身允德协于下惟明后【伊尹致敬以复太甲也修身则无败度败礼之事允德则有诚身诚意之实德诚于上协和于下惟明后然也】先王子惠困穷民服厥命罔有不悦并其有邦厥邻乃曰徯我后后来无罚【此言汤德所以协下者困穷之民若己子而惠爱之惠之若子则心之爱者诚矣未有诚而不动者也故民服其命无有不得其懽心当时诸侯并汤而有国者其邻国之民乃以汤为我君曰待我君我君来其无罚乎言除其邪虐汤之得民心也如此即仲虺后来其苏之事】王懋乃德视乃烈祖无时豫怠【汤之盘铭曰苟日新日日新又日新汤之所以懋其德者如此太甲亦当勉于其德视烈祖之所为不可顷刻而逸豫怠惰也】奉先思孝接下思恭视逺惟明听德惟聪朕承王之休无斁【思孝则不敢违其祖思恭则不敢忽其臣惟亦思也思明则所视者逺而不蔽于浅近思聪则所听者德而不惑于憸邪此懋德之所从事者太甲能是则我承王之美而无所厌斁也】
　　太甲下
　　伊尹申诰于王曰呜呼惟天无亲克敬惟亲民罔常懐懐于有仁鬼神无常享享于克诚天位艰哉【申诰重诰也天之所亲民之所懐鬼神之所享皆不常也惟克敬有仁克诚而后天亲之民懐之鬼神享之也曰敬曰仁曰诚者各因所主而言天谓之敬者天者理之所在动静语黙不可有一毫之慢民谓之仁者民非元后何戴鳏寡孤独皆人君所当恤鬼神谓之诚者不诚无物诚立于此而后神格于彼三者所当尽如此人君居天之位其可易而为之哉分而言之则三合而言之一德而已太甲迁善未几而伊尹以是告之其才固有大过人者欤】德惟治否德乱与治同道罔不兴与乱同事罔不亡终始愼厥与惟明明后【治去声否俯久反○德者合敬仁诚之称也有是德则治无是德则乱治固古人有行之者矣乱亦古人有行之者也与古之治者同道则无不兴与古之乱者同事则无不亡治而谓之道者盖治因时制宜或损或益事未必同而道则同也乱而谓之事者亡国丧家不过货色游畋作威杀戮等事事同道无不同也治乱之分顾所与如何耳始而与治固可以兴终而与乱则亡亦至矣谨其所与终始如一惟明明之君为然也上篇言惟明后此篇言惟明明后盖明其所已明而进乎前者矣】先王惟时懋敬厥德克配上帝今王嗣有令绪尚监兹哉【敬即克敬惟亲之敬举其一以包其二也成汤勉敬其德德与天合故克配上帝今王嗣有令绪庻几其监视此也】若升髙必自下若陟遐必自迩【此告以进德之序也中庸论君子之道亦谓譬如行逺必自迩譬如登髙必自卑进德修业之喻未有如此之切者吕氏曰自此乃伊尹画一以告太甲也】无轻民事惟难无安厥位惟危【无毋通毋轻民事而思其难毋安君位而思其危】愼终于始【人情孰不欲善终者特安于纵欲以为今日姑若是而他日固改之也然始而不善而能善其终者寡矣桐宫之事往已今其即政临民亦事之一初也】有言逆于汝心必求诸道有言逊于汝志必求诸非道【鲠直之言人所难受巽顺之言人所易从于其所难受者必求诸道不可遽以逆于心而拒之于其所易从者必求诸非道不可遽以逊于志而听之以上五事盖欲太甲矫乎情之偏也】呜呼弗虑胡获弗为胡成一人元良万邦以贞【胡何也弗虑何得欲其谨思之也弗为何成欲其笃行之也元大良善贞正也一人者万邦之仪表一人元良则万邦以正矣】君罔以辩言乱旧政臣罔以宠利居成功邦其永孚于休【弗思弗为安于纵弛先王之法废矣能思能为作其聪明先王之法乱矣乱之为害甚于废也成功非宠利之所可居者至是太甲德已进伊尹有退休之志矣此咸有一德之所以继作也君臣各尽其道邦家永信其休美也○呉氏曰上篇称嗣王不惠于阿衡必其言有与伊尹背违者辩言乱政或太甲所失在此罔以宠利居成功己之所自处者己素定矣下语既非泛论则上语必有为而发也】咸有一德【伊尹致仕而去恐太甲德不纯一及任用非人故作此篇亦训体也史氏取其篇中咸有一德四字以为篇目今文无古文有】
　　伊尹既复政厥辟将告归乃陈戒于德【伊尹已还政太甲将告老而归私邑以一德陈戒其君此史氏本序】曰呜呼天难谌命靡常常厥德保厥位厥德匪常九有以亡【谌信也天之难信以其命之不常也然天命虽不常而常于有德者君德有常则天命亦常而保厥位矣君德不常则天命亦不常而九有以亡矣九有九州也】夏王弗克庸德慢神虐民皇天弗保监于万方啓迪有命眷求一德俾作神主惟尹躬暨汤咸有一德克享天心受天明命以有九有之师爰革夏正【上文言天命无常惟有德则可常于是引桀之所以失天命汤之所以得天命者证之一德纯一之德不杂不息之义即上文所谓常德也神主百神之主享当也汤之君臣皆有一德故能上当天心受天明命而有天下于是改夏建寅之正而为建丑正也】非天私我有商惟天佑于一德非商求于下民惟民归于一德【上言一德故得天得民此言天佑民归皆以一德之故盖反复言之】德惟一动罔不吉德二三动罔不凶惟吉凶不僭在人惟天降灾祥在德【二三则杂矣德之纯则无往而不吉德而杂则无往而不凶僭差也惟吉凶不差在人者惟天之降灾祥在德故也】今嗣王新服厥命惟新厥德终始惟一时乃日新【太甲新服天子之命德亦当新然新德之要在于有常而已终始有常而无闲断是乃所以日新也】任官惟贤才左右惟其人臣为上为德为下为民其难其愼惟和惟一【贤者有德之称才者能也左右者辅弼大臣非贤才之称可尽故曰惟其人夫人臣之职为上为德左右厥辟也为下为民所以宅师也不曰君而曰德者兼君道而言也臣职所系其重如此是必其难其愼难者难于任用愼者愼于听察所以防小人也惟和惟一和者可否相济一者终始如一所以任君子也】德无常师主善为师善无常主协于克一【上文言用人因推取人为善之要无常者不可执一之谓师法协合也德者善之总称善者德之实行一者其本原统会者也德兼众善不主于善则无以得一本万殊之理善原于一不协于一则无以达万殊一本之妙谓之克一者能一之谓也博而求之于不一之善约而会之于至一之理此圣学始终条理之序与夫子所谓一贯者几矣太甲至是而得与闻焉亦异乎常人之改过者欤张氏曰虞书精一数语之外惟此为精密】俾万姓咸曰大哉王言又曰一哉王心克绥先王之禄永底烝民之生【人君惟其心之一故其发诸言也大万姓见其言之大故能知其心之一感应之理自然而然以见人心之不可欺而诚之不可掩也禄者先王所守之天禄也烝众也天禄安民生厚一德之效验也】呜呼七世之庙可以观德万夫之长可以观政【长上声○天子七庙三昭三穆与太祖之庙七七庙亲尽则迁必有德之主则不祧毁故曰七世之庙可以观德天子居万民之上必政敎有以深服乎人而后万民悦服故曰万夫之长可以观政伊尹叹息言德政修否见于后世服乎当时有不可掩者如此】后非民罔使民非后罔事无自广以狭人匹夫匹妇不获自尽民主罔与成厥功【尽子忍在忍二反○罔使罔事即上篇民非后罔克胥匡以生后非民罔以辟四方之意申言君民之相须者如此欲太甲不敢忽也无毋同伊尹又言君民之使事虽有贵贱不同至于取人为善则初无贵贱之闲盖天以一理赋之于人散为万善人君合天下之万善而后理之一者可全也苟自大而狭人匹夫匹妇有一不得自尽于上则一善不备而民主亦无与成厥功矣伊尹于篇终致其警戒之意而言外之旨则又推广其所谓一者如此盖道体之纯全圣功之极致也尝因是言之以为精粹无杂者一也终始无闲者一也该括万善者一也一者通古今达上下万化之原万事之榦语其理则无二语其运则无息语其体则并包而无所遗也咸有一德之书而三者之义悉备前乎伏羲尧舜禹汤后乎文武周公孔子同一揆也】
　　盘庚上【盘庚阳甲之弟自祖乙都耿圯于河水盘庚欲迁于殷而大家世族安土重迁胥动浮言小民虽荡析离居亦惑于利害不适有居盘庚喻以迁都之利不迁之害上中二篇未迁时言下篇既迁后言王氏曰上篇告羣臣中篇告庶民下篇告百官族姓左传谓盘庚之诰实诰体也三篇今文古文皆有但今文三篇合为一】
