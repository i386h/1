<!-- { "loadSidebar": true } -->
　　王宅忧亮隂三祀既免丧其惟弗言羣臣咸谏于王曰呜呼知之曰明哲明哲实作则天子惟君万邦百官承式王言惟作命不言臣下罔攸禀令【亮龙张反隂鸟含反○亮亦作谅隂古作闇按丧服四制髙宗谅隂三年郑氏注云谅古作梁楣谓之梁闇读如鹑防之防闇谓庐也即倚庐之庐仪礼翦屏柱楣郑氏谓柱楣所谓梁闇是也宅忧亮隂言宅忧于梁闇也先儒以亮隂为信默不言则于谅隂三年不言为语复而不可解矣君薨百官总已听于冢宰居忧亮隂不言礼之常也髙宗丧父小乙惟既免丧而犹弗言羣臣以其过于礼也故咸谏之叹息言有先知之德者谓之明哲明哲实为法于天下今天子君临万邦百官皆奉承法令王言则为命不言则臣下无所禀令矣】王庸作书以诰曰以台正于四方台恐德弗类兹故弗言恭默思道梦帝赉予良弼其代予言【庸用也髙宗用作书告喩羣臣以不言之意言以我表正四方任大责重恐德不类于前人故不敢轻易发言惟恭敬渊黙以思治道梦帝与我贤辅其将代我言矣盖髙宗恭黙思道之心纯一不二与天无闲故梦寐之闲帝赉良弼其念虑所孚精神所格非偶然而得者也】乃审厥象俾以形旁求于天下説筑傅岩之野惟肖【审详也详所梦之人绘其形象旁求于天下旁求者求之非一方也筑居也今言所居犹谓之卜筑傅岩在虞虢之闲肖似也与所梦之形相似】爰立作相王置诸其左右【于是立以为相按史记髙宗得説与之语果圣人乃举以为相书不言省文也未接语而遽命相亦无此理置诸左右盖以冢宰兼师保也荀卿曰学莫便乎近其人置诸左右者近其人以学也史臣将记髙宗命説之辞先叙事始如此】命之曰朝夕纳诲以辅台德【此下命説之辞朝夕纳诲者无时不进善言也孟子曰人不足与适也政不足与闲也惟大人为能格君心之非髙宗既相説处之以师之职而又命之朝夕纳诲以辅台德可谓知所本矣吕氏曰髙宗见道明故知顷刻不可无贤人之言】若金用汝作砺若济巨川用汝作舟楫若岁大旱用汝作霖雨【三日雨为霖髙宗托物以喩望説纳诲之切三语虽若一意然一节深一节也】啓乃心沃朕心【啓开也沃灌溉也啓乃心者开其心而无隐沃朕心者溉我心而厌饫也】若药弗瞑厥疾弗瘳若跣弗视地厥足用伤【瞑眠见反荧绢反跣苏典反○方言曰饮药而毒海岱之闲谓之瞑瘳愈也弗瞑喩臣之言不苦口也弗视地喩我之行无所见也】惟暨乃僚罔不同心以匡乃辟俾率先王迪我髙后以康兆民【辟必益反○匡正率循也先王商先哲王也説既作相总百官则卿士而下皆其僚属髙宗欲傅説暨其僚属同心正救使循先王之道蹈成汤之迹以安天下之民也】呜呼钦予时命其惟有终【敬我是命其思有终也是命上文所命者】説复于王曰惟木从绳则正后从谏则圣后克圣臣不命其承畴敢不祗若王之休命【答钦予时命之语木从绳喩后从谏明谏之决不可不受也然髙宗当求受言于己不必责进言于臣君果从谏臣虽不命犹且承之况命之如此谁敢不敬顺其美命乎】
　　説命中
　　惟説命总百官【説受命总百官冢宰之职也】乃进于王曰呜呼明王奉若天道建邦设都树后王君公承以大夫师长不惟逸豫惟以乱民【后王天子也君公诸侯也治乱曰乱明王奉顺天道建邦设都立天子诸侯承以大夫师长制为君臣上下之礼以尊临卑以下奉上非为一人逸豫之计而已也惟欲以治民焉耳】惟天聪明惟圣时宪惟臣钦若惟民从乂【天之聪明无所不闻无所不见无他公而已矣人君法天之聪明出于公则臣敬顺而民亦从治矣】一惟口起羞惟甲胄起戎惟衣裳在笥惟干戈省厥躬王惟戒兹允兹克明乃罔不休【胄又反○言语所以文身也轻出则有起羞之患甲胄所以衞身也轻动则有起戎之忧二者所以为己当虑其患于人也衣裳所以命有德必谨于在笥者戒其有所轻予干戈所以计有罪必严于省躬者戒其有所轻动二者所以加人当审其用于己也王惟戒此四者信此而能明焉则政治无不休美矣】惟治乱在庶官官不及私昵惟其能爵罔及恶德惟其贤【昵尼亦反○庶官治乱之原也庶官得其人则治不得其人则乱王制曰论定而后官之任官而后爵之六卿百执事所谓官也公卿大夫士所谓爵也官以任事故曰能爵以命德故曰贤惟贤惟能所以治也私昵恶德所以乱也○按古者公侯伯子男爵之于侯国公卿大夫士爵之于朝廷此言庶官则爵为公卿大夫士也○呉氏曰恶德犹凶德也人君当用吉士凶德之人虽有过人之才爵亦不可及】虑善以动动惟厥时【善当乎理也时时措之宜也虑固欲其当乎理然动非其时犹无益也圣人酬酢斯世亦其时而已】有其善丧厥善矜其能丧厥功【自有其善则己不加勉而德矣自矜其能则人不効力而功隳矣】惟事事乃其有备有备无患【惟事其事乃其有备有备故无患也张氏曰修车马备器械事乎兵事则兵有其备故外侮不能为之忧简稼器修稼政事乎农事则农有其备故水旱不能为之害所谓事事有备无患者如此】无啓宠纳侮无耻过作非【毋开宠幸而纳人之侮毋耻过误而遂己之非过误出于偶然作非出于有意】惟厥攸居政事惟醇【居止而安之义安于义理之所止也义理出于勉强则犹二也义理安于自然则一矣一故政事醇而不杂也】黩于祭祀时谓弗钦礼烦则乱事神则难【黩徒谷反○祭不欲黩黩则不敬礼不欲烦烦则扰乱皆非所以交鬼神之道也商俗尚鬼髙宗或未能脱于流俗事神之礼必有过焉祖己戒其祀无丰昵傅説盖因其失而正之也】王曰旨哉説乃言惟服乃不良于言予罔闻于行【旨美也古人于饮食之美者必以旨言之盖有味其言也服行也髙宗赞美説之所言谓可服行使汝不善于言则我无所闻而行之也苏氏曰説之言譬如药石虽散而不一然一言一药皆足以治天下之公患所谓古之立言者】説拜稽首曰非知之艰行之惟艰王忱不艰允协于先王成德惟説不言有厥咎【髙宗方味説之所言而説以为得于耳者非难行于身者为难王忱信之亦不为难信可合成汤之成德説于是而犹有所不言则有其罪矣上篇言后克圣臣不命其承所以广其从谏之量而将告以为治之要也此篇言允协先王成德惟説不言有厥咎所以责其躬行之实将进其为学之説也皆引而不发之义】
　　説命下
　　王曰来汝説台小子旧学于甘盘既乃遯于荒野入宅于河自河徂亳暨厥终罔显【甘盘臣名君奭言在武丁时则有若甘盘遯退也髙宗言我小子旧学于甘盘已而退于荒野后又入居于河自河徂亳迁徙不常歴叙其废学之因而叹其学终无所显明也无逸言髙宗旧劳于外爰暨小人与此相应国语亦谓武丁入于河自河徂亳唐孔氏曰髙宗为王子时其父小乙欲其知民之艰苦故使居民闲也苏氏谓甘盘遯于荒野以台小子语脉推之非是】尔惟训于朕志若作酒醴尔惟麴糵若作和羹尔惟盐梅尔交修予罔予弃予惟克迈乃训【心之所之谓之志迈行也范氏曰酒非麴糵不成羹非盐梅不和人君虽有美质必得贤人辅导乃能成德作酒者麴多则太苦糵多则太甘麴糵得中然后成酒作羹者盐过则咸梅过则酸盐梅得中然后成羹臣之于君当以柔济刚可济否左右规正以成其德故曰尔交修予尔无我弃我能行尔之言也孔氏曰交者非一之义】説曰王人求多闻时惟建事学于古训乃有获事不师古以克永世匪説攸闻【求多闻者资之人学古训者反之己古训者古先圣王之训载修身治天下之道二典三谟之类是也説称王而告之曰人求多闻者是惟立事然必学古训深识义理然后有得不师古训而能长治久安者非説所闻甚言无此理也○林氏曰傅説称王而告之与禹称舜曰帝光天之下文势正同】惟学逊志务时敏厥修乃来允懐于兹道积于厥躬【逊谦抑也务专力也时敏者无时而不敏也逊其志如有所不能敏于学如有所不及虚以受人勤以励己则其所修如泉始达源源乎其来矣兹此也笃信而深念乎此则道积于身不可以一二计矣夫修之来来之积其学之得于己者如此】惟斆学半念终始典于学厥德脩罔觉【斆胡敎反○斆敎也言敎人居学之半盖道积厥躬者体之立斆学于人者用之行兼体用合内外而后圣学可全也始之自学学也终之敎人亦学也一念终始常在于学无少闲断则德之所修有不知其然而然者矣或曰受敎亦曰斆斆于为学之道半之半须自得此説极为新巧但古人论学语皆平正的实此章句数非一不应中闲一语独尔巧险此盖后世释敎机权而误以论圣贤之学也】监于先王成宪其永无愆【宪法愆过也言德虽造于罔觉而法必监于先王先王成法者子孙之所当守者也孟子言遵先王之法而过者未之有也亦此意】惟説式克钦承旁招俊乂列于庶位【式用也言髙宗之德苟至于无愆则説用能敬承其意广求俊乂列于众职盖进贤虽大臣之责然髙宗之德未至则虽欲进贤有不可得者】王曰呜呼説四海之内咸仰朕德时乃风【风敎也天下皆仰我德是汝之敎也】股肱惟人良臣惟圣【手足备而成人良臣辅而君圣髙宗初以舟楫霖雨为喩继以麴糵盐梅为喩至此又以股肱惟人为喩其所造益深所望益切矣】昔先正保衡作我先王乃曰予弗克俾厥后惟尧舜其心愧耻若挞于市一夫不获则曰时予之辜佑我烈祖格于皇天尔尚明保予罔俾阿衡专美有商【先正先世长官之臣保安也保衡犹阿衡作兴起也挞于市耻之甚也不获不得其所也髙宗举伊尹之言谓其自任如此故能辅我成汤功格于皇天尔庶几明以辅我无使伊尹专美于我商家也傅説以成汤望髙宗故曰协于先王成德监于先王成宪髙宗以伊尹望傅説故曰罔俾阿衡专美有商】惟后非贤不乂惟贤非后不食其尔克绍乃辟于先王永绥民説拜稽首曰敢对扬天子之休命【君非贤臣不与共治贤非其君不与共食言君臣相遇之难如此克者责望必能之辞敢者自信无慊之辞对者对以己扬者于众休命上文髙宗所命也至是髙宗以成汤自期傅説以伊尹自任君臣相勉励如此异时髙宗为商令王傅説为商贤佐果无愧于成汤伊尹也宜哉】
　　髙宗肜日【髙宗肜祭有雊雉之异祖己训王史氏以为篇亦训体也不言训者以既有髙宗之训故只以篇首四字为题今文古文皆有】
