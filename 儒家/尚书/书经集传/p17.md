<!-- { "loadSidebar": true } -->
　　髙宗肜日越有雊雉【肜音融雊居候反○肜祭明日又祭之名殷曰肜周曰绎雊鸣也于肜日有雊雉之异盖祭祢庙也序言汤庙者非是】祖己曰惟先格王正厥事【格正也犹格其非心之格详下文髙宗祀丰于昵昵者祢庙也丰于昵失礼之正故有雊雉之异祖己自言当先格王之非心然后正其所失之事惟天监民以下格王之言王司敬民以下正事之言也】乃训于王曰惟天监下民典厥义降年有永有不永非天夭民民中絶命【监音鉴夭于兆反○典主也义者理之当然行而宜之之谓言天监视下民其祸福予夺惟主义如何尔降年有永有不永者义则永不义则不永非天夭折其民民自以非义而中絶其命也意髙宗之祀必有祈年请命之事如汉武帝五畤杞之类祖己言永年之道不在祷祠在于所行义与不义而已祷祠非永年之道也言民而不言君者不敢斥也】民有不若德不听罪天既孚命正厥德乃曰其如台【不若德不顺于德不听罪不服其罪谓不改过也孚命者以妖孽为符信而谴告之也言民不顺德不服罪天既以妖孽为符信而谴告之欲其恐惧修省以正德民乃曰孽祥其如我何则天必诛絶之矣祖己意谓髙宗当因雊雉以自省不可谓适然而自恕夫数祭丰昵徼福于神不若德也黩于祭祀傅説尝以进戒意或吝改不听罪也雊雉之异是天既孚命正厥德矣其可谓妖孽其如我何邪】呜呼王司敬民罔非天典祀无丰于昵【司主嗣也王之职主于敬民而已徼福于神非王之事也况祖宗莫非天之嗣主祀其可独丰于昵庙乎】
　　西伯戡黎【戡音堪○西伯文王也名昌姓姬氏戡胜也黎国名在上党壶关之地按史记文王脱羑里之囚献洛西之地纣赐弓矢鈇钺使得专征伐为西伯文王既受命黎为不道于是举兵伐而胜之祖伊知周德日盛既已戡黎纣恶不悛势必及殷故恐惧奔告于王庶几王之改之也史录其言以为此篇诰体也今文古文皆有○或曰西伯武王也史记尝载纣使胶鬲观兵胶鬲问之曰西伯曷为而来则武王亦继文王为西伯矣】
　　西伯既戡黎祖伊恐奔告于王【下文无及戡黎之事史氏特标此篇首以见祖伊告王之因也祖姓伊名祖己后也奔告自其邑奔走来告纣也】曰天子天既讫我殷命格人元龟罔敢知吉非先王不相我后人惟王淫戏用自絶【祖伊将言天讫殷命故特呼天子以感动之讫絶也格人犹言至人也格人元龟皆能先知吉凶者言天既已絶我殷命格人元龟皆无敢知其吉者甚言凶祸之必至也非先王在天之灵不佑我后人我后人淫戏用自絶于天耳】故天弃我不有康食不虞天性不迪率典【康安虞度也典常法也纣自絶于天故天弃殷不有康食饥馑荐臻也不虞天性民失常心也不迪率典废壊常法也】今我民罔弗欲丧曰天曷不降威大命不挚今王其如台【大命非常之命挚至也史记云大命胡不至民苦纣虐无不欲殷之亡曰天何不降威于殷而受大命者何不至乎今王其无如我何言纣不复能君长我也上章言天弃殷此章言民弃殷祖伊之言可谓痛切明着矣】王曰呜呼我生不有命在天【纣叹息谓民虽欲亡我我之生独不有命在天乎】祖伊反曰呜呼乃罪多参在上乃能责命于天【参仓含反○纣既无改过之意祖伊退而言曰尔罪众多参列在上乃能责其命于天邪吕氏曰责命于天惟与天同德者方可】殷之即丧指乃功不无戮于尔邦【功事也言殷即丧亡矣指汝所为之事其能免戮于商邦乎苏氏曰祖伊之谏尽言不讳汉唐中主所不能容者纣虽不改而终不怒祖伊得全则后世人主有不如纣者多矣愚读是篇而知周德之至也祖伊以西伯戡黎不利于殷故奔告于纣意必及西伯戡黎不利于殷之语而入以告后出以语人未尝有一毫及周者是知周家初无利天下之心其戡黎也义之所当伐也使纣迁善改过则周将终守臣节矣祖伊殷之贤臣也知周之兴必不利于殷又知殷之亡初无与于周故因戡黎告讨反覆乎天命民情之可畏而略无及周者文武公天下之心于是可见】微子【微国名子爵也微子名啓帝乙长子纣之庶母兄也微子痛殷之将亡谋于箕子比干史录其问答之语亦诰体也以篇首有微子二字因以名篇今文古文皆有】
　　微子若曰父师少师殷其弗或乱正四方我祖底遂陈于上我用沈酗于酒用乱败厥德于下【酗吁句反○父师太师三公箕子也少师孤卿比干也弗或者不能或如此也乱治也言纣无道无望其能治正天下也底致陈列也我祖成汤致功陈列于上而子孙沈酗于酒败乱其德于下沈酗言我而不言纣者过则归己犹不忍斥言之也】殷罔不小大好草窃奸宄卿士师师非度凡有辜罪乃罔恒获小民方兴相为敌雠今殷其沦丧若渉大水其无津涯殷遂丧越至于今【殷之人民无小无大皆好草窃奸宄上而卿士亦皆相师非法上下容隐凡有冒法之人无有得其罪者小民无所畏惧强凌弱众暴寡方起雠怨争鬬侵夺纲纪荡然沦丧之形茫无畔岸若涉大水无有津涯殷之丧亡乃至于今日乎微子上陈祖烈下述丧乱哀怨痛切言有尽而意无穷数千载之下犹使人伤感悲愤后世人主观此亦可深监矣】曰父师少师我其发出狂吾家耄逊于荒今尔无指告予顚隮若之何其【出尺类反隮牋西反○曰者微子更端之辞也何其语辞言纣发出顚狂暴虐无道我家老成之人皆逃遁于荒野危亡之势如此今尔无所指示告我以顚陨隮堕之事将若之何哉盖微子忧危之甚特更端以问救乱之策言我而不言纣者亦上章我用沈酗之义】父师若曰王子天毒降灾荒殷邦方兴沈酗于酒【此下箕子之答也王子微子也自纣言之则纣无道故天降灾自天下言之则纣之无道亦天之数箕子归之天者以见其忠厚敬君之意与小旻诗言旻天疾威敷于下土意同方兴者言其方兴而未艾也此答微子沈酗于酒之语而有甚之之意下同】乃罔畏畏咈其耇长旧有位人【乃罔畏畏者不畏其所当畏也孔子曰君子有三畏畏天命畏大人畏圣人之言咈逆也耇长老成之人也纣惟不畏其所当畏故老成旧有位者纣皆咈逆而弃逐之即武王所谓播弃黎老者此答微子发狂耄逊之语以上文特发问端故此先答之】今殷民乃攘窃神只之牺牷牲用以容将食无灾【攘如羊反牷音全○色纯曰牺体完曰牷牛羊豕曰牲牺牷牲祭祀天地之物礼之最重者犹为商民攘窃而去有司用相容隐将而食之且无灾祸岂特草窃奸宄而已哉此答微子草窃奸宄之语】降监殷民用乂雠敛召敌雠不怠罪合于一多瘠罔诏【雠敛若仇敌掊敛之也不怠力行而不息也诏告也下视殷民凡上所用以治之者无非雠敛之事夫上以雠而敛下则下必为敌以雠上下之敌雠实上之雠敛以召之而纣方且召敌雠不怠君臣上下同恶相济合而为一故民多饥殍而无所告也此答微子小民相为敌雠之语】商今其有灾我兴受其败商其沦丧我罔为臣仆诏王子出迪我旧云刻子王子弗出我乃顚隮【商今其有灾我出当其祸败商若沦丧我断无臣仆他人之理诏告也告微子以去为道盖商祀不可无人微子去则可以存商祀也刻害也箕子旧以微子长且贤劝帝乙立之帝乙不从卒立纣纣必忌之是我前日所言适以害子子若不去则祸必不免我商家宗祀始陨坠而无所托矣箕子自言其义决不可去而微子之义决不可不去也此答微子沦丧顚隮之语】自靖人自献于先王我不顾行遯【上文既答微子所言至此则告以彼此去就之义靖安也各安其义之所当尽以自达其志于先王使无愧于神明而已如我则不复顾行遯也按此篇微子谋于箕子比干箕子答如上文而比干独无所言者得非比干安于义之当死而无复言欤孔子曰殷有三仁焉三仁之行虽不同而皆出乎天理之正各得其心之所安故孔子皆许之以仁而所谓自靖者即此也○又按左传楚克许许男面防衔璧衰绖舆榇以见楚子楚子问诸逢伯逢伯曰昔武王克商微子啓如是武王亲释其缚受其璧而祓之焚其榇礼而命之然则微子适周乃在克商之后而此所谓去者特去其位而逃遯于外耳论微子之去者当详于是】













　　书经集传卷三
<经部,书类,书经集传>
　　钦定四库全书
　　书经集传卷四　　　　　　宋　蔡沈　撰周书【周文王国号后武王因以为有天下之号书凡三十二篇】
　　泰誓上【泰大同国语作太武王伐殷史録其誓师之言以其大会孟津编书者因以泰誓名之上篇未渡河作后二篇既渡河作今文无古文有○按伏生二十八篇本无泰誓武帝时伪泰誓出与伏生今文书合为二十九篇孔壁书虽岀而未传于世故汉儒所引皆用伪泰誓如曰白鱼入于王舟有火复于王屋流为乌太史公记周本纪亦载其语然伪泰誓虽知剽窃经传所引而古书亦不能尽见故后汉马融得疑其伪谓泰誓按其文若浅露吾又见书传多矣所引泰誓而不在泰誓者甚多至晋孔壁古文书行而伪泰誓始废○吴氏曰汤武皆以兵受命然汤之辞裕武王之辞迫汤之数桀也恭武之数纣也傲学者不能无憾疑其书之晚出或非尽当时之本文也】
