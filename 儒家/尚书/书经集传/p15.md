<!-- { "loadSidebar": true } -->
　　盘庚作惟涉河以民迁乃话民之弗率诞告用亶其有众咸造勿防在王庭盘庚乃登进厥民【亶当旱反造七到反○作起而将迁之辞殷在河南故涉河诞大亶诚也咸造皆至也勿防戒其毋得防慢也此史氏之言苏氏曰民之弗率不以政令齐之而以话言晓之盘庚之仁也】曰明听朕言无荒失朕命【荒废也】呜呼古我前后罔不惟民之承保后胥慼鲜以不浮于天时【承敬也苏氏曰古谓过为浮浮之言胜也后既无不惟民之敬故民亦保后相与忧其忧虽有天时之灾鲜不以人力胜之也林氏曰忧民之忧者民亦忧其忧罔不惟民之承忧民之忧也保后胥慼民亦忧其忧也】殷降大虐先王不懐厥攸作视民利用迁汝曷弗念我古后之闻承汝俾汝惟喜康共非汝有咎比于罚【比毘至反○先王以天降大虐不敢安居其所兴作视民利当迁而已尔民何不念我以所闻先王之事凡我所以敬汝使汝者惟喜与汝同安尔非为汝有罪比于罚而谪迁汝也】予若吁懐兹新邑亦惟汝故以丕从厥志【我所以招呼懐来于此新邑者亦惟以尔民荡析离居之故欲承汝俾汝康共以大从尔志也或曰盘庚迁都民咨胥怨而此以为丕从厥志何也苏氏曰古之所谓从众者非从其口之所不乐而从其心之所不言而同然者夫趋利而避害舍危而就安民心同然也殷亳之迁实斯民所利特其一时为浮言摇动怨咨不乐使其即安危利害之实而反求其心则固其所大欲者矣】今予将试以汝迁安定厥邦汝不忧朕心之攸困乃咸大不宣乃心钦念以忱动予一人尔惟自鞠自苦若乘舟汝弗济臭厥载尔忱不属惟胥以沈不其或稽自怒曷瘳【忱时任反乘平声瘳丑鸠反○上文言先王惟民之承而民亦保后胥慼今我亦惟汝故安定厥邦而汝乃不忧我心之所困乃皆不宣布腹心钦念以诚感动于我尔徒为此纷纷自取穷苦譬乘舟不以时济必败壊其所资今汝从上之诚闲断不属安能有济惟相与以及沈溺而已诗曰其何能淑载胥及溺正此意也利害若此尔民而罔或稽察焉是虽怨疾忿怒何损于困苦乎】汝不谋长以思乃灾汝诞劝忧今其有今罔后汝何生在上【汝不为长久之谋以思其不迁之灾是汝大以忧而自劝也孟子曰安其危而利其灾乐其所以亡劝忧之谓也有今犹言有今日也罔后犹言无后日也上天也今其有今罔后是天断弃汝命汝有何生理于天乎下文言迓续乃命于天盖相首尾之辞】今予命汝一无起秽以自臭恐人倚乃身迂乃心【迂云居反○尔民当一心以听上无起秽恶以自臭败恐浮言之人倚汝之身迂汝之心使汝邪僻而无中正之见也】予迓续乃命于天予岂汝威用奉畜汝众【畜许六反○我之所以迁都者正以迎续汝命于天予岂以威胁汝哉用以奉养汝众而已】予念我先神后之劳尔先予丕克羞尔用懐尔然【神后先王也羞养也即上文畜养之意言我思念我先神后之劳尔先人我大克羞养尔者用懐念尔故也】失于政陈于兹髙后丕乃崇降罪疾曰曷虐朕民【陈久崇大也耿圯而不迁以病我民是失政而久于此也髙后汤也汤必大降罪疾于我曰何为而虐害我民盖人君不能为民图安是亦虐之也】汝万民乃不生生暨予一人猷同心先后丕降与汝罪疾曰曷不暨朕幼孙有比故有爽德自上其罚汝汝罔能迪【比毘至反○乐生兴事则其生也厚是谓生生先后泛言商之先王也幼孙盘庚自称之辞比同事也爽失也言汝民不能乐生兴事与我同心以迁我先后大降罪疾于汝曰汝何不与朕幼小之孙同迁乎故汝有失德自上其罚汝汝无道以自免也】古我先后既劳乃祖乃父汝共作我畜民汝有戕则在乃心我先后绥乃祖乃父乃祖乃父乃断弃汝不救乃死【戕慈良反断都管反○既劳乃祖乃父者申言劳尔先也汝共作我畜民者汝皆为我所畜之民也戕害也绥懐来之意谓汝有戕害在汝之心我先后固已知之懐来汝祖汝父汝祖汝父亦断弃汝不救汝死也】兹予有乱政同位具乃贝玉乃祖乃父丕乃告我髙后曰作丕刑于朕孙迪髙后丕乃崇降弗祥【乱治也具多取而兼有之谓言若我治政之臣所与共天位者不以民生为念而务富贝玉者其祖父亦告我成汤作丕刑于其子孙啓成汤丕乃崇降弗祥而不赦也此章先儒皆以为责臣之辞然详其文势曰兹予有乱政同位则亦对民庶责臣之辞非直为羣臣言也按上四章言君有罪民有罪臣有罪我髙后与尔民臣祖父一以义断之无所赦也王氏曰先王设敎因俗之善而导之反俗之恶而禁之方盘庚时商俗衰士大夫弃义即利故盘庚以具贝玉为戒此反其俗之恶而禁之者也自成周以上莫不事死如事生事亡如事存故其俗皆严鬼神以经考之商俗为甚故盘庚特称先后与臣民之祖父崇降罪疾为告此因其俗之善而导之者也】呜呼今予告汝不易永敬大恤无胥絶逺汝分猷念以相从各设中于乃心【告汝不易即上篇告汝于难之意大恤大忧也今我告汝以迁都之难汝当永敬我之所大忧念者君民一心然后可以有济苟相絶逺而诚不属则殆矣分猷者分君之所图而共图之分念者分君之所念而共念之相从相与也中者极至之理各以极至之理存于心则知迁徙之议为不可易而不为浮言横议之所动摇也】乃有不吉不迪顚越不恭暂遇奸宄我乃劓殄灭之无遗育无俾易种于兹新邑【易夷益反种之勇反○乃有不善不道之人顚陨逾越不恭上命者及暂时所遇为奸为宄劫掠行道者我小则加以劓大则殄灭之无有遗育毋使移其种于此新邑也迁徙道路艰关恐奸人乗隙生变故严明号令以告勑之】往哉生生今予将试以汝迁永建乃家【往哉往新邑也方迁徙之时人懐旧土之念而未见新居之乐故再以生生勉之振起其怠惰而作其趋事也试用也今我将用汝迁永立乃家为子孙无穷之业也】
　　盘庚下
　　盘庚既迁奠厥攸居乃正厥位绥爰有众【盘庚既迁新邑定其所居正君臣上下之位慰劳臣民迁徙之劳以安有众之情也此史氏之言】曰无戏怠懋建大命【曰盘庚之言也大命非常之命也迁国之初臣民上下正当勤劳尽瘁趋事赴功以为国家无穷之计故盘庚以无戏怠戒之以建大命勉之】今予其敷心腹肾肠歴告尔百姓于朕志罔罪尔众尔无共怒协比谗言予一人【肾是忍反比毘至反○歴尽也百姓畿内民庶百官族姓亦在其中】古我先王将多于前功适于山用降我凶德嘉绩于朕邦【古我先王汤也适于山往于亳也契始居亳其后屡迁成汤欲多于前人之功故复往居亳按立政三亳郑氏曰东成臯南轘辕西降谷以亳依山故曰适于山也降下也依山地髙水下而无河圮之患故曰用下我凶德嘉绩美功也】今我民用荡析离居罔有定极尔谓朕曷震动万民以迁【今耿为河水圯壊沈溺垫隘民用荡析离居无有定止将陷于凶德而莫之救尔谓我何故震动万民以迁也】肆上帝将复我髙祖之德乱越我家朕及笃敬恭承民命用永地于新邑【乃上天将复我成汤之德而治及我国家我与一二笃敬之臣敬承民命用长居于此新邑也】肆予冲人非废厥谋吊由灵各非敢违卜用宏兹贲【冲童吊至由用灵善也宏贲皆大也言我非废尔众谋乃至用尔众谋之善者指当时臣民有审利害之实以为当迁者言也尔众亦非敢固违我卜亦惟欲宏大此大业尔言尔众亦非有他意也盖盘庚于既迁之后申彼此之情释疑惧之意明吾前日之用谋略彼既往之傲惰委曲忠厚之意蔼然于言辞之表大事以定大业以兴成汤之泽于是而益永盘庚其贤矣哉】呜呼邦伯师长百执事之人尚皆隐哉【隐痛也盘庚复叹息言尔诸侯公卿百执事之人庶几皆有所隐痛于心哉】予其懋简相尔念敬我众【相尔雅曰导也我懋勉简择导汝以念敬我之民众也】朕不肩好货敢恭生生鞠人谋人之保居叙钦【肩任敢勇也鞠人谋人未详或曰鞠养也我不任好贿之人惟勇于敬民以其生生为念使鞠人谋人之保居者吾则叙而用之钦而礼之也】今我既羞告尔于朕志若否罔有弗钦【否俯九反○羞进也若者如我之意即敢恭生生之谓否者非我之意即不肩好货之谓二者尔当深念无有不敬我所言也】无总于货寳生生自庸【无母同总聚也庸民功也此则戒其所不可为勉其所当为也】式敷民德永肩一心【式敬也敬布为民之德永任一心欲其久而不替也盘庚篇终戒勉之意一节严于一节而终以无穷期之盘庚其贤矣哉苏氏曰民不悦而犹为之先王未之有也祖乙圯于耿盘庚不得不迁然使先王处之则动民而民不惧劳民而民不怨盘庚德之衰也其所以信于民者未至故纷纷如此然民怨诽逆命而盘庚终不怒引咎自责益开众言反复告谕以口舌代斧钺忠厚之至此殷之所以不亡而复兴也后之君子厉民以自用者皆以盘庚借口予不可以不论】
　　説命上【説命记髙宗命傅説之言命之曰以下是也犹蔡仲之命微子之命后世命官制词其原盖出于此上篇记得説命相之辞中篇记説为相进戒之辞下篇记説论学之辞总谓之命者髙宗命説实三篇之纲领故总称之今文无古文有】
