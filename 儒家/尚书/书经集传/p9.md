<!-- { "loadSidebar": true } -->
　　甘誓【甘地名有扈氏国之南郊也在扶风鄠县誓与禹征苗之誓同义言其讨叛伐罪之意严其坐作进退之节所以一众志而起其怠也誓师于甘故以甘誓名篇书有六体誓其一也今文古文皆有○按有扈夏同姓之国史记曰啓立有扈不服遂灭之唐孔氏因谓尧舜受禅啓独继父以是不服亦臆度之耳左传昭公元年赵孟曰虞有三苗夏有观扈商有姺邳周有徐奄则有扈亦三苖徐奄之类也】
　　大战于甘乃召六卿【六卿六乡之卿也按周礼乡大夫毎乡卿一人六乡六卿平居无事则各掌其乡之政敎禁令而属于大司徒有事出征则各率其乡之一万二千五百人而属于大司马所谓军将皆卿者是也意夏制亦如此古者四方有变専责之方伯方伯不能讨然后天子亲征之天子之兵有征无战今啓既亲率六军以出而又书大战于甘则有扈之怙强稔恶敢与天子抗衡岂特孟子所谓六师移之者书曰大战盖所以深着有扈不臣之罪而为天下后世诸侯之戒也】王曰嗟六事之人予誓告汝【重其事故嗟叹而告之六事者非但六卿有事于六军者皆是也】有扈氏威侮五行怠弃三正天用絶其命今予惟恭行天之罚【威暴殄之也侮轻忽之也鲧汨五行而殛死况于威侮之者乎三正子丑寅之正也夏正建寅怠弃者不用正朔也有扈氏暴殄天物轻忽不敬废弃正朔虐下背上获罪于天天用絶其命今我伐之惟敬行天之罚而已今按此章则三正迭建其来久矣舜协时月正日亦所以一正朔也子丑之建唐虞之前当已有之】左不攻于左汝不恭命右不攻于右汝不恭命御非其马之正汝不恭命【左车左右车右也攻治也古者车战之法甲士三人一居左以主射一居右以主击刺御者居中以主马之驰驱也左传宣公十二年楚许伯御乐伯摄叔为右以致晋师乐伯曰吾闻致师者左射以菆是车左主射也摄叔曰吾闻致师者右入垒折馘执俘而还是车右主击刺也御非其马之正犹王良所谓诡遇也盖左右不治其事与御非其马之正皆足以致败故各指其人以责其事而欲各尽其职而不敢忽也】用命赏于祖不用命戮于社予则孥戮汝【戮杀也礼曰天子巡狩以迁庙主行左传军行祓社衅鼓然则天子亲征必载其迁庙之主与其社主以行以示赏戮之不敢専也祖左阳也故赏于祖社右隂也故戮于社孥子也孥戮与上戮字同义言若不用命不但戮及汝身将幷汝妻子而戮之战危事也不重其法则无以整肃其众而使赴功也或曰戮辱也孥戮犹秋官司厉孥男子以为罪隷之孥古人以辱为戮谓戮辱之以为孥耳古者罚弗及嗣孥戮之刑非三代之所宜有也按此说固为有理然以上句考之不应一戮而二义盖罚弗及嗣者常刑也予则孥戮者非常刑也常刑则爱克厥威非常刑则威克厥爱盘庚迁都尚有劓殄灭之无遗育之语则啓之誓师岂为过哉】
　　五子之歌【五子太康之弟也歌与帝舜作歌之歌同义今文无古文有】
　　太康尸位以逸豫灭厥徳黎民咸贰乃盘游无度畋于有洛之表十旬弗反【太康啓之子尸如祭祀之尸谓居其位而不为其事如古人所谓尸禄尸官者也豫乐也夏谚曰吾王不游吾何以休吾王不豫吾何以助一游一豫为诸侯度夏之先王非不游豫盖有其节皆所以为民非若太康以逸豫而灭其徳也民咸贰心而太康犹不知悔乃安于游畋之无度言其远则至于洛水之南言其久则十旬而弗反是则太康自弃其国矣】有穷后羿因民弗忍距于河【穷国名羿穷国君之名也或曰羿善射者之名贾逵説文羿帝喾射官故其后善射者皆谓之羿有穷之君亦善射故以羿目之也羿因民不堪命距太康于河北使不得返遂废之】厥弟五人御其母以从徯于洛之汭五子咸怨述大禹之戒以作歌【御侍也怨如孟子所谓小弁之怨亲亲也小弁之诗父子之怨五子之歌兄弟之怨亲之过大而不怨是愈疏也五子知宗庙社稷危亡之不可救母子兄弟离散之不可保忧愁郁悒慷慨感厉情不自已发为诗歌推其亡国败家之由皆原于荒弃皇祖之训虽其五章之间非尽述皇祖之戒然其先后终始互相发明史臣以其作歌之意序于五章之首后世序诗者毎篇皆有小序以言其作诗之义其原盖出诸此】其一曰皇祖有训民可近不可下民惟邦本本固邦宁【此禹之训也皇大也君之与民以势而言则尊卑之分如霄壤之不侔以情而言则相须以安犹身体之相资以生也故势疎则离情亲则合以其亲故谓之近以其疎故谓之下言其可亲而不可疎之也且民者国之本本固而后国安本既不固则虽强如秦富如隋终亦灭亡而已矣其一其二或长防之序或作歌之序不可知也】予视天下愚夫愚妇一能胜予一人三失怨岂在明不见是图予临兆民懔乎若朽索之驭六马爲人上者奈何不敬【索昔各反驭音御○予五子自称也君失人心则为独夫独夫即愚夫愚妇一能胜我矣三失者言所失众也民心怨背岂待其彰著而后知之当于事几未形之时而图之也朽腐也朽索易絶六马易惊朽索固非可以驭马也以喻其危惧可畏之甚为人上者奈何而不敬乎前既引禹之训言此则以己之不足恃民之可畏者申结其义也】其二曰训有之内作色荒外作禽荒甘酒嗜音峻宇雕墙有一于此未或不亡【此亦禹之训也色荒惑嬖宠也禽荒眈游畋也荒者迷乱之谓甘嗜皆无厌也峻髙大也宇栋宇也雕绘饰也言六者有其一皆足以致灭亡也禹之训昭明如此而太康独不念之乎此章首尾意义已明故不复申结之也】其三曰惟彼陶唐有此冀方今失厥道乱其纪纲乃底灭亡【尧初为唐侯后为天子都陶故曰陶唐尧授舜舜授禹皆都冀州言冀方者举中以包外也大者为纲小者为纪底致也尧舜禹相授一道以有天下今太康失其道而紊乱其纪纲以致灭亡也○又按左氏所引惟彼陶唐之下有帅彼天常一语厥道作其行乃底灭亡作乃灭而亡】其四曰明明我祖万邦之君有典有则贻厥子孙关石和钧王府则有荒坠厥绪覆宗絶祀【明明明而又明也我祖禹也典犹周之六典则犹周之八则所以治天下之典章法度也贻遗关通和平也百二十斤为石三十斤为钧钧与石五权之最重者也关通以见彼此通同无折阅之意和平以见人情两平无乖争之意言禹以明明之徳君临天下典则法度所以贻后世者如此至于钧石之设所以一天下之轻重而立民信者王府亦有之其为子孙后世虑可谓详且远矣奈何太康荒坠其绪覆其宗而絶其祀乎○又按法度之制始于权权与物钧而生衡衡运生规规圆生矩矩方生绳绳直生准是权衡者又法度之所自出也故以钧石言之】其五曰呜呼曷归予懐之悲万姓仇予予将畴依郁陶乎予心顔厚有忸怩弗愼厥徳虽悔可追【忸女六反怩女夷反○曷何也呜呼曷归叹息无地之可归也予将畴依彷徨无人之可依也为君至此亦可哀矣仇予之子指太康也指太康而谓之予者不忍斥言忠厚之至也郁陶哀思也颜厚愧之见于色也忸怩愧之发于心也可追言不可追也】
　　征【国名孟子曰征者上伐下也此以征名实即誓也仲康丁有夏中衰之运羿执国政社稷安危在其掌握而仲康能命侯以掌六师侯能承仲康以讨有罪是虽未能行羿不道之诛明羲和党恶之罪然当国命中絶之际而能举师伐罪犹为礼乐征伐之自天子出也夫子所以録其书者以是欤今文无古文有○或曰苏氏以为羲和贰于羿忠于夏者故羿假仲康之命命侯征之今按篇首言仲康肇位四海侯命掌六师又曰侯承王命徂征详其文意盖史臣善仲康能命将遣师侯能承命致讨未见贬仲康不能制命而罪侯之为専征也若果为篡羿之书则乱臣贼子所为孔子亦取之为后世法乎】
