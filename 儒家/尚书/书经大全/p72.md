<!-- { "loadSidebar": true } -->
　　君长指康叔而言也康叔而不能齐其家不能训其臣惟威惟虐大废弃天子之命乃欲以非徳用治是康叔且不能用上命矣亦何以责其臣之瘝厥君也哉【朱子曰乃非徳用乂言汝若寛纵则小臣外正皆得为威虐汝之为此欲以徳乂民而实非徳也姑息而已苏等説惩王氏之一槩以寛为説恐非圣人刑人正法之意也　林氏曰不能厥家人如左传云不能其大夫至于君祖母以及国人也】
　　汝亦罔不克敬典乃由裕民惟文王之敬忌乃裕民曰我惟有及则予一人以怿
　　汝罔不能敬守国之常法由是而求裕民之道惟文王之敬忌敬则有所不忽忌则有所不敢期裕其民曰我惟有及于文王则予一人以悦怿矣此言谨罚之终也穆王训刑亦曰敬忌云【朱子曰文王之敬忌忌恶也　林氏曰裕民岂他求哉惟文王之敬忌而已敬则有所尊而能顺其所为忌则有所畏而能戒其所不为　陈氏大猷曰敬则律已严而感率者尽裕则待人寛而从容自从然敬典而不知忌刑亦非所以全裕民之道惟法文王之敬典忌刑乃能裕民耳弗念弗庸既以为朕憝则敬忌裕民人其有不怿乎　唐孔氏曰敬忌谓敬徳忌刑　新安陈氏曰前言速由文王作罚速由兹义率杀两言速由何其急速也此言乃由裕民乃裕民两言乃裕又何其寛缓也始欲其以刑齐民以惩戒人之恶习终欲其以身率人以容养人之善心其急其缓竝行而不相悖也　陈氏大猷曰此上三节疑有错简诸家皆意其然耳】
　　王曰封爽惟民廸吉康我时其惟殷先哲王徳用康乂民作求矧今民罔廸不适不廸则罔政在厥邦
　　此下欲其以徳用罚也求等也诗曰世徳作求言明思夫民当开导之以吉康我亦时其惟殷先哲王之徳用以安治其民为等匹于商先王也廸即廸吉康之廸况今民无导之而不从者苟不有以导之则为无政于国矣廸言徳而政言刑也前既严之民又严之臣又严之康叔此则武王之自严畏也【西山真氏曰欲导民于吉康其何以哉惟于殷先哲王之徳用以康乂民者作而求之而已葢殷先哲王之所为无非导民吉康之道也导之以仁义而民趋于仁义导之以孝弟而民趋于孝弟此则所谓吉康也政者所以正民不能导民俾知所适尚何政之有古之所谓政者合敎化而言后世所谓政者离敎化而言】
　　王曰封予惟不可不监告汝徳之説于罚之行今惟民不静未戾厥心廸屡未同爽惟天其罚殛我我其不怨惟厥罪无在大亦无在多矧曰其尚显闻于天
　　戾止也又言民不安静未能止其心之狠疾廸之者虽屡而未能使之上同乎治明思天其殛罚我我何敢怨乎惟民之罪不在大亦不在多苟为有罪即在朕躬况曰今庶羣腥秽之徳其尚显闻于天乎【新安陈氏曰我惟不可不监视古义即指文王明徳慎罚之义故告汝以徳之説于罚之行之时葢欲以徳行罚而非以罚行罚也今惟民不安静未定其心廸之虽屡而犹未同民之不静未同天将不罪民而罪导民者故爽明惟天其将伐殛我矣我其不当怨也惟其罪不在大与多一毫不尽且为有罪况曰其已上显闻于天而欲逭天之罚殛可乎爽惟天其罚殛我与爽惟民廸吉康同爽惟葢当时语此王责己以励康叔也要之此等语言多不可强解难通者不如缺之】
　　王曰呜呼封敬哉无作怨勿用非谋非蔽时忱丕则敏徳用康乃心顾乃徳逺乃猷裕乃以民寜不汝瑕殄此欲其不用罚而用徳也叹息言汝敬哉毋作可怨之事勿用非善之谋非常之法惟断以是诚大法古人之敏徳用以安汝之心省汝之徳逺汝之谋寛裕不廹以待民之自安若是则不汝瑕疵而弃絶矣【陈氏经曰毋作致怨之事用败事之谋变常之法皆起怨之道也蔽如一言以蔽之之蔽惟断以至诚则能不惑于非谋非矣心之不安则必喜异而厌常徳之不顾则无内省之实猷之不逺则贪目前之利防他日之患凡此皆基于不诚也　陈氏大猷曰为治有不易之定论通行之常道明徳慎罚是也舍是则为非谋非王恐叔惑于邪説异术谓民难以徳化易以刑服如封徳之惑太宗者故戒以勿用而惟断以至诚也丕则敏徳大法古人之敏徳如上章法文王之明徳作求殷先哲王徳是也虑其悠悠而欲其汲汲故以敏徳言又恐其欲速也故又欲其安汝心安则恐其警省不至也故又欲其回顾汝徳顾则又恐其察虑之太廹也故又欲其逺汝谋庶能优防寛裕而与民相安矣　西山真氏曰裕乃以民寜不必言行寛政但自无作怨以下数句行之优裕即所以致民之寜而民不瑕絶之也葢为善未至于优裕皆勉强也与前徳裕乃身之裕同至此则不言用罚而纯言用徳矣　陈氏雅言曰非谋非彞即作怨之事用康乃心顾乃徳逺乃猷裕乃以民宁皆敏徳之事】
　　王曰呜呼肆汝小子封惟命不于常汝念哉无我殄享明乃服命髙乃听用康乂民
　　肆未详惟命不于常善则得之不善则失之汝其念哉毋我殄絶所享之国也明汝侯国服命髙其听不可卑忽我言用安治尔民也【尔雅曰肆今也　复斋董氏曰肆语辞如肆徂厥敬劳肆往奸宄皆语辞也　陈氏大猷曰无使我所与尔之爵土殄絶而不能享也服命即所服受之诰命髙乃听犹尊所闻】
　　王若曰往哉封勿替敬典听朕告汝乃以殷民世享勿废其所敬之常法听我所命而服行之乃能以殷民而世享其国也世享对上文殄享而言【朱子曰殄享世享皆享于天子　李氏杞曰康诰一篇始终以敬哉敬典为言是知致敬之道乃修身治民之本康叔所以化商民之纲要莫大于此　新安陈氏曰商民不孝不友化之之本在于敬五典耳勿替所当敬之典常即前所谓罔不克敬典者篇将终复申言之大学引惟命不于常而断之曰道善则得之不善则失之矣弗髙听则殄享不善而失之也敬典听告则世享善则得之也武王封康叔拳拳反覆于文王明徳慎罚之家法无虑数百言末复以天命之无常享国之难必者警戒之康叔实能敬听而力行其言卫之享国卒与周家相为长久吁岂偶然哉】
　　酒诰
　　商受酗酒天下化之妹土商之都邑其染恶尤甚武王以其地封康叔故作书诰敎之云今文古文皆有　按吴氏曰酒诰一书本是两书以其皆为【去声下竝同】酒而诰故误合而为一自王若曰明大命于妹邦以下武王告受故都之书也自王曰封我西土棐徂邦君以下武王告康叔之书也书之体为【去声】一人而作则首称其人为众人而作则首称其众为一方而作则首称一方为天下而作则首称天下君奭书首称君奭君陈书首称君陈为一人而作也甘誓首称六事之人汤誓首称格汝众此为众人而作也汤诰首篇万方有众大诰首称大诰多邦此为天下而作也多方书为四国而作则首称四国多士书为多士而作则首称多士今酒诰为妹邦而作故首言明大命于妹邦其自为一书无疑按吴氏分篇引证固为明甚但既谓専诰毖妹邦不应【平声】有乃穆考文王之语意酒诰専为妹邦而作而妹邦在康叔封圻之内则明大命之责康叔实任之故篇首専以妹邦为称至中篇始名康叔以致诰其曰尚克用文王敎者亦申言首章文王诰毖之意其事则主于妹邦其书则付之康叔虽若二篇而实为一意虽若二事而实相首尾反复参究葢自为书之一体也【朱子曰当初周公使管蔡者想见那时好在必不疑他后来必是武庚与商之顽民每日将酒去灌防他乘醉以语言离间之曰你是兄却出来在此周公是弟反执大权以临天下管蔡想得被这几个唤动了所以流言説公将不利于孺子这个都是武庚与商之顽民敎他所以使得这管蔡如此后来周公所以作酒诰丁宁如此必是当日因酒做出许多事中间想煞有説话而今书传只载得大槩其中更有几多机变曲折在　徐孟宝问扬子云言酒诰之篇俄空焉答曰孔书以巫蛊事不曾传汉儒不曾见者多如郑康成晋杜预皆然想扬子云亦不曾见　林氏曰纣以酒亡国余习犹存酒诰所以作也新安陈氏曰此篇初以酗酒戒妹土之人不専为康叔言但责之康叔使明戒酒之命于国人后方呼康叔名以丁寜之至末云矧汝刚制于酒则専戒康叔之身欲其以身率国人也】
　　王若曰明大命于妹邦
　　妹邦即诗所谓沬乡篇首称妹邦者诰命専为妹邦发也【孔氏曰妹地纣所都朝歌以北是　薛氏曰妹古沬字沬水名因水名地　新安陈氏曰提起头説今明大命令于妹邦大命即下文是】
　　乃穆考文王肇国在西土厥诰毖庶邦庶士越少正御事朝夕曰祀兹酒惟天降命肇我民惟元祀
　　穆敬也诗曰穆穆文王是也上篇言文王明徳则曰显考此篇言文王诰毖则曰穆考言各有当也或曰文王世次为穆亦通毖戒谨也少正官之副贰也文王朝夕勅戒之曰惟祭祀则用此酒天始令民作酒者为大祭祀而已西土庶邦逺去商邑文王诰毖亦谆谆以酒为戒则商邑可知矣文王为西伯故得诰毖庶邦云【新安陈氏曰按昭穆之穆与左传合不易之论以穆考为穆穆之穆则诗称武王曰率见昭考此昭字又如何训耶穆穆之证非也　王氏炎曰官正曰长亚曰少御事治事之臣也有正有少　唐孔氏曰世本云仪狄造酒又云杜康造酒本人以意为之今言天降命葢人为亦天之所使也林氏曰非大祀而用酒则非天之所以降命之本意矣】
　　天降畏我民用大乱丧【去声下同】徳亦罔非酒惟行【去声】越小大邦用丧亦罔非酒惟辜
　　酒之祸人也而以为天降威者祸乱之成是亦天尔箕子言受酗酒亦曰天毒降灾正此意也民之丧徳君之丧邦皆由于酒丧徳故言行丧邦故言辜【朱子曰南轩酒诰一叚解天降命天降威处诚千百年儒者所不及今备载其説曰酒之为物本以奉祭祀供賔客此即天之降命也而人以酒之故至于失徳丧身即天之降威也释氏本恶天之降威者乃并与天之降命者去之吾儒则不然去其降威者而已降威者去而降命者自在如饮食而至于暴殄天物释氏恶之必欲食蔬茹吾儒则不至于暴殄而已衣服而至于穷极奢侈释氏恶之必欲衣坏色之衣吾儒则去其奢侈而已至于恶淫慝而絶夫妇吾儒则去其淫慝而已释氏本恶人欲并与天理之公者去之吾儒去人欲所谓天理者昭然矣譬如水焉释氏恶其泥沙之浊而窒之以土不知土既窒则无水可饮矣吾儒不然澄其泥沙而水之清者可酌此儒释之分也吕氏曰天降命所以使民置酒者以祭祀无酒无以荐馨香非以资人之酣饮也后人失其本意乃以酒得祸而亦曰天降者天理不在人心外民为酒所困即天降威也　材氏曰圣人所为而以为天降命人以酒丧徳丧邦皆自作孽而以为天降威葢古人于事之成败未尝不归之天天虽髙髙在上人之起居动静未有不与之俱者则人之所为孰非天之所为哉　陈氏曰朝夕曰之下此文王诰毖庶邦庶士之辞　新安陈氏曰天降命与天降威当对观设酒之初意本为祭祀乃天之降命也酒之流生祸亦天之降威也酒一而已用以祀者此酒也丧徳丧邦者亦此酒也天理人欲同行异情人之于酒知其祭祀而本于降命之天又能于燕饮而凛然知有降威之天则天理行而人欲窒方无酒祸矣　史氏渐曰吾切喜卫人何其服酒诰之训世守于无穷也始也商俗淫湎武王以酒诰戒之逮幽王之世上下沈湎卫武公作賔之初筵以见卫人非特一时闻训不敢自越于禁防又能以其所以为禁防者传为子孙法焉】
　　文王诰敎小子有正有事无彞酒越庶国饮惟祀徳将无醉
