<!-- { "loadSidebar": true } -->
　　淮沂二水名淮见导水曾氏曰淮之源出于豫之境至徐之间始大其泛滥为患尤在于徐故淮之治于徐言之也沂水地志云出泰山郡盖县艾山今沂州沂水县也南至于下伾【音丕】西南而入于泗曾氏曰徐州水以沂名者非一郦道元谓水出尼丘山西北径鲁之雩门亦谓之沂水水出太公武阳之冠石山亦谓之沂水而沂水之大则出于泰山也又按徐之水有泗有汶有汴有漷而独以淮夷言者周职方氏青州其川淮泗其浸沂沭【音术】周无徐州兼之于青周之青即禹之徐则徐之川莫大于淮淮乂则自泗而下凡为川者可知矣徐之浸莫大于沂沂乂则自沭而下凡为浸者可知矣
　　蒙羽其艺
　　蒙羽二山名蒙山地志在泰山郡蒙阴县西南今沂【音尼】州费县也羽山地志在东海郡祝其县南今海州朐【音劬】山县也艺者言可种艺也【林氏曰蒙山即语东蒙诗奄有龟蒙羽山即鲧殛处　王氏炎曰先淮后沂先大而后小也先蒙后羽先高而后下也淮沂乂而后蒙羽可艺事之相因也】
　　大野既猪【音朱】
　　大野泽名地志在山阳郡钜野县北今济州钜野县也钜即大也水蓄而复流者谓之猪按水经济水至乘【去声】氏县分为二南为菏【音柯】北为济郦道元谓一水东南流一水东北流入钜野泽则大野为济之所絶其所聚也大矣何承天曰钜野广大南导洙泗北连清济徐之有济于是乎见又郓州中都西南亦有大野陂或皆大野之地也【曾氏曰职方河东曰兖州其泽薮曰大野大野济水之所絶则禹之时盖在徐之西兖之东也周无徐故专属兖】
　　东原底【音抵】平
　　东原汉之东平国今之郓州也晁氏曰东平自古多水患数【音朔】徙其城咸平中又徙城于东南则其下湿可知底平者水患已去而底于平也后人以其地之平故谓之东平又按东原在徐之西北而谓之东者以在济东故也东平国在景帝亦谓济东国云益知大野东原所以志济也【王氏炎曰大野猪而后东原平亦事之相因也　曾氏曰淮沂水之流者大野水之止者蒙羽地之高者东原地之平者无不治也】
　　厥土赤埴【音炽】坟草木渐包
　　土黏【音严】曰埴埴腻也黏泥【去声】如脂之腻也周有抟【音团】埴之工老氏言埏【音延】埴以为器惟土性黏腻细宻故可抟可埏也渐进长【上声】也如易所谓木渐言其日进于茂而不已也包丛生也如诗之所谓如竹包矣言其丛生而积也
　　厥田惟上中厥赋中中
　　田第二等赋第五等也
　　厥贡惟土五色羽畎夏【雅反】翟【亭歴反】峄【音亦】阳孤桐泗滨浮磬淮夷蠙【音骈】珠暨鱼厥篚纎【思廉反】缟【古老反】
　　徐州之土虽赤而五色之土亦间【去声】有之故制以为贡周书作雒【音洛】曰诸侯受命于周乃建大社于国中其壝【以醉反】东青土南赤土西白土北骊【音离】土中央舋【与衅同涂也】以黄土将建诸侯凿取其方面之上苞以黄土苴【子余反】以白茅以为土封故曰受削土于周室此贡土五色意亦为是用也羽畎羽山之谷也夏翟雉具五色其羽中【去声】旌旄者也染人【见周礼天官】之职秋染夏郑氏曰染夏者染五色也林氏曰古之车服器用以雉为饰者多不但旌旄也曾氏曰山雉具五色出于羽山之畎则其名山以羽者以此欤峄山名地志云东海郡下邳县西有葛峄山古文以为峄山下邳今淮阳军下邳县也阳者山南也孤桐特生之桐其材中琴瑟诗曰梧桐生矣于彼朝阳盖草木之生以向日为贵也泗水名出鲁国卞县桃墟西北陪尾山源有泉四四泉俱导因以为名西南过彭城又东南过下邳入淮卞县今袭庆府泗水县也滨水旁也浮磬石露水滨若浮于水然或曰非也泗滨非必水中泗水之旁近浮者石浮生土中不根著【直畧反】者也今下邳有石磬山或以为古取磬之地曾氏曰不谓之石者成磬而后贡也淮夷淮之夷也蠙蚌【步项反】之别名也暨及也珠为服饰鱼用祭祀今濠泗楚皆贡进白鱼亦古之遗制欤夏翟之出于羽畎孤桐之生于峄阳浮磬之出于泗滨珠鱼之出于淮夷各有所产之地非他处所有故详其地而使贡也赤黑色币也武成曰篚厥黄纎缟皆缯也礼曰及期【音基】而大祥素缟麻衣中月而禫【徒感反】禫而纎记曰有虞氏缟衣而养老则知纎缟皆缯之名也曾氏曰赤而有黑色以之为衮所以祭也以之为端所以齐也以之为冠以为首服也黑经白纬曰纎纎也缟也皆去凶即吉之所服也【林氏曰桐以向日孤生者为良犹言孤竹之管陆农师曰桐性便湿地不生于冈诗传曰梧桐不生高罔太平而后生朝阳以此观之生山阳难得而生孤者尤难得也　孔氏曰水中见石可以为磬　陈氏大猷曰石轻浮可为磬者成而贡之磬声清越取轻浮者良今海濵亦有浮石　新安胡氏曰纎缟三色缯也端取其正谓士服衣袂二尺二寸属幅广袤等也　陈氏雅言曰七州之贡各执其物而不详其地者一州之所出皆可为贵也独徐之贡夏翟而必曰羽畎孤桐而必曰峄阳浮磬而必曰泗滨珠鱼而必曰淮夷指其物而详其地者盖为此地之所产为善非徐州之产皆可充此贡也盖天下之地各有所宜而天下之产各有所善八州之贡皆是下献其土所有于上而非上之后责取作书者每州谨而识之以明彼之所有者此之所无宜也而于此谨之尤至以见地利之美材物之良此之所善彼之所否即孔子先薄正祭器不以四方之食供簿正之意也】
　　浮于淮泗达于河
　　许慎曰汳水受陈留浚仪阴沟至蒙为灉水东入于泗则淮泗之可以达于河者以灉至于泗也许慎又曰泗受泲水东入淮盖泗水至大野而合泲然则泗之上源自泲亦可以通河也
　　淮海惟扬州
　　扬州之域北至淮东南至于海【问薛常州作地志不载豫二州朱子曰此二州是其所经歴古今不同难下手故不作诸葛诚之要补之以其只见册子上底故也地理最难理会全合禹贡不着了　武夷熊氏曰扬州在地东南隅以地势言也山必起于西北泽必滙于东南经言淮海惟扬州北距淮东至南海闽粤虽上古未通亦当在要荒之服禹防诸侯于涂山防稽又禹迹之所至矣西抵荆州之境淮之西当在桐柏荆州之界江之西当在衡漳之界其地乃淮东西江东西及两浙之地建都于江南者金陵豫章亦都防然画江淮以自保仅可以偏霸欲以规恢中原奄有四海则自古以来未有之】
　　彭蠡既猪【蠡音礼】
　　彭蠡地志在豫章郡彭蠡县东合江西江东诸水跨豫章饶州南康军三州之地所谓鄱阳湖者是也详见导水
　　阳鸟攸居
　　阳鸟随阳之鸟谓雁也今惟彭蠡洲渚之间千百为羣记阳鸟所居犹夏小正【大戴礼篇名】记雁北乡【音向】也言此水既猪洲渚既平而禽鸟亦得其居止而遂其性也【陈氏经曰日阳也此鸟南北与日进退故曰阳鸟唐孔氏曰日行夏至渐南冬至渐北鸿雁九月而南正月而北左思蜀都所谓木落南翔氷泮北徂是也】
　　三江既入
　　唐仲初吴都赋注松江下七十里分流东北入海者为娄江东南流者为东江并松江为三江其地今亦名三江口吴越春秋所谓范蠡乘舟出三江之口者是也　又按苏氏谓岷山之江为中江嶓【音波】冢之江为北江豫章之江为南江即导水所谓东为北江东为中江者既有中北二江则豫章之江为南江可知今按此为三江若可依据然江汉防于汉阳合流数百里至湖口而后与豫章江防又合流千余里而后入海不复可指为三矣苏氏知其説不通遂有味别【必列反】之説禹之治水大为【去声】民去【上声】害岂如陆羽辈辨味烹茶为口腹计耶亦可见其説之穷矣以其説易【音异】以惑人故并及之或曰江汉之水扬州巨浸何以不书曰禹贡书法费疏【音疎】凿者虽小必记无施劳者虽大亦略江汉荆州而下安于故道无俟濬治故在不书况朝【音潮】宗于海荆州固备言之是亦可以互见矣此正禹贡之书法也【朱子曰三江之説多不同董鈢问东坡之説如何曰东坡不曾亲见东南水势只是意想硬説且汉江之水到汉阳军已合为一不应至扬州复言三江薛士龙説震泽下有三江入海疑他曾见东南水势説得恐是　书中极有难考处只如禹贡説三江及荆扬间地理是吾辈亲目见者皆有疑至北方即无疑此无他是不曾见耳　新安陈氏曰三江不胜异説顔师古以为中江南江北江郭景纯以为岷江浙江松江韦昭以为松江浙江浦阳江王介甫以为一江自义兴一江自毗陵　江自吴县皆据所见而言非禹旧迹也皆不必取既入入海也　陈氏大猷曰古有九河后合为一古有荣泽后堙为地安知彭蠡之下禹平水时有三江而后或合为一乎郦道元谓东南地卑万水所凑触地成川故川旧渎难以为凭禹迹之不可考者多矣凡舍经文而指后世流派之分合水道之通塞地名之同异以为説者以论后世之地理则可以论禹迹之旧则难也】
　　震泽底定
　　震泽太湖也周职方扬州薮曰具区地志在吴县西南五十里今苏州吴县也曾氏曰震如三川震之震若今湖翻是也具区之水多震而难定故谓之震泽底定者言底于定而不震荡也【新安陈氏曰韦昭注国语大湖即五湖书谓之震泽尔雅谓之具区职方曰扬州薮曰具区浸曰五湖又不同】
　　篠【音小】簜【待朗反】既敷厥草惟夭【于骄反】厥木惟乔厥土惟涂泥
　　篠箭竹簜大竹郭璞曰竹濶节曰簜敷布也水去竹已布生也少长【并上声】曰夭乔高也涂泥水泉湿也下地多水其土淖【女教反　王氏炎曰少长曰夭犹言桃之夭夭上竦曰乔犹言南有乔木南方地暖故草木皆少长而木多上竦河朔地寒虽合抱之木不能高也兖徐言草木皆居厥土之下凡上无高下澡湿其性皆然兼山林言之也若扬之涂泥惟言沮洳之多山林不兴故先草木也青不言草木而贡有松檿等则可知矣扬言之而荆亦不言然贡有杶干等亦可知矣盖兖青相同荆扬为一惟徐渐包为异耳】
　　厥田惟下下厥赋下上上【是掌反】错
　　田第九等赋第七等杂出第六等也言下上上错者以本设赋九等分为三品下上与中下异品故变文言下上上错也【王氏炎曰土涂泥故其田下下大抵南方水浅土薄不如北方地力之厚也　林氏曰田最下而赋第七或第六者人工修也】
　　厥贡惟金三品瑶【音遥】琨【音昆】篠簜齿革羽毛惟木岛夷卉【音毁】服厥篚织贝厥包橘柚锡贡
　　三品金银铜也瑶琨玉石名诗曰何以舟之惟玉及瑶琨説文云石之美似玉者取之可以为礼器篠之材中【去声下并同】于矢之笴【音秆】簜之材中于乐之管簜亦可为符节周官掌节有英簜【周礼注盛筯器也】象有齿犀兕【音死似牛角青色重千斤】有革鸟有羽兽有毛木楩梓豫章之属齿革可以成车甲羽毛可以为旌旄木可以备栋宇器械【下介反】之用也岛夷东南海岛之夷卉草也葛越【草布也】木绵之属织贝锦名织为贝文诗曰贝锦是也今南夷木绵之精好者亦谓之吉贝海岛之夷以卉服来贡而织贝之精者则入篚焉包裹也小曰橘大曰柚锡者必待锡命而后贡非嵗贡之常也张氏曰必锡命乃贡者供祭祀燕宾客则诏之口腹之欲则难于出令【去声】也【临川吴氏曰染其丝五色织之成文者曰织贝不染五色而织之成文者曰织文　苏氏曰橘柚茍常供则劳害如汉唐荔枝矣　唐孔氏曰橘柚与荆之大龟豫之磬错皆非常贡故言于厥篚之下】
