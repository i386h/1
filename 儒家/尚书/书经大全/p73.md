<!-- { "loadSidebar": true } -->
　　小子少子之称以其血气未定尤易纵酒丧徳故文王専诰敎之有正有官守者有事有职业者无毋同彞常也无常于酒其饮惟于祭祀之时然亦必以徳将之无至于醉也【陈氏大猷曰此文王又告敎庶邦庶士之小子　林氏曰禁于未发之谓豫发然后禁则扞格而难胜故汤训蒙士文王敎小子穆王告幼子童孙与易养蒙一也　苏氏曰溺酒则正事旷矣故不可彞酒　陈氏曰有官则不敢饮有事则不暇饮饮惟祀酒饮福受胙也　林氏曰无常者非不饮也葢不可非所当饮而饮之故于庶国之饮者惟因赐祀胙而已　吕氏曰以徳将之不至于醉中无所主则为麯糵所迷矣　新安陈氏曰以徳将之不至于醉天理足以制人欲也及乱而燕丧威仪无徳以将之故耳】
　　惟曰我民廸小子惟土物爱厥心臧聪听祖考之彞训越小大徳小子惟一
　　文王言我民亦常训导其子孙惟土物之爱勤稼穑服田畆无外慕则心之所守者正而善日生为子孙者亦当聪听其祖父之常训不可以谨酒为小徳小徳大徳小子惟一视之可也【薛氏曰糜谷为酒非爱土物也　吕氏曰大抵纵酒者多不事稼穑勤稼心臧者必不暇纵酒听贵聪不聪则诲谆谆听藐藐矣当时饮酒者必以为小徳无害于事但于大徳用力足矣殊不知以酒为小徳正病之根源也以为小而不戒必至纵而不已故欲其合而为一不可分彼为大徳此为小徳当以一体观之也　西山真氏曰民蒙文王之化亦各训廸子弟惟土地所生之物是爱故其心臧葢一溺于酒则必旁求珍异以自奉其欲广则其心蠧矣是时为子弟者亦各聪听祖考之常训训之常则入于耳者熟听之聪则志于心也恪故于小大之徳视之惟一不以谨酒为小焉谨酒非小徳则酗酒非小过亦明矣】
　　妹土嗣尔股肱纯其艺黍稷奔走事厥考厥长肇牵车牛逺服贾【音古】用孝养【去声】厥父母厥父母庆自洗【苏典反】腆【他典反】致用酒
　　此武王敎妹土之民也嗣续纯大肇敏服事也言妹土民当嗣续汝四肢之力无有怠惰大修农功服劳田畆奔走以事其父兄或敏于贸【音茂】易牵车牛逺事贾以孝养其父母父母喜庆然后可自洗腆致用酒洗以致其洁腆以致其厚也薛氏曰或大修农功或逺服商贾以养父母父母庆则汝可以用酒也【葵初王氏曰既种黍稷肇牵车牛民以农为本贾为未　西山真氏曰此土之民久染沉酣之俗继自今宜纯用股肱之力以从事于农商以养其父母兼农商言之于理为长　新安陈氏曰此以下武王通敎妹土之民与臣及康叔也葢欲妹土臣民与康叔先艺黍稷后逺服贾以嗣续其股肱之力而凡用心惟在于事考长养父母不敢分心于他适也先用心于黍稷余力始从事于服贾见急于务本而不急于逐末亦风俗之厚也服田与服贾者皆以孝养为先尚奚暇于纵酒哉　吕氏曰前禁酒如此之严至此复敎之使用酒者圣人之敎至于断絶人情则不行所以闭其饮酒之门者多矣故开其一而使之有节但不可逾此节耳】
　　庶士有正越庶伯君子其尔典听朕敎尔大克羞耉惟君尔乃饮食醉饱丕惟曰尔克永观省【悉井反】作稽中徳尔尚克羞馈祀尔乃自介用逸兹乃允惟王正事之臣兹亦惟天若元徳永不忘在王家
　　此武王敎妹土之臣也伯长也曰君子者贤之也典常也羞养也言其大能养老也惟君未详丕惟曰者大言也介助也用逸者用以宴乐也言尔能常常反观内省使念虑之发营为之际悉稽乎中正之徳而无过不及之差则徳全于身而可以交于神明矣如是则庶几能进馈祀尔亦可自副而用宴乐也如此则信为王治事之臣如此亦惟天顺元徳而永不忘在王家矣按上文父母庆则可饮酒克羞耉则可饮酒羞馈祀则可饮酒本欲禁絶其饮今乃反开其端者不禁之禁也圣人之敎不廹而民从者此也孝养羞耉馈祀皆因其良心之发而利导之人果能尽此三者皆为成徳之士矣而何忧其湎酒也哉【林氏曰先王养老之礼执酱执爵割牲奉俎凡以致其醉饱耳作而稽于中徳未尝过差则庶几能进馈食于祖考乃自助而用逸也丧徳丧邦皆以为天之降威则永徳省稽中徳者天安得不若其元徳乎　吕氏曰开人饮酒之门不过奉亲养老祭祀三节皆自其良心发见处开之也　西山真氏曰此乃武王诰敎庶正庶伯之词欲其能长自观省每有动作必稽乎中徳无过与不及也中徳即中道也即身而言则曰中徳即事而言则曰中道　新安陈氏曰此数句以稽中徳为主能稽中徳则无过不及饮惟见于羞馈祀而非祀不饮以此乃可为王正事之臣以此天亦若其元徳由中徳可充之为大徳也徳之一字为酒诰一篇之纲领譬之救千丈浑之一寸胶也上文之徳将无醉下文之经徳徳显徳馨与此之稽中徳若元徳实互相照应云】
　　王曰封我西土棐徂邦君御事小子尚克用文王敎不腆于酒故我至于今克受殷之命
　　徂往也辅佐文王往日之邦君御事小子也言文王毖酒之敎其大如此【西山真氏曰夫有司之不腆酒于天命何预而王乃以克受殷命为职此之由何耶但观幽厉陈隋之朝上下沈酣以致坠失天命则谨酒而受天命复何疑哉　吴氏曰凡称我皆武王自谓也余谓三篇皆武王书观此一节可以无疑矣或者终谓周公代成王之言何为三篇无一言及武王周公达孝不应遽忘之若是也若果周公之言则尚克用文王敎不腆于酒之下但继以故我至于今克受殷之命乃周公受之而武王不与也无是理矣　新安陈氏曰上文言邦君以下用文王敎故武王即以我受殷命承之若以为周公之言则是用文王之敎下略无一字及武王周公敢自谓我克受殷命耶我受殷命武王可自言周公不可言不待明者而后知也】
　　王曰封我闻惟曰在昔殷先哲王廸畏天显小民经徳秉哲自成汤咸至于帝乙成王畏相【去声】惟御事厥棐【音匪】有恭不敢自暇自逸矧曰其敢崇饮
　　以商君臣之不暇逸者告康叔也殷先哲王汤也廸畏者畏之而见于行也畏天之明命畏小民之难保经其徳而不变所以处己也秉其哲而不惑所以用人也汤之垂统如此故自汤至于帝乙贤圣之君六七作虽世代不同而皆能成就君徳敬畏辅相故当时御事之臣亦皆尽忠辅翼而有责难之恭自暇自逸犹且不敢况曰其敢尚饮乎【唐孔氏曰周受命于殷兼卫居殷地故举殷代以酒兴亡为戒　林氏曰经徳秉哲乃商先王待养到处　陈氏大猷曰经徳秉哲乃畏天畏民之实　王氏炎曰御事犹言治事凡经言御事兼小大之臣皆可称也　新安陈氏曰上文言周受殷命故举殷之以酒兴亡以为戒此先言殷先王以不湎酒而兴也廸畏以下数句与崇饮相反廸畏天民则常若上帝之临汝常见小人之难保敢纵酒乎一纵酒则玩而不知畏天显虽可畏酣饮则不暇顾小民虽可畏酣饮则不暇恤矣常其徳持其哲则有守而不昏必不纵酒一纵酒则酗于酒徳而所守变荒迷于酒而所见昏矣畏相棐恭不暇不逸则有敬畏无暇逸必不纵酒一纵酒则君臣沦胥醺酣之场而荒酖逸豫不暇顾矣商人以尚敬为法尚饮为戒曰畏曰恭皆尚敬之谓也尚敬则百善成尚饮则百邪生西山真氏曰此章乃一篇之根本凡人敬则不纵欲纵欲则不敬商之君臣既一于敬举天下之物不足以动之况荒败于酒乎此正天理人欲相为消长之几宜深味之】
　　越在外服侯甸男卫邦伯越在内服百僚庶尹惟亚惟服宗工越百姓里居罔敢湎于酒不惟不敢亦不暇惟助成王徳显越尹人只辟
　　自御事而下在外服则有侯甸男卫诸侯与其长伯在内服则有百僚庶尹惟亚惟服宗工国中百姓与夫里居者亦皆不敢沈湎于酒不惟不敢亦不暇不敢者有所畏不暇者有所勉惟欲上以助成君徳而使之昭著下以助尹人只辟而使之益不怠耳成王顾上文成王而言只辟顾上文有恭而言吕氏曰尹人者百官诸侯之长也指上文御事而言【陈氏大猷曰越及也伯诸侯之长内服畿内也庶尹众官之正乐正酒正之类亚次大夫惟服奔走服事之人下士府史之属宗工尊官及百官族姓不仕而居闾里者朝廷君臣风化如此宜乎内外皆不敢湎于酒不敢畏而不敢纵耳不暇则有职者勤于职无职者勤于徳自不暇饮纵之为亦不为也只辟敬君也　陈氏经曰商先哲王以廸畏为心已之所行无非此畏子孙之所遵无非此畏羣臣之所效法无非此畏前乎此尧舜之兢业此畏也后乎此文王之不侮鳏寡武王之夙夜只惧此畏也商先王恭行敬畏不惟其子孙为能然王朝之御事皆然不惟御事皆然外服之诸侯内服之百官里居之百姓亦然以见君臣上下内外无一不在敬畏中岂惟不敢饮亦且不暇饮所以不暇者果何事哉上以助成君徳之显明下以尽正人之道而自敬其法而已矣　新安陈氏曰此一全章言商先王之前后居臣内外一皆以敬畏修徳为心故不暇湎酒而兴欲康叔法其所以兴也】
　　我闻亦惟曰在今后嗣王酣身厥命罔显于民只保越怨不易诞惟厥纵淫泆【音逸】于非彞用燕丧【去声】威仪民罔不衋【迄力反】伤心惟荒腆于酒不惟自息乃逸厥心疾狠【下垦反】不克畏死辜在商邑越殷国灭无罹【音离】弗惟徳馨香祀登闻于天诞惟民怨庶羣自酒腥闻在上故天降丧于殷罔爱于殷惟逸天非虐惟民自速辜
　　以商受荒腆于酒者告康叔也后嗣王受也受沈酣其身昏迷于政命令不着于民其所只保者惟在于作怨之事不惟悛改大惟纵淫泆于非彞泰誓所谓竒技淫巧也燕安也用安逸而丧其威仪史记受为酒池肉林使男女倮【鲁果反】而相逐其威仪之丧如此此民所以无不痛伤其心悼国之将亡也而受方且荒怠益厚于酒不思自息其逸力行无度其心疾狠虽杀身而不畏也辜在商邑虽灭国而不忧也弗事上帝无馨香之徳以格天大惟民怨惟羣酗腥秽之徳以闻于上故上天降丧于殷无有眷爱之意者亦惟受纵逸故也天岂虐殷惟殷人酗酒自速其辜尔曰民者犹曰先民君臣之道称也【陈氏大猷曰殷先王之兴邦在于廸畏纣死灭且不畏此所以防邦也　西山真氏曰今之小人一醉之余急疾强狠水火可入兵刃可蹈则受之情状可知矣　马氏曰古民人字通用　新安陈氏曰此继言纣以湎酒而亡也纣之君臣上下一以荒淫为心故沈湎于酒而亡欲康叔戒其所以亡也此章与前多相反相应前曰祀兹酒此曰弗惟徳馨香祀庶羣自酒腥闻在上设酒初意本以祭祀今不以祭祀而惟用于羣饮无馨香之闻而惟腥秽之闻不亡何待前曰天降丧小大邦用丧罔非酒惟辜此曰天降丧于殷惟民自速辜前乃泛言其理此専指殷亡之事以实其説也前曰自介用逸继曰不敢自逸此又曰不惟自息乃逸罔爱于殷惟逸自介用逸以介用逸也自逸乃逸惟逸以逸为逸也使不以刚介之介训之而但曰助曰副则与此所云逸者何以异哉】
　　王曰封予不惟若兹多诰古人有言曰人无于水监当于民监今惟殷坠厥命我其可不大监抚于时
　　我不惟如此多言所以言汤言受如此其详者古人谓人无于水监水能见人之妍丑而已当于民监则其得失可知今殷民自速辜既坠厥命矣我其可不以殷民之失为大监戒以抚安斯时乎【新安陈氏曰此总结上文引殷先哲王后嗣王两章而起下章欲康叔率羣臣以刚制酒之意】
　　予惟曰汝劼【丘八反】毖殷献臣侯甸男卫矧太史友内史友越献臣百宗工矧惟尔事服休服采矧惟若畴圻父薄违农父若保宏父定辟矧汝刚制于酒【薄音博】
