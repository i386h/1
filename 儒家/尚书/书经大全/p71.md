<!-- { "loadSidebar": true } -->
　　王曰呜呼小子封恫瘝乃身敬哉天畏棐忱民情大可见小人难保往尽乃心无康好【去声】逸豫乃其乂民我闻曰怨不在大亦不在小惠不惠懋不懋【恫音通瘝姑还反】恫痛瘝病也视民之不安如疾痛之在乃身不可不敬之也天命不常虽甚可畏然诚则辅之民情好恶【竝去声】虽大可见而小民至为难保汝往之国所以治之者非他惟尽汝心无自安而好逸豫乃其所以治民也古人言怨不在大亦不在小惟在顺不顺勉不勉耳顺者顺于理勉者勉于行【胡孟反】即上文所谓往尽乃心无康好逸豫者也【朱子曰恫瘝常如疾痛之在身则无不觉矣　孔氏曰治民务除恶政当如痛病在汝身欲去之　夏氏曰民之休戚汝之休戚也故曰恫瘝乃身敬哉以下即当敬之事　吕氏曰命尔为侯非富贵之也乃委痛病于尔身尔上则天棐忱下则民难保非痌瘝乃身乎　陈氏经曰不必求之天求之民可也　林氏曰致怨无小无大皆足以召乱当顺而不顺当勉而不勉皆致怨之道必顺于理而勉于行怨庶可弭也】
　　已汝惟小子乃服惟王应保殷民亦惟助王宅天命作新民
　　服事应和也汝之事惟在广上徳意和保殷民使之不失其所以助王安定天命而作新斯民也此言明徳之终也大学言明徳亦举新民终之【朱子曰鼓之舞之之谓作言攘起其自新之民也　鼓之舞之如击鼓然自然使人跳舞踊跃然民之所以感动者由其本有此理但上之人既自有以明其明徳时时提撕警发则下之观瞻感化各自有以兴起其同然之善心而不能已耳　林氏曰应保者因人情而安之谓应其所欲也如人情莫不欲寿则生之而不伤人情莫不欲富则厚之而不困人情莫不欲安则扶之而不危所欲与聚所恶勿施皆所以应而保之也　陈氏大猷曰殷民乃天命所视以去留人心所视以观化保殷民所以助王宅天命而作新民也　新安陈氏曰此欲康叔法文王之明徳而极于新民也大学引康诰曰克明徳即截上文克明徳慎罚一句上三字引作新民即此章此一句也大学三纲领之二其源实出于康诰二帝夏商以来言明徳者有矣未有言新民者言克明徳作新民体用相对首见于康诰而大学祖述之谓康诰非大学之宗祖可乎】
　　王曰呜呼封敬明乃罚人有小罪非乃惟终自作不典式尔有厥罪小乃不可不杀乃有大罪非终乃惟灾适尔既道极厥辜时乃不可杀
　　此下谨罚也式用适偶也人有小罪非过误乃其固为乱常之事用意如此其罪虽小乃不可不杀即舜典所谓刑故无小也人有大罪非是故犯乃其过误出于不幸偶尔如此既自称道尽输其情不敢隐匿罪虽大时乃不可杀即舜典所谓宥过无大也诸葛孔明治蜀服罪输情者虽重必释其既道极厥辜时乃不可杀之意欤【朱子曰不典式尔古注式训勉苏云尔是人自言法当如此皆迂予谓此不可晓大槩是宥过刑故之意　苏氏曰此设为死罪之大小以明其情之有轻重非谓小罪为可杀也如甲乙皆有死罪而甲之罪小于乙非谓其罪不至死也今世之法谋杀己伤虽未杀皆死虽未伤而寘人于必死之地亦死过失杀虽已杀皆赎与此意畧相似　蔡氏元度曰钦哉钦哉用刑不可不敬也惟明克允用刑不可不明也　新安陈氏曰小罪不可不杀小罪怙终刑之可也杀之无乃过乎葢败常越雅其罪虽小其情乃乱之原不杀则为害将甚大曰有者谓小罪中有如此者非谓凡有小罪而怙终者皆杀之也此又宜于作不典观之】
　　王曰呜呼封有叙时乃大明服惟民其勅懋和若有疾惟民其毕弃咎若保赤子惟民其康乂
　　有叙者刑罚有次序也明者明其罚服者服其民也左氏曰乃大明服已则不明而杀人以逞不亦难乎勅戒勅也民其戒勅而勉于和顺也若有疾者以去疾之心去恶也故民皆弃咎若保赤子者以保子之心保善也故民其安治【朱子曰若有疾刑人如痛在巳又恫瘝之意　张氏曰刑罚足以制人之形而不足以服人之心必不紊刑之伦序时乃大明刑罚而足以服其心宜民勅懋而且和也　林氏曰若有疾若保赤子皆出于中心之诚然葢人有疾而欲去之有赤子而欲保之此岂可以伪为举斯心以加诸彼则无往而不为仁矣　陈氏大猷曰去民之恶如去己疾则调治无所不至必尽弃其咎矣保其民如保巳之赤子则爱防无所不至民必康且乂矣先言有疾后言赤子葢民弃咎然后可康乂也　新安陈氏曰此处三言惟民其必加以后之二譬使民弃咎康乂而后可全其勅懋和也】
　　非汝封刑人杀人无或刑人杀人非汝封又曰劓刵【音乂贰】人无或劓刵人
　　刑杀者天之所以讨有罪非汝封得以刑之杀之也汝无或以己而刑杀之刵截耳也刑杀刑之大者劓刵刑之小者兼举小大以申戒之也又曰当在无或刑人杀人之下又按刵周官五刑所无吕刑以为苗民所制【朱子曰康叔为周司冦故一篇多説用刑须改其句吕氏説非汝封刑人杀人则人亦无敢刑人杀人又曰非汝封劓刵人则人亦无敢劓刵人葢言用刑之权正在康叔不可不谨之意耳】
　　王曰外事汝陈时臬【音揑】司师兹殷罚有伦
　　外事未详陈氏曰外事有司之事也臬法也为凖限之义言汝于外事但陈列是法使有司师此殷罚之有伦者用之尔　吕氏曰外事卫国事也史记言康叔为周司冦司冦王朝之官职任内事故以卫国对言为外事今按篇中言往敷求往尽乃心篇终曰往哉封皆令其之国之辞而未见其留王朝之意但详此篇康叔葢深于法者异时成王或举以任司冦之职而此则未必然也【陈氏大猷曰上章槩言用刑此章専言卫国之刑故以外事别之犹下文言外庶子外正也臬门梱也有限凖之义故以训法犹谓法为律也卫居殷墟法乃殷民所安也】
　　又曰要囚服念五六日至于旬时丕蔽要囚
　　要囚狱辞之要者也服念服膺而念之旬十日时三月为【去声】囚求生道也蔽断也【苏氏曰服念为囚求生道也求之旬时而终无生道乃可杀　林氏曰唐太宗谓羣臣曰死者不可复生决囚须三覆奏顷刻之间何暇思虑自今宜五覆奏正得康诰要囚之意　新安陈氏曰按欧阳公泷冈阡表载其父崇公任狱官每为囚求生道尝曰为之求生道而不得夫然后我与死者可以俱无憾矣亦合此意】
　　王曰汝陈时臬【音湼】事罚蔽殷用其义刑义杀勿庸以次汝封乃汝尽逊曰时叙惟曰未有逊事
　　义宜也次次舍之次逊顺也申言敷陈是法与事罚断以殷之常法矣又虑其泥【去声】古而不通又谓其刑其杀必察其宜于时者而后用之既又虑其趋时而狥己又谓刑杀不可以就汝封之意既又虑其刑杀虽已当罪而矜喜之心乘之又谓使汝刑杀尽顺于义虽曰是有次序汝当惟谓未有顺义之事葢矜喜之心生乃怠惰之心起刑杀之所由不中【去声】也可不戒哉【孔氏曰用旧法典刑宜于时世者　陈氏大猷曰罚独言之则兼刑杀上文殷罚有伦是也与刑杀对言则罚轻刑重杀尤重也　新安陈氏曰虽尽逊而惟曰未逊心常不自是则虚明公正之体不失而审慎矜恤之念常存刑罚之不中者鲜矣即吕刑所谓虽休勿休曾子所谓如得其情则哀矜而勿喜也】
　　已汝惟小子未其有若汝封之心朕心朕徳惟乃知已者语辞之不能已也小子幼小之称言年虽少【去声】而心独善也尔心之善固朕知之朕心朕徳亦惟尔知之将言用罚之事故先发其良心焉【新安陈氏曰能慎罚者汝之心欲汝慎罚者我之心我之心惟欲以徳行罚耳我之与汝心实相知所以深相孚契相戒饬也】
　　凡民自得罪寇攘奸宄【音轨】杀越人于货暋【音敏】不畏死罔弗憝【徒对反】
　　越颠越也盘庚云颠越不恭暋强憝恶【去声】也自得罪非为【去声】人诱陷以得罪也凡民自犯罪为盗贼奸宄杀人颠越人以取财货强狠亡命者人无不憎恶之也用罚而加是人则人无不服以其出乎人之同恶而非即乎吾之私心也特举此以明用罚之当【去声】罪【唐孔氏曰颠越人谓不死而伤　夏氏曰此不待敎而诛之者也　陈氏大猷曰此一节上下疑有阙文吕氏曰説者以凡民自得罪以下与上文不叶葢举一端以为证验也葢谓如此等罪之人人所同恶】
　　【而刑加焉岂容以次汝封乎是谓刑加于自犯之罪也用刑皆如此则契公理矣所刑苟非人所同恶是移法就己也　新安陈氏曰吕説竒蔡亦略取之然平心读此五句实与上文不贯缺之良是】
　　王曰封元恶大憝矧惟不孝不友子弗只服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊【音的】兹不于我政人得罪天惟与我民大泯【音敏】乱曰乃其速由文王作罚刑兹无赦
　　大憝即上文之罔弗憝言冦攘奸宄固为大恶而大可恶矣况不孝不友之人而尤为可恶者当商之季礼义不明人纪废坏子不敬事其父大伤父心父不能爱子乃疾恶【去声】其子是父子相夷也天显犹孝经所谓天明尊卑显然之序也弟不念尊卑之序而不能敬其兄兄亦不念父母鞠养之劳而大不友其弟是兄弟相贼也父子兄弟至于如此苟不于我为政之人而得罪焉则天之与我民必大泯灭而紊乱矣曰者言如此则汝其速由文王作罚刑此无赦而惩戒之不可缓也【朱子曰惟吊兹惟痛悯此得罪之人也不于我政人得罪悯痛之深恨不自我得罪也　蔡氏元度曰先责子之不孝然后责父之不慈先责弟之不恭然后责兄之不友周礼有不孝不弟之刑而无不慈不友之罪即此意也张氏曰民之秉民彝常性之谓也　吕氏曰前言殷罚殷此言文王作罚刑者殷法常事用之父子兄弟之狱则用文王之法经纣之恶人伦戕败文王于维持纲常之罚有作焉如地官不孝不弟之刑之类故以殷法治殷俗因人情之所安也以文王罚刑诛不孝不友拨殷乱之所在也　新安陈氏曰按前已告康叔明徳以作新民矣此言慎罚而速惩不孝不友者盖已致新民之功不率而后方严齐民之刑何用法峻急之有又按此章孔注甚明蔡从之当矣】
　　不率大戞矧惟外庶子训人惟厥正人越小臣诸节乃别播敷造民大誉弗念弗庸瘝厥君时乃引恶惟朕憝已汝乃其速由兹义率杀
　　戞法也言民之不率敎者固可大寘之法矣况外庶子以训人为职与庶官之长及小臣之有符节者乃别布条敎违道干誉弗念其君弗用其法以病君上是乃长【上声】恶于下我之所深恶也臣之不忠如此刑其可已乎汝其速由此义而率以诛戮之可也　按上言民不孝不友则速由文王作罚刑兹无赦此言外庶子正人小子背上立私则速由兹义率杀其曰刑曰杀若用法峻急者葢殷之臣民化纣之恶父子兄弟之无其亲君臣上下之无其义非绳之以法示之以威殷民孰知不孝不义之不可干哉周礼所谓刑乱国用重典者是也然曰速由文王曰速由兹义则其刑其罚亦仁厚而已矣【孔氏曰戞常也凡民不循大常之敎犹刑之无赦　新安陈氏曰不率大戞一句或以属上文或以属下文不胜异説此句合缺疑　吴氏曰速由兹义率杀即前文王所作罚刑无非义也　王氏日休曰前言速由文王作罚此速由兹义岂非指文王之义刑义杀乎】
　　亦惟君惟长不能厥家人越厥小臣外正惟威惟虐大放王命乃非徳用乂
