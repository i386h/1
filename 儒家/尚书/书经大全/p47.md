<!-- { "loadSidebar": true } -->
　　殷降大虐先王不怀厥攸作视民利用迁汝曷弗念我古后之闻承汝俾汝惟喜康共非汝有咎比【音备】于罚先王以天降大虐不敢安居其所兴作视民利当迁而已尔民何不念我以所闻先王之事凡我所以敬汝使汝者惟喜与汝同安尔非为【去声】汝有罪比于罚而谪迁汝也【临川吴氏曰先王以天降大害不怀其居之故其所以起而迁者视民所利而用迁也汝民何不思念所闻先后之事我奉承汝者盖欲使汝共享喜乐安康之利】
　　予若吁【音喻】怀兹新邑亦惟汝故以丕从厥志
　　我所以招呼怀来于此新邑者亦惟以尔民荡析离居之故欲承汝俾汝康共以大从尔志也或曰盘庚迁都民咨胥怨而此以为丕从厥志何也苏氏曰古之所谓从众者非从其口之所不乐【音洛】而从其心之所不言而同然者夫【音扶】趋利而避害舍危而就安民心同然也殷亳之迁实斯民所利特其一时为浮言摇动怨咨不乐使其即安危利害之实而反求其心则固其所大欲者矣【临川吴氏曰民志本欲安其所居所以不肯迁者以苟目前之暂安而不图他日之久安我所以招呼汝迁者亦惟汝故将以大从尔民欲安之志不迁则举国无安定之时】
　　今予将试以汝迁安定厥邦汝不忧朕心之攸困乃咸大不宣乃心钦念以忱【音诚】动予一人尔惟自鞠自苦若乘【平声】舟汝弗济臭厥载【作代反】尔忱不属【音烛】惟胥以沈不其或稽自怒曷瘳【音抽】
　　上文言先王惟民之承而民亦保后胥慼今我亦惟汝故安定厥邦而汝乃不忧我心之所困乃皆不宣布腹心钦念以诚感动于我尔徒为此纷纷自取穷苦譬乘舟不以时济必败坏其所资今汝从上之诚间【去声】断不属【音烛】安能有济惟相与以及沈溺而已诗曰其何能淑载胥及溺正此意也利害若此尔民而罔或稽察焉是虽怨疾忿怒何损于困苦乎【临川吴氏曰尔民不得安居此我心之忧而至于困者我忧尔民之忧而汝不忧我心之忧乃皆大不宣布其心钦敬思念以诚心动我尔惟苟安坐待水患之至是自取穷苦譬之乘舟者若迟滞不济必臭败所载之物从上之心间断不属则不能复济惟相与以及沈溺而已利害若此汝不考察但自怨怒何能瘳乎言无益也】
　　汝不谋长以思乃灾汝诞劝忧今其有今罔后汝何生在上
　　汝不为长久之谋以思其不迁之灾是汝大以忧而自劝也孟子曰安其危而利其灾乐【音洛】其所以亡劝忧之谓也有今犹言有今日也罔后犹言无后日也上天也今其有今罔后是天断【音短】弃汝命汝有何生理于天乎下文言迓续乃命于天盖相首尾之辞【临川吴氏曰上天也今日偷生后日必死何能有生命于天乎】
　　今予命汝一无起秽【音畏】以自臭恐人倚乃身迂【于纡二反】乃心
　　尔民当一心以听上无起秽恶以自臭败恐浮言之人倚汝之身迂汝之心使汝邪僻而无中正之见也【临川吴氏曰言尔民既从我涉河矣或有二心而迟滞今予命汝专其一心无再起秽恶间其从上之心以自致臭败恐人之浮言诳惑偏倚汝之身迂曲汝之心使汝身心颠倒利害昏迷不知迁则将有沈溺之祸】
　　予迓续乃命于天予岂汝威用奉畜【许六反】汝众
　　我之所以迁都者正以迎续汝命于天予岂以威胁【虐业反】汝哉用以奉养汝众而已【临川吴氏曰言我今因水患未至之时而迁是迓续尔命于天而使汝更生也我岂用威驱迫汝以迁乎盖欲汝得全其生尔】
　　予念我先神后之劳尔先予丕克羞尔用怀尔然神后先王也羞养也即上文畜养之意言我思念我先神后之劳尔先人我大克羞养尔者用怀念尔故也
　　失于政陈于兹高后丕乃崇降罪疾曰曷虐朕民陈久崇大也耿圯而不迁以病我民是失政而久于此也高后汤也汤必大降罪疾于我曰何为而虐害我民盖人君不能为【去声】民图安是亦虐之也
　　汝万民乃不生生暨予一人猷同心先后丕降与汝罪疾曰曷不暨朕幼孙有比【音备】故有爽徳自上其罚汝汝罔能迪
　　乐生兴事则其生也厚是谓生生先后泛言商之先王也幼孙盘庚自称之辞比同事也爽失也言汝民不能乐【音洛】生兴事与我同心以迁我先后大降罪疾于汝曰汝何不与朕幼小之孙同迁乎故汝有失徳自上其罚汝汝无道以自免也
　　古我先后既劳乃祖乃父汝共作我畜民汝有戕【音墙】则在乃心我先后绥乃祖乃父乃祖乃父乃断【音短】弃汝不救乃死
　　既劳乃祖乃父者申言劳尔先也汝共作我畜民者汝皆为我所畜之民也戕害也绥怀来之意谓汝有戕害在汝之心我先后固已知之怀来汝祖汝父汝祖汝父亦断弃汝不救汝死也
　　兹予有乱政同位具乃贝【音背】玉乃祖乃父丕乃告我高后曰作丕刑于朕孙迪高后丕乃崇降弗祥
　　乱治也具多取而兼有之谓言若我治政之臣所与共天位者不以民生为念而务富贝玉者其祖父亦告我成汤作丕刑于其子孙啓成汤丕乃崇降弗祥而不赦也此章先儒皆以为责臣之辞然详其文势曰兹予有乱政同位则亦对民庶责臣之辞非直为【去声】羣臣言也按上四章言君有罪民有罪臣有罪我高后与尔民臣祖父一以义断【去声】之无所赦也王氏曰先王设教因俗之善而导之反俗之恶而禁之方盘庚时商俗衰士大夫弃义即利故盘庚以具贝玉为戒此反其俗之恶而禁之者也自成周以上莫不事死如事生事亡如事存故其俗皆严鬼神以经考之商俗为甚故盘庚特称先后与臣民之祖父崇降罪疾为告此因其俗之善而导之者也【问盘庚言其先王与其羣臣之祖父若真有物在其上降灾降罚与之周旋从事日用之间者窃谓此亦大槩言理之所在质诸鬼神而无疑尔而殷俗尚鬼故以其深信者导之夫岂亦真有一物耶朱子曰鬼神之理圣人盖难言之谓真有一物固不可谓非真有一物亦不可若未能晓然见得且缺之可也　新安陈氏曰神后言神灵在天高后言功徳崇高与先后皆指先王之迁都者言之大意言我不率民以迁先王必罪我汝不从上以迁不特先王罪汝汝之祖父亦祸汝矣】
　　呜呼今予告汝不易【音异】永敬大恤无胥絶逺【又如字】汝分猷念以相从各设中于乃心
　　告汝不易即上篇告汝于难之意大恤大忧也今我告汝以迁都之难汝当永敬我之所大忧念者君民一心然后可以有济苟相絶逺而诚不属则殆矣分猷者分君之所图而共图之分念者分君之所念而共念之相从相与也中者极至之理各以极至之理存于心则知迁徙之议为不可易而不为浮言横【去声】议之所动摇也【新安陈氏曰告汝不易一説告汝于难之意一説告汝者一定不易矣永敬我所大忧者汝当以君之心为心中者人心同然之理何待于设正縁羣臣徇于私情之一偏则中之理亡矣汝不当偏为私己计当分汝所谋所念以从上各设中理于心则明见利害自有不偏之准在于胸中不至于偏私矣不设中于心则人必倚汝身迂汝心也】
　　乃有不吉不迪颠越不恭暂遇奸宄【音轨】我乃劓【音乂】殄灭之无遗育无俾易种【之勇反】于兹新邑
　　乃有不善不道之人颠陨【音尹】逾越不恭上命者及暂时所遇为奸为宄劫掠行道者我小则加以劓大则殄灭之无有遗育毋使移其种于此新邑也迁徙道路间关恐奸人乗隙生变故严明号令以告勅之
　　往哉生生今予将试以汝迁永建乃家
　　往哉往新邑也方迁徙之时人怀旧土之念而未见新居之乐【音洛】故再以生生勉之振起其怠惰而作其趋事也试用也今我将用汝迁永立乃家为子孙无穷之业也【新安陈氏曰生生生养不穷之道也末二句应前今予将试以汝迁安定厥邦前以邦言此以家言互文见意民惟邦本本固邦宁以民家永建而后邦国安定也】
　　盘庚下
　　盘庚既迁奠厥攸居乃正厥位绥爰有众
　　盘庚既迁新邑定其所居正君臣上下之位慰劳【去声】臣民迁徙之劳以安有众之情也此史氏之言
　　曰无戏怠懋建大命
　　曰盘庚之言也大命非常之命也迁国之初臣民上下正当勤劳尽瘁趋事赴功以为国家无穷之计故盘庚以为戏怠戒之以建大命勉之【临川吴氏曰无戏欲其敬事无怠欲其勤事大命兼民命国命而言建命谓命虽在天立之在我使民有以遂其生国有以永其祚也当时傲上从康习于戯怠未迁则以为惮既迁则以为足不复为自勉自立之计故以此戒之　新安陈氏曰戏即傲上怠即从康戏怠乃其故习未迁则惮以为难既迁则苟以为足未必不谓不必更勉而自可以永命矣命虽在天建立之在我必懋勉而后能立大命必无戏怠而后能懋勉故首以无戏怠矫其旧习而新其精神也】
　　今予其敷心腹肾肠歴告尔百姓于朕志罔罪尔众尔无共怒协比谗言予一人
　　歴尽也百姓畿内民庶百官族姓亦在其中【临川吴氏曰敷心腹肾肠谓无一不布露也臣民虽既迁盘庚犹虑其强从上命非出本心怨怒未忘故明白洞达以释其疑　新安陈氏曰朕志下文所言是也意前日浮言之徒必有唱为事定后有罪责之説者故以此言释众疑而絶谤谗也】
　　古我先王将多于前功适于山用降我凶徳嘉绩于朕邦
　　古我先王汤也适于山往于亳也契始居亳其后屡迁成汤欲多于前人之功故复【扶又反】往居亳按立政三亳郑氏曰东成臯南轘辕西降谷以亳依山故曰适于山也降下也依山地高水下而无河圯之患故曰用下我凶徳嘉绩美功也【临川吴氏曰凶徳谓民受水患适亳依山自此民获其吉所以降其凶徳又成美功于我邦谓汤由亳而兴有天下也　王氏炎曰自此至用宏兹贲言所以迁之意以谕臣民也自邦伯师长至篇终既迁之后言欲为之意以望羣臣也此所谓朕志也】
　　今我民用荡析离居罔有定极尔谓朕曷震动万民以迁
　　今耿为河水圯坏沈溺垫【音店】隘民用荡析离居无有定止将陷于凶徳而莫之救尔谓我何故震动万民以迁也
　　肆上帝将复我高祖之徳乱越我家朕及笃敬恭承民命用永地于新邑
　　乃上天将复我成汤之徳而治及我国家我与一二笃敬之臣敬承明命用长居于此新邑也
　　肆予冲【音充】人非废厥谋吊【音的】由灵各非敢违卜用宏兹贲
　　冲童吊至由用灵善也宏贲皆大也言我非废尔众谋乃至用尔众谋之善者指当时臣民有审利害之实以为当迁者言也尔众亦非敢固违我卜亦惟欲宏大此大业尔言尔众亦非有他意也盖盘庚于既迁之后申彼此之情释疑惧之意明吾前日之用谋略彼既往之傲惰委曲忠厚之意蔼然于言辞之表大事以定大业以兴成汤之泽于是而益永盘庚其贤矣哉【张氏曰盘庚非特不废人谋卜者鬼谋亦不敢违之是人谋鬼谋皆以为当迁　新安陈氏曰此篇如多于前功以下朱子本疑之如吊由灵宏兹贲等语实难晓姑依前注观之可也】
　　呜呼邦伯师长【上声】百执事之人尚皆隠哉
　　隠痛也盘庚复叹息言尔诸侯公卿百执事之人庶几皆有所隠痛于心哉【临川吴氏曰自此至篇终诰臣也新迁之民生理未复诸臣当恻然悯痛爱防封植之】
　　予其懋简相【去声】尔念敬我众
　　相尔雅曰导也我懋勉简择导汝以念敬我之民众也
