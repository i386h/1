<!-- { "loadSidebar": true } -->
　　林氏曰周官载师漆林之征二十有五周以为征而此乃贡者盖豫州在周为畿内故载师掌其征而不制贡禹时豫在畿外故有贡也推此义则冀不言贡者可知顔师古曰织纻以为布及练然经但言贡枲与纻成布与未成布不可详也纩细绵也磬错治磬之错也非所常用之物故非常贡必待锡命而后纳也与扬州橘柚同然扬州先言橘柚而此先言锡贡者橘柚言包则于厥篚之文无嫌故言锡贡在后磬错则与厥篚之文嫌于相属故言锡贡在先盖立言之法也【孔氏曰纎纩细绵也　新安陈氏曰徐之纎缟则纎为缯此之纎纩则当为细孔説是临川吴氏曰凡锡者非常贡故于末特言之龟非贡物故言纳不言贡橘柚磬错虽是贡物非常制所】
　　【贡也故言锡贡】
　　浮于洛达于河
　　豫州去帝都最近豫之东境径自入河豫之西境则浮于洛而后至河也
　　华【去声】阳黑水惟梁州
　　梁州之境东距华山之南西据黑水华山即太华见导山黑水见导水【曾氏曰华山即西岳在梁雍之东其阳为梁山其隂为雍州　武夷熊氏曰梁州即今全蜀之地成都潼川兴元利州夔州等路五十四州之地是也或言秦以前未尝通至秦凿山开道关塞始通恐止言金牛一道耳下言岷嶓沱潜蔡蒙和夷禹之故迹皆可见何尝不通中国也大抵蜀地北与秦陇接境实为天下要脊世治则顺此后从世乱则阻险割据任择牧守最难其人不可不慎重也　王氏曰后世为巴蜀今四川地也】
　　岷嶓既艺【嶓音波】
　　岷嶓二山名岷山地志在蜀郡湔氐【音笺低】道西徼外在今茂州汶山县江水所出也晁氏曰蜀以山近江源者通为岷山连峯接岫重叠险阻不详逺近青城天彭诸山之所环绕皆古之岷山青城乃其第一峯也嶓冢山地志云在陇西郡氐道县水所出又云在西县今兴元府西县三泉县也盖嶓冢一山跨于两县云川源既涤水去不滞而无泛溢之患其山已可种艺也【王氏炎曰江汉发源此州方江汉之源未涤水或泛溢二山下其地有荒而不治者今既可种艺知二水之顺流也】
　　沱潜既道
　　此江汉别流之在梁州者沱水地志蜀郡郫【音皮】县江沱在东西入大江郫县今成都府郫县也又地志云蜀郡汶江县江沱在西南东入江汶江县今永康军导江县也潜水地志云巴郡宕【音荡】渠县潜水西南入江宕渠今渠州流江县也郦道元谓宕渠县有大穴潜水入焉通罡山下西南潜出南入于江又地志汉中郡安阳县灊谷水出西南入汉灊【音潜】安阳县今洋州真符县也　又按梁州乃江汉之原此不志者岷之艺导江也嶓之艺导漾也【道沱则江悉矣道潜则汉悉矣】上志岷嶓下志沱潜江汉源流于是而见【陈氏曰沱潜发源此州而入荆州故荆梁二州皆言潜沱既导　临川吴氏曰凡江汉支流皆名沱潜不拘一处岷嶓艺则江汉之上源治矣沱潜导则江汉之下流治矣】
　　蔡蒙旅平
　　蔡蒙二山名蔡山舆地记在今雅州严道县蒙山地志蜀郡青衣县今雅州名山县也郦道元谓山上合下开沬【音昧】水迳其间溷【胡困反】崖水脉漂【音飘】疾歴代为患蜀郡太守李氷发卒凿平溷崖则此二山在禹为用功多也祭山曰旅旅平者治功毕而旅祭也【陈氏大猷曰古人举事必祭况治水土大事必不敢忽然旅独于梁雍言之者盖九州终于梁雍以见前诸州名山皆有祭也旅独于蔡蒙荆岐言之者盖纪梁之山终于蔡蒙纪雍之山始于荆岐以见州内诸名山皆有祭也故下文复以九山刊旅总结之然特言于诸州之后其先成民而后致力于神之意欤】
　　和夷底绩
　　和夷地名严道以西有和川有夷道或其地也又按晁氏曰和夷二水名和水今雅州荣经县北和川水自蛮界罗嵒州东西来迳蒙山所谓青衣水而入岷江者也夷水出巴郡鱼复【音福】县东南过佷【音恒属武陵郡】山县南又东过夷道县北东入于江今详二説皆未可必但经言底绩者三覃怀原隰既皆地名则此恐为地名或地名因水亦不可知也【曾氏曰严道有和川夷人居之】
　　厥土青黎
　　黎黑也【孔氏曰沃壤也　临川吴氏曰土不言质质不一也】
　　厥田惟下上厥赋下中三错
　　田第七等赋第八等杂出第七第九等也按赋杂出他等者或以为嵗有丰凶或以为户有增减皆非也意者地力有上下年分【去声】不同如周官田一易再易之类故赋之等第亦有上下年分冀之正赋第一等而间嵗第二等也之正赋第七等而间嵗第六等也豫之正赋第二等而间嵗第一等也梁之正赋第八等而间嵗出第七第九等也当时必有条目详具今不存矣书之所载特凡例也若谓嵗之丰凶戸之增减则九州皆然何独于冀豫梁四州言哉【临川吴氏曰田下上第七等赋下中第八等三错者或时错出第七则降于下中而梁为下上或时错出第九则升兖于下中而梁为下下通本等第八为三故曰三错】
　　厥贡璆【音求】铁银镂砮磬熊罴【音卑】狐【音胡】狸【音棃】织皮
　　璆玉磬铁柔铁也镂刚铁可以刻镂者也磬石磬也言铁而先于银者铁之利多于银也后世蜀之卓氏程氏以铁冶富拟封君则梁之利尤在于铁也织皮者梁州之地山林为多兽之所走熊罴狐狸四兽之皮制之可以为裘其毳毛织之可以为罽【居例反】也林氏曰徐州贡浮磬此州既贡玉磬又贡石磬豫州又贡磬错以此观之则知当时乐器磬最为重岂非以其声角而在清浊小大之间最难得其和者哉【归安邹氏曰汉志犍为郡朱提县有朱提山出银每银八两为一流直一千五百八十他银一流但直一千犍为郡正梁州之境是梁州之银独美于他州故以为贡】
　　西倾因桓是来浮于潜逾于沔入于渭乱于河
　　西倾山名地志在陇西郡临洮县西今洮州临潭县西南桓水名水经曰西倾之南桓水出焉苏氏曰汉始出为漾东南流为沔至汉中东行为汉沔郦道元曰自西倾而至葭萌浮于西汉西汉即潜水也自西汉遡流而届于晋夀界阻漾枝津南歴冈北迤逦接汉沔歴汉川至于褒水逾褒而暨于衙岭之南溪灌于斜川届于武功而北以入于渭汉武帝时人有上书欲通褒斜道及漕事下张汤问之云褒水通沔斜水通渭皆可以漕从南阳上沔入褒褒絶水至斜间百余里以车转从斜下渭如此则汉中谷可致经言沔渭而不言褒斜者因大以见小也褒斜之间絶水百余里故曰逾然于经文则当曰逾于渭今曰逾于沔此又未可晓也絶河而渡曰乱【朱子曰西倾虽在雍州其人有事于京师者必道取梁州因桓水而来故梁贡道及之叶氏曰雍言织皮昆仑析支渠摉非中国之贡明矣疑西倾即西戎之境熊罴狐狸织皮文与西倾因桓是来相属谓四兽织皮西倾之戎因桓水而以此来贡也　孔氏曰汉上曰沔】
　　黑水西河惟雍州
　　雍州之域西据黑水东距西河谓之西河者主冀都而言也【王氏炎曰雍州之地秦汉曰关中　武夷熊氏曰雍州秦地周之岐丰镐京汉之三辅皆此焉娄敬谓金城千里天府之国合天下形势言之所谓秦得百二者实以据地势之上游当天下之要脊四塞以为固全一面之险以东制诸侯故言定都者必先焉书以黑水西河为界而又西接弱水流沙之地则其土地之广漠可知大抵闗中之地固是形势可以为都但其地迫近西戎周秦汉唐世有羌胡之患必尽阴山与唐三受降城及灵夏河西五郡为塞地乃可尔又尝考之古今地志雍州之地即无黑水所谓导黑水至于三危者三危山或云在焞煌郡则今州也曷尝有此水逾跨诸山以至于南海哉若以河源昆仑推之昆仑山脊以西人迹所未到其东中一支则重冈积岭直至终南太华皆是雍之南山而州乃在河西五郡实当西北界上汉人所谓断匈奴右臂者以其不与西戎相接也史当有错】
　　弱水既西
　　栁宗元曰西海之山有水焉散涣无力不能负芥投之则委靡垫没及底而后止故名曰弱既西者导之西流也地志云在张掖【音亦】郡删丹县薛氏曰弱水出吐谷浑【胡昆反】界穷石山自删丹西至合黎山与张掖县河合又按通鉴魏太武击柔然至栗水西行至菟【音徒】园水分军摉讨又循弱水西行至涿邪【音耶】山则弱水在菟园水之西涿邪山之东矣北史载太武至菟园分水军摉讨东至瀚海西接张掖水北度燕【平声】然山与通鉴小异岂瀚海张掖水于弱水为近乎程氏据西域【去声】以弱水为在条支援引甚悉然长安西行一万二千二百里又百余日方至条支其去雍州如此之逺禹岂应穷荒而导其源也哉其説非是【程氏曰弱水初必壅遏而东既导之西则逆者顺矣　林氏曰众水皆东而弱水独西黑水独南因其性与势之自然也必欲东之则逆其自然非行所无事矣】
　　泾属【音烛】渭汭【音孺】
　　泾渭汭三水名泾水地志出安定郡泾阳县西今原州百泉县岍【音牵】头山也东南至冯翊【音亦】阳陵县入渭今永兴军高陵县也渭水地志出陇西郡首阳县西南今渭州渭源县鸟鼠山西北南谷山也东至京兆船司空县入河今华州华阴县也汭水地志作芮扶风汧县蒲薮芮水出其西北东入泾今陇州汧【音牵】源县蒲薮有汭水焉周职方雍州其川泾汭诗曰汭鞠之即皆谓是也属连属也泾水连属渭汭二水也【新安陈氏曰孔云水北曰汭一云水曲曰汭又山口曰汭夏书以洛表对洛汭则汭水北之曲也又如东过洛汭】
　　漆沮既从
　　漆沮二水名漆水寰宇记自耀州同官县东北界来经华源县合沮水沮水地志出北地郡直路县东今坊州宜君县西北境也寰宇记沮水自坊州升平县北子午岭出俗号子午水下合榆谷慈马等川遂为沮水至耀州华原县合漆水至同州朝邑县东南入渭二水相敌故并言之既从者从于渭也又按地志谓漆水出扶风县晁氏曰此豳之漆也水经漆水出扶风杜阳县程氏曰杜阳今岐山普润县之地亦汉漆县之境其水入渭在沣水之上与经序渭水节次不合非禹贡之漆水也【苏氏曰从如少之从长渭大而漆沮小故言】
　　沣【音风】水攸同
　　沣水地志作酆出扶风鄠【音戸】县终南山今永兴军鄠县山也东至咸阳县入渭同者同于渭也渭水自鸟鼠而东沣水南注之泾水北注之漆沮东北注之曰属曰从曰同皆主渭而言也【苏氏曰沣渭相若故言同】
　　荆岐既旅终南惇物至于鸟鼠
　　荆岐二山名荆山即北条之荆地志在冯翊怀徳县南今耀州富平县掘陵原也岐山地志在扶风美阳县西北今鳯翔府岐山县东北十里也终南惇物鸟鼠亦皆山名终南地志古文以太一山为终南山在扶风武功县今永兴军万年县南五十里也惇物地志古文以垂山为惇物在扶风武功县今永兴军武功县也鸟鼠地志在陇西郡首阳县西南今渭州渭源县西也俗呼为青雀山举三山而不言所治者蒙上既旅之文也
　　原隰底绩至于猪野
　　广平曰原下湿曰隰诗曰度【入声】其隰原即指此也郑氏曰其地在豳今邠州也猪野地志云武威县东北有休屠【音涂】泽古今以为猪野今凉州姑臧县也治水成功自高而下故先言山次原隰次陂泽也
　　三危既宅三苗丕叙
