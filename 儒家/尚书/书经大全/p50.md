<!-- { "loadSidebar": true } -->
　　心之所之谓之志迈行也范氏曰酒非麯糵不成羮非盐梅不和人君虽有美质必得贤人辅导乃能成徳作酒者麯多则太苦糵多则太甘麯糵得中然后成酒作羮者盐过则咸梅过则酸盐梅得中然后成羮臣之于君当以柔济刚可济否左右规正以成其徳故曰尔交修予尔无我弃我能行尔之言也孔氏曰交者非一之义【陈氏大猷曰训志犹言格心　陈氏经曰中篇説谓患髙宗之不能行不患臣之不能言此篇高宗谓患説之不能言不患我之不能行　苏氏曰麯糵盐梅和而不同也林氏曰交修者刚柔可否相济以辅予之不逮也新安陈氏曰此高宗因説行之惟艰之言而许之以能行其言也】
　　説曰王人求多闻时惟建事学于古训乃有获事不师古以克永世匪説攸闻
　　求多闻者资之人学古训者反之己古训者古先圣王之训载修身治天下之道二典三谟之类是也説称王而告之曰人求多闻者是惟立事然必学古训深识义理然后有得不师古训而能长治久安者非説所闻甚言无此理也　林氏曰傅説称王而告之与禹称舜曰帝光天之下文势正同【朱子曰而今人只管説治心修身若不见这个理心是如何地治身是如何地修若如此説资质好便养成个无能之人资质不好便都执不住了傅説曰学于古训至匪説攸闻盖圣贤説出道理在里必学乎此后可以有得经籍古人言学字方自説命始有　吕氏曰学问之博贵有实用非徒为观美也大而建立大经经纶大业弥纶大化至于赞天地化育皆所谓建事也此所谓有用之学否则所闻虽多亦奚以为　西山眞氏曰大学之道自格物致知推而至于治国平天下盖致知所以明理理明则见诸行事者举而措之耳此求多闻建事之意也古者学与事为一故精义所以致用利用所以崇徳本末非二致也后世学与事为二故求道者以政事为粗迹任事者以讲学为空言不知天下未尝有无理之事无事之理老庄言理而不及事是有无事之理也管商言事而不及理是有无理之事也深味傅説之言则古先圣王之正可以识矣　王氏曰求多闻而不惟古训是式则是非无所考正而所闻愈惑矣　陈氏雅言曰自此以下乃傅説论学之辞古人言学自傅説君臣始王者傅説称其君之辞所以起其君之听也盖求多闻者建事之本而学古训者明理之要欲建事而非多闻之求则所知有限固不足以立事既能多闻而非古训之学则择而不精亦安保其无失哉此建事者不徒贵于多闻而尤贵于学古也】
　　惟学逊志务时敏厥脩乃来允怀于兹道积于厥躬逊谦抑也务専力也时敏者无时而不敏也逊其志如有所不能敏于学如有所不及虚已受人勤以励己则其所脩如泉始达源源乎其来矣兹此也笃信而深念乎此其道积于身不可以一二计矣夫修之来来之积其学之得于己者如此【朱子曰逊顺其志捺下这志入那事中子细低心下意与他理会若高气不伏以为无要不能入细理会得则其修亦不来矣既逊其志又须时敏若似做不做或作或辍亦不济事须是逊志又务时敏则厥脩乃来为学之道只此二端而已又戒以允怀于兹二者则道乃积于厥躬积者来得件数多也　李氏曰为学之道常以卑逊自下为心以能问不能以多问寡有若无实若虚逊志之谓也吕氏曰为学之初先要虚心下气方能受天下之善若气高则便与为学工夫相背　陈氏经曰信道不笃则所脩虽来亦不坚凝惟允怀于此笃信不忘则来者积聚不散来如日知其所无积如月无忘其所能也　新安陈氏曰骄与怠最害于学骄则志盈善不可入怠则志惰功不可进学不谦卑退逊则无以为入门一于谦退而不务时敏则又不能进步逊则不骄敏则不怠逊而济以敏厥修所以来也道我所固有非自外来来云者如斯仁至矣之谓也积云者如由有诸己之信而进于充实之美也　陈氏雅言曰厥脩乃来是逊志时敏之效道积厥躬是允怀于兹之效脩之来来之积其功效虽有浅深之不同然合而言之则皆自学之事也】
　　惟斆【音效】学半念终始典于学厥徳修罔觉
　　斆教也言教人居学之半盖道积厥功者体之立斆学于人者用之行兼体用合内外而后圣学可全也始之自学学也终之教人亦学也一念终始常在于学无少间【去声】断则徳之所修有不知其然而然者矣或曰受教亦曰斆斆于为学之道半之半须自得此説极为新巧但古人论学语皆平正的实此章句数非一不应【平声】中间一语独尔巧险此盖后世释教机权而误以论圣贤之学也【朱子曰惟斆学半盖己学既成居于人上则须教人自学者学也而教人者亦学也盖初学得者是半既学而推以教人是斆之功亦半也念终始典于学始之所以学者学也终之所以教人者亦学也自学教人无非是学自始至终日日如此忽不自知其徳之脩也又曰傅説此段説为学工夫极精密伊尹告太甲者极痛切　因説斆学半或举葛氏解云傅説与王説我教你者只是一半事那一半要你自去行取故谓之终始曰近见喻子才跋某人説命解后亦引此説吕伯恭亦如此説某旧为同安簿时学中一士子作书义如此説见他説得新巧大喜之先説王人求多闻后面説得监于先王成宪其永无愆数语是平正实语不应中间翻空一句如此深险如斆得一半不成那一半棹放冷处教他自得此语全似禅语五通仙人问佛六通如何是那一通那一通便是妙处且如学记引此亦只依古注　西山真氏曰曰终始不曰始终学无止法也上言道之积下言徳之修以理之共由言之谓之道以理之自得言之谓之徳非有二也　任氏曰修乃来者可见修罔觉者不可见惟其有可见之功此厥修之进于乃来惟其无可见之迹此徳脩之妙于罔觉　陈氏雅言曰自学学之半也教人亦学之半也能自学而不能教人则是能成己而不能成物能明徳而不能新民非学之全也必始之自学念念不忘常在于学终之教人亦念念不忘常在于学则徳之所脩有不知其然而然者矣此为学之极功也】
　　监于先王成宪其永无愆
　　宪法愆过也言徳虽造【去声】于罔觉而法必监于先王先王成法者子孙之所当守者也孟子言遵先王之法而过者未之有也亦此意【张氏曰监先王成宪欲高宗以汤为法也　陈氏大猷曰徳修罔觉则徳盛矣必监先王成宪始能无愆何耶盖先王之道徳法度皆成宪之所在歴万世而无者也佛老之学其凝神坐忘亦几于徳修罔觉者矣惟不知监先王成宪故学其所学而非先王之学徳其所徳而非先王之徳是以流不可胜救　吕氏曰无愆徳之至难也舜徳盛矣臯陶惟曰罔愆而已　陈氏经曰自逊志至典学乃学之次序监先王成宪乃学之凖的】
　　惟説式克钦承旁招俊乂列于庶位
　　式用也言高宗之徳苟至于无愆则説用能敬承其意广求俊乂列于众职盖进贤虽大臣之责然高宗之徳未至则虽欲进贤有不可得者【彭氏曰大臣以己事君不若以天下之贤事君一相得其人则天下之贤兼收并蓄庶位皆得其人　陈氏大猷曰君莫大于务学以进徳相莫大于为君以求贤　武夷熊氏曰尝读孟子谓汤执中立贤无方者今观商书一则曰敷求哲人二则曰旁招俊乂伊尹莱朱巫贤傅説诸大臣非以其亲以其贤也主于贤则有徳是视故不间亲主于亲则未必皆贤且妨天下之贤路矣信矣立贤无方为不易之中道　陈氏雅言曰为君之道莫大于法祖训以行其政为相之道莫大于求贤才而任之职然必君徳脩而后相职举盖人君之徳苟未至于无愆则惑于声色而便辟之臣得志惑于货利而聚敛之臣得志相臣虽欲招俊乂而用之其可得乎故进贤之责虽在于相而用舍之权则在于君君徳之脩替乃贤才进退之所系此钦承之言必继于无愆之后而旁招之语特为钦承而发也欤】
　　王曰呜呼説四海之内咸仰朕徳时乃风
　　风教也天下皆仰我徳是汝之教也
　　股肱惟人良臣惟圣
　　手足备而成人良臣辅而君圣高宗初以舟楫霖雨为喻继以麯糵盐梅为喻至此又以股肱惟人为喻其所造益深所望益切矣【新安陈氏曰高宗潜黙之久一旦举説而相之风声所动四海仰徳然非辅君作圣则无以慰人君之仰説始告君以从谏则圣惟圣时宪是臣以圣期待其君今高宗语説以良臣惟圣是君亦以圣自期待矣】
　　昔先正保衡作我先王乃曰予弗克俾厥后惟尧舜其心愧耻若挞于市一夫不获则曰时予之辜佑我烈祖格于皇天尔尚明保予罔俾阿衡専美有商
　　先正先世长【上声】官之臣保安也保衡犹阿衡作兴起也挞于市耻之甚也不获不得其所也高宗举伊尹之言谓其自任如此故能辅我成汤功格于皇天尔庶几明以辅我无使伊尹专美于我商家也傅説以成汤望高宗故曰协于先王成徳监于先王成宪高宗以伊尹望傅説故曰罔俾阿衡专美有商【陈氏大猷曰尹在畎亩则欲使君为尧舜之君民为尧舜之民其自任之重如此説起版筑为相迹与尹同则其自任不可不与尹同　周子曰伊尹耻其君之不及尧舜一夫不获则曰时予之辜学者当志伊尹之所志　西山真氏曰学者口不可一日不诵此言心不可一日不存此念】
　　惟后非贤不乂惟贤非后不食其尔克绍乃辟于先王永绥民説拜稽首曰敢对天子之休命
　　君非贤臣不与共治贤非其君不与共食言君臣相遇之难如此克者责望必能之辞敢者自信无慊之辞对者对以己者于众休命上文高宗所命也至是高宗以成汤自期傅説以伊尹自任君臣相勉励如此异时高宗为商令王傅説为商贤佐果无愧于成汤伊尹也宜哉【朱子曰伊尹告太甲便与傅説告高宗不同伊尹之言谆切恳到盖太甲资质低不得不然若高宗则无许多病痛所谓黩于祭祀时谓弗钦之类不过此等小事尔陈氏雅言曰高宗言今我而获説则后得贤矣当与尔共治也説而遇我则贤得后矣当与我共食也以君臣相遇之难而见今日相遇之盛尔其克绍汝君于先王安斯民于永久此以致君泽民之事责其臣也説于是拜稽首以致其敬君之礼而谓之敢对天子之休命者此以致君泽民之事任诸己也君臣之相勉励如此罔俾阿衡专美有商信哉】
　　高宗肜日
　　高宗肜【音容】祭有雊雉之异祖己训王史氏以为篇亦训体也不言训者以既有高宗之训故只以篇首四字为题今文古文皆有【高堂隆曰大戊有桑谷生朝武丁有雊雉升鼎皆因灾恐惧侧身修行故号曰中宗高宗兴也勃焉】
　　高宗肜日越有雊【勾去声】雉
　　肜祭明日又祭之名殷曰肜周曰绎【音亦】雊鸣也于肜日有雊雉之异盖祭祢庙也序言汤庙者非是【陈氏曰祭之明日以礼享祀行事之有司助祭之宾客皆与焉然谓之又祭而不谓之享者以尸犹有鬼神之道也】
　　祖己曰惟先格王正厥事
　　格正也犹格其非心之格详下文高宗祀丰于昵昵者祢庙也丰于昵失礼之正故有雊雉之异祖己自言当先格王之非心然后正其所失之事惟天监民以下格王之言王司敬民以下正事之言也【苏氏曰武丁不脩人事数祭媚神又丰于亲庙俭于逺者敬其父薄其祖此失徳之大者故傅説祖己皆先格而正之孔光曰上天聪明苟无其事变不虚生书曰惟先格王正厥事言变异之来起事有不正也　王氏曰祖考罔非天嗣祀有典不可丰杀训之使改所谓正厥事】
　　乃训于王曰惟天监下民典厥义降年有永有不永非天夭【上声】民民中絶命
