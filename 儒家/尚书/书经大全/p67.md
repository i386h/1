<!-- { "loadSidebar": true } -->
　　即就也归俟尔命俟武王之安也屏藏也屏璧与珪言不得事神也葢武王丧则周之基业必坠虽欲事神不可得也其称尔称我无异人子之在膝下以语【去声】其亲者此亦终身慕父母与不死其亲之意以见公之达孝也【林氏曰自惟尔元孙某至我乃屏璧与珪即册上所书祝辞全文本用武王名记载代以某字周人以讳事神讳名始于周也　张氏曰武王若死事未可知大位者奸之窥危病者邪之伺异时三监之畔周公之先见防矣】
　　乃卜三一习吉启籥见书乃并是吉【籥与钥通】
　　卜筮必立三人以相参考三龟者三人所卜之龟也习重【平声】也谓三之兆一同开籥见卜兆之书乃并是吉【朱子曰或曰三王前各一卜之　林氏曰习与习坎之习同舜亦曰卜不习吉】
　　公曰体王其周害予小子新命于三王惟永终是图兹攸俟能念予一人
　　体兆之体也言视其卜兆之吉王疾其无所害我新受三王之命而永终是图矣兹攸俟者即上文所谓归俟也一人武王也言三王能念我武王使之安也详此言新命于三王不言新命于天以见果非谓天责取武王也【薛氏曰体与诗尔卜尔誓体无咎言之体同周礼占人云凡卜君占体大夫占色史占墨卜人占拆然证以诗之语则卜看兆体亦可通上下言之　新安陈氏曰兹攸俟上下疑有阙误】
　　公归乃纳册于金縢之匮中王翼日乃瘳【音抽】
　　册祝册也匮藏卜书之匮金縢以金缄之也翼日公归之明日也瘳愈也按金縢之匮乃周家藏卜筮书之物每卜则以告神之辞书于册既卜则纳册于匮而藏之前后卜皆如此故前周公乃卜三一习吉启籥见书者启此匮也后成王遇风雷之变欲卜启金縢者亦启此匮也葢卜筮之物先王不敢防故金縢其匮而藏之非周公始为此匮藏此册祝为后来自解计也【朱子曰既克商二年至王翼日乃瘳此叙周公诸命之事　问周公既祷三王而藏其文于金縢之匮中岂逆知成王之信流言将以语之乎程子曰以近世观焉祝册既用则或焚之或埋之岂周公之时未有焚埋之礼也而欲敬其事故若此乎　王氏曰卜筮既毕而不敢防必纳其册书于匮异时将卜则复唘焉乃国家故事非特为此匮藏其册为后来自解之计也　问周公代武王武王以有瘳有如此理否和靖尹氏曰尽周公之意而已然有瘳乃感应也　林氏曰请代武王之死者周公之本心也王瘳而公不死者天也非人之所能为也】
　　武王既丧管叔及其羣弟乃流言于国曰公将不利于孺子
　　管叔名鲜武王弟周公兄也羣弟蔡叔度霍叔处也流言无根之言如水之流自彼而至此也孺子成王也商人兄死弟立者多武王崩成王幼周公摄政商人固已疑之又管叔于周公为兄尤所觊觎故武庚管蔡流言于国以危惧成王而动摇周公也史氏言管叔及其羣弟而不及武庚者所以深着三叔之罪也【朱子曰武王既丧此以下记周公成王时事　管叔及其羣弟至不利于孺子此即大诰所谓三监及淮夷叛也意其称兵举事必以诛周公为辞若王敦之于刘隗刁协尔诗序所谓周公遭变陈后稷先公风化之所由而作七月之诗以陈王业风喻成王者葢此时也】
　　周公乃告二公曰我之弗辟【音避】我无以告我先王辟读为避郑氏诗言周公以管蔡流言避居东都是也汉孔氏以为致辟【音僻】于管叔之碎谓诛杀之也夫三叔流言以公将不利于成王周公岂容遽兴兵以诛之耶且是时王方疑公公将请王而诛之耶将自诛之也请之固未必从不请自诛之亦非所以为周公矣我之弗辟我无以告我先王言我不避则于义有所不尽无以告先王于地下也公岂自为身计哉亦尽其忠诚而已矣【朱子曰周公乃告二公曰至告我先王作大诰遂东征吕氏曰舜封象于有庳所以为至仁周公之诛三叔所以为大义事异而心则一也　张氏行成曰仁人之于兄弟也有怨于身则不宿获罪于天下则必诛】
　　周公居东二年则罪人斯得
　　居东居国之东也郑氏谓避居东都未知何据孔氏以居东为东征非也方流言之起成王未知罪人为谁二年之后王始知流言之为管蔡斯得者迟之之辞也【朱子曰周公居东二年则罪人斯得杀武庚致辟管叔于商囚蔡叔于郭邻降霍叔于庶人命防子启代殷后作防子之命皆此时事　周公东征不必言用权自是王室至亲与诸侯连衡皆叛当国大臣岂有坐视不救之理帅师征之乃是正义不待可与权者而后能也若马郑以为东行避谤乃鄙生腐儒不达时务之説可不辨而自明若夫所谓周公之志非为身谋也为先王谋也非为先王谋也以身任天下之重也此説极佳　罪人斯得须着个极广大无物我底心胷看方得若有一毫私吝自爱惜避嫌疑之心则与圣人做处天地悬隔矣万一成王终不悟周公更待罪几年不知如何收杀　问罪人斯得或以为管蔡或以为周公官属如何曰非也管蔡既流言成王疑之未知罪人之为谁也及周公居东二年成王因风雷之变唘金縢而悟乃知罪在管蔡也若曰所谓罪人者今得之矣又问所谓居东二年即东征否曰成王方疑周公岂得便东征乎二年待罪也东征三年非二年也　董铢问金縢我之弗辟我无以告我先王马郑皆音辟为避其意葢谓管蔡流言成王既疑周公公乃避居东都二年之久以待成王之察及成王遭风雷之变启金縢之书迎公来返返乃摄政方斯东征所谓罪人斯得者成王得其流言之罪人也陈少南吴才老从之而诋先儒诛辟之説窃谓周公之诛管蔡与伊尹之放太甲皆圣人之变惟二公至诚无愧正大明白故行之不疑未可以浅俗之心窥之也此辟字与蔡仲之命所谓致辟之辟同安得以辟为避且使周公委政而去二年之久不幸成王终不悟而小人得以乘间而入则周家之祸可胜言哉周公是时不知何以告我先王也观公之告二公曰我之弗辟我无以告我先王其言正大明白至诚恻怛则区区嫌疑有所不敢避矣惟有此心无惧而先王可告也自洁其身而为匹夫之谅周公岂为之哉曰辟字当从古注説与蔡沈帖曰弗辟之説只从郑氏为是向董叔重得书亦辨此条一时信笔答之谓当从古注説后来思之不然是时三叔方流言于国周公处兄弟骨肉之间岂应以片言半语便遽然兴师以诛之圣人气象大不如此又成王方疑周公周公固不应不请而自诛之若请之于王王亦未必见从则当时事势亦未必然虽曰圣人之心公平正大区区嫌疑似不必避但舜避尧之子于南河之南禹避舜之子于阳城自是合如此若居尧之宫逼尧之子即为簒矣或又谓成王疑周公故周公居东不幸成王终不悟不知周公又如何处曰亦惟尽其忠诚而已矣　吕氏曰方是时内而少主疑惑外而四国倡乱周公何恃而敢出征二年之久葢十乱尚有如二公者为太师太保而在内可以委付内事调防镇定于其间故也后世权臣安敢轻去君侧举足左右变不旋踵矣】
　　于后公乃为诗以贻王名之曰鸱鸮【音痴枭】王亦未敢诮【音峭】公
　　鸱鸮恶鸟也以其破巢取卵比武庚之败管蔡及王室也诮让也上文言罪人斯得则是时成王之疑十已去其四五矣【朱子曰于后公乃为诗至诮公公既灭武庚管蔡而成王之疑未释故公不欲遽归留居东方而周大夫为作破斧伐柯九罭狼跋之诗　管蔡流言使成王疑周公周公虽已灭之然成王之疑未释则乱未弭也故周公作鸱鸮之诗以遗王而告以王业艰难不忍毁坏之意所以为救乱也　管蔡流言以谤周公而公征之不知者以为公之为是以救其身而已故为此诗者为之发明其心如此学者于此玩味而有得焉则正大而天地之情可见矣　吕氏曰王欲诮公而未敢所谓未敢则悔过之根本也】
　　秋大熟未获天大雷电以风禾尽偃大木斯拔邦人大恐王与大夫尽弁以唘金縢之书乃得周公所自以为功代武王之説
　　王与大夫尽弁以发金縢之书将卜天变而偶得周公册祝请命之説也孔氏谓二公倡王唘之者非是按秋大熟系于二年之后则成王迎周公之归葢二年秋也东山之诗言自我不见于今三年则居东之非东征明矣葢周公居东二年成王因风雷之变既亲迎以归三叔怀流言之罪遂胁武庚以叛成王命周公征之其东征往反首尾又自三年也
　　二公及王乃问诸史与百执事对曰信噫公命【句】我勿敢言
　　周公卜武王之疾二公未必不知之周公册祝之文二公葢不知也诸史百执事葢卜筮执事之人成王使卜天变者即前日周公使卜武王疾之人也二公及成王得周公自以为功之説因以问之故皆谓信有此事已而叹息言此实周公之命而我勿敢言尔孔氏谓周公使之勿道者非是【朱子曰秋大熟至我勿敢言金縢所藏代武王之説　葵初王氏曰如蔡点当云我莫敢言耳説文勿莫也】
　　王执书以泣曰其勿穆卜昔公勤劳王家惟予冲人弗及知今天动威以彰周公之徳惟朕小子其新逆我国家礼亦宜之
　　新当作亲成王唘金縢之书欲卜天变既得公册祝之文遂感悟执书以泣言不必更卜昔周公勤劳王室我幼不及知今天动威以明周公之徳我小子其亲迎公以归于国家礼亦宜也按郑氏诗成王既得金縢之书亲迎周公郑氏学出于伏生而此篇则伏生所当以亲为正亲误作新正犹大学新误作亲也【马融本新逆作亲逆】
　　王出郊天乃雨反风禾则尽起二公命邦人凡大木所偃尽起而筑之歳则大熟
　　国外曰郊王出郊者成王自往迎公即上文所谓亲逆者也天乃反风感应如此之速洪范庶徴孰谓其不可信哉又按武王疾瘳四年而崩羣叔流言周公居东二年罪人既得成王迎周公以归凡六年事也编书者附于金縢之末以见请命事之首末金縢书之显晦也【朱子曰王执书至歳则大熟归禾嘉禾之书皆此后作周公自是归大夫美之而作东山之诗也　成王方疑周公二公何不为周公辨明若天不雷电以风二公终不进説矣当是时成王欲诮周公而未敢葢周公东征其势亦难诮也此成王虽深疑之而未敢诮之也若成王终不悟周公须有所处矣　书中可疑诸篇若一齐不信恐倒了六经如金縢亦有非人情者雨反风禾尽起也是咤异成王又如何恰限去唘金縢之书然当周公纳策于匮中岂但二公知之　林氏曰公尚欲以身代兄之死况肯夺兄子之位乎此成王所以感悟也出郊者及公至则郊劳而亲迎之也孔氏以为郊天误矣又谓禾有偃防起而立之亦非凡禾为木所仆而不能自立者则为之起而筑之加人力焉筑者筑禾也新安陈氏曰成王未知周公则天为之雷风偃禾既知周公则天为之反风起禾感应之速如影响然天岂在君心外耶　林氏曰自周公居东而下其事迹皆在大诰之后然实与周公请死之事相为终始故于此并载之　董氏鼎曰帝王之兴自有天命必至于极而后见武王崩成王幼天下之重悬于周公公负谤而不遑自安王得诗而尚犹未悟文武之业危如一髪非天其孰能警悟而扶持之故天之动威不持以彰周公之徳实以表见三监之罪而显相文武之业也如汉髙困于项籍而大风为之沙光武窘于王郎而河冰为之自合庸非天乎】
　　大诰
