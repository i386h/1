<!-- { "loadSidebar": true } -->
　　汉志尧处【上声】子朱于丹渊为诸侯丹朱之国名也不休息之状罔水行舟如奡【音傲】荡【音荡】舟之类朋淫者朋比小人而淫乱于家也殄絶也世者世尧之天下也丹朱不肖尧以天下与舜而不与朱故曰殄世程子曰夫圣莫圣于舜而禹之戒舜至曰无若丹朱好慢游作傲虐且舜之不为慢游傲虐虽愚者亦当知之岂以禹而不知乎盖处崇高之位所以儆戒者当如是也创惩也禹自言惩丹朱之恶而不敢以慢游也涂山国名在今夀春县东北禹娶涂山氏之女也辛壬癸甲四日也禹娶涂山甫及四日即往治水也啓禹之子呱呱泣声荒大也言娶妻生子皆有所不暇顾念惟以大相【去声】度平治水土之功为急也孟子言禹八年于外三过其门而不入是也五服甸侯绥要荒也言非特平治水土又因地域之逺近以辅成五服之制也疆理宇内乃人君之事非人臣之所当专者故曰弼成也五千者每服五百里五服之地东西南北相距五千里也十二师者每州立十二诸侯以为之师使之相牧以纠【音九】羣后也薄迫也九州之外迫于四海每方各建五人以为之长而统率之也圣人经理之制其详内略外者如此即就也谓十二师五长内而侯牧外而蕃夷皆蹈行有功惟三苗顽慢不率不肯就工帝当忧念之也帝言四海之内蹈行我之徳教者是汝工惟叙之故其顽而弗率者则臯陶方敬承汝之功叙方施象刑惟明矣曰明者言其刑罚当【去声】罪可以畏服乎人也上文禹之意欲舜弛其鞭扑之威益广其文教之及而帝以禹之功叙既已如此而犹有顽不即工如苗民者是岂刑法之所可废哉或者乃谓苗之凶顽六师征之犹且逆命岂臯陶象刑之所能致是未知圣人兵刑之叙与帝舜治苗之本末也帝之此言乃在禹未摄位之前非徂征后事盖威以象刑而苗犹不服然后命禹征之征之不服以益之谏而又增修徳教及其来格然后分背之舜之此言虽在三谟之末而实则禹未摄位之前也【问禹稷三过其门而不入若家有父母岂可不入朱子曰固是然事亦须量个缓急若只是那九年泛泛底水未便会倾国覆都过家见父母亦不妨若洪水之患甚急有倾国溺都君父危亡之灾也只得奔君父之急难虽不过家见父母亦不妨也苗顽弗即工此是禹治水时调役他国人夫不动也后方征之既格而服则治其前日之罪而之之而后分北之今説者谓苗既格而又叛恐无此事又曰三苖想只是如今之溪洞相似溪洞有数种一种谓之猫未必非三苗之后史中説三苗之国左洞庭右彭蠡在今湖北江西之界其地亦甚濶矣顷在湖南见説溪洞蛮猺畧有四种曰犵曰狑曰獠而其最轻健者曰猫近年数出摽掠为边患者多此种也岂三苗之遗民乎然则所谓三苗者亦当正作猫字耳元善説苗民之国三徙其都初在今之筠州次在今之兴国军皆在深山中人不可入而已亦难出其最后在今之武昌县则据江山之险可以无所不为人不得而遏之矣　新安陈氏曰丹朱之不肖蔽以一言曰傲而已慢游虐淫皆自傲出罔画夜凶人为不善惟日不足之意　东阳马氏曰隆古君臣告戒乃如此后世谄谀忌讳者可以戒矣西山真氏曰舜以大圣之资安有可戒之事而益以怠荒戒臯陶以逸欲戒禹又以傲虐戒岂忧其有是而豫防之耶抑知其无是而姑为是言耶人心惟危自昔所畏虽圣主不敢忘操存之功大臣事圣主不敢废规儆之益后之君臣宜视以为法　新安陈氏曰禹欲帝无恃刑威之用而益广明徳之及以丹朱为帝戒复以己之惩戒丹朱者继之末言天下皆顺而苗民独顽若以为不止于庶顽之顽者欲帝念之也　陈氏经曰天下皆迪功弗即工特一有苗若不足介意也圣人之心以为一物梗化则有不能忘之意　夏氏曰洪水未平九功未叙人救死不赡何暇迪徳舜谓今天下所以迪行我徳而各迪有功者由汝之九功惟叙故也臯陶方敬承汝功之叙又虑迪徳者怠方施象刑明示人以儆之则已迪徳者益勉未迪徳者益惧而勉矣此正如九功惟叙之后董之用威不容已也　董氏鼎曰禹戒舜以无若丹朱无怪其然也他山之石可以攻玉舜禹初不自知其圣则其引以进戒岂为过哉当时黎民于变比屋可封而内则有丹朱之可戒外则有苗顽之可忧未能忘情惟此二者此圣所以益圣也】
　　夔曰戛击鸣球搏拊【音博抚】琴瑟以咏祖考来格虞宾在位羣后徳让下管鼗【音桃】鼔合止柷敔【音祝语】笙镛以间【去声】鸟兽跄跄【音锵】箫韶九成鳯凰来仪
　　戛击考击也鸣球玉磬名也搏至拊循也乐之始作升歌于堂上则堂上之乐惟取其声之轻清者与人声相比故曰以咏盖戛击鸣球搏拊琴瑟以合咏歌之声也格神之格思之格虞宾丹朱也尧之后为宾于虞犹微子作宾于周也丹朱在位与助祭羣后以徳相让则人无不和可知矣下堂下之乐也管犹周礼所谓阴竹【山北生者】之管孤竹【竹特生者】之管孙竹【竹枝根未生者】之管也鼗鼓如鼓而小有柄持而摇之则旁耳自击柷敔郭璞云柷如漆桶【音统】方二尺四寸深一尺八寸中有椎柄连底撞之令左右击敔状如伏虎背上有二十七鉏铻【上牀吕反下偶许反】刻以籈栎【音真歴】之籈长一尺以木为之始作也击柷以合之及其将终也则栎敔以止之盖节乐之器也笙以匏为之列管于匏中又施簧于管端镛大钟也叶氏曰钟与笙相应者曰笙钟与歌相应者曰颂【音容】钟颂或谓之镛诗贲【音焚】鼓维镛是也大射礼乐人宿县【音】于阼阶东笙磬西面其南笙钟西阶之西颂磬东面其南颂钟颂钟即镛钟也上言以咏此言以间相对而言盖与咏歌迭奏也乡饮酒礼云歌鹿鸣笙南陔【音该】间歌鱼丽笙由庚或其遗制也跄跄行动之貌言乐音不独感神人至于鸟兽无知亦且相率而舞跄跄然也箫古文作箾舞者所执之物説文云乐名箾韶季札观周乐见舞韶箾者则箾韶盖舜乐之总名也今文作箫故先儒误以箫管释之九成者乐之九成也功以九叙故乐以九成九成犹周礼所谓九变也孔子曰乐者象成者也故曰成鳯凰羽族之灵者其雄为鳯其雌为凰来仪者来舞而有仪容也戛击鸣球搏拊琴瑟以咏堂上之乐也下管鼗鼓合止柷敔笙镛以间堂下之乐也唐孔氏曰乐之作也依上下而递【音替】奏间【去声】合而后曲成祖考尊神故言于堂上之乐鸟兽微物故言于堂下之乐九成致鳯尊异灵瑞故别【必列反】言之非堂上之乐独致神格堂下之乐偏能舞兽也或曰笙之形如鸟翼镛之虡【巨许反】为兽形故于笙镛以间言鸟兽跄跄风俗通曰舜作箫笙以象鳯盖因其形声之似以状其声乐之和岂真有鸟兽鳯凰而跄跄来仪者乎曰是未知声乐感通之妙也瓠巴鼓瑟而游鱼出听伯牙鼓琴而六马仰秣声之致祥召物见于传【去声】者多矣况舜之徳致和于上夔之乐召和于下其格神人舞兽鳯岂足疑哉今按季札观周乐见舞韶箾者曰徳至矣尽矣如天之无不覆如地之无不载虽甚盛徳蔑以加矣夫韶乐之奏幽而感神则祖考来格明而感人则羣后徳让微而感物则鳯仪兽舞原其所以能感召如此者皆由舜之徳如天地之无不覆焘【音道】也其乐之传歴千余载孔子闻之于齐尚且三月不知肉味曰不圗为乐之至于斯则当时感召从可知矣又按此章夔言作乐之效其文自为一段不与上下文势相属【音烛】盖舜之在位五十余年其与禹臯陶夔益相与问答者多矣史官取其尤彰明者以诏后世则是其所言者自有先后史官集而记之非其一日之言也诸儒之説自臯陶谟至此篇末皆谓文势相属故其説牵合不通今皆不取【唐孔氏曰功成道洽礼备乐和史述夔言继于后　陈氏大猷曰戛亦击也意亦有轻重之异球击能鸣故称鸣球王氏炎曰搏犹击也拊轻手取声　林氏曰子云长杨赋云戛滴鸣球刘良注云戛滴拊击也以是】
　　【知鸣球可以戛击古语云拊鸣琴吹洞箫又曰手拊五目视云汉以是知琴瑟可以搏拊　唐孔氏曰以咏歌咏诗章也　郑氏曰琴五瑟二十四管如篪而有六孔十二簧为笙　夏氏曰以间与堂上之乐间作也　林氏曰飨礼曰升歌清庙示徳也下管象舞示事也燕礼曰升歌鹿鸣下管新宫盖堂上之乐以歌为主堂下之乐以管为主其实相合以成别而言之则有堂上堂下之异合而言之则总名为箫韶　陈氏经曰箫者细器作乐时小大之器皆备新安陈氏曰此章夔言作乐之效乃史官载之以结典谟之终盖功成作乐帝者致治之盛也郊特牲曰歌者在上匏竹在下贵人声也即此説以证此章及仪礼皆无不合古文简质下之一字别管鼗等为堂下之乐显见鸣球琴瑟为堂上之乐矣戛击之拊之以咏歌诗章所谓歌者在上也管鼗鼓柷敔笙镛皆堂下之乐管竹也笙匏也皆在堂下以间此众乐与堂上之乐更代而间作也所谓匏竹在下也奏石丝以咏歌之时则堂下之乐不作奏匏竹等众乐之时则堂上之乐不作以今人之乐观之亦如此耳】
　　夔曰于予击石拊石百兽率舞庶尹允谐
　　重击曰击轻击曰拊石磬也有大磬有编磬有歌磬磬有小大故击有轻重八音独言石者盖石音属角最难谐和记曰磬以立辨夫乐以合为主而石声独立辨者以其难和也石声既和则金丝竹匏土革木之声无不和者矣诗曰既和且平依我磬声则知言石者总乐之和而言之也或曰玉振之也者终条理之事故举磬以终焉上言鸟兽此言百兽者考工记曰天下大兽五脂者膏者臝【鲁果反】者羽者鳞者羽鳞总可谓之兽也百兽舞则物无不和可知矣尹正也庶尹者众百官府之长也允谐者信皆和谐也庶尹谐则人无不和可知矣【王氏炎曰八音以石为君而韶乐以球为首宜于此又单言石也　孙氏曰前先言祖考虞宾羣后而后及鸟兽以贵贱为序也此先言鸟兽而后及庶尹以难易为序也　王氏炎曰此又自为一节舜禹之议论既载于前夔之作乐所以形容治功之成故以其言次之于后亦非一日之言史臣比而书之尔夔工于乐者也有舜之徳不可无夔之乐以发之有夔之乐不可无舜之徳以本之二者交致而天下之至和极矣临川吴氏曰夔言乐如此盖有舜之徳是以有夔之乐道徳乐之本声音乐之具舜徳极大极盛而韶乐又尽善尽美故其感应之妙古今莫及】
　　帝庸作歌曰勅天之命惟时惟几【音机】乃歌曰股肱喜哉元首起哉百工熙哉臯陶拜手稽【音起】首飏言曰念哉率作兴事慎乃宪钦哉屡省【息井反】乃成钦哉乃赓【音庚】载歌曰元首明哉股肱良哉庶事康哉又歌曰元首丛脞【取果反】哉股肱惰哉万事堕【音隳】哉帝拜曰俞往钦哉
