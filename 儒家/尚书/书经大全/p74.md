<!-- { "loadSidebar": true } -->
　　劼用力也汝当用力戒谨殷之贤臣与邻国之侯甸男卫使之不湎于酒也毖殷献臣侯甸男卫与文王毖庶邦庶士同义殷之贤臣诸侯固欲知所谨矣况太史掌六典八法八则内史掌八柄之法汝之所友者及其贤臣百寮大臣可不谨于酒乎太史内史献臣百宗工固欲知所谨矣况尔之所事服休坐而论道之臣服采起而作事之臣可不谨于酒乎曰友曰事者国君有所友有所事也然盛徳有不可友者故孟子曰古之人曰事之云乎岂曰友之云乎服休服采固欲知所谨矣况尔之畴匹而位三卿者若圻父廹逐违命者乎若农夫之顺保万民者乎若宏父之制其经界以定法者乎皆不可不谨于酒也圻父政官司马也主封圻农父敎官司徒也主农宏父事官司空也主廓地居民谓之父者尊之也先言圻父者制殷人湎酒以政为急也圻父农父宏父固欲知所谨矣况汝之身所以为一国之视效者可不谨于酒乎故曰矧汝刚制于酒刚制亦劼毖之意刚果用力以制之也此章自逺而近自卑而尊等而上之则欲其自康叔之身始以此为治孰能御之而况毖于酒徳也哉【朱子因论点书曰人説荆公穿凿只是好处亦用还他且如矧惟若畴至定辟古注从父字絶句荆公从违保辟絶句夐出诸儒之表　吕氏曰殷献臣谓献臣尝仕商而今里居者侯甸男卫谓四方诸侯接于卫者服休者以徳为事谓在位者也服采者以事为事谓在职者也戒康叔毖劼于酒先当劼毖所属所友所事之人亦畏相之类也　林氏曰康叔为诸侯长故劼毖及侯甸男卫上言殷献臣下言献臣之为百宗工者此献臣乃周官之致仕里居者　薛氏曰二史掌邦法在王朝则贰冡宰在侯国则居賔友之地　陈氏传良曰诸侯有太史无内史内史惟天子有之内史是商故臣康叔所当亲之为友者也　王氏防曰服休以徳为事休徳也作徳日休是也服采以事为事采事也若予宋是也　苏氏曰酒非刚者不能制　吕氏曰刚制二字最有意当时酒之为病甚深苟泛泛悠悠则不能制　新安陈氏曰刚制固劼毖之意而用力加重焉亦前自介之意也此章有四矧字一节重于一节所职愈重则所戒愈殷劼毖以上所戒勅言刚制以己所检制言在羣臣则当谨上之戒在康叔则当防己之欲严于身以率其下也】
　　厥或诰曰羣饮汝勿佚【音逸】尽执拘以归于周予其杀羣饮者商民羣聚而饮为奸恶者也佚失也其者未定辞也苏氏曰予其杀者未必杀也犹今法曰当斩者皆具狱以待命不必死也然必立法者欲人畏而不敢犯也羣饮葢亦当时之法有羣聚饮酒谋为大奸者其详不可得而闻矣如今之法有曰夜聚晓散者皆死罪葢聚而为妖逆者也使后世不知其详而徒闻其名凡民夜相过者辄杀之可乎【林氏曰西土邦君御事小子克用文王敎不腆于酒是周人已率敎者也而或羣饮不可不严为之法商人则反是　史氏渐曰王非果于杀也饮至于羣坏风俗者也商人羣饮固已不善此风又及于周人则何以为国耶故于商人则待之以敎而使悛于周人则严之以杀而使惧其云者非必杀也有杀之之理语曰其然岂其然乎传曰天其或者其之为言有疑意存焉将开其恐惧修省之心而激其迁善逺罪之念初不必于杀也　刘氏真曰此书不责商民之湎淫而责在位之躬化商之故都大家世族犹多而康叔之百官有司自周而往者亦有之自矧太史友以下皆康叔之百官有司也曰羣饮指此辈也使民为羣饮有司之事耳康叔以国君治之岂曰不可而何必归之于京师乎执归于周亦恐康叔之専杀曰予其杀严为之刑而未必杀也忠厚之意寓于严厉之言岂不明哉一篇始终之意皆以在位者为言而解者不察尽以民言之过矣】
　　又惟殷之廸诸臣惟工乃湎于酒勿庸杀之姑惟敎之殷受导廸为恶之诸臣百工虽湎于酒未能遽革而非羣聚为奸恶者无庸杀之且惟敎之【新安陈氏曰殷诸臣湎酒者勿杀而姑敎之以其染恶深而被化浅也】
　　有斯明享乃不用我敎辞惟我一人弗恤弗蠲乃事时同于杀
　　有者不忘之也斯此也指敎辞而言享上享下之享言殷诸臣百工不忘敎辞不湎于酒我则明享之其不用我敎辞惟我一人不恤于汝弗洁我事时则同汝于羣饮诛杀之罪矣【王氏日休曰此三节皆王告康叔之辞　吕氏曰明享彰明侯享禄位以使劝也】
　　王曰封汝典听朕毖勿辩乃司民湎于酒
　　辩治也乃司有司也即上文诸臣百工之类言康叔不治其诸臣百工之湎酒则民之湎酒者不可禁矣【唐氏曰或曰诰毖或曰典听朕敎或曰典听朕毖何也曰毖者为敎之心敎者为毖之辞　新安陈氏曰汝当常主于听我毖谨之言也酒诰一篇终始以毖慎言始曰厥诰毖庶邦庶士将终曰劼毖殷献臣篇终又曰汝典听朕毖毖之一辞一篇三致意又提其要以致谆切之训云按勿辩乃司民湎于酒説者不同句读亦异孔氏作一句读曰辩使也勿使汝所司之民沉湎于酒唐孔氏略转一机谓勿使汝所司民之吏沉湎于酒吏当正身以率民也王氏曰汝司民有湎于酒则以正治之勿为之辩以为无罪苏氏曰当専一司以察沉湎若以泛责羣吏而不辩其司禁必不行矣吕氏读勿辩为句谓复有循旧习者汝不可辩説诿之旧习实乃所司牧之民湎于酒是谁之过欤蔡氏读勿辩乃司为句其説最优于诸家然此句恐有脱误不如缺之　董氏鼎曰古之为酒本以供祭祀灌地降神取其馨香下达求诸隂之义也后以其能养阳也故用之以奉亲养老又以其能合欢也故用之冠婚宾客然曰宾主百拜而酒三行又曰终日饮酒而不得醉焉未尝过也自禹饮仪狄之酒而疏之寜不谓其太甚己而亡国之君败家之子接踵于后世何莫由斯然则文王之敎不惟当明于妹邦家写一通犹恐覆车之不戒也】
　　梓材
　　亦武王诰康叔之书谕以治国之理欲其通上下之情寛刑辟之用而篇中有梓材二字比稽田作室为雅故以为简编之别非有他义也今文古文皆有　按此篇文多不类自今王惟曰以下若人臣进戒之辞以书例推之曰今王惟曰者犹洛诰之今王即命曰也肆王惟徳用者犹召诰之肆惟王其疾敬徳王其徳之用也己若兹监者犹无逸嗣王其监于兹也惟王子子孙孙永保民者犹召诰惟王受命无疆惟休也反覆参考与周公召公进戒之言若出一口意者此篇得于简篇断烂之中文既不全而进戒烂简有用明徳之语编书者以与罔厉杀人等意合又武王之诰有曰王啓监云者而进戒之书亦有曰若兹监云者遂以为文意相属编次其后而不知前之所谓王者指先王而言非若今王之为自称也后之所谓监者乃监视之监而非启监之监也其非命康叔之书亦明矣读书者优防涵泳沉潜反覆绎其文义审其语脉一篇之中前则尊命卑之辞后则臣告君之语葢有不可得而强合者矣【朱子曰吴才老辨梓材后半截不是梓材縁其中多是勉君乃臣告君之辞未尝如前一半称王曰又称汝为上告下之辞亦有此理又説梓材是洛诰中书甚好其他文字亦有错乱而移易得出人意表者然无如才老此様处恰恰好　吴才老考究得梓材只前面是告戒臣下其后都称王恐别是一篇不应王告臣下不称朕予而自称王断简残编无从考正只得于言语句读中有不晓者缺之又曰梓材后半篇又不知何处録得来此与他人言皆不领尝与陈同父言陈曰毎尝读亦不觉今思之诚然】
　　王曰封以厥庶民暨厥臣达大家以厥臣达王惟邦君大家巨室也孟子曰为政不难不得罪于巨室孔氏曰卿大夫及都家也以厥庶民暨厥臣达大家则下之情无不通矣以厥臣达王则上之情无不通矣王言臣而不言民者率土之濵莫非王臣也邦君上有天子下有大家能通上下之情而使之无间者惟邦君也【陈氏大猷曰大家如晋六卿鲁三桓齐诸田楚昭屈景之类左传载封康叔分以殷民七族自陶氏至终葵氏即卫之大家也大家之情与国君常疎与国之臣民常亲葢臣民素服属于大家而大家之强阻亦臣民拥助之也国君能施仁政抚其臣民由臣民以达其情于大家则巨室之所慕一国慕之又由臣以达其情于天子而邦君之责尽矣　吕氏曰自康叔言则有臣民大家三等自王言之则率土皆王臣但言厥臣皆在其中矣　新安陈氏曰邦君处上下之间达王必自达大家始得罪于巨室者不公正而无以服其心也巨室难以强力服而可以公心化以庶民及臣达之是邦君一人之心其公正能通乎一国千万人之心以一国臣民千万人之心通达于大家之心以其下达者而上达其流通而无留滞也必矣】
　　汝若恒越曰我有师师司徒司马司空尹旅曰予罔厉杀人亦厥君先敬劳肆徂厥敬劳肆往奸宄杀人歴人宥肆亦见厥君事戕败人宥
　　恒常也师师以官师为师也尹正官之长旅众大夫也敬劳恭敬劳来也徂往也歴人者罪人所过律所谓知情蔵匿资给也戕败者毁伤四肢面目汉律所谓疻【音咫汉薛宣传注以杖手殴击之剥其皮肤肿起青黑而无疮瘢者律谓疻痏师古曰疾音侈】也此章文多未详【朱子曰亦厥君先敬劳至戕败人宥之类都不成文理不可晓　新安陈氏曰蔡传仅训字而云此章文多未详信当缺之今姑采合诸説解之曰汝若常发越谓羣臣言我有交相师师之三卿与正长之尹众大夫之旅汝意言我欲无虐杀人耳亦以其君先恭敬劳来其民为臣者遂往效君以敬劳遂与往日为奸宄杀人者罪人所经歴者今皆寛宥与之为新羣臣遂亦见其君之事凡戕伤人毁败人物者亦寛宥之矣君宥其大者臣亦宥其小者大意欲康叔率其臣以戒虐杀施寛宥也　玉篇疻之移之氏二反殴伤也】
　　王启监厥乱为民曰无胥戕无胥虐至于敬寡至于属妇合由以容王其效邦君越御事厥命曷以引养引恬自古王若兹监罔攸辟【音僻】
　　监三监之监康叔之封亦受畿内之民当时亦谓之监故武王以先王启监意而告之也言王者所以开置监国者其治本为民而已其命监之辞葢曰无相与戕杀其民无相与虐害其民人之寡弱者则哀敬之使不失其所妇之穷独者则聨属之使有所归保合其民率由是而容蓄之也且王所以责效邦君御事者其命何以哉亦惟欲其引掖斯民于生养安全之地而已自古王者之命监若此汝今为监其无所用乎刑辟以戕虐人可也【陈氏大猷曰周礼建牧立监以维邦国自黄帝己立左右监以监视万国乃诸侯之长也康叔孟侯故称之为监　新安陈氏曰三篇意相承而相济康叔以卫侯为司冦故武王命之多及于刑康诰反覆于明徳慎罚悉矣不得已而及于速由文王罚刑速由兹义率杀酒诰又以惩羣饮为务而曰予其杀时同于杀皆非得已也逮至梓材告戒于此终矣虑康叔因前二篇之屡及于杀而意或偏倚于刑也故此篇惟以尚寛宥无刑辟为言仁哉武王之心其帝舜刑期于无刑之心欤】
　　惟曰若稽田既勤敷菑【音兹】惟其陈修为厥疆畎若作室家既勤垣墉惟其涂塈【其寄反】茨【才质反】若作梓材既勤朴斵【音朴卓】惟其涂丹雘【音获】
