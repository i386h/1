<!-- { "loadSidebar": true } -->
　　武王克殷以殷余民封受子武庚命三叔监【平声】殷武王崩成王立周公相【去声】之三叔流言公将不利于孺子周公避位居东后成王悟迎周公归三叔惧遂与武庚叛成王命周公东征以讨之大诰天下书言武庚而不言管叔者为亲者讳也篇首有大诰二字编书者因以名篇今文古文皆有　按此篇诰语多主卜言如曰寜王遗【去声】我大宝龟曰朕卜并吉曰予得吉卜曰王害【音曷】不违卜曰寜王惟卜用曰矧亦惟卜用曰予曷其极卜曰矧今卜并吉至于篇终又曰卜陈惟若兹意邦君御事有曰艰大不可征欲王违卜故周公以讨叛卜吉之义及天命人事之不可违者反复【音腹】诰谕之也【朱子曰大诰一篇不可晓据周公在当时外则有武庚管蔡之叛内则有成王之疑周室方且岌岌然他作此书决不是备礼苟且为之必欲以此耸动天下也而今大诰大意不过説周家辛苦做得这基业在此我后人不可不有以成就之而已其后又却専归在卜上其意思缓而不切殊不可晓　因言武王既克纣武庚三监及商民叛曰当初纣之暴虐天下之人胥怨无不欲诛之及武王既奉天下之心以诛纣于是天下之怨皆解而归徳于周矣然商之遗民及与纣同事之臣一旦见故主遭人戮宗社为墟寜不动心兹固畔心之所由生也葢始于苦纣之暴而欲其亡固人之心及纣既死则怨己解而人心复有所不忍亦事势人情之必然者又况商之流风善政毕竟尚有在人心者及其顽民感商恩意之深此其所以叛也后来乐毅伐齐亦是如此　陈氏大猷曰武王以公义封武庚而不虞其怨以亲爱用三叔而不料其反仁人之过也使舍武庚而立防子三监虽欲叛而不从舍三叔而任他人武庚虽欲反而不敢　陈氏经曰使三叔监殷亦如舜之封象不得有为于其国使吏治其国之意读泰牧誓而知武王取商之易读大诰诸篇而知周家安商之难　新安陈氏曰避位之説葢以照应金縢】
　　王若曰猷大诰尔多邦越尔御事弗吊天降割于我家不少延洪惟我幼冲人嗣无疆大厯服弗造哲廸民康矧曰其有能格知天命
　　猷发语辞也犹虞书咨嗟之例按尔雅猷训最多曰谋曰言曰己曰图未知此何训也吊恤也犹诗言不吊昊天之吊言我不为天所恤降害于我周家武王遂丧而不少待也冲人成王也厯厯数也服五服也哲明哲也格格物之格言大思我幼冲之君嗣守无疆之大业弗能造明哲以导民于安康是人事且有所未至而况言其能格知天命乎【朱子曰王若曰若字只是一似如此説底意思如汉书中帝意若曰之类葢或宣道徳意者敷演其説或记録者失其语而追记其意如此也书中弗吊字只如字读解者欲训吊为至故音的声非也其义止如诗中所读不吊昊天耳言不见闵】
　　【吊于上帝也　林氏曰政虽摄于周公而成王在上为天子故必称王命以告也猷发语之词若二典所谓咨甘誓征所谓嗟切意至周时发语之辞变而为猷故防子之命多士多方皆言王若曰猷越及也吕氏曰叛者三监武庚耳何必大诰多方葢天下初定人情未安三监煽变恐乱之牵引不止于此所】
　　【以大诰谕之人心有定则变无由生也　西山真氏曰圣贤举事必先诰谕多方者所以昭大公而一众志非但防乱而已　马融读不少延为句　薛氏曰洪惟与洪惟作威同　复斋董氏曰幼谓年少冲童也　陈氏大猷曰格知格之至也下文将言用龟绍天命故先谦言己不知天命也　王氏安石曰大诰疑有脱语其不可知者辄阙之而释其可知者　新安陈氏曰朱子所以取荆公者在此此可为解盘诰诸篇之法】
　　已予惟小子若涉渊水予惟徃求朕攸济敷贲【彼义反】敷前人受命兹不忘大功予不敢闭于天降威用
　　己承上语词已而有不能已之意若涉渊水者喻其心之忧惧求朕攸济者冀其事之必成敷布贲饰也敷贲者修明其典章法度敷前人受命者增益开大前王之基业若此者所以不忘武王安天下之大功也今武庚不靖天固诛之予岂敢闭抑天之威用而不行讨乎【朱子因论点书曰人説荆公穿凿只是好处亦用还他如天降割于我家不少延及寜王遗我大宝龟皆非诸家所及　叶氏曰礼天子在丧称予小子诗闵予小子是也　陈氏大猷曰渡水曰涉渡讫曰济　夏氏曰敷布贲饰之事以敷布恢张前人所受之命于此不忘前人之大功烈也孔氏曰我不敢闭絶天所下威用而不行　新安陈氏曰若涉渊水畏之之深也往求攸济济之之道也知惧自强两者并行方能济难不知畏者忽徒知畏者沮皆非也惟天惟祖宗所以付任我者甚重今日不敢不力不敷贲敷受命是不能继志述事而忘祖宗之大功也不用兵伐四国是不能奉行天讨而闭天之降威也　西山真氏曰天降威谓天以商有罪降之黜罚非我所敢拒也王者用威听乎天而已天未降威不敢先文王事殷是也天既降威不敢后武王伐殷是也　王氏曰闭拒也天降威成王不敢拒故用寜王所用大宝龟绍天之明以断吉凶而即天命也】
　　寜王遗我大宝绍天命即命曰有大艰于西土西土人亦不静越兹蠢【蠢上声】
　　寜王武王也下文又曰寜考苏氏曰当时谓武王为寜王以其克殷而安天下也蠢动而无知之貌寜王遗我大宝龟者以其可以绍介天命以定吉凶曩尝即龟所命而其兆谓将有大艰难之事于西土西土之人亦不敢静是武庚未叛之时而龟之兆葢已预告矣及此果蠢蠢然而动其卜可验如此将言下文伐殷卜吉之事故先发此以见卜之不可违也【吕氏曰寜王遗我大宝龟大诰一篇之纲领也自始至终皆以卜为言　林氏曰天之吉防示人甚明然其道幽无介绍以其意惟卜之以龟则天之明晓然可见此成王所以即而受命焉　薛氏曰即命与金縢即命于元龟同意　苏氏曰曰有大艰于西土西土人亦不静此龟所以告也及是三监果动　史氏渐曰文武成之际事之大者凡三皆以卜而决文王将猎得非虎非熊之卜而太公起于渭濵造周之谋自此而成武王师渡孟津日朕梦协朕卜兴周之基自此而定成王主少国疑之际而三监商奄相煽而起赖朕卜并吉故周公寜违众而举师不敢违卜而逆天而安周之功自此而着周家三世以三卜而兴则大龟为世守之宝也亦宜　新安陈氏曰武庚之乱在东非西土也孔注四国作大难于京师意其指流言于国欤　葵初王氏曰西土指镐京为是即牧誓所谓西土之人大艰以下艰大例之是因流言而有东征之役】
　　殷小腆【他典反】诞敢纪其叙天降威知我国有疵【音慈】民不康曰予复反鄙我周邦
　　腆厚诞大叙绪疵病也言武庚以小厚之国乃敢大纪其既亡之绪是虽天降威于殷然亦武庚知我国有三叔疵隙民心不安故敢言我将复殷业而欲反鄙邑我周邦也【吕氏曰反鄙之鄙如郑子产曰郑鄙邑也】
　　今蠢今翼日民献有十夫予翼以于敉【音弭】寜武图功我有大事休朕卜并吉
　　于往敉抚武继也谓今武庚蠢动今之明日民之贤者十夫辅我以往抚定商邦而继嗣武王所图之功也大事戎事左传云国之大事在祀与戎休美也言知我有戎事休美者以朕卜三龟而并吉也按上文即命曰有大艰于西土葢卜于武王方崩之时此云朕卜并吉乃卜于将伐武庚之日先儒合以为一误矣【林氏曰民之贤者有十夫来助予往征以抚安武王所图之功则得人心矣朕卜并吉则得天心矣天人俱应则我周有必胜之理武庚有必亡之势如之何不征民献与黎献同栾武子以三卿为主不与楚战亦周公从十夫之意曰艰大者虽众皆不知天者也知天之十献为主可谓众矣惜十民献名氏不见于后世耳　杨氏曰惟至诚为能通天下之志诚而不疑其类自合方是时危疑之甚惟周公以身任之而不疑故十夫予翼此勿疑朋盍簪之谓也　新安陈氏曰公之东征邦君御事皆疑民献十夫先至故公表其人以告天下葢天之视听在民而民之去就视贤蓍固可以绍天明贤人尤可以占天意贤人人中之蓍也此章言武庚作乱不可不征而决之贤与卜民献卜乃大诰之纲领也】
　　肆予告我友邦君越尹氏庶士御事曰予得吉卜予惟以尔庶邦于伐殷逋播臣
　　此举尝以卜吉之故告邦君御事往伐武庚之词也肆故也尹氏庶官之正也殷逋播臣者谓武庚及其羣臣本逋亾播迁之臣也
　　尔庶邦君越庶士御事罔不反曰艰大民不静亦惟在王宫邦君室越予小子考翼不可征王害【音曷】不违卜此举邦君御事不欲征欲王违卜之言也邦君御事无不反曰艰难重大不可轻举且民不静虽由武庚然亦在扵王之宫邦君之室谓三叔不睦之故实兆衅端不可不自反害曷也越我小子与父老敬事者皆谓不可征王曷不违卜而勿征乎
　　肆予冲人永思艰曰呜呼允蠢鳏寡哀哉予造天役遗大投艰于朕身越予冲人不卬【音昻】自恤义尔邦君越尔多士尹氏御事绥予曰无毖于恤不可不成乃寜考图功
　　造为卭我也故我冲人亦永思其事之艰大叹息言信四国蠢动害及鳏寡深可哀也然我之所为皆天之所役使今日之事天实以其甚大者遗于我之身以其甚艰者投于我之身于我冲人固不暇自恤矣然以义言之于尔邦君于尔多士及官正治事之臣当安我曰无劳于忧诚不可不成武王所图之功相与戮力致讨可也此章深责邦君御事之避事【朱子曰卬字即我字沈存中以为秦语平音故谓之卬　新安陈氏曰以大任责已以大义责臣非不知遗我以大投我以艰而责不得辞也以义言之当如此反观之则以艰大沮挠者其为不义大矣】
　　己予惟小子不敢替上帝命天休于寜王兴我小邦周宁王惟卜用克绥受兹命今天其相【去声】民矧亦惟卜用呜呼天明畏弼我丕丕基
　　卜伐武庚而吉是上帝命伐之也上帝之命其敢废乎昔天眷武王由百里而有天下亦惟卜用所谓朕梦协朕卜袭于休祥是也今天相佑斯民避凶趋吉况亦惟卜是用是上而先王下而小民莫不用卜而我独可废卜乎故又叹息言天之明命可畏如此是葢辅成我丕丕基业其可违也天命即上文所谓绍天明者【吕氏曰天之明示威畏非以困我乃欲辅成我大业也如孟子言天将降大任必先苦其心志畏之者乃所以弼之也多难兴邦殷忧唘圣此周公自强处即所以畏天命】
　　王曰尔惟旧人尔丕克逺省【息并反】尔知宁王若勤哉天閟毖【并音秘】我成功所予不敢不极卒宁王图事肆予大化诱我友邦君天棐忱辞其考我民予曷其不于前宁人图功攸终天亦惟用勤毖【音秘】我民若有疾予曷敢不于前寜人攸受休毕
