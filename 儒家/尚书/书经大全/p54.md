<!-- { "loadSidebar": true } -->
　　底致也冢土大社也祭社曰宜上文言纵纣不诛则罪与纣钧故此言予小子畏天之威早夜敬惧不敢自宁受命于文王之庙告于天神地祗以尔有众致天之罸于商也王制曰天子将出类乎上帝宜乎社造【七到反】乎祢受命文考即造乎祢也王制以神尊卑为序此先言受命文考者以伐纣之举天本命之文王武王特禀文王之命以卒其伐功而已【陈氏经曰纣之恶在不敬上天文王之徳在肃将天威武王之徳在夙夜祗惧敬与不敬圣狂分焉兴亡判焉】
　　天矜【音京】于民民之所欲天必从之尔尚弼予一人永清四海时哉弗可失
　　天矜怜于民民有所欲天必从之今民欲亡纣如此则天意可知尔庶几辅我一人除其邪秽【音畏】永清四海是乃天人合应之时不可失也【林氏曰天之立君専以为民故武王于一篇之中三致意焉首言元后作民父母以见纣之不能为民父母也次言作之君师以见纣之不能为君师也末言民欲天必从以见民之欲亡纣而伐之必克也去一纣则恶根除故永清四海尧授舜舜授禹天实与之则尧舜不可失其与之之时汤放桀武王伐纣天实夺之则汤武不可失其取之之时故韩献子曰文王率商之叛国以事纣惟知时也礼运亦曰尧授舜舜授禹汤放桀武王伐纣时也　陈氏经曰君源也民流也源清则流清四海本清纣污浊之伯夷太公所以避之以待天下之清也去纣而除其秽恶则清其源而天下清矣】
　　泰誓中
　　惟戊午王次于河朔羣后以师毕防王乃防【循去声】师而誓【戊音茂】
　　次止徇循也河朔河北也戊午以武成考之是一月二十八日【唐孔氏曰左庄三年凡师一宿为舍再宿为信过信为次此直取止舍之义非春秋三日例也　林氏曰汉律歴志曰周师初发以殷之十一月戊子后三日得周正月辛夘朔至戊午渡孟津孟津去周九百里师行日三十里凡三十一日渡河三日三誓师上篇不言日以中篇攷当是丁巳日在河南将渡孟津时誓而后渡河也中篇是戊午既渡而次河北所誓下篇戊午明日将趋商郊誓而后行也三令五申谨之至也】
　　曰呜呼西土有众咸听朕言
　　周都丰镐其地在西从武王渡河者皆西方诸侯故曰西土有众【吕氏曰上篇言友邦冢君御事庶士先诸侯而后西土之人所以明尊卑之分也中下篇先及西土立法自近者始　新安陈氏曰伐纣之誓凡四上篇并诸侯凡从者誓之中下篇惟誓西伯所统者至牧誓又并诸侯凡从者誓之篇末军法甚明】
　　我闻吉人为善惟日不足凶人为不善亦惟日不足今商王受力行无度播弃犂老昵比【音溺备】罪人淫酗【音煦】肆虐臣下化之朋家作仇【音求】胁权相灭无辜【音孤】吁【音喻】天秽徳彰闻
　　惟日不足者言终日为之而犹为不足也将言纣力行无度故以古人语发之无度者无法度之事播放也犂黧通黑而黄也微子所谓耄逊于荒是也老成之臣所当亲近者纣乃放弃之罪恶之人所当斥逐者纣乃亲比之酗醉怒也肆纵也臣下亦化纣恶各立朋党相为仇讐胁上权命以相诛灭流毒天下无辜之人呼天告寃腥秽之徳显闻于上吕氏曰为善至极则至治馨香为恶至极则秽徳彰闻
　　惟天惠民惟辟奉天有夏桀弗克若天流毒下国天乃佑命成汤降黜夏命
　　言天惠爱斯民君当奉承天意昔纣不能顺天流毒下国故天命成汤降黜夏命
　　惟受罪浮于桀剥丧【去声】元良贼虐谏辅谓己有天命谓敬不足行谓祭无益谓暴无伤厥鉴惟不逺在彼夏王天其以予乂民朕梦协朕卜袭【音习】于休祥戎商必克浮过剥落丧去也古者去国为丧元良微子也谏辅比干也谓己有天命如答祖伊我生不有命在天之类下三句亦纣所尝言者鉴视也其所鉴视初不在逺有夏多罪天既命汤黜其命矣今纣多罪天其以我乂民乎袭重【平声】也言我之梦协我之卜重有休祥之应知伐商而必胜之也此言天意有必克之理【张氏曰即所谓商鉴不逺在夏后之世　林氏曰其者未定之辞犹曰天其永我命于兹新邑言之于未然之前辞当如此　新安胡氏曰蔡言伐商以伐训戎谓以兵戎伐之也】
　　受有亿兆夷人离心离徳予有乱臣十人同心同徳虽有周亲不如仁人
　　夷平也夷人言其智识不相上下也治乱曰乱十人周公旦召【音邵】公奭【音式】太公望毕公荣公太颠闳夭散【上声】宜生南宫适其一文母孔子曰有妇人焉九人而已刘侍读以为子无臣母之义盖邑姜也九臣治外邑姜治内言纣虽有夷人之多不如周治臣之少而尽忠也周至也纣虽有至亲之臣不如周仁人之贤而可恃也此言人事有必克之理【朱子曰马氏云乱治也或曰乱本作乿古治字】
　　天视自我民视天听自我民听百姓有过在予一人今朕必往
　　过广韵曰责也武王言天之视听皆自乎民今民皆有责于我谓我不正商罪以民心而察天意则我之伐商断【都玩反】必往矣盖百姓畏纣之虐望周之深而责武王不即拯己于水火也如汤东面而征西夷怨南面而征北狄怨之意【天视自我民视天听自我民听或问此若有不同如何朱子曰天岂曾有耳目以视听只是自民之视听便是天之视听如帝命文王岂天谆谆然命之只是文王要恁地便是理合恁地便是帝命之也又曰若一件事民人皆以为是便是天以为是若民人皆归往之便是天命之也此处甚微故其理难看　问天视天听谓天即理也曰天固是理然苍苍者亦是天在上而有主宰者亦是天各随他所説今既曰视听即理又如何会视听虽説不同又却只是一个知其同不妨其为异知其异不害其为同　新安陈氏曰百姓有过恐只如万方有罪之意耳　王氏曰在予一人盖以其身任天下之责不如是不足以为天吏也】
　　我武惟侵于之疆取彼凶残我伐用张于汤有光举侵入也凶残纣也犹孟子谓之残贼武王吊民伐罪于汤之心为益明白于天下也自世俗观之武王伐汤之子孙覆汤之宗社谓之汤讐可也然汤放桀武王伐纣皆公天下为心非有私于己者武之事质之汤而无愧汤之心验之武而益显是则伐商之举岂不于汤为有光也哉【朱子曰武王威武奋侵彼纣之疆界取其残贼而杀伐之功因以张大比于汤之伐桀又有光焉】
　　勗哉夫子罔或无畏宁执非敌百姓懔懔【力锦反】若崩厥角呜呼乃一徳一心立定厥功惟克永世
　　勗勉也夫子将【去声】士也勉哉将士无或以纣为不足畏宁执心以为非我所敌也商民畏纣之虐懔懔若崩摧其头角然言人心危惧如此汝当一徳一心立定厥功以克永世也【林氏曰考之孟子疑此二篇必有所增损润色其字大抵相同其意防则有不同者盖康诰伏生所泰誓孔壁续出孔氏为隶古定其闻必有不能晓而以意増损者则今泰誓康诰与孟子所举不同者以此　董氏鼎曰勗哉数语固不以至仁伐至不仁而萌幸胜轻敌之心亦不以羣臣同心同徳而忘一徳一心之戒圣人之重用民命临事而惧也如此】
　　泰誓下
　　时厥明王乃大巡六师明誓众士
　　厥明戊午之明日也古者天子六军大国三军是时武王未备六军牧誓叙三卿可见此曰六师者史臣之词也
　　王曰呜呼我西土君子天有显道厥类惟彰今商王受狎侮五常荒怠弗敬自絶于天结怨于民
　　天有至显之理其义类甚明至显之理即典常之理也纣为君臣父子兄弟夫妇典常之道亵狎侮慢荒弃怠惰无所敬畏上自絶于天下结怨于民结怨者非一之谓下文自絶结怨之实也【林氏曰君子统上下而言越王句践伐吴以其私卒君子六千人为中军则士卒亦可言君子】
　　斮【音酌】朝涉之胫【形定下定二反】剖贤人之心作威杀戮毒痡【音敷】四海崇信奸回放黜师保屏【音丙】弃典刑囚奴正士郊社不修宗庙不享作竒技淫巧以悦妇人上帝弗顺祝降时丧【去声】尔其孜孜奉予一人恭行天罚
　　斮斫也孔氏曰冬月见朝涉水者谓其胫耐寒斫而视之史记云比干强谏纣怒曰吾闻圣人心有七窍遂剖比干观其心痡病也作刑威以杀戮为事毒病四海之人言其祸之所及者逺也回邪也正士箕子也郊所以祭天社所以祭地竒技谓竒异技能淫巧为过度之巧列女传纣膏铜柱下加炭令有罪者行辄堕炭中妲己乃笑夫欲妲己之笑至为炮烙之刑则其竒技淫巧以悦之者宜无所不至矣祝断【音煅】也言纣于奸邪则尊信之师保则放逐之屏弃先王之法囚奴中正之士轻废奉祀之礼专意汚亵【音乌泄】之行【胡孟反】悖乱天常故天弗顺而断然降是丧【去声】亡也尔众士其勉力不怠奉我一人而敬行天罚乎
　　古人有言曰抚我则后虐我则讐独夫受洪惟作威乃汝世讐树徳务滋除恶务本肆予小子诞以尔众士殄殱乃讐尔众士其尚迪果毅以登乃辟功多有厚赏不迪有显戮
　　洪大也独夫言天命已絶人心已去但一独夫耳孟子曰残贼之人谓之一夫武王引古人之言谓抚我则我之君也虐我则我之讐也今独夫受大作威虐以残害于尔百姓是乃尔之世讐也务専力也植徳则务其滋长【上声】去【上声】恶则务絶根本两句意亦古语喻纣为众恶之本在所当去故我小子大以尔众士而殄絶殱灭汝之世讐也迪蹈登成也杀敌为果致果为毅尔众士其庶几蹈行果毅以成汝君若功多则有厚赏非特一爵一级而已不迪果毅则有显戮谓之显戮则必肆诸市朝【音潮】以示众庶【西山真氏曰武王举古人之言以明民之常情如此若君民之分岂以虐我而遂讐之哉然君民之分不可恃而民之常情不可不察也】
　　呜呼惟我文考若日月之照临光于四方显于西土惟我有周诞受多方
　　若日月照临言其徳之辉光也光于四方言其徳之逺被也显于西土言其徳尤着于所发之地也文王之地止于百里文王之徳达于天下多方之受非周其谁受之文王之徳实天命人心之所归故武王于誓师之末叹息而言之【陈氏雅言曰此武王称文王圣徳辉光被于逺而着于近故能受天命而得民心也】
　　予克受非予武惟朕文考无罪受克予非朕文考有罪惟予小子无良
　　无罪犹言无过也无良犹言无善也商周之不敌久矣武王犹有胜负之虑恐为文王羞者圣人临事而惧也如此【林氏曰圣人至诚畏惧之心充实于中则发于言自然如此非有一毫作伪于其间也　董氏鼎曰事幸而集则文考之功不幸不集则予小子之过善则称亲过则称己礼所当然也又按三篇三数纣之恶发舒万民之气天怒已极人怨已深不待牧野之战而天下已无商矣呜呼岂非万世之永鉴哉】
　　牧誓
　　牧地名在朝歌南即今卫州治之南也武王军于牧野临战誓众前既有泰誓三篇因以地名别之今文古文皆有【陈氏曰禹征苖誓只数语甘誓汤誓则一篇武王之誓至四篇世愈降而文愈繁也】
　　时甲子昩爽王朝至于商郊牧野乃誓王左杖黄钺【音越】右秉白旄以麾曰逖矣西土之人
　　甲子二月四日也昩冥爽明也昧爽将明未明之时也钺斧也以黄金为饰王无自用钺之理左杖以为仪耳旄军中指麾白则见逺麾非右手不能故右秉白旄也按武成言癸亥陈于商郊则癸亥之日周师已陈牧野矣甲子昩爽武王始至而誓师焉曰者武王之言也逖逺也以其行役之逺而慰劳【去声】之也【林氏曰言日不言月上本泰誓文也孔氏曰牧野纣近郊三十里也】
