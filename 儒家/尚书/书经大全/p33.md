<!-- { "loadSidebar": true } -->
　　岷山见梁州衡山南岳也地志在长沙郡湘南县今潭州衡山县也九江见荆州敷浅原地志云豫章郡歴陵县南有博易山古文以为敷浅原今江州徳安县博阳山也晁氏以为在鄱阳者非是今按晁氏以鄱阳有博阳山又有歴陵山为应地志歴陵县之名然鄱阳汉旧县地不应又为歴陵县山名偶同不足据也江州徳安虽为近之然所谓敷浅原者其山甚小而庳【音卑】亦未见其为在所表见者惟庐阜在大江彭蠡之交最高且大宜所当纪志者而皆无考据恐山川之名古今或异而者未必得其真也姑俟知者过经过也与导岍逾于河之义同孔氏以为衡山之脉连延而为敷浅原者亦非是盖岷山之脉其北一支为衡山而尽于洞庭之西其南一支度桂岭北经袁筠之地至徳安所谓敷浅原者二支之间湘水间断衡山在湘水西南敷浅原在湘水东北其非衡山之脉连延过九江而为敷浅原者明甚且其山川冈脊源流具在眼前而古今异説如此况残山断港【音讲】歴数千百年者尚何自取信哉岷山不言导者蒙导嶓冢之文也此南条江汉南境之山也【问岷山之分何以见朱子曰只是以水验之大凡两山夹行中间必有水两水夹行中间必有山江出于岷山岷山夹江两岸而行那边一支去为江北许多去处这边一支为湖南又一支为建康又一支为两浙而余气为福建二广　禹贡西方南方殊不见禹施工处縁是山高少水患当时只分遣官属而不了事底记得文字不整齐耳某作九江彭蠡辨禹贡大槩可见于此禹贡只载九江无洞庭今以其地验之有洞庭无九江则洞庭之为九江无疑矣洞庭彭蠡冬月亦涸只有数条江水在其中　或问禹贡地理曰禹贡过字有三义有山过水过人过如过九江至敷浅原只是禹过此处去也若曰山过水过更不通　孔氏曰岷山江所出在梁州衡山江所经在荆州　林氏曰岍岐所导之水乃合河济之流最为奔悍当其随山之初自西而决之东自东达之东北则已达于海矣故言入于海西倾嶓岷所导之水则未能达海且注于下流之地及濬川之功既施乃得入海故下文所载方是众水入海之道故此只言至于陪尾大别敷浅原而止而下流之山皆所不及也　陈氏曰禹之导山虽曰因而治众水大槩岍岐之列河济所经西倾之列伊洛淮渭所经嶓冢之列汉水所经岷山之列江水所经也　新安陈氏曰导山之役分为四路乃怀襄方殷未可下濬川之功先随山相视可疏导者疏导之两条四列实人功经歴之次第为濬川之经始下文导水详言濬川之源委乃收上文随山之成功林陈説是独岍岐入海节辞犹未备岍岐一列河济所经既入海矣何为下文导河积石导沇水二条又各言入于海欤意者当时水患河济尤甚比江汉淮用工尤难故自发源以至入海先之相视疏导后之开凿濬导必极于归缩之地若江淮汉之属则初一番相视疏导且可至陪尾大别敷浅原而止下文方自源徂流言之欤】
　　导弱水至于合黎余波入于流沙
　　此下濬川也弱水见雍州合黎山名隋地志在张掖县西北亦名羌谷流沙杜佑云在沙州西八十里其沙随风流行故曰流沙水之疏凿者已附于逐州之下于此又派别而详记之而水之经纬皆可见矣濬川之功自随山始故导水次于导山也又按山水皆原于西北故禹叙山叙水皆自西北而东南导山则先岍岐导水则先弱水也【朱子曰流沙在合黎之西自导弱水至导洛凡九条皆导水之事大槩自北而南先言山以为水之经故此言水为山之纪弱水最在西北水又西流不经中国故首言之　陈氏曰弱水之正者入合黎其余则入于流沙　程氏曰禹导弱水至合黎则其逆行者已顺其逺而无所事治者固不必极之于西海近而无能为害者亦任其余波之入流沙则已矣故于雍止曰既西而于导水不必曰入于西海皆纪实也合黎流沙不可意度　林氏曰禹惟先决山陵之积水使有所归然后可施濬川之功如上文既导岍岐至碣石然后导河济之功可施导西倾至陪尾然后导淮渭洛之功可施导嶓至大别导岷至敷浅原然后导汉与江之功可施所以先言导山而后及导水也】
　　导黑水至于三危入于南海
　　黑水地志在犍【音干】为郡南广县汾关山水经出张掖鸡山南至炖煌过三危山南流入于南海唐樊绰云西夷之水南流入于南海者凡四曰区江曰西珥【音二】河曰丽水曰弥渃【音眉若】江皆入于南海其曰丽水者即古之黑水也三危山临峙其上按梁雍二州西边皆以黑水为界是黑水自雍之西北而直出梁之西南也中国山势冈脊大抵皆自西北而来积石西倾岷山冈脊以东之水既入于河汉岷山其冈脊以西之水即为黑水而入于南海地志水经樊氏之説虽未详的实要是其地也程氏曰樊绰以丽水为黑水者恐其狭小不足为界其所称西珥河者却与汉志叶榆泽相贯广处可二十里既足以界别二州其流又正趋南海又汉滇【音颠】池即叶榆之地武帝初开滇巂【音髓】时其地古有黑水旧祠夷人不知载籍必不能附会而绰及道元皆谓此泽以榆叶所积得名则其水之黑似榆叶积渍所成且其地乃在蜀之正西又东北距宕昌不逺宕昌即三苗种裔与三苗之叙于三危者又为相应其证验莫此之明也【朱子曰黑水从雍梁西界入南海亦不经中国故次之弱水黑水沇水言导而不着其地未详　陈氏大猷曰万水能载而弱水独弱且西流万水皆清而黑水独黑且南流天地之间有常有变不可一律齐圣人顺其性而已】
　　导河积石至于龙门南至于华阴东至于底【音砥】柱又东至于孟津东过洛汭至于大伾北过洚【音降】水至于大陆又北播为九河同为逆河入于海
　　积石龙门见雍州华阴华山之北也底柱见导山孟地名津渡处也杜预云在河内郡河阳县南今孟州河阳县也武王师渡孟津者即此今亦名富平津洛汭洛水交流之内在今河南府巩【音拱】县之东洛之入河实在东南河则自西而东过之故曰东过洛汭大伾孔氏曰山再成曰伾张揖以为在成臯郑以为在修武武徳臣瓒以为修武武徳无此山成臯山又不再成今通利军黎阳县临河有山盖大伾也按黎阳山在大河垂欲趋北之地故禹记之若成臯之山既非从东折北之地又无险碍如龙门底柱之须疏凿西去洛汭既已大近东距洚水大陆又为絶逺当以黎阳者为是洚水地志在信都县今冀州信都县枯洚渠也程氏曰周时河徙砱砾至汉又改向顿丘东南流与禹河迹大相背戾地志魏郡邺县有故大河在东北直达于海疑即禹之故河孟康以为王莽河非也古洚渎自唐贝州经城北入南宫贯穿信都大抵向北而入故河于信都之北为合北过洚水之文当以信都者为是大陆见冀州九河见兖州逆河意以海水逆潮而得名九河既沦于海则逆河在其下流故不复有矣河上播而为九下同而为一其分播合同皆水势之自然禹特顺而导之耳今按汉西域张骞所穷河源云河有两源一出葱岭一出于阗于阗在南山下其河北流与葱岭河合东注蒲昌海蒲昌海一名盐泽去玉门阳关三百余里其水停居冬夏不增减潜行地中南出积石又唐长庆中薛元鼎使吐蕃自陇西成纪县西南出塞二千余里得河源于莫贺延积尾曰闷磨黎山其山中高四下所谓昆崘也东北流与积石河相连河源澄莹冬春可涉下稍合流色赤益逺他水并注遂浊吐蕃亦自言昆崘在其国西南二説恐薛氏为是河自积石三千里而后至于龙门经但一书积石不言方向荒逺在所略也龙门而下因其所经记其自北而南则曰南至华阴记其自南而东则曰东至底柱又详记其东向所经之地则曰孟津曰洛汭曰大伾又记其自东而北则曰北过洚水又详记其北向所经之地则曰大陆曰九河又记其入海之处则曰逆河自洛汭而上河行于山其地皆可攷自大伾而下垠岸高于平地故决齧流移水陆变迁而洚水大陆九河逆河皆难指实然上求大伾下得碣石因其方向辨其故迹则尤可考也其详悉见上文　又按李复云同州韩城北有安国岭东西四十余里东临大河濒河有禹庙在山断河出处禹凿龙门起于唐张仁愿所筑东受降【平声】城之东自北而南至于山尽两岸石壁峭立大河盘束于山峡间千数百里至此山开岸濶豁然奔放怒气喷风声如万雷今按旧説禹凿龙门而不详其所以凿诵説相但谓因旧修辟去其龃龉以决水势而已今详此説则谓受降以东至于龙门者是禹新开凿若果如此则禹未凿时河之故道不知却在何处而李氏之学极博不知此説又何所考也【朱子曰释水云河千里一曲一直河从积石北行又东乃折而南计应三千里然后至龙门而为西河龙门地势险河率破山以行禹功于此最难自龙门南流至华阴而极始折而东至于底柱又东至孟津东过洛汭而为南河至大伾而极始折而北流为东河至兖州而分为九复合为一而入海河流于此终矣河为四渎宗其发源西北故叙中国之水以河为先逆河是开渠通海以泄河之溢秋冬则涸春夏则泄程氏曰洛水至于洛州巩县东北入河曰洛汭者洛既北入于河河之南洛之北其两间为汭汭之为】
　　【言在洛水之内也渭水入河之间亦名渭汭正其义也自洛汭以上山水名称迹道古今如一自大伾以下不特水道难考虽名山旧尝凭河者亦复不可究辨非山有徙移也河既变迁年世又逺人知新河之为河不知旧山之不附新河也辄并河求之安从而得旧山之真欤　苏氏曰河既分为九又合为一以一迎八而后入海　王氏炎曰周定王五年河徙已非禹之故道汉元光三年河徙东郡更注渤海继决于瓠子又决于魏之馆陶遂分为屯氏河大河在西屯河在东二河相并而行元帝永光中又决于清河灵鸣犊口则河水分流入于博州屯河始壅塞不通后二年又决于平原则东入齐入青以达于海而下流与漯为一王莽时源遂行漯川大河不行于大伾之北而遂行于相魏之南则山泽在河之濒者支川与河之相贯者悉皆易位而与禹贡不合矣　方氏曰建绍后黄河决入钜野溢于泗以入于淮者谓之南清河由汶合济至沧州以入海者谓之北清河是时淮仅受河之半金之亡也河自开封北卫州决而入涡河以入淮一淮水独受大黄河之全以输之海济水之絶于王莽时者今其原出河北温州犹经枯黄河中以入汶而后趋海清济贯浊河遂成虚论矣新安陈氏曰方氏阳于身经目覩与诸家据纸上而説者不同合程王説而参观之可见古今河道之大不同又因方説而后济水之入河复溢出于河者显然可见矣】
　　嶓冢导漾东流为汉又东为沧浪【音郎】之水过三澨至于大别【必别反】南入于江东滙【音贿】泽为彭蠡东为北江入于海
