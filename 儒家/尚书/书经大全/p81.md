<!-- { "loadSidebar": true } -->
　　所犹处所也君子以无逸为所动静食息无不在是焉作辍则非所谓所矣【萍乡栁兄言吕东莱解无逸一篇极好朱子扣之曰伯恭如何解君子所其无逸栁兄曰吕东莱解所字为居字曰若某则不敢如此説诸友请曰先生将如何説曰恐有脱字则不可知若説不行而必强立一説虽若可观只恐道理不如此　吕氏曰凡人乍勤乍怠亦有无逸之时然能暂而不能居非所其无逸者也惟君子以无逸为所如鱼之于水鸟之于林有不可得而离者焉　陈氏大猷曰所若北辰居其所之所葢居而不移之谓　李氏杞曰所安也犹止其所之所所其无逸安于无逸也　新安陈氏曰所其无逸与王敬作所不可不敬德朱子皆不欲以处所安居之意释之惧其巧凿非古人之本意也然吕説为可喜所以朱子非之而蔡氏仍本之】
　　先知稼穑之艰难乃逸则知小人之依
　　先知稼穑之艰难乃逸者以勤居逸也依者指稼穑而言小民所恃以为生者也农之依田犹鱼之依水木之依土鱼无水则死木无土则枯民非稼穑则无以生也故舜自耕稼以至为帝禹稷躬稼以有天下文武之基起于后稷四民之事莫劳于稼穑生民之功莫盛于稼穑周公发无逸之训而首及乎此有以哉【林氏曰惟知稼穑之艰难为念而不留意于逸者乃所以能逸葢好逸者未必能逸无逸者乃能逸也　吕氏曰此非始于忧勤终于逸乐之论也葢言先备尝稼穑之艰难乃处于安逸则深知小人之所依未尝知稼穑之艰难而遽处安逸兴一宫室起一力役视若易然而民有不得其死者矣成王生于深宫遽处人上公深为之惧故以此章警之若以始勤终逸释之是干徤之体有时而息矣后世渐不克终之患未必非此论启之　陈氏经曰乃逸非先艰难而后逸乐也艰难之中自有逸乐之理君子当以艰难为逸不当以逸为逸也　南轩张氏曰周自后稷以农事开国歴世相传相与咨嗟叹息服习乎艰难而咏歌其劳苦此实王业之根本也周公之告成王诗有七月皆言农桑之候书有无逸欲其知稼穑知小人之依帝王所传心法之要端在于此夫治常生于敬畏而乱常起于骄逸使为国者每念稼穑之艰难而心不存焉者寡矣是心常存则骄矜逸豫何自而生岂非治之所由兴欤　陈氏大猷曰所其无逸知小人之依此一篇之纲领后章言三宗文王及怨詈之事皆反覆推明乎此也　新安陈氏曰先知稼穑之艰难乃逸以为先艰难而后可谋安逸固非矣以为艰难乃所以为安逸亦非也葢君逸于上君本逸也惟以勤居逸虽逸而能无逸吕氏此论超出诸家下文厥子不知稼穑之艰难乃逸乃谚既诞似若六字一句蔡氏提出谓此为以逸为逸与上文乃逸以勤居逸者为对提得精神如两眼然虽六字仍作一句读亦不妨如此説云】
　　相【去声】小人厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知不知稼穑之艰难乃逸者以逸为逸也俚语曰谚言视小民其父母勤劳稼穑其子乃生于豢【音患】养不知稼穑之艰难乃纵逸自恣乃习俚巷鄙语既又诞妄无所不至不然则又讪侮其父母曰古老之人无闻无知徒自劳苦而不知所以自逸也昔刘裕奋农亩而取江左一再传后子孙见其服用反笑曰田舍翁得此亦过矣此正所谓昔之人无闻知也使成王非周公之训安知其不以公刘后稷为田舍翁乎【苏氏曰农夫之子生而饱暖且不知艰难而况于王乎　南史宋髙祖刘裕孙孝武帝骏壊髙祖所居隂室为玉烛殿牀头有土障壁上挂葛灯笼麻绳拂袁顗因盛称髙祖俭德上曰田舍翁得此已为过矣】
　　周公曰呜呼我闻曰昔在殷王中宗严恭寅畏天命自度治民只惧不敢荒宁肆中宗之享国七十有五年中宗大戊也严则庄重恭则谦抑寅则钦肃畏则戒惧天命即天理也中宗严恭寅畏以天理而自检律其身至于治民之际亦只敬恐惧而不敢怠荒安宁中宗无逸之实如此故能有享国永年之效也按书序大戊有原命咸又等篇意述其当时敬天治民之事今无所攷矣【孔氏曰以敬畏之故得寿考之福下文言逸乐之损夀　吕氏曰上既论无逸之理此复举无逸之君以示之法此中宗无逸之实严恭寅畏合而言之敬也因桑谷而修省亦其畏天命之一端天人一理既畏天命必不敢轻下民只惧不敢荒宁皆敬也惟敬故寿也主静则悠逺博厚自强则坚实精明操存则血气循轨而不乱收敛则精神内固而不浮至于俭约克治去戕贼之累又不在言凡此皆敬之力寿之理也自此至文王其寿莫非此理　陈氏经曰以天命之理自为法度凡身所躬行合于法度者无非天命之流行　李氏杞曰无逸必寡欲寡欲而不寿者鲜矣逸乐必多欲多欲而能全生者亦鲜矣既以无逸致寿者为之劝又以逸乐损夀者为之戒使前有所慕后有所警有所慕则知无逸之可法有所警则知逸乐之不可纵】
　　其在髙宗时旧劳于外爰暨小人作其即位乃或亮隂【音梁庵】三年不言其惟不言言乃雍不敢荒宁嘉靖殷邦至于小大无时或怨肆髙宗之享国五十有九年髙宗武丁也未即位之时其父小乙使久居民间与小民出入同事故于小民稼穑艰难备尝知之也雍和也发言和顺当于理也嘉美靖安也嘉靖者礼乐教化蔚然于安居乐业之中也汉文帝与民休息谓之靖则可谓之嘉则不可小大无时或怨者万民咸和也乃雍者和之发于身嘉靖者和之达于政无怨者和之着于民也余见说命髙宗无逸之实如此故亦有享国永年之效也【吕氏曰三年不言圣贤之君未必尽然故谓之乃或是或一道也小大无怨民气大和导迎和气是亦寿考之理又发此意以申劝成王下章论文王咸和万民亦是意也篇末二章之论违怨诅祝怨詈实申此而尽发之　张氏曰不敢荒宁则志气凝定精神纯一此长年之基民心大和导迎善气又所以致长年也葢神气耗散则根本不固厉气外袭则天和日消有一于此皆足致夭】
　　其在祖甲不义惟王旧为小人作其即位爰知小人之依能保惠于庶民不敢侮鳏寡肆祖甲之享国三十有三年
　　史记髙宗崩子祖庚立祖庚崩弟祖甲立则祖甲髙宗之子祖庚之弟也郑曰髙宗欲废祖庚立祖甲祖甲以为不义逃于民间故云不义惟王按汉孔氏以祖甲为太甲葢以国语称帝甲乱之七世而殒孔氏见此等记载意为帝甲必非周公所称者又以不义惟王与太甲此乃不义文似遂以此称祖甲者为太甲然详此章旧为小人作其即位与上章爰暨小人作其即位文势正类所谓小人者皆指微贱而言非谓险【音纎】小之人也作其即位亦不见太甲复政思庸之意又按邵子经世书髙宗五十九年祖庚七年祖甲三十三年世次厯年皆与书合亦不以太甲为祖甲况殷世二十有九以甲名者五帝以大以小以沃以阳以祖别之不应二人俱称祖甲国语传讹承谬旁记曲説不足尽信要以周公之言为正又下文周公言自殷王中宗及髙宗及祖甲及我周文王及云者因其先后次第而枚举之辞也则祖甲之为祖甲而非太甲明矣【吕氏曰商去周未逺故公以王耳目所接者言之　陈氏经曰中宗近生知髙宗学知祖甲困知者也】
　　自时厥后立王生则逸生则逸不知稼穑之艰难不闻小人之劳惟耽乐【音洛】之从自时厥后亦罔或克寿或十年或七八年或五六年或四三年
　　过乐谓之耽泛言自三宗之后即君位者生则逸豫不知稼穑之艰难不闻小人之劳惟耽乐之从伐性丧生故自三宗之后亦无能寿考逺者不过十年七八年近者五六年三四年尔耽乐愈甚则享年愈促也凡人莫不欲寿而恶【去声】夭此篇专以享年永不永为言所以开其所欲而禁其所当戒也【陈氏经曰逸乐人所好然所好有甚于逸乐者苟以难难而得寿奚为而逸乐艰难人所恶然所恶有甚于艰难者苟以逸乐而促寿奚为而不艰难公之言夺常情之好恶而示以所甚好甚恶也　苏氏曰人莫不好逸欲而其所甚好者生也以其所甚好禁其所好庶几必信然犹有不信者以逸豫为未必害生也汉武帝唐明皇岂无欲者哉而寿如此夫多欲不享国者皆是也武帝明皇千一而已岂可専望乎此哉　吕氏曰忧勤者必寿逸豫者必夭此周公格言大训非特以戒成王实万世人主之龟鉴也葢人之一心苟有所操存则精神思虑日由乎天理之中其寿固可必孔子所谓仁者寿诗人所谓乐只君子万寿无期亦即其理而推之耳后世之君惮忧勤而恣逸乐伐性伤生靡所不至乃欲慕神仙之术以求长年何其愚之甚也欤　葵初王氏曰苏氏之说于经有助使好逸者无以汉武明皇借口吕氏求神仙延寿之説三代前未有也然亦可备经筵进读之一义】
　　周公曰呜呼厥亦惟我周太王王季克自抑畏
　　商犹异世也故又即我周先王告之言太王王季能自谦抑谨畏者葢将论文王之无逸故先述其源流之深长也大抵抑畏者无逸之本纵肆怠荒皆矜夸无忌惮者之为故下文言文王曰柔曰恭曰不敢皆原太王王季抑畏之心发之耳【陈氏大猷曰克自者真能自用其力而人不与也抑者所以下之也如制忿欲去奢侈皆是也畏敬畏也人所以肆行无畏不能自抑故也抑其私欲惟义是从则必畏天命畏祖宗畏小民矣】
　　文王卑服即康功田功
　　卑服犹禹所谓恶衣服也康功安民之功田功养民之功言文王于衣服之奉所性不存而专意于安养斯民也卑服葢举一端而言宫室饮食自奉之薄皆可类推【孔氏曰就田功以知稼穑之艰难　新安陈氏曰孔氏以即田功为知稼穑之艰难甚好知稼穑艰难乃无逸之根本一篇之纲领也迪哲四君皆由于此彼生则逸之君只为不知稼穑艰难耳】
　　徽柔懿恭怀保小民惠鲜鳏寡自朝至于日中昃不遑暇食用咸和万民
　　徽懿皆美也昃日昳【徒结反】也柔谓之徽则非柔懦之柔恭谓之懿则非足【子遇反】恭之恭文王有柔恭之德而极其徽懿之盛和易近民于小民则怀保之于鳏寡则惠鲜之惠鲜云者鳏寡之人垂首丧【去声】气赉予【音与】赒给之使之有生意也自朝至于日之中自中至于日之昃一食之顷有不遑暇欲咸和万民使无一不得其所也文王心存乎民自不知其勤劳如此岂秦始皇衡石程书隋文帝卫士传餐代有司之任者之为哉立政言罔攸兼于庶言庶狱庶慎则文王又若无所事事者不读无逸则无以知文王之勤不读立政则无以知文王之逸合二书观之则文王之所从事可知矣【问徽柔懿恭是一字二字朱子曰一字柔者须徽恭者须懿柔而不徽则姑息恭而不懿则非由中出柔易于暗弱徽者发扬之意恭形于外懿则有蕴藏之意　陈氏大猷曰卑服非止恶衣服凡服用皆卑损】
　　文王不敢盘于游田以庶邦惟正之供文王受命惟中身厥享国五十年
