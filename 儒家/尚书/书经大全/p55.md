<!-- { "loadSidebar": true } -->
　　王曰嗟我友邦冢君御事司徒司马司空亚旅师氏千夫长百夫长
　　司徒司马司空三卿也武王是时尚为诸侯故未备六卿唐孔氏曰司徒主民治徒庶之政令司马主兵治军旅之誓戒司空主土治垒壁以营军亚次旅众也大国三卿下大夫五人士二十七人亚者卿之贰大夫是也旅者卿之属士是也师氏以兵守门者犹周礼师氏王举则从者也千夫长统千人之帅百夫长统百人之帅也
　　及庸蜀羌髳【音矛】微卢彭濮【音卜】人
　　左传庸与百濮伐楚庸濮在江汉之南羌在西蜀髳微在巴蜀卢彭在西北武王伐纣不期防者八百国今誓师独称八国者盖八国近周西都素所服役乃受约束以战者若上文所言友邦冢君则泛指诸侯而誓者也【陈氏曰文王化行江汉自北而南故八国皆来助举其逺则近者可知　苏氏曰楚饥庸与百濮伐之庸上庸县濮即百濮又楚伐罗罗与卢戎两军之盖南蛮之属楚者羌先零防开之属彭今属武阳有彭亡髳微缺则知此数国皆西南之夷】
　　称尔戈比【去声】尔干立尔矛予其誓
　　称举戈防干楯【竖尹反】矛亦防之属长二丈唐孔氏曰戈短人执以举之故言称楯则并以扞【音旱】敌故言比矛长立之于地故言立器械严整则士气精明然后能听誓命
　　王曰古人有言曰牝【音品】鸡无晨牝鸡之晨惟家之索【昔洛反】
　　索萧索也牝鸡而晨则阴阳反常是为妖孽而家道索矣将言纣惟妇言是用故先发此
　　今商王受惟妇言是用昏弃厥肆祀弗答昏弃厥遗王父母弟不迪乃惟四方之多罪逋逃是崇是长【上声】是信是使是以为大夫卿士俾暴虐于百姓以奸宄【音轨】于商邑
　　肆陈答报也妇妲【丹入声】己也列女传云纣好【去声】酒淫乐【音洛】不离【音利】妲己妲己所举者贵之所憎者诛之惟妲己之言是用故颠倒昏乱祭所以报本也纣以昏乱弃其所当陈之祭祀而不报昆弟先王之也纣以昏乱弃其王父母弟而不以道遇之废宗庙之礼无宗族之义乃惟四方多罪逃亡之人尊崇而信使之以为大夫卿士使暴虐于百姓奸宄于商邑盖纣惑于妲己之嬖【音闭】背【音佩】常乱理遂至流毒如此也【孙氏曰泰誓言纣之恶终于悦妇人牧誓言纣之恶始于用妇言岂非纣之终始出于此乎　临川吴氏曰四方多罪之人逃亡而归纣者乃尊宠而任用之以之居显位俾毒民为毒也此言纣反人道之常天罚所宜加也　新安阵氏曰厥遗王父母弟如左传所谓先君之遗姑姊妹】
　　今予发惟恭行天之罚今日之事不愆于六步七步乃止齐焉夫子勗哉
　　愆过勗勉也步进趋也齐齐整也今日之战不过六步七步乃止而齐此告之以坐作进退之法所以戒其轻进也
　　不愆于四伐五伐六伐七伐乃止齐焉勗哉夫子伐击刺也少不下四五多不过六七而齐此告之以攻杀击刺之法所以戒其贪杀也上言夫子勗哉此言勗哉夫子者反覆成文以致其丁宁劝勉之意下仿此【王氏炎曰六步七步足法也六伐七伐手法也吕氏曰大司马之法伍两卒旅各有其长使止齐之者使其部伍之长各自止其止各自齐其齐故当战时井然有序不失纪律三军如一人】
　　尚桓桓如虎如貔【音皮】如熊如罴【音卑】于商郊弗迓克奔以役西土勗哉夫子【桓胡官反】
　　桓桓威武貌貔执夷也虎属欲将【去声】士如四兽之猛而奋击于商郊也迓迎也能奔来降【音杭】者勿迎击之以劳役我西土之人此勉其武勇而戒其杀降也【陈氏大猷曰用兵以制节为尚以武勇为主武王虑其或拘故喻以虎貔之勇又虑过于勇而妄杀故以杀降为戒】
　　尔所弗勗其于尔躬有戮
　　弗勗谓不勉于前三者愚谓此篇严肃而温厚与汤誓诰相表里真圣人之言也泰誓武成一篇之中似非尽出一人之口岂独此为全书乎读者其味之【王氏曰功多厚赏前誓已言此不再言而独言有戮者军事以严终亦威克厥爱之意　董氏鼎曰此临战誓师之辞杖钺秉旄所以肃己之容称戈比干立矛所以肃人之容军容既肃然后发命则又无哗而听者审矣自古人有言至恭行天罚所以声罪致讨而激士卒之义也自今日之事至乃止齐焉所以明审法令而示行阵之礼也自勗哉以下又勉之以临阵之勇抚众之仁也以至仁伐至不仁而谨畏戒惧尚如此斯其为王者之师欤】
　　武成
　　史氏记武王往伐归兽祀羣神告羣后与其政事共为一书篇中有武成二字遂以名篇今文无古文有【问武成一篇诸家多以为错简然反覆读之窃以为自王若曰以后皆是史官歴叙以前之事虽作武王告羣臣之辞而实史官叙述之文故其间如有道曽孙周王发及昭我周王之语皆是史官之言非武王当时自称如此也亦如五诰中王若曰以下多是周公之语若如此看则是不必改移亦自可读又既生魄恐是晦日既者言其魄之既足也以厯推之当为四月晦未知此篇先生寻常如何看朱子曰王若曰以下固是告羣臣之辞兼叙其致祷之辞亦与汤诰相类但此辞却无结杀处只是叙其功烈政事之美又书戊午癸亥甲子日辰亦非诰命之体恐须事有错简然自王氏程氏刘原父以下所定亦各不同旧尝考之刘以为王语之末有缺文似得之彼有七经小否可检看又汉书厯志谓是嵗有闰亦是也吕氏曰武成见武王有取商之规模有定商之规模取商以至公大义定商以常典成法秦晋隋亦能一天下而亡不旋踵盖无以定之也】
　　惟一月壬辰旁死魄越翼日癸巳王朝步自周于征伐商
　　一月建寅之月不曰正而曰一者商建丑以十二月为正朔故曰一月也详见太甲泰誓篇壬辰以泰誓戊午推之当是一月二日死魄朔也二日故曰旁死魄翼明也先记壬辰旁死魄然后言癸巳伐商者犹后世言某日必先言某朔也周镐京也在京兆鄠县上林即今长安县昆明池北镐陂是也【朱子曰汉志引武成篇惟一月壬辰旁死魄若翌日癸巳武王乃朝步自周于征伐商又曰越若来三月既死魄粤五日甲子咸刘商王纣又曰惟四月既旁生魄粤六日庚戌武王燎于周庙翌日辛亥祀于天位粤五日乙卯乃以庶国祀馘于周庙又毕命丰刑曰惟十有二年六月庚午朏王命作策丰刑今按伏生今文尚书无武成独孔氏古文尚书乃有此篇今顔氏注刘歆所引两节见其与古文不同遂皆以为今文尚书不知何所考也诸家推厯以为此年二月有闰四月丁未为十九日庚戌为二十二日然二日皆在生魄之后则古文为倒而此志所引者为顺但其言燎于周庙似无理耳况古文此篇文皆错谬安知既生魄庶邦冢君暨百工受命于周十四字非本在示天下弗服之下丁未祀于周庙之上而王若曰以下乃大告武成之文耶王氏日休曰翼辅也以此日为主则明日为辅翼此日者故以明日为翼日　唐孔氏曰举事贵早朝】
　　【故皆言朝】
　　厥四月哉生明王来自商至于丰乃偃武修文归马于华山之阳放牛于桃林之野示天下弗服【华去声】
　　哉始也始生明月三日也丰文王旧都也在京兆鄠县即今长安县西兆灵台丰水之上周先王庙在焉山南曰阳桃林今华阴县潼关也乐记曰武王胜商渡河而西马散之华山之阳而弗复乗牛放之桃林之野而弗复服车甲衅【衅同】而藏之府库倒载干戈包以虎皮天下知武王之不复用兵也　此当在万姓悦服之下【唐孔氏曰生明死魄俱是月初上云死魄此云生明互言耳　吕氏曰但归放用以伐纣之牛马耳天子十二闲与丘甸之赋自不废与晋武平吴而去武备唐穆平两河而销兵不同　王氏曰军行战车用马任载之车用牛服乗用也急于偃武如此见以兵定天下非其本心也】
　　丁未祀于周庙邦甸侯衞骏【荀俊反】奔走执豆笾越三日庚戌柴望大告武成
　　骏尔雅曰速也周庙周祖庙也武王以克商之事祭告祖庙近而邦甸逺而侯卫皆骏奔走执事以助祭祀豆木豆笾竹豆祭器也既告祖庙燔柴祭天望祀山川以告武功之成由近而逺由亲而尊也　此当在百工受命于周之下【陈氏曰归马放牛此偃武之事祀于周庙以下皆修文之事　唐孔氏曰六服侯甸男采卫要此举其要】
　　既生魄庶邦冢君暨百工受命于周
　　生魄望后也四方诸侯及百官皆于周受命盖武王新即位诸侯百官皆朝见新君所以正始也　此当在示天下弗服之下【问生明生魄如何朱子曰日为魂月为魄魄是黯处魄死则明生书所谓哉主明是也老子所谓载营魄载如人载车车载人之载月受日之光魂加于魄魄载魂也明之生时大尽则初二小尽则初三月受日之光常全人望在下却在侧边了故见其盈亏不同或云月形如饼非也笔谈云月形如弹丸其受光如粉涂一半月去日近则光露一屑渐逺则光渐大且如月在午日在酉则是近一逺三谓之至日月相朢则去日十矣故谓之朢日往西而月在东人在下面得以望见其光之全月之中有影者盖天包地外地形小日在地下则月在天中日甚大从地四面光起其影则地影也地碍日之光所谓山河地影是也如星亦受日光凡天地之光皆是日光也自十六日生魄之后其光之逺近如前之谓之下至晦则日与日相叠月在日后光尽体伏矣　新安陈氏曰诸家多谓生魄朢后也而不察既字以朢与既朢例之则哉生魄十六日既生魄十七日也夏氏又谓既尽也与舜典既月同谓尽此生魄以后之日殊不知此既字乃已然之辞与食之既既月不同其实十七日受命十九日丁未祀周庙简倒耳所以云此当在示天下弗服之下而丁未祀于周庙当在百工受命于周之下也】
　　王若曰呜呼羣后惟先王建邦啓土公刘克笃前烈至于太王肇基王迹王季其勤王家我文考文王克成厥诞膺天命以抚方夏大邦畏其力小邦怀其徳惟九年大统未集予小子其承厥志
