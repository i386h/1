<!-- { "loadSidebar": true } -->
　　四五纪一曰嵗二曰月三曰日四曰星辰五曰厯数嵗者序四时也月者定晦朔也日者正躔度也星经星纬星也辰日月所会十二次也厯数者占步之法所以纪嵗月日星辰也【孔氏曰嵗所以纪四时月所以纪一月日纪一日二十八宿迭见以叙气节十二辰以纪日月所防厯数节气之度以为厯敬授民时　唐孔氏曰五者为天时之经纪也　陈氏曰五纪即尧典羲和所掌者　徽庵程氏曰五纪四经而一纬五气顺布四时行焉嵗月日星辰经也厯数者推步嵗月日星辰之数以为厯者也厯象日月星辰敬授人时纬也与庶徴相通而不同彼以证王与卿士师尹庶民之得失此特主于授时　临川吴氏曰嵗自冬至至来嵗冬至凡三百六十五日四分日之一日行天一周也以分至啓闭定嵗之四时是为一嵗之纪月自合朔至来月合朔凡二十九日六辰有竒月与日一会也以晦朔望定月之大小是为一月之纪日自日出至来日日出歴十二辰日绕地一匝也以晨昏出入定昼夜长短是为一日之纪星谓二十八宿众经星辰谓天之壤因日月所会分经星之度为十二次观象测以验天之体也是为星辰之纪厯谓日月五纬所歴之度数谓一二三四五六七八九十百千万七政行度各有盈缩疾迟立数推算以步天之用也是为厯数之纪　陈氏雅言曰纪者如纲之有纪天时所以相维者也嵗者纪周天之度故居一月者纪月行之数故居二日者正天与日月之躔故居三星者在天之象辰者在天之舍故居四四者皆系于天天之示乎人者也天与日月五星之运虽有迟速顺逆之不同而皆有数以稽之有厯以纪之使四时以定而嵗无不成晦朔以辨而月无不协甲乙以审而日无不正经纬以彰而星辰无不着是厯者所以纪嵗月日星辰之数以人而合于天者也嵗月日星辰此天道之所有厯数此人事之所不可无】
　　五皇极皇建其有极敛时五福用敷锡厥庶民惟时厥庶民于汝极锡汝保极
　　皇君建立也极犹北极之极至极之义标准之名中立而四方之所取正焉者也言人君当尽人伦之至语父子则极其亲而天下之为父子者于此取则焉语夫妇则极其别而天下之为夫妇者于此取则焉语兄弟则极其爱而天下之为兄弟者于此取则焉以至一事一物之接一言一动之发无不极其义理之当然而无一毫过不及之差则极建矣极者福之本福者极之效极之所建福之所集也人君集福于上非厚其身而已用敷其福以与庶民使人人观感而化所谓敷锡也当时之民亦皆于君之极与之保守不敢失坠所谓锡保也言皇极君民所以相与者如此也【朱子曰皇极一章乃九畴之本　今人将皇极作大中解都不是皇建其有极不成是大建其有中时人斯其惟皇之极不成是时人斯其惟大之中皇须是君极须是人君建一个表仪于上且如北极是在天中唤作北中不可屋极是在屋中唤作屋中不可人君建一个表仪于上便有肃乂哲谋圣之应五福备具推以与民民皆从其表仪下文凡厥庶民以下言人君极此表仪又须知天下有许多名色人须逐一做道理区处着始得于是有念之受之锡之福之类随其人而区处之大抵皇极是建立一个表仪后又有广大含容区处周备底意思无偏无陂以下只是反覆歌咏若细碎解都不成道理皇指人君极便是指其身为天下做个样子但縁圣人做得样子高大人所难及而不可以此尽律天下之人故虽不协于极者君亦受之至于而康而色自言好徳者亦锡之福　皇极不可以大中训之只是前面五行五事八政五纪是已却都载在人君之身包括尽了五行是发源处五事是操持处八政是修人事五纪是顺天道就中以五事为主视明听聪便是建极如明如聪只是合恁地三徳亦只是就此道理上权衡或放高或捺下是人事尽了稽疑又以卜筮参之若能建极则推之于人使天下皆享五福验之于天则为休微若是不能建极则其在人事便为六极在天亦为咎徴其实都在人君身上又不过敬用五事而已此即笃恭而天下平之意以是观之人君之所任者岂不重哉如此则九畴方贯通为一若以大中言之则九畴散而无统　极有凑会之义所谓三十六辐共一毂福锡民圣人亦岂别有福以锡之只取则于此各正其身顺理而行则为福也孟子谓君仁莫不仁亦此意人君先正其身故又有五事之説若以皇极为大中则与五事似不相干汉儒如谷永书建大中正五事犹相通説今之所谓皇极者只是顺从无所可否　汉儒説中字只是五事之中犹未为害最是近世説中字不是近日之説只是含糊苟且不分是非不辨黑白遇当做底事只畧畧做些不要做尽此岂圣人之意　极尽也因指前面香卓四边尽处是极所以谓之四极四边视中央中央是极也尧都平阳舜都蒲坂四边望之一齐看着平阳蒲坂如屋之极极高之处四边到此尽了去不得故谓之极宸极亦然至善亦如此应于事到至善是极尽了更无去处故君子无所不用其极书之皇极亦是四方所瞻仰者皇有训大处惟皇极之皇不可训大皇只当作君所以説遵王之义遵王之路直説到后面以为天下王其意可见盖皇字下从王　问先生言皇极之极不训中只是标准之义然无偏无党无反无侧亦有中意曰只是个无私意问标准之义如何曰此是圣人正身以作民之准则问何以能敛五福曰当就五行五事上推究人君修身使貌恭言从视明听聪思睿即身自正五者得其正则五行得其序以之稽疑则龟从筮从卿士从庶民从在庶徴则有休徴而无咎徴和气致祥有仁夀而无鄙夭便是五福反是则福转为极矣　自皇建其有极以下是总説人君正心修身立大中至正之标准以观天下而天下化之之义无偏无陂以下乃是反覆赞叹正説皇极体段曰皇极之敷言以下是推本结煞一章之大意　东坡书中説得极字亦好　洛书九数而五居中洪范九畴而皇极居五故自孔氏训皇极为大中而诸儒皆祖其説余独以经之文义语脉求之而有以知其不然也盖皇者君之称也极者至极之义标凖之名常在物之中央而四外望之以取正焉者也故以极为在中之准的则可而便训极为中则不可若北辰之为天极脊栋之为屋极其义皆然而礼所谓民极诗所谓四方之极者于皇极之义为尤近顾今之説者既误于此而并失于彼是以其説展转迷谬而终不能以自明也即如旧説姑亦无问其他但即经文而读皇为大读极为中则夫所谓惟大作中大则受之为何等语乎今以余説推之则人君以眇然之身履至尊之位四方辐凑面内而环观之自东而望者不过此而西也自南而望者不过此而北也此天下之至中者也既居天下之至中则必有天下之絶徳而后可以立至极之标准故必顺五行敬五事以修其身厚八政协五纪以齐其政然后至极之标准卓然有以立乎天下之至中使夫面内而环观者莫不于是而取则焉语其仁则极天下之仁而天下之为仁者莫能加也语其孝则极天下之孝而天下之为孝者莫能尚也是则所谓皇极者也由是而权之以三徳审之以卜筮验其休咎于天考其祸福于人如挈裘领岂有一毛之不顺哉此洛书之数所以虽始于一终于九而必以五居其中洪范之畴所以虽本于五行究于福极而必以皇极为之主也皇建其有极云者则以言夫人君以其一身而立至极之标准于天下也敛时五福用敷锡厥庶民云者则以言夫人君能建其极而为五福之所聚而又有以使民观感而化焉则是又能布此福而与其民也惟时厥庶民于汝极锡汝保极云者则以言夫民视君以为至极之标准而从其化则是复以此福还锡其君而使之长为至极之标凖也　苏氏曰至而无余之谓极　林氏曰皇极居中可以包括上下　冯氏曰皇极居中上总下贯与八畴为九徽庵程氏曰皇极者九畴之枢纽五行之统会新安陈氏曰五行之统会者五居中故合五行之数而极者仁义礼智信之至五性亦合五行之理五行散见诸畴中皇极一畴以五行之理统会之也皇建其有极者君尊为天子徳为圣人能建实有之极以为天下之标凖也有极当借无极对观自至理之妙而无形可见者言之曰无极自至理之实有言之曰有极敛时五福五福即第九畴之五福九畴虽至五福而终五福实自皇极而出第九畴之五福岂舍皇极畴中所敛之五福而他有所谓福哉锡汝保极蔡西山曰民享君之福所以归于君之极而与君保此极也九峯盖用父説而畧师説盖师説有析锡汝与保极为二义者然语録一条又与蔡説合云】
　　凡厥庶民无有淫朋人无有比【音备】徳惟皇作极
　　淫朋邪党也人有位之人比徳私相比附也言庶民与有位之人而无淫朋比徳者惟君为之极而使之有所取正耳重言君不可以不建极也【朱子曰凡厥庶民无有淫朋人无有比徳惟皇作极云者则以言夫民之所以能有是徳者皆君之徳有以为其至极之标准也新安陈氏曰书之知人安民诗之宜民宜人皆以人为有位者民为下民此亦当然证之三徳畴人用侧颇僻民用僭忒可见朱子单言民大约言之耳民人所以然惟在君建极故也作有扶植振起之意建立作兴大畧相似不建不作则斯道废坠矣　陈氏雅言曰人君在上而能示之以大公至正之道则臣民在下相率而为大公至正之行此孟子所谓君正莫不正者也作极与建极大约相似而微有不同建者植立之谓作则有鼓舞振起之意匡直辅翼之意提撕警觉之意欲其无一时一事之不作也】
　　凡厥庶民有猷有为有守汝则念之不协于极不罹【音离】于咎【音旧】皇则受之而康而色曰予攸好【去声】徳汝则锡之福时人斯其惟皇之极
　　此民庶民也有猷有谋虑者有为有施设者有守有操守者是三者君之所当念也念之者不忘之也帝念哉之念不协于极未合于善也不罹于咎不陷于恶也未合于善不陷于恶所谓中人也进之则可与为善弃之则流于恶君之所当受也受之者不拒之也归斯受之之受念之受之随其才而轻重以成就之也见于外而有安和之色发于中而有好徳之言汝于是则锡之以福而是人斯其惟皇之极矣福者爵禄之谓或曰锡福即上文敛福锡民之福非自外来也曰禄亦福也上文指福之全体而言此则为福之一端而发苟谓非禄之福则于下文于其无好徳汝虽锡之福其作汝用咎为不通矣【朱子曰有猷有为有守是有徳之人　凡厥庶民有猷有为有守汝则念之不协于极不罹于咎皇则受之云者则以言夫君既立极于上而下之从化或有浅深缓速之不同其有谋者有才者有徳者人君固当念之而不忘其或未能尽合而未底乎大戾者亦当受之而不拒也而康而色曰予攸好徳汝则锡之福时人斯其惟皇之极云者则以言夫人之有能革面从君而以好徳自名则虽未必出于中心之实人君亦当因以自名而与之以善则是人者亦得以君为极而勉其实也　陈氏雅言曰见于外而有安和之色发于中而有好徳之言此其好善之诚见于色辞之间所谓容貌辞气乃徳之符者也时人即指上三等之人言广收乐育使皆知所以自勉则人莫不观感兴起因其所已能而益勉进其未至皆归于皇之极矣】
　　无虐茕独而畏高明
　　茕独庶民之至微者也高明有位之尊显者也各指其甚者而言庶民之至微者有善则当劝勉之有位之尊显者有不善则当惩戒之此结上章而起下章之义【孔氏曰茕单无兄弟也无子曰独　新安陈氏曰茕独如云孤寒指民言高明如云高明之家指人言】
