<!-- { "loadSidebar": true } -->
　　人有夀而后能享诸福故夀先之富者有廪禄也康宁者无患难也攸好徳者乐其道也考终命者顺受其正也以福之急缓为先后【朱子曰休咎徴于天则祸福加于人福极通天下人民而言盖人主不必一身为福极而以天下为福极民皆仁夀尧舜之福也民皆鄙夭桀纣之极也五福以人所尤好者为先　孔氏曰夀百二十年唐孔氏曰世有长夀云百二十年故言之未必有正文　林氏曰唐李泌云天命他人皆可言惟君相不可言君相造命者也民命虽禀于天君实制之自五行至庶徴各得其叙则民归于五福矣五福虽天所畀实自造命者向而致之也自五行至庶徴失其叙则民陷于六极矣欲民不陷于极亦造命者威而避之也使民享五福而不知六极此治道之极功也故九畴以是终焉　陈氏大猷曰人莫不好生恶死夀则生之长者四代皆尚齿故五福夀为先虽夀不可无以养其生故富次之寿且富或不免于忧患则身心不安故康宁又次之形康心宁安之至也夀富康宁而不好徳则老而不死为富不仁作伪心劳何足贵哉攸好徳则心逸日休自求多福福之本实在此其为福大矣故好徳又次之考成也诸福备矣必成其正命则全而归之顺受其正然后为福之至使年虽寿而死非正命虽夀何补非福矣故考终命终焉此之五福即皇极畴之五福五福以攸好徳为根本五福之目虽至第九畴而列而五福之根本则已于第五畴而基曰予攸好徳汝则锡之福是也好徳则必得其夀为世耉老无徳而夀罔之生也好徳则得禄而富无徳而富怨之府也好徳则心广体胖无入不自得无徳则小人长戚戚非安也至于考终命又未有不由徳而能战兢以全归者诸福固必本于好徳而好徳又岂非本于建皇极哉　凶者考终命之反短折者夀之反贫者富之反疾忧者康宁之反恶弱者好徳之反陷于不善者恶也虽欲为善而不能自强者弱也　王氏炎曰年未六十死以正命虽考终不得谓之夀年过六十而死非正命虽夀不得谓之考终故夀与考终命各一福也　王氏曰富贵人所欲贫贱人所恶而福极不言贵贱何也曰玉福者自天子至庶人皆可使慕而向六极亦皆可使畏而逺若贵贱则有常分矣使自公侯至庶人皆慕贵欲其至而不欲贱之在己则陵犯簒夺何有终穷诗曰寔命不犹盖王者之世欲贱者之安其贱如此顾氏临曰不言贵虽以严分然贵者未必为福贱者未必为极故桀纣贵为天子而不得其死顔回原宪到今称之　徽庵程氏曰夀富康宁考终命全五行之气攸好徳者全五行之理】
　　六极一曰凶短折二曰疾三曰忧四曰贫五曰恶六曰弱
　　凶者不得其死也短折者横夭也祸莫大于凶短折故先言之疾者身不安也忧者心不宁也贫者用不足也恶者刚之过也弱者柔之过也以极之轻重为先后五福六极在君则系于极之建不建在民人则由于训之行不行感应之理微矣【朱子曰六极以人所尤恶者为先三衢夏唐老作九畴圗因执以问读未竟至所谓皆天也非人之所能为也遂指前圗子云此乃人为安得而皆天也洪范文字最难作向来亦将天道人事分配为之后来觉未尽遂己之直是难以私意安排若只管外边出意推将去何所不可只是理不如此苏氏以皇极之建为雨寒燠风之时皇极不建则反此汉儒之説尤疎如以百般皇极配庶徴却外边添出一个皇极或此边减却一个庶徴自增自损皆出己意然此一篇文字极是不齐整不可晓解如五福对六极一曰寿正对凶短折二曰富正对贫三曰康宁对疾与弱皆其类也攸好徳却对恶参差不齐不容布置如曰敛时五福锡厥庶民不知如何敛又复如何锡此只是顺五行不违五事自己立标准以示天下使天下之人得以观感而复其善耳今即以皇极为大中者更不赏善亦不罚恶好善恶恶之理都无分别岂理也哉説夏唐老九畴图五福六极也是配得但是略有不齐问皇极五福即是此五福否曰使即是这五福如敛时五福用敷锡厥庶民敛底即是尽得这五事以此锡庶民便是使民也尽得这五事尽得五事便有五福　王氏炎曰比干死刑仇牧死乱狼瞫死战亦凶乎楚执晋解曰下臣获考死又何求死而合义虽不毙牖下非凶也恶者小人之刚自暴者也弱者小人之柔自弃者也　吕氏曰弱何以与六极盖弱人之大患人所以不自强于善或牵引入于恶而不能自拔皆弱故也故特以居六极之终　息斋余氏曰六极大率五福之反好徳无反者求在我者也　董氏鼎曰自初一曰五行至威用六极禹之本文九畴之经也自一五行至篇终箕子之叙论九畴之也先经以明其纲后以详其目洪范可得而读矣盖天地之所以为造化者阴阳五行而已圣人不能违也天地以其气生育民物而理行乎其中圣人以其理脩己治人而气参乎其上大抵一二三四皆经常之畴法天以治乎人者也六七八九皆权变之畴即人以验诸天者也而五皇极一畴则守常制变之主与天为徒为民之则者也伏羲本河图而画八卦八卦一阴阳也神禹本洛书而叙九畴九畴一五行也然易不言五行范不言阴阳盖阴阳一五行也五行一太极也河图洛书相为经纬八卦九章相为表里一而二二而一者也洪范法之大不出九畴外则彜伦道之常即在九畴中矣舍是何以叙彝伦哉】










　　书经大全卷六
<经部,书类,书经大全>
　　钦定四库全书
　　书经大全卷七
　　明　胡广等　撰
　　旅獒
　　西旅贡獒【牛刀反】召公以为非所当受作书以戒武王亦训体也因以旅獒名篇今文无古文有【朱子曰近诸孙将旅獒来读是时武王已八十余歳矣太保此书谆谆告之如敎小儿相似若自后世言之为非所宜言不尊君矣　西山真氏曰武王大圣人也西旅贡獒初未之受召公恐其恃大徳而忽细行以献獒之受为无损故豫戒之如此葢积行而成徳犹累土而成山一行失则全体皆失亦犹一篑亏而全功俱亏也彼以圣人而犹致其谨今人未有寸善则曰吾知顾其大不暇防其细可乎哉】
　　惟克商遂通道于九夷八蛮西旅底贡厥獒太保乃作旅獒用训于王
　　九夷八蛮多之称也职方言四夷八蛮尔雅言九夷八蛮但言其非一而已武王克商之后威徳广被九州之外蛮夷戎狄莫不梯山航海而至曰通道云者葢蛮夷来王则道路自通非武王有意于开四夷而斥大境土也西旅西方蛮夷国名犬髙四尺曰獒按説文曰犬知人心可使者公羊传曰晋灵公欲杀赵盾【杜本反】盾躇【丑略反起遽不暇以次也】阶而走灵公呼【去声】獒而属【音独】之獒亦躇阶而从之则獒能晓解【去声】人意猛而善搏人者异于常犬非特以其髙大也太保召公奭也史记云与周同姓姬氏此旅獒之本序【朱子曰举夷蛮以见其余也子欲居九夷东方夷有九种八蛮今犹云然明堂位言六戎五狄职方言五戎六狄召地在岐邦内召公食采于召后封燕　张氏曰当未克商王未必受此既克商于此受而不却王心亦少解矣召公此训若严父师训子弟然非公髙识安能见防格非如此林氏曰公恐四夷闻之将争以珍竒进也　吕氏曰创业之君有一毫之失后世便有丘山之害此于王业已成则为谨终于示后嗣则为谨始以此为防后犹有求白狼白鹿如周穆王者　陈氏经曰武王非求之公谏之若其失徳何也圣狂逺矣而根于一念之防流金烁石而一隂生寒于此始堕指折胶而一阳生暑于此萌谏于防则为力易待其着则难矣】
　　曰呜呼明王慎徳四夷咸賔无有逺迩毕献方物惟服食器用
　　谨徳葢一篇之纲领也方物方土所生之物明王谨徳四夷咸賔其所贡献惟服食器用而已言无异物也【新安陈氏曰一篇皆自明王慎徳一句推广之曰昭徳之致曰惟徳其物曰徳盛不狎侮曰玩人丧徳曰终累大徳徳之一辞谆谆焉惟慎徳所以自能致贡物惟所贡无异物所以见其慎徳若竒玩之物非所当献亦非所当受一受之则荒怠之心生而慎徳之意失矣　陈氏雅言曰四夷専指中国之外而言逺迩兼指中国之内而言　林氏曰颖达以器用为一或谓羽毛齿革之类器也牛马犬龟之类用也先王于四夷不贵彼之难得不求我之所无用】
　　王乃昭徳之致于异姓之邦无替厥服分宝玉于伯叔之国时庸展亲人不易【音异】物惟徳其物
　　昭示也徳之致谓上文所贡方物也昭示方物于异姓之诸侯使之无废其职分宝玉于同姓之诸侯使之益厚其亲如分陈以肃慎氏之矢分鲁以夏后氏之璜【音皇】之类王者以其徳所致方物分赐诸侯故诸侯亦不敢轻易其物而以徳视其物也【问时庸展亲诸家多训展作信是否朱子曰展审视也不当训信　王氏十朋曰苟非王徳所致其颁也以物不以徳　陈氏经曰四夷不敢私其物所以表奉上之诚圣人不敢私其物所以示锡予之恩予异姓固昭徳之致分同姓以宝玉亦徳所致也以物视物则金玉轻如鸿毛以徳视物虽一介重于九鼎　林氏曰獒之为物小不可为服食大不可为器用疎不可昭徳于异姓亲不可展亲于同姓　吕氏曰圣人公天下为心天下之物与天下共之非如秦皇以千七百国独奉一身而已然一视同仁之中文理宻察未尝无等差自亲及疎待同姓必厚于待异姓非如墨子之兼爱也　陈氏雅言曰昭其徳之所致其所分赐之物虽若有亲疎厚薄之殊然皆所以昭其徳之所致而欲坚其事上之义示其厚下之恩也故昭徳之致虽于异姓之邦言之而宝玉之分亦为昭徳之致者可知宝玉之分虽于伯叔之国言之而昭徳之致必为方土之物者可知其文互相备也无替厥服虽又于异姓之邦言之而伯叔之国亦欲使之坚其事上之义者可知时庸展亲虽又于伯叔之国言之而异信之邦亦所以示其厚下之恩者可知其文亦互相备也圣人于一视同仁之中而有文理宻察之别仁之至义之尽也新安陈氏曰必服食器用之常物始足以见君徳之所致若异物适足以昭君之不徳物皆君徳之所致则此物非徒物也即君之徳也　王氏曰人以王徳所致故不敢易其物而徳其物】
　　徳盛不狎侮狎侮君子罔以尽人心狎侮小人罔以尽其力
　　徳盛则动容周旋皆中【去声】礼然后能无狎侮之心言谨徳不可不极其至也徳而未至则未免有狎侮之心狎侮君子则色斯举矣彼必髙蹈逺引望望然而去安能尽其心狎侮小人虽其防贱畏威易役然至愚而神亦安能尽其力哉【陈氏大猷曰徳愈盛者礼愈恭徳盛则心无限量自不狎侮人狎侮之形由徳薄心隘而骄矜乘之也此因言慎徳而推广言之狎侮则非所以慎徳矣　孙氏曰君子者天下之所归心也待之不以礼则君子去矣何以尽人之心小人以力辅我者也使之不以礼则小人怠矣何以尽彼之力　新安陈氏曰君子人心所同归狎侮之则恶人之所好失人心矣安能得人尽心小人以力事人狎侮之虽刑驱势廹勉强用力尔安能得尽其力必如文王感民于来方为尽其力须玩味人与其字】
　　不役耳目百度惟贞
　　贞正也不役于耳目之所好百为之度惟其正而已【王氏炎曰心官为主而耳目从其令则非礼勿听视百度贞矣耳目为主而心为所役则物交物而为所引百度何由而正　陈氏大猷曰受獒是役于耳目之玩也】
　　玩人丧徳玩物丧志
