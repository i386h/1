<!-- { "loadSidebar": true } -->
　　今文古文皆有今文合于尧典而无篇首二十八字　唐孔氏曰东晋梅赜【音色】上孔传【去声】阙舜典自乃命以位以上二十八字世所不传多用王【名肃】范【名甯】之注补之而皆以慎徽五典以下为舜典之初至齐萧鸾【南齐明帝】建武四年姚方兴【吴典人】于大航头【建康地名】得孔氏传古文舜典乃上之事未施行而方兴以罪致戮【音陆】至隋开皇初购求【上居候反以财求之】遗典始得之今按古文孔传尚书有曰若稽古以下二十八字伏生以舜典合于尧典只以慎徽五典以上接帝曰钦哉之下而无此二十八字梅赜既失孔传舜典故亦不知有此二十八字而慎徽五典以下则固具于伏生之书故传者用王范之注以补之至姚方兴乃得古文孔传舜典于是始知有此二十八字或者由此乃谓古文舜典一篇皆尽亡失至是方全得之遂疑其伪葢过论也【朱子曰东莱谓舜典止载舜元年事则是若说是作史之妙则不然焉知当时别无文字在　程子曰舜典篇末载舜死是夏时所作可知与尧典虞时所作同】
　　曰若稽古帝舜曰重【平声】华协于帝濬【音峻】哲文明温恭允塞【入声】徳升闻乃命以位
　　华光华也协合也帝谓尧也濬深哲智也温和粹也塞实也幽潜也升上也言尧既有光华而舜又有光华可合于尧因言其目则深沈而有智文理而光明和粹而恭敬诚信而笃实有此四者幽潜之徳上闻于尧尧乃命之以职位也【朱子曰濬哲文明温恭允塞细分是八字合而言之却只是四事濬是明之处哲则见于事也文是文章明是明着易中多言文明此是就事上説塞是其中实处　舜典自虞舜侧防至乃命以位一本无云直自尧典帝曰钦哉而下接起慎徽五典所谓伏生以舜典合于尧典也　王氏日休曰濬哲继以文明若曰濬哲而不文明则若深藏智巧者岂圣人之深智温恭继以允塞若曰温恭而不允塞则若徒事外貌者岂圣人之温恭　程子曰凡论圣人者必其徳之焕发者称之随其所取不必同也故称尧曰钦明文思称文王曰徽柔懿恭称孔子曰温良恭俭让譬论玉之美者或取其色之温润或取其质之坚正或取其声之清越举其一则知其为宝矣　陈氏经曰重华协帝此见明两作离圣人继出不约而同自内形之外则濬哲之发乃所以为文明由外本乎内则温恭之实乃所以为允塞　新安陈氏曰尧徳光华舜徳之光华与之重故曰重华舜继尧曰重华如武继文曰重光濬哲文明温恭允塞之盛徳由其光辉而不可掩言之则曰重华本于幽潜而未见言之则曰徳幽潜之中光华出焉此与闇然而日章同意又按允塞当从信实之说然孔氏谓舜有深智文明温恭之徳信允塞上下葢如孟子则塞于天地之间与格于上下同意　陈氏雅言曰尧有是徳之光而舜复有是徳之光夫是之谓重尧之光华既如此而舜之光华复如此夫是之谓协此其徳之发于外者无不同也】
　　慎徽五典五典克从纳于百揆百揆时叙宾于四门四门穆穆纳于大麓烈风雷雨弗迷【麓音鹿】
　　徽美也五典五常也父子有亲君臣有义夫妇有别长幼有序朋友有信是也从顺也左氏所谓无违教也此葢使为司徒之官也揆度【达各反】也百揆者揆度庶政之官惟唐虞有之犹周之冢宰也时叙以时而叙左氏所谓无废事也四门四方之门古者以宾礼亲邦国诸侯各以方至而使主焉故曰宾穆穆和之至也左氏所谓无凶人也此葢人兼四岳之官也麓山足也烈迅迷错也史记曰尧使舜入山林川泽暴风雷雨舜行不迷苏氏曰洪水为害尧使舜入山林相【去声】视原隰【音习】雷雨大至众惧失常而舜不迷其度量【去声】有絶人者而天地鬼神亦或有以相之欤愚谓遇烈风雷雨非常之变而不震惧失常非固聪明诚智确乎不乱者不能也易震惊百里不丧【去声】匕【卑履反】鬯【丑亮反】意为近之【问慎徽五典是使之掌教纳于百揆是使之宅百揆宾于四门是使之为行人之官纳大麓恐是为山虞之官朱子曰若为山虞则其职益卑且合从史记说使之入山虽遇烈风雷雨弗迷其道也　纳于大麓当以史记为据谓如治水之类弗迷谓舜不迷于风雨也若主祭之説某不敢信且雷雨在天如何解迷若是舜在主祭而乃有风雷之变岂得是好　烈风雷雨弗迷只当从太史公说若从主祭说则弗迷二字说不得弗迷乃指人而言也　夏氏曰五典之属即命以位之事王氏曰人麓泰山之麓也后世封禅之说传会于此董氏鼎曰此一节与尧典以亲九族而九族睦至协和万邦而民时雍语意气象相似分明上句是感下句是应见二圣人随感随应功用神速处　吕氏曰北处与尧以亲至时雍同有夫子立斯立道斯行绥斯来动斯和之意　陈氏雅言曰圣徳及人而人化之圣徳感天而天相之功用神速至诚不乱非圣人不能也】
　　帝曰格汝舜询事考言乃言底【音防】可绩三载【上声】汝陟帝位舜让于徳弗嗣
　　格来询谋乃汝底致陟升也尧言询舜所行之事而考其言则见汝之言致可有功于今三年矣汝宜升帝位也让于徳让于有徳之人也或曰谦逊自以其徳不足为嗣也【朱子曰尧命舜曰三载汝陟帝位舜让于徳弗嗣则是不居其位也其曰受终于文祖则是摄行其事也故舜之摄不居其位不称其号只是摄行其职事耳到得后来舜逊于禹不复言位止曰总朕师尔其曰汝终陟元后则今不陟也率百官若帝之初者但率百官如舜之初尔舜居摄时不知称号谓何观受命则是已将天下分付他了　吕氏曰敷言试功此唐虞观人之成法舜登庸之初非特厯试以事必尝敷陈以言故尧于此美其言与实相称也】
　　正月上日受终于文祖
　　上日朔日也叶氏曰上旬之日曽氏曰如上戊上辛上丁之类未详孰是受终者尧于是终帝位之事而舜受之也文祖者尧始祖之庙未详所指为何人也【唐孔氏曰上日言一嵗日之上也受尧终帝位之事于尧文徳之祖庙也　王氏炎曰文祖尧所从受天下者也　吕氏曰尧已为天下得人则尧之责塞矣故曰受终言受终则舜正始可知　董氏鼎曰尧老舜摄尧之为帝自若也而遽以受终告祖者葢天子之有天下当以其身为始终昔由祖以有其始今告祖以受其终此为告摄而谓之受终葢以重舜之责也】
　　在璿玑玉衡以齐七政
　　在察也美珠谓之璿玑机也以璿饰玑所以象天体之转运也衡横也谓衡箫也以玉为管横而设之所以窥玑而齐七政之运行犹今之浑【上声】天仪也七政日月五星也七者运行于天有迟有速有顺有逆犹人君之有政事也此言舜初摄位整理庶务首察玑衡以齐七政葢厯象授时所当先也　按浑大仪者天文志云言天体者三家一曰周髀【音俾】二曰宣夜三曰浑天宣夜絶无师说不知其状如何周髀之术以为天似覆盆葢以斗极为中中高而四边下日月傍行绕之日近而见之为昼日逺而不见为夜蔡邕【字伯喈后汉陈留人】以为考验天象多所违失浑天説曰天之形状似鸟卵地居其中天包地外犹卵之裹黄圆如弹【去声】丸故曰浑天言其形体浑浑然也其术以为天半覆地上半在地下其天居地上见者一百八十二度半强地下亦然北极出地上三十六度南极入地下亦三十六度而嵩髙【中岳也】正当天之中极南五十五度当嵩高之上又其南十二度为夏至之日道又其南二十四度为春秋分之日道又其南二十四度为冬至之日道南下去地三十一度而已是夏至日北去极六十七度春秋分去极九十一度冬至去极一百一十五度此其大率也其南北极持其两端其天与日月星宿斜而回转此必古有其法遭秦而灭至汉武帝时落下闳【字长公巴郡人隠于落下】始经营之鲜于妄人又量度【上平声下入声】之至宣帝时耿夀昌始铸铜而为之象宋钱乐又铸铜作浑天仪衡长八尺孔径一寸玑径八尺圆周二丈五尺强转而望之以知日月星辰之所在即璿玑玉衡之遗法也歴代以来其法渐密本朝【音潮】因之为仪三重其在外曰六合仪平置黒单环上刻十二辰八干四隅在地之位以准地面而定四方侧立黑双环背刻去极度数以中分天脊直跨地平使其半入地下而结于其子午以为天经斜倚赤单环背刻赤道度数以平分天腹横绕天经亦使半出地上半入地下而结于其卯酉以为天纬三环表里相结不动其天经之环则南北二极皆为圆轴虚中而内向以挈三辰四逰之环以其上下四方于是可考故曰六合次其内曰三辰仪侧立黑双环亦刻去极度数外贯天经之轴内挈黄赤二道其赤道则为赤单环外依天纬亦刻宿度而结于黑双环之卯酉其黄道则为黄单环亦刻宿度而又斜倚于赤道之腹以交结于卯酉而半入其内以为春分后之日轨半出其外以为秋分后之日轨又为白单环以承其交使不倾垫【都念反】下设机轮以水激之使其日夜随天东西运转以象天行以其日月星辰于是可考故曰三辰其最在内者曰四游仪亦为黑双环如三辰仪之制以贯天经之轴其环之内则两面当中各施直距外指两轴而当其要【音腰】中之内面又为小窽以受玉衡要中之小轴使衡既得随环东西运转又可随处南北低昂以待占候者之仰窥焉以其东西南北无不周编故曰四逰此其法之大略也沈括曰旧法规环一面刻周天度一面加银丁葢以夜候天晦不可目察则以手切之也古人以璿饰玑疑亦为此今太史局秘书省铜仪制极精致【音穉】亦以铜丁为之厯家之说又以北斗魁四星为玑杓【卑遥反】三星为衡今详经文简质不应【平声】北斗二字乃用寓名恐未必然姑存其说以广异闻【朱子曰孔注谓舜察天文齐七政以审已当天心与否未必然只是从新整理起此是最先当理会者故从此理会去　书疏载在璿玑王衡处先説个天今人读着亦无甚紧要以某观之若看得此亦可以想象天之形与日月星辰之运进退疾徐之度皆有分数而厯数大槩亦可知矣　一日论及玑衡及黄赤道日月躔度潘子善曰嵩山本不当天之中为是天形欹侧遂当其中耳曰嵩山不是天之中乃是地之中黄道赤道皆在嵩山之北南极北极天之枢纽只此处不动如磨脐然此是天之中至极处如人之脐带也　厯法要当先论太虚以见三百六十五度四分度之一一一定位然后论天行以见天度加损虚度之嵗分嵗分既定然后七政乃可齐耳　林氏曰玑衡以步七政之轨度时数两不差焉故曰以齐日月五星在天有常度其灾祥与政事相应故曰七政　西山真氏曰舜受终之初察璿玑以揆七政之运正如人子之事亲候伺顔色惟恐一毫少咈于亲心此大舜事天之敬也　陈氏经曰七者在天之政也君为天与日月星辰之主君有缺政则日月薄食星辰变动安得而齐意与钦若厯象同　唐孔氏曰玑衡俱饰以玉史之立文犹左氏琼弁玉缨虞喜云宣明也夜幽也幽明之数其术兼之故曰宣夜髀股也股者表也其法始于庖义周人志之故曰周髀蔡邕云即葢天也浑天者以为地在其中天周其外日月初登于天后入于地昼则日在地上夜则日入地下太史所用候台铜仪则其法也宋太史丞钱乐铸铜仪传于齐梁周平江陵器迁长安　陈氏雅言曰玑衡者在器之天也七政者在天之天也在天之天不可得而见在器之天所可得而察何莫非圣人心术渊源之所寓精神流通之所及岂可以浅窥哉与尧之钦若一心也】
　　肆类于上帝禋【音因】于六宗望于山川徧于羣神
