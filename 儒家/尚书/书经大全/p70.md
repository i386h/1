<!-- { "loadSidebar": true } -->
　　此因戒勉之也服命上公服命也宋王者之后成汤之庙当有天子礼乐虑有僭拟之失故曰谨其服命率由典常以戒之也大律范毗辅式法斁厌也即诗言在此无斁之意　林氏曰偪生于僭僭生于疑非疑无僣非僭无偪【音逼】谨其服命遵守典常安有偪僭之过哉鲁实侯爵乃以天子礼乐祀周公亦既不谨矣其后遂用于羣公之庙甚至季氏僭八佾三家僭雍彻其原一开末流无所不至成王于宋谨慎如此必无赐周公以天子礼乐之事岂周室既衰鲁窃僭用托为成王之赐伯禽之受乎【西山真氏曰防子既笃于敬矣而犹勉以钦哉欲其敬而益敬也能敬始能全敷敎训慎服命以下之众美因以戒勉期望之也　陈氏大猷曰此章广上文统承先王至永世无穷之意　陈氏雅言曰以者承上之辞如以亲九族之以葢能戒其所不当为者即能勉其所当为非于所戒之外别有所勉之事也　苏氏曰当武庚叛余以新造之周侯前代未尽亡之贤子则防子葢处可疑之地禁戒之辞隄防之具宜悉也乃命之曰上帝时歆曰乃烈祖曰万邦作式此三代之事后世胡可及也】
　　呜呼往哉惟休无替朕命
　　叹息言汝往之国当休美其政而无废弃我所命汝之言也【吕氏曰君子所过者化杀武庚叛者杀之尔封防子贤者封之尔周何心哉杀武庚义也封防子仁也　陈氏曰武庚以叛黜复命防子常情于此孰不暴白其罪明黜殷之由今此篇丁寜恻怛无一言及武庚事以伤防子之心葢诰命贤者其体当如此　西山真氏曰此非特得诰命贤者之体葢武庚之罪当行天讨防子之徳当加天命非有一毫喜怒之私故其从容和平畧无忿疾之意于此可见圣人之心矣　王氏炎曰泰誓牧誓言纣之失至于再三与周之友邦及从征之臣言也酒诰言纣之失亦无所隐兄弟之间相与言也至多士多方言纣之失则畧与殷之遗民言也防子之命竝无一字及纣与武庚之事不可对商之贤子言也而惟言汤之圣防子之贤其言有体也哉】
　　康诰
　　康叔文王之子武王之弟武王诰命为卫侯今文古文皆有　按书序以康诰为成王之书今详本篇康叔于成王为叔父成王不应【平声】以弟称之説者谓周公以成王命诰故曰弟然既谓之王若曰则为成王之言周公何敢自以弟称之也且康诰酒诰梓材三篇言文王者非一而畧无一语以及武王何耶説者又谓寡兄朂为称武王尤为非义寡兄云者自谦之辞寡徳之称苟语他人犹之可也武王康叔之兄家人相语周公安得以武王为寡兄而告其弟乎或又谓康叔在武王时尚幼故不得封然康叔武王同母弟武王分封之时年已九十安有九十之兄同母弟尚幼不可封乎且康叔文王之子叔虞成王之弟周公东征叔虞已封于唐岂有康叔得封反在叔虞之后必无是理也又按汲冡周书克殷篇言王即位于社南羣臣毕从毛叔郑奉明水卫叔封礼召公奭赞采师尚父【音甫】牵牲史记亦言卫康叔封布兹【注蓐席也】与汲书大同小异康叔在武王时非幼亦明矣特序书者不知康诰篇首四十八字为洛诰脱简遂因误为成王之书是知书序果非孔子所作也康诰酒诰梓材篇次当在金縢之前【或问孔氏小序以康诰为成王周公之书而子以武王言之何也朱子曰此五峯胡氏之説也尝因而考之其曰朕弟寡兄皆为武王之自言乃得事理之实而其他证亦多小序之言不足深信也　胡氏于皇王大纪考究得康诰非周公成王时乃武王时葢有朕其弟之语若成王则康叔为叔父矣又首尾只称文考成王周公必不只称文考又有寡兄之语亦是武王自称无疑如今人称劣兄之类又康叔得禾记所载成王先封唐叔后封康叔决无侄先叔之理　康诰三篇此是武王书无疑其中分明説王若曰孟侯朕其弟小子封岂有周公方以成王之命命康叔而遽述已意以告之乎决不解如此五峯吴才老皆説是武王书只縁误以洛诰书首一叚置在康诰之前故叙其书于大诰防子之命之后问如此则封康叔在武庚未叛之前矣曰想是同时商畿千里纣之地亦甚大所封必不止三两国也惟三月哉生魄一叚自是脱落分晓且如朕弟寡兄是武王自告康叔之词无疑葢武王周公康叔同呌作兄岂应周公对康叔一家人説话安得呌武王作寡兄以告其弟乎葢寡者是向人称我家我国长上之词也只被其中有作新大邑于周数句遂牵引得序来作成王时书若是成王不应所引多文王而不及武王且如今人才説太祖便不及太宗也　问殷地武王既以封武庚而使三叔监之矣又以何处封康叔曰既言以殷余民封康叔岂非封武庚之外又以封之乎孔氏曰康圻内国名叔封字　林氏曰康乃叔未受封时食采之地或曰康諡也　郑氏曰康叔初封卫至子孙而并邶鄘也】
　　惟三月哉生魄周公初基作新大邑于东国洛四方民大和会侯甸男邦采卫百工播民和见【音现】士于周周公咸勤乃洪大诰治
　　三月周公摄政七年之三月也始生魄十六日也百工百官也士説文曰事也诗曰勿士行枚吕氏曰斧斤版筑之事亦甚劳矣而民大和会悉来赴役即文王作灵台庶民子来之意苏氏曰此洛诰之文当在周公拜手稽首之上【唐孔氏曰男下独有邦以五服男居其中则五服皆有邦可知禹贡五服通王畿此在畿外　林氏曰周九服侯甸男采卫蛮夷镇藩会于洛邑者惟内五服也　潘氏曰勤犹杕杜以勤归之勤洪大也经之言复者多矣新安陈氏曰初基定基址也镐在西洛在东故曰东国洛见士朝见而趋事也民大和会人心本自和也播民和因人心之和而播敷宣畅其和也悦以使民民忘其劳公不忘民之劳而勤劳之所以得民心也以召诰攷之周公以三月十二日乙夘至洛先观召公营洛规模十四日丁巳行郊礼十五日戊午行社礼十六日己未初基作洛继此五日内号召齐集计度区画分配科至二十一日甲子朝乃用书命庶殷诸侯丕作召诰所谓用书命丕作即此所谓洪大诰治也如召诰中引春秋士弥牟营成周之类叅以召诰日月脗合洛诰冠以此九句方有头绪强附之此全不相应其为洛诰脱简何可疑者诸家阿附牵强解之非矣　陈氏雅言曰迁都定国之事非民之和则不足以有为非民力之勤则不足以有成然其所以能勤者皆由于能和也其心既和则其力自勤而况有百工以播其和有周公以咸其勤】
　　王若曰孟侯朕其弟小子封
　　王武王也孟长【上声】也言为诸侯之长也封康叔名旧説周公以成王命诰康叔者非是【吴氏曰诗序言卫不能修方伯连帅之职康叔之为方伯无疑先儒谓康叔受封时尚幼者以此书称小子之故康叔与武王周公皆太姒之子安得为尚幼今陜右之俗凡尊命卑贵命贱虽长且老者亦以小子呼之表见亲爱之辞此所谓小子亦然】
　　惟乃丕显考文王克明徳慎罚
　　左氏曰明徳谨罚文王所以造周也明徳务崇之之谓谨罚务去之之谓明徳谨罚一篇之纲领不敢侮鳏寡以下文王明徳谨罚也汝念哉以下欲康叔明徳也敬明乃罚以下欲康叔谨罚也爽惟民以下欲其以徳行罚也封敬哉以下欲其不用罚而用徳也终则以天命殷民结之【林氏曰此篇多及慎罚用刑者按左周克商苏忿生以温为司宼立政司冦苏公是也又曰武王之母弟八人康叔为司冦则康叔以卫侯入继苏忿生为之故并以诘奸刑暴之事告之其曰外事外正以外言者治殷民于卫也以卫为外则内事者王朝司寇之事也故以刑罚为详　陈氏大猷曰治天下不过徳刑两端徳者人所同慕感化人心之本也文王则克明之使民慕而入于徳罚者人所同畏防范人心之具也文王则克谨之使民畏而不入于罚】
　　不敢侮鳏寡庸庸只只威威显民用肇造我区夏越我一二邦以修我西土惟时怙【音户】冒闻于上帝帝休天乃大命文王殪【音意】戎殷诞受厥命越厥邦厥民惟时叙乃寡兄朂肆汝小子封在兹东土
　　鳏寡人所易忽也于人易忽者而不忽焉以见圣人无所不敬畏也即尧不虐无告之意论文王之徳而首发此非圣人不能也庸用也用其所当用敬其所当敬威其所当威言文王用能敬贤讨罪一听于理而已无与焉故徳着于民用始造我区夏及我一二友邦渐以修治至罄西土之人怙之如父冒之如天明徳昭升闻于上帝帝用休美乃大命文王殪灭大殷大受其命万邦万民各得其理莫不时叙汝寡徳之兄亦勉力不怠故尔小子封得以在此东土也吴氏曰殪戎殷武王之事也此称文王者武王不敢以为己之功也　又按东土云者武王克商分纣城朝歌以北为邶【音佩】南为鄘【音容】东为卫意邶鄘为武庚之封而卫即康叔也汉书言周公善康叔不从管蔡之乱似地相比近之辞然不可考矣【陈氏大猷曰不敢侮鳏寡者仁民也庸庸使能也只只尊贤也明徳之事威威惩恶也慎罚之事是是非非使民晓然知所好恶所以显民也恐康叔以受封为当然故歴言文王之积累汝兄之勉励故汝得有此土也庶其念所自之艰难而不敢慢易也　新安陈氏曰诸儒泥周公命康叔之説者谓公呼武王为寡有之兄言其徳不羣也岂事理名称之实乎惟是武王自言故称文王详而自谓甚略只以一朂字见其自勉若周公之言岂论武王如此简略且朂字惟自谦乃可言耳】
　　王曰呜呼封汝念哉今民将在只遹【音聿】乃文考绍闻衣【去声】徳言往敷求于殷先哲王用保乂民汝丕逺惟商耉成人宅心知训别求闻由古先哲王用康保民于天若徳裕乃身不废在王命
　　此下明徳也遹述衣服也今治民将在敬述文考之事继其所闻而服行文王之徳言也往之国也宅心处心也安汝止之意知训知所以训民也由行也曰保乂曰知训曰康保经纬以成文尔武王既欲康叔只遹文考又欲敷求商先哲王又丕逺惟商耉成人又别闻由古先哲王近述诸今逺稽诸古不一而足以见义理之无尽易曰君子多识【音志】前言往行【胡孟反】以蓄其徳者廓而大之也天者理之所从出也康叔博学以聚之集义以生之真积力久众理该通此心之天理之所从出者始恢廓而有余用矣若是则心广体胖【音盘】动无违礼斯能不废在王之命也　吕氏曰康叔歴求圣贤问学至于于天徳裕身可谓盛矣止能不废王命才可免过而已此见人臣职分之难尽若欲为子必须如舜与曾闵方能不废父命若欲为臣必须如舜与周公方能不废君命【林氏曰唯求老成法往古又当于天召诰曰则无遗夀耉其稽我古人之徳又能稽谋自天即此意　陈氏雅言曰明徳之道固当全备众理而后有以穷天下之善尤当贯通一理而后有以廓此心之天此即伊尹告太甲以主善为师协子克一之意也】
