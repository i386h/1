<!-- { "loadSidebar": true } -->
　　当时邦君御事有武王之旧臣者亦惮征役上文考翼不可征是也故周公専呼旧臣而告之曰尔惟武王之旧人尔大能逺省前日之事尔岂不知武王若此之勤劳哉閟者否【部鄙反】闭而不通毖者艰难而不易言天之所以否闭艰难国家多难【去声】者乃我成功之所在我不敢不极卒武王所图之事也化者化其固滞诱者诱其顺从棐辅也宁人武王之大臣当时谓武王为寜王因谓武王之大臣为寜人也民献十夫以为可伐是天辅以诚信之辞考之民而可见矣我曷其不于前宁人而图功所终乎勤毖我民若有疾者四国勤毖我民如人有疾必速攻治之我曷其不于前寜人所受休美而毕之乎按此三节谓不可不卒终毕寜王寜人事功休美之意言寜人则旧人之不欲征者亦可愧矣【朱子曰诸家棐字并作辅字训固为可通后读汉书顔师古注云匪棐通用如书中棐字正合作匪字义　忱谌字只训信天棐忱如云天不可信　唐孔氏曰三节文辞畧同义不甚异　林氏曰武庚之叛是天閟塞之而欲其毖慎葢将使我操心危而虑患深养其徳慧术智于疢疾之中此正我勘定祸难以成武功之所也　新安许氏月卿曰天意欲征武庚故此归之于天非谆谆然命之也民心之所欲即是天意如此　陈氏大猷曰图事以其所行言图功以其所成言休以受命言反覆论之耳】
　　王曰若昔朕其逝朕言艰日思若考作室既底法厥子乃弗肯堂矧肯构【音姤】厥父菑【音兹】厥子乃弗肯播矧肯获厥考翼其肯曰予有后弗弃基肆予曷敢不越卬敉寜王大命
　　昔前日也犹孟子昔者之昔若昔我之欲往我亦谓其事之难而日思之矣非轻举也以作室喻之父既底定广狭髙下其子不肯为之堂基况肯为之造屋乎以耕田喻之父既反土而菑矣其子乃不肯为之播种况肯俟其成而刈获之乎考翼父敬事者也为其子者如此则考翼其肯曰我有后嗣弗弃我之基业乎葢武王定天下立经陈纪如作室之底法如治田之既菑今三监【平声】叛乱不能讨平以终武王之业则是不肯堂不肯播况望其肯搆肯获而延绵国祚于无穷乎武王在天之灵亦必不肯自谓其有后嗣而不弃坠其基业矣故我何敢不及我身之存以抚存武王之大命乎按此三节申喻不可不终武功之意
　　若兄考乃有友伐厥子民养其劝弗救
　　民养未详苏氏曰养厮养也谓人之臣仆大意言若父兄有友攻伐其子为之臣仆者其可劝其攻伐而不救乎父兄以喻武王友以喻四国子以喻百姓民养以喻邦君御事今王之四国毒害百姓而邦君臣仆乃惮于征役是长其患而不救其可哉此言民被四国之害不可不救援之意
　　王曰呜呼肆哉尔庶邦君越尔御事爽邦由哲亦惟十人廸知上帝命越天棐忱尔时罔敢易法矧今天降戾【音利】于周邦惟大艰人诞邻胥伐于厥室尔亦不知天命不易
　　肆放也欲其舒放而不畏缩也爽明也爽厥师之爽桀昏徳汤伐之故言爽师受昏徳武王伐之故言爽邦言昔武王之明大命于邦皆由明智之士亦惟乱臣十人蹈知天命及天辅武王之诚以克商受尔于是时不敢违越武王法制惮于征役矧今武王死天降祸于周首大难之四国大近相攻于其室事危势廹如此尔乃以为不可征尔亦不知天命之不可违越矣此以今昔互言责邦君御事之不知天命按先儒皆以十人为十夫然十夫民之贤者尔恐未可以为廸知帝命未可以为越天棐忱所谓廸知者蹈行真知之词也越天棐忱天命已归之词也非乱臣昭武王以受天命者不足以当之况君奭之书周公歴举虢叔闳夭之徒亦曰廸知天威于受殷命亦曰若天棐忱详周公前后所言则十人之为乱臣又何疑哉
　　予永念曰天惟丧【去声】殷若穑【音色】夫予曷敢不终朕畆天亦惟休于前宁人
　　天之丧殷若农夫之去草必絶其根本我何敢不终我之田畆乎我之所以终畆者是天亦惟欲休美于前宁人也【林氏曰我长念于心则谓天以纣之暴虐而改命我周其于殷人也若穑夫治田去其稂莠必芟夷蕴崇之絶其根本勿使能植而后已今也有遗种焉则我何敢不于田畆之中而毕其事乎葢武庚之叛而不去则为不终朕畆矣】
　　予曷其极卜敢弗于从率寜人有指疆土矧今卜并吉肆朕诞以尔东征天命不僭卜陈惟若兹
　　我何敢尽欲用卜敢不从尔勿征葢率循寜人之功当有指定先王疆土之理卜而不吉固将伐之况今卜而并吉乎故我大以尔东征天命断不僭差卜之所陈葢如此按此篇専主卜言然其上原天命下述得人往推寜王寜人不可不成之功近指成王邦君御事不可不终之责谆谆乎民生之休戚家国之兴丧恳恻切至不能自已而反复终始乎卜之一説以通天下之志以断天下之疑以定天下之业非聪明睿知神武而不杀者孰能与于此哉【朱子曰如周诰诸篇不过説周合代商之意是当时説话其间多有不可解者亦自观其大意所在而已　书亦难点如大诰语句甚长今人都碎读了所以晓不得　新安陈氏曰东征之举以天命与先王之责决之本不待卜况今卜又并吉故我大以尔东征天命讨罪决不僭差卜之所陈葢如此此总陈前诸章之意而结之以哲人与元龟知天意之当从前业之当终而决于东征也　西山真氏曰此章以予永念发端下分三説天命丧殷我不可不终其事一也天降休命于武王凡今所有之疆土皆前人之所区画我可不率其旧如韩愈所谓惟天惟祖宗所以付任予者庶其在此予曷敢不力二也其下乃言今卜并吉是天实命我所不可违三也予曷其极卜言不必穷极于卜也卜陈惟若兹言卜亦不外乎此也先以理断而后以卜叅之葢不特不违卜亦本不専恃于卜也　董氏鼎曰帝王之决大疑必询谋佥同谋及乃心卿士庶民而后及卜筮葢以人谋既协乃决于天商之亡也格人元龟罔敢知吉周之东征也民献十夫予翼而卜又并吉此大诰一书所以始终言之】
　　防子之命
　　防国名子爵也成王既杀武庚封防子于宋以奉汤祀史録其诰命以为此篇今文无古文有【史记帝乙长子曰防子启母贱不得嗣少子辛之母正后辛立是为纣　林氏曰诏王子出廸语云防子去之防子当纣之时处可疑之地而去商亦遯于荒野而已及武王克商始抱祭器归周武王使复其位初以殷之封爵居旧位也不曰宋公之命而曰防子之命葢周以賔待之非欲臣之也箕子防子虽归周而未尝臣周所以与比干竝称三仁　吴氏曰武王克殷封武庚于殷墟封防子于宋乐记言武王下车投殷后于宋是也及武庚叛成王杀之始即防子已封之宋国建之为上公以奉汤祀葢申命之书非先未封至此始封之也凡策命诸侯必有初封之辞如蔡仲之命乃命诸王邦之蔡之类此篇初无此等语也史记世家言周公既承王命诛武庚乃命防子代殷后奉其先祀作防子之命以申之其説为是且武王犹封箕子于朝鲜岂有舍防子不封待成王而后封乎　陈氏经曰当武庚叛后殷余民犹思商以防子之贤处疑忌之地而命之之辞如此圣人寛大公平之用心也　新安陈氏曰杀武庚始命防子奉汤祀者葢纣以嫡子立为天子武庚纣子实为大宗子防子不过支子尔武庚在为殷后奉汤祀者武庚也防子不得与也武庚死殷命黜防子始得代之为殷后与　王氏炎曰纣之后可絶汤之祀不可絶也】
　　王若曰猷殷王元子惟稽古崇徳象贤统承先王修其礼物作賔于王家与国咸休永世无穷
　　元子长子也防子帝乙之长子纣之庶兄也崇徳谓先圣王之有徳者则尊崇而奉祀之也象贤谓其后嗣子孙有象先圣王之贤者则命之以主祀也言考古制尊崇成汤之徳以防子象贤而奉其祀也礼典礼物文物也修其典礼文物不使废坏以备一王之法也孔子曰夏礼吾能言之不足徴也殷礼吾能言之宋不足徴也文献不足故也殷之典礼防子修之至孔子时已不足徴矣故夫子惜之賔以客礼遇之也振鹭言我客戾至左氏谓宋先代之后天子有事膰焉有丧拜焉者也吕氏曰先王之心公平广大非若后世灭人之国惟恐苖裔之存为子孙害成王命防子方且抚助爱养欲其与国咸休永世无穷公平广大气象于此可见【张氏曰本汤言之曰崇徳自防子言之曰象贤　王氏炎曰修礼物者自正朔外不用时王制度而用其旧仪吕氏曰象非止训似曰象者欲其盛徳之象形容长存而不泯也先王封先代之后欲存先代典礼者葢以损益之理若循环然先代礼物不修后圣有作扶衰救何所稽考乎孔子叹文献之不足徴与商颂仅得十二之五皆后世不能修礼物故也　新安陈氏曰稽古崇徳象贤一句为一篇之纲领此章自崇徳象贤至作賔王家皆承稽古二字崇徳象贤固稽古典为之使修先代礼物作时王之賔客亦稽古典为之也如立尧后以作虞賔立夏后以修夏礼皆古人所已行者稽古以下四句所以考之于既往与国咸休二句所以期之于方来又曰象贤之贤献也礼物文也文非献不能修宋初所以能修礼物以有防子之贤也孔子时宋文献不足徴继之者不能贤如防子故也故尤以象贤为重前日失之于武庚今日得之于防子所以下文深取其践修厥猷恪慎孝恭有此贤徳上可象汤徳以继前圣下可修礼物以俟后圣焉】
　　呜呼乃祖成汤克齐圣广渊皇天眷佑诞受厥命抚民以寛除其邪虐功加于时徳垂后裔
　　齐肃也齐则无不敬圣则无不通广言其大渊言其深也诞大也皇天眷佑诞受厥命即伊尹所谓天监厥徳用集大命者抚民以寛除其邪虐即伊尹所谓代虐以寛兆民允怀者功加于时言其所及者众徳垂后裔言其所者逺也后裔即防子也此崇徳之意【吕氏曰齐圣广渊不可分当于此识汤徳之全体汤克寛克仁代虐以寛则其开六百年基业正在于寛　新安陈氏曰齐诚一也齐如中庸所谓惟天下至诚圣即惟天下至圣广渊即博渊泉也汤之寛亦非纵弛之广乃自齐圣广渊盛徳中流出总言之皆垂后裔之徳之源也功加于时功即徳之效徳垂后裔徳即功之本互言之尔汤之功徳祀六百开辟以来莫加焉而可使之不祀乎此所以生下文之意也】
　　尔惟践修厥猷旧有令闻【并去声】恪慎克孝肃恭神人予嘉乃徳曰笃不忘上帝时歆下民只协庸建尔于上公尹兹东夏
　　猷道令善闻誉也防子践履修举成汤之道旧有善誉非一日也恪敬也恪谨克孝肃恭神人指防子实徳而言抱祭器归周亦其一也笃厚也我善汝徳曰厚而不忘也歆飨庸用也王者之后称公故曰上公尹治也宋亳在东故曰东夏此象贤之意【张氏曰恪慎在心肃恭在貌克孝内也故言恪慎神人外也故言肃恭唐孔氏曰左传僖十二年王命管仲有曰谓督不忘即此曰笃不忘类也　王氏曰宋商后得郊天故云上帝时歆记曰宋之郊也契也　西山真氏曰恪慎克孝是事亲以敬也肃恭神人是事神治人亦以敬也敬以事神故上帝时歆敬以治人故下民只协古圣贤惟以敬用功而已防子之徳信乎其为象贤也叶氏曰周制三公在朝八命有功徳出封作伯九命谓之上公二王后亦出封之公也　陈氏经曰镐在西故以宋为东夏　息斋徐氏曰抱祭器归周与商书防子篇末异】
　　钦哉往敷乃训慎乃服命率由典常以蕃王室乃烈祖律乃有民永绥厥位毗予一人世世享徳万邦作式俾我有周无斁【音亦】
