<!-- { "loadSidebar": true } -->
　　仲虺恐汤忧愧不已乃作诰以解释其意叹息言民生有耳目口鼻爱恶【去声】之欲无主则争且乱矣天生聪明所以为之主而治其争乱者也坠陷也涂泥也炭火也桀为民主而反行昏乱陷民于涂炭既失其所以为主矣然民不可以无主也故天锡汤以勇智之徳勇足以有为智足以有谋非勇智则不能成天下之大业也表正者表正于此而影直于彼也天锡汤以勇智者所以使其表正万邦而继禹旧所服行也此但率循其典常以奉顺乎天而已天者典常之理所自出而典常者禹之所服行者也汤革夏而缵旧服武革商而政由旧孔子所谓百世可知者正以是也林氏曰齐宣王问孟子曰汤放桀武王伐纣有诸孟子曰贼仁者谓之贼贼义者谓之残残贼之人谓之一夫闻诛一夫纣矣未闻弑君也夫【音扶】立之君者惧民之残贼而无以主之为之主而自残贼焉则君之实丧矣非一夫而何孟子之言则仲虺之意也【陈氏良曰仲虺之诰非但释汤之慙亦进徳戒满之书也　吕氏曰以汤勇智如此惟循常行之理而已　西山真氏曰汤之伐桀自谓不幸而处变故有慙徳以为不独愧于人亦愧于天仲虺解之曰此特循其常道以顺天命而已葢变而不失其正即所谓常也　新安陈氏曰凡汤之表正缵率乃所以奉若天命也何慙之有此以天之生汤者释之以见汤之顺乎天也禹有典则贻子孙纉禹旧服即云兹率厥典典指为禹之典章亦通孔氏云循其典法祖宗之服行典章不肖之子孙失坠之而异代之圣贤兴复之往往而然　陈氏雅言曰天锡汤以勇智之徳者天岂私于汤哉欲其表正万邦之民纉禹之所旧服而已汤惟率其典常之道葢典常之理即禹之所服行而其原出于天者也天命汤以正万邦而汤能为之表正天命汤以纉禹服而汤能纉之天可谓厚于汤汤可谓能奉若天命矣此仲虺推天为民立君之意以释汤慙见汤之顺乎天也】
　　夏王有罪矫诬上天以布命于下帝用不臧式商受命用爽厥师
　　矫与矫制之矫同诬罔臧善式用爽明师众也天以形体言帝以主宰言桀知民心不从矫诈诬罔托天以惑其众天用不善其所为用使有商受命用使昭明其众庶也　王氏曰夏有昏徳则众从而昏商有明徳则众从而明　吴氏曰用爽厥师续下文简贤附势意不相贯疑有脱误
　　简贤附势寔繁有徒肇我邦于有夏若苗之有莠【以九反】若粟之有秕【卑履反】小大战战罔不惧于非辜矧予之徳言足听闻
　　简略繁多肇始也战战恐惧貌言简贤附势之人同恶相济寔多徒众肇我邦于有夏为桀所恶【去声下同】欲见剪除如苗之有莠如粟之有秕锄治簸有必不相容之势商众小大震恐无不惧陷于非罪况汤之徳言则足人之听闻尤桀所忌疾者乎以苗粟喻桀以莠秕喻汤特言其不容于桀而迹之危如此史记言桀囚汤于夏台【狱名皇甫谧云地名在阳翟】汤之危屡矣无道而恶有道势之必至也【问矧予之徳言足聴闻据古注云道徳善言某切意言足聴闻自当作一句言吾之徳言之足使人聴闻彼安得不忌之未知是否朱子曰是　林氏曰桀召汤而囚之夏台以战战惧非辜之言观之史不虚矣】
　　惟王不迩声色不殖货利徳懋懋官功懋懋赏用人惟已改过不吝克寛克仁彰信兆民
　　迩近殖聚也不近声色不聚货利若未足以尽汤之徳然此本原之地非纯乎天徳而无一毫人欲之私者不能也本原澄澈然后用人处【上声下同】已而莫不各得其当【去声】懋茂也繁多之意与时乃功懋哉之义同言人之懋于徳者则懋之以官人之懋于功者则懋之以赏用人惟己而人之有善者无不容改过不吝而己之不善者无不改不忌能于人不吝过于己合并为公私意不立非圣人其孰能之汤之用人处己者如此而于临民之际是以能寛能仁谓之能者寛而不失于纵仁而不失于柔易曰寛以居之仁以行之君徳也君徳昭著而孚信于天下矣汤之徳足人听闻者如此【葛氏曰君子小人之进退系于人君心术之正邪心术一正则君子进否则小人进矣君之惑于声色则便辟之臣得志贪于货利则聚敛之臣得志有功徳者官赏何由及之不迩不殖乃懋徳懋功之根本也　孔氏曰勉于徳者则勉之以官　林氏曰用人惟己如自己出若所谓善与人同舍己从人乐取诸人以为善也　新安陈氏曰六经言仁自克寛克仁一言始遂开万世言仁之端仁者心之徳爱之理以心徳之体言则仁为体寛为用以爱之用言则寛以容人仁以爱人皆用也徳莫大于仁汤所以克仁者实自不迩不殖之无私欲始徳懋懋官至彰信兆民根本皆自不迩不殖中来陈氏雅言曰不迩声色不殖货利此君徳本原之地徳懋懋官至改过不吝此言汤用人处己之际两尽其道也克寛克仁彰信兆民此言汤临民之徳昭著孚信于天下也使汤之心有一毫声色货利之私则用人处己之间必有不尽其道临民之际亦岂能无愧哉以见人君一心政事之根本孟子谓惟大人为能格君心之非此之谓也】
　　乃葛伯仇饷初征自葛【汉志葛伯在陈留宁陵县葛乡】东征西夷怨南征北狄怨曰奚独后予攸徂之民室家相庆曰徯予后后来其苏民之戴商厥惟旧哉
　　葛国名伯爵也饷馈也仇饷者与饷者为仇也葛伯不祀汤使问之曰无以供粢盛【音咨成】汤使亳众往耕老弱馈饷葛伯杀其童子汤遂征之汤征自葛始也奚何徯待也苏复【扶又反】生也西夷北狄言逺者如此则近者可知也汤师之未加者则怨望其来曰何独后予其所往伐者则妻孥相庆曰待我后久矣后来我其复生乎他国之民皆以汤为我君而望其来者如此天下之爱戴归往于商者非一日矣商业之兴葢不在于鸣条之役也　吕氏曰夏商之际君臣易位天下之大变然观其征伐之时唐虞都俞揖逊气象依然若存葢尧舜禹汤以道相世虽降而道不降也【新安陈氏曰民之戴商如此何慙之有此以民之归汤者释之以见汤之应乎人也　吕氏曰后世师之所至荆棘生焉汤师所至民皆欣欣葢吊民伐罪布其寛仁如旱余时雨所至则苏也】
　　佑贤辅徳显忠遂良兼弱攻昧取乱侮亡推【通回反】亡固存邦乃其昌
　　前既释汤之慙此下因以劝勉之也诸侯之贤徳者佑之辅之忠良者显之遂之所以善善也侮説文曰伤也诸侯之弱者兼之昧者攻之乱者取之亡者伤之所以恶【去声】恶也言善则由大以及小言恶则由小以及大推亡者兼攻取侮也固存者佑辅显遂也推彼之所以亡固我之所以存邦国乃其昌矣【林氏曰天之生物必因其材而笃焉故栽者培之倾者覆之天道之自然也佑辅显遂为善者必为人所助也兼攻取侮为不善者必为人所侵也圣人因其常理以应世有亡之道则推而亡之有存之道则辅而固之桀有亡道汤因其将亡而推之果何容心哉　复斋董氏曰推亡固存一句乃总结上意】
　　徳日新万邦惟怀志自满九族乃离王懋昭大徳建中于民以义制事以礼制心垂裕后昆予闻曰能自得师者王谓人莫己若者亡好【去声】问则裕自用则小
　　徳日新者日新其徳而不自己也志自满者反是汤之盘铭曰茍日新日日新又日新其广日新之义欤徳日新则万邦虽广而无不怀志自满则九族虽亲而亦离万邦举逺以见近也九族举亲以见疎也王其勉明大徳立中道于天下中者天下之所同有也然非君建之则民不能以自中而礼义者所以建中者也义者心之裁制礼者理之节文以义制事则事得其宜以礼制心则心得其正内外合徳而中道立矣如此则非特有以建中于民而垂诸后世者亦绰乎有余裕矣然是道也必学焉而后至故又举古人之言以为隆师好问则徳尊而业广自贤自用者反是谓之自得师者真知己之不足人之有余委心听顺而无拂逆之谓也孟子曰汤之于伊尹学焉而后臣之故不劳而王其汤之所以自得者欤仲虺言怀诸侯之道推而至于修徳捡身又推而至于能自得师夫自天子至于庶人未有舍师而能成者虽生知之圣亦必有师焉后世之不如古非特世道之降抑亦师道之不明也仲虺之论【去声】遡流而源要【去声】其极而归诸能自得师之一语其可为帝王之大法也欤【问礼义本诸人心惟中人以下为气禀物欲所拘蔽所以反着求礼义自治若成汤尚何须以义制事以礼制心朱子曰汤武反之也便也是有些子不那底了但他能恁地所以为汤若不恁地便是惟圣罔念作狂圣人虽则説是生知安行便只是常常恁地不已所以不可及若有一息不恁地便也是凡人了以义制事以礼制心此自是内外交相养之法事在外义由内制心在内礼由外作　问礼莫是摄心之规矩否曰只是个礼如顔子非礼勿视之类皆是也又曰今学者别无事只是要以心观理理是心中所有常存此心以观众理只此两事耳　新安陈氏曰徳与中皆当兼体用而言徳即人所得于天以具众理而应万事者也大徳云者全体大用无非大也懋勉以昭明之则全体呈露妙用显行矣由是而建中道之标准使民之罔中者皆惟我之中则不偏不倚无过不及是中之体用亦无不备矣然礼义徳也即昭徳建中之要也动而以义制事即义以方外之谓能以义方外则此徳应万事之大用以行而此中无过不及之用在是矣静而以礼制心即敬以直内之谓能敬以直内则此徳具众理之全体以立而此中不偏不倚之体在是矣所谓垂裕固礼义之余用也亦即昭徳建中之余用也非昭徳専以建中于民而礼义専以垂裕于后也　陈氏大猷曰徳不大则梏于偏如夷清惠和各有偏之何以建中汤徳本大又欲其懋昭之然后能建中以范斯民所谓皇建其有极也以义制事则行于外者合宜乃大徳之所自行中之用也以礼制心则存于内者合理乃大徳之所自出中之本也礼义之泽之无穷所以垂裕于后嗣也又曰能自得师则天下之善皆归于己故可以王谓人莫己若则骄矜侮慢善日消恶日长亡之道也好问则众善集故优裕自用则能有限故狭小陈氏经曰自得师如自明自强不因乎人尊徳乐道出于中心之自然也当味自字谓人莫己若与自用则小承志自满而言以为戒也】
　　呜呼慎厥终惟其始殖有礼覆昏暴钦崇天道永保天命
