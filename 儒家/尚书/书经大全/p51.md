<!-- { "loadSidebar": true } -->
　　典主也义者理之当然行而宜之之谓言天监视下民其祸福予【音与】夺惟主义如何尔降年有永有不永者义则永不义则不永非天夭折其民民自以非义而中絶其命也意高宗之祀必有祈年请命之事如汉武帝五畤【音止】祀之类祖己言永年之道不在祷祠在于所行义与不义而已祷祠非永年之道也言民而不言君者不敢斥也
　　民有不若徳不听罪天既孚命正厥徳乃曰其如台不若徳不顺于徳不听罪不服其罪谓不改过也孚命者以妖孽【音臬】为符信而谴【诘战反】告之也言民不顺徳不服罪天既以妖孽为符信而谴告之欲其恐惧脩省以正徳民乃曰孽祥其如我何则天必诛絶之矣祖己意谓高宗当因雊雉以自省不可谓适然而自恕夫【音扶】数【音朔】祭丰昵徼福于神不若徳也渎于祭祀傅説尝以进戒意或吝改不听罪也雊雉之异是天既孚命正厥徳矣其可谓妖孽其如我何耶
　　呜呼王司敬民罔非天典祀无丰于昵
　　司主嗣也王之职主于敬民而已徼福于神非王之事也况祖宗莫非天之嗣主祀其可独丰于昵庙乎【孔氏曰昵近也丰于近庙　马氏曰昵考也谓祢庙　陈氏经曰为雊雉训王而书不及雉本以训王而辞屡及民末始指王而言辞不迫而意独至矣吕氏曰灾异有二失道之君与天隔絶灾异之应常迟贤君与天贯通灾异之应常速高宗恭黙梦帝精神素与天通又聪明宪天脩徳又与天合故于祀事略过丰飞雉随即应之此虽过于厚亦过也精诚积久天既赉之过失微形天遽警之固见天之警君无私亦见天之爱君甚速也黩于祭祀礼烦则乱説已知高宗之偏在此防哉惟艰领略警省深矣而此心终难除气质偏厚者尚难变乃知行之果为艰也此篇为雊雉作而进戒之言不及灾异独指大公之道示之非祖己讽谏不敢直言盖高宗聪明从谏不待深言也】
　　西伯戡黎
　　西伯文王也名昌姓姬氏戡【音堪】胜也黎国名在上党壶关之地按史记文王脱羑【以九反】里【殷狱曰羑里一曰地名在河内汤阴县】之囚献洛西之地纣赐弓矢鈇钺【音夫越】使得专征伐为西伯文王既受命黎为不道于是举兵伐而胜之祖伊知周徳日盛既已戡黎纣恶不悛势必及殷故恐惧奔告于王庶几王之改之也史録其言以为此篇诰体也今文古文皆有　或曰西伯武王也史记尝载纣使胶鬲观兵胶鬲问之曰西伯曷为而来则武王亦继文王为方伯矣【朱子曰西伯戡黎便是这个事难判断观戡黎大故逼近纣都了岂有诸侯臣子而敢称兵于天子之都乎看来文王只是不伐纣耳其他事亦都做了如伐崇戡黎之类若説文王终守臣节何故伐崇侯虎只是后人因孔子以服事殷一句遂委曲回防个文王説教好看殊不知孔子只是説文王不伐纣耳尝见杂説云纣杀九侯鄂侯争之强辩之疾并醢鄂侯西伯闻之窃叹崇侯虎谮之曰西伯欲叛纣怒囚之羑里西伯叹曰父有不慈子不可以不孝君有不明臣不可以不忠岂有君而可叛者乎于是诸侯闻之以西伯能敬上而恤下也遂相率而归之看来只这般説得平　问西伯戡黎旧説西伯多指文王惟陈少南吕伯恭薛季隆以为武王吴才老亦曰乘黎恐是伐纣时事按书序言殷始咎周周人乘黎则殷自此以前未尝恶周也殷始有恶周之心而周文乘袭戡胜近畿之黎国迫于王都且见征伐此祖伊所以恐而奔告于受曰天既讫我殷命曰恐曰奔告曰讫我殷命则其事势亦且迫矣恐非文王时事也文王率殷之叛国以事纣而孔子亦称其三分天下有其二以服事殷为至徳所谓有事君之小心者正文王之事孔子所以谓之至徳也当时征伐虽或有之未必迫近于畿甸然史记又谓文王伐犬戎伐宻须败耆国耆即黎也音相近文王得专征伐故伐之二说未知孰是曰此等无证据可且缺之殷始咎周周人乘黎祖伊恐奔告于受这事势便自在住不得若曰奔告于受则商之忠臣义士何尝一日忘周自是昏迷耳　问孔氏谓书序是后人会不足信曰亦不必序只经文谓祖伊恐奔告于王曰天子天既讫我殷命则是已交手争竞了纣固无道然亦是武王事势不相安住不得了仲虺告成汤曰肇我邦于有夏若苖之有莠若粟之有秕小大战战罔不惧于非辜则仲虺分明言事势不容住我不诛彼则彼将图我矣后人多曲为之説以讳之要之自是避不得　临川吴氏曰黎畿内之国文王三分天下有其二以服事殷决不称兵于纣之畿内武王嗣为西伯其事殷犹文王也其伐殷在于嗣位十有二年之后盖天命未絶则为君臣一日命絶乃行天罸此事间不容髪今兵既逼王畿祖伊恐而奔告则震撼甚矣岂得戡黎之后班师而去复就臣位而纣恬不以为意也窃疑戡黎之师当是伐纣之时当时近畿有小国周师先戡黎而遂乘胜以进纣都也】
　　西伯既戡黎祖伊恐奔告于王
　　下文无及戡黎之事史氏特标此篇首以见【音现】祖伊告王之因也祖姓伊名祖己后也奔告自其邑奔走来告纣也
　　曰天子天既讫我殷命格人元龟罔敢知吉非先王不相【去声】我后人惟王淫戏用自絶
　　祖伊将言天讫殷命故特呼天子以感动之讫絶也格人犹言至人也格人元龟皆能先知吉凶者言天既已絶我殷命格人元龟皆无敢知其吉者甚言凶祸之必至也非先王在天之灵不佑我后人我后人淫戏用自絶于天耳
　　故天弃我不有康食不虞天性不迪率典
　　康安虞度【入声】也典常法也纣自絶于天故天弃殷不有康食饥馑【音近】荐臻也不虞天性民失常心也不迪率典废坏常法也【新安陈氏曰诗曰自天降康丰年穰穰以丰穰为降康则不有康食为天降饥馑明矣书之言性此第三见盖谓人所受于天之性为私欲所蔽而不能省察也】
　　今我民罔弗欲丧【去声】曰天曷不降威大命不摰【音至】今王其如台
　　大命非常之命摰至也史记云大命胡不至民苦纣虐无不欲殷之亡曰天胡不降威于殷而受大命者何不至乎今王其无如我何言纣不复能君长【上声】我也上章言天弃殷此章言民弃殷祖伊之言可谓痛切明着矣
　　王曰呜呼我生不有命在天
　　纣叹息谓民虽欲亡我我之生独不有命在天乎
　　祖伊反曰呜呼乃罪多参在上乃能责命于天
　　纣既无改过之意祖伊退而言曰尔罪众多参【仓含反】列在上乃能责其命于天耶吕氏曰责命于天惟与天同徳者方可【吕氏曰责命于天必大人与天合徳如孔子谓天生徳于予天未丧斯文桓魋匡人其如子何是也　临川吴氏曰前与纣言故称王此以下祖伊退而私言之故称乃】
　　殷之即丧【去声】指乃功不无戮于尔邦
　　功事也言殷即丧亡矣指汝所为之事其能免戮于商邦乎苏氏曰祖伊之谏尽言不讳汉唐中主所不能容者纣虽不改而终不怒祖伊得全则后世人主有不如纣者多矣愚读是篇而知周徳之至也祖伊以西伯戡黎不利于殷故奔告于纣意必及西伯戡黎不利于殷之语而入以告后出以语【音御】人未尝有一毫及周者是知周家初无利天下之心其戡黎也义之所当伐也使纣迁善改过则周将终守臣节矣祖伊殷之贤臣也知周之兴必不利于殷又知殷之亡初无与【音预】于周故因戡黎告纣反覆乎天命民情之可畏而略无及周者文武公天下之心于是可见【林氏曰即丧言不旋踵而亡也　叶氏曰凡事积而成者皆曰功　陈氏经曰善有善之功恶有恶之功盖其恶之成也　王氏十朋曰指乃功与惟府辜功之功同辜功犹言罪状　吕氏曰伊反归于家亦无咎周之辞大凡作事党友亲姻以为是未必是至仇敌亦以为是则是可知矣于此知周之盛徳也】微子
　　微国名子爵也微子名啓帝乙长子纣之庶母兄也微子痛殷之将亡谋于箕子比干史録其问答之语亦诰体也以篇首有微子二字因以名篇今文古文皆有【孔氏曰微圻内国名　唐孔氏曰郑以为微箕俱在圻内孔虽不言箕亦当在畿内也比干不言封爵或本无爵或有而不言也　吕氏曰天下有道君子相与公议于朝各尽致君之道天下无道君子相与私议于家各尽致身之道微子与二师宗室大臣与社稷为存亡当纣之时无所致力不得已谋各行其志以不失其义欲知三仁之心此篇可见　陈氏经曰贤人君子忠孝之心不见于安平无事之际毎见于悲伤恻怛之时】
　　微子若曰父师少师殷其弗或乱正四方我祖底遂陈于上我用沈酗【叶句反】于酒用乱败厥徳于下
　　父师太师三公箕子也少师孤卿比干也弗或者不能或如此也乱治也言纣无道无望其能治正天下也底致陈列也我祖成汤致功陈列于上而子孙沈酗于酒败乱其徳于下沈酗言我而不言纣者过则归己犹不忍斥言之也【王氏肃曰箕子纣诸父　家语曰比干纣诸父　吕氏曰其者未定之辞或者非断然之辞商亡形决矣犹曰商其不或能治正四方乎微子犹兾纣一旦悔悟不谓其果不能也　释文以酒为凶曰酗　吕氏曰沈酗纣自为微子归之我者盖以君为体视同已过以商家体统言之故总而言我亦不忍斥言纣也如五子之歌曰万姓仇予　新安陈氏曰败于下对陈于上而言祖宗在上如彼而子孙在下如此忝厥祖甚矣深叹伤之】
　　殷罔不小大好【去声】草窃奸宄卿士师师非度凡有辜【音孤】罪乃罔恒【胡登反】获小民方兴相为敌雠今殷其沦丧【去声】若涉大水其无津涯【音崖】殷遂丧【去声】越至于今
　　殷之人民无小无大皆好草窃奸宄上而卿士亦皆相师非法上下容隠凡有冒法之人无有得其罪者小民无所畏愳强凌弱众暴寡方起雠怨争鬬侵夺纲纪荡然沦丧之形茫无畔防若涉大水无有津涯殷之丧亡乃至于今日乎微子上陈祖烈下述丧乱哀怨痛切言有尽而意无穷数千载之下犹使人伤感悲愤后世人主观此亦可深监矣【新安陈氏曰有罪罔常获纣为逋逃主如楚无宇之阍逃入王宫执法者不能得之也越及也】
　　曰父师少师我其发出【尺类反】狂吾家髦逊于荒今尔无指告予颠隮【子细反】若之何其【基同】
　　曰者微子更【平声】端之辞也何其语辞言纣发出颠狂暴虐无道我家老成之人皆逃遁于荒野危亡之势如此今尔无所指示告我以颠陨【音尹】隮堕之事将若之何哉盖微子忧危之甚特更端以问救乱之策言我而不言纣者亦上章我用沈酗之义【张氏曰微子有去之之意陈氏经曰老成皆遁留者父师少师耳　郑氏曰其语助辞齐鲁之间声读如姬记曰何居义与此同】
　　父师若曰王子天毒降灾荒殷邦方兴沈酗于酒此下箕子之答也王子微子也自纣言之则纣无道故天降灾自天下言之则纣之无道亦天之数箕子归之天者以见其忠厚敬君之意与小旻诗言旻【音民】天疾威敷于下土意同方兴者言其方兴而未艾也此答微子沈酗于酒之语而有甚之之意下同【王氏炎曰自此以下箕子以其意剖析微子之言而答之　新安陈氏曰纣之恶皆原于酒若天所使乃无所归咎之辞惟纣之沈酗方兴而未艾下民化之无怪其为敌雠亦方兴而未艾也】
　　乃罔畏畏咈其耉长【上声】旧有位人
