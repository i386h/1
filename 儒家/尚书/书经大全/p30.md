<!-- { "loadSidebar": true } -->
　　沿【音袁】于江海达于淮泗
　　顺流而下曰沿沿江入海自海而入淮泗不言达于河者因于徐也禹时江淮未通故沿于海至呉始开刋【音寒】沟【地名在广陵】隋人广之而江淮舟船始通也孟子言排淮泗而注之江记者之误也【朱子曰孟子言瀹济漯而注诸海决汝汉排淮泗而注之江据今水路及禹贡所载惟汉入江汝泗自入淮而淮自入海分明是误盖一时牵于文势而不暇考其实尔今人强为人解释终是可笑　陈氏大猷曰循行水涯曰沿水之险者莫如江海遇风涛多沿岸而行所以独言沿不言浮以着其险也　王氏炎曰兖言浮于济漯达于河故青言浮于汶达于济徐言浮于淮泗达于河故扬言沿于江海达于淮泗皆因上文以互见也　临川吴氏曰林少頴云禹时江淮未通故扬州入贡必由江以入海然后达于淮泗至吴夫差掘沟通水与晋会黄池然后江淮始通孟子谓禹排淮泗而注之江盖误指所通之水以为禹迹某谓江北淮南地高于水虽曰沟通江淮止是江淮之间掘一横沟两端筑堤壅水在沟中若欲行舟须自江中拽舟上沟行沟既尽又拽舟下淮江淮二水实未尝通流也】
　　荆及衡阳惟荆州
　　荆州之域北距南条荆山南尽衡山之阳荆衡各见【音现下并同】导山唐孔氏曰荆州以衡山之阳为至者盖南方惟衡山为大以衡阳言之见其地不止此山而犹包其南也【朱子曰禹治水时想亦不曾遍歴天下如荆州乃三苗之国不成一一皆到往往是使官属去彼相视其山川具图説以归作此一书耳故今禹贡所载南方山川多与今地面上所有不同　曾氏曰有两荆山此荆州之荆山非雍州荆岐既旅之荆山此荆山其南为荆州其北为豫州汉志此荆山在南郡今襄阳府临沮县衡山在长沙今潭州相南县北距荆山南及衡阳为荆州即今湖南湖北之地也今江西亦半属荆州　武夷熊氏曰荆州之地亦广北接雍豫之境南逾五岭即越之南徼也越虽千古未通已当在要荒之服东抵扬州之境西抵梁州及西南夷等处皆楚地也扬州之境自两浙为吴越之外江淮皆楚境或谓建都于江南者当以南阳为正其北接连中原东通吴西接巴蜀南控蛮粤故诸葛亮以为用武之国英雄之所必争凡自北而攻南自南而窥北未有不先得此而后可以有为也此又有国者之所当知也】
　　江汉朝宗于海
　　江汉见导水春见曰朝夏见曰宗朝宗诸侯见天子之名也江汉合流于荆去海尚逺然水道已安而无有壅塞横决之患虽未至海而其势已奔趋于海犹诸侯之朝宗于王也【朱子曰江汉发源梁州及入海则在扬州至荆州合流迅疾以趋海有似于朝宗　王氏炎曰汉水入江处在汉阳军大别山下正属荆州之域】
　　九江孔殷
　　九江即今之洞庭也水经言九江在长沙下隽【音吮】西北楚地记曰巴陵潇湘之渊在九江之间今岳州巴陵县即楚之巴陵汉之下隽也洞庭正在其西北则洞庭之为九江审矣今沅水渐水元水辰水叙水酉水沣水资水湘水皆合于洞庭意以是名九江也孔甚殷正也九江水道甚得其正也　按汉志九江在庐江郡之寻阳县寻阳记九江之名一曰乌江二曰蜯【音蚌】江三曰乌白江四曰嘉靡江五曰畎江六曰源江七曰廪江八曰提江九曰箘【巨陨反】江今详汉九江郡之寻阳乃禹贡扬州之境而唐孔氏又以为九江之名起于近代未足为据且九江派别取之耶亦必首尾短长大畧均布然后可目之为九然其一水之间当有一洲九江之间沙水相间乃为十有七道而今寻阳之地将无所容况沙洲出没其势不常果可以为地理之定名乎设使派别为九则当曰九江既道不应曰孔殷于导江当曰播九江不应曰过九江反复参攷则九江非寻阳明甚本朝胡氏以洞庭为九江者得之曾氏亦谓导江曰过九江至于东陵东陵今之巴陵今巴陵之上即洞庭也因九水所合遂名九江故下文导水曰过九江经之例大水合小水谓之过则洞庭之为九江益以明矣【新安陈氏曰江汉朝宗于海即继曰九江孔殷导江不曰播九江而曰过九江则大江自大江九江自九水可见孔氏所谓江于此分为九道者其非明矣证以导江东至于澧过九江至于东陵则九江当在澧州之下巴陵之上而不在寻阳与今之江州尤明矣朱蔡以洞庭湖当之辨证详明从之可也谓江南凡水皆呼为江禹在澧州之下巴陵之上自有九水今年代久逺陵谷变迁不可以今水证古水而阙之亦可也】
　　沱【音驼】潜既道
　　尔雅曰水自江出为沱自汉出为潜凡水之出于江汉者皆有此名此则荆州江汉之出者也今按南郡枝江县有沱水然其流入江而非出于江也华容县有夏水首出于江尾入于沔亦谓之沱若潜水则未有见也【王氏炎曰沱水在今江陆府枝江县土人谓枝江为百里洲夹江沱二水之间其与江分处谓之上沱与江合处谓之下沱隋志南郡松滋县有沱涔即古潜字故史记云沱涔既导今松滋分为潜江县矣】
　　云土梦作乂【梦平去二音】
　　云梦泽名周官职方荆州其泽薮曰云梦方八九百里跨江南北华容枝江江夏安陆皆其地也左传楚子济江入于云中又楚子以郑伯田于江南之梦合而言之则为一别而言之则二泽也云土者云之地土见而已梦作乂者梦之地已可耕治也盖云梦之泽地势有高卑故水落有先后人工有早晚也【朱子曰江陵之下岳州之上是云梦又曰江陵之下连岳州是云梦】
　　厥土惟涂泥厥田惟下中厥赋上下
　　荆州之土与扬州同故田比只加一等而赋为第三等者地阔而人工修也
　　厥贡羽毛齿革惟金三品杶【敕伦反】干栝【音适】柏砺【音利】砥【音纸】砮【音奴】丹惟箘【音窘】簵楛【音户】三邦底贡厥名包匦【音轨】菁【音精】茅厥篚纁玑组九江纳锡大龟
　　荆之贡与扬州大抵多同然荆先言羽毛者汉孔氏所谓善者为先也按职方氏扬州其利金锡荆州其利丹银齿革则荆所产不无优劣矣杶栝柏三木名也杶木似樗【音枢】而可为弓榦栝木柏叶松身砺砥皆磨石砥以细宻为名砺以麤粝【音粗辣】为称砮者中矢镞之用肃慎氏贡石砮者是也丹丹砂也箘簵竹名楛木名皆可以为矢董安于【事见战国防】之治晋阳也公宫之垣皆以荻蒿苫【诗廉反】楚廪之其高丈余赵襄子发而试之其坚则菌簵不能过也则菌簵盖竹之坚者其材中矢之笴楛肃慎氏贡楛矢者是也三邦未详其地底致也致贡菌簵楛之有名者也匦匣也菁茅有刺而三脊所以供祭祀缩酒之用既包而又匣之所以示敬也齐桓公责楚贡包茅不入王祭不供无以缩酒又管子云江淮之间一茅而三脊名曰菁茅菁茅一物也孔氏谓菁以为葅者非是今辰州麻阳县苞茅山出苞茅有刺而三脊纁周礼染人夏纁纁绛色币也玑珠不圆者组绶类大龟尺有二寸所谓国之守龟非可常得故不为常贡若偶得之则使之纳锡于上谓之纳锡者下与上之辞重其事也【曾氏曰言惟木多不胜名也荆木名之贡止此也周礼菁茅春官司尊彞醴齐缩酌注云以茅缩去滓也　郑氏曰染纁者三入而成又再染以黑则为緅又再染以黑则为缁色在緅缁之间其六入者是染纁之法也此州染纁色善故贡之　新安陈氏曰锡贡如敷锡之锡上锡下也纳锡如师锡之锡下锡上也史记龟策云龟千嵗满尺二寸临川吴氏曰大龟神物国之所寳则以入纳而锡于上谓纳不谓贡明其非贡物也】
　　浮于江沱潜汉逾于洛至于南河
　　江沱潜汉其水道之出入不可详而大势则自江沱而入潜汉也逾越也汉与洛不通故舍【音舍】舟而陆以达于洛自洛而至于南河也程氏曰不径浮江汉兼用沱潜者随其贡物所出之便或由经流或循枝派期于便事而已【王氏曰江沱潜汉均与洛不通必陆行逾洛然后由洛可至南洛凡曰逾皆水道不通遵陆而后能达也逾于沔同义】
　　荆河惟豫州
　　豫州之域西南至南条荆山北距大河【问周公定豫州为天地之中东西南北各五千里今北边无极而南方交趾际海道里长短敻殊何以云各五千里朱子曰此但以中国地段四方相去言之未説极边无际海处周公以土圭测天地之中则豫州为中而南北东西际天各逺许多至于北逺而南近则地形有偏耳所谓地不满东南也　武夷熊氏曰豫州居天下之中四方道里适均故古人于此定都不但形势之所在亦朝会贡赋之便汤之亳今河南偃师县是也成王之洛邑今河南洛阳县是也其地北距河南抵荆山东抵徐西抵雍梁今为河南府虢郏郑汝来蔡唐邓汴宋等州之地】
　　伊洛瀍涧既入于河
　　伊水山海经曰熊耳之山伊水出焉东北至洛阳县南北入于洛郭璞云熊耳在上洛县南今商州上洛县也地志言伊水出农卢氏之熊耳者非是洛水地志云出农郡上洛县冢领山水经谓之讙举山今商州洛南县冢领山也至巩县入河今河南府巩县也瀍水地志云出河南郡谷城县濳亭北今河南府河南县西北有古谷城县其北山实瀍水所出也至偃师县入洛今河南府偃师县也涧水地志云出农郡新安县东南入于洛新安在今河南府新安渑【音勉】池之间今渑池县东二十三里新安城是也城东北有白石山即涧水所出郦道元云世谓之广阳山然则涧水出今之渑池至新安入洛也伊瀍涧水入于洛而洛水入于河此言伊洛瀍涧入于河若四水不相合而各入河者犹汉入江江入海而荆州言江汉朝宗于海意同盖四水并流小大相敌故也详见下文
　　荥【户扄反】波既猪
　　荥波二水名济水自今孟州温县入河潜行絶河南溢为荥在今郑州荥泽县西五里敖仓东南敖仓者古之敖山也按今济水但入河不复过河之南荥渎水受河水有石门谓之荥口石门也郑康成谓荥今塞为平地荥阳民犹谓其处为荥泽郦道元曰禹塞淫水于荥阳下引河东南以通淮泗济水分河东南流汉明帝使王景即荥水故渎东注浚仪谓之浚仪渠汉志谓荥阳县有狼荡渠首受济者是也南曰狼荡北曰浚仪其实一也波水周职方豫州其川荥雒其浸波溠【音诈】尔雅云水自洛出为波山海经曰娄涿【音卓】之山波水出其阴北流注于谷二説不同未详孰是孔氏以荥波为一水者非也
　　导菏【音柯】泽被孟猪
　　菏泽地志在济阴郡定陶县东今兴仁府济阴县南三里其地有菏山故名其泽为菏泽也盖济水所经水经谓南济东过寃句【音渊劬】县南又东过定陶县南又东北菏水东山焉是也被及也孟猪尔雅作孟诸地志在梁国睢阳县东北今南京虞城县西北孟诸泽是也曾氏曰被覆也菏水衍溢导其余波入于孟猪不常入也故曰被
　　厥土惟壤下土坟垆【音卢】
　　土不言色者其色杂也垆疏【音疎】也顔氏曰而疏者谓之垆其土有高下之不同故别言之【王氏炎曰壤则沃坟垆则为瘠　顾氏临曰高地则壤下地则垆如青厥土白坟海滨广斥是也】
　　厥田惟中上厥赋错上中
　　田第四等赋第二等杂出第一等也【临川吴氏曰田中上第四等赋错上中第二等而问或第一等也盖冀赋第一或时数少于豫则降为第二而升豫为上上豫赋第二或时数多于冀则升为第一而降冀为上中也】
　　厥贡漆枲絺纻【音住】厥篚纎纩【音旷】锡贡磬错
