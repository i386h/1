<!-- { "loadSidebar": true } -->
　　河渠志庆厯八年河决澶州商胡埽决口广五百五十七步皇祐元年河合永济渠注干宁军今按永济渠即古之清河汉志之国水水经之清淇二水曹公自枋头遏其水为白沟一名白渠隋帝导为永济渠一名御河今称卫河者也先是大中祥符四年河决通利军【治黎阳】合御河寻经塞治至是河自州东北三十里商胡埽决而北迳清丰县西【县在今大名府东南九十里】又北迳南乐县西【县在今府东南四十里】又北至大名府东北合永济渠【元城县志卫河在县东北】又东北迳冠氏县西北【今冠县北有冠氏故城】又东北迳馆陶县西【与平恩县分水今丘县西有平恩故城卫河在县东南四十里】又东北迳临清县西【元和志永济渠在临清县城西门外】又东北迳宗城县东【水经注白搆东北迳广宗县东为清河其故城在今威县界宋宗城即故广宗今为广宗威县地清河在威县东】又东北迳清河县东【今县东有卫河广平府志清河县有黄河故道在县北一里亦名黄芦河北入南宫县界】又东北迳夏津县西北【卫河去县四十里与清河县分水】又东北迳武城县西【县西十里有东武城故城水经注云清河迳其西也今卫河在县西与清河县分水】又东北迳强县西【强故城在今县东南熙宁元年都水监言近嵗冀州而下河道梗涩致上下埽岸屡危今枣强抹岸冲夺故道虽创新隄终非乆计已而强埽决北注瀛】又东迳将陵县西北【将陵唐属徳州五代周省长河入焉宋景祐元年移将陵治长河镇改属永静军永静今景州也元分将陵地置故城县今卫河在其南与恩县分水又东迳徳州入吴桥界金志吴桥县有永济渠吴桥本安陵县宋景祐二年废入将陵今卫河在县西二十里也宁津志云县西三十里有古黄河自吴桥入又北入南皮广可二里两岸废隄窿然峭立居人谓之卧龙冈葢即永济渠为宋北流之所经也】又东迳蓨县南【蓨县今为景州州志云卫河在州东二十里】又东北迳东光县西【水经注清河自胡蘓亭又东北右防大河故渎迳东光县故城西寰宇记云永济渠在东光县南二百步南葢西字之误东光新志云卫河在县西三里】又东北迳南皮县西【水经注清河自南皮县西又东北无棣沟出焉东北迳盐山东北入海清河又东北迳南皮县故城西按故城在今县东北卫河在县西二十里与交河县分水元丰五年河溢沧州南皮上下埽通典云无棣沟隋末塡废永徽元年薛大鼎为刺史奏开之外引鱼盐于海百姓歌其利】又东北迳清池县西而北与漳水合【水经注清河自浮阳县西又东北浮水故渎出焉详见后清河又东北迳浮阳县故城西按浮阳汉勃海郡治唐改曰清池置沧州治焉寰宇记云永济渠在清池县西三十里水经浊漳篇云衡漳自成平县北又东北入清河谓之合口今青县南有合口镇】又东北迳干宁军东【军在今青县南唐干宁中析长芦鲁城二县地置干宁军周置永安县为军治宋改曰干宁县大观三年升军为清州今为青县卫河在县东寰宇记云御河在干宁县南十步是也县南二里有中山山岩耸峙宋时以黄河所经呼为碣石或鑴铭其上元王充耘据以为禹贡之碣石大谬水经注清河东北过濊邑濊水出焉详见播为九河下】又东北迳独流口又东至劈地口入于海【水经注清河东北至泉州县北入滹沱又东迳漂榆邑故城南入于海泉州今宝坻漂榆城在今静海县北熙宁元年都水监言商胡北流扵今二十余年自澶州下至干宁军创隄千有余里公私劳扰愿相六塔旧口并二股河道使东流徐塞北流提举河渠王亚等谓黄御河一带北行入独流东砦经干宁军沧州等入砦邉界直入大海其近大海口濶六七百步深八九丈三女砦以西濶三四百歩深五六丈其势愈深其流愈猛天所以限契丹议者欲再开二股渐闭北流此乃未尝覩黄河在界河内东流之利也元丰四年李立之言自决口相视河流至干宁军分入东西两塘次入界河于劈地口入海通流无阻宜修立东西隄从之元祐初有回河东流之议范百禄等言昨按行黄河独流口至界河又东至海口熟观河流形势并缘界河至海口铺砦地分使臣各称界河未经黄河行流以前濶一百五十步下至五十步深一丈五尺下至一丈自黄河行流之后今濶至五百四十步次亦三二百步深者三丈五尺次亦二丈乃知水就下行疾则自刮除成空而稍深与汉张戎之论正合自元丰四年河出大吴一向就下渐入界河行流势如倾建经今八年不舍昼夜冲刷界河两岸日渐开濶连厎成空趋海之势甚迅虽遇泛涨非常而大吴以上数百里终无决溢之患此乃下流深快之騐也窃谓本朝以来末有大河安流合扵禹迹如此之利便者绍圣元年复议回河范祖禹言今之河流方稍复大禹旧迹入界河趋海初无壅厎万壑所聚其来逺大必无可塞之理大观二年都水使者呉玠言自元丰间小吴口决北流入御河下合西山诸水至清州独流砦三义口入海虽深得保固形胜之防而嵗月浸乆侵犯塘隄冲坏道路齧损城砦臣奉诏修治御捍涨溢然筑八尺之隄当九河之尾恐不能敌乞逐旋増修从之按静海县本宋清州地县境有界河亦曰潮河即易滹沱巨马三水所防自文安县流经县西北合卫河入海塘泺既兴文安大城之水多入白河其行界河者唯漳卫耳独流口在县北二十里九域志云干宁军有独流北独流东二砦俱在军北百二十里即此地也劈地口在县东北又东为三义口葢即天津衞东北之三岔河志云漳卫水西南自静海县来经卫北其流浊潞水西北自武清县来经卫北其流清至卫东北而合流又东南出小直沽入于海天津亦宋清州地也】以今舆地言之开州大名元城【并属直大名府】冠县馆陶丘县临清【并属山东东昌府】威县清河【并属直广平府】夏津武城【并属东昌府】强【属直真定府】故城【属直河间府】恩县【属东昌府】徳州【属山东济南府】吴桥景州东光南皮交河沧州青县静海天津【并属河间府青县静海天津北接顺天府大城宝坻界】诸州县界中皆宋时黄河北流之所经也商胡决后二十一嵗为神宗熙宁二年己酉导东流而北流闭又十二嵗为元丰四年辛酉河复北流哲宗绍圣初又闭后数嵗为元符二年己卯东流断絶河竟北流盖自仁宗庆厯八年戊子下逮金章宗明昌五年甲寅实宋光宗之绍熙五年而河决阳武出胙城南南北分流入海凡一百四十六嵗
　　北流初行永济渠其后兼混入漳水河渠志熙宁元年河溢瀛州乐夀埽元丰五年河溢永静军阜城下埽元祐五年南宫等五埽危急诏固防绍圣元年赵偁请脩平乡钜鹿埽崇宁三年臣僚言奉诏措置大河由西路厯沿邉州军回至武强县循河隄至深州又北下衡水乃达扵冀四年尚书省言大河北流合西山诸水在深州武强瀛州乐夀埽俯瞰雄霸莫州万一决溢为害甚大诏増二埽隄及储蓄以备涨水大观元年邢州言河决陷钜鹿县诏徙县于髙地又以赵州隆平县下湿亦迁之又冀州河溢坏信都南宫两县宣和二年河溢信都今按阜城平乡钜鹿武强衡水乐夀信都南宫等县皆漳水之所经御河不入其界而屡被大河决溢之害此北流混入漳水之明验也今广平府曲周平乡广宗钜鹿县界中并有黄河故道县志云宋元丰中北流决入漳水遂为大河之所经又清河县北有黄河故道北入南宫界葢自宗城清河二县之御河决入赵偁言初决南宫再决宗城三决内黄皆西决则地势西下较然可见即其事矣其在阜城乐夀者则自强之御河决而北熙宁元年河决冀州强埽北注瀛政和五年孟揆言若修闭强上埽决口其费不赀是也然北流虽混入漳水仍自两行其下流至清池县西还与之合故徽宗即位张商英议引大河自古漳河浮河入海盖欲导全河以入漳而废永济之故道浮河即浮水在今沧州东南水经注所称浮水故渎也【淇水注云浮水首受清河于浮阳县界东北迳髙城县之宛乡城北又东迳章武县故城又东迳箧山北又东北迳栁县故城南又东北迳汉武望海台又东注于海应劭曰潮汐往来日再今沟无复有水也按今盐山县东北七十里有武帝台】地势东髙西下北流屡决而西导全河入漳尤合于禹迹但河由界河趋独流口入海极其通利而顾欲改从乆淤之浮渎至盐山县界入海殊为多事商英亦非知水者也
　　漳水故禹河也清河行漳水之南大河故渎之北去禹河最近治河者欲复禹旧迹莫如导黄河入白沟以人力为之其可也而况商胡自决北流通快海口广深此诚千载一遇因祸而为福转败而为功在此时矣为当日计但能于魏恩冀沧之境寛立隄防约拦水势疏其壅积遏其冲要则此河虽不逮禹功犹得比王景之所治千年可以无患而朝议纷纭必欲回河使东六塔旣败二股更兴至元丰四年河又北流而神宗之意怠矣王安石委任程昉范子渊濬川之杷防于以河为戏陈祐甫援李垂之防请复西河故渎帝爱惜民力亦莫之许也哲宗即位复议回河大畧谓河尾北向恐入契丹之地则其界逾河而南彼必为桥梁守以州郡中国全失险阻而苏辙駮之以为契丹之河南注扵海地形北髙河无北徒之道而海口深浚势无徙移范百禄亦云界河向去深濶加以朝夕海潮往来渲荡必无浅淀河尾安得直注北界是亦足以解其惑已而绍圣诸臣力主东流闭断北口盖借河事以伸其绍述之説意不在河更无足论元符二年河复决而北地势可知而建中靖国初犹有献东流之议者蜩螗沸羮一唱百和自庆厯以来五十余年凡言盈庭之日皆坐失机防之日也卒委其地于金源氏而河益南徙濬滑汲胙之间化为平陆岂不惜哉
　　禹河本随西山下东北去贾让请决黎阳遮害亭放河使北入海是也时不见用而宋之北流实行其道河入海之路宜近不宜逺孙禁议决平原金隄令入故笃马河行五百余里入海是也许商阻之而宋之东流卒由笃马河入海盖訏谟逺犹虽为人所格而天必从之屈于一时伸于万世惟其言之当于理而已矣
