<!-- { "loadSidebar": true } -->
　　说文云杶木也夏书曰杶榦栝柏或以熏作櫄又云橁杶也左传孟庄子斩其橁以为公琴杜注云橁木名杶也琴材徐锴曰杶木似樗【与防同】中车辕实不堪食杶又作椿苏恭曰椿樗二树形相似但樗疎椿实为别也苏颂曰椿木实而叶香樗木疎而气臭樗防无用庄子所谓其木拥肿不中绳墨小枝曲拳不中规矩者李时珍曰椿樗栲一木而三种樗栲皆不材之木不似椿坚实可入栋梁也渭按杶櫄橁椿为一木字异而音义并同杶与樗栲虽相似而樗栲不材贡之何为则杶与樗栲实异种也杶一作櫄盖椿叶香故从熏杶之为椿明矣其材大抵中琴中车辕苏传曰杶柘也以为弓榦是以杶榦为一木考诸书无言杶即柘中弓榦者恐非
　　尔雅枞松叶柏身桧柏叶松身说文同而栝作桰解云檃也一曰矢栝筑处桧亦音古活切集韵云桧古作桰通作栝书杶榦栝柏尔雅翼云桧性耐寒其材大可为棺椁及舟【诗曰桧楫松舟左传曰棺有翰桧】今人谓之圆柏韵防引字说云桧柏叶松身则叶与身皆曲枞松叶柏身则叶与身皆直枞以直从桧以曲防李时珍本草曰桧叶尖硬亦谓之栝今人名圆柏以别于侧柏茅氏汇疏云渑水燕谈载亳州法相禅院矮桧一郡珍玩目其寺曰矮栝似栝桧一也渭按传训栝与尔雅桧同说文解桧如尔雅而桰下不复出则栝桧实一木北音读栝为古外切故又有木旁从防之字栝乃柏之类叶扁而侧生者为柏俗谓之侧柏叶尖硬而向上者为栝俗谓之圆柏
　　王氏日记云古荆杨之木贡有则贡之栋宇器用有所须则用之甚俭而易供也后代有营缮则工师求大木至于深山穷谷人迹不到之处悬崖吊桥艰难万倍比至深涧必待夏秋洪水泛涨方抵大江呜呼林麓尽矣帝省其山则何辞以对是故禹卑宫室而作训以峻宇雕墙为戒岂非人君之所当守哉
　　韩非子称尧舜茅茨不翦采椽不斵土阶三尺其言或太甚当时未必若是之朴陋然禹卑宫室固尧舜家法后世陵云槩日之构我知其无有也荆贡木或以为其中有宫室之用余按鲁颂曰徂来之松新甫之柏商颂曰陟彼景山松柏丸丸皆言作寝庙事可见古人之宫室唯以松柏为之不须竒木而周礼冀州之利曰松柏则帝都附近之地供之而有余何必逺取诸他州窃意岱畎之松峄阳之桐及荆之杶榦栝柏皆器用之材而之贡木虽多亦未必有楩楠豫章合抱之木长至十余丈者也大禹作贡必不贻害于民后世采巨木者輙求之楚蜀深山之中林麓尽而民力与之俱尽此义明庶乎其知儆矣
　　砺砥砮丹【释文砺力世反砥音脂徐之履反韦昭音旨砮音奴韦昭乃固反渭按砺汉书作厉】传曰砥细于砺皆磨石也砮石中矢镞丹朱类正义曰砥以细密为名砺以麤粝为称郑云砺磨刀刃石也精者曰砥鲁语曰肃慎氏贡楛矢石砮贾逵云砮矢镞之石也丹者丹砂王肃云可以为采夏氏曰山海经谓荆山首自景山至琴鼓山凡二十有三而获多砥砺则荆州贡砥砺亦宜矣金氏曰砺砥今郢石是也砮则今思播有之丹朱砂也今辰锦所出光明砂及溪洞老鵶井所出尤佳渭按此四者皆石之类子虚赋言云梦之石曰瑊玏厉张揖云厉黒石可用磨也是砺砥出云梦谷梁传曰天子之桷斵之砻之加密石焉范注云以细石磨之细石即砥也
　　鲁语仲尼在陈有隼集于陈侯之庭而死楛矢贯之石砮其长尺有咫【八寸曰咫】以问仲尼仲尼曰隼之来也逺矣此肃慎氏之矢也昔武王克商通道于九夷八蛮于是肃慎氏贡楛矢石砮其长尺有咫铭其栝曰肃慎氏之贡矢【栝箭羽之间】以分太姫配虞胡公而封诸陈君若使有司求之故府其可得也使求得之金椟如之苏子瞻石砮记曰余自儋耳北归江上得古箭镞槊锋而劔脊其廉可刿而其质则石此即所谓楛矢石砮孔子不近取之荆梁而逺取之肃慎则荆梁之不贡此久矣王明逸云女直即古肃愼之地今尚产楛矢石砮石砮出黒龙江口名水花石坚利入铁子瞻之所见古荆梁外徼固宜有之也渭按孔子知为肃慎之矢者亦以其长尺有咫耳非以荆梁不贡而徴诸肃愼也荆梁即不贡中国岂絶无此物而射隼者必肃慎乎子瞻说未当然因此可见古荆梁石砮之状亦佳话也
　　周礼州曰其利丹银说文丹巴赵之赤石也外象采丹井中丹形徐锴曰得丹穴而富穴即井也苏颂图经本草曰丹砂今出辰州宜州阶州辰防胜谓之辰砂其磈大者如鸡子小者如石榴颗芙蓉头箭镞连状者碎之崭岩作墙壁眞辰砂也渭按周书王防卜人以丹砂孔晁注曰卜人西南之蛮丹砂所出王应麟补注曰太平御览卜人盖今之濮人也伊尹为四方献令正南百濮牧誓注濮在江汉之南左氏传巴濮吾南土也然则卜人实荆域故贡丹砂也通典辰州贡光明砂四斤是辰产防胜丹砂与金银为一气封襌书李少君曰丹砂可化为黄金后世方士又用诸药合丹砂链制为银孝经援神契云石润苞玉丹精生金鹤顶新书云丹砂始生□石二百年成丹砂三百年而成铅又二百年而成银又二百年复化而为金李时珍曰今毋砂银生五溪丹砂穴中色理红光丹砂与金银为一气信矣
　　惟箘簵楛【释文箘求陨反簵音路楛音户】
　　传曰箘簵美竹楛中矢榦三物皆出云梦之泽正义曰郑云箘簵聆风也竹有二名或大小异也肃愼氏贡楛矢知楛中矢榦顔氏曰箘簵竹名楛木名也皆可为矢曽氏曰董安于之治晋阳也公府之垣皆以荻蒿苫楚廧之其髙丈余赵襄子发而试之其坚则箘簵之所不能过也则箘簵竹之坚劲者其材亦中矢之笴
　　簵一作簬说文箘簬也一曰博棊又云簬箘簬竹名引夏书惟箘簬楛箘或作箟招魂曰箟蔽象棊有六簙洪兴祖补注云箟竹名故说文以箘为博棊吕氏春秋曰骆越之箘则南越亦产此竹箘簵或以为二种或以为一种未知孰是郑谓大小异名理或然也诗大雅曰瞻彼旱麓榛楛济济陆玑草木疏云楛形似荆而赤茎似蓍上党人织以为牛筥箱器又屈以为妇人钗然则楛亦北地所有但不中矢榦故必取诸荆耳
　　正义云三物皆出云梦之泽当时验之犹然渭按楚语王孙圉云有薮曰云连徒洲金木竹箭之所生也韦昭谓即云梦之薮故孔传据以为言非必当时验之传出魏晋间人手此又一证矣金者金三品也木者杶榦栝柏楛也竹箭者箘簵也周礼曰薮以富得民云梦之薮富矣哉
　　古矢笴之材有竹有木竹二一爲之篠一为荆之箘簵也木二一爲荆之楛一为冀之蒲也左传宣十二年晋厨子曰董泽之蒲注云蒲杨栁可以为箭河东闻喜县东北有董池陂是蒲柳亦中矢笴禹时在甸服故无贡
　　三邦厎贡厥名
　　吕氏曰凡杶榦及楛十物非朝廷所常用必使之贡则劳民不使之贡则有用而或阙故惟使贡其名名者列其条目而贡之也圣人处事之精审如此渭按厎贡厥名与锡贡意相似但豫所言止一物而此则为物甚多故列其所须之名而使致贡于京师经所以异其文曰厎贡厥名也
　　林少颖云三邦之地经无明文难以考据按考工记材之美者有妢胡之笴郑注云胡子之国在楚旁意者即三邦之故地欤渭按胡归姓之国也汉志汝南汝隂县故胡国杜预左传注同今鳯阳府颍州西北有胡城废县是也胡国后为楚所并其初亦不可谓在楚旁禹贡为豫州之域去云梦絶逺三邦当阙疑林説殊属附防
　　传云箘簵楛三物皆出云梦之泽近泽三国皆致贡之其名天下称善张氏曰三物贡其尤美者厥名犹言尤美也以此句专承三物恐非苏氏曰三邦大国次国小国也杶榦栝柏砺砥砮丹与箘簵楛皆物之重者荆州去冀防逺而江无达河之道难以必致重物故使此州之国不以大小但致贡其名数而凖其物易以轻赍致之京师重劳人也林少颖云此说不然失所谓任土作贡者皆其服食器用之物而不可阙故使凖其本嵗所输之赋而贡于京师若谓当贡之物凖其名数易以轻赍正非作贡之本意也渭按林说良是且州贡木更多梁州贡鐡砮等皆重物也而路尤逺于荆何以独不易轻赍乎吕说胜孔亦胜苏灼然可从
　　包匦菁茅【释文匦音轨菁子丁反徐音精马同】
　　传曰匦匣也茅以缩酒正义曰匣是匮之小者菁茅所盛不须大匮故用匣僖四年左传齐桓公责楚云尔贡包茅不入王祭不共无以缩酒郊特牲云缩酒用茅明酌也特令此州贡茅茅当异于他处杜预云茅之为异未审郑以为菁茅茅之有毛刺者王氏曰包匦菁茅者包且匦也物或筐或包至菁茅则包且匦者正以供祭祀故严之也朱子曰古人榨酒不以丝帛而以编茅王室祭祀之酒则以菁茅取其至洁也呉氏曰州先篚后包此先包后篚者以菁茅祀贡重物包而且匦故升在篚前渭按水经注云晋书地道志曰泉陵县有香茅气甚芳香言贡之以缩酒【见湘水泉陵为零陵郡治】盖此茅洁且芳异于他处所产宜缩祭祀之酒故特令包匦而贡之
　　孔传截包字为句而谓即橘柚王肃云州厥包橘柚从省而可知也此不须多辩只以左传包茅二字折之足矣传又以菁茅为二物曰菁以为葅茅以缩酒正义曰周礼醢人有菁葅鹿臡故知菁以为葅郑云菁蓂菁也蓂菁处处有之而令此州贡者盖以其味善也渭按吕氏春秋云具区之菁则菁以产为美未闻荆州味善也且菁为七葅之一何独与缩酒之茅同其贵重郑注此经以菁茅为一物符合左传确不可易
　　郑云匦犹纒结也重之故旣包裹而又纒结也张子韶云安国谓匦为匣而碍于包故以包为橘柚康成以包为裹而碍于匦故谓匦为纒结余谓此物专供祭祀故以匦藏之又以复帕包匦而致严也学欲通古今不因见今日复帕包盘杅之属则包匦之说终为孔郑所惑矣渭按菁茅菁菁然华盛而气更芬芳贡之者欲其色香不变故包而加之以匦包在内匦在外也恐与复帕包盘杅不同周礼甸师祭祀供萧茅郑兴云萧字或为莤莤读为缩束茅立祭前酒沃其上酒渗下若神饮之故谓之缩杜注左传用其説魏华父云古无灌茅之义所谓缩酒只是醴有糟故缩于茅以清之若曰渗下去如神饮此臆说也渭按周礼司尊彝曰醴齐缩酌注云以茅缩去滓也解缩字甚明仍不用先郑祭前沃酒之说
　　茅氏汇疏曰蛮溪丛笑云麻阳包茅山茅生三脊孟康曰零茅雄曰璚茅皆三脊也尔雅谓之藐广雅谓之茈防本草云生楚地三月采隂干猺人以社前者为佳名鸦衔草今辰常并出包茅山在麻阳县东九十里靖州亦多有之渭按封禅书管仲谓桓公曰江淮之间一茅三脊所以为借也其用不同恐别是一种易曰借用白茅者是且江淮之间谓淮南江北也其在古荆州域者今为德安黄州二府地而未闻有异茅焉晋地道志亦不言香茅有三脊荆州所贡殆非管仲之所称也湖南产茅处虽多终当以泉陵之香茅为正泉陵今永州府治零陵县及所领祁阳县皆其地也
　　吴幼清云菁茅所以供祭祀缩酒之用三邦厎贡其有名者旧以三邦厎贡厥名属上文箘簵楛非是渭按孔疏云郑以厥名下属包匦菁茅吴说本此审尔则经何不曰包匦菁茅三邦厎贡厥名乎其非可知
