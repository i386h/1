<!-- { "loadSidebar": true } -->
　　厥土黒坟厥草惟繇厥木惟条【释文坟扶粉反后同韦昭音勃偾反繇音遥】传曰黑坟色黑而坟起繇茂条长也林氏曰坟者土膏脉起也左传公祭之地地坟是也九州惟此与徐言草木者孔防云三州偏宜草木也此説不然按三州最居下流其地卑湿沮洳洪水为患草木不得其生至是或繇或条或夭或乔而或渐苞故于三州特言之以见水土平草木亦得遂其性也东阳陈氏曰兖徐居河济江淮下流水未平则为下湿于草木非宜水既平则为沃衍于草木尤宜故三州特言草木【渭】按释文马云繇抽也视茂义为优吴幼清从之言兖水最甚草木至是始抽始长与徐不同也孟子言洪水泛滥草木畅茂而三州之草木必待水土既平然后得遂其性何也盖孟子所谓畅茂者乃山陵林麓髙卬之地防茏郁塞之经所谓繇条者乃平土树艺五谷之地必水退而后草木得遂其性欣欣有向荣之意也
　　厥田惟中下厥赋贞作十有三载乃同【释文载马郑本作年渭按史记汉书并作年】
　　传曰田第六贞正也州第九赋正与九相当正义曰诸州赋无下下贞即下下为第九也林氏曰兖州之赋必待十有三载然后同于余州非谓此州治水至十有三载而后成功也果尔则其文势不应在降丘宅土之下蔡氏曰兖当河下流之冲水激而湍悍地平而土防被害尤剧今水患虽平而卑湿沮洳未必尽去土旷人稀生理鲜少必作治十有三载然后赋法同于他州此为田赋而言故其文属于厥赋之下先儒以为禹治水所歴之年且谓此州治水最在后毕州为第九成功因以上文厥赋贞者为赋亦第九与州正相当殊无意义其説非是王氏充耘曰兖受患最深水土既可耕作矣又必寛之十三年待其一纪之后嵗星一周天道变于上地力复于下然后使供输比同于他州盖因其受患之深所以优恤之至渭按林蔡王三説大槩得之而有所未尽韩康伯注易贞胜曰贞正也一也贞训正兼有一义厥赋贞谓十二嵗之中赋法始终如一也盖禹制五畆之税视嵗之丰凶以为多寡而兖独有异受患最深垦辟不易禹立一至少之则嵗以为常虽遇丰年亦不多取而寛以待之至一纪之后第十三载然后赋法同于他州亦视其丰凶以为多寡也九赋之赋唯缺下下兖赋至少固当第九而经不言下下何也兖赋法异于他州言贞则其义见言下下则其义不见故不曰厥赋惟下下而曰厥赋贞也
　　易文言曰贞固足以干事是贞亦兼有固义内卦为贞外卦为悔本卦为贞之卦为悔贞皆其不动不变者厥赋贞当作此解苏氏谓赋随田髙下者正也此州田中下赋亦中下田赋皆第六故曰贞夫九州之赋相校为等差岂有雍赋既第六而兖复第六之理蔡传云兖赋最薄言君天下者以薄赋为正也【説本曽氏】然则他州之赋皆不正乎袁良贵曰什一者尧舜中正之法重则桀轻则貉谓赋以薄为正殊非大道朱氏云贞者随所卜而定之之名也盖兖与他州不同水患虽平盈虚未卜故必作十有三载歴歴试之然后得其一定之法而赋始年年齐矣按袁之砭蔡诚是而以贞为卜义亦未当金吉甫云贞字下下字也古篆凡重字者于上字下添二兖赋下下篆从下二或误作正遂譌为贞此说尤非经果曰厥赋下下则下文义不可通矣
　　禹贡言作者四冀大陆既作青莱夷作牧荆云土梦作乂及此作十有三载乃同是也彼三州皆以作为耕作则此州何独以作为治水邪总由汉儒错解此经以十有三载为洪水初平之年后人遂踵其谬耳今按禹之治兖疏九河瀹济漯泽雷夏防灉沮而其功已毕民皆降丘宅土矣岂必迟之又久而后平乃始有赋法也哉以初年所入之数为准一纪之中槩从其薄贞一而不变此即是兖之赋法而与他州不同至十有三载地力加厚人功益备乃同于他州耳后世募民开垦之法数年后起科渐加与熟田等亦即此意春秋传曰美恶周必复周谓嵗星十二年一周天也十有三载其恶复为美之时乎
　　厥贡漆丝【释文漆音七】
　　传曰地宜漆林又宜桑蚕正义曰任土作贡此州贡漆知地宜漆林也周礼载师云漆林之征故以漆林言之林氏曰八州之贡荆最多兖雍最寡各因其地之所有而不强之以所无也虽有多寡然皆以其所入准其髙下以充每嵗之常贡是以有多寡而无轻重吕氏曰九州之贡皆服食器用之物所谓惟正之供渭按卫文公迁于楚丘其诗曰树之榛栗椅桐梓漆是亦兖土宜漆之一证也
　　厥篚织文【渭按篚汉书皆作棐顔氏云与篚同】
　　传曰盛之筐篚而贡焉正义曰织文织而有文者也郑云贡者百工之府受而藏之其实于篚者入于女功故以贡篚别之歴检篚之所盛皆供衣服之用入于女功如郑言矣其无厥篚者州无入篚之物故不贡也曽氏曰谓之织文则绘画组绣而有文者不与矣林氏曰古者币帛之属皆盛于篚苏氏引篚厥黄为证是也夏氏曰参考余州徐篚纎缟篚织贝荆篚纁玑组豫篚纎纩皆可充衣服之物若夫青之檿丝虽不充衣服然尔雅注谓檿丝出东莱以织缯坚韧异常则亦可充衣服故篚之梁雍有贡无篚以其不宜也蔡氏曰篚竹器筐属也吴氏曰织文绫罗之属渭按篚供币帛之类入于女功其即周官之币贡服贡与
　　疏云汉世陈留襄邑县置服官使制作衣服是兖州绫锦美也按水经注引陈留风俗传云襄邑县南有涣水故传曰雎涣之间出文章天子郊庙御服出焉尚书所谓厥篚织文者也襄邑在豫域不当引兖篚为证防承其缪
　　孔传云织文锦绮之属吴氏州注曰染其丝五色织之曰织贝不染五色而织之成文者曰织文故以为绫罗之属而不言锦盖锦必染丝以织也其义较长今从之
　　浮于济漯达于河【释文漯天荅反篇韵作他合反】
　　传曰济漯两水名因水入水曰达正义曰地理志云漯水出东郡东武阳县至乐安千乗县入海过郡三行千二十里其济则下文具矣因水入水谓不须舎舟而陆行也蔡氏曰舟行水曰浮漯者河之枝流也兖之贡浮济浮漯以达于河也帝都冀州三面距河达河则达帝都矣渭按今山东东昌府朝城县西有东武阳故城青州府髙苑县北有千乗故城皆汉县河谓南河之尾漯首受河防也孟子曰禹疏九河瀹济漯皆在兖域而经于济漯不言施功以贡道见之曰浮于济漯则二水之治可知矣其立文简奥类如此也
　　传云顺流曰浮张子韶取之以释荆州之贡道而传同叔为之辩曰豫贡浮于洛达于河顺流也雍贡浮于积石至于龙门顺流也而济漯受河而东流兖贡浮济漯以达于河果为顺流乎况荆贡所谓浮于江沱潜汉正如程氏各随其便之説而逾洛则是泝汉而上无水可以通河故舍舟陆行以入洛由洛以至于河耳又安可谓浮汉为顺流乎今按傅説良是浮者舟行水上之谓沿泝同辞贡道言浮者七傅所举五州之外唯青贡浮于汶达于济亦为顺流而梁贡浮于潜逾于沔有沿有泝安国不防经始末而轻为之解其谬显然无垢犹有取焉何也
　　济漯之漯説文本作湿【水出东郡东武阳入海从水防声桑钦云出千乘髙唐他合切】燥湿之湿説文本作湿【幽湿也从水一所以覆也覆而有王故湿也防省声失入切】隶改日为田又省一糸遂作漯而湿转为湿湿湿二字混而无别汉千乗郡有湿沃县漯水之所经故名而地理志讹为湿司马彪魏收皆承其误惟水经注作漯沃当从之
