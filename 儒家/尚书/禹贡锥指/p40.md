<!-- { "loadSidebar": true } -->
　　尔雅河南曰豫州汉南曰荆州盖荆豫二州禹贡以荆山为界尔雅则以汉水为界故郭注豫州云自南河至汉也礼记王制曰自南河至于江千里而近郑注云豫州域自江至于衡山千里而遥郑注云荆州域则二州又似以江为界矣以为殷制则与尔雅不合以为周制则与职方不合周礼河南曰豫州其山镇曰华山其泽薮曰圃田其川荥雒其浸波溠华山圃田荥雒皆在禹贡豫州之域唯波溠可疑郑注云波读为播禹贡曰荥播旣都【释文播音波】春秋传曰楚子除道梁溠【音侧嫁反】营军临随则溠宜属荆州在此非也今按荥即荥泽至周而已导为川故曰其川波则别是一水非荥播也水经滍水注云波水出霍阳西川大岭东谷俗谓之歇马岭【霍阳故县在今汝州东南二十里霍山下】即应劭所谓孤山波水所出也马融广成颂曰浸以波溠其水南迳蛮城下又南分三川于白亭东而俱南入滍水滍水自下兼波水之通称也盖洛别百答之外又有此波水道元以为豫州之浸浸可以为陂灌溉者也章懐注马融传云波水出歇马岭在汝州鲁山县西北汝州今属河南州西四十里广成泽一名黄陂周百里有灌溉之利后汉于其地置广成苑为游猎之所泽水出狼皋山东南流合温泉水波水自西来注之又东南合滍水入汝此即波溠之波也马融精于周官其颂广成明言浸以波溠郑违其义非是禹贡之荥波自当作播职方之波溠当读如字不可牵合溠水杜预云在义阳厥县西东南入郧水经注溠水出随县西北黄山南迳防西县西又东南迳随县故城西春秋庄公四年楚武王伐随除道梁溠谓此水也又南流注于涢溠水流短涢水出蔡阳县大洪山一名清发水东南迳随县至安陆入于沔溠旣合涢自下可以通称经所谓溠盖即涢也豫州南界至汉殷时已然周人因之吕氏春秋云河汉之间曰豫州溠水在汉北其为豫浸又何疑焉周无梁州贾疏云周之雍豫于禹贡兼梁州之地豫所兼者当在华山之阳汉水之北嶓冢之东以华为豫镇汉为荆界知之其王制所言不过言南河至江江至衡山之道里耳郑以为豫荆二州之域恐非记者本意邢氏尔雅疏云豫州自南河至汉职方与此同可以证殷周之荆豫皆以汉为界而不以江为界矣
　　豫州有古太皥祝融之虚及帝喾成汤所都虞【舜后即少康所奔】戈邳封葛三鬷诸国皆在焉春秋时可考者管蔡郜曹郑东虢西虢凡蒋祭杞宋焦申许蓼【左传哀十七年楚子谷曰武王克州蓼即此一作廖汉志南阳县故廖国】密随厉唐戴沈息房【周语内史过曰昭王娶于房后汉志汝南吴房县故房国楚灵王所灭】滑郐鄀谷邓頼项顿胡江黄道柏州来绞蛮陆浑凡四十一国战国时属宋魏韩而秦楚亦兼得其地秦幷天下置三川砀郡颍川南阳【东境北境是】南郡【北境是】汉复置豫州【领郡国五其今河南府陜郡农之地则属司隶陈留济隂之地则属兖州】后汉为司隶【治河阳】豫州【治谯领郡国六】魏因之晋分置司州【领郡十一豫州领郡国十】唐为都畿之河南府【洛州】陜郡【陜南境】临汝【汝】荥阳【郑】等郡河南道之陈留【汴】睢阳【宋】济隂【曹】谯郡【亳】颍川【许】淮阳【陈】汝隂【颍】汝南【豫】等郡山南东道之淮安【唐】南阳【邓】襄阳【襄】汉东【随】武当【均】等郡及河东道之农郡【虢】按以上通典所列济隂之乗氏当往属兖襄阳之南漳汉东之光化当往属荆又有当来属者兖域灵昌之匡城梁域上洛之上津东境废长利县地是也以今舆地言之河南则河南开封归德南阳汝寕五府及汝州直隶则大名府之东明长垣山东兖州府之定陶曹县城武单县江南则鳯阳府之颍州颍上太和亳州蒙城湖广则襄阳府之襄阳光化宜城枣阳谷城均州郧阳府之郧县保康及郧西之东境德安府随州之北境皆古豫州域也
　　豫之南界亦判自南漳县之荆山西起保康歴宜城枣阳及随州之北境故随县地【州之南境废光化县地入荆域】又东为信阳罗山皆与荆接界处也详见荆州豫北濵冀之南河其西与华隂接华隂雍域也按职方豫州山镇曰华山通典云即今华隂郡山连延东出故属豫州九域志云华山四州之际东北冀东南豫西南梁西北雍十字分之四隅为四州也豫之北界由华山而东为阌乡灵宝陜州渑池新安洛阳孟津巩县汜水河隂荥阳荥泽又东北为阳武延津皆在南河之南【阳武自元时河从原武决而东南流始为河北地】又东北抵濬县大伾山冀兖豫三州之交也豫东接兖徐三州之界自封丘而东为长垣东明又东为考城定陶曹县城武单县与兖接界又南为夏邑永城亳州颍州又东为颍上蒙城皆在淮北与徐接界自颍州以西为商城息县真阳逾淮而南为信阳与扬接界
　　豫西自阌乡以南为卢氏郧县及郧西之东境故郧县地与雍梁接界豫居中央为辐辏之地接界者七州唯青为兖徐所隔与豫不相接云
　　伊洛瀍涧旣入于河【释文纒直然反涧故晏反渭按洛汉书作雒】
　　传曰四水合流而入河正义曰地理志云伊水出农卢氏县熊耳山东北入洛洛水出农上洛县冢领山东北至巩入河瀍水出河南谷城县潜亭北东南入洛【城志作成潜志作朁】涧水出农新安县东南入洛伊瀍涧三水入洛合流而入河言其不复爲害也傅氏曰导洛言东北防于涧瀍又东防于伊序水之次第此言伊洛瀍涧乃治水之先后渭按汉上洛县即今陜西西安府商州治卢氏新安二县今属河南府谷城故县在今洛阳县西北
　　孔传云伊出陆浑山洛出上洛山涧出渑池山瀍出河南北山与汉志异正义旣引汉志又为之说曰熊耳山在陆浑县西冢领山在上洛县境内渑池在新安县西谷城防亭北此即河南境内之北山也志详而传略所据小异耳渭按汉陆浑卢氏本二县熊耳山在卢氏县西南五十里不与陆浑接界安得谓陆浑县西之山而云伊出陆浑山新安黾池亦本二县涧水出新安谷水出黾池流同而源异今乃云涧出渑池山是以谷源为涧源也此不惟略也而且误矣至于河南谷城亦本二县魏始省谷城入河南而传云瀍出河南北山是西汉时谷城山已为河南县地也颖达尝云孔为武帝博士地理志无容不知而其言如此岂西汉孔博士之所为乎
　　林少颖云据伊瀍涧入于洛而洛入子河此言伊洛瀍涧则以四水列言者曽氏曰汉水入于江以入海而荆州言江汉朝宗于海与此同意盖其水之大小相敌也傅同叔非之曰三水入洛而洛得兼三水而为大顾谓之相敌可乎因以为伊洛瀍涧乃治水先后之序甚善昔贾让言大禹凿龙门辟伊阙伊阙者伊水之所经也当时为害必甚略与龙门相似故禹治此四水以伊为先伊旣入洛乃疏洛以入河最后治瀍涧故立言之序如此非以其水大小相敌也
　　汉志伊水出农卢氏县熊耳山东北入雒过郡一行四百五十里【熊耳山在今河南府卢氏县西南五十里东连永寜南接内乡】水经注伊水出南阳县西蔓渠山【山海经曰蔓渠之山伊水出焉淮南子曰伊水出上魏山地理志曰出熊耳山即麓大同陵峦互别耳伊水自熊耳东北迳鸾川亭北世谓之鸾水按蔓渠山在今河南府卢氏县东南盖即熊耳之支峰也括地志云伊水出卢氏县东峦山一名闷顿岭今在县东南百六十里元和志云伊水出鸾掌山疑即是峦山参考诸书伊水出卢氏县熊耳山审矣县志云熊耳虽有伊源之名而无流衍之迹其实出于闷顿岭之阳岂知古熊耳山盘基甚广即闷顿亦熊耳乎郦氏云即麓大同陵峦互别两言尽之矣蔡传据郭璞云熊耳在上洛县南以为地志言出卢氏者非是大谬】东北迳东亭城南又屈迳其亭东【今嵩县西南七十里有东亭故城】又东北迳郭落山又东北迳陆浑县南王母涧水注之【水出陆浑县西南山海经曰滽滽之水出于厘山南流注于伊水即王母涧也陆浑今为嵩县】又北历崖口下【崖口壁立若阙即古三涂山也杜预曰在陆浑县南按今嵩县西南十里有三涂山俗呼为水门逸周书武王曰南望三涂左传司马侯以三涂为九州之险晋伐陆浑请有事于三涂是也】又东北迳伏流岭东【岭在崖口北三十里许今嵩县北有伏流城】又东北迳伏睹岭又东北涓水注之【水出陆浑西山】又东北迳新城县南【今洛阳县南七十五里有新城春秋戎蛮子邑汉以为县】又北迳新城东大狂水入焉【水东出阳城县山海经曰大之山其阳狂水出焉东南流】又北迳髙都城东【城在今洛阳县西南】又东北迳前亭西【左传昭二十二年晋箕遗乐征取前城京相璠曰今洛阳西南五十里前亭也】又北过伊阙中【昔大禹疏以通水两山相对望之若阙伊水历其间北流春秋之阙塞昭二十六年赵鞅使女寛守阙塞是也阙左壁有石铭云黄初四年六月二十四日辛巳大出水举髙四丈五尺齐此以下盖纪水之涨灭也右壁亦有石铭云永康五年河南府君循大禹之轨斩岸开石平通伊阙按阙塞亦曰龙门山故傅毅反都赋云因龙门以畅化开伊阙以达聪也一名阙口山又名钟山在洛阳县西南三十里】又东北至洛阳南迳员丘东又东北入洛以今舆地言之卢氏嵩县伊阳【伊阳属汝州以伊水与嵩县分界】洛阳界中皆伊水之所经也
　　汉志雒水出农上雒县冢领山东北至巩入河过郡二行千七十里豫州川水经注洛水出京兆上洛县讙举山【山海经曰出上洛西山又曰讙举之山洛水出焉】东迳熊耳山北【山在汉上洛县东北今为洛南县地】又东北迳卢氏县故城南【城在今县东】又东迳蠡城南【今永寜县西有洛水废县即故蠡城也】又东迳檀山南【山在永寜县西五十里】又东北迳宜阳县故城南【城在今宜阳县东北十四里】又东迳河南县南【今洛阳县西北有河南故城周王城汉河南县也】又东迳洛阳县南伊水从西来注之又东迳偃师故县南与氏分水【今偃师县治即偃师故城古西亳也县南二十里有氏故城】又东北迳巩县故城南【城在今县西南三十里】又东北入于河谓之洛汭【刘昭曰洛汭在巩县东北三十里】以今舆地言之商州卢氏永寜宜阳洛阳偃师巩县界中皆洛水之所经也近世乃过汜水县北入河则洛口又移于东矣详见导洛
