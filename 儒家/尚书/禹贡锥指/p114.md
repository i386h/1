<!-- { "loadSidebar": true } -->
　　黄氏日抄曰古注以声教断句诸家皆从之余友蒋荣甫云昔徐履赴试道求水村舍有老士人教四五童蒙以朔南暨为句徐言其误老士人者怒曰独朔南预声教而东西无预邪东西皆有所止之地故以海与流沙言朔南地广故以暨言而下文总以声教讫于四海耳今按裵骃史记集解其注在暨字下则自刘宋时已不从孔传而以声教属下读矣老士人固有所受之也
　　尔雅朔北方也舍人曰朔尽也北方万物尽故言朔也李巡曰万物尽于北方苏而复生故北称朔也朔南与上东西对非有一地之可指说者以朔为尧典之朔方南为尧典之南交亦无大碍或谓即汉朔方郡则其地太近以南交为交趾则又太逺矣不可从暨与渐被似有赢缩之别郑康成云南北不言所至容逾之是暨赢于渐被也今以经文考之东有嵎夷莱夷斗入大海西有三危黑水在流沙之中皆过之故指言其地而谓之渐被南抵五岭北距大漠则及境而止不能越乎其外故但云暨暨之缩于渐被也明甚郑说非是
　　九州南北之大界传记无可考唯唐神功元年狄仁杰上疏以为东距沧海西阻流沙北横大漠南阻五岭此天所以限戎狄而隔中外也南北二句实可为朔南暨注脚应镛释王制曰独言东海者东海在中国封疆内西南北海则逺在夷徼之外也南独以衡山为限百越未尽开也惟河举东西南北河流萦带中国也自秦而上西北袤而东南蹙自秦而下东南展而西北缩此古今天地之大运也理明义精于此经无一不合
　　王耕野云声教至于海滨则止矣何以又云渐于海被于流沙盖海岛之夷与流沙以西之戎咸宾贡于中国则是有虞之声教东不止于海且渐入于海中西不止于流沙又蒙被流沙之外矣渭按此三句言九州之大界渐被暨皆以地言非谓声教之所及也与岛夷西戎无涉旧以朔南暨声教为句故孔疏以为虽在五服之外皆与闻天子声教时来朝见王氏承其误乃有此説
　　尧典申命羲叔宅南交传云夏与春交此治南方之官也疏云此官既主四时亦主方面经言南交谓南方与东方交传言夏与春交见其时方皆掌之春尽之日与立夏之初时相交也东方之南南方之东位相交也史记索隠曰孔注未是然则冬与秋交何故下无其文且东嵎夷西昧谷北幽都三方皆言地而夏独不言地乃云与春交斯不例之甚也今南方地有名交阯者或古文略举一字名地南交则是交阯不疑也【渭】按南交固当以地言然上古之地名不可考者多矣一字偶同其可遂断以为交阯邪水经叶榆水注云尚书大传曰尧南抚交阯于禹贡荆州之南垂幽荒之外故越也周礼南八蛮雕题交阯有不粒食者焉春秋不见于传不通于华夏然则交州实荆州之南垂与扬州无涉且在幽荒之外并不可谓荆域太康地志云交州本属州为虞之南极真妄谈不足信史记言四海咸戴帝舜之功曰南抚交阯北发息慎【即肃慎】遂有据此文以证交州为虞之南极者不知此特言声教之所讫耳抑或如后世举种内属之类故谓之抚索隠曰帝舜之徳抚及四方夷人故先以抚之此说是也濊貊朝鲜北与肃慎接壤谓肃慎直营州之塞外则可亦不得谓在营域难者曰左传昭九年王使詹桓伯辞于晋曰巴濮楚邓吾南土也肃慎燕亳吾北土也斯言亦不足信乎余曰此不过一时应对泛举四方之土非正言九州之疆界如必泥此辞则巴濮楚邓南距衡山尚逺境且不至于岭况岭南乎参之史记北发肃慎则然矣安在其为南抚交阯也鲁语武王克商遂通道九夷八蛮肃慎氏来贡楛矢石砮及成王时有贿肃慎之命或举种内属故詹桓伯举以折晋亦未可知古今事变不同岂可以周疆为虞界哉
　　舜葬于苍梧之野见礼记儒者多疑之史记云舜践帝位三十九年南巡狩崩于苍梧之野则舜在位止三十九年夀止九十九岁明与尚书五十载陟方之文抵牾矣巡狩之有无又安足辨邪周洪谟读书録曰按舜年九十三自谓倦于勤而命禹居摄岂有百九岁之后而又南涉大江深入蛮夷之地哉为此说者惑于书陟方乃死之文耳要之舜都蒲坂距鸣条二百余里孟子云卒于鸣条者得之今按尧在位七十载而举舜又三载受终于文祖下文言祭祀朝觐巡狩之事皆舜代为之尧甫七十三岁即不复巡守而舜乃百有九嵗南巡至岭南瘴疠之乡岂舜之精神独厚邪抑尧之徳不若舜而早倦于勤邪如以礼经为不可违则先儒固尝言檀弓有可疑者矣如以史记为不可背则司马迁之谬误前人所以正之者非一端矣何独于此不能释然也
　　韩退之以六经之文为诸儒倡人皆信之其酬张韶州诗云暂欲系船韶石下上宾虞舜整冠裾近有援此以证南巡之事者余按水经注利水南迳韶石下其髙百仞广圎五里两石对峙相去一里小大略均似双阙名曰韶石元和志云在韶州曲江县东北八十里髙七十五丈并无舜奏乐之说至寰宇记始云韶州科斗劳水间有韶石舜南游登此石奏乐因名乐史书成于宋初其言率本唐人盖上宾虞舜之句所从出也然退之雅不信南巡之説黄陵庙碑云书曰舜陟方乃死传谓舜升道南方以死或又曰舜死葬苍梧二妃从之不及溺死沅湘之间余谓竹书纪年帝王之没皆曰涉陟升也谓升天也书曰殷礼陟配天言以道终其徳协天也书纪舜之没云陟者与竹书周书同文也其下言方乃死者所以释陟为死也地之势东南下如言舜南巡而死宜言下方不得言陟方也以此谓舜死葬苍梧于时二妃从之不及而溺者皆不可信此退之不信南巡之明证也九疑之葬二妃之溺韶石之奏斑竹之痕皆以南巡为根柢南巡之事虚则其余皆不足辨矣诗人托兴稗官小说皆可用安得援以说经如必据此駮彼则送惠师诗云斑竹啼舜妇即撰黄陵碑者之所作也岂亦可据诗以駮文邪檀弓曰二妃未之从而退之祭张员外文云二妃行迷泪踪染林则又将据文以駮礼邪司马公诗曰虞舜在倦勤荐禹为天子岂有复南巡迢迢渡湘水张文潜诗曰重瞳陟方时二妃盖老人安肯泣路傍洒泪留丛筠王伯厚云二诗可以袪千载之惑
　　自两汉以降岭南之风气渐移犀象毒冒珠玑银铜果布之凑于是乎在魁奇忠信材徳之民于是乎生一以为脂膏之地一以为文献之邦下逮唐世濒海之饶有加于昔人之之南海者若东西州焉而余谓不在九州之限或警余粤产多才将释憾于子可奈何余曰知道者必无此憾不然则杜君卿先己当之矣夫何惧三代已下东南日辟西北日荒此古今消长之大运风俗与世为推移圣人因时而立政使尧舜复生于今亦必以岭南为一州吾所言者禹贡之疆域耳西北之日荒者不得推而弃诸九州之外则东南之日辟者亦不得引而纳诸九州之内就经说经唯期不背于理徇当世之人情而曲为之迁就可乎哉
　　声教讫于四海【释文讫斤密反】
　　吴氏曰声教者虽不近见善教之实然亦逺闻善教之声而效慕之也讫尽也顾氏【炎武】曰禹贡之言海有二东渐于海实言之海也声教讫于四海槩言之海也渭按左传云树之风声司马相如云逖聴者风声声教之谓也四海谓东夷西戎南蛮北狄在九州之外者时声教所及东海之岛夷西戎之昆仑析支渠搜皆已来贡迨告成之后则南抚交阯北发肃慎而四海之外无逺弗届矣
　　中庸之颂至圣曰声名洋溢乎中国施及蛮貊舟车所至人力所通天之所覆地之所载日月所照霜露所坠凡有血气者莫不尊亲此声教讫于四海之义疏也史记言帝颛顼之地北至于幽陵南至于交阯西至于流沙东至于蟠木动静之物日月所照莫不砥属亦声教四讫之意其称禹功则言九州各以其职来贡不失厥宜方五千里至于荒服谓在九州之内者又云南抚交阯北发【索隠曰当云北户】西戎析支渠廋氐羌【戎字疑衍】北山戎发息慎【当云北山戎息慎】东长鸟夷【索隠曰长下少夷字案大戴礼云长夷】四海之内咸戴帝舜之功谓在九州之外者也前言疆理之所至后言声教之所及咸戴帝舜与莫不尊亲意同非谓举四海而疆理之悉有其地悉臣其人也或据南抚交趾北发肃慎二语以证有虞之世交趾为扬域肃慎为营域然则肇十有二州岂并朔南暨之规模而亦廓之邪虽辩若悬河吾未之敢信矣













　　禹贡锥指卷十九
　　钦定四库全书
　　禹贡锥指卷二十
　　徳清胡渭撰
　　禹锡圭告厥成功
　　王氏曰禹锡圭于尧以告成功也锡与师锡帝九江纳锡大龟同义蔡氏曰水土既平禹以圭为贽而告成功于舜也水色黑故圭以云傅氏曰水患平而锡土姓君之报功也声教讫于四海而锡圭臣之归美以报上也王氏【樵】曰上与下为锡禹奉圭而曰锡者为舜成万世之功不可以常辞书渭按此二句乃史辞圭或以为锡尧或以为锡舜未知孰是时尧老舜摄盖禹上之于舜而舜归之于尧理当然也
　　传云禹功尽加于四海故尧赐圭以彰显之言天功成按锡者与也下与上亦可谓之锡经言禹锡不言锡禹则其为禹之锡尧也审矣吕伯恭以为锡舜而蔡传因之亦通林少颖云臣以圭而锡君载籍恐无此事以某所见是禹以圭告成于天耳谓禹告天尤无据且易益六三爻辞曰有孚中行告公用圭此非臣锡圭于君之事见于载籍者乎
　　下与上书锡者三一师锡帝以舜一九江纳锡大一禹锡圭盖尧为天下得人足以决大疑禹成万世永赖之功事莫有大于此者故皆异其文
　　正义云考工记天谓之是为天色尧之赐禹必以天色圭者言天功成也苏氏曰禹以治水得天下故从水而尚黑帝锡禹以圭为水徳之瑞也蔡传舍孔而从苏渭按尚书璇玑钤云禹开龙门导积石圭出刻曰延喜玉受徳天赐佩纬书之言不足据然或禹治水时得一玉色而异于常玉故琢为圭以献诸上亦未可知玉色斯谓之圭天功水徳禹未尝有意于其间也
　　成功人皆谓水土之功成此未足以尽其义天生民而立君以治之养与教二端而已养之所以遂其生教之所以复其性生已遂而性犹未复圣人之忧方深故必只台徳先不距朕行声教讫于四海而后为新民之极功止于至善也禹抑洪水不过八年而告厥成功需之十有三载职是故耳禹贡一书虽言治水之事而其规模之大义理之精如此二十八篇中唯尧典洪范可与颉颃余皆不及也
