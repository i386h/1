<!-- { "loadSidebar": true } -->
　　洛诰周公曰我乃卜涧水东瀍水西惟洛食谓王城也我又卜瀍水东亦惟洛食谓下都也汉志瀍水出河南谷城县防亭北东南入雒后汉志瀍水出河南谷城县刘昭引博物记曰出防亭山【括地志云故谷城在河南县西北十八里苑中西临谷水左传定八年周大夫儋翩叛单子伐谷城即此汉置谷城县魏省入河南县自故县西北又三十二里有谷城山东连孟津县界即博物记所谓防亭山也】水经瀍水出河南谷城县北山东与千金渠合又东过洛阳县南又东过偃师县又东入于洛注云县北有濳亭瀍水出其北梓泽中厯泽东而南水西有一原其上平敞古旧【防讹为旧】亭之处潘安仁西征赋所谓越街邮者也瀍水又东南流注于谷谷水自千金堨东注谓之千金渠也渭按王城即郏邑汉为河南县其故城在今洛阳县西北【后汉志云河南周公所城雒邑也春秋时谓之王城刘昭引博物记曰王城方七百二十丈郛方一十里南望雒水北至郏山地道记曰去雒城四十里】下都即成周汉为洛阳县河南郡治其故城在今洛阳县东北二十里【后汉志云雒阳周时号成周刘昭引帝王世纪曰城东西六里南北九里元和志引华延儁洛阳记曰东西七里】二城东西相去四十里而今洛阳县居其中【隋大业初营新都始移二县于都城内金又省河南入洛阳】古时涧水经河南故城西入洛瀍水经河南故城东入洛故涧水东瀍水西为王城而瀍水东为下都洛诰之文甚明也自周灵王壅谷水使东出于王城之北则其势必入于瀍水而合流历王城之东以南注于洛时二水犹未经洛阳城也迨东汉建都于此自河南县东十五里之千金堨引水绕都城南北以通漕而瀍水始与谷水俱东注矣古时瀍不合涧亦不过洛阳县南而东至偃师也
　　谷水注云河南城西北谷水之右有石碛碛南出为死谷北出为湖沟魏太和七年暴水流髙三丈此地下停流以成湖渚造沟以通水东西十里决湖以注瀍水按曹魏明帝元魏孝文帝皆有太和年号明帝之太和终于六年故方舆纪要谓谷水入瀍经城北自元魏时始然瀍水出谷城山东南流至王城东北而南入于洛周灵王壅谷使东注势必与之合韦昭云谷在王城之北东入于瀍是也其元魏所决者碛北之湖水耳涧瀍之合实不自元魏时始也
　　汉志农新安县下云禹贡涧水在东南入雒黾池县下云谷水出谷阳谷东北至谷城入雒水经注涧水出新安县南白石山【山海经曰白石之山涧水出其阴北流注于谷世谓是山曰广阳山水曰赤岸水亦曰石子涧按新安无雒汉志云涧入雒要其归也其实涧东合谷至河南入雒】东北流歴函谷东入特阪【在今新安县东】周书所谓我卜涧水东者也旧与谷水乱流南入于洛今谷水东入千金渠涧水与之俱东入洛矣谷水出农黾池县南墦冢林谷阳谷【山海经曰傅山之西有林焉曰墦冢谷水出焉东流注于洛今谷水出崤东马头山谷阳谷】东北流歴黾池川【亦或谓之彭池】又东迳秦赵二城南【世谓之俱利城耆喭曰昔秦赵之防各据一城秦王使赵王鼓瑟蔺相如令秦王击缶处也】又东迳土崤北【所谓三崤也】又东左防北溪【溪水北出黾池山东南流注于谷】又东迳新安县故城【南北夹流而西接崤黾括地志云秦新安故城在今渑池县东十二里】又东迳千秋亭南【潘岳西征赋曰亭有千秋之号子无七句之期谓是亭也】又东迳缺门山广阳川水注之【水出广阳北山东南流注于谷】又迳白超垒南【垒在缺门东十五里】又东防石黙溪【水出微山东簏东北流入谷】又东迳函谷关南东北流皁涧水注之【水出新安县东南流迳函谷关西汉楼船将军杨仆以家僮徙关于新安即此处也皁涧水又东流入谷】又东北迳关城东又合桑爽之水【山海经曰白石山西五十里曰谷山桑爽之水出焉世谓之纻麻涧】又东涧水注之自下通谓之涧水故尚书曰伊洛瀍涧旣入于河而无谷水之目又东波水注之【山海经曰娄涿之山波水出其隂谓之百答水北流注于谷】又东少水注之【山海经曰瞻诸之山少水出其阴东流注于谷世谓之慈涧今在新安县东三十里】又东俞随之水注之【山海经廆山俞随之水出其阴北流注于谷世谓之孝水在河南城西十余里】又东迳谷城南又东迳河南王城北【地理志曰故郏鄏地也周定鼎为东都谓之王城其东南名曰鼎门】又东迳干祭门北【按左传昭公二十四年子朝争立晋使士伯立于干祭而问于介众注云王城北门曰干祭】此周灵王壅谷入瀍之故道也下文东至千金堨以下则东汉以后阳渠九曲千金五龙诸渠之故道瀍涧二水自此东注而不复至王城东南入洛矣【道元曰河南县城东十五里有千金堨旧堰谷水魏时更修此堰开沟渠五所谓之五龙渠盖魏文帝脩王张故绩也逮于晋世沟渎泄壊太始七年更于西开泄名曰代龙渠即九龙渠也又曰陆机刘澄之皆言城之西面有阳渠周公制之也亦谓之九曲渎河南十二县簿云九渠渎在河南巩县西西至洛阳傅畅晋书云都水使者陈良凿运渠从洛口入注九曲至东阳门阮嗣宗诗所谓逍遥九曲间者也】今按后汉书王梁传建武五年为河南尹穿渠引谷水注洛阳城东写巩川及渠成而水不流张纯传建武二十三年为大司空明年上【时丈反】穿阳渠引洛水为漕百姓得其利太子贤注云阳渠在洛阳城南以郦注考之堨东谷水有二道一在洛阳城北自臯门桥【在城之西北潘岳西征赋曰秣马臯门即此处】东历大夏门【北城之西头一门故夏门也谷水枝分南入华林园东注天渊池又东注于狄泉】广莫门【北城之东头一门故谷门也北对邙阜连岭脩亘】屈南迳建春门石桥下【东城之北头一门即上东门也桥之石柱铭云阳嘉四年诏书以城下漕渠东通河济南引江淮方贡委输所由而至使中谒者马宪监作其水依石柱文自乐道里屈而东出阳渠也】盖即王梁之所引道元所谓旧渎者也一在洛阳城南自阊阖门【西城之北头一门故上西门也阳渠水枝分入城东歴故金市铜驼街出东阳门石桥下注于阳渠】南历西阳门【城之正西门故西明门也亦曰雍门】西明门【西城之南头一门故广阳门也】屈东历津阳门【南城之最西一门故津门也】宣阳门【南城之次西一门故小苑门也亦曰謻门】平昌门【城之正南门故平门也】开阳门【南城之东头一门故建阳门也谷水于城东南隅枝分北注迳青阳门东又北迳东阳门东又北迳故太仓西又北入洛阳沟青阳东城之南头一门故清明门东阳城之正东门故中东门也】又东迳偃师城南又东注于洛盖即张纯之所穿洛水篇云洛水东过偃师县南又北阳渠水注之是也此皆周灵王壅谷后历代递迁之水道非禹迹也
　　涧谷二源至新安东而合流自下得通称古谓之涧周室东迁谓之谷而涧之名遂晦周语灵王二十二年谷洛鬭将毁王宫王欲壅之太子晋谏曰不可引共工伯鲧之事以为戒王弗听卒壅之韦昭注云鬭者两水格有似于鬭洛在王城之南谷在王城之北东入于瀍至灵王时谷水盛出于王城之西而南流合于洛水毁王城西南将及王宫故齐人城郏壅之者壅防谷水使北出也郭縁生述征记曰谷洛二水本于王城东北合流所谓谷洛鬭也今城之东南缺千歩世又谓谷洛鬭处郦道元引韦昭语以折縁生之谬愚谓郭固失之而韦亦未为得也谷水出王城之西而南合于洛水者其故道也灵王时偶值暴水大至两川相触如格鬭然故谓之鬬非谷水本由城北入瀍而今忽改道由城西入洛也使谷水本由城北而东入于瀍则洛诰何以指王城为涧水东邪且使谷水故道果在城北则灵王壅之使北出是为复禹之迹太子晋亦何为引共鲧防川之害以戒王哉此理甚明不待多辩道无言灵王壅谷其遗堰三隄尚存今亦不可得详窃意此三隄者皆在王城之西北当时堰谷水使东出于城北与瀍水防折而南历城东至千金堨处又南入洛此盖自灵王以迄西汉谷水防洛之故道也何以知之以东汉作堨于河南城东十五里知之也使谷水不由此入洛堨何为在此乎道元云河南城西北谷水之右有石碛碛南出为死谷颍容春秋条例言西城梁门枯水处世谓之死谷是也死谷云者以其有渎而无水盖即灵王壅谷后城西所存之枯渠矣方舆纪要云自东汉引谷洛之水以通漕而瀍谷非复故道曹魏文明之世大营宫殿分引支流灌注苑囿延及晋代川谷渐移及元魏迁都更加营治大约时所务者都邑之漕渠而已隋大业元年改建东都并河南洛阳而一之大变成周之辙【隋东都城即今河南府治前直伊阙之口后依邙山之塞自周敬王汉光武魏文帝晋武帝后魏孝文帝皆都故洛城至是西移十八里置都城焉】而通济之渠复起【隋书炀帝大业元年开通济渠自西苑引谷洛水达于河自板渚引河通于淮】于时又以谷洛二水周帀都城为急故复引谷南流以防洛从城西绕城而南以达城东经偃师巩县之间而注于洛口其于千金九曲之故迹又未尝过而问矣【元和志洛水在洛阳县西南三里西自苑内上阳之南弥漫东流宇文恺斜堤束令东北流形如偃月谓之月坡伊水在河南县东南十八里瀍水在河南县西北六十里西从新安县东流入县界又曰通津渠在河南县南三里隋分洛水西北名千歩碛渠者东北流入洛】渭按瀍涧水道之变自东周始灵王壅谷使东出一变也东汉引水为漕渠二变也魏晋引水灌苑囿三变也元魏决湖注瀍水四变也隋炀引水帀都城五变也更此五变禹迹岂可复问韦郦诸人据后世之水道以为禹迹而莫之辨恃有洛诰数言推得其大略而已其颍容所言死谷抑亦古涧水历王城西之明证也四水洛为大伊次之涧又次之瀍最小而其为害三水不减于洛汉吕后三年伊洛溢流千六百余家魏黄初四年伊洛溢杀人民坏庐宅唐开元十年伊水溢毁东都城东南隅咸通元年暴水自龙门毁定鼎长夏等门漂溺居人伊水之为害如此禹所以先伊而后洛也涧水自谷洛鬭毁王城之后至晋太始七年暴涨髙三丈荡坏二堨唐开元八年谷洛溢入西上阳宫宫中人死者什七八畿内诸县田庐荡尽十五年涧谷溢毁渑池县此涧水之害也瀍水源流自谷城山至故洛阳不过七十里而其患亦甚开元五年瀍水溢溺死千余人十八年瀍水溺扬楚等州租船天宝十三载瀍洛溢坏十七坊此瀍水之害也计禹当日治瀍涧之功不少于伊洛故四水并书正程泰之所谓尝经疏导则虽小而见録者也
　　荥波旣猪【释文荥戸扃反波如字马本作播渭按史记亦作播唯汉书作波】
　　正义曰沇水入河溢为荥荥是泽名郑云今塞为平地荥阳民犹谓其处为荥泽在其县东马郑王本皆作荥播谓此泽名荥播渭按地理志沇水出河东垣县王屋山东南至武德入河轶出荥阳北地中盖即荥泽经所谓溢为荥也今河南开封府荥泽县本汉荥阳县地隋分置荥泽县泽在其县南而班云出县北郑云在县东者盖荥阳故城在今县西南班郑据以为言泽起县北历其东也【荥泽故城在今县北五里隋置明洪武八年为河水所圮移今治】
