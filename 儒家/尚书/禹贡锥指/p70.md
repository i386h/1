<!-- { "loadSidebar": true } -->
　　水经注河水自皮氏县西文南出龙门口汾水从东来注之【汾水出太原汾阳县管涔山西南流至汾隂县北而西注于河详见冀州】昔大禹导河积石疏决梁山谓斯处也又南迳梁山原东【梁山晋之望也在冯翊夏阳西临于河上山崩壅河三日不流】又南崌谷水注之【水出梁山东南注于河昔韩信袭魏王豹以木罂自此渡】又南迳髙门又东南迳华池南【池在夏阳城西北四里许髙门东去华池三里】又东南迳司马子长墓北【太史公自叙曰迁生于龙门是其坟墟所在矣昔魏文侯与吴起浮河而下美河山之固即于此也】又南迳子夏石室【在今郃阳县东】又南迳汾隂县西【今荣河县北有汾隂故城】又迳郃阳城东【故有莘邑为太姒之国诗云在郃之阳在渭之涘谓此也城南有瀵水东流注于河即郃水县取名焉今县东四十里有郃阳故城】又南瀵水入焉【水出汾隂县南四十里平地开源濆泉上涌大几如输深则不测俗呼为瀵魁与郃阳瀵水夹河河中渚上又有一瀵水皆相潜通其水西南流注于河】又南迳陶城西【元和志云在临晋县北四十里】又南迳蒲坂县西【舜所都也今蒲州东南有蒲坂故城】又南迳雷首山西【山临大河北去蒲坂三十里有夷齐墓】又南涑水注之【水出河北县雷首山亦曰雷水西南流注于河左传谓之涑川】又南歴船司空与渭水防【今华隂县东北五十里有船司空故城】又南流潼激关山因谓之潼关【灌水北流迳通谷又东北注于河述征记所谓潼谷水者也元和志云关西一里有潼水因以名关】以今舆地言之河自韩城县龙门山南流与汾水合【县志云河自龙门而南距郃阳不百里河壖多客土遇潦輙溃】又南迳郃阳县东其东岸则荣河县临晋县【郃阳在陜西同州东北一百十里黄河去县四十里荣河在山西蒲州东北一百二十里黄河旧在县西五里明时渐徙而东正徳二年遂至城下今去县仅七十步临晋在州东北七十里黄河在县西三十里】又南迳朝邑县东又南至华隂县东北与渭水合其东岸则蒲州【朝邑在同州东三十里黄河去县二十八里有临晋关华隂在华州东七十里黄河去县九十里蒲州在平阳府西南四百五十里黄河旧在州西蒲津门外明万歴八年河决东齧城闉甃石岸以障之今渐徙而西去城十余里有蒲津关与临晋关夹河相对】又南迳雷首山西至潼关卫北【卫在陜西都司东明析华隂地置西至华隂县界一里黄河在卫北一里潼关故城在卫东南四里左传所谓桃林之塞元和志云自灵寳县以西至潼关皆是】折而东是为河曲【春秋文公十二年秦晋战于河曲即此地也】此河水南至华隂之所经雍州文所称龙门西河者也
　　穿渠引水非古也自沟洫之制废而灌溉之事兴利于田而河则病矣关中引水溉田自郑国渠始及汉武时用郑当时言穿渠引渭以漕且溉南山下用番系言引汾溉皮氏汾隂下引河溉汾隂蒲坂下又用严熊言引洛溉重泉以东为龙首渠宣房既塞用事者益争言水利朔方西河河西酒泉皆引河及川谷以溉田关中则有灵轵渠成国渠湋渠六辅渠白渠皆溉田各万余顷它小渠及陂山通道者不可胜言故王莽时大司马长史张戎议曰水性就下行疾则自刮除成空而稍深河水重浊号为一石水而六斗泥今西方诸郡以至京师东行民皆引河渭山川水溉田春夏干燥少水时也故使河流迟贮淤而稍浅雨多水暴至则溢决而国家数隄塞之稍益髙于平地犹筑垣而居水也可各顺从其性毋复灌溉则百川流行水道自利无溢决之害矣盖河水多泥急则通利缓则淤淀今荣阳之下既有鸿沟华隂以上复有诸渠分水太多则河流日迟河身日髙故水暴至不能容汉人知此者鲜唯戎知之
　　东至于厎柱【渭按厎史记作砥】
　　传曰厎柱山名河水分流包山而过山见水中若柱然在西虢之界渭按西虢今河南府之陜州是也厎柱在州东四十里黄河中
　　水经注河水自华隂潼关东北流【水侧有黄卷坂傍絶涧涉此坂以升潼关所谓泝黄卷以济潼矣厯北出东崤谓之函谷关关之直北隔河有层阜巍然独秀世谓之风陵戴延之所谓风塠者也寰宇记云河东县风陵是女娲之墓秦汉以来俱系祀典按函谷关在今河南灵寳县南十一里黄卷潘岳西征赋作黄巷】又东北玉涧水注之【水南出玉溪北流迳阌乡城西而北注于河】又东迳阌乡与全鸠涧水合【水出南山北流注于河述征记云全节地名也其西名桃原古之桃林按图经全节即汉书全鸠里戾太子死处在阌乡县东十里鸠涧西】又东迳河北县南【与湖县分河按河北今芮城湖县今阌乡】又东永乐涧水注之【水北出薄山南流入于河即渠猪之水也】又东迳芮城【芮伯万之故疆也按今芮城县北有河北故城唐贞观十一年河溢壊陜州河北县即此】又东迳湖县故城北【湖水出桃林塞之夸父山武王伐纣天下既定王及岳滨放马华阳散牛桃林即此处也三秦记曰桃林塞在长安东四百里若有军马好行则牧华山休息林下恶行则决河漫延人马不得过矣湖县故城在阌乡县东四十里】又东合栢谷水【水出农县山北流入河】又东右合门水【洛水之枝流也东北厯阳华山又北迳农县故城东而北注于河】又东得七里涧【涧在陜西七里故名元和志云曹阳墟俗名七里涧在陜县西南七里黄河自灵寳界流入后汉献帝东归至陜议者欲天子浮河东下太尉杨彪曰从此以东有三十六滩非万乘所当从也乃止】又东迳陜县北【河北对茅城津亦取名焉春秋文公三年秦伯伐晋自茅津济封殽尸而还是也河南即陜城昔周召分伯以此城为东西之别戴延之曰城南倚山原北临黄河县水百余仞临水者咸悚惕焉西北带河水涌起方数十丈盖史记所云魏文侯二十六年号山崩壅河所致耳按今陜州治即陜县故城古焦国也茅津亦谓之大阳津与虢山俱在州西北三里】又东迳大阳县故城南【城在今平陆县东北地理志谓之北虢】又东沙涧水注之【北出虞山东南迳傅岩孔安国云傅説隐于虞虢之间即此处也傅岩东北十余里有颠軨坂左传所谓入自颠軨者也其水南流注于河】又东过砥柱间砥柱山名也昔禹治洪水山陵当水者凿之故破山以通河三穿既决水流疎分指状表目亦谓之三门矣山在虢城东北大阳城东也【元和志云厎柱山俗名三门山在硖石县东北五十里黄河中硖石本陜县地】河之右则殽水注之【水出河南盘殽山东北流与石殽水合水出石殽山山有二陵南陵夏后臯之墓也北陵丈王所避风雨矣殽水又北注于河】又东千崤之水注焉【水南导于千崤之山北流注于河河水翼岸夹山巍峰岐举重岭干霄按崤在今河南府永宁县北六十里元和志云自东崤至西崤长三十五里在秦关之东汉关之西崤与殽同】郑云地説河水东流贯砥柱触阏流今世所谓砥柱者盖乃阏流也砥柱当在西河余按郑説非是西河当无山以拟之自砥柱以下五户以上其间一百二十里河水竦石桀出势连襄陆盖亦禹凿以通河疑此阏流也其山虽辟尚梗湍流激石云洄澴波怒溢合有一十九滩水流迅急势同三峡破害舟船自古所患【汉鸿嘉四年杨焉言从河上下患砥柱隘可镌广之上乃今焉镌之裁没水中不能复去而令水益湍怒害甚平日魏景初二年二月帝遣都督沙丘部监运谏议大夫冦兹帅众五千人岁常修治以平河阻晋泰始三年正月武帝遣监运太中大夫赵国与都匠中郎将河东乐世帅众五千余人修治河滩事见五户祠铭虽世代加功水流漰渀涛波尚屯及其商舟是次鲜不踟蹰难济故有众峡诸滩之言五户滩名有神祠通谓之五户将军按今陜州东一百六十里有五戸滩在河中为湍激之处自此而东河流稍为寛衍】以今舆地言之河自潼关卫北折而东迳阌乡县北又东迳灵宝县北其北岸则芮城县【阌乡在河南陜州西少北一百三十里黄河南去县七里灵宝在州西六十里黄河南去县十里芮城在山西解州西南七十里黄河在县南二十里薄山在县北十五里】又东迳陜州北其北岸则平陆县又东过厎柱【陜州在河南府西三百里平陆在解州东南九十里砥柱山在黄河中西去陜州四十里西北去平陆五十里】唐赵冬曦三门赋序曰砥柱山之六峰者皆生河之中流盖夏后之所开凿其最北有两柱相对距崖而立即所谓三门也次于其南有孤峰揭起峰顶平阔夏禹之庙在焉西有孤石数丈圆如削成复次其南有三峰东曰金门中曰三堆西曰天柱河水从黄老祠前东流湍激蹙于孤石折流而南漱于三门苞于庙山乃分为四流淙于三峰之下抵于曲隈防流东注加以两崖夹水盘纡激射天下罕比【都穆曰砥柱在陜州东五十里黄河之中循河至三门集津三门者中曰神门南曰鬼门北曰人门水行其间声激如雷而鬼门尤为险恶舟筏一入鲜有得脱三门之广约二十丈其东百五十步即砥柱崇约三丈周数丈蔡氏书传以三门为砥柱州志亦谓砥柱即三门山皆未尝亲履其地故缪误若此按此説与赵赋小异要之诸峰在当时总为一巨石禹析之以通河三门亦砥柱也后人强生分别耳】此河水东至厎柱之所经也
　　厎柱之险不减于龙门自古患之汉武帝时河东守番系言漕从山东西岁百余万石更厎柱之艰败亡甚多成帝鸿嘉四年使杨焉镌广之而水益湍怒为害甚于故魏晋之世两经修治功卒不集隋开皇十五年诏凿厎柱大业七年厎柱崩偃河逆流数十里唐贞观十一年河溢壊陜州河北县二十年幸河北观厎柱令魏征勒铭是时自洛至陜皆运于陆【行三百里】自陜至京乃运于水显庆中大匠杨务廉凿栈以挽漕舟人以为苦开元二十二年从京兆尹裴耀卿言开三门山北路十八里谓之北运【时于三门东西各置一仓东曰集津西曰盐仓漕舟输其东仓而陆运以输西仓复以舟漕达关中】既避水险而陆运庸钱亦省数十万缗二十九年陜州刺史李齐物凿厎柱为门以通漕开山颠为挽路烧石沃醯而凿之天宝元年上言三门运渠成然弃石入河激水益湍怒舟不能入新门水涨以人挽舟而上岁漕经厎柱覆者几半贞元二年陜虢观察使李泌益凿集津仓山西迳为运道属于三门仓遂罢南路陆运【见食货志按李泌事新书抚杜氏通典而旧书无之或以为疑非也】五代建都于汴漕不由厎柱非其所急宋干徳初诏重凿厎柱三门庆厯中陜西用兵欧阳修请案裴耀卿旧迹以通漕运而不果行自是之后无复有以厎柱为言者矣大抵三门之险非镌凿所能除尧都平阳冀之岛夷及兖青徐荆豫之贡道必由厎柱或疑其时亦参用陆运以余观之三门之险不专在厎柱其下兼有阏流为之阻盖自厎柱以东夹河羣山之水并注于河禹功既逺泥沙日积河上激六峰下阻十九滩湍波倍加汹涌昔人计不及此但欲镌广三门一试于杨焉再试于李齐物不惟无益而害且滋甚则以镌石落水河身愈浅三门虽广不能胜百二十里之阏流故也禹治河率自下始孔传云或凿山或穿地度禹当日必先浚阏流而后析厎柱析厎柱者凿山也浚阏流者穿地也二险并去则贡舟直达帝都不必参用陆运矣嗟乎世患无神禹耳岂患厎柱之不可漕哉
　　又东至于孟津【释文孟津如字渭按孟史记汉书并作盟】
