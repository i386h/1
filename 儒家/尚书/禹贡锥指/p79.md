<!-- { "loadSidebar": true } -->
　　汉书武帝纪元光三年春河水徙从顿丘东南流入勃海【河水徙从顿丘东南是一句通鉴考异曰武纪云东南流入勃海按顿丘属东郡勃海乃在顿丘东北恐误因删去入勃海三字盖误以东南二字属下读也】夏五月河水决濮阳汜郡十六卒十万救决河元封二年祠泰山至瓠子临决河命从臣将军以下皆负薪塞河隄作瓠子歌沟洫志孝武元光中河决于瓠子东南注钜野通于淮泗上使汲黯郑当时兴人徒塞止辄复坏是时武安侯田蚡为丞相其奉邑食鄃郁居河北河决而南则鄃无水灾邑收入多蚡言于上曰江河之决皆天事未易以人力彊塞而望气用数者亦以为然是以乆不复塞也后二十余嵗嵗数不登梁楚之地尤甚乃使汲仁郭昌卒数万人塞瓠子决河于是上以用事万里沙则还自临决河湛白马玉璧时东郡烧草以故薪柴少而下淇园之竹以为揵【如淳曰树竹塞水决之口稍稍布插按树之水稍弱补令密谓之揵以草塞其中乃以土填之有石以石为之揵音其偃反瓠子歌隤林竹兮揵石菑师古曰谓臿石立之然后以土就填塞之也菑亦臿耳音侧其反义与剚同】卒塞瓠子筑宫其上名曰宣防而道河北行二渠复禹旧迹而梁楚之地复宁无水灾成帝纪建始四年秋大水河决东郡金隄【王尊尊为东郡太守河水盛溢泛浸瓠子金隄尊躬率吏民祀水神河伯使巫防祝请以身填金隄】沟洫志河隄使者王延世使塞以竹落长四丈大九围盛以小石两船夹载而下之三十六日河隄成【元和志揵尾堰在彭州导江县西南二十五里李冰作之以防江决破竹为笼圆径三尺长十丈以石实中累而壅水汉成帝时瓠子河决王延世塞之用此法也汉书所谓下淇园之竹以为揵】上曰东郡河决流漂二州【谓兖豫】延世隄防三旬立塞其以五年为河平元年按元光三年河水决濮阳瓠子沟洫志言之甚详而顿丘之决口及入海处与中间经过之地皆不可得闻今以水经注考之北渎初经顿丘县西北至是改流盖自戚城西决而东北过其县东南厯畔观至东武阳夺漯川之道东北至千乗入海者也漯川狭小不能容故其夏又自长夀津溢而东以决于濮阳则东南注钜野通淮泗而北渎之流微漯川之水涸矣及武帝塞宣房道河北行二渠则正流全归北渎余波仍为漯川顿丘之决口不劳而塞故志畧之程大昌以为元光已后河竟行顿丘东南非也汉世河两决瓠子一塞于武帝再塞于王延世河自是不复决而南辄泛滥入平原济南千乗骎骎乎有向东之势矣
　　沟洫志云自塞宣房后河复北决于馆陶分为屯氏河东北经魏郡清河信都勃海入海广深与大河等故因其自然不隄塞也元帝永光五年河决清河灵鸣犊口而屯氏河絶成帝初灵鸣犊口又不利清河都尉冯逡奏言郡承河下流土壤轻脆易伤屯氏河絶未乆宜复浚以助大河泄暴下此思患豫防之道也而博士许商行视以为方用度不足且勿浚后三嵗河果决馆陶及东郡金隄灌四郡三十二县遣王延世塞之后二嵗河复决平原流入济南千乗又遣延世塞之费更不訾鸿嘉四年勃海信都河水湓溢灌县邑三十一许商与丞相史孙禁共行视图方畧禁以为可决平原金隄间开通大河令入故笃马河至海五百余里水道浚利此因利乗便之术也而商以为禁所欲开者在九河南失水之迹不可许公卿皆从商言又以谷永李寻解光等奏竟止不塞遗患八十余年至永平十三年而后已嗟乎商以治尚书善为算称故丞相御史白遣行视而其方畧乃如此欲省费而费益多欲循九河之迹而九河不可复经术竟何为哉故谚曰以书为御者不尽马之情以古制今者不达事之变
　　汉书王莽始建国三年河决魏郡泛清河以东数郡先是莽恐河决为元城冢墓害及决东去元城不忧水故遂不隄塞【元和志王翁孺墓在元城县东二百步元后之祖也】后汉书王景永平十二年议修汴渠夏卒数十万遣景与王呉脩渠筑隄自荥阳东至千乗海口千余里明年夏渠成帝亲自巡行诏濵河郡国置河隄员吏如西京旧制渭按司马彪不志河渠东汉以后无可考据赖有水经注存其所叙当时见行之河自凉城县长夀津东迳铁丘南【左传哀公二年卫太子登铁望见郑师京相璠曰铁丘名也杜预曰在戚南元和志铁丘在卫南县东南本汉濮阳县地今在开州西南】又东北迳濮阳县北为濮阳津【故城在南与卫县分水城北十里有瓠河口有金隄宣房堰按濮阳故城在今开州西南二十里瓠子水注云王景治渠筑隄防遏冲要瓠子之水絶而不通唯沟渎存焉】又东北迳卫国县南【汉东郡有畔观县世祖更名卫国今观城县地及清丰之南境开州之北境皆是】又东迳鄄城县北【故城在河南十八里今在濮州东二十里】又东北迳范县之秦亭西【春秋书筑台扵秦者也】又东北迳委粟津【河北即东武阳县】左合浮水故渎【上承大河扵顿丘县而北出东絶大河故渎又东北至东武阳县东入河】又有漯水出焉【上承河水扵武阳县东南详见兖州】又东北迳东阿县北【河水于范县东北流为仓亭津在武阳县东北七十里按汉东阿故城在今阳谷县东北仓亭津在县西北】又东北迳茌平县西【河东北迳碻磝城西述征记曰碻磝津名】【也魏立济州治此即故茌平县按今茌平县南有济州故城即古碻磝城也县西二十里有汉茌平故城】又东北迳四渎津【河水东分济亦曰济水受河也自河入济自济入淮自淮达江水径周通故有四渎之名按通典卢县东有汉临邑故城卢县今为长清县四渎津当在县界临邑故城东北】又东北迳杨墟县东商河出焉【杨墟平原之县城在髙唐城西南商河首受河亦漯水及泽水所潭也北迳平原县东又迳安徳平昌般县乐陵朸乡故城南又东北迳富平县故城北而东北注扵海元和志云汉鸿嘉四年河水泛滥河隄都尉许商凿此河通海故以商为名按商河行大河之南漯水之北】河水又东迳髙唐县界漯水注之【上承扵河亦谓之源河详见兖州】又东北迳髙唐县故城西【城在今禹城县西四十里本齐髙唐邑齐赵以河为竟威王曰吾臣有盼子者使守髙唐则赵人不敢渔扵河即此河也】又北迳张公城【有津曰张公渡今在平原县南六十里】又北迳平原故城东【故城在今县南】又左迳安徳东而北为鹿角津【今陵县治即安徳故城县东南有故鹿角闗以津为名与临邑县接界】又东北迳般县【故城在今徳平县东北】乐陵【故城在今乐陵县界】朸乡【故城在今商河县西北】厌次县南为厌次河【今武定州东有厌次故城本富平后汉改曰厌次永初二年剧贼毕毫等冦平原厌次令刘雄门下小吏所辅浮舟追至厌次津即此地也】又迳漯隂县故城北【此北漯隂县也按漯水下注云北漯隂城伏琛谓之漯阳城当在今青城县界漯水之北】又东北为漯沃津【在漯沃县故城南地理风俗记曰千乗县西北五十里有大河河北有漯沃城故县也今蒲台县东有漯沃故城】又东迳千乗城北【伏琛所谓千乗北城也今髙苑县北有千乗故城未知是北城否】又东北迳利县城北【本作黎城县北今据济水经文改正彼注云地理志齐郡有利县晏谟曰县在齐城北五十里今博兴县东有利县故城】又东分为二水枝津东迳甲下城南东南厯马常坈注济【济水注云济水东北至甲下邑南东厯琅槐县故城北又东北河水枝津注之漯水注云漯水迳千乗县二城间又东北为马常坈乱河枝流而入扵海即此水也甲下盖亦千乗县地】河水东北迳甲下邑北又东北入于海【河水入海处当在甲下邑之东北马常坈之北按元和志海在勃海县东一百六十里今分属利津县即古千乗海口利津金析唐蒲台勃海二县置本汉漯沃县地葢南与千乗县共此海口也】以今舆地言之滑县开州【并属直大名府】观城濮州范县朝城【并属】【山东东昌府】阳谷【属山东兖州府】茌平【属东昌府】禹城平原陵县徳平乐陵商河武定青城蒲台【并属山东济南府】髙苑博兴【并属山东青州府】利津【属济南府】诸州县界中皆东汉以后大河之所行也成帝建始四年河决馆陶入平原济南千乗河平三年又决平原入济南千乗虽两经脩塞而水道犹存王莽时河决魏郡泛清河以东数郡即平原济南千乗也盖自元城循此道东出馆陶东武阳絶漯水而东北至髙唐又絶漯水东北至千乗入海也水经所叙长夀至委粟之道皆在东郡界中殊不合常深以为疑今按永平十三年诏云自汴渠决败六十余嵗盖河自平帝之世行汴渠东南入淮亦行济渎东北入海与后世南北清河之分派防相类矣嵗月逾甚荥阳以下正流渐微迄于永平莽时馆陶决口亦必淤浅故王景治河弃而不用河汴既分遂从漯川导河至东武阳始合莽时故道此武阳之西所以异也然史称景凿山开涧防遏冲要则其间多所变更即武阳以东岂尽与莽时同哉东汉之河起自始建国三年亦言其大畧而已
　　王景脩渠筑堤自荥阳东至千乗海口千余里则其所治者即东汉以后大河之经流也而史称脩汴渠又曰汴渠成始终皆不言河盖建都洛阳东方之漕全资汴渠故惟此为急河汴分流则运道无患治河所以治汴也自平帝之后汴流东侵日月益甚建武十年阳武令张汜上言河决积乆侵毁济渠漂数十许县是其时济亦决败矣水经河水注载王景事在荥阳蒗荡渠下【太子贤曰汴渠即莨荡渠也】则河水当从此决入然荥阳以下南岸山脉已尽地平土疏随处可以决入不独石门渠口也济隧亦通河至扵岑造八激隄而其流始絶莽时河入济南千乗则侵济处更多故筑堤自荥阳至千乗海口千余里永平十三年诏曰河汴分流复其旧迹陶丘之北渐就坟壤十五年景从驾东巡至无盐帝美其功拜河隄使者赐车马缣钱陶丘今定陶无盐今东平皆济水所经之地也二渠既脩则东南之漕由汴入河东北之漕由济入河舳舻千里挽输不絶京师无匮乏之忧矣
