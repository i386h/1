<!-- { "loadSidebar": true } -->
　　厥篚纁玑组【释文纁许云反玑其依反又音机马同玉篇渠依居沂二反组音祖】传曰此州染纁色善故贡之玑珠类生于水组绶类正义曰释器云三染谓之纁李巡云三染其色已成为绛纁绛一名也考工记云三入为纁五入为緅七入为缁郑云纁者三入而成又再染以黒则为緅又再染以黒则为缁色在緅缁之间其六入者是染纁之法也说文云玑珠不圎者故为珠类玉藻说佩玉所悬者皆云组绶是组绶相类之物也张氏曰组此州所善织絍者吴氏曰染黒六入者七入则为缁深黒矣纁染绛三入者四入则为朱深赤矣玑组以玑穿结为组也渭按纁之质盖纤也其不言纎者蒙徐纤之文从可知也此州产玑善为组故贯珠于组以献珠不入篚贯于组故篚之玑组是一物当从吴说
　　沈氏笔谈云古人谓币为纁五两者一一纁为一两赤黒象天之色纁黄赤象地之色故天子六服皆衣纁裳以朱渍丹秫染之尔雅曰一染谓之縓縓今之茜也色小赤再染谓之竀竀頳也三染谓之纁盖黄赤色也纁二物今之用币以皂帛为纁非也渭按考工记钟氏染羽以朱湛丹秫【湛子潜反】三月而炽之淳而渍之三入为纁五入为緅七入为缁郑谓六入为合诸尔雅唯四入不知为何色吴幼清云四入为朱理或然也玑珠之不圎者字书又云小珠也吕氏春秋曰人不爱昆山之玉江汉之珠而爱已之苍璧小玑李斯谏逐客书曰宛珠之簪傅玑之珥是亦为妇人首饰玑小而不圆故薛士龙云今荆州多蚌珠不足贵也
　　礼记玉藻曰天子佩白玉而组绶公侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀珉而緼组绶此佩玉之组也冠丹组缨诸侯之齐冠冠綦组缨士之齐冠此冠缨之组也天子素带终辟大夫素带辟垂士练带率下辟居士锦带弟子缟带并纽约用组三寸长齐于带此带纽约之组也组之为用有三唯佩玉之组贯珠余则否其制有珩璜瑀琚之名上横曰珩繋三组贯以蠙珠中组之半贯瑀末悬冲牙两旁组各悬琚璜又两组交贯于瑀上系珩下系璜行则冲牙击璜而有声也此州所贡正佩玉之组君臣佩玉尊卑有等故或用珠或用玑焉
　　九江纳锡大
　　传曰尺二寸曰大出于九江水中正义曰史记策传云千歳满尺二寸汉书食货志云元岠冉长尺二寸故以尺二寸为大苏氏曰宝不可常得有则纳之若以下锡上者然不在常贡之例薛氏曰大国之所守其得不时不可以为常又不可锡命使贡唯使有之则纳锡于上林氏曰大至灵之物不可以求而得九江之地有倘而得之若豫且者则使之纳锡于上锡者与师锡帝曰禹锡圭之锡同意重其事也陈氏【栎】曰锡贡如敷锡之锡上锡下也纳锡如师锡之锡下锡上也吴氏曰谓纳不谓贡明其非贡物也故于贡包篚之外别出此条邵氏曰前知神物大疑是稽重其事必异其礼书法云乎哉孔传云不常用锡命而纳之林少颖云如此则何以异于锡贡薛说为当然东坡已先得之不待薛也策传曰神生于江水中庐江郡常歳时生长尺二寸者二十枚输太卜官是与常供无异食货志曰元为蔡非四民所得居有者入太卜受直则王莽制也莽有所兴造必欲依古得经文此令殆规摹纳锡之意
　　易曰或益之十朋之弗克违元吉楚语王孙圉曰足以宪臧不则宝之食货志元岠冉长尺二寸直二千一百六十为大贝十朋孟康曰冉甲缘也岠至也度背两边缘尺二寸也苏林曰两贝为朋朋直钱二百一十六元十朋故二千一百六十也盖商周之际以贝为币元一直大贝二十是谓十朋之虞夏以神物而不为币非财货比故重其事曰纳锡也
　　祖伊曰格人元罔敢知吉元与格人并称尊之至矣箕子所陈洪范大禹之法也有大疑谋及卜筮从筮逆犹可以作而逆则必不可以作古人之信笃于信筮故史苏有筮短长之说邵氏云重其事必异其礼此意先儒所未及按周礼乡老及乡大夫羣吏献贤能之书于王王再拜受之登于天府小司防孟冬祀司民献民数于王则拜受之受大之锡当亦用此礼也
　　浮于江沱潜汉逾于洛至于南河【释文逾羊朱反】
　　传曰逾越也河在翼州南东流故越洛而至南河正义曰浮此四水乃得至洛本或潜下有于误耳王氏曰凡曰逾皆水道不通遵陆而后能达也曽氏曰汉与洛不相通故曰逾于洛自洛以至豫州之河故曰至于南河程氏曰不径浮江汉兼用沱潜者随贡物所出之便或由经流或循支派期便事而已渭按江北之地可径浮潜汉而江南则必由江沱以入潜汉江沱潜或由或否汉则其所必由者也
　　汉水北距洛水六七百里欲自汉逾洛则必泝山源而上其惟丹水乎汉志农郡丹水县下云水出上雒冢领山东至析入钧【师古曰钧亦水名按今南阳府内乡县西南百二十里有丹水故城南去丹水二百歩县西有淅阳故城本汉析县也】上雒县下云禹贡雒水出冢领山东北至巩入河【今陜西西安府商州治即汉上洛县也洛南县亦上洛地巩县今属河南府】水经注丹水出京兆上洛县西北冢领山【商州志秦岭在州西八十里其地有涧曰息邪涧丹水所出】东南流与清池水合【水出东北清池山】又东南迳其县南楚水注之【水出县西南楚山昔四皓隠于此】丹水自仓野又东歴菟和山【左传哀四年楚人谋北方司马起丰析以临上洛左师军于菟和右师军于仓野杜预曰上洛县东有菟和山今商州南百四十里有苍野聚】又东南迳商县南歴少习出武关【应劭曰秦之南关也通南阳郡左传哀四年楚左司马使谓晋隂地大夫曰将通于少习以聴命京相璠曰楚通上洛阨道也汉祖下析郦攻武关文颖曰武闗在析县西一百七十里按今商州东有商洛废县即汉商县也商南山阳镇安三县亦商县地武问在州东一百八十里】又东南流入臼口歴其戍下又东南淅水注之【水出析县西北卢氏县大蒿山南流迳修阳故城北又东迳析县故城北春秋之白羽也又歴其县东南流至丹水县注于丹水】又东南迳三户城又迳丹水县故城西南【县有密阳乡古商密之地楚申息之师所戍春秋之三户也今内乡县西南有三户城】又东南流至其县南【水南有丹崖山頳壁霞举】又南迳南乡县故城东北【城在今南阳县西南百里本汉析县地】又东历于中之北所谓商于者也【张仪说楚絶齐许以商于之地六百里即此裴骃曰有商城在于中故曰商于杜佑曰今内乡西七里有于村亦曰于中】丹水又南合汋水【汋音市若切盖汮字之误汮与均同】谓之淅口【均水注云均水出卢氏县熊耳山东南流迳其县下南迳南乡县又南与丹水合又南迳顺阳县西有石山南临汋水汋水又南流注于沔水谓之汋口按今南阳府淅川县东北三十里有顺阳故城本汉淅县之顺阳乡也此注汮亦误为汋】渭按沔水注云沔水自武当县城东【城即今襄阳府均州治】又东南迳渉都县东北【本筑阳县之渉都乡】均水于此入沔谓之均口在今谷城县界均钧同或从水作汮韵防均字下云隋置均州取汮水名之是汮即均也史承水经之误曰汋口晋桓温伐秦水军自襄阳入汋口至南乡是也或又曰汋均口齐陈显达攻魏马圈军入汋均口是也楚通少习汉入武关皆在丹水之旁而南朝北伐其舟师必由均口而进可见为南北水陆之孔道商州西北诸山皆秦岭也冢领亦秦岭之别名丹水出其东南洛水出其东北中隔一岭陆行当不甚逺禹贡逾洛之道计无便于此者以今舆地言之浮汉水至谷城县东北入均口泝丹水而上经淅川南阳内乡抵商州导源之处越冢领而北浮洛水经卢氏永寜宜阳洛阳偃师至巩县以达于南河此荆州之贡道也
　　自汉逾洛之道黄文叔云舎舟陆运出汝叶金吉甫云自汉入丹河白水河即逾山路入洛今按陆行出汝叶则必更天息女几嵩少轘辕诸山中崎岖二三百里贡道必不由此丹河即丹水白水河盖谓淯水是两道淯水出卢氏县熊耳山泝此水而上亦可逾于洛然洛水在县南五里淯源北去县百五十里宋元嘉中伐魏厐季明栁元景皆从山谷中度军出卢氏不闻有水道淯洛之间陆运百五十里殊费民力唯丹水为自楚入秦之防径水多陆少逾洛从此无疑【唐书崔湜建言山南可引丹水通漕至商州自商镵山出石门北抵蓝田可通挽道以湜充使开大昌关役徒数万竟不通按此亦用丹水而欲凿山为挽道直抵蓝田即令其道得通而伤财害民与逾洛之事大不侔矣】
　　或问厎柱三门之险古今所同患荆豫及兖青徐与冀之东北境贡入帝都必由南河经厎柱将若之何曰唐裴耀卿于三门东西置仓开山十八里为陆运以避其险疑禹时亦用此法贡物轻约易赍与漕谷不同避险从陆而改舟以达平阳无难也然厎柱初析阏流之害除或不若后世之险絶亦未可知









　　禹贡锥指卷七
<经部,书类,禹贡锥指>
　　钦定四库全书
　　禹贡锥指卷八
　　德清胡渭撰
　　荆河惟豫州
　　传曰西南至荆山北距河水曽氏曰临沮之荆山其阴为豫州其阳为荆州渭按荆山已见荆州河南河也后同其不言南者蒙上至于南河省文而可知也荆山主南言传不当兼西亦犹青之岱主南言不当兼西也
