<!-- { "loadSidebar": true } -->
　　太岳即霍山又名霍太山在平阳府霍州东三十里及岳阳县西北九十里赵城县东北四十五里周礼冀州山鎭曰霍山汉志河东彘县有霍太山在东冀州山是也尔雅西方之美者有霍山之珠玉亦称景霍晋语宰孔曰景霍以为城韦注云景大也大霍晋山名今在河东彘史记周武王灭殷飞亷先为纣使北方还无所报乃为坛于霍太山而致命焉水经注汾水南过永安县西故彘县也又东与彘水合水出东北太岳山禹贡所谓岳阳即霍太山矣山有岳庙甚灵汾水又南迳霍城东故霍国也又迳赵城西南穆王以封造父赵氏自此始元和志霍山一名太岳在霍邑东三十里今州治即霍邑故城也新志云山髙百余丈长八十里周二百余里南接赵城岳阳北跨灵石今谓之中鎭【渭】按隋开皇十四年诏以霍山为冀州鎭厯代因之号曰中鎭盖即古之中岳也降而为鎭为嵩髙所压耳阎百诗云崧髙维岳谓崧然而髙者维是四岳之山非以太室山为岳名曰崧髙也尔雅撰于三百篇后縁此遂实指嵩髙为中岳太史公又出尔雅后幷补注尧典曰中岳嵩髙也是殆忘却禹贡之太岳矣将尧有二中岳邪汉武登礼太室易曰崈髙中岳名益显皆为尔雅所误者或曰然则周竟无中岳乎予曰周仍以唐虞时太岳为中岳矣观职方河内曰冀州鎭曰霍山可知盖自有宇宙便有此山黄帝正名百物蚤已定五岳之称禹主名山川又从而奠之下迄周秦悉不敢移岂有如武帝以衡山逺移南岳之祀于灊霍山者乎予最爱郑康成注大司乐四鎭五岳取诸职方九州之山而徧足少嫌其以岳山为西岳而不以霍山为中岳又嫌其大宗伯注乃袭尔雅杂以嵩髙忘却大司乐注殆由未善读崧髙之诗也哉太岳冀州传云在太原西南此传又云在上党西按此山本在河东彘县而安国云云畏人议其袭班固耳使作者果身为武帝博士狊见圗籍何不直指其所在之郡县而顾迂其辞若隠谜然盖窃人之物以为已有唯恐人识之聊一改头换面所谓欲盖而弥章者也
　　厎柱析城至于王屋【释文厎之履反柱如字韦知父反又知女反渭按厎史记作砥后同】传曰此三山在冀州南河之北东行正义曰地理志云析城在河东濩泽县西王屋在河东垣县东北地理志不载厎柱厎柱在大阳关东析城之西渭接濩泽今为山西泽州之阳城县其故城在县西三十里垣县今为平阳府绛州之垣曲县其故城在县西四十里大阳今为解州之平陆县其故城在县东北皆汉县也大阳关在今河南府陜州东王屋山在今怀庆府济源县西北唐王屋县地西与垣曲接界后周改大阳县曰河北县唐又改曰平陆水经注厎柱亦名三门在大阳县东隋志河北县有厎柱山通典陜州硖石县有厎柱山贞观中太宗巡幸命魏徴勒铭今按陜州东南七十里有硖石故城北与平陆县分水厎柱山在平陆县东南五十里陜州东四十里大河中最北有两柱相对距岸而立是谓三门故传云在南河之北其实山在水中不与其岸相连也详见导河
　　吴防清曰析城在王屋县西北七十里山峰四面如城有南门焉今在阳城县西南水经注云山甚髙峻上平坦下有二泉东浊西清左右不生草木数十歩外多生细竹括地志云山在泽州濩泽县西南七十里天宝元年改县曰阳城故通典云阳城县有析城山濩泽水也史记正义引古今地名云山方七百里髙万仞寰宇记云山顶有汤王池俗传汤旱祈雨处今池四岸生龙须草阳城县志云山巓东岩有龙洞深不可测又云厎柱山在县南五十里山有三峰中峰最高秀其下皆土唯起峰处为石若石柱然故名自此山西南至析城三十里又西南至王屋五十里余按禹贡之三山自厎柱而东为析城王屋故传曰东行而志所言乃反之知为土俗之谬称因析城而附防也
　　王屋山在济源县西北山有三重其状如屋与山西垣曲阳城二县接境隋志王屋县有王屋山括地志云山在县北十里元和志云在县北十五里周一百三十里髙三十里今济源县西有王屋故城隋唐县也分汉垣县地置元省入济源河南通志云山在济源县西八十里形如王者车盖故名其絶顶曰天坛盖济水发源之处按天坛在县西北百二十里王屋山之北山峰突兀其东曰日精西曰月华絶顶有石坛名清虚小有洞天李濓游王屋山记云天坛世人谓之西顶上有黒龙洞洞前有太乙池即济水发源处也
　　太行恒山至于碣石入于海【释文行户刚反又如字】
　　传曰此二山连延东北接碣石而入沧海正义曰地理志云太行山在河内山阳县西北恒山在常山上曲阳县西北太行去恒山太逺恒山去碣石又逺故云此二山连延东北接碣石而入沧海也渭按山阳今为河南怀庆府之修武县其故城在县西北上曲阳今为直眞定府定州之曲阳县其故城在县西地理志河内壄王县西北有太行山山阳县北有东太行山壄王今为河内县其故城即今怀庆府治孔疏引山阳而遗壄王非也恒山北岳在今曲阳县西北碣石见冀州海在碣石之东逾河为禹渡河则入海亦禹渉海也
　　太行列子作太形则行读如字亦可故陆氏兼存之太行一名五行山淮南子武王欲筑宫于五行之山髙诱注云太行山也河圗括地象曰太行天下之脊汉志以在壄王者为太行而在山阳者为东太行其太行之支峰乎又上党郡有上党关壶口关石硏关【硏音形】天井关壶关县有羊肠坂盖皆在太行山上括地志太行山在河内县北二十五里南属怀州北属泽州隋志丹川县有太行山元和志云在晋城县南四十里通典云泽州晋城县汉曰髙都隋曰丹川有天井关在南太行山上又潞州壶关县有羊肠坂王莽命左威将军王嘉曰羊头之阨当燕赵即此也括地志云河内县北有羊肠坂元和志云太行陉在怀州北阔三歩长四十里羊肠所经瀑布悬流实为险隘今按蔡泽谓应侯决羊肠之险塞太行之道刘歆遂初赋曰驰太行之险峻入天井之髙关曹孟德乐府诗曰北上太行山艰哉何巍巍羊肠坂诘屈车轮为之摧则太行亘絶东西天井羊肠为道路之险阨可知矣又按金史地理志云济源县有太行山以沁水为界西为王屋东为太行则此山实起于济源盖自河南怀庆府入山西泽州迤而东北跨陵川壶关平顺潞城黎城武乡辽州和顺平定乐平以及河南之辉县武安直之井陉获鹿诸州县界中皆有太行山延袤千余里焉林少颖曰太行在今怀州之北连亘数州为河北脊以接恒岳程子谓太行千里片石众山皆石上起尔朱子语録曰太行山一千里河北诸州皆旋其趾潞州上党在山脊最髙处过河便见太行在半天如黒云然舜典十有一月朔巡守至于北岳传云北岳恒山周礼正此曰幷州其山鎭曰恒山注云在上曲阳尔雅恒山为北岳管子曰恒山北临代南俯赵汉书恒山北岳在常山郡上曲阳县西北有祠幷州山张晏曰恒山在西避文帝讳故改曰常山武帝元鼎三年常山王徙然后北岳在天子郡内天汉三年泰山修封还过祠常山瘗玉宣帝神爵元年祠北岳常山于上曲阳隋改曲阳曰恒阳故其志云恒阳县有恒山又滋阳县有大茂山韩琦岳庙碑云恒山一名大茂山也在今阜平县东此七十里接曲阳界乃恒山之脊俗名神尖石晋与契丹分界处今阜平曲阳唐县皆縁大茂之麓括地志云恒山在恒阳县西北一百四十里元和志云汉改恒山为常山至周武平齐复曰恒山唐地理志元和十五年更恒岳曰鎭岳名山记云恒山髙三千九百丈上方三十里沈括笔谈云北岳谓之大茂山岳祠旧在山下祠中多唐人故碑晋王存朂灭燕还过定州与王处直谒岳庙是也石晋之后稍迁近里今其地谓之神棚新祠之北有望岳亭新晴气清则望见大茂山今按阜平县在眞定府西北二百十里【本汉灵寿南行唐二县地金析置阜平】大茂山在县东北七十里与括地志所指为恒山者道里相符盖大茂乃北岳之絶顶旧祠在其下故举此以表恒山也
　　天下之山莫大于太行然亦必有所止经曰太行恒山至于碣石决无越恒山而仍为太行之理元和志云连山中断曰陉述征记曰太行首始于河内自河内北至幽州凡有八陉第一轵关陉第二太行陉第三白陉此三陉今在河内第四滏口陉在邺西第五井陉第六飞狐陉一名望都关第七蒲隂陉此三陉在中山第八军都陉在幽州述征记郭縁生所撰也括地志云太行山连亘河北诸州凡数千里为天下之脊盖亦据彼文言之渭按尔雅山中絶曰陉轵关陉在今济源县太行陉在今河内县十六国春秋云慕容永屯轵关杜太行口以拒慕容垂即此二陉也白陉在今卫辉府之辉县左传襄二十三年齐侯伐晋取朝歌入孟门登太行杜预云孟门晋隘道盖即所谓白陉也滏口陉在今彰德府磁州之武安县后魏永安中髙欢就食山东自晋阳出滏口太昌初欢自邺入滏口击尔朱兆于晋阳盖幷邺徃来斯为孔道矣厯观传记所载齐桓公县车束马逾太行庄公入孟门登太行范睢曰北断太行之道则上党之师不下蔡泽曰决羊肠之险塞太行之道韩桓惠王十年秦击韩于太行上党降赵秦昭王四十四年白起攻太行道絶而韩之野王降郦食其曰塞成皋之险杜太行之道后汉永平十三年登太行幸上党元和二年北登太行山至天井关隋大业三年凿太行山达于并州以通驰道其所指为太行者皆在汉河内上党二郡唐怀泽潞三州之境盖滏口以南四陉实太行山也又东北跨辽州入直隷眞定府界为井陉亦谓之土门在今获鹿县广武君所谓车不得方轨骑不得成列者也古未有指是为太行者然此在恒山之南即以为太行亦无不可若飞狐陉南直恒山之北今山西大同府蔚州之飞狐口是也又东为蒲隂陉在今直顺天府易州境又东为军都陉在今昌平州境此三陉者皆为恒山所隔不得为太行太行虽大亦千里而止耳后世沿述征之说遂谓太行连亘讫于幽州有数千里之逺而其实不然伊川考亭皆云太行千里此据经立言不为近志所惑者也且恒山之北禹功所未及禹导山本为治水旣扺恒山便当循恒卫二水之间东行并逆河以至碣石无縁更北歴飞狐而蒲隂而军都也此三陉指为恒山且不可况太行乎说禹贡者当以程朱为正大同府浑源州南二十里亦有恒山水经注云崞县南面岳即此山也【州本汉鴈门郡繁畤崞二县】古北岳恒山厯代史志皆云在上曲阳并无异论自宋世以恒山没于辽从曲阳望祀之因废曲阳之恒山而指此为禹迹近志谓与在曲阳西北者实一山然州距大茂约三百余里虽或峰峦相接未可强合为一也北岳在曲阳又何疑焉阎百诗云后之建都于燕者以为曲阳在南浑源少北于方位宜余按孔氏诗崧髙疏曰若必据所都以定方岳则五岳之名无代不改何则轩居上谷处恒山之西舜居蒲阪在华隂之北岂当据已所在改岳祠乎此名儒之言也金世宗大定间或言今旣都燕当别议五岳名不得仍前代太常卿范拱辄援崧髙疏数语以对事遂寝明治六年兵部尚书马文升建言北岳当改祠浑源下礼部议侍郎倪岳持不可乃止修浑源州旧庙而祭祀仍在曲阳万厯十六年大同巡抚胡来贡疏请改北岳沈文端鲤为宗伯覆疏详駮议者口塞　本朝顺治七年始改祭祀于浑源当其时惜无如范太常沈宗伯引经史以正之者
