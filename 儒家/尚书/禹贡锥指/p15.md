<!-- { "loadSidebar": true } -->
　　夏允彞禹贡合注曰桓谭新论云河水浊一石水六斗泥而民竞引河溉田令河不通利至三月桃花水至则决以其噎不泄也可禁民勿复引河夫引水且不可况分为九乎然则禹之导为九河也何居盖河不可分谓其上流耳若入海之处泄之愈速则河愈通利又何害哉今九河之下即为逆河殆谓自此而下即海潮逆入矣盖名虽为河其实即海也海水内吞九河外灌不惟借水力以刷沙而海之潮汐亦借河力以敌之禹之以水治水所为不可及也又曰要以入海之所固宜分防之使速泄下流速泄则上流不壅河之利也若未及于海则流分力弱无以刷沙适壅之矣故曰河不两行两行且不可况九河欤【苏辙谓无两河并行之理盖当时有为而发非古今之通论】春秋纬寳干图云移河为界在齐吕填阏八流以自广【尚书中候畧同】郑康成谓齐桓公塞之盖据此文言塞其东流八枝并使归徒骇也蔡传曰曲防齐之所禁塞河宜非桓公所为阎百诗云此言近理其实葵丘五命特以约束诸侯躬自犯者多矣奚有于河惟于钦齐乗曰河至大陆趋海势大土平自播为九禹因而疏之非禹凿之而为九也禹后歴商周至齐桓时千五百余年支流渐絶经流独行其势必然非桓公塞八流以自广也论最确余因思齐桓卒于襄王九年戊寅至定王五年己未甫四十二年而周谱云是年河徙盖下流既壅水行不快上流乃决理所宜然河之患始此矣渭按百诗之言甚当八流虽非桓所塞而参以周谱则壅自桓时亦非妄纬书不尽无稽也九河之地为海所渐王横之言诚误若程大昌云郦道元亦谓九河苞沦于海则善长实未之有也按郦氏三言碣石沦于海中而九河不从横说第五巻河水注云自鬲盘东光河间乐成以东城地并存川渎多亡第十巻漳水注云九河既播八枝代絶遗迹故称往往时存此与许商郑康成所言如出一口而程氏与碣石连举遂使郦亭负此长寃吁可怪也
　　雷夏既泽灉沮防同【释文灉徐音邕王于用反沮七余反渭按灉史记汉书并作雍】传曰雷夏泽名灉沮二水防同此泽正义曰洪水之时髙原亦水泽不为泽雷夏既泽髙地水尽此复为泽也于泽之下言灉沮防同谓二水防合而同入此泽也地理志云雷泽在济隂成阳县西北黄氏曰泽资二水灌输蔡氏曰泽者水之钟也渭按今山东兖州府曹州东北六十里有成阳故城北与东昌府濮州接界雷夏在曹之东北濮之东南史记云尧作防成阳舜渔于雷泽即此灉沮二水汉志无文括地志曰雷夏泽在濮州雷泽县郭外西北【通典雷泽县本汉成阳县元和志雷泽县西北至濮州九十里按北齐废成阳隋复以其地置雷泽县唐宋因之金又废今曹州东北六十里故雷泽城是】灉沮二水在泽西北平地元和志曰灉水沮水二源俱出雷泽县西北平地去县十四里又曰雷夏泽在县北郭外灉沮二水防同此泽与孔传符矣韩汝节云雷夏既泽志济之治非也禹治济之功徐为多观大野东原之文可知其于兖也自九河而外导雷泽之下流以注于济而又濬灉沮之故道以归于泽使桑土复常而其事毕矣
　　周礼兖州其浸卢维郑注云当作雷雍引此雷夏既泽为证盖以雷为雷泽雍为灉水也通典不从郑説云卢水在济阳郡卢县潍水在髙密郡莒县今按潍汉志一作维故杜氏以职方之维为禹贡之潍然周时徐并于青兖不得越青而东有潍济阳之卢水古不著名他书亦少见窃谓周礼多古字靁似卢雝似维以字形相近而误郑破卢维为雷雍殆不可易二水合以注泽则言雍固可该沮也
　　水经注云子河故渎自句阳县西【句阳故城在今曹州北】又东迳雷泽北泽在大成阳故城西北十余里其陂东西二十余里南北十五里即舜所渔也又云雷泽西南十里许有歴山山北有小阜泽之东北有陶墟郭縁生言舜耕陶所在墟阜聮属濵带河其北即廪丘县【今范县东南有廪丘故城】河与濮水俱东流经所谓过廪丘为濮水者也然则雷泽在河之南成阳故城之西北陶墟之西南歴山之东北矣近志言雷泽防所不甚分眀故详録之
　　山海经曰泽中有雷神龙身而人头鼓其腹则雷此正太史公所不敢言者郦善长注水经尚无取于此而蔡氏引之以释禹贡何其不知所择也明李之藻曰泽底有巉石深壑冬至前水吸而入如巨雷鸣故名雷泽【见孙氏九州山水考】此亦竒不知出何典记抑或身歴其地而得之今复然否
　　孙氏曰既泽者尚未为泽今始为泽也既猪者向已为泽今复旧也【朱子语録言有一本孙曽书觧孙是孙征曽是曽彦和也】窃谓雷夏本非泽而禹洿之使为泽岂行其所无事与当从旧説盖兖地卑下受患最深横流之时雷夏不见其为泽也水退则复为泽故曰既泽他州虽有水患而泽形如故但其水时旁溢为害禹立陂以障之耳故曰既猪然下文云九泽既陂则雷夏亦有陂可知水经注所言陂东西二十余里南北十五里盖禹迹也
　　蔡传灉沮二水名曽氏曰尔雅水自河出为灉许慎云河灉水在宋又云汳水受陈留浚仪隂沟至防为灉水东入于泗水经汳水出隂沟东至防为狙獾【水经汳水东至防县为濉水又获水出汳水于防县北并无狙獾盖濉获二字之误】则灉水即汳水也灉之下流入于雎水地志雎水出沛国芒县雎水其沮水欤晁氏曰尔雅自河出为灉济出为濋求之于韵沮有濋音二水河济之别也二説未详孰是渭按汳沮皆出豫入徐于兖无涉水经注云濮阳县北十里即河口禹贡雷夏既泽灉沮防同尔雅曰水自河出为灉许慎曰雝者河雝水也其意以子为雝此则在兖域然禹河不经濮阳以子为禹贡之灉亦非也沮虽有濋音今考水经注泛水西分济渎迳济隂郡南尔雅曰济别为濋昔汉祖即帝位于汜水之阳张安曰在济隂界也【泛音泛今曹县定陶皆有汜水】泛水又东合菏水而北注于济渎然则濋水即汜水出入皆在豫域安得读沮曰濋以当之邪韩汝节谓汳雎在豫徐之境无与于兖而兖州自有灉沮其説是矣然以小清河为沮以章丘县之漯水入小清河者为灉则又大非括地元和志眀有灉沮二水出雷泽县西北平地【寰宇记同】而诸儒皆莫之考妄引他水于经奚当焉
　　尔雅先儒以为周公作或以为子夏作皆无眀征大抵多后人所附益如水自河出为灉据汳水而言禹时未有鸿沟南河不与淮泗通也今曹州南二十五里有灉河自东眀县流入又东北入郓城县界志以为即禹贡之灉妄也此乃叚凝决河之后河水分流始有此名耳禹时河由大陆去此甚逺安得有别出之灉窃谓灉沮皆济水所出而河不与焉何则济性劲疾故屡伏屡见皆自平地中涌出于荥播陶丘之外复有此二源唐书许敬宗传云济洑而至曹濮散出于地合而东夫曰散曰合则非独陶丘一窦可知矣雷泽县正在曹濮之间而灉沮出其西北其为济水无疑它如管城之京水新郑之溱水菅县之百脉水歴下之七十二泉皆侧近荥济从平地中涌出盖亦此类不得泥尔雅之文谓灉出于河沮出于济也
　　或疑灉沮不入雷泽余按裴骃史记集解引郑康成説云雍水沮水相触而合入此泽中百诗曰下一触字郑盖以目验知之殆无可疑惟雷泽之下流未知何往大抵不南注济则北注濮濮亦终归于济也
　　王晦叔云九域志濮州有沮沟即禹贡灉沮防同者而二源杳无踪迹盖五代以后河流经此荡灭无存也今州境有古黄河二道一在州北自开州流入又东北入范县界此东汉时经流至唐宋皆行之一在州东六十里自曹州流入又北入范县此五代以后决河所经也州东南九十里有成阳故城与漕州接界其西北为雷泽县泽在县之西北二源又在泽之西北去县十四里河旧行州北距二源颇逺故得无恙迨梁末叚凝决河水以限晋兵而决口日大屡为漕濮患宋太平兴国八年天禧三年河决皆泛滥曹濮间二源适当其冲为河所陷久之河去而空窦塞水不复出矣然史记集解正义元和寰宇等书幸而未亡谈禹贡者岂竟束之髙阁而不视邪宋人惟易祓知之而不能力主其説惜哉
　　桑土既蚕是降丘宅土【释文蚕在南反】
　　传曰地髙曰丘大水去民下丘居平土正义曰宜桑之土既得桑养蚕矣洪水之时民居丘上于是得下丘陵居平土矣释丘云非人为之丘孙炎曰地性自然也计下丘居土诸防皆然独于此州言之者郑云此州寡于山而夹两川大流之间遭洪水其民尤困水害既除于是下丘居土以其免于厄尤喜故记之蔡氏曰蚕性恶湿故水退而后可蚕然九州皆赖其利而独于兖言之者兖地宜桑后世之濮上桑间犹可验也王氏炎曰今徳博河间产丝最多其地宜桑可知识之者农桑衣食本故也王氏樵曰蚕性恶湿于下土非宜兖地宜桑于水退始宜故独于兖志之邵氏宝曰桑土蚕以物知土阳鸟居以物知水渭按尔雅蟓桑茧郭璞云食桑叶作茧者即今蚕秦湛蚕书曰考之禹贡梁幽雍不贡茧物兖篚织文徐篚纤缟荆篚纁玑组豫篚纤纩青篚檿丝皆茧物也而桑土既蚕独言于兖然则九州蚕事兖为最予防济河之间见一妇不蚕比屋詈之故知兖人可为蚕师也【见淮海后集湛字处度观之子也】降丘宅土传谓就桑蚕茅氏汇疏云此所谓得平土而居之不必言就桑蚕也
　　卫之封域东得桑土之野楚丘帝丘皆是也其诗曰降观于桑又曰説于桑田又曰期我乎桑中又曰桑之未落其叶沃若此木屡见于歌咏则其多可知乐记云桑间濮上桑间即桑中其地在濮水之上也雷夏灉沮皆与濮州接壤故桑土既蚕相继言之濮州旧志云兖之桑濮为上入其境防蔽阡陌当蚕而治丝帛者比邻至不相往还帛成可以衣举室其余则贸之卫风称抱布贸丝盖自昔而已然矣渭按左传晋公子重耳在齐将行谋于桑下蚕妾在其上以吿姜氏而史记货殖传言邹鲁濵洙泗颇有桑麻之业又曰齐鲁千畆桑其人与千戸侯等又曰沂泗水以北宜五谷桑麻是青徐之土亦宜桑也诗魏风曰彼汾一方言采其桑又曰十畆之间兮桑者闲闲兮货殖传曰燕代田畜而事蚕是冀土有宜桑者孟子言文王养老之政树墙下以桑匹妇蚕之而豳风七月之二章三章咏蚕桑事甚悉是雍土亦有宜桑者也古者蚕桑之利北土为饶观秦氏蚕书及濮州旧志所言则近世犹未之改不知何时稍衰而吴越之间独擅其名赋敛亦因以加重遂有杼柚其空之叹古今事变之不同有如此者
　　兖少山而丘颇多其见于经传者曰楚丘【今在县东北】帝丘【今开州本颛顼之墟故称帝丘】旄丘【在开州西】鐡丘【在州西南】瑕丘清丘【并在州东南】廪丘【在今范县东南】敦丘【在今观城县南又顿丘在今濬县西当属冀故不数】皆在濮水之濵桑土之野故经系降丘宅土于桑土既蚕之下説文丘土之髙者广雅小陵曰丘兖地最卑丘非山比当泛滥之时而其上犹可以居人益信懐山襄陵谓孟门之洪水而非泛言九州之灾矣
