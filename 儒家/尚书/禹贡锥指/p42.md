<!-- { "loadSidebar": true } -->
　　孔传云荥泽波水已成遏猪正义曰洪水之时此泽大水动成波浪今壅遏而为猪不泛滥也阎百诗云案马郑王本波并作播伏生今文亦然惟魏晋间书始作波与汉书同余向谓其书多出汉书者此又一证然安国解犹作一水非二水以为二水自顔师古始宋林之竒本之以周官尔雅为口实蔡氏又本之下到今余尝反覆参究而觉一为济之溢流一为洛之枝流两不相蒙而忽合而言之与大野彭蠡同一书法不亦参杂乎善夫传氏寅曰上文言导洛此则专主导济言不当又泛言洛之支水职方所记山川非治水次第不必泥也且郑注职方其浸波读为播引禹贡荥播旣都仍当作播证一贾疏案禹贡有播水无波仍当作播证二史记索隠引郑氏曰今塞为平地荥阳人犹谓其处为荥播仍当作播证三山海经娄涿之山波水出于其隂北流注于谷水今本波作陂郭璞云世谓之百答水非属波水证一惟郦注引作波然亦出于山不出于洛非属波水证二水经洛水又东门水出焉注云尔雅所谓洛别为波也惟此堪引然余考门水下流为鸿关水今谓之洪门堰在商州洛南县东北至灵宝县而入河何曽见水猪为泽乎非属波水证三百诗此论精覈吾无以易之且职方豫州之波出鲁山县郑注谓即荥播固非【详见上文】而洛南之波水则与荥泽相距五六百里中隔大山总撮而言之曰荥波旣猪经无此书法也以荥波为二水终无是处
　　荥泽郑康成杜预竝云在荥阳县东京相璠云在县东南未审孰是今荥泽县南相传为古荥泽左传宣十二年楚潘党逐晋魏锜及荥泽即此也【元和志荥泽在荥泽县北四里恐误】括地志云荥阳故城在荥泽县西南十七里今治与隋置皆在其东北故此泽旧在荥阳县东隋唐至今则在荥泽县南也自东汉时己塞为平地故周径里数志家莫能言之不知其大小几何正义曰马郑王皆谓此泽名荥播春秋闵二年卫侯及狄人战于荥泽【今左传本作荧泽字从火】不名播也郑谓卫狄战在此地杜预云此荥泽当在河北以卫败始渡河战处必在河北盖此泽跨河南北而多得名耳渭按卫狄战地或河北自有一荥泽如魏献子之所田别是一大陆非禹贡之大陆亦未可知如谓经之荥播跨河南北则导沇何以言入于河溢为荥耶
　　导菏泽被孟猪【释文导音道下同菏徐音柯又工可反韦胡阿反被皮寄反徐扶义反猪张鱼反又音诸渭按菏史记汉书并作荷后同孟猪史记作明都汉书作盟猪师古曰盟音孟】
　　正义曰地理志云菏泽在济阴定陶县东孟猪在梁国睢阳县东北左传尔雅作孟诸周礼作望诸声转字异止是一地也顔氏曰言治菏泽之水衍溢则使被及孟猪不常入也林氏曰菏泽水盛然后覆被孟猪亦犹弱水之余波入于流沙也周礼青州泽薮曰望诸此乃属豫者周无徐徐幷于青青在豫东故得兼有孟猪金氏曰自菏泽至孟诸凡百四十里二水旧相通王氏【樵】曰泽无言导者此二泽相通可以导此之溢被彼之地故言导也渭按此治陶邱复出之济也二泽本有相通之道禹因而疏之泄余波入焉以杀济渎之势也定陶今属山东兖州府之曹州其故城在今县西北四里睢阳今为商邱县河南归德府治其故城在今治南二里通典云菏泽在曹州济隂县东北九十里故定陶城东北宋州虞城县有孟猪泽元和志云孟诸泽在虞城县西北十里周廻五十里今在商邱东北接虞城界也
　　孔传云菏泽在胡陵孟猪泽名在菏东北水流溢覆被之正义曰地理志山阳郡有胡陵县不言其县有菏泽也又云菏泽在定陶孟猪在山阳以今地验之则胡陵在睢阳之东定陶在睢阳之北其水皆不流溢东北被孟猪也然郡县之名随代变易古之胡陵当在睢阳之西北故得东出被孟猪也傅同叔为之辩曰许氏说文云菏泽水在山阳胡陵正与孔传同而班固以为在定陶何也盖在定陶者其泽也在胡陵者其流也其流东与泗合在今单州之鱼台鱼台在单之东北百里而近正古胡陵地也而孟猪在睢阳东北则所谓被孟猪者导菏流之在定陶鱼台间者以被之于南也安国惟说菏之源委不明且误言孟猪在菏东北是以致颖达疑甚而有古胡陵当在睢阳西北之说百诗云傅氏引说文分别菏水与菏泽所在不同班许二氏殊涂同归余因悟伪孔传出说文后菏泽在胡陵正本说文来但遗一水字书出魏晋间又得一证渭按水经济水东过方与县北为菏水注云菏济别名也汉方与县今爲鱼台县胡陵故城亦在焉县北之菏水正说文所云在胡陵者也详见徐州
　　汉志济阴郡下云禹贡荷泽在定陶荷乃菏字之误师古曰荷音和非也括地志菏泽在曹州济阴县东北九十里故定陶县东今名龙池亦名九卿陂近志菏泽在曹州东南三十里接定陶县界菏山在州东三十里以近菏泽而名菏水源出于此说本寰宇记蔡传曰济阴县南三里有菏山故名其泽爲菏泽渭按菏泽爲济水之所经其所钟者即是济水谓源出菏山妄也山以泽得名非泽以山得名也傅氏云导菏流之在定陶鱼台间者以被之于南亦误鱼台之水东合泗以注淮不入孟猪经所导者是定陶之泽水于胡陵之枝流无渉也
　　周礼青州泽薮曰望诸尔雅十薮宋有孟猪左传僖二十八年楚子玉梦河神赐以孟诸之麋文十年宋道楚子田孟诸杜预曰宋大薮也水经注云尚书曰导菏泽被孟猪孟猪在睢阳县东北阚骃十三州记曰不言入而言被者明不常入也水盛方乃覆被矣寰宇记云虞城孟诸泽俗呼爲台盖泽中有台也渭按今虞城县西北十里有孟诸台接商邱县界即此尔雅水草交曰麋麋古字台盖以孟诸之麋得名也自元至元二十三年以后归德府城南北屡被黄河冲决禹迹不可复问然余考汉书梁孝王传筑东苑方三百里则孟诸泽皆在其中矣孝王大治宫室台榭陂池髙髙下下泽形尽失故郦元于睢阳故城絶不言孟诸而叙台池甚详盖泽之畔岸荡夷无存乆矣元和志云周廻五十里亦彷佛言之耳
　　王明逸云孟诸之薮可田则有水草而浅涸时多故导菏泽之溢时乎被孟猪也渭按左传宋道楚子田孟诸楚子以郑伯田江南之梦卫懿公及狄人战于荥泽事皆在冬魏献子田于大陆焚焉事在春正月周之冬自八月始正月为夏之仲冬时方水涸故其地可田可战凡泽薮皆然孟诸当水发之时亦自淼漫禹导菏泽以被之盖因地势之便非以孟诸常浅涸能容水也
　　豫西南之水有丹淯皆入汉东南之水有汝颍皆入淮亦名川也而禹功曽不一及盖其时不为害耳孟子言决汝而经絶无其事不知孟子于此何以独多误窃谓此文当云禹疏九河瀹济漯决江汉排淮泗而注之海则字字与禹贡相符矣豫州之水莫大于河而无所施功者盖禹治冀时已令豫协力治之岳阳覃怀之役是也河旣治则西偏之水莫大于洛东偏之水莫大于济禹疏伊瀍涧注洛以入河猪荥导菏以防济之泛滥而豫州之水土悉平矣傅同叔云伊洛瀍涧横流浩荡荥泽承其害故禹必先疏四水以循故道而后次及于荥菏此说非也今按自荥泽河口以至南阳县西有敖鄗浮戏阳城嵩髙少室轘辕鸣臯三鵶诸冈岭东西隔絶四水横流不能东入为害禹治豫先西而后东亦以四水之患最急而荥菏差缓故耳傅氏不谙地理轻于立说且自喜谓禹之规画如在吾目予不可以无辩
　　厥土惟壤下土坟垆【释文垆音卢】
　　传曰髙者壤下者坟垆陆氏曰说文垆黑刚土也顾氏【临】曰而疏者谓之垆王氏【炎】曰下土下等之土也壤则为沃坟垆则为瘠金氏曰其壤者无块而柔其下者或膏而起或刚而疏如今轘辕之泞淖汜关之沙陷皆所谓下土者渭按冀州疏云豫州直言壤不言其色盖州内之土不纯一色故不得言色也释名土黒曰卢卢然解散也吕览云凡耕之道必始于垆为其寡泽而后枯也垆本作卢后人于防加土耳坟垆是二种金说较密若以爲一则与兖土之色黑而坟起无别矣
　　厥田惟中上厥赋错上中
　　传曰田第四赋第二又杂出第一
　　厥贡漆枲絺纻【释文纻直吕反】
　　顔氏曰纻织纻为布及练也林氏曰职方氏豫州其利漆枲载师漆林之征二十有五周以为征而此则贡之者时豫州在畿外故爲贡推此则知冀不言贡之意吴氏曰纻麻属茅氏曰豫贡略与兖似盖二州皆近冀冀甸服专供粟米二州近京师则专供服御禹制贡先食服器用次之珍币又次之
　　周礼豫州之利曰林漆其地有在畿内者故漆林之征载师掌之其征独重则漆多而利厚可知货殖传云陈夏【音槚】千畞漆陈谓陈县夏谓阳夏竝属陈国李肇国史补云襄州人善为漆器天下取法亦以其地产漆故耳寰宇记云宋州产漆阳夏襄宋皆古豫域也韩非子述由余对秦穆公曰舜作食器流漆墨其上国之不服者十三禹作祭器墨染其外朱画其内国之不服者三十三此虽寓言非实事然当时兖旣贡漆而豫又贡之则漆之为用亦广矣彤镂之器实始于此文明之运将啓圣人因时以立制非所以导奢而致畔也
　　诗陈风曰东门之池可以沤纻陆玑草木疏云纻亦麻也科生数十茎宿根在地中至春自生不歳种也荆扬之间一歳三収今南越纻布皆用此麻左传襄二十九年吴公子札聘于郑见子产与之缟带子产献纻衣焉杜注云吴地贵缟郑地贵纻故各献已所贵示损已而不为彼货利陈郑皆豫域纻固其土宜也迨晋世有白纻舞江左歌辞极状舞衣之精妙则吴地亦贵纻矣延及唐时通典言贡苎布者宣常湖吉袁郢复岳郴朗凡十州皆荆扬之产陆玑所谓一歳三收者矣此古今风土之变也
　　林少颖云顔师古谓织纻为布及练然经但言贡纻成布与未成布不可详也蔡传取之渭按葛成布有絺绤之名纻成布无他名仍谓之纻而已纻在絺下则亦布也练傅氏集解引顔注作綀说文綀布属从糸束声唐韵在鱼部音所菹切韵防云綀绤属后汉祢衡着綀巾今汉书注旣作练而文苑传又作疎皆字之误也当从傅氏
　　厥篚纤纩【释文纩音旷渭按纩史记作絮】
　　林氏曰纤与纩二物也吴氏曰纩绵也渭按纤亦缯也徐色荆色纁此不言色者五采具备犹土非纯一色不得言色也说文纩絮也春秋传曰皆如挟纩或作絖小尔雅曰纩絮之细者
　　圈称陈留风俗传云襄邑县南有涣水县北有睢水故传曰睢涣之间出文章天子郊庙御服出焉任昉述异记云睢涣二水波文皆若五色其地多文章故名缋水汉志陈留襄邑县有服官故曹洪与子桓书曰游睢涣者学藻缋之采左思魏都赋云襄邑锦绣襄邑今睢州属归德府自古号为文章藻缋之区则纤具五采可知也按近志府界所出有漆有枲有绤有绵则豫之贡篚太半出于宋又不独藻缋为工矣
　　孔传云纩细绵是以纤为细也按絮之细者曰纩不闻纩更有麤细之分且贡绵必细何待言纤纤纩为二物无疑疏引丧大记属纩注以纩为新绵尤可笑纩只是绵曰细曰新皆赘辞也招魂曰秦篝齐缕郑绵络些晋阳秋曰有司奏调睢阳绵元和志宋州出黄绵豫产也【庄子云宋人有世世以洴澼絖为事者是亦宋地出绵之一证】魏都赋绵纩房子刘逵注云房子出御绵县属常山郡斯为冀域而非豫矣
　　锡贡磬错
