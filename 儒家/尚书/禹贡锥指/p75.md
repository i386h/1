<!-- { "loadSidebar": true } -->
　　王横云禹河随西山下东北去其言有可证者十五书序河亶甲居相相城在今安阳内黄二县界而其后为河所圯证一也楚语武丁自河徂亳注云从河内徙都亳河内即邺南殷墟自河徂亳葢亦为河所圮证二也史记殷本纪祖乙迁于邢其后盘庚又自邢迁于亳下篇曰今我民用荡析离居罔有定极葢亦为河所圯钜鹿界明有禹河证三也【殷去夏不逺其所居相殷在汉魏郡界邢在钜鹿界以殷都证禹河最确故首着之】诗卫风曰河水洋洋北流活活河至大伾山西南折而北迳朝歌之东故谓之北流证四也礼记王制曰自东河至于西河千里而近葢西河自华隂折而东为南河又东至大伾折而北是为东河计所行不满千里故曰千里而近若汉河则东过大伾山南至白马县之长寿津始折而北西去宿胥口又一百五六十里则为千里而遥矣证五也史记卫世家封康叔为卫君居河淇间故商墟商墟即古朝歌城在今濬县西南淇县东北淇水迳其西河水迳其东是为河淇之间故淳于髠曰王豹处于淇而河西善讴证六也战国策苏代曰决宿胥之口魏无虚顿丘二邑在今濬县西南郦道元云宿胥故渎受河于顿丘县遮害亭东黎山西证七也史记河渠书曰禹自大伾厮二渠以引其河北载之髙地据贾让言遮害亭东地益下则黎阳西山之足实为髙地证八也汉书沟洫志贾让曰决黎阳遮害亭放河使北入海西薄大山东薄金隄大山即王横之所谓西山证九也叙传曰商竭周移正指定王五年事固已知武帝所道非禹旧迹证十也地理志邺县有故大河在东茍非随西山下东北去安得至邺证十一也孙炎曰大陆钜鹿北广河泽河所经葢此泽本禹河之所汇故亦名广河证十二也水经注漳水北迳祭陌西俗巫为河伯娶妇祭于此陌葢邺本有河故以河伯惑人证十三也杜佑曰漳水横流至肥乡县界入河曽曰河自大伾折而北流漳水东流注之地形南北为从东西为横河从而漳横故谓之横漳证十四也李垂曰自汲郡东推禹故道出大伾上阳三山之间复西河故渎证十五也愚以汉时漳水自平恩以下为禹河之故道亦有可证者五汉书地理志漳水东北至阜城入大河又水东至文安入大河滹沱东至参户合滹沱别从河东至文安入海是水经所叙漳水自成平以下至章武入海者在西汉时犹为大河证一也又成平县有滹沱河民曰徒骇河与许商所言正合葢漳水自东昌县防滹沱河又东迳弓髙阜城至成平世遂谓之滹沱然漳故徒骇也土俗犹能识之不言漳滹沱仍曰徒骇证二也水经浊漳注曰鬲般峙其东北徒骇渎聨漳绛则漳绛即徒骇之上流通为一川证三也唐书地理志清池县西五十里有徒骇河西隄是浮阳参戸之漳水亦古徒骇证四也齐乘曰河昔北流衡漳注之河既东徙漳自入海安知北流之漳非古徒骇河欤证五也无征不信庶乎其免矣
　　凡河所经之地纳山源大川则河徙而渎不空漳水循河故道以专达于海是也不然则经流一去枝渎皆空乆之化为平陆矣汉北渎于东光纳清河于阜城纳漳水王莽时河空而漳清纳流之地不空则以有二川行其故道也东汉以后之河无山源之可纳则一空俱空矣宋北流合清河入海故金明昌中河徙而清河自若其下流分为二派一由南清河入淮一由北清河入海及元至元中河徙而南北清河亦自若今河行汴泗入淮淮泗之外亦更无山源之可纳他日河复北道则汴空而淮泗不空此理固甚明也周定王时河徙自肥乡以下有漳水行其故道犹可推寻其肥乡以上虽有清淇荡洹诸山源之水皆横絶故河而东入于白沟不能南北灌注所以多致陻塞反覆参验益信漳水东出为禹河之故道非臆説也
　　汉河隄率谓之金隄文帝时河决酸枣东溃金隄在今延津县界成帝时河水盛溢泛浸瓠子金隄在今开州界郦道元云河水旧于白马县南泆通濮济黄沟金隄既建故渠水断在今滑县界若贾让所云决黎阳遮害亭放河使北入海西薄大山东薄金隄者则在今濬县界其言曰黎阳南故大金隄从河西西北行至西山南头廼折东与东山相属此隄葢即让所欲决以放河使北入海者刘桢黎阳山赋曰南防黄河左覆金城金城即金隄又在东山之东矣禹引河北载之髙地使随西山下东北去无借于隄而亦不妨有隄李垂导河书言曹公所开运渠东北有伯禹古隄盖鲧所作也而禹修之世遂目之曰禹隄让所谓东薄金隄即此也鲧用之以防川而河有逆行之患禹因之以导水而河得就下之宜胜棋所用败棋之着也良庖所宰族庖之刀也而善败则相去逺矣
　　汉志河内共县下云北山淇水所出东至黎阳入河隆虑县下云国水东北至信成入张甲河过郡三行千八百四十里魏郡内黄县下云清河水出南水经淇水出隆虑县西大号山东过内黄县南为白沟又东北过广宗县东为清河清水出脩武县北黒山东北过获嘉县又东过汲县北又东入于河郦注云谓之清河口即淇河口也地理志曰清河水出内黄县南无清水可来所有者唯钟是水耳葢河徒南注清水渎移唯留迳絶余目故东川有清河之称曹公开白沟遏水北注方复故渎矣渭按水经隆虑所出之淇水即国水宿胥故渎乃禹河之所行国水自西来注之势不得东出内黄县南为清河清河葢禹河下流渐淤决而为此川犹汉屯氏河之类及周定王时宿胥口塞大河之水不至国水循宿胥故渎东北迳内黄县南为清河汉志所谓东北至信成入张甲河行千八百四十里者也其后故渎又塞清河随淇水至黎阳入河故淇水口亦名清河口及曹公堰淇口因宿胥故渎而加其功使东北流为白沟是为复故渎也苏秦説赵曰东有清河説齐曰西有清河清河之来已乆疑春秋前有之愚尝以鸿沟为禹河致塞之由今清河又分河于此间则下流缓弱不能冲刷泥沙邺东河道之塞未必不由此也
　　地理志邺县故大河在东北入海水经注宿胥故渎受河于遮害亭东黎山西者即王横所云禹之行河随西山下东北去者也自黎阳以下水经所称大河故渎一名北渎俗谓之王莽河者即周定王时所徙西汉犹行之至王莽时遂空者也所称河水自铁丘南东北流至千乗入海者即王景所治东汉以后见行之河也禹河旧迹乆失其传汉魏诸儒皆以北渎为禹河司马迁知禹引河北载之髙地矣而不知当时所行者非禹河王横知禹河随西山下东北去矣而不能实指其地名班固知有邺东故大河矣而不知其上承宿胥口郦道元知宿胥故渎为白沟矣而不知其下流即邺东之河杜佑知衡漳至肥乡入河矣而不知其河即北过降水之河故自大伾以下凡降水大陆九河逆河之所在皆不得其真独宋程大昌着禹贡论及山川地理图确然自有其所为禹河者迨考其归趣则以河水至千乗入海者为元光改流出顿丘东南之河而邺东故大河即禹之旧迹孟康以为王莽河非也今按孟康所谓出贝丘西南自王莽时遂空者即大河故渎一名北渎者也未尝指邺东故大河为王莽河且康既知此河出贝丘岂复与在邺东者混而为一顿丘东南之决河未几即塞安得以河水为元光改流之道始建国三年之徙见汉书王莽传而大昌谓禹河空于元光不待莽时世恶莽居下流故河迁济竭皆归之本无此事然则汉人纪汉河亦不足信邪葢唯不知汉时漳水自平恩以下皆禹河之故道故谓钜鹿去古河絶逺而以枯洚应降水移大陆于深州种种谬误皆由此出也大昌锐意求禹河动称王横班固而其言犹方枘圆凿之不相入蔡传随声附和世儒墨守不移禹河之所以日晦也
　　又北播为九河
