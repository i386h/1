<!-- { "loadSidebar": true } -->
　　禹酾二渠自黎阳宿胥口始一北流为大河一东流为漯川周定王五年河徙自宿胥口东行漯川右迳滑台城【故郑廪延邑下有延津今谓之延夀津按滑台城在今滑县西南即唐滑州治也北直黎阳相距三十里】又东北迳黎阳县南【黎山东北即黎阳故城东岸有鹿鸣津亦曰白马济按黎阳故城在今濬县东北汉沟洫志贾让奏言河从河内北至黎阳为石隄激使东北百余里间河再西三东迫阸如此不得安息今行上防徙冀州之民当水冲者决黎阳遮害亭放河使北入海河西薄大山东薄金隄势不能逺泛滥朞月自定】又东北迳凉城县【在滑县东北刘宋置北齐并入白马】又东北为长夀津河至此与漯别行而东北入海水经谓之大河故渎【述征记曰凉城到长夀津六十里河之故渎出焉一曰北渎王莽时空故世俗名是渎为王莽河按水经东汉人所撰凡称故渎者皆时已无水戚城以下东光以上河水不至又无他水行其中孟康所云王莽时遂空者唯此耳故谓之大河故渎其自长夀津以西至宿胥口为东汉见行之河则叙入河水东光以北至章武时为清河漳水之所行则叙入清河漳水并不列大河故渎】大河故渎东北迳戚城西【春秋哀公二年晋赵鞅率师纳卫太子蒯聩于戚宵迷阳虎曰右河而南必至焉今顿丘卫国县西戚亭是也为卫之河上邑按杜预云是时河北流过元城界戚在河外晋军已渡河故欲出河右而南今开州西北有戚城】又迳繁阳故城东【城在今内黄县东南繁水之阳繁水即春秋之澶渊杜预云在顿丘县南也亦谓之浮水】又北迳隂安县故城西【城在今清丰县北通典顿丘县北有隂安城寰宇记云王莽河在顿丘县北十里】又东北迳昌乐县故城东【城在今南乐县西北元和志王莽河西去昌乐县十六里】又东北迳平邑郭西【竹书纪年晋烈公四年赵城平邑是也按今南乐县北有平邑故城】又东北迳元城县故城西北而至沙丘堰堰南分屯氏河出焉【大河故渎北出为屯氏河迳馆陶县东沟洫志曰自塞宣房后河复北决于馆陶县分为屯氏河其故渎又东北屯氏别河出焉屯氏别河故渎又东北迳信成县张甲河出焉地理志曰张甲河首受屯氏别河于信成县者也张甲故渎北絶清河于广宗县又东北至脩县防清河屯氏别河自信成城南东北至绎幕县南分为二渎其北渎东北至阳信县故城北而东注于海南渎自平原城北首受大河故渎东出亦谓之笃马河东北至阳信县故城南东北入海屯氏河故渎东迳灵县北又东北迳鄃县与鸣犊河故渎合地理志曰河水自灵县别出为鸣犊河者也按屯氏河自馆陶东北至章武入海过郡四行千五百里屯音豚通典魏州治贵乡元城二县贵乡有大河故渎俗曰王莽河元和志王莽河西去贵乡县三里古堰今名惬山在县西九里成帝时河决王延世募人益运土塞河之处以其惬当人情故谓之惬山今在大名府北盖即沙丘堰也馆陶故城在今馆陶县西元和志王莽河在县东四里隋析馆陶地置冠氏县其故城在今冠县北元和志王莽河北去县十八里】大河故渎又东北迳干县故城西又屈迳其北【今堂邑县西南五十里有干故城寰宇记王莽河在堂邑县北十里】又东迳贝丘县故城南【城在今清平县西南沟洫志宣帝地节中光禄大夫郭昌使行河北曲三所水流之埶皆邪直贝丘县恐水盛隄防不能禁乃各更穿渠直东经东郡界中不令北曲渠通利百姓安之成帝初清河都尉冯逡奏言郭昌穿直渠后三嵗河水更从故第二曲间北可六里复南合今其曲埶复邪直贝丘百姓寒心宜复穿渠东行寰宇记王莽河在清平县南十八里盖即孟康所谓出贝丘西南二折者也二折疑当作三折】又东迳甘陵县故城南【城在今清河县东南】又东迳艾亭城南【风俗记曰甘陵故城直东二十里有艾亭城盖近今博平县界】又东迳平晋城南【未详疑当在博平县北寰宇记王莽河在博平县北十八里】又东北迳灵县故城南别出为鸣犊河【城在博平县东北四十里髙唐州西南二十里汉志鸣犊河东北至蓚入屯氏河】大河故渎又东迳鄃县故城南【城在今平原县西南五十里】又东迳平原故城西而北絶屯氏三渎【括地志平原故城在平原县东南十里元和志王莽枯河在县南五里盖本在其北县徙而北故水出其南屯氏三渎谓屯氏河及屯氏别河之南北二渎也】北迳绎幕县故城东北【寰宇记绎幕故城在平原县西北二十里】西流迳鬲县故城西【地理志曰鬲津也按鬲县故城在今陵县北左传靡奔有鬲氏即其国也陵县本安徳唐徳州治州西五十里有长河故城州北五十里有将陵故城元和志王莽枯河在长河县东五里又在将陵县西十里长河即今徳州治将陵在州之东北州志云古黄河在州东南二十余里今谓之黄河崖】又北迳脩县故城东【城在今景州南脩音条一作蓨括地志云俗名南条城在今蓨县南十二里】又北迳安陵县西【地理风俗记曰脩县东四十里有安陵乡故县也今呉桥县西北有安陵故城】又东北至东光县故城西而北与漳水合【故城在今东光县东淇水篇云清河自东光县西南又东北右防大河故渎浊漳篇云漳水自阜城县故城北又东北迳成平县南又东北入清河谓之合口清河故大河也按魏收志合口在浮阳县西浮阳今沧州漳清合流当在州界】大河自宿胥口徙流至成平合漳水复归禹河故道又东北厯浮阳参户平舒至章武入海也详见播为九河下以今舆地言之濬县滑县开州内黄清丰南乐大名元城【并属直大名府】冠县馆陶堂邑清平【并属山东东昌府】清河【属直广平府】博平髙唐【并属东昌府】平原徳州【并属山东济南府】景州吴桥东光交河沧州青县静海天津【并属直河间府北接大城宝坻并属顺天府】诸州县界中皆周定王五年至西汉末大河之所行也定王五年嵗己未下逮王莽始建国三年辛未而北渎遂空凡六百七十二嵗
　　蔡曰周定王五年河徙砱砾砱砾不知在何处按沟洫志贾让治河奏有荥阳漕渠如淳曰今砾谿口是也师古曰砾谿谿名即水经所云泲水东过砾谿者阿谁读误本汉书以今为令又加石作砱【广韵砱石砱郎丁切】殊足使人喷饭即以砾谿言之水经济水东至北砾溪南东出过荥阳县北又东【句】南砾溪水注之郦元云水出荥阳城西南李泽泽中有水即古冯池地理志曰荥阳县冯池在西南是也东北流厯敖山南迳虢亭北又东北过荥阳县北断山东北注扵济世谓之砾石涧即经所谓砾溪矣砾溪口即南砾溪水入济处也古之决口皆在大伾之东金元时所决渐西至明天顺中河自武陟徙入原武而获嘉之流遂絶变斯极矣荥阳今为荥泽县与获嘉相对周时河徙宁遽在此邪唯汉平帝之世河侵汴济谓徙从砾溪口则可然亦无砱砾之名也此説当必有所本顷阅王伯厚河渠考引程氏曰周时河徙砱砾至汉又改向顿丘东南流程氏疑即大昌及检禹贡论其第十一篇有云周定王五年河徙故渎汉元光三年河水徙从顿丘东南流入渤海却无砱砾字又图説莨荡渠口辨引如淳注亦作今砾溪口不作砱砾则二字明系杜撰絶无根据诞妄乖谬莫甚扵此而学者宗之以王伯厚之淹博亦不能正其失而且累及扵程氏地理之学谈何容易
　　水经大河故渎东北迳元城县西北而至沙丘堰其下文曰至扵大陆北播为九河郦注云郭东有五鹿墟故沙鹿春秋僖公十四年沙鹿崩是也县北有沙丘堰者不遵其道曰降堰障水也播为九河自此始及齐桓霸世塞广田居同为一河故自堰以北馆陶贝丘鬲般以东城地并存川渎多亡今按水经以王莽河为禹河故以沙丘堰为禹迹推其意似谓古河本东行禹作此堰以障之使北而九河自此播焉不遵其道是为降水唐人云河自贵乡县界分为九道宗此説也然禹河不经元城此堰必非禹所作黄文叔云今澶州临河有鲧隄自黎阳入北至恩州清河厯亭皆有之然则降水者自元城以北隄堨之水是也盖以堰为鲧所作或曰元城为战国魏地北与赵接壤贾让云隄防之作近起战国雍防百川各以自利齐与赵魏以河为竟赵魏濒山齐地卑下作隄遏水使西泛赵魏赵魏亦为隄以防之沙丘堰者疑赵所作以障水使不得北而注扵齐魏所谓以邻国为壑者也【史记赵世家肃侯十八年齐魏伐我我决河水灌之恵文王十八年王再之卫东阳决河水伐魏氏以赵地髙而齐魏卑也水经清水注引马季长曰晋地自朝歌以北至中山为东阳朝歌以南至轵为南阳东阳春秋晋地战国属卫后属赵】
　　史记秦始皇二十二年王贲攻魏引河沟灌大梁大梁城坏其王请降河沟者鸿沟也【即汉志所谓狼汤渠】据水经注隂沟本蒗荡渠在浚仪县北自王贲断故渠引水东南出以灌大梁谓之梁沟于是水出县南而不迳其北遂目梁沟为蒗荡渠亦曰鸿沟浚仪故县在今开封府西北即大梁城魏所都也自智伯引汾水以灌晋阳世皆知水之可以亡人国苏代云秦正告魏曰决荥口魏无大梁其后王贲竟用之以灭魏按荥口水即职方之荥川后世亦谓之济水水经注济水自阳武县故城南又南迳封丘县南又东迳大梁城北故亦可决之以灌也贲所引是蒗荡渠非荥渎然水不同而其地则总在大梁之北王横曰秦攻魏决河灌其都决处遂大不可复补宜却徙完平处更开空使缘西山足乗髙地而东北入海乃无水灾则似谓贲所引者大河之经流盖苏代述秦告魏又云决白马之口魏无黄济阳决宿胥之口魏无虚顿丘二口一在白马一在黎阳横以是谓贲所引者在此间决处即白马口西山足即宿胥口也然史记明言引河沟则非大河之经流亦审矣【水经注云河水蒨于白马县泆通濮济黄沟故苏代説燕曰决白马之口魏无黄济阳竹书纪年梁惠成王十二年楚师决河水以水长垣之外者也按黄即外黄外黄城在今杞县东北六十里济阳城在今兰阳县东五十里去魏都尚逺且苏代所称皆秦恐喝之辞未尝实见诸行事白马之口楚决非秦决也汉书叙传曰秦决南涯如淳注云秦决河灌大梁遂灭之通为沟入淮泗皆承横之误】近世河徙经开封城北宋端平元年蒙古决寸金淀灌赵葵军【淀在城北二十余里】明崇祯十五年贼决朱家寨隄以灌城【寨在城西北十七里即古大梁城之北】其所引者皆大河之经流也与王贲地同而水异呜呼不仁者之作俑祸及万世而未有艾痛哉
