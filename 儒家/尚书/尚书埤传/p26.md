<!-- { "loadSidebar": true } -->
　　金履祥曰读西伯戡黎微子之书而知商之所以亡周之所以兴也夫祖伊之辞在于儆纣而初不及于咎周微子箕子祖伊在于叹纣之必亡而未尝忌周之必兴盖微箕诸公与武王周公皆大圣贤其于纣之必亡商之不可不伐知之甚审诸人岂舍理而论事哉然观微子之所自处与箕子所以处微子者不过行遯而已孔氏遂有知纣必亡而奔周之説何微子之叛弃君亲而求为后之速也此必不然也左又有武王克商微子面缚衔璧衰绖舆榇之説尤之讹也武王伐纣非讨微子也使微子而未遯则面缚衔璧衰绖舆榇亦非其事也且如孔氏之説则微子乆已奔周矣如左氏之説则微子面缚请降矣武王岂不闻微子之贤宾王家备三恪何不即以处微子而顾首以处武庚乎吾谓面缚衔璧必武庚也谓微子者后世失其传也武王为生民请命使生得纣放废之而已必不加刄其颈也既而入商则纣己自焚矣武庚为纣冢嫡父死子代则面缚衔璧衰绖舆榇造军门以听罪焉武王悼纣之自焚怜武庚之自罪是以释其缚焚其榇使奉有殷之祀示不絶纣也若微子则遯于荒野是时武王释箕子之囚封比干之墓恩礼举行殆遍独未及微子以微子遯野未之获也迨武庚再畔卒于就戮始求微子以代殷后微子于此义始不可辞耳奔周之説母乃躁谬矣乎至于比干箕子俱以死谏比干逢纣怒而杀之箕子偶不见杀囚之为奴为奴如汉法髠钳为城旦舂论为鬼薪是也而説者谓箕子之不死以道未及也夫道在可死而曰吾将生以道则异日之扬雄美新拟易可以自负于箕子之列矣且箕子岂知他日之必访也而顾不死以待之哉邹季友曰按论语言微子去之是不仕于王朝而遯去耳初不言其归周也左言衔璧舆榇史记言牵羊把茅皆必无是事以商王同父之兄而自归于武王是忘君辱身而先亡其宗国矣微子必不为也武王以箕子归封之朝鲜若微子归周武王必封之岂待成王蔡氏当辟左传史记之妄不必辨其归周于克殷之后也【困学记闻宋世家武王克殷微子肉袒面防左牵羊右把茅按面防者缚手于后故口衔其璧又安得左牵羊右把茅也丹鉊録肉袒面缚出于左氏乃楚人以诳庄王受郑伯之降借名武王而诬微子也史云微子抱祭器入周既入周矣又岂待周师至而后面缚乎究之抱器入周必无是事论语所谓去之去纣都也刘敞曰古者同姓虽危不去国微子纣庶兄也何入周之有史记考异周本纪云纣杀王子比干囚箕子太师疵少师疆抱其乐器而奔周微子世家云武王克殷微子乃持其祭器造于军门殷本纪云微子数谏不听乃与太师少师谋遂去又云杀比干观其心又囚箕子殷之太师少师乃持其祭乐器奔周就殷纪论之与太师少师谋者引尚书之文指比干箕子也微子去比干死箕子囚所谓太师少师持祭乐器奔周者乃指乐师周纪所谓太师疵少师疆奔周者乐师名也因太师少师之号相同记事者遂有此误】王樵曰原微子出迪之意罔为臣仆与箕子同心终武王之世微子无爵盖武王亦成其志而不轻屈之也乐记云武王下车投殷之后于宋殷后武庚也曰于宋者误也因此知箕子亦无封于朝鲜之事箕子已言罔为臣仆受封朝鲜即臣矣观洪范称访中间曰汝曰乃皆尊以师礼为不臣之明验箕子既不屈武王亦成其高蹈或常居于朝鲜而非受封也朝鲜越海在荒服之外恐非周之疆土箕子居之东夷化之惟以为受封则不可朝鲜既非周土箕子又不可臣武王何取虚名而封之哉封之亦不受也愚按史记武王克纣封箕子于朝鲜史迁多谬不足信汉书地理志云殷道衰箕子去之朝鲜不言封国近之然箕子适朝鲜必在武王克商之后如泰伯之逃荆蛮朝鲜之民奉之以为君耳谓殷衰去朝鲜亦不然也【书大传云武王胜殷继公子禄父释箕子囚箕子不忍周之释遂走朝鲜武王因而封之又云微子朝周过殷故墟乃为麦秀之歌曰麦秀渐渐兮禾黍油油彼狡童兮不我好仇史记世家作箕子朝周过殷墟感宫室之坏作麦秀之歌歌同只末句小异愚谓箕子居朝鲜未必自海外来朝作微子得之】






　　尚书埤传卷八
<经部,书类,尚书埤传>
　　钦定四库全书
　　尚书埤卷九
　　呉江朱鹤龄撰
　　周书
　　泰誓
　　林之奇曰孟子引泰誓与康诰其字句多不同盖康诰伏生所传泰誓孔壁续出孔氏为古定其间有不能晓必以意为增损王应麟曰周本纪武王上祭于毕【马融云毕文王墓地名索隐以为毕星非也】观兵孟津伯夷又云父死不葬爰及干戈伊川曰史记所载伯夷谏辞皆非也武王伐纣即位已十一年矣【依书序】安得有父死不葬之语【伯夷事王直详辨其非实胡氏笔丛云庄周称夷齐见武王伐殷曰天下乱周德衰不若避之北至首阳山遂饿而死此太史之説所从出愚按左臧僖伯曰武王克商迁九鼎于洛邑义士犹或非之义士非伯夷而谁特父死不葬必无是事耳】吕祖谦曰天下不可一日无君也一日无君者固武王之忧亦伯夷之忧也武王忧今日之无君伯夷忧后世之无君也忧不同而君一也吾读泰誓之书未尝不悲武王有无君之心然武王之无君天下之有君也武王蒙无君之非而天下获有君之幸今观其言曰天视自我民视天听自我民听百姓有过在予一人夫天下何与于武王而武王为之若是力也诚不忍坐视天下之病而自居其身以无过也是以放牛归马为天下也防财发粟为天下也武王何有焉盖至是而后见武王之心
　　惟十有三年春
　　十三年书序作十一年史本纪亦称十一年伐纣书云文王受命九年卒武王三年服毕观兵孟津【通文王九年为十一年】十三年正月二十八日更与诸侯期伐纣欧阳公泰誓论定为即位之十一年盖谓又二年方访箕子也愚谓泰誓洪范经文皆称十三而武成释箕子囚正伐纣时事访道即在其年朱子云洪范称惟十有三祀必当年初克商便释箕子囚而问之若十一年释箕子十三年方问不应如此迟迟书序一字定误也蔡解春为建寅之月又力辨商周时月俱不改愚考春秋经传之文【凡十余条语多不録】而知其説非也蔡氏谓冬不可为春十一月不可为正月夫黄钟初九律之首阳之变也林钟初六吕之首阴之变也子者一阳之生于卦为复至午而阳极焉午者一阴之生于卦为姤至子而阴极焉子为星纪之次五星起其初日月起其中律厯皆以子为首则何不可以首月令乎三正迭建时无失次夏正用木之著者也殷周二正用木之微者也皆阳位也特孟陬之月尤切民事故夫子曰行夏之时而岂谓子丑必不可为正哉秦人改建亥月盖自以水德代周且五行木生于亥故用之虽事不师古然改时与月必循三代之旧本纪元年冬十月顔师古谓是太初正厯以后史臣追书蔡氏顾引之以为不改时月之证其亦疎矣【唐顺之日考泰改正朔在始皇二十六年庚辰周之亡已三十六年矣周在时正朔已不行于天下况既亡乎秦纪所云冬十月恐是周亡之后因民间私称夏正而书之此于周改月之説自不相碍不足以为据也】蔡氏又据伊训惟元祀十有二月乙丑与泰誓惟十有三年春以为皆不改时月而驳汉孔氏之非愚谓据此二端则时月之改尤章章也夫商人建丑十有二月夏正之十一月也下云伊尹祠于先王奉嗣王祗见厥祖先王自契防以下厥祖汤也商人宗庙之礼不可详考祭法云殷人禘喾而郊防祖契而宗汤安知不以其月至日伊尹摄行郊祀配天之礼因而陈训太甲乎班固以三统厯推之汤伐桀之岁在大火房五度故左曰大火阏伯之墟实配商人后十三年十二月乙丑朔旦冬至【伊训不言朔则乙丑非朔日也此恐误】其日伊尹祀先王于方明【方明见仪礼】以配上帝此其证也十有三年之春即春秋春王正月之春谓十一月也何以明之武成惟一月壬辰旁死魄越翼日癸巳王朝步自周于征伐商戊午师渡孟津癸亥陈于商郊牧野一月二孔氏以为周正建子之月是也师渡孟津即大防于孟津也癸巳至戊午凡二十六日皆在十一月癸亥则十二月之四日也国语引伶州鸠言武王克商岁在鹑火【周语注岁岁星也鹑火次名周分野】日在析木月在天驷辰在斗柄星在天鼋班固以三统厯推之师方发为殷十一月戊子日日在析木箕七度其夕月在房五度房天驷也后三日得正月辛邜朔合辰在斗前一度斗柄也明日壬辰晨星始见戊午渡孟津明日己未冬至晨星与婺女伏厯建星牵牛至于婺女天鼋之首至庚申二月朔日也癸亥陈牧野甲子合战与书无一不符者此又其证也蔡氏又引臣工诗莫春来牟语以为夏月未尝改则愚于此有説矣古者天子受命凡改元颁厯朝觐防同诸大政皆以正朔行之至于分至启闭民事早晚所关者未尝不遵夏小正之书东莱吕氏所云三正通于民俗周人兼而用之是也盖史书记时事则从周正月令纪岁功则从夏正从周正者多出于朝廷政令之施设从夏正者多出于民间士女之话言诗书三礼所举夏正难更仆数安得援之为不改时月之证乎信如蔡説则商周正朔名改实不改夫子何必云行夏之时乎赵汸曰春秋所书皆从国史月为周月则时亦周时孔氏谓月改则春移是也左僖五年春记正月辛亥朔日南至昭十七年夏六月记太史曰此月日过分而未至当夏四月是为孟夏又记梓慎曰火出于夏为三月于商为四月于周为五月又经书冬十月雨雪春正月无冰二月无冰冬十月陨霜杀草之类皆为记灾时月俱改断可识矣太史公记三代革命于殷曰改正朔于周曰制正朔于秦曰改年始盖正谓正月朔谓朔日殷周即所改之月为岁首故曰改正朔曰制正朔秦即十月为岁首而别用夏时数月故曰改年始汉太初厯立冬小雪则曰于夏为十月商为十一月周为十二月唐大衍厯追算春秋冬至亦皆在正月孰谓殷周不改月乎黄泽曰春秋三传及三家注于周月别无异同惟胡文定以夏时冠周月蔡仲黙云商周时月俱不改今据周礼有正月有正岁则周实改时改月建子之正以之布政读法夏正夏时谓之正嵗以施之民事初不相妨如孟子七八月之间旱十一月徒杠十二月舆梁赵岐释以周正晦庵亦从之此不易之説王樵曰子月为一岁之始犹子时为一日之始安在子之不可以为春乎夫正朔者十二月之首史官纪年之所始也正月者十二月之首厯官纪年之所始也正朔有改三代迭建三正以新民之视听月朔有改有不改有改于上不改于下从民间之便如周七八月为夏五六月孟子之言与周制合而金縢云秋大熟未获则又仍为今时之秋盖非酉戌之月未有以见岁之大熟而未获也诗中四月维夏六月徂暑与论语莫春者春服既成皆此类也乃若春秋则史官之书必用时王正朔而厯法要为不可乱时必与月合时月必与所书之事合或者乃必欲旁引曲证以为周不改时与月其亦疎且固矣【以上三家皆砭蔡之失与余説相证明故备録之】
　　王曰
　　蔡王曰者史臣追称程伯圭曰汤武革命应天顺人茍不称王建号则是以臣犯君名不正言不顺矣王制曰天子将出类于上帝宜于社造乎祢诸侯将出宜乎社造乎祢汤诰曰敢昭告于上天神后泰誓曰类于上帝是用天子之礼也周礼曰王过大山川则用事焉武成曰告于皇天后土所过名山大川是用天子之礼也周礼曰王六军泰誓大廵六师是备天子之六军也史臣书王曰犹可谓追称如有道曾孙周王及昭我周王乃记当时之语岂史臣追书哉
　　人为万物之灵
