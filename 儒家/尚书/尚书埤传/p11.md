<!-- { "loadSidebar": true } -->
　　真德秀曰孔壬注疏以为甚佞王荆公训包藏祸心盖以壬为妊娠之妊而胡氏非之以为荆公为此训将以腹诽罪人乎今复有祖其说者不若从旧为长【蔡传从荆公说】黄度曰孔传巧言静言庸违令色象恭滔天指谓共工驩苗之恶易见共工之恶难知巧佞每能使人溺也故不着其名而表其状然四罪共工流独轻于放窜殛行法据其事立言穷其情象恭必求自盖其心虽甚无状而其迹多隐伏圣人行法终不以其所不可见者深文坐之至于立言为世训则尝推其所未为而知其所必至故尧谓之滔天禹以为孔壬也易曰开国承家小人勿用书曰惇徳允元而难任人何畏乎巧言令色孔壬任人孔壬于小人之中又分别言之有以异乎曰君子小人天下之总名也小人之中有壬人焉钟隂柔之气乗雺雾之运谨身曲意以媚人主使人主入之而化去之而思如膏油之相入滑泽浸渍而不可解释故禹畏之而正名之曰孔壬孔壬者大而甚之之辞也帝曰静言庸违禹解之曰巧言帝曰象恭滔天禹解之曰令色巧言之奸着于庸违象恭之恶极于滔天而其在人主之左右也脂韦婉娈便佞转侧若鹦鹉之能言若隽永之适口人主岂能知而逺之哉禹深畏之比于驩兠有苗而其屏而逺之也其效至于黎民乂安蛮夷率服盖圣人之视壬人如此其重而知人安民谆谆以其难相告戒其畏而思去之如此其不易也孔子论为邦曰逺佞人郑詹至鲁曰佞人来矣公羊子曰甚佞也甚佞之云其即书畏孔壬之义乎然则君子之与壬人何以辨曰其色可观也其言可听也观其色斋庄温栗者君子也便娟侧媚者小人也听其言洋洋秩秩有伦有脊者君子也缉缉幡幡无坛无宇者小人也周勃木强少文高帝曰安刘氏者必勃李勉曰卢杞奸邪天下皆知惟陛下独不知所以为奸邪也此精于辨君子小人者也
　　亦行有九德【至】采采　愿而恭乱而敬　刚而塞陆九渊曰臯陶论知人之道谓必先言其人之有是德然后乃言曰某人有某事盖德则根乎其中达乎其气不可伪为若事则有才智之小人可伪为之故行有九德必言其人有德乃以载采采言之然后人不可得而廋也陈雅言曰君子取人不可徒徇其名而不究其实徒徇其名而不究其实则虚誉隆而实德病矣论人之德先言行而后言德者盖由行而后见其德也称人之事先言事而后言德者盖因事而始有以騐其德也　按亦者旁及之词蔡氏训作总未详何本西山真氏云知人诚非易事然亦不过以德求之而已此较自然行注疏读下孟反
　　孔疏愿者迟钝外失于仪故言恭以表貌治者轻物内失于心故称敬以显情　苏传横流而济曰乱故才过人可以济大难者曰乱乱臣十人是也才过人者患在于夸傲
　　孔疏刚与强相似刚是性强是志当官而行无所避忌刚也执已所是不为众挠强也　苏传刚者或色厉而内荏故以实为贵冀缺以阳处父刚而不实知其不免　陈龙正曰臯陶知人之法立名九德洪范说三德周公说夏臣迪知忱恂亦只在九德之行为其切实精当故羣圣递传述之蔡氏解作盛德自然程子以为此唐虞论学之宻也大约寛柔愿扰是隂是沈潜下四者即刚克之法乱直简刚强是阳是高明下五者即柔克之法上以此造士下以此自成有此变化矫揉便成正直阳数宜胜故阳五而隂四也
　　日宣三德【至】亮采有邦　翕受敷施　抚于五辰方孝孺曰圣人之取人德不求其全而取其不违乎道材不求其备而贵乎能致其精唐虞以九德待士而有三德者亦俾为大夫有六德者亦俾为邦君圣人岂不欲得全德之人而用之哉以为求人太全则天下无全材不若因德命官之为无失也臯陶未必能达礼益稷未必能知乐臯陶益稷所为之事伯夷后夔宜亦有所未能然而数子为之各称其位而成名于后世以其精而不以其备也
　　孔疏天子任人为职故言合受而用之其实天子亦备九德故能任用三德六德也
　　胡旦曰仲春斩阳木仲夏斩隂木所以抚木辰也季夏出火季秋纳火所以抚火辰也司空以时相坂隰所以抚土辰也冬为徒杠春达沟渠所以抚水辰也又曰春盛德在木布德施惠所以顺木辰夏盛德在火劳民劝农所以顺火辰秋盛德在金冬盛德在水禁暴诛慢谨盖藏敛积聚所以顺金水之辰土寄旺四时四时顺土在其中矣
　　万几
　　姚舜牧曰易曰知几其神乎几者动之微吉之先见者也疏曰几是离无入有在有无之际故云动之微也盖人心初动本无不善之几慎此几以徃其应必主于吉故又曰惟几也能成天下之务不慎此几而向于逸欲则祸患萌焉此万几正易知几之几也解者泥蔡传却训为祸患之几不惟书义不明易义亦晦矣
　　天秩有礼　和衷哉　五服
　　五礼注疏作公侯伯子男五等之礼非是蔡传本朱子极明黄文叔以为即吉凶军宾嘉此说亦有理五典五礼俱见舜典篇不必异说
　　衷即降衷之衷古与中通左传刘康公曰民受天地之中以生于是有动作威仪礼义之则以定命也能者养以之福不能者败以取祸此章叙典秩礼即礼义威仪之谓也合于衷者有五服能者养福之谓也悖于礼者有五刑不能取祸之谓也康公之言与臯陶相发
　　【附考】蔡传自九章至一章按周官司服公服衮冕而下九章如王之服【马廷鸾曰公有降龙无升龙以别天子】侯伯服鷩冕而下七章如公之服子男服毳冕而下五章如侯伯之服孤服希【音同止】冕而下三章如子男之服卿大夫服冕而下一章如孤之服凡五等然此只周制耳唐虞之制未必皆同
　　天明畏
　　朱子曰天明畏林氏说作好恶是天之所明如明明扬侧陋之明【上明字】天之所威如董之用威威用六极之威益稷
　　四载　畎浍　奏艰食鲜食
　　孔疏輴【音春】与橇【音蕝】毳为一樏【音雷】与梮【音菊】桥【音跷】輂【音菊】为一古篆变形字体改易说者不同未知孰是陈第曰輴夏本纪作橇张守节曰橇形如船而短小两头微起人曲一脚泥上擿进【擿与掷同扬子擿埴索涂谓行者扪上而求路也】用拾泥土之物今杭州温州海边有之樏夏本纪作檋韦昭曰梮木器也如今轝牀人举以行按二说是也輴樏皆可载人故曰载如淳注云橇以板置泥上檋以铁施履下夫板铁之类既不可谓之载足之所践又岂可谓之乘乎
　　考工记匠人为沟洫耜广五寸二耜为耦一耦之伐广尺深尺谓之畎田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍专达乎川盖畎极小而浍极大故蔡云举小大以包其余也王应麟曰禹尽力乎沟洫濬畎浍距川遂人五沟五涂之制因于古也以水佐耕者丰稻人掌之以水佐守者固司险掌之自乡遂之法弛郑子驷为田洫而丧田者以为怨子产作封洫而舆人以为谤晋欲使齐尽东其亩戎车是利甚而两周争东西之流至商鞅决裂阡陌吕政开通沟防古制荡然矣古者内为田庐外为沟洫在易之师寓兵于农伏险于顺取上坎下坤之象沟洫之成自禹至周非一人之力沟洫之坏自周衰至秦非一日之积先儒谓井田坏而戎马入中土如入无人之境悲夫
　　邹季友曰经言鲜食则曰奏言艰食鲜食则曰播奏盖谓播种艰难故以百谷为艰食也蔡云民尚艰食则与上句语法不协马氏曰根生之食亦谓百谷也较胜疏云益奏鲜食刋木所获鸟兽也稷奏鲜食决水所得鱼鳖也愚按释名云艰根也如物根根生之物盖百谷菜蔬皆在内【郑专主菜蔬非】孔传难得之食固长马义亦可备一说
　　安汝止　惟几
　　安止兼动静言朱子曰众人之动流于动而无静众人之静沦于静而无动此周子所谓物则不通者也圣人全乎天理其动也静之理未尝亡其静也动之机未尝息此周子所谓神妙百物者也然必曰主静云者以相资之势言之动有资于静而静无资于动如干不专一则不能直遂坤不翕聚则不能发越真德秀曰先儒谓心者人之北辰【赵岐孟子注】辰惟居其所故能为二十八宿之纲维心惟安所止故能为万事之枢纽
　　周子曰寂然不动者诚也感而遂通者神也动而未形有无之间者几也诚精故明神应故妙几微故幽诚神几曰圣人
　　臣哉邻哉
　　张纲曰臣以分言邻以情言一于分则离一于情则防
　　日月【至】五色　在治忽以出纳五言
　　孔传天子服日月而下诸侯自山龙而下至黼黻士服藻火大夫加粉米上得兼下下不得僭上【天子诸侯下至黼黻大夫粉米兼服藻火是上得兼下也士不得服粉米大夫不得服黼黻是下不得僣上也】疏云自日月至黼黻凡十二章天子以饰祭服画者为绘刺者为绣此绣与绘各有六衣用绘裳用绣至周而变之以三辰为旂旗【日月合宿之辰非有形容可画故传以日月星为三辰此星辰与他处异穆天子传称天子葬盛姬画日月七星盖画北斗也】谓龙为衮宗彞为毳或损益上下更其等差又云衣章日月尊而在上裳章黼黻尊而在下衣在上为阳阳綂于上故所尊在先裳在下为隂隂綂于下故所重在后【虞世基衮冕奏准尚书于左右膊上为日月各一当后领下为星辰又山龙九物各重行为十二】　邹季友曰宗彞彞上尊也盛郁鬯曰彞周礼宗庙彞器有虎彞蜼【鲁水反】彞画虎蜼于彞故蔡传以宗彞为虎蜼也【孔传止言宗庙彞尊虎蜼用郑说】尔雅注蜼以猕猴而大黄黑色尾长数尺似獭尾末有岐鼻露向上雨即自悬于树以尾塞鼻或以两指蔡云取其孝指宗庙祭器而言非谓虎蜼也周礼司尊彞疏云禘祫用虎彞蜼彞又司服疏云虎取其严猛蜼取其有智罗端良曰风云雷雨亦天象也而有难于象者故借四物表见之风以虎云以龙雷以雉【雷动雉始鸣】雨以蜼也　考工记白与黑谓之黼释器斧谓之黼孙炎云黼文如斧形盖半白半黑似斧刃白而身黑也又考工记黑与青谓之黻孔传黻为两巳相背谓刺绣为两巳字相背以青黑线绣也杨旭曰古黼黻作□□形□象斧取其断□象两弓相背取其辨集传两弓相背俗讹作已读为戊巳之己非是弓不成字无音可读　絺郑氏读为黹【诸矢切音矢】尔雅黹紩【音秩】也郭璞曰今人呼缝紩为黹说文云箴缕所紩衣从防丵省象刺文也考工记五采备谓之绣　郑曰性曰采施曰色陈大猷曰五采五种华采之物蓝丹砂粉墨之类是也施于缯帛为青黄赤白黑五色　黄度曰日月星辰云气干之施化也干阳物也阳轻清故画于衣虎蜼藻火白米品物流行坤之效法也坤隂物也黼黻色白黑兼青亦隂也隂重浊故绣于裳易曰黄帝尧舜垂衣裳而天下治盖取诸乾坤谓此也　林之竒曰周礼无十二章之文说者谓周登三辰于旂不过据左氏三辰旂旗语【孔疏云日月星为三辰辰即时也三者皆示人时节】左氏谓旂有三辰何尝谓衣无三辰耶岂有王者象三辰之明厯代皆饰于衣周人独饰于旂者郊特牲曰祭之日王被衮以象天郑氏注谓有日月星辰之章此鲁礼也夫被衮以象天周制实然何鲁之足云岂有周制止九章鲁乃加以十二章之礼乎
