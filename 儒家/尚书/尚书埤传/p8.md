<!-- { "loadSidebar": true } -->
　　孔疏南之如岱西之如初北之如西见四时之礼皆同互文以明耳不巡中岳者盖近京师者有事必闻不虑枉滞且诸侯分配四方无属中岳故不须巡之也文中子曰舜一岁巡五岳国不费而民不劳无他道也兵卫少而征求寡也朱子曰古之天子一岁不能遍及五岳则到一方境上防诸侯亦可周礼有此礼
　　五载一巡守　四朝　明试以功
　　王樵曰孔子曰舜临民以五尧临民以十二言尧时十二载一巡守也则五载之制乃舜所定其后成周复十二年一巡守尧上古事简周世文天子不能频出也舜五载勤民也
　　四朝孔传防朝于方岳之下凡四处礼记疏引郑云四方诸侯分四年来朝京师蔡传引之盖彷周礼为说苏轼曰【见文集】自古用人必须厯试虽有卓异之材必观积劳之效一则使其更变而知难事不轻作一则待其功高而望重人自无辞
　　肇十有二州　濬川
　　孔疏周礼职方氏有幽并而无徐梁周立州名必因于古知舜时当有幽并职方幽并山川于禹贡皆冀州之域知分冀为之也尔雅释地九州之名无梁青而有幽营孙炎以尔雅之文与职方禹贡并不同疑是殷制则营州亦有所因知舜时亦有营州齐即营州之地知分青为之也刘悳曰冀州北接沙漠其地于九州为最大分冀为幽并以此二州捍北狄使不得内接畿甸所以壮京师之翼卫御外夷之侵陵也邹季友曰孔传分青州为营州蔡传亦用其说按辽东与冀州接壤西至青州隔越巨海道里殊远若以属青则非所谓高山大川以为限之意盖幽并营三州皆分冀州之地耳【顾炎武曰幽在今桑干河以北至山后诸州并在今石岭关以北至丰胜二州营在今辽东大宁并有塞外之地其山川皆不载之禹贡故靡得而传】王樵曰分州置牧意在联属侯服董正治功也地太广则有所不及此冀青之所以分也又曰尔雅有徐幽营而无青梁并青入于徐梁入于雍并入于冀也此殷制也职方有青幽并而无徐梁营盖周又分冀为并而并营于幽复禹之青而省徐入青也
　　吕祖谦曰禹治水尝濬川今水平复濬安不忘危也川不言十二水无大小皆濬之也陈雅言曰山之表识无待于致详水之疏导则不容以或畧
　　象以典刑　流宥五刑　金作赎刑　怙终贼刑汉刑法志世之说者以为治古无肉刑有象刑墨黥之属屝屦赭衣而不纯是不然矣所谓象刑惟明者言象天道而作刑安有屝屦赭衣者哉程大昌曰汉文帝除肉刑诏云有虞氏画衣冠具章服而民不犯今法有肉刑三而奸不止武帝防贤良亦然白虎通曰画象者其衣服象五刑也犯墨者蒙巾犯劓者衣赭犯髌者【剕汉志改为髌师古注髌去膝骨头】以墨蒙其髌而画之犯宫者履屝犯大辟者布衣无领盖谓别异服以愧辱之而不至于用刑此逺古而讹传也经曰怙终贼刑刑故无小何尝置刑不用哉况象刑之次降而下之方有流鞭扑挞若谓象刑止于受辱则是正丽五刑者反可以异服当刑而恶未入刑者乃真加之流鞭扑挞焉何其不伦也然则象刑谓何是必图写用刑物象以明示民使知愧畏而不犯也尝观周礼布刑象之法有执木铎以警众者有属民而读者又有书五禁于门闾谕刑罪于邦国者上下相承极其详复正恐不知者之误触耳由此言之则借形象以图示其可愧可畏正圣人忠厚之意也魑魅魍魉人固不愿与相直然天地间不能无圣人范金肖物铸鼎以示之则山行草茇者知畏而预为之避此画象而期不犯之意与铸鼎象物之意不正同哉愚谓墨刑见于太甲劓殄见于盘庚劓刖见于康诰可证五刑自古而有帝王不能废苗民特淫虐用之耳丁谧谓肉刑兴蚩尤之代而尧舜以流放代之其意是矣其说则非也
　　流宥王肃谓在八议之列八议者周礼议亲议故议贤议能议功议贵议勤议宾是也朱子曰流宥五刑如流放窜殛加之四凶者今以舜命臯陶之辞考之士官所掌惟象流二法鞭扑以下随事施行不领于士官其曰惟明克允则或刑或宥惟其当而已又岂一于宥而无刑哉今必曰尧舜之世有宥而无刑则是杀人者不死而伤人者不诛也是圣人之心不忍于元恶大憝而反忍于衔冤负痛之良民也其必不然矣夫刑虽非可恃以为治然以刑弼教禁民为非则伤肌肤以惩恶亦王政之一端也今徒流之法既不足以止穿窬淫放之奸而其过于重者则又有不当死而死茍采陈羣之议一以宫剕之辟当之则虽残其肢体仍全其躯命且絶其为乱之本而使后无以肆焉岂不上合先王之意而下适当世之宜哉或者谓四凶之罪不轻于少正夘舜乃不诛而流之以是为轻刑之证不知共兜朋党鲧功不成其罪本不至死三苗虽若可诛而蛮夷之国圣人本以荒忽不常待之则窜徙正得其宜非故为是以轻之也若少正夘之事则经典不载独荀况言之吾亦安能轻信其言遽援以为断乎愚按朱子此论大全亦引之然肉刑可行于古而不可行于后者末世狱繁吏浊施之一不当则徒伤肌体而恶无所惩吕正献【公着】之言至矣
　　孔疏传以金为黄金吕刑传又为黄铁盖古之金银铜铁总号为金也考工记攻金之工筑氏为削冶氏为杀矢鳬氏为钟防氏为量段氏为鏄桃氏为劒其所为者皆铜铁是铜铁俱名为金则铁名亦包铜矣此传黄金吕刑黄铁皆是今之铜也古之赎罪者皆用铜汉始改用黄金但少其斤两令与铜相敌愚按周礼听讼入束矢钧金注亦以金为铜
　　陈啓源曰旧注贼杀也怙终之罪亦有差等安得槩杀之乎路史解云恃其诈力遂恶不悛贼害于人三者罪必刑而不赦也文法与左传引夏书昬墨贼杀相似此说可从
　　幽洲　崇山　四罪咸服
　　括地志故龚城在檀州燕乐县界故老传云舜流共工幽州居此城
　　孔疏禹贡无崇山不知其处盖在衡岭之南朱子曰或云在澧州慈利县
　　程子曰四凶之才皆可用尧之时圣人在上皆以其才任大位而不敢露其不善之迹尧非不知其不善也罪状尚伏圣人亦不得而诛之及尧举舜于匹夫之中而禅以位于是四人者始怀愤怨不平之心而显其恶故舜得以因其迹而诛窜之也苏轼曰天下之所谓权豪贵显而难令者此乃圣人之所借以徇天下也舜诛四凶而天下服何也此四族者天下之大族也夫惟圣人为能击天下之大族以服小民之心故其刑罚至于措而不用
　　林之竒曰舜诛四凶当在洪水未平之前朝巡肇州当在禹平木土之后史因言舜之恤刑遂举四凶系之于下耳世徒见四凶得罪不在尧世遂谓尧不能去不知舜之去四凶乃厯试之时实受尧命如禹居摄时亦受命征苗也【史本纪舜归而言于帝请流共工于幽陵云云】
　　百姓【至】八音
　　百姓注疏言百官朱子曰百官如丧考妣此是本分四海渴密八音以礼论之则为过也为天子服三年之丧只是圻内诸侯之国则不然礼为君为父俱服斩衰君谓天子诸侯及大夫之有地者大夫之邑以大夫为君大夫以诸侯为君诸侯以天子为君各为其君服斩衰诸侯之大夫却为天子服齐衰三月礼无二斩故也民则畿内者为天子齐衰三月畿外无服封建之时诸侯各君其国天子与亲贤共天下不私其尊亲于已也故畿外无服　三载当从孔传属下为句陆德明释文八音金钟也石磬也丝琴瑟也竹篪笛也匏笙也土埙也革鼓也木柷敔也
　　格于文祖
　　孔传丧毕之明年告庙即政邹季友曰按孟子言尧崩三年丧毕舜避尧之子天下归之而后践天子位孔传本此蔡传云不知何所据岂偶未之思欤王樵曰舜服尧丧毕已格于文祖告即位恐无避于南河之事盖舜虽不敢辞天子之重理亦未忍遽居尧宫逼尧子是之曰避耳若曰躬解几务遁于南河则无是理也又曰按摄位受终于文祖巡守归格于艺祖即位格于文祖此舜代尧守宗庙社稷为祭主之明文也尧祔于庙舜以大义主其祭与臣工共尽享格之义此不易之礼也然则如非族何曰神不歆非类民不祀非族舜与尧虽非族也非非类也圣人之德也君臣之契也禅受之统也类莫如尧与舜也庙号神宗自官天下视之万世之宗也尧之祀非舜主之而谁也然则于瞽瞍如何曰其生也以天下养其死也自为虞氏之祖故曰宗庙飨之子孙保之此于尧以天下相传之义固不相妨也禹之于鲧亦然矣然则丹朱不祀尧乎曰朱子谓尧庙当立于丹朱之国修其礼物作宾王家愚谓此商周革命之礼非舜禹禅承之礼也以经考之祖考来格虞宾在位羣后德让此非舜祭于庙而丹朱与有事之明征乎祖考下系虞宾则考者尧也若谓舜祭其祖考而丹朱在位是与殷之孙子侯服骏奔于周庙者同也其必不然矣
　　询于四岳
　　王樵曰周官内有百揆四岳外有州牧侯伯百揆总百官成周冡宰之任也四岳总方岳之事成周二伯之任也【王制天子千里之内以为御千里之外设方伯二百一十国以为州州有伯八州八伯各有其属属于天子之老二人分天下以为左右曰二伯】周二伯处外以分领天下唐虞四岳处内以总领十二牧十二牧又分领诸侯所以外无偏重之势愚按周二伯亦在京师观周召二公主陜东陜西可见方麓以为处外非也
　　能迩　惇德允元　难壬人
　　朱子语録能迩之能是奈何得他使之帖服愚按能之为言耐也古文能字与耐字通见礼运及汉书荀子云若驭朴马【未调习之马】若养赤子若食餧【饥馁】人因其惧因其忧因其喜因其怒曲得所谓焉此能之之说也
　　德元之人以朴畧为治以醇閟为功以朴畧为治故治立而迹不见以醇閟为功故功成而人不知古之圣人非不知湥刻之吏可以齐众武健之才可以集事忠厚近于迂濶老成初若迟钝然终不以彼而易此者知其所得小而所丧大也刀笔吏不可为公卿而房杜无赫赫之绩知此者可以言用人矣
　　孔传难拒任佞也愚按古文任与壬同故训佞孙炎云似可任之佞也此义长朱子语録云难平声任如字言不可轻易任人也此未定之说故仲黙不取
　　伯禹作司空　稷契暨臯陶
　　孔疏国语有崇伯鲧尧殛之于羽山贾逵云崇国名伯爵也禹代鲧为崇伯入为天子司空以其伯爵故曰伯禹黄度曰禹赐姓姒国于有夏即今颖昌阳翟县是【今钓州】岂自崇徙封欤
　　史记索隐谯周云稷契生尧代舜始举之乃帝喾之胄非子也愚按此据左传史克语疑本纪非实然古人年岁多期頥以上舜乃受终申命非真尧不能用有待于舜也史克之言容有过辞【传云舜举八恺使主后土举八元使布五教于四方史记索隐曰禹为司空司空主土则禹在八恺之中契为司徒司徒敷教则契在八元之列】又按史克所序高阳氏才子有庭坚而楚人灭六蓼臧文仲云臯陶庭坚不祀忽诸杜预注庭坚即臯陶字则臯陶在十六族无疑矣或以臯陶刑官故其后不甚长然后夔典乐之官也娶妻生子伯封一传而羿灭之【事见左传】此又何说
　　播时百谷
　　金履祥曰易大传神农氏斵木为耜揉木为耒以教天下则耕稼之制其来已久书曰播厥百谷诗曰诞降嘉种贻我来牟则百谷之备自稷始也赵过曰后稷始□【古畎字赵过行代田一畆三□盖古法】田则垅畆之修自稷始也晋董史曰辰以成善后稷是相则农时之节自稷始也后稷之所以为天下烈也愚按国语烈山氏之有天下也其子曰柱能殖百谷百蔬周弃继之故祀以为稷盖播谷非始于后稷也特洪水之后树艺不明稷复教之故天赐以来麰耳【国语稷勤百谷而山死韦昭注死于黑水之山毛诗传云】
　　蛮夷猾夏　汝作士　三就　三居　明允
