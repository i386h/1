<!-- { "loadSidebar": true } -->
　　考北史出玉门以西都是沙碛【魏太武分道出西域一自玉门度流沙西行至鄯善一自玉门度流沙北行至车师自鄯善至且末数百里而遥且末国有大流沙数百里】史书所谓河沙诸国佛书所谓沙界恒河沙是也沙则水渗而下入于流沙余波尽消故不言入海耳
　　导黑水至于三危入于南海
　　按旧説黑水自雍之西北经梁之西南蔡传所引樊绰以丽江为黑水程泰之以西洱【音二】河为黑水二水皆南流入于南海而其源莫详近世韩苑洛以肃州卫城西十五里有黑水与水经所云出张掖鸡山者相近【一统志黑水源出肃州卫城西北十五里今镇夷城南五里有黑水渡顾起元曰今平凉宁夏之黑水入积石河肃州黒水南流去积石防三百里不与积石河相通此为禹贡黒水无疑】但水经云南过炖煌炖煌今肃州西沙州东地也又云南流入于南海则当遂入于梁而其流无考李元阳又以今云南澜沧江由吐蕃西北来厯诸郡界至交阯入海的是古黑水引元史至正八年张立道使交阯并黑水跨云南以至其国为证茅光禄瑞征亦同其説【金沙江自云南北界入南海澜沧江自云南南界入南海金沙即古丽水汉书为若水澜沧禹贡为黑水】今按一统志澜沧江源出雍州南吐蕃鹿石山本名鹿沧江后讹澜沧自丽江经云龙州东南流入永昌蒙化顺宁景东乃入南海然志但称出吐蕃未必其自张掖流炖煌如水经所指也又未必其涉者胫果黝黑也若汉志符黑水【符县黑水】出南广汾关山今在叙州府入江与禹贡絶无干蔡传与水经竝引失考甚矣
　　导河
　　郑晓曰本朝黄河之役比汉唐以后不同逆河性挽之东南行以济漕运故河患时有自海运罢中滦运又罢专由邗沟入淮沂河以逹防通河故河不得如禹贡故道入北海而河之东南行者又分数道盖自经汴以来支流益衍南出二道皆径入淮东南出五道皆合漕以入淮乘淮入海今数道皆塞止存徐沛一道河流大而所受狭不能容势必横溢而决决而东南有山限阂为祸不大决而东北非东昌则河间等处故往岁张秋之溃运道不通为祸不小既防决临清又防决济宁又防决徐州又防决颍寿以犯凤阳又欲遏其流不南出不北走循我运道而接江淮之舟此其计诚难也袁黄曰河水半混泥沙急则行缓则淀故禹自河州兰州而北大同岢岚而南直至华山之阴皆引之由两山间使相激荡而泥不得积及龙门而下惧其将入平地而奔溃四出也则疏三门集津为之节蓄水流至山奔轰冲激泥沙先下而清水随之故砥柱眞如柱析城眞如城王屋眞如屋皆鳞次直立于水中自唐贞元时王珙开运道将诸山险阨相继铲夷而大禹导山节水之意失矣又曰昔陈平江【瑄】宋司空【礼】之治防通河也驱汶水逆流出南旺北至安民山地降九十尺因析六分之水北逹临清【为闸十有七】南至沽头地降百十有六尺因析四分之水南接徐沛【为闸二十有一】贮六分之水者其闸长贮四分之水者其闸短后人以意增损而水之分数紊矣紊而常淤固其宜也顾不之察乃更闸而东焉当时故闸由茶山而南地甚峻势如建瓴故入河无碍后更夏鎭以南地平而水缓黄强清弱每防必淤此河渠之一坏也徐州吕梁二洪其流甚驶其石如牙永乐间运道初开人恶其伤舟欲稍平之宋司空不可盖欲借山之险激水之流使泥沙先下而河流不壅后人相继磨其崖石而吕梁无洪矣无洪则水平而河身渐高此河渠之再坏也至淮河入海之处平旷无山而海沙逆上尤易壅塞陈平江就山阳之满蒲村累石为山蜿蜒千尺即古锯牙遗制【锯牙见宋史】水得翻腾踊跃以入海俗谓之矶嘴取相激而名今皆没于土中此河渠之三坏也王樵曰前代河半行河北而鲜患今日河尽南徙而屡决盖由地势南高北下北行顺而南行逆也国家运道徐沛以北悉资泉水通流徐吕二洪则借黄河接济河身既窄必至横溢而出此淮扬所以多水患也夫天地之有四渎犹人身血脉之有大经络渎者独入于海也今河淮并行河夺淮入海之路至于泛滥犹人身血紊经络此岂可谓天地之常哉窃以为河淮必各得其道而后河不害漕河漕必各计其便而后河可言治夫漕不可以一岁不通而河不可以一岁月而治今之随决修补随塞疏濬不过为通漕而已河实未尝治也眞欲治河必复其故道而后可今无论禹时故道亦非永乐中之故道矣永乐初开防通河北逹漳御南接淮泗闸河不资黄水黄水不入清河河未尝为害如今日之甚也为今之计能使河东北入海复禹之道上也不得已犹当使河淮两分河漕两利如永乐之旧次也夫禹之治河于下流播之为九今以河之钜且悍而一淮以为之委又无可分而容之之地诚能使之北而有道以分之有地以容之然后河可以永乆而无患而徐沛淮扬数百里间免于闾殚为河退出可耕之地不知凡防其利又大矣孙承宗曰漕河如身然河南之兰阳而上为肩山东之单县而下为腹夏鎭而南为股河决兰阳经东长滥曹濮则横决张秋而肩背溃决单县则横截谷亭沽头入昭阳河而胸腹溃决夏鎭之苏庄则东西鎭口遂为河夺而股胫溃刘公大夏治其上法在以河避运于是塞黄陵冈以保张秋朱公衡治其中法在以运避河于是开南阳湖以安徐沛近开泇河【万厯中李化龙开泇河在邳州城西北九十里】稍仿南阳然南阳之役遏黄河之入沛者归秦沟而疏支河杀薛沙二水之势今欲全泇河则朱旺口之大挑何可缓也
　　嶓冢导漾东流为汉　东为北江入于海
　　黄度曰汉有沔漾之名皆东汉水也地理志西汉水出西县嶓冢山南入江汉白水盖潜汉也经不着其所出自古皆以为东西两汉俱导嶓冢则或然已而西汉固无沔之名汉志云漾水出陇山氐道至武都为汉武都东汉水受氐道水名沔是则沔俱为汉水也独氐道武都川渠阻隔武都受漾为不可据而桑钦遂徙氐道漾水为西汉之源由是纷错郦道元委曲迁就通之以潜伏之流证之以难验之论更觉龃龉故当尽废诸説而一证之以经文杜佑通典云泰州上邽县嶓冢山西汉所出经嘉陵曰嘉陵江经阆中曰阆江汉中金牛县嶓冢山禹导漾水至此为汉水亦曰沔水其説可据韩邦奇曰巩昌嶓冢是汉源汉中无嶓冢沔水出金牛山【即金牛峡在今沔县】人既误以为汉水遂以金牛为嶓冢耳愚按古称汉源有二东出武都西出西县禹贡漾流为汉此东源也但班固以西汉水出陇西嶓冢于武都东汉但言受陇西氐道漾水而不着其所出之山则东汉之源与西汉同出氐道明矣汉中嶓冢杜佑以前未闻常璩亦止言漾水出武都山不言嶓冢也韩苑洛汉中无嶓冢之説正足与班志相证明孔安国曰汉上曰沔汉上者汉水之上流也嶓冢漾水出沔阳为沔水经南郑为汉水谓沔水即汉水不可谓沔水非汉水亦不可也【或曰汉谓之漾亦谓之沔恐属方言今宁羌州有沔县又东有洋县洋声音相近】氐道武都川渠阻隔诚如黄文叔所疑然汉水多伏流故别曰潜汉漾之为名特泉始出耳东行武都其流始大今汉中沔县即汉武都地也其曰受漾者正谓氐道至武都自源徂流水脉相接而岂必有川渠之可求哉盖禹之导汉与导江异江水导其流故岷山直曰导江汉水导其源故嶓冢不曰导汉若使嶓冢近在沔阳则汉水已津流浩注不应有漾水之目矣水经误分漾水为西汉沔水为东汉遂滋后人之惑不可不辨
　　呉澄曰汉水南入于江乃循江北岸东行为江之北而入于海夫汉既入江与江混为一水而又曰东为北江入于海似别为一水何也盖汉水源逺流大与江两相匹敌其他小水入大水之例不同故汉得分江之名而为北江也记其入海者着其为渎也三渎皆自为一渎惟江与汉共为一渎不以汉附于江而没其入海之实故于汉于江竝言入海而为渎也若汉不为渎则东为北江入于海七字衍文而其序当殿导江之后矣
　　又东至于澧过九江　东迆北防为滙　东为中江入于海
　　袁中道曰怀襄之时云梦一壑江身不复可辨禹导水必于高阜之处为之表识自夷陵以下高阜多山宜莫如澧由澧导之江偕九水入洞庭以趋寻阳云梦始出而江流乃可辨水经注于江陵枝廻洲之下有南北江之名即江水由澧入洞庭道也陵谷变迁今之大江始独专其滂湃而南江之迹仅为衣带细流然防澧故道犹可考耳【澧水在岳州今大江自夔峡下荆门不复至澧】寰宇记古大江在巴陵东北流入洞庭湖今洞庭水防于江非江流入洞庭矣
　　茅瑞征曰东迆北防略断与南入于江对为滙与东滙泽为彭蠡对自汉视江若汉小江大故言入自江视汉江固大汉亦不小故言防愚按江与汉合在汉阳大别又东流七百余里至鄱阳湖不当云北防于滙北防者防汉也于滙旧善本作为滙义始可通【孔传云东溢分流都其北防为彭蠡则于滙之当作为滙明矣】
　　呉澄曰汉为此江则江当为南江然循江南岸则有彭蠡湖水若曰南江恐疑指为彭蠡而言以江水行于湖水汉水之中故曰中江也
