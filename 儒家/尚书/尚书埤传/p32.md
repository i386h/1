<!-- { "loadSidebar": true } -->
　　孔月经于箕则多风离于毕则多雨疏云毛诗月离于毕俾滂沱矣是离毕则多雨其文见于经经箕则多风记无其事郑引春秋纬云月离于箕则风沙作纬在孔君之后以前必有此説孔依用之也经箕多风离毕多雨此天象之自然以箕为簸扬之器毕亦捕鱼之物故耳【朱子语録毕是义网漉鱼之物以毕漉鱼水淋漓而下若雨然毕星名义取此今毕星上有一柄下开两义形状亦类毕故月宿之则雨】郑以为箕星好风者箕东方木宿风中央土气木克土为妻从妻所好故好风也毕星好雨者毕西方金宿雨东方木气金克木为妻从妻所好故好雨也上言日月之行此惟言月者日之从星不可见故也王安石曰月之好恶不自用而从星则风雨作而嵗功成犹卿士之好恶不自用而从民则治敎政令行而王事立矣书曰天视自我民视天听自我民听夫民者天之所不能违也而况于王乎况于卿士乎【蔡氏解此意皆本荆公】朱子曰二十八宿环绕日月行道之侧故月行必经厯之经于箕则多风经于毕则多雨盖二星各有所好月经行其处顺时当候则阴阳和而风雨应言无差忒也按星非有嗜好但气类相感月亦非有顺从但行度所次耳曰好曰从乃假设以喻人事民之情性莫不各有所好上之人能顺其所好则和气致祥犹如风雨之应上言职分明则至治成此言人心顺则和气应皆庶征之事也【日月之行四句正分説雨旸燠寒风之所以时不时日月经行必歴二十八宿故有似从星曰月从星则日可知】蔡元定曰雨旸燠寒风既征于貎言视听思又以所职大小别之于嵗月日又以民之安否参之于星以见皇极之君视履考祥其精详如此陈师凯曰汉五行志元光中天星尽摇上以问候星者对曰星摇者民劳也又曰五星同色天下偃兵百姓安宁歌舞以行由是观之则以庶民省之于星验其安否其説信矣
　　林之奇曰苏氏谓自王省惟嵗至则以风雨为五纪一畴之错简在此非也九畴虽别为九实更相经纬故庶征有五事而皇极有五福黄度曰五纪防嵗月日星以起厯数而立天道庶征序嵗月日时以成嵗功而验休祥事辞虽相涉而其用不同余芑舒曰庶徴者合五事五纪以参验者也于此不言厯数者厯数所以推天道之常庶征所以参人事之感进退飞伏有出厯数所推之外【归有光曰庶征以天道人事相推较故又借岁月日星为王与卿士师尹庶民之喻盖旁衍及之非本畴之正】
　　五福　六极
　　朱子曰休咎征于天则祸福加于人祸福通天下臣民而言盖人主不以一身为福极而以天下为福极民皆仁寿尧舜之福也民皆鄙夭桀纣之极也五福以人所尤好者为先林之奇曰李泌云惟君相不可言命君相造命者也使民享五福而不知六极此治道之极功故九畴以是终焉程若庸曰寿富康宁考终命全五行之气攸好德全五行之理袁黄曰五福还以重者居末与肃乂哲谋圣例同考成也民受天地之中以生是谓命必有令终之德而后所生无忝也王晦叔【炎】云晋人执解扬扬曰下臣获考死又何求比干死刑仇牧死乱狼曋死战可谓非考终乎苏六极之极穷也苦也孟子使我至于此极也同吕祖谦曰弱何以居六极盖弱人之大患人所以不自强于善或牵引入于恶而不能自拔皆弱故也故居六极之终王应麟曰弱与柔异柔如汉文帝弱如元帝
　　曾巩曰福极之言如此而不及贵贱何也曰福极者人君所以考已之得失于民也福言攸好德则致民于善可知极言恶弱则致民于不善可知皆所以考吾之得失也贵贱非所以考吾之得失于民者也王安石曰五福六极不言贵贱何也曰五福者自天子至庶人皆可使慕而向六极亦皆可使畏而逺若贵贱则有定分矣使人皆慕贵而恶贱则凌犯簒夺何所终穷故于此不言王者之世欲贱者之安其贱如此【黄震曰五福不言贵而言富盖三代之法贵者始富言富则知其贵所谓禄以驭其富也游氏礼记解云】




　　尚书埤卷十
<经部,书类,尚书埤传>
　　钦定四库全书
　　尚书埤卷十一
　　呉江朱鹤龄撰
　　旅
　　邹季友曰五峯胡氏皇王大纪以旅为成王时书或云武王崩周公为师召【音邵】公为保以辅成王召公在武王时必未为太保也当从胡氏説移篇次于金縢之后愚按篇中如徳盛不狎侮及不矜细行等语的是对创业之主言之太保或是史臣追书是时武王年已防九十矣召公之语谆谆如教小儿古大臣爱君多如此不足疑也禹之告舜曰无若丹朱傲丹朱岂所以戒舜者耶
　　贡厥
　　【附考】蔡躇阶按躇丑略反何休注躇犹超遽不暇以次
　　惟服食器用
　　周礼九贡致用一曰祀贡包茅之属二曰嫔贡丝枲之属三曰器贡石磬丹漆之属四曰币贡玉马皮帛之属五曰材贡栝柏之属六曰货贡贝之属七曰服贡絺纻纤纩之属八曰斿贡羽毛之属九曰物贡鱼盐橘柚之属皆服食器用为要若大赂南金犀革象齿之类则聴之要荒之贡而无所求焉所谓惟正之供也
　　展亲
　　展孔训诚信朱子曰展省视也不当训信
　　尽人心
　　陈师凯曰君子者人心所同归狎侮之则失人心矣安能使人尽心于我【此解胜蔡】
　　玩人丧徳玩物丧志
　　王十朋曰玩人则以骄而灭敬故丧徳玩物则以欲而胜刚故丧志
　　不作无益【至】迩人安
　　汉景帝诏曰雕文刻镂伤人事者也锦绣纂组害女红者也此所谓无益害有益者也文帝诏曰鸾旗在前属车在后吉行五十里师行三十里朕乗千里马独先安之此可见异物不足贵也晋惠公乗小驷郑产也及战陷于淖为秦所获是非其土性之失也周穆公伐犬戎得四白狼四白鹿以归荒服因不至汉武帝求天马征伐连年中国罢敝是宝逺物求逺人之失也迩人不安则虽单于稽颡于庭越裳重译而至何益焉　程子曰人主之势虽殊方絶俗之所有深山大泽之所生求无不得葢上心所好奉之以天下之力也茍能以好珍奇好宝玩之心好贤何岩穴之幽不可求何山林之深不可致
　　金縢
　　孔疏此书多用序事体若使周公不遭流言则请命之举遂无人知史为此篇葢美大其事
　　穆卜
　　按穆字训敬训美训厚训清孔云敬卜吉凶正是本义蔡氏引李氏説释为和又转为共去之逺矣新安陈氏以为昭穆之穆取其幽阴深逺亦牵合
　　三坛同墠
　　呉澄曰古礼凡于逺祖之无庙者及宗子去其宗庙而在他国者与支子虽在本国而于礼不得入庙者或有祷告必须墠地为坛以栖祖考之神周公支子为臣故不敢告于庙而为墠以告也
　　元孙某　丕子之责于天
　　顾炎武曰周人以讳事神泰誓之言今予发武成之言周王发生则不讳也金縢之言元孙某追録于武王既崩之后则讳之矣故礼卒哭乃讳
　　朱子曰晁以道説丕子之责如史中责其侍子之责葢云上帝责三王之侍子侍子指武王也上帝责其来服事左右故周公乞代其死　死生有命周公岂不知之然天者制命者也故欲因三王请代焉此等举动非周公精诚格天不能为亦不可为后世乃为王莽借口周公岂及料哉
　　三　啓籥见书
　　按三当以周礼大卜三兆之法为据三兆者一曰玉兆二曰瓦兆三曰原兆也朱子曰或云三王前各一卜之
　　邹季友曰籥与钥通即今锁也马氏注云籥者藏卜兆书之管按郑易纬注齐鲁之间名门户及藏物之管曰籥周礼管键左北门之管亦皆训籥如黄钟之籥容千二百黍即黄钟之律管长九寸者也锁形如管钥空中以受键故或名管或名籥又籥字从竹以形如竹管也钥字从金以金为之也葢钥是锁筒键是锁须搢锁中以键者即今锁匙也礼记月令注误以籥为键器故周礼疏及礼记疏皆承其误今详辨于此　占兆之书即左繇【音宙】辞周礼所云其颂皆千有二百也并是吉言兆颂符同为大吉也
　　公曰礼
　　周礼太卜三兆之法其经兆之体皆百有二十又占人云凡卜筮君占体大夫占色史占墨卜人占坼郑注体兆之象也色兆之气也墨兆之广也坼兆之璺【音问】也
　　金縢之匮中
　　邹季友曰蔡以金缄之按金谓锁也即所云籥也王郑注云縢束也诗绲縢注绲纯也縢约也又绿縢注縢绳也广雅亦云縢绳也葢藏书之匮金以约之縢以缄之二者兼用故谓之金縢所以致其固也金不可为縢縢无取于金孔云缄之以金而蔡因之义殊未安也前啓籥见书乃视卜兆吉凶之书此金縢之匮乃藏国有大事穆卜祝册之书占人掌之但籥而已卜册之书藏在宗庙之中既金而又縢啓之则必王与大夫皆弁也
　　武王既丧
　　邹季友曰按经世纪年武王己巳岁即位至十三年辛巳克商壬午有疾而瘳又三年乙酉冬十一月崩年九十三成王方十三嵗【礼记疏王肃以家语之文武王崩成王年十三郑康成用卫宏之説武王崩时成王年十嵗与王肃异也】愚按皇甫谧云武王定位元年嵗在乙酉六年庚寅崩与经世纪年不合未详孰的又按礼记云文王九十七而崩武王九十三而崩大戴礼又云文王十五嵗而生武王今考武王即位十三年而伐纣又六年崩则上去文王崩年凡十九嵗不得谓十五嵗而生武王也况伯邑考为武王兄俱太姒子是必文王十四嵗娶太姒生伯邑考然后次年生武王也左云国君十四而冠不闻十四而婚记礼者之言岂可尽信乎　何楷曰小戴载文王九十七乃终武王九十三而终以无逸考之文王受命惟终身厥享国五十年与小戴九十七终语合惟武王之年汲冢竹书云武王嗣位十七年陟年五十四与小戴大悬絶果如竹书所云则武王嗣位年止三十七伐纣时甫及艾耳中庸何以言末受命耶若如小戴九十三终之説则武王八十七而伐纣以八十之年娶邑姜为元妃与之生成王又生叔虞且左云邗晋应韩武之穆也序应韩于晋之下年必又幼于叔虞矣何八十以前未闻举一子八十以后乃絫絫而生若是耶考汲冢周书度殷解云王克殷告叔旦曰惟天不享于殷发之未生于今六十年史记亦采用其语据此文武王四十七嗣位六十克殷为天子六年而崩是得年六十有六也计文王享年九十七则是五十一嵗生武王武王崩时成王年十三则是五十二岁生成王也此似可信姑笔之俟学者考焉
　　居东二年
