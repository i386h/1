<!-- { "loadSidebar": true } -->
　　淮南子引周书曰掩雉不得更顺其风上言者常下言者权
　　史记楚世家引周书曰欲起无先苏秦引周书曰緜緜不絶蔓蔓奈何亳厘不伐将用斧柯蒙恬引周书曰必参而伍之货殖引周书曰农不出则乏食工不出则乏事商不出则三宝絶
　　汉书律厯志引书曰先其祘【古算字】命师古曰逸书也言王者綂业先其算数以命百事又主父偃引周书曰安危在出令存亡在所用又王商引周书曰以左道事君者诛师古曰逸书也又谷永引周书曰记人之功忘人之过宜为君者也师古曰逸书
　　后汉书杨赐引周书曰天子见怪则修徳诸侯见怪则修政卿大夫见怪则修职士庶人见怪则修身説文引商书曰以相陵懱【莫结切轻易也】又引逸周书曰实不明以俒【俒完也胡困切　玉海引説文作朕实不明以俒伯父】又引逸周书曰不卵不防以成鸟兽【巽者□兽足也故或从足】又引逸周书曰士分民之祘【均分以祘之也从二示读苦算】又引逸周书曰疑沮事又引周书曰宫中之冗食又引周书曰师乃搯【搯土刀切拔兵刃以习击刺】又引周书曰戋戋巧言
　　説苑引周书曰前车覆后车戒又引周书曰附下而罔上者死附上而罔下者刑与闻国政而无益于民者退在上位而不能进贤者逐
　　论衡引梓材曰彊人有土开贤厥率化民
　　白虎通引尚书逸篇曰厥兆天子爵又曰太社惟松东社惟柏南社惟梓西社惟栗北社惟槐
　　文选注引周书曰乃辨九服之国又曰汤归于亳三千诸侯大防
　　伪书
　　史记引汤诰曰惟三月王自至于东郊告诸侯羣后无不有功于民力勤乃事予乃大罚殛汝母予怨曰古禹臯陶久劳于外其有功于民民乃有安东为江北为济西为河南为淮四渎已修万民乃有居后稷降播农殖百谷三公咸有功于民故后有立昔蚩尤与其大夫作乱百姓帝乃弗予有状先王言不可不勉曰不道毋之在国汝毋我怨【郝敬曰按伏生书无此篇司马迁何从得此其辞散漫无味而孔书汤诰又与此殊可知当时伪书甚多不独张霸武成而已】又周本纪曰武王渡河中流白鱼跃入王舟中武俯取以祭既渡有火自上复于下至于王屋流为乌索隐曰此见周书及今文泰誓
　　汉书郊祀志引太誓曰正稽古立功立事可以永年丕天之大律顔师古曰此今文太誓又律厯志引武成曰粤若来三月既死霸粤五日甲子咸刘商王受惟四月既旁生霸粤六日庚戌武王燎于周庙翌日辛亥祀于天位粤五日乙卯乃以庶国祀馘于周庙【今按此伪武成文也张霸所作郑康成云建武之际亡一篇谓伪武成也】又王莽书逸嘉禾篇曰周公奉鬯立于阼阶延登賛曰假王涖政勤和天下【今按周公时安得有假王语必莽伪作】
　　郑氏诗笺引泰誓曰天将有立父母使民有政有居葢伪泰誓也
　　孔氏诗疏引泰誓曰师乃鼓噪前歌后舞格于上天下地咸曰孜孜无怠又引泰誓曰司马在前王肃云司马太公也
　　孔氏书疏汉律厯志引康王毕命丰刑曰惟十有二年六月庚午朏王命作册丰刑此伪作者闻旧语得其年月而不得以下之辞妄言作丰刑耳亦不知丰刑之言何所道也郑云今其逸篇有册命霍侯之事不同与此不应非也郑所见又似异于丰刑皆妄作也
　　书説余
　　唐孔氏曰古文经虽早出晚始得行其辞富而备其义而雅江左学者咸悉祖焉近至隋初始流河朔其为正义者蔡大寳巢猗费甝顾彪刘焯刘等诸公义皆浅略惟焯为详然焯乃织综经文穿凿孔穴诡其新见异彼前儒嫌焯之烦杂就而删焉虽复防稍省要又好改张前义义更太略辞又过华欲以领袖后生未为得也
　　叶梦得曰自汉迄西晋言书惟祖欧阳氏郊祀志引欧阳大小夏侯三家説六宗皆曰上不及天下不及坠旁不及四方在六者之间助阴阳变化实一而名六后汉舆服志永平二年乗舆服从欧阳説公卿以下从大小夏侯説三家至西晋并亡其説间见于义疏　桓荣习欧阳尚书受朱普学章句四十万言浮辞过实及荣入授显宗减为二十三万言子郁复删省定成十二万言荣世相授代作帝师信説经之家无取于繁长也郑樵曰厯代舆图所及先儒之论多不足据所可据者禹贡耳孟子曰决汝汉排淮泗而注之江是江有通淮之道矣考之禹贡则曰防于江海达于淮泗是江未尝通淮葢吴夫差掘沟以通晋而江淮始通孟子葢误指夫差所掘之沟以为禹迹也史迁河渠书厮为二渠复禹旧迹是以二渠出于禹及考之禹贡河自龙门至于大陆皆为一流至秦决魏郡始有二流子长葢误指秦时所决之渠以爲禹迹也雄作蜀记上记蚕丛鱼鳬以为秦以前未通中国故李白诗蚕丛及鱼鳬开国何茫然迩来四万八千嵗不与秦塞通人烟而不知禹贡梁州之域皆蜀地之山川则雄言前此未通中国非也班固述河源之经流逺穷葱岭蒲类海以为濳行地中出为中国河而不知禹贡止曰导河积石唐人刘元鼎使吐蕃乃得其源在国中深境而固之言亦非也吁禹贡不过数千言耳古今言地理之抵牾莫不于此取质焉葢禹贡乃古圣之书其言出于道非后世地理家比也故州不系于方域而系之山川至后世则有四至八到之説矣山川小者系于州大者条而出之至后世则一山而跨数州一水而见数郡矣冀州不言所距至后世则京兆扶风与郡县同体矣禹迹所及东至莱牧西至和夷以至皮卉之服无不为之经叙至后世则羁縻州郡皆入中国图籍矣终篇复不过百言遂能尽九州之田赋土地之所宜道路山川之逺近非深于道者能之乎
　　蔡元定曰体天地之撰者易之象纪天地之撰者范之数数始于一奇象成于二偶奇者数之所以立偶者数之所以行故二四而八八卦之象也三三而九九畴之数也由是八八而又八之为四千九十六而象备矣九九而又九之为六千五百六十一而数周矣易更四圣而象已着范锡神禹而数不后之作者昧象数之源窒变通之妙或即象而为数或反数而拟象洞极有书濳虚有图非无作也牵合傅防自然之数益晦焉嗟夫天地之所以肇人物之所以生万物之所以失得莫非数也数之体着于形数之用妙于理非穷神知化者曷足语此【河图洛书之説莫详于朱子见易学啓蒙】
