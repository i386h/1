<!-- { "loadSidebar": true } -->
　　呉才老王伯厚皆有考异今因其本而广之所引皆两汉以前之书史记多删改经文间有谬误故不全録

　　钦定四库全书
　　尚书埤传卷首
　　呉江朱鹤龄撰
　　今文古文
　　唐孔氏曰按伏生今文欧阳和叔夏侯胜夏侯建三家所传及蔡邕所勒石经是也孔氏古文庸生刘歆贾逵马融等所传是也刘歆贾逵马融等并传孔学云十六篇逸与安国不同者良由孔注之后其书散逸不行庸生贾马等惟传孔学经文三十三篇郑与三家同题曰古文尚书而经字多异　安国作传值巫蛊不行诸儒知孔本五十八篇亦畧见百篇之序遂有张霸者伪作舜典汨作九共九篇大禹谟益稷五子之歌征汤诰咸有一德典寳伊训肆命原命武成旅獒冏命二十四篇又以伏生之二十八篇复出舜典益稷盘庚二篇康王之诰及泰誓共为三十四篇以求合于孔氏五十八篇之数刘向别録班固艺文志后汉儒林传所称古文尚书者实张霸伪书也
　　朱子曰孔安国序言伏生失其本经口以传授汉书乃言初亦壁藏而后亡数十篇其说与孔不同盖传闻异辞尔至于篇数亦复不同者伏生本但有尧典臯陶谟禹贡甘誓汤誓盘庚高宗肜日西伯戡黎微子牧誓洪范金縢大诰康诰酒诰梓材召诰洛诰多方多士立政无逸君奭顾命吕刑文侯之命费誓秦誓凡二十八篇后人加泰誓一篇【伪泰誓】故为二十九篇也【章如愚曰史记及儒林传皆云伏生得二十九篇以教齐鲁泰誓非伏生所得而云二十九篇者司马迁在武帝时见伪泰誓出附入伏生书内遂志而言之其实伪泰誓得之民间不与伏生所传同出也】其古文二十五篇者大禹谟五子之歌征仲虺之诰汤诰伊训太甲三篇咸有一德说命三篇泰誓三篇武成旅獒微子之命蔡仲之命周官君陈毕命君牙冏命复出者舜典益稷盘庚二篇康王之诰凡五篇其百篇之序合为一篇共五十九篇即今所行五十八篇而以序冠首者也为四十六卷者孔疏以为同序者同卷异序者异卷也同卷者大甲盘庚说命泰誓皆三篇共序减八巻又大禹谟臯陶谟益稷康诰酒诰梓材亦各三篇共序又减四卷通前减十二巻以五十八卷减十二卷故但为四十六卷也　汉儒谓伏生之书为今文孔安国之书为古文以今考之则今文多艰涩而古文反平易或者以为今文自伏生女子口授晁错时失之然先秦古书所引之文皆已如此恐其未必然也或者以为纪録之实语难工而润色之雅词易好故训诰誓命有难易之不同此为近之然伏生背文暗诵乃偏得其所难而安国考定于蝌斗古书错乱磨灭之余乃专得其所易此又有不可晓者至于诸序之语或颇与经不合如康诰酒诰梓材之类而安国之序又絶不类西京文字亦皆可疑独诸序之本不先经则赖安国之序以见
　　马端临曰汉儒林传言古文尚书孔安国以今文读之唐艺文志有今文尚书十三卷注言宗诏集贤学士卫包改古文从今文然则汉之所谓古文者蝌斗书今文者隷书也唐之所谓古文者隷书今文者世所通用之俗字也隷书秦汉间通行至唐则久变为俗书矣何尚书犹存古文乎盖安国所得孔壁书虽为之传未得立于学宫东京以后名儒亦未尝传习至隋唐方显人徃徃以僻书奥传视之缮写传授者少故所存者尚是安国所定之隷书未尝改从俗字也噫百篇之书遭秦火而亡其半所存五十八篇此二十五篇者书虽传而字复不谐于俗人罕习之盖出自孔壁之后又晦昧数百年而学者始得以家传人诵也【晁说之曰唐明皇改古文从今文陆氏释文犹存一二吕微仲得古本于宋次道王至仲家以较释文虽小有异同大体相类王应麟曰按国史艺文志唐孝明写以今字藏其旧本开寳五年别定今文音义咸平二年孙奭请摹印古文音义与新定释文并行今亦不传马端临曰陆德明所释乃古文尚书与唐明皇所定今文时异宋开寳中令陈鄂删定其文改从頴达书今注疏所载者非原本也】
　　陈第曰孔安国古文二十五篇至东晋始显唐孔氏疏之始大行于世未有议其为伪者宋呉才老始曰安国所増多之书皆文从字顺非若伏生之书诘曲聱牙至有不可读者朱考亭因之曰安国书至东晋时方出前此诸儒皆未见可疑之甚呉草庐【澄】又因之曰二十五篇采辑补缀无一字无所本而平缓卑弱殊不类秦汉以前之文噫三子言出疑古文者纷然矣愚窃以为过也今文自殷盘周诰外若尧典臯谟甘誓汤誓高宗肜日西伯戡黎牧誓洪范无逸顾命何尝不文从字顺乎况书之显晦亦自有时春秋有左公谷三家左最后立诗有齐鲁毛韩四家毛最后显传礼者五家小戴最后出卒之左传毛诗小戴皆孤行至今未尝以前人未见遂疑其伪也左传国语论语孟子礼记吕氏春秋诸书所引二十五篇彬彬具在今谓作古文者采缀字句为之是倒置本末反以枝叶为根干也愚尝考前汉民间得泰誓三篇有白鱼入于王舟火复于王屋流为乌诸语董仲舒对防司马迁本纪皆引用之矣马融书序曰泰誓后得按其文皆浅露吾见书传多矣引泰誓而不在泰誓者甚多孔颖达曰今泰誓所无者古文泰誓皆有则古文为真复何疑乎愚又考孔子删书百篇遭秦火伏生壁而藏之亡数十篇及孔安国得古文尚书多二十余篇是安国所得即伏生所亡也校之百篇尚存其半岂非斯文大幸欤后儒乃以今文真也古文伪也不过谓其文章尔雅训词坦明耳今以观左国礼记诸书传所引二十五篇者多至八九章少亦三四章皆尔雅坦明无艰深险涩语岂所引者皆伪乎夫为诸书所称引者既皆尔雅坦明而诸书所未称引者必欲其艰深险涩是一篇而二体也岂虞夏商周之本经乎愚按刘歆移太常博士书曰古文尚书与逸礼左传藏于秘府伏而未出孝成帝愍学残文阙乃陈发秘藏校理旧文以此三事考学官所传经或脱简传或脱编抑而未施据此则成帝时古文已出特以脱简未立学官耳何得云伪【后汉纪章帝建初八年十二月戊申诏选高才生受古文尚书安帝延光二年正月选三舍郎及吏人能通古文尚书毛诗谷梁春秋各一人贾逵传肃宗好古文尚书逵数为帝言古文与经传尔雅诂训相应诏令撰欧阳大小夏侯尚书古文同异逵集为三卷帝善之东观汉记杜林从张竦受学博洽多闻于西州得漆书古文尚书一卷以授卫宏古文遂传于世】呉草庐既辨古文为伪矣而其所撰三礼考注凡厘正周礼六官之舛错者一以周官邦治邦教邦礼等语为据夫周官非古文欤草庐于此尚未有定见而后儒赵子常归熈甫辈皆祖述其说何欤
　　删次
　　唐孔氏曰郑康成作书论依尚书纬云孔子求书得黄帝孙帝魁之书迄于秦穆公凡三千二百四十篇断逺取近言可以为世法百二十篇以百二篇为尚书十八篇为中候　断自唐虞以下者孔君无明说书纬以为帝喾以上朴畧难传唐虞以来炳焕可数
　　程子曰五帝之书既皆常道又去其三盖上古虽已有文字而制立法度为治有迹有史官以识其事则自尧始耳
　　朱子曰孔安国书序孔子赞易道以黜八索述职方以除九丘按周礼外史掌三皇五帝之书周公所録必非伪妄而春秋时三坟五典八索九丘之书犹有存者若果全备孔子亦不应悉删去之或其简编脱落不可通晓或是孔子所见止是唐虞以下不可知耳
　　书序
　　朱子曰书序疑非孔子所作然相传已久今亦未敢轻议
　　林之竒曰书序乃厯代史官转相授受以书为之总目者谓为孔子所作则未必然
　　蔡氏曰书序决非孔子所作孔安国虽说书序序所以为作者之意而未尝以为孔子所作至刘歆班固始以为孔子
　　邹季友曰某曾大父鲁卿从学朱子因论书小序曾大父曰鲁之先君当讳其名乃费誓书曰伯禽春秋书秦伯任好卒秦誓乃书秦穆公皆非圣人笔削之例朱子曰然
　　史记尽引今文书二十八篇及伪泰誓一篇并不引孔壁所增诸篇是太史公未见孔壁书明矣然却多引小序虽亡篇之序亦有之意西汉时自有百篇之序故太史公见之造伪书者亦见之非尃出于孔壁也
　　孔传
　　叶梦得曰书五十八篇出于伏生者初二十八篇出于鲁共王所壊孔子宅壁中者增多二十五篇伏生书后传欧阳歙鲁共王壁中书孔安国为之传汉兴诸儒传经次第各有从来伏生当文帝时年已老口授晁错颇杂齐鲁言或不能尽辨他经专门毎辄数家惟书传一氏安国无所授独以书易蝌斗自以其意为训解不及列于学宫故自汉迄西晋言书惟祖欧阳氏安国训解晚出皇甫谧家所谓二十五篇者虽当时扬雄杜预之徒皆不及见刘向以鲁壁中书校伏生本酒诰亡简一召诰亡简二字之不同者尤多【汉书艺文志刘向以中古文校欧阳夏侯三家经文酒诰脱简一召诰脱简二率简二十五字者脱亦二十五字简二十二字者脱亦二十二字文字异者七百有余脱字数十】书非一代之言也其文字各随其世不一体其授受异同若此大抵简质渊慤不可遽通自安国学行欧阳氏遂废今世所见惟伏生大传首尾不伦言不雅驯至以天地人四时为七政谓金縢作于周公没后何可尽据其流为刘向五行传夏侯氏灾异之说失孔子本意益逺【隋志云济南伏生之传惟刘向父子所着五行传是其本法而又多乖戾呉氏曰马融郑康成之学悉本伏生】安国自以为博考经传采摭羣言其所发明信为有功余又读春秋传礼记孟子荀子间与今文异同孟子载汤诰造攻自牧宫不言鸣条春秋传述五子之歌衍率彼天常一句证康诰父子兄弟罪不相及【左传臼季引康诰曰父不慈子不祗兄不友弟不共不相及也又苑无忌引康诰云父子兄弟罪不相及】今文乃无有若荀卿引仲虺曰诸侯能自得师者王得友者霸引康诰惟文王敬忌一人以怿其谬妄有如此者礼记以申劝宁王之德为由观文王以庶言同无则绎字其乖牾有如此者微孔氏则何所取正余以是知求六经残阙之余于千载淆乱之后岂不甚难而不可忽哉
　　陈氏曰考儒林传孔安国以古文授都尉朝朝传胶东庸谭谭传清河胡常常传徐敖敖传王璜及涂恽恽传河南桑钦至东都则贾逵作训马融郑作传注而逵父徽实受其书于涂恽逵传父业虽日逺有源流然而两汉名儒皆未尝实见孔氏古文也岂惟两汉魏晋犹然凡杜征南以前所注经传有援大禹谟五子之歌征诸篇皆曰逸书其援泰誓则云今泰誓无此文盖伏生书亡泰誓泰誓后出武帝末民间有献者【别録云武帝末得于壁内献之】所载白鱼火乌之祥实伪书也然则马郑所解岂真古文哉故孔颖达谓贾马辈惟传孔学二十三篇即伏生书也亦未得为孔学矣颖达又云王肃【此曹魏人字子雍】注书始似窃见孔传故于乱其纪纲以为夏太康时【王应麟曰王肃注尚书其言多是孔传疑肃见古文匿之而不言也】皇甫谧得古文尚书于外弟梁栁作帝王世纪徃徃载之盖自太保郑冲授苏愉愉授梁栁栁授臧曹曹授梅赜赜奏上其书时已亡舜典一篇至齐明帝时姚方兴得于大航头献之事未施行方兴以罪戮隋开皇搜索遗典始得其篇夫孔注歴汉末无传晋初犹得存者虽不列学官而散在民间故也
