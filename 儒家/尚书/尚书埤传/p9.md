<!-- { "loadSidebar": true } -->
　　董鼎曰或言虞时兵刑之官合为一礼乐分为二成周礼乐之官合为一兵刑分为二故此蛮夷猾夏亦以命臯陶然经只言五刑五流未尝言兵也后征苗之兵禹实掌之未尝用臯陶则兵刑非兼掌矣王樵曰上古无大夷狄亦无大征伐故外以蛮夷委州牧内以委刑官其云猾夏不过如汉人所言行盗侵驱之类耳故制以士师而有余大刑甲兵盖未尝用也兵藏于田赋徒众掌于司徒戎器出于工戎马出于虞则兵无专官自无废事至成周时世变日滋戎狄势盛内则强诸侯时时有之故初克商即灭国五十成王即位又践奄伐淮夷事浸多矣周召二公每以诘戎兵张皇六师为言盖时实宜然非周德衰于唐虞故详于政而畧于化也　黄度曰唐虞三代之时中国皆有戎狄杂处左传周封鲁卫疆以周索封唐疆以戎索以禹贡职方参攷之唐虞所都冀州正戎索之地也帝都所在而甸侯二服半为戎区何也鸿荒以来天下崇山巨嶂陵原险阻之处草木蒙翳狐狸所居豺狼所嘷戎狄生长其间攘剔驱除实赖其力裂土胙国固当与共之而其地不可尽井牧戎狄之饮食衣服又不与华同故因其所有与其所能使奉职贡其侵畧中国也则以士师治之否则与之相安于无事盖当时事宜如此虽其人鸷悍难驯而尧舜盛德天覆礼乐文明咸服于圣人之化焉若曰狼子野心遗患肘腋始别异之遂屏攘之又至于翦除之如淮南厉王贾捐之虞诩范晔之所虑此后世之事不可以论帝王之圣也
　　孙奕示儿编尔雅士察也周礼士师注士察也主察狱讼之事孔安国曰士理官也理盖狱官欲得曲直之理故谓之理其谓之士者则欲致其察也
　　鲁语刑五而已无有隐者大刑用甲兵次刑斧钺中刑刀锯其次钻笮薄刑鞭扑以威民故大者陈之原野小者致之市朝愚按此所说五刑与吕刑不同然以经解经当从吕刑无疑也原野市朝是孔传所据朝与市二所故分之为异耳马郑王三家谓三就者原野也市朝也甸师氏也甸师见周礼但唐虞时未闻有此官
　　三居蔡传引孔氏以为未见所据愚谓大罪四裔如四凶是也在五服之外次则处之荒服又次则处之要服蔡与流是也此岂非的证
　　陈氏曰易言用刑者如噬嗑如贲如旅其象皆取于离用刑在明可知矣不明不足以尽人心不允不足以当人罪
　　畴若予上下草木鸟兽　益哉
　　张氏曰圣人以万物为一体故曰予草木鸟兽先王之世山泽为之厉禁獭祭鱼然后渔人入泽梁与昆虫未蛰不以火田之类皆若之之事故鸟兽咸若所以为夏后鹿濯鱼牣所以为文王然至于鸟兽繁育则有益之烈而焚焉有周公之驱而逺焉盖若之为言顺也居于山泽顺也交于中国非顺也岂徒以长养为顺哉
　　金履祥曰伯益即伯翳也秦声以入为去故谓益为翳也字有四声古多转用如益之为翳契之为卨臯之为咎君牙之为君雅是也此古声之通用也有同音而异文者如陶之为繇垂之为倕鲧之为鮌虺之为儡纣之为受冏之为臩是也此古字之通用也太史公见书与孟子之言益也则五帝本纪从益见秦纪之为翳也则秦本纪从翳盖疑而未决也疑而未决故于陈杞世家之末又言垂益夔龙不知所封则遂谬矣何不合二书而思之乎夫秦纪不烧太史公所据以纪秦事者也秦纪所谓佐禹治水岂非书所谓随山刋木暨益奏庶鲜食者乎所谓驯服鸟兽岂非书所谓益作朕虞若予上下草木鸟兽者乎其字同其声同而独以二书字异乃析一人而两之可谓误矣唐虞功臣独四岳不名耳而姜姓则见于书传甚明也其余未有无名者夫岂别有伯翳其功如此而名反不见于书乎夫以伯翳不得为伯益则卨不得为契咎繇不得为臯陶倕不得为垂鮌不得为鲧他如仲儡不得为仲虺纣不得为受臩不得为冏君雅不得为君牙乎史记本纪世家及总序之谬如此者多不独序益为然也重黎二人而合为一则楚有二祖也四岳为齐世家之祖而总序齐人伯夷之后则齐又二祖也此其前后必出于谈迁二手故其乖刺如此而罗氏路史因之真以益翳为二人又以伯翳为臯陶之子则嬴郾李三姓无辨矣且楚人灭六蓼之时秦方盛于西徐延于东赵基于晋使伯翳果臯陶之子臧文仲安得云臯陶不祀乎又以益为高阳氏才子隤敳至夏啓时二百余岁矣夫尧老而舜摄舜耄期而荐禹岂有禹且老而荐二百余岁之益以为身后之计乎皆非事实不可以不辨愚按郑语云嬴伯翳之后也韦昭注伯翳舜虞官少皥之后伯益也吉甫之说本此
　　典朕三礼　伯夷
　　黄度曰典礼在命工虞之后文武小雅终鱼丽而其序曰美万物盛多能备礼也盖事序如此
　　孔传伯夷姜姓王应麟曰按郑语史伯曰姜伯夷之后也伯夷能礼于神以佐尧者也注谓炎帝之后四岳之族大戴礼诰志篇虞史伯夷曰明孟也幽幼也【史记厯书引之不云伯夷】
　　命汝典乐　诗言志　律和声
　　按易云先王作乐崇德以荐上帝配祖考乐记曰夔始制乐以赏诸侯盖治定功成乐以象之舜之命夔所以必在禹臯稷契诸人之后也然继此则有谗说殄行之惧孔子之舞韶乐而戒佞人其亦取义于书乎
　　朱子曰或谓诗本为乐而作故学者必以声求之今考之虞书则诗之作本为言志而已方其诗也未有歌也及其歌也未有乐也以声依永以律和声则乐乃为诗而作非诗为乐而作也三代之时礼乐用于朝廷下达于闾巷学者讽诵其言以求其志咏其声执其器舞蹈其节以涵养其心则声乐之所助于诗者为多然犹曰兴于诗成于乐其求之固有序矣是以圣贤言诗主于声者少而发其义者多仲尼之思无邪孟子之以意逆志诚以诗之所以作本乎其志之所存然则志者诗之本声乐者其末也得其志而不得其声者有矣未有不得其志而能通其声者也就使得之止钟鼓之铿锵而已况古乐散亡其遗声又无从而考乎顾炎武曰古人以乐从诗后人以诗从乐古人必先有诗而后以乐和之舜之命夔曰诗言志歌永言声依永律和声是以登歌在上而堂上堂下之乐应之此之谓以乐从诗古之诗大抵出于中原诸国其人有先王之风讽诵之教其心和其词不侈音节徃徃合于自然之律楚词以降即已不必尽谐下及魏晋羌戎杂处方音递变南北各殊故文人之作多不可协之音于是不得不以律吕正人声而谓之以诗从乐【汉书武帝举司马相如等数十人造为诗赋畧论律吕以合八音是以诗从乐也后代乐章皆然】又曰诗三百篇皆可被之八音而为乐自汉以下乃以其所赋五言之属为徒诗而其协于音者则谓之乐府宋以下则其所谓乐府者亦但拟其词而与徒诗无别矣于是乎诗之与乐判然为二不特乐亡而诗亦亡
　　陈师凯曰黄钟为宫则某为商某为角及三分损益隔八相生今为说以明之阳律生隂吕曰下生三分长而损一隂吕生阳律曰上生三分长而益一【阳律左旋隂律右转】隔八位而相生黄钟为第一宫其长九寸隔八下生林钟为征三分损一其长六寸林钟隔八上生太簇为商三分益一其长八寸惟此二律长皆全寸而无余分余律则余分参差矣太簇下生南吕为羽南吕上生姑洗为角林钟为第二宫宫生征征生商商生羽羽生角以下皆仿此以至仲吕为第十二宫上生黄钟为征下生林钟为商上生太簇为羽下生南吕为角十二宫各有五声此六十声宫征商羽角隔八相生之序也由宫声之浊而长以渐而清且短之序则为宫商角征羽假令黄钟为宫则相去一律而太簇为商又相去一律而姑洗为角又相去一律而林钟为征又相去一律而南吕为羽羽距黄钟之宫又相去二律焉相去一律则音节和相去二律则音节逺故征羽之间近征收一声比征稍下为变征羽宫之间近宫收一声少高于宫为变宫所以齐五声之不及也【五声是土金木火水五行是水火木金土】朱子曰黄钟之管最长【九寸】应钟之管最短【四寸半】长者声浊短者声清十二律旋相为宫宫为君商为臣乐中最忌臣凌君故有四清声声清者减正律之半如应钟为宫其声最短而清或防宾为商则商声高如宫声是为臣凌君不可用遂用蕤宾减半律为商声以应之如方响铁有十六片乃是十二律外添四清声也又曰半律通典谓之子声此是古法但后人失之而惟存黄钟大吕太簇夹钟四律有四清声即半声是也变宫变征始见于国语注后汉志乃十二律之本声自宫而下六变七变而得之者非清声也如黄钟为宫则第六变得应钟为变宫第七变得蕤宾为变征如林钟为宫则第六变得蕤宾为变宫第七变得大吕为变征是也凡十二律皆有二变一律之内通前五声合为七均祖孝孙王朴之乐皆同所以有八十四调者每律各添二声而得之也【正声是全律之声如黄钟九寸是也子声是半律之声如应钟四寸半是也宫与羽角与征相去独逺故于其间制变宫变征二声】邵寳曰古者律和声以竹为之和以天也王朴柱以准律【朴谓十二律管互吹难得其真乃依京房为律准以九尺之十三依管长短分寸设柱用七声为均变宫变征乐成而和见五代史】是以丝和声也今用之近乎人矣语云丝不如竹古今之乐其所以异在此
　　陈埴曰周礼大司乐掌成均之法以教国子弟以乐德教之曰中和只庸孝友以乐语教之曰兴道讽诵言语又以乐舞教之以律同声音大合乐此正后夔之职直温以下所谓乐德也诗言志以下所谓乐语也八音克谐无相夺伦所谓大合乐也
　　出纳朕命惟允
　　黄度曰帝曰予欲闻六律五声八音在治忽以出纳五言又曰工以纳言时而飏之龙与夔联职其事通于乐也　按蔡传分命令政教敷奏复逆以配出纳新安陈氏【师凯】疑于朕命难通谓此欲其审君命之当否当者出之否者纳之必允当而止如后世批敕审复之官此说有理但益稷篇云出纳五言又云工以纳言则言固多达之于上者矣天下之言皆属君身故纳亦曰朕命耳
　　三载考绩三考黜陟幽明　分北三苗【北从二人相背即古背字】陈大猷曰人情太寛则肆太严则拘故考绩于三载时加警敕以作其怠黜陟于九载期之久逺以要其成不肆不拘所以为善成周冡宰岁终受防诏废置三载计治行诛赏世变不同故也陈雅言曰圣人立法必要其所终稽其所弊使徒考绩于三载而不俟之九载之黜陟则失之太严迟钝者或不得以自见矣使徒黜陟于三考而不先以三载之考绩则失之太寛玩法者或得以自纵矣　王安石曰唐虞以三考黜陟幽明而其所命之官或终身于一职然则其所谓陟者特爵服之加而已司马光曰治道莫先于用人而知人圣贤所难也求之毁誉则爱恶竞进而善恶混淆考之功状则巧诈横生而真伪相冒要其本在于至公至明而已矣茍为不公不明则后世考课之法适足为曲私欺罔之资也或曰考绩之法唐虞所为京房刘邵述而修之耳乌可废哉曰唐虞之官其居位也久其受任也专其责成也逺故鲧之治水九载绩用弗成然后治其罪禹之治水九州攸同四隩既宅然后赏其功非若京房刘邵之法校其米盐之课责其旦夕之效也事固有名同而实异者不可不察也考绩非可行于唐虞而不可行于汉魏由京房刘邵不得其本而奔趋其末也
