<!-- { "loadSidebar": true } -->
　　孔疏韶乐尽善尽美有理无忽并言忽者韶乐自美耳乐采人歌为曲若其怠忽则音辞亦有焉故常使听察之也朱子语録五言东莱释为君臣民事物之言君臣民事物是五声所属如乐记所云宫乱则荒其君骄商乱则陂其官壊角乱则忧其民怨征乱则哀其事勤羽乱则危其财匮宫属君最大羽属物最小若商放缓便是宫声琴家最取广陵操以某观之其声最不和平有臣凌君之意出纳五言只是审音知政之说叶梦得曰五言即五声诗言志歌咏言声依永律和声虽言也播于律之所和则为五声虽声也本于诗之所讽则为五言陈大猷曰采诗而纳之于上如命太师陈诗以观民风与工以纳言是也出诗而播之乐章如关雎用之乡人用之邦国与时而飏之是也
　　钦四隣
　　孔疏四近之臣普谓近君之臣耳无常人也郑以四近为左辅右弼前疑后承【按郑说本书大传】胡一桂曰既责禹以弼违又欲其钦四隣谓所与同列之近臣当敬之使同心而弼我也陈大猷曰四隣诸侯各有其职而舜悉以责禹者禹百揆无所不统也于此可观君道亦可观相道矣王炎曰无面从于上不謟钦四隣于下不渎【新安陈氏谓蔡解钦四隣欠明以上说较可通故録之】
　　侯以明之　书用识哉　工以纳言
　　【附考】蔡传广与崇方按周礼注崇高也方等也高广等谓侯中也易氏大射解云天子射虎侯其道九十弓虎侯之中广一丈八尺三分其广以其一为之鹄则鹄方六尺诸侯射熊侯七十弓卿大夫射麋侯五十弓其鹄以其弓之数降杀之凡侯天子以三诸侯以二卿大夫以一
　　吕祖谦曰书以识兼记善恶如周制书孝弟睦婣有学者书其善也左传斐豹欲除丹书书其恶也侯挞行于一时书识示于久逺
　　黄度曰工在周为太师纳言时飏类若陈诗之事呉澄曰射侯以礼教也纳言以乐教也于此见帝舜为君为师之道王樵曰蔡传谓工以纳言即龙之所典而命伯禹总之盖付其言于龙使不得行其谗以害政付其人于禹使有以革其谗而为忠也
　　俞哉　明庶以功
　　袁黄曰俞者然其言也哉者语助辞唐虞之际君臣相与岂有口然而心不然者哉况威加顽谗始终是并生之意禹如何而不然之耶禹果不然之而舜又曰臯陶方施象刑则是禹为无益之言而舜为愎諌之主矣详禹之言只是劝勉并无不然之意亦未尝说不用威而用德不知从何处生来
　　孔疏敷纳明庶与舜典异者彼是施于诸侯其人见为国君故令奏言试功此谓方始擢用故言纳言庶纳者受取之庶谓在羣众王十朋曰诸侯以黜陟为重故言试黎献以多得为盛故言庶
　　丹朱　娶于涂山　十二师　五长　方施象刑惟明史记正义帝王纪云尧娶散宜氏女曰女皇生丹朱范汪荆州记云丹水县在丹川尧子朱之所封也括地志云丹朱故城在邓州内乡县西南百三十里罗景纶曰尧不以天下与丹朱而与舜世皆谓圣人至公之心知爱天下而不知爱其子余谓帝尧此举固以爱天下尤以爱丹朱也若使傲虐之资轻居臣民之上则毒逋四海不有南巢之放将来牧野之诛尚得谓爱之乎尧舜之于子亦贻之以安耳
　　左传禹防诸侯于涂山杜预注在寿春东北【在今鳯阳府懐远县】愚按寰宇记云古当涂国在今濠州西一百十七里汉为县属九江郡晋属淮南郡在寿春东北舆地记谓即禹所娶涂山氏国也世纪云涂山氏合婚于台桑之埜在钟离西七十里即当涂县而华阳国志又云禹娶涂山今江州涂山【今重庆府巴县】禹庙铭存焉山有禹王祠涂后村元人贾元亦云禹生汶川生于蜀则娶于蜀宜也然涂山国自应以当涂为是当涂之山于天下稍向中故禹娶妻防诸侯皆在于此况禹封阳翟去当涂亦不甚逺【史记索隐按系本涂山氏名女娲连山易曰攸女路史云禹年三十娶于涂山氏曰趫是为攸女死葬阳城】
　　十二师孔传作师旅之师谓一州用三万人功九州二十七万庸以为此治水时徒众其凿甚矣疏云九州立十二人为诸侯师以佐牧盖本郑康成之说蔡传从之
　　按王制千里之外设方伯五国以为属属有长此建五长畧如彼文耳孔传云五国立一人为方伯谓之五长其说又与王制不合姑从蔡传可也
　　邵寳曰臯陶之象刑非必用于苗也惟明于天下而可以风动乎苗理有固然矣苗虽顽独非人哉德以化天下无间于苗刑以示天下亦无间于苗此帝舜之所以为大也
　　搏拊　祖考虞宾　柷敔　笙镛　箫韶九成
　　邹季友曰蔡传至拊循二训皆从说文按释名云者指广博以击之也拊与抚同广韵云弹也按也以此释拊似优于说文戛轻而击重重而拊轻取其声之高下大小也又孔传云拊以韦为之实以糠所以节乐乐记治乱以相注云相即拊也装之以糠糠一名相因以名焉形如鼓尚书大传云帝王升歌清庙以韦为鼓即拊也以拊为乐器经典无文盖汉儒凿说耳
　　金履祥曰祭法有虞氏禘黄帝而郊喾祖颛顼而宗尧此小戴收国语之言而失之者【鲁语有虞氏禘黄帝而祖颛顼郊尧而宗舜】国语论禘郊宗祖皆以其有功于民者祀之初不论其世也故注者谓虞以上尚德夏以下亲亲戴氏祭法易其前后故读者不觉朱子固尝言之矣无已则决之于书乎书称舜格于文祖即受终于尧之祖也称禹受命于神宗即舜宗尧之庙也其禘黄帝其郊喾即宗尧之意耳是以有虞子孙犹郊尧而宗舜以天下相传则有天下之大统焉有虞氏受尧之天下则宗尧宗尧则禘郊尧之宗祖计尧以前亦或有然者也况国语固云禘郊宗祖与报为五则礼固有并行而不相悖者后世有为之说者曰祖考来格虞宾在位此有虞氏祭颛报幕以至瞽瞍之祖考也【胡氏大意】国语所谓祖颛顼与有虞氏报焉者也禘黄帝郊喾宗尧书所谓文祖神宗舜受尧之天下故宗尧之宗而祖尧之祖也【路史大意】大传所谓帝入唐郊以丹朱为尸者也祖颛顼报幕以至瞽瞍者一家之私亲也禘郊宗尧者天下之公义也然韶之为乐正以绍尧而得名则祖考来格者即文祖神宗之谓而虞宾在位者安知非丹朱之在尸位乎况禘郊宗祖报五者各有所尊自不相厌与虞宾之位亦不相妨也故曰以天下相传则有天下之大统焉至商周以征伐革命始与古异矣又曰舜处其子均于商而禹复封之虞古史谓舜宗祀尧至舜之子孙则更郊尧而宗舜此据国语韦昭之说也舜郊喾宗尧则禹固当郊尧而宗舜矣而乃以尧舜之祀归之舜之子孙顾自郊鲧焉何也曰此夏之末造也夫三圣以天下为公则皆承其祖三王之子孙以天下为家则各祖其祖舜之宗尧禹之宗舜一也舜之郊喾与禹之郊尧亦一也其郊鲧也则夏之末造也祀夏配天其诸始于少康乎于是郊尧宗舜则属之虞思之国矣孔子曰杞之郊也禹也宋之郊也契也盖商周存二代之后犹尊贤也尊贤则杞郊禹矣杞而郊禹则虞郊舜而唐郊尧者天子之事守也
　　三礼考注考周礼歌用之堂上鼓鼗埙箫用之堂下柷敔则堂上堂下皆用之以为作止之节王樵曰合止是每一奏之合止至今犹然盖金声玉振则是特钟特磬全乐首尾用之中间不用中间奏者是编钟编磬特钟此所谓镛也特磬此鸣球也　【附考】蔡传背上有二十七鉏铻刻以籈栎【音歴】之按刻字为句籈【音真】尔雅云所以鼓敔者栎当作轹辗也　施簧管端簧管中金叶也颂磬颂钟仪礼注音容言成功曰颂也颂古与容通
　　林之竒曰飨礼云升歌清庙示德也下管象舞示事也燕礼云升歌清庙下管新宫盖堂上之乐以歌为主堂下之乐以管为主其实相合以成陈师凯曰郊特牲云歌者在上匏竹在下贵人声也以证此章无不合戛击拊以咏歌诗章是歌者在上也管鼗等与堂上之乐更迭间作是匏竹在下也奏石丝以咏歌之时则堂下之乐不作奏匏竹之时则堂上之乐不作今时乐亦然按韵书箾有二音音箫者舜乐名也音朔者为舞竿蔡传兼取二义而以箾韶为舜乐总名又云箫古文作箾今文作箫故先儒误以箫管释之其云先儒者孔安国也安国所传正古文尚书壁中之藏夫岂未见而乃训为箫管之箫乎又左传是舞韶箾此从古文作箾韶亦不类当考何楷曰荀子鳯皇于飞其鸣将将其翼若干其音若箫有鳯有鳯乐帝之心旧说鳯鸣若箫故帝舜之世作箫以象之及箫韶九成而鳯皇来仪然则箫韶正当作箫管之箫而蔡氏以为误何耶【陈旸曰舜乐以箫为主故曰箫韶九成商乐以磬为主故曰依我磬声】
　　许谦曰乐有四节曰升歌曰笙入曰间歌曰合乐升歌者工升自西阶歌某诗是也笙入者工以笙入于堂下奏某诗是也间歌者堂上歌某诗堂下笙某诗一歌一笙相间而作也合乐者堂上堂下之音并作也升歌三终笙入三终间歌三终合乐三终通之为十二而谓九成者升歌笙入共为三成也书言戛击鸣球拊琴瑟以咏盖咏时击磬抚琴瑟也此是说升歌【三成】下管鼗鼓笙镛以间盖间时奏笙堂下而随之管鼗鼓镛也此是说间歌【三成】箫韶九成鳯凰来仪此是说合乐【三成】
　　元首明哉【至】隳哉
　　范祖禹曰夫君以知人为明臣以任职为良君知人则贤者得行其所学臣任职则不肖者不得茍容于朝此庶事所以康也若夫君行臣职则丛脞矣臣不任君之事则隳矣【孔疏云君无大畧则不能任贤功不见知则臣皆懈惰】此万事所以隳也当舜之时禹为一相总百官自稷契以下分职以听焉君人者如天运于上而四时寒暑各司其序则不劳而万物生矣君不可以不逸也所治者大所司者要也臣不可以不劳也所治者寡所职者详也不明之君务察而多疑故以一人之身代百官之所为则虽圣智亦日力不足矣故其臣下事无大小皆归之君政有得失不任其患贤者不得行其志而持禄之士得以保其位此天下所以不治也司马光曰臯陶之歌言君明则能择臣臣良则能治事也王者之职在于量才任人赏功罚罪而已茍能谨择公卿牧伯而属任之则其余不待择而精矣谨择公卿牧伯之贤愚善恶而进退诛赏之则其余不待进退诛赏而治矣然则王者所择之人不为多所察之事不为烦此治事之要也





　　尚书埤传卷三
　　钦定四库全书
　　尚书埤传卷四
　　呉江朱鹤龄撰
　　夏书
　　禹贡
　　孔疏当时水土既治史即録此篇其初必在虞书之内盖夏史抽入夏书或仲尼始退其第
　　禹敷土　奠高山大川
　　马端临曰尧时禹别九州舜摄位分十二州禹后又复为九左传称有夏贡金九牧铸九鼎以象九州此可证也商但言九围九有周秦两汉分割不同自晋以后为州弥多所统弥狭且建治之地亦不一所姑以扬州言之汉以来或治厯阳或治寿春或治曲阿或治建业而唐始治广陵南北分裂务为广大侨置诸州以防稽为东阳京口为南徐广陵为南兖歴阳为南豫厯城为南冀襄阳为南雍鲁郡在禹迹为徐州而汉则豫州所领陈留在禹迹为豫州而晋则兖州所领离析磔裂循名失实而禹贡之九州不复可考矣
　　郑樵曰郡县之设有时而更山川之形千古不易所以禹贡分州必以山川定界使兖州可移而济河之兖不能移梁州可迁而华阳黑水之梁不能迁是故禹贡为万世不易之书后之史家主于州县州县移易其书遂废
　　冀州
