<!-- { "loadSidebar": true } -->
　　黄度曰人主用人已之心术形焉范正献谓唐徳宗性与小人合此为知本之论明王立政必先能自治其心然后能尽人之心
　　文王罔敢知于兹
　　王应麟曰温公云人君急于知人缓于知事罔攸兼急于知人也罔敢知缓于知事也汉宣帝综核名实非不明矣而不能知石之奸唐宣宗抉摘细数非不察矣而不能知令狐绹之佞明于小而暗于大也
　　继自今我其立政立事准人牧夫　灼知厥若
　　张氏曰王继文武以立政可谓难矣难之中自有简易之道亦曰立事准人牧夫我其克灼知厥若而已知三宅之心即所以立政陈氏曰孔传谓立政大臣立事小臣以事字为句非张氏辨句读甚合经防立事即所谓宅乃事也下文我周文王立政立事牧夫准人立政下列三宅与此并有立事字国则罔有立政用憸人继自今立政其勿以憸人立政下不列三宅则并无立事字尤为显证
　　吕祖谦曰物莫不有所顺水顺而下火顺而上葢有湮之而不下郁之而不上者矣终非其所顺也人岂无矫饰而为善者茍灼知其所顺则心之所安不得遁矣
　　王樵曰此处备举三宅官相受民牧之责也和庶狱准之责也和庶慎事之责也此篇三宅有全言之者有举其一二以包其余者有变文者【变文如任人即常任而又曰常事又曰立事】
　　前章常事司牧人即常任常伯是举其二以包准人也有司之牧夫是举一以包常任准人也既是举一以包二则不必以庶言等三事为三宅通有也此为定説
　　自一话一言
　　苏道隐于小成言隐于荣华【二句出庄子】轻任人言不胜其以其不胜而举弃之所丧必多矣惟成徳之彦不可以小道小言也故一话一言终必付之而后可【此亦一説】王樵曰一话一事之始终一言一句而已此非言时之至浅正谓小人得行谗间言语为之阶一出话一矢言思虑専主君子斯小人无间而入
　　克由绎之
　　吕祖谦曰由绎者由其外而绎其中也由言绎其心由才绎其徳由发舒于一时绎其持乆于嵗晏陈啓源曰孔能用陈之葢训由为用也蔡氏读作抽谓抽绎用之而尽其才虽本汉书燕见防绎注防读抽之语然防可通于抽由不可通于防抽也考字书由并无音抽者蔡氏改经不可从
　　其勿以憸人其惟吉士
　　吕祖谦曰君惟以别白君子小人为职文武有庶常吉士公复以惟吉士望王召公之歌诗王多吉士亦至于再穆王命伯冏亦云其惟吉士周家父祖所师保所训子孙所守惟在是焉一代之治体可识矣憸人者便给佞人正吉士之反周之家法所严恶斥絶者也
　　诘戎兵【至】不服
　　吕祖谦曰公非教王用兵恐其晏安而使之自强如易谦卦言利用侵伐亦是于谦抑之中有自强之意也古人治兵乃所以弭兵后世销兵乃所以召兵郝敬曰陟犹虞舜陟方之陟方行者方岳巡行也天下乂安王者巡狩六师从行如诗云君子至止韎韐有奭以作六师朝防则必讲武所谓诘戎兵也
　　以列用中罚
　　苏列犹例也袁黄曰按列与例不同条例之説后世始有之列者轻有轻列重有重列也周礼大司寇刑新国用轻典刑平国用中典刑乱国用重典中罚即中典也









　　尚书埤卷十三
　　钦定四库全书
　　尚书埤卷十四
　　吴江朱鹤龄撰
　　周官
　　朱子曰汉自古文尚书出方有周官伏生所口授无此篇故汉只置太尉司徒司空为三公而无周三公三少葢未见古文尚书故也古者诸侯之国只置司徒司马司空三卿惟天子得置三公三少六卿三公三少本以师道辅佐天子只是加官周公以太师兼冢宰是以加官而兼宰相之职也后世官职益紊遂以诸子或武臣为之既是天子之子与武臣岂可任师保之责耶　邵宝曰立政三宅在周官前周官六卿在立政后立政图任人而未定其制周礼拟分职而未见于行周官者周礼之纲而立政之成也
　　巡侯甸　四征弗庭　六服羣辟
　　孔疏六服而惟举侯甸者二服去王圻近畧言之尔左注下之事上皆成礼于庭中弗庭言不趋走于王庭也
　　孔疏周礼九服此惟言六者夷镇蕃三服在九州之外夷狄之地王者羁縻之而已不可同于诸夏也程伯圭曰按周礼行人职云侯服嵗一见以次五服亦嵗一见是六服者侯甸男采衞要也畿内不在其数然周有九服而王之廵狩止于侯甸羣辟承徳止于六服视唐虞之世有间矣【陈啓源曰蔡解六服数王畿而不及要夫王畿之内何待四征之后始承徳耶】
　　黄度曰必六服承徳而后董正治官制度颁行不容或有阻隔也
　　侯伯　夏商官倍
　　左注侯伯州长也列职于王即曰牧于诸侯则谓之侯伯王樵曰侯伯即益稷之州十有二师也孔以为五国之长葢本五国以为属属有长之説未知唐虞之制然否疏引咸建五长此五长在五服之外岂侯伯也
　　礼记明堂位有虞氏之官五十夏后氏官百殷官二百周官三百蘓尧舜官天下无或失之忧任人而不任法人得自尽也故法简官少而事省夏商家天下惟恐失之不敢以付人人与法相持而行故法繁官多而事冗后世徳日衰故日卑人愈不信而一付之法吏不敢任事相持以茍免故法愈乱官愈多而事不举人主知此则防矣
　　论道经邦燮理阴阳
　　吕祖谦曰明则邦国幽则隂阳幽明之所以然所谓道也道何待于论论道者拟议以成变化讲明而啓沃之也隂阳属气天地属形燮理运之者也寅亮承之者也公孤之分于此着矣然弼予一人乃格君心之任独于孤言之而公反不与焉何也论道经邦燮理隂阳未有不自君心者特成王尊三公之至若不敢以身烦之葢曰斯人也乃造化之友非予一人之弼也邵宝曰道贯天人律天以立人于是乎有论论者谋谟于是乎有经经者政事燮理隂阳以是而已考祥焉更化焉以人事而賛天功其道固在我也若曰坐而无为如陈平丙吉之云岂知相体者哉叶梦得曰成王以周召为师保而太傅无闻周公没召公即为保而不闻设师傅葢难之也【陈啓源曰按贾谊疏云成王幼在襁褓之中召公为太保周公为太傅太公为太师则未尝无太傅也顾命召太保毕公毛公三公皆备又毕公代周公为太师不得云周公没后不设师傅也石林语尚未核】陈傅良曰周召以师保为冢宰是卿兼三公也顾命召太保奭以下皆卿也其人足以兼三公则加其公之职位无其人则止为卿而已三公三孤皆无其人则阙焉而六卿自若也成周以三公三孤待非常之徳故曰官不必备惟其人程伯圭曰周礼多言三公三孤但不言其职葢三公位尊出诸侯之上论道燮理若无所职且官不必备或无其职非如诸卿之分职聨事各相统属也故不必列之于五官篇也
　　扰兆民
　　王安石曰善教者浃于民心而耳目无闻焉以道扰民者也不善教者施于民之耳目而求浃于心以道强民者也扰之为言犹山薮之扰毛羽川泽之扰鳞介也岂有制哉自然焉尔强之为言其犹囿毛羽沼鳞介乎一失其制脱然逝矣
　　司空掌邦土
　　孔司空主国空土袁黄曰当时行井田之法民间所授之田民自治之惟未授者则空之而掌于公家故官曰司空【孔空土二字疏无明训据了凡解当读去声然陆氏释文未见转音当阙所疑】　黄度曰周礼司空事官而此曰掌邦土葢凡居于王土者必有职有职则各以时制其利故农之地征均此利也工之饬材成此利也贾之阜货享此利也皆土物也则皆邦事也葢无有不作而食者邵宝曰古为井地故司空専一卿焉井田废则司空职亡补以考工而司空职营缮矣【吴澄曰有虞之时首命作司空其后又命垂作共工则知共工与司空乃二职非一官也郑氏以考工补司空何疎戾耶】王樵曰周礼司空之文多错于他官而地官尤多【此吴草庐説】汉儒不知本经以考正而妄谓其阙因以考工记补之夫考工记记工事耳非设官也故无员缺且其所谓国有六职者自明言于下百工特居六职之一何可以之当冬官也
　　林防曰尝观周之建官也百官聴命于六卿而六卿聴命于冢宰故出纳之要职宿卫之亲人供奉之近习布满王朝者若不得而一不知以冢宰统之则其权未始不一也司徒以旗致万民宗伯以军礼同邦国司马大合兵以从司宼凡兵民之权若不出于一不知以三公兼之则其权未始不一也此上下相维之制然也又观周之建官也或以公兼宗伯司寇或以公兼司马司空是公得兼卿职也或以公兼卿大夫或以卿兼军将是卿得兼有司也此职任无旷之实然也汉之九卿【东汉百官志九卿者奉常一光禄二卫尉三太仆四鸿胪五少府司农宗正廷尉合为九】即周之六官唐有六尚书又有九卿寺因乎汉也然周制上下相维而汉有事权偏重之失周官职任无旷而唐有员数过繁之师成周之意而损益焉不失于偏重不失于过冗斯得之矣
　　六年五服一朝　时巡
　　孔疏计六年大集应六服俱来而此惟云五服孔以五服为侯甸男采衞葢以要服路逺外逼四夷不必常能及期故不数也程伯圭曰周礼云侯服嵗一见甸服二嵗一见男服三嵗一见采服四嵗一见卫服五嵗一见要服六嵗一见此言五服葢指甸男采衞要而侯服之岁见者不在其数也【王防曰大行人六服朝见以数见者为亲蕃服世一见谓父死子继及嗣王即位乃一来以其戎狄疎之也周时以洛为邦畿邦畿方千里其外各以五百里分九服一方五百里者九四千五百里也以二方对计之并邦畿千里通为万里今姑以二方讣之周公封于鲁鲁去王畿千有余里在甸服二嵗一见召公封于燕燕去王畿二千余里在采服甸服之间或三嵗四嵗一见以周召元臣乃在外服似若疎之者何耶若以禹服计之鲁当在绥服燕逺在荒服矣此所未喻】愚按蔡解五服从注疏程説与周官不合大全王氏又谓每一嵗二服入见五服有一年休息此未知据何书
　　黄度曰大行人六服差逺近为节次朝京师六嵗一周此时见曰防也十有二嵗王巡狩殷国此殷见曰同也皆准舜故事惟五载与十二嵗不同耳自武王时迈后见于经者成有岐阳之搜康有酆宫之朝穆有涂山之防宣有圃田之狩皆非时巡也大行人六服此五服者又六年时巡要服见于方岳不至京师也
　　议事以制
　　按先儒有云五帝无政夏商无人又云继治世者其道同继乱世者其道异学古之所以必待于裁度也公羊九世复讐之説汉武帝误信之以穷兵四夷周礼国服为息之言王荆公误信之以贻殃宋室知好古而不知用古其弊必至于此
　　令出惟行弗惟反
　　按君者主令者也臣者行君之令而致之民者也葢天子之号令譬之若风霆如风不能动而霆不击物则造化之机滞而乾坤之用息矣易涣汗其大号汗出而不反者也与此同义
　　惟克果断
　　林之奇曰猛虎之犹豫不如蜂虿之致螫贲育之狐疑不如童子之必至所以贵于果断也曰克果断必无非所防而防之失
　　作伪心劳日拙
　　黄度曰若有所为而为即伪也载伪而行前阙未葢后失复彰所以心劳日拙也作伪如公孙作徳如司马君实
　　三事暨大夫
　　陈啓源曰诗三事大夫注三事指三公引书此语为证黄氏书説亦训三公蔡则云立政三事此以经解经法也但谓不及公孤公孤无待戒勅则不然上文凡我有官君子公孤在其中已戒勅之矣此何独不之及耶况六卿上兼师保立政三事中岂必无公孤耶
　　君陈
