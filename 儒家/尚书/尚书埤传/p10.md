<!-- { "loadSidebar": true } -->
　　金履祥曰有苗始末说者不一愚尝考其实典谟所称前曰三苗后曰有苗曰苗民书有异词则事有不同矣当尧之时窜三苗于三危罪其渠魁也当舜之时分北三苗则削其地分其民别其部落离其党类于以黜陟亦以消其势也至其后徂征之时止曰有苗曰苗民而不复曰三苗盖已窜之后既分之余所存者特其一种耳愚按三苗丕叙亦在尧时以其窜于三危者言也以后徂征来格分北则皆其旧都也先儒谓始特窜其君不灭其国犹立其后【孔疏云禹继鲧为崇伯三苗未必絶后】复不从化乃徂征而分北之
　　五十载陟方乃死
　　按舜服尧丧注疏不数五十载内三年之丧二十五月而毕其一年即在三十在位之数故云舜年六十二而为天子寿一百十二岁邵子皇极经世纪舜丙辰即位至荐禹十七载崩通生年为一百十岁朱子中庸注舜年百有十岁是与邵子同也呉澄曰舜以丧毕之明年践位而此五十载即始自尧崩之明年何也尧崩而天下无君舜虽未为天子纪年则当属之舜故始自尧崩之明年为舜元年如汉王至五年方并项氏得天下然秦亡而天下无君则即以入关之年纪为汉始之年也　孔传舜升道南方巡守死于苍梧之野而葬焉韩退之驳之云地势东南下不得言陟方陟升也谓升天也愚按尚书中陟字有训升者陟丕厘陟禹迹是也有训升遐者礼陟配天惟新陟王是也升遐可训陟而不可训陟方若方乃死为句又不成文今谓陟方者升行方岳陟禹之迹方行天下此明证也【家语舜陟方岳死于苍梧之野而葬焉左思呉都赋梁岷岂有陟方之馆行宫之基欤以陟方对行宫正主方岳之说】孔氏虽误解南巡特沿礼记之误其意犹为近之孟子曰舜卒于鸣条鸣条汤伐桀处孔传云地在安邑之西史记正义引括地志云高涯原在蒲州安邑县北南阪口即古鸣条陌一名鸣条冈今在解州安邑县北二十里舜都蒲坂去安邑甚近合以陟方之文舜于此必因省方问俗而出祭法所谓舜勤民事而野死也舜虽荐禹身为天子如故唐虞之制五载一巡守安知不因禹周巡四岳时特出近郊廉问民隐而竟没于其地耶盖古者天子车辙所至即可以陟方言之因其没不于防宫遂谓之野死书亦曰陟方乃死所以别于徂落之文也再考竹书纪年舜三十二年命夏后总师陟方岳三十五年命夏后征有苗四十九年帝居鸣条五十年陟汲书出于战国时非可深信鸣条一语与孟子正合蔡传兼引苍梧鸣条二说考之尚未详　黄度曰舜禅与尧禅微有不同者舜之世禹虽摄位大政令犹自舜出观征苗可见【金履祥曰尧之命舜曰陟帝位舜之命禹曰总朕师终陟帝位其命有异故其摄亦不同】其时或以巡省方岳而朋故舜典有陟方之文愚按文叔之言与余合方麓亦云舜崩于行是实但苍梧难信耳温公诗虞帝既倦勤荐禹为天子岂有复南巡迢迢渡湘水前贤固己疑之或以禹葬防稽证苍梧之事不知禹虽荐益于天相也非摄也巡守之事禹固自为之矣安得以例舜耶【附考】蔡传云徂乎方按扬子法言注云方四方也蔡氏引此以解陟方未当

　　尚书埤传卷二
<经部,书类,尚书埤传>
　　钦定四库全书
　　尚书埤传卷三
　　呉江朱鹤龄撰
　　大禹谟
　　章如愚曰尧舜考其行大禹臯陶考其言尊卑不同故典谟名异禹君天下而云谟者舜时未为君

　　克艰厥后
　　陈大猷曰忽其艰则玩畏其艰则沮徒以为艰而不克尽其艰则畏而沮与忽而玩者均耳故禹不徒曰艰而必曰克
　　儆戒无虞　任贤勿贰去邪勿疑　疑谋勿成百志惟熈王应麟曰洁斋解云治安之日即危乱之萌如汉宣帝时匃奴来朝渭上是时元后生成帝新都簒汉已兆于此兴衰倚伏果可畏哉
　　司马光曰大禹谟有云任贤勿贰去邪勿疑人主莫患乎使贤者为之又与不肖者规之是犹立直木而恐其景之枉也惑孰大焉凡忠直之臣行其道于国家必与天下之奸邪为怨敌非好与之怨也不与之为怨则君不尊国不治名不立也以一人之身日与天下之奸邪为敌更进迭毁于君前而君不能决兼听而两可如是则忠直之臣虽欲无危不可得也明王知其然审求天下之大贤而急用之专信之至亲不能夺至贵不能争大谗不能间然后得以竭其心而展其才人主端拱无为而光宅四海身享荣名用此道也
　　王樵曰书传熈字例训广蔡传光辉明白等语当删广之对疑何也岐于理则疑合于理则广中实不安而自诡于可成防防决事以之取败者多矣梁武帝欲纳侯景意犹未决尝独言我国家如金瓯无一伤缺今忽受景地讵是事宜脱致纷纭悔之何及此正疑谋也武帝不胜贪心成于朱异之佞词遂有台城之祸
　　水火金木土谷惟修　九叙惟歌【至】九歌
　　孙奕示儿编五行一也大禹谟所序与洪范不同何也曰圣经之言各有攸主禹谟所主者养民之政故以五行之相克言之克下为财故也洪范之所主者自然之数故以五行之生数言之举生数则成数可知矣
　　邹季友曰经以五行并谷为六府则五行当指物而言不当言气也孔疏云府者藏财之处六物者民之所资也立言之序与洪范异者便文耳意亦谓六物皆民所用无所重轻不专取相克之义蔡传云五行相克而生谷似主重谷之意然四序顺布百谷用成岂必五气相克而后生谷哉余氏【芑舒】亦云六府当以五材言洪范润下作咸等皆言材耳　按蔡传既言相克下文又云相助者假如火盛则金衰若水泄火之势则金得补矣余仿此　【附考】蔡传什器按史记索隐什器什数也盖人家常用之器非一故以什为数犹今云什物也
　　孔疏晋郤缺引此经言九功之德皆可歌也谓之九歌如水能灌溉火能烹饪金能断割木能兴作土能生殖谷能养育见之謡咏各述其功犹汉魏以来乐府歌词礼记疏歌出于人而还感人如雨出于山而还雨山火出于木而还燔木朱子曰九歌今亡其词不可稽考以理观之恐是君臣相戒如赓歌之类王应麟曰书大传帝十有六载庙歌大化大训六府九原而夏道兴注云四章皆歌禹之功所谓九叙惟歌九德之歌于此犹可考金履祥曰九功之歌旧矣禹言于帝比音而乐之以劝于民使之不倦至是而歌之于庙也其后禹有天下盖尝用之后世守之以为禹乐离骚所谓啓九辨与九歌是也周礼九德之歌九韶之舞以享人鬼盖兼用虞夏之乐而说者以九歌为韶乐误矣【朱子曰九歌禹乐也所谓九德之歌也九韶舜乐也所谓九韶之舞也瞽瞍掌九德之歌比于六诗意其词详矣惜后世不传】　张氏曰戒用休如周官大比兴贤能明其有功者属其治地者之类董用威如周官宅不毛者有里布田不耕者出谷粟与乡八刑纠万民之类劝以九歌如周官州正趋其家事里宰趋其耕耨籥章吹豳雅豳颂之类
　　臯陶迈种德　惟帝念功
　　苏传种德如农之种殖众人之种德也近朝播而暮获报亦狭矣臯之种德也逺栽培之深厚滋养之丰裕及其充溢不已自沛然如雨露之降民被其润泽而懐之也
　　禹盛推臯陶之功其后不荐臯陶于天而荐益何也考夏本纪则禹受禅之后臯陶寻卒矣路史云臯陶年一百六岁未知出何书
　　刑期于无刑
　　林之竒曰出教则入刑出刑则入教民皆趋教而刑为无用此圣人之本心也盖百官以无旷为能惟士不然必使民皆不犯官若虚设始为能其官尔
　　不矜不伐
　　吕祖谦曰才立己便有物与我对对则必争矜伐者争之对也不矜不伐无我也无我则无对无对则无争
　　人心惟危道心惟微
　　黄度曰人心应縁接物者也易流故危道心虚寂难名者也无迹故微朱子曰人心如卒徒道心如将道心为主则人心亦化而为道心矣愚按虞书言心不言牲商书言性不言情然横渠云心统性情道心即性也人心即情也精一执中则约情之偏而合乎性之本然也
　　可爱非君可畏非民
　　孔疏百姓无主非散则乱故民以君为命君尊民畏之嫌其不爱故言爱也民贱君忽之嫌其不畏故言畏也
　　昆命于元
　　王十朋曰命令也古人以昆为兄兄为父后故训昆为后与后昆之后同
　　神宗
　　呉棫曰祭法必有所据舜受尧之天下今以授禹其宗尧何疑唐孔氏以为舜始祖之庙非也王樵曰神宗为尧断然不易文祖神宗其祖有功宗乃德之所自始欤汤称烈祖大甲为太宗太戊为中宗武丁为高宗即文祖神宗之意也周人諡法已权舆于此
　　苗民　厯山　干羽
　　孙觉曰指其君长则曰有苗兼其君民言则曰苗民以种类言则曰三苗
　　史记正义括地志云蒲州河东县雷首山一名中条山亦名厯山亦名首阳山此山西起雷首东至呉坂凡十二名随州县分之厯山尚有舜井
　　孔传舞文舞于宾王阶间抑武事疏云释言干扞也【楯为人蔽扞】纛翳也【舞者执以自蔽翳】据器有武有文俱用以为舞而不用于敌故教为文也
　　臯陶谟
　　林之竒曰此篇首尾皆大禹言其实陈于帝前史记曰帝舜朝禹臯陶相与语帝前是也
　　臯陶曰都　惇叙九族　庶明励翼
　　陈氏曰善之在已犹在人也故自言而先曰都不为矜善之在人犹在已也故闻言而拜不为謟
　　陈师凯曰程子家人传曰正伦理笃恩义家人之道也惇者笃恩义叙者正伦理二者尽齐家之道王肃曰以众贤明为砥砺为羽翼愚按古厉励砺三字通用
　　知人则哲　何畏乎巧言令色孔壬
　　苏轼曰古之欲立非常之功者必有知人之明茍非知人之明则循规矩蹈绳墨以求寡过二者皆审于自知而安于材分者也道可以讲习而知德可以勉强而能惟知人之明不可学必出于天资后世如萧何之识韩信此岂有法而可传哉以孔明之贤犹失之于马谡而孔明亦自审终身不敢用魏延可以见知人之难也
