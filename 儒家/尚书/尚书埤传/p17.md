<!-- { "loadSidebar": true } -->
　　孔疏箘簵竹有二名或大小异也韦昭一名聆风徐常吉曰考工记妢胡之笴郑氏谓胡子国在楚旁唐志零陵贡葛笴盖此类　【附考】蔡传苫楚廪之按苫盖也楚廪与墙同言以荆为墙也董安于事见国防蔡传解菁茅用郑说【孔传菁以为葅不可从】魏了翁曰缩酒只是醴有糟故缩于茅而清之周礼注酒沃于地渗下若神饮之故谓之缩此郑兴臆说朱子曰古人榨酒不以丝帛而以编茅王室祭祀之酒则以菁茅取其香洁
　　浮于江沱潜汉　逾于洛
　　袁黄曰江沱潜汉蔡传具二说初谓四水俱经之后引程氏【若庸】各随其便之说有理若依前说则江汉本自相通者何必又由沱潜　逾于洛当是由襄阳登陆北走南阳道
　　荆河惟豫州
　　王炎曰周之洛邑虽云天地之中北近大河东西长而南北狭不可以规方千里然温在今之河北下阳在今之河东皆畿内地不以河为限也若曰洛在河南不能规方千里则商人之都在河北涯邦畿千里何以见于商颂哉丘濬曰三代以前洛为中国之中以今天下观之则南北袤而东西蹙其所谓中盖在荆襄之间愚按今之河南实兼河北春秋天王狩河阳又以阳樊温原攒茅之田与晋考之皆周畿内地则周时东都已跨河北而有之盖河阳当河东要防为西洛北门故在内服以广外屏其后河内畀晋文而周地益狭至秦并六国必先亡周者六国叩关以洛阳为孔道周灭则横据巩洛东出伊阙而韩魏震南通陈许而荆楚摇扼天下之腹心断诸侯之从约而赵代燕齐以次举矣楚汉相距亦多于成臯广武荥阳京索间盖汉据关中其势即秦之势而楚割鸿沟以西为汉则山河之险尽去其亡岂待垓下哉
　　伊洛瀍涧
　　邹季友曰按伊水在洛南之东瀍涧在洛南之西洛为大伊次之瀍涧水小经言伊洛瀍涧盖自东南而西北以地形次第言之耳蔡传谓小大相敌非也又经文此言瀍涧后导水言涧瀍则以洛水先防涧水后防瀍水各以其次故立言有先后之殊宋舆地图载涧水今合瀍水入洛此后代陵谷迁改非禹迹之旧也
　　荥波
　　按波水当据尔雅水经注云洛水自上洛县东北出为门水北迳农县故城东注于河即尔雅所谓洛出为波通志门水在灵寳县西南北流为农涧黄度曰水经注禹塞淫水于荥阳【济为河所淫】下引河通淮泗为蒗荡渠一名浚仪渠一名汴渠隋曰通济渠然则河两道通淮矣济逾河为荥菏被孟通泗各有名见源流相属汴于经无名见非禹渎也禹濬畎浍距川川皆大渎行于两水之间浍洫则人皆为之也徐豫地平井画端整凡今隂沟汳濉诸水皆无原本皆沟浍井络互相贯输皆当受水于菏济者也自蒗荡通河荥泽既废故皆受水于蒗荡耳禹治行河本以河流湍悍故酾二渠以引河而后载之高地二渠非得已也后世不识圣人之意妄凿河为窦故不顺地阞水属不理孙故其流易决盖非独蒗荡也其后濮水通河而酸决瓠水通河而瓠子决汴渠亦屡决至王景凿山开涧十里置门使水更相囘注紊乱渠脉而禹迹益壊矣且所为通淮泗者以舟楫之利也菏已通矣而何用更通蒗荡哉其曰塞淫水而凿之者此战国策谋之士托其名于禹而世不察也【按陈后山汴渠记云禹时河南无济世谓蒗荡受济禹塞荥阳而用河者皆失之是此说所本最为得之但云菏已通矣何用通蒗荡却不然禹时菏水合汶入海未通淮泗汉武以后始合泗入淮详水经注】
　　导菏泽被孟猪
　　金履祥曰自菏泽至孟猪凡百四十里二水旧相通今菏泽自分南北清河近时大河亦被孟诸并行雎水矣　地理志菏泽在济隂定陶县东盟诸【即孟猪】在梁国睢阳县【今商丘县】东北愚按孔传云孟猪在菏泽东北以今图志考之乃菏泽在孟猪东也禹治二泽水不应反自东而西此疑义当阙
　　浮于洛达于河
　　唐虞三代皆以河为运道后世都汴洛者必由汴水入河都长安者亦必由河入渭唐开元中江南租船自河西北泝鸿沟转河隂含嘉太原等仓宋都汴漕道东南自淮入汴至京师陜西自三门白波转黄河入汴至京师陈蔡自惠民河至京师京东自广济河至京师凡四路皆河汴是赖汴河旧自荥阳县东经开封城内东合蔡河【蔡河在浚仪本名琵琶沟是秦汉故运道隋开汴河不复由此唐杜佑复浚之宋史云蔡河贯京师闵水自尉氏入焉是为惠民河】名蒗荡渠东注泗水入淮近因河决蔡河湮没无考而汴河自府西中牟县竟入黄河矣【辑考索诸书】
　　华阳黑水惟梁州
　　按孔传东据华山之阳西距黑水蔡传易据距二字盖以梁之东境止于华阳不得其山故言阳也【华山四州之际东北曰冀东南曰豫西南曰梁西北曰雍唐十道图山南东西道在关内道之北盖亦以华山为界云】黑水未有确指则距与据亦难定或疑梁雍二州西界各有黑水今叠溪千戸所黑水流至成都安县入罗江郑端简谓即梁州黑水观导黑水至于三危入于南海则梁雍黑水岂有二乎　蜀地与秦同域周职方无梁州者雍州乃王畿居中制外梁为雍阻固故并梁于雍也汉改梁曰益以土壤益广唐遂于蜀建南都
　　沱潜
　　按梁州沱水通典在唐昌【今成都府崇宁县】近志云一在灌县【成都西】一在新繁【成都西北】灌县之沱即尔雅所谓别江于湔山【今灌县玉垒山】者其【音仇】江寰宇记一名皁江自青城县百丈水南流入崇庆州至新津县入江孔疏以为即沱江所未详也潜水水经出巴郡宕渠县【今顺庆府渠县县有渝水古潜水俗谓渠江】史记正义云源出利州绵谷县东龙门山大石穴下【在今保宁府昭化县西】庾仲雍以垫【音叠】江【晋县属巴郡】有别江出晋寿县【今保宁府广元县】此即潜水考绵谷即晋寿石穴水当经绵谷出宕渠杜甫诗绵谷元通汉亦一证也郭璞所解沱潜惟据梁州不言荆州郑康成以荆梁二州各有沱潜故荆州之潜曰未闻于梁州则云汉别为潜其穴本小禹自广汉疏通即为西汉盖即指绵谷水耳然此水既从沔阳【今汉中府沔州】南流即是东汉枝派与西汉水不相蒙地理志西汉水出嶓冢南至巴郡江州入江潜水出巴郡宕渠符特山西南入江不云潜即西汉郑康成始合之为一而郦道元孔颖达辈遂因之疑康成说不足信及考西汉水自嶓冢而下即西南流过祁山入嘉陵道为嘉陵水又东南流经宕渠合宕渠水【即潜水见水经注】乃知西汉水入潜故世遂以潜即西汉耳若必求出汉入汉者为潜则今之宕渠水与西汉水皆至合州入大江何尝与沔汉相为沿注哉呉幼清云凡江汉枝流皆名沱潜不拘一处犹蜀山近江源者皆为岷山郑端简亦云梁州三十六江皆是潜水此又非定论谨识之以俟博闻
　　蔡蒙旅平
　　按水经注山上合下开沫水经其间本指蒙山言之蔡传引之似混近说遂以蔡蒙二山都是志沫水盖因蔡传而误也【水经注沫水出蒙山南与青衣水合东入江】
　　和夷底绩
　　和夷无定说水经注引郑云和上夷所居之地和读曰桓汉地志桓水出蜀郡蜀山【水经作岷山】西南行羌中故晋地道记曰梁州南至桓水自桓水以南为夷书所谓和夷底绩也愚按古桓和二字诚通用但地志所云桓水出蜀山者已不可考或云桓水即洮水洮水又不在梁州域内寰宇记和川路在雅州荣经县界一统志天全招讨司治南四十里有和水此即蔡传及晁氏所指者在蔡蒙之西至晁氏所云巴郡鱼复县【今防州开县】夷水去和川絶逺不应连书考汉志越巂苏【音竒】县西北有尼江师古注读作祗尼古夷字集韵云夷古作尼此尼江与和川近疑即禹贡之和夷而先儒从不之引何也经文凡曰底绩例主地言此必是地名因水者苏传以和夷为西南夷名曾氏谓严道有和州夷人居之盖皆本康成之说
　　厥土青黎
　　董酉曰黎字孔传训黑以色言马融王肃训小疏以性言考黎无疏训疏者其黑之性耳蜀土疏恶【唐书高骈言筑成都罗城蜀土疏恶以甓甃之】固有之以解字义实不然盖土性本粘腻然于其中复分五行黄者土之土也得其本然为最贵赤者火之土也为次之白者金之土也又次之青者木之土也又次之黑者水之土也为最下土本克水今反为水所胜其疏恶何疑哉
　　厥赋下中三错
　　王樵曰按周官不易之地谓岁种之地为上田一易之地谓休一岁乃复种也为中田再易之地谓休二岁乃复种也为下田蔡传之意谓田遇年分休不耕者多则赋从而少然岂偏冀扬豫梁四州田有一易再易而余州皆可以岁耕者耶盖冀州地大物繁赋既上上而又间出上中以寛之豫为中土原田既美人功亦修几与冀埓故赋既上中而又间出上上以进之扬田下下然人稠而地力亦尽故赋高于田二等而间出又进一等此实东南繁阜之权舆矣梁田下上似优于扬然多山而少田人功亦劣故赋之等退在下中而又以七九二等为之上下间出调剂可谓密矣举此四州为法而余州可见无错者其等已定也有错者其等难定时进退以通节之也后代卒不能易禹之等惟雍州沃野千里秦汉以来称天府之国而禹时洪水初平风气未开观公刘太王初起陶复陶穴困于敌人之时则昔之雍州岂后之雍州哉人事未至圣人固不能豫进之也然田曰上上则人事气化亦已有所待矣
　　厥贡璆
　　孔传璆玉名按尔雅璆琳美玉也广韵璆与球同集韵球或作璆蔡传则释为玉磬观下文既有磬此当从古注无疑
　　逾于沔入于渭
　　按蔡传引汉武帝时有人上书【云　云】是逾沔入渭之道汉人常用之今蜀中通贡赋水则大江陆则栈道此道无复讲矣
　　叶梦得曰雍州言织皮昆仑析支渠搜非中国之贡明矣西倾即西戎之境疑熊罴狐狸织皮与西倾因桓是来相属谓四兽织皮乃西倾之戎因桓水而以此来贡也【黄文叔亦同此说】愚按西倾山僻在雍之西南不应梁州贡物乃纡道由之西倾因桓正记织皮所由来耳况他州贡道皆以浮字起此与雍州西戎之贡相似当从石林说无疑　黄度曰禹贡西戎贡织皮必纪其道里所由不独通道九夷八蛮为中国盛德所致亦见华戎通货自此而始周礼懐方氏致逺物亦是懋迁利导之术夫岂苟贵难得哉司马子长曰蜀地饶巵姜丹砂石铜铁竹木之器南御滇僰僰僮西近卭笮笮马旄牛四塞栈道千里褒斜绾毂其口天水陇西北地上郡与关中同俗西有羌中之利北有戎翟之畜畜牧为天下饶长安要其道梁雍从来挟戎狄为富故周人建国并梁于雍汉遂因之而关中之富居天下什之六世道之变不可不知也
　　黑水西河惟雍州
　　郑晓曰雍州黑水是镇夷黑水与经文导黑水不同愚按今镇夷所在陜西行都司城西北三百里即汉张掖地与三危山相近此正导黑水之黑水也水经注云白水出临洮西倾山东南流与黑水合黑水出羌中西南迳黑水城西在隂平西北古沓中之地意此即从张掖来者乎若汉中黑水出太白山南流入汉又非雍州所表识　四面积高曰雍【东二崤西陇山南商山北甘泉九嵕诸山】汉改为凉州以西方常寒凉也地势西北斜出在南山之间南隔西羌西通西域献帝时凉州数有乱河西五郡去州隔逺乃别为雍州末又合关右为雍州
　　弱水
　　按程大昌引西域传以弱水在条支【条支一名大秦魏畧云弱水在大秦西】诚太逺唐书云小勃律王居孽多城临沙【音娑】夷水沙夷水即弱水也不能胜草芥去长安九千里而赢此似得之
　　泾属渭汭
