<!-- { "loadSidebar": true } -->
　　王樵曰毕公分正东郊耳以郊圻封守属之何也葢当时洛邑与宗周通封畿宗周方八百里洛邑方六百里东西长而南北短短长相覆为千里然则洛之封畿即镐京之封畿镐为洛之根本洛为镐之陪辅形势合而不可以分周公营洛取四方朝享道里均而已初未尝欲舍镐京而废祖宗之旧也知此乃知康王命毕公申画慎固之深意
　　不刚不柔
　　吕祖谦曰始皇以安危系于匈奴而急之以刚徳宗以安危系于藩镇而缓之以柔皆以致乱
　　君牙【音雅】
　　陈师凯曰君牙称君必有国武王时芮伯为司徒伯爵诸侯也君牙或是其后顾炎武曰古有人臣而隆其称曰君者周公若曰君奭是也成王之书王若曰君陈穆王之书王若曰呜呼君牙亦此例也汉世人主犹称丞相为君侯
　　先正旧典
　　下既言祖考则上言先正字自当指为先贤不应四句之中乃尔重复
　　冏命
　　王樵曰金氏以此篇与吕刑为穆王末年悔过之书详篇首嗣先人宅丕后语恐非末年所作
　　出入起居【至】不臧
　　邹季友曰出入起居发号施令正言太仆职掌葢太仆掌正王之服位出入王之大命掌诸侯之复逆天子起居号令皆与有职焉
　　绳愆纠谬
　　黄度曰绳愆纠谬谏诤之事也古者谏无常职百官官箴王阙然近而易入莫如仆御之臣故穆王専责伯冏以谏诤之事汉諌大夫议郎博士与郎官常从得三代余意唐谏官属两省谓之供奉官随仗入閤而势疎逺矣
　　正于羣仆侍御之臣
　　周礼夏官祭仆掌眡祭祀仆掌五寝扫除戎仆掌驭戎车齐仆掌驭金路道仆掌驭象路田仆掌驭田路愚按太驭中大夫太仆下大夫竝见夏官此乃太仆正也孔以为太驭非孔颖达疑下大夫不得为正夫太仆之职王出入则自左驭【居左自驭不骖乗避王也】而前驱最为亲近故以君徳责之岂论官之髙下耶　张栻曰公卿进见有时仆御亵近无间有时者见其尊严无间者知其情性是故救过于无事之时易为力救过于已发之后难为功
　　慎简乃僚　便辟侧媚
　　孔疏府史以下官长所自辟除命士以上皆应人主自选黄度曰如唐时节度使得自选僚佐请命天子而用之非径自辟除也
　　孔疏便辟者前却俯仰以足为恭媚爱也侧媚为侧行以求爱
　　惟货其吉
　　吕祖谦曰后世近习更相表里鲜不以利合舍人才而论货贿近习之通弊也自盘庚戒总货宝至此复见之成康文武之隆未数数以货防其臣也岂非商周之衰乎
　　吕刑
　　孔吕侯为天子司冦疏云篇名吕刑经皆言王曰知吕侯以穆王命作书也书引此篇之言多称甫刑大雅崧髙云生申及甫王风之水云不与戍甫必子孙改封为甫也【水经注宛西吕城四岳所受封括地志故吕城在邓州南阳县西四十里】董鼎曰穆王之意重在赎刑故取金作赎刑以为据孔子未定书以前舜典犹作夏书序者谓训夏赎刑葢本诸此邹季友曰古者刑清律简至周而律令益繁穆王哀民之易丽于法也故五刑之疑各以赎论观其讫货惟富之戒必非为敛民财而作也刑之可疑者则赦其罪而罚其金乃哀矜敬慎之至非谓罪皆可赎而使富者得生贫者独死也一篇之中察狱情之隠痛鉴天道之难欺咨嗟恳恻谆复详练罚赎特篇中之一事耳小序専言训夏赎刑遂使解者肆为讥诋惜哉陈啓源曰吕刑一篇皆哀矜恻怛之意其言赎者不过墨辟疑赦以下数语耳仲黙以为専训赎刑葢误解书序也书序训夏赎刑赎谓罚赎刑谓五刑疏云罪实则刑之罪疑则赎之故竝言赎刑非是惟训赎罚也其语甚明仲黙不察乃误合赎刑为一又加以専字而吕刑遂为黩货鬻狱之书矣邹氏善知经意而归罪书序其亦未审正义之言乎
　　百年耄【耄字句】荒度作刑以诘四方
　　周本纪穆王即位春秋已五十矣立五十五年崩孔穆王即位过四十矣疏云孔不知出何书史迁若在孔后当各有所据此云百年乃从生年而数　苏荒大也度量也【郑樵説同】吕祖谦曰世衰则情伪繁人老则经厯熟穆王之时奸宄日胜作书于耄年阅世故察物情者审矣故于古今犴狱言之畧尽袁黄曰穆王命吕侯训刑有悔其巡游之意故夫子录之若是昏乱荒忽将何以训耶王樵曰吕侯为王更定赎刑新制具载刑书因诸侯来朝王使吕侯以书之意告命之葢周制五刑凡二千五百未有五刑之赎而此增至三千又为五罚皆吕侯所防定也　周礼太宰之职五曰刑典以诘邦国
　　蚩尤　鸱义　矫防
　　孔疏云九黎之君号曰蚩尤按五帝本纪神农氏世衰诸侯相侵伐蚩尤最为暴虐黄帝乃征师诸侯与蚩尤战于涿鹿之野遂擒杀蚩尤又楚语少昊氏之衰九黎乱徳人神杂揉家为巫史祸灾荐臻颛顼受之乃命南正重司天火【韦昭引唐尚书云火当为北】正黎司地是蚩尤在炎帝之末九黎在少昊之末二者不得同也韦昭云九黎氏九人蚩尤之徒也郑云九黎学蚩尤为乱者在蚩尤之后
　　袁黄曰郑云盗贼状如鸱枭按鸱枭阴类昼伏伺物而动得时而张以比盗贼最善名状
　　释诂防固也韦昭曰强取为防方言秦晋之北鄙燕之北郊谓贼为防
　　苗民　惟作五虐之刑【至】劓刵防黥
　　孔三苗之君顽凶若民疏云郑玄以为颛顼诛九黎至其子孙为三国髙辛之衰又复九黎之恶尧兴诛之【按周语王无亦监于黎苗之王楚语云三苗复九黎之徳韦昭注少皥氏衰九黎乱徳颛顼灭之髙辛氏衰三苗又乱尧诛之三苗九黎之后也与康成説同】尧末其党在朝舜臣尧又窜之后禹摄政又在洞庭逆命禹又徂征之此族三生凶徳故着其恶而谓之民吴澄曰苗民三苗之君也蛮獠之乡擅自雄长虽君其国非受天子之命也其实一民而已愚按左缙云氏有不才子天下之人以比三凶谓之饕餮下云舜臣尧诛四凶族则饕餮即三苗也三苗特别于三族以非帝子孙陈师凯曰吕氏谓古未有五刑制自苗民圣人不得已而用之非也舜典称象以典刑流宥五刑下文方及诛四凶三苗居一焉葢五刑其来乆矣岂有苗民始作五刑舜乃效尤用之之理郑杀邓析而用其竹刑犹讥之孰谓舜诛三苖而乃效尤其法乎经文五刑曰虐劓刵防黥曰淫可见非即古之五刑必更于无辜之人暴虐淫纵用之如纣之炮烙剖心孙皓之凿人目剥人面之类耳天讨有罪五刑五用帝王相承莫之能改而谓始于苗民乎【防是防窍非止宫刑黥是黥面非止墨刑】
　　遏絶苗民
　　孔皇帝帝尧也疏云此言遏苗民下即言命重黎命重黎是帝尧之事知此灭苗民亦帝尧也灭苗民在尧之初兴尧末年又有三苗者礼天子不灭国择其次立之此五虐之君已殄厥世其改立者复在朝称凶族故窜之【舜典疏云三凶皆王臣三苗应亦诸侯之国入仕王朝者】愚按蔡以下章命重黎即羲和其为尧事明矣而此章皇帝乃释为舜何也应取注疏正之
　　乃命重黎　絶地天通罔有降格　棐常
　　孔重即羲黎即和尧命羲和世掌天地四时之官【楚语重黎氏世序天地而别分其主】使人神不扰各得其序天神无有降地地祗不至格天疏云尧典乃命羲和钦若昊天即国语所谓三苗复九黎之徳尧复育重黎之后不忘旧者使复典之也愚按据楚语则尧命羲和乃是修复颛顼之政雄云羲近重和近黎杨山谓羲和非即重黎也近之而已重黎司天地羲和掌日月春夏阳也故羲近重秋冬阴也故和近黎【左称重为勾芒黎为祝融释文重少昊之后黎髙阳之后困学纪闻黎实祝融重为南正而楚世家同以重黎为祝融谬矣】王樵曰不曰絶天地通而曰絶地天通者地民也天神也神本无通乎民兴之常自于下故曰絶地天通降格即地天通苏苗民凟于诅盟神人相乱如左虢之亡有神降于莘此类是也
　　按欧阳永叔本论谓佛老之害在修其本以胜之本于孟子反经反经之説则本于此章棐常也人之元气实则邪气不得干世之常道明则诞説无由入
　　皇帝清问下民
　　按皇训大皇帝犹言大帝也上章皇帝谓尧此章谓舜【陈师凯曰表记引徳威惟畏徳明惟明继之曰非虞舜其孰能如是乎则皇帝为舜明矣】上言遏絶苗民此云有辞于苗明是二时二事孔此章亦以为尧者舜之窜苗在受终居摄以前其时舜未称帝也
　　伯夷降典折民惟刑　农殖嘉谷
　　孔疏三后之次禹功当在先经首及伯夷者典礼是民心之所急将言制刑先言用礼刑礼相须重礼故先言之也吕祖谦曰当时承蚩尤之后人心蛊惑已久未易遽胜伯夷乃降天地人之祀典使知天地之性鬼神之徳森然各有明法向之蛊惑者始消荡无余所谓折民惟刑也【吴澄曰折断斯民入刑之路】后贤亦谓先正神祠然后民知为善王应麟曰人心不正虽有土不得而居有谷不得而食吕刑所以先伯夷而后禹稷也小雅尽废其祸烈于浲水四维不张其害于阻饥孔农畆生嘉谷农谓三农也前此民犹杂食草木实自稷教稼穯民始殖嘉谷矣【蔡农训厚恐不如古注】
　　率乂于民棐彛
　　苏荀悦有言君子以情用小人以形【后汉书荀悦作刑】用荣辱者赏罚之精华故礼教荣辱以加君子化其情也桎梏鞭笞以加小人化其形也君子不犯辱况于刑乎小人不忌刑况于辱乎教化之废推中人而堕于小人之域教化之行引小人而纳于君子之涂此率乂于民之谓也
　　讫威讫富　自作元命
　　王纲振曰讫字当依商书讫我殷民解谓威福二者尽断絶也【讫絶也言当絶威虐之事与货赂之门】
　　按元命注疏皆以夀命言蔡无明解惟金吉甫云狱者民之司命天之所托生杀予夺上与天对此説最佳所谓代天讨也
　　王樵曰典狱非讫于威一章当移置四方司政典狱章下旧接棐彛句后语意不伦威冨夺法乃末世事虞廷葢未有此而讫于威讫于冨亦未足以言臯陶也穆穆在上章结上文之意已尽此下更端欲今之典狱者以伯夷为法以苗民为戒法伯夷敬忌其要也戒苗民威冨其首也旧本错简无疑
　　格命
　　格孔疏云至也谓至善之命或曰言感格尔心之诰命
　　何度非及
　　苏罪非已造为人所累曰及秦汉间谓之逮狱吏以不遗攴党为忠以多逮广系为利故大狱有逮万人者国之安危位祚长短咸系于此
　　正于五罚正于五过
　　王樵曰正于五罚即流宥五刑正于五过即灾肆赦但穆王新定赎法罚以赎言非复古者降等之用矣
　　按吕刑所谓正汉人谓之当言情法相当也东莱曰古者因情而求法故有不可入之刑后世移情而合法故无不可加之罪
　　五过之疵
　　此病在惟出人罪孔蔡二以为出入人罪葢有罪而妄出则必无罪而妄入也
　　五刑之疑有赦五罚之疑有赦　惟貌有稽
　　黄度曰赦者直免之刑罚之疑皆直免之故别出孔刑疑赦从罚罚疑赦从免非也上文不简不服皆谓有不尽之情非疑也疑则直免耳
　　周礼以五辞聴狱讼辞聴色聴气聴耳聴目聴也郑注辞聴观其出言不直则烦色聴观其顔色不直则赧然气聴观其气息不直则喘耳聴观其聴聆不直则惑目聴观其眸子视不直则眊王樵曰经文貌字该气色耳目葢以询鞫覈其言因察之于视聴气息之间也心在辞则情在貌不暇相顾
　　罚锾　阅实其罪　宫辟　五刑之属三千　上下比罪【至】不行　惟察惟法
　　尔雅锾六两所罚皆铜大辟千锾为铜三百七十五斤
