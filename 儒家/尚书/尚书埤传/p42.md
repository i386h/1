<!-- { "loadSidebar": true } -->
　　孔大辂玉缀辂金面前皆南向【其辕向南】先辂象次辂木皆在路寝门内左右塾前北向【其辕向北】疏云四辂两两相配【先与大上下相对次与缀上下相对】不及革辂者以革辂是兵戎之用【周礼革路建太白以即戎是戎辂即革辂也】于此不必陈之蔡以先辂为木辂次辂兼象辂革辂与孔不同程伯圭曰周礼巾车五辂惟玉辂金辂无副车象辂革辂木辂皆有副车王乗玉路余四路皆从是金缀于王也乗金辂余三辂皆从是象缀于金也若乗象路革路木路则各自有副车他路不复连缀矣是象辂当附缀路之列不当附次路也路与辂通陈啓源曰周礼巾车玉路为贵金路次之象与革又次之木路最贱蔡氏知引为证矣然谓贱者行宜逺而在先故谓之先路象革次之为次路此以意卜度之耳按礼器云礼有以少为贵者大路繁缨一就次路繁缨七就郊牲特云大路繁缨一就先路繁缨三就次路繁缨五就注疏谓五就为是葢节级相降每加以两则三就之下不应七就也要皆以少为贵则先路贵于次路可知矣又左襄十六年郑伯赐子展先路三命之服先八邑赐子产次路再命之服先六邑时子展位上卿子产位在四则先路贵于次路又可知矣蔡氏既知象贵于木而反以为次贵于先何其谬耶　孔疏成王殡在路寝下云二人执惠立于毕门之内毕门是路寝之门知陈车辂在路寝门内也左塾者门内之西右塾者门内之东从北面言之为左右也程伯圭曰蔡殡在西序按成王之殡当在堂上西楹之西序者堂下之室也非殡所在当在西阶之上【按檀弓周人殡于西阶之上则犹宾之也此的证】
　　雀弁执惠　阶戺　东垂西垂　侧阶
　　孔疏士入庙助祭乃服雀弁于此服之者士卫王殡与在庙同垂旒为冕无旒为弁雀弁色赤而微黒如雀头也惠以下七兵经多言戈余皆无文郑云惠葢斜刃宜芟刈戈今之句子防刘今之镵斧钺大斧戣瞿葢今三锋矛鋭矛属【蔡引説文云鋭当作鈗】
　　孔疏戺堂防防者棱也所立在堂下近于堂棱按东垂西垂在堂东西尽檐下疏谓东西堂之阶上似太逺
　　邹季友曰蔡侧阶北陆之阶误按郑王肃以侧阶为东下阶是也杂记称夫人升自侧阶注亦云旁阶也嗣王自翼室适殡所往还必由之地故特备仪衞焉
　　孔疏立毕门及夹两阶服弁者皆士也以去殡逺故使士为之立堂上堂外服冕者皆大夫也以去殡近故使大夫为之先门次阶次堂从外向内而序之也次东西垂次侧阶又从近向逺而序之也前陈坐位器物皆以西为上由王殡在西序故也此执兵宿卫之人则先东而后西者以新王在东故也【在东翼室】自狄设黼扆至此幄座靓深寳玉炜车辂列峙兵卫森严肃然起嗣王委重投艰惧不克承之意亦显然示天下以尊无二上正统相阴絶觊觎不臣之萌也岂徒壮国华彰备物已哉　蔡引东莱论极精陛楯周庐见秦纪执防见汉纪
　　麻冕黼裳　宾阶　蚁裳
　　夏撰曰麻冕用极细布即衮冕胡氏曰麻积麻为布冕冠上板也谓之缁布冠者染布为赤黒色也凡布八十缕为一升麻冕以三十升麻为之是二千四百缕矣苏麻冕之裳四章此独用黼以释丧服吉示变也下用蚁裳彤裳而不用纁亦变也礼祭服纁裳朱子曰麻冕乃是祭服顾命用之者以其立后继统事于宗庙故也【在庙则凶服不可入】
　　孔疏礼君升阼阶此由西阶升者未受顾命犹以子道自居不敢当主也愚按成王殡在西阶之上故升自西阶以就殡也
　　苏礼记子张之丧公明仪为之志焉褚幕丹质蚁结于四隅殷士也郑云画楮之四角其文如蚁行往来相交错殷之蚁结如今蛇文画岂蚁裳亦为此文欤
　　太史　上宗奉同瑁
　　孔疏太史乃太宗之属而先于太宗者太史之职掌册书此礼主为册命事重故先言之
　　上宗即太宗也变文言上者郑云宗伯大小三人此其上二人也一人奉同一人奉瑁愚按同瑁恐无一人并执之体此説当存　陈啓源曰按孔瑁所以冒诸侯圭以齐瑞信疏云此瑁惟冒圭不冒璧璧亦称瑞不以齐信未得而闻之也蔡并言冒圭璧不知何据
　　三宿三祭三咤
　　孔疏尔雅云肃进也宿即肃也三宿谓三进爵者从立处而三进至神所也三祭酒者三酹酒于神坐也每一酹酒则一奠爵于地邹季友曰礼吉祭尸受酒灌于地此非吉祭不迎尸故王代神祭酒也
　　秉璋
　　【附考】蔡圭瓒璋瓒按圭瓒者酌郁鬯之杓杓下有槃瓒即槃之名也圭为杓之柄故谓之圭瓒半圭曰璋
　　拜王答拜【二章同】
　　邹季友曰前太保拜白成王以事毕也王答拜敬所白也后太保拜饮福酒而拜神赐也王答拜代神拜也此非正祭不立尸蔡以为代尸拜非也陈师凯曰此王答召公拜也君在庙门外则全于君在庙门内则全于子冢宰元老大臣先之拜告顾命之拜为礼成康王主丧立柩前其答拜礼亦宜之冢宰顾命以相授见大臣如见先王也王答召公拜敬大臣即以敬先王也
　　庙门
　　邹季友曰尔雅室有东西厢曰庙【疏云凡太室有东西厢夹室及前堂有序墙者曰庙】不専以神居为庙也上文东序西序即东西厢也东西厢惟路门内有之故独称路门为庙门礼记聘仪云三让而后命三让而后入庙门三揖而后至阶三让而后升则所谓庙门但指路寝之门而言初非言神居亦非因有殡也周礼司仪载诸侯相见交币之礼亦有及庙之文今人尚有庙堂庙廊之语孔氏谓殡之所处故曰庙而蔡氏因之葢泥于神居为庙也
　　康王之诰
　　伏生以此篇合于顾命共为一篇
　　王出在应门之内　布乗黄朱　壤奠
　　孔疏天子五门臯雉库应路也顾命毕门即路寝之门此云王出在应门之内葢出路门始至应门之内也邹季友曰按应字平声为正音去声为借音故陆氏于此无音礼记疏云应当也谓南向当朝正门也周礼注天子外朝一内朝二外朝在库门之外聴讼蔽狱之朝也治朝在路门之外王日视治之朝也燕朝在路门之内防宗人图嘉事之朝也此应门在库门内路门外葢治朝之所也程伯圭曰左右二字当自为句言趋而左趋而右也孔诸侯陈四黄马朱鬛以为庭实疏云朱非马色定十年左宋公子地有白马四公嬖向魋魋欲之公取而朱其尾鬛以与之是古人贵朱鬛知朱者朱其尾鬛也按周礼小行人合六币圭以马璋以皮璧以帛琮以锦琥以绣黄以黼六物以和诸侯之好下云奉圭兼币币即此马是也王振纲曰黄朱是币当依蔡后注古人以一为竒二为偶三为参四为乗此云布乗黄朱者言所布黄朱之币各四也故下言奉圭兼币圭是王朝所颁执以代瑁此信瑞也币是诸侯所献执以为防此壤奠也武成言篚厥黄豳风言我朱孔阳此黄朱之证也五色黄中朱正以象君德非陈四黄马而朱其鬛也【按乗不止言马左传以乗韦先可证此説亦通】
　　壤奠土壤所出之物以为防而奠于地如奠雁之奠诸侯享天子其物不一举圭马以例其余【依注疏】郑云礼春受防于朝受享于庙此朝兼享礼与常礼不同
　　咸进相揖　诞受羑若
　　古今考古之揖天子以待臣下以手着胸曰揖葢双拱手向胸也下手曰拜　吕祖谦曰二伯率诸侯列门左右朝防分班仪也太保芮伯咸进相揖朝防合班仪也始而分班则诸侯两列西伯与东伯之位相对今而合班则六卿前列冡宰与司徒之位相次袁黄曰説文羑进善也若顺也言文武能进善顺道故大受天命蔡引苏氏説文王出羑里之囚天命始顺牵强难通且言文王犹可言武王则益谬矣【周洪谟曰按韵书羑善也若顺也诞受羑若者蒙上言皇天改大邦之殷之命矣惟周文武大受而善顺之大受见极负荷之重善顺见有灵承之实也】
　　丕平富不务咎
　　苏诗歌文王之徳曰陈锡哉周言其布大利以赐天下则天下相率而载周【依古注】及其亡也以荣夷公専利今康王所云丕平富者岂非陈锡布利也欤所谓不务咎者岂非不専利以销咎怨也哉即位而首言此其与成王皆致刑措也【阙】　　曰易剥象取厚下以安宅葢民厚而君可托也乃裒多益寡称物平施于谦象发之山髙则损地卑则益以财分人则贫富均矣平乃厚民第一义也
　　释冕
　　释冕反丧服东坡尝非之潘元善以问朱子朱子曰天子诸侯之礼与士庶人不同如伊训元祀十有二月朔亦是新丧伊尹已奉嗣王只见厥祖固不可用凶服矣汉唐新主皆行册礼君臣亦皆吉服追述先帝之命以告嗣君韩文外集顺宗实录中可考葢易世授国之大事当严其礼而诸侯以国为家虽先君之丧犹以为私服也五代以来此礼不讲始终之际殊草草矣叶梦得曰康王此举必有大不得已而然者葢成王初即位犹有三监殷民之变微周公天下未可知况不及成王周公者乎故召公权一时之宜而遽正君臣之分若曰三年之丧天下之通丧也亦天下之大义也通丧天下之所同大义天子诸侯之所独故不以通丧废大义而吉凶又不可相乱则以冕服朝诸侯以为常礼则不可以为非礼亦不可及后世卒不能夺康王之所为然后知此书之录于经非孔子不能权之于道以尽万世之变也吕祖谦曰顾命成王所以正其终康王之诰康王所以正其始也舜除尧之丧格庙而咨四岳成王除武之丧朝庙而访羣臣皆百王之正礼然成汤方没伊尹遽偕羣后侯甸陈训太甲焉礼固有时而变矣説者不疑太甲受伊尹之训于居忧之时乃疑康王受毕召之戒于宅恤之日甚者以晋辞诸侯为证然则隆周之元老反不若衰晋之陪臣耶　按以上诸説当与苏説并存胡康侯春秋乃云是时成王方崩就殡犹未成服故用麻冕黼裳乃受顾命诰诸侯然后成服宅忧愚谓经文明言王反丧服则先时已成服矣礼天子七日而殡自乙丑至癸酉凡九日无不殡者殡后无不成服之理章俊卿又言古天子诸侯既殡即嗣位改元康王所行正人君即位之常礼春秋时之逾年即位及嗣君称子乃夫子书之以着其变周制而啓乱源此説吾尤不敢信
　　尚书埤卷十四
<经部,书类,尚书埤传>
　　钦定四库全书
　　尚书埤卷十五
　　吴江朱鹤龄撰
　　毕命
　　金履祥曰分正之命惓惓于生厚之迁保厘之册汲汲于余风之殄迹商民之所为自秦汉言之坑戮诛夷而已而乃待之如此此所以为周家之忠厚也前儒谓东迁之后卫之俗淫郑之俗靡魏之俗啬齐之俗诈独东周忠厚之风数百年不敝盟向之民不肯归郑阳樊之民不肯归晋及其末也九鼎宝器皆入于秦而周民卒东亡岂非王化之入人深乎
　　弼亮四世　正色
　　孔疏晋语説文王之事云询于八虞访于辛尹重之以周召毕荣则毕公于文王之世已为大臣也【附考】蔡表仪朝着【与宁同】按左叔向曰朝有着定杜预注朝内列位常处谓之表着
　　殊厥井疆　郊圻封守
　　表厥宅里殊厥井疆以商人化商人此旌别之妙用也
　　吕祖谦曰周公始迁商民戒长治者不忌凶徳包以大度善恶竝育以安反侧也至君陈则商民防服周化故简修进良犹未大区别也至康王则世变风移矣茍犹兼育竝容则余孽不除终为良民之害故命毕公分别里居恶将无以自容势不得不入于善此周治之成也葢惟式化之时乃举此政在易五阳一阴然后可以夬决庭不知时义而错施之为恶者众或以召乱
