<!-- { "loadSidebar": true } -->
　　黄震曰蔡谝言谓杞子葢殽之役实杞子启之然始祸虽在杞子成之者实在孟明孟明违父误君再败秦师焚舟之役终无寸功自此秦晋连兵数十年不解岂可以杞子始祸薄孟明之罪哉
　　杌陧
　　杌如木之动摇陧如阜之圯壊
　　林之奇曰书于吕刑下有文侯之命费誓秦誓三篇窃意周大史所藏典谟训诰誓命之文至吕刑而止自时厥后歴幽厉之乱简编不接其间如宣王中兴防诸侯复境土任贤使能南征北伐锡命韩侯申伯用张仲仲山甫其时大诰命多矣乃无一篇见于书意宣王之书必亡失于骊山之乱孔子既取周太史所藏断自尧典讫于吕刑于列国复得命誓三篇遂取而附益于其后愚按书录文侯之命者何存晋也王迹熄而霸图兴晋于同姓最强主夏盟又最久微晋周其丧鼎矣故以此存之也录费誓者何望鲁也鲁周公之文武不作矣东周犹可为乎元公之初国势甚张故以此望之也录秦誓者何警周也秦穆据有岐丰之地天下大势骎骎而趋于秦文武成康之泽其熸乎故以此警之也删诗之先唐风于秦风而跻鲁风于颂犹此志也

　　尚书埤卷十五
　　钦定四库全书
　　尚书埤附録
　　吴江朱鹤龄撰
　　古文尚书逸篇【隋志梁五经博士刘叔嗣注尚书逸篇二卷唐志徐邈注尚书逸篇三卷】
　　序帝厘下土【句】方设居方别生分类作汨作九共九篇藁饫【次舜典后】
　　孔言舜理天下诸侯四方各设其官居其方生姓也别其姓族分其类使相从汨治作兴也言治民之功兴藁劳饫易也凡十一篇皆亡　朱子曰刘侍读以共为丘言九丘也刘原父云古文□共相近误为共藁音义与犒同周礼有槀人注云读如犒师之犒孔疏汨作等十一篇同此序其文皆亡而序与百篇之序同编故存
　　序自契至于成汤八迁汤始居亳从先王居作帝告厘沃【次征后】
　　孔十四世凡八徙国都契父帝喾都亳【今偃师】汤自商丘迁焉故曰从先王居疏云商颂帝立子生商是契居商【今商州】也世本云昭明居砥石左称相土居商丘及今汤居亳事见经者有此四迁余四迁未详闻也砥石先儒无言不知所在陈师凯曰帝告疑即帝喾厘理治沃沃饶之土　释文此二亡篇旧解是夏书马郑之徒以为商书两説并通
　　序汤征诸侯葛伯不祀汤始征之作汤征【次帝告二篇后】孔为夏方伯得専征伐【金履祥曰史记载汤征之辞絶不类孟子引亳众往耕之事必出此书而五就汤桀之事意者于汝鸠汝方之书得之今不可得而详矣】
　　序伊尹去亳适夏既丑有夏复归于亳入自北门乃遇汝鸠汝方作汝鸠汝方【次汤征后】
　　孔言所以丑夏而还之意二篇皆亡
　　序汤既胜夏欲迁其社不可作夏社疑至臣扈【次汤誓后】孔汤革命创制改正易服变置社稷而后世无及勾龙者故不可而止言夏社不可迁之义三篇皆亡疏云疑至臣扈当是二臣名葢亦言社不可迁之意苏左曰共工氏有子曰勾龙为后土后土为社烈山氏之子曰柱为稷自夏以上祀之周弃亦为稷自商以来祀之是汤以弃易稷而无以易勾龙者故曰欲迁其社不可　陈师凯曰此易社神非迁杜也书亡本无所考据以序意详之初欲迁夏社作夏社篇继以二臣之议而止故又作疑至臣扈篇自商初不迁夏社垂为后法周遂亦不迁殷社所以亳社春秋犹存焉忠厚之仁监戒之义葢两得之
　　序夏师败绩汤遂从之遂伐三朡俘厥宝玉谊伯仲伯作典宝【次夏社二篇后】
　　孔三朡国名桀走保之今定陶也桀自安邑东入山出太行东南涉河汤缓追之不迫遂奔南巢俘取也玉以礼神使无水旱之灾【出楚语】故取而宝之二臣作典宝一篇言国之常宝也　朡韵书作艐篆文月字与舟字相似故乱也史记作防或又作鬷释文云谊本或作义
　　陈傅良曰宝玉如夏后氏之璜非贪其宝也国之庸器也张氏曰二臣之书意以伤桀而戒汤
　　序咎单作明居【次汤诰后】
　　孔咎单臣名主土地之官作明居民法一篇疏云马融云咎单为司空咎巨九反单上演反
　　序成汤既没太甲元年伊尹作伊训肆命徂后【伊训见古文】孔肆命陈天命以戒太甲徂后言往古明君以戒二篇亡
　　序沃丁既葬伊尹于亳咎单遂训伊尹事作沃丁【次咸有一徳后】
　　孔沃丁太甲子伊尹既致仕老终以三公礼疏云皇甫谧云沃丁八年伊尹卒年百有余嵗大雾三日沃丁葬之以天子礼祀以太牢苏咎单训伊尹事犹曹参随萧何规也　皇览云伊尹冡在济隂郡己氏县平利乡李舜臣曰自稷契以下尽臣道者不乏人而伊尹周公之葬独纪于书
　　序伊陟相太戊亳有祥桑谷共生于朝伊陟赞于巫咸作咸乂四篇【次沃丁后】
　　孔伊陟伊尹子太戊沃丁弟之子祥妖怪二木合生七日大拱不恭之罚赞告也巫咸臣名疏云祥者恶事先见之征谷楮木七日大拱伏生书有其文殷本纪云一暮大拱五行貌之不恭是谓不肃时则有青之灾木色青故曰青皇甫谧云太戊问于伊陟伊陟曰臣闻妖不胜徳王之政事有阙王其修徳太戊退而占之曰桑谷野木而合生于朝意者朝亡乎太戊惧修先王之政明养老之礼三日而祥桑枯死三年逺方重译而至者三十六国
　　序太戊赞于伊陟作伊陟原命【次咸乂后】
　　孔告以改过自新原臣名防云俱以桑谷事告
　　序仲丁迁于嚻【音敖】作仲丁【次伊陟二篇后】
　　孔仲丁太戊子去亳嚻地名陈迁都之义疏云皇甫谧云仲丁自亳徙嚻在河北也或曰今河南敖仓嚻史记作隞
　　序河亶甲居相作亶甲【次仲丁后】
　　孔亶甲仲丁弟相地名在河北释文今河北魏郡有相县史记正义括地志云故殷城在相州内黄县东南十三里即河亶甲所筑
　　序祖乙圯于耿作祖乙【次河亶甲后】
　　孔祖乙亶甲子圯于相迁于耿河水所毁曰圯疏云既毁于耿必迁一处盘庚自彼处而迁于殷也殷本纪云祖乙迁于邢皇甫谧以耿在河东皮氏县耿乡王应麟曰皇极经世祖乙圯于耿徙居邢葢从史记以经世纪年考之祖乙以乙未嗣位后有祖辛沃甲祖丁南庚阳甲而后盘庚立自祖乙至盘庚约一百二十余年若谓民荡析离居因耿之圯不应如是之久当阙所疑愚按书与序不合恐序有讹脱当以为允言祖乙迁耿本纪又言迁邢祖乙在位十九祀不应有两迁史记索隐云邢音耿葢邢乃耿之讹辨详盘庚篇
　　序髙宗祭成汤有飞雉升鼎耳而雊祖已训诸王作髙宗肜日髙宗之训【髙宗肜日见今文古文】
　　序武王既胜殷邦诸侯班宗彛作分器【次洪范后】
　　孔赋宗庙彛器酒鐏赐诸侯言诸侯尊卑各有分胡氏曰如分鲁以夏后氏之璜分陈以肃慎氏之矢之类序専言宗彛器以祭器为重也
　　序巢伯来朝芮伯作旅巢命【次旅后】
　　孔巢殷诸侯伯爵也南方逺国武王克商慕义来朝芮伯周同姓畿内之国为卿大夫陈威徳以命巢疏云世本云芮伯姬姓杜预云芮今冯翊临晋县芮乡是也
　　李杞曰巢今无为军巢县曰来朝书始来朝也汤放桀南巢巢人纳之商封为伯亦足见巢之忠矣商亡而周兴于是始来朝夫子录其书葢有所感也夫【王应麟曰此説美矣未知何据】
　　序唐叔得禾异亩同颖献诸天子王命唐叔归周公于东作归禾【次微子之命后】
　　孔唐叔成王母弟食邑内得异禾也亩垄颖穗也禾各生一垄而合为一穗天下和同之象周公之徳所致周公东征未还故命唐叔以禾归周公唐叔后封晋疏云书太成王之时有三苗贯桑叶而生同为一穗其大盈车长防充箱民得而献诸成王孔不用此説葛兴仁曰唐叔虽幼因禾必有献替之言成王既悟风雷之变因命唐叔以禾归周公于东归史记引此序作馈
　　序周公既得命禾旅天子之命作嘉禾【次归禾后】
　　孔已得唐叔之禾遂陈成王归禾之命而推美成王善则称君天下和同政之善者故周公作书以善禾名篇告天下疏云二篇东征未还时事微子受命应在此篇后　陈经曰当王之疑也禾为之偃金縢之啓也禾为之起及君臣之和同也禾又为之异畆同颖周公之忠诚格天如此　朱子语录曰唐叔得禾记所载若成王先封唐叔后封康叔是以侄先叔决无此理
　　序成王东伐淮夷遂践奄作成王政【次蔡仲之命后】
　　孔成王即政淮夷奄国又叛王亲征之遂灭奄而徙之以其数反覆为平淮夷徙奄之政令疏云费誓称淮夷徐戎并兴王伐淮夷鲁伐徐戎是同时事释文践借也政马本作正
　　序成王既践奄将还其君子蒲姑周公告召公作将蒲姑【次成王政后】
　　孔蒲姑齐地将徙奄新立之君于蒲姑告召公使作册书告令之疏云杜预左注乐安博昌县北有蒲姑城礼天子不灭国诸侯有罪则杀其君而立其次贤者故知所徙者奄新立之君也释文蒲马本作薄汉志作薄姑　李杞曰迁奄君于薄姑迁奄民于鲁祝鮀所谓因商奄之民而命伯禽也
　　序成王既伐东夷肃慎来贺王俾荣伯作贿肃慎之命【次周官后】
　　孔海东诸夷驹丽扶余豻貊之属武王克商皆通道焉成王即政而叛王伐而服之故肃慎氏来贺荣同姓诸侯为卿大夫王使之为命书以币贿赐肃慎之来贺
　　疏云汉书有髙驹骊扶余韩无此豻豻即彼韩也苏东夷即淮夷也在周为东愚谓子瞻説是也汉孔氏以东夷为海东诸夷大非三代之时岂有劳师越海逺征外夷者哉汉武帝之伐闽越隋帝唐太宗之亲征髙丽未必不自斯言啓之也东夷叛于成王时史无明文可考东夷服而肃慎来尤属难信左肃慎燕亳吾北土也杜预注肃慎北夷在莵北三千余里成王伐淮夷归京师时适肃慎来贺本非相因序特牵连言之耳贺者贺中国治安诗云四方来贺岂必因服夷始至哉肃慎来贺如入贡楛矢石砮是也
　　序周公在丰将没欲葬成周公薨成王葬于毕告周公作亳姑【次肃慎之命后】
　　孔不敢臣周公故使近文武之墓告周公柩斥及奄君已定亳姑言所迁之功成吴氏曰周公没时适在丰注疏谓致政归老于丰非也晋地道记毕在长安西北苏毕有文武墓亳姑蒲姑也周公告召公作将蒲姑至此并告以所迁也　吕祖谦曰公欲葬成周葢宗臣垂死忧国以邦之安危惟兹殷士致不忘之意焉意不在葬也成王知其意故不从其葬使祔于文武而已黄度曰伊尹周公皆宗臣故伊尹从汤葬周公从文武葬皆国礼犹后世陪葬山陵也尚书逸语【见汲冢周书者不录】
　　孟子不及贡以政接于有庳赵岐曰尚书逸篇之辞左晋狼瞫引周志曰勇则害上不登于明堂注周书也叔向引书曰圣作则注逸书叔向又引夏书曰昬墨贼杀注逸书
　　尚书大引盘庚曰若徳明哉又引酒诰王曰封惟曰若圭璧皆今经所无
　　周礼疏引周书周公曰都懋哉予闻古先哲王之格言诗疏引周书曰维文王在程作程寤程典皇甫谧云文王徙宅于程
　　大戴记保篇注引周书曰习之为常
　　吕氏春秋引商书曰刑三百罪莫重于不孝注商汤所制法又引周书曰若临深渊若履薄氷注葢逸书又引周书曰民善之则畜也不善则讐也
　　孔丛子引书曰维髙宗报上甲微葢逸书也【鲁语展禽曰上甲微能帅契者也商人报焉】
　　墨子引周书曰国无三年之食非其国
