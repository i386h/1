<!-- { "loadSidebar": true } -->
　　孔疏礼运云人者天地之心五行之端也食味别声被色而生者也言人能兼此气性余物则不能然故孝经云天地之性人为贵
　　商王受
　　邹季友曰孔传云受纣也音相乱马氏曰受读曰纣郑氏云纣帝乙之子帝乙爱而欲立之号曰受德时人转称为纣陆氏遂以立政篇受德为纣之字此却非立政自以桀德与纣德相称耳【愚按吕氏春秋云纣同母三人长曰防子启次曰仲衍次曰受德以受德为纣号盖本于此然吕氏之言多不可信】
　　沈湎冒色　罪人以族　侈服
　　孔疏诗云天不湎尔以酒湎谓酒变面色湎然齐同无复平时之容也冐色详史记
　　孔一人有罪刑及父母兄弟妻子疏云秦政酷虐有三族之刑谓非止犯者之身乃更上及其父下及其子父母前世兄弟及妻当世也子孙后世也王樵曰考之史秦文公二十年法初有三族罪张宴曰父母兄弟妻子如淳曰父族母族妻族也如如淳之説父母兄弟妻子之外又有旁及者秦法为又酷于纣矣实不然也刑法志曰汉除秦苛法兆民大悦然大辟尚有三族之诛文帝诏除收孥相坐律曰犯法者已论而使无罪之父母妻子同产坐之及收朕甚勿取景帝诛晁错父母妻子同产无少长皆弃市据父母妻子同产之文则三族止如张晏之説耳如淳説非也
　　孔疏侈谓服饰过制匮民财力为奢侈
　　观政于商　夷居
　　孔谓十一年自孟津还时陈第曰孔十一年观兵十三年伐纣合书序与经文言之也今日观政于商曰罔有悛心曰罔惩其侮则观兵之事当时诚有之矣蔡氏本程子説谓观兵则胁君胁君不臣也惟应一举灭之一日命未絶则为君臣一日命絶则为独夫是以伐纣为可而胁纣为不可也然十三年起兵之初纣之命尚未絶也其誓师之言曰独夫受何也且胁君孰与伐君可伐于二年之后不可胁于二年之前岂通论哉儒者谓汤之数桀也恭武之数纣也傲汤犹有惭德之言武絶无口实之虑此皆时势使然不可疑泰誓之非眞也或问观兵于商欲纣之悛改耳使其悛也武王当复北面事之乎苏子瞻曰文武之受命也乆矣纣若改过不过存其社稷宗庙而封诸商使为二王后也以为武王退而示弱固陋而曰复北面而事之亦过也吁子瞻之言信矣愚按周本纪云武王即位九年上祭于毕东观兵至于孟津鲁世家云武王九年专伐至孟津周公辅行所谓观兵孟津者即戡黎之役耳盖黎在河北伐黎必渡孟津伐纣又渡孟津也但史记观兵在九年而孔云十一年未知孰是
　　袁黄曰孔平居无故废天地百神之祀蔡解夷作蹲踞恐非
　　作之君作之师
　　三代以前之君皆以身敎天下所谓作之师也后世君道尚存一二而师道废矣
　　亿万　有臣三千
　　邹季友曰蔡百万曰亿按风俗通十万曰亿毛诗郑笺十万曰亿孔疏云方百里为田九十亿亩是亿为十万也国语韦昭注云十万曰亿古数也秦时改制始以万万曰亿今解尚书合用古数百万曰亿未见所本然洛诰又言十万曰亿则于此不应异释也岂写之误耶
　　按兵法戎车一乘甲士三人歩卒七十二人千乘之车合用甲士三千人故曰有臣三千也孟子亦曰虎贲三千人
　　贯盈
　　袁黄曰正义云纣之为恶如物在绳索之贯其恶贯已满蔡注贯训通欠明
　　次于河朔
　　按武成武王以十一月三日发镐京至戊午渡河为二十八日孟津去周九百里司马法师行日三十里故以二十八日渡河也
　　朕梦协朕卜
　　王应麟曰史本纪武王伐纣卜龟兆不吉羣臣皆惧惟太公强之书正义引太公六韬云卜战龟兆焦筮又不吉太公曰枯骨朽蓍不逾人矣武王已明言朕梦协朕卜彼言不吉六韬之书后人所记史记采用之非实事也愚按太史公未见古文泰誓故史记有此误
　　予有乱臣十人
　　乱臣十人论语言有妇人焉马融以为文母愚按文王为西伯九年而崩寿九十七武王即位十三年伐商又六年而崩寿九十三当克商时武王年已八十七文母不应尚在虽微刘侍读子无臣母之説亦可知妇人之非文母矣刘侍读以邑姜当之旧説邑姜为太公望女亦恐未然古者诸侯不再娶太公归周在文王为西伯之后武王寿防七十矣安得于是时更纳公女为元妃哉或曰论语妇人或殷字之讹胶鬲殷人也文王举之于鱼盐之中国语殷辛伐有苏有苏以妲己女焉妲己有宠于是与胶鬲比而亡殷又吕氏春秋帝王世纪皆云纣使胶鬲候周师王使以甲子日报纣此足证胶鬲适周尝佐武王伐纣之时鬲正在行间以其本非周才故曰九人而已不然妇人不与外政况当麾旄仗钺之日而乃盛称宫壸之得人以告其众哉殷转为妇疑古文蝌蚪书偏旁有微近者而汉儒未之察耳此説吾不敢从姑笔之存疑
　　西土君子
　　林之奇曰君子统上下而言勾践伐呉以其私卒君子六千人为中军则士卒亦可言君子也
　　斮朝涉之胫　祝降时丧
　　孔传纣见冬月涉水者谓其胫耐寒斫而视之李石续博物志云老人晨渡朝歌水而怯纣曰老者髓不实故晨寒因斮胫以视髓此説与孔小异
　　邹季友曰孔祝断也天恶纣逆道断絶其命陆氏音释丁管反祝之训断乃断絶之断音与短同非断决之断音与煆同也蔡传既从孔云祝断也又云断然降是丧亡是读断决之断为短音矣宜定从一牧誓
　　孔牧在朝歌南三十里
　　王左杖黄钺
　　马缟中华古今注金斧黄钺也铁斧钺也三代通用之斩断今以黄钺为乘舆之饰钺诸公得建之武王以黄钺斩纣故王者以为戒太公以钺斩妲己故妇人以为戒
　　司徒司马司空
　　蔡武王尚为诸侯未备六卿程伯圭曰前篇言大廵六师是已备天子之六卿此举三卿乃举友邦治事之臣且不遗其卑贱而悉告之也首言西土之人指周之臣民次言友邦之君及其治事大小之臣又次言逺方小国其序当然也
　　庸蜀羌髳微卢彭濮
　　按左楚饥庸与百濮伐之庸今上庸县濮即百濮又楚伐罗罗与卢戎两军之盖南蛮之属楚者蜀地甚广疏引大刘云蜀郡今成都也括地志岷洮等州以西为古羌国以南为古髳国诗如蛮如髳是也彭苏氏云属武阳今彭县也微国未详孔云髳防在巴蜀盖微近髳也八国皆西南夷王柏曰牧野一役诸侯之师皆期而来防惟庸蜀羌髳微卢彭濮则不期而来防者也彼八国皆小国且逺夷也不责其防者周家之仁闻风自来者八国之义后世遂谓孟津之师不期而防者八百国殆因此侈言之与
　　王父母弟
　　孔王父祖之昆弟母弟同母弟疏云释亲云父之考为王父弃其祖之昆弟则父之昆弟可知矣春秋之例母弟称弟同母尚弃则别生者可知矣陈师凯曰厥遗王父母弟如左所谓先君之遗姑姊妹
　　六步七步四伐五伐六伐七伐
　　吕祖谦曰司马法伍两卒旅各有其长乃止齐焉使其部伍之长各自止其止各自齐其齐故当战时井然有序不失纪律三军如一人王樵曰六步七步不知此车法耶步法耶盖古者步卒夹车而行动止相为用车不妄驰步不妄动步法即车法也至春秋时古法已乱如所谓舆曳柴而驰与视其辙乱望其旗靡之类则古法之乱不在毁车崇卒之后矣古之节制能为不败之师则岂有大败之战至七国时史家每书某战斩首几万则又春秋所无也
　　武成
　　孔疏张霸伪书有武成篇刘歆误以为古文郑云武成逸书建武之际亡谓霸书也此篇叙事多王言少辞又首尾不结体裁异于余篇章如愚曰武成多记当时之事与尧典舜典顾命体制略同此篇多错简幸日之甲乙可考用附我大邑周之下当有阙文则不可知矣方孝孺曰牧野之兵非武王之志也圣人之不幸也武成记其时事但曰一戎衣而天下大定不及纣之死者为武王讳故不忍书也史谓纣登鹿台之上衣其寳玉自燔于火而死意为近之吾意武王见纣之死不踊而哭则命商之羣臣以礼葬之岂有余怒及其既死之身躬斩其首县之太白之旗者哉此战国薄夫之妄言史迁取而笔之谬也【按贾子曰纣死弃玉门之外观者进而蹴之武王使人帷而守之其无斩纣之事可知】
　　惟一月壬辰旁死魄
　　孔传一月周之正月【史记年表春正月或书一月或书端月】旁近也月二日死魄疏云此月辛邜朔朔是死魄故月二日近死魄魄者月轮郭无光处也朔后明生而魄死望后明死而魄生
　　予小子既获仁人
　　孔仁人太公周召【音邵】之徒愚按诗维师尚父时维鹰尊之曰尚父盖武王伐纣时太公年已耄矣宋玉九辨曰太公九十乃显荣説苑曰太公年七十而相周九十而封齐淮南子曰吕望年七十始学兵九十佐武王伐纣皆可证也其遇文王之岁经典无明文荀子文王举太公于州人行年七十有二周书雒师谋注云文王既诛崇侯得吕望于磻溪之厓是在伐崇之年书大云散宜生南宫括闳夭学于太公望望曰西伯贤君也四人遂见西伯于羑里【陶潜圣贤羣辅録同齐世家以散宜生闳夭招吕尚同求美女奇物献之纣以赎西伯与此小异】是在被囚之年齐世家云西伯断虞芮之讼伐崇大作丰邑天下三分归二太公之谋居多则太公归周又在断虞芮之前也
　　陈于商郊俟天休命　血流漂杵　式商容庐　鹿台孔自河至朝歌出四百里五日而至赴敌宜速待天休命谓夜雨止毕陈疏云周语王以二月癸亥夜陈未毕而雨是雨止毕陈也待天休命雨是天之美命韦昭云雨者天地人和同之应也蔡元度曰诗云肆伐大商防朝清明盖谓雨止清明也
　　蔡清曰朱子孟注杵舂杵也兵间安得有舂杵曰此正兵间所宜用也凡古人行兵人各畚锸版杵之属为营堑备又有罗锅之类行以为罗防以为锅孔疏帝王世纪云商容及殷民观周师之入见毕公至殷民曰是吾新君也容曰非也观其为人虎踞而鹰趾当敌将众威怒自倍见利即前不顾其后见周公至民曰是吾新君也容曰非也视其为人忻忻休休志在除贼是非天子则周之相国见武王至民曰是吾新君也容曰然圣人为海内讨恶见恶不怒见善不喜顔色相副是以知之是商容之事也按周本纪云命召公释箕子之囚命闳夭封比干之墓命毕公表商容之庐然则武王亲式其闾又表之也又按蔡引帝王世纪云亡者犹表其闾况存者乎商容不应言亡孔疏谓纣所贬退处于私室
　　新序鹿台其大三里其高千尺周本纪命南宫括散鹿台之钱帝王世纪王命归施鹿台之珠玉及倾宫之女于诸侯殷民咸喜【括地志鹿台在卫县西南二十二里】
　　归马放牛
　　武王归马放牛与秦政之销兵晋武之罢州郡兵何异曰非然也古者军伍藏于井甸战陈讲于搜狝威略寓于巡守防同无人非兵无地非兵也虽衅车甲櫜干戈与后世之销兵兆乱者不同也然则孟子所云飞亷五十国不尚烦师武欤曰其时所有事者东方一隅耳戎车三百虎贲三千固无俟于再驾也东坡乃以放马归牛为释天下之疑惧亦浅之乎窥圣人矣或又以为武王偃武太早故致武庚之畔尤不然矣
　　大告武成
　　孔疏其年閠二月庚寅朔三月庚申朔四月己丑朔厥四月哉生明王来自商至于丰是四月三日也丁未四月十九日庚戌二十二日也正月始往伐四月告成功史序其事见成功之次
　　先王建邦启土　公刘克笃前烈　王季其勤王家惟九年
