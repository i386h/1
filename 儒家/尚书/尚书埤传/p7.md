<!-- { "loadSidebar": true } -->
　　袁黄曰厘降之厘与允厘之厘不同不宜同训为治蔡云治装陋矣诗既醉篇厘尔士女孔传云厘予也此当依诗诂无疑　孔疏列女传云二女长曰娥皇次曰女英舜即位娥皇为后女英为妃郑氏注礼记乃云舜不告而娶不立正妃此郑所自说未有书传云然愚按檀弓云舜崩于苍梧之野盖三妃未之从也疏引帝王世纪云长妃娥皇无子次妃女英生商均三妃癸比生二女宵明烛光癸比他书未闻当以二女为正　金履祥曰史记称黄帝曾孙喾喾之子尧则尧是黄帝孙又称黄帝生昌意昌意生颛顼歴穷蝉敬康句望蟜牛以至瞽瞍而生舜则舜是黄帝八世孙尧舜俱出于黄帝则二女之妻不亦渎姓无别已乎世系之传史记之失考也昔欧阳修谓司马迁汉史其纪汉之初已不知高祖之世系父曰太公而犹不知其名母曰刘媪而犹不知其氏而其上纪五帝之世母妻嫡庶子孙名氏一无所遗耳目所及尚如此则二千余年所传闻者其详果足信乎或曰世本也非迁所自言也抑世本果出于三代之时乎以世本为三代之书犹以尔雅为周公之书也故朱子谓世本出于附防假托不可慿据今以叙舜之次推之其不可慿也审矣曰然则舜果何出乎考之于书曰虞舜曰嫔于虞是虞者有国之称也参之国语史伯之言曰成天地之大功者其子孙未尝不章虞夏商周是也虞幕能听协风以成乐物生者也夏禹能平水土以品处庶类者也商契能和合五教以保于百姓者也周弃能播殖谷疏以衣食民人者也其后皆为王公侯伯夫以虞幕并契稷而言则幕为始封有虞之君而舜所自出以王天下者也愚按左传云陈颛顼之族也自幕至于瞽瞍无违命是幕乃颛顼之后无疑史本纪不载幕名未知去舜几世然幕既祖颛顼而颛顼乃黄帝之孙帝喾之父也谓舜与尧非同出黄帝可乎祭法云有虞氏禘黄帝而郊喾祖颛顼而宗尧世本固未可信祭法亦不可信乎意者上古质野礼制未备虽所出同而姓各别者皆得通婚姻夏商以后始严矣【本孔疏】　孔疏妫汭在河东虞郷县厯山西西流至蒲坂县南入于河舜居其旁周武王赐陈胡公姓为妫为舜居妫水故也金履祥曰舜生于姚墟因生为姚姓居于妫汭后世复因居为妫姓非舜有二姓也诸冯妫汭皆在今河中府河东县孟子以为东夷之人盖对文王岐周而言自河中至岐周千余里也说者指齐之厯山濮之雷泽为舜侧微畊渔之地特因孟子之言而附防之耳史记正义括地志故虞城在陜州河北县东北五十里虞山之上郦道元注水经云軨桥东北有虞城尧以女嫔于虞之地也

　　尚书埤传卷一
　　钦定四库全书
　　尚书埤传卷二
　　呉江朱鹤龄撰
　　舜典
　　按伏生经文无篇首曰若稽古以下二十八字东晋梅上古文孔传亦无之今此二十八字乃萧齐姚方兴得之大航头者其传又云王肃范甯所补则此二十八字诚可疑　陈振孙曰孟子引二十有八载放勲徂落之文曰尧典则知古无舜典篇名也
　　允塞
　　袁黄曰易曰有孚盈缶缶至虚而吾之诚信足以满之正是塞义
　　慎徽五典　大麓
　　袁黄曰徽孔传训美蔡因之按字书三纠绳为徽又琴节曰徽淮南子鼓琴循经谓之徽五臣曰调也三纠绳亦有调义不调则缓急不均故须慎之下之克从者从其所调也　左传播五教于四方父义母慈兄友弟恭子孝孔传用之蔡传则用孟子
　　大麓自应据史记蔡传尧使舜入山林是用史本纪语孔传大録万几之政盖因録鹿音同而误耳【集韵麓古作防通作鹿】王氏曰大麓太山之麓也后世封禅之说傅防于此黄度曰阚骃十三州志麓林之大者其后秦置钜鹿郡尧将禅舜合诸侯羣臣百姓纳之大麓风雨不迷致之以昭华之玉此出纬书难尽据而与史记相符
　　舜让于德弗嗣
　　孔传辞让于德不堪不能嗣帝位愚按此即蔡传所引或说也若作让于有德之人泛言则不成为让有所指则为何人乎　王樵曰舜让于德勿嗣之下无再命之辞而即继以受终文祖疑有阙文仁山金氏以论语补之曰帝曰咨汝舜天之厯数在尔躬不允其让也允执其中授以治天下之道也四海困穷天禄永终戒之也然后舜以正月上日受终于文祖如此文义方完
　　正月上日
　　正月上日与月正元日皆谓建寅之月王肃云惟殷周改正易民视听自夏而上皆以建寅为正
　　在璿玑玉衡　七政
　　孔疏马融云浑天仪可旋转故曰璿衡衡箫所以视星宿也蔡邕云玉衡长八尺孔径一寸下端望之以视星宿盖璿玑以象天而衡望之转玑窥衡则知星宿　王应麟曰张文饶云尧之厯象盖天法也舜之玑衡浑天仪也信都芳云浑天覆观以灵宪为文盖天仰观以周髀为法【唐孔氏曰髀股也股者表也其法始于庖羲周人志之故曰周髀蔡邕云即盖天也】刘智谓黄帝为盖天颛顼造浑仪春秋纬文曜钩谓帝尧时羲和立浑仪而韩显符浑仪法要序以为伏羲立浑仪未详所出
　　袁黄曰尧典曰日月星辰此止及七政者经星丽天不动十二辰无迟速顺逆之殊故畧之　【附考】蔡传六合仪刻十二辰八干四隅邹季友曰八干谓壬癸甲乙丙丁庚辛四隅谓艮巽坤干
　　肆类于上帝　禋于六宗
　　孔疏经言祭天不及地与社稷必皆祭之但史文畧耳王樵曰类依郊祀为之郑氏春官肆师注本尚书夏侯欧阳之说近儒有云类合也合祭天地也妄解经文以证其说固不足辟但天地之分祭合祭为歴代不决之疑有不容不辨者礼曰享帝于郊祀社于国又曰郊所以明天道社所以神地道又曰郊社所以祀上帝可见古者天地之祭只有郊社而已安得南郊之外复有北郊以祭地乎郊自郊社自社又安得天地合祀于南郊乎皇天上帝至尊无对今主分者崇北郊以抗天主合者则谓人道若考妣然皆非礼也王莽谄事元后傅防昊天有成命之诗始合祀天地同牢而食其渎亵不经甚矣此岂可据耶【此主胡五峯之说予有辨详毛诗通义】　上帝孔传云告天及五帝愚按此据周礼之文家语季康子问五帝孔子曰天有五行金木水火土分时化育以成万物其神谓之五帝然昊天上帝一而已岂有五哉五行之神助天理物安得与上帝并称汉人笃信谶纬故有五方五色帝及五人帝之说至宋儒始黜之
　　邹季友曰六宗汉晋诸儒之说最繁杂【伏生马融以天地四时为六宗刘歆谓水火雷风川泽贾逵谓日月星河海岳郑谓星辰司中司命风伯雨师晋司马彪以六宗不应独立表驳之幽州秀才张髦上疏谓祀文祖之庙六宗者三昭三穆也十一家皆非见后汉书注】惟王肃同孔传孔传谓四时也寒暑也日也月也星也水旱也根据祭法故蔡传从之泰昭坛名相近当从王肃作祖迎徃者祖送之来者迎迓之也幽宗雩宗之宗读如字郑氏读作禜非【孔丛子载宰我问答与孔传同】苏传古者郊天必及天地间尊神考之祭法其泰坛祭天即此类上帝也祭四时寒暑日月星水旱即此禋六宗也四坎坛祭四方与山林川谷丘陵能出云为风雨见怪物皆曰神即此望山川徧羣神也祭法所序舜典之章句义疏也
　　辑五瑞
　　陈第曰五瑞及五礼三帛二生之类汉儒悉以周制当之虽其意不逺而其事无稽当于释义之中寓存疑之意五瑞则曰若周礼公执桓圭侯执信圭等之类五礼则曰若周礼吉凶军宾嘉
　　岁二月　柴望　律度量衡　五玉　五礼　五器艺祖
　　王樵曰蔡传当巡守之年二月也巡守当何年意必摄位之次年也孔传以二月为瑞班之明月非是观经文加岁字于二月之上则更端之辞非蒙上月而言且既月方日觐羣后安暇便巡守哉
　　邹季友曰朱子语録云注家以至于岱宗柴望为句某谓当以柴望秩于山川为句如柴望大告武城今按上章有望于山川之语则柴字自为句尤妥说文引书亦柴字絶句【按后汉张纯引书曰岁二月东巡狩至于岱宗柴亦柴字为句】柴言祭天望言祭山川武成以二字该二祭则又当二字自为句也
　　林之竒曰律之十二又生于厯之十二班固曰推厯成律故同律度量衡必先协时月正日也金履祥曰十二律以配十二月盖日月防于十二次而右转圣人制六吕【隂律】以象之斗柄运于十二辰而左旋圣人制六律【阳律】以象之故阳律左旋以合隂隂律右转以合阳而天地四方隂阳之声出焉史迁序律书所谓律居隂而治阳厯居阳而治隂律厯更相治间不容忽者也　方囘曰古律用竹又用玉汉末以铜为之吕亦称同故有六律六同之说元间大吕二间夹钟是也又曰井田六尺为步秦孝公初为赋平斗桶权衡丈尺行之改周制也今其分寸不可考汉大率依秦律厯志所书秬黍之法乃是王莽时刘歆之说王应麟曰皇祐新乐序云古者黄钟为万事根本故度量权衡皆起于黄钟至晋隋间絫黍为尺而以制律容受卒不能合及平陈得古乐遂用之唐兴因其声以制乐其器虽无法而其声犹不失古王朴始用尺定律而器与声皆失之太祖患其声高特减一律至是又减半律然太常乐比唐之声犹高五律比今燕乐高三律失在于以尺而生律也司马公谓胡李之律生于尺房庶之律生于量皆难以定是非蔡季通谓律度量衡言盖有序若以尺寸求之是律生于度若以絫黍为之是律生于量皆非也故自为律以吹之而得其声　【附考】蔡传十龠为合邹季友曰合音閤蔡西山燕乐本原嘉量篇云合龠为合注云两龠也又云十合为升注云二十龠也蔡氏家学相承不应有异况合龠为合乃汉律厯志本文龠即管也黄钟之律管容秬黍一千二百谓之一龠合者并也取并合两龠之义以为名也宋皇祐间造新乐阮逸胡瑗尝驳今文十龠为合之误沙随程氏三器图义亦尝辨之云汉书合龠为合俗人误以上合字为十字也此篇集传经朱子订定不应有误必传写之讹耳五玉孔传五等诸侯执其玉疏云即五瑞也蔡传因之邹季友曰按周礼小行人注五等诸侯享天子用璧享后用琮其大各如其瑞皆有庭实圭以马璋以皮之类也诸侯相享之玉大小各降其瑞一等据此则瑞自瑞玉自玉五瑞乃天子所颁以锡命诸侯者诸侯执之以见五玉乃诸侯所奉以进献天子者朝享则实之在庭周礼典瑞注云瑞符信也故天子冐而还之凡言防则受之而已若五玉即五瑞则是以天子锡命之圭璧与三帛二生一死俱为防矣注家承误已久故详辨之
　　孔疏周礼大宗伯以吉礼事邦国之鬼神以凶礼哀邦国之忧以宾礼亲邦国以军礼固邦国以嘉礼亲万民之昏姻此篇类于上帝吉也如丧考妣凶也羣后四朝宾也禹谟徂征三苗军也尧典厘降二女嘉也五礼之事并见于经知与后世不异也
　　五器注疏谓以玉作五器即上五玉蔡传以五玉三帛二生一死防九字作错简【本呉才老说】而云五器即五礼之器也【本朱子说】如吉礼之器为簠簋军旅之器为干戈之类此解不易但复云周礼六器六贽即舜之遗法也此句当删周礼大宗伯以玉作六器以礼天地四方以禽作六贽以等诸侯此岂足该五礼之器乎艺祖孔传以为文祖之庙艺即文也疏云此时舜始摄位未自立庙故知告尧之文祖也愚按经文止言祖不及祢蔡传引王制虽本注疏亦可删
