<!-- { "loadSidebar": true } -->
　　黄度曰孔传水内为汭如古说泾入于渭水之内而漆沮沣水皆主渭言文义俱协若以汭为一水而入泾则泾属渭汭者是泾既入渭汭又入泾下文漆沮之从沣水之同孰从孰同耶职方氏其川泾汭易氏解云汭非禹贡之汭禹贡言汭皆水内此川名蔡氏解妫汭云水北解洛汭云洛水交流之内此却自背其说当为职方所误由未睹易氏解耳况导渭止言沣泾漆沮絶不及汭邹季友曰若泾水先合汭后入渭则经当言汭渭不当先渭而后汭况下文即有渭汭不可异说
　　漆沮
　　程大昌曰雍地漆沮有三派新平普润富平也禹贡漆沮惟富平石川河正当其地何以知其然也曰导渭自渭源至入河漆沮仅一见而水行之序在沣泾之下则自沣泾而上凡后世名为漆沮者皆非也今以汉唐郡县求之沣之入渭在盩厔县境县盖咸阳西南泾之入渭在阳陵则在咸阳之东漆沮入渭在汉冯翊之懐德即唐同州之朝邑也朝邑又在阳陵东北三百余里故石川之漆沮其派序入渭在沣泾之东全与经应也【程泰之又以緜诗自土沮漆在岐不在邠愚按诗疏云漆沮在邠二水东行亦过周地是古扶风之漆无二派也又诗书兼漆沮言之而诸书止言漆不言沮不敢强通】韩邦竒曰漆水蔡传引寰宇记云自耀州同官县东北界来他更无证而鳯翔有漆【岀陇州】巩昌有沮【出阶州角弩谷】皆自本境入渭二水源派甚明但其地在沣水入渭之上与经文不合考洛水出庆阳府环县即古洛源县也经延安府甘泉县鄜州宜君县子午岭至中部县入西安府界经耀州同官县至富平合沮水厯蒲城同州至朝邑县东南入渭至今人呼为洛河顔师古云漆沮即洛水也【水经注渭水过华隂县北洛水入焉阚骃以为即漆沮】岂洛亦名漆欤沮水出宜君县至子午岭合子午水经中部县东南流至富平合漆水即洛也子午岭乃子午山一支其山厯延安庆阳西安三府绵亘八百里蔡传合榆谷川非也榆谷在临洮去渭源逺合榆谷者乃巩昌沮水也延安沮水何由西行数百里至临洮既至临洮又何由至西安之耀州又曰作记者以二漆为一水而莫究其源但云自同官县界来而不知自同官来者洛也一统志遂言同官之漆出自鳯翔而不知漆水为泾汭所间其能飞渡泾水而来同官耶同官有漆潭三面山如壁立水流出东壑间正所谓自同官县界来者至富平不百里即入洛但其水甚小禹何故舍洛而取漆岂无施劳者虽大亦畧欤抑漆沮实鳯巩之水而经文有错简漆沮既从当在沣水攸同之前欤【雍大记漆水在武功东门外康海武功志云漆水今谬为武水者也自邠岐之间来县北受洛水南受湋水入渭郑渔仲信漆由富平入渭之说盖括地志未审邠岐泾渭脉络富平在泾东漆在泾西安有岐梁之水越泾而东再至富平始入渭也愚按何大复此辨与韩苑洛合但武水一统志不云即漆水今存其说待考】愚按漆沮虽名三派实止二派段氏谓毛诗漆沮入渭上流【在邠岐之间】禹贡漆沮入渭下流【在沣泾之下】故程泰之以石川河当之据韩苑洛所云泰之又非定说韩关中人其言当可信
　　荆山
　　北条荆山蔡传即耀州富平县掘陵原马理曰【马关中人】掘陵原乃唐之献陵非山也四夷郡县图记谓黄帝铸鼎于荆山在今三原县嵯峨山嵯峨即荆山也其山高出云表登其巅则泾渭黄河如在目前别岭有西原中原东原县所由名
　　原隰底绩至于猪野
　　按原隰在邠岐之间猪野在甘凉之境相去几三千里而皆底绩盖邠地务农桑好稼穑其本业也而凉州泽草茂盛魏太武北伐谓姑臧城外泉涌如河自余沟渠流入泽中【休屠泽】其间乃无燥地又汉书称凉州之畜为天下饶吏民相亲谷籴常贱诚沃土也是故诸凉以一郡而雄视西河西夏以一隅而抗衡中国
　　琅玕
　　按琅玕石似玉此孔传也说文云似珠孔疏及蔡传从之盖古人谓石之美者多曰珠广雅谓琉璃瑚皆为珠是也
　　浮于积石至于龙门西河
　　王樵曰蔡传雍之东北境则由积石至西河东北当云西北盖雍东距河若东北境则直浮西河不须从积石也河从积石北流入北狄界中折而东流凡二千余里汉人谓之北河其内今曰河套即始皇斥夺匃奴河南地也唐虞声教暨于朔南冀之北垂逺出河外犹在荒服故此得为通舟转漕之道三代之季北狄入居河内始皇逐出之刘项之际复为匃奴所据武帝开朔方复取之宋为元昊所据者几三百年【凡据河内外州郡二十有二】盖其地肥饶其人勍悍又产健马乃关中之屏蔽得之则强失之则弱歴代知其为边境之要害而岂知其为唐虞之故疆哉李复驳邢恕之说本非积石至龙门之道蔡传引之赘也　春秋秦输粟于晋自雍及绛相继命曰泛舟之役秦都雍【今鳯翔县】雍临渭晋都绛【今绛州】绛临汾由渭入河【渭水至华隂入河是逆流】由河泝汾【汾水至汾隂入河是逆流】疑即禹贡西南之贡道也汉岁漕关东粟以给中都官从渭水而上初止四十万石武帝增至六十万石从郑当时议发卒引渭穿渠以漕起长安并南山下至河三百里溉民田万顷【于慎行曰汉漕山东粟更砥柱之险以达于渭呉寛曰汉初穿渠引渭以漕其后又引汾引河以漕又其后通褒斜道】唐初府兵未废漕甚省开元中裴耀卿主运凡三岁运七百余万石沿河置仓【于三门东西置仓开山十八里为陆运以避水险自河隂西至太原仓】随地转输天寳三载韦坚修汉运渠乃占咸阳壅渭为堰絶灞浐并渭而东至永丰仓下【永丰仓在渭水入黄河处汉志之船司空也】复与渭合漕粟四百余万石其后刘晏遵耀卿法随江汴河渭所宜江船不入汴汴船不入河河船不入渭江船之运积河隂河船之运积渭口渭船之运入太仓岁运至一百十万石无升斗溺【辑考索诸书】
　　织皮昆仑析支渠搜
　　按雍州昆仑蔡传谓即河源所出郑端简非之是也此昆仑今在西番界近甘肃若河源昆仑去中国极逺水经昆仑虚在西北去嵩高五万里穆天子传自宗周至昆仑合八千一百里其说逺近不同近世焦竑谓昆仑近山在西凉酒泉之地穆王见西王母之所晋酒泉太守马岌所言石室玉堂珠玑镂饰尚在者也昆仑逺山则博物志所言在大秦西海之滨成光子云在香山南雪山北山顶上池周八百里河源出焉佛经谓之苏迷山也其言祖昆仑为地中之说虽未可深信要之导河不及昆仑亦以九域而外荒逺宜畧圣人所以别华壤限絶域也使在雍州外徼必为禹迹所经何以张骞甘英辈久厯西域诸国而卒不得其详哉观昆仑与析支渠搜并志则其地不越玉门嘉峪之间其国亦在岁见终王之列而必非河源所出之昆仑明矣析支渠搜马理谓即今河套直宁夏东北考唐书吐蕃之先本羌属散处河湟洮岷间其酋唐旄等居析支水西【河水遇山处析为二支有析支城】后有樊尼者西济河逾积石居跂布川或逻娑川据此则析支在积石东为河套以西地惟渠搜在今套内耳　蔡传引苏传云织皮以下文当在厥贡惟球琳琅玕之下浮于积石之上简编脱误不可不正亦一说但云三国篚织皮则非是邹晋昭谓梁雍二州原无入篚之贡此三国叙在章末贡道之后与莱夷淮夷岛夷之类不同

　　尚书埤传卷五
　　钦定四库全书
　　尚书埤传卷六
　　呉江朱鹤龄撰
　　禹贡
　　逾于河　底柱
　　孔疏山势相望越河而东苏传地之有山犹人之有脉有近而不相属者有逺而相连者虽江河不能絶也北条诸山河不能尽南条诸山江不能絶非地脉而何蔡深非之以为逾者禹自荆山而过于河也其辨甚核愚谓山势越河但言河口雷首与河西诸山绵亘不絶非以底柱太行等山皆从荆岐发脉也即子瞻解亦未可尽非朱蔡于岷山条有南支北支之説非所云地脉耶
　　蔡底柱即三门山本之水经注【陜州志同】近都穆云底柱在陜东五十里黄河之中循河至三门集津三门约广二十丈其东百五十步为底柱髙约三丈周数尺蔡氏未尝亲厯其地故误据此説则水经注亦非的当考
　　陪尾
　　金履祥曰陪尾徐州山也泗水县桃墟西北有陪尾山泗水所出旧説拘于地脉故谓即安陆之横尾愚按禹贡书法凡言及者以相距之近也言至者以相去之逺也太华去鸟鼠逺故曰至则陪尾亦应逺况导淮自桐柏东防于泗沂岂非徐州之陪尾乎
　　敷浅原
　　汉志豫章厯陵县【今九江府德安县】南有傅阳山傅阳川在南古文以为敷浅原蔡传晁氏以鄱阳有博阳山又有厯陵山以为应地志厯陵县之名然鄱阳汉旧县不应又为厯陵山名偶同不足据江州德安近之愚按韵防敷古作敷隷作敷史世家傅锡庶民汉文纪傅纳以言是也博阳山傅阳川其字皆当作敷敷转为傅傅讹为博耳朱蔡疑博阳小不足表识又非山脉尽处朱子答程泰之云详经文敷浅原是衡山东北一支尽处意即今庐山若如晁氏説以为江入海处合是今京口所过之水又非特京口而已郑端简谓庐山在大江彭蠡之交当南北滙水口犹导嶓冢于汉入江书至于大别也王方麓亦谓庐山虽高而其中原田连亘人民错居故言敷浅原顔师古云傅阳当为敷阳敷阳者敷浅原之阳也其山正在庐阜西南是可证庐阜本名矣其説皆本朱子但古称庐山叠嶂千层崇岩万仞周四百里最高且大恐不当有浅原之目考尔雅释地广平曰原又説文高平曰原水经注云敷浅原地在豫章厯陵西南若作地名与导水至于东陵一例于敷浅原之称甚合吾谓傅阳山汉志得之古文此可据也朱子疑小不足表识绎敷浅之名正不当求之高大盖傅阳在古本高平之地后人乃名之为山耳禹导江海之山至大别敷浅原而即止者以江汉至此合流赴海不烦殚力随刋况导水合举源流可以互见岂必求之山脉尽处耶　蔡传分南北二支本朱子説敷浅原在衡山北而曰南支者以其环出北支之南也
　　徐常吉曰山河以言导也易曰山泽通气西周之季三川竭而岐山崩是山川之通为一也使山之气壅遏而不行则水之流必泛滥而善溃故禹之导水必先以导山导之云者芟繁剔蔚接残陻防以使其脉络之相通而已蔡传不取王郑三条四列之説分南条北条以江河为之纪此説亦有本唐天文志云天下山河之象存乎两戒北戒自三危积石负终南地络之阴东及太华逾河竝雷首砥柱王屋太行北抵恒山之右乃东循塞垣至薉貊朝鲜是为北纪以限戎狄南纪自岷山嶓冢负地络之阳东及太华连商山熊耳外方桐柏自上洛南逾江汉武当荆山至于衡阳乃东循岭徼逹东瓯闽中是为南纪以限蛮夷河源自北纪之首循雍州北徼逹华阴而与地脉防竝行而东至太行之曲分而东流与泾渭济渎相为表里谓之北河江源自南纪之首循梁州南徼逹华阳而与地脉防竝行而东及荆山之阳分而东流与汉水淮渎相为表里谓之南河南北两河上应云汉农分陜实两河之防也自陜而西为秦凉北纪山河之曲为晋代南纪山河之曲曰巴蜀皆负险用武之国也自陜而东为周宋郑陈蔡卫申随皆四逹用文之国也北纪之东至北河之此为邢赵南纪之东至南河之南为剘楚自北河下流为三齐北燕自南河下流为邹鲁呉越皆负海之国货财之所阜也自河源循塞垣北东及海为戎狄自江源循岭徼南东及海为蛮越
　　流沙
