<!-- { "loadSidebar": true } -->
　　【附考】蔡传岁差之度邹季友曰按隋刘焯取晋虞喜宋何承天二家中数以七十五年差一度焯之后唐一行以八十三年差一度宋纪元厯以七十八年差一度蔡伯静以六十年差一度又或以五十九年差一度至元中司天监王恂以七十二年差一度或谓近之然天运不齐日月星辰皆动物行度疾徐无常若立定法以逐之久而亦必有差反不如随时占候修改以与天合之简切也【方囘谓至元十八年辛巳冬至日在箕九度昏室中　顾临曰月令仲春日在奎考之书则冬之时也仲夏在东井则书之春也仲秋在角则书之夏也仲冬在斗则书之秋也月令与书异盖天经三十年小变百年中变五百年大变故曰神农伏羲之厯不可用于尧舜之时尧舜之厯不可用于夏商之世朱子曰蔡季通言非是天运无定乃其行度如此其行之差处亦是常度但后之造厯者为数窄狭不足以包之耳】
　　有六旬有六日　闰月　允厘百工
　　【附考】蔡传天左旋日月丽天亦左旋愚按朱子毛诗日月之交传云天左旋于地日月皆右行于天论语或问亦云经星随天左转日月五纬右转晚年乃主横渠之说【横渠说见正蒙】谓右行者厯家所言耳厯家以进数难算只以退数算之【进数谓顺天而左退数谓逆天而右】故谓之右行且曰日行迟月行速　许谦曰尧命羲和居四方考天象推举分至四中星而知日之所在又曰以闰月定四时成岁而知月之所行典文简古存其大法推步之术未详西汉天文志始曰日东行月西转而周髀家有日月实东行而牵西没之说其论天转如磨者则非论日月右行者则是自是志天文者转相祖述以为定论言日月则五星可知矣唐一行铸浑天仪激水注轮一昼夜天西旋一周日东行一度月行十三度十九分度之七晦明朔望迟速有准然则二十八宿附天西循而为经七政错行而为纬其说得之文公诗传亦犹是也蔡仲默传尧典则曰天体周围三百六十五度四分度之一绕地左旋一日一周而过一度日月丽天亦左旋日则一日绕地一周而在天为不及一度月则尤迟不及天十三度十九分度之七积二十九日复有余分而与日防合气盈朔虚而闰生典谟之传已经文公是正其说可谓明矣然愚以古说较之其可疑者有七天体左旋七政右逆则七政皆附着天体迟速虽顺其性而西行则为天所牵耳然有所倚着各得循序若七政与天同西行恐错乱纷杂泛然无统一也日君道也月臣道也从东行则合朔后月先行既望则月在日后及在合朔是月之从日为臣从君为顺若西行则月在日前至望后再合朔必日行后月是君就臣为逆二也大而一岁隂阳升降小而一月日月合朔此正天地万物之心隂阳得于此防合以造就万类者也以一岁之运盛隂闭塞之时而生生犹不息正以日月之合继助元气之偏也然凡进者阳道也生道也退者隂道也死道也日月东行则月之进从曰之进西行则月之退又符于日之退三也日月虽皆进行比天行不及则如退日月五星无殊金水在太阳前后率岁一周天为最速次火次木惟土积厚重之气入天体最防故比五星形最小行最迟而二十八载一周天若七政皆西行则向谓迟者今反速向谓速者今反迟四也星虽阳精然亦日之余也以日之阳次于天且一日不及一度星之阳不及日逺甚而木十余日土二十余日始不及天一度是木土之速反过于日逺矣五也五星以退留迟疾伏伏疾迟留退五段推步姑以岁星言之大约退十三日而留二十三日而迟疾伏共行二百六十余日而复留而复退是行常三倍于退而退四倍于留之日然行乃其常退其变也若西行则行为退退为行是五星进日何少而退日何多六也星家步星伏行最急疾行次急迟行为缓留则不行退则逆而西此皆以星附着天体而言也若七政随天西行则天自天星自星不可附着天体且附着则为东行矣然则星家所谓迟疾伏皆为最缓而不及天所为留则不可言留乃行而与天同健一日皆能过太阳一度至于所谓退乃更速过于天之运矣七也由此言之则古法比蔡传为密谨笔之以俟知者【明高皇御制文集曰蔡传日月随天左旋今仰观天象甚不然何以言之当天清气爽之时指一宿为主使太隂居列宿之西一丈许尽一夜则太隂过而东矣盖列宿附天次舍而不动者太隂过东则其右旋明矣　陈暜曰天行日进而日月日退日月非退也以天之进而见其退耳厯家谓日月右旋以此盖不计天之进而但以日月之退为右旋以背而为面也董鼎曰日月丽乎天宜皆随天而行也而曰天左旋日月五星右旋何哉朱子曰天无体二十八宿是其体二十八宿之行即天之行也是以谓之经星犹机丝之有经定而不动而日月五星纬乎其中所以分昼夜而立四时以成造化之功也故自地面而观其运行则皆东升西没绕地而左旋自天度而考其次舎则日月五星独以渐而东为逆天而右转盖由其行不及天而次舎日以退然舍虽退而行未尝不进也退虽逆而进未尝不顺也于天虽逆而右行于地则未尝不顺而　附左旋也　以上主左旋之说今附録备考　考】蔡传如日法九百四十而一得六邹季友曰而一得六谓以九百四十分为一日则得六日而尚有不尽如下数也旧本或无一字
　　呉亨寿曰岁无定日闰有定法朞者一岁之足日也岁者一岁之省日也闰者补三岁之省日凑为三岁之足日也【黄度曰秦用颛顼厯置闰在岁后尧厯考中星定分至随月置闰故四时不差遂为后世法】朱子曰朞三百有六旬六日而今一岁三百五十四日者积朔空余分以为闰朔空者六小月也余分者五日四分日之一也又曰天有四时分为二十四气一月二气皆朔气在前中气在后朔气有入前月法中气无入前月法朔气币为年中气帀为岁中朔不齐正之以闰【闰无中气斗指两辰之间所以异于他月】　袁黄曰蔡传天体至圆一段皆依当时厯法十九年气朔分齐为一章惟唐宋诸厯为然今授时厯已有余分不能皆齐尧时之厯亦不齐今厯家推阳九百六限算所以不准者正为章蔀防元之数不同耳
　　王樵曰圣人治厯明时即人事一时修举九官之治与羲和所职互相备也马端临谓陶唐以前之官所治者天事以后之官所治者民事太皥勾芒数圣人者生则知四时之事没则为四时之神成周六官系以天地四时盖于民事之中犹寓以治天事之意后世不知裁成辅相之道始畧于天事尔
　　四岳　鲧哉　异哉　九载绩用弗成
　　左传许太岳之也杜预注太岳神农之后尧四岳也楼钥曰春秋时申吕齐许皆四岳之后愚按国语太子晋曰工之从孙四岳【韦昭注工共工也古诸侯黄帝之后姜姓尧时共工与此异】佐禹高高下下疏川导滞钟水丰物皇天嘉之命为侯伯赐姓曰姜【韦昭注姜四岳之先炎帝姓也炎帝世衰其后变易至四岳帝复赐祖姓】氏曰有吕谓其能为禹股肱心膂以养物丰民人也据此文则四岳举舜之后又佐禹治水有功禹之自序止言暨益暨稷而不及四岳何与尧舜求禅命官皆咨四岳当时职任甚重其贤当不下臯益诸人而止以官称其名竟莫可考
　　史记索隐汉书律厯志谓颛顼五代而生鲧按太史公以鲧为颛顼子鲧仕尧舜朝代系殊悬舜为颛顼六代孙则鲧必非颛顼之子班氏近得其实顾大韶曰家语五帝德篇太史公采为本纪谓黄帝生二子一曰嚣是为帝喾高辛氏之祖二曰昌意是为颛顼高阳氏之父帝喾生尧及稷契颛顼生鲧鲧生禹黄帝至禹皆同姓而异其国号夫三皇五帝之事若存若亡诗书之传所不载间可推寻必于左氏内外传求之左传郯子之言曰炎帝以火纪故为火师而火名黄帝以云纪故为云师而云名少昊氏之立也鳯鸟适至故为鸟师而鸟名自颛顼以来乃纪于近由此言之少昊在黄帝之后颛顼之前明矣今本纪五帝不数少昊而直曰黄帝崩其孙昌意之子颛顼立则将置少昊氏于何地乎生民以来一治一乱国语少昊氏之衰也九黎乱德颛顼乃命重黎絶地天通颛顼氏之衰也共工氏霸九州帝喾伐之而序正星辰皆其子孙失德衰败而异姓代兴若黄帝之后即少昊少昊之后即颛顼颛顼之后即帝喾数百年常治不乱则九黎共工安所厠足于其间乎左氏所云高辛氏有才子帝鸿氏有不才子皆言其苗裔耳非必指其身也而读者不察以鲧为颛顼之亲子稷契俱帝喾之亲子于是竹书纪年谓鲧一百九十岁而诛推其受命治水之年盖已一百八十一矣世必无一百八十之人犹膺重任者八十九十曰耄有罪不加刑焉亦必无一百九十而犹诛殛之者尧未举舜之先书称百姓昭明庶绩咸熙稷契果亲弟百八十年而不知尧岂若是之暗而羲和四岳诸人岂蔽贤若是哉本纪以稷契皆帝喾子已未可信以鲧为颛顼子斯断断不然礼记疏引春秋序命厯曰炎帝号大庭氏传八世合五百二十岁次黄帝曰轩辕氏传十世一千五百二十岁次少昊曰金天氏传八世五百岁次颛顼即高阳氏传二十世【左传疏引此云传九世】三百五十岁次帝喾即高辛氏传十世【左传疏云传八世】四百岁郑康成尝据之以绌本纪纬书虽不可信此说近之愚按左传子产谓鲧化黄能以入羽渊实为夏郊三代举之鲁语及祭法皆云夏后氏郊鲧而宗禹夫禹受天下于舜犹舜受天下于尧也舜不郊瞽□而禹独郊鲧焉此必无之事韦昭曰鲁语有虞氏郊尧而宗舜祭法又云有虞氏郊喾而宗尧盖舜在时则宗尧舜崩而子孙宗舜故郊尧耳愚谓鲧之得郊当亦如是禹能修鲧之功夏之子孙因禹而追鲧于义无害若当禹之身而直以其父配天则何以处夫殛之羽山者也
　　异孔传训已也退也疏云异声近已故为已也说文音异训举也蔡传已废而复强举盖兼取二义袁黄曰当从说文训举列子囚累桎何以异哉即以举释之何不可曰举哉便见不得已之意
　　金履祥曰周汉以来多称尧有九年之水今考自洪水方割即举鲧俾乂九载无成而后举舜舜举禹禹八年于外而后成功前后几二十年曰九年者以鲧九载言之耳洪水盖如后世岁有河决之患鲧多为隄防以障之而患日甚然必待九载始易之何也九载之间非尽无功但无成耳禹之不谏其父何也禹必常谏鲧必不从舜之知禹亦以此也
　　七十载否德　烝烝乂　厘降二女于妫汭　嫔于虞孔传尧年十六以唐侯升为天子在位七十年则时年八十六疏云徧检书传无尧即位之年孔氏必当有据【附考】蔡传否不通谓与不字通用也古不字本俯九切曾氏曰烝如烝之浮浮之烝盛德上达化而熟之使不自知也
