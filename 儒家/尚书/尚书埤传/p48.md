<!-- { "loadSidebar": true } -->
　　章如愚曰东汉刘陶明尚书为之训诂惟大小夏侯欧阳三家及古文是正七百余字名曰中文尚书【中即中秘之中】馆阁书目伏生为秦博士至孝文时且百岁欧阳生
　　张生从其学伏生死后数生各论所闻以已意弥缝其间别作章句名曰大至郑康成始诠次为八十三篇书学不明其司马迁之罪与司马迁未尝释书而吾独咎
　　之非咎其不能释经也咎其史记之作考之不精使书因是不明也葢夫子以前载籍无经史之殊夫子既删定之然后经为经史为史经以明道史以纪事经略而史详则世之谈经者尝引史为据迁当焚书之后经之阙佚多矣幸而孔壁书出石室之遗犹可得而考然不能以翼经为心其撰史记也好奇尚博虽或甚害于理者有不忍弃焉葢自以为史家之学与经体异而不知説书者皆引迁为证则迁虽无意于惑经而经之惑实由迁致也书之序虞舜也直曰侧微而已未尝明言其族也迁独系之以为黄帝孙至尧而四世至舜而八世世数多少既已可疑而左氏曰自幕至于瞽瞍无违命则虞氏之先又有所谓幕者矣非止八世也尧舜世次疑似难明迁遽数之后世遂以舜为上娶祖姑则由迁之误致之也书之述四凶也多以事体相类未尝一朝俱刑之也迁述本纪以为舜巡狩归言于帝流共工以变北狄放驩兜以变南蛮迁三苗以变西戎殛鲧以变东夷所谓变夷狄者既未必然而左氏曰鲧殛而禹兴韩子曰尧授天下于舜共工不义舜举兵伐之则共工之流在舜摄位之后伯鲧之殛在禹未举之前其时相去葢逺而迁并为一时使后世谓禹専其功舜不能贷其父亦由迁误致之也书之言朕虞也伯益而已伯益之外未尝有人也迁既载伯益于舜纪又载伯翳于秦纪而不知二人之本一使后世谓伯翳为女华之子伯益为臯陶之子则又惑于迁之説也书之载禅位也曰受命于神宗率百官若帝之初是舜不复事矣迁复书苍梧南巡之事使后世谓舜耄期之后犹违礼而逺征则又惑于迁之説也上古帝王之事頼书而书学不明尚赖史家证之而马迁于古疏略若此此吾所以正其端欤非特此也太甲桐宫居庐之制也而谓伊尹放君则是髙欢之事也周公践祚冢宰之职也而谓负扆居摄则是王莽之事也文王称王后世追称之耳而谓在虞芮质成之后则是梁未亡而江陵称帝也召公不説惧主少国疑耳而谓忌周公为师则是李林甫之忌张九龄也以盘庚为作于小辛之世以肜日为作于祖庚之世以金縢为作于周公之世以文侯之命为作于襄王之世谬误如此此吾所以不得不正其端欤
　　王栢曰朱子于春秋不敢着一字于书只解典谟三篇后又有金縢召诰洛诰説及考定武成四篇予尝见其典谟手笔宻行细字东涂西补葢非一日所更定其教门人则俾之先读易晓者而姑后其缺讹甚矣书之难读也　孟子所引放勲曰劳之来之匡之直之辅之翼之使自得之又从而振徳之此命契之辞也当是尧典阙文象以典刑至惟刑之恤哉乃尧命臯陶之辞【路史云钦哉二句非史所记乃戒臯陶语史文有阙与此同】　王省惟嵗以下至月之从星则以风雨自苏氏叶氏张氏皆谓当在五纪之下其説若可通今观易不易成不成等语实庶征也上以作于人而应于天者言之下以运于天而騐于天者言之以此嵗月日合雨燠寒风为八中以一时字贯其义甚明　夫子删诗定书实相表里文王之风化不见于书而见于二南周公制作之具不见于书而见于雅颂七月之诗补无逸也东山诸诗补金縢也宣王中兴之诗粲然复盛而书中无一字也东迁之后诸国风次第而起雅颂亦至是而亡故文侯之命书之终春秋之始也诗书春秋王通谓之三史其亦有见于此夫
　　马端临曰欧阳公日本刀歌云闻其国居大海土壤沃饶风俗好前朝贡献屡往来士人往往工词藻徐福行时书未焚逸书百篇今尚存令严不许中国举世无人识古文先王大典藏夷貊苍波浩荡无通津令人感激坐流涕锈涩寳刀何足云详此诗似谓徐福以诸生带经典入海外其书尚流于彼可叹亦可疑而今世经书往往有外国本云【此説叶少蕴疑之诗人寄兴之词岂真有其事哉】













　　尚书埤卷末
