<!-- { "loadSidebar": true } -->
　　马端临曰阅实其罪葢言罪之无刑则疑可疑则赎皆当阅其实也所谓疑者何也唐虞之时刑清法简是以赎金之法止及鞭扑至周而文繁俗敝五刑之属至于三千若一按之法而刑之则举足入穽矣是以穆王哀之而五刑之疑各以赎论即以大辟言之其属二百岂无疑赦而在可议之列者如汉世出师失期之类于法当死而赎为庶人亦其遗意也或曰罪疑则降等施刑可矣何必赎也曰古之议疑罪者降等一法也罚赎亦一法也虞书罪疑惟轻此书上刑适轻下服降等法也虞书金作赎刑此书五刑有赎罚赎法也固并行而不悖也
　　孔疏宫刑本制为淫者后人蒙此罪未必皆为淫如小雅巷伯以被谗太史公以救李陵非坐淫也王应麟曰崔浩汉律序文帝除肉刑而宫刑不易书正义隋开皇之初始除宫刑按通鉴西魏大綂十三年三月除宫刑非隋也【按疏云近代反逆缘坐男子十五以下不应死者皆宫之隋开皇初始除男子宫刑妇人犹幽闭于宫孔仲逹唐初人其言必核】
　　三礼考注书大决闗梁逾城郭而畧盗者其刑膑【即剕刑周礼作刖】男女不以义交者其刑宫触易君命革舆服制度奸宄盗攘伤人者其刑劓非其事而事之出入不以道义而诵不祥之辞者其刑墨降叛盗贼劫畧攘夺矫防者其刑死吕祖谦曰周礼五刑之属二千五百穆王虽多五百章而轻刑增重刑减墨劓所增皆轻刑宫所损二百大辟所损三百皆重刑剕无增减居轻重之间也
　　陈师凯曰天下之情无穷刑书所载有限不可以有限之法而尽无穷之情又在用法者斟酌而损益之葢古者任人不任法法所载者任法法不载者参以人上下比罪是也陈大猷曰当上下比罪之时吏多因缘为奸故戒以无差乱其辞而妄比附用今所不行之而强比附不行谓昔尝有此例今不可行如汉长安贾人与浑邪王市者罪当死汲黯曰愚民安所知市贾长安中而文吏以为防出财物如邉闗乎此乃以不可行者比附也
　　苏察我心也法国法也内合我心外合国法乃为得之
　　非佞折狱　有并两刑
　　王樵曰口给者屈人以言不能求情其将有如路温舒所云囚不胜痛则饰辞以视之吏利其然则指道以明之上奏畏却则鍜链而周纳之此酷吏之也然以佞折狱其流必至于是
　　陈师凯曰两刑谓一人有两罪一罪有二法并具上之以聴命于上不敢専也蔡欠详
　　私家
　　吕祖谦曰以私意而家于狱谓出没变化于狱词之中以为囊橐窟穴也陈师凯曰私家如礼记君子不家于丧之家
　　五极
　　不曰五刑曰五极者刑乃毒民之具即洪范六极之极
　　文侯之命
　　夏撰曰此书作于平王迁洛初年锡命文侯犹有天子之权茍能自是振刷周道亦未至尽坠奈何至鲁隐初在位且五十年竟以不振故孔子托始隐公而春秋作焉书终文侯之命孔子犹有望于平王春秋始于隐公孔子葢絶望于平王也金履祥曰东迁君臣皆非有中兴之才与志平王頽堕前儒固论之矣当是时定难立君惟秦晋郑卫四国耳秦襄与戎世仇势亦不两立其与戎力战固亦自为不独为王室也平王以岐丰之地与之使之自取时犬戎蟠据平王不得不以许秦秦亦不得不取父子力战二十一年而始得之固已不暇东略矣云周之东迁晋郑焉依晋居河北表里山河足为屏辅然文侯前有殇叔之难后有曲沃之封晋之替实自此始平王命以归视尔师则固不以兴复期之而兴复亦岂文侯所能哉平王申出也郑武公娶于申当桓公败亡之余其众又散为南郑武公以婚婣之故迎王于申立之东取虢郐以为已邑志愿足矣遑问王室独衞武公之贤足以有为然观平王戌申之举则可得其依郑之心想其柄任卫武未必若郑武之専且乆四国之外又未闻有将兵匡卫者东迁之初事势如此所以不复能中兴也岂独平王之罪哉　愚按周本纪平王东迁不载岁月以年表推之幽王骊山之祸在庚午平王东迁洛邑在辛未世家却尽连书于一年愚尝攷之西周亡后不即东迁本纪云犬戎杀幽王于骊山下虏褒姒尽取周赂而去诸侯乃即申侯共立故太子宜臼是为平王据此则平先逃在申诸侯求而立之立后乃迁洛也又左幽王用愆厥位防王奸命诸侯替之而建王嗣用迁郏鄏防王不言何人曰奸命则必不当立而立者杜预以为幽王少子伯服非也幽王在位十一年三年嬖褒姒伯服之生不过数龄且幽王以褒亡国褒姒既为犬戎虏去必无复立其子之理考竹书纪年幽王见弑申侯鲁侯许男郑子立太子宜臼于申虢公翰立王子余臣于防【防地未详所在】是谓防王竹书之言虽未可深信而欈王则不妄当是幽王既陨防王僭位诸侯乃共举兵黜之而迎立故太子宜臼其迁洛未定何时大抵自犬戎难至平王东迁必非止一二年间事正月诗云赫赫宗周褒姒灭之又云哀我人斯于何从禄瞻乌爰止于谁之屋正西周亡后王位未定时作也竹书又云防王为晋文侯所杀以此书用防绍乃辟及多修扞于艰等语騐之正合其时卫武公郑武公秦襄公同奬王室而平王于文侯独加殊礼有秬鬯圭瓒之易殆以杀欈王之故欤太史公纪幽平间事甚略故为详考之如此
　　先正之臣
　　邹季友曰详先正葢指乱臣十人之徒如言先正保衡非谓文侯祖父也唐叔受封时尚幼未尝逮事文武
　　殄资泽于下民
　　吕祖谦曰资泽下殄如诗所谓丧乱蔑资曾莫惠我师葢推原祸乱所由本实先拨也百围之木膏液内涸然后大风得而拔之未有斯民资泽未殄而戎狄能乗之者也
　　防绍乃辟
　　袁黄曰平王失爱于父依托母家此离也戎杀其父国綂已亡此絶也文侯起定其难正是合其离继其絶也
　　秬鬯一卣
　　黄度曰周礼九命作伯赐秬鬯葢谓以三公为二伯者周公宅洛成王赐秬鬯其时周公以三公分陜也召穆公平江汉宣王赐秬鬯穆公亦必为三公晋文侯不为三公而用此礼考其命辞亦非伯葢非周之旧典矣其后文公不为三公而襄王赐之秬鬯弓矢乃以文侯为故事故曰郑伯傅之用平礼也
　　费誓
　　按费本鲁附庸国并于鲁后为季氏邑今沂州费县西有古费城去曲阜故城三百里费非鲁近郊葢当时治兵于费　吕祖谦曰徐戎淮夷世为周患考之大诰及大雅江汉常武二诗自成王至宣王每有叛乱朝廷为之动摇非小寇也禹之家学见于甘誓周公之家学见于费誓啓之嗣位骤当有扈之变伯禽就封骤当徐夷之扰观其誓辞曲折纎悉若老于行阵者是以知古圣人之家学葢本末具举而无所遗也　王应麟曰子夏问金革之事无辟孔子曰吾闻诸老耼曰昔者鲁公伯禽有为为之也郑注云有徐戎作难丧卒哭而征之急王事也征之作粊誓后世起复者皆以伯禽借口考多方篇王来自奄孔注云周公归周之明年淮夷奄又叛鲁征淮夷作费誓鲁世家伯禽即位之后有管蔡等反淮夷徐戎并兴于是伯禽率师伐之于肹【费史记作肹】作肹誓二説虽不同然可证伯禽征淮徐在周公未没之时非居丧即戎也左殽之役晋始墨若伯禽行之则晋不言始矣记礼之言恐非谓费誓也
　　徂兹淮夷徐戎并兴
　　孔伯禽为方伯监七百里之诸侯师之以往征此淮浦之夷徐州之戎并起为寇此戎夷帝王所羁縻綂叙故错之九州之内秦始皇逐出之【蔡徂兹犹云往者本苏説】疏云始皇逐戎夷经不载始皇距孔君初仅可三四十年古老犹在及见其事故孔知之也愚按西周之末戎偪诸夏自陇山以东往往有戎渭北有翟防邽冀之戎泾北有义渠之戎洛川有大荔之戎渭南有骊戎伊洛有陆浑之戎始皇所驱斥者当是此种故汉初不闻为患若徐戎淮夷则被服中华已乆当始皇时固不得以戎夷名之矣　何楷曰徂兹淮夷徐戎并兴言往已中淮夷之难矣今徐戎又蠢动也费誓之作惟征徐戎如此读便了然
　　敿乃干　备乃弓矢
　　敿犹系也孔疏楯纷如绶而小系于楯以为饰孔疏备训足毎弓百矢弓十矢千使其数备足诗束矢五十矢也或临战用五十矢为束
　　牿牛马　杜乃擭
　　牿即易童牛之牿施横木于牛角也马当是施之于脚此郑説
　　孔擭捕兽机槛疏云擭柞鄂也捕兽之器槛栏也圈也设机于上曰机槛
　　马牛其风　臣妾逋逃
　　孔疏牝牡相诱谓之风因牝牡相诱而至放逸去也袁黄曰古时丘甸法行牛马皆养于民间此马牛臣妾断是居民之物不然军中安得有臣妾乎疏云古人或以妇女从军故云臣妾逋逃此岂可训杜甫不云乎妇人在兵中兵气恐不
　　征徐戎　三郊三遂　甲戌我惟筑
　　黄度曰徐戎兴师压鲁境本牵制鲁使不得防王师伐淮夷鲁征徐所以散淮夷之党袁黄曰参观孔氏多方时成王已伐淮夷故鲁惟征徐若曰量敌之坚瑕缓急必临阵而后可见也
　　礼记疏古者兵赋之法王畿之内六乡家出一人万二千五百家为乡则万二千五百人为军是一乡出一军也凡出军之法乡为正遂为副则遂之出军与乡同其王畿之外大国三军次国二军小国一军皆出乡遂故费誓云鲁人三郊三遂是知诸侯有乡有遂葢乡在郊内遂在郊外也鲁颂公车千乗谓大总计地出军公徒三万谓乡遂兵数也林之奇曰三遂意是指鲁之三军故説者多以为鲁有三军之证然茍以鲁之军制言何不言三乡三遂乃谓之三郊葢国必有四郊郊外为遂乡近于郊故以郊言之乡遂之民分在国之四面当有四郊四遂其曰三郊三遂者因东郊受敌故使之専意拒守而调发储峙则以责此外郊遂之民取给于不受敌之地也
　　苏徐戎淮夷近在鲁东郊不伐之于郊而载糗粮逺征其国既以甲戌筑又以甲戌行何也伯禽初至鲁鲁人未尽附若伐之于东郊鲁人自战其地易以败散筑城而守之徐夷必争使土功不得成故以是日筑即以是日行徐夷方空国冦鲁鲁侯乃以大兵往攻其巢穴兴师之日东郊之围自解所谓攻其必救筑者亦得成功也费誓言征言筑而终不言战葢善于用兵者也【陈啓源曰苏子之説固是兵机但筑者注疏言至日即筑是筑攻敌之垒距堙之属兵法攻城筑土为山以闚望城内谓之距堙非谓筑城东郊以自守也东郊近国门已有城可守矣又何待筑乎】
　　吴澄曰峙糗粮不言鲁人葢伯禽为侯伯监七百里之诸侯率以同征粮食当自赍持葢綂告诸侯在防之人也桢榦刍茭非逺国所能赍故责之鲁人也秦誓
　　秦本纪穆公三十三年败于崤三十六年自茅津渡河封崤中尸为发丧哭之三日乃誓于军中思不用蹇叔百里奚之谋令后世以记予之过与书序败崤归作誓不合金履祥曰左氏记秦晋之故甚详而不及作誓之事史迁系作誓于取王官封崤尸之役葢穆公自是不复用兵矣若如书序以为败崤还归之作则其后复有彭衙济河师安在其为悔过哉
　　民讫自若是多盘
　　蔡凡人尽自若是多安于徇已此注不明孔疏云讫尽也自用若顺盘乐也人之行已尽用顺道则身多乐称古人言者悔前不顺忠臣之谋也此解当参之【黄文叔用此説】
　　番番　旅力　谝言
　　叶梦得曰番番犹世称皤然王十朋曰番番与诗申伯番番同
　　旅力孔训众力诗旅力方刚亦训众夏氏曰众力如目力耳力手足力是也朱子诗云旅与膂同按説文膂本作吕脊骨也韵防云膂通作旅人之一身以骨为主故曰膂力朱得之
