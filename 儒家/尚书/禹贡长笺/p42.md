<!-- { "loadSidebar": true } -->
　　陈氏埴曰禹贡分州为贡赋设建服为诸侯朝见设葢古以封建治天下分州以为经分服以为纬每州为二百一十国有方伯连帅以统之此其经也至其朝则不论州而论服各随道里逺近为疏数之限因四方而分四时此其纬也经纬分错所以相维而法难坏　正义凡五服之别各五百里是王城四面面别二千五百里四面相距为方五千里也郑以为五服服别五百里是尧之旧制及禹弼之每服之间更增五百里面别至于五千里相距为方万里禹之功在平治山川不在拓境广土土地之广三倍于尧而书传无称也则郑创造难可据信周礼王畿之外别有九服服别五百里是为方万里又地理志言汉之土境东西九千三百二里南北万三千三百六十八里騐其所言山川不出禹贡之域而里数异者尚书所言据其虚空鸟路方直而计之汉书所言乃谓着地人迹屈曲而量之所以数不同也王者革易变其法不变其地王制云西不尽流沙东不尽东海南不尽衡山北不尽恒山四海之内断长补短方三千里者彼自言不尽明未至逺界且王制汉世为之不可以经合也　蔡传每服五百里五服则二千五百里东西南北相距五千里故言弼成五服至于五千然尧都冀州冀之北境并云中涿易亦恐无二千五百里借使有之亦皆沙漠不毛之地而东南财赋所出则反弃于要荒以地考之殊未可晓意古今土地盛衰不同当舜之时冀北之地未必荒落如后世亦犹闽浙之地旧为蛮夷渊薮而今富庶繁衍遂为上国土地兴废不可以一时槩也周制九畿曰侯甸男采衞蛮夷镇蕃每畿亦五百里而王畿不在其中并之则一方五千里四方相距为万里汉地志亦言东西九千里南北一万二千里先儒皆疑禹服之狭而周汉地广或以周服里数皆以方言或以古今尺有长短或以禹直方计而后世以人迹屈曲取之要之皆非的论葢禹声教所及地尽四海而其疆理则止以五千为制至荒服之外又别为区画如所谓咸建五长是已若周汉则尽其地之所至而疆画之也愚按周礼大司马有九畿言其有期限也大行人有九服言其服事上也曽氏谓王畿即禹之甸服侯服甸服即禹之侯服男服采服即禹之绥服卫服介于其中即绥服之奋武卫蛮服夷服即禹之要服镇服蕃服即禹之荒服也侯甸男采衞要【即蛮服】为中国夷镇蕃为夷狄内六服去王城三千五百里相距七千里与禹服不同然周地幅员葢不广于禹立政言方行天下陟禹之迹则亦以禹迹为极特禹时四方有不尽之地聴四夷居之不劳中国以事外故五服止于五千耳　王制自恒山至于南河千里而近自南河至于江千里而近自江至于衡山千里而遥自东河至于东海千里而遥自东河至于西河千里而近自西河至于流沙千里而遥西不尽流沙南不尽衡山东不尽东海北不尽恒山应氏镛曰独言东海者东海在中国封疆内西南北海则逺在夷徼之外也南独以江与衡山为限百粤未尽开也惟河举东西南北河流萦带中国也自秦而上西北袤而东南蹙自秦而下东南展而西北缩　易氏曰禹之五服计其一面之数周之九服计其两面之数禹之甸服千里而止言五百里是计其一面也周之王畿与禹甸服同不言五百里而兼言千里是计其两面之相距也禹五服总二千五百里两面相距凡五千里周九服每面各二百五十里通为二千二百五十里两面相距则四千五百里并王畿千里则通为五千五百里其增于禹者五百里之蕃服耳然周之蕃服虽不列于禹贡九州之外而禹贡九州之外咸建五长东渐西被即成周蕃服之域是周之蕃服其名虽增于禹而其地未尝增也　唐仲友曰周礼言九服祭公谋父又言五服葢九服五服一也自镇畿而内二畿而当一服与弼成五服至于五千无少抵牾者惟商制不可考然颂曰畿千里惟民所止肇域彼四海自畿至四海知其与禹贡周礼合也又曰自彼氐羌莫敢不来享莫敢不来王中举来享外举来王知其与祭公之言合也况作康诰之初周礼未制巳言侯甸男采衞则周之因商可知矣　呉莱曰王制四海之内截长补短方三千里是天子壤地之实故周礼虽称九服周官止言六服羣辟又曰六年五服一朝是则采衞以降圣人虽制之服而不必其来若职方氏掌天下之图辨其国都鄙必兼夷衞之初封人民氏族土田分器至详至悉未有一言及附庸者然又有一説焉夫冀禹之所都冀之北境自云中九原二千五百里且至于沙漠周之东迁洛阳为中土曹去王城八百里犹在甸服郑在河南密县百七十里已为男服葢曹顺流极便而郑则成臯虎牢之险夫岂五服之制非若画棋局然以定逺迩也是故幽州迩于碣石而共工流苍梧逺于衡山而虞帝狩　章俊卿曰先儒鸟道之説窃以为不然尝讨之王制古者百里当今百有二十一里今谓汉也是禹贡五千里即汉之六千里也况五服之制合以东西四正为据当时尧都平阳正东至东莱之海才二千八百里正西至张掖之流沙才三千三百里是仅可以满五服之制也两汉九千里则以辽东之海与炖煌之流沙而言辽东在东北隅炖煌在西南隅【按炖煌实在西北】非其正也夫正方一尺者袤之而度其两隅则为尺有四寸而赢五服之制举其隅而度之宜其九千里也汉制南北万五千里者举朔方日南而言禹贡所届正南止于衡山之阳而日南又在衡山之南八千余里非禹迹所及也至平阳之北不盈千里已为戎狄之地是五服之制惟东西南三方为然北方仅满二服而已尚何鸟道之云乎九州四正虽近四隅实遥五服之制乃举其近葢不欲以一时广大之名启后世无厌之祸也　罗泌曰虞夏之前四正疆理东止琅琊之海西积石之河五千而缩南至衡山北洎单于府五千而赢使皆封建百里之国惟堪二千五百纵并辽东渤海长城外尽丹髙句骊积石塞黑水靺鞨流沙之地亦不能五千国况古百里当今百二十一里六十步乌有所谓万区百里国哉葢古尝有万国之制而非皆百里也吕览言神农封建弥近弥大弥逺弥小海上乃有十里之以大运小使臂使指之道也孟子曰海内之地方千里者九古之天下方三千里止矣【此据王制】五千里者古今盛衰山川莱薮之通数也周世九服号七千里而职方蕃畿为方万里斯亦末记之敝王畿所止亦曷尝千里哉宗周八百成周六百此以百同度计言之古五服之制王城之外甸侯绥面千五百里已尽九州三千里地要荒二服缀九州外其数然也而况九州面距不齐自恒山距南河东河抵西河为各千里此则圻内甸服所建然自东河至东海西河至流沙南河至江亦各千里南西二方侯绥所建外为要荒可矣而东距海要荒已无容系北距恒山直接边陲虽侯绥有不得而立惟南自江至于衡山更越千里则要荒二服亦并在九州内而自衡山南尽域且复千里未讫南海悉为荒外南太赢北太缩则先王之制必有圆法岂至説者之拘哉周之西都今之关中而东都则洛阳也二都地据南山之隂北山之阳东西长南北短短长相补犹不能以千里今古不变而礼王畿四方相距为地方千里逺郊近郊甸地稍地小都大都率相距为百里岂能容哉固知畿服诸説上世必有除补相乘之道为疆理之定制者
　　东渐于海西被于流沙朔南暨声教讫于四海禹锡圭告厥成功【注疏声教二字连朔南暨读郑晓曰朔南暨断】
　　孔传此言五服之外皆与王者声教而朝见正义海多邪曲故言渐入流沙长逺故言被及皆是过之意也林氏之竒曰渐如水之渐清被如衣之被覆南北不言所至以下文四海见之王樵曰声教至于海濵则止何以言渐葢海岛之夷与流沙以西之羌戎咸賔贡于中国是以有虞之声教东不止于海且渐入于海中西不止于流沙又防被流沙之外渐深于被被逺于暨朔朔方南交趾也以尧典宅朔方宅南交证之可见或言古时百粤未尽开南不至交趾非也五服之境固南尽衡山之阳声教则固讫于四海矣何得云不至交趾耶丘濬曰东西皆指地言南北则止曰暨见圣人向明之治自北而南日拓而逺不可限量也然其所以渐被暨及者风闻之声神化之教使之闻而震动未尝体国经野以内治治之也【罗苹曰南亦海不言渐北亦沙不言被有不尽也声教及之而已】呉氏澂曰讫者地之尽处也尔雅七戎六蛮九夷八狄谓之四海言皆近于海也胡瓒曰禹贡四海止就禹所及言之河济入北海江淮入东海黑水入南海弱水入西海格古要论圭瑞玉上圆下方以天地以封诸侯蔡传水土既平禹以圭为贽而告成功于舜水色黑故圭以云王樵曰上与下为锡禹奉圭而曰锡者为舜成万世之功不可常辞书犹之举舜而曰师锡葢为天下得人亦非常之事也愚按孔传尧锡禹圭以彰显其功史记本纪同详经文之义从蔡说为长但圭是诸侯所执以合符于天子者当时禹必膺三等之封【子男不执圭故知是三等考路史禹封髙密曰夏伯舆地志尧封夏禹为伯邑虹则禹固伯爵也伯执躬圭象人形少俯长七寸】则圭即是瑞玉舜锡之以水徳适为禹受命之符耳汉儒五徳之説自不可废程大昌曰海之边中国者在山东为东海在广南为南海禹迹所及西至流沙而不言西海东北至碣石而北海之名不着于经汉武帝事逺西北二海遂有身歴之者条支之西有海焉汉使尝及之而入史后汉班超遣甘英辈亲至其地至于西海之西又有大秦国【即波斯】夷人之与海商皆尝往来若北海则又甚逺霍去病封狼居胥山其山实临瀚海即北海也苏武郭吉皆为匈奴所幽寘之北海之上而唐史载突厥部北海之北更有所谓骨利干之国在海北岸然则诗书所称四海实皆环夷夏而四之非寓言也若夫西北二边有柏海青海蒲海蒲昌海居延海白亭海鲜水海皆并海立称其实众水钟为大泽如洞庭彭蠡之借海名之非真海也李吉甫谓河北得水便名为河塞外有水便名为海其言当矣【见北边备对朱子曰自古无人穷至北海縁北边地长其实北海不甚濶地之下与地之四边皆海水周流地浮水上与天接天包水与地】　洪迈曰海一而已地势西北髙而东南下所谓东北南三海其实一也北至于青沧则曰北海南至于交广则曰南海东渐呉越则曰东海无由有所谓西海者诗书礼经所载四海葢引而言之汉西域传所云蒲昌海疑亦停居一泽耳班超遣甘英往条支临大海葢即南海之西云　丘濬曰国家祀东海于登州祀南海于广州皆临海而祭西海则望祀于蒲州北海则望祀于怀庆【志载以济水源通北海故祭于此】今建都于燕往南而祭北海岂天子宅中之义哉古谓青州为北海郡青去登不逺犹以是名今京师东北乃古碣石沦海之处于此立祠就海而祭为宜况今北镇医无闾山在于辽海山既可以为北镇川独不可以为北海乎若夫中国之正西在于秦陇西南则蜀稍南则滇也滇之极西百夷之外闻有大海通西南岛夷此地在前代未入中国今既为羁縻之地则王化所及也宜于云南望祀之【杨慎亦云今滇两百夷之外有大海在阿瓦地即西海无疑又云东海之别有渤海南海之别有涨海西海之别有青海北海之别有瀚海犹五岳之外有五镇】

　　禹责长笺巻十二
