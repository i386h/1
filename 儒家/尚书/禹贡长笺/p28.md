<!-- { "loadSidebar": true } -->
　　孔传此荆在岐东非荆州之荆【此北条荆山】汉地理志荆山在冯翊怀徳县【注见前】南【郡县志荆山在京兆府富平县西南三十五里】蔡传即耀州富平县掘陵源马理曰此原乃唐之献陵非山也四夷郡县图记谓黄帝铸鼎于荆山在今三原县【属西安府耀州】嵯峨山葢嵯峨即荆山也【郡国志嵯峨山在三原山颠云起则雨一名慈峨山按一统志荆山在富平县西南十里嵯峨山在泾阳县北五十里此又云嵯峨在三原岂一山而连跨三邑遂异名欤】其山髙出云表登其巅则泾渭黄河俱在目前其别岭有西原中原东原县所由名【按帝王世纪禹铸九鼎于荆山即此富平之荆山也山下有荆渠相传禹铸鼎处黄帝铸鼎之荆山一统志云在河南阌乡县然马谿田乃三原人其言又当不诬俟更考】汉地理志岐山在扶风美阳县【今凤翔府岐山县】西北【郡县志岐山在岐山县东北十里皇甫谧云今美阳西北有岐城旧址】説文山有两岐故名文王时凤鸣岐山即此俗呼凤凰堆【又名天柱山　诗谱周自太王居岐之阳地形险固而原田肥美雍録邠州南一百三十里为奉天县有梁山焉是太王去邠所逾也岐水之北有岐山焉是太王所邑也其南为周原葢太王元都渭北而兼跨周原以广其聚故合两地而称岐周也岐周在唐都西三百六十里】正义禹治水从下自东而西故先荆后岐汉地理志扶风武功县东有太一山古文以为终南【一统志终南山在西安府城南五十里东西连亘蓝田咸寜长安盩厔四县境】水经注终南杜预以为中南【言居地络隂阳之中】亦名太白【太白山在武功县南俗云武功太白去天三百一统志太白山在武功县南九十里】三秦记南山深处髙而长大无异名者曰秦岭【岭水北流入渭号八百秦川】旧陜志秦南为地络之阳山为南列南条水则为江州则为梁北为地络之隂山为北列北条水则为河州则为雍星野亦于此分焉是地之脊也汉地理志扶风武功县东有垂山古文以为惇物【一统志惇物山在武功县东南二百里　按水经注华山右之惇物也观经文所举诸山皆自东而西华山隷华隂在终南东二百余里其説谬妄甚明】鸟鼠在陇西郡首阳县【今临洮府渭源县】西南蔡传俗呼为青雀山【详导水】孔传终南惇物鸟鼠三山名言相望正义至于为首尾之词故言相望也【惇物在终南之西鸟鼠在惇物西北】蔡传举三山而不言所治者上既旅之文郑晓曰荆山漆沮所经岐山泾汭所经终南沣水所出惇物沣水所经【按惇物非沣所经近解误】鸟鼠渭水所出　程大昌曰终南山横亘闗中南面凡雍岐郿鄠长安万年【即咸阳县】相去且八百里而连绵峙据其南者皆此一山既髙且广多出物产故禹贡曰终南惇物惇物者即东方朔传所记谓出玉石金银铜铁豫章檀柘百工可以取给万民可以仰足者也秦诗终南何有有条有梅条梅其物也兼有此者明其富举一以见余也是自尧禹以至周汉皆言终南之饶物产不当别有一山自名惇物也汉志引古文而曰太一者终南也垂山者惇物也不知何本【按惇物辨甚核而疑其凿】又曰太一之名先秦无之汉武帝始用方士言尊太一以配天帝则凡言太一者皆当在武帝后也水经注于武功终南引杜预为据而曰此山亦名太白其曰终南则无间乎武功之与万年此山皆在矣至曰太白则实武功东距万年葢不啻三百里古图经无言太白即为太一者也长安志万年县炭谷有太一祠焉始可命为太一而非武功之太白矣古文谓武功之终南即为太一是殆误认武功之太白而世莫之正耳闗中记曰终南南山之总称太一山之别号元和志亦曰终南太一非一山此其説是也又三秦记曰太一在骊山西去长安二百里一名地肺山【一统志太一山在终南山南二十里】则凡指终南以为太一者当在万年不当在武功此又可审也至于南山首末不止近在闗中而已西域传曰于阗南山东出金城与汉南山属焉则自于阗南山以至长安之南山数千里相属未尝间断合其本末于阗南山为南山迹之始而闗中南山为南山东出之终秦诗作于周时固已指闗中南山为终南矣知非班固臆説
　　原隰厎绩至于猪野
　　説文隰阪下湿也王樵曰原隰泛言则广平下湿之地此对猪野则有定指故郑引诗度其隰原以为説而曰其地在豳【郡县志邠州新平县有五龙原永寿有永寿原宜禄县有浅水原】朱子诗传亦曰豳在岐山之北原隰之野禹之厎绩公刘之彻田为粮一也汉地理志武威县东北有休屠【音除】泽【本匈奴休屠王所居汉武置武威郡因以名泽】古文以为猪野泽【陜西志在今凉州衞城东北】水经注谷水出姑臧南山北至武威分为二一水北入休屠泽【俗谓西海】一水又东迳一百五十里入猪野世通谓之都野矣蔡传治水成功自髙而下故先言山次原隰次陂泽也　愚按原隰在豳岐之间猪野在甘凉之境相去凡三千里而皆厎绩葢豳地务农桑好稼穑其本业也而凉州泽草茂盛自魏太武北伐谓姑臧城外【姑臧汉武威郡治故城在今凉州衞城东北】涌泉如河自余沟渠流入泽中其间乃无燥地又汉书称凉州之畜为天下饶吏民相亲谷籴常贱诚沃土也是故诸凉以一郡而雄视西河西夏以一隅而抗衡中国【张轨为前凉吕光为后凉李暠迁酒泉为西凉沮渠逊据张掖为北凉秃发乌据姑臧为南凉宋元昊并五凉之地兼有灵夏】
　　三危既宅三苗丕叙
　　山海经三危山在积石山西一千二百里广圆百里【郭璞注今在炖煌郡括地志在沙州炖煌县东南三十里一统志在陜西行都司沙州衞城东南二十里其山三峰峭絶因名雍大记俗名升两山】正义左传先王居梼杌于四裔故姓之奸居于瓜州杜预曰姓之祖与三苗同放于三危州今炖煌也郑引地记云三危在鸟鼠西南当岷山则在积石之西南地记未必可信要知三危必在河之南也【当作河西】愚按舜流三苗于三危其后子孙为羌戎【黄榦曰羌本姜姓三苗之后居三危今叠宕松诸州皆羌地】代有其地谓之瓜州【汉书注其地多生瓜】秦及汉初为月氐匈奴境【水经注瓜州之戎并于月氐】武帝后元分酒泉置炖煌郡即古瓜州南七里有鸣沙山故亦曰沙州【唐置故城在今肃州衞城西八百余里】禹治水至此使三苗亦可安居大得其叙圣人之仁不以投之四裔而弃之也【杜佑曰三苗本有苗氏之族今长沙衡阳间是徙居三危分而为三】　三苗之国左洞庭右彭蠡固衡湘之间舜窜其首恶而立其次者于都及窜者既丕叙而留者犹不即工故命禹徂征至来格后乃考其善恶而分背之今自巴蜀以东歴湖南北桂岭云贵数千里谿峒山箐之中蛮獠数种曰犵曰狑曰獠曰猺曰獞其间最轻捷者曰苗依山以居若猿猱然説者谓即古三苗之后陈子龙曰三凶皆一人可迁三苗则举国西徙亦犹汉武之迁欧越成周之迁殷顽也
　　厥土惟黄壤
　　林氏之竒曰物得其常性者最贵雍之土黄壤故其田非他州所及
　　厥田惟上上厥赋中下
　　田第一赋第六王氏炎曰东方朔云丰镐之间号为土膏贾畆一金田上上可知孔传赋第六人功少【蔡传地狭而人功少也按雍州之境首言弱水终言三危不得为狭从孔传是】
　　厥贡惟球琳琅玕
　　正义球琳美玉名琅玕石似珠者释地云西北之美者有昆仑虚之球琳琅玕焉蔡传今南海有青琅玕珊瑚属愚按古昆冈出玉见之经志又汉书蓝田县出美玉【三秦记蓝田有川三十里其水北流出玉】括地志骊山之阳多美玉【骊山在今西安府临潼县】今皆不复产矣琅玕孔传训石似玉而説文云琅玕似珠孔疏及蔡传从之葢古人谓石之美者多曰珠广雅谓瑠璃珊瑚皆为珠是也　林駉曰三品琅玕之贡几如汉人之诛酎【音宙】金矣熊罴狐狸之贡几如汉人之求天马矣海错橘柚之贡几如唐人之茘枝驿骑矣然古者以贡为赋政什一便民之法球琳之属皆入土贡以偿田赋之轻也圣人初何心过求哉
　　丘濬曰汉时闗中之蓝田幽州之玉田皆出玉其时西域未通也今闗中所用之玉皆来自于阗其国有白玉緑玉玉河【源皆出昆仑山西流千三百里至国界每嵗五六月水暴涨玉随流至多寡由水细大水退乃可取国人视月光盛处必得美玉】抑土石之精其生有限而取之易尽古人比徳于玉用为器用杂佩之属不一而足是玉在古为用甚多今世小民有不识玉者由是推之汉之金以斤计每以万言唐渐少宋与今益少无乃千嵗之后中国之金将与玉同耶不可不为之限节也
　　浮于积石至于龙门西河防于渭汭
　　汉地理志曰积石山在金城河闗县西南羌中【水经注积石在西羌之中烧当所居郑樵曰积石在鄯州鄯州古湟中一统志今陜西行都司西宁衞唐鄯州地积石山在西宁衞废龙支县之南又曰在河州衞城西北七十里】龙门山两山如削黄河中流西临蕃界正义河行塞外东北入塞内积石非河源河从西来至此北行故沿河顺流而北释水云河千里一曲一直故千里而东千里而南至于龙门西河也汉地理志龙门在冯翊夏阳县【故城在今西安府郃阳县东四十里】北【孔传在河东之西界三秦记龙门去长安九百里一统志龙门在西安府韩城县东北八十里又云在平阳府河津县西北三十里】正义此山当河之道禹凿以通河【魏地记梁山北有龙门山大禹所凿通孟津河口广八十步岩际镌迹犹存】一统志两厓絶壁相对如门惟神龙可越故曰龙门【郑晓曰河自积石至龙门三千里绕雍州西北东三面之地龙门在雍东冀西二州之间河流最险隘处】蔡传西河冀之西河也雍之贡道有二其东北境则自积石至于西河其西南境则防于渭汭言渭汭不言河者梁州之文也他州贡赋亦当不止一道此例以互见耳郑晓曰渭汭渭之北也贡物之来或由漆沮或由沣泾皆防渭水之北而入河汭字甚当今渭水舟楫入蒲州必经渭北岸蒲州即冀州也惟往陜州者【属河南府】由南岸或中流耳愚按河在渭北渭水入河之后为渭汭况上文已出西河则不必更言入河矣蔡谓梁州之文非是王樵曰蔡传雍之东北境则自积石至于西河东北当云西北葢雍东距河若东北境则直浮西河不须从积石也蔡氏所以知其为两道者以龙门非可越而渭自鸟鼠而东中贯雍境取漕莫径焉使内地之漕则当径达西河更无用经涉龙门以此知其西北一道西南一道也　熊氏禾曰正道皆从渭达河惟山脊以西之地道不可通者必由积石龙门　愚按导河始于积石而即以为贡道治河兼治漕不独今然也春秋时秦输粟于晋自雍及绛相继命曰泛舟之役秦都雍【今凤翔府凤翔县】雍临渭晋都绛【今平阳府绛州】绛临汾由渭入河【渭水至华隂入河是顺流】由河溯汾【汾水至汾隂入河是逆流】疑即雍州之西南贡道
