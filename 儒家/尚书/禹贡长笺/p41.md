<!-- { "loadSidebar": true } -->
　　孔传规方千里之内谓之甸服为天子治田事【诗甸治田也】去王城面五百里【王城之外四面各五百里】张氏曰服服其事也甸侯绥要荒各服其事于天子故曰服陈氏大猷曰禹之甸法达于天下诗奕奕梁山维禹甸之春秋传少康有田一成皆甸法也王圻独以甸名服者农事国之本也京师声名文物之所萃四方百货之所聚其民易以弃本逐末制名甸服示天下以务本重谷也愚按夏商通畿内为五服周公则除畿内更制天下为九服千里之内谓之王畿【周礼大司马九畿方千里曰国畿职方氏九服方千里曰王畿】王畿外为侯服侯服外曰甸服京师之地皆千里而甸服有内外者禹时水土方平力田为急周时商奄未靖居重为尊故其名制稍别耳孔传禾藁曰总蔡传禾本全曰总甸服内之百里近王城者入之供饲国马正义总者总下铚秸禾穗与藁总皆送之周礼掌客待诸侯之礼有刍有禾此总是也苏氏轼曰独言甸服之赋者内详王赋之法而诸侯可推孔传铚谓刈禾穗蔡传刈禾曰铚半藁也正义説文铚刈禾短鎌也诗奄观铚刈禾穗用铚以刈故以铚表禾穗也郊特牲筦簟之安而藁秸之设秸亦藁也【秸本或作稭马云去其颖蔡传半藁去皮曰秸】于此言服举中以明上下皆有所纳之役四百犹尚纳粟此当藳粟别纳非是徒纳藁也【疏解以服字贯总铚粟米言之】马氏廷鸾曰先儒多以服字就秸字解若去禾中之粟米而纳空藁惟使之服输将之事是其赋轻于四百里五百里矣若存禾中之粟米而又纳藁又服输将之事是其赋重于百里二百里矣惟蔡传以服字总前二者言之为通【或云服如周礼国服之服不但输将】説文粟嘉谷实也金氏履祥曰近者重而逺者轻重者麄而轻者精赋皆什一力则以逺近为轻重耳又曰古人九数有粟米均输二法葢本于此然独三百里之民纳藁而不粟视他处为甚轻而有服役之事焉服役独在三百里者葢酌五百里之中为转输粟米之赋也四百里粟五百里米不言赋纳葢使三百里之民转而输之都耳夫三百里之民受逺郊之粟米代为转输力若劳而赋则省又以见古者赋役不两重此帝王之良法也【姚舜牧疑问亦主此説当从之黄曰三百里内去王城为近既自输其总铚秸而又为四百里五百里之民递送其粟米于都下也递者三百里交与二百里二百里交与百里此与金氏説又小别】朱子曰近麄而逺精近者易致逺者难致也畿内不封诸侯故田赋入于天子又曰里者道途逺近之数非方井之里也丘濬曰虞夏之世天子之田止于圻内田赋之入止于粟米近地则并其本藁取焉葢米以食人藁以饲马无非为国用也然其取之因地逺近各有轻重之等精粗之异非若后世概无分别　愚按甸训治田古者兵寓于农有计地出军之法则兵政即藏其中小司徒四井为邑四邑为丘【十六井】四丘为甸【六十四井】郑云六十四井为甸甸方八里【孔颖达曰知方八里者以孟子云方里而井则邑方四井丘方四里甸方八里也郎兆玉曰甸凡六十四井五百七十六夫受田五万七千六百亩】居一成之中成方十里出兵车一乘以为赋法【司马法有甸方八里出长毂一乘甸据实出税而言成据通治沟洫而言章氏曰三百五十家赋一乘】考论语千乘注马融引司马法六尺为步步百为亩亩百为夫夫三为屋屋三为井井十为通通十为成【郑云井税一夫其田百亩通税十夫其田千亩成税百夫其田万亩】成出革车一乘【马云千乘之赋其地方三百寸六里有竒葢以方里之里论】包咸又云古井田方里为井十井为乘诸儒之説不同大约王畿千里提封当得百万井除山川坑岸城池邑居园圃街路实出赋六十四万井【据马説当得百万井据包説止得十万井】出士卒七十五万人为万乘【六十四井出车一乘每一乘甲士三人步卒七十二人以杜氏法积算当有戎马四万匹牛十二万头甲士三万人步卒七十二万人按周官乡遂之民以五起数一家出一人为兵万二千五百家为乡故万二千五百人为军六军凡七万五千人都鄙之民以四起数七家出一人为兵王畿千里六十四万井而出车万乘万乘凡七十五万人牧野之师纣众七十万人是通畿皆自晋惠公作州兵则二千五百家成一军而一乡一军之法坏矣鲁成公作丘甲则一丘十六井出一乘而一甸一乘之法亡矣】井邑丘甸虽出周官然未必不沿禹制之旧正义此序弼成五服之事甸侯绥要荒尧之旧制洪水既平禹乃为之节文使赋役有恒职掌分定甸服去京师最近赋税尤多故每于百里即为一节侯服稍逺近者供役故二百里内各为一节三百里外共为一节绥要荒三服去京师益逺每服分而为二内三百里为一节外二百里为一节以逺近有较故其任不等甸服入谷故首言赋税也赋令自送入官故三百内皆言纳四百里五百里不言纳者从上省文也侯服以外贡不入谷　郑氏元珤曰禹贡各州皆有贡篚冀州独不言葢畿甸之内赋其总铚秸粟米也总铚秸粟米者仓廪之储糇粮之济是食为土贡之要也兖州贡蚕丝豫州贡絺纻其地则密迩畿甸是衣服亦土贡之要也自服食外器用次之器用外不过宝玉玩好而已帝王建都必择衣食之地而谓之京师京大师众也天子之居既众且大非衣食之丰不可以为国也若夫大路南金犀革齿珠贝之非服食器用或贡于要荒之服焉苟帝王以为贡篚之要国家所急则尧舜之都迁于荆梁久矣其肯以冀为都区区御大河之患图一日之安也耶吕氏祖谦曰禹贡冀州在王畿甸服之内全不叙土贡正縁已输粟米葢当时寓兵于农所谓贡赋不过郊庙賔客之奉都无养兵之费故取之畿内而足自大畧言之三代皆沿此制又曰古者天子中千里而为都诸侯中百里而为都天子之都东西南北所贡入不过五百里诸侯之都所贡入不过五十里故挽输不劳漕运之法未备春秋战国争事攻战所论者尚止行运之漕秦汉以后漕法方详愚按禹制甸服独详田赋天子自赡其畿内既可风天下以力田而京坼有备亦足壮本根而消窥伺若漕挽外郡以给中都此后世之失非先王法也丘文庄谓秦致海之粟犹是资以行师国都之漕自汉都关中始【张良曰关中阻三面而守独以一面东制诸侯诸侯安定河渭漕挽天下西给京师诸侯有变顺流而下足以委输】
　　五百里侯服百里采二百里男三百里诸侯【男史记作任国】
　　孔传侯候也甸服外之五百里斥候而服事【左传晋人伐齐使司马斥山泽之险斥检行之也斥候谓检行险阻伺候盗贼尔雅注侯者侯也候逆顺也】蔡传采卿大夫食邑【公羊传注采者不得有其土地人民采之取其租税耳顔师古曰采官也因官食地故曰采地吕氏曰采邑如今之职田】张氏载曰采地所得亦什一之法其余归诸天子所谓贡也诸侯卿大夫采地必有贡贡者必于时享天子皆庙受之此所谓币余之赋也愚按采孔训供王事疏云事谓役也有役则供不主于一故但言采作采地解亦是然周制家削县俱在王畿之内【周礼家邑之田大夫采地所谓家削之赋也去国三百里小都之田卿采地所谓县之赋也去国四百里大都之田公采地王子弟所食邑所谓都之赋也去国五百里】夏制虽不可考不应寰内诸侯乃食采于畿外周书侯甸男采衞为五服又周礼九畿有采畿九服有采服此采义与彼同孔传男任也任王者事正义言者见上下皆是诸侯之国茅瑞征曰记称殷因夏爵三等公侯伯也周更立五等之爵增以子男此曰男则夏时固有男爵矣诸侯大国次国也正义三百里外同是王者斥候故合三为一名自下皆先言三百里而后二百里举大率为差等也【朱子曰三百里谓自三至五为百里者三随文生例】苏传小国在内依天子而国大国在外以御侮也言男以兼子言侯以兼公与伯　陈氏傅良曰古者率小大相维其边国皆大国也故寰内则以家邑小都大都为中外之差寰外则以诸男诸子诸伯诸侯诸公为中外之差　罗泌曰神农之国弥近弥大弥逺弥小而唐虞之制必近小而逺大夫大国使处内则近大常禀京师之制而逺小自无雄大之侵小国使居内则小国易神都之蔽而王圻亦蔑彊鸷之迫唐虞神农岂故殊哉有变易故耳抑周之五服男列侯外而晋郑宋衞棊布近甸莱牟耿星分逺服固非小必近而大必逺也然则神农之国亦岂必近大而逺小哉夫封建之君于此必有择矣白虎通京师千里象日月之径千里也诸侯之封
　　不过百里雷震百里所润雨同也雷者隂中之阳也诸侯象也诸侯比王者为隂南面赏罚为阳法雷也七十里五十里差徳功也
　　五百里绥服三百里揆文教二百里奋武衞
　　孔传绥安也侯服外之五百里安服王者之政教正义王者有文教此服诸侯揆度王者政教而行之内文而外武故先揆文教后言奋武衞奋者在国习学兵武有事则征讨夷狄陈氏大猷曰绥服内安中国外安边疆也内三百里非全无武衞文所重外二百里非全无文教武所急文教以善其生武衞以防其生民斯安矣又曰武以衞言保防而已治世武事易弛故奋以修之圣人不黩武亦不废武也　正义周语先王之制内甸服外侯服侯衞賔服蛮夷要服戎狄荒服彼賔服当此绥服韦昭云以文武教衞为安王賔之因以名服然则绥者据诸侯安王为名賔者据王敬诸侯为名彼云先王之制则此服旧有二名　林氏之竒曰汉魏使外夷入居中国障塞之地至西晋有刘石之祸石晋以卢龙赂契丹至重贵有北迁之难绥服严要之辨万世不易之法也
　　五百里要服三百里夷二百里蔡【音煞】
　　孔传绥服外之五百里要束以文教【正义上言揆文教知要者要束以文教也】韦昭曰要者要结好信而服从之蔡传要服去王畿已逺皆夷狄之地其文法畧于中国要取要约之义特羁縻之而已【或曰要徼也边徼也又如裳之有要所以纲统四裔也】王氏炎曰夷易也【説文侇平易也通作夷】无中国礼法易而已苏传夷杂夷俗也孔传蔡法也法三百里而差简【郑曰蔡之言杀减杀其赋】苏传放有罪曰蔡春秋传杀管叔而蔡蔡叔【蔡説文本作防散之也以米杀声徐曰左传杀管叔而蔡叔言放之若散米今作蔡按苏传胜注疏故蔡氏用之】
　　五百里荒服三百里蛮二百里流
　　正义服名荒者王肃云政教荒忽因其故俗而治之简畧于要服之蔡也蛮慢也礼仪简慢郑云蛮者聴从其俗羁縻其人蛮之言缗也【蛮是缗缗是绳蛮者以绳束物之名】甸侯绥要四服俱有三日之役十一而税但二百蔡税征差简其荒服则力役田税并无流如水流其俗流移无常政教随其俗【马氏曰流行无城郭常居】蔡传流流放罪人之地蔡与流皆所以处罪人罪有轻重故地有逺近之别也林氏之竒曰记以东夷西戎南蛮北狄相对而言则有四名举一二言者如四夷来王蛮夷率服是也此处不必拘东夷南蛮之名夏允彞曰蔡与流并存夷蛮之外则帝王之摈小人严于防夷狄矣苟徒驱之出境使杂居戎狄中犹惧其相诱为非故更驱而外之也　马氏子严曰甸侯绥为中国要荒已为蛮夷圣人之治详内畧外即五服名义可见治中国则法度宜详治以必治也治蛮夷则法度宜畧治以不治也观至于五千见徳化之远及观要荒二服见法度之不妄及圣人之不务广地而勤逺畧葢如此
