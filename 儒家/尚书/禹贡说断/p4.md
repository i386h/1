<!-- { "loadSidebar": true } -->
　　郑氏曰【渔仲】禹贡之书所以为万代地理家成宪者以其地命州不以州命地也如兖州者当时所命之名后世安知其在南在北故曰济河惟兖州以济水河水之间为兖州也以荆山衡山之间为荆州故曰荆及衡阳惟荆州济河者万代不冺之川也荆衡者万代不泯之山也使荆兖之名得附此山川虽后世更改移易为不没矣
　　九河既道【其地巳沦于海】
　　孔氏曰河水分为九道在此州界平原以北是【今徳州有平原县】
　　唐孔氏曰河从大陆东畔北行而东北入海冀州之东境至河之西畔水分大河东为九道故知在兖州界平原以北是也释水载九河之名云徒骇太史马颊覆釡胡苏简洁钩盘鬲津汉成帝时河堤都尉许商上书曰古记九河之名有徒骇胡苏鬲津今现在成平东光鬲县界中自鬲津以北至徒骇其间相去三百余里是知九河所在徒骇最北鬲津最南葢徒骇是河之本道东山出分为八枝也许商上言河下言三县则徒骇在成平胡苏在东光鬲津在鬲县其余不复知也尔雅九河之次从北而南既知三河之处则其余六者太史马颊覆釡在东光之北成平之南简洁钩盘在东光之南鬲县之北也其河填塞时存故道【成平晋犹存未详其后废于何时先在今沧州之境东光今永静军通典徳州安徳县有汉鬲县故城在西北】郑元云周时齐桓公塞之同为一河今河间弓髙以东至平原鬲津往往有其遗处春秋纬宝干图云黄河为界在齐吕填阏八流以自广郑氏葢据此文为齐桓公塞之也言阏八流拓境则塞其东流八枝并使归于徒骇也【五代职方考云周显徳二年废弓髙入东光】
　　杜氏曰徒骇鬲津钩盘胡苏四河在今景城郡界【沧州】马颊覆釡二河并在今平原郡界【徳州】其余三河未详【按以下至九江孔殷孔氏传刻本阙佚今从永乐大典増入】
　　程氏曰河患惟汉最甚其讲求禹迹亦为最详又与三代耳目略接其所得知仅如许商所言三河而亦不能真唐杜氏乃九得其六此殆难以轻信也郑氏谓八河为威公所塞如其果然则邻境对立随受决灌其肯坐视不争与
　　汉王氏曰昔天常连雨东北风海水溢西南出浸数百里九河之地巳为海水所渐
　　林氏曰河自大陆而北分为九河以入于海九河之名尔雅所谓徒骇一太史二马颊三覆釜四胡苏五简六洁七钩盘八鬲津九是也曾氏曰徒骇至鬲津皆是复名先儒以简洁为单名固不伦矣尔雅但载八名其一不名者河之经流也汉许商曰徒骇是河之本道东出分为八枝审如许商之言则河自徒骇乃分为八审如曾氏之言则是九河其一为经流而其八者皆支流也然据下文云又北播为九河同为逆河入于海九者并列支派则其均也安得以一为经流八为支派哉九河之地在汉平原郡以北
　　雷夏【在今濮州雷泽县】既泽灉沮会同
　　孔氏曰雷夏泽名灉沮二水会同此泽
　　班氏曰雷夏在济隂城阳县西北【按通典濮州雷泽县汉成阳县也有雷夏泽隋志云雷泽旧曰城阳后齐废开皇十六年复置曰雷泽】
　　唐孔氏曰洪水之时髙原亦水泽不为泽雷夏既泽髙地水尽此复为泽也于泽之下言灉沮会同谓二水会合而同入此泽也【尔雅云河有灉又曰灉反入郭璞注云即河水决出复还入者今濮州有沮沟九域志以为禹贡沮水观经会同之文安国谓会同此泽则灉沮二水皆当自濮州入雷夏而尔雅乃以灉为出于河而复入于河则二水葢不同矣二水所出所迳载籍别无所详虽颖逹东坡亦阙而不言】
　　王氏曰既泽者水有所钟而不溢也
　　叶氏曰九河未道则水之泛溢者雷泽不能受故九河既道而后雷夏可泽雷夏既泽则灉沮亦会同于海矣
　　林氏曰灉沮二水先儒并不着其水本末故孔氏曰二水会合同入此泽葢谓同注于雷泽也
　　张氏曰九河雷夏灉沮皆在兖州禹先治河使九河复归故道雷夏复为故泽而灉沮二水复会同于雷夏则兖州之水患除矣
　　桑土既是降邱宅土
　　孔氏曰地髙曰邱大水去民下邱居平土就桑郑氏曰此州寡于山而夹川两大流之间遭洪水其民尤困水害既除于是下邱居土以其免于厄尤喜故记之
　　叶氏曰他州之水或限于山或决于川民皆失其居业惟下流为甚故降邱宅土独于兖言之
　　水患去而人有条桑育者矣是其降邱宅土为可知也是之一言其禹观省斯民慰喜之辞与
　　厥土黑坟
　　马氏曰坟有膏肥也
　　韦氏曰坟音勃愤切起也
　　厥草惟繇厥木惟条
　　孔氏曰繇茂条长也
　　唐孔氏曰繇是茂之貌条是长之体言草茂而木长也
　　马氏曰繇抽也
　　吕氏曰繇始抽条始长水患最深如此与渐包乔大不同
　　林氏曰九州惟此与徐之二州言草木者葢此三州比九州之最居下流其地卑湿沮洳遭洪水之患草木不得遂其性而生育其巳乆矣至是而或繇或条或夭或乔或渐包故于逐州言之以见水土既平草木得遂其性也
　　厥田惟中下厥赋贞
　　孔氏曰田第六贞正也州第九赋正与九相当唐孔氏曰周易象皆以贞为正也诸州赋无下下贞即下下为第九也此州治水最在后毕州为第九成功其赋亦为第九列赋于九州之差与第九州相当故变文为贞见此意也
　　苏氏曰贞正也赋当随田髙下此其正也其有不相当者葢必有故非其正也此州田中下赋亦中下皆第六故曰贞此二者不同当从先儒之説九州之赋相较而为上下之等雍州之赋出第六而兖州之赋不应又出于第六也先儒所以谓州第九赋正与九相当者葢参考九州独无下下之赋故此州治水最在后毕州为第九成功其赋亦为第九此其说是葢洪水之害河为最甚而兖州又河之下流其被垫溺之患比于余州最为惨酷故虽能播种之功而土旷人希又卑湿沮洳之患未尽去是以艺之利尚非所宜虽田在第六而其赋比于九州为最少也
　　林氏曰厥田惟中下者田第六也厥赋贞先儒云贞正也州第九赋正与九相当
　　冀赋第一　　豫第二
　　荆第三　　　青第四
　　徐第五　　　雍第六
　　第七　　　梁第八
　　兖第九
　　禹定九等之田九等之赋考于经明甚而不应于兖一州又附雍之第六而独无下下一等也东坡之说似是而非二孔之见虽的而贞之一字训释不通林氏取舎虽甚当而论贞之为义犹孔氏也余不满于是画禹赋之次第而思之然后知经文之妙非后世史官所可跂而望者何者纪赋之次自冀之上上而至于梁之下中其为八等着矣兖不言其为九可知矣故变下下之文而言贞所以明其赋为什一之正轻重不容加损也以一州之断义而上该八州之成则经文不亦焕然矣乎犹之行水载治修之三字举于冀而八州惟言其效犹之二州之同役壶口梁岐着于冀而八州惟言境内之所治经文简严大扺如此非深求其意莫能知也
　　作十有三载乃同
　　孔氏曰治水十三年乃有赋法与他州同
　　唐孔氏曰作者役功作务谓治水也治水十三年乃有赋法始得贡赋与他州同也他州十二年此州十三年比于他州最在后也尧典言鲧治水九载绩用不成然后尧命得舜舜乃举禹治水三载功成尧即禅舜此言十三载者并鲧九载数之祭法云禹能修鲧之功明鲧巳加功而禹因之也此言十三载者纪其治水三年言其水害除耳非言十三年内皆是禹之治水施功也马融曰禹治水三年八州平故尧以为功而禅舜是十二年而八州平十三年而兖州平兖州平在舜受终之年也
　　张氏曰禹治水乃是厯试时厯试三年尧乃禅位以禹治水成功也舜受禅乃巡狩分九州为十二州使水未平岂能为此乎是禹贡之作乃尧在位舜厯试时也
　　曾氏曰髙堂隆之言曰禹治洪水前后厯年二十二载
　　林氏曰曾氏举髙堂隆之言并以鲧之九载并此十三载而数之为二十二载也此说皆不然据此文承于厥赋贞之下而又曰作十有三载乃同则是专为兖州之赋而言也葢兖州之赋必待十有三载然后同于余州非所谓此州治水指十有三载而后功成也
　　孟子曰禹八年于外三过其门而不入而此言作十有三载何也葢八年而水患平十有三年而兖之田赋定兖虽河患最甚施功八年其患亦巳去矣而土田沮洳疆畎废壊离散未集室庐未修故犹有待于五年之乆而田赋始定者葢可知矣经云厥赋贞作十有三载乃同作也者田里之役作也非指水患言也或曰子之说于禹贡为通于髙堂隆之见为合其如矛盾舜典何如孔张二公有据何曰予请明辨之自鲧绩不成而舜厯试之初即举禹以当治水之任逮舜摄位而施功巳二年矣舜巡狩何害乎正使水患未平舜亦岂惮一行为之观省乎肇十有二州以洪水之际民多舍卑即髙冀青之北不胜其萃聚矣于是建官不多难以为治故禹创増三州曰营幽并者亦当时随宜事耳其寔禹别九州在厯试时规画已成凡山川之奠固已一遵尧旧及敷奏此篇时亦不必改但所异者九与十二之名耳岂若后世之人冀以要君之宠而必欲趋时以为便乎又况幽营之地禹迹鲜及惟常山碣石之役至其南耳并州之境亦太原一役而巳顾必欲变巳别之九为后来之十二何为乎大抵后世传经之士多以私意窥亿圣人故经意愈不明而说者愈纷纷也孟子生秦汉之前去古犹近凡有所言正当取信要不可泥孔张三载之说而废孟子八年之计善稽古者其必有以辨之
　　苏氏曰兖州河患最甚故功后成至于作十有三载又前予乗四载传云水行乗舟陆行乗车泥行乗楯山行桑樏秦汉以来师传如此且孔氏之旧也故安国知之非诸儒之臆说四载之解杂出于尸子慎子而最可信者太史公也亦如六宗之说自秦汉以来尚矣岂可以私意曲学镌凿传防为之哉而或以鲧治水九载兖州作十有三载乃同禹之代鲧葢四载而成功也世或喜其说然详味本文予乗四载随山刋木则是驾此四物以行于山林川泽之间非以四因九通为十三载之辞也按书之文鲧九载绩用弗成在尧未得舜之前而殛鲧在舜登庸厯试之后殛鲧而后禹兴焉则禹治水之年不得与鲧之九载相接兖州之功安得通四与九为十三乎禹之言曰娶于涂山辛壬癸甲是娶在治水之中又曰启而泣予弗子惟荒度土功是启生在水患未平之前也禹服鲧三年之丧而至娶自娶而至于有子自有子而至于生泣亦巳乆矣安得在四载之中乎反覆考之皆与书文乖异书所云作十有三载乃同者指兖州之事非谓天下共作十三载也近世学者喜异而巧于凿故详辩之以解世之惑
　　尧在位七十载鲧考绩无成之年也时即求舜而女之舜升于朝葢七十一载矣治水之事不容缓舜举禹当七十一载而东坡执洪范鲧则殛死禹乃嗣兴之文葢言父以无功而死子以有徳而兴非谓鲧死而后禹始用于尧也东坡考四载之说甚当而考经有未的则犹未能杜好竒者之口余故不得不辩
　　程氏曰禹之自言予乗四载又曰娶于涂山辛壬癸甲以辛壬癸甲通鲧九载而得年正十有三也是禹独任水事之日浅而鲧剏立规模之日长也故记礼者本其所自而言之禹能修鲧之功也孟子曰禹八年于外三过其门而不入当是并其佐鲧之年而计之与
