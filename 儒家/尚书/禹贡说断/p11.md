<!-- { "loadSidebar": true } -->
　　非山逾亦非人逾禹所记之言然耳葢在河之西导此等山过河之东与北则导彼等山非导岐荆既毕而后始涉河以导壶口也冀州既载壶口治梁及岐是治水越河而西经文明甚学者将信经文乎将従臆说乎
　　壶口雷首【在今河中府河东县】至于太岳
　　孔氏曰三山在冀州太岳上党西
　　班氏曰雷首山在河东蒲坂县南【晋志曰夷齐居其阳所谓山阳山按隋开皇十六年祈蒲坂置河东县大业初并蒲坂入河东】
　　壶口在汾之北雷首在汾之南而太岳又在壶口之东北也以形势求之既背以地理计之又逺条列首尾之説其可従乎经凡言至者非治此而后至彼也亦所记之文然耳若曰治汾之北则壶口南则雷首又壶口之东北亦至太岳也学者因余説而复经文始知余之不妄
　　底柱【在今陜州陜县河水中屹立若柱然】析城【在今泽州阳城县】至于王屋【在今孟州王屋县】
　　孔氏曰此三山在冀州南河之北东行
　　杜氏曰陜州陜石县有底柱山大唐贞观中太宗巡幸命魏徴勒铭见存【本朝熙宁六年省陜石县为镇入陜】
　　班氏曰析城山在河东濩泽县西南【濩音乌虢切案唐志天宝元年更濩泽县为阳城】王屋山在河东垣县东北【案通典绛州垣县汉旧县也东北有王屋山又云洛州王屋县有王屋山垣与王屋俱有其山则王屋当是汉垣县地也垣今复隶绛州即垣曲是王屋隶孟州】
　　以地势东北观之当言底柱王屋而后析城今反记杞城于王屋之上何也析城在底柱之东北太行在王屋之东南自西南以及东北自西北以及东南亦所记之法然耳非可以山之首尾求也太行当连王屋为句孔氏以属常山误矣
　　太行恒山至于碣石入于海【太行在今懐州河内县常山在今定州曲阳县】孔氏曰此二山连延东北接碣石而入沧海百川经此众山禹皆治之不可胜名故以山言之
　　唐孔氏曰太行去恒山太逺恒山去碣石又逺故云此二山连延东北接碣石而入沧海言山傍之水皆入海山不入海也又解治水言山之意百川经此众山禹皆治之川多不可胜名故以山言之也谓漳潞【郦氏云潞即浊漳】汾洓【桑氏云洓水出河东闻喜县东山黍筛谷南过解县东又西南注于张阳池闻喜今隶觧州解故城在河中桑泉唐天寳改桑泉为临晋】在壶口雷首太岳经底柱析城济出王屋淇近太行恒卫滹沲易近恒山碣石之等也
　　班氏曰东太行山在河内山阳县西北又曰太行山在埜王县西北【案山故城城在修武县西北熙宁六年省修武为镇入武陟隋志云河内汉曰埜王开皇十年改名河内武陟俱隶懐州当二县俱有其山】
　　恒山在常山郡上曲阳县西北
　　此与冀州恒卫既従大陆既作之文相表里也不惟此也导岍及岐至于荆山逾于河壶口雷首至于太岳与既载壶口治梁及岐既修太原至于岳阳一事体而互发明也底柱析城至于王屋太行与覃懐底绩于衡漳漳亦一体而互发明也学者试深求之当自识经文之妙入于海言恒山碣石四傍之水皆以小附大东入于海也
　　西倾【在今洮州临洮】朱圉【在今秦州伏羌城傍近】鸟鼠【在今熙州渭源堡傍近】孔氏曰西倾朱圉在积石以东鸟鼠渭水所出在陇西之西三者雍州之南山
　　班氏曰西倾山在陇西临洮县西南【案唐志洮州临潭县有西倾山通典云山在临潭西南吐谷浑之界】朱圉山在天水冀县南【案隋志冀城县注云后周曰冀城唐志云秦州伏羌县本冀城武徳二年更名通典云伏羌秦汉冀县又云上邽县有朱圉山俗名曰白严山九域志云建隆二年置伏羌寨熙宁三年以寨为城又古迹云古上邽县本邽戎邑知上邽经唐末五代废之矣】鸟鼠同穴山在陇西首阳县西南【通典云渭州渭源县汉首阳县也后魏改之唐志云渭源鸟鼠山一名青雀山五代职方考云唐末渭州临吐番爟于泾州平凉置渭州而县废则今渭非古矣今熙州有渭源堡当是古渭源县之地】
　　至于太华【在今华州华阴县】
　　孔氏曰相首尾而东
　　唐孔氏曰鸟鼠东望太华太逺故云相首尾而东也
　　班氏曰太华山在京兆华阴县南
　　熊耳【在今商州上洛】外方【在今西京登封】桐栢【在今唐州桐栢】至于陪尾【在今安州安陆】孔氏曰四山相连东南在豫州界洛经熊耳伊经外方淮出桐栢经陪尾凡此皆先举所施功之山于上而后条列所治之水于下互相备
　　班氏曰洛水出宏农上雒县冡领山熊耳山在卢氏县东伊水所出【经云导洛自熊耳如固所纪洛水非出熊耳乎余谓冡领即熊耳一山连延同此一名后世又従而别为冡领之号耳通典曰虢州卢氏有熊耳山商州上洛有冢领山熊耳山今二县俱隶二州正连境又通典记上洛之山既曰有冡领又曰有熊耳是一山连延古同一名无疑矣洛则出今之所谓冡领】古文以颍川崈髙县崈髙山为外方山【顔氏曰崈髙崇字通典曰洛州登封县汉崈髙也太唐永徽中置嵩阳县武太后改为登封有中岳嵩髙山】桐栢山南阳平氏县东南【隋志云淮安郡桐栢县梁置曰淮安也开皇初郡废更名县曰桐栢有桐栢山以隋志考之桐栢汉平氏县地也今复隶淮安即唐州】横尾山在江夏安陆县东北古文以为陪尾山【通典云安州安陆有古陪尾山】
　　西倾朱圉鸟鼠至于太华即雍州终南惇物至于鸟鼠之役也熊耳外方桐栢至于陪尾即豫州伊洛涧与夫导淮之役也图而观之凡畎浍之水或入于河渭或入于伊洛或入于淮皆可以形势见也学者知此味其肯徒章句乎
　　导嶓冡【在今秦州界】至于荆山【在今襄州南漳县】
　　孔氏曰漾水出嶓冡山梁州经荆山荆山在荆州唐孔氏曰荆州以荆山为名知荆山在荆州也班氏曰嶓冡山在陇西西县【案晋改西县为始昌不知始昌后废于何时通典秦州上邽县注云有汉西县城一名始昌在今县西南有嶓冡山今上邽已废九域志古迹云有古上邽县当在天水县界】南条荆山在南郡临沮县东北【通典云襄阳南漳县汉临沮也有荆山又云汉临沮故城在江陵郡当阳县北唐志亦曰南漳本临沮隋志曰西魏初置重阳县后周置沮州寻废改重阳曰思思安开皇十八年曰南漳是临沮自西魏方更置不一】
　　内方【在今荆门军长林县】至于大别【在今汉阳军界】
　　孔氏曰内方大别二山名在荆州汉所经
　　班氏曰章山在江夏竟陵县东北古文以为内方山【后汉志引荆州记曰山髙三十丈周回百余里五代职方考曰复州竟陵晋改曰景陵通典曰江陵长林县有章山今景陵隶安州长林隶荆门以地势观之今其山不复景陵有矣】大别山在六安安丰县西南【安丰今隶夀州】
　　唐孔氏曰地理志无大别郑元云大别在庐江安丰县杜预解春秋云大别阙不知何处或曰大别在安丰县西南【郑杜之説即据班氏所志而唐孔氏以为地理志无大别此检阅不详之失也】左云呉既与楚夹汉然后楚乃济汉而陈自小别至于大别然则二别近汉之名无缘得在安丰如预所言虽不知其处要与内方相接汉水所经必在荆州界也
　　苏氏曰二别山皆在汉上
　　此梁荆导汉之役也内方在荆门则大别居汉上当是汉阳界山也故李氏诗说曰汉水东流汉阳军触大别山南入于江
　　岷山【在今茂州汶山县】之阳至于衡山【在今潭州衡山县】
　　孔氏曰岷山江所出在梁州衡山江所经在荆州班氏曰岷山在蜀郡湔氏道县西徼外江水所出【湔子田切考晋志巳无此县当是汉末以来废之矣唐志茂州汶山县有岷山通典亦曰禹导江发迹于此】衡山在长沙国湘南县东南【通典曰潭州衡山县汉湘南县也又曰衡州湘潭县有衡山今湘潭亦隶潭州唐志云衡山县有南岳衡山祠】
　　过九江至于敷浅原【在今江州徳安县蒲塘驿前】
　　孔氏曰言衡山连延过九江接敷浅原言导従首起言阳従南敷浅原一名傅阳山在州豫章界
　　班氏曰傅易山在豫章歴陵县南古文以为敷浅原【傅读曰敷昜古阳字通典曰江州寻阳县有蒲塘驿即汉歴陵县也驿前有敷浅原原西数十里有傅阳山据通典傅阳山在敷浅原之西而班氏即以傅阳山为敷浅原者葢连延数十里止是一山古今殊号逺近异称云耳歴陵晋属鄱阳郡后不知废于何时寻阳今为徳化徳安二县之地当是五代时改析】
　　此梁荆导江之役也禹之导山惟言雍冀梁豫荆而不及青徐兖三州惟冀特言入海而止于敷浅原何也葢青徐兖四州与冀之碣石等处地皆滨海者也碣石入海既北于冀见之故南于此四州不言也文省而事该此最作经之妙后世史官及之乎
　　导弱水【来自雍州西北南外】至于合黎【在今化外甘州】余波入于流沙【在今化外甘州】
　　孔氏曰合黎水名在流沙东弱水余波西溢入流沙唐孔氏曰此下所导凡有九水大意亦自北为始以弱水最为西北水又西流故先言之黑水虽在河南水従雍梁西界南入南海与诸水不相参涉故又次之四渎江河为大河在北故先言河也汉入于江故先汉后江其济发源河北越河而南与淮俱为四渎故次济次淮其渭与洛俱入于河故后言之计流水多矣此举大者言耳凡此九水立文不同弱水黑水沇水不出于山文单故以水配其余六水文与山连既繋于山不须言水积石山非河上源记施功之处故云导河积石言发首积石起也漾江先山后水淮渭洛先水后山皆是史文详略无义例也又淮渭洛言自某山者皆是发源于上欲使异于导河故加自耳郑元云凡言导者发源于上未成流凡言自者亦发源于上未成流必其俱未成流何须别导与自河出昆仑发源甚逺岂至积石犹未成流而云导河也顔氏郑氏皆以合黎为山名地理志张掖郡删丹阳县桑钦以导弱水自此西至酒泉合黎张掖郡又有居延泽在县东北古文以为流沙如志之言酒泉郡在张掖郡西居延属张掖合黎在酒泉则流沙在合黎之东与此不合案经弱水西流水既至于合黎余波入于流沙当如文合黎在流沙之东不得在其西也
　　杜氏曰合黎水在甘州张掖县界又曰沙州古流沙地其沙风吹流行在郡西八十里
　　苏氏曰合黎山名
　　程氏曰弱水即条支妫水是也
　　余观程氏所论弱水最为究求之力然取禹贡导水之文而熟复之弱水黒水言导而不言所导之处葢其由来甚逺虽禹亦不能沿流以穷其源也弱水用功止自合黎而上合黎而下得其余波入于流沙遂亦不复究其为何如也然流沙之地大扺居雍州之极西弱水流迳雍界而西入流沙不见其他折也故知弱水之西流而与他川逈异云耳禹在当时足迹之所亲目力之所及犹不能用意于非所用意之外而学者生于数千载之下居数万里之外而顾执诸家异同之言以遐想而意决之殆可谓穷无穷而极无极矣杜氏所言地着颇亦可信今且据之以见合黎流沙所在而弱水则来自雍州西北徼外不知其所従出实地也合黎当以为山名犹漾水至于大别之类葢皆指山言耳流沙当是泽名以其地之沙风吹流行如通典所载故泽因名流沙
　　导黑水【来自雍州西徼之外】至于三危【在今沙州】入于南海
