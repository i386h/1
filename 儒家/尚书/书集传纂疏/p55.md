<!-- { "loadSidebar": true } -->
　　周公曰呜呼君子所其无逸【所犹处所也君子以无逸为所动静食息无不在是焉作辍则非所谓所矣】纂疏【东莱解所为居字先生曰若某则不敢如此说恐有脱字则不可知若说不行而必强立一说虽若可观只恐道理不如此○孔氏曰君子之道所在其在无逸豫○吕氏曰凡人乍勤乍怠亦有无逸之时然能暂而不能居非所其无逸者也惟君子以无逸为所如鱼之于水鸟之于林有不可得而离者焉○陈氏大猷曰所若北辰居其所之所居而不移动也○李氏杞曰所安也如止其所安于无逸也○愚按所其无逸与王敬作所不可不敬徳朱子皆不以处所安居之意释之惧其巧也然吕说尽可喜外此则孔注之说林氏亦本之此外则无说矣吕说朱子非之蔡氏仍本之真氏乙记全不取吕蔡说大学衍义则又全采吕说云】先知稼穑之艰难乃逸则知小人之依【先知稼穑之艰难乃逸者以勤居逸也依者指稼穑而言小民所恃以为生者也农之依田犹鱼之依水木之依土鱼无水则死木无土则枯民非稼穑则无以生也故舜自耕稼以至为帝禹稷躬稼以有天下文武之基起于后稷四民之事莫劳于稼穑生民之功莫盛于稼穑周公发无逸之训而首及乎此有以哉】纂疏【林氏曰惟以稼穑艰难为念而不留意于逸乃所以能逸葢好逸者未必逸无逸者乃能逸也○吕氏曰此非始于忧勤终于逸乐之论也葢言先备尝稼穑之艰难乃处于安逸则深知小人之所依未知稼穑艰难而遽处安逸兴一宫室起一力役视若易然而民有不得其死者矣成王生于深宫遽处人上公深为之惧故以此言警之若以始难终逸释之是干健之体有时而息矣后世渐不克终之患未必非此论啓之○陈氏经曰乃逸非先艰难而后逸乐也艰难之中自有逸乐之理君子当以艰难为逸不当以逸为逸也○张氏栻曰周自后稷以农事开国歴世相传相与咨嗟叹息服习乎艰难而咏歌其劳苦此实王业之根本也周公告成王诗有七月皆言农桑之候书有无逸欲其知稼穑小人之依忧深思逺端在于此治常生于敬畏而乱常起于骄逸使为国者每念稼穑之艰难而心不存焉者寡矣此心常存则骄逸何自而生岂非治所由兴欤○陈氏大猷曰所其无逸知小人之依此一篇之纲领后章三宗文王及怨詈等皆反覆推明此意○愚按先知稼穑之艰难乃逸以为先艰难而后可谋安逸固非矣以为艰难乃所以为安逸亦未也葢君逸于上君本逸也惟以勤居逸则君虽逸而能无逸吕氏此论超出诸家下文厥子不知稼穑之艰难乃逸乃谚旣诞文势似若六字一句蔡氏提出谓此为以逸为逸与上文之乃逸以勤居逸者为对提得精神如两眼然虽六字仍作一句读亦不妨如此说云】相小人厥父母勤劳稼穑厥子乃不知稼穑之艰难乃逸乃谚旣诞否则侮厥父母曰昔之人无闻知【不知稼穑之艰难乃逸者以逸为逸也俚语曰谚言视小民其父母勤劳稼穑其子乃生于豢养不知稼穑之艰难乃纵逸自恣乃习里巷鄙语旣又诞妄无所不至不然则又讪侮其父母曰古老之人无闻无知徒自劳苦而不知所以自逸也昔刘裕奋农畆而取江左一再传后子孙见其服用反笑曰田舎翁得此亦过矣此正所谓昔之人无闻知也使成王非周公之训安知其不以公刘后稷为田舍翁乎】纂疏【苏氏曰农夫之子生而饱暖且不知艰难况于王乎○南史宋髙祖刘裕之孙孝武帝骏壊髙祖所居隂室为玉烛殿牀头有土障壁上挂葛灯笼麻绳拂袁顗因盛称髙祖俭徳骏曰田舍翁得此已为过矣】周公曰呜呼我闻曰昔在殷王中宗严恭寅畏天命自度治民祗惧不敢荒宁肆宗中之享国七十有五年【中宗太戊也严则庄重恭则谦抑寅则钦肃畏则戒惧天命即天理也中宗严恭寅畏以天理而自检律其身至于治民之际亦祗敬恐惧而不敢怠荒安宁中宗无逸之实如此故能有享国永年之效也按书序太戊有原命咸乂等篇意述其当时敬天治民之事今无所攷矣】纂疏【孔氏曰以敬畏之故得夀考之福下文言逸乐之损寿○吕氏曰上旣论无逸之理此复举无逸之君以示之法此中宗无逸之实严恭寅畏合而言之敬也因桑谷而修省亦其畏天命之一端天人一理旣畏天命必不敢轻下民祗惧不敢荒寜皆敬也惟敬故夀也主静则悠逺博厚自强则坚实精明操存则血气循轨而不乱收敛则精神内固而不浮凡此皆敬之方夀之理也自此至文王其寿莫非此理○陈氏经曰以天命之理自为法度凡身所躬行合于法度者无非天命之流行○李氏杞曰无逸必寡欲寡欲而不寿者鲜矣逸乐必多欲多欲而能全生者亦鲜矣旣以无欲致夀为劝又以逸乐损寿为戒使前有所慕则知无逸之可法后有所警则知逸乐之不可纵】其在髙宗时旧劳于外爰暨小人作其即位乃或髙隂三年不言其惟不言言乃雍不敢荒宁嘉靖殷邦至于小大无时或怨肆髙宗之享国五十有九年【髙宗武丁也未即位之时其父小乙使久居民间与小民出入同事故于小民稼穑艰难备尝知之也雍和也发言和顺当于理也嘉美靖安也嘉靖者礼乐教化蔚然于安居乐业之中也汉文帝与民休息谓之靖则可谓之嘉则不可小大无时或怨者万民咸和也乃雍者和之发于身嘉靖者和之达于政无怨者和之着于民也余见说命髙宗无逸之实如此故亦有享国永年之效也】纂疏【吕氏曰小大无怨民气大和导迎和气是亦夀考之理下章论文王咸和万民亦是意也篇末二章论违怨诅祝怨詈实申此意而尽发之】其在祖甲不义惟王旧为小人作其即位爰知小人之依能保惠于庶民不敢侮鳏寡肆祖甲之享国三十有三年【史记髙宗崩子祖庚立祖庚崩弟祖甲立则祖甲髙宗之子祖庚之弟也郑曰髙宗欲废祖庚立祖甲祖甲以为不义逃于民间故云不义惟王○按汉孔氏以祖甲为太甲葢以国语称帝甲乱之七世而殒孔氏见此等记载意为帝甲必非周公所称者又以不义惟王与太甲兹乃不义文似遂以此称祖甲者为太甲然详此章旧为小人作其即位与上章爰曁小人作其即位文势正类所谓小人者皆指防贱而言非谓憸小之人也作其即位亦不见太甲复政思庸之意又按邵子经世书髙宗五十九年祖庚七年祖甲三十三年世次歴年皆与书合亦不以太甲为祖甲况殷世二十有九以甲名者五帝以太以小以沃以阳以祖别之不应二人俱称祖甲国语传讹承谬旁记曲说不足尽信要以周公之言为正又下文周公言自殷王中宗及髙宗及祖甲及我周文王及云者因其先后次第而枚举之辞也则祖甲之为祖甲而非太甲明矣】纂疏【真氏曰祖甲或以为太甲或以为帝甲攷之经世书二君享国皆三十三年曰不义曰小人其为太甲明矣苏氏谓以享国多寡为次非世次者得之○林氏曰言三宗不言汤继世之君与成王同也○陈氏经曰中宗近生知髙宗学知祖甲困知者也○愚谓太甲帝甲皆有证据而太甲较分明经世书与三及字皆不足援以为辨太甲为商贤君帝甲淫乱失道商本纪言之国语又云云难必专主一说姑两存之】自是厥后立王生则逸生则逸不知稼穑之艰难不闻小人之劳惟耽乐之从自时厥后亦罔或克寿或十年或七八年或五六年或四三年【过乐谓之耽泛言自三宗之后即君位者生则逸豫不知稼穑之艰难不闻小人之劳惟耽乐之从伐性丧生故自三宗之后亦无能寿考逺者不过十年七八年近者五六年三四年尔耽乐愈甚则享年愈促也凡人莫不欲寿而恶夭此篇专以享年永不永为言所以开其所欲而禁其所当戒也】纂疏【陈氏经曰逸乐人所好然所好有甚于逸乐者苟以艰难而得寿奚为而逸乐艰难人所恶然所恶有甚于艰难者苟以逸乐而促夀奚为而不艰难公之言夺常情之好恶而示以所甚好甚恶也○苏氏曰人莫不好逸豫而所甚好者生也以其所甚好禁其所好庶几其信然犹有不信者以逸豫未必害生也汉武唐岂无欲者而寿如此夫多欲不享国者皆是也二君千一而已岂可以借口哉○吕氏曰忧勤必寿逸豫必夭此周公格言大训非特以戒成王实万世人主之鉴也葢人之一心苟能操存则精神思虑日由乎天理之中其寿固可必孔子所谓仁者寿诗所谓乐只君子万寿无期亦即其理推之耳后世之君惮忧勤而恣逸乐伐性伤生靡所不至乃慕神仙之术以求长年愚之甚耳】周公曰呜呼厥亦惟我周太王王季克自抑畏【商犹异世也故又即我周先王告之言太王王季能自谦抑谨畏者葢将论文王之无逸故先述其源流之深长也大抵抑畏者无逸之本纵肆怠荒皆矜夸无忌惮者之为故下文言文王曰柔曰恭曰不敢皆原太王王季抑畏之心发之耳】纂疏【陈氏大猷曰克自者真能自用其力而人不与也抑者所以下之也如制忿欲去奢侈皆是也畏敬畏也人所以肆行无畏不能自抑故也抑其私欲则必畏天命畏祖宗畏小民矣】文王卑服即康功田功【卑服犹禹所谓恶衣恶服也康功安民之功田功养民之功言文王于衣服之奉所性不存而专意于安养斯民也卑服葢举一端而言宫室饮食自奉之薄皆可类推】徽柔懿恭懐保小民惠鲜鳏寡自朝至于日中昃不遑暇食用咸和万民【徽懿皆美也昃日昳也柔谓之徽则非柔懦之柔恭谓之懿则非足恭之恭文王有柔恭之徳而极其徽懿之盛和易近民于小民则懐保之于鳏寡则惠鲜之惠鲜云者鳏寡之人垂首丧气赉予赒给之使之有生意也自朝至于日之中自中至于日之昃一食之顷有不遑暇欲咸和万民使无一不得其所也文王心在乎民自不知其勤劳如此岂秦始皇衡石程书隋文帝衞士传餐代有司之任者之为哉立政言罔攸兼于庶言庶狱庶慎则文王又若无所事事者不读无逸则无以知文王之勤不读立政则无以知文王之逸合二书观之则文王之所从事可知矣】文王不敢盘于游田以庶邦惟正之供文王受命惟中身厥享国五十年【游田国有常制文王不敢盘游无度上不滥费故下无过取而能以庶邦惟正之供于常贡正数之外无横敛也言庶邦则民可知文王为西伯所统庶邦皆有常供春秋贡于霸主者班班可见至唐犹有送使之制则诸侯之贡方伯旧矣受命言为诸侯也中身者汉孔氏曰文王九十七而终即位时年四十七言中身举全数也上文崇素俭恤孤独勤政事戒游佚皆文王无逸之实故其享国有歴年之永】纂疏【问徽柔懿恭是一字是二字曰二字柔者须徽恭者须懿柔而不徽则姑息恭而不懿则非由中出○柔易于暗弱徽有发之意恭形于外懿则有蕴藏之意○孔氏曰就田功以知稼穑之艰难○陈氏大猷曰卑服非止恶衣服凡服用皆卑损○吕氏曰力不分于奉已故功全归于恤民惠泽之使鲜觧有生意盘游田曰不敢翼翼之小心也此章言文王家法凡无逸之条目如崇俭素重农畆恤穷困勤政事戒游田损横敛太略皆备其称文王之寿即前章之意以此为防后世犹有为文王忧勤损寿之说以啓人主之好逸如郑者○愚按孔氏以即田功为知稼穑艰难甚好知稼穑艰难乃无逸之根本一篇之纲领也迪哲四君皆由于此彼生则逸之君只为不知稼穑艰难耳】周公曰呜呼继自今嗣王则其无淫于观于逸于游于田以万民惟正之供【则法也其指文王而言淫过也言自今日以往嗣王其法文王无过于观逸游田以万民惟正赋之供上文言游田而不言观逸以大而包小也言庶邦而不言万民以逺而见近也】无皇曰今日耽乐乃非民攸训非天攸若时人丕则有愆无若殷王受之迷乱酗于酒徳哉【无与毋通皇与遑通训法若顺则法也毋自寛假曰今日姑为是耽乐也一日耽乐固若未害然下非民之所法上非天之所顺时人大法其过逸之行犹商人化受而崇饮之类故继之曰毋若商王受之沈迷酗于酒徳哉酗酒谓之徳者徳有凶有吉韩子所谓道与徳为虚位是也】纂疏【陈氏经曰两惟正之供皆不以贡赋为吾逸乐之用也观逸游田人君未尝无特不可过其则耳一日暂乐若未害也而以为不可者葢此心不可以斯须忘斯须而忘是放其心自此以往不可收拾矣○吕氏曰虽戒成王实欲后嗣共守此训故言继自今嗣王观览以舒其目安逸以休其身游豫以省风俗田猎以习武备人君不能无不可过耳过则人欲肆而入于乱亡矣故欲其无淫过必絶之使无则廹蹙拘制矣观逸游田横敛之源四者旣省用有常经始耽乐者每自恕曰今日耽乐耳是心一流将一日二日骎骎终身不返矣苟不戒一日之耽乐必至于纣之徒无遑曰今日耽乐葢原淫乐之始使之深絶其防无若殷王受葢要淫乐之终使知必至此极始终备矣○林氏曰隠公观鱼庄公观社观也唐敬宗日晏坐朝逸也周穆王所至有车辙马迹游也太康畋洛表田也皆滛于此者○真氏曰前举三宗后举文王俾王知所法又举纣俾王知所戒纣之恶无不有酗酒其最也人无智愚皆知忧勤必享国逸乐必戕生惟沈湎于酒心志昏乱则虽死亡在前亦不知畏故欲无逸则不可酗酒酗酒则不能无逸宜公专以此申戒也○孔氏曰以酒为凶曰酗】周公曰呜呼我闻曰古之人犹胥训告胥保惠胥教诲民无或胥诪张为幻【胥相训诫惠顺诪诳张诞也变名易实以观者曰幻叹息言古人徳业已盛其臣犹且相与诫告之相与保惠之相与教诲之保惠者保养而将顺之非特诫告而已也教诲则有规正成就之意又非特保惠而已也惟其若是是以视听思虑无所蔽塞好恶取予明而不悖故当时之民无或敢诳诞为幻也】纂疏【吕氏曰训告教诲皆见于言语保惠则调防于日用功用相表里也○愚按训诲忠言也诪张邪说也忠言交进则邪说难行】此厥不听人乃训之乃变乱先王之正刑至于小大民否则厥心违怨否则厥口诅祝【正刑正法也言成王于上文古人胥训告保惠教诲之事而不听信则人乃法则之君臣上下师师非度必变乱先王之正法无小无大莫不尽取而纷更之葢先王之法甚便于民甚不便于纵侈之君如省刑罚以重民命民之所便也而君之残酷者则必变乱之如薄赋敛以厚民生民之所便也而君之贪侈者则必变乱之厥心违怨者怨之蓄于中也厥口诅祝者怨之形于外也为人上而使民心口交恶其国不危者未之有也此葢治乱存亡之机故周公恳恳言之】纂疏【陈氏大猷曰承上章无怨咸和之意遂及于违怨诅祝违怨者无怨之反也○唐孔氏曰请神加殃谓之诅以言告神谓之祝○真氏曰两至于小大当作一义上言至于小大无时或怨下云至于小大民否则厥心违怨葢皆为民而言】周公曰呜呼自殷王中宗及髙宗及祖甲及我周文王兹四人迪哲【迪蹈哲智也孟子以知而弗去为智之实迪云者所谓弗去是也人主知小人之依而或忿戾之者是不能蹈其知者也惟中宗髙宗祖甲文王允蹈其知故周公以迪哲称之】厥或告之曰小人怨汝詈汝则皇自敬徳厥愆曰朕之愆允若时不啻不敢含怒【詈骂言也其或有告之曰小人怨汝詈汝汝则皇自敬徳反诸其身不尤其人其所诬毁之愆安而受之曰是我之愆允若时者诚实若是非止隠忍不敢藏怒也葢三宗文王于小民之依心诚知之故不暇责小人之过言且因以察吾身之未至怨詈之语乃所乐闻是岂特止于隠忍含怒不发而已哉】纂疏【唐孔氏曰皇大也○朱氏方大曰闻谤而自反以敬徳则凡怨詈之来皆箴规之益吾方资之以自反何止不敢含怒于心而已非发于中心之诚惟不敢含怒而止是仅能恕人之言未尽反己之功也今三宗深知小民之依乐闻小民之怨言借以反身修徳不但不含怒而已非允迪其哲能如是乎○陈氏大猷曰四君至明故如此凡闻谤而责人皆不明所致】此厥不听人乃或诪张为幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛于厥身【绰大丛聚也言成王于上文三宗文王迪哲之事不肯听信则小人乃或诳诞变置虚实曰小民怨汝詈汝汝则听信之则知是不能永念其为君之道不能寛大其心以诳诞无实之言罗织疑似乱罚无罪杀戮无辜天下之人受祸不同而同于怨皆丛于人君之一身亦何便于此哉大抵无逸之书以知小人之依为一篇纲领而此章则申言旣知小人之依则当蹈其知也三宗文王能蹈其知故其胷次寛平人之怨詈不足以芥蔕其心如天地之于万物一于长育而已其悍疾愤戾夫岂私怒于其间哉天地以万物为心人君以万民为心故君人者要当以民之怨詈为己责不当以民之怨詈为己怒以为己责则民安而君亦安以为己怒则民危而君亦危矣吁可不戒哉】纂疏【林氏曰以诪张之说妄杀如幽厉监谤秦立诽谤法之类○范氏曰明君惟听正直故谗慝之言不入于耳暗君好听谗佞故欺诳之言日至于前君当修徳以弭怨不可刑杀以止怨刑杀止怨怨必愈甚大决所溃不可收拾矣○陈氏经曰以一人之身当天下之怨皆自幻言有以惑之使人主忧勤则心庄气肃而一身和下无怨诅而天下和寿所以长也人主逸乐则心有所蛊壊而一身失其和邪说进小人怨杀戮肆行而天下失其和此寿所以短也推言人主之寿下及小人怨詈之情可谓深切矣○夏氏曰始之怨詈犹有限也至此普天同怨怨丛于一身矣民气如此欲享国长久得乎意葢在言外也○吕氏曰无逸始以逸豫为戒终以弃忠言惑邪说壊法度治诽谤结之惟无逸然后能去是病而所以保无逸亦不过戒是数者而已○愚谓末章承上章以论处怨詈之道召民和而使自无时或怨上也因怨言而自反次也以杀法止怨而怨丛无次矣周公以怨詈等事寛广君心而伸舒民气其为邦本国脉计岂浅浅哉】周公曰呜呼嗣王其监于兹【兹者指上文而言也无逸一篇七章章首皆先致其咨嗟咏叹之意然后及其所言之事至此章则于嗟叹之外更无他语惟以嗣王其监于兹结之所谓言有尽而意则无穷成王得无深警于此哉】
