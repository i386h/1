<!-- { "loadSidebar": true } -->

　　书集传纂疏卷四上
　　钦定四库全书
　　书集传纂疏卷四下　　　　元　陈栎　撰朱子订定蔡氏集传
　　周书
　　旅獒【西旅贡獒召公以为非所当受作书以戒武王亦训体也因以旅獒名篇今文无古文有】纂疏【近诸孙将旅獒来读是时武王已八十余嵗矣太保此书谆谆告之如教小儿相似若自后世言之为非所宜言不尊君矣】
　　惟克商遂通道于九夷八蛮西旅厎贡厥獒太保乃作旅獒用训于王【九夷八蛮多之称也职方言四夷八蛮尔雅言九夷八蛮但言其非一而已武王克商之后威徳广被九州之外蛮夷戎狄莫不梯山航海而至曰通道云者盖蛮夷来王则道路自通非武王有意于开四夷而斥大境土也西旅西方蛮夷国名犬髙四尺曰獒案説文曰犬知人心可使者公羊传曰晋灵公欲杀赵盾盾躇阶而走灵公呼獒而属之獒亦躇阶而从之则獒能晓觧人意猛而善搏人者异于常犬非特以其髙大也太保召公奭也史记云与周同姓氏此旅獒之本序】纂疏【举夷蛮以见其余也子欲居九夷东方夷有九种八蛮今犹云然明堂位言六戎五狄职方言五戎六狄召地在岐邦内召公食采于召后封燕○张氏曰当未克商王未必受此既克商于此受而不却王心亦少懈矣召公此训若严父师训子弟然非公髙识安能见防格非如此○林氏曰公恐四夷闻之将争以珍竒进也○吕氏曰创业之君有一毫之失后世便有丘山之害此于王业已成则为谨终于示后嗣则为谨始以此为防后犹有求白狼白鹿如穆王者○陈氏经曰武王非求之公谏之若其失德何也圣狂逺矣而根于一念之防流金烁石而一隂生寒于此始堕指折绵而一阳生暑于此萌谏于防则为力易待其着则难矣○躇丑略反超遽不暇以次也】曰呜呼眀王慎徳四夷咸賔无有逺迩毕献方物惟服食器用【谨徳盖一篇之纲领也方物方土所生之物明王谨徳四夷咸賔其所贡献惟服食器用而已言无异物也】纂疏【唐孔氏以器用为一或谓羽毛齿革等器也牛马犬龟等用也○愚谓一篇皆自明王慎徳一句推广之曰昭德之致曰惟徳其物曰德盛不狎侮曰玩人丧徳曰终累大徳徳之一辞谆谆焉惟慎徳所以自致贡物惟贡无异物所以见其慎徳若竒玩则非当献亦非当受一受之则怠荒之心生而慎徳之初意失矣】王乃昭徳之致于异姓之邦无替厥服分寳玉于伯叔之国时庸展亲人不易物惟徳其物【昭示也徳之致谓上文所贡方物也昭示方物于异姓之诸侯使之无废其职分寳玉于同姓之诸侯使之益厚其亲如分陈以肃慎氏之矢分鲁以夏后氏之璜之类王者以其徳所致方物分赐诸侯故诸侯亦不敢轻易其物而以徳视其物也】纂疏【展审视也易改易也言人不足以易物惟徳足以易物徳重而人轻也有人君之徳则所锡予之物斯足贵若无其徳虽有至寳以锡诸侯亦不足贵也○唐孔氏曰有徳无徳之王以物赐人一也不改易其物而贵贱异○王氏曰人以王徳所致故不敢易其物而徳其物○陈氏经曰予异姓固昭徳之致分同姓以寳玉亦徳所致也以物视物则金玉轻如鸿毛以徳视物虽一介重于九鼎○林氏曰獒之为物小不可为服食大不可为器用踈不可昭徳于异姓亲不可展亲于同姓○吕氏曰圣人公天下为心天下之物与天下共之非如秦以千七百国独奉一身而已然一视同仁中文理宻察自亲及踈非无等差待同姓必厚于待异姓非如墨氏兼爱也○苏氏曰展布亲亲之恩○愚谓必服食器用之常物始足以见君徳所致若异物适足彰君之不徳耳物皆徳所致则此物非徒物也即君之徳也易字去声为眀展亲苏説为优】徳盛不狎侮狎侮君子罔以尽人心狎侮小人罔以尽其力【徳盛则动容周旋皆中礼然后能无狎侮之心言谨徳不可不极其至也徳而未至则未免有狎侮之心狎侮君子则色斯举矣彼必髙蹈逺引望望然而去安能尽其心狎侮小人虽其防贱畏威易役然至愚而神亦安能尽其力哉】纂疏【陈氏大猷曰徳愈盛者礼愈恭徳盛则心无限量自不狎侮人狎侮之形由徳薄心隘而骄矜乗之也此因言慎徳而推广言之狎侮则非所以慎徳矣○愚谓君子人心所同归狎侮之则恶人之所好失人心矣安能得人尽心小人以力事人狎侮之虽刑驱势廹勉强用力耳安能得其尽力必如文王感民子来方为尽其力湏玩味人与其字】不役耳目百度惟贞【贞正也不役于耳目之所好百为之度惟其正而已】纂疏【王氏炎曰心官为主而耳目从其令则非礼勿视听百度正矣心不能为主宰而为耳日所役则物交物而为所引百度何由而正○陈氏大猷曰受獒是役于耳目之所玩】玩人防德玩物丧志【玩人则上文狎侮君子之事玩物即上文不役耳目之事徳者已之所得志者心之所之】纂疏【王氏十朋曰玩人则以骄灭敬故丧徳玩物则以欲胜刚故丧志○愚谓丧志则亦必丧徳未有溺志于物而可修徳者受獒即玩物】志以道宁言以道接【道者所当由之理也己之志以道而宁则不至于妄发人之言以道而接则不至于妄受存乎中者所以应乎外制乎外者所以养其中古昔圣贤相授心法也】纂疏【陈氏大猷曰受獒则志动于物非以道宁矣献獒必甘言求纳亦必有言其可纳者公言不当受乃逆耳之言以道揆之则知所从违矣○吕氏曰既言玩好之害又言存养工夫志以道宁孟子所谓持志言以道接孟子所谓知言内外交养如此】不作无益害有益功乃成不贵异物贱用物民乃足犬马非其土性不畜珍禽竒兽不育于国不寳逺物则逺人格所寳惟贤则迩人安【孔氏曰逰观为无益竒巧为异物苏氏曰周穆王得白狼白鹿而荒服因以不至此章凡三节至所寳惟贤则益切至矣】纂疏【陈氏经曰寳贤则天下安然其安自近始○林氏曰汉文却千里马光武以驾鼓车三代后能行召公之言二君是也虞寳璧乗故视宫之竒为路人齐寳四臣故视照乗之珠为土苴○唐孔氏曰晋恵乗小驷旋泞见获马非土性故也赵简子问王孙圉楚白珩在乎对曰楚所寳观射父左史倚相也白珩先王所玩何寳焉知所寳矣】呜呼夙夜罔或不勤不矜细行终累大徳为山九仞功亏一篑【或犹言万一也吕氏曰此即谨徳工夫或之一字最有意味一暂止息则非谨徳矣矜矜持之矜八尺曰仞细行一篑指受獒而言也】纂疏【陈氏大猷曰细行犹言小节即毕命小物易庸行受獒虽小节所损甚大○林氏曰孔子为山之譬盖本诸此○张氏曰受獒是一篑之亏也○愚谓武王治定功成如此或受一獒遂累大徳而亏成功实深可惜此篇始以慎言终以勤言必无一息不勤始为慎徳之至夙夜罔或不勤体天之行健而自强不息也一受獒是怠忽而勤息矣岂所以慎徳哉】允迪兹生民保厥居惟乃世王【信能行此则生民保其居而王业可永也盖人主一身实万化之原苟于理有毫髪之不尽即遗生民无穷之害而非创业垂统可继之道矣以武王之圣召公所以警戒之者如此后之人君可不深思而加念之哉】纂疏【王氏日休曰兹谓此一篇之言谓诚能行此言也】
　　金縢【武王有疾周公以王室未安殷民未服根本易摇故请命三王欲以身代武王之死史録其册祝之文并叙其事之始末合为一篇以其藏于金縢之匮编书者因以金縢名篇今文古文皆有○唐孔氏曰发首至王李文王史叙将告神之事也史乃册祝至屏璧与珪记告神之辞也自乃卜至乃廖记卜吉及王病瘳之事也自武王既丧已下记周公流言居东及成王迎归之事也】纂疏【金縢之作在周公东征归后以其记武王时事且备东征本末故叙之于此○郑氏曰藏书匮缄縢以金凡藏秘书皆然】
