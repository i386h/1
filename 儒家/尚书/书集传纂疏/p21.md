<!-- { "loadSidebar": true } -->
　　太康尸位以逸豫灭厥徳黎民咸贰乃盘游无度畋于有洛之表十旬弗反【太康启之子尸如祭祀之尸谓居其位而不为其事如古人所谓尸禄尸官者也豫乐也夏谚曰吾王不游吾何以休吾王不豫吾何以助一游一豫为诸侯度夏之先王非不游豫盖有其节皆所以为民非若太康以逸豫而防其徳也民咸贰心而太康犹不知悔乃安于游畋之无度言其逺则至于洛水之南言其乆则十句而弗反是则太康自弃其国矣】纂疏【薛氏曰此史序五子作歌之由能敬必有徳逸豫则怠胜敬所以灭其徳】有穷后羿因民弗忍距于河【穷国名羿穷国君之名也或曰羿善射者之名贾逵説文羿帝喾射官故其后善射者皆谓之羿有穷之君亦善射故以羿日之也羿因民不堪命距太康于河北使不得反遂废之】厥弟五人御其母以从徯于洛之汭五子咸怨述大禹之戒以作歌【御侍也怨如孟子所谓小弁之怨亲亲也小弁之诗父子之怨五子之歌兄弟之怨亲之过大而不怨是愈疎也五子知宗庙社稷危亡之不可救母子兄弟离散之不可保忧愁郁悒慷慨感厉情不自已为诗歌推其亡国败家之由皆原于荒弃皇祖之训虽其五章之间非尽述皇祖之戒然其先后终始互相明史臣以其作歌之意序于五章之首后世序诗者每篇皆冇小序以言其作诗之义其原盖出诸此】纂疏【林氏曰观左传魏绛数羿之失曰淫于原兽曰将归自田家众杀而烹之羿太康之失盖无以异禹都河北安邑　吕氏曰奸雄何代无之我之势固彼无因而入苟有间隙彼必投之羿之变所以因民弗忍也因者明祸乱之本在此不在彼秦不筑长城起阿房胜广何所因隋不伐辽东游江都李密王世充何所因五子之歌当以诗体观不当以书体观此诗一章切于一章一章述禹敬民之训二章自咎取亡之道三章痛惜冀都之业四章反覆家绪之本末五章尽取忧愧归之于己其情极矣欲观诗者当先观书观舜臯之歌则见诗之雅颂观五子之歌则见诗之变风变雅二歌乃诗之原也　陈氏大猷曰五章俯仰节奏怨而不怒真温柔敦厚可以怨者也】其一曰皇祖有训民可近不可下民惟邦本本固邦宁【此禹之训也皇大也君之与民以势而言则尊卑之分如霄壤之不侔以情而言则相须以安犹身体之相资以生也故势踈则离情亲则合以其亲故谓之近以其踈故谓之下言其可亲而不可踈之也且民者国之本本固而后国安本既不固则虽强如秦富如隋终亦灭亡而已矣其一其二或长幼之序或作歌之序不可知也】纂疏【愚谓五歌节奏有序若出一手其史之所次第欤】予视天下愚夫愚妇一能胜予一人三失怨岂在明不见是图予临兆民懔乎若朽索之驭六马为人上者奈何不敬【予五子自称也君失人心则为独夫独夫则愚夫愚妇一能胜我矣三失者言所失众也民心怨背岂待其彰著而后知之当于事防未形之时而图之也朽腐也朽索易絶六马易惊朽索固非可以驭马也以喻其危惧可畏之甚为人上者奈何而不敬乎前既引禹之训言此则以已之不足恃民之可畏者申结其义也】纂疏【陈氏大猷曰失至于三不望其复改矣频复之凶也民怨之蓄必深矣　林氏曰古车一乗四马两服两骖天子车六马骖旁加雨騑马在车中为服在车外为骖骖外为騑天子车盛则驾六常则驾四朽索驭六马如晋人作危语　陈氏经曰国以民为本君固结民心以敬为本太康失邦由失民心失民心由于逸豫不敬也】其二曰训有之内作色荒外作禽荒甘酒嗜音峻宇雕墙有一于此未或不亡【此亦禹之训也色荒惑嬖宠也禽荒耽游畋也荒者迷乱之谓甘嗜皆无厌也峻髙大也宇栋宇也雕绘餙也言六者有其一皆足以致灭亡也禹之训昭明如此而太康独不念之乎此章首尾意义已明故不复申结之也】纂疏【林氏曰承上皇祖冇训故但言训　王氏十朋曰三风十愆有一于身国必亡与此同意　真氏曰禹训六言二十四字耳古今乱亡之衅靡不由之凛乎不可犯也古诗之体源于此意禹为之使子孙传诵之乎人主以此揭之座隅铭之楹席若古圣人俨临乎前保国之金汤全生之药石也】其三曰惟彼陶唐有此冀方今失厥道乱其纪纲乃厎灭亡【尧初为唐侯后为天子都陶故曰陶唐尧授舜舜授禹皆都冀州言冀方者举中以包外也大者为纲小者为纪底致也尧舜禹相授一道以有天下今太康失其道而紊乱其纪纲以致灭亡也　又案左氏所引惟彼陶唐之下有帅彼天常一语厥道作其行乃厎灭亡作乃灭而亡】纂疏【唐孔氏曰尧都平阳舜都蒲坂禹都安邑相去不盈三百里皆在冀州自尧以来都不出冀故举陶唐以言之　陈氏大猷曰道者君天下之本纪纲者维持天下之制左氏所引见哀六】其四曰明明我祖万邦之君有典有则贻厥子孙闗石和钧王府则有荒坠厥绪覆宗絶祀【明明明而又明也我祖禹也典犹周之六典则犹周之八则所以治天下之典章法度也贻遗闗通和平也百二十斤为石三十斤为钧钧与石五权之最重者也闗通以见彼此通同无折阅之意和平以见人情两平无乖争之意言禹以明明之徳君临天下典则法度所以贻后世者如此至于钧石之设所以一天下之轻重而立民信者王府亦冇之其为子孙后世虑可谓详且逺矣奈何太康荒坠其绪覆其宗而絶其祀乎　又案法度之制始于权权与物钧而生衡衡运生规规圆生矩矩方生绳绳直生准是权衡者又法度之所自出也故以钧石言之】纂疏【问闗石和钧恐只是钧石之名如周礼嘉量之类曰恐是　愚谓闗通和平互文耳法之与器本末备具为子孙虑逺矣详矣】其五曰呜呼曷归予懐之悲万姓仇予予将畴依郁陶乎予心顔厚有忸怩弗慎厥徳虽悔可追【曷何也呜呼曷归叹息无地之可归也予将畴依徬徨无人之可依也为君至此亦可哀矣仇予之予指太康也指太康而谓之予者不忍斥言忠厚之至也郁陶哀思也顔厚愧之见于色也忸怩愧之于心也可追言不可追也】纂疏【林氏曰五子不怨太康悉任之予仁人之于兄弟荣辱一体有邦同其安荣失邦同其危辱亲爱之至情也　施氏曰五子不深尤太康若其身亲为不善以致之者兄弟一身也社稷宗庙之忧忧举切于身也孔子于书取此歌于诗取小弁怨而不怒其意一也　陈氏大猷曰太康失邦咎在不敬慎尔故此歌始之曰奈何不敬终之曰弗慎厥徳敬慎乃一篇之纲领也故曰敬胜怠者吉怠胜敬者灭　董氏鼎曰圣人言善恶成败如医师辨药性法司明律令某物食之杀人某事犯之致死不吾欺矣轻生者不顾而身试之卒至祸败其太康之谓欤禹之训色荒以下有一必亡太康一犯禽荒之戒竟以失邦如食杀人之毒犯处死之刑其严不可违如此哉】
　　征【国名孟子曰征者上伐下也此以征名实即誓也仲康丁有夏中衰之运羿执国政社稷安危在其掌握而仲康能命侯以掌六师侯能承仲康以讨有罪是虽未能行羿不道之诛明羲和党恶之罪然当国命中絶之际而能举师伐罪犹为礼乐征伐之自天子出也夫子所以録其书者以是欤今文无古文有或曰苏氏以为羲和贰于羿忠于夏者故羿假仲康之命命侯征之今案篇首言仲康肈位四海侯命掌六师又曰侯承王命徂征详其文意盖史臣善仲康能命将遣师侯能承命致讨未见贬仲康不能制命而罪侯之为专征也若果为簒羿之书则乱臣贼子所为孔子亦取之为后世法乎】
