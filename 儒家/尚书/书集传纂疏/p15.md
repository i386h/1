<!-- { "loadSidebar": true } -->
　　【讽则为五言文之于音为出采之于下为纳　吕氏曰五言乐之成言者如三百篇之诗是也作服礼之大者六律声音乐之大者治定功成制礼作乐之时也礼乐非可以虚文举言礼乐必在左右宣力之后民气和洽然后可兴礼乐固有次第也　蜼余救以季二反似猴黹音只紩音直鷩音鳖雉属】予违汝弼汝无面从退有后言钦四邻【违戾也言我有违戾于道尔当明正其失尔无面谀以为是而背毁以为非不可不敬尔邻之职也申结上文弼直邻哉之义而深责之禹者如此】纂疏【王氏曰拂我而相之谓之弼故弼字或作拂　吕氏曰不独命禹为股肱耳目至此举一身是非之责尽付之舜非有慊而畏人后言非容受未至而致人后言禹又非欺君而面是背非者圣人敬畏无已惟恐过之不闻言之不尽故求之之切如此孙氏曰圣人不以无违自处而以有违求弼不居其圣也林氏曰舜欲禹尽所言弼直之道也舜大圣人岂有违待于弼禹亦圣人岂肯面从后言而犹以为戒所以为圣陈氏大猷曰予欲汝翼为明聴谓当将顺也予违汝弼谓不当苟顺也四邻之臣各有其职舜悉以责禹者禹百揆无所不统也　孔氏曰四邻四近前后左右之臣勅使敬其职唐孔氏曰郑以四邻为四近之臣左辅右弼前疑后丞惟伏生书传有此言文王世子有师保疑丞此外经传无此官惟冏命云左右前后有位之士夏氏曰既责禹以弼违又欲其敬同列近臣使同心弼我也王氏炎曰无面从于上不謟钦四邻于下不渎　一説钦四邻即中庸敬大臣之义　愚案钦四邻上下疑有阙文朱子已尝疑之】庶顽谗説若不在时侯以明之挞以记之书用识哉欲并生哉工以纳言时而飏之格则承之庸之否则威之【此因上文而虑庶顽谗説之不忠不直也谗説即舜所堲者时是也在是指忠直为言侯射侯也明者欲明其果顽愚谗説与否也盖射所以观徳顽愚谗説之人其心不正则形乎四体布乎动静其容体必不能比于礼其节奏必不能比于乐其中必不能多审如是则其为顽愚谗説也必矣周礼王大射则供虎侯熊侯豹侯诸侯供熊侯豹侯卿大夫供麋侯皆设其鹄又梓人为侯广与崇方三分其广而鹄居一焉应古制亦不相逺也挞扑也即扑作教刑者盖惩之使记而不忘也识志也録其过恶以识于册如周制乡党之官以时书民之孝悌睦婣有学者也圣人不忍以顽愚谗説而遽弃之用此三者之教启其愤其悱使之迁善改过欲其并生于天地之间也工掌乐之官也格有耻且格之格谓改过也承荐也圣人于庶顽谗説之人既有以启其愤悱迁善之心而又命掌乐之官以其所纳之言时而飏之以观其改过与否如其改也则进之用之如其不改然后刑以威之以见圣人之教无所不极其至必不得已焉而后威之其不忍轻于弃人也如此此即龙之所典而此命伯禹总之也】纂疏【语録问否则威之一叚上文説钦四邻止欲并生哉多不可晓如命龙亦曰朕堲谗説皆言谗説想是当时有此制今不能知又不当杜撰説只得置之侯以明之挞以记之只是赏罚曰既是赏罚当别有施设如何只靠射岂有无状之人才得中便为好人乎　陈氏曰典乐命夔堲谗命龙此又责之禹二人有司之事法守也故各主其一禹百揆故无所不统　孔氏曰不在时所行不在于是而为非者当察之乐官诵诗以纳谏当是正其义而飏之　周礼注画布曰正栖皮曰鹄诗疏正鹄皆鸟名难中以中为隽故以名的　吕氏曰挞记书识非絶之也存其过所以存其耻耻则善心生矣工掌诗之官纳言采其诗也飏其诗以验其从否也诗可见人真情春秋防盟赋诗一有不类即能知之　陈氏大猷曰侯挞行于一时书识示于悠久使其愧耻而迁善改过以并生于天地间也　或曰书用识其善恶书其孝友睦婣识其善也斐豹欲除丹书识其恶也　愚谓射侯以礼教也既挞书以愧耻之于先纳言以乐教也复时飏以感之于后有耻且格欲与并生之心遂矣用之宜也否者终不格与并生之心不获遂威之不容己也】禹曰俞哉帝光天之下至于海隅苍生万邦黎献共惟帝臣惟帝时举敷纳以言明庶以功车服以庸谁敢不让敢不敬应帝不时敷同日奏罔功【俞哉者苏氏曰与春秋传公曰诺哉意同口然而心不然之辞也隅角也苍生者苍苍然而生视逺之义也献贤也黎献者黎民之贤者也共同时是也敷纳者下陈而上纳也明庶者明其众庶也禹虽俞帝之言而有未尽然之意谓庶顽谗説加之以威不若明之以徳使帝徳光辉达于天下海隅苍生之地莫不昭灼徳之逺着如此则万邦黎民之贤孰不感慕兴起而皆有帝臣之愿惟帝时举而用之尔敷纳以言而观其蕴明庶以功而考其成旌能命徳以厚其报如此则谁敢不让于善敢不精白一心敬应其上而庶顽谗説岂足虑乎帝不如是则今任用之臣逺近敷同率为诞慢日进于无功矣岂特庶顽谗説为可虑哉】纂疏【语録明庶恐庶字误只是试字　林氏曰禹不尽然帝之言又广帝意谓辅弼之责虽在臣邻然当广延黎献无止此也　王氏十朋曰舜典所言以待诸侯此以待黎献诸侯亲天子故直言奏自下而奏上也舜方求贤故特言纳下陈而上纳也诸侯以黜陟为重故言试黎献以多得为盛故言庶　陈氏曰诸侯之功已着特使奏其言而试其功以验其已然之效黎献之功未着故受其言而明示众庶以功使人皆见之以责其将然之效　陈氏大猷曰纳言以言明功以事举也敷同犹普同】无若丹朱傲惟慢游是好傲虐是作罔昼夜罔水行舟朋淫于家用殄厥世予创若时娶于涂山辛壬癸甲启而泣予弗子惟荒度土功弼成五服至于五千州十有二师外薄四海咸建五长各廸有功苗顽弗即工帝其念哉帝曰廸朕徳时乃功惟叙臯陶方祗厥叙方施象刑惟明【汉志尧处子朱于丹渊为诸侯丹朱之国名也不休息之状罔水行舟如奡荡舟之类朋淫者朋比小人而淫乱于家也殄絶也世者世尧之天下也丹朱不肖尧以天下与舜而不与朱故曰殄世程子曰夫圣莫圣于舜而禹之戒舜至曰无若丹朱好慢游作傲虐且舜之不为慢游傲虐虽愚者亦当知之岂以禹而不知乎盖处崇髙之位所以儆戒者当如是也创惩也禹自言惩丹朱之恶而不敢以慢游也涂山国名在今夀春县东北禹娶涂山氏之女也辛壬癸甲四日也禹娶涂山甫及四日即往治水也启禹之子泣声荒大也言娶妻生子皆有所不暇顾念惟以大相度平治水土之功为急也孟子言禹八年于外三过其门而不入是也五服甸侯绥要荒也言非特平治水土又因地域之逺近以辅成五服之制也疆理宇内乃人君之事非人臣之所当専者故曰弼成也五千者毎服五百里五服之地东西南北相距五千里也十二师者毎州立十二诸侯以为之师使之相牧以紏羣后也薄廹也九州之外迫于四海毎方各建五人以为之长而统率之也圣人经理之制其详内略外者如此即就也谓十二师五长内而侯牧外而蕃夷皆蹈行有功惟三苗顽慢不率不肯就工帝当忧念之也帝言四海之内蹈行我之徳教者是汝功惟叙之故其顽而弗率者则臯陶方敬承汝之功叙方施象刑惟明矣曰明者言其刑罚当罪可以畏服乎人也上文禹之意欲舜弛其鞭扑之威益广其文教之及而帝以禹之功叙既已如此而犹有顽不即工如苗民者是岂刑法之所可废哉或者乃谓苗之凶顽六师征之犹且逆命岂臯陶象刑之所能致是未知圣人兵刑之叙与帝舜治苗之本末也帝之此言乃在禹未摄位之前非徂征后事盖威以象刑而苗犹不服然后命禹征之征之不服以益之谏而又増修徳教及其来格然后分背之舜之此言虽在三谟之末而实则禹未摄位之前也】纂疏【语録苗顽弗即工此是禹治水时调役他国人夫不动也后方征之治其罪而窜之窜之而后分北之今説者谓既格而又叛恐无此事　三苗想如今之溪洞溪洞有一种谓之猫未必非三苗之后史説三苗左洞庭右彭蠡今湖南江西之界地亦甚阔矣　马氏曰隆古君臣告戒如此謟谀忌讳者可以戒矣　真氏曰舜大圣人安有可戒之事而益以怠荒戒臯以逸欲戒禹以傲虐戒岂忧其有是而豫防之邪抑知其无是而姑为是言邪人心惟危自昔所畏虽圣主不敢忘操存之功大臣事圣主不敢废规儆之益也　孔氏曰治水一州用三万人九州二十七万人　吕氏曰毎州各立一师十二州十二师如十二牧养民曰牧为一州师帅曰师王氏炎曰薄迫近也从京师外近四海此九州外也王制五国以为属属有长即五长也咸建内外皆建也九州之内有师有长九州之外无师有长详内略外也夏氏曰洪水未平九功未叙人救死不赡何暇廸徳舜谓今天下所以廸行吾徳而各廸有功者实汝功惟】
