<!-- { "loadSidebar": true } -->
　　惟仲康肇位四海侯命掌六师羲和废厥职酒荒于厥邑后承王命徂征【仲康太康之弟侯国之侯命掌六师命为大司马也仲康始即位即命侯以掌六师次年方有征羲和之命必本始而言者盖史臣善仲康肇位之时已能収其兵权故羲和之征犹能自天子出也林氏曰羿废太康而立仲康然其簒也乃在相之世仲康不为羿所簒至其子相然后见簒是则仲康犹有以制之也羿之立仲康也方将执其礼乐征伐之权以号令天下而仲康即位之始即能命侯掌六师以収其兵权如汉文帝入自代邸即皇帝位夜拜宋昌为卫将军镇抚南北军之类羲和之罪虽曰沉乱于酒然党恶于羿同恶相济故侯承王命徃征之以剪羿羽翼故终仲康之世羿不得以逞使仲康尽失其权则羿之簒夏岂待相而后敢邪羲氏和氏夏合为一官曰后者诸侯入为王朝公卿如禹稷伯夷谓之后也】纂疏【问东坡疑征曰袁道洁攷得是太康失河北至相方失河南然亦疑羲和是个厯官旷职诛之可也何至誓师如此大抵古书之不可攷皆此类也　林氏曰羲和夏为一官至周为冯相保章氏隷于大宗伯其任又轻于夏矣太史公曰文史星厯近乎卜祝之间主上所戏弄倡优畜之愈益轻矣】告于众曰嗟予有众圣有谟训明徴定保先王克谨天戒臣人克有常宪百官修辅厥后惟明明【徴验保安也圣人谟训明有徴验可以定安邦国也下文即谟训之语天戒日蚀之类谨者恐惧修省以消变异也常宪者奉法修职以供乃事也君能谨天戒于上臣能有常宪于下百官之众各修其职以辅其君故君内无失徳外无失政此其所以为明明后也又案日蚀者君弱臣强之象后羿专政之戒也羲和掌日月之官党羿而不言是可赦乎】纂疏【王氏曰使羲和守常宪以修辅则仲康得谨天戒而修省今畔官离次不知有日蚀之变则是不有常宪昧先圣之谟训安能免于诛乎】每嵗孟春遒人以木铎徇于路官师相规工执艺事以谏其或不恭邦有常刑【遒人宣令之官木铎金口木舌施政教时振以警众者也周礼小宰之职正嵗帅治官之属徇以木铎曰不用法者国有常刑亦此意也官以职言师以道言规正也相规云者胥教诲也工百工也百工技艺之事至理存焉理无徃而不在故言无微而可略也孟子曰责难于君谓之恭官师百工不能规谏是谓不恭不恭之罪犹有常刑而况于畔官离次俶扰天纪者乎】纂疏【张氏曰相规规君也左大夫规诲诗沔水规宣王　蔡氏元度曰周景王将铸无射伶州鸠谏曰匮财罢民鲁荘丹楹刻桷匠庆谏曰无益于君而替前人之令徳执艺事谏此类是也　陈氏经曰先王不谏者有刑后世谏者反刑之】惟时羲和颠覆厥徳沈乱于酒畔官离次俶扰天纪遐弃厥司乃季秋月朔辰弗集于房瞽奏鼓啬夫驰庶人走羲和尸厥官罔闻知昏迷于天象以干先王之诛政典曰先时者杀无赦不及时者杀无赦【次位也官以职言次以位言畔官则乱其所治之职离次则舍其所居之位俶始扰乱也天纪则洪范所谓嵗月日星辰厯数是也盖自尧舜命羲和厯象日月星辰之后为羲和者世守其职未尝紊乱至是始乱其天纪焉遐逺也逺弃其所司之事也辰日月会次之名房所次之宿也集汉书作辑集辑通用言日月防次不相和辑而掩蚀于房宿也案唐志日蚀在仲康即位之五年瞽乐官以其无目而审于音也奏进也古者日蚀则伐鼓用币以救之春秋传曰惟正阳之月则然余则否今季秋而行此礼夏礼与周异也啬夫小臣也汉有上林啬夫庶人庶人之在官者周礼庭氏救日之弓矢啬夫庶人盖供救日之百役者曰驰曰走者以见日蚀之变天子恐惧于上啬夫庶人奔走于下以助救日如此其急羲和为厯象之官尸居其位若无闻知则其昏迷天象以干先王之诛岂特不恭之刑而已哉政典先王政治之典籍也先时后时皆违制失时当诛而不赦者也今日蚀之变如此而羲和罔闻知是固干先王后时之诛矣】纂疏【日月一嵗十二防方防则月光都尽而为晦已防则月光复苏而为朔朔后晦前各十五日日月相对则月光正满而为望晦朔日月之合东西同度南北同道则月揜日而日为之食望而日月之对同度同道则月抗日而月为之食是皆有常度矣王者修徳行政能使阳盛足以胜隂隂衰不能侵阳则日月之行虽或当食而月常避日故其迟速髙下必有参差而不正相对者所以当食而不食也若国无政不用善则隂盛阳微当食必食虽曰有常度而实为非常之变矣诗传　问先时不及时林氏谓是誓众之辞非言昏迷天象之人曰以上文考之林説非是然此篇自可疑当阙之　苏氏曰官局所在曰次　孔氏曰房所舍之次政典若周官六卿之制典先时谓厯象之法四时节气望晦朔先天时则罪死不及谓厯象后天时虽治其官苟有先后之差则无赦况废官乎　唐孔氏曰房如房室之房谓日月所舍之处九月之朔日月当防于大火之次或以房为房星房心为大火似矣然集是止舍之处言其不集于舍故得以表日食若言不集于房星惟见厯错不表日食以此知非房星　薛氏曰月令季秋日在房房大火之宿也　愚案房有二説近代善厯者推仲康时九月合朔已过房星北矣左传昭公十七年梓慎曰宋大辰之虚也郑太皥之虚也郑祝融之虚也皆火房也杜注房舍也所谓火房与此房字义同皆所舍之次也尧时中星与月令不同夏之星固宜不与月令同难指日在房为据也政典司马所掌侯掌六师为大司马故引政典之语以勑戒吏士先时不及时先后失师期也以属下文者是】今予以尔有众奉将天罚尔众士同力王室尚弼予钦承天子威命【将行也我以尔众士奉行天罚尔其同力王室庻防辅我以敬承天子之威命也盖天子讨而不伐诸侯伐而不讨伸康之命侯得天子讨罪之权侯之征羲和得诸侯敌忾之义其辞直其义明非若五霸搂诸侯以伐诸侯其辞曲其义迂也】火炎昆冈玉石俱焚天吏逸徳烈于猛火殱厥渠魁胁从罔治旧染污俗咸与惟新【昆出玉山名冈山也逸过渠大也言火炎昆冈不辨玉石之美恶而焚之苟为天吏而有过逸之徳不择人之善恶而戮之其害有甚于猛火不辨玉石也今我但诛首恶之魁而已胁从之党则罔治之旧染污习之人亦皆赦而新之其诛恶宥善是犹王者之师也今案征始称羲和之罪正以其畔官离次俶扰天纪至是有胁从旧染之语则知羲和之罪当不止于废时乱日是必聚不逞之人崇饮私邑以为乱党助羿为恶者也后徂征隐其叛逆而不言者盖正名其罪则必锄根除源而仲康之势有未足以制后羿者故止责其旷职之罪而实诛其不臣之心也】纂疏【薛氏曰殱渠魁义也赦胁从仁也　愚案观胁从之语羲和聚党助逆明矣仲康于羿势既未能锄其根株不可不剪其羽翼故乘日食之变正其昏迷之罪名正言顺羿亦不得庇之也使非聚党助逆则褫职夺邑司寇行戮足矣何至劳大司马兴师誓众如临大敌哉】呜呼威克厥爱允济爱克厥威允罔功其尔众士懋戒哉【威者严明之谓爱者姑息之谓记曰军旅主威盖军法不可以不严严明胜则信其事之必济姑息胜则信其功之无成誓师之末而复嗟叹以是深警之欲其勉力戒惧而用命也】纂疏【董氏鼎曰仲康肈位正天下徯望新政之日曰承王命曰干先王之诛曰奉将天罚将帅奉天子之命天子奉天与先王之命大本正大权立大奸惧矣】

　　书集传纂疏卷二
<经部,书类,书集传纂疏>
　　钦定四库全书
　　书集传纂疏卷三　　　　　元　陈栎　撰朱子订定蔡氏集传
　　商书【契始封商汤因以为有天下之号书凡十七篇】纂防【史记帝喾生契为唐虞司徒封于商赐姓子氏十三世生汤在位十三年夀百嵗国号商盘庚迁殷以后号殷】
　　汤誓【汤号也或曰諡汤名履姓子氏夏桀暴虐汤徃征之亳众惮于征役故汤谕以吊伐之意盖师兴之时而誓于亳都者也今文古文皆有】纂防【汤武固是反之但细观其书汤反之之功恐更细宻如汤誓与牧誓数桀纣之罪辞气亦不同史记但书汤放桀而死书武王则曰斩纣头悬之白旗又曰汤有慙徳武王亦无此意】
　　王曰格尔众庶悉聴朕言非台小子敢行称乱有夏多罪天命殛之【王曰者史臣追述之称也格至台我称举也以人事言之则臣伐君可谓乱矣以天命言之则所谓天吏非称乱也】纂防【张氏曰天命殛之岂谆谆然命之乎天以天下之心为心古之论天者多以民心卜之　林氏曰非天吏而伐有罪犹不为士师而擅杀人也为天吏而不伐有罪犹为士师而故纵罪人也】今尔有众汝曰我后不恤我众舍我穑事而割正夏予惟闻汝众言夏氏有罪予畏上帝不敢不正【穑刈获也割断也亳邑之民安于汤之徳政桀之虐熖所不及故不知夏氏之罪而惮伐桀之劳反谓汤不恤亳邑之众舍我刈获之事而断正有夏汤言我亦闻汝众论如此然夏桀暴虐天命殛之我畏上帝不敢不往正其罪也】纂防【吕氏曰曰舍我穑事汤之伐桀不因民愿乎曰亳民之不愿而夏民之愿也○愚谓汤之兴顺乎天而应乎人此一莭见商民以一己为心汤则以上天为心葢是时夏之天命己絶汤所以顺乎天也】今汝其曰夏罪其如台夏王率遏众力率割夏邑有众率怠弗恊曰时日曷防予及汝皆亡夏徳苦兹今朕必往【遏絶也割劓割夏邑之割时是也汤又举商众言桀虽暴虐其如我何汤又应之曰夏王率为重役以穷民力严刑以残民生民厌夏徳亦率皆怠于奉上不和于国疾视其君指日而曰是日何时而亡乎若亡则吾宁与之俱亡葢苦桀之虐而欲其亡之甚也桀之恶徳如此今我之所以必徃也桀甞自言吾有天下如天之有日日亡吾乃亡耳故民因以日目之】纂防【吕氏曰夏罪其如台是夏民在涂炭而商民自在春风和气中也○愚谓此一莭见商民以一国为心汤则以天下为心葢是时夏之人心已离汤所以应乎人也】尔尚辅予一人致天之罚予其大赉汝尔无不信朕不食言尔不从誓言予则孥戮汝罔有攸赦【赉与也食言言已出而反吞之也禹之征苖止曰尔尚一乃心力其克有勲至启则曰用命赏于祖不用命戮于社予则孥戮汝此又益以朕不食言罔有攸赦亦可以观世变矣】纂防【愚谓天生民而立之君使司牧之今桀虐其民民欲其速亡如此人心所归即天命所属人心所离即天命所弃也天命汤伐之汤敢违天乎汤之誓师拳拳惟以天言曰天命殛之曰予畏上帝曰致天之罚非汤伐之天伐之也汤曰予畏上帝不敢不正武王曰予弗顺天厥罪惟均其心一也尧舜之授受禹启之传继汤武之征伐事虽不同其顺乎天适乎时合乎义一而已矣】
　　仲虺之诰【仲虺臣名奚仲之后为汤左相诰告也周礼士师以五戒先后刑罚一曰誓用之于军旅二曰诰用之于防同以喻众也此但告汤而亦谓之诰者唐孔氏谓仲虺亦必对众而言葢非特释汤之慙而且以晓其臣民众庶也古文有今文无】纂防【问仲虺之诰似未见其释汤慙徳处曰正是解他云若苖有莠若粟有秕他缘何道这几句葢谓汤若不除桀则桀必杀汤如説推亡固存处自是説伐桀至徳日新以下乃是勉汤又如天乃锡王勇智他特地说他勇智两字便可见尚书多不可晓固难理防然这般处古人如何说得恁地好如今人做时文相似】
