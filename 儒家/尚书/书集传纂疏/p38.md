<!-- { "loadSidebar": true } -->
　　惟一月壬辰旁死魄越翼日癸巳王朝步自周于征伐商【一月建寅之月不曰正而曰一者商建丑以十二月为正朔故曰一月也详见太甲泰誓篇壬辰以泰誓戊午推之当是一月二日死魄朔也二日故曰旁死魄翼眀也先记壬辰旁死魄然后言癸巳伐商者犹后世言某日必先言某朔也周镐京也在京兆鄠县上林即今长安县昆明池北镐陂是也】纂疏【汉志引武成篇惟一月壬辰旁死魄若翌日癸巳武王乃朝步自周于征伐纣又曰越若来三月既死覇粤五日甲子咸刘商王纣又曰惟四月既旁生覇粤六日庚戌武王燎于周庙翌日辛亥祀于天位粤五日乙夘乃以庶国祀馘于周庙云云诸家推歴以为此年二月有闰四月丁未为十九日庚戌为二十二日若无闰则四月无丁未庚戌○孔氏曰一月周之正月○唐孔氏曰伐纣之年周正月辛夘朔其二日壬辰翌日癸巳王发镐京东行其月二十八日戊午渡河泰誓一月戊午是也二月辛酉朔甲子杀纣牧誓甲子昧爽是也其年闰二月庚寅朔三月庚戌朔四月己丑朔四日哉生明其日辛夘丁未祀周庙四月十九日也越三日庚戌二十二日也正月始徃伐四月告成功魄者形也谓月之轮郭无光处朔后明生而魄死望后明死而魄生律歴志云死魄朔也生魄望也顾命惟四月哉生魄传云月十六日也月十六日为始生魄是一日为始死魄二日为近死魄也旁死魄无事而记之者与下日为端犹今言日必先言朔也周去孟津千里以正月三日行二十八日渡孟津几二十五日毎日四十许里师行三十里言其大法耳○王氏日休曰翼辅也以此日为主则明日为辅翼此日者故以明日为翼日○愚案蔡氏于泰誓上及此皆以孟春一月为建寅之月与二孔之説不合必证以前汉律厯志始尤明白志曰周师初以殷十一月戊子亥月也后三日得周正月辛夘朔子月也明日壬辰至戊午渡孟津明日己未冬至正月二十九日庚申二月朔丑月也四日癸亥至牧野闰二月庚寅朔三月二日庚申惊蛰古以惊蛰为寅月中气今云雨水四月己丑朔死覇死覇朔也生覇望也是月甲辰望乙巳旁之故武成曰惟四月既旁生覇粤六日庚戌武王燎于周庙以节气证之则武成以周正纪月数而非夏正不辨而眀矣】厥四月哉生眀王来自商至于丰乃偃武修文归马于华山之阳放牛于桃林之野示天下弗服【哉始也始生明月三日也丰文王旧都也在京兆鄠县即今长安县西北灵防丰水之上周先王庙在焉山南白阳桃林今华隂县潼闗也乐记曰武王胜商渡河而西马散之华山之阳而弗复乗牛放之桃林之野而弗复服车甲衅而蔵之府库倒载干戈包以虎皮天下知武王之不复用兵也○此当在万姓悦服之下】纂疏【张氏曰朔日为死魄二日为旁死魄三日为哉生明○吕氏曰但归放伐纣之马牛耳天子十二闲与丘甸之赋自不废也与晋武平吴而去武备唐穆平两河而销兵不同○王氏曰军行战车用马任载之车用牛服乗用也急于偃武如此见以兵定天下非本心也】丁未祀于周庙邦甸侯卫骏奔走执豆笾越三日庚戌柴望大告武成【骏尔雅曰速也周庙周祖庙也武王以克商之事祭告祖庙近而邦甸逺而侯卫皆骏奔走执事以助祭祀豆木豆笾竹豆祭器也既告祖庙燔柴祭天望祀山川以告武功之成由近而逺由亲而尊也○此当在百工受命于周之下】纂疏【陈氏曰归马放牛以下偃武之事祀周庙以下修文之事唐孔氏曰六服侯甸男采卫要此举其要】既生魄庶邦君暨百工受命于周【生魄望后也四方诸侯及百官皆于周受命盖武王新即位诸侯百官皆朝见新君所以正始也○此当在示天下弗服之下】纂疏【问生明生魄曰日为魂月为魄魄是黯处魄死则明生哉生明是也老子所谓载营魄载如车载人之载月受日之光魂加于魄魄载魂也明之生时大尽则初二小尽则初三月受日之光常全人望在下却在侧邉了故见其盈亏不同或云月形如饼非也笔谈云月形如弹九其受光如粉涂一半月去日近则光露一屑渐逺则光渐大且如日在午月在酉则是近一逺三谓之至日月相望则去日逺矣故谓之望日在西而月在东人在下面得以望见其光之全月之中有影者盖天包地外地形小日在地下月在天中日甚大从地四面光起其影则地影也地碍日之光所谓山河地影是也如星亦受日光凡天地之光皆是日光也自十六日生魄之后其光之逺近如前之谓之下至晦则月与日相叠月在日后光尽体伏矣○愚案诸家多谓生魄望后也而不察既字以望与既望例之则哉生魄十六日既生魄十七日也夏氏又谓既尽也与舜典既月同谓尽此生魄以后之日殊不知此既字乃已然之辞与食之既既月不同其实十七日受命十九日丁未祀周庙简倒耳所以云此当在示天下弗服之下而丁未祀周庙当在百工受命于周之下也】王若曰呜呼羣后惟先王建邦啓土公刘克笃前烈至于太王肇基王迹王季其勤王家我文考文王克成厥勲诞膺天命以抚方夏大邦畏其力小邦懐其徳惟九年大统未集予小子其承厥志【羣后诸侯也先王后稷武王追尊之也后稷始封于邰故曰建邦啓土公刘后稷之曾孙史记云能修后稷之业太王古公亶父也避狄去邠居岐邠人仁之从之者如归市诗曰居岐之阳实始翦商太王虽未始有翦商之志然太王始得民心王业之成实基于此王季能勤以继其业至于文王克成厥功大受天命以抚安方夏大邦畏其威而不敢肆小邦懐其徳而得自立自为西伯専征而威徳益着于天下凡九年崩大统未集者非文王之徳不足以受天下是时纣之恶未至于亡天下也文王以安天下为心故予小子亦以安天下为心○此当在大告武成之下】纂疏【问文王不称王之説曰説文王不称王固好但书中不合有惟九年大统未集一句不知所谓九年自甚时数起史记于梁惠王三十七年书襄王元年而竹书纪年以为后元年想得当时文王之事亦类此故先儒皆以为自虞芮质成为受命之元年○问使文王更在十三四年将终事纣乎抑为牧野之举乎曰防文王亦非安坐不做事底人如诗中言文王受命有此武功既伐于崇作邑于丰云云则武功都是文王做来诗载武王武功却少但卒其伐功耳观文王一时气势如此度必不终竟休了一似果实文王待他十分黄熟自落下来武王却似生拍破一般○详考诗书则文武之心可见若使文王漠然无心于天下敛然终守臣节则三分之二亦不当有矣然此等处正夫子所谓未可与权者食肉不食马肝未为不知味也又曰那时事势自是要住不得后人把文王説得忒恁地却做一个不做声不做气如此形容文王都没情理以诗书攷之全不是如此如伐崇侵阮这自大叚施张了只当商之季七颠八倒上下崩頽忽于岐山下突出许多人也是谁当得○陈氏曰大邦以力自强遇文王而力无所施故以文王为可畏而有以畏其力小邦以徳望人遇文王而获适所愿故以文王为可懐而有以懐其徳文王初无心于徳力之辨也○碧梧马氏曰文王未崩九年之前已有伐纣之志矣然犹有所不忍遂迟迟至九年文王既崩纣恶日甚武王不可不承其志也○愚案后稷称先王如周语云昔我先王后稷又云我先王不窋韦昭注王之先祖故称王商颂亦以契为王是也武王告诸侯谓周之基业自后稷公刘太王王季文王建之笃之基之勤之成之有自来矣我不过承先志而为之耳意谓十五六世数百千年积徳累功前作后述以有今日非一时之崛起以耸动诸侯之聼也亦是欲因祀庙追王先世故歴述之如此又案无逸言文王享国五十年而此曰九年大统未集世遂有文王九年称王而终之説欧阳公力辨其不然佐证甚明其生不称王信然矣九年之説当有折先儒以虞芮质成之年为元年一説也如蔡氏以自为西伯専征之年为元年又一説也二説必有一得之其称后元年则梁恵汉文景皆然矣】厎商之罪告于皇天后土所过名山大川曰惟有道曾孙周王发将有大正于商今商王受无道暴殄天物害虐烝民为天下逋逃主萃渊薮予小子既获仁人敢祗承上帝以遏乱略华夏蛮貊罔不率俾【底至也后土社也勾龙为后土周礼大祝云王过大山川则用事焉孔氏曰名山谓华大川谓河盖自丰镐徃朝歌必道华涉河也曰者举武王告神之语有道指其父祖而言周王二字史臣追増之也正即汤誓不敢不正之正萃聚也纣殄物害民为天下逋逃罪人之主如鱼之聚渊如兽之聚薮也仁人孔氏曰太公周召之徒略谋略也俾广韵曰从也仁人既得则可以敬承上帝而遏絶乱谋内而华夏外而蛮貊无不率从矣或曰太公归周在文王之世周召周之懿亲不可谓之获此盖仁人自商而来者愚谓获者得之云尔即泰誓之所谓仁人非必自外来也不然经传岂无传乎○此当在于征伐商之下】纂疏【复斋董氏曰曾孙主祭者之称曲礼外事曰曽孙某侯某诗甫田曰曾孙不怒左传蒯聩战祷亦称曽孙○夏氏曰俾使也无不相率以为己使】恭天成命肆予东征绥厥士女惟其士女篚厥黄昭我周王天休震动用附我大邑周【成命黜商之定命也篚竹器黄色币也敬奉天之定命故我东征安其士女士女喜周之来筐篚盛其黄之币明我周王之徳者是盖天休之所震动故民用归附我大邑周也或曰黄天地之色篚厥黄者明我周王有天地之徳也○此当在其承厥志之下】纂疏【商人而曰我周王犹夏人曰徯我后○陈氏经曰武王为西伯纣都在东故曰东征○愚谓黄天地之徳之説当刊】惟尔有神尚克相予以济兆民无作神羞既戊午师逾孟津癸亥陈于商郊俟天休命甲子昧爽受率其旅若林防于牧野罔有敌于我师前徒倒戈攻于后以北血流漂杵一戎衣天下大定乃反商政政由旧释箕子囚封比干墓式商容闾散鹿台之财钜桥之粟大赉于四海而万姓悦服【休命胜商之命也武王顿兵商郊雍容不廹以待纣师之至而克之史臣谓之俟天休命可谓善形容者矣若林即诗所谓其会如林者纣众虽有如林之盛然皆无有肯敌我师之志纣之前徒倒戈反攻其在后之众以走自相屠戮遂至血流漂杵史臣指其实而言之盖纣众离心离徳特劫于势而未敢动耳一旦因武王吊伐之师始乗机投隙奋其怨怒反戈相戮其酷烈遂至如此亦足以见纣积怨于民若是其甚而武王之兵则盖不待血刃也此所以一被兵甲而天下遂大定乎乃者继事之辞反纣之虐政由商先王之旧政也式车前横木有所敬则俯而凭之商容商之贤人闾族居里门也赉予也武王除残去显忠遂良赈穷赒乏泽及天下天下之人皆心悦而诚服之帝王世纪云殷民言王之于仁人也死者犹封其墓况生者乎王之于贤人也亡者犹表其闾况存者乎王之于财也聚者犹散之况其复籍之乎唐孔氏曰是为悦服之事○此当在罔不率俾之下】纂疏【孟子縁当时战鬭残戮恐人以此为口实故説此然防上文不是武王杀他乃纣之人自蹂践相杀荀子云杀之者非周人商人也武王兴兵初无意于杀人观不愆于六伐七伐乃止齐焉武王之心可见矣○杵或作卤楯也孟注孔氏曰待天休命谓夜雨止毕陈血流漂杵甚之言○蔡氏元度曰诗云肆伐大商防朝清眀谓雨止清明也○林氏曰雨止毕陈过论也周师未血刃而商众自相屠人心叛商归周如此是即天命去商佑周之验也天之休命岂不昭然在此哉○陈氏曰先驱商之平民阵后纣之恶党怨之素深因此易向反攻之○愚谓万姓悦服緫结乃反商政以下数句释箕子至赉四海皆反商政之大者大学平天下章不过好恶财用二者与天下为公而已释箕子以下好恶与民为公也散财以下财用与民为公也民之悦服岂徒悦其散财发粟哉】列爵惟五分土惟三建官惟贤位事惟能重民五教惟食防祭惇信眀义崇徳报功垂拱而天下治【列爵惟五公侯伯子男也分土惟三公侯百里伯七十里子男五十里之三等也建言惟贤不肖者不得进位事惟能不才者不得任五教君臣父子夫妇兄弟长防五典之教也食以养生防以送死祭以追逺五教三事所以立人纪而厚风俗圣人之所甚重焉者惇厚也厚其信明其义信义立而天下无不励之俗有徳者尊之以官有功者报之以赏官赏行而天下无不劝之善夫分封有法官使有要五教修而三事举信义立而官赏行武王于此复何为哉垂衣拱手而天下自治矣史臣述武王政治之本末言约而事博也如此哉○此当在大邑周之下而上犹有缺文案此篇编简错乱先后失序今考正其文于后】纂疏【祖道曰汤武也自别如汤放桀归来犹做工夫如从谏弗咈改过不吝昧爽丕显旁求俊彦刻盘铭修人纪如此之类不敢少纵武王伐纣归来建国分土散财粟后便只垂拱了且如西旅之獒费了太保许多气以此见武王做工夫不及汤逺甚先生曰然○王氏曰厚其信使人不趋于诈显其义使人不狥于利○林氏曰有徳者尊以髙位有功者报以赏而已○愚谓所重民食丧祭证以尧曰可见重五教而次以食则日用饮食徧为尔徳否则君不君臣不臣虽有粟吾得而食诸食足矣则继以慎终之防报本之祭皆所以感人之良心维持天下之教化也】
