<!-- { "loadSidebar": true } -->
　　王若曰呜呼君牙惟乃祖乃父世笃忠贞服劳王家厥有成绩纪于太常【王穆王也康王孙昭王子周礼司勲云凡有功者铭书于王之太常司常云日月为常画日月于旌旗也】惟予小子嗣守文武成康遗绪亦惟先王之臣克左右乱四方心之忧危若蹈虎尾涉于春冰【绪统绪也若蹈虎尾畏其噬若涉春冰畏其防言忧危之至以见求助之切也】纂疏【张氏曰穆王父昭王南征不复故有蹈虎涉冰之喻然隐讳其事又迂缓其辞不足以感动人心无志可知矣其后车辙马迹周于天下周道衰焉○愚按先王之臣本或作先正孔注亦惟祖父之臣作先王东斋云先正说见说命作先正当从孔注又案君牙称君必有国成康时芮伯为司徒伯爵诸侯也君牙当是其后】今命尔予翼作股肱心膂纉乃旧服无忝祖考【膂脊也旧服忠贞服劳之事忝辱也欲君牙以其祖考事先王者而事我也】敷五典式和民则尔身克正罔敢弗正民心罔中惟尔之中【敷者大而布之也式和者敬而和之也则有物有则之则君臣之义父子之仁夫妇之别长幼之序朋友之信是也典以设敎言故曰敷则以民彛言故曰式和此司徒之敎也然敎之本则在君牙之身正也中也民则之体而人之所同然也正以身言欲其所处无邪行也中以心言欲其所存无邪思也孔子曰子率以正孰敢不正周公曰率自中此告君牙以司徒之职也】纂疏【张氏曰和民则在我而已惟正与中民则和矣○陈氏大猷曰以其常行而不可易谓之典以其截然而不可越谓之则敎之理虽不外乎人之性敎之本则在君牙之身与心正者容有不中中则无有不正身之正勉强修饰者能之心之中非存养纯熟不能也故既欲君牙正身以率民身之正尤故其存心之中以导民心之中则民则和五典惇矣敷典和则因民心之同得者敎之尔正尔中即吾心之先得者率之也于身先言尔于心先言民互文耳】夏暑雨小民惟曰怨咨冬祁寒小民亦惟曰怨咨厥惟艰哉思其艰以图其易民乃宁【祁大也暑雨祁寒小民怨咨自伤其生之艰难也厥惟艰哉者叹小民之诚为艰难也思念其难以图其易民乃安也艰者饥寒之艰易者衣食之易司徒敷五典扰兆民兼敎养之职此又告君牙以养民之难也】呜呼丕显哉文王谟丕承哉武王烈啓佑我后人咸以正罔缺尔惟敬明乃训用奉若于先王对文武之光命追配于前人【丕大谟谋烈功也文显于前武承于后曰谟曰烈各指其实而言之咸以正者无一事不出于正咸罔缺者无一事不致其周密若顺对荅配匹也前人君牙祖父】纂疏【唐孔氏曰文始谋造周故美其谋武功业成就故美其功先王成康也○愚谓光命即显谟武烈不过承文谟虽烈亦谟也所以于文武緫言光命也文武之光命成康已对之今又能奉若成康所以对文武之意也如此则君牙可追配其祖父矣舜命契为司徒不过曰敬敷五敎在寛今穆王命君牙其详虽至于一篇其要不出舜之一言前曰敷五典式和民则曰曰和即在寛意也此曰敬明乃训即敬敷意也帝舜此言岂惟穆王不能易万世职敎者不能易也】王若曰君牙乃惟由先正旧典时式民之治乱在兹率乃祖考之攸行昭乃辟之有乂【先正君牙祖父也君牙由祖父旧职而是法之民之治乱在此而已法则治否则乱也循汝祖父之所行而显其君之有乂复申戒其守家法以终之案此篇专以君牙祖父为言曰纉旧服曰由旧典曰无忝曰追配曰由先正旧典曰率祖考攸行然则君牙之祖父尝任司徒之职而其贤可知矣惜载籍之无传也陈氏曰康王时芮伯为司徒君牙岂其后耶】
　　冏命【穆王命伯冏为太仆正此其诰命也今文无古文有○吕氏曰陪仆暬御之臣后世视为贱品而不之择者曽不知人主朝夕与居气体移养常必由之潜消黙夺于防防之中而明争显谏于昭昭之际抑末矣自周公作立政而叹缀衣虎贲知恤者鲜则君徳之所系前此知之者亦罕矣周公表而出之其选始重穆王之用太仆正特作命书至与大司徒略等其知本哉】纂疏【陈氏大猷曰周礼止有太仆下大夫二人此言太仆正正其长也又有祭仆御仆仆戎仆齐仆道仆田仆等正皆长之上薰陶涵养乎君徳下简择表率乎羣僚所系甚重故册命焉○苏氏曰昭王南征不复至齐桓乃以冏楚是终穆王世君弑贼不讨也王终无愤耻之心乃欲车辙马迹周于天下今观君牙伯冏二书皆无哀痛惨怛之意但曰嗣先人宅丕后而已非祭公谋父祈招之诗以止王心王其不没乎○张氏曰伯冏为太仆正穆王驰骋天下而不能正救者也然二篇殷勤恳恻得非当时仁人君子闵王之无志故修辞立诚以劝励其臣下如陆贽为徳宗作奉天诏书而山东父老为之感泣欤】
　　王若曰伯冏惟予弗克于徳嗣先人宅丕后怵惕惟厉中夜以兴思免厥愆【伯冏臣名穆王言我不能于徳继前人居大君之位恐惧危厉中夜以兴思所以免其咎过】昔在文武聦明齐圣小大之臣咸懐忠良其侍御仆从罔匪正人以旦夕承弼厥辟出入起居罔有不钦发号施令罔有不臧下民祗若万邦咸休【侍给侍左右者御车御之官仆从太仆羣仆凡从王者承承顺之谓弼正救之谓虽文武之君聦明齐圣小大之臣咸懐忠良固无待于侍御仆从之承弼者然其左右奔走皆得正人则承顺正救亦岂小补哉】纂疏【陈氏大猷曰聦明言其质之生知齐圣言其徳之充极出入起居发号施令就太仆职掌而言盖太仆掌正王之服位出入王之大命掌诸侯之复逆复王之荅报逆下之敷奏也君之起居号令皆与有职焉○吕氏曰文武动容何尝不中号令何尝不善今必先言近臣承弼而后及此盖左右交修近臣之常职而内外交养亦圣人不已之诚也世主起居漫不加省徒谨于议令时所谓咸其辅颊舌感人末矣民若邦休岂口舌能办哉○林氏曰近习非人则朝夕渐染入于邪僻而不自知大臣虽贤君心已蠧矣故虽小大忠良必羣仆皆正人而后可】惟予一人无良实頼左右前后有位之士匡其不及绳愆纠谬格其非心俾克绍先烈【无良言其质之不善也匡辅助也绳直纠正也非心非僻之心也先烈文武也】纂疏【问格训正恐如格式之格以此律人之不正者否曰如言合格只是将此一物格其不正者使归于正如格其非心是说得浅者大人格君心之非是说得深者○陈氏大猷曰文武犹资左右况予乎匡救其恶而不格其非心则止于东而生于西惟格其非心乃拔本塞源】今予命汝作大正正于羣仆侍御之臣懋乃后徳交修不逮【大正太仆正也周礼太仆下大夫也羣仆谓祭仆隷仆戎仆齐仆之类穆王欲伯冏正其羣仆侍御之臣以勉进君徳而交修其所不及或曰周礼下大夫不得为正汉孔氏以为大御中大夫盖周礼大御最长下又有羣仆与此所谓正于羣仆者合且与君同车最为亲近也】愼简乃僚无以巧言令色便辟侧媚其惟吉士【巧好令善也好其言善其色外饰而无质实者也便者顺人之所欲辟者避人之所恶侧者奸邪媚者谀恱小人也吉士君子也言当谨择汝之僚佐无任小人而惟用君子也又案此言谨简乃僚则成周之时凡为官长者皆得自举其属不特辟除府史胥徒而已】纂疏【吕氏曰命一伯冏作大正使谨择其僚固不待王亲择此为治之体统也陆贽在唐欲使诸司长官各举其属亦庶几有见乎此】仆臣正厥后克正仆臣谀厥后自圣后徳惟臣不徳惟臣【自圣自以为圣也仆臣之贤否系君徳之轻重如此吕氏曰自古小人之败君徳为昬为虐为侈为纵曷其有极至于自圣犹若浅之为害穆王独以是蔽之者盖小人之蛊其君必使之虚美熏心傲然自圣则谓人莫己若而欲予言莫之违然后法家拂士日逺而快意肆情之事亦莫或龃龉其间自圣之证既见而百疾从之昬虐侈纵皆其枝叶而不足论也】尔无昵于憸人充耳目之官迪上以非先王之典【汝无比近小人充我耳目之官导君上以非先王之典盖穆王自量其执徳未固恐左右以异端进而荡其心也】非人其吉惟货其吉若时瘝厥官惟尔大弗克祗厥辟惟予汝辜【戒其以货贿任羣仆也言不于其人之善而惟以货贿为善则是旷厥官汝大不能敬其君而我亦汝罪矣】纂疏【吕氏曰近习更相表里多以利合舍才而论货近习通弊也自盘庚緫货寳之戒至此复见之吕刑亦言货成汤文武之隆未数数然以货防其臣也其商周之衰乎】王曰呜呼钦哉永弼乃后于彞宪【彞宪常法也吕氏曰穆王卒章之命望于伯冏者深且长矣此心不继造父为御周游天下将必有车辙马迹导其侈者果出于仆御之间抑不知伯冏犹在职乎否也穆王豫知所戒忧思深长犹不免躬自蹈之人心操舍之无常可惧哉】纂疏【王氏曰近习之臣不患其不能将顺而莫之承惟患其不能正救而莫之弼故在先王则称其承弼在己则责之以永弼而不及于承焉】
　　吕刑【吕侯为天子司寇穆王命训刑以诘四方史録为篇今文古文皆有○案此篇专训赎刑盖本舜典金作赎刑之语今详此书实则不然盖舜典所谓赎者官府学校之刑尔若五刑则固未尝赎也五刑之寛惟处以流鞭扑之寛方许其赎今穆王赎法虽大辟亦与其赎免矣汉张敞以讨羌兵食不继建为入谷赎罪之法初亦未尝及夫杀人及盗之罪而萧望之等犹以为如此则富者得生贫者独死恐开利路以伤治化曽谓唐虞之世而有是赎法哉穆王巡游无度财匮民劳至其末年无以为计乃为此一切权宜之术以敛民财夫子録之盖亦示戒然其一篇之书哀矜恻怛犹可以想见三代忠厚之遗意云尔又案书传引此多称甫刑史记作甫侯言于王作修刑辟吕后为甫欤】纂疏【问郑敷文所谓甫刑之意是否曰他门都不去攷那赎刑古之金作赎刑只是刑之轻者如流宥五刑皆是流窜想穆王胡做晚年无钱使后撰出那般法来圣人也是志法之变处但是其中论不可轻于用刑之类也有许多好说话不可不知○唐孔氏曰书传引此篇语多称甫刑者吕侯子孙后改封甫如诗之生甫及申不与我戌甫穆王时未有甫名后世以子孙国号名之追称甫刑若叔虞封唐子孙封晋而史记作晋世家○林氏曰吕与甫犹荆与楚殷与商○王氏炎曰此书穆王之言而名吕刑者吕侯为王司寇王命之参定刑书乃推作刑之意以训四方司政典狱故以吕刑名之】
