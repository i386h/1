<!-- { "loadSidebar": true } -->
　　蔡仲之命【蔡国名仲字蔡叔之子也叔没周公以仲贤命诸成王复封之蔡此其诰命之词也今文无古文有○按此篇次序当在洛诰之前】
　　惟周公位冢宰正百工羣叔流言乃致辟管叔于商囚蔡叔于郭邻以车七乗降霍叔于庶人三年不齿蔡仲克庸祗徳周公以为卿士叔卒乃命诸王邦之蔡【周公位冢宰正百工武王崩时也郭邻孔氏曰中国之外地名苏氏曰郭虢也周礼六遂五家为邻管霍国名武王崩成王幼周公居冢宰百官总已以听者古今之通道也当是时三叔以主少国疑乗商人之不靖谓可惑以非义遂相与流言倡乱以摇之是岂周公一身之利害乃欲倾覆社稷涂炭生灵天讨所加非周公所得已也故致辟管叔于商致辟云者诛戮之也囚蔡叔于郭邻以车七乗囚云者制其出入而犹从以七乗之车也降霍叔于庶人三年不齿三年之后方齿录以复其国也三叔刑罚之轻重因其罪之大小而已仲叔之子克常敬徳周公以为卿士叔卒乃命之成王而封之蔡也周公留佐成王食邑于圻内圻内诸侯孟仲二卿故周公用仲为卿非鲁之卿也蔡左传在淮汝之间仲不别封而命邦之蔡者所以不絶叔于蔡也封仲以他国则絶叔于蔡矣吕氏曰象欲杀舜舜在侧防其害止于一身故舜得遂其友爱之心周公之位则系于天下国家虽欲遂友爱于三叔不可得也舜与周公易地皆然史臣先书惟周公位冢宰正百工而继以羣叔流言所以结正三叔之罪也后言蔡仲克庸祗徳周公以为卿士叔卒即命之王以为诸侯以见周公蹙然于三叔之刑幸仲克庸祗徳则亟擢用分封之也呉氏曰此所谓冢宰正百工与诗所谓摄政皆在成王谅闇之时非以幼冲而摄其位也不过位冢宰之位而已亦非如荀卿所谓摄天子位之事也三年之丧二十五月而毕方其毕时周公固未尝摄亦非有七年而后还政之事也百官总已以听冢宰未知其所从始如殷之髙宗已然不特周公行之此皆论周公者所当先知也】纂疏【淳问周公诛管蔡自公义言之其心固正大直截自私恩言之其情终有不自满处所以孟子谓周公之过不亦宜乎先生曰是他岂得已于此哉莫到恁地较好看周公当初做这一事也大段踈脱他也看那兄弟不过怕武庚叛故遣三叔去监他惟其至亲可恃不知他反去与那武庚同作一党不知如何纣出得个儿子也恁地狡猾想见他当时日夜去炒那管叔说道周公是你弟今却欲篡为天子汝是兄今却只恁地管叔被他炒得心热他性又急所以便发出这件事来问是时可调防莫杀否曰他已叛只得杀如何调防得蔡霍性较慢罪轻所以只囚之降之当时被管叔做出这事来骚动许多百姓想见也怕人鸱鸮鸱鸮旣取我子无毁我室当时也是被他害得猛如常棣一诗是后来制礼作乐时作这是先被他害所以天下平定后更作此诗故其辞哀切不似诸诗和平曰周公也岂不知管叔狡猾但当时于义不得不封他若看来不是狡猾只是獃子○三叔之叛当时不便平息得模様做出西晋初年时事想见武庚日夜去说诱三叔故管叔生起不肖之心如此○孔氏曰明王之法诛父用子言至公也叔之所封圻内之蔡仲之所封淮汝之间圻内之蔡名已灭故取其名以名新国欲其戒之○唐孔氏曰管在荥阳京县东北不立管叔后者罪重故无子或有而不贤也杜预曰武王封叔度于汝南上蔡胡徙新蔡昭侯徙九江下蔡圻内蔡地不知所在不齿不得与兄弟年齿相次也闵元年晋灭霍故知复其旧封○夏氏曰古一里之地出车一乗谓以出车七乗地之赋奉之旣囚之又以是养之也○愚按以车七乗孔氏以属上文蔡叔王氏以属下文霍叔庸用也○张氏震曰象得罪于舜可贷之以恩管叔得罪于周不得不断之以义霍叔不絶其身蔡叔不絶其子管叔独不免诛絶恩与义并行不相悖也○林氏曰蔡叔有罪则囚之不以弟而私蔡仲贤则封之不以父而弃○叶氏曰舜殛鲧而兴禹周公囚管蔡而封仲一也○魏氏了翁曰左定四年云蔡仲改行帅徳周公举之以为己卿士己字极好玩味蔡叔有罪而囚之子仲祗徳则以为己卿士可见周公大圣人真与天地同其大也○苏氏曰蔡叔未卒仲无君国之理蒯瞆在而辄立衞所以乱所以封仲必在叔卒之后也】王若曰小子胡惟尔率徳改行克慎厥猷肆予命尔侯于东土往即乃封敬哉【胡仲名言仲循祖文王之徳改父蔡叔之行能谨其道故我命汝为侯于东土往就汝所封之国其敬之哉吕氏曰敬哉者欲其无失此心也命书之辞虽称成王实周公之意】尔尚葢前人之愆惟忠惟孝尔乃迈迹自身克勤无怠以垂宪乃后率乃祖文王之彝训无若尔考之违王命【蔡叔之罪在于不忠不孝故仲能掩前人之愆者惟在于忠孝而已叔违王命仲无所因故曰迈迹自身克勤无怠所谓自身也垂宪乃后所谓迈迹也率乃祖文王之彞训无若尔考之违王命上文所谓率徳改行也】纂疏【吕氏曰子之新善着则父之旧愆庶可掩蔡叔之恶旣无以贻子孙仲乃始封之祖创业垂统之责萃焉盍进其步武自我作古克勤无怠以垂法于后斯须之怠流弊或在数百年后不可不谨其原也○陈氏傅良曰舜命禹未尝戒以鲧周公命防子未尝及武庚今命仲而尤其父者于越人防之于其兄戚之也父子兄弟间犹有讳而不尽言是愈防矣周公于仲亲亲之道也有禹故鲧得以郊有安世延年故张汤杜周不列于酷吏蔡仲在人其谓叔曰幸哉有子如此欤故曰葢前人之愆○愚谓子能改父之恶而为善则孝矣为子孝斯为臣忠故曰为忠臣于孝子之门是惟忠本于惟孝也克勤无怠以垂宪乃后即所谓迈迹自身】皇天无亲惟徳是辅民心无常惟惠之懐为善不同同归于治为恶不同同归于乱尔其戒哉【此章与伊尹申诰太甲之言相类而有深浅不同者太甲蔡仲之有间也善固不一端而无不可行之善恶亦不一端而无可为之恶尔其可不戒之哉】纂疏【愚谓此与伊尹之言语意正同未见浅深之分】慎厥初惟厥终终以不困不惟厥终终以困穷【惟思也穷困之极也思其终者所以谨其初也】纂疏【吕氏曰语以谨始而即授以虑终竭两端之教也○张氏曰感激多锐于初而怠于终】懋乃攸绩睦乃四邻以蕃王室以和兄弟康济小民【勉汝所立之功亲汝四邻之国蕃屏王家和恊同姓康济小民五者诸侯职之所当尽也】率自中无作聪明乱旧章详乃视听罔以侧言改厥度则予一人汝嘉【率循也无毋同详审也中者心之理而无过不及之差者也旧章者先王之成法厥度者吾身之法度皆中之所出者作聪明则喜怒好恶皆出于私而非中矣其能不乱先王之旧章乎戒其本于己者然也侧言一偏之言也视听不审惑于一偏之说则非中矣其能不改吾身之法度乎戒其徇于人者然也仲能戒是则我一人汝嘉矣吕氏曰作聪明者非天之聪明特沾沾小智耳作与不作而天人判焉】纂疏【陈氏经曰旧章法度皆中之所寓旧章已然之制法度当然之制皆中也公虑仲惩创父愆用意过当反覆生事为竒故戒之○夏氏曰率皆也自从也凡事皆从中道也○吕氏曰旧章往往不与新进喜事者合故作聪明者尤欲乱之听览不贵于速而贵于详见事风生迎刃立决宜若可喜然忽略踈快动皆愆尤谗说奸言每乗其匆据而入之惟详其视听安徐审订表里毕陈侧媚之言将不得售故详者听览之大法也规矩准度未至于乐循理者则常若为之絷维侧言乃解其絷维而纵之放逸之者故从之也轻仲以英妙之年任国事周公老成深虑故戒之如此○陈氏大猷曰旧章常度则中道所存内不变于己之私智外不变于人之私言则中道合而侯职尽矣】王曰呜呼小子胡汝往哉无荒弃朕命【饬往就国戒其毋废弃我命汝所言也】
　　多方【成王即政奄与淮夷又叛成王灭奄归作此篇按费誓言徂兹淮夷徐戎并兴即其事也疑当时扇乱不特殷人如徐戎淮夷四方容或有之故及多方亦诰体也今文古文皆有○苏氏曰大诰康诰酒诰梓材召诰洛诰多士多方八篇虽所诰不一然大略以殷人心不服周而作也予读泰誓武成常怪周取殷之易及读此八篇又怪周安殷之难也多方所告不止殷人乃及四方之士是纷纷焉不心服者非独殷人也予乃今知汤已下七王之徳深矣方殷之虐人如在膏火中归周如流不暇念先王之徳及天下初定人自膏火中出即念殷先七王如父母虽以武王周公之圣相继抚之而莫能御也夫以西汉道徳比之殷犹碔砆之与美玉然王莽公孙述隗嚣之流终不能使人忘汉光武成功若建瓴然使周无周公则亦殆矣此周公之所以畏而不敢去也】纂疏【林氏曰奄即淮夷之一种总言曰淮夷如春秋赤狄之有潞氏甲氏也周公摄政时奄尝与三监叛多士曰昔朕来自奄尝征之今成王即政奄又叛王灭之而归镐诸侯来朝公又称王命以告之而作此篇○呉氏曰自大诰至多方其处殷人何其难也武王崩以喜乱之徒因思旧之情乗内难之隙三者参合其祸至此固周之不造实天之大扶持保佑有周者也譬人稚齿百疾先见则必过加调防凡伐性伤生者一切不敢萌所以培固真源克登上寿少年多疾之力也成周八百年之业可于此占之多士多方意相出入多士旣迁殷民而独告之也故视多方为略多方旣践奄而徧告庶邦也故视多士为详】
