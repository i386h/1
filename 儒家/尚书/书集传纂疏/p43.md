<!-- { "loadSidebar": true } -->
　　大诰【武王克殷以殷余民封受子武庚命三叔监殷武王崩成王立周公相之三叔流言公将不利于孺子周公避位居东后成王悟迎周公归三叔惧遂与武庚叛成王命周公东征以讨之大诰天下书言武庚而不言管叔者为亲者讳也篇首有大诰二字编书者因以名篇今文古文皆有○案此篇诰语多主卜言如曰宁王遗我大寳龟曰朕卜并吉曰予得吉卜曰王害不违卜曰宁王惟卜用曰矧亦惟卜用曰予曷其极卜曰矧今卜并吉至于篇终又曰卜陈惟若兹意邦君御事有曰艰大不可征欲王违卜故周公以讨叛卜吉之义与天命人事之不可违者反复诰谕之也】纂疏【大诰一篇不可晓据周公在当时外则有武庚管蔡之叛内则有成王之疑周室方且岌岌然他作此书决不是悖礼苟且为之必欲以此耸动天下也而今大诰大意不过説周家辛苦做得这基业在此我后人不可不有以成就之而已其后人却专归在卜上其意思缓而不切殊不可晓也当初纣暴虐天下胥怨无不欲诛之及武王既奉天下之心以诛纣于是天下之怨皆觧而归徳于周矣然商之遗民及与纣同事之臣一旦见故主遭戮宗社为墟宁不动心兹固畔心所由生也盖始于苦纣之暴而欲其亡及纣既死则怨已觧而人心复有所不忍亦事势人情之必然者又况商之流风善政毕竟尚有在人心者顽民感商恩意之深此其所以叛也后来乐毅伐齐亦是如此○陈氏大猷曰武王以公义封武庚而不虞其怨以亲爱用三叔而不料其反仁人之过也使舎武庚立防子三监虽欲叛而不从舍三叔任他人武庚虽欲反而不敢○陈氏经曰使三叔监殷不如舜之封象使吏治其国之意读泰牧誓而知武王取商之易读大诰诸篇而知周家安商之难○愚案传避位之説盖以照应金縢】
