<!-- { "loadSidebar": true } -->
　　【前舍舜言尧何所因耶禹于克艰真知灼见知人安民之不易故吁以叹其难谓兼尽之虽舜犹难也其难之即犹病诸之意知人则必哲始能官人安民则必恵始黎民懐二者之难可知矣果能哲而且恵则哲以知人何忧兜之党恶恵以安民何迁苗之害民知人视安民犹重故申言又何畏乎巧令孔壬至此则前所谓难今何忧何迁何畏不见其为难矣非禹深知克艰之理孰能明至此】臯陶曰都亦行有九徳亦言其人有徳乃言曰载采采禹曰何臯陶曰寛而栗柔而立愿而恭乱而敬扰而毅直而温简而廉刚而塞彊而义彰厥有常吉哉【亦緫也亦行有九徳者緫言徳之见于行者其凡有九也亦言其人有徳者緫言其人之有徳也载行采事也緫言其人有徳必言其行某事某事为可信验也禹曰何者问其九徳之目也寛而栗者寛而庄栗也柔而立者柔顺而植立也愿而恭者谨愿而恭恪也乱治也乱而敬者有治才而敬畏也扰驯也扰而毅者驯扰而果毅也直而温者径直而温和也简而廉者简易而亷隅也刚而塞者刚健而笃实也彊而义者彊勇而好义也而转语辞也正言而反应者所以明其徳之不偏皆指其成徳之自然非以彼济此之谓也彰著也成徳着之于身而又始终有常其吉士矣哉】纂疏【语録载采采古语不可晓据文势觧之当云泛言人之行有此九徳若言其人之有徳当以事实言之古注谓必言其所行某事某事以为验是也　九徳分得细宻　九徳凡十八种是好底气质毎两件一家鬬合将来　舜论直温寛栗及臯陶九徳皆是反气质之性　苏氏曰论其人则曰斯人也有某徳论其徳则曰是徳也有某事载采采歴言之也横流而济曰乱才过人而可济难亦曰乱乱臣十人是也才过人者毎患恃才而不敬　唐孔氏曰愿者朴谨失于外仪故言恭治者轻物失于内心故言敬恭在貎敬在心刚是性强是志　真氏曰九徳指气禀而言若天命之性则浑然全体无所偏也　刘氏正一曰常人吉士一也立政曰庶常吉士则知吉士未始不有常徳而常徳所以为吉士也一説吉福也彰用常徳则为天下福　叶氏曰观人不求其全而求其常常而不全不害为徳徳而不常皆矫伪耳　愚谓人之徳性本无不善而气质所禀鲜有不偏寛者易失之纵缓故能庄栗乃成一徳余皆然也自寛至强皆禀赋之性自栗至义皆变化之功能以此九徳观人则一徳之成不成众徳之全不全皆可知而知人之道尽矣气质之性其意已根源于此但未説破耳】日宣三徳夙夜浚明有家日严祗敬六徳亮采有邦翕受敷施九徳咸事俊乂在官百僚师师百工惟时抚于五辰庶绩其凝【宣明也三徳六徳者九徳之中有其三有其六也浚治也亮亦明也有家大夫也有邦诸侯也浚明亮采皆言家邦政事明治之义气象则有小大之不同三徳而为大夫六徳而为诸侯以徳之多寡职之大小槩言之也夫九徳有其三必日宣而充广之而使之益以着九徳有其六尤必日严而祗敬之而使之益以谨也翕合也徳之多寡虽不同人君惟能合而受之布而用之如此则九徳之人咸事其事大而千人之俊小而百人之乂皆在官使以天下之才任天下之治唐虞之朝下无遗才而上无废事者良以此也师师相师法也言百僚皆相师法而百工皆及时以趋事也百僚百工皆谓百官言其人之相师则曰百僚言其人之趋事则曰百工其实一也抚顺也五辰四时也木火金水旺于四时而土则寄旺于四季也礼运曰播五行于四时者是也凝成也言百工趋时而众功皆成也】纂疏【语録林氏谓大夫诸侯用此三徳六徳之人如孝经説诤臣之类盖曰如是足矣非必以为限也　叶氏曰臯既论知人之事因言官人之道　夏氏曰浚濬通治而深之之谓　王氏曰日宣逹三徳之贤使任有家日严祗敬六徳之贤使任有邦　林氏曰百工之事各得其时　胡氏旦曰五行在地为物在天为时顺其时而抚之故仲春斩阳木仲夏斩隂木所以抚木辰季春出火季秋纳火所以抚火辰司空相阪隰以抚土辰秋为徒杠春达沟渠以抚水辰又春徳在木布徳施恵顺木辰也后放此　愚案日宣日严作贤者自修出古注蔡氏用之作人君用人语録是之与翕受意协君之用贤当随其徳之小大而酌其任之小大有家视邦为小故三徳而足有邦视家为大故六徳而足朝廷视有邦尤大故全徳全才受而用之俊乂即全徳之全才也朝廷之治大闗天人故于用九徳详言之而要其功用之极焉惟时训理之是古注説书中惟时如食哉惟时惟时亮天功惟时惟几皆天时也况抚五辰分配四时正与天时意脉相贯】无教逸欲有邦兢兢业业一日二日万防无旷庶官天工人其代之【无与母通禁止之辞教非必教令谓上行而下效也言天子当以勤俭率诸侯不可以逸欲导之也兢兢戒谨也业业危惧也防防也易曰惟防也故能成天下之务盖祸患之防蔵于细防而非常人之所豫见及其着也则虽智者不能善其后故圣人于防则兢业以图之所谓图难于其易为大于其细者此也一日二日者言其日之至浅万防者言其防事之至多也盖一日二日之间事防之来且至万焉是可一日而纵欲乎旷废也言不可用非才而使庶官旷废厥职也天工天之工也人君代天理物庶官所治无非天事苟一职之或旷则天工废矣可不深戒哉】纂疏【通书曰动而未形有无之间者防也觧曰防者理虽已萌事则未着　孔氏曰不为逸豫贪欲之教是有国者之常当戒惧万事之防位非其人为空官不可以天官私非其才　陈氏大猷曰功成之后逸欲易生逸欲生治功堕矣惟戒逸欲而存兢业则此心清明刚健事之防防无不洞烛否则此心昬惰何以察防防而图之天子能以一心审天下之防不能以一身兼天下之务任之庶官而已非无其人之为旷非其人为旷也天下事无一不出于天天不自为人代为之一官旷一事缺矣天工人代一句结上文以生下文之意】天叙有典勅我五典五惇哉天秩有礼自我五礼有庸哉同寅协恭和衷哉天命有徳五服五章哉天讨有罪五刑五用哉政事懋哉懋哉【叙者君臣父子兄弟夫妇朋友之伦叙也秩者尊卑贵贱等级隆杀之品秩也正惇厚庸常也有庸马本作五庸衷降衷之衷即所谓典礼也典礼虽天所叙秩然正之使叙伦而益厚用之使品秩而有常则在我而已故君臣当同其寅畏协其恭敬诚一无闲融防流通而民彞物则各得其正所谓和衷也章显也五服五等之服自九章以至一章是也言天命有徳之人则五等之服以彰显之天讨有罪之人则五等之刑以惩戒之盖爵赏刑罚乃人君之政事君主之臣用之当勉勉而不可怠者也　杨氏曰典礼自天子出故言勅我自我若夫爵人于朝与众共之刑人于市与众弃之天子不得而私焉此其立言之异也】纂疏【语録许多典礼都是天叙天秩下了圣人因而勅正之因而用出去而已凡冠昏丧祭之礼与典章制度文物礼乐车旗衣服无一件是圣人自做底都是天做下了圣人只是依傍他天理行将去如推个车子本自转将去我只是略扶助之而已徳之大者赏以服之大徳之小者赏以服之小罪之大者罪以大底刑罪之小者罪以小底刑尽是天命天讨圣人未尝加一毫私意于其间只是奉行天法而已要五典五惇五礼五庸湏是同寅协恭和要五服五章五刑五庸湏是政事懋哉懋哉陈氏大猷曰此下言安民之事人受天地之中以生能者养之以福不能者败以取祸故全是中者为徳是不失天之所赋也故天命之君必体福善之天制九章至一章五等之服以章其徳戾是中者为罪是失天之所赋也故天讨之君必体祸淫之天用墨至大辟五等之刑以威其罪赏罚政事之大者当勉勉而不怠也典礼教化也所以尽感之妙服刑政事也所以尽劝惩之方皆承天以从事而寅恭懋勉又四者之本也否则将失其当乌能与天无间哉至是则君师之道代天理民之责尽矣此尽上文天工人代之意　孙氏曰典礼教也服刑政也教之而善则服以章之教之不率则刑以惩之　蔡氏元度曰周礼司服公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自冕而下如孤之服郑氏注衮冕服九章一曰龙二曰山三曰华虫四曰火五曰宗彞皆画以为缋六曰藻七曰米八曰黼九曰黻皆絺以为绣衮之衣五章裳四章凡九也鷩以华虫为首衣三章裳四章凡七也毳画虎蜼谓宗彞也宗彞为首衣三章裳二章凡五也希刺粉米无画衣一章裳二章凡三也者衣无文裳刺黻而已虞制虽未必尽同大略当然马氏曰周天子与上公皆服九章然公有降龙无升龙别于天子者此耳　愚谓典者人道之常天所次序本有此典也我谓君也五典五礼已觧见舜典正自我即天叙之本然者而品节之然后有典别而为五典而五者皆惇厚也惇典如言厚人伦礼者天理之节文天所品秩本有此礼也自我即天秩之本然者而品节之然后有礼别而为五礼始用此五者于天下也盖典礼本于天天命之性也虽有叙秩之次然犹在浑融之中典礼惇庸于君修道之教也理一者品节而为分殊于是浑然之有别为灿然之五惇于圣人而伦纪厚庸于圣人而礼教行然未尝以一毫之人为求加于本然之天也吉凶军賔嘉之五礼行于父子君臣夫妇长幼朋友人伦之中所以维持五典者也衷即典礼之具于人性者君臣同寅协恭以为惇典庸礼之本然后能和斯民降衷之性也同寅协恭与政事懋懋皆当合君臣説大者为政君所建立小者为事臣所奉行皆君臣同尽其责以终上文天工人代之意】天聪明自我民聪明天明畏自我民明威达于上下敬哉有土【威古文作畏二字通用明者显其善畏者威其恶天之聪明非有视聴也因民之视聴以为聪明天之明畏非有好恶也因民之好恶以为明畏上下上天下民也敬心无所慢也有土有民社也言天人一理通逹无间民心所存即天理之所在而吾心之敬是又合天民而一之者也有天下者可不知所以敬之哉】纂疏【语録林氏谓聪明言视聴明畏言好恶如何曰林説是明畏言天之所明所畏所明如明明侧陋之明所威如董之用威威用六极之意　林氏曰马本作天民威古文作民明畏威畏古字多通用　唐孔氏曰天无心以民心为心即天视自我民视天聴自我民聴意　陈氏曰有土之君敬而不忽乎民是即不忽乎天使知天之当严而以民为易虐是天民有二理也此安民之谟所以必推极于此欤　王氏炎曰君民而敬心不存则所以安民者必未尽也　真氏曰武夷胡氏尝举天叙至有土而曰臯陶之学极精粹】臯陶曰朕言恵可底行禹曰俞乃言底可绩臯陶曰予未有知思曰賛賛襄哉【思曰之曰当作日襄成也臯陶谓我所言顺于理可致之于行禹然其言以为致之于行信可有功臯陶谦辞我未有所知言不敢计功也惟思日賛助于帝以成其治而已】纂疏【林氏曰左定十五年定公雨不克襄事注襄成也孔训为上不及　陈氏大猷曰賛而又賛賛之不已也】
　　益稷【今文古文皆有但今文合于臯陶谟帝曰来禹汝亦昌言正与上篇末文势接续古者简册以竹为之而所编之简不可以多故厘而二之非有意于其间也以下文禹称益稷二人佐其成功因以名篇○】
