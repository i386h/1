<!-- { "loadSidebar": true } -->
　　惟十有三祀王访于箕子【商曰祀周曰年此曰祀者因箕子之辞也箕子尝言商其沦防我罔为臣仆史记亦载箕子陈洪范之后武王封于朝鲜而不臣也盖箕子不可臣武王亦遂其志而不臣之也访就而问之也箕国名子爵也○蘓氏曰箕子之不臣周也而曷为为武王陈洪范也天以是道畀之禹传至于我不可使自我而絶以武王而不传则天下无可传者矣故为箕子之道者传道则可仕则不可】纂疏【柯国材言武王伐殷序谓十有一年书谓十有三年序不足凭洪范谓十有三祀则十三年明矣必是当年初克商便释箕子囚而问之若十一年释了十三年方问他不应如此迟迟此説有理○孔氏曰箕子称祀不忘本○陈氏经曰称祀者存商之旧见箕子义当不屈也称访者就而见不敢屈而致见武王义当有所屈也箕子之不屈其守正不挠当如是也武王之有所屈其尊徳乐道不如是不足与有为也○愚谓不臣周所以正万世君臣之大法陈洪范所以传万世天人之大法欤○蔡西山元定有洪范説其辞多祖述之余见后】王乃言曰呜呼箕子惟天隂骘下民相协厥居我不知其彞伦攸叙【乃言者难辞重其问也箕子称旧邑爵者方归自商未新封爵也骘定协合彞常伦理也所谓秉彞人伦也武王之问盖曰天于冥之中黙有以安定其民辅相保合其居止而我不知其彞伦之所以叙者如何也】纂疏【愚案尔雅骘升也升之训优于定如跻民仁夀之意天下之常理先后本末各有自然之序非人之所为乃天之所叙也斯民之生其上栋下宇羣居聚处是孰使之然哉天意之隂骘黙相盖存乎其间而常理即寓乎其间理或髙出乎无极太极之表而其实不离乎日用常行之间武王于隂骘相协而继以彞伦之所以叙攸者所也即所以然之意武王其黙识之矣姑退托于不知以问耳】箕子乃言曰我闻在昔鲧陻洪水汨陈其五行帝乃震怒不畀洪范九畴彞伦攸斁鲧则殛死禹乃嗣兴天乃锡禹洪范九畴彞伦攸叙【乃者重其荅也陻塞汨乱陈列畀与洪大范法畴类斁败锡赐也帝以主宰言天以理言也洪范九畴治天下之大法其类有九即下文初一至次九者箕子之荅盖曰洪范九畴原出于天鲧逆水性汨陈五行故帝震怒不以与之此彞伦之所以败也禹顺水之性地平天成故天出书于洛禹别之以为洪范九畴此彞伦之所以叙也彞伦之叙即九畴之所叙者也案孔氏曰天与禹神龟负文而出列于背有数至九禹遂因而第之以成九类易言河出图洛出书圣人则之盖治水功成洛呈瑞如箫韶奏而鳯仪春秋成而麟至亦其理也世传戴九履一左三右七二四为肩六八为足即洛书之数也】纂疏【便使而今天锡洛书若非天啓其心亦无人理会得○鲧禹皆治水天不开鲧而开禹故言畀不畀要之洛书天下之至理鲧不顺是理自无可得之道禹顺是理自有可得之道畀不畀一归之天者特言理之至公无私耳○问鲧既殛禹又委质如何曰盖前人之愆问非显父之恶否曰且如今人其父打碎人一件家事其子买来填还此岂是显父之恶○刘氏歆曰河图洛书相为经纬八卦九章相为表里○苏氏洵曰五行一畴耳一汨而九不畀盖五行纲九畴目纲壊而目废也○吕氏曰洪水陻而五行汨便见五行一源以尧舜之时法度彰礼乐着彞伦何尝斁此只就鲧身上説自斁一身之彞伦耳○史氏曰刘歆以初一曰至威用六极六十五字皆洛书本文岂知洛之所出者其数也禹之所叙者今之九畴也箕子所陈洪范则九畴之义疏也○陈氏曰彞伦天下自然之理也圣人推之天下则为彞伦勒之于书则为洪范○真氏曰龟所负者数耳大禹心与天通见其数而知其理因次之以为九类即今九畴是也○愚谓帝即天也天者理而已水五行之首鲧乃陻之一行汨而余皆汨是逆理而获罪于天故天不畀以九畴谓洛不为之出书天锡禹九畴即洛出书也且天锡之惟有洛书之九数自禹则之则为洪范之九畴推道之大原出于天故谓之天锡禹云耳】初一曰五行次二曰敬用五事次三曰农用八政次四曰协用五纪次五曰建用皇极次六曰乂用三徳次七曰眀用稽疑次八曰念用庶征次九曰向用五福威用六极【此九畴之纲也在天惟五行在人惟五事以五事参五行天人合矣八政者人之所以因乎天五纪者天之所以示乎人皇极者君之所以建极也三徳者治之所以应变也稽疑者以人而听于天也庶征者推天而征之人也福极者人感而天应也五事曰敬所以诚身也八政曰农所以厚生也五纪曰协所以合天也皇极曰建所以立极也三徳曰乂所以治民也稽疑曰明所以辨惑也庶征曰念所以省验也五福曰向所以劝也六极曰威所以惩也五行不言用无适而非用也皇极不言数非可以数明也本之以五行敬之以五事厚之以八政协之以五纪皇极之所以建也乂之以三徳明之以稽疑验之以庶征劝惩之以福极皇极之所以行也人君治天下之法是孰有加于此哉】纂疏【问洪范诸事曰此是个大纲目天下之事其大者大概备于此矣问皇极曰此是人君为治之心法周礼一书只是个八政而已○洛书本文只有四十五防班固云六十五字皆洛书本文此未是盖皆以天道人事参互言之五行最急故第一五事参之于身故第二一身既修可推之于政故八政次之政既成又验之于天道故五纪次之又继之皇极居五盖能推五行敬五事厚八政修五纪乃所以建极也六三徳乃是权衡此皇极者也徳既修矣稽疑庶徴着其验也又继以福极其善恶之效至是不可加矣○有前四者方可以建极后四者却自皇极中出三徳是皇极之权人君所向用五福所威用六极○初一次二此读音豆也全读是以一二为次苐不见洛书本文又不见圣人法象之义故后人至以此章緫为洛书本文皆为句读不眀也○五气运行而人禀之以成形于是有五事故次二曰敬用五事用者人所有事也凡用皆主人君而言○徳虽应变无方而事有非人谋所能决者故当谋之筮○民之有福君所当向民之有极君所当威○孔氏曰此以上禹所第叙一五行以下箕子所陈○陈氏大猷曰五气运行于天地间未尝停息故曰五行○真氏曰五行者天之所生以养乎人者也其气运于天而不息其材用于世而不匮其理则赋于人而为五常以天道言莫大于此故居九畴之首五事天之所赋而其于人者貎之恭至思之睿皆形色中天性之本然也必以敬用之则能保其本然之性不以敬用之则貎慢言悖视聼昏窒思虑粗浅而本然之性防矣五者治心治身之要以人事言莫切于此故居五行之次○张氏曰九畴虽多人君所守惟在敬用五事心敬则貎言视聼思极于肃乂哲谋圣其精神所运上而五行下而福极无不得其所洪范之要在于敬而已○愚案无垢之説惜不贯五事归皇极盖建用皇极为九畴之宗主而敬用五事乃建用皇极之本根敬以用五事则身修而极建而天人之道备矣不敬以用五事则身不修而极不建而天人之道胥失之矣此九畴之枢在皇极而皇极之要在五事五事之要又在敬之一字也自嵗至歴数五者如纲之有纪天时所以相维者也故曰五纪民政既举则钦天授民有不可后推步占验以人合天故五纪居八政之次庶征验吾之得失于天也福极验吾之得失于民也五事之得失极之所以建不建也何从而验之观诸天而已雨寒燠风皆时建极之验也五者恒而不时不极之验也此人君所当念念省察者也皇极建则举世蒙其泽而五福应之此君所当向用以为劝者极不建则举世蒙其祻而六极随之此君所当威用以为惩者也向与威盖君心所畏慕而兢业以制生民之命者故以福极终焉○蘓氏曰威畏也古畏威通用○张氏曰福极之柄以人主论之则在天以民论之则在人主○徽庵程氏九畴图説曰朱子曰洛书九数而五居中洪范九畴而皇极居五顺五行敬五事以修其身厚八政协五纪以齐其政皇极之所以立也又谓成就此极权之以三徳审之以卜筮验其休咎于天考其祸福于人皇极之所以行也又谓维持此极窃谓在天为五行言其所自然在人为五事言其所当然厚乎人而为八政言其利不言其占乎天而为五纪言其常不言其变序其目于皇极之先者皆皇极之本也皇极建则乂之以三徳而威福玉食出于上否则三徳失其宜而威福玉食移于下矣皇极建则明之以稽疑而龟筮臣民从之而吉否则稽疑有不审而龟筮臣民逆之而凶矣皇极建则肃乂哲谋圣而卿士师尹举其职庶民遂其生五气顺而四时和否则狂僣豫急蒙而卿士师尹失其职庶民伤其生五气戾而四时乖矣皇极建则敛五福以锡民为夀富康宁好徳考终命否则敛六极以厉民为凶短折疾忧贫恶弱矣序其目于皇极之后者皆皇极之验也本之前四畴以立其体至严至宻而无一毫之或失验之后四畴以逹其用至寛至广而无一物之或遗信乎天子作民父母以为天下王可以参天地而賛化育矣此大禹则龟文以叙九畴箕子本禹畴以陈洪范必以皇极为天地人之宗主欤】一五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑润下作咸炎上作苦曲直作酸从革作辛稼穑作甘【此下九畴之目也水火木金土者五行之生序也天一生水地二生火天三生木地四生金天五生土唐孔氏曰万物成形以微着为渐五行先后亦以微着为次五行之体水最微为一火渐着为二木形实为三金体固为四土质大为五润下炎上曲直从革以性言也稼穑以徳言也润下者润而又下也炎上者炎而又上也曲直者曲而又直也从革者从而又革也稼穑者稼而又穑也稼穑独以徳言者土兼五行无正位无成性而其生之徳莫盛于稼穑故以稼穑言也稼穑不可以为性也故不曰曰而曰爰爰于也子是稼穑而已非所以名也作为也咸苦酸辛甘者五行之味也五行有声色气味而独言味者以其切于民用也】纂疏【自润下而下皆二意水能润能下火能炎能上金从而又能革从从所鍜制革又可革而为他而其坚刚之质依旧自在故与曲直等皆成双字炎上上字当上声润下下字当去声○金一从一革互相变而体不变且如银打一盏便是从更要别作一件家事便是革依旧只是这物事所以云体不变○或曰百果多酸虽甘者至干壊亦无不酸○孔氏曰种曰稼敛曰穑○唐孔氏曰六府以土谷为二五行以土谷合为一○徽庵程氏曰五行者八畴之体八畴者五行之用水阳穉火隂穉木阳盛金隂盛土冲气以质而语其生之序也造物之初一湿一燥湿之流为水燥之铄为火湿之融为木燥之凝为金其融结为土自轻清而重浊先天之五行其体也四时主相生六府主相尅后天之五行其用也其体对立其用循环○蘓氏曰润下至稼穑皆其徳也水润下则能生物故水以润下为徳火炎上则能熟物故火以炎上为徳木不曲直不能栋宇故木以曲直为徳金不变化不能成器故金以从革为徳土无所不用不可以一徳名而其徳盛于稼穑不曰曰而曰爰爰于也曰者所以名之也土无成名无専气无定位故曰于此稼穑而非所以名之也○愚案蔡氏于稼穑独以徳言徳字本蘓氏而上四者以性言则不本蘓氏遂觉徳字突兀西山于此云土之性不可以一二名而其用盛于稼穑稼穑所以养民也却不用徳字○陈氏经曰洪范所言则五行生数必得地六天七地八天九地十成之然后隂阳各有匹配然五行之生一二三四五亦未始无其序盖有生于无着生于微自无而有自微而着五行之体水为至微自无而始入有者也火则渐着故火次水木则性实故次于火金则体固故次于木土则质广大故次于金○夏氏曰五味必言作者水之发源未始咸流而至海凝结既久而咸之味成则咸者润下之所作火之始炎未始苦炎炎不已焦灼既久而苦之味成则苦者炎上之所作余放此○陈氏大猷曰物之生其初皆为水其终皆为土】二五事一曰貎二曰言三曰视四曰听五曰思貎曰恭言曰从视曰明听曰聦思曰睿恭作肃从作乂眀作哲聦作谋睿作圣【貎言视听思者五事之叙也貎泽水也言火也视散木也听收金也思通土也亦人事见先后之叙人始生则形色具矣既生则声音矣既言而后能视而后能听而后能思也恭从明聦睿者五事之徳也恭者敬也从者顺也明者无不见也聦者无不闻也睿者通乎微也肃乂哲谋圣者五徳之用也肃者严整也乂者条理也哲者智也谋者度也圣者无不通也】纂疏【貎言视听思皆只以次第相属问貎如何属水曰容貎光泽故属水言于气故属火○曾见吴人杰説得顺他云貎是水言是火视是木听是金思是土将庶征来説便都顺问貎如何是水曰貎湿润防便是水故其征便是肃时雨若洪范是五行之书防得他都是以类配○恭作肃恭属水水有细润意思人之举动亦欲细润聦作谋谋属金金有静宻意思人之为谋亦贵静宻○自外而言之则貎外于言自内而言之则听内于视自貎言视听言之则思所以为主于内故曰貎曰言曰视曰听曰思弥逺者弥外弥近者弥内此其次序也○五事以思为主不可见而行乎四者之间者也然操存之渐必自其可见而为之○问老蘓洪范论不取五行传东坡以为五行传不可废既废则后世有忽天之心曰汉儒也穿凿如五事一事错则皆错如何却云听之不聦则某事应貎之不恭则某事应○唐孔氏曰洪范五行传曰貎属木言属金视属火听属水思属土伏生之书也盖木有华叶之容故貎属木言之断决若金之斩割故言属金火外观故视属火水内明故听属水土安静而万物生心思虑而万事成故思属土○蘓氏洵曰经之次第五行以生数至于五事求之五行则相克何也从五常斯与相克合矣木性仁而事貎金性义而事言火性礼而事视水性智而事听土性信而事思仁或失于弱故以义断之义或失于刚故以礼节之礼或失于拘故以智通之智或失于诈故以信正之五常次第所以然五事从之所以亦然○蘓氏辙曰人身蓄为五脏为五事以应五行脾之为貎而主土肺之为言而主金肝之为视而主木肾之为听而主水心之为思而主火黄帝以来医者舍此无以治病汉儒以言为金听为水得之矣余则不合○徽庵程氏曰人之始生精与气耳精之凝为貎气之出为言精之显为视气之藏为听其主宰为思洪范五事配五行与素问五行传不合自西京以来説者不一牵合傅防莫能相通千有余年至黄勉斋而后定其言曰配与属不同配者比并之谓属者管属之谓尝得其説而推之配者对峙而为体犹易之先天卦图也属者流行而为用犹易之后天卦图也洪范之五事配水火木金土乃先天之五事言其体也黄帝素问书以脾属土而主貎肺属金而主言肝属木而主视肾属水而主听心属火而主思属土金木水火而相生伏生五行传以貎之蔚茂而属木言之断制而属金视之外明而属火听之内明而属水思为心之官而属土属木金火水土而相尅乃后天之五事言其用也配者为体属者为用配与属不相妨体与用不相悖千古之疑于是判矣愚案素问言相生亦有不合木水易置乃可五行传言相克亦与六府之序自上克下者不同乃自下克上耳○李氏曰曰者自然之理作者用力充致之效亦与水曰润下润下作咸相类貎之必恭以至思之必睿有物必有则也作肃以至作圣此修身之极功圣人而后可以践形也○愚谓五事皆当以敬用之能以敬为主则物循其则而貎言视听思皆能尽性以践形恭从明聦睿充而极于肃乂哲谋圣不以敬为主则物失其则性不尽而无以践形矣尽性践形之学贵乎内外夹持五事固以思为重而思必以貎言视听为先貎言视听在外而可见者思在内而不可见者也于外而可见者先致持守之功则百体各职其职于内而不可见者复致操存之力则百体于天各从其令一敬贯通内外夹持修身之功庻其无渗漏乎又案五事以思为终四勿不言思真氏曰勿云者正指思而言乃人心所以为主而胜私复礼之机也或曰动兼貎与思而言貎是动于外思是动于内引程子动箴诚之于思守之于为以证之愚以为五事自五事四勿自四勿不必牵合强説也】三八政一曰食二曰货三曰祀四曰司空五曰司徒六曰司防七曰賔八曰师【食者民之所急货者民之所资故食为首而货次之食货所以养生也祭祀所以报本也司空掌土所以安其居也司徒掌教所以成其性也司防掌禁所以治其奸也賔者礼诸侯逺人所以往来交际也师者除残禁也兵非圣人之得己故居末也】纂疏【陈氏经曰或言事或言官互见也○陈氏大猷曰八政以缓急为序民可百年无货不可一朝有饥养生莫急于食而货次之养生矣当事死报本故次祀然皆贵安居故次司空不可逸居无教故次司徒教不从而刑之刑以弼教故次司防内治举而后外治兴故次賔师賔诸侯而或不庭则不得已征之故师终焉○吕氏曰衣食足则教以祀所以报本反始教已行乎其中矣司防以上皆内治賔师为外治○徽庵程氏曰食货与土亦出扵五行皇极之政必先有司三卿率庶官以理其政者也】四五纪一曰嵗二曰月三曰日四曰星辰五曰歴数【嵗者序四时也月者定晦朔也日者正躔度也星经星纬星也辰日月所防十二次也歴数者占步之法所以纪歳月日星辰也】纂疏【孔氏曰嵗所以纪四时月所以纪一月日纪一日二十八宿迭见以叙气节十二辰以纪日月所防歴数节气之度以为歴敬授民时○唐孔氏曰五者为天时之经纪也○陈氏曰五纪即尧典羲和所掌者○徽庵程氏曰五纪四经而一纬五气顺布四时行焉嵗日月星辰经也歴数者推步嵗日月星辰之数以为歴者也歴象日月星辰敬授人时纬也与庶征相通而不同彼以证王与卿士师尹庶民之得失此特主于授时○愚案蔡传谓日者正躔度也当云日者正甲乙也星辰方是正躔度】五皇极皇建其有极敛时五福用敷锡厥庶民惟时厥庶民于汝极锡汝保极【皇君建立也极犹北极之极至极之义标凖之名中立而四方之所取正焉者也言人君当尽人伦之至语父子则极其亲而天下之为父子者于此取则焉语夫妇则极其别而天下之为夫妇者于此取则焉语兄弟则极其爱而天下之为兄弟者于此取则焉以至一事一物之接一言一动之无不极其义理之当然而无一毫过不及之差则极建矣极者福之本福者极之效极之所建福之所集也人君集福于上非厚其身而已用敷其福以与庶民使人人观感而化所谓敷锡也当时之民亦皆于君之极与之保守不敢失坠所谓锡保也言皇极君民所以相与者如此也】纂疏【皇极辨曰洛书九数而五居中洪范九畴而皇极居五自孔氏传训皇极为大中而诸儒皆祖其説予独以经之文义语脉求之而有以知其不然也盖皇者君之称也极者至极之义标凖之名常在物之中央而四外望之以取正焉者也故以极为在中之凖的则可而便训极为中则不可若北辰之为天极脊栋之为屋极其义皆然而礼所谓民极诗所谓四方之极者于皇极之义为尤近顾今之説者既误于此而并失于彼是以其説展转迷谬而终不能以自明也即如旧説姑亦无问其他但即经文而读皇为大读极为中则夫所谓惟大作中大则受之为何等语乎今以予説推之则人君以眇然之身履至尊之位四方辐辏面内而环向之自东而望者不过此而西也自南而望者不过此而北也此天下之至中者也既居天下之至中必有天下之絶徳而后可以立至极之标凖故必顺五行敬五事以修其身厚八政协五纪以齐其政然后至极之标凖卓然有以立乎天下之至中使夫面内而环观者莫不于是而取则焉语其仁则极天下之仁而天下之为仁者莫能加也语其孝则极天下之孝而天下之为孝者莫能尚也是则所谓皇极者也由是而权之以三徳审之以卜筮验其休咎于天考其祸福于人如挈裘领岂有一毫之不顺哉此洛书之数所以虽始于一终于九而必以五居其中洪范之畴所以虽本于五行究于福极而必以皇极为之主也若箕子之言曰皇建其有极者言人君以其一身立至极之标凖于天下也敛时五福用敷锡厥庶民者言人君能建其极则为五福之所聚而又有以使民观感而化焉则是又能布此福而与其民也惟时厥庶民于汝极锡汝保极者言民视君以为至极之标凖而从其化则是复以此福还锡其君而使之长为至极之标凖也○今人将皇极作大中解都不是皇是君极是人君建一个表仪于上则五福备具推以与民民皆从其表仪又相与保其表仪下文凡厥庶民以下言人君建此表仪又湏知天下有许多名色人须逐一做道理区处着始得于是有念之受之锡之福之之类随其人而区处之是建立一个表仪后又有广大含容区处周徧底意思无偏无陂以下只是反覆歌咏若细碎解都不成道理○皇指人君极指君身为天下做个様子但縁圣人做得様子髙大人所难及而不可以此尽律天下之人故虽不协极者君亦受之自言好徳者亦锡之福○皇极不可以大中训之只是前面五行五事八政五纪都载在人君之身包括尽了五行是源处五事是操持处八政是修人事五纪是顺天道就中以五事为主视眀聼聦便能建极三徳亦只是就此道理上为之权衡或放髙或捺下是人事尽了稽疑又以卜筮参之若能建极则验之于天皆为休征推之于人皆享五福不能建极则在天为咎徴在人为六极其实都在人君身上又不过敬用五事而已此即笃恭而天下平之意以是观之人君所任岂不重哉如此则九畴方贯通为一若以大中言之则九畴散而无统○极有凑防之义所谓三十辐共为一毂敛福锡民圣人亦岂别有福以锡之只取则于此各正其身顺理而行则为福也孟子谓君仁莫不仁亦此意人君先正其身故又有五事之説若以皇极为大中则与五事不相干汉儒如谷永书建大中正五事犹相通説○极尽也先生指香卓四邉尽处是极所以谓之四极四邉视中央中央是极也如屋之极极髙之处四邉到此尽了去不得故谓之极宸极亦然皇有训大处惟皇极之皇不可训大皇只当作君所以説遵王之义导王之路直説到后面以为天下王其意可见盖皇字下从王○自皇建其有极以下是緫説人君正心修身立大中至正之标凖以观天下而天下化之之义无偏无陂以下乃是反覆賛叹正説皇极体段曰皇极之敷言以下是推本结杀一章之大意○林氏曰皇极居中可以包括上下○冯氏当可曰皇极居中上緫下贯与八畴为九○徽庵程氏曰皇极者九畴之枢纽五行之统防○愚谓五行之统防者五居中固合五行之数而极者仁义礼智信之至五性亦合五行之理五行散见诸畴中皇极一畴以五行之理统防之也皇建其有极者君尊为天子徳为圣人能建实有之极以为天下标凖也有极当借无极对观自至理之妙而无形可见者言之曰无极自至理之实有言之曰有极敛时五福五福即第九畴之五福九畴虽至五福而终五福实自皇极而出第九畴之五福岂舍皇极畴中所敛之五福而他有所谓福哉锡汝保极蔡西山曰民享君之福所以归于君之极而与君保此极也九峯盖用父説而略师説辨中不免析锡汝与保极为二义然语録一条又与蔡説合云】凡厥庶民无有淫朋人无有比徳惟皇作极【淫朋邪党也人有位之人比徳私相比附也言庶民与有位之人而无淫朋比徳者惟君为之极而使之有所取正耳重言君不可以不建极也】纂疏【民之所以能有是徳者皆君之徳有以为其至极之标凖也○愚案书之知人安民诗之宜民宜人皆以人为有位者民为下民此亦当然证之三徳畴人用侧颇僻民用僭忒可见辨单言民大约言之耳民人所以然惟以君建极故也作有扶植振起之意建立作兴大略相似不建不作则斯道废坠矣】凡厥庶民有猷有为有守汝则念之不协于极不罹于咎皇则受之而康而色曰予攸好徳汝则锡之福时人斯其惟皇之极【此言庶民也有猷有谋虑者有为有施设者有守有操守者是三者君之所当念也念之者不防之也帝念哉之念不协于极未合于善也不罹于咎不陷于恶也未合于善不陷于恶所谓中人也进之则可与为善弃之则流于恶君之所当受也受之者不拒之也归斯受之之受念之受之随其才而轻重以成就之也见于外而有安和之色于中而有好徳之言汝于是则锡之以福而是人斯其惟皇之极矣福者爵禄之谓或曰锡福即上文敛福锡民之福非自外来也曰禄亦福也上文指福之全体而言此则为福之一端而苟谓非禄之福则于下文于其无好徳汝虽锡之福其作汝用咎为不通矣】纂疏【凡厥庶民至受之者言君既立极于上而下之从化或有浅深缓速之不同其有谋者有材有徳者人君固当念之而不防其或未能尽合而未底乎大戾者亦当受之而不拒也而康而色至之极者言夫人有能革面从君而以好徳自名则虽未必出于中心之实人君亦当因其自名而与之以善则是人者亦得以君为极而勉其至也辨○孔氏曰汝当安汝顔色以谦下人又曰我所好者徳汝即与之爵禄有为之士使进其所行○王氏曰载色载笑匪怒伊教康色之谓也○愚案而康而色辨皆作民言于两而字未协而汝也盍依孔注皆指武王言汝康和汝色俯就诱掖之则人感无隠于君曰我所好在徳则君迎其善意而锡之福盖攸好徳为五福之一实福之本也】无虐防独而畏髙明【防独庶民之至微者也髙明有位之尊显者也各指其甚者而言庶民之至微者有善则当劝勉之有位之尊显者有不善则当惩戒之此结上章而起下章之义】纂疏【孔氏曰防单无兄弟独无子○愚谓防独如云孤寒指民言髙明如云髙明之家指人言】人之有能有为使羞其行而邦其昌凡厥正人既富方谷汝弗能使有好于而家时人斯其辜于其无好徳汝虽锡之福其作汝用咎【此言有位者也有能有才智者羞进也使进其行则官使者皆贤才而邦国昌盛矣正人者在官之人如康诰所谓惟厥正人者富禄之也谷善也在官之人有禄可仰然后可责其为善廪禄不继衣食不给不能使其和好于而家则是人将陷于罪戾矣于其不好徳之人而与之以禄则为汝用咎恶之人也此言禄以与贤不可及恶徳也必富之而后责其善者圣人设教欲中人以上皆可能也】纂疏【无虐至其昌者言君之于民一视同仁凡有才能皆使进善则人才众多而国赖以兴也凡厥正人至用咎者言君之凡欲正人者必先有以富之然后可以纳之于善不能使之有赖于其家则此人必将陷于不义至于无有好徳之心而后始欲教之以修身劝之以求福则已无及于事而其起以报汝惟有恶而无善矣盖人之气禀或清或浊或纯或驳有不可一律齐者是以圣人所以立极于上者至严至宻而所以引接乎下者至寛至广虽彼之所以化于此者浅深迟速其效或有不同而吾之所以应于彼者长养涵育其心未尝不一也辨○尝疑正人正字只是中常之人此等人须是富方可与为善与无常产而有常心者异案此条与辨异○愚案凡厥正人有四説引康诰惟厥正人以为官之长者为妥于人民之分及上下文理皆协汝则锡之福汝虽锡之福二福字只当与敛时五福一様説蔡氏盖用孔注爵禄之説也作汝用咎辨外添一报字蔡传较优无好徳则福之本已拨君虽锡之彼无以受之矣此畴首言建极锡福皆为民言至此则锡之福虽锡之福皆为有位之人言然于此三四节首以庶民与人对言继而念之受之为民言也则锡虽锡为人言也虽若杂举而实有条理大意欲君于建极之余于民则随才以成之于有位之人则随才而禄之不特敛福以锡庶民且锡福于有位之人也使羞其行孔注行如字徐去声】无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直会其有极归其有极【偏不中也陂不平也作好作恶好恶加之意也党不公也反倍常也侧不正也偏陂好恶己私之生于心也偏党反侧己私之见于事也王之义王之道王之路皇极之所由行也荡荡广逺也平平平易也正直不偏邪也皇极正大之体也遵义遵道遵路防其极也荡荡平平正直归其极也会者合而来也归者来而至也此章盖诗之体所以使人吟咏而得其情性者也夫歌咏以叶其音反复以致其义戒之以私而惩创其邪思训之以极而感其善性讽咏之间恍然而悟悠然而得忘其倾斜狭小之念逹乎公平广大之理人欲消熄天理流行会极归极有不知其所以然而然者其功用深切与周礼大师教以六诗者同一机而尤要者也后世此意不传皇极之道其不明于天下也宜哉】纂疏【言天下之人不敢狥己之私以从乎上之化而防归乎至极之标凖也盖偏陂好恶者己私之生于心者也偏党反侧者己私之见于事者也王之义王之道王之路上之化也所谓皇极者也遵义遵道遵路方防其极也荡荡平平正直则已归于极矣辨○会归字无甚异义只是重叠言之与既言无偏无党又言无党无偏无别説也○吕氏曰此章只是反覆吟咏皇极防如防聚归如归宿有防然后有归○陈氏大猷曰此承上文言君能作成人故人皆趋极以申前凡厥庶民惟皇作极与斯其惟皇之极之意○愚谓六王字即指皇极之君义路道即指皇极互辞协韵耳遵犹有不敢违之意至王道荡荡三句则自合乎王道无事于遵矣会合于君所建之有极结遵义六句归宿于君所建之有极结荡荡六句二有极字与章首皇建其有极之有极相应实有之极亦君民同有之极也】曰皇极之敷言是彞是训于帝其训【曰起语辞敷言上文敷衍之言也言人君以极之理而反复推衍为言者是天下之常理是天下之大训非君之训也天之训也盖理出乎天言纯乎天则天之言矣此賛敷言之妙如此】纂疏【言人君以身立极而布命于下则其所以为常为教者皆天之理而不异乎上帝之降衷也辨○夏氏曰二曰字皆箕子更端之言○蘓氏曰天锡禹九畴不能如是谆谆也粗有象数而已禹与箕子推而广之至皇极尤详曰此非皆帝之言也皇极之敷言也帝以象数告而我敷广其言为彞训尔与帝言无异故曰于帝其训也○西山蔡氏曰敷衍也皇极之敷言即上文无偏无陂以下之言也反覆推演故谓之敷言是天下之常经而古今之大训皆天理之自然盖天所锡禹者所谓于帝其训也○愚案蔡氏此条不宗师説而略用父説上文皆箕子敷衍之言下一节承上一节説岂箕子以其敷衍之言欲民即是训是行乎切谓自此一节以上皆身教也凡民于皇极未易悟此一节箕子欲武王不以身教废言教也】凡厥庶民极之敷言是训是行以近天子之光曰天子作民父母以为天下王【光者道徳之光华也天子之于庶民性一而已庶民于极之敷言是训是行则可以近天子道徳之光华也曰者民之辞也谓之父母者指其恩育而言亲之之意谓之王者指其君长而言尊之之意言天子恩育君长乎我者如此其至也言民而不言人者举小以见大也】纂疏【言天下之人于君所命皆能受其教而谨行之则是能不自絶逺而有以亲被其道徳之光华也曰天子作天下王言人君能立至极之标凖所以能作民父母而为天下之王也不然则有其位无其徳不足以首出庶物统御人羣而居天下之极尊矣辨○吕氏曰此彞此训非我所自作乃帝之训也庶民不可视为空言必当践行此训可也不言近皇极而言近天子之光天子既建极则天子即皇极也】六三徳一曰正直二曰刚克三曰柔克平康正直彊弗友刚克爕友柔克沉潜刚克髙明柔克【克治友顺爕和也正直刚柔三徳也正者无邪直者无曲刚克柔克者威福予夺抑进退之用也彊弗友者彊梗弗顺者也爕友者和柔委顺者也沉潜者沉深潜退不及中者也髙明者髙亢明爽过乎中者也盖习俗之偏气禀之过者也故平康正直无所事乎矫拂无为而治者也彊弗友刚克以刚克刚也爕友柔克以柔克柔也沉潜刚克以刚克柔也髙明柔克以柔克刚也正直之用一而刚柔之用四也圣人抚世酬物因时制宜三徳乂用阳以舒之隂以敛之执其两端用其中于民所以纳天下民俗于皇极者盖如此】纂疏【人资质沉潜者当以刚治之资质髙明者当以柔治之此説为胜○王氏曰皇极立本三徳趋时○陈氏经曰皇极以体常三徳以尽变○林氏曰正直即王道正直是也不刚不柔为正直中徳也刚克谓刚胜柔柔克谓柔胜刚一于刚则失之亢从而沉潜之盖抑其过而归于中一于柔则失之懦从而髙明之盖引其不及而归于中○愚案下二句诸家多同林説于二克字欠通蔡云习俗之偏以强爕言气禀之过以沉潜髙明言○徽庵程氏曰三徳一经而四权正直之用一经也刚柔之用四权也四权之中其二政以治之其二教之自治也○又曰此畴柔克水木也正直土也刚克火金也】惟辟作福惟辟作威惟辟玉食臣无有作福作威玉食【福威者上之所以御下玉食者下之所以奉上也曰惟辟者戒其权不可下移曰无有者戒其臣不可上僣也】纂疏【唐氏圣任曰以徳行权则威福不下移○林氏曰三者人主之利势所操以用夫三徳者也名分谨严故能操纵以用三徳权势下移纪纲紊乱何以操纵三徳而为皇极之用哉○吴氏曰玉食非帝王所急足以见主威之不移也○陈氏经曰三徳之用莫易于正直莫难于刚柔君道主刚刚之失其过小柔之失其过大故又言威福玉食之柄在君唯恐失之柔而柄下移如汉元成也】臣之有作福作威玉食其害于而家凶于而国人用侧颇僻民用僣忒【颇不平也僻不公也僣逾忒过也臣而僣上之权则大夫必害于而家诸侯必凶于而国有位者固侧颇僻而不安其分小民者亦僣忒而逾越其常甚言人臣僣上之患如此】纂疏【愚谓此所谓臣大臣也大臣僣天子则次而邦君次而大夫次而小臣次而庶民皆效而僣逾无一安其分者夫皇极立本者也三徳趋时者也皇极建则三徳适时措之宜而权出于上皇极不建则三徳失时措之宜而柄移于下矣】七稽疑择建立卜筮人乃命卜筮【稽考也有所疑则卜筮以考之曰卜蓍曰筮蓍者至公无私故能绍天之明卜筮者亦必至公无私而后能蓍之意必择是人而建立之然后使之卜筮也】纂疏【西山蔡氏曰皇极之君以人谋未免乎有心有心未免于有私此所以洗心斋戒以聼天命而无所容其心也择建立卜筮人者非其人则不可非其职则不専必得其人而立之然后乃可命之卜筮定天下之吉凶成天下之亹亹非细事也】曰雨曰霁曰蒙曰驿曰克【此卜兆也雨者如雨其兆为水霁者开霁其兆为火蒙者蒙昧其兆为木驿者络驿不属其兆为金克者交错有相胜之意其兆为土】纂疏【筮短长者惟鑚灼之易而筮有扐揲之烦兆一灼便成亦有自然之易洪范卜五即用二即蓍雨霁防驿克即是五行】曰贞曰悔【此占卦也内卦为贞外卦为悔左传蛊之贞风其悔山是也又有以遇卦为贞之卦为悔国语贞屯悔豫皆八是也】纂疏【问贞悔不止一説如六十四卦则每卦内三画为贞外三画为悔如揲蓍成卦则正卦为贞之卦为悔如八卦之变则纯卦一为贞变卦七为悔曰是如此○问内卦为贞外卦为悔曰贞是正底便是体悔是过底动则有悔又问一贞八悔曰如干夬大有大壮小畜需大畜泰内体皆干是一贞外体八卦是八悔余放此○贞训正事方正如此悔吝皆是事过后方有内卦之占是事正如此外卦之占是已如此二字有终始之意○西山蔡氏曰内卦曰贞贞者事之干也外卦曰悔悔者生乎动也六爻不动以内卦为贞外卦为悔见左传蛊之贞风也其悔山也有动爻者以遇卦为贞之卦为悔见国语贞屯悔豫皆八是也】凡七卜五占用二衍忒【凡七雨霁蒙驿克贞悔也卜五雨霁蒙驿克也占二贞悔也衍推忒过也所以推人事之过差也】纂疏【衍疑是过多剰底意思忒是差错了○郑曰忒变也○王氏曰推衍以极其变也○陈氏大猷曰七者卜筮之大凡而其变则无穷皆当推衍以极其变卜之变在经兆之体百有二十其颂千有二百体色墨坼方功义弓之类筮之变如老阳变隂老隂变阳一卦变为六十四卦六十四卦变为四千九十六卦之类引而伸之触类而长之其变无终穷】立时人作卜筮三人占则从二人之言【凡卜筮必立三人以相考旧説卜有玉兆瓦兆原兆筮有连山归蔵周易者非是谓之三人非三卜筮也】纂疏【唐孔氏曰三人从二善钧从众也卜筮各有三人如金縢乃卜三仪礼士防卜葬占者三人周礼太卜掌三兆之法杜注王兆颛帝之兆瓦兆尧之兆原兆周之兆○西山曰知旧説非是者禹叙洛书时未有原兆周易也○徽庵曰皇极虽建不敢自是国有大事参诸人谋鬼谋以决其疑人谋本隂阳五行之理鬼谋则以隂阳五行之象数参之一从一逆可以验其得失矣然稽疑以卜筮为重而为尤重也】汝则有大疑谋及乃心谋及卿士谋及庶人谋及卜筮汝则从从筮从卿士从庶民从是之谓大同身其康彊子孙其逢吉汝则从从筮从卿士逆庶民逆吉卿士从从筮从汝则逆庶民逆吉庶民从从筮从汝则逆卿士逆吉汝则从从筮逆卿士逆庶民逆作内吉作外凶筮共违于人用静吉用作凶【稽疑以筮为重人与筮皆从是之谓大同固吉也一人从而筮不违者亦吉从筮逆则可作内不可作外内谓祭祀等事外谓征伐等事筮共违则可静不可作静谓守常作谓动作也然有从筮逆而无筮从逆者尤圣人所重也故礼记大事卜小事筮传谓筮短长是也自夫子賛易极着蓍卦之徳蓍重而书不传云】纂疏【陈氏大猷曰谋及卜筮处末者占法先蔽志后命于也心者人之神明其虚灵知觉无异鬼神蓍虽灵不逾于人故必以人谋为主然鬼神无心而人有欲人之谋虑未必能尽无适莫之私故又以筮为重○张氏曰决疑主于蓍故进于卿士庶民之上筮从而臣民逆亦吉者以我心与鬼神合也我与民虽逆而亦吉者以卿士与筮同也我与卿士逆而亦吉者以庶民与筮同也○王氏曰周官有大事众庶得至外朝与羣臣以序进而天子亲问焉○髙氏曰有心未若无心之为公有情未若无情之为信故盘庚迁都成王东征皆以卜筮为主又曰舜之禅禹朕志先定询谋佥同筮协从此大同也故歴数在汝夏祀四百成王宅洛周召营相四方和防卜惟洛食此大同也故卜世卜年卒过其歴○吕氏曰五者之中三从二逆从之理多吉之所在也然三从之中必筮之从乃可盖筮无心既已皆从卿士庶民或别有私心未可知也如盘庚迁都心已无疑卜稽如台独臣民不欲迁何妨于吉汝与民逆而吉者如周公东征王既不知周公民又不靖惟在朝大臣及卜筮从故亦吉也○林氏曰卜筮天所示也人事尽而后可以求之天故必皇极建三徳乂至于有疑然后尽人谋而防之卜筮苟人事不尽而惟卜筮是拘虽吉何补故稽疑必在皇极三徳之后不可骤语也】八庶征曰雨曰曰燠曰寒曰风曰时五者来备各以其叙庶草蕃庑【征验也庑丰茂所验者非一故谓之庶征雨燠寒风各以时至故曰时也备者无缺少也序者应节也五者备而不失其序庶草且蕃庑矣则其他可知也雨属水属火燠属木寒属金风属土吴仁杰曰易以坎为水北方之卦也又曰雨以润之则雨为水矣离为火南方之卦也又曰日以烜之则为火矣小明之诗首章云我征徂西二月初吉三章云昔我往矣日月方燠夫以二月为燠则燠之为春为木明矣汉志引狐突金寒之言顔师古谓金行在西故谓之寒则寒之为秋为金明矣又案稽疑以雨属水以霁属火霁也则庶征雨之为水之为火类例抑又甚明盖五行乃生数自然之叙五事则本于五行庶征则本于五事其条理次第相为贯通有秩然而不可紊乱者也】纂疏【问八庶征曰时林氏取蔡氏元度説谓是嵗月日之时自五者来备以下所以申言雨寒燠风之义自王省惟嵗而下所以申言曰时之义窃谓此时字当如孔氏五者各以其时之説为长林氏徒见时字与雨等并列为六遂以此时字为赘古人之言如此类者多如仁义礼智是为四端加一信字则为五常非仁义礼智外别有所谓信也时之在庶征犹信之在五常如何先生曰林氏説只与古説无异但谓有以嵗而论其时与不时者有以月而论其时与不时者有以日而论其时与不时者可更推之○旧説谓五者以时至但下文休征为时咎征为恒下应独举休征且方自庶征何得遽言时耶○问吴斗南説如何曰旧谓雨属水属金燠属火寒属水与五行相配皆错乱了雨只属水自分晓怎生属得木问寒如何属金曰他引金寒之证甚佳又曰貎言视聼思皆只以次第相属○林氏曰雨与对燠与寒对风行四者之间○陈氏大猷曰隂阳之气交则蒸而成雨散则开而成隂退阳进则成燠阳退隂进则成寒隂阳吹扇则成风雨风则逰气之聚散飞者为之燠寒则二气之循环往来者为之备谓皆有而不缺叙谓应期而不乱○陈氏曰燠热凉寒四时之气也雨风佐四时之气以生育者也止言燠寒者燠者热之始寒者凉之极也○徽庵曰庶征之目六有气与之分雨燠寒风五行之气也时五行之也五者来备以下言庶征之气时谓嵗月日时之时王省惟嵗以下言庶征之气以验皇极之得失则并验卿士师尹庶民之得失也一得一失有则俱有气之以类应者亦如之不必如汉儒五行志之支离也○愚案曰时有二説孔氏谓雨旸燠寒风五者各以其时但该后一半不着徽庵本林氏説以气分之其论遂濶大该贯然孔説亦当存之雨燠寒吴氏引证其属水火木金甚当风之属土独缺其证当以荘子风生于土囊之口及大块噫气其名为风证之风之为土气岂不章章甚明也哉】一极备凶一极无凶【极备过多也极无过少也唐孔氏曰雨多则涝雨少则旱是极备亦凶极无亦凶余准是】纂疏【陈氏大猷曰五者来备至蕃庑即下文之休征也极备极无之凶即下文之咎征也】曰休征曰肃时雨若曰乂时若曰哲时燠若曰谋时寒若曰圣时风若曰咎征曰狂恒雨若曰僣恒若曰豫恒燠若曰急恒寒若曰蒙恒风若【狂妄僣差豫怠急廹蒙昧也在天为五行在人为五事五事修则休征各以类应之五事失则咎征各以类应之自然之理也然必曰某事得则某休征应某事失则某咎徴应则亦胶固不通而不足与语造化之妙矣天人之际未易言也失得之机应感之防非知道者孰能识之哉】纂疏【今人读书簏心大胆如何防得古人意思如説庶徴若不细心体识如何防见得肃时雨若肃是恭肃便自有滋润底意思所以便説时雨顺应之乂时若乂是整治便自有开明防意思所以便説时顺应之哲时燠若哲是昭融便自有和暖防意思所以便説时燠顺应之谋时寒若谋是蔵宻便自有寒结防意思所以便説时寒顺应之圣时风若圣是通明便自有爽快防意思所以便説时风顺应之符舜功云谋自有显然着见之谋圣是不可知之妙不知于寒于风果相闗否曰凡防文字且就地头防不可将大防便来压了箕子所指谋字只且説宻谋意思圣只是説通明意思如何将大防来压了便休洪范庶徴固不是必定如汉儒之説必以为有是事多雨之徴必推説是某时做某事不肃所以致此为此必然之説所以教人难尽信但古人意思精宻只于五事上体察是有此理如荆公又却要一齐都不消説感应只把若字做如似字义説了做譬喻説了这也不得人主自当戒谨如汉儒必然之説固不可为荆公全不相闗之説亦不可古人意思精宻恐后世见未到耳○人主行事与天地相流通故行有善恶则气各以类应然感应之理交相贯通非谓行此一事即有此一应统而言之一徳修则凡徳必修一气和则凡气必和固不必曰肃自致雨无与于乂自致无与于雨分而言之则徳各有方气各有象肃者雨之类乂者之类求其所以然之故固各有所当也○问休徴咎徴诸家多以义推説窃以为此犹易中取象但可以髣髴防而不可以十分亲切求也庶徴虽五大抵不出隂阳二端雨寒隂也燠风阳也肃谋深而属静隂类也故时雨时寒应之乂哲圣发见而属动阳类也故时时燠时风应之狂反于肃急失于谋故恒雨恒寒应之僣则不乂豫则不哲防则不圣故恒恒燠恒风应之如何曰大槩如此○林氏曰肃乂哲谋圣者休之本五者之时休徴也狂僣豫急蒙者咎之本五者之恒咎徴也气一失其和则必自省曰是吾之咎欤故思去其咎而反其休五者之咎圣人虽无之不可以不自省也○陈氏大猷曰天地间有必然之理有或然之数周末无寒嵗秦亡无燠年理之常也尧九年之水汤七年之旱数之变也理者圣贤之所守气非圣贤之所泥尧汤虽不能无此变而卒能销其变或然之数终不能胜必然之理圣人所以回造化也○李氏杞曰休咎之分皆起于人君一念之微○愚谓庶徴畴之肃乂哲谋圣即五事畴之肃乂哲谋圣也五者得其时为休征可騐君之肃乂哲谋圣矣五者恒而不时为咎征可验君之不肃而狂矣余皆然本之天为五行修之君为五事始也顺五行以敬五事在君为五事在天为庶征今因敬五事而验之五行也○西山蔡氏曰君即五事之应以察吾五事之得失一事得则五事从休征无不应矣一事失则五事违咎征无不应矣鲧陻洪水水失其性耳而五行为之汨陈以是理也汉儒不得其意而肆为之説验之古则凿而不经推之将来则胶而不应将以防君之失适以啓君之惑矣】曰王省惟嵗卿士惟月师尹惟日【嵗月日以尊卑为征也王者之失得其征以嵗卿士之失得其徴以月师尹之失得其徴以日盖雨燠寒风五者之休咎有系一嵗之利害有系一月之利害有系一日之利害各以其大小言也】纂疏【王所当省者一嵗之事卿士所当省者一月之事以下皆然○林氏曰自五者来备以下申言曰雨至曰风之义自王省惟嵗以下申言曰时之义或以曰王省惟嵗以后为五纪畴之传错简在此非也九畴虽别为九实更相经纬故庶徴有五事而皇极有五福○愚谓引周礼太宰嵗终受百官之防而诏王废置小宰月终受羣吏之要宰夫旬终正日成以证此章亦一説但王卿尹省休咎于嵗月日之时者所包甚大安止此哉曰字更端而言庶徴之王之得失其徴以嵗故王所省察惟一嵗之时之休咎卿士得失其徴以月故卿士所省察惟一月之时之休咎师尹放此卿士不言省蒙上文也嵗统月月统日犹王统卿士卿士统师尹尊者所理大而要卑者所理小而详也雨燠寒风之休咎实行乎嵗月日之中五者时若则嵗月日之时无易而休徴见矣五者恒若则月日嵗之时既易而咎徴见矣气行乎之中非气自气自也】嵗月日时无易百谷用成乂用明俊民用章家用平康【嵗月日三者雨燠寒风不失其时则其效如此休徴所感也】日月嵗时既易百谷用不成乂用昬不眀俊民用防家用不宁【日月嵗三者雨燠寒风既失其时则其害如此咎徴所致也休徴言嵗月日者緫于大也咎徴言日月嵗者着其小也】庶民惟星星有好风星有好雨日月之行则有冬有夏月之从星则以风雨【民之丽乎土犹星之丽乎天也好风者箕星好雨者毕星汉志言轸星亦好雨意者星宿皆有所好也日有中道月有九行中道者黄道也北至东井去极近南至牵牛去极逺东至角西至娄去极中是也九行者黒道二岀黄道北赤道二出黄道南白道二出黄道西青道二出黄道东并黄道为九行也日极南至于牵牛则为冬至极北至于东井则为夏至南北中东至角西至娄则为春秋分月立春春分从青道立秋秋分从白道立冬冬至从黒道立夏夏至从赤道所谓日月之行则有冬有夏也月行东北入于箕则多风月行西南入于毕则多雨所谓月之从星则以风雨也民不言省者庶民之休咎系乎上人之得失故但以月之从星以见所以从民之欲者如何尔夫民生之众寒者欲衣饥者欲食鳏寡孤独者之欲得其所此王政之所先而卿士师尹近民者之责也然星虽有好风好雨之异而日月之行则有冬有夏之常以月之常行而从星之异好以卿士师尹之常职而从民之异欲则其从民者非所以狥民矣言日月而不言嵗者有冬有夏所以成嵗功也言月而不言日者从星惟月为可见耳】纂疏【庶民众多众星之象庶民惟星本当在师尹惟日之下但其取征不同故又发此义而续见○星非有嗜好但气类相感月亦非有顺从但行度所次今曰好曰从乃假设以喻人犹隂阳和而风雨应也上言职分眀则至治成此言人心顺则和气应皆庶徴之事○问庶民惟星并下文好风好雨意不贯曰家用不宁以上自结上文了下文却又説起星之意似是两叚○箕是簸箕以其簸而鼓风故月宿之则风古语云月宿箕风沙毕是义网漉鱼底义子亦谓之毕漉鱼则其汁水淋漓而下若雨然毕星名义盖取此今毕星上有一柄下开两叉形象亦类毕故月宿之则雨汉书谓月行东北入轸若东南入箕则风者盖箕是东南方属巽巽为风所以好风恐未必然○唐孔氏曰箕东方木宿毕西方金宿也诗云月离于毕俾滂沱矣经箕多风传记无其事郑氏引春秋纬云月离于箕则风沙○西山蔡氏曰王卿尹其得失验之嵗月日若庶民之得失则在君所谓百姓有过在予一人故此以庶民省之于星以验其安与不安而已汉志言日行阳道多风旱行隂道多雨水日象君之行不可指而知以正行言之冬则南夏则北然君行急则日行疾君行缓则日行迟疾则过乎中道迟则不及乎中道日之所行月之所随也日失中道则月亦变行故去中道移而东北入于箕则多风为旱移而西入于毕则多雨为水所谓月之从星则以风雨也盖民之安否省之于星星之风雨本之于日月月之九道本之于日故庶民惟星继之以日月之行至风雨也雨燠寒风既徴于貎言视聼思又以所职大小别之于嵗月日又以民之安否参之于星于以见皇极之君视履考祥如此之周旋而不敢忽也○愚案前汉五行志元光中天星尽摇上以问星者对曰星摇者民劳也又云五星同色天下偃兵百姓安宁歌舞以行以此观之则以庶民省之于星以验其安否之説信矣○沈氏括曰歴法天有黄赤二道日月有九道此皆强名非实有也亦如周天三百六十五度天何尝有度以日行三百六十五日而一朞强谓之度以歩日月五星行次而已日之所由谓之黄道南北极之中度最均处谓之赤道月行黄道之南谓之朱道行黄道之北谓之黒道黄道之东谓之青道黄道之西谓之白道黄道内外各四并黄道为九日月之行有迟有速难以一术御也故因其合散分为数段每段以一色名之欲以别筭位而已如筭法用赤筹黒筹以别正负之数歴家不知其义遂以为实有九道甚可嗤也】九五福一曰寿二曰富三曰康宁四曰攸好徳五曰考终命【人有寿而后能享诸福故夀先之富者有廪禄也康宁者无患难也攸好徳者乐其道也考终命者顺受其正也以福之急缓为先后】纂疏【人主不以一身为福极而以天下为福极民皆仁寿尧舜之福也民皆鄙夭桀纣之极也五福以人所尤好者为先○林氏曰唐李泌云天命他人皆可言惟君相不可言君相造命者也民命虽禀于天君实制之自五行至庶徴各得其叙则民归于五福矣五福虽天所畀实自造命者向而致之也自五行至庶徴失其叙则民防于六极矣欲民不防于极亦造命者威而避之也使民享五福而不知六极治道之极功也故九畴以是终焉○陈氏大猷曰人莫不好生寿则生之长者故五福寿为先虽寿不可无以养其生故富次之寿且富或不免于忧患则身心不安故康宁又次之形康心宁安之至也寿富康宁而不好德则老而不死为富不仁作伪心劳何足贵哉攸好徳则心逸日休自求多福福之本实在此其为福大矣故好徳又次之考成也诸福备矣必成其正命则全而归之顺受其正然后为福之至使年虽夀而死非正命虽夀何补故考终命终焉此五福即皇极畴之五福五福以攸好徳为根本五福之目虽至第九畴而列五福之根已于第五畴而基曰予攸好德汝则锡之福是也好徳则必得其夀无徳而夀防之生也好徳则得禄而富无徳而富怨之府也好徳则心广体胖无入不自得无徳则小人长戚戚非安也至考终命则未有不由德而能战兢以全归者诸福固必本于好徳而好徳又岂非本于建皇极哉右东斋説以愚説补足之○徽庵曰君建其有极民是训是行皆为向用五福否则为威用六极夀富康宁考终命者全五行之气攸好徳者全五行之理反之则为六极○王氏曰福极不言贵贱者贵贱有常分使皆慕贵而不欲贱则淩犯篡窃何有终极○顾氏临曰不言贵虽以严分然贵未必为福贱未必为极故桀纣贵为天子而不得其死顔回原宪到今称之】六极一曰凶短折二曰疾三曰忧四曰贫五曰恶六曰弱【凶者不得其死也短折者横夭也祸莫大于凶短折故先言之疾者身不安也忧者心不宁也贫者用不足也恶者刚之过也弱者柔之过也以极之重轻为先后五福六极在君则系于极之建不建在民人则由于训之行不行感应之理防矣】纂疏【五福六极也配得但是略有不齐问皇极五福即是此五福否曰便即是这五福如敛时五福用敷锡厥庶民敛厎即是尽得这五事以此锡庶民便是使民也尽得这五事尽得五事便有五福○陈氏大猷曰六极以人所尤恶者为始凶者考终命之反短折者夀之反贫者富之反疾忧者康宁之反恶弱者好徳之反防于不善者恶也虽欲为善而不能自强者弱也○王氏炎曰比干死刑仇牧死乱狼瞫死战亦凶乎解曰下臣获考死又何求死而合义虽不毙牖下非凶也恶者小人之刚自者也弱者小人之柔自弃者也○吕氏曰弱人之大患不自强于善牵引入于恶而不能自防皆弱故也故特以终六极○董氏鼎曰自初一曰至用六极禹之本文九畴之经也自一五行至篇终箕子之叙论九畴之传也先经以眀其纲后传以详其目洪范可得而读矣盖天地所以为造化隂阳五行而已天地以其气生育民物而理黙行乎其中圣人以其理修己治人而气参合于其上一二三四皆经常之畴法天以治乎人者也六七八九皆权变之畴即人以验诸天者也五皇极一畴则守常制变而干八畴之枢者也伏羲本河图以画八卦八卦一隂阳神禹本洛书以叙九畴九畴一五行也然易不言五行范不言隂阳盖五行一隂阳也隂阳一太极也河图洛书相为经纬八卦九章相为表里一而二二而一者也洪范法之大不出九畴外彛伦道之常即在九畴中矣舍是何以叙彛伦哉】
