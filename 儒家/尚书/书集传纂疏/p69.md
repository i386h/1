<!-- { "loadSidebar": true } -->
　　文侯之命【幽王为犬戎所杀晋文侯与郑武公逆太子宜臼立之是为平王迁于东都平王以文侯为方伯赐以秬鬯弓矢作策书命之史録为篇今文古文皆有】纂疏【吕氏曰此篇作于东迁之初可以上可以下由此而上为成康为文武由此而下为春秋为战国乃世道消长升降之交防也使平王能复文武成康之遗泽则可以继二帝三王之盛天下不复为春秋战国矣惟平王止于苟且因循自然降为列国夫子编此书于二帝三王之后者深惜平王不能推文武之遗泽而流为春秋战国也法语旧典尚有一二未泯而陵迟頽堕之意已见于辞命间学者当审察而明辨也○夏氏曰先儒谓书自此篇以下无复王者之诰命然此乃平王初年书锡命文侯犹有天子之权苟能自是振刷周道亦未尽坠奈何至鲁隐初在位且五十年竟以不振故孔子托始隐公而春秋作焉书终文侯之命孔子犹有望于平王春秋始于隐公孔子盖絶望于平王也○愚谓此书略无立志全不以纲常雠耻为念其戍许戍申之师归惠公仲子之赗虽于诗与春秋而见其兆已于不能正始之书先见矣幽王之祸始于嬖襃姒而夫妇之纲紊继以逐宜臼而父子之纲沦成于招申侯犬戎叛弑而君臣之纲扫地平王亲罹其祸俱袭其失夏氏谓春秋始于隐公夫子始絶望于平王吾谓书终于文侯之命夫子盖已不满于平王矣】
　　王若曰父义和丕显文武克愼明徳昭升于上敷闻在下惟时上帝集厥命于文王亦惟先正克左右昭事厥辟越小大谋猷罔不率从肆先祖懐在位【同姓故称父文侯名仇义和其字不名者尊之也丕显者言其徳之所成克谨者言其徳之所修昭升敷闻言其徳之所至也文武之徳如此故上帝集厥命于文王亦惟尔祖父能左右昭事其君于小大谋猷无敢背违故先王得安在位】纂疏【张氏曰天子同姓谓伯叔父单曰父亲之之甚将言已无耆俊之助先言先王得先正之助也】呜呼闵予小子嗣造天丕愆殄资泽于下民侵戎我国家纯即我御事罔或耆寿俊在厥服予则罔克曰惟祖惟父其伊恤朕躬呜呼有绩予一人永绥在位【叹而自痛伤也闵怜也嗣造天丕愆者嗣位之初为天所大谴父死国败也殄絶纯大也絶其资用惠泽于下民本既先拨故戎狄侵陵为我国家之害甚大今我御事之臣无有老成俊杰在厥官者而我小子又材劣无能其何以济难又言诸侯在我祖父之列者其谁能恤我乎又叹息言有能致功予一人则可永安厥位矣盖悲国之无人无有如上文先正之昭事而先王得安在位也】纂疏【吕氏曰殄资泽于下民如所谓丧乱蔑资曾莫惠我师盖推本祸乱所由邦本既先拨矣百围之木膏液内涸然后风得拔之未有斯民资泽未殄而戎狄能乗之者也无竞维人周室所以不竞又以无人之故下民之殄资泽既为致乱之本厥服之无耆俊又乏拯乱之助平至之失大抵求于人者重而自任者轻徒延颈以望助而不反身以自强燕昭小国君耳慨然有复雠志士争趋之平王岂可以无耆寿俊在厥服而但已哉○张氏曰永绥在位对先祖懐在位言平王惟自幸永安其位卑卑以位为乐奄然无气如此无有为之志可见矣哀哉】父义和汝克昭乃显祖汝肇刑文武用防绍乃辟追孝于前文人汝多修扞我于艰若汝予嘉【显祖文人皆谓唐叔即上文先正昭事厥辟者也后罔或耆寿俊在厥服则刑文武之道絶矣今刑文武自文侯始故曰肈刑文武防者合之而使不离绍者继之而使不絶前文人犹云前宁人汝多所修完扞衞我于艰难若汝之功我所嘉美也】纂疏【薛氏曰刑与仪刑文王同文谓文武与诗告于文人同】王曰父义和其归视尔师宁尔邦用赉尔秬鬯一卣彤弓一彤矢百卢弓一卢矢百马四匹父往哉柔逺能迩惠康小民无荒宁简恤尔都用成尔显徳【师众也黒黍曰秬酿以鬯草卣中尊也诸侯受锡命当告其始祖故赐鬯也彤赤卢黒也诸侯有大功赐弓矢然后得专征伐马供武用四匹曰乗侯伯之赐无常以功大小为度也简者简阅其士恤者惠恤其民都者国之都鄙也○苏氏曰予读文侯篇知东都之不复兴也宗周倾覆祸败极矣平王宜若衞文公越句践然今其书乃旋旋焉与平康之世无异春秋传曰厉王之祸诸侯释位以间王政宣王有志而后效官读文侯之命知平王之无志也○愚案史记幽王娶于申而生太子宜臼后幽王嬖襃姒废申后去太子申侯怒与缯西夷犬戎攻王而杀之诸侯即申侯而立故太子宜臼是为平王平王以申侯立已为有徳而忘其弑父为当诛方将以复雠讨贼之众而为戍申戍许之举其忘亲背义得罪于天已甚矣何怪其委靡頽堕而不自振也哉然则是命也孔子以其犹能言文武之旧而存之欤抑亦以示戒于天下后世而存之欤】纂疏【张氏曰周之东迁于晋焉依文侯当如周公留相王室与之图复国雠而侯其子如伯禽可也乃使之归视尔师宁尔邦其志可知矣○或曰平王赉文侯以秬鬯其用成王宁周公故事欤至襄王赐晋文弓矢传曰平礼也则又援此为故事矣○吕氏曰周终于东于此书见之大雠未报王略未复正君臣卧薪尝胆之秋也奔亡之余仅得苟安乃泰然以为足曰归视师宁邦兵已罢矣曰用赉尔云云功已报矣曰往哉云云告以平世之政军旅不复讲矣曰简恤尔都勉以本邦之治王室无复事矣呜呼周所以终于东乎○林氏曰书于吕刑下有文侯费誓秦誓三篇切意周太史所藏才至吕刑而止自时厥后歴幽厉之乱简编不接其间宣王中兴防诸侯复境土任贤使能南征北伐锡命韩侯申伯用张仲仲山甫大诰命必多矣乃无一篇见于书意宣王书必亡于东迁之乱孔子于列国复得命誓三篇遂取而附益于其后案左氏郑书有之曰安定国家必大焉先大学楚书曰楚国无以为宝惟善以为宝见春秋之世列国皆有书夫子于晋得文侯之命于鲁得费誓于秦得秦誓故以附于帝王书之末欤】费誓【费地名淮夷徐戎并起为寇鲁侯征之于费誓众故以费誓名篇今文古文皆有○吕氏曰伯禽抚封于鲁夷戎妄意其未更事且乗其新造之隙而伯禽应之者甚整暇有序先治戎备次之以除道路又次之以严部位又次之以立期防先后之序皆不可紊又案费誓秦誓皆侯国之事而系于帝王书末者犹诗之録商颂鲁颂也】纂疏【孔氏曰费鲁东郊地名伯禽为方伯监七百里诸侯帅之以征诸侯之事而连帝王孔子序书以鲁有治戎征讨之备秦有悔过自誓之戒足为世法故録之犹诗録鲁颂○唐孔氏曰伯禽于成王即政元年始就封礼诸侯不得专征伐惟州牧于当州内有不顺者得专征之明堂位曰封周公于曲阜地方七百里孔意以周大国不过百里云七百里监七百里诸侯耳下云鲁人三郊三遂指言鲁人明于时军中更有诸侯之人也○苏氏曰费在东海郡后为季氏邑国外十里为郊费非鲁东郊当时治兵于费耳○张氏沂曰逸书成王政之序言成王东伐淮夷唐孔氏言王伐淮夷鲁伐徐戎然则鲁侯乃佐王征讨也○蔡氏元度曰征者上伐下言征徐戎鲁侯盖承王命以征之也○张氏震曰是书详于自治而畧于治人有志于征守而无志于战王者之兵也○吕氏曰徐戎淮夷世为周患武王崩三监及淮夷叛载于大诰命召公平淮夷载于江汉徐方绎骚载于常武自成王至宣王每有叛乱中外骚动非小寇也禹之家学见于甘誓周公之家学见于费誓啓伯禽之誓师曲折纎悉若老于行阵者禹周公之家学盖本末具举而无遗也○余氏芑舒曰曽子问篇子夏问曰三年之丧卒哭金革之事无辟也者非欤孔子曰吾闻诸老聃昔鲁公伯禽有为为之也郑注伯禽封鲁有徐戎之难丧卒哭而征之急王事也案此则周公已殁矣洛诰传中谓东郊不开在周公东征时与礼记不合】
