<!-- { "loadSidebar": true } -->
　　周公拜手稽首曰朕复子明辟【此下周公授使者告卜之辞也拜手稽首者史记周公遣使之礼也复如逆复之复成王命周公往营成周周公得卜复命于王也谓成王为子者亲之也谓成王为明辟者尊之也周公相成王尊则君亲则兄之子也明辟者明君之谓先儒谓成王幼周公代王为辟至是反政成王故曰复子明辟夫有失然后有复武王崩成王立未尝一日不居君位何复之有哉蔡仲之命言周公位冢宰正百工则周公以冢宰总百工而已岂不彰彰明甚矣乎王莽居摄几倾汉鼎皆儒者有以启之是不可以不辨○苏氏曰此上有脱简在康诰自惟三月哉生魄至洪大诰治四十八字】纂疏【孔氏曰周公言我复还明君之政于子子成王○王氏安石曰复如复逆之复成王命公往营成周公得卜复命于王曰子亲之也曰明辟尊之也先儒以周公代王为辟至是反政以书攷之周公位冢宰正百工而已未尝代王为辟何复之有按辟孔注始于荆公蔡传采之○程子曰犹言告嗣天子王矣○叶氏曰复如孟子有复于王书说复于王之复明堂位云周公践天子位汉儒之言云尔不足信也○愚按王莽废汉孺子婴为定安公执其手流涕曰昔周公摄位终得复子明辟今予独廹皇天威命不得如意葢因孔氏释经之误莽遂借此以文其奸云右此章上当移元洛诰脱简冠于首而读之】王如弗敢及天基命定命予乃保大相东土其基作民明辟【凡有造基之而后成成之而后定基命所以成始也定命所以成终也言成王幼冲退托如不敢及知天之基命定命予乃继太保而往大相洛邑其庶几为王始作民明辟之地也洛邑在镐京东故曰东土】纂疏【公不欲斥言王幼不能故言王若不敢及天之初命定命○王氏炎曰承天命以作新邑是谓基命都邑既成久安长治是谓定命】予惟乙卯朝至于洛师我卜河朔黎水我乃卜涧水东瀍水西惟洛食我又卜瀍水东亦惟洛食伻来以图及献卜【乙卯即召诰之乙卯也洛师犹言京师也河朔黎水河北黎水交流之内也涧水东瀍水西王城也朝会之池瀍水东下都也处商民之地王城在涧瀍之间下都在瀍水之外其地皆近洛水故两云惟洛食也食者史先定墨而灼之兆正食其墨也伻使也图洛之地图也献卜献其卜之兆辞也】纂疏【张氏曰王者以民为重故曰师○袁氏曰黎水言河朔则知涧瀍皆河南○陈氏经曰先言惟洛食即今河南后言惟洛食即今洛阳言公于洛卜此二处也召诰曰太保朝至于洛卜宅则卜乃召公卜今周公曰我卜者二公同心同谋召公之卜即周公之卜也○苏氏曰黎水今黎阳也营洛以处殷民民重迁以河朔为近便卜不吉然后卜洛也○吕氏曰意在河朔近地者商民之心意在洛邑地中者周公之心列二说以听于天而已先卜黎者先人后己也黎不吉卜洛而吉公之心即天之心也无间故无违也○史氏渐曰涧东瀍西即洛之中涧水东即洛之偏洛邑居天下之中伊洛瀍涧周流其间天子南向则涧在洛之右瀍在洛之左公于涧瀍之中卜而告吉遂营王城以建王宫定郊社宗庙是为郏鄏今河南是也又循之左越瀍水之东卜又告吉遂营下都名曰成周又曰东郊以居殷民今洛阳是也二城相距葢十有八里】王拜手稽首曰公不敢不敬天之休来相宅其作周匹休公既定宅伻来来视予卜休恒吉我二人共贞公其以予万亿年敬天之休拜手稽首诲言【此王授使者复公之辞也王拜手稽首者成王尊异周公而重其礼也匹配也公不敢不敬天之休命来相宅为周匹休之地言卜洛以配周命于无穷也视示也示我以卜之休美而常吉者也二人成王周公也贞犹当也十万曰亿言周公宅洛规模宏逺以我万亿年敬天休命故又拜手稽首以谢周公告卜之诲言】纂疏【吕氏曰营洛实配宗周匹者对宗周之辞我与公共贞固守此基业以予者使之之辞倚之者甚重而望之者甚长也○王氏十朋曰诗作丰伊匹与匹休同意○夏氏曰贞如厥赋贞相当也王欲与公共当此吉卜○王氏曰凡卜有贞其吉凶者太卜言国大迁大师则贞○愚按视与示同古字通用汉书凡示字例作视十万曰亿秦誓又云百万曰亿不同何也诗禾三百亿郑注十万曰亿毛云万万曰亿孔防今九章筭术皆以万万为亿郑以古数言之韦昭注楚语曰十万曰亿古数也秦始以万万为亿百万为亿未见所本】周公曰王肈称殷礼祀于新邑咸秩无文【此下周公告成王宅洛之事也殷盛也与五年再殷祭之殷同秩序也无文祀典不载也言王始举盛礼祀于洛邑皆序其所当祭者虽祀典不载而义当祀者亦序而祭之也○吕氏曰定都之初肈举盛礼大飨羣祀虽祀典不载者咸秩序而祭之有告焉有报焉有祈焉始建新都昭格上下告成事也雨时若大役以成报神赐也自今以始永奠中土祈鸿休也后世不知祭祀之义鬼神之徳观周公首以祀于新邑为言若濶于事情者抑不知人主临镇新都之始斋祓一心对越天地达此精明之徳放诸四海无所不准而助祭诸侯下逮胞翟之贱亦皆有孚颙若收其放而合其离葢格君心萃天下之道莫要于此宜周公以为首务也】纂疏【自此以下渐不可晓葢不知是何时所言传防以为王与公俱在洛对问之言叶氏以为王得卜而至洛既祭复归镐因留公居守而公有此言皆不可考○董氏曰易曰殷荐之上帝礼有殷祭殷奠皆取殷盛之义○愚谓王氏云此殷礼疑即篇末十二月戊辰之祭史述其语于前而记其事于后也窃意十二月之祭不过以周公留治洛之事就冬烝以告文武庙耳此曰殷礼曰秩无文必作新邑后就新邑举非常大祭祀岂十二月特牛之祀足以当之三月后至十一月必尝亲至洛行大祀礼受大朝贺发大号令今脱去矣自此下至无逺用戾乃洛邑既成公自洛还镐告王以宅洛所当行之事而请王以行及自陈欲退老之辞也继此云云述往复之辞而有错误之简者也证之召诰公定宅后尝还镐京观召公取诸侯之币以锡公由公以达王则可见矣孺子其朋以下必有讹误脱简漏却王祀新邑等必在此处无疑也况梓材庶邦享集丕享等语其为敬识百辟享之上下文脱简在彼尤为显然乎】予齐百工伻从王于周予惟曰庶有事【周公言予整齐百官使从成王于周谓将适洛时也予惟谓之曰庶几其有所事乎公但防示其意以待成王自教诏之也】纂疏【愚谓有事即祀事也国之大事在祀与戎古人于祭祀皆曰有事周公言我整齐共营洛之百官使从王于宗周我惟谓曰王庶几将行祀事于新邑乎防示此意于百官待王自教诏之】今王即命曰记功宗以功作元祀惟命曰汝受命笃弼【功宗功之尊显者祭法曰圣王之制祭祀也法施于民则祀之以死勤事则祀之以劳定国则祀之能御大灾则祀之能捍大患则祀之葢功臣皆祭于大烝而勲劳之最尊显者则为之冠故谓之元祀周公教成王即命曰记功之尊显者以功作元祀矣又惟命之曰汝功臣受此襃赏之命当益厚辅王室葢作元祀既以慰答功臣而又勉其左右王室益图久大之业也】丕视功载乃汝其悉自教工【丕大视示也功载者记功之载籍也大视功载而无不公则百工效之亦皆公也大视功载而或出于私则百工效之亦皆私也其公其私悉自汝教之所谓乃汝其悉自教工也上章告以襃赏功臣故戒其大视功载者如此】纂疏【王氏曰记功若纪于太常藏在盟府之类○吕氏曰洛邑既成周业既定论创业元勲不可后也功臣之冠天下观瞻镇服羣下实系此举论功莫先于宗言宗则凡功臣可得而推矣报功莫重于祀言祀则凡庆赏可得而推矣○呉氏曰已死者祀之生者载以旌之○愚谓公因告王今当即出命曰新邑之祀将前所记录创业功臣之宗勲劳最显者以其功列之大祀使与享矣又当专命羣臣曰汝之受命而能厚辅王室者亦将大视其功而纪载于册书以功作元祀所以报功臣于既往丕视功载所以励功臣于方来载之今日又将祀之后日也公又谓王言上即命惟命二说乃汝其悉自教诏于百工其机虽自公发之其教当自王出之也】孺子其朋孺子其朋其往无若火始焰焰厥攸灼叙弗其絶【孺子稚子也朋比也上文百工之视效如此则论功行赏孺子其可少徇比党之私乎孺子其少徇比党之私则自是而往有若火然始虽焰焰尚防而其灼烁将次第延爇不可得而扑灭矣言论功行赏徇私之害其初甚防其终至于不可遏絶所以严其辞而禁之于未然也】纂疏【林氏曰如汉之朋党始于甘陵南北部唐之朋党始于牛李其终缙绅稔祸海内涂炭是也○愚谓自此以下必有脱误如二孺子句及灼叙等语皆不可晓与上文本不相贯所当缺疑】厥若彞及抚事如予惟以在周工往新邑伻向即有僚明作有功惇大成裕汝永有辞【其顺常道及抚国事常如我为政之时惟用见在周官勿参以私人往新邑使百工知上意向各就有僚明白奋扬而赴功惇厚博大以裕俗则王之休闻亦永有辞于后世矣】纂防【吕氏曰汉文近于惇大成裕而无所谓明作有功汉宣近于明作有功而无所谓惇大成裕○愚谓彰明振作以有功绩而又惇厚广大以成寛裕是立精明之治功而存浑厚之治体也惟以在周工往新邑乃是欲王以从王于宗周之百工往之新邑也此八字却与前予齐百工伻从王于周相照应】公曰已汝惟冲子惟终【周之王业文武始之成王当终之也此上详于记功教工内治之事此下则统御诸侯教养万民之道也】纂疏【当惟其终犹伊尹言慎厥终】汝其敬识百辟享亦识其有不享享多仪仪不及物惟曰不享惟不役志于享凡民惟曰不享惟事其爽侮【此御诸侯之道也百辟诸侯也享朝享也仪礼物币也诸侯享上有诚有伪惟人君克敬者能识之识其诚于享者亦识其不诚于享者不在币而在于礼币有余而礼不足亦所谓不享也诸侯惟不用志于享则国人化之亦皆谓上不必享矣举国无享上之诚则政事安得不至于差爽僣侮隳王度而为叛乱哉人君可不以敬存心辨之于早而察之于防乎】纂疏【币有余而礼不足者往往有轻上之心以为可以币交曰吾币足矣何以礼为如是者犹不享也○苏氏曰小人贿以悦人必简于礼公戒王责诸侯以礼不以币恐其役志乎物而不役志乎礼则诸侯慢而王室轻矣春秋传曰晋赵文子为政薄诸侯之币而重其礼鲁穆叔曰自今以往兵其少弭矣列国之卿轻币重礼犹足以服人心况天子乎唐衰君臣皆可以贿取方镇皆贡羡余行苞苴而天子失政以至于亡周公之戒至矣○愚谓此因将往新邑受诸侯朝享而言亦因召公取诸侯之币以旅王而言也】乃惟孺子颁朕不暇听朕教汝于棐民彞汝乃是不蘉乃时惟不永哉笃叙乃正父防不若予不敢废乃命汝往敬哉兹予其明农哉彼裕我民无逺用戾【此教养万民之道也颁朕不暇未详或曰成王当颁布我汲汲不暇者听我教汝所以辅民常性之道汝于是而不勉焉则民彞泯乱而非所以长久之道矣正父武王也犹今称先正云者笃者笃厚而不忘叙者先后之不紊言笃叙武王之道无不如我则人不敢废汝之命矣吕氏曰武王没周公如武王故天下不废周公之命周公去成王如周公则天下不废成王之命戾至也王往洛邑其敬之哉我其退休田野惟明农事葢公有归老之志矣彼谓洛邑也王于洛邑和裕其民则民将无逺而至焉】纂疏【陈氏经曰汝当颁我前日未暇为之事一一行之○或曰武王拨乱反正故称正父○愚按此一节除汝往敬哉兹予其明农哉二句外余当缺之味此二句可见公时在镐欲王往新邑而已将退老也此章之下当必有公从王至新邑举祀发命之事而今缺矣】王若曰公明保予冲子公称丕显徳以予小子文武烈奉答天命和恒四方民居师【此下成王答周公及留公也大抵与上章参错相应明显明之也保保祐之也称举也和者使不乖也恒者使可久也居师者宅其众也言周公明保成王举大明徳使其上之不忝于文武仰不愧天俯不怍人也】纂疏【愚谓此王既至洛举祀后与公言将留公治洛先叙述公之功徳以慰藉之也】惇宗将礼称秩元祀咸秩无文【宗功宗之宗也下文宗礼同将大也】纂疏【孔氏曰厚尊大礼举秩大祀苏氏曰言此事皆赖公之功而成也○愚谓此葢王述已行之事之辞即答公所谓王肇称殷礼祀于新邑咸秩无文也】惟公徳明光于上下勤施于四方旁作穆穆迓衡不迷文武勤教予冲子夙夜毖祀【旁无方所也因上下四方为言穆穆和敬也迓迎也言周公之徳昭著于上下勤施于四方旁作穆穆以迎治平不迷失文武所勤之教于天下公之徳教加于时者如此予冲子夫何为哉惟早夜以谨祭祀而已葢成王知周公有退休之志故示其所以留之之意也】纂疏【陈氏大猷曰不曰已太平方且和敬以迓之而已治犹未治也使以为既平则无亹亹方进之意盈而不可久矣○唐孔氏曰衞献公言政由氏祭则寡人意亦略似言祭则我小子迓太平明教化皆委重于公也○愚谓此王推美归重于公犹欲其益因徳业之盛而加自强不息之诚我小子但主祀而已此已示留公之意矣】王曰公功棐廸笃罔不若时【言周公之功所以辅我啓我者厚矣常常如是未可以言去也】王曰公予小子其退即辟于周命公后【此下成王留周公治洛也成王言我退即居于周命公留后治洛葢洛邑之作周公本欲成王迁都以宅天下之中而成王之意则未欲舍镐京而废祖宗之旧故于洛邑举祀发政之后即欲归居于周而留周公治洛谓之后者先成王之辞犹后世留守留后之义先儒谓封伯禽以为鲁后者非是考之费誓东郊不开乃在周公东征之时则伯禽就国葢已久矣下文惟告周公其后其字之义益可见其为周公不为伯禽也】纂疏【上文王曰两段周公无答辞疑有阙文成王言我当归即政于宗周而命公留于洛犹唐节度留后之意○史丞相说书亦有好处如命公后旧说云命伯禽为周公后史云成王既归命周公在后看公定予往已一言便见得周公在后之意○真氏曰按史记鲁世家伯禽即位之后管蔡等反淮夷徐戎亦并兴于是伯禽帅师伐之于肹遂平徐戎据此则蔡说当矣○愚谓成王自言其退即辟于周味退之一辞则王时进在洛邑可知是时已行祀发政将还镐京据身在洛邑言故以还归宗周为退退固王之谦词亦述往返语势之当然耳先儒于此皆忽之故不敢质言此章为王至洛后之辞也】四方廸乱未定于宗礼亦未克敉公功【宗礼即功宗之礼也乱治也四方开治公之功也未定功宗之礼故未能敉公功也敉功者安定其功之谓即下文命宁者也】纂疏【迪顺也四方虽已顺治犹未定于尊公之礼未有以抚安公之功】迪将其后监我士师工诞保文武受民乱为四辅【将大也周公居洛啓大其后使我士师工有所监视大保文武所受于天之民而治为宗周之四辅也汉三辅葢本诸此今按先言啓大其后而继以乱为四辅则命周公留后于洛明矣】纂疏【周公在后监我百官士也师也公也四辅犹四邻○愚谓王制曰设四辅及三公四辅左辅右弼前疑后丞也引王制之四辅觧此四辅亦与朱子四邻之说合王以治为四辅之大臣望公下文公以治为四方之新君望王君臣交相期望意相照应】王曰公定予往已公功肃将祗欢公无困哉我惟无斁其康事公勿替刑四方其世享【定尔雅曰止也成王欲周公止洛而自归往宗周言周公之功人皆肃而将之钦而恱之宜镇抚洛邑以慰怿人心毋求去以困我也我惟无厌其安民之事公勿替所以监我士师工者四方得以世世享公之徳也呉氏曰前汉书两引公无困哉皆以哉作我当以我为正】纂疏【此王与公决而归之言也公定居洛予往归周已公无困哉言公无以事自困犹汉所谓闵劳公以官职之事也○张氏曰公之功如此犹肃敬以自将谓不骄矜人皆敬之恱之○真氏曰公功如此而犹以肃自将以敬自乐可见公之盛徳○王氏炎曰无替其所以示仪刑于我者○愚按此章之上必有公答王之辞葢不许王留后之请也所以王言公止我往归周矣公无困我是以不许留为困之其辞危勿替刑以下其望逺又上章言予冲子夙夜毖祀成王全倚重于公而已仅主祭宜公未许留至此曰我惟无倦于康安之事是王能以安天下自任而不全倚于公宜公下章幡然许留也】周公拜手稽首曰王命予来承保乃文祖受命民越乃光烈考武王朕恭【此下周公许成王留等事也来者来洛邑也承保乃文祖受命民及光烈考武王者答诞保文武受民之言也责难于君谓之恭朕恭者大其责难之义也】纂疏【陈氏曰大我事君之恭】孺子来相宅其大惇典殷献民乱为四方新辟作周恭先曰其自时中乂万邦咸休惟王有成绩【典典章也殷献民殷之贤者也言当大厚其典章及殷之献民葢文献者为治之大要也乱治也言成王于新邑致治为四方新主也作周恭先者人君恭以接下以恭而倡后王也公又言其自是宅中图治万邦咸底休美则王其有成绩矣此周公以治洛之效望之成王也】纂疏【愚按孺子来相宅乃公述王之此行也作周恭先为周家恭敬之王之先以恭而率先夫后之为王者也曰者公期望于王之辞其自时中乂其即将然之辞也】予旦以多子越御事笃前人成烈答其师作周孚先考朕昭子刑乃单文祖徳【多子者众卿大夫也唐孔氏曰子者有徳之称大夫皆称子师众也周公言我以众卿大夫及治事之臣笃厚文武成功以答天下之众也孚信也作周孚先者人臣信以事上以信而倡后人也考成也昭子犹所谓明辟也亲之故曰子刑仪刑也单殚也言成我明子仪刑而殚尽文王之徳葢周公与羣臣笃前人成烈者所以成成王之刑乃殚文祖徳也此周公以治洛之事自效也】纂疏【吕氏曰考察我告子之言乃尽本于文祖之徳葢文徳之精防皆在此自加考察可也○愚谓作周孚先为周家孚信之臣之先以信而率先夫后之为臣者也乱为四方新辟当与前乱为四辅对观作周孚先当与前作周恭先对观葢公与王交相期望各尽责任之辞考朕昭子刑即答前公勿替刑之言此云昭示子之仪刑则勿替刑其为勿替示王以仪刑明矣○陈氏大猷曰此处上下疑有缺文】伻来毖殷乃命宁予【絶句】以秬鬯二卣曰明禋拜手稽首休享【此谨毖殷民而命宁周公也秬黒黍也一稃二米和气所生鬯郁金香草也卣中尊也明洁禋敬也以事神之礼事公也苏氏曰以黑黍为酒合以郁鬯所以祼也宗庙之礼莫盛于祼王使人来戒敕庶殷且以秬鬯二卣绥宁周公曰明禋曰休享者何也事周公如事神明也古者有大賔客以享礼礼之酒清人渇而不饮肉干人饥而不食也故享有体荐岂非敬之至者则其礼如祭也欤】纂疏【愚谓自此至万年其永观朕子懐徳乃王归镐后使人来劳周公公因祭文武而全载其祝辞也宁如归宁父母之宁曰明禋拜手稽首休享者述王命使之辞曰此明洁以禋祀之酒今拜稽而致休美以享公焉敬之至者其礼如祭传曰享有体荐一证也记曰君子敬则用祭器又一证也碎分不贯必通全章说之不敢越宿如不宿肉君言不宿于家蔡氏谓与三宿之宿同宿乃进爵也惠笃叙至朕子懐徳此祝辞全文不必分为二节祝辞之意云愿惠顺笃厚而有次叙身其康彊无有遇自已之疾子孙逢吉万年厌饱文武之徳焉此公自致祷祝之辞也殷人亦引长夀考王使殷人乃皆承顺其教条次序将万年永观法朕子而懐其徳焉朕子指成王曰王尊之曰朕子亲之此公为王祷祝之辞也虽曰祝辞然祷祝之中有规勉之意末二句归重于王然非徒徼福于先王而已也】予不敢宿则禋于文王武王【宿与顾命三宿之宿同禋祭名周公不敢受此礼而祭于文武也】惠笃叙无有遘自疾万年厌于乃徳殷乃引考【此祭之祝辞周公为成王祷也惠顺也笃叙与笃叙乃正父同顺笃叙文武之道身其康强无有遘遇自罹疾害者子孙万年厌饱乃徳殷人亦永夀考也】纂疏【陈氏大猷曰惠顺文武之道笃叙而行之】王伻殷乃承叙万年其永观朕子懐徳【承听受也叙教条次第也王使殷人承叙万年其永观法我孺子而懐其徳也葢周公虽许成王留洛然且谓王伻殷者若曰迁洛之民我固任之至于使其承叙万年则实系于王也亦责难之意与召诰末用供王能祈天命语脉相类】纂疏【张氏曰观此书周公不敢当成王秬鬯之礼则天子之礼乐公其敢当而安之乎所以春秋于鲁之郊禘皆贬其僣成王之赐伯禽之受失可见也】戊辰王在新邑烝祭嵗文王骍牛一武王骍牛一王命作册逸祝册惟告周公其后王賔杀禋咸格王入太室祼【此下史官记祭祀册诰等事以附篇末也戊辰十二月之戊辰日也是日成王在洛举烝祭之礼曰嵗云者嵗举之祭也周尚赤故用骍宗庙礼太牢此用特牛者命周公留后于洛故举盛礼也逸史佚也作册者册书也逸祝册者史逸为祝册以告神也惟告周公其后者祝册所载更不他及惟告周公留守其后之意重其事也王賔犹虞賔杞宋之属助祭诸侯也诸侯以王杀牲禋祭祖庙故咸至也太室清庙中央室也祼灌也以圭瓉酌秬鬯灌地以降神也】王命周公后作册逸诰在十有二月【逸告者史逸诰周公治洛留后也在十有二月者明戊辰为十二月日也】惟周公诞保文武受命惟七年【呉氏曰周公自留洛之后凡七年而薨也成王之留公也言诞保文武受民公之复成王也亦言承保乃文祖受命民越乃光烈考武王故史臣于其终计其年曰惟周公诞保文武受命惟七年葢终始公之辞云】纂疏【张氏曰公辅成王大保文武所受命至此为七年矣○愚谓此三节史臣记王在洛以留公治洛之事祭告文武及命公也戊辰先儒谓七年十二月晦日唐孔氏推之谓是嵗三月丙午朏閠九月辛未朔小则十二月三十日戊辰晦周十二月建亥之月也其言良是上言逸祝册告文武之册也下言作册逸诰告命周公之册也重其事故既庙祭而册祝先王又因庙祭而册命周公也前言戊辰而结以在十有二月明戊辰为十二月之戊辰言十二月而继以惟周公诞保文武受命惟七年明十二月为此七年之十二月也此乃古史记载倒文法也此章次第当在成王至洛举大祀行大政之后与公别而归镐之前今以尾王归镐后遣使宁公之下次序倒矣其错简颠倒邪抑史追书之也不可考矣惟七年有二说蔡本叶呉今从张氏者按记云七年致政于成王王肃于金縢末云武王年九十三冬十一月崩其明年称元年周公摄政遭流言东征三年而归制礼作乐出入四年六年而成七年营洛邑归政成王武王崩时成王年已十三至是年二十王肃此说与记合七年始终班班可考叶呉留洛七年而后公薨之说未见所据何苦舍有据之说而从此乎古无年号只得表之曰周公诞保文武受命之七年亦如左氏所谓会于沙随之嵗溴梁之明年之类耳兼之康诰脱简之惟三月哉生魄蔡传既曰周公摄政七年之三月矣此云惟七年乃曰留洛之后七年而薨岂应摄政至是恰第七年留后至薨又恰七年邪由此言之则知蔡传二说自相抵牾康诰得之而洛诰失之也】
