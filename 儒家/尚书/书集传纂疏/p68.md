<!-- { "loadSidebar": true } -->
　　惟吕命王享国百年耄荒度作刑以诘四方【惟吕命与惟说命语意同先此以见训刑为吕侯之言也耄老而昬乱之称荒忽也孟子曰从兽无厌谓之荒穆王享国百年车辙马迹遍于天下故史氏以耄荒二字发之亦以见赎刑为穆王耄荒所训耳苏氏曰荒大也大度作刑犹禹曰予荒度土功荒当属下句亦通然耄亦贬之之辞也】纂疏【陈氏大猷曰惟吕命疑有阙文○孔氏曰吕侯见命为司寇以王命作书享国百年耄乱荒忽度时世所宜训刑以治四方○唐孔氏曰八十九十曰耄耄荒年老也周本纪穆王即位春秋已五十立五十年崩无逸皆谓住位之年此从王生年数不与彼同○愚谓王享国百年耄荒如朕在位三十三载耄期耳当百年耄荒之时能裁度作刑以诘四方乃见其笃老而尚精明仁厚非眞耄乱荒迷也荒度虽有益稷可证然与土功不同蔡氏采之以偹一说得之矣诘如诘奸慝之诘】王曰若古有训蚩尤惟始作乱延及于平民罔不寇贼鸱义奸宄夺攘矫虔【言鸿荒之世浑厚敦厐蚩尤始开乱之端驱扇熏炙延及平民无不为寇为贼鸱义者以鸱张跋扈为义矫虔者矫诈虔刘也】苖民弗用灵制以刑惟作五虐之刑曰法杀戮无辜爰始淫为劓刵椓黥越兹丽刑并制罔差有辞【苖民承蚩尤之不用善而制以刑惟作五虐之刑名之曰法以杀戮无罪于是始过为劓鼻刵耳椓窍黥面之法于丽法者必刑之并制无罪不复以曲直之辞为差别皆刑之也】民兴胥渐泯泯棼棼罔中于信以覆诅盟虐威庶戮方告无辜于上上帝监民罔有馨香徳刑发闻惟腥【泯泯昬也棼棼乱也民相渐染为昬为乱无复诚信相与反覆诅盟而已虐政作威众被戮者方各告无罪于天天视苖民无有馨香徳而刑戮发闻莫非腥秽吕氏曰形于声嗟穷之反也动于气臭恶之熟也馨香阳也腥秽阴也故徳为馨香而刑发腥秽也】皇帝哀矜庶戮之不辜报虐以威遏絶苖民无世在下【皇帝舜也以书攷之治苖民命伯夷禹稷臯陶皆舜之事报苖之虐以我之威絶灭也谓窜与分北之类遏絶之使无继世在下国】纂疏【孔氏曰九黎之君号曰蚩尤为鸱枭之义三苖之君习蚩尤之恶顽凶虐民蚩尤黄帝所灭三苖帝尧所诛言异世而同恶皇帝尧也○史记五帝本纪神农世衰蚩尤强暴黄帝与蚩尤战于涿鹿之野杀之○唐孔氏曰楚语云少昊氏之衰九黎乱徳颛帝受之使复旧常则九黎在少昊之末非蚩尤也楚语又云三苖复九黎之恶郑氏曰苖民即九黎之后颛帝诛九黎至其子孙为三国○苏氏曰鸱义以鸷杀为义如后世所谓侠也○陈氏曰罔中于信无中心出于诚信者信不由中也观二始字见蚩尤为作乱之始而三苖为淫刑之始○张氏曰方并也如方舟之方○愚谓蚩尤苖民前后隔逺不必以九黎混杂言之二孔郑氏之说皆未敢信吕氏又谓古未有五刑自苖民制之然后圣人始不得已而用之非也舜典云象以典刑流宥五刑下方诛及四凶苖居一焉五刑其来久矣岂有苖民始作五刑舜乃效尤用之之理郑杀邓析而用其竹刑传犹讥之孰谓舜以三苖虐威而窜其身乃效其虐威而用其法乎曰作五虐之刑淫为劓刵防黥曰虐与淫可见非古五刑必暴虐淫过用之或如纣之炮烙剖心孙皓之凿人目剥人面之类耳天讨有罪五刑五用帝王二千年相承莫之有改而谓始于苖民乎使果创始于苖民穆王方谆谆以苖民为戒乃遵用其刑乎不然必矣】乃命重黎絶地天通罔有降格羣后之逮在下明明棐常鳏寡无盖【重少昊之后黎髙阳之后重即羲黎即和也吕氏曰治世公道昭明为善得福为恶得祸民晓然知其所由则不求之芒防昧之间当三苖昬虐民之得罪者莫知其端无所控诉相与听于神祭非其鬼天地人神之典杂揉凟乱此妖诞之所以兴人心之所以不正也在舜当务之急莫先于正人心首命重黎修明祀典天子然后祭天地诸侯然后祭山川髙卑上下各有分限絶地天之通严幽明之分焄蒿妖诞之说举皆屏息羣后及在下之羣臣皆精白一心辅助常道民卒善而得福恶而得祸虽鳏寡之微亦无有盖蔽而不得自伸者也○案国语曰少皥氏之衰九黎乱徳民神杂揉家为巫史民渎齐盟祸灾荐臻颛顼受之乃命南正重司天以属神北正黎司地以属民使无相侵渎其后三苖复九黎之徳尧复育重黎之后不忘旧者使复典之】纂疏【唐孔氏曰羲重之子孙和黎之子孙司天属神司地属民者令神与天在上民与地在下定上下之分使民神不杂则祭享有度○苏氏曰自苖民渎于诅盟人神相乱虢之亡神降于莘即此类也○张氏曰国将亡听于神苖俗以诅盟为事听命于神也奸人每假神以作乱如汉末张角一日同起者三十六方张鲁亦以五斗米首过以诱人皆是也絶在地之民使人不得以妖术格在天之神絶在天之神使人不得假其名字以降于在地之民○杨氏时曰雄云南正重司天北正黎司地羲近重和近黎羲和非重黎近之而已重黎司天地之官也义和掌日时之官也春夏阳也故羲近重秋冬阴也故和近黎○吕氏曰治世神怪不兴者只为善恶分明自然不求之神乱世善恶不明所以专言神怪言鬼言命○愚谓此非专重黎之力亦由朝之羣后及在下之众臣明显明之理使人不惑于茫昧之说辅经常之道使人不挠于妖怪之习虽穷民亦无盖蔽而不得自伸者民心坦然无疑而不复求之于神此重黎所以得举其职也盖人惟昧正理悖常道而后惑神怪乱祀典明明棐常乃絶地天通之本也使人心未知显明之理未顺彞常之经则必惑于防昧挠于怪异重黎虽禁絶之未易行也惟明明棐常人心先正自然求之明而不求之幽于其常而不于其怪絶地天通庶其易乎又案北正黎或作火正黎北字与火字相似又黎以北正兼火正黎即祝融也所以秘注子曰北正黎即火正黎也北正对南正为是谓重即羲黎即和恐未可】皇帝清问下民鳏寡有辞于苖徳威惟畏徳明惟明【清问虚心而问也有辞声苖之过也苖以虐为威以察为明帝反其道以徳威而天下无不畏以徳明而天下无不明也】乃命三后恤功于民伯夷降典折民惟刑禹平水土主名山川稷降播种农殖嘉谷三后成功惟殷于民【恤功致忧民之功也典礼也伯夷降天地人之三礼以折民之邪妄苏氏曰失礼则入刑礼刑一物也伯夷降典以正民心禹平水土以定民居稷降播种以厚民生三后成功而致民之殷盛富庶也吴氏曰二典不载有两刑官盖传闻之谬也愚意臯陶未为刑官之时岂伯夷实兼之欤下文又言伯夷播刑之迪不应如此谬误】士制百姓于刑之中以敎祗徳【命臯陶为士制百姓于刑辟之中所以检其心而敎以祗徳也○吴氏曰臯陶不与三后之列遂使后世以刑官为轻后汉杨赐拜廷尉自以代非法家言曰三后成功惟殷于民臯陶不与盖吝之也是后世非独人臣以刑官为轻人君亦以为轻矣观舜之称臯陶曰刑期于无刑民协于中时乃功又曰俾予从欲以治四方风动惟乃之休其所系乃如此是可轻哉吕氏曰吕刑一篇以刑为主故歴叙本末而归之于臯陶之刑势不得与伯夷禹稷杂称言固有賔主也】穆穆在上明明在下灼于四方罔不惟徳之勤故乃明于刑之中率乂于民棐彞【穆穆者和敬之容也明明者精白之容也灼于四方者穆穆明明辉光发越而四达也君臣之徳昭明如是故民皆观感动荡为善而不能自已也如是而犹有未化者故士师明于刑之中使无过不及之差率乂于民辅其常性所谓刑罚之精华也】纂疏【夏氏曰九州各有名山大川为之主名如州山曰防稽川曰三江荆州山曰荆山川曰江汉是也所以表疆域○吕氏曰苖既遏絶而犹有辞于苖盖苖在舜世叛服不常元恶遏絶余孽犹存或窜或分北或徂征考之书可见当时承蚩尤之弊妖诞怪神深溺人心重黎絶地天通固区别其大分矣蛊惑之久未易遽胜伯夷复降天地人之祀典使知天地之性鬼神之徳向之蛊惑消荡不留所谓折民于刑也自不知本者观之平水播谷若所急而降典可缓抑不知人心不正胥为禽夷虽有土安得而居有粟安得而食伯夷降典先其本也后之知道者亦谓去神祠然后人为善其防微矣自伯夷之典迄臯陶之刑制度文为之具也自穆穆在上至棐彞精神心术之运也苟无其本则前数者不过卜祝工役农圃胥史之事耳○愚谓鳏寡得言其害于清问之下其无盖可知表记引徳威至惟明而曰非虞帝其孰能如是乎则皇帝为舜明矣帝徳之威足以起民畏徳之明足以使民明威明俱效始命三臣致忧民之功伯夷降典所以折絶民入刑之路也刑之轻重各得其中当轻而重则善者惧当重而轻则恶者玩难使砥徳矣夫舜不轻于用刑也先命重黎絶地天防渎之礼次首命伯夷降天地人之礼以正民心又命禹稷除害兴利以厚民生然后始命臯陶以刑且本之以威明之徳继期民以祗徳勤徳刑之本必主于徳而刑之用必合于中徳与中为吕刑一篇之纲领继此曰惟克天徳曰以成三徳曰有徳惟刑无非以徳为本也曰观于五刑之中曰中听狱之两辞曰罔非在中曰咸庶中正曰非徳于民之中曰咸中有庆无非以中为用也刑必合于中而后刑即所以为徳以此意读吕刑其庶几乎】典狱非讫于威惟讫于富敬忌罔有择言在身惟克天徳自作元命配享在下【讫尽也威权势也富贿赂也当时典狱之官非惟得尽法于权势之家亦惟得尽法于贿赂之人言不为威屈不为利诱也敬忌之至无有择言在身大公至正纯乎天徳无毫髪不可举以示人者天徳在我则大命自我作而配享在下矣在下者对天之辞盖推典狱用刑之极功而至于与天为一者如此】纂疏【孔氏曰言尧时主狱非絶于威惟絶于富世治货贿不行○陈氏曰威者倚法以为虐富者依势以取货二者皆私心也典狱者非惟絶止其威亦絶止其富天徳无私威富之事絶于外敬忌之诚存于中此无私之天徳也死生夀夭之命乃天以制斯人者今典狱者徳与天一则制生人之大命不在天而在我矣天能制人之大命典狱者亦能制人之大命岂非在下而与天配合乎自作元命犹言自贻哲命○吕氏曰讫者不行之谓典狱不得行其公者非为威胁则为利诱欲威不能屈富不能淫惟在敬忌无择言在身而已用刑至是则功在王室祭于太烝配享无穷矣○夏氏曰行之于身皆可言之于口不必择而后言则汝之所为无瑕可指矣是能与天合徳则天与以善命岂私于我实我自有以致之故曰自作元命如此则典狱之官身虽在下而配天其泽克享天心非配享在下乎○董氏鼎曰穆王以富货戒臣下而五刑皆有赎货孰甚焉○案此一节孔氏以为言尧时典狱者帝世安有鬻狱○吕氏以为穆王戒当时典狱者是讫絶也尽也典狱非惟尽絶有权势之威者惟尽絶有贿赂之富者敬忌如文王之敬忌畏忌敬之一事也罔有择言口无择言也言行相表里无择言在身并身无择行矣言典狱之事天实临之非惟天实临之吾身即天也天徳克于我则天之元命自作于我配天泽享天心皆我也配享在下与尧之无世在下对典狱者欲配享在下不至如苖之无世在下可怵于威富而不知敬忌乎念念知有天在上且知天实在吾心中可也】王曰嗟四方司政典狱非尔惟作天牧今尔何监非时伯夷播刑之迪其今尔何惩惟时苖民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苖苖民无辞于罚乃絶厥世【司政典狱汉孔氏曰诸侯也为诸侯主刑狱而言非尔诸侯为天牧养斯民乎为天牧民则今尔何所监惩所当监者非伯夷乎所当惩者非有苖乎伯夷布刑以啓迪斯民舍臯陶而言伯夷者探本之论也丽附也苖民不察于狱辞之所丽又不择吉人俾观于五刑之中惟是贵者以威乱政富者以货夺法断制五刑乱虐无罪上帝不蠲贷而降罚于苖苖民无所辞其罚而遂殄灭之也】纂疏【陈氏大猷曰惟吉人能慈祥哀矜察刑之中察狱既不得其情任狱又不得其人人与法俱弊也自古酷吏如郅都甯成严延年王温舒周兴来后臣之流未有不反中其身及其子孙者帝不蠲而絶厥世古今一律也○愚谓此因上章言苖民及虞廷之刑而欲典狱者监虞而惩苖也庶威夺货分说以与上文讫威讫富相照应较优不蠲不洁其所为也】王曰呜呼念之哉伯父伯兄仲叔季弟幼子童孙皆听朕言庶有格命今尔罔不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三徳一人有庆兆民頼之其宁惟永【此告同姓诸侯也格至也参错讯鞠极天下之劳者莫若狱苟有毫髪怠心则民有不得其死者矣罔不由慰日勤者尔所用以自慰者无不以日勤故职举而刑当也尔罔或戒不勤者刑罚之用一成而不可变者也苟顷刻之不勤则刑罚失中虽深戒之而已施者亦无及矣戒固善心也而用刑岂可以或戒也哉且刑狱非所恃以为治也天以是整齐乱民使我为一日之用而已非终即康诰大罪非终之谓言过之当宥者惟终即康诰小罪惟终之谓言故之当辟者非终惟终皆非我得轻重惟在夫人所犯耳尔当敬逆天命以承我一人畏威古通用威辟之也休宥之也我虽以为辟尔惟勿辟我虽以为宥尔惟勿宥惟敬乎五刑之用以成刚柔正直之徳则君庆于上民頼于下而安宁之福其永久而不替矣】纂疏【苏氏曰庶以格天命○吕氏曰慰者非得其情而喜盖以不弛其职自慰也罔或戒者必常惰而后戒虽曰追悔方其惰时刑必有失其平者矣○陈氏曰尔当以日勤为安不至以不勤为戒戒不勤则心有作辍而不能日勤不勤之为害己多矣天以刑齐民天不能自为之故以俾我然天之爱民其心无穷我亦不能以一日遂终其事相与以终之者犹有望于人则吾敬刑之心始有所托是此心无穷已处即天意也尔当敬迎天命以奉我一人用刑之际人虽畏服我犹以为未足畏人虽称美我犹以为未足美则此心常无己方能承人君爱民无穷之心合上天爱民无穷之心矣成三徳者时乎用中典则正直之徳成时乎用重典则刚徳成时乎用轻典则柔徳成○王氏炎曰刑当轻而轻以成柔徳而柔不至于纵弛当重而重以成刚徳而刚不至于苛暴介轻重之间以成正直而正直不至于偏倚○愚谓下文有敬逆天命则首当云庶几有以感格天命刑出于天天俾之我故望尔迎天命以奉我所以承天者勤也敬也能勤能敬则刑非刑也徳也刑非刑也福也可不念之哉】王曰吁来有邦有土告尔祥刑在今尔安百姓何择非人何敬非刑何度非及【有民有社者皆在所告夫刑凶器也而谓之祥祥者刑期无刑民协于中其祥莫大焉及逮也汉世诏狱所逮有至数万人者审度其所当逮者而后可逮之也曰何曰非问荅以发其意以明三者之决不可不尽心也】纂疏【张氏曰此并同姓异姓诸侯而戒之○苏氏曰罪非己造为人所累曰及秦汉谓之逮狱吏以不遗支党为忠以多逮广系为利汉大狱有逮万人者国之安危祚之短长咸寄于此○愚谓刑而曰祥以好生之徳寓焉择人敬刑而谨所及则民安矣民安则刑可言祥矣】两造具备师听五辞五辞简孚正于五刑五刑不简正于五罚五罚不服正于五过【两造者两争者皆至也周官以两造听民讼具备者词证皆在也师众也五辞丽于五刑之辞也简核其实也孚无可疑也正质也五辞简核而可信乃质于五刑也不简者辞与刑参差不应刑之疑者也罚赎也疑于刑则质于罚也不服者辞与罚又不应也罚之疑者也过误也疑于罚则质于过而宥免之也】纂疏【张氏曰两造非偏辞师听非偏见一人独听恐聦明有不及思虑有不至必众听之○吕氏曰狱辞所及固欲审度而两造词证复欲具备盖不当逮者不可扰一人当逮者不可缺一人又曰古者因情而求法故有不可入之刑后世移情而合法故无不可加之罪】五过之疵惟官惟反惟内惟货惟来其罪惟均其审克之【疵病也官威势也反报徳怨也内女谒也货贿赂也来干请也惟此五者之病以出入人罪则以人之所犯坐之也审克者察之详而尽其能也下文屡言以见其丁宁忠厚之至疵于刑罚亦然但言于五过者举轻以见重也】纂疏【孔氏曰或尝同官位或诈反囚辞或旧相往来○吕氏曰刑降而为罚罚降而为过然以私而故纵则又非天讨也故纵之病有五审者察之尽其心克者治之尽其力○陈氏曰此之审克恐故出人罪下之审克恐故入人罪也】五刑之疑有赦五罚之疑有赦其审克之简孚有众惟貌有稽无简不听具严天威【刑疑有赦正于五罚也罚疑有赦正于五过也简核情实可信者众亦惟考察其容貌周礼所谓色听是也然听讼以简核为本苟无情实在所不听上帝临汝不敢有毫髪之不尽也】纂疏【夏氏曰辞或可伪而貌不可掩不正则眊有愧则泚于此稽之不得遁矣苟无可简核则疑狱明矣此在所不听竟舍之可也○张氏曰具俱也谓上所言皆敬天威也】墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其属二百五刑之属三千上下比罪无僭乱辞勿用不行惟察惟法其审克之【墨刻颡而湼之也劓割鼻也剕刖足也宫淫刑也男子割势妇人幽闭大辟死刑也六两曰锾阅视也倍二百锾也倍差倍而又差五百锾也属类也三千緫计之也周礼司刑所掌五刑之属二千五百刑虽増旧然轻罪比旧为多而重罪比旧为减也比附也罪无正律则以上下刑而比附其罪也无僭乱辞勿用不行未详或曰乱辞辞之不可听者不行旧有是法而今不行者戒其无差误于僭乱之辞勿用今所不行之法惟详明法意而审克之也○今案臯陶所谓罪疑惟轻者降一等而罪之耳今五刑疑赦而直罚之以金是大辟宫剕劓墨皆不复降等用矣苏氏谓五刑疑各入罚不降当因古制非也舜之赎刑官府学校鞭扑之刑耳夫刑莫轻于鞭扑入于鞭扑之刑而又情法犹有可议者则是无法以治之故使之赎特不欲遽释之也而穆王之所谓赎虽大辟亦赎也舜岂有是制哉详见篇题】纂疏【陈氏曰载于法曰刑加于人曰辟犯墨辟而情罪可疑者则赦之使赎罚则罚之纳赎也然必检阅核实其罪使与罚相当不可苟也下仿此○夏氏曰每条必阅实其罪恐阅实其一而忽其他故不嫌费辞也○孔氏曰别言罚属合言刑属明刑罚同属互见其义○吕氏曰轻罪多于前重罪损于旧观其目哀矜之意固可见观其凡文胜之弊亦可推矣○夏氏曰罪实而加以法谓之刑罪疑而赎以金谓之罚上下比罪谓于法无此条则上比重罪下比轻罪上下相比观其所犯当与谁同然后定其轻重之法如今律无明文则许用例也然当上下比罪之时吏或因縁为奸故又戒以不可用私意而僭差妄乱其辞僭谓辞在此乃差而之彼乱谓辞本平直乃乱而为曲也惟内察以心外合以法内外两尽惟详审者能之○陈氏曰三千者已定之法载之刑书者也天下之情无穷刑书所载有限不可以有限之法求尽无穷之情又在用法者斟酌损益之古者任人不任法法所载者任法法不载者参以人上下比罪是也以其罪而比附之土刑则见其重以其罪而比附之下刑则见其轻故于轻重之间裁酌之然必以辞为主辞若僭乱情与罪不相合是不可行者也当勿用其不可行之法惟当察其情求之法二者合而后允当乎人情法意是乃可行者也在审克之而已○陈氏大猷曰三千者法之正条载之刑书者刑如律比如例法有限情无穷三千之属众矣犹不能尽天下之情罪以此知人情无穷而法不可独任也既无正律复僭乱而无定辞将安所据依乎且又有此例昔尝有之而今不可行者矣必无差乱其辞而妄比附勿用今不可行之法而强比附如汉长安贾人与浑邪王市者罪当死凡五百余人汲黯曰愚民安所知市贾长安中而文吏以为阑出财物如边闗乎此类乃以不可行者比附也○唐孔氏曰古者金银铜钱緫号为金孔以此为黄铁舜典金赎则以为黄金盖古人赎罪悉皆用铜或称黄铁或称黄金】上刑适轻下服下刑适重上服轻重诸罚有权刑罚世轻世重惟齐非齐有伦有要【事在上刑而情适轻则服下刑舜之宥过无大康诰所谓大罪非终者是也事在下刑而情适重则服上刑舜之刑故无小康诰所谓小罪非眚者是也若诸罚之轻重亦皆有权焉权者进退推移以求其轻重之宜也刑罚世轻世重者周官刑新国用轻典刑乱国用重典刑平国用中典随世而为轻重者也轻重诸罚有权者权一人之轻重也刑罚世轻世重者权一世之轻重也惟齐非齐者法之权也有伦有要者法之经也言刑罚虽惟权变是适而齐之以不齐焉至其伦要所在盖有截然而不可紊者矣此两句緫结上意】纂疏【张氏曰杀人者死上刑也然有误杀此适轻也则服下刑鬭殴不死下刑也然有谋杀而适不死此适重也则服上刑刑权轻重以为上下罚权轻重以为多少○陈氏曰罪重莫如杀人然所杀奴婢非适轻乎罪轻莫如诟骂然所骂父兄非适重乎上刑非服最上刑比之下刑为重耳胶故以为齐非齐也如上刑服上下刑服下前世刑轻今亦轻前世刑重今亦重此惟齐也殊不知情有轻重时有治乱安得而齐之乃所以为不齐耳不若归之伦理要防知伦要则知权变矣○陈氏大猷曰刑罚有权权人情而为轻重也世轻世重权世变而为轻重也○王氏曰欲为一法以齐之则其齐也不齐以不齐齐之则齐矣惟齐非齐以不齐齐之之谓也先后有序谓之伦众体所防谓之要】罚惩非死人极于病非佞折狱惟良折狱罔非在中察辞于差非从惟从哀敬折狱明啓刑书胥占咸庶中正其刑其罚其审克之狱成而孚输而孚其刑上备有并两刑【罚以惩过虽非致人于死然民重出赎亦甚病矣佞口才也非才口辩给之人可以折狱惟温良长者视民如伤者能折狱而无不在中也此言听狱者当择其人也察辞于差者辞非情实中必有差听狱之要必于其差而察之非从惟从者察辞不可偏主犹曰不然而然所以审轻重而取中也哀敬折狱者恻怛敬畏以求其情也明啓刑书胥占者言详明法律而与众占度也咸庶中正者皆庶几其无过忒也于是刑之罚之又当审克之也此言听狱者当尽其心也若是则狱成于下而民信之狱输于上而君信之其刑上备有并两刑者言上其断狱之书当备情节一人而犯两事罪虽从重亦并两刑而上之也此言谳狱者当备其辞也】纂疏【苏氏曰佞折狱服其口不服其心囹圄之中何求不获囚辞惟吏是从者不可从也○林氏曰佞人御人以口给如周亚夫诣廷尉责问曰君侯欲反何也荅曰臣所买器乃葬器也何谓反乎吏曰君纵不反地上即反地下矣所谓佞折狱也哀敬哀矜勿喜也哀则不忍敬则不忽○张氏曰惟良所以能折狱以其无不在中也○孔氏曰察囚辞其难在于差错非从其伪辞惟从其本情○王氏曰以辩穷之彼非心服而从惟屈而从耳○吕氏曰理直者屡问无差理不直者十次说作十様从其差而察之不从民口之伪辞乃所以从民心之眞情也○陈氏大猷曰从犹服也因其差而察之则眞情毕见虽巧辨不服从者亦服从矣○愚谓非从惟从诸说皆意之合缺○陈氏曰曰庶者见中正之为难典狱者不当自足以为已得中正也输之于上备载罪法之轻重事情之本末不可缺畧两刑谓一人有两罪一罪有二法并具上之以听命于上不敢专也○陈氏大猷曰此章首云告尔祥刑至安百姓言制刑之本意也何择至非及言用刑之纲领也两造至天威言听狱之节奏也墨辟至三千言赎法及刑书之定目也上刑至有要言用刑之权变也罚惩至克之言折狱而用法也狱成至两刑言结狱而奏案也反覆丁宁备矣】王曰呜呼敬之哉官伯族姓朕言多惧朕敬于刑有徳惟刑今天相民作配在下明清于单辞民之乱罔不中听狱之两辞无或私家于狱之两辞狱货非宝惟府辜功报以庶尤永畏惟罚非天不中惟人在命天罚不极庶民罔有令政在于天下【此緫告之也官典狱之官也伯诸侯也族同族姓异姓也朕之于刑言且多惧况用之乎朕敬于刑者畏之至也有徳惟刑厚之至也今天以刑相治斯民汝实任责作配在下可也明清以下敬刑之事也狱辞有单有两单辞者无证之辞也听之为尤难明者无一毫之蔽清者无一点之汚曰明曰清诚敬笃至表里洞彻无少私曲然后能察其情也乱治也狱货鬻狱而得货也府聚也辜功犹云罪状也报以庶尤者降之百殃也非天不中惟人在命者非天不以中道待人惟人自取其殃祸之命尔此章文有未详者姑缺之】纂疏【张氏曰官伯官之长也前云配享在下此云作配在下见狱官之重与天配也○孔氏曰今天治民人君为配天在下○唐孔氏曰左传襄十二年异姓临于外同族于祢庙故族为同族姓为异姓狱官致富成私家故欲无成私家于狱之两辞○叶氏曰私家私其家也○吕氏曰不可用私意而家于狱之两辞家云者出没变化于两辞之中以为囊槖窟穴者也货积而罪亦积乃所以聚汝辜罪之功状○陈氏大猷曰明清以听单辞以中而听两辞鬻狱而降罚非天道不中以狱之于人乃性命生死之所在故也苟用刑不中而天罚不至则典狱者无所惩戒自此庶民无有蒙善政而在于天下者矣任刑大本在敬与中用心以敬为主用法以中为主前已论之此复提敬与中训之后章复申以中焉○愚谓有徳惟刑谓有徳于民者惟此刑耳民之所以治无不在于以中而听狱之两辞耳两辞之狱每可容私家于狱如君子不家于丧之家无或以私意而求成家于狱之两辞天报之以庶尤受货而富若可喜计货为罪永可畏也】王曰呜呼嗣孙今往何监非徳于民之中尚明听之哉哲人惟刑无疆之辞属于五极咸中有庆受王嘉师监于兹祥刑【此诏来世也嗣孙嗣世子孙也言今往何所监视非用刑成徳而能全民所受之中者乎下文哲人即所当监者五极五刑也明哲之人用刑而有无穷之誉盖由五刑咸得其中所以有庆也嘉善师众也诸侯受天子良民善众当监视于此祥刑申言以结之也】纂疏【苏氏曰王耄矣诸侯多其孙○孔氏曰当何监视非当立徳于民为之中正乎○吕氏曰中者吕刑之纲领苖民罔中者也臯陶明是中者也穆王之告司政典狱勉是中者也末章训迪中外无他说焉今尔何所监非徳于民之中乎用刑者干誉欲以为徳而不足以为徳所以为徳者必于民之中而后可也○或曰非有徳于民所受之中乎民失其受中之性我以徳导之使复其性是有徳于民所受之中也○陈氏大猷曰此句疑有缺文○夏氏曰属于五极附着于五刑之极处也极乃緫要纲领之地末二句緫结一篇之意民受中以生未尝不善防于罪恶非本然也故民曰嘉师刑虽主于刑人然刑奸宄所以扶善良虽曰不祥乃所以为祥也故刑曰祥刑民犯刑无非恶也而云嘉师刑不祥器也而云祥刑能以恶为嘉以不祥为祥斯知用刑之道矣○愚谓极者标准之名折狱能系属于五刑之标准所以皆合乎中理而有福庆也或训极为中固非径指五极为五刑亦非嘉师良民也祥刑良法也此申明前告尔祥刑之意而欲其监观于所告之祥刑也○毅斋沈氏曰尝读冏命吕刑二书窃有感于人心之无常操存之不易盖穆王一人之身而此心凡三变焉方其命伯冏也既以怵惕惟励自儆复以格其非心责臣罔有不钦之训呜呼钦哉之辞其忧思深且长矣此心不继血气方盛驭八骏而略四方几至亡国前日预知儆戒者不免躬自蹈之逮其期颐笃老之际度作刑以训四方而敬忌敬五刑敬之哉之说三四致意焉虽周道自此衰然冏命之书专主乎钦吕刑之书专主乎敬心法之传千载犹可想也吁人心操舍存亡之变如此哉○滕氏曰书之大意一中字而已允执厥中书所以始咸中有庆书所以终○董氏鼎曰穆王命君牙伯冏皆言文武成康独吕刑无一语及先王意其以赎刑非家法所有故逺取金作赎刑以为据孔子未定书以前舜典犹曰夏书序谓训夏赎刑疑本诸此然不见斥于孔子则犹拳拳于哀矜畏惧虽非良法而尚存美意欤】
