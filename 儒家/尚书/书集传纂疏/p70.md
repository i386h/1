<!-- { "loadSidebar": true } -->
　　公曰嗟人无哗听命徂兹淮夷徐戎并兴【汉孔氏曰徐戎淮夷并起寇鲁伯禽为方伯帅诸侯之师以征叹而勅之使无諠哗欲其静听誓命苏氏曰淮夷叛已久矣及伯禽就国又胁徐戎并起故曰徂兹淮夷徐戎并兴徂兹者犹曰往者云】纂疏【孔氏曰徂兹今往征伐此】善糓乃甲胄敿乃干无敢不吊备乃弓矢鍜乃戈矛砺乃锋刃无敢不善【糓缝完也缝完其甲胄勿使断毁敿郑氏云犹系也王肃云敿楯当有纷系持之吊精至也鍜淬砺磨也甲胄所以衞身弓矢戈矛所以克敌先自卫而后攻人亦其序也】纂疏【唐孔氏曰世本云少康子杼作甲兜鍪首铠也经皆言甲胄秦以来始云铠兜鍪古用皮秦以后用铁铠鍪皆从金盖用铁也楯纷如绶而小系纷于楯以为饰备具也每弓百矢五十矢为束】今惟淫舍牿牛马杜乃擭敜乃穽无敢伤牿牿之伤汝则有常刑【淫大也牿闲牧也擭机槛也敜塞也师既出牛马所舍之闲牧大布于野当窒塞其擭穽一或不谨而伤闲牧之牛马则有常刑此令军在所之居民也举此例之凡川梁薮泽险阻屏翳有害于师屯者皆在矣此除道路之事】纂疏【唐孔氏曰牛马在牿遂以牿名牛马礼冥氏堂为穽擭擭以捕虎豹穿地为深穽又设机其上防其跃出也穽以捕小兽穿地为深坑入必不能出上不设机也穽以穿地为名擭以获兽为名擭亦设于穽中但穽不设机为异耳杜敜皆闭塞之义】马牛其风臣妾逋逃勿敢越逐祗复之我商赉汝乃越逐不复汝则有常刑无敢寇攘逾垣墙窃马牛诱臣妾汝则有常刑【役人贱者男曰臣女曰妾马牛风逸臣妾捕亡不得越军垒而逐之失主虽不得逐而人得风马牛逃臣妾者又当敬还之我商度多寡以赏汝如或越逐而失伍不复而攘取皆有常刑有故窃夺逾垣墙窃人牛马诱人臣妾者亦有常刑此严部伍之事】纂疏【左传风马牛不相及贾逵曰牝牡相诱谓之风○吕氏曰自古丧师每因剽掠失伍为敌所乗本部不敢离局他部不敢匿奸无可乗矣】甲戌我惟征徐戎峙乃糗粮无敢不逮汝则有大刑鲁人三郊三遂峙乃桢榦甲戌我惟筑无敢不供汝则有无余刑非杀鲁人三郊三遂峙乃刍茭无敢不多汝则有大刑【甲戌用兵之期也峙储备也糗粮食也不逮若今之乏军兴淮夷徐戎并起今所攻独徐戎者盖量敌之坚瑕缓急而攻之也国外曰郊郊外曰遂天子六军则六乡六遂大国三军故鲁三郊三遂也桢榦板筑之木题曰桢墙端之木也旁曰榦墙两边障土者也以是日征是日筑者彼方御我之攻势不得扰我之筑也无余刑非杀者刑之非一但不至于杀尔刍茭供军牛马之用军以期防刍粮为急故皆服大刑桢榦刍茭独言鲁人者地近而致便也】纂疏【唐孔氏曰万二千五百人为军一家出一人一乡为一军天子六军出自六乡则诸侯大国三军亦出自三乡也○林氏曰国有四郊郊外为遂夷戎为寇东郊受敌故使东民专意攻守而调发储峙则使西南北三郊三遂之民盖取给于不受敌之地也○苏氏曰无余刑刑不遗余力特不杀而已○李氏曰常刑刑有定名者也大刑死刑也无余刑刑之不至死减死一等也】秦誓【左传子自郑使告于秦曰郑人使我掌其北门之管若濳师以来国可得也穆公访诸蹇叔蹇叔曰不可公辞焉使孟明西乞白乙伐郑晋襄公帅师败秦师于崤囚其三帅穆公悔过誓告羣臣史録为篇今文古文皆有】纂疏【春秋僖公三十二年晋人及姜戎败秦于崤胡氏安国曰书序专取穆公悔过主于劝善其词恕春秋备书秦晋用兵之失兼于惩恶其法严故人晋君而以狄视秦也○王氏炎曰书取其知悔春秋贬其悔而不改过而不改春秋不得赦其罪悔过美意书亦不能废其言○李氏曰春秋败崤之后复有彭衙济河之师初亦徒悔耳徒悔不改穆公所以仅为穆公也夫子于书取其一念之悔而于春秋责其遂非之失一寛一严意各有主○愚谓此篇乃初丧师慙悔之辞未几再用三用孟明与晋连兵易世不止殊与誓中悔过初意相反安在其能悔过也】
　　公曰嗟我士听无哗予誓告汝羣言之首【首之为言第一义也将举古人之言故先发此】古人有言曰民讫自若是多盘责人斯无难惟受责俾如流是惟艰哉【讫尽盘安也凡人尽自若是多安于狥己其责人无难惟受责于人俾如流水略无扞格是惟艰哉穆公悔前日安于自狥而不听蹇叔之言深有味乎古人之语故举为誓言之首也】附録【民讫自若是多盘想只是人情多要安逸之意】纂疏【孔氏曰言尽用顺道则多盘乐○吕氏曰顺理而行无非盘乐惟不皆然此忧患所由生也○陈氏大猷曰如言为善最乐】我心之忧日月逾迈若弗云来【已然之过不可追未迁之善犹可及忧岁月之逝若无复有来日也】纂疏【夏氏曰若弗云来忧改过之无日也如日月逝矣岁不我与】惟古之谋人则曰未就予忌惟今之谋人姑将以为亲虽则云然尚猷询兹黄髪则罔所愆【忌疾姑且也古之谋人老成之士也今之谋人新进之士也非不知其为老成以其不就已而忌疾之非不知其新进姑乐其顺便而亲信之前日之过虽已云然然尚谋询兹黄髪之人则庶罔有所愆盖悔其既往之失而冀其将来之善也】纂疏【孔氏曰执古义之谋人谓蹇叔等以未就我所欲反忌之今之谋人谓子等】畨畨良士旅力既愆我尚有之仡仡勇夫射御不违我尚不欲惟截截善谝言俾君子易辞我皇多有之【畨畨老貌仡仡勇貌截截辩给貌谝巧也皇遑通旅力既愆之良士前日所诋墓木既拱者我犹庶几得而有之射御不违之勇夫前日所夸过门超乗者我庶几不欲用之勇夫我尚不欲则辩给善巧言能使君子变易其辞说者我遑暇多有之哉良士谓蹇叔勇夫谓三帅谝言谓子先儒皆谓穆公悔用孟明详其誓意盖深悔用子之言也】纂疏【叶氏曰畨畨如世称皤然○王氏十朋曰畨畨与申伯畨畨同仡仡与崇墉仡仡同○陈氏大猷曰旅膂通脊骨也不违皆中度也王氏炎曰言变乱是非君子仁而不佞往往辞为所夺○愚谓穆公悔过不力改过不勇已可窥其微意于辞气之间曰尚猷曰尚有之尚不欲当谋急谋当有急有当不欲急不欲何以尚为朱子训过勿惮改谓有过当速改不可畏难而苟安三味尚之一辞优游缓慢宜其悔用孟明而卒用之悔不用蹇叔而卒不用也如鲁隐欲传桓营莬裘而曰吾将授之吾将老焉当授即授当老即老岂容有所谓将者乎二公之遂非速祸可于尚与将之辞觇之下文昧昧我思之诸解有以尾上章者孔氏曰以我前日昧昧思之不明故也】昧昧我思之如有一介臣断断猗无他技其心休休焉其如有容人之有技若己有之人之彦圣其心好之不啻如自其口出是能容之以保我子孙黎民亦职有利哉【时昧而思者深濳而静思也介独也大学作个断断诚一之貌猗语辞大学作兮休休易直好善之意容有所受也彦美士也圣通明也技才圣徳也心之所好甚于口之所言也职主也】纂疏【陈氏大猷曰惟无技能容人之技其无技而休休有容所谓不可小知而可大受也曰其如有容莫测其限量而难乎形容也心之好不啻如口之称口之称美有限心之好慕无穷此其好有徳之眞切又甚于视有才者之若已有矣是眞实能容非勉强也好善之利泽流无穷亦职有利即孟子好善优于天下况鲁国乎之意】人之有技冒疾以恶之人之彦圣而违之俾不达是不能容以不能保我子孙黎民亦曰殆哉【冒大学作媢忌也违背违之也达穷达之达殆危也苏氏曰至哉穆公之论此二人也前一人似房龄后一人似李林甫后之人主监此足矣】纂疏【愚案此章大学传引之其形容能容不能容者之情状利害可谓至言宜孔子定书不能废其言也】邦之杌陧曰由一人邦之荣懐亦尚一人之庆【杌陧不安也懐安也言国之危殆系于所任一人之非国之荣安系于所任一人之是申缴上二章意】纂疏【张氏曰杌如木之动摇陧如阜之圮壊○吕氏曰誓之终谓邦之不安咎有所归吾一人不得辞其责邦之安荣亦尚庶几一人之庆言休戚利害切吾一身○愚谓邦之安危系所用一人之是非是如上称有利非如次所称殆哉本孔注即老苏管仲论一国以一人兴以一人亡之意结上文两节有倒断吕氏以一人为穆公自谓记与书言一人皆谓天子诸侯称一人非名也鲁哀以此取讥穆公必不其然○张氏九成曰孔子深意若曰平王锡文侯而言不及复雠王道不可望也天下之雠莫大于弑君父天下之恶莫大乎安于为弑逆者所立事至于此王道絶矣夫子之意谓使平王用兵得如伯禽申侯犬戎庶可诛乎悔过得如秦穆惩创用贤周庶其中兴乎今皆无之故痛愤而以伯禽穆公继其后也○山杨氏曰或谓圣人以悔过取秦誓非也书有二誓志帝王之诰命于是絶也圣人于人不徒嘉其悔又欲其改且杀人至于被刑未有不悔者使不必死其肯悔乎战不败秦自以为功矣何以知之于焚舟之师知之也斯师何义乎○李氏谨思曰或谓周书终于文侯之命而以秦誓附马盖世变往来之会王伯升降之机书终文侯之命而王迹熄书附秦誓而霸图兴周迁洛邑而周日弱秦得镐京而秦日强读文侯之命见平王之忘君父忘雠耻也如此读秦誓见穆公欲改过迁善任贤去邪也如此周欲不弱秦欲不强得乎平王之诗下侪列国而秦车邻附见焉平王之书续以列国而秦誓附见焉进秦于诗书之末以警周也春秋之笔于秦每人之又且狄之又以尊周也天下之势骎骎而趋于秦夫子得不见其几微于定书删诗作春秋之际乎】










　　书集传纂疏卷六
