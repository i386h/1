<!-- { "loadSidebar": true } -->
　　酒诰【商受酗酒天下化之妹土商之都邑其染恶尤甚武王以其地封康叔故作书诰教之云今文古文皆有○按吴氏曰酒诰一书本是两书以其皆为酒而诰故误合而为一自王若曰明大命于妹邦以下武王告受故都之书也自王曰封我西土棐徂邦君以下武王告康叔之书也书之体为一人而作则首称其人为众人而作则首称其众为一方而作则首称一方为天下而作则首称天下君奭书首称君奭君陈书首称君陈为一人而作也甘誓首称六事之人汤誓首称格汝众此为众人而作也汤诰首称万方有众大诰首称大诰多邦此为天下而作也多方书为四国而作则首称四国多士书为多士而作则首称多士乃今酒诰为妹邦而作故首言眀大命于妹邦其自为一书无疑案吴氏分篇引证固为眀甚但既谓专诰毖妹邦不应有乃穆考文王之语意酒诰专为妹邦而作而妹邦在康叔封圻之内则眀大命之责康叔实任之故篇首专以妹邦为称至中篇始名康叔以致诰其曰尚克用文王敎者亦申言首章文王诰毖之意其事则主于妹邦其书则付之康叔虽若二篇而实为一书虽若二事而实相首尾反复参究盖自为书之一体也】纂疏【问扬子云言酒诰之篇俄空焉曰孔书以巫蛊事不曽传汉儒不曾见者多如郑康成晋杜预皆然想得子云亦不曾见○林氏曰纣以酒亡国余习犹存酒诰所以作也○愚谓此篇初以酗酒戒妹土之人不专为康叔言但责之康叔使眀戒酒之命于国人后方名呼康叔以丁宁之末云矧汝刚制于酒则专戒康叔之身欲康叔以身率国人也】
