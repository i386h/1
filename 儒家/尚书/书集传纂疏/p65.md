<!-- { "loadSidebar": true } -->
　　康王之诰【今文古文皆有但今文合于顾命】
　　王出在应门之内太保率西方诸侯入应门左毕公率东方诸侯入应门右皆布乗黄朱賔称奉圭兼币曰一二臣衞敢执壤奠皆再拜稽首王义嗣徳荅拜【汉孔氏曰王出毕门立应门内郑氏曰周礼五门一曰臯门二曰雉门三曰库门四曰应门五曰路门路门一曰毕门外朝在路门外则应门之内盖内朝所在也周中分天下诸侯主以二伯自陜以东周公主之自陜以西召公主之召公率西方诸侯盖西伯旧职毕公率东方诸侯则继周公为东伯矣诸侯入应门列于左右布陈也乗四马也诸侯皆陈四黄马而朱其鬛以为庭实或曰黄朱若篚厥黄之类賔诸侯也称举也诸侯举所奉圭兼币曰一二臣衞一二见非一也为王蕃衞故曰臣衞敢执壊地所出奠贽皆再拜首至地以致敬义宜也义嗣徳云者史氏之辞也康王宜嗣前人之徳故荅拜也○吴氏曰穆公使人吊公子重耳重耳稽颡而不拜穆公曰仁夫公子稽颡而不拜则未为后也盖为后者拜不拜故未为后也吊者含者襚者升堂致命主孤拜稽颡成为后者也康王之见诸侯若以为不当拜而不拜则疑未为后也且纯乎吉也荅拜既正其为后且知其以丧见也】纂疏【夏氏曰敢执上地所有奠之于王庭○愚谓奠如奠鴈之奠】太保暨芮伯咸进相揖皆再拜稽首曰敢敬告天子皇天改大邦殷之命惟周文武诞受羑若克恤西土【宰及司徒与羣臣皆进相揖定位又皆再拜稽首陈戒于王曰敢敬告天子示不敢轻告且尊称之所以重其听也曰大邦殷者明有天下不足恃也羑若未详苏氏曰羑羑里也文王出羑里之囚天命自是始顺或曰羑若即下文之厥若也羑厥或字有讹谬西土文武所兴之地言文武所以大受命者以其能恤西土之众也进告不言诸侯以内见外】纂疏【吕氏曰二伯率诸侯列门左右朝会分班仪也太保及芮伯咸进相揖朝会合班仪也始而分班则诸侯两列西伯与东伯之位相对继而合班则六卿前列宰与司徒之位相次○张氏曰恤西上以周业基于西土不忘本也○愚谓羑若难强解合缺】惟新陟王毕协赏罚勘定厥功用敷遗后人休今王敬之哉张皇六师无壊我髙祖寡命【陟升遐也成王初崩未丧未谥故曰新陟王毕尽协合也好恶在理不在我故能尽合其赏之所当赏罚之所当罚而克定其功用施及后人之休美今王嗣位其敬勉之哉皇大也张皇六师大戒戎备无废壊我文武艰难寡徳之基命也案召公此言若导王以尚威武者然守成之世多溺晏安而无立志苟不诘尔戎兵奋武烈则废弛怠惰而陵迟之渐见矣成康之时病正在是故周公于立政亦恳恳言之后世坠先王之业忘祖父之雠上下苟安甚至于口不言兵亦异于召公之见矣可胜叹哉】纂疏【问称成王独言毕协赏罚何也曰只为赏不当功罚不当罪故事差错若毕协赏罚非至公至明何以能此又问张皇六师曰古者兵藏于农故六军皆寓于农张皇六师只是整理民众底意思○张氏曰继新陟王惟在于敬敬则歴年不敬则坠命此召公平生所学昔以告成王今又以告康王也新王即位元老当以道徳进告乃先以赏罚六师言何也曰周自祖宗以来仁深泽厚规模已定惟商民犹伺间隙欲逞其祸元老深谋逺虑不得已而及此是说施于康王之时则可不可泛言于新王之前也○一说髙祖犹说命言髙后谓文王也○愚谓周以仁厚立国盈成之久流弊易弛而弱弊政虽甚于东迁之后几微已兆于一再传之余周召毕诸公已预见先忧于未然之前矣正如太公言鲁后世浸弱矣是也康王之子昭王即有舟胶楚泽之陵夷召公之言岂过也哉】王若曰庶邦侯甸男衞惟予一人钊报诰【报诰而不及羣臣者以外见内康王在丧故称名春秋嗣王在丧亦书名也】昔君文武丕平富不务咎厎至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方【丕平富者溥博均平薄敛富民言文武徳之广也不务咎者不务咎恶轻省刑罚言文武罚之谨也厎至者推行而厎其至也齐信者兼尽而极其诚也文武务徳不务罚之心推行而厎其至兼尽而极其诚内外充实故光辉发越用昭明于天下盖诚之至者不可揜也而又有熊罴武勇之士不二心忠实之臣戮力同心保乂王室文武用受正命于上天上天用顺文武之道而付之以天下之大也康王言此者求助羣臣诸侯之意】纂疏【愚谓王资助于内外而首述文武得勇士忠臣之助者有感于张皇六师之言也】乃命建侯树屏在我后之人今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞【天子称同姓诸侯曰伯父康王言文武所以命建侯邦植立蕃屏者意盖在我后之人也今我一二伯父庶几相与顾绥尔祖考所以臣服于我先王之道虽身守国在外乃心当常在王室用奉上之忧勤其顺承之毋遗我稚子之耻也】纂疏【林氏曰诸侯祖父尝臣服于先王汝尚相与顾安之顾谓念而不忘则先公之灵安矣○吕氏曰又戒以用奉承忧恤其所当顺者而顺行之顺理则一时位则殊厥若者其所当顺也人孰不欲顺理时位之不识则其顺或非所当顺者矣○林氏曰鞠子未离鞠养之稚子康王自谓】羣公既皆听命相揖趋出王释冕反丧服【始相揖者揖而进也此相揖者揖而退也苏氏曰成王崩未葬君臣皆冕服礼欤曰非礼也谓之变礼可乎曰不可礼变于不得已嫂非溺终不援也三年之丧既成服释之而即吉无时而可者曰成王顾命不可以不传既传不可以丧服受也曰何为其不可也孔子曰将冠子未及期日而有齐衰大功之丧则因丧服而冠冠吉礼也犹可以丧服行之受顾命见诸侯独不可以丧服乎太保使太史奉册授王于次诸侯入哭于路寝而见王于次王丧服受敎戒谏哭踊荅拜圣人复起不易斯言矣春秋传曰郑子皮如晋葬晋平公将以币行子产曰丧安用币子皮固请以行既葬诸侯之大夫欲因见新君叔向辞之曰大夫之事毕矣而又命孤孤斩焉在衰绖之中其以嘉服见则丧礼未毕其以丧服见是重受吊也大夫将若之何皆无辞以退今康王既以嘉服见诸侯而又受乗黄玉帛之币使周公在必不为此然则孔子何取此书也曰至矣其父子君臣之间敎戒深切着明足以为后世法孔子何为不取哉然其失礼则不可不辨】纂疏【问康王释丧服而被衮冕且受黄朱圭币之献诸家皆以为礼之变独苏氏以为失礼未知当此际合如何区处先生曰天子诸侯之礼与士庶人不同故孟子有吾未之学之语盖谓此类耳如伊训元祀十有二月朔亦是新丧伊尹已奉嗣王祗见厥祖固不可用凶服矣汉唐新主即位皆行册礼君臣亦皆吉服追述先帝之命以告嗣君韩文外集顺宗实録中有此事可考盖易世传授国之大事当严其礼而王侯以国为家虽先君之丧犹以为己私服也五代以来此礼不讲则始终之际殊草草矣荅潘子善　康王释斩衰而服衮冕于礼为非孔子取之又不知如何设使制礼作乐当此之职只得除之○王氏曰相揖摈相者揖之○叶氏曰天子即位之礼后世无传春秋犹有可攷君薨世子嗣位于丧次殡而未葬葬而未逾年者不敢死其君故不敢践其正位不敢朝庙而主祭封内三年称子縁臣民之心不可一日无君则不得已而嗣位缘始终之义一年不可以两君则犹不敢当君位故必至明年而后朝庙正君位改元春秋始书公即位焉然则成王始殡而康王即内朝以见诸侯礼欤诸侯逾年而朝庙即位以吉服乎以凶服乎不可知也然古者吉凶不同事子曰羔裘冠不以吊吉服不可为凶事则凶服不可为吉事明矣鲁庄未终桓丧王命主王姬嫁说者曰衰麻不可以接弁冕诸侯大夫葬晋平公云云是重受吊也古人谨于吉凶之服如此其严也康王之事必有不得已而然者盖成王初即位尚有四国淮夷之变微周公天下未可知况不及成王周公者乎故召公权一时之宜而遽正君臣之分若曰三年之丧天下之通丧也继世以正大统亦天下之大义也通丧上下之所同而大义天子之所独故不以通丧废大义而吉凶不可相乱则以冕服朝诸侯以为常礼则不可以为非礼亦不可传及后世率不能夺康王之为然后知二书之録于经非孔子不能权之于道以尽万世之变也○陈氏傅良曰释冕反丧服东坡疑之某尝以问之乡先生乡先生曰惜坡疑之而不加察也召毕皆盛徳又老于更事岂不知礼盖身见周公以叔父之亲拥辅太子而流言之变起于兄弟非周公之忠诚社稷岌岌乎殆哉矣故于康王之立特为非常之礼迎之南门衞之干戈奉之册书被之冕服而又率诸侯北面朝之以与天下共立新君使晓然知定向而无疑其意逺矣盖自秦汉而下授受成于宫闱之暧昧而拥立出于一人之予夺祸天下国家不少然后知二公老练坐镇安危之机送往事居中外无间未易以泥常论也○愚谓蘓氏之论主于守经叶陈之论出于达权守经合理之正而不可破达权亦当察事之宜而不可胶召公在当时必有廹于不得已惩创于往事而不敢轻者观其布置举措重大周密徴召防集翕合安徐若临大敌当大难然诸侯咸在或谓问疾者尚留而因受其朝非也观其言曰庶邦侯甸男衞曰率西方诸侯入左东方诸侯入右则徴召于既崩之余翕集于一旬之内可见又观张皇六师一语则当时事势亦可想矣纪载始末节节备具两篇之中词繁不杀前后五十六篇纪载无似此之详者证之朱子之说荅潘时举一叚未尝必主苏氏意可见矣今两存二说以俟来哲择焉若必非召公东坡已尽之尚何容喙】
　　毕命【康王以成周之众命毕公保厘此其册命也今文无古文有○唐孔氏曰汉歴律志云康王毕命丰刑曰惟十有二年六月庚午朏王命作册书丰刑此伪作者传闻旧语得其年月不得以下之辞妄言作丰刑耳亦不知丰刑之言何所道也】纂疏【吕氏曰周公始迁殷民戒长治者不忌于凶徳包以大度善恶并育以安反侧也至君陈则殷民寖服周化故简修进良犹未大区别也至康王则世变风移矣苟犹兼蓄并容则余孽不除终为良民之害故命毕公分别居里不惟恶不能以染善亦将无以自容势不得不入于善矣此周之治所以成也盖惟此时然后可以举此政为治之序固如此】
