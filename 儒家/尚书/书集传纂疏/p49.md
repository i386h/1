<!-- { "loadSidebar": true } -->
　　梓材【亦武王诰康叔之书谕以治国之理欲其通上下之情寛刑辟之用而篇中有梓材二字比稽田作室为雅故以为简编之别非有他义也今文古文皆有○案此篇多不类自今王惟曰以下若人臣进戒之辞以书例推之曰今王惟曰者犹洛诰之今王即命曰也肆王惟德用者犹召诰之肆惟王其疾敬徳王其德之用也已若兹监者犹无逸嗣王其监于兹也惟王子子孙孙永保民者犹召诰惟王受命无疆惟休也反覆参考与周公召公进戒之言若出一口意者此篇得于简编断烂之中文既不全而进戒烂简有用眀德之语编书者以与防厉杀人等意合又武王之诰有曰王曰监云者而进戒之书亦有曰王曰监云者遂以为文意相属编次其后而不知前之所谓王者指先王而言非若今王之为自称也后之所谓监者乃监视之监而非啓监之监也其非命康叔之书亦眀矣读书者优防涵泳沉潜反覆绎其文义审其语脉一篇之中前则尊谕卑之辞后则臣告君之语盖有不可得而强合者矣】纂疏【吴才老考究得梓材只前面是告戒臣下其后恐别是一篇不应王告臣下不称朕予而自称王断简残编无从考正只得子言语句读中有不晓者缺之又曰梓材后半篇又不知何处録得来此与他人言皆不领尝与陈同父言陈曰每尝读亦不觉今思之诚然○吴才老辨梓材后半截不是梓材乃臣告君之辞未尝如前一半称王曰又称汝为上告下之辞亦有此理又説梓材是洛诰中书甚好其他文字亦有错乱而移易得好者然无如才老此様处恰恰好】
　　王曰封以厥庶民暨厥臣逹大家以厥臣逹王惟邦君【大家巨室也孟子曰为政不难不得罪于巨室孔氏曰卿大夫及都家也以厥庶民暨厥臣逹大家则下之情无不通矣以厥臣逹王则上之情无不通矣王言臣而不言民者率土之濵莫非王臣也邦君上有天子下有大家能通上下之情而使之无间者惟邦君也】纂疏【陈氏大猷曰大家如晋六卿鲁三家齐诸田楚昭屈景之属左氏载封康叔以殷民七族陶氏至终葵氏即卫之大家也大家之情与国君常踈与国之臣民常亲盖臣民素服属于大家而大家之强阻亦臣民拥助之国君能抚其臣民由臣民以逹其情于天子而邦君之责尽矣○吕氏曰自康叔言则有臣民大家三等自王言之则率土皆王臣但言厥臣皆在其中矣○愚谓邦君处上下之间逹王必自逹大家始通上下之情其机括在大家得罪于大家巨室者不公正而无以服其心也此难以强力服而可以公心化以邦君一人公正之心能通乎一国臣民千万人之心由之以通乎大家之心则以其下逹者而上逹其流通无滞碍也必矣】汝若恒越曰我有师师司徒司马司空尹旅曰予防厉杀人亦厥君先敬劳肆徂厥敬劳肆往奸宄杀人歴人宥肆亦见厥君事戕败人宥【恒常也师师以官师为师也尹正官之长旅众大夫也敬劳恭敬劳来也徂往也歴人者罪人所过律所谓知情蔵匿资给也戕败者毁伤四肢面目汉律所谓疻也此章文多未详】纂疏【书康诰梓材洛诰诸篇有不可晓者今人都强觧去伯恭亦是如此説书自首至尾皆无一字理会不得如亦厥君先敬劳至戕败人宥之类都不成文理不可晓○愚案此一节自当阙之今姑采合诸説解之曰汝若常发越谓羣臣言我有交相师师之三卿与正长之尹众大夫之旅我意言我欲无虐杀人耳亦以其君先恭敬劳来其民为臣者遂往效君以敬劳遂与往日为奸宄者杀人者罪人所经歴者今皆寛宥与之为新羣臣遂亦见其君之事凡戕伤人毁败人物者亦寛宥之矣君宥其大者臣亦宥其小者大意欲康叔率其臣以戒虐杀施寛宥也】王啓监厥乱为民曰无胥戕无胥虐至于敬寡至于属妇合由以容王其效邦君越御事厥命曷以引养引恬自古王若兹监防攸辟【监三监之监康叔所封亦受畿内之民当时亦谓之监故武王以先王啓监意而告之也言王者所以开置监国者其治本为民而已其命监之辞盖曰无相与戕杀其民无相与虐害其民人之寡弱者则哀敬之使不失其所妇之穷独者则聨属之使有所归保合其民率由是而容蓄之也且王所以责效邦君御事者其命何以哉亦惟欲其引掖斯民于生养安全之地而已自古王者之命监若此汝今为监其无所用乎刑辟以戕虐人可也】纂疏【陈氏大猷曰周礼建牧立伯以维邦国立左右监自黄帝已然监乃诸侯之长也康叔孟侯卫亦方伯连率故称之为监案陈説胜受畿内民之説○吕氏曰效如效马效羊致也致之邦君○愚谓三篇意相承而相济康叔又为司防故命之多及于刑康诰于眀德慎罚悉矣不得已而云速由文王罚刑速由兹义率杀酒诰又惩羣饮而曰予其杀同于杀皆非得已也逮梓材告戒终矣虑康叔因前二篇屡及于杀而或轻于刑也故此篇惟以尚寛宥无刑辟为言仁哉武王其舜刑期无刑之心欤】惟曰若稽田既勤敷菑惟其陈修为厥疆畎若作室家既勤垣墉惟其涂塈茨若作梓材既勤朴斵惟其涂丹雘【稽治也敷菑广去草棘也疆畔也畎通水渠也涂塈泥饰也茨盖也梓良材可为器者雘采色之名敷菑以喻除恶垣墉以喻立国朴斵以喻制度武王之所已为也疆畎塈茨丹雘则望康叔以成终云尔】纂疏【梓材有可疑者如稽田垣墉之喻却与无胥戕无胥虐之类不相似欲至于万年惟王子子孙孙永保民却又似洛诰之文○陈氏大猷曰敷开垦也○尔雅田一嵗曰菑菑始去草也周礼广尺深尺曰畎○马氏曰卑曰垣髙曰墉○説文塈仰涂也○范曰茨茅盖屋也○陈氏曰具粗曰朴致巧曰斵○唐孔氏曰雘采色名有青有朱丹雘则朱色者　愚谓三者之譬谓武王既尽劳以始之叔当因旧成就润饰以终之不可变成规而隳前功也】今王惟曰先王既勤用眀徳懐为夹庶邦享作兄弟方来亦既用眀徳后式典集庶邦丕享【先王文王武王也夹近也懐逺为近也兄弟言友爱也泰誓曰友邦君方来者方方而来也既尽也先王尽勤用眀徳而懐来于上诸侯亦尽用眀徳而视效于下也后后王也式用也典旧典也集和辑也此章以后若臣下进戒之辞疑简脱误于此】纂疏【唐孔氏曰夹者人左右而夹之故言近夹音协○左氏以夹辅周室音甲○陈氏曰人心尊君亲上之天惟用眀徳足以感动之○愚谓自此以后朱子既以为他书错简误缀在此则觧説者不当复以为武王命康叔只云臣告君可也】皇天既付中国民越厥疆土于先王【越及也皇天既付中国民及其疆土于先王也】纂疏【尚书句读有长者如皇天既付中国民越厥疆土于先王是一句】肆王惟徳用和怿先后迷民用怿先王受命【肆今也徳用用眀徳也和怿和悦之也先后劳来之也迷民迷惑染恶之民也命天命也用慰悦先王之克受天命者也】纂疏【陈氏大猷曰迷民未率故王惟用徳以和之使不乖怿之使不怨先以引于前后以助于后不惟以悦民心亦所以悦先王受命之心○愚案训肆为今不若云肆故也遂也朱子谓为承上起下之辞书中肆字在句首者如肆类于上帝肆嗣王丕承基绪肆惟王其疾敬徳与上文肆往奸宄肆亦见厥君事皆故与遂之意耳旧读肆字连上句者尤非又眀徳者人心虗灵不昧之理无上下之间亦无前后之间先王所勤用以懐诸侯诸侯所既用以享天子均用此眀徳也何上下之间乎王惟徳用徳即所谓眀徳后王所用以怿迷民及用以怿受命亦无非用此眀德也何前后之间乎】已若兹监惟曰欲至于万年惟王子子孙孙永保民【已语辞监视也此人臣祈君永命之辞也案梓材有自古王若兹监罔攸辟之言而编书者误以监为句读而烂简适有已若兹监之语以为语意相类合为一篇而不知其句读之本不同文意之本不类也孔氏依阿其説于篇意无所发眀王氏谓成王自言必称王者以觐礼考之天子以正遏诸侯则称王亦强释难通独吴氏以为误简者为得之但谓王啓监以下即非武王之诰则未必然也】纂疏【愚谓曰万年惟王若止于长有天下曰子子孙孙永保民则欲世王之久安天下也意实公天下而非私于王家人臣祈天永命忠爱无穷之心欤此篇只以残编错简读之庶免穿凿】




　　书集传纂疏卷四下
<经部,书类,书集传纂疏>
　　钦定四库全书
　　书集传纂疏卷五　　　　　元　陈栎　撰朱子订定蔡氏集传
　　召诰【左传曰武王克商迁九鼎于洛邑史记载武王言我南望三途北望岳鄙顾詹有河粤詹洛伊毋逺天室营周居于洛邑而后去则宅洛者武王之志周公成王成之召公实先经理之洛邑既成成王始政召公因周公之归作书致告达之于王其书拳拳于歴年之久近反复乎夏商之废兴究其归则以諴小民为祈天命之本以疾敬徳为諴小民之本一篇之中屡致意焉古之大臣其为国家长远虑葢如此以召公之书因以召诰名篇今文古文皆有】纂疏【陈氏大猷曰成王实都镐特往来朝诸侯祀清庙于洛故镐京谓之宗周以为天下所宗也洛邑谓之成周又云东都以周道成于此也洛邑天下之至中镐京天下之至险于洛定鼎以朝诸侯所以承天地冲和之气宅土中以涖四海其示天下也公于镐定都以壮基本所以据天下形势之地处上游以制六合其虑天下也远汉唐并建两京其亦识形势之所在而有得于成王周公之遗意欤○愚谓宅洛之事武王志之成王述之上告祖庙迭咨大臣一日而建千万年宅中图大之基谨重如此周公自洛归镐召公因作书诰王其忠爱尤在此葢以宅中图大固难保大定功尤难王之在丰召之相宅固见宅中图大之难矣召公拳拳以敬徳永命戒王敬不敬之异效凡七言之至谓不敬徳则必坠厥命其词甚危见保大定功之尤难也序畧不言非矣○林氏曰丰在鄠县东丰水镐在长安西南昆明池所谓镐池也镐在丰东二十五里】
