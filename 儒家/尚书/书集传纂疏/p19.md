<!-- { "loadSidebar": true } -->
　　【郑氏曰此州染纁色善故贡之　愚按世子执纁公之孤执黒色纁赤色二色币也蔡云纁绛色币恐非】浮于江沱潜汉逾于洛至于南河【江沱潜汉其水道之出入不可详而大势则自江沱而入潜汉也逾越也汉与洛不通故舍舟而陆以达于洛自洛而至南河也程氏曰不径浮江汉兼用沱潜者随其贡物所出之便或由经流或循枝派期于便事而已】纂疏【王氏曰江沱潜汉均与洛不通必陆行逾洛然后由洛可至南河凡曰逾皆水道不通遵陆而后达也逾于沔同】荆河惟豫州【豫州之域西南至南条荆山北距大河】纂疏【问周公定豫州为天地之中东西南北各五千里今北边无极而南方交趾际海道里长短夐殊何以云各五千里曰此但以中国地四方相去言之未説极边与际海处周公以土圭测天地之中则豫州为中而南北东西际天各逺许多至于北逺而南近则地形有偏耳所谓地不满东南也】伊洛瀍涧既入于河【伊水山海经曰熊耳之山伊水出焉东北至洛阳县南北入于洛郭璞云熊耳在上洛县南今商州上洛县也地志言伊水出农卢氏之熊耳者非是洛水地志云出农郡上洛县领山水经谓之讙举山今商州洛南县领山也至巩县入河今河南府巩县也瀍水地志云出河南郡谷城县替亭北今河南府河南县西北有古谷城县其北山实瀍水所出也至偃师县入洛今河南府偃师县也涧水地志云出农郡新安县东南入于洛新安在今河南府新安渑池之间今渑池县东二十三里新安城是也城东北有白石山即涧水所出郦道元云世谓之广阳山然则涧水出今之渑池至新安入洛也伊瀍涧水入于洛而洛水入于河此言伊洛瀍涧入于河若四水不相合而各入河者犹汉入江江入海而荆州言江汉朝宗于海意同盖四水并流小大相敌故也详见下文】荥波既猪【荥波二水名济水自今孟州温县入河潜行絶河南溢为荥在今郑州荥泽县西五里敖仓东南敖仓者古之敖山也案今济水但入河不复过河之南荥渎水受河水有石门谓之荥口石门也郑康成谓荥今塞为平地荥阳民犹谓其处为荥泽郦道元曰禹塞淫水于荥阳下引河东南以通淮泗济水分河东南流汉明帝使王景即荥水故渎东注浚仪谓之浚仪渠汉志谓荥阳县有狼荡渠首济者是也南曰狼荡北曰浚仪其实一也波水周职方豫州其川荥雒其浸波溠尔雅云水自洛出为波山海经曰娄涿之山波水出其隂北流注于谷二説不同未详孰是孔氏以荥波为一水者非也】导菏泽被孟猪【菏泽地志在济隂郡定陶县东今兴仁府济隂县南三里其地有菏山故名其泽为菏泽也盖济水所经水经谓南济东过冤句县南又东过定陶县南又东北菏水东出焉是也被及也孟猪尔雅作孟诸地志在梁国睢阳县东北今南京虞城县西北孟诸泽是也曽氏曰被覆也菏水衍溢导其余波入于孟猪不常入也故曰被】厥土惟壤下土坟垆【土不言色者其色杂也垆防也顔氏曰而疏者谓之垆其土有髙下之不同故别言之】纂疏【土氏炎曰壤则为沃下等之土则坟垆为瘠　顾氏临曰髙地则壤下地则垆如青厥土白坟海濵广斥是也】厥田惟中上厥赋错上中【田第四等赋第二等杂出第一等也】厥贡漆枲絺纻厥篚纎纩锡贡磬错【林氏曰周官载师漆林之征二十有五周以为征而此乃贡者盖豫州在周为畿内故载师掌其征而不制贡禹时豫在畿外故有贡也推此义则冀不言贡者可知顔师古曰织纻以为布及练然经但言贡枲与纻成布与未成布不可详也纩细绵也磬错治磬之错也非所常用之物故非常贡必待锡命而后纳也与州橘柚同然州先言橘柚而此先言锡贡者橘柚言包则于厥篚之文无嫌故言锡贡在后磬错则与厥篚之文嫌于相属故言锡贡在先立言之法也】纂疏【孔氏曰纎纩细绵也林氏曰纎自为一物　愚案徐之纎缟则纎为缯此之纎纩则当为细孔説是】浮于洛达于河【豫州去帝都最近豫之东境径自入河豫之西境则浮于洛而后至河也】华阳黒水惟梁州【梁州之境东距华山之南西据黒水华山即太华见导山黒水见导水】纂疏【曽氏曰华山即西岳在梁雍之东其阳为梁州其隂为雍州　王氏曰于后世为巴蜀今四川地也】岷嶓既艺【岷嶓二山名岷山地志在蜀郡湔氐道西徼外在今茂州汶山县江水所出也晁氏曰蜀以山近江源者通为岷山连峯接岫重叠险阻不详逺近青城天彭诸山之所环绕皆古之岷山青城乃其第一峯也嶓山地志云在陇西郡氐道县漾水所出又云在西县今兴元府西县三泉县也盖嶓一山跨于两县云川原既涤水去不滞而无泛溢之患其山已可种艺也】纂疏【王氏炎曰江汉源此州方江汉之源未涤水或泛滥二山下其地有荒而不治者今既可种艺知二水之顺流也】沱潜既道【此江汉别流之在梁州者沱水地志蜀郡郫县江沱在东西入大江郫县今成都府郫县也又地志云蜀郡汶江县江沱在西南东入江汶江县今永康军导江县也潜水地志云巴郡宕渠县潜水西南入江宕渠今渠州流江县也郦道元谓宕渠县有大穴潜水入焉通罡山下西南潜出南入于江又地志汉中郡安阳县灊谷水出西南入汉灊音潜安阳县今洋州真符县也　又案梁州乃江汉之原此不志者岷之艺导江也嶓之艺导漾也道沱则江悉矣道潜则汉悉矣上志岷嶓下志沱潜江汉源流于是而见】纂疏【王氏炎曰江汉源梁州而入荆州故荆梁皆言沱潜既道】蔡蒙旅平【蔡蒙二山名蔡山舆地记在今雅州严道县蒙山地志蜀郡青衣县今雅州名山县也郦道元谓山上合下开沫水迳其间溷崖水脉漂疾厯代为患蜀郡太守李冰卒凿平溷崖则此二山在禹为用功多也祭山曰旅旅平者治功毕而旅祭也】纂疏【陈氏大猷曰古人举事必祭况治水大事必不敢忽然旅独于梁雍言之者九州终于梁雍以见前诸州名山皆有祭也旅独于蔡蒙荆岐言之者纪梁之山终于蔡蒙纪雍之山始于荆岐以见州内诸名山皆有祭也故下文复以九山刋旅緫结之然特言于诸州之后其先成民而后致力于神之意】和夷厎绩【和夷地名严道以西有和川有夷道或其地也又案晁氏曰和夷二水名和水今雅州荥经县北和川水自蛮界罗嵒州东西来迳蒙山所谓青衣水而入岷江者也夷水出巴郡鱼复县东南过佷山县南又东过夷道县北东入于江今详二説皆未可必但经言厎绩者三覃怀原隰既皆地名则此恐为地名或地名因水亦不可知也】纂疏【郑氏曰和夷和上之夷人也　曽氏曰严道有和川夷人居之】厥土青黎【黎黒也】厥田惟下上厥赋下中三错【田第七等赋第八等杂出第七第九等也案赋杂出他等者或以为嵗有丰凶或以为户有増减皆非也意者地力有上下年分不同如周官田一易再易之类故赋之等第亦有上下年分冀之正赋第一等而间嵗第二等也之正赋第七等而间嵗第六等也豫之正赋第二等而间嵗第一等也梁之正赋第八等而间嵗出第七第九等也当时必有条目其详今不存矣书之所载特凡例也若谓嵗之凶丰户之増减则九州皆然何独于冀豫梁四州言哉】纂疏【或曰闲出第六第七第九】厥贡璆铁银镂砮磬熊罴狐狸织皮【璆玉磬铁柔铁也镂刚铁可以刻镂者也磬石磬也言铁而先于银者铁之利多于银也后世蜀之卓氏程氏以铁冶富拟封君则梁之利尤在于铁也织皮者梁州之地山林为多兽之所走熊罴狐狸四兽之皮制之可以为裘其毳毛织之可以为罽也　林氏曰徐州贡浮磬此州既贡玉磬又贡石磬豫州又贡磬错以此观之则知当时乐器磬最为重岂非以其声角而在清浊小大之间最难得其和者哉】纂疏【邹氏近仁曰汉志犍为郡朱提县有朱提山出银每八两为一流直加他银几十之六犍为梁州境银独美故以贡朱提音谁时罽居例反】西倾因桓是来浮于潜逾于沔入于渭乱于河【西倾山名地志在陇西郡临洮县西今洮州临潭县西南桓水名水经曰西倾之南桓水出焉苏氏曰汉始出为漾东南流为河至汉中东行为汉沔郦道元曰自西倾而至葭萌浮于西汉西汉即潜水也自西汉遡流而届于晋寿界阻漾枝津南厯冈北迤逦接汉沔厯汉川至于襃水逾襃而暨于衙岭之南溪灌于斜川届于武功而北以入于渭汉武帝时人有上书欲通襃斜道及漕事下张汤问之云襃水通沔斜水通渭皆可以漕从南阳上沔入襃襃絶水至斜间百余里以车转从斜下渭如此则汉中谷可致经言沔渭而不言襃斜者因大以见小也襃斜之间絶水百余里故曰逾然于经文则当曰逾于渭今曰逾于沔此又未可晓也絶河而渡曰乱】纂疏【西倾在雍州其人有事于京师者必道从梁州因桓水而来故梁贡道及之　叶氏曰雍言织皮昆仑析支渠搜则非中国之贡明矣疑西倾即西戎之境熊罴狐狸织皮文与西倾因桓是来相属谓四兽织皮西倾之戎因桓水而以此来贡也　孔氏曰汉上曰沔】黒水西河惟雍州【雍州之域西据黒水东距西河谓之西河者主冀都而言也】纂疏【林氏曰雍梁皆以黒水为境不当言据王氏炎曰雍州之地秦汉曰闗中】　弱水既西【柳宗元曰西海之山有水焉散涣无力不能负芥投之则委靡垫没及厎而后止故名曰弱既西者导之西流也地志云在张掖郡删丹县薛氏曰弱水出吐谷浑界穷石山自删丹西至合黎山与张掖县河合又案通鉴魏太武击柔然至栗水西行至菟园水分军収讨又循弱水西行至涿邪山则弱水在菟园水之西涿邪山之东矣北史载太武至菟园水分军搜讨东至瀚海西接张掖水北度燕然山与通鉴小异岂瀚海张掖水于弱水为近乎程氏据西域传以弱水为在条支援引甚悉然长安西行一万二千二百里又百余日方至条支其去雍州如此之逺禹岂应穷荒而导其流也哉其説非是】纂疏【程氏曰弱水初必壅遏而东既导之西则逆者顺矣　林氏曰众水皆东而弱水独西黒水独南因其性与势之自然也强欲东之则逆其自然非行所无事矣】泾属渭汭【泾渭汭三水名泾水地志出安定郡泾阳县西今原州百泉县岍头山也东南至冯翊阳陵县入渭今永兴军髙陵县也渭水地志出陇西郡首阳县西南今渭州渭源县鸟鼠山西北南谷山也东至京兆船司空县入河今华州华隂县也汭水地志作芮扶风汧县蒲薮芮水出其西北东入泾今陇州汧源县蒲薮有汭水焉周职方雍州其川泾汭诗曰芮鞫之即皆谓是也属连属也泾水连属渭汭二水也】纂疏【陈氏大猷曰泾渭汭案礼与诗固可以汭为水名然下文言龙门西河会于渭汭以为二水则不通犹妫汭洛汭亦非可以为汭水也　愚案孔云水北曰汭一云水曲曰汭文如东过洛汭耳诗云泾以渭浊未尝及汭水也漆沮之从沣之同皆从同于渭耳未尝与汭通也蔡云三水恐非】漆沮既从【漆沮二水名漆水寰宇记自耀州同官县东北界来经华原县合沮水沮水地志出北地郡直路县东今坊州宜君县西北境也寰宇记沮水自坊州升平县北子午岭出俗号子午水下合榆谷慈马等川遂为沮水至耀州华原县合漆水至同州朝邑县东南入渭二水相敌故并言之既从者从于渭也又按地志谓漆水出扶风县晁氏曰此豳之漆也水经漆水出扶风杜阳县程氏曰杜阳今岐山普润县之地亦汉漆县之境其水入渭在沣水之上与经序渭水节次不合非禹贡之漆水也】澧水攸同【沣水地志作酆出扶风鄠县终南山今永兴军鄠县山也东至咸阳县入渭同者同于渭也渭水自鸟鼠而东沣水南注之泾水北注之漆沮东北注之曰属曰从曰同皆主渭而言也】纂疏【王氏炎曰从如少之从长渭大而漆沮小故言从沣渭相若故言同　鄠音户】荆岐既旅终南惇物至于鸟鼠【荆岐二山名荆山即北条之荆地志在冯翊怀徳县南今耀州富平县掘陵原也岐山地志在扶风美阳县西北今鳯翔府岐山县东北十里也终南惇物鸟鼠亦皆山名终南地志古文以太一山为终南山在扶风武功县今永兴军万年县南五十里也惇物地志古文以垂山为惇物在扶风武功县今永兴军武功县也鸟鼠地志在陇西郡首阳县西南今渭州渭源县西也俗呼为青雀山举三山而不言所治者蒙上既旅之文也】原隰厎绩至于猪野【广平曰原下湿曰隰诗曰度其隰原即指此也郑氏曰其地在豳今邠州也猪野地志云武威县东北有休屠泽古今以为猪野今凉州姑臧县也治水成功自髙而下故先言山次原隰次陂泽也】三危既宅三苗丕叙【三危即舜窜三苗之地或以为炖煌未详其地三苗之窜在洪水未平之前及是三危已既可居三苗于是大有功叙今案舜窜三苗以其恶之尤甚者迁之而立其次者于旧都今既窜者已丕叙而居于旧都者尚桀鷔不服盖三苗旧都山川险阻气习使然今湖南猺洞时犹窃俘而询之多为猫姓岂遗种欤】纂疏【后汉西羌传注三危在今沙州炖煌县东南山有三峯故曰三危　吕氏曰三苗有罪自当窜逐政施仁自当及之故治水至三危亦必使安宅丕叙后世谓投四裔若弃之者非圣人之心也】厥土惟黄壤【黄者土之正色林氏曰物得其常性者最贵雍州之土黄壤故其田非他州所及】纂疏【愚案土黄壤最贵故雍田上上涂泥最下故田下下】厥田惟上上厥赋中下【田第一等而赋第六等者地狭而人功少也】纂疏【王氏炎曰东方朔云闗中之地号为亩直一金田上上可知　唐孔氏曰此州与荆州田赋升降皆较六等荆升之极故云人功修此降之极故云人功少】厥贡惟球琳琅玕【球琳美玉也琅玕石之似珠者尔雅曰西北之美者有昆仑虚之球琳琅玕今南海有青琅玕瑚属也】纂疏【孙氏曰贡非一类物者不言惟一类物皆言惟】浮于积石至于龙门西河防于渭汭【积石地志在金城郡河闗县西南羌中今鄯州龙支县界也龙门山地志在冯翊夏阳县今河中府龙门县也西河冀之西河也雍之贡道有二其东北境则自积石至于西河其西南境则防于渭汭言渭汭不言河者蒙梁州之文也他州贡赋亦当不止一道此例以互见耳　案邢恕奏乞下熙河路打造船五百只于黄河顺流放下至防州西小河内藏放熙河路漕使李复奏窃知邢恕欲用此船载兵顺流而下去取兴州契勘防州之西小河咸水其濶不及一丈深止于一二尺岂能藏船黄河过防州入韦精山石峡险窄自上垂流直下髙数十丈船岂可过至西安州之东大河分为六七道散流渭之南山逆流数十里方再合逆溜水浅滩碛不胜舟载此声若出必为夏国侮笑事遂寝邢恕之策如李复之言可谓谬矣然此言贡赋之路亦曰浮于积石至于龙门西河则古来此处河道固通舟楫矣而复之言乃如此何也姑録之以备叅攷云】织皮昆仑析支渠搜西戎即叙【昆仑即河源所出在临羌析支在河闗西千余里渠搜水经曰河自朔方东转经渠搜县故城北盖近朔方之地也三国皆贡皮衣故以织皮冠之皆西方戎落故以西戎緫之即就也雍州水土既平而余功及于西戎故附于末　苏氏曰青徐三州皆莱夷淮夷岛夷所篚此三国亦篚织皮但古语有颠倒详略尔其文当在厥贡惟球琳琅玕之下浮于积石之上简编脱误不可不正愚谓梁州亦篚织皮恐苏氏之説为然】纂疏【碧梧马氏曰九州惟冀州所书曰治曰修云者有事之辞也其余则皆无事之辞　愚案惟冀有修治之辞余州皆无之非余州皆无事也以冀例之见余州之役自禹创始者皆曰治修鲧之功者皆曰修蒙冀文也】导岍及岐至于荆山逾于河壶口雷首至于太岳厎柱析城至于王屋太行恒山至于碣石入于海【此下随山也岍岐荆三山皆雍州山岍山地志扶风岍县西吴山古文以为汧山今陇州吴山县吴岳山也周礼雍州山镇曰岳山又案寰宇记陇州汧源有汧山汧水所出禹贡所谓岍山也晁氏以为今之陇山天井金门秦岭山者皆古之岍也岐荆见雍州壶口雷首太岳厎柱析城王屋太行恒山皆冀州山壶口太岳碣石见冀州雷首地志在河东郡蒲坂县南今河中府河东县也厎柱石在大河中流其形如柱今陜州陜县三门山是也析城地志在河东郡濩泽县西今泽州阳城县也晁氏曰山峯四面如城王屋地志在河东郡垣县东北今绛州垣曲县也晁氏曰山状如屋太行山地志在河内郡山阳县西北今怀州河内也恒山地志在常山郡上曲阳县西北今定州曲阳也逾者禹自荆山而过于河也孔氏以为荆山之脉逾河而为壶口雷首者非是盖禹之治水随山刋木其所表识诸山之名必其髙大可以辨疆域广博可以奠民居故谨而书之以见其施功之次第初非有意推其脉络之所自来若今之葬法所言也若必实以山脉言之则尤见其説之谬妄盖河北诸山根本脊脉皆自代北寰武岚宪诸州乗髙而来其脊以西之水则西流以入龙门西河之上流其脊以东之水则东流而为桑干幽冀以入于海其西一支为壶口太岳次一支包汾晋之源而南出以为析城王屋而又西折以为雷首又次一支乃为太行又次一支乃为恒山其间各隔沁潞诸川不相连属岂自岍岐跨河而为是诸山哉山之经理者已附于逐州之下于此又条列而详记之而山之经纬皆可见矣王郑有三条四列之名皆为未当今据导字分之以为南北二条而江河以为之纪于二之中又分为二焉此北条大河北境之山也】纂疏【问味别地脉之説曰禹治水不知是要水有所归不为民害还是只要辨味点茶如陆羽之流寻脉踏地如风水之流耶且太行自西北脉来为天下之脊此是中国大形势其厎柱王屋等山皆是太行山脚今説者分隂阳列言导岍及岐至于荆山荆山山脉逾河而过为壶口雷首厎柱析城王屋碣石则是荆山地脉却来做太行山脚其所谓地脉尚説不通况禹贡本非理防地脉耶　陈氏大猷曰丄文每州各言境内山川首尾不贯且自东而西非自然之形势故于此通説九州之山川联贯首尾更从西而东以着自然之形势　吕氏曰山川之分见于九州者其经也聚见于后者其纬也无经不知其定所无纬不知其脉络此作书之妙也导山或云随山通道以相视其源委脉络或云治山旁小水二説当兼用随山治水故以道言如止相山势何导之有山有脉络条列固不可诬而水源必出于山水势必因于山既随山通道相其脉络源委又因以导山旁涧谷之水而纳之川二説盖并行而不相悖也　林氏曰禹本导川归海今乃先以导山盖方洪水怀襄故川旧渎皆浸没不可见欲施工无所措手故先以九州髙山为表识自西决之使东以杀其滔天之势水既顺下渐入于海则川流故迹稍稍可求于是濬川之功可施始决九川距四海盖先随山而后濬川其序不得不然也　愚案三条之説出于马融王肃以岍岐至碣石为北条西倾至陪尾为中条嶓至敷浅原为南条然内方大别在荆州岷在梁州相去数千里岂可合为一条四列之説出于郑谓岍岐为正隂列西倾为次隂列嶓为次阳列岷山为正阳列四列虽是而隂阳正次名称未当宜蔡氏以二条四列订之云】西倾朱圉鸟鼠至于太华熊耳外方桐柏至于陪尾【西倾朱圉鸟鼠太华雍州山也熊耳外方桐柏陪尾豫州山也西倾见梁州朱圉地志在天水郡冀县南今秦州大潭县也俗呼为白岩山鸟鼠见雍州太华地志在京兆华隂县南今华州华隂县南二十里也熊耳在商州上洛县详见豫州外方地志颍川郡崈髙县有崈髙山古文以为外方在今西京登封县也桐柏地志在南阳郡平氏县东南今唐州桐柏县也陪尾地志江夏郡安陆县东北有横尾山古文以为陪尾今安州安陆也西倾不言导者蒙导岍之文也此北条大河南境之山也】纂疏【孔氏曰西倾朱圉在积石以东鸟鼠渭水所出在陇山之西三者雍州之南山至于太华相首尾而东太华熊耳外方桐柏四山相连东南在豫州界洛经熊耳伊经外方淮出桐柏经陪尾凡此皆先举所施功之山于上而后条列所治水于下互相备　曽氏曰岍与西倾皆雍州之山故西倾不言导其文蒙于导岍也岷嶓皆梁州之山故岷山不言导其文蒙于嶓冡也】导嶓至于荆山内方至于大别【嶓即梁州之嶓也山形如故谓之嶓详见梁州荆山南条荆山地志在南郡临沮县北今襄阳府南章县也内方大别亦山名内方地志章山古文以为内方山在江夏郡竟陵县东北今荆门军长林县也左传吴与楚战楚济汉而陈自小别至于大别盖近汉之山今汉阳军汉阳县北大别山是也地志水经云在安丰者非是此南条江汉北境之山也】纂疏【孔氏曰漾水出嶓在梁州经荆山荆山在荆州内方大别皆荆州山汉水所经】岷山之阳至于衡山过九江至于敷浅原【岷山见梁州衡山南岳也地志在长沙国湘南县今潭州衡山县也九江见荆州敷浅原地志云豫章郡厯陵县南有傅易山古文以为敷浅原今江州徳安县傅阳山也晁氏以为在鄱阳者非是今案晁氏以鄱阳有傅阳山又有厯陵山为应地志厯陵县之名然鄱阳汉旧县地不应又为厯陵县山名偶同不足据也江州徳安虽为近之然所谓敷浅原者其山甚小而卑亦未见其为在所表见者惟庐阜在大江彭蠡之交最髙且大宜所当纪志者而皆无攷据恐山川之名古今或异而传者未必得其真也姑俟知者过经过也与导岍逾于河之义同孔氏以为衡山之胍连延而为敷浅原者亦非是盖岷山之脉其北一支为衡山而尽于洞庭之西其南一支度桂岭北经袁筠之地至徳安所谓敷浅原者二支之间湘水间断衡山在湘水西南敷浅原在湘水东北其非衡山之脉连延过九江而为敷浅原者明甚且其山川冈脊源流具在眼前而古今异説如此况残山防港厯数千百年者尚何自取信哉岷山不言导者蒙导嶓之文也此南条江汉南境之山也】纂疏【问岷山之分何以见曰只是以水验之大凡两山夹行中间必有水两水夹行中间必有山江出于岷山岷山夹江两岸而行那边一支去为江北许多去处这边一支为湖南又一支为建康又一支为两浙而余气为福建二广　禹贡西方南方殊不见禹施工处縁是山髙少水患当时只分遣官属而不了事厎记述得文字不整齐耳某作九江彭蠡辨禹贡大概可见于此禹贡只载九江无洞庭今以其地验之有洞庭无九江则洞庭之为九江无疑矣洞庭彭蠡冬月亦涸只有数条江水在其中　过字有三义有山过水过人过如过九江只是禹过此处去也若曰山过水过便不通　孔氏曰岷山江所出在梁州衡山江所经在荆州　林氏曰岍岐所导之水乃合河济之流最为奔悍当其随山之初自西而决之东自东决之东北则已达于海矣故言入于海西倾嶓岷所导之水则未能达海且注于下流之地及濬川之功既施乃得入海故下文所载方是众水入海之道故此止言至于陪尾大别敷浅原而止而下流之山皆所不及也　陈氏经曰禹之导山虽曰因而治众水大概岍岐之列河济所经西倾之列伊洛淮渭所经嶓之列汉水所经岷山之列江水所经也　愚谓导山之役分为四路乃怀襄方殷未可下濬川之功先随山相视可疏导者疏导之两条四列实人功经厯之次第为濬川之经始下文导水详言濬川之源委乃収上文随山之成功林陈説是独岍岐入海一节辞犹未备岍岐一列河济所经既入海矣何为下文导河积石导沇水二条又各言入于海欤意者当时水患河济尤甚比江汉淮用工尤难故自源以至入海先之相视疏导后之开凿濬导必极于归宿之地若江汉淮之属则初一畨相视疏导且可至陪尾大别敷浅原而止下文方自源徂流言之欤】导弱水至于合黎余波入于流沙【此下濬川也弱水见雍州合黎山名隋地志在张掖县西北亦名羌谷流沙杜佑云在沙州西八十里其沙随风流行故曰流沙水之疏导者已附于逐州之下于此又派别而详记之而水之经纬皆可见矣濬川之功自随山始故导水次于导山也又案山水皆原于西北故禹叙山叙水皆自西北而东南导山则先岍岐导水则先弱水也】纂疏【导水凡九条大概自北而南先言山以为水之经故此言水以为山之纪　合黎孔云水名马云地名　程氏曰禹导弱水正流至合黎则逆行者已顺其逺而无所可治者固不必极之于西海近而无能为害者亦任其余波之入流沙则已矣此雍所谓既西而于此不必曰入于西海皆纪实也　林氏曰禹惟先决山陵之水使有所归然后可施濬川之功如上文既导岍岐至碣石然后导河济之功可施导西倾至陪尾然后导淮渭洛之功可施导嶓至大别导岷至敷浅原然后导汉与江之功可施所以先言导山而后导水也】导黒水至于三危入于南海【黒水地志出犍为郡南广县汾闗山水经出张掖鸡山南至炖煌过三危山南流入于南海唐樊绰云西夷之水南流入于南海者凡四曰区江曰西珥河曰丽水曰弥渃江皆入于南海其曰丽水者即古之黒水也三危山临峙其上案梁雍二州西边皆以黒水为界是黒水自雍之西北而直出梁之西南也中国山势冈脊大抵皆自西北而来积石西倾岷山冈脊以东之水既入于河汉岷江其冈脊以西之水即为黒水而入于南海地志水经樊氏之説虽未详的实要是其地也程氏曰樊绰以丽水为黒水者恐其狭小不足为界其所称西珥河者却与汉志叶榆泽相贯广处可二十里既足以界别二州其流又正趋南海又汉滇池即叶榆之地武帝初开滇嶲时其地古有黑水旧祠夷人不知载籍必不能附会而绰及道元皆谓此泽以榆叶所积得名则其水之黒似榆叶积渍所成且其地乃在蜀之正西又东北距宕昌不逺宕昌即三苗种裔与三苗之叙于三危者又为相应其证验莫此之明也】纂疏【陈氏大猷曰万水能载而弱水独弱且西流万水皆清而黒水独黑且南流天地之间有常有变不可一律齐圣人顺其性而已所谓行所无事也必欲东之则拂其性非行所无事矣滇音颠嶲音髓】导河积石至于龙门南至于华隂东至于厎柱又东至于孟津东过洛汭至于大伾北过洚水至于大陆又北播为九河同为逆河入于海【积石龙门见雍州华隂华山之北也底柱见导山孟地名津渡处也杜预云在河内郡河阳县南今孟州河阳县也武王师渡孟津者即此今亦名富平津洛汭洛水交流之内在今河南府巩县之东洛之入河实在东南河则自西而东过之故曰东过洛汭大伾孔氏曰山再成曰伾张楫以为在成臯郑以为在修武武徳臣瓉以为修武武徳无此山成臯山又不再成今通利军黎阳县临河有山盖大伾也案黎阳山在大河垂欲趋北之地故禹记之若成臯之山既非从东折北之地又无险碍如龙门厎柱之须疏凿西去洛汭既已太近东距洚水大陆又为絶逺当以黎阳者为是洚水地志在信都县今冀州信都县枯洚渠也程氏曰周时河徙砱砾至汉又改向顿丘东南流与禹河迹大相背戾地志魏郡邺县有故大河在东北直逹于海疑即禹之故河孟康以为王莽河非也古洚渎自唐贝州经城北入南宫贯穿信都大抵北向而入故河于信都之北为合北过洚水之文当以信都者为是大陆见冀州九河见兖州逆河意以海水逆潮而得名九河既沦于海则逆河在其下流固不复有矣河上播而为九下同而为一其分播合同皆水势之自然禹特顺而导之耳今案汉西域传张骞所穷河源云河有两源一出葱岭一出于阗于阗在南山下其河北流与葱岭河合东注蒲昌海蒲昌海一名盐泽去玉门阳闗三百余里其水停居冬夏不増减潜行地中南出积石又唐长庆中薛元鼎使吐蕃自陇西成纪县西南出塞二千余里得河源于莫贺延碛尾曰閟磨黎山其山中髙四下所谓昆仑也东北流与积石河相连河源澄莹冬春可涉下稍合流色赤益逺他水并注遂浊吐蕃亦自言昆仑在其国西南二説恐薛氏为是河自积石三千里而后至于龙门经但一书积石不言方向荒逺在所略也龙门而下因其所经记其自北而南则曰南至华隂记其自南而东则曰东至厎柱又详记其东向所经之地则曰孟津曰洛汭曰大伾又记其自东而北则曰北过洚水又详记其北向所经之地则曰大陆曰九河又记其入海之处则曰逆河自洛汭而上河行于山其地皆可攷自大伾而下垠岸髙于平地故决齧流移水陆变迁而洚水大陆九河逆河皆难指实然上求大伾下得碣石因其方向辨其故迹则犹可考也其详悉见上文　又案李复云同州韩城北有安国岭东西四十余里东临大河濒河有禹庙在山防河出处禹凿龙门起于唐张仁愿所筑东受降城之东自北而南至此山尽两岸石壁峭立大河盘东于山峡间千数百里至此山开岸濶豁然奔放怒气喷风声如万雷今案旧説禹凿龙门而不详其所以凿诵説相传但谓因旧修辟去其龃龉以决水势而已今详此説则自受降以东至于龙门皆是禹新开凿若果如此则禹未凿时河之故道不知却在何处而李氏之学极博不知此説又何所考也】纂疏【禹贡一书所纪地理治水曲折多不可晓窃意当时治水事毕却緫作此一书故自冀州帝都始如今人方量毕緫作一门单耳禹自言予决九川距四海濬畎浍距川一篇禹贡不过此二语极好细看今人説禹治水始于壶口凿龙门某未敢信方河水汹涌其势迅激纵使凿下龙门恐这石仍旧涌塞又下面水未有分杀必须溃决四出盖禹先决九川之水使各通于海又濬畎浍之水使各通于川使大水有所入小水有所归禹只是先从低处下手若下面之水尽杀则上面之水渐浅方可下手九川尽通则导河之功已及八分故某尝谓禹治水当始于碣石九河盖河患惟兖为甚兖州是河曲处其曲处两岸无山皆是平地所以溃决常必在此故禹自其决处导之用功尤难孟子亦云禹疏九河瀹济漯而注之海盖皆自下流疏杀其势耳若鲧则只是筑堙之所以九载而功弗成也　释水云河千里一曲一直河从积石北行又东乃折而南计应三千里然后至龙门而为西河云云河为四渎宗且源西北故叙中国之水以河为先陈解采朱説　曽氏曰导水有先言山者嶓导漾岷山导江是也嶓岷乃漾江之源故先言山有先言水者导河积石导淮自桐柏之类是也河出昆仑而后至积石淮出胎簪山而后至桐柏故先言水　郑氏曰凡言至者或山或地或泽名如河至龙门华隂汉至大别山名也至孟津大陆地名也济至菏泽名也言过言防皆水名以大水合小水曰过如河过洛汭汉过三澨之类二水势均而相入谓之会如济防于汶淮防泗沂之类以小水归大水谓之入入于河入于海是也水莫大于河他水莫均焉故未尝言会济洛水小凡水之防者势皆均敌故未尝言过　唐孔氏曰河源不始于此记其始施功处耳　苏氏曰河既分为九又合为一以一迎八而后入海　程氏曰河自洛汭以上山水名称迹道古今如一自大伾以下不特水道难考山旧近河者亦不可究非山有徙移也河既变迹年世又逺人知新河之为河不知旧山之不附新河也輙并河求之安从而得旧山之真欤　王氏炎曰周定王五年河徙已非禹之故道汉元光三年河徙东郡更注渤海继决于子又决于魏之舘陶遂分为屯氏河大河在西屯河在东二河相并而行元帝永光中又决于清河灵鸣犊口则河水分流入于博州屯河始壅塞不通后二年又决于平原则东入齐入青以达于海而下流与漯为一王莽时河遂行漯川大河不行于大伾之北而遂行于相魏之南则山泽在河之濒者支川与河相贯者悉皆易位而与禹贡不合矣　方氏回曰建绍后黄河决入钜野溢于泗以入于淮者谓之南清河由汶合济至沧州以入海者谓之北济河是时淮仅受河之半金之亡也河自开封北卫州决而入涡河以入淮水淮水独受大黄河之全以输之海济水之絶于王莽时者今其源出河北温县犹径枯黄河中以入汶而遂趋海清济贯浊河遂成虚论矣　愚谓方氏得于身经目覩与诸家据纸上而説者不同合程王説而参观之可见古今河道之大不同又因方説而后济水之入河复溢出于河者显然可见矣】嶓导漾东流为汉又东为沧浪之水过三澨至于大别南入于江东滙泽为彭蠡东为北江入于海【漾水名水经曰漾水出陇西郡氐道县嶓山东至武都常璩曰汉水有两源此东源也即禹贡所谓嶓导漾者其西源出陇西嶓山会泉始源曰沔迳葭萌入汉东源在今西县之西西源在今三泉县之东也郦道元谓东西两川俱出嶓而同为汉水者是也水源于嶓为漾至武都为汉又东流为沧浪之水郦道元云武当县北四十里汉水中有洲曰沧浪洲水曰沧浪水是也盖水之经厯随地得名谓之为者明非他水也三澨水名今郢州长寿县磨石山源东南流者名澨水至复州景陵县界来又名汊水疑即三澨之一然据左传漳澨防澨则为水际未可晓也大别见导山入江在今汉阳军汉阳县滙回也彭蠡见州北江未详入海在今通州静海县　今案彭蠡古今记载皆谓今之番阳然其泽在江之南去汉水入江之处已七百余里所蓄之水则合饶信徽抚吉贑南安建昌临江袁筠隆兴南康数州之流非自汉入而为滙者又其入江之处西则庐阜东则湖口皆石山峙立水道狭甚不应汉水入江之后七百余里乃横截而南入于番阳又横截而北流为北江且番阳合数州之流猪而为泽泛溢壅遏初无仰于江汉之滙而后成也不惟无所仰于江汉而众流之积日遏月髙势亦不复容江汉之来入矣今湖口横渡之处其北则江汉之浊流其南则番阳之清涨不见所谓汉水滙泽而为彭蠡者番阳之水既出湖口则依南岸与大江相持以东又不见所谓横截而为北江者又以经文考之则今之彭蠡既在大江之南于经则宜曰南滙彭蠡不应曰东滙于导江则宜曰南会于滙不应曰北防于滙滙既在南于经则宜曰北为北江不应曰东为北江以今地望参校絶为反戾今庐江之北有所谓巢湖者湖大而源浅每嵗四五月间蜀岭雪消大江泛溢之时水淤入湖至七八月大江水落湖水方泄随江以东为合东滙北滙之文然番阳之湖方五六百里不应舍此而録彼记其小而遗其大也盖尝以事理情势考之洪水之患惟河为甚意当时龙门九河等处事急民困势重役烦禹亲莅而身督之若江淮则地偏水急不待疏凿固已通行或分遣官属徃视亦可况洞庭彭蠡之间乃三苗所居水泽山林深昧不测彼方负其险阻顽不即工则官属之徃者亦未必遽敢深入是以但知彭蠡之为泽而不知其非汉水所滙但意如巢湖江水之淤而不知彭蠡之源为甚众也以此致误谓之为滙谓之北江无足怪者然则番阳之为彭蠡信矣】纂疏【因説禹贡先生曰此最难説盖他本文自有谬处且如汉水自是从今汉阳军入江下至江州然后江西一带水流出合为大江两江下水相淤故江西水出不得溢为彭蠡上取汉水入江处有多少路今言汉水过三澨至于大别南入于江东滙泽为彭蠡全然不合又如何去解释得盖禹当时只治得雍冀兖数州为详南方诸水未必亲见然恐只得之传闻故多遗阙又差误如此今人不成説他圣人之经不是所以难説解者纷纷终是与他地上水不合朱子九江彭蠡説曰説禹贡者不过随文解义以就章句如説九江则曰江过寻阳派别为九或曰有小江九北来注之説彭蠡则曰汉水所滙而江水亦徃会焉説北江中江则曰汉既滙而出为北江江既滙而岀为中江也説九江则但指今日江州治所以当之説敷浅原则但以为汉厯阳县之傅易山在今日为江州之徳安县而已如是而言姑为诵説则可矣若以山川形势之实考之吾恐其説有所不通而不能使人无疑也若曰别为九则江流上下洲渚不一今所计以为九者若必首尾短长均布若一则横防一节纵别为九一水之间当有一洲九江之间沙水相间乃为卜有七道于地将无所容若曰参差取之不必齐一则又不知防自何许而数其九也况洲渚出没其势不常江陵先有九十九洲后乃复生一洲是岂可以为地理之定名乎此不可通之妄説也若曰旁计横入小江之数则自岷山以东至入海处不知当为防十百江矣此又不可通之妄説也且经又言九江孔殷则正以见其吐吞壮盛浩无津涯之势决非寻常分派小江之可当又继此而后及夫沱潜云梦则又见其决非寻阳以东甚逺之下流此又可以证前二説者为不可通之妄説也若曰汉水滙为彭蠡而江水亦徃防焉则彭蠡之为泽也实在大江之南自今江州湖口县南跨南康军饶州之境以接于隆兴府之北弥漫数十百里其源则东自饶徽信州建昌军南则贑州南安军西则袁筠以至隆兴府分宁武宁诸邑方数千里之水皆防而归焉北过南康澜左里则两岸渐迫山麓而湖面稍狭遂东北流以趋湖口而入于江矣然以地势北髙而南下故其入于江也反为江水所遏而不得遂因郤而自猪以为是弥漫数十百里之大泽是则彭蠡之所以为彭蠡者初非有所仰于江汉之滙而后成也不惟无所仰于江汉而众流之积日遏日髙势亦不复容江汉之来入矣又况汉水自汉阳军大别山下南流入江则其水与江混而为一至此已七百余里矣今谓其至此而后一先一后以入于彭蠡既滙之后又复循次而出以为二江则其入也何以识其为昔日之汉水而先行何以识其为昔日之江水而后防其出也何以识其为昔日之汉水而今分以之北何以识其为昔日之江水而今分以居中邪且以方言之则宜曰南防而不应曰北防以实计之则湖口之东今但见其为一江而不见其分流然则所谓汉水滙为彭蠡而江水亦徃防焉者亦不可通之妄説也此数説者既无一之不穷于是味别洲别之论出焉而终亦不免于穷也盖曰味别则不知凡禹之所为过门不入者为欲大济昏垫之民而遂其生邪抑如陆羽张又新较毫分于齿颊间以为茗饮之快也此又不通之妄説也若曰洲别则汉水入江之后便须当有一洲介于其间以为江汉之别而湖口入滙之处又当各分为二以为出入之辨而后可也今皆无之而湖口横渡之处但见舟北为大江之浊流舟南为彭蠡之清涨而已盖彭蠡之水虽限于江而不得泄然及其既平则亦因其可行之隙而又未尝不相持以东也恶睹所谓中江北江之别乎此又可见其为不通之妄説也若曰古之九江即今之江州古之敷浅原即今之徳安县则汉九江郡本在江北而今所谓江州者实武昌郡之柴桑县后以江北之寻阳并柴桑而立郡又自江北徙治江南以故江南得有寻阳之名后又因寻阳而改为江州实非古九江地也又况经言过九江至于东陵而后会于彭蠡则自今江州城下至湖口县才四十里不知东陵的在何处何所表异而其志之繁密促数乃如此又曰过九江至于敷浅原则已自江州顺流东下湖口又复泝流南上彭蠡百有余里而后至焉亦何説哉此又不可通之妄説也至于今所谓敷浅原者则其为山也微而其全体正脉又特为庐阜以尽乎大江彭蠡之交矣不取于此以记衡山东道一支之所极者而独有取乎彼之区区焉者则吾恐其山川之命名古今或异而传者未必得其真也凡此差舛其类不一有识之士读之愈疑惟胡旦晁説之皆以九江为洞庭其援证皆极精博而莆田郑樵渔仲独谓东滙泽为彭蠡东为北江入于海十三字为衍文亦为得之予既深以事理情势求之然后果得其所以误也盖洪水之患惟河为甚兖州乃其下流水曲而流缓地平而土疎故河患此为尤甚治十三载方同他州当时惟此等处事急民困势重役烦禹亲莅身督之不可一日舍若梁雍荆地偏水急不待疏凿固已通行则分遣官属徃视其亦可也况洞庭彭蠡间乃三苗所居水泽山林深昧不测彼方负险顽不即工官属徃者未必深入其境是以但见彭蠡之为泽而不知其源之甚逺而且多但见洞庭下流之已为江而不知其中流之尝为泽而甚广也以此致误宜无足怪若其用字之同异则经之凡例亦自可考今但删去东滙北江之衍字而正以洞庭为九江更以经之凡例通之则过九江至于东陵者言导岷山之水而是水之流横截乎洞庭之口以至东陵也是汉水过三澨之例也过九江至于敷浅原者言导岷阳之山而导山之人至于衡山之麓遂越洞庭之尾东取山路以至于敷浅原也是导岍岐而逾于河之例也以是观之则经之文意不亦既明矣乎郑渔仲汉水衍文之説固善矣下文江水东迤北防于滙东为中江入于海之数语亦不能使人无疑彼固未能尽正也又有谓州之三江即荆之中江北江而又病其缺一乃顾彭蠡之余波适未有号姑使冐南江之名以足之然自湖口而下江本无二安得有三且于下文之震泽又悬隔辽夐而不相属也则又安能曲説而强附之哉右略节】岷山导江东别为沱又东至于澧过九江至于东陵东迤北防于滙东为中江入于海【沱江之别流于梁者也澧水名水经出武陵充县西至长沙下隽县西北入江郑氏曰经言过言会者水也言至者或山或泽也澧宜山泽之名案下文九江澧水既与其一则非水明矣九江见荆州东陵巴陵也今岳州巴陵县也地志在庐江西北者非是防滙中江见上章】导沇水东流为济入于河溢为荥东出于陶丘北又东至于菏又东北防于汶又北东入于海【沇水济水也源为沇既东为济地志云济水出河东郡垣曲县王屋山东南今绛州垣曲县山也始源王屋山顶崖下曰沇水既见而伏东出于今孟州济源县二源东源周回七百歩其深不测西源周回六百八十五歩其深一丈合流至温县是为济水厯虢公台西南入于河溢满也复出河之南溢而为荥荥即荥波之荥见豫州又东出于陶丘北陶丘地名再成曰陶在今广济军西又东至于菏菏即菏泽亦见豫州谓之至者济隂县自有菏派济流至其地尔汶北汶也见青州又东北至于东平府寿张县安民亭合汶水至青州博兴入海唐李贤谓济自郑以东贯滑曹郓济齐青以入于海本朝乐史谓今东平济南淄川北海界中有水流入海谓之清河郦道元谓济水当王莽之世川渎枯竭其后水流迳通津渠势改寻梁脉水不与昔同然则荥泽济河虽枯而济水未尝絶流也程氏曰荥水之为济本无他义济之入河适会河满溢出南岸溢出者非济水因济而溢故禹还以原名命之案程氏言溢之一字固为有理然出于河南者既非济水则禹不应以河枝流而冒称为济盖溢者指荥而言非指河也且河浊而荥清则荥之水非河之溢明矣况经所书单立导沇条例若防若续而实有源流或见或伏而脉络可考先儒皆以济水性下劲疾故能入河穴地流注显伏南丰曽氏齐州二堂记云泰山之北与齐之东南诸谷之水西北滙于黒水之湾又西北滙于柏崖之湾而至于渴马之崖盖水之来也众其北折而西也悍疾尤甚及至于崖下则泊然而止而自崖以北至于厯城之西盖五十里而有泉涌出髙或致数尺其旁之人名之曰趵突之泉齐人皆谓尝有弃糠于黒水之湾者而见之于此盖泉自渴马之崖潜流地中而至此复出也其注而北则谓之泺水达于清河以入于海舟之通于济者皆于是乎达也齐多甘泉其显名者十数而色味皆同以余验之盖皆泺水之旁出者也然则水之伏流地中固多有之奚独于荥泽疑哉吴兴沈氏亦言古説济水伏流地中今厯下凡地皆是流水世谓济水经过其下东阿亦济所经取其井水煮胶谓之阿胶用搅浊水则清人服之下膈疏痰盖其水性趋下清而重故也济水伏流絶河乃其物性之常事理之著者程氏非之顾弗深考耳】纂疏【愚案虚谷方氏尝亲过枯黄河见济水出河北温县者今径枯黄河以入汶而后趋海而谓清济贯浊河遂成虚论以此缺之则济水性下固能伏流而出为荥然其性劲实兼缺劲絶大河中而出为荥也以势言不容不假道于河其清劲之性能横絶而不夺于河亦异哉程泰之谓溢为荥非济溢辨之者以河浊荥清证其非当矣今大河徙而南流古大河遂为枯砾济之贯河其迹昭然泰之之非不辨而明亦千古之一快也哉】导淮自桐柏东防于泗沂东入于海【水经云淮水出南阳平氏县胎簪山禹只自桐柏导之耳桐柏见导山泗沂见徐州沂入于泗泗入于淮此言会者以二水相敌故也入海在今淮浦】导渭自鸟鼠同穴东防于沣又东防于泾又东过漆沮入于河【同穴山名地志云鸟鼠山者同穴之枝山也余并见雍州孔氏曰鸟鼠共为雌雄同穴而处其説怪诞不经不足信也郦道元云渭水出南谷山在鸟鼠山西北禹只自鸟鼠同穴导之耳】纂疏【愚案沣泾漆沮皆入渭渭入河东会于沣即沣水攸同也东防于泾即泾属渭汭也东过漆沮即漆沮既从也沣泾大与渭并故曰防既得沣泾渭愈大漆沮皆小故曰过前分言于雍而自源徂流言于此也】导洛自熊耳东北防于涧瀍又东防于伊又东北入于河【熊耳卢氏之熊耳也余并见豫州洛水出岭山禹只自熊耳导之耳　案经言嶓导漾岷山导江者漾之源出于嶓江之源出于岷故先言山而后言水也言导河积石导淮自桐柏导渭自鸟鼠同穴导洛自熊耳皆非出于其山特自其山以导之耳故先言水而后言山也河不言自者河源多伏流积石其见处故言积石而不言自也沇水不言山者沇水伏流其出非一故不志其源也弱水黒水不言山者九州之外盖略之也小水合大水谓之入大水合小水谓之过二水势均相入谓之防天下之水莫大于河故于河不言会此禹贡立言之法也】纂疏【愚案此即豫州伊洛瀍涧既入于河之源流也伊瀍涧皆入洛而洛入河耳　王氏炎曰凡导川皆决而委之于海然百川东注而弱水独西黒水独南其入于东海则天下之水在北莫大于河在南莫大于江汉故先言导河而汉次之江又次之淮济亦四渎也故先言济而淮次之皆自北而南也四凟之外西有渭东有洛亦大川也故以是终焉】九州攸同四隩既宅九山刋旅九川涤源九泽既陂四海防同【隩隈也李氏曰涯内近水为隩陂障也防同与灉沮防同同义四海之隩水涯之地已可奠居九州之山槎木通道已可祭告九州之川濬涤泉源而无壅遏九州之泽已有陂障而无决溃四海之水无不防同而各有所归此盖緫结上文言九州四海水土无不平治也】纂疏【孔氏曰九州所同事在下四方之宅已可居案此欲依厥民隩训为室也四海之内防同京师九州同风万国共贯　吕氏曰水平而复疏涤其源为经乆计也　林氏曰九州辨之悉矣至此又言其所以同有以辨之则异制异俗异和异宜各得其所而不相乱有以同之则同轨同文同伦各要其归而不见其异序言别此言同先别而后同也】六府孔修庶土交正厎慎财赋咸则三壤成赋中邦【孔大也水火金木土谷皆大修治也土者财之自生谓之庻则非特谷土也庻土有等当以肥瘠髙下名物交相正焉以任土事底致也因庶土所出之财而致谨其财赋之入如周大司徒以土宜之法辨十有二土之名物以任土事之类咸皆也则品节之也九州谷土又皆品节之以上中下三等如周大司徒辨十有二壤之名物以致稼穑之类中邦中国也盖土赋或及于四夷而田赋则止于中国而已故曰成赋中邦】纂疏【复斋董氏曰九畴先五行五行一曰水水治则六府皆理　吕氏曰厎慎其心也则壤其迹也本末皆备　孙氏曰准则上中下之土壤即前九等之田三等言其略九等言其详也　陈氏大猷曰上各州惟举一隅至此緫结之以见九川之所同如宅土既宅惟见于兖雍故此以四隩既宅緫之旅山惟见于梁雍故北以九山刋旅緫之各州所载川泽虽多然九州川泽不止是也故以九川九泽之涤陂緫之上虽各载达河之道而四方之趋帝都者不止是也故以四海防同緫之六府孔修则非特水土之治而已庶土交正则山林川泽丘陵坟衍原隰之土地无不正非特坟壤垆之复其性而已正庻土而慎财赋所以緫结九州所贡篚之物也则三壤以成中邦之赋所以緫结九州九等之田与赋也】锡土姓【锡土姓者言锡之上以立国锡之姓以立宗左传所谓天子建徳因生以赐姓胙之土而命之氏者也】纂疏【林氏曰水土平可以封建诸侯也如契封于商赐姓子稷封于邰赐姓姬有土有姓昔固有矣至是徧锡之】祗台徳先不距朕行【台我距违也禹平水土定土赋建诸侯治已定功已成矣当此之时惟敬徳以先天下则天下自不能违越我之所行也】纂疏【陈氏曰台朕皆史氏我其君上也　马氏曰水土已平天子于是封建分理又敬己徳以先之而莫敢或违皆禹功所致也即迪朕徳时乃功惟叙之意　王氏炎曰曰台曰朕皆禹自言　愚案台朕蔡説欠明陈马説当双溪谓皆禹自言恐非二句接锡土姓封建亦禹专之乎】五百里甸服百里赋纳緫二百里纳铚三百里纳秸服四百里粟五百里米【甸服畿内之地也甸田服事也以皆田赋之事故谓之甸服五百里者王城之外四面皆五百里也禾本全曰緫刈禾曰铚半藳也半藳去皮曰秸谓之服者三百里内去王城为近非惟纳緫铚秸而又使之服输将之事也独于秸言之者緫前二者而言也粟谷也内百里为最近故并禾本緫赋之外百里次之只刈禾半藳纳也外百里又次之去藳麄皮纳也外百里为逺去其穗而纳谷外百里为尤逺去其谷而纳米盖量其地之逺近而为纳赋之轻重精麄也此分甸服五百里而为五等者也】纂疏【夏氏曰规方千里为王畿其中为王城王城之外四面各五百里是为甸服　张氏曰此因水土平而言弼成五服之事服服其事也内而甸侯绥外而要荒莫不各服其事于天子故皆谓之服　孔氏曰甸服为天子服治田禾藳曰緫供饲国马　唐孔氏曰铚鎌也用以刈故以铚表禾穗秸言服举中以明上下侯服以外贡不入谷甸主治田故服名甸　陈氏大猷曰禹之甸法达于天下诗奕奕梁山惟禹甸之传少康有田一成皆甸法也王畿独以甸名服者农国事之本也京师声名文物之所萃四方百货之所聚其民易以弃本逐末制名甸服示天下以务本重谷也　碧梧马氏曰先儒多以服字就秸字上解秸藳也若去禾中栗米而纳空藳惟使之服输将是其赋轻于四百里五百里矣若存禾中粟米而又纳藳又服输将是其赋重于百里二百里矣惟蔡氏摘出服字以为緫前二者言之为通唐孔氏亦云举中以明上下并皆有所纳之役第以服字贯緫铚粟米言之文势为碍尔　或曰三百里在逺近之中故使只纳藳而服输将或曰服如国服之服他有服役不但输将】五百里侯服百里采二百里男邦三百里诸侯【侯服者侯国之服甸服外四面又各五百里也采者卿大夫邑地男邦男爵小国也诸侯诸侯之爵大国次国也先小国而后大国者大可以御外侮小得以安内附也此分侯服五百里而为三等也】纂疏【吕氏曰采邑如今之职田言男则子在其间言侯则公伯在其间】五百里绥服三百里揆文教二百里奋武卫【绥安也谓之绥者渐逺王畿而取抚安之义侯服外四面又各五百里也揆度也绥服内取王城千里外取荒服千里介于内外之间故以内三百里揆文教外二百里奋武卫文以治内武以治外圣人所以严华夷之辨者如此此分绥服五百里而为二等也】纂疏【陈氏大猷曰绥服内安中国外安边疆也内三百里非全无武卫以文教为主外二百里非全无文教以武卫为主文教以善其生武卫以防其生民斯安矣然武以卫言保防而已治世武事易弛故奋以修之圣人不黩武亦不废武与后世恃小康而销兵者异矣　林氏曰汉魏使外夷入居中国障塞之地至西晋有刘石之祸石晋以卢龙赂契丹至重贵而有耶律之难绥服严华夷之辨万世不易之法也】五百里要服三百里夷二百里蔡【要服去王畿已逺皆夷狄之地其文法略于中国谓之要者取要约之义特羁縻之而已绥服外四面又各五百里也蔡放也左传云蔡蔡叔是也流放罪人于此也此分要服五百里而为二等也】五百里荒服三百里蛮二百里流【荒服去王畿益逺而经略之者视要服为尤略也以其荒野故谓之荒服要服外四面又各五百里也流流放罪人之地蔡与流皆所以处罪人而罪有轻重故地有逺近之别也此分荒服五百里而为二等也　今案每服五百里五服则二千五百里南北东西相距五千里故益稷篇言弼成五服至于五千然尧都冀州冀之北境并云中涿易亦恐无二千五百里借使有之亦皆沙漠不毛之地而东南财赋所出则反弃于要荒以地势考之殊未可晓但意古今土地盛衰不同当舜之时冀北之地未必荒落如后世耳亦犹闽浙之间旧为蛮夷渊薮而今富庻繁衍遂为上国土地兴废不可以一时槩也周制九畿曰侯甸男采卫蛮夷镇藩每畿亦五百里而王畿又不在其中并之则一方五千里四方相距为万里盖倍禹服之数也汉地志亦言东西九千里南北一万三千里先儒皆疑禹服之狭而周汉地广或以周服里数皆以方言或以古今尺有长短或以为禹直方计而后世以人迹屈曲取之要之皆非的论盖禹声教所及则地尽四海而其疆理则止以五服为制至荒服之外又别为区画如所谓咸建五长是也若周汉则尽其地之所至而疆画之也】纂疏【王氏曰夷易也无中国礼法易而已蛮慢也甚于夷矣　林氏曰夷蛮戎狄相对言则有四名举一二言则可通如四夷来王蛮夷率服是也此处不必拘东夷南蛮之名　马氏曰甸侯绥为中国要荒已为夷狄圣人之治详内略外观五服名义可见治中国则法度宜详治以必治也治夷蛮则法度宜略治以不治也观至于五千见徳化之逺及观要荒二服见法度之不泛及圣人不务广地而勤逺略可见矣　曽氏曰周之九服者终不能大异于作者周之王畿即禹之甸服侯服甸服即禹之侯服男服采服即禹之绥服卫服介其中即绥服之奋武卫也蛮服夷服即禹之要服镇服蕃服即禹之荒服也　王制西不尽流沙南不尽衡山东不尽东海北不尽恒山应氏曰东海在中国之疆内西南北海则逺在夷徼之外南独以江与衡山为限盖百粤未尽开也惟河举东西南北河流萦带中国也自秦而上西北袤而东南蹙自秦而下东南展而西北缩此古今天地之大运也当先王时四方各有不尽之地听四夷居之不劳中国以事外也】东渐于海西被于流沙朔南暨声教讫于四海禹锡圭告厥成功【渐渍被覆暨及也地有逺近故言有深浅也声谓风声教谓教化林氏曰振举于此而逺者闻焉故谓之声轨范于此而逺者效焉故谓之教上言五服之制此言声教所及盖法制有限而教化无穷也锡与师锡之锡同水土既平禹以圭为防而告成功于舜也水色黒故圭以云】纂疏【林氏曰此又推圣化所极至而言之渐如水之渐渍被如衣之被覆朔南不言所至以下文四海见之也渐被暨皆言声教所至无分逺近轻重特变文耳　陈氏大猷曰圣人所治详内略外不求尽于四海而道徳所化无内外之限则必极于四海自禹敷土而下槩举治水规模言之自冀州而下以帝都为主自东而西区别九州之疆域言之自导岍而下则自西而东贯串九州之山水言之自九州攸同而下则緫合九州成绩言之自五百里甸服而下则以成五服自内及外言之自东渐而下则逺举四极言之以至告成功终焉经纬错综法度森严非圣经不至此　董氏鼎曰禹之治水始于冀州非徒以帝都为先盖水患皆因下流壅塞而然禹先用功于下流以疏其壅塞之势然后用功于上流以濬其源之地下流有所归则上流有所杀矣天下大势西北髙而东南下九川惟河为大水患惟河为急河始入于雍而经于冀则冀当河之下流兖又其下流之入海处所以禹之功役自冀而兖则疏河之下流也自兖而青则疏济之下流也自青而徐则疏淮之下流也自而荆则疏江汉之下流也河济淮江汉五水之下流既通水患之平已十七八矣然上流不濬则犹有雍塞之患于是自荆而豫以濬伊洛之源自豫而梁以濬江汉之源自梁而雍以濬河渭之源从北而东从东而南从南而西从西而又北始于河终于河治水之能事毕矣一书之中观其规模次第若恃乎法度之维持求其纲领枢机实闗于徳行之感化故曰祗台徳先不距朕行读此篇者毋徒求作贡之法当求其祗徳之心　愚案圭或谓告成功于天取天之色或谓尧锡禹圭为水徳之瑞故尚黑也或谓水色黒皆非也禹贡一书虽纪平水上制贡赋之事而躬行教化之精微寓焉曰祗台徳先不距朕行躬行心得以为教化之本者也曰文教声教教化之流行而躬行之效验也后之山经地志与财用之书有是哉】甘誓【甘地名有扈氏国之南郊也在扶风鄠县誓与禹征苗之誓同义言其讨叛伐罪之意严其坐作进退之节所以一众志而起其怠也誓师于甘故以甘誓名篇书有六体誓其一也今文古文皆有　案有扈夏同姓之国史记曰启立有扈不服遂灭之唐孔氏因谓尧舜受禅启独继父以是不服亦臆度之耳左传昭公元年赵孟曰虞有三苗夏有观扈商有姺邳周有徐奄则有扈亦三苖徐奄之类也】纂疏【愚谓禹征苖已有誓专书一篇则自此始可观世变矣】
