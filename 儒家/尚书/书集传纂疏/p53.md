<!-- { "loadSidebar": true } -->
　　多士【商民迁洛者亦有有位之士故周公洛邑初政以王命总呼多士而告之编书者因以名篇亦诰体也今文古文皆有○呉氏曰方迁商民于洛之时成周未作其后王与周公患四方之逺鉴三监之叛于是始作洛邑欲徙周而居之其曰昔朕来自奄大降尔四国民命我乃明致天罚移尔遐逖比事臣我宗多逊者述迁民之初也曰今朕作大邑于兹洛予惟四方防攸賔亦惟尔多士攸服奔走臣我多逊者言迁民而后作洛也故洛诰一篇终始皆无欲迁商民之意惟周公既诺成王留治于洛之后乃曰伻来毖殷又曰王伻殷乃承叙当时商民已迁于洛故其言如此愚谓武王已有都洛之志故周公黜殷之后以殷民反覆难制即迁于洛至是建成周造庐舎定疆乃告命与之更始焉尔此多士之所以作也由是而推则召诰攻位之庶殷其已迁洛之民欤不然则受都今衞州也洛邑今西京也相去四百余里召公安得舍近之友民而役远之讐民哉书序以为成周既成迁殷顽民者谬矣吾固以为非孔子所作也】纂疏【张氏曰周之顽民乃商之忠臣也○王氏曰篇名多士序乃以为顽民周公未始以殷民为顽成王命君陈始有无忿疾于顽之语夫殷民不附周谓之顽可也不忘殷谓之顽可乎故顽之一字康诰酒诰多士多方等书未尝出诸口也○愚按诸家过信小序所以昔朕来自奄等全觧不通蔡说当矣】
　　惟三月周公初于新邑洛用告商王士【此多士之本序也三月成王祀洛次年之三月也周公至洛久矣此言初者成王既不果迁留公治洛至是公始行治洛之事故谓之初也曰商王士者贵之也】纂疏【孔氏曰周公致政明年三月也○王氏曰殷士迁于成周从旧长所治故先告之殷士从殷民皆从矣○愚谓蔡氏从孔氏以此三月为祀洛次年之三月皆以书之篇次意之耳按召诰洛诰及脱简在康诰之日月周公正以七年三月至洛此之三月即彼之三月也得卜经营之时便告商士此专为告商士而作故史自録为一书而次之洛诰之后七年无两七年三月亦无两三月也○陈氏傅良曰此一篇皆称王若曰则是相宅年之三月作之此不待辨而知也】王若曰尔殷遗多士弗吊旻天大降丧于殷我有周佑命将天明威致王罚勑殷命终于帝【弗吊未详意其为叹悯之辞当时方言尔也旻天秋天也主肃杀而言叹悯言旻天大降灾害而丧殷我周受眷佑之命奉将天之明威致王罚之公勅正殷命而革之以终上帝之事葢推格命之公以开谕之也】纂疏【王氏曰终如受终于文祖之终○愚谓弗吊与大诰同皆言殷弗为天所吊恤耳】肆尔多士非我小国敢弋殷命惟天不畀允罔固乱弼我我其敢求位【肆与康诰肆汝小子封同弋取也弋鸟之弋言有心于取之也呼多士诰之谓以势而言我小国亦岂敢弋取殷命葢栽者培之倾者覆之固其治而不固其乱者天之道也惟天不与殷信其不固殷之乱矣惟天不固殷之乱故辅我周之治而天位自有所不容辞者我岂敢有求位之心哉】纂疏【苏氏曰固如推亡固存之固○林氏曰告以天命之公使知殷失天命而亡则谁能与之周得天命而兴则谁能废之】惟帝不畀惟我下民秉为惟天明畏【秉持也言天命之所不与即民心之所秉为民心之所秉为即天威之所明畏者也反覆天民相因之理以见天之果不外乎民民之果不外乎天也诗言秉彞此言秉为者彞以理言为以用言也】纂疏【孔氏曰惟天不与纣惟我下民秉心为我皆是天明可畏之效○愚按蔡本吕说今述孔注谓天自于民民心所归即天命所在以天不畀殷民秉心为周观之岂非天明畏之验哉旣曰惟天不畀又曰惟帝不畀旣曰将天明威又曰惟天明畏反覆以天命之去留晓殷士而潜消其觊觎猜疑之私耳】我闻曰上帝引逸有夏不适逸则惟帝降格向于时夏弗克庸帝大淫泆有辞惟时天防念闻厥惟废元命降致罚【引导逸安也降格与吕刑降格同吕氏曰上帝引逸者非有形声之接也人心得其安则亹亹而不能己斯则上帝引之也是理坦然亦何间于桀第桀丧其良心自不适于安耳帝实引之桀实避之帝犹未遽絶也乃降格灾异以示意向于桀桀犹不知惊惧不能敬用帝命乃大肆淫佚虽有矫诬之辞而天防念闻之仲虺所谓帝用不臧是也废其大命降致其罚而夏祚终矣】纂疏【陈氏大猷曰天心于君常欲导之于安逸如为善最乐作徳日休即帝之引逸也桀乃不适于逸自趋于危○吕氏曰天人之际惟极乃通治极而通格于皇天是也乱极亦通惟帝降格是也桀恶升闻故帝降格谴告灾异以示所向董子曰天心仁爱人君必出灾异以警戒之即降格之谓也自絶于天天亦絶之国之元命犹人之元气有则生无则死者也】乃命尔先祖成汤革夏俊民甸四方【甸治也伊尹称汤旁求俊彦孟子称汤立贤无方葢明俊民分布逺迩甸治区画成汤立政之大经也周公反覆以夏商为言者盖夏之亡即殷之亡汤之兴即文武之兴也商民观是亦可以自反矣】自成汤至于帝乙罔不明徳恤祀【明徳者所以修其身恤祀者所以敬乎神也】亦惟天丕建保乂有殷殷王亦罔敢失帝防不配天其泽【亦惟天大建立保治有殷殷之先王亦皆操存此心无敢失帝之则无不配天以泽民也】纂疏【苏氏曰天泽无所不浃王者泽天下无此疆尔界配天其泽也○愚谓罔敢失帝体承上天不敢失其心也以帝则言太深此之罔不明徳与下文惟天不畀不明厥徳相对恤祀与罔失帝配天泽皆自克明徳而能然商先王以明徳而得天命也如此】在今后嗣王诞防显于天矧曰其有听念于先王勤家诞淫厥泆罔顾于天显民只【后嗣王纣也纣大不明于天道况曰能听念商先王之勤劳于邦家者乎大肆淫泆无复顾念天之显道民之敬畏者也】惟时上帝不保降若兹大丧【大丧者国亡而身戮也】惟天不畀不明厥徳【商先王以明徳而天丕建则商后王不明徳而天不畀矣】凡四方小大邦丧罔非有辞于罚【凡四方小大邦国丧亡其致罚皆有可言者况商罪贯盈而周奉辞以伐之者乎】纂疏【吕氏曰天也祖也民也人君所共畏也纣不听念先王罔顾天显民只三畏皆亡无所不至矣○愚谓纣之众恶皆自不明徳而然其以不明徳而失天命也如此】王若曰尔殷多士今惟我周王丕灵承帝事【灵善也大善承天之所为也武成言只承上帝以遏乱略是也】有命曰割殷告勑于帝【帝有命曰割殷则不得不戡定剪除告其勑正之事于帝也武成言告于皇天后土将有大正于商者是也】惟我事不贰适惟尔王家我适【上帝临汝毋贰尔心惟我事不贰适之谓上帝旣命侯于周服惟尔王家我适之谓言割殷之事非有私心一于从帝而无贰适则尔殷王家自不容不我适矣周不贰于帝殷其能贰于周乎葢示以确然不可动摇之意而潜消顽民反侧之情耳然圣贤事不贰适日用饮食莫不皆然葢所以事天也岂特割殷之事而已哉】予其曰惟尔洪无度我不尔动自乃邑【三监倡乱予其曰乃汝大为非法非我尔动变自尔邑犹伊训所谓造攻自鸣条也】予亦念天即于殷大戾肆不正【予亦念天就殷邦屡降大戾纣旣死武庚又死故邪慝不正言当迁徙也】纂疏【董氏曰肆肆赦之肆言肆赦之而不尽绳正之】王曰猷告尔多士予惟时其迁居西尔非我一人奉徳不康宁时惟天命无违朕不敢有后无我怨【时是也指上文殷大戾而言谓惟是之故所以迁居西尔非我一人乐如是之迁徙震动也是惟天命如此汝毋违越我不敢有后命谓有他罚尔无我怨】惟尔知惟殷先人有册有典殷革夏命【即其旧闻以开谕之也殷之先世有册书典籍载殷改夏命之事正如是耳尔何独疑于今乎】今尔其曰夏迪简在王庭有服在百僚予一人惟听用徳肆予敢求尔于天邑商予惟率肆矜尔非予罪时惟天命【周公旣举商革夏事以谕顽民顽民复以商革夏事责周谓商革夏命之初凡夏之士皆啓迪简拔在商王之庭有服列于百僚之间今周于商士未闻有所简拔也周公举其言以大义折之言尔顽民虽有是言然予一人所听用者惟以徳而已故予敢求尔于天邑商而迁之于洛者以冀率徳改行焉予惟循商故事矜恤于尔而已其不尔用者非我之罪也是惟天命如此葢章徳者天之命今顽民灭徳而欲求用得乎】纂疏【唐孔氏曰从殷适洛南行而西向故为西奉徳犹秉徳○林氏曰朕不敢有后时而稽留谓急于顺天命也○陈氏大猷曰迪简王庭职之大者有服百僚职之小者听察有徳者而用之○陈氏经曰听用徳者尔有徳我何敢不用尔无徳我何敢苟用商士所言皆私情王所言皆天理不择贤否而用非天理矣○吕氏曰我故敢以徳而求尔于天邑商尔其修徳以应我之求不可援前比而必我之爵也商犹谓之天邑者葢言其地旧为天子之都理当富于贤徳敢求亦敬贤之意重其事而敬其辞裁之者固甚正待之者亦甚厚矣】王曰多士昔朕来自奄予大降尔四国民命我乃明致天罚移尔遐逖比事臣我宗多逊【降犹今法降等云者言昔我来自商奄之时汝四国之民罪皆应死我大降尔命不忍诛戮乃止明致天罚移尔逺居于洛以亲比臣我宗周有多逊之美其罚葢亦甚轻其恩固已甚厚今犹有所怨望乎详此章则商民之迁固已久矣】纂疏【陈氏大猷曰奄东方国与淮夷三监同助武庚以叛周公东征一举而诛四国独言来自奄者伐奄在后诛奄即来也四国殷管蔡霍也以亲我事我臣我宗法我周济济多逊之风○林氏曰自洛而视殷之故地则殷为逺故以迁之于洛为移尔遐逖○真氏曰蔡说文势顺但迁洛恐不可言遐逖愚谓武王自镐伐商言逖矣西土之人则自商迁洛岂不可言以尔遐逖否则以遐逖指朝歌谓移尔自于遐逖亦可也】王曰告尔殷多士今予惟不尔杀予惟时命有申今朕作大邑于兹洛予惟四方罔攸賔亦惟尔多士攸服奔走臣我多逊【以自奄之命为初命则此命为申命也言我惟不忍尔杀故申明此命且我所以营洛者以四方诸侯无所賔礼之地亦惟尔等服事奔走臣我多逊而无所处故也详此章则迁民在营洛之先矣呉氏曰来自奄称昔者逺日之辞也作大邑称今者近日之辞也移尔遐逖比事臣我宗多逊者期之之辞也攸服奔走臣我多逊者果能之辞也以此又知迁民在前而作洛在后也】尔乃尚有尔土尔乃尚宁干止【干事止居也尔乃庶几有尔田业庶几安尔所事安尔所居也详此章所言皆仍旧有土田居止之辞信商民之迁旧矣孔氏不得其说而以得反所生释之于文义似矣而事则非也】尔克敬天惟畀矜尔尔不克敬尔不啻不有尔土予亦致天之罚于尔躬【敬则言动无不循理天之所福吉祥所集也不敬则言动莫不违悖天之所祸刑戮所加也岂特窜徙不有尔土而已哉身亦有所不能保矣】今尔惟时宅尔邑继尔居尔厥有干有年于兹洛尔小子乃兴从尔迁【邑四井为邑之邑继者承续安居之谓有营为有夀考皆于兹洛焉尔之子孙乃兴自尔迁始也夫自亡国之末裔为起家之始祖顽民虽愚亦知所择矣】纂疏【马氏曰干言根本也】王曰又曰时予乃或言尔攸居【王曰之下当有阙文以多方篇末王曰又曰推之可见时我或有所言皆以尔之所居止为念也申结上文尔居之意】纂疏【王氏炎曰王曰下有脱简又曰下有脱文】
