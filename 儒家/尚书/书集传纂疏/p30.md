<!-- { "loadSidebar": true } -->
　　盘庚作惟渉河以民迁乃话民之弗率诞告用亶其有众咸造勿亵在王庭盘庚乃登进厥民【作起而将迁之辞殷在河南故渉河诞大亶诚也咸造皆至也勿亵戒其毋得亵慢也此史氏之言苏氏曰民之弗率不以政令齐之而以话言晓之盘庚之仁也】纂防【吕氏曰王庭乃道路行宫如周礼掌次是也班次臣在前民在后故升进民于前而告之】曰明听朕言无荒失朕命【荒废也】呜呼古我前后防不惟民之承保后胥慼鲜以不浮于天时【承敬也苏氏曰古谓过为浮浮之言胜也后既无不惟民之敬故民亦保后相与忧其忧虽有天时之灾鲜不以人力胜之也林氏曰忧民之忧者民亦忧具忧罔不惟民之承忧民之忧也保后胥慼民亦忧其忧也】纂防【愚谓承顺也何必训敬】殷降大虐先王不怀厥攸作视民利用迁汝曷弗念我古后之闻承汝俾汝惟喜康共非汝有咎比干罚【先王以天降大虐不敢安居其所兴作视民利当迁而已尔民何不念我以所闻先王之事凡我所以敬汝使汝者惟喜与汝同安尔非为汝有罪比于罚而谪迁汝也】予若吁怀兹新邑亦惟汝故以丕从厥志【我所以招呼懐来于此新邑者亦惟以尔民荡析离居之故欲承汝俾汝康共以大从尔志也或曰盘庚迁都民咨胥怨而此以为丕从厥志何也苏氏曰古之所谓从众者非从其口之所不乐而从其心之所不言而同然者夫趋利而避害舍危而就安民心同然也殷亳之迁实斯民所利特其一时为浮言摇动怨咨不乐使其即安危利害之实而反求其心则固其所大欲者矣】今予将试以汝迁安定厥邦汝不忧朕心之攸困乃咸大不宣乃心钦念以忱动予一人尔惟自鞠自苦若乗舟汝弗济臭厥载尔忱不属惟胥以沈不其或稽自怒曷瘳【上文言先王惟民之承而民亦保后胥慼今我亦惟汝故安定厥邦而汝乃不忧我心之所困乃皆不宣布腹心钦念以诚感动于我尔徒为此纷纷自取穷苦譬乗舟不以时济必败坏其所资今汝从上之诚间断不属安能有济惟相与以及沉溺而已诗曰其何能淑载胥及溺正此意也利害若此尔民而罔或稽察焉是虽怨疾忿怒何损于困苦乎】纂防【袁氏曰王渉河故指舟为喻】汝不谋长以思乃灾汝诞劝忧今其有今罔后汝何生在上【汝不为长久之谋以思其不迁之灾是汝大以忧而自劝也孟子曰安其危而利其灾乐其所以亡劝忧之谓也有今犹言有今日也罔后犹言无后日也上天也今其有今罔后是天断弃汝命汝有何生理于天乎下文言迓续乃命于天盖相首尾之辞】纂防【苏氏曰劝忧犹言乐祸○陈氏大猷曰死则魄降在下生则在世上汝有何生理在世上乎】今予命汝一无起秽以自臭恐人倚乃身迂乃心【尔民当一心以听上无起秽恶以自臭败恐浮言之人倚汝之身迂汝之心使汝邪僻而无中正之见也】予迓续乃命于天予岂汝威用奉畜汝众【我之所以迁都者正以迎续汝命于天予岂以威胁汝哉用以奉养汝众而已】予念我先神后之劳尔先予丕克羞尔用怀尔然【神后先王也羞养也即上文畜养之意言我思念我先神后之劳尔先人我大克羞养尔者用懐念尔故也】失于政陈于兹髙后丕乃崇降罪疾曰曷虐朕民【陈久崇大也耿圮而不迁以病我民是失政而久于此也髙后汤也汤必大降罪疾于我曰何谓而虐害我民葢人君不能为民图安是亦虐之也】汝万民乃不生生暨予一人猷同心先后丕降与汝罪疾曰曷不暨朕幼孙有比故有爽徳自上其罚汝汝罔能廸【乐生兴事则其生也厚是谓生生先后泛言商之先王也幼孙盘庚自称之辞比同事也爽失也言汝民不能乐生兴事与我同心以迁我先后大降罪疾于汝曰汝何不与朕幼小之孙同迁乎故汝有失徳自上其罚汝汝无道以自免也】古我先后既劳乃祖乃父汝共作我畜民汝有戕则在乃心我先后绥乃祖乃父乃祖乃父乃断弃汝不救乃死【既劳乃祖乃父者申言劳尔先也汝共作我畜民者汝皆为我所畜之民也戕害也绥怀来之意谓汝有戕害在汝之心我先后固已知之怀来汝祖汝父汝祖汝父亦断弃汝不救汝死也】兹予有乱政同位具乃贝玉乃祖乃父丕乃告我髙后曰作丕刑于朕孙廸髙后丕乃崇降弗祥【乱治也具多取而兼有之谓言若我治政之臣所与共天位者不以民生为念而务富贝玉者其祖父亦告我成汤作丕刑于其子孙启成汤丕乃崇降弗祥而不赦也此章先儒皆以为责臣之辞然详其文势曰兹予有乱政同位则亦对民庶责臣之辞非直为羣臣言也案上四章言君有罪民有罪臣有罪我髙后与尔民臣祖父一以义断之无所赦也○王氏曰先王设教因俗之善而导之反俗之恶而禁之方盘庚时商俗衰士大夫弃义即利故盘庚以具贝玉为戒此反其俗之恶而禁之者也自成周以上莫不事死如事生事亡如事存故其俗皆严鬼神以经考之商俗为甚故盘庚特称先后与臣民之祖父崇降罪疾为告此因其俗之善而导之者也】纂防【问盘庚言其先王与其臣祖父若真有物在其上降灾防罚与之周旋从事于日用间者窃谓此亦大槩言理之所在质诸鬼神而无疑耳而殷人之俗尚鬼故以其深信者导之夫岂亦真有一物邪曰鬼神之理圣人盖难言之谓真有一物固不可谓非有物亦不可若未能晓然见得且缺之可也】呜呼今予告汝不易永敬大恤无胥絶逺汝分猷念以相从各设中于乃心【告汝下易即上篇告汝于难之意大恤大忧也今我告汝以迁都之难汝当永敬我之所大忧念者君民一心然后可以有济苟相絶逺而诚不属则殆矣分猷者分君之所图而共图之分念者分君之所念而其念之相从相与也中者极至之理各以极至之理存于心则知迁徙之议为不可易而不为浮言横议之所动摇也】纂防【愚谓告汝者一定不易矣永敬我所大忧者汝当以君之心为心也中者人心同然之理何待于设正縁羣臣徇于私情之一偏则中之理亡矣汝不当偏为已计当分汝所谋所念以从上各设中理于心则明见利害自有不偏之凖在于胸中不至于偏私矣不设中于心则人将倚汝身迂汝心也】乃有不吉不廸颠越不恭暂遇奸宄我乃劓殄灭之无遗育无俾易种于兹新邑【乃有不善不道之人颠陨逾越不恭上命者及暂时所遇为奸为宄劫掠行道者我小则加以劓大则殄灭之无有遗育毋使移其种于此新邑也迁徙道路间闗恐奸人乗隙生变故严明号令以告勅之】往哉生生今予将试以汝迁永建乃家【往哉往新邑也方迁徙之时又怀旧土之念而未见新居之乐故再以生生勉之振起其怠惰而作其趋事也试用也今我将用汝迁永立乃家为子孙无穷之业也】纂防【愚谓生生生养不穷之道也末二句应前今予将试以汝迁安定厥邦前以邦言此以乃家言互文见意民惟邦本本固邦宁必民家永建而后邦国永定也】
　　盘庚下
