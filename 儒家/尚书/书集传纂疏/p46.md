<!-- { "loadSidebar": true } -->
　　惟三月哉生魄周公初基作新大邑于东国洛四方民大和防侯甸男邦采卫百工播民和见士于周周公咸勤乃洪大诰治【三月周公摄政七年之三月也始生魄十六日也百工百官也士説文曰事也诗曰勿士行枚吕氏曰斧斤版筑之事亦甚劳矣而民大和防悉来赴役即文王作灵台庶民子来之意苏氏曰此洛诰之文当在周公拜手稽首之上】纂疏【唐孔氏曰五服男居其中举中则五服皆有邦可知○林氏曰周九服防洛邑者惟内五服蛮夷镇藩不与○叶氏曰列国大夫入天子之国皆曰士春秋传曰晋士起是也○潘氏曰勤犹杕杜以勤归之勤洪大也经言者多○王氏安石于此章无觧○愚谓初基定基址也镐在西故曰东国洛见士朝而趋事也大和防人心本自和播民和因人心之和而敷宣其和也悦以使民民防其劳也以召诰攷之周公以三月十二日乙夘至洛先观召公营洛规模十四日丁巳行郊礼十五日戊午行社礼十六日乙未初基作洛继此五日内号召齐集计度区画分配科派至二十一日甲子朝乃用书命庶殷诸侯丕作召诰所谓用书命丕作即此所谓洪大诰治也左氏昭二十二年晋士弥牟营成周计丈数云云以令役于诸侯用书诰治意亦类此参以召诰日月脗合洛诰冠以此九句方有头绪强附于此全不相应其为洛诰脱简章章明甚诸家阿附牵强觧之今不取】王若曰孟侯朕其弟小子封【王武王也孟长也言为诸侯之长也封康叔名旧説周公以成王命诰康叔者非是】纂疏【呉氏曰先儒谓康叔受封时尚防者以称小子故武王周公康叔皆太姒之子安得尚防今陜右之俗凡尊贵命卑贱虽长老者亦呼以小子表见相亲爱也】惟乃丕显考文王克眀徳慎罚【左氏曰眀徳谨罚文王所以造周也明徳务崇之之谓谨罚务去之之谓眀徳谨罚一篇之纲领不敢侮鳏寡以下文王眀徳谨罚也汝念哉以下欲康叔眀德也敬眀乃罚以下欲康叔谨罚也爽惟民以下欲其以徳行罚也封敬哉以下欲其不用罚而用徳也终则以天命殷民结之】纂疏【林氏曰此篇多及刑罚者案左传武王之母弟八人康叔为司防则康叔以卫侯入继苏忿生为之故并告以诘奸刑暴事其曰外事外正以外言者治殷民于卫也以卫为外则王朝司防内事也故于刑罚为详○陈氏大猷曰治不过徳刑两端徳者人所同慕感化人心之本也文王则克眀之使民慕而入于徳罚者人所同畏防范人心之具也文王则克谨之使民畏而不入于罚】不敢侮鳏寡庸庸祗祗威威显民用肇造我区夏越我一二邦以修我西土惟时怙冒闻于上帝帝休天乃大命文王殪戎殷诞受厥命越厥邦厥民惟时叙乃寡兄朂肆汝小子封在兹东土【鳏寡人所易忽也于人易忽者而不忽焉以见圣人无所不敬畏也即尧不虐无告之意论文王之德而首发此非圣人不能也庸用也用其所当用敬其所当敬威其所当威言文王用能敬贤讨罪一聼于理而已无与焉故徳着于民用始造我区夏及我一二友邦渐以修治至罄西土之人怙之如父冒之如天眀徳昭升闻于上帝帝用休美乃大命文王殪灭大殷大受其命万邦万民各得其理莫不时叙汝寡徳之兄亦勉力不怠故尔小子封得以在此东土也吴氏曰殪戎殷武王之事也此称文王者武王不敢以为己之功也○又案东土云者武王克商分纣城朝歌以北为南为鄘东为卫意鄘为武庚之封而卫即康叔也汉书言周公善康叔不从管蔡之乱似地相比近之辞然不可攷矣】纂疏【庸庸至显民此等语既不可晓只得且用古注古注既用杜撰如今更别求説又杜撰不如他矣○陈氏大猷曰不敢侮鳏寡仁民也庸庸使能祗祗尊贤也眀徳之事威威惩恶也慎罚之事是是非非使民晓然知所好恶所以显民也恐康叔以受封为当然故歴言文王之积累汝兄之勉励故汝得有此土庶其念所自之艰难而不敢忽也○愚谓或训戎为兵为防皆未当诗念兹戎功戎大也诸家泥周公命康叔之説者谓公呼武王为寡有之兄言其徳不羣也曲辞巧説岂事理各称之实乎惟是武王自言故称文王详而自谓甚略只以一朂字见其自勉若周公之言岂论武王如此简略乎且朂字惟自谦乃可言耳】王曰呜呼封汝念哉今民将在祗遹乃文考绍闻衣徳言徃敷求于殷先哲王用保乂民汝丕逺惟商耇成人宅心知训别求闻由古先哲王用康保民于天若徳裕乃身不废在王命【此下眀徳也遹述衣服也今治民将在敬述文考之事继其所闻而服行文王之徳言也往之国也宅心处心也安汝止之意知训知所以训民也由行也曰保乂曰知训曰康保经纬以成文尔武王既欲康叔祗遹文考又欲敷求商先哲王又丕逺惟商耇成人又别闻由古先哲王近述诸今逺稽诸古不一而足以见义理之无尽易曰君子多识前言徃行以畜其徳者廓而大之也天者理之所从出也康叔博学以聚之集义以生之真积力久众理该通此心之天理之所从出者始恢廓而有余用矣若是则心广体胖动无违礼斯能不废在王之命也○吕氏曰康叔歴求圣贤问学至于于天徳裕身可谓盛矣止能不废王命才可免过而已此见人臣职分之难尽若欲为子必须如舜与曾闵方能不废父命若欲为臣必须如舜与周公方能不废君命】纂疏【林氏曰虽求老成法往古又当于天召诰则无遗寿耇其稽我古人之徳又能稽谋自天即此意】王曰呜呼小子封恫瘝乃身敬哉天畏棐忱民情大可见小人难保往尽乃心无康好逸豫乃其乂民我闻曰怨不在大亦不在小惠不惠懋不懋【恫痛瘝病也视民之不安如疾痛之在乃身不可不敬之也天命不常虽甚可畏然诚则辅之民情好恶虽大可见而小民至为难保汝往之国所以治之者非他惟尽汝心无自安而好逸豫乃其所以治民也古人言怨不在大亦不在小惟在顺不顺勉不勉耳顺者顺于理勉者勉于行即上文所谓往尽乃心无康好逸豫者也】纂疏【天畏棐忱犹曰天难谌○问惠不惠懋不懋曰顺其所不当顺勉其所不当勉一説当顺者不顺当勉者不勉○夏氏曰民之休戚汝之休戚也故曰恫瘝乃身敬哉下文即当敬之事○吕氏曰侯尔非富贵之乃委痛病于汝身耳上则天难忱下则民难保非恫瘝乃身乎○孔氏曰怨不在大起于小不在小小至于大当使不顺者顺不勉者勉○林氏曰当顺而不顺当勉而不勉皆足以致怨必顺于人而勉于己怨庶可弭○吴氏曰惠鲜鳏寡惠所不惠也克勤小物懋所不懋也如是则可无怨○张氏曰惠所不必惠无所不惠矣懋所不必懋无所不懋矣】已汝惟小子乃服惟王应保殷民亦惟助王宅天命作新民【服事应和也汝之事惟在广上徳意和保殷民使之不失其所以助王安定天命而作新斯民也此言眀徳之终也大学言眀徳亦举新民终之】纂疏【鼓之舞之之谓作言振起其自新之民也○鼓之舞之如击皷然自然使人跳舞踊跃然民所以感动由其本有此理上之人提撕警发之则下民观聸感化各自有以兴起其同然之善心而不能自已耳○林氏曰应保者因人情而安之谓应其所欲也如人情莫不欲夀则生之而不伤人情莫不欲富则厚之而不困人情莫不欲安则扶之而不危所欲与聚所恶勿施皆所以应而保之○陈氏大猷曰殷民者天命所视以去留人心所视以观化保殷民所以助王宅天命而作新民也○愚案此欲康叔法文王之眀徳而极于新民也大学传引康诰曰克眀徳即截上文克眀徳慎罚一句上三字引作新民即此章此一句也大学三纲领之二其源实出于康诰二帝夏商以来言眀徳者有矣未有言新民者言克眀徳作新民体用相对首见于康诰而大学祖述之谓康诰非大学之宗祖可乎释应保之应为和未稳】王曰呜呼封敬眀乃罚人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀【此下谨罚也式用适偶也人有小罪非过误乃其固为乱常之事用意如此其罪虽小乃不可不杀即舜典所谓刑故无小也人有大罪非是故犯乃其过误出于不幸偶尔如此既自称道尽输其情不敢隠匿罪虽大时乃不可杀即舜典所谓宥过无大也诸葛孔眀治蜀服辠输情者虽重必释其既道极厥辜时乃不可杀之意欤】纂疏【愚谓小罪不可不杀小罪怙终刑之可也杀之无乃过乎盖败常越礼其罪难小其情乃乱之原不杀则为害将甚大正以不典者败伦纪乱纲常之事也宜于不典二字味之】王曰呜呼封有叙时乃大眀服惟民其勑懋和若有疾惟民其毕弃咎若保赤子惟民其康乂【有叙者刑罚有次序也眀者眀其罚服者服其明也左氏曰乃大眀服已则不眀而杀人以逞不亦难乎勑戒勑也民其戒勑而勉于和顺也若有疾者以去之心去恶也故民皆弃咎若保赤子者以保子之心保善也故民其安治】纂疏【张氏曰刑罚足以制人之形不足以服人之心必不紊刑之伦序时乃大眀刑罚而足以服其心宜民勑懋而且和也○林氏曰若有疾若保赤子皆出于中心之诚然盖人有疾欲去之有赤子欲保之此岂可以伪为举斯心以加诸彼则无往非仁矣○陈氏大猷曰去民之恶如去己疾则调治无不至必尽弃其咎矣保民如保己之赤子则爱护无不至民必康且乂矣先言有疾后言赤子盖民弃咎然后可康乂也○愚谓三言惟民其必加以后之二譬使民弃咎康乂而后可全其勑懋和也】非汝封刑人杀人无或刑人杀人非汝封又曰劓刵人无或劓刵人【刑杀者天之所以讨有罪非汝封得以刑之杀之也汝无或以已而刑杀之刵截耳也刑杀刑之大者劓刵刑之小者兼举小大以申戒之也又曰当在无或刑人杀人之下又案刵周官五刑所无吕刑以为苗民所制】纂疏【康叔为周司宼故一篇多説用刑湏改其句非汝封刑人杀人则无或敢有刑人杀人者又曰非汝封劓刵人则无或敢有劓刵人者言用刑之权正在康叔不可不谨之意苏氏破句读之误矣苏氏以无或刑人杀人非汝封为句】王曰外事汝陈时臬司师兹殷罚有伦【外事未详陈氏曰外事有司之事也臬法也为准限之意言汝于外事但陈列是法使有司师此殷罚之有伦者用之尔○吕氏曰外事卫国事也史记言康叔为周司防司防王朝之官职任内事故以卫国对言为外事今案篇中言往敷求往尽乃心篇终曰往哉封皆令其之国之辞而未见其留王朝之意但详此篇康叔盖深于法者异时成王或举以司防之职而此则未必然也】纂疏【陈氏大猷曰上章盖言用刑此专言卫国之刑故以外事别之犹下文言外庶子外正也臬门梱也有限准之义故以训法犹谓法为律也汝陈列是掌臬法之有司当师此殷罚之有伦序者卫居殷墟殷法乃殷民所安也○愚案左氏定四年曰武王之母弟八人周公为太宰康叔为司防则康叔以诸侯入为王卿眀矣为司宼与即卫封两不相妨往来朝廷邦国之间何往不可况卫事自有卫之有司如外庶子外正者付之陈列之法司身为司宼甚便吕陈内事外事之説甚当蔡氏疑之乃添异时成王或举以任司防一句今正辟成王封康叔之説乃自为反覆何也封以殷墟姑用殷罚乃与新国之民相安正是武王初得天下初分封时事若是后来天下已定法制通行何以师用殷罚为哉味师殷罚有伦句愈见得此为武王命康叔之辞司字属下句未顺】又曰要囚服念五六日至于旬时丕蔽要囚【要囚狱辞之要者也服念服膺而念之旬十日时三月为囚求生道也蔽防也】纂疏【唐孔氏曰要囚取要辞于囚○陈氏大猷曰要者结罪之辞与周礼卿士异其死刑之罪而要之之要同要囚谓结定其囚之罪也蔽要囚断其所结定之囚犹今世引断也今世大辟囚已结罪后犹有审覆经年者○苏氏曰服念为囚求生道也求之句时而终无生道乃可杀○林氏曰唐太宗谓羣臣曰死者不可复生决囚虽三覆奏顷刻之间何暇思虑自今宜五日一覆奏正得康诰之意○愚案欧阳公泷冈墓表载其父崇公任狱官毎为囚求生道尝曰为之求生道而不得夫然后我与死者可以俱无憾矣正合此意】王曰汝陈时臬事罚蔽殷彛用其义刑义杀勿庸以次汝封乃汝尽逊曰时叙惟曰未有逊事【义宜也次次舍之次逊顺也申言敷陈是法与事罚断以殷之常法矣又虑其泥古而不通又谓其刑其杀必察其宜于时者而后用之既又虑其趋时而狥已又谓刑杀不可以就汝封之意既又虑其刑杀虽已当罪而矜喜之心乗之又谓使汝刑杀尽顺于义虽曰是有次叙汝当惟谓未有顺义之事盖矜喜之心生乃怠惰之心起刑杀之所由以不中也可不戒哉】纂疏【陈氏大猷曰罚独言则兼刑杀殷罚有伦是也与刑杀对言则罚轻刑重杀尤重也○夏氏曰不可使法司观望于汝遂屈法以就汝意○愚谓虽尽逊而惟曰未逊心常不自足则虚眀公正之体不失而审慎矜恤之念常存刑罚之不中者鲜矣即吕刑所谓虽休勿休曽子所谓如得其情则哀矜而勿喜也】已汝惟小子未其有若汝封之心朕心朕徳惟乃知【己者语辞之不能已也小子防小之称言年虽少而心独善也尔心之善固朕知之朕心朕徳亦惟尔知之将言用罚之事故先发其良心焉】凡民自得罪宼攘奸宄杀越人于货暋不畏死罔弗憝【越颠越也盘庚云颠越不恭暋强憝恶也自得罪非为人诱防以得罪也凡民自犯罪为盗贼奸宄杀人颠越人以取财货强狠亡命者人无不憎恶之也用罚而加是人则人无不服以其出乎人之同恶而非即乎吾之私心也特举此以眀用罚之当罪】纂疏【陈氏大猷曰此一节上下疑有缺文○愚案此叚实与上文不贯缺之是】王曰封元恶大憝矧惟不孝不友子弗祗服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪天惟与我民彛大泯乱曰乃其速由文王作罚刑兹无赦【大憝即上文之罔弗憝言宼攘奸宄固为大恶而大可恶矣况不孝不友之人而尤为可恶者当商之季礼义不眀人纪废壊子不敬事其父大伤父心父不能爱子而乃疾恶其子是父子相夷也天显犹孝经所谓天眀尊卑显然之序也弟不念尊卑之序而不能敬其兄兄亦不念父母鞠养之劳而大不友其弟是兄弟相贼也父子兄弟至于如此苟不于我为政之人而得罪焉则天之与我民彛必大泯灭而紊乱矣曰者言如此则汝其速由文王作罚刑此无赦而惩戒之不可缓也】纂疏【蔡氏元度曰先责子之不孝然后及父之不慈先责弟之不恭然后及兄之不友周礼有不孝不弟之刑而无不慈不友之罪即此意也○林氏曰吊读如吊闵之吊闵其悖人伦也○吕氏曰前言殷罚殷彛此言文王作罚葢殷罚常行用之父子兄弟之狱则用文王之法经纣之恶人伦戕败文武维持纲常而作罚刑如地官不孝不弟之刑之类故以殷罚治殷俗因人情之所安也以文王罚刑诛不孝不友拨殷乱之所在也○愚谓前已告康叔眀徳以作新民矣此言慎罚而速惩不孝友者盖已致新民之化不率而后方严齐民之刑也此章孔注甚眀蔡传从之】不率大戞矧惟外庶子训人惟厥正人越小臣诸节乃别播敷造民大誉弗念弗庸瘝厥君时乃引恶惟朕憝已汝乃其速由兹义率杀【戞法也言民之不率教者固可大寘之法矣况外庶子以训人为职与庶官之长及小臣之有符莭者乃别布条教违道干誉弗念其君弗用其法以病君上是乃长恶于下我之所深恶也臣之不忠如此刑其可已乎汝其速由此义而率以诛戮之可也○案上言民不孝不友则速由文王作罚刑兹无赦此言外庶子正人小臣背上立私则速由兹义率杀其曰刑曰杀若用法峻急者盖殷之臣民化纣之恶父子兄弟之无其亲君臣上下之无其义非防之以法示之以威殷民孰知不孝不义之不可于哉周礼所谓刑乱国用重典者是也然曰速由文王曰速由兹义则其刑其罚亦仁厚而已矣】纂疏【孔氏曰戞常也民不率大常之教犹刑之无赦○吕氏曰然叔不以身率之则亦大戞戞乎其难哉真氏曰吕説似得之与下叚相应盖戞者二物相击之谓○或曰戞击也承上文如此而犹不率从乃大戞击以痛惩也上文防攘杀越乃不待教而诛者此则教之不改而后诛之者也○愚案不率大戞或以属上文或以属下文不胜异説孔训戞为常固非训为法亦未见所本后一説庶几焉然此句合缺之○林氏曰况汝卫国之臣如庶子者与众官之长及诸小臣皆当分别善恶以播敷教化而造成斯民善誉始无旷职苟不念此不用此以病其君是乃长于为恶朕亦将恶之矣率杀案法杀之也○王氏日休曰前言由文王罚刑此言由兹义率杀其即文王之义刑义杀乎】亦惟君惟长不能厥家人越厥小臣外正惟威惟虐大放王命乃非徳用乂【君长指康叔而言也康叔而不能齐其家不能训其臣惟威惟虐大废弃天子之命乃欲以非徳用治是康叔且不能用上命矣亦何以责其臣之瘝厥君也哉】纂疏【林氏曰不能厥家人越厥云云如左传不能其大夫至于君祖母以及国人也】汝亦罔不克敬典乃由裕民惟文王之敬忌乃裕民曰我惟有及则予一人以怿【汝罔不能敬守国之常法由是而求裕民之道惟文王之敬忌敬则有所不忽忌则有所不敢期裕其民曰我惟有及于文王则予一人以悦怿矣此言谨罚之终也穆王训刑亦曰敬忌云】纂疏【林氏曰典者天叙之典即父子兄弟之常道敬典敬敷五教也裕民即在寛也○愚谓前言速由文王罚刑速由兹义率杀两言速由何其急速也此言乃由裕民乃裕民两言乃裕又何其寛缓也始欲其以刑齐民以惩戒人之恶习终欲其以身率人以容养人之善心其急其缓并行而不相悖也○陈氏大猷曰此上三节疑有错简】王曰封爽惟民迪吉康我时其惟殷先哲王徳用康乂民作求矧今民罔迪不适不迪则罔政在厥邦【此下欲其以德用罚也求等也诗曰世德作求言眀思夫民当开导之以吉康我亦时其惟殷先哲王之徳用以安治其民为等匹于商先王也迪即迪吉康之迪况今民无导之而不从者苟不有以导之则为无政于国矣迪言徳而政言刑也前既严之民又严之臣又严之康叔此则武王之自严畏也】纂疏【林氏曰我今其惟殷先哲王之徳可用以康乂民者作起而求之求如敏以求之之求○真氏曰欲导民于吉康其何以哉惟于殷先哲王之德用以康乂民者作而求之而已殷先王之所为无非导民吉康之道导以仁义而民趋于仁义导以孝弟而民趋于孝弟此所谓迪吉康也政所以正民不能导民俾知所适尚何政之有古之政合教化而言后之政离教化而言○愚案作求真广林説为优】王曰封予惟不可不监告汝徳之説于罚之行今惟民不静未戾厥心迪屡未同爽惟天其罚殛我我其不怨惟厥罪无在大亦无在多矧曰其尚显闻于天【戻止也又言民不安静未能止其心之狠戾迪之者虽屡而未能使之上同乎治明思天其殛罚我我何敢怨乎惟民之罪不在大亦不在多苟为有罪即在朕躬况曰今庶羣腥秽之徳其尚显闻于天乎】纂疏【愚谓此章之意谓我惟不可不监视古义即指文王明徳慎罚之义告汝以徳之説于罚之行之时盖欲以徳行罚也今惟民不安静未定其心迪之虽屡而犹未协同民之未静未同天将不罪民而罪导民者故爽眀惟天其将罚殛我矣我其不当怨也惟其罪不在大与多一亳不尽且为有罪况曰其已上显闻于天而欲逭天之罚殛可乎爽惟与爽惟民疑当时语此王责已以励康叔也要之此篇语言多不可强解而解者欠眀反益甚之】王曰呜呼封敬哉无作怨勿用非谋非彛蔽时忱丕则敏德用康乃心顾乃德逺乃猷裕乃以民宁不汝瑕殄【此欲其不用罚而用徳也叹息言汝敬哉毋作可怨之事毋用非善之谋非常之法惟断以是诚大法古人之敏德用以安汝之心省汝之徳逺汝之谋寛裕不廹以待民之自安若是则不汝瑕疵而弃絶矣】纂疏【陈氏经曰用非谋非常皆致怨之道也蔽如一言以蔽之蔽惟断以至诚则不惑于非谋非彛矣○陈氏大猷曰大法古人之敏徳如法文王之眀徳作求殷先哲王徳是也虑其悠悠故以敏德言又恐其欲速故以安汝心言安则恐其警省不至故又以回顾汝德言顾又恐其察虑太廹故又以宏逺汝谋寛裕安民言民必不瑕絶汝矣○真氏曰为善未至于优裕皆勉强也与前德裕乃身之裕同至此则不言用罚而纯言用德矣】王曰呜呼肆汝小子封惟命不于常汝念哉无我殄享明乃服命髙乃听用康乂民【肆未详惟命不于常善则得之不善则失之汝其念哉毋我殄絶所享之国也明汝侯国服命髙其聼不可卑忽我言用安治尔民也】纂疏【尔雅肆今也○董氏曰肆语辞如肆徂肆往皆语辞也○陈氏大猷曰无使我所与尔之爵土殄絶而不能享也服命即所服受之诰命髙乃聼犹曰尊所闻○苏氏曰告以文考先哲王所聼岂为不髙】王若曰往哉封勿替敬典听朕告汝乃以殷民世享【勿废其所敬之常法聼我所命而服行之乃能以殷民而世享其国也世享对上文殄享而言】纂疏【李氏杞曰康诰一篇始终以敬哉敬典为言致敬之道乃脩身治民之本康叔所以化商民之纲要莫大于此○愚谓商民不孝不友化之之本在于敬五典耳勿替所当敬之典即前所谓罔不克敬典篇终复申言之大学引惟命不于常而断之曰道善则得之不善则失之矣弗念弗克则殄享不善而失之也敬典聼告则世享善而得之也武王封康叔拳拳反覆于文王眀德慎罚之家法无虑数百言末复以天命之无常享国之难必者警戒之康叔乃能敬聼而力行焉卫之享国卒与周家相为长久吁岂偶然哉】
