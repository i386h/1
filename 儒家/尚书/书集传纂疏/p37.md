<!-- { "loadSidebar": true } -->
　　惟戊午王次于河朔羣后以师毕防王乃狥师而誓【次止狥循也河朔河北也戊午以武成考之是一月二十八日】曰呜呼西土有众咸听朕言【周都丰镐其地在西从武王渡河者皆西方诸侯故曰西土有众】我闻吉人为善惟日不足凶人为不善亦惟日不足今商王受力行无度播弃犁老昵比罪人淫酗肆虐臣下化之朋家作仇胁权相灭无辜吁天秽徳彰闻【惟日不足者言终日为之而犹为不足也将言纣力行无度故以古人语之无度者无法度之事播放也犁黧通黒而黄也微子所谓耄逊于荒是也老成之臣所当亲近者纣乃放弃之罪恶之人所当斥逐者纣乃亲比之酗醉怒也肆纵也臣下亦化纣恶各立朋党相为仇讐胁上权命以相诛灭流毒天下无辜之人呼天告寃腥秽之徳显闻于上吕氏曰为善至极则至治馨香为恶至极则秽徳彰闻】纂疏【孔氏曰吉人竭日以行善凶人亦竭日以行恶行无法度竭日不足故曰力行】惟天惠民惟辟奉天有夏桀弗克若天流毒下国天乃佑命成汤降黜夏命【言天惠爱斯民君当奉承天意昔桀不能顺天流毒下国故天命成汤降黜夏命】惟受罪浮于桀剥防元良贼虐谏辅谓已有天命谓敬不足行谓祭无益谓暴无伤厥监惟不逺在彼夏王天其以予乂民朕梦协朕卜袭于休祥戎商必克【浮过剥落防去也古者去国为防元良微子也諌辅比干也谓已有天命如答祖伊我生不有命在天之类下三句亦纣所尝言者鉴视也其所鉴视初不在逺有夏多罪天既命汤黜其命矣今纣多罪天其以我乂民乎袭重也言我之梦协我之卜重有休祥之应知伐商而必胜之也此言天意有必克之理】纂疏【林氏曰戎大也如曰殪戎殷】受有亿兆夷人离心离徳予有乱臣十人同心同徳虽有周亲不如仁人【夷平也夷人言其智识不相上下也治乱曰乱十人周公旦召公奭太公望毕公荣公太颠闳夭散宜生南宫括其一文母孔子曰有妇人焉九人而已刘侍读以为子无臣母之义盖邑姜也九臣治外邑姜治内言纣虽有夷人之多不如周治臣之少而尽忠也周至也纣虽有至亲之臣不如周仁人之贤而可恃也此言人事有必克之理】纂疏【张氏曰言夷人见无复君臣上下之等也】天视自我民视天听自我民听百姓有过在予一人今朕必徃【过广韵责也武王言天之视听皆自乎民今民皆有责于我谓我不正商罪以民心而察天意则我之伐商断必徃矣盖百姓畏纣之虐望周之深而责武王不即拯已于水火也如汤东面而征西夷怨南面而征北狄怨之意】纂疏【愚案百姓有过不过如万方有罪耳不必训为责以篇末攷之此处疑有颠倒脱误】我武惟侵于之疆取彼凶残我伐用张于汤有光【举侵入也凶残纣也犹孟子谓之残贼武王吊民伐罪于汤之心为益眀白于天下也自世俗观之武王伐汤之子孙覆汤之宗社谓之汤雠可也然汤放桀武王伐纣皆公天下为心非有私于己者武之事质之汤而无愧汤之心验之武而益显是则伐商之举岂不于汤为有光也哉】纂疏【愚案于汤有光乃武王之夸辞如功光祖宗云耳深一步説非本文意】朂哉夫子罔或无畏宁执非敌百姓懔懔若崩厥角呜呼乃一徳一心立定厥功惟克永世【朂勉也夫子将士也勉哉将士无或以纣为不足畏宁执心以为非我所敌也商民畏纣之虐懔懔若崩摧其头角然言人心危惧如此汝当一徳一心立定厥功以克永世也】纂疏【林氏曰考之孟子其字大抵略同而意防有不同疑彼此必有增损润色盖康诰伏生所传泰誓孔壁续出其间必有不能晓而以意増损者故今此二篇与孟子所引不同者以此】
　　泰誓下
　　时厥眀王乃大巡六师明誓众士【厥明戊午之明日也古者天子六军大国三军是时武王未备六军牧誓叙三卿可见此曰六师者史臣之辞也】王曰呜呼我西土君子天有显道厥类惟彰今商王受狎侮五常荒怠弗敬自絶于天结怨于民【天有至显之理其义类甚明至显之理即典常之理也纣于君臣父子兄弟夫妇典常之道亵狎侮慢荒弃怠惰无所敬畏上自絶于天下结怨于民结怨者非一之谓下文自絶结怨之实也】纂疏【林氏曰越王伐吴以其私卒君子六千人为中军则士卒亦可言君子○张氏曰天道福善祸淫显然甚明祸福之来各以类至其类亦甚彰○陈氏经曰五常仁义礼智信○愚案以显道合五常言不如张氏説得正意讳子云积善积恶殃庆自各以其类至即此之谓】斮朝涉之胫剖贤人之心作威杀戮毒痡四海崇信奸回放黜师保屏弃典刑囚奴正士郊社不修宗庙不享作竒技淫巧以悦妇人上帝弗顺祝降时防尔其孜孜奉予一人恭行天罚【斮斫也孔氏曰冬月见朝渉水者谓其胫耐寒斫而视之史记云比干强谏纣怒曰吾闻圣人心有七窍遂剖比干观其心痡病也作刑威以杀戮为事毒病四海之人言其祸之所及者逺也回邪也正士箕子也郊所以祭天社所以祭地竒技谓竒异技能淫巧为过度之巧列女传纣膏铜柱下加炭令有罪者行輙堕炭中妲己乃笑夫欲妲己之笑至为炮烙之刑则其竒技淫巧以悦之者宜无所不至矣祝断也言纣于奸邪则尊信之师保则放逐之屏弃先王之法囚奴忠正之士轻废奉祀之礼専意汚亵之行悖乱天常故天弗顺而防然降是防亡也尔众士其勉力不怠奉我一人而敬行天罚乎】古人有言曰抚我则后虐我则讐独夫受洪惟作威乃汝世雠树徳务滋除恶务本肆予小子诞以尔众士殄殱乃雠尔众士其尚迪果毅以登乃辟功多有厚赏不廸有显戮【洪大也独夫言天命已絶人心已去但一独夫耳孟子曰残贼之人谓之一夫武王引古人之言谓抚我则我之君也虐我则我之讐也今独夫受大作威虐以残于尔百姓是乃尔之世雠也务専力也植徳则务其滋长去恶则务絶根本两句意亦古语喻纣为众恶之本在所当去故我小子大以尔众士而殄絶殱灭汝之世雠也迪蹈登成也杀敌为果致果为毅尔众士其庶几蹈行果毅以成汝君若功多则有厚赏非特一爵一级而已不迪果毅则有显戮谓之显戮则必肆诸市朝以示众庶】呜呼惟我文考若日月之照临光于四方显于西土惟我有周诞受多方【若日月照临言其徳之辉光也光于四方言其徳之逺被也显于西土言其徳尤着于所之地也文王之地止于百里文王之徳逹于天下多方之受非周其谁受之文王之徳实天命人心之所归故武王于誓师之末叹息而言之】予克受非予武惟朕文考无罪受克予非朕文考有罪惟予小子无良【无罪犹言无过也无良犹言无善也商周之不敌久矣武王犹有胜负之虑恐为文王羞者圣人临事而惧也如此】
　　牧誓【牧地名在朝歌南即今卫州治之南也武王军于牧野临战誓众前既有泰誓三篇因以地名别之今文古文皆有】纂疏【孔氏曰纣近郊三十里地名牧○陈氏曰禹征苗誓只数语甘誓汤誓则一篇武王誓至四篇世愈降而文愈繁也】
　　时甲子昧爽王朝至于商郊牧野乃誓王左杖黄钺右秉白旄以麾曰逖矣西土之人【甲子二月四日也昧爽明也昧爽将明未明之时也钺斧也以黄金为饰王无自用钺之理左杖以为仪耳旄军中指麾白则见逺麾非右手不能故右秉白旄也案武成言癸亥陈于商郊则癸亥之日周师已陈牧野矣甲子昧爽武王始至而誓师焉曰者武王之言也逖逺也以其行役之逺而慰劳之也】王曰嗟我友邦君御事司徒司马司空亚旅师氏千夫长百夫长【司徒司马司空三卿也武王是时尚为诸侯故未备六卿唐孔氏曰司徒主民治徒庶之政令司马主兵治军旅之誓戒司空主土治垒壁以营军亚次旅众也大国三卿下大夫五人士二十七人亚者卿之贰大夫是也旅者卿之属士是也师氏以兵守门者犹周礼师氏王举则从者也千夫长统千人之帅百夫长统百人之帅也】纂疏【孔氏曰同志为友言志同灭纣○或曰友顺之邦如友民】及庸蜀羌髳微卢彭濮人【左传庸与百濮伐楚庸濮在江汉之南羌在西蜀髳微在巴蜀卢彭在西北武王伐纣不期防者八百国今誓师独称八国者盖八国近周西都素所服役乃受约束以战者若上文所言友邦君则泛指诸侯而誓者也】纂疏【陈氏曰八国西南夷与江汉之夷化行江汉八国来助举逺则近者可知○蘓氏曰庸上庸县濮百濮楚伐罗罗与卢戎两军之盖南蛮之属楚者羌先零防开之属彭今属武阳有彭亡髳微缺此数国皆西南之夷】称尔戈比尔干立尔矛予其誓【称举戈防干楯予亦防之属长二丈唐孔氏曰戈短人执以举之故言称楯则并以扞敌故言比矛长立之于地故言立器械严整则士气精明然后能聼誓命】王曰古人有言曰牝鸡无晨牝鸡之晨惟家之索【索萧索也牝鸡而晨则隂阳反常是为妖孽而家道索矣将言纣惟妇言是用故先此】今商王受惟妇言是用昏弃厥肆祀弗荅昏弃厥遗王父母弟不迪乃惟四方之多罪逋逃是崇是长是信是使是以为大夫卿士俾虐于百姓以奸宄于商邑【肆陈荅报也妇妲己也列女传云纣好酒淫乐不离妲己妲己所举者贵之所憎者诛之惟妲己之言是用故颠倒昏乱祭所以报本也纣以昏乱弃其所当陈之祭祀而不报昆弟先王之也纣以昏乱弃其王父母弟而不以道遇之废宗庙之理无宗族之义乃惟四方多罪逃亡之人尊崇而信使之以为大夫卿士使暴虐于百姓奸宄于商邑盖纣惑于妲己之嬖背常乱理遂至流毒如此也】纂疏【蘓氏曰祀所以报本故曰荅○愚谓厥遗王父母弟如左传所谓先君之遗姑姊妹】今予惟恭行天之罚今日之事不愆于六步七步乃止齐焉夫子朂哉【愆过朂勉也步进趋也齐齐整也今日之战不过六步七步乃止而齐此告之以坐作进退之法所以戒其轻进也】不愆于四伐五伐六伐七伐乃止齐焉朂哉夫子【伐击刺也少不下四五多不过六七而齐此告之以攻杀击刺之法所以戒其贪杀也上言夫子朂哉此言朂哉夫子者反覆成文以致其丁宁劝勉之意下仿此】纂疏【王氏炎曰步足法也伐手法也○吕氏曰大司马之法伍两卒旅各有长止齐使部伍之长各自止齐之故战时不失纪律万众如一人】尚桓桓如虎如貔如熊如罴于商郊弗迓克奔以役西土朂哉夫子【桓桓威武貎貔执夷也虎属欲将士如四兽之猛而奋击于商郊也迓迎也能奔来降者勿迎击之以劳役我西土之人此勉其武勇而戒其杀降也】纂疏【陈氏大猷曰兵以节制为尚武勇为主虑其或拘故喻以四兽之勇又戒其杀降盖虑其过于勇也】尔所弗朂其于尔躬有戮【弗朂谓不勉于前三者愚谓此篇严肃而温厚与汤誓诰相表里真圣人之言也泰誓武成一篇之中似非尽出于一人之口岂独此为全书乎读者其味之】纂疏【王氏曰前誓言功多厚赏此不再言独言戮者军事以严终亦威克厥爱之意○董氏鼎曰此篇声罪致讨激将士以义也止齐戒杀降喻将士以仁也】
　　武成【史氏记武王往伐归兽祀羣神告羣后与其政事共为一书篇中有武成二字遂以名篇今文无古文有】纂疏【问武成篇编简错乱曰新有定本以程先生王介甫刘贡父李博士诸本推究甚详○问武成篇似不必改移亦自可读曰恐须是有错简又汉书律歴志谓是嵗有闰亦是○吕氏曰武成见武王有取商之规模有定商之规模取商以至公大义定商以常典成法秦晋隋能一天下而亡不旋踵无以定之也】
