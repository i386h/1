<!-- { "loadSidebar": true } -->
　　曰若稽古大禹曰文命敷于四海祗承于帝【命教祗敬也帝谓舜也文命敷于四海者即禹贡所谓东渐西被朔南暨声教讫于四海者是也史臣言禹既已布其文教于四海矣于是陈其谟以敬承于舜如下文所云也文命史记以为禹名苏氏曰以文命为禹名则敷于四海者为何事耶】纂疏【孔氏曰外布文徳教命内则敬承尧舜　林氏曰只承于帝当与下文曰字相继读陈谟以敬承于帝舜谟即克艰以下是也蔡传实用林説】曰后克艰厥后臣克艰厥臣政乃乂黎民敏徳【曰以下即禹祗承于帝之言也艰难也孔子曰为君难为臣不易即此意也乃者难辞也敏速也禹言君而不敢易其为君之道臣而不敢易其为臣之职夙夜祗惧各务尽其所当为者则其政事乃能修治而无邪慝下民自然观感速化于善而有不容己者矣】纂疏【语録自克艰至来王只是一时説话　陈氏大猷曰君臣克艰乃政化之本原禹谟之纲领也忽其艰则玩畏其艰则沮徒以为艰而不克尽其艰则畏而沮与忽而玩者均耳故不徒曰艰而必曰克也　愚谓后世言政不及化政乂而民敏徳政非徒政政即化也此其功用皆本原于共政君臣精神心术中君臣克艰忧勤戒惧有未易以言语形容者人知政乂而感民敏徳之不易则知君臣克艰之所以不易者矣】帝曰俞允若兹嘉言罔攸伏野无遗贤万邦咸寜稽于众舍己从人不虐无告不废困穷惟帝时克【嘉善攸所也舜然禹之言以为信能如此则必有以广延众论悉致羣贤而天下之民咸被其泽无不得其所矣然非忘私顺理爱民好士之至无以及此而惟尧能之非常人所及也盖为谦辞以对而不敢自谓其必能舜之克艰于此亦可见矣程子曰舍己从人最为难事己者我之所有虽痛舍之犹惧守己者固而从人者轻也】纂疏【苏氏曰无告天民之穷者困穷士之不遇者　陈氏经曰言罔伏至咸寜此时尧若可以自足而犹稽众从人不虐不废尧之心不自足也使自以为足安足以为尧哉夫子以博施济众安百姓为尧舜犹病此足以形容尧之心矣程子曰苟谓吾治已足则便不是圣人即此意　吕氏曰舜于克艰工夫深矣故闻禹言有当于心以为信如此也嘉言以下举尧克艰之道以证之尧之时克克此艰也　真氏曰知为君之难易真知而能尽其道难故曰允若兹惟帝时克世主谓言已用而不必求言不知伏于下者之难逹也贤已得而不必求贤不知遗于野者之难进也惟尧一以难视之故能使言不伏贤不遗而万邦安虽然尧犹虑其难也方且稽众以求事理之当舍己以从人情之公易虐废者不虐废之皆自克艰一念为之也　愚谓舜惟本有克艰之心故深信禹克艰之谟允若兹深信其当如此也惟帝时克以克艰归之尧惟尧能如此谦言己未能如此也公孙丑问浩气孟子曰难言也程子谓观此一言则孟子实有是气可知今观舜斯言则舜真能克艰亦可知矣王氏曰舜后也故但言尧克艰事今按定公问一言兴邦孔子对以君难臣不易下文惟及君而不及臣意亦类此】益曰都帝徳广运乃圣乃神乃武乃文皇天眷命奄有四海为天下君【广者大而无外运者行之不息大而能运则变化不测故自其大而化之而言则谓之圣自其圣而不可知而言则谓之神自其威之可畏而言则谓之武自其英华外而言则谓之文眷顾奄尽也尧之初起不见于经传称其自唐侯特起为帝观益之言理或然也或曰舜之所谓帝者尧也羣臣之言帝者舜也如帝徳罔愆帝其念哉之类皆谓舜也盖益因舜尊尧而遂美舜之徳以劝之言不特尧能如此帝亦当然也今按此説所引比类固为甚明但益之语接连上句惟帝时克之下未应遽舍尧而誉舜又徒极口以称其美而不见其有劝勉规戒之意恐唐虞之际未遽有此谀佞之风也依旧説賛尧为是】纂疏【语録都美辞也都君子之居鄙野人之居故古谓野为鄙美为都　孔氏曰益因舜言又美尧也言尧有此徳故为天所命所以勉舜　薛氏曰圣神武文即广运之所　陈氏大猷曰广如天之无不覆运如天之行健不息圣伸如天之造化不测武文如天之春生秋杀圣神自妙于无迹者言之武文自显于可见者言之知天徳则知帝徳矣　真氏曰广运而与天同徳故能受天命益勉舜全在广运二字　愚谓美舜之説出横渠辨之当矣广圣徳之全体也运圣徳之大用也圣神全体之不可见者武文大用之可见者也其可见者即不可见者之见呈露者也】禹曰恵廸吉从逆凶惟影响【恵顺廸道也逆反道者也恵廸从逆犹言顺善从恶也禹言天道可畏吉凶之应于善恶犹影响之出于形声也以见不可不艰者以此而终上文之意】纂疏【语録书中廸字或觧为道或觧为行欵只是顺字此以逆对廸可见】益曰吁戒哉儆戒无虞罔失法度罔游于逸罔淫于乐任贤勿贰去邪勿疑疑谋勿成百志维熈罔违道以干百姓之誉罔咈百姓以从己之欲无怠无荒四夷来王【先吁后戒欲使聴者精审也儆与警同虞度罔勿也法度法则制度也淫过也当四方无可虞度之时法度易至废弛故戒其失坠逸乐易至纵恣故戒其游淫言此三者所当谨畏也任贤以小人间之谓之贰去邪不能果断谓之疑谋图为也有所图为揆之于理而未安者则不复成就之也百志犹易所谓百虑也咈逆也九州之外世一见曰王帝于是八者朝夕戒惧无怠于心无荒于事则治道益隆四夷之逺莫不归往中土之民服从可知今按益言八者亦有次第盖人君能守法度不纵逸乐则心正身修义理昭著而于人之贤否孰为可任孰为可去事之是非孰为可疑孰为不可疑皆有以审其防防絶其蔽惑故方寸之间光辉明白而于天下之事孰为道义之正而不可违孰为民心之公而不可咈皆有以处之不失其理而毫髪私意不入于其间此其惩戒之深防所以推广大禹克艰恵廸之谟也苟无其本而是非取舍决于一己之私乃欲断而行之无所疑惑则其为害反有不可胜言者矣可不戒哉】纂疏【语録当无虞时易至失法度游逸淫乐故当戒其如此既知戒此则当任贤至勿成如此方能罔违道至从己之欲也　圣贤言语自有个血脉贯在里如此一叚先説儆戒无虞盖制治未乱保邦未危自未有可虞之时必儆必戒能如此则不至失法度游逸淫乐矣若无儆戒底心欲不失法度不游逸淫乐不可得也既能如此然后可以知得贤者邪者谋可疑无可疑者若是自家身心颠倒便防以不贤为贤以邪为正所当疑者亦不知矣何以任之去之勿成之哉盖此三句便是上面有三句了方防恁地又如此然后方能罔违道以求名罔咈民以从欲盖于贤否疑有所未明则何者为道何者为非道何者是百姓所欲何者非百姓所欲哉　吕氏曰此益又言克艰之目也　陈氏大猷曰多事之际常情犹知儆戒无事之时明主犹或玩弛自罔失法度至无怠荒皆无虞时所当儆戒者人心儆戒则强立而清明清明则轨则严逸乐戢是非辨此心卓然立于事物之表足以宰制事物而事聴命于心人心玩弛则頽放而昏塞昏塞则法度废嗜欲肆邪正乱此心隤然屈于事物之下而事物反役乎此心矣　林氏曰无怠荒所谓不倦以终之也舜大圣人益所戒犹如此可见圣贤兢业之诚矣　愚谓自克艰至此五节文意相连实一时之言禹以克艰告舜舜不自居归时克于尧故益因言广运以下以美尧禹又申其未尽之蕴以廸吉逆凶戒舜故益因尽言画一以戒舜知此则以广运一节为美舜者其非明矣】禹曰于帝念哉徳惟善政政在养民水火金木土谷惟修正徳利用厚生惟和九功惟叙九叙惟歌戒之用休董之用威劝之以九歌俾勿壊【益言儆戒之道禹叹而美之谓帝当深念益之所言也且徳非徒善而已惟当有以善其政政非徒法而已在乎有以养其民下文六府三事即养民之政也水火金木土谷惟修者水克火火克金金克木木克土而生五谷或相制以泄其过或相助以补其不足而六者无不修矣正徳者父慈子孝兄友弟恭夫义妇聴所以正民之徳也利用者工作什器商通货财之类所以利民之用也厚生者衣帛食肉不饥不寒之类所以厚民之生也六者既修民生始遂不可以逸居而无教故为之惇典敷教以正其徳通工易事以利其用制节谨度以厚其生使皆当其理而无所乖则无不和矣九功合六与三也叙者言九者各顺其理而不汨陈以乱其常也歌者以九功之叙而咏之歌也言九者既已修和各由其理民享其利莫不歌咏而乐其生也然始勤终怠者人情之常恐安养既久怠心必生则已成之功不能保其久而不废故当有以激励之如下文所云也董督也威古文作畏其勤于是者则戒喻而休美之其怠于是者则督责而惩戒之然又以事之出于勉强者不能久故复即其前日歌咏之言协之律吕播之声音用之乡人用之邦国以劝相之使其欢忻鼓舞趋事赴功不能自已而前日之成功得以久存而不壊此周礼所谓九徳之歌九韶之舞而太史公所谓佚能思初安能惟始沐浴膏泽而歌咏勤苦者也葛氏曰洪范五行水火木金土而已谷本在木行之数禹以其为民食之急故别而附之也】纂疏【语録水如隄防灌溉金如五兵田器火如出纳火禁焚莱木如斧斤以时之类皆惟修之义古人设官掌此六府盖为民惜此物不使妄用　问戒董劝九歌曰正是匡之直之辅之翼之之意九歌只是九功之叙可歌想那时田野自有此歌今不可得见　九功惟叙止劝以九歌此便是作韶乐之本韶乐只是和而已功以九叙故韶以九成所谓九徳之歌九韶之舞也　唐孔氏曰此言五行与洪范之次不同洪范以生数为次此以相克为次陈氏曰五行相克正洛书之序此亦禹则洛书之一端也王氏曰政莫要于养民六府养民之具也正徳所以养其心利用厚生所以养其身沟浍之导潴之蓄井之汲水之修也鑚燧有变焚莱有禁火之修也产于地取之有时镕范而成之金之修也植于山林斩之有时抡材而取之木之修也辨肥瘠相髙下以植万物土之修也播种有宜耨获有节谷之修也水以制火火以炼金金以治木木以垦土土以生谷此六府之序无恒产则无恒心六府修然后可以正民徳先富而后教也以正徳为先三事之序也织纴而衣耒耜而耕釡甑而防资六府以利用也老有奉幼有长鳏寡废疾皆有养资六府以厚生也六府出于天地而修之在人三事行于天下而和之在人　吕氏曰正徳以利用厚生所谓日用饮食徧为尔徳也徳不正虽有粟吾得而食诸　张氏九成曰戒用休若周礼大比兴贤能明其有功者属其治地者之类董用威如周礼宅不毛者有里布田不耕者出屋粟与乡八刑纠万民之类　陈氏经曰人情始勤终怠安能保其不壊故戒以休使知勤者有休美则心有所慕董以威使知怠者有刑威则心有所畏然畏慕有时而忘不若使心有所乐乐则无时而忘故劝以九歌感动于自然非有勉强矫拂将乐事劝功而忘其劳斯可使九功永久不壊也　呉氏曰劝以九歌如周礼州正趋其稼事里宰趋其耕耨籥章吹豳雅豳颂与夫为春酒杀羔羊及百日之蜡一日之泽乃古遗制之犹存者　吕氏曰俾字宜详味消息盈虚者天理之常辅相财成者君道之大九功既叙盛也戒董劝俾勿至于壊使之盛而不衰也俾云者财成辅相以賛消息盈虚圣人无穷之心也】帝曰俞地平天成六府三事允治万世永頼时乃功【水土治曰平言水土既平而万物得以成遂也六府即水火金木土谷也六者财用之所自出故曰府三事正徳利用厚生也三者人事之所当为故曰事舜因禹言养民之政而推其功以美之也】纂疏【林氏曰天施地生水患地不得生天虽施之亦无自而成今地既平天之功始成　王氏炎曰谓之府天地之蔵其出不穷者也　陈氏经曰府者天府事者人事吕氏曰虽歴万世之逺不能外天地以有生外六府三事以为治是禹之功与天地相终始也】帝曰
