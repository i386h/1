<!-- { "loadSidebar": true } -->
　　【矣　愚谓施教之道敬寛不可缺一敬有严谨意寛有优柔意敬而不寛失也迫切寛不本于敬失也纵弛穆王命君牙曰敬明乃训曰敷五典得敬寛之意朱子教学者曰严立课程寛着意思亦此意欤】帝曰臯陶蛮夷猾夏寇贼奸宄汝作士五刑有服五服三就五流有宅五宅三居惟明克允【猾乱夏明而大也曽氏曰中国文明之地故曰华夏四时之夏疑亦取此义也劫人曰寇杀人曰贼在外曰奸在内曰宄士理官也服服其罪也吕刑所谓上服下服是也三就孔氏以为大罪于原野大夫于朝士于市不知何据窃恐惟大辟弃之于市宫辟则下蚕室余刑亦就屏处盖非死刑不欲使风中其疮误而至死圣人之仁也五流五等象刑之当宥者也五宅三居者流虽有五而宅之但为三等之居如列爵惟五分土惟三也孔氏以为大罪居于四裔次则九州之外次则千里之外虽亦未见其所据然大槩当略近之此亦因禹之让而申命之又戒以必当致其明察乃能使刑当其罪而人无不信服也】纂疏【语録问猾夏是有苗否曰也不専指此但官为此而设三就只是当从古注宅只训居　王氏十朋曰命臯次于契刑所以弼教也陈氏经曰易卦言用刑者如噬嗑贲旅其象皆取于离用刑在明可知矣不明不足以得人情不允不足以当人罪　夏氏曰舜命契教以一言曰寛命臯教以一言曰明简而易守也　陈氏大猷曰帝世详于化而略于政王者详于政而略于化虞兵刑之官合为一而礼乐分为二周礼乐之官合为一而兵刑分为二】帝曰畴若予工佥曰垂哉帝曰俞咨垂汝共工垂拜稽首让于殳斨暨伯与帝曰俞往哉汝谐【若顺其理而治之也曲礼六工有土工金工石工木工兽工草工周礼有攻木之工攻金之工攻皮之工设色之工抟埴之工皆是也帝问谁能顺治予百工之事者垂臣名有巧思庄子曰攦工垂之指即此也殳斨伯与三臣名也殳以积竹为兵建兵车者斨方銎斧也古人多以其所能为名殳斨岂能为二器者欤往哉汝谐者往哉汝和其职也】纂疏【张氏曰守法信度因圣人制作而持之此之谓若　愚谓垂顺物理之自然而为之行所无事之大智大巧耳非若后世器械技巧咸精其能作为淫巧以荡上心之比也攦吕计反】帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞往哉汝谐【上下山林泽薮也虞掌山泽之官周礼分为虞衡属于夏官朱虎熊罴四臣名也髙辛氏之子有曰伯虎仲熊意以兽为名者亦以其能服是兽而得名欤史记曰朱虎熊罴为伯益之佐前殳斨伯与当亦为垂之佐也】纂疏【语録孟子説益烈山泽是使之除障翳驱禽兽耳至舜命之作虞然后使养育草木鸟兽也孔氏曰若谓顺施政教取之有时用之有节　林氏曰益向掌火为禹之佐至此方正为虞　张氏曰圣人以万物为一体故曰予草木鸟兽祭鱼然后渔入泽梁未蛰不以火田皆若之之事然益之烈而焚周公之驱而寜亦若也盖居山泽顺也交中国非顺也非以姑息为若　陈氏大猷曰余官有告戒之辞工虞独无若字已该之矣】帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首让于防龙帝曰俞往钦哉【典主也三礼祀天神享人鬼祭地祗之礼也伯夷臣名姜姓秩叙也宗祖庙也秩宗主叙次百神之官而専以秩宗名之者盖以宗庙为主也周礼亦谓之宗伯而都家皆有宗人之官以掌祭祀之事亦此意也夙早寅敬畏也直者心无私曲之谓人能敬以直内不使少有私曲则其心洁清而无物欲之汚可以交于神明矣夔龙二臣名】纂疏【语録惟寅故直惟直故清礼是见成制度寅直清所以行其礼也　叶氏曰天秩之礼天下莫不宗焉故曰秩宗或曰宗如宗主天秩之礼此官实主之　陈氏经曰夙夜者自早至暮无时而不寅亦无时而不直清也此时之心即天神地只人鬼之心　愚谓九官惟百揆秩宗咨四岳而命重可知矣心者神明之舍所以交神明之本也敬则能直内直内则清明在躬敬其本而直清敬之验也礼敬而已既戒以寅尤勉以钦丁寜至矣】帝曰夔命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和夔曰于予击石拊石百兽率舞【胄长也自天子至卿大夫之适子也栗庄敬也上二无字与毋同凡人直者必不足于温故欲其温寛者必不足于栗故欲其栗所以虑其偏而辅翼之也刚者必至于虐故欲其无虐简者必至于傲故欲其无傲所以防其过而戒禁之也教胄子者欲其如此而其所以教之之具则又専在于乐如周礼大司乐掌成均之法以教国子弟而孔子亦曰兴于诗成于乐盖所以荡涤邪秽斟酌饱满动荡血脉流通精神养其中和之徳而救其气质之偏者也心之所之谓之志心有所之必形于言故曰诗言志既形于言则必有长短之节故曰歌永言既有长短则必有髙下清浊之殊故曰声依永声者宫商角徴羽也大抵歌声长而浊者为宫以渐而清且短则为商为角为征为羽所谓声依永也既有长短清浊则又必以十二律和之乃能成文而不乱假令黄钟为宫则太蔟为商姑洗为角林钟为徴南吕为羽盖以三分损益隔八相生而得之余律皆然即礼运所谓五声六律十二管还相为宫所谓律和声也人声既和乃以其声被之八音而为乐则无不谐协而不相侵乱失其伦次可以奏之朝廷荐之郊庙而神人以和矣圣人作乐以养性情育人材事神只和上下其体用功效广大深切乃如此今皆不复见矣可胜叹哉夔曰以下苏氏曰舜方命九官济济相让无縁夔于此独言其功此益稷之文简编脱误复见于此】纂疏【语録直寛本自是好但济以温栗则尽善刚简防觉有故戒以无虐无傲所以防其失也所以特与分明欲见防其失者専为刚简而设不蒙上直寛二句直寛但曰而温而栗至刚简则曰无虐无傲观其立言之意自可见问欲养其徳性只是诗言志至律和声曰然讽诵歌咏之间足以和其心气但上面三句抑髙下尚且由人到律和声处直是不可走作所以咏歌之际深足以养人情性至如播之金石被之管非是不和终不若人声自然故孟嘉有言丝不如竹竹不如肉谓渐近自然八音克谐至以和此是言祭祀燕享时事又是一节　古以乐教胄子縁和平中正古人诗只一两句歌便衍得来长宫商角徴羽五声依所歌而却用律以和之如黄钟为宫则太簇为商之类不可乱其伦序也　古人作诗只是説他心下所存事説出来人便将他诗来歌其声之清浊长短各依他作诗之语言却将律来调和其声今人却先安排下腔调子然后做言语去合腔子岂不是倒了却是永依声也古人是以乐去就他诗后世是以诗去就他乐如何觧兴起得人　诗之作本言志而已方其诗也未有歌也及其歌也未有乐也以声依永以律和声则乐乃为诗而作非诗为乐而作也诗出乎志者也乐出乎诗者也诗者其本而乐者其末也　道夫问若以黄钟为宫便是太蔟为商姑洗为角防賔为变徴林钟为徴南吕为羽应钟为变宫若以大吕为宫便是夹钟为商中吕为角林钟为变徴夷则为徴无射为羽黄钟为变宫其余旋相为宫周而复始若言相生之法则以律生吕便是下生以吕生律则为上生自黄钟下生林钟林钟上生太蔟太蔟下生南吕南吕上生姑洗姑洗下生应钟应钟上生防賔防賔本当下生今却复上生大吕大吕下生夷则夷则上生夹钟夹钟下生无射无射上生中吕相生之道至是穷矣遂复变而上生黄钟再生之黄钟不及九寸只是八寸有余然黄钟君象也非诸宫之所能役故虚其正而不复用所用只再生之变者就再生之变又缺其半所缺其半者盖若大吕为宫黄钟为变宫时黄钟管最长所以只得用其半声而余宫亦皆仿此先生曰然宫商角徴羽与变宫变徴皆是数之相生自然如此非人力所能加损此其所以为妙　乐律自黄钟至仲吕皆属阳自防賔至应钟皆属隂此是一个大隂阳黄钟为阳大吕为隂太蔟为阳夹钟为隂毎一阳间一隂又是一个小隂阳　律管只以九寸为准则上生下生三分损一益一如破竹矣　管有短长则声有清浊黄钟管九寸最长应钟管最短长者声浊短者声清十二律旋相为宫宫为君商为臣乐中最忌臣陵君故有四清声清声者减正律之半如应钟为宫其声最短而清或防賔为商则商声髙如宫声是为臣陵君不可用遂用防賔减半律为清声以应之虽减半律然只是此律故亦自能相应也如方响铁有十六片乃是十二律外添四清声也通典载此一项甚详　夏氏曰直温以下周礼所谓乐徳诗言志至和声周礼所谓乐语也　林氏曰作乐必本之情性稽之度数本之情性乐所以生稽之度数乐所以成永言以上本之情性也形之于乐洪纎髙下不可无法必稽之度数声依永律和声是也　陈氏经曰直温以下徳之中和也言志以下乐之中和也将教以中和之徳必教以中和之乐和声八音之分单出者为声杂比者为音　薛氏曰八音克谐翕如纯如无相夺伦皦如也　陈氏大猷曰谐是众音和协伦是各音条理　愚谓帝者立教始见于命契命夔大学序所谓司徒之职典乐之官所由设正谓此也歌永言言之不足而永歌之也声依永者宫商角徴羽五声依傍于永言之歌而见也律和声者又以十二律而和此五声也黄钟为宫则某为商某为角及三分损益隔八相生宜为图以明之阳律生隂吕曰下生三分长而损一隂吕生阳律曰上生三分长而益一皆是左旋隔八管而相生黄钟为第一宫其长九寸隔八下生林钟为徴三分损一其长六寸林钟隔八上生太蔟为商三分益一其长八寸惟此三者长皆全寸而无余分余管则余分之数细碎难言矣太蔟下生南吕为羽南吕上生姑洗为角林钟为第二宫宫生徴徴生商商生羽羽生角以下皆仿此以至中吕为第十二宫上生黄钟为徴下生林钟为商上生太蔟为羽下生南吕为角十二宫各有五声凡六十声宫徴商羽角隔八相生之序也由宫声之浊而长以渐而清且短之序则为宫商角徴羽假令黄钟为宫则相去一管而太蔟为商又相去一管而姑洗为角又相去二管而林钟为徴又相去一管而南吕为羽羽距黄钟之宫又相去二管焉相去一管则音节和相去二管则音节逺故角徴之闲近徴收一声比徴稍下曰变徴羽宫之闲近宫收一声少髙于宫曰变宫所以齐五声之不及也详见律暦志律吕新书等乐之功用其感神人之和如此则其教胄子而陶冩其性情流通其精神养其中和之徳而救其气质之偏宜哉】帝曰龙朕堲谗説殄行震惊朕师命汝作纳言夙夜出纳朕命惟允【堲疾殄絶也殄行者谓伤絶善人之事也师众也谓其言之不正而能变乱黒白以骇众聴也纳言官名命令政教必使审之既允而后出则谗説不得行而矫伪无所托矣敷奏复逆必使审之既允而后入则邪僻无自进而功绪有所稽矣周之内史汉之尚书魏晋以来所谓中书门下者皆此职也】纂疏【语録殄行是伤人之行纳言如今之门下审覆　纳言之官如汉侍中今给事中朝廷诰令先过后省可以封驳　陈氏经曰谗人无世无之虽唐虞极治而巧言孔壬犹所可畏岂可谓此时遂无此事　孔氏曰出纳朕命聴下言纳于上受上言宣于下　愚谓欲其审君命之当否当者出之否者纳之惟在于允当如后世批之官庶于朕命二字明顺　胡氏一挂曰出纳朕命如诗出纳王命谨审之善者宣出否者缴纳如后世封还词头在我者既允信何忧谗説得入哉　王氏曰百揆百官之首故先命禹养民治之先务故次命稷富然后教故次命契刑以弼教故次命臯工立成器以为天下利人治之末故次命垂如此治人亦备矣然后及动植故次命益民物如此隆礼乐之时也故次命夷夔礼先乐后故先夷后夔乐作则治功成矣贤萃功成苟谗説得行则贤者不安前功遂堕故未命龙所以防谗闲衞羣贤以成其终犹命十二牧而终以难任人夫子荅为邦而终以逺佞人也】帝曰咨汝二十有二人钦哉惟时亮天功【二十二人四岳九官十二牧也周官言内有百揆四岳外有州牧侯伯盖百揆者所以统庶官而四岳者所以统十二牧也既分命之又总告之使之各敬其职以相天事也曽氏曰舜命九官新命者六人命伯禹命伯夷咨四岳而命者也命垂命益泛咨而命者也命夔命龙因人之让不咨而命者也夫知道而后可宅百揆知礼而后可典三礼知道知礼非人人所能也故必咨于四岳若予工若上下草木鸟兽则非此之比故泛咨而已礼乐命令其体虽不若百揆之大然其事理精防亦非百工庶物之可比伯夷既以四岳之举而当秩宗之任则其所让之人必其中于典乐纳言之选可知故不咨而命之也若稷契臯陶之不咨者申命其旧职而已又按此以平水土若百工各为一官而周制同领于司空此以士一官兼兵刑之事而周礼分为夏秋两官盖帝王之法随时制宜所谓损益可知者如此】纂疏【孔氏曰各敬其职惟是乃能信立天下之功　陈氏大猷曰皆当敬以趋时以辅相显明天之功二十二人职虽不同其为天之事则一故提其纲緫戒之　愚谓益嘉言见于书者多禹臯之亚也观禹荐益可见掌火掌山泽隆古之才何施不可也王氏炎曰询岳咨牧命九官虽非一日之言然总命在后则必皆在即位之初矣岳牧治外九官治内其后不过行考绩黜陟之法垂拱以临之自此至陟方凡五十年不复见施为之迹舜无为而治此亦可见】三载考绩三考黜陟幽明庶绩咸熈分北三苗【考核实也三考九载也九载则人之贤否事之得失可见于是陟其明而黜其幽赏罚明信人人力于事功此所以庶绩咸熈也北犹背也其善者留其不善者窜徙之使分背而去也此言舜命二十二人之后立此考绩黜陟之法以时举行而卒言其效如此也按三苗见于经者如典谟益稷禹贡吕刑详矣盖其负固不服乍臣乍叛舜摄位而窜逐之禹治水之时三危已宅而旧都犹顽不即工禹摄位之后帝命徂征而犹逆命及禹班师而后来格于是乃得考其善恶而分北之也吕刑之言遏絶则通其本末而言不可以先后论也】纂疏【唐孔氏曰此以下史述舜事　陈氏大猷曰人情太寛则肆太严则拘故考绩于三载时加警防以作其怠黜陟于九载期之久逺以要其成不肆不拘所以为善成周冡宰嵗终受防诏废置三嵗计治行诛赏随时之义也　夏氏曰北一音如字三苗国在南迁北之如周迁顽民此不与上文相连王氏炎曰害治者不过三苗分北之而已】舜生三十徴庸三十在位五十
