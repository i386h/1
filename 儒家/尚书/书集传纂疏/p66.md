<!-- { "loadSidebar": true } -->
　　惟十有二年六月庚午朏越三日壬申王朝步自宗周至于丰以成周之众命毕公保厘东郊【康王之十二年也毕公尝相文王故康王就丰文王庙命之成周下都也保安厘理也保厘即下文旌别淑慝之谓盖一代之治体一篇之宗要也】纂疏【陈氏大猷曰厘虽有辨别分理之意曰保则有恩意行乎其间非斩然割裂无复润泽也以保为厘盖有欲并生哉之意】王若曰呜呼父师惟文王武王敷大徳于天下用克受殷命【毕公代周公为太师也文王武王布大徳于天下用能受殷之命言得之之难也】惟周公左右先王绥定厥家毖殷顽民迁于洛邑密迩王室式化厥训既歴三纪世变风移四方无虞予一人以宁【十二年曰纪父子曰世周公左右文武成王安定国家谨毖顽民迁于洛邑密近王室用化其敎既歴三纪世已变而风始移今四方无可虞度之事而予一人以宁言化之之难也】道有升降政由俗革不臧厥臧民罔攸劝【有升有降犹言有隆有汚也周公当世道方降之时至君陈毕公之世则将升于大猷矣为政者因俗变革故周公毖殷而谨厥始君陈有容而和厥中皆由俗为政者当今之政旌别淑慝之时也苟不善其善则民无所劝慕矣】惟公懋徳克勤小物弼亮四世正色率下罔不祗师言嘉绩多于先王予小子垂拱仰成【懋盛大之义予懋乃徳之懋小物犹言细行也言毕公既有盛徳又能勤于细行辅导四世风采凝峻表仪朝着若大若小罔不祗服师训休嘉之绩盖多于先王之时矣今我小子复何为哉垂衣拱手以仰其成而已康王将付毕公以保厘之寄故叙其徳业之盛而归美之也】纂疏【唐孔氏曰小物犹小事能勤小事大事必勤矣晋语言文王之事云询于八虞访于辛尹重之以周召毕荣是毕公文王时已为大臣也○吕氏曰毕公元老王不称其成徳而称其懋徳不称其緫大体而称其勤小物者盖以成徳自居则止矣小物忽焉亦非造次必于是者惟勉于徳者贯稚耄而不息故勤于物者一小大而无间○林氏曰正色率下所谓正衣冠尊瞻视俨然人望而畏之也○史氏渐曰忠厚近迂濶老成若迟钝先王终不以此易彼者盖世臣旧徳功业已见于时闻望已孚于人商功利课殿最虽不若新进然雍容庙堂天下想闻其风采足以廉顽立懦敦薄厉偷如泰山乔岳初无运动之劳而功之及人厚矣毕公四世元老虽有不可及之盛徳常有不自足之诚心小物不以不必勤而不勤嘉绩不以己多于前而或怠正色敛容而使人之非意自消出辞吐气而使天下之羣心胥服保厘之任舍公其谁○愚谓臧厥臧即下文旌淑彰善之事所谓劝则使慝恶者克畏慕也不矜细行终累大徳公于小物克勤所以愈见其懋徳之诚也】王曰呜呼父师今予祗命公以周公之事往哉【今我敬命公以周公化训顽民之事公其往哉言非周公所为不敢屈公以行也】旌别淑慝表厥宅里彰善瘅恶树之风声弗率训典殊厥井疆俾克畏慕申画郊圻愼固封守以康四海【淑善慝恶瘅病也旌善别恶成周今日由俗革之政也表异善人之居里如后世旌表门闾之类显其为善者而病其为不善者以树立为善者风声使显于当时而传于后世所谓旌淑也其不率训典者则殊异其井里疆界使不得与善者杂处礼记曰不变移之郊不变移之遂即其法也使能畏为恶之祸而慕为善之福所谓别慝也圻与畿同郊圻之制昔固规画矣曰申云者申明之也封域之险昔固有守矣曰谨云者戒严之也疆域障塞岁久则易湮世平则易玩时辑而屡省之乃所以尊严王畿王畿安则四海安矣】纂疏【孔氏曰言非周公所为不敢枉公往治当识别民之善恶表异其居里明其为善病其为恶立其善风其善声使畏为恶之祸慕为善之福所以沮劝○唐孔氏曰旌旗所以表识贵贱故传以旌为识表宅里如今孝子顺孙义夫节妇表其门闾也郊圻谓邑之境界○王氏曰彰善者则恶者耻其不若是病也使人有所感动曰风使人有所听闻曰声○夏氏曰庶望风而化闻声而应如风动于此而物偃于彼声振于此而响应于彼也○吕氏曰荣辱不止于一时而流芳遗臭传千百世而未泯所谓树之风声也人存政举人亡政息惟风声所传则可以鼓动千百年之逺虽事往迹陈而兴起如新弗率者殊其井疆岂眞欲絶之而置之人类之外哉欲其畏慕而卒归于善而已此旌别之本心也五阳一阴然后可以夬决庭不知时义而错施之为恶者众或以召乱矣因区别里闾遂并郊圻封守而整齐之○愚谓东郊之政以保为厘旌别淑慝者厘也义之尽也本心欲其畏慕而同归于善者以保为厘也仁之至也又树立为善者之风声见其善善之长俾为恶者畏慕见其恶恶之短有以人治人改而止之意爱之深待之厚如此卒化浮薄为忠厚宜哉风必有声闻夷惠之风闻即闻风之声也王夏分为二字未当吕以使恶者遗臭兼言不若专以树善者风声使流芳而人闻风兴起言此数句旌别淑慝纲也表宅里树风声使人知善之可慕旌淑也弗率训殊井疆使人知恶之可畏别慝也不可为瘅恶所碍彰善即瘅恶】政贵有恒辞尚体要不惟好异商俗靡靡利口惟贤余风未殄公其念哉【对暂之谓恒对常之谓异趣完具而已之谓体众体所会之谓要政事纯一辞令简实深戒作聦明趋浮末好异之事凡论治体者皆然而在商俗则尤为对病之药也苏氏曰张释之谏汉文帝秦任刀笔之吏争以亟疾苛察相髙其弊徒文具无恻隐之实以故不闻其过陵夷至于二世天下土崩今以啬夫口辩而超迁之臣恐天下随风而靡争口辩无其实凡释之所论则康王以告毕公者也】纂疏【夏氏曰政与辞如此皆不好异者能之政而好异则恱须臾而厌持久安能有恒言而好异则言浮于理言徒多而理不足安能体要○唐孔氏曰韩宣子言纣使师襄作靡靡之乐靡靡相随顺之意○愚谓利口即辞体要之反恶利口逺佞人所闗大矣】我闻曰世禄之家鲜克由礼以荡陵徳实悖天道敝化奢丽万世同流【古人论世禄之家逸乐豢养其能由礼者鲜矣既不由礼则心无所制肆其骄荡陵蔑有徳悖乱天道敝壊风化奢侈美丽万世同一流也康王将言殷士怙侈灭义之恶故先取古人论世族者发之】纂疏【家氏复礼曰观此则洛邑所迁多殷世禄之家也】兹殷庶士席宠惟旧怙侈灭义服美于人骄淫矜侉将由恶终虽收放心闲之惟艰【吕氏曰殷士凭藉光宠助发其私欲者有自来矣私欲公义相为消长故怙侈必至灭义义灭则无复羞恶之端徒以服饰之美侉之于人而身之不美则莫之耻也流而不反骄淫矜侉百邪并见将以恶终矣洛邑之迁式化厥训虽已收其放心而其所以防闲其邪者犹甚难也】纂疏【陈氏大猷曰席借也○陈氏经曰人心难收于已放之时尤难闲于既收之后苟其根尚在虽一时收敛将触事而发此闲之所以为难也○夏氏曰周公君陈相继化商虽收其放心然闲之尚难毕公当有以闲之下文训以徳义古训即闲之之道】资富能训惟以永年惟徳惟义时乃大训不由古训于何其训【言殷士不可不训之也资资材也资富而能训则心不迁于外物而可全其性命之正也然训非外立教条也惟徳惟义而已徳者心之理义者理之宜也徳义人所同有也惟徳义以为训是乃天下之大训然训非可以己私言也当稽古以为之说盖善无证则民不从不由古以为训于何以为训乎】纂疏【陈氏经曰礼义生于富足既富以养其身又训以养其心全正性所以顺正命此所以永年也所谓能训岂外人心天理而他有所谓训哉徳者人心之所得义者人心之所宜根于人心之所同然此之谓大训古训所载亦惟徳义而已即人心之所同然而证诸古所已然非徳义之外有古训也毕公之化本诸同然而民易从参诸己然而民易信闲之之道孰过于此君陈尚有辟以止辟三细不宥之说此篇虽歴数商俗之不美然惟务区别以生其愧敎训以导其善无片言及于刑盖纯以徳化而刑措不用信矣○愚谓训以徳所以化其陵徳训其义所以化其灭义旌别淑慝以商人化商人也所以兴起其劝慕之微机崇徳义稽古训反身以化商人也所以反求其训化之大本化商之道尽矣】王曰呜呼父师邦之安危惟兹殷士不刚不柔厥徳允修【是时四方无虞矣蕞尔殷民化训三纪之余亦何足虑而康王拳拳以邦之安危惟系于此其不苟于小成者如此文武周公之泽其深长也宜哉不刚所以保之不柔所以厘之不刚不柔其徳信乎其修矣】纂疏【王氏炎曰忿其不从而制以刚则必怨虑其难制而遇以柔则必玩惟不偏而处以中则徳允修而商人化矣○吕氏曰始皇以安危系匈奴而急之以刚徳宗以安危系藩镇而缓之以柔皆以致乱】惟周公克愼厥始惟君陈克和厥中惟公克成厥终三后协心用底于道道洽政治泽润生民四夷左衽罔不咸頼予小子永膺多福【殊厥井疆非治之成也使商民皆善然后可谓之成此曰成者预期之也三后所治者洛邑而施及四夷王畿四方之本也吴氏曰道者致治之道也始之中之终之虽时有先后皆能即其行事观其用心而有以济之若出于一时若成于一人谓之协心如此】纂疏【张氏曰三后犹四时之序不同而同于成岁功也○陈氏经曰愼始毖殷顽民也和中从容以和也今日惟防闲之使前日之功不壊耳事莫难于成终少有懈弛则二公之化皆为之不终矣政虽有始中终之异心与道无始中终之殊曰洽曰润渐渍积累岂一日之功所能哉商民甚微而所系甚重逺而四夷尊而人主近而毕公逺而公之子孙皆頼于此可见周公化商为重必如是而后可以尽成终之责】公其惟时成周建无穷之基亦有无穷之闻子孙训其成式惟乂【建立训顺式法也成周指下都而言吕氏曰毕公四世元老岂区区立后世名者而勲徳之隆亦岂少此康王所以望之者盖相期以无穷事业乃尊敬之至也】呜呼罔曰弗克惟既厥心罔曰民寡惟愼厥事钦若先王成烈以休于前政【苏氏曰曰弗克者畏其难而不敢为者也曰民寡者易其事以为不足为者也前政周公君陈也】纂疏【陈氏大猷曰事之不立非视之太重而畏其难则视之太轻而忽其易能尽其心则虽难无不举不谨其事则虽易不能举○王氏炎曰观殷民不轻于从周见殷先王徳泽之深观三后化殷殷卒依依于周者八百年见周家仁厚之至○董氏鼎曰无殷人之顽不见周家之仁如锢阴沍寒终消融于春风和气中何其仁哉○吕氏曰成康并称成王见于诗书者多康王自诰诸侯外惟毕命耳读此亦可见其贤矣】
　　君牙【君牙臣名穆王命君牙为大司徒此其诰命也今文无古文有】纂疏【问君牙冏命等见穆王气象甚好后来乃有车辙马迹驰天下之事如何曰此篇乃内史之属所作犹今翰林作制诰然如君陈蔡仲微子之命等篇亦是当时此等文字自有格子首呼其名而告之末又为呜呼之辞以戒之篇篇皆然○吕氏曰穆王书三篇君牙冏命初年书也吕刑末年书也中虽放逸不克保其始之祗畏然暮年哀敬初心复还舜命契为司徒止一语而君牙賛书至一篇世降而文胜也然周家之典刑文献在焉】
