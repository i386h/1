<!-- { "loadSidebar": true } -->
　　王若曰君陈惟尔令徳孝恭惟孝友于兄弟克施有政命汝尹兹东郊敬哉【言君陈有令徳事亲孝事上恭惟其孝友于家是以能施政于邦孔子曰居家理故治可移于官陈氏曰天子之国五十里为近郊自王城言之则下都乃东郊之地故君陈毕命皆指下都为东郊】纂疏【吕氏曰孝恭即令徳之实○眞氏曰孝者必友不友则戚亲之心非孝矣诗云兄弟既翕和乐且湛子曰父母其顺矣乎必兄弟和而后父母顺友之闗于孝如此○陈氏曰商民难化由民彞泯乱王属之孝友之君陈正其本也○愚谓治洛以化商民为重故君陈曰尹兹东郊毕命曰保厘东郊其任一也孝恭之恭其徳性本敬也敬哉之敬勉其加敬也】昔周公师保万民民懐其徳往愼乃司兹率厥常懋昭周公之训惟民其乂【周公之在东郊有师之尊有保之亲师敎之保安之民懐其徳君陈之往但当谨其所司率循其常勉明周公之旧训则民其治矣盖周公既殁民方思慕周公之训君陈能发明而光大之固宜其翕然听顺也】我闻曰至治馨香感于神明黍稷非馨明徳惟馨尔尚式时周公之猷训惟日孜孜无敢逸豫【吕氏曰成王既勉君陈昭周公之训复举周公精微之训以告之至治馨香以下四语所谓周公之训也既言此而揭之以尔尚式时周公之猷训则是四言为周公之训明矣物之精华固无二体然形质止而气臭升止者有方升者无问则馨香者精华之上达者也至治之极馨香发闻感格神明不疾而速凡昭荐黍稷之苾芬是岂黍稷之馨哉所以苾芬者实明徳之馨也至治举其成明徳循其本非有二馨香也周公之训固为精微而举以告君陈尤当其可自殷顽民言之欲具感格非可刑驱而势迫所谓洞达无问者盖当深省也自周公法度言之典章虽具苟无前人之徳则索然萎薾徒为陈迹也故勉之以用是猷训惟日孜孜无敢逸豫焉是训也至精至微非日新不已深致敬笃之功孰能与于斯】纂疏【陈氏大猷曰治本无馨香然善治之极曰至治馨香协气休闻之所发越犹馨香之旁达而可爱也恶政之极曰刑发闻惟腥丑声秽徳之彰闻犹腥秽之旁达而可恶也故善誉曰流芳恶声曰遗臭神聦明不可欺故曰神明○林氏曰徳之昭明发为至治至治之馨香即明徳之馨香合而为一者也但使黍稷之苾芳可以为馨香则随之粢盛丰备虞之享祀丰洁亦可以感神明矣王意谓徳之馨香尚能感神岂不能感化商民式时猷训孜孜无逸所谓懋昭周公之训即此是也○陈氏经曰至治之馨香非以黍稷以明徳也有其徳有其物则假物以荐徳之馨非专在物也有其物无其徳则物徒物耳论馨香之效至于感神明极所以馨香之本又根诸明徳有是徳则有是治有是治则有是馨香有是馨香则有是感应○董氏鼎曰益曰惟徳动天至諴感神周公曰明徳惟馨感于神明天也神也徳犹可以感动况苖民商民乎周公之言与益一意】凡人未见圣若不克见既见圣亦不克由圣尔其戒哉尔惟风下民惟草【未见圣如不能得见既见圣亦不能由圣人情皆然君陈亲见周公故特申戒以此君子之徳风也小人之徳草也草上之风必偃君陈克由周公之训则商民亦由君陈之训矣】纂疏【陈氏大猷曰戒哉戒其勿如凡人也】图厥政莫或不艰有废有兴出入自尔师虞庶言同则绎【师众虞度也言图谋其政无小无大莫或不致其难有所当废有所当兴必出入反覆与众共虞度之众论既同则又防绎而深思之而后行也盖出入自尔师虞者所以合乎人之同庶言同则绎者所以断于己之独孟子曰国人皆曰贤然后察之国人皆曰可杀然后察之庶言同则绎之谓也】纂疏【吕氏曰废兴非变周公之法也政由俗革斟酌权量以求其当也○陈氏大猷曰出谋之国人也入谋之左右也】尔有嘉谋嘉猷则入告尔后于内尔乃顺之于外曰斯谋斯猷惟我后之徳呜呼臣人咸若时惟良显哉【言切于事谓之谋言合于道谓之猷道与事非二也各举其甚者言之良以徳言显以名言或曰成王举君陈前日已陈之善而叹息以美之也○葛氏曰成王殆失斯言矣欲其臣善则称君人臣之细行也然君既有是心至于有过则将使谁执哉禹闻善言则拜汤改过不吝端不为此言矣呜呼此其所以为成王欤】纂疏【陈氏大猷曰臣人犹言人臣良善也显善之昭著也○吕氏曰王举君陈前日之善也平昔谋猷入告及既施行澹然不有前日尚忘己之善而归之君今日岂忘人之善而欲出于己○眞氏曰善则称君含美从王此义人臣自处者所当知君以是语臣则不可也汉髙称李斯善则称君而王衞尉深非之王之名不着然其言足为万世法吕氏亦回护之辞耳○愚谓此承上文谓谋于众审于己而得嘉谋猷云云非特善则称君臣之义当然闻善不违使得行之非有徳之君不能然也方进言则善在臣能听言则善在君此乃人臣宣上徳意以明示于众也王非欲臣之誉已盖欲其审谋猷以见之施行庶几君蒙其归美而臣遂其良显耳然王此言前此圣帝明王未之有也葛眞之疑殆未为过盖恐啓导谀之渐云】王曰君陈尔惟周公丕训无依势作威无倚法以削寛而有制从容以和【此篇言周公训者三曰懋昭曰式时至此则周公之丕训欲其益张而大之也君陈何至依势以为威倚法以侵削者然势我所有也法我所用也喜怒予夺毫髪不于人而于己是私意也非公理也安能不作威以削乎君陈之世当寛和之时也然寛不可一于寛必寛而有其制和不可一于和必从容以和之而后可以和厥中也】纂疏【吕氏曰周公之训大矣犹欲之者继前人之政苟止以持循因袭为心其所成必降前人数等惟奋然开拓期以光大前业然后仅能不替盖造始与继成其力量不同也和中之时其大体固当寛苟无制则流荡放肆安能从容以和乎驯扰调娱于品制之中游息化养于范围之内斯其所以和也吕解别一本云寛而有制从容以和此最难当人欲为防制则易迫切无和气此虽寛而有制虽有制而能和○夏氏曰上文言周公之训所当遵然未言今日待商民当如何故此及之无依势至以和此言商民不犯法者待之当如此下文则言犯法者待之又当如此也】殷民在辟予曰辟尔惟勿辟予曰宥尔惟勿宥惟厥中【上章成王虑君陈之狥己此则虑君陈之狥君也言殷民之在刑辟者不可狥君以为生杀惟当审其轻重之中也】纂疏【陈氏经曰君之喜怒无常情法之轻重有常理不狥君而狥理之中可也君言苟是从君可也非从君乃从理也君言苟未是则从理可也从理乃所以从君也】有弗若于汝政弗化于汝训辟以止辟乃辟【其有不顺于汝之政不化于汝之训刑之可也然刑期无刑刑而可以止刑者乃刑之此终上章之辟】狃于奸宄败常乱俗三细不宥【狃习也常典常也俗风俗也狃于奸宄与夫毁败典常壊乱风俗人犯此三者虽小罪亦不可宥以其所闗者大也此终上章之宥】纂疏【孔氏曰罪虽小三犯不赦唐孔氏曰言三再犹可赦也○愚谓蔡云犯此三者其以作内为奸在外为宄与乱常败俗为三乎二孔则谓有奸宄败乱苟三犯则情罪虽小亦不宥即刑故无小怙终贼刑之意也】尔无忿疾于顽无求备于一夫【无忿疾人之所未化无求备人之所不能】纂疏【陈氏曰顽不率敎者无忿疾之率教者当器之而不可责备之】必有忍其乃有济有容徳乃大【孔子曰小不忍则乱大谋必有所忍而后能有所济然此犹有坚制力蓄之意若洪裕寛绰恢恢乎有余地者斯乃徳之大也忍言事容言徳各以深浅言也】纂疏【林氏曰忍者勉强容者自然自有忍而充于有容则忍之迹泯而广大之徳成矣勾践于吴太王于狄忍也不忍则亡矣何以能济汤于葛文于昆夷容也包之度内如天地然孰能测度之非徳之大而何○陈氏傅良曰习忍可以至容】简厥修亦简其或不修进厥良以率其或不良【王氏曰修谓其职业良谓其行义职业有修与不修当简而别之则人劝功进行义之良者以率其不良则人励行】纂疏【陈氏大猷曰修者方修于善良者已进于善○夏氏曰修者简别之不使与不修者混不修者亦简别之不使与修者杂既简别之如此然后于中迁其自修而纯为良善者进用之则不良者知所愧慕亦必修饬而至于良善是进其良所以率其不良也○愚谓修不修皆可简别故不修者亦以简言惟良者可进用故不良者以率言此其立言所以不同也】惟民生厚因物有迁违上所命从厥攸好尔克敬典在徳时乃罔不变允升于大猷惟予一人膺受多福其尔之休终有辞于永世【言斯民之生其性本厚而所以浇薄者以诱于习俗而为物所迁耳然厚者既可迁而薄则薄者岂不可反而厚乎反而归厚特非声音笑貌之所能为尔民之于上固不从其令而从其好大学言其所令反其所好则民不从亦此意也敬典者敬其君臣父子兄弟夫妇朋友之常道也在徳者得其典常之道而着之于身也盖知敬典而不知在徳则典与我犹二也惟敬典而在徳焉则所敬之典无非实有诸己实之感人防于桴鼓所以时乃防不变而信升于大猷也如是则君受其福臣成其美而有令名于永世矣】纂疏【孔氏曰民不从所令而从所好在上不可不愼所好○夏氏曰厚者虽化为薄其本厚者未尝不存尔敬典在徳以化之民无不变薄为厚而跻于大道者○吕氏曰东郊之任君陈始以令徳孝恭得之成王终以敬典在徳勉之取之以实期之以实始终一实也○张氏曰康诰言商民父子兄弟之伦如此俗薄可知君陈药其病惟敬典而已人君不言福风俗淳厚偕之大道此君之福也○郑氏景望曰时罔不变允升大猷成王自谓膺受多福道洽政治泽润生民康王亦谓永膺多福成康言福皆以商民趋化言此人君受福之实也天保受福之诗亦曰羣黎百姓徧为尔徳即成康之意○陈氏经曰民变其旧俗而后进于大道允升大猷则化顽成仁反薄归厚矣○愚谓敬典在徳是能谨其所好时罔不变即从厥攸好也商民之顽原于昧天叙之典惟敬典可以化之敬典在徳以化民惟令徳孝恭之君陈能之孝父母友兄弟君陈厚于天叙之典久矣敬典在徳王盖即其素履以勉之也徳者化商民之本敬又徳化之本始曰命汝尹兹东郊敬哉终曰尔克敬典在徳始终一敬而徳有诸己矣徳有诸己而商民可化矣一篇纲领中之纲领舍敬吾何以观之哉】顾命【顾还视也成王将崩命羣臣立康王史序其事为篇谓之顾命者郑云回首曰顾临死回顾而发命也今文古文皆有○吕氏曰成王经三监之变王室几摇故此正其终始特详焉顾命成王所以正其终康王之诰康王所以正其始】纂疏【吕氏曰天子天下之共主也成王力疾临庙朝而命之二公受遗率诸侯而辅之所以公天位严大宝也世称汉武拔霍光于宿衞托以幼孤为知人抑不知大臣非可寄安危属存亡者不在此选如周召内为师保外统诸侯君存则辅政君殁则托孤所谓受遗盖其一职耳武帝垂没始拔一人付之平时大臣果安用乎无具甚矣○陈氏经曰死生夜旦也人道之常始终之义也非学问之深不足以语此成王自幼得周召二公养成其徳缉熙其学至于临死生始终之变卓然不乱观此书当与曾子易篑春秋书公薨于路寝参看又书载顾命独成王有焉盖自艰难变故中得之王当幼冲遭四国之难事亦殆矣经一变长一智顾命之重成王亦折肱而知医欤又曰后世之主以死为讳继承之际鲜有能正其终始者唐顺宗嗣子已壮一旦病不能言不能召宰相托孤使宦寺得拟议所立非因衞次公等草诏得入抗议立广陵王事亦危矣可不鉴哉】
