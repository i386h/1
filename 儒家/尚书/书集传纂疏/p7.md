<!-- { "loadSidebar": true } -->
　　【初即位事四岳总四方诸侯故以辟贤路广视聴询之辟四门有以天下为一家之气象焉明四目逹四聪有以天下为一身之精神焉】咨十有二牧曰食哉惟时柔逺能迩惇徳允元而难任人蛮夷率服【牧养民之官十二牧十二州之牧也王政以食为首农事以时为先舜言足食之道惟在于不违农时也柔者寛而抚之也能者扰而习之也逺近之势如此先其畧而后其详也惇厚允信也徳有徳之人也元仁厚之人也难拒絶也任古文作壬包蔵凶恶之人也言当厚有徳信仁人而拒奸恶也凡此五者处之各得其宜则不特中国顺治虽蛮夷之国亦相率而服从矣】纂疏【语録柔逺説得轻能迩是奈何得他使帖服之意　孔氏曰柔安言能安逺乃能安近厚行徳信使足长善任佞难拒也　苏氏曰能如不相能之能懐柔逺者使与近者相能　吕氏曰难非特去之常有戒惧之意　呉氏曰任古文作壬以孔壬观之可见　愚谓重民食一逺近亲君子逺小人则内治举而外夷服欲州牧以是为国而率诸侯也】舜曰咨四岳有能奋庸熈帝之载使宅百揆亮采恵畴佥曰伯禹作司空帝曰俞咨禹汝平水土惟时懋哉禹拜稽首让于稷契暨臯陶帝曰俞汝往哉【奋起熈广载事亮明恵顺畴类也一説亮相也舜言有能奋起事功以广帝尧之事者使居百揆之位以明亮庶事而顺成庶类也佥众也四岳所领四方诸侯有在朝者也禹姒姓崇伯鲧之子也平水土者司空之职时是懋勉也指百揆之事以勉之也盖四岳及诸侯言伯禹见作司空可宅百揆帝然其举而咨禹使仍作司空而兼行百揆之事録其旧绩而勉其新功也以司空兼百揆如周以六卿兼三公后世以他官平章事知政事亦此类也稽首首至地稷田正官稷名弃姓姬氏封于邰契臣名姓子氏封于商稷契皆帝喾之子暨及也臯陶亦臣名俞者然其举也汝往哉者不聴其让也此章称舜曰此下方称帝曰者以见尧老舜摄尧在时舜未尝称帝此后舜方真即帝位而称帝也】纂疏【林氏曰书于名分之际最严盖恐渉于疑似而起后世之论也如舜摄疑其称帝故于命禹称舜曰以见前此未尝称帝也周公摄政疑其称王故于多方言周公曰王若曰以见公虽摄而号令皆成王之命也后世尚有言舜南面尧北面及周公负黼扆以朝诸侯者　吕氏曰当时绍尧极治何用奋迅激昻盖天下之治不进则退必常存奋起之心乃有日新不穷之理虽极治之时此意不可忘也　唐孔氏曰禹代父鲧为崇伯故称伯禹　孙氏曰九官咨而后命逊而后受者新命也不咨而命不逊而受者皆申旧命也　刘氏向曰舜命九官济济相逊和之至也】帝曰弃黎民阻饥汝后稷播时百谷【阻厄后君也有爵土之称播布也谷非一种故曰百谷此因禹之让而申命之使仍旧职以终其事也】纂疏【唐孔氏曰阻饥谓往者洪水时稷五谷之长故以名主谷官　孔氏曰播百谷美其前功以勉之　叶氏曰史记言稷少好耕农民皆法之尧举为农师使教民弃之为稷尧时已然舜以旧官申命之耳】帝曰契百姓不亲五品不逊汝作司徒敬敷五教在寛【亲相亲睦也五品父子君臣夫妇长幼朋友五者之名位等级也逊顺也司徒掌教之官敷布也五教父子有亲君臣有义夫妇有别长幼有叙朋友有信以五者当然之理而为教令也敬敬其事也圣贤之于事虽无所不敬而此又事之大者故特以敬言之寛裕以待之也盖五者之理出于人心之本然非有强而后能者自其拘于气质之偏溺于物欲之蔽始有昧于其理而不相亲爱不相逊顺者于是因禹之让又申命契仍为司徒使之敬以敷教而又寛裕以待之使之优柔浸渍以渐而入则其天性之真自然呈露不能自已而无无耻之患矣孟子所引尧言劳来匡直辅翼使自得之又从而振徳之亦此意也】纂疏【语録问尧徳化如此久何故至舜犹曰不亲不逊曰也只是怕恁地　在寛只是不急迫慢慢地养他　唐孔氏曰命稷而后命契富而后教之序也　陈氏经曰教以敬为主而以寛济之敬匡之直之之谓寛使自得之之谓陈氏大猷曰教以敬为主又虑失之迫故在寛寛得无失之纵弛乎曰主于敬而行之以寛自不至于纵弛】
