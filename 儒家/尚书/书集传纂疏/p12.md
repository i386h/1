<!-- { "loadSidebar": true } -->
　　【敷文而冀苗之格也　愚谓禹不满假不矜伐如此益犹以满损谦益言盖勉以干干不息之诚也又三致其意谓天道之逺而徳可感瞽瞍之顽而孝可若神明之幽而诚可格苗亦人耳岂有徳之盛诚之至而不可动者宜其终不烦兵而自服也　董氏鼎曰禹有万世永頼之功又有大闗万世君道之谟非同列所得而先也况此篇所纪又有授受传心一大事百圣道统万世道学在焉安得不以继二典而冠三谟哉前一截皆明究竟克艰之防后一截皆纪述授受之事前之纲领在克艰后之纲领在道心精一人君能得精一执中之传则知性分内事即宇宙内事宇宙内事即职分内事而于克君道之艰自见其当然有不必勉而能然者矣】臯陶谟【今文古文皆有】纂疏【碧梧马氏曰此篇首尾皆与禹问荅而谓之谟者实陈于帝之前也故雄曰臯陶以智为帝谟】
　　曰若稽古臯陶曰允廸厥徳谟明弼谐禹曰俞如何臯陶曰都慎厥身修思永惇叙九族庶明励翼迩可逺在兹禹拜昌言曰俞【稽古之下即记臯陶之言者谓考古臯陶之言如此也臯陶言为君而信蹈其徳则臣之所谋者无不明所弼者无不谐也俞如何者禹然其言而复问其详也都者臯陶美其问也慎者言不可不致其谨也身修则无言行之失思永则非浅近之谋厚叙九族则亲亲恩笃而家齐矣庶明励翼则羣哲勉辅而国治矣迩近兹此也言近而可推之逺者在此道也盖身修家齐国治而天下平矣臯陶此言所以推广允廸谟明之义故禹复俞而然之也又案典谟皆称稽古而下文所记则异典主记事故尧舜皆载其实谟主记言故禹臯陶则载其谟后克艰厥后臣克艰厥臣禹之谟也允廸厥徳谟明弼谐臯陶之谟也然禹谟之上増文命敷于四海祗承于帝者禹受舜天下非尽臯陶比例立言轻重于此可见】纂疏【语録问允廸至弼谐是称臯陶曰若称臯陶则下句禹曰俞为何所俞耶此八字臯之言禹善而问之故臯复説下句觧此八字之义或云此言臯之徳谐字下别有臯之言今脱去未知是否　下文谨身思永是允廸厥徳意庶明励翼是谟明弼谐意恐不是形容臯陶底语谟是为人主谋谟弼谐是人臣辅翼与之和合如同寅协恭苏氏曰虞世而谓禹臯为古者自今以上皆为古何必异代春秋传引虞书皆云夏书安知非作于夏时禹】
　　【曰俞上当有缺文　林氏曰迪启迪也如迪上言臣欲允信以启迪君徳谟必贵明弼必贵谐臯与禹语于帝前欲与之以此事舜也　吕氏曰史言臯之为人有徳而有言臯以谟闻实本于徳故指其所本以示人齐家治国平天下皆自修身出故慎于修身必思永长之理可久而后功用无穷也　李氏舜臣曰臯谟端曰慎厥身修一篇之要领也取人以身修身者知人以安民之本也　陈氏曰九族宜厚厚之也有次序不至为夷子之二本也禹臯同列之际无非眞情实意有合于心则都之俞之不合则吁之咈之善之在人犹在已故闻言而拜不为謟善之在己犹在人故自言而先曰都不为矜　陈氏大猷曰治无二本迩可则逺在此矣　王氏炎曰臯谟有三修身知人安民是也而修身为本迩者既可推之国与天下无不可者其本盖在此也本焉在修身而已矣　真氏大学衍义以克明俊徳章为首此章次之谓臯陈谟首以谨修其身为言盖人君一身天下国家之本慎之一言又修身之本也思永欲其悠久不息也为君孰不知身之当修然此心或放则能暂而不能久必也致其谨慎思悠久而不息然后谓之永否则朝勤夕怠乍作乍止矣后之主有初鲜终由不思永也慎则敬而不忽思永则久而不忘修身之道备矣然后以亲亲尊贤二者继之九族必笃叙之使均被吾恩众贤必劝励之使乐为吾辅身为之本而二者又各尽其道则自家可推之国自国可推之天下其道在此而已中庸九经之序其亦祖于此欤　愚案允廸二句孔氏亦以为臯之言廸徳之君则臣言易入故谟易以明而弼易以谐臯欲君廸徳以为己陈谟之地也程子家人传曰正伦理笃恩义家人之道也惇者笃恩义叙者正伦理欤二字尽齐家之义】臯陶曰都在知人在安民禹曰吁咸若时惟帝其难之知人则哲能官人安民则恵黎民懐之能哲而恵何忧乎驩兜何迁乎有苗何畏乎巧言令色孔壬【臯陶因禹之俞而复推广其未尽之防数美其言谓在于知人在于安民二者而已知人智之事安民仁之事也禹曰吁者叹而未深然之辞也时是也帝谓尧也言既在知人又在安民二者兼举虽帝尧亦难能之哲智之明也恵仁之爱也能哲而恵犹言能知人而安民也迁窜巧好令善孔大也好其言善其色而大包蔵凶恶之人也言能哲而恵则智仁两尽虽党恶如驩兜者不足忧昬迷如有苗者不足迁与夫好言善色大包蔵奸恶者不足畏是三者举不足害吾之治极言仁智功用如此其大也或曰巧言令色孔壬共工也禹言三凶而不及鲧者为亲者讳也　杨氏曰知人安民此臯陶一篇之体要也九徳而下知人之事也天叙有典而下安民之道也非知人而能安民者未之有也】纂疏【陈氏大猷曰君道在知人安民知人而后能安民又其序也　陈氏曰咸若时谓悉如上所言皆如是也　孔氏曰帝尧亦以知人安民为难　张横渠曰帝谓舜也　林氏曰舜既罪四凶惟恐又有如此之人复出为恶未尝忘忧畏也　真氏曰孔壬古注以为甚佞介甫谓其包藏祸心盖以壬为妊娠之妊胡氏非之谓此训将以腹非罪人蔡氏仍祖其説不若从孔注为长愚谓此处言帝但当指舜与帝徳广运不同彼上文惟帝时克舜方美尧故益承其説美尧此禹臯言于舜】
