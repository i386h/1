<!-- { "loadSidebar": true } -->
　　惟二月既望越六日乙未王朝歩自周则至于丰【日月相望谓之望既望十六日也乙未二十一日也周镐京也去丰二十五里文武庙在焉成王至丰以宅洛之事告庙也】纂疏【王氏曰以朏望明魄纪月以甲子纪日书法也○林氏曰汉书云周公摄政七年二月乙亥朔庚寅既望】惟太保先周公相宅越若来三月惟丙午朏越三日戊申太保朝至于洛卜宅厥既得卜则经营【成王在丰使召公先周公行相视洛邑越若来古语辞言召公于丰迤逦而来也朏孟康曰月出也三日明生之名戊申三月五日也卜宅者用卜宅都之地既得吉卜则经营规度其城郭宗庙郊社朝市之位】越三日庚戌太保乃以庶殷攻位于洛汭越五日甲寅位成【庶殷殷之众庶也用庶殷者意是时殷民已迁于洛故就役之也位成者左祖右社前朝后市之位成也】纂疏【叶氏曰攻位者辟荆棘平髙下以定所经营之位也庶殷所已迁殷民也雠民为役则友民不言可知○林氏曰盘庚迁亳太王迁岐衞文迁楚丘皆卜今君臣既定议至洛乃卜洪范所以先乃心士民而后卜筮也太王聿来胥宇而后爰契我卫文望楚与堂而后卜云其吉皆是】若翼日乙卯周公朝至于洛则达观于新邑营【周公至则徧观新邑所经营之位】纂疏【苏氏按后篇是日再卜乙卯十二日也○吕氏曰召公已成位周公方来观上相之体然也】越三日丁巳用牲于郊牛二越翼日戊午乃社于新邑牛一羊一豕一【郊祭天地也故用二牛社祭用太牢礼也皆告以营洛之事】纂疏【丁巳十四日戊午十五日○孔氏曰郊以后稷配故牛二唐孔氏曰记及公羊皆曰养牲必二帝牛不吉以为稷牛○吕氏曰郊祭天社祭地○陈氏经曰郊不曰新邑郊在国外社在国内也○王氏曰先祭告郊社然后用工○陈氏大猷曰此盖即洛邑新立之郊社以告作洛于天地不告庙者在丰已告也时洛邑宗庙未成○愚案诗序言郊祀天地时传非之谓合祭天地于圜丘古未有此渎乱厐杂之礼则谓郊祭天地用二牛异于诗传矣二孔说是兼泰誓传言郊祭天社祭地与此自异】越七日甲子周公乃朝用书命庶殷侯甸男邦伯【书役书也春秋传曰士弥牟营成周计文数揣髙低度厚薄仞沟洫物土方议逺迩量事期计徒庸虑材用书糇粮以令役于诸侯亦此意王氏曰邦伯者侯甸男服之邦伯也庶邦冢君咸在而独命邦伯者公以书命邦伯而邦伯以公命命诸侯也】纂疏【甲子二十一日也自王乙未至丰到此凡三十日】厥既命殷庶庶殷丕作【丕作者言皆趋事赴功也殷之顽民若未易役使者然召公率以攻位而位成周公用以书命而丕作殷民之难化者犹且如此则其悦以使民可知也】纂疏【陈氏大猷曰言庶殷则诸侯可知○愚谓观此则殷民之迁在未作洛之前明矣读此篇当参看洛诰洛诰曰予惟乙卯朝至于洛师我卜河朔黎水云云此云乙卯周公朝至于洛其日同但洛诰言是日再卜耳乙卯至甲子十日乙卯日卜及观新营丙辰不言事葢丁巳戊午将行郊社大礼前一日养精神而无为也己未至癸亥五日又不言事乃将用书丕作竭精神以有为也此五日中必会集臣庶如计丈数至调糇粮等役书一定然后甲子朝颁布之洛诰脱简之在康诰者曰惟三月哉生魄周公初基至乃洪大诰治即是三月十六日己未戊午祭社后一日也曰大诰治即用书命丕作也细考之脗合无闲焉谁谓残编断简中不可考见圣人经理之防密哉】太保乃以庶邦冢君出取币乃复入锡周公曰拜手稽首旅王若公诰告庶殷越自乃御事【吕氏曰洛邑事毕周公将归宗周召公因陈戒成王乃取诸侯贽见币物以与周公且言其拜手稽首所以陈王及公之意葢召公虽与周公言乃欲周公聨诸侯之币与召公之诰并达之王谓洛邑已定欲诰告殷民其根本乃自尔御事不敢指言成王谓之御事犹今称人为执事也】纂疏【王氏曰庶邦冢君诸侯会于洛者洛邑成而献币所以为礼且致庆也○愚谓作洛之急务在化殷人而化殷之大本在于王身下文遂详言之此召公纳忠之大者币特恭敬之寓耳取币独言庶邦而不及庶殷者盖用书命丕作无间于庶殷而取币旅王不及于庶殷欤篇末奉币供王之币即此出取之币前后相照应】呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬【此下皆告成王之辞托周公达之王也曷何也其语辞商受嗣天位为元子矣元子不可改而天改之大国未易亡而天亡之皇天上帝其命之不可恃如此今王受命固有无穷之美然亦有无穷之忧于是叹息言王曷其奈何弗敬乎盖深言不可以弗敬也又按此篇专主敬言敬则诚实无妄视听言动一循乎理好恶用舍不违乎天与天同徳固能受天明命也人君保有天命其有要于此哉伊尹亦言皇天无亲克敬惟亲敬则天与我一矣尚何踈之有】纂疏【朱子召诰集觧曰此数句者一篇之大指也下文至篇中反复推衍此数句意耳○真氏曰诗云天位殷适使不挟四方亦改厥元子大国殷命之意○愚谓此元子字当与后元子哉对观元子天之元子即大君者吾父母宗子之意此元子谓殷纣后元子谓成王天命靡常人君所以保天命惟敬耳殷王元子尝受天命矣天竟改其命而王受之固有无穷之美然今日之受安知不为他日之改是亦无穷之忧也何可以不敬乎始末两言呜呼所以深警上心也】天既遐终大邦殷之命兹殷多先哲王在天越厥后王后民兹服厥命厥终智藏瘝在夫知保抱擕持厥妇子以哀吁天徂厥亡出执呜呼天亦哀于四方民其眷命用懋王其疾敬徳【后王后民指受也此章语多难觧大意谓天既欲逺絶大邦殷之命矣而此殷先哲王其精爽在天宜若可恃者而商纣受命卒致贤智者退藏病民者在位民困虐政保抱擕持其妻子哀号呼天往而逃亡出见拘执无地自容故天亦哀民而眷命用归于勉徳者天命不常如此今王其可不疾敬徳乎】纂疏【孔氏曰殷先哲王精神在天不能救者以纣不行敬故○唐孔氏曰夫犹人也言人人皆然○愚谓当如左氏故夫致死焉之夫殷祖宗之难凭藉如此言外之意谓成王今岂可尽恃太王王季文王也盖言天命不可恃祖宗不可恃惟敬徳庶可凝固天命而迓续祖徳耳敬徳而言疾最有力盖人心操则存舍则亡必着精神汲汲用工则庄敬日强而能敬苟悠悠玩怠则安肆日偷而不能敬矣后又言肆惟王其疾敬徳一篇纲领在敬字而敬字工夫又在疾字】相古先民有夏天迪从子保面稽天若今时既坠厥命今相有殷天迪格保面稽天若今时既坠厥命【从子保者从其子而保之谓禹传之子也面乡也视古先民有夏天固啓迪之又从其子而保佑之禹亦面考天心敬顺无违宜若可为后世凭藉者今时已坠厥命矣今视有殷天固啓迪之又使其格正夏命而保佑之汤亦面考天心敬顺无违宜亦可为后世凭藉者今时已坠厥命矣以此知天命诚不可恃以为安也】纂疏【林氏曰格与惟帝降格之格同降格而保佑之谓下临之也○愚谓从其子而保之即天与子则与子之意开万世传子之端自禹始故于夏言从子保于商只言格保蒙上文也两面稽天若即对越在天之意此盖谓天与祖宗皆不可恃也】今冲子嗣则无遗寿耇曰其稽我古人之徳矧曰其有能稽谋自天【稽考矧况也幼冲之主于老成之臣尤易踈逺故召公言今王以童子嗣位不可遗弃老成言其能稽古人之徳是固不可遗也况言其能稽谋自天是尤不可遗也稽古人之徳则于事有所证稽谋自天则于理无所遗无遗夀耇盖君天下者之要务故召公特首言之】纂疏【愚谓老成知古又能知天所赖以稽古道天道幸有夀耇如太公周毕诸公在不可遗也稽考古徳非夀耇者闻见之远无所质稽考天意以定谋虑非夀耇者徳盛智明不能决也】呜呼有王虽小元子哉其丕能諴于小民今休王不敢后用顾畏于民碞【召公叹息言王虽幼冲乃天之元子哉谓其年虽小其任则大也其者期之辞也諴和碞险也王其大能諴和小民为今之休美乎小民虽至防而至可畏王当不敢缓于敬徳用顾畏于民之碞险可也】纂疏【愚谓和小民今休矣犹欲王汲汲于畏民碞者民之碞险可畏常伏于太和盛美之中恃其已和且美而不顾虑以畏之则福兮祸伏险孰大焉故庄生曰人心险于山川不敢后句宜缺之】王来绍上帝自服于土中旦曰其作大邑其自时配皇天毖祀于上下其自时中乂王厥有成命治民今休【洛邑天地之中故谓之土中王来洛邑继天出治当自服行于土中是时洛邑告成成王始政故召公以自服土中为言又举周公尝言作此大邑自是可以对越上天可以享答神只自是可以宅中图治成命者天之成命也成王而能绍上帝服土中则庶几天有成命治民今即休美矣○王氏曰成王欲宅洛邑者以天事言则日东景朝多阳日西景夕多隂日南景短多暑日北景长多寒洛天地之中风雨之所会隂阳之所和也以人事言则四方朝聘贡赋道理均焉故谓之土中】纂疏【陈氏大猷曰君前臣名故称旦举周公之言以告谓今作大邑其自是而配天使仰无愧于天自是而毖祀使幽无愧于鬼神自是而宅中乂治使俯无愧于民王其有成命而治民今休可也周公所期如此之重王不可不思所以称之○愚谓作洛之事召公任之而未尝明言之至此方言服于土中而举周公之言以见作洛所以配上帝奉祭祀成治功凝天命其重如此葢下文将自进其敬徳祈天之忠言所以先引周公期望之语以开其端也】王先服殷御事比介于我有周御事节性惟日其迈【言治人当先服乎臣也王先服殷之御事以亲近副贰我周之御事使其渐染陶成相观为善以节其骄淫之性则日进于善而不已矣】王敬作所不可不敬徳【言化臣必谨乎身也所处所也犹所其无逸之所王能以敬为所则动静语黙出入起居无往而不居敬矣不可不敬徳者甚言其徳之不可不敬也】纂疏【王敬作所不可不敬徳只是一句○孔氏曰召公既述周公言又陈已意以终其戒言当先治服商御事之臣使比近我周治事之臣敬为所不可不敬之徳○林氏曰周迁殷民于洛葢与洛之民杂居其善恶之习不同非有以和一之不能相安以处故必有以服殷御事使亲比介助周之御事然后可葢周御事习于教令无事服之以服殷御事为先也然服殷御事在节其性而已葢人性无不善殷人特化纣之恶是以不义之习遂与性成而忘反耳有以节之使日进于善则与周人何异哉然欲节民性在王所化王当敬为其所不可不敬之徳以率之非政刑所及也○陈氏大猷曰既以周臣率之使之相观而善又以身率之使之下观而化也殷臣化殷民亦视效之而化矣○愚按王敬作所不可不敬徳朱子本孔氏作一句说蔡氏以所字为句作两句说真氏乙记以蔡说为长然蔡说实自吕氏所其无逸之觧发之殷人污于旧染而其性流今欲节之使其性复亦惟化以敬徳耳敬者一心之主宰性即心所具之理也敬则此心收敛于天理之中而性可节不敬则此心放纵于人欲之伪而性日流日其迈即上达反天理而日进乎髙明之意也然王岂为化商而始勉于敬哉特自敬为我所不可不敬之徳而已谓之不可不敬葢敬者人心所当然而不可不然者非有所勉而然如饥食渇饮之常无所为而为者也能如是则敬尽于此而人化于彼矣】我不可不监于有夏亦不可不监于有殷我不敢知曰有夏服天命惟有歴年我不敢知曰不其延惟不敬厥徳乃早坠厥命我不敢知曰有殷受天命惟有歴年我不敢知曰不其延惟不敬厥徳乃早坠厥命【夏商歴年长短所不敢知我所知者惟不敬厥徳即坠其命也与上章相古先民之意相为出入但上章主言天眷不足恃此则直言不敬徳则坠厥命尔】纂疏【林氏曰古人于天命不以为必有不以为必无召公于歴年不其延皆不敢知者疑之也至谓敬徳则歴年不敬徳则坠命则无可疑者】今王嗣受厥命我亦惟兹二国命嗣若功王乃初服【今王继受天命我谓亦惟此夏商之命当嗣其有功者谓继其能敬徳而歴年者也况王乃新邑初政服行教化之始乎】纂疏【愚谓王乃初服者善始可以占终法二国之敬徳而歴年尤当谨于初服也此句吕蔡以属上章孔朱真陈以冠下章使与初生初服宅新邑为一套亦通但此句实结上生下若生子一段言语实因此句而申明之】呜呼若生子防不在厥初生自贻哲命今天其命哲命吉凶命歴年知今我初服【叹息言王之初服若生子无不在于初生习为善则善矣自贻其哲命为政之道亦犹是也今天其命王以哲乎命以吉凶乎命以歴年乎皆不可知所可知者今我初服如何尔初服而敬徳则亦自贻哲命而吉与历年矣】宅新邑肆惟王其疾敬徳王其徳之用祈天永命【宅新邑所谓初服也王其疾敬徳容可缓乎王其徳之用而祈天以歴年也】纂疏【集觧王之初服不可不谨其习犹子之初生不可不慎初所教葢习于上则智习于下则愚矣故今天命正在初服之时敬徳则哲则吉则歴年不敬徳则愚则凶则短折也○天无一物之不体已知我初服宅洛矣王其可不疾敬徳哉所以求天永命者惟在徳而已矣王乃初服至命厯年为一节知今我初服至祈天永命为一节○吕氏曰哲命者人心所有之明哲非自外来人自初生而保养乃可以全其善也○林氏曰天以正性命人初无智愚之别所以有智愚于己取之而已下愚为自暴自弃则上智岂非自贻乎○叶氏曰哲命以哲为天所命也○眞氏曰天命至公不可以求而得曰祈者盖一于用徳乃不祈之祈也○愚按吕林皆以哲命为性命之命然哲命命哲不应遽有性命眷命之分当以叶氏之说为正明哲之性与生俱生初生之时习于善则明可作哲习于恶则靡哲而愚哲则为天所命愚则天不命之是自贻哲命如所谓自求多福此所谓罔不在厥初生时自贻哲命者也王之初服亦犹是耳此一节发明王乃初服之意葢今日作新邑而自服土中乃所谓初服是又中天下定四海之一初也天之命吉命凶判于此王之能敬徳祈永命与不能亦判于此召公所以欲王乗此一初之机而疾敬徳也疾敬徳则能用徳矣疾云者欲乗此机而速勉之有今防后之谓也疾敬徳者勿失此机于今日之初而能用徳以祈天者可永命于千万年之久今此一初岂可又以悠悠失之哉肆惟王其疾敬徳葢申上文王其疾敬徳之语而致重复恳切之意云】其惟王勿以小民淫用非彞亦敢殄戮用乂民若有功【刑者徳之反疾于敬徳则当缓于用刑勿以小民过用非法之故亦敢于殄戮用治之也惟顺导民则可有功民犹水也水泛滥横流失其性矣然壅而遏之则害愈甚惟顺而导之则可以成功】其惟王位在徳元小民乃惟刑用于天下越王显【元首也居天下之上必有首天下之徳王位在徳元则小民皆仪刑用徳于下于王之徳益以显矣】纂疏【陈氏大猷曰徳元犹乾元坤元之始生万物者也一说元好生之仁徳也○愚按至此则淫用非彞之民化为刑用徳元之民正所谓顺导之而有功者王奚以尚刑不尚徳为哉嗣若功若有功难以强觧宜缺之】上下勤恤其曰我受天命丕若有夏歴年式勿替有殷歴年欲王以小民受天永命【其亦期之辞也君臣勤劳期曰我受天命大如有夏歴年用勿替有殷歴年欲兼夏殷歴年之永也召公又继以欲王以小民受天永命葢以小民者勤恤之实受天永命者歴年之实也苏氏曰君臣一心以勤恤民庶几王受命歴年如夏商且以民心为天命也】纂疏【以小民如以某师之以○林氏曰王能敬徳于上而小民仪刑于下则天永命之所谓用小民而受永命也○吕氏曰召公拳拳言小民者国之根本全在小民其兴其亡不在大族不在诸侯止在小民之身○陈氏曰小民人所易忽泽及小民则无不及矣尧之不虐无告文王之施仁先四者是也○愚谓勤恤即无疆惟恤之恤上下勤劳以轸无疆之恤惟期于兼二代之歴年非他有以也惟欲王以小民受永命耳三节三言小民始戒王以非彞殄戮之继欲以元徳仪刑之末欲以之而受永命以之者何惟尚徳不尚刑知其生虽至防而闗于天命者至大至久也○真氏曰前言王其徳之用祈天永命此言欲王以小民受天永命永命之道无他惟用徳与爱小民而已徳及小民方为用徳之至也又曰一篇之中言敬者凡七八曰曷其奈何弗敬曰王敬作所不可不敬徳曰王其疾敬徳两言不敬厥徳早坠厥命曰肆惟王其疾敬徳言之谆望之切老臣事少主惓惓之心也异时成王享百年之寿而周卜世卜年卒过其歴然后知召公之言真人主之药石国家之蓍也哉】拜手稽首曰予小臣敢以王之讐民百君子越友民保受王威命明徳王末有成命王亦显我非敢勤惟恭奉币用供王能祈天永命【讐民殷之顽民与三监叛者百君子殷之御事庶士也友民周之友顺民也保者保而不失受者受而无拒威命明徳者徳威徳明也末终也召公于篇终致敬言予小臣敢以殷周臣民保受王威命明徳王当终有天之成命以显于后世我非敢以此为勤惟恭奉币帛用供王能祈天永命而已盖奉币之礼臣职之所当恭而祈天之宝则在王之所自尽也又按恭奉币意即上文取币以锡周公而旅王者葢当时成王将举新邑之祀故召公奉以助祭云】纂疏【薛氏曰先讐民后友民作洛以镇商民为先也与前言先服殷御事同意○陈氏大猷曰篇终复总始末之要以告王敢以讐民等保受威命明徳者因庶殷侯甸和会作洛而言敢以者自任之辞如命侯甸殷庶即王之威命来绍自服即王之明徳先行相宅以后皆保受也王末有成命与上王厥有成命相应王亦显与上越王显相应我非敢自居其勤虑王以人心已从天命已定而自足也惟恭奉前所取以旅王之币待王能祈天永命将以致庆而已期望不已之意可谓婉而笃矣记曰颂而无謟谏而无骄召诰以之○愚谓讐民百君子友民即指庶殷侯甸和会作洛之人也所谓能祈天永命不过上文敬徳爱小民之事敬徳爱小民即祈天永命之能也上文已尽之故于篇终特以能字该之】
