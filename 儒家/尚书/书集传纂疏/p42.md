<!-- { "loadSidebar": true } -->
　　既克商二年王有疾弗豫【记年见其克商之未久也弗豫不悦豫也】纂疏【苏氏曰弗豫犹言不怿○陈梅叟曰成王时生才五年】二公曰我其为王穆卜【二公太公召公也李氏曰穆者敬而有和意穆卜犹言共卜也愚谓古者国有大事卜则公卿百执事皆在诚一而和同以聼卜筮故名其卜曰穆卜下文成王因风雷之变王与大夫尽弁啓金縢之书以卜者是也先儒专以穆为敬而于所谓其勿穆卜则义不通矣】纂疏【陈氏大猷曰穆敬和而有深逺之意○愚案共卜之训恐未当证以昭穆有幽隂深逺之意】周公曰未可以戚我先王【戚忧恼之意未可以武王之疾而忧恼我先王也盖郤二公之卜】公乃自以为功为三坛同墠为坛于南方北面周公立焉植璧秉珪乃告太王王季文王【功事也筑土曰坛除地曰墠三坛三王之位皆南向三坛之南别为一坛北向周公所立之地也植置也圭璧所以礼神诗言圭璧既卒周礼祼圭以祀先王周公却二公之卜而乃自以为功者盖二公不过卜武王之安否耳而周公爱兄之切危国之至忠诚恳恳于祖父之前如下文所云者有不得尽焉此其所以自以为功也又二公穆卜则必祷于宗庙用朝廷卜筮之礼如此则上下喧腾而人心摇动故周公不于宗庙而特为坛墠以自祷也】纂疏【孔氏曰公自以请命为己事○郑氏曰植古置字置璧于三王之坛以礼神秉珪公自执桓圭也○林氏曰古者有事祖考当夫无庙与不得入庙则为坛以祭祀支子不得祭祖故周公不敢入庙而为坛也○或曰金縢之祷不知命乎伊川曰周公诚心欲代其兄岂问命邪】史乃册祝曰惟尔元孙某遘厉虐疾若尔三王是有丕子之责于天以旦代某之身【史太史也册祝如今祝版之类元孙某武王也遘遇厉恶虐暴也丕子元子也旦周公名也言武王遇恶暴之若尔三王是有元子之责于天盖武王为天元子三王当任其保防之责于天不可令其死也如欲其死则请以旦代武王之身于天之下疑有缺文旧説谓天责取武王者非是详下文予仁若考能事鬼神等语皆主祖父人鬼为言至于乃命帝庭无坠天之降寳命则言天命武王如此之大而三王不可坠天之寳命文意可见乂案死生有命周公乃欲以身代武王之死或者疑之盖方是时天下未安王业未固使武王死则宗社倾危生民涂炭变故有不可胜言者周公忠诚切至欲代其死以纾危急其精神感动故卒得命于三王今世之匹夫匹妇一念诚孝犹足以感格鬼神显有应验而况于周公之元圣乎是固不可谓无此理也】予仁若考能多才多艺能事鬼神乃元孙不若旦多材多艺不能事鬼神【周公言我仁顺祖考多材干多艺能可任役使能事鬼神武王不如旦多材多艺不任役使不能事鬼神材艺但指服事役使而言】乃命于帝庭敷佑四方用能定尔子孙于下地四方之民罔不祗畏呜呼无坠天之降寳命我先王亦永有依归【言武王乃受命于上帝之庭布文徳以佑助四方用能定尔子孙于下地使四方之民无不敬畏其任大其责重未可以死故又叹息申言三王不可坠失天降之寳命庶先王之祀亦永有所赖以存也寳命即帝庭之命也谓之寳者重其事也】今我即命于元龟尔之许我我其以璧与珪归俟尔命尔不许我我乃屏璧与珪【即就也归俟尔命俟武王之安也屏藏也屏璧与珪言不得事神也盖武王丧则周之基业必坠虽欲事神不可得也其称尔称我无异人子之在膝下以语其亲者此亦终身慕父母与不死其亲之意以见公之逹孝也】纂疏【乃立坛墠一节分眀是对鬼神説有丕子之责于天先儒都解错了只有晁以道説得好他解丕子之责如史传中责其侍子之责盖云上帝责三王之侍子侍子指武王也上帝责其来服事左右故周公乞代其死言三王若有侍子之责于天则不如以我代之我多材艺能事鬼神武王不若我不能事鬼神且留他在世上定你之子孙与四方之民伊川却疑公不应自説多材艺他止要代武王之死耳○以身代武王此为周公诚意笃切以庶几其万一问代武王死亦有此理否曰圣人为之亦湏有此理○周公之意云设若三王欲得其子服事于彼则我多材艺可备使令且留武王以镇天下也○林氏曰册祝如今祝版自惟尔元孙某至屏璧与珪即册上所书祝辞全文本用武王名史代以某周人以讳事神讳名始于周自太王王季言则曰元孙自文王言则曰丕子元长丕大也皆指武王○张氏曰武王若死事未可知大位者奸之窥危病者邪之伺异时三监之叛周公之先见防矣○愚谓元孙不若旦非公自夸而贬武王盖欲代其死故如此言命于元龟如云令龟归俟尔命待死而璧珪所以事神也夫死生有命乃以死为可代世多疑之当此时王业未固使武王死变故不可胜言后来王崩于定商八年后三监武庚之变尚尔况方克商二年乎公忠诚恳切欲代兄死以纾危急盖以武王一身宗社生民之身公之祷非独弟为兄臣为君乃为先王祷为天下祷为万世社稷祷也至圣至诚卒感通于先王而转移乎造化乌可谓无此理哉蔡氏谓任保护之责于天故疑于天之下有缺文若依语録用晁説则二句文意涣然矣仁若考谓仁顺祖考则不若旦却如何训谓己仁如父元孙材艺不如旦文理甚明以敷为布文徳亦恐无文德意何不只云敷广佑助乎】乃卜三龟一习吉啓籥见书乃并是吉【卜筮必立三人以相参考三龟者三人所卜之龟也习重也谓三龟之兆一同开籥见卜筮之书乃并是吉】纂疏【或曰三王前各一龟卜之○林氏曰习与习坎之习同舜亦曰卜不习吉】公曰体王其罔害予小子新命于三王惟永终是图兹攸俟能念予一人【体兆之体也言视其卜兆之吉王疾其无所害我新受三王之命而永终是图矣兹攸俟者即上文所谓归俟也一人武王也言三王能念我武王使之安也详此言新命于三王不言新命于天以见果非谓天责取武王也】纂疏【谢氏曰体与尔卜尔筮体无咎言之体同周礼占人云凡卜君占体大夫占色史占墨卜人占坼然证以诗语若看兆体上下可通言之○愚案兹攸俟上下疑有缺误】公归乃纳册于金縢之匮中王翼日乃瘳【册祝册也匮蔵卜书之匮金縢以金缄之也翼日公归之明日也瘳愈也案金縢之匮乃周家藏卜筮书之物毎卜则以告神之辞书于册既卜则纳册于匮而藏之前后卜皆如此故前周公乃卜三龟一习吉啓籥见书者啓此匮也后成王遇风雷之变欲卜啓金縢者亦啓此匮也盖卜筮之物先王不敢亵故金縢其匮而藏之非周公始为此匮藏此册祝为后来自觧计也】纂疏【林氏曰请代武王死周公之本心也王瘳而公不死者天也非人之所能为也】武王既丧管叔及其羣弟乃流言于国曰公将不利于孺子【管叔名鲜武王弟周公兄也羣弟蔡叔度霍叔处也流言无根之言如水之流自彼而至此也孺子成王也商人兄死弟立者多武王崩成王防周公摄政商人固已疑之又管叔于周公为兄尤所觊觎故武庚管蔡流言于国以危惧成王而动摇周公也史氏言管叔及其羣弟而不及武庚者所以深着三叔之罪也】纂疏【此以下记周公成王时事○羣弟流言即大诰所谓三监及淮夷叛也意其称兵举事必以诛周公为辞若王敦之于刘隗刁协尔】周公乃告二公曰我之弗辟我无以告我先王【辟读为避郑氏诗传言周公以管蔡流言辟居东都是也汉孔氏以为致辟于管叔之辟谓诛杀之也夫三叔流言以公将不利于成王周公岂容遽兴兵以诛之邪且是时王方疑公公将请王而诛之邪将自诛之也请之固未必从不请自诛之亦非所以为周公矣我之弗辟我无以告我先王言我不避则于义有所不尽无以告先王于地下也公岂自为身计哉亦尽其忠诚而已矣】纂疏【孔氏曰辟法也不以法法三叔则无以告先王○吕氏曰舜之封象所以为至仁周公以法法三叔所以为大义○张氏行成曰仁人之于兄弟有怨于身则不宿获罪于天下则必诛】周公居东二年则罪人斯得【居东居国之东也郑氏谓避居东都未知何据孔氏以居东为东征非也方流言之起成王未知罪人为谁二年之后王始知流言之为管蔡斯得者迟之之辞也】纂疏【周公东征不必言用权自是王室至亲与诸侯连衡背叛当国大臣岂有坐视之理征之乃是正义不待可与权者而后能马郑以为东行避谤乃鄙生腐儒不逹时务之説陈少南于经防多踈略不足据以为説来教所谓周公之志非为身谋为先王谋也以身任天下之重也此语极佳荅徐元聘○罪人斯得此处湏着个极广大无物我底心胷看方得若有一毫私吝自爱惜避嫌疑之心则与圣人做处天地悬隔矣万一成王终不悟周公更待罪防年不知如何收杀荅何叔京○铢问弗辟马郑音避谓管蔡流言王既疑周公公乃避居东都二年以待成王之察及王遭风雷啓书迎公来返乃摄政始东征罪人斯得王得流言之罪人也陈少南吴才老从之而诋诛辟之説铢窃谓周公诛管蔡与伊尹放太甲皆圣人之变惟二公至诚无愧正大明白故行之不疑未可以浅俗之心窥之此辟字与致辟之辟同安得以为避使周公委政而去二年之久不幸王终不悟小人得乗闲而入祸可胜言哉公是时不知何以告我先王也观公告二公曰我之弗辟至先王其言正大明白至诚恻怛则区区嫌疑有所不必避惟有此心无愧而先王可告也自洁其身而为匹夫之谅公岂为之哉荅曰辟字当从古注説○与蔡沉帖曰弗辟只从郑氏为是向董叔重书亦辨此条一时荅之谓当从古注后来思之不然时三叔方流言周公处兄弟骨肉之间岂应以片言半语便遽然兴师以诛之圣人气象大不如此又王方疑公公固不应不请而自诛之若请于王王亦未必从虽曰圣人之心公平正大区区嫌疑似不必避但舜避尧子禹避舜子自是合如此或又谓成王疑公故公居东不幸王终不悟不知公又如何处愚谓公亦惟尽其忠诚而已矣○唐孔氏曰居东不言在何处王肃云东洛邑也诗言三年谓初去及来凡经三年也书云二年直数居东之年除其去年也○张氏曰罪人之得在二年而周公之归在三年初不相妨○吕氏曰是时内则少主疑惑外则四国倡乱公何恃而敢出征二年盖十乱尚有如二公者为太师太保而在内可以委付调护镇定于其间故也后世权臣安敢轻去君侧举足左右变不旋踵矣】于后公乃为诗以贻王名之曰防鸮王亦未敢诮公【防鸮恶鸟也以其破巢取卵比武庚之败管蔡及王室也诮让也上文言罪人斯得则是时成王之疑十已去其四五矣】纂疏【吕氏曰王诮公而未敢未敢即悔过之根本也○愚案我之弗辟朱子初主孔注甚力后改从郑説特与九峯言之固宜其用师説而不敢违也然深思广证之从孔注甚正大从郑説实迂晦以经证经蔡仲之命曰羣叔流言乃致辟管叔于商致辟接流言下与此之弗辟接流言于国下一也在彼可以致辟为刑辟在此何不可乎如曰乃辟罔攸辟尔惟勿辟只一辟字便是施刑何待致字而后明我不致辟于彼则无以告先王辞甚眀白使云我若不避之如何接得我无以告我先王不审避之将何以告先王乎有辟字在上则居东便是屯驻以东征矣作防鸮诗云既取我子便是谓武庚既败我管蔡矣三年而归便是成王因风雷之变迎公以归也首尾关渉三年谓二年三年皆可如人居亲丧三年实不过再期大祥岂必整三十六月方为三年乎朱子与蔡帖引避尧舜子为证与此大不同惜当时无再条此等意以质之文公者耳○碧梧马氏曰经云公居东二年则罪人斯得是东征而后得罪人也若是闲坐何以得罪人蔡氏知其未通以为得流言所自此强为説耳经直云罪人斯得初无他委曲今欲曲成郑説乃为此迂回之语或谓伐柯诸篇言公归公归不避何以言归程氏曰伐柯乃既得罪人后公迟迟未归大夫以朝廷不知所以还公之道而作是诗也合诗书比而观之定从孔氏刑辟之説其庶几乎】秋大熟未获天大雷电以风禾尽偃大木斯拔邦人大恐王与大夫尽弁以啓金縢之书乃得周公所自以为功代武王之説【王与大夫尽弁以发金縢之书将卜天变而偶得周公册祝请命之説也孔氏谓二公倡王啓之者非是案秋大熟系于二年之后则成王迎周公之归盖二年秋也东山之诗言自我不见于今三年则居东之非东征明矣盖周公居东二年成王因风雷之变既亲迎以归三叔懐流言之罪遂胁武庚以叛成王命周公征之其东征徃反首尾又自三年也】二公及王乃问诸史与百执事对曰信噫公命【句】我勿敢言【周公卜武王之疾二公未必不知之周公册祝之文二公盖不知也诸史百执事盖卜筮执事之人成王使卜天变者即前日周公使卜武王疾之人也二公及成王得周公自以为功之説因以问之故皆谓信有此事已而叹息言此实周公之命而我勿敢言尔孔氏谓周公使之勿道者非是】纂疏【愚谓强分公命为句于勿字竟説不通】王执书以泣曰其勿穆卜昔公勤劳王家惟予冲人弗及知今天动威以彰周公之徳惟朕小子其新逆我国家礼亦冝之【新当作亲成王啓金縢之书欲卜天变既得公册祝之文遂感悟执书以泣言不必更卜昔周公勤劳王室我防不及知今天动威以眀周公之徳我小子其亲迎公以归于国家礼亦宜也案郑氏诗传成王既得金縢之书亲迎周公郑氏学出于伏生而此篇则伏生所传当以亲为正亲误作新正犹大学新误作亲也】纂疏【马融本新逆作亲迎】王出郊天乃雨反风禾则尽起二公命邦人凡大木所偃尽起而筑之嵗则大熟【国外曰郊王出郊者成王自徃迎公即上文所谓亲逆者也天乃反风感应如此之速洪范庶征孰谓其不可信哉又案武王疾瘳四年而崩羣叔流言周公居东二年罪人既得成王迎周公以归凡六年事也编书者附于金縢之末以见请命事之首末金縢书之显晦也】纂疏【书中可疑诸篇若一齐不信恐倒了六经如金縢亦有非人情者雨反风禾尽起也是咤异○林氏曰公尚欲以身代兄之死况肯夺兄子之位乎此成王所以感悟也出郊公至郊迎之耳孔氏以为郊天误矣又谓木有偃防起而立之亦非凡禾为木所仆可起者筑之加人力焉筑者筑禾也○愚谓王未知公天为之雷风偃禾既知公天为之反风起禾感应速如影响天不在君心外也○林氏曰自公居东而下事迹皆在大诰后然实与公请死之事相终始故并载于此○董氏鼎曰帝王之兴自有天命必至于极而后见武王崩成王防天下之重悬于周公公负谤而不遑自安王得诗而尚犹未悟文武之业危如一髪非天其孰警悟而扶持之故天之动威不特以彰周公之徳实以表见三监之罪而显相文武之业也如汉髙困于项籍而大风为之沙光武窘于王郎而河氷为之自合庸非天乎】
