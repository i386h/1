<!-- { "loadSidebar": true } -->
　　周公若曰君奭【君者尊之之称奭召公名也古人尚质相与语多名之】弗吊天降丧于殷殷旣坠厥命我有周旣受我不敢知曰厥基永孚于休若天棐忱我亦不敢知曰其终出于不祥【不祥者休之反也天旣下丧亡于殷殷旣失天命我有周旣受之矣我不敢知曰其基业长信于休美乎如天果辅我之诚邪我亦不敢知曰其终果出于不祥乎○按此篇周公留召公而作此其言天命吉凶虽曰我不敢知然其恻危惧之意天命吉凶之决实主于召公留不留如何也】纂疏【不吊只当作去声读○吕氏曰自后世之私观之殷之祸周之福也述殷之亡亦曰弗吊圣贤公天下之心也人之于天或恃而不自修或惧而不自强谓永孚于休恃而不自修也谓天必福已也谓终出不祥惧而不自强也谓天必祸已也皆非也○愚谓此数句与召诰不敢知曰有歴年不其延语脉略同】呜呼君已曰时我我亦不敢宁于上帝命弗永逺念天威越我民防尤违惟人在我后嗣子孙大弗克恭上下遏佚前人光在家不知【尤怨违背也周公叹息言召公已尝曰是在我而已周公谓我亦不敢苟安天命而不永逺念天之威于我民无尤怨背违之时也天命民心去就无常实惟在人而已今召公乃忘前日之言翻然求去使在我后嗣子孙大不能敬天敬民骄慢肆侈遏絶佚坠文武光显可得谓在家而不知乎】纂疏【诸诰多是长句如弗永逺念天威越我民罔尤违只是一句越只是及罔尤违是总说上天与民之意汉艺文志注谓诰是晓谕民若不速晓则约束不行便是诰辞如此只是欲民易晓】天命不易天难谌乃其坠命弗克经歴嗣前人恭明徳【天命不易犹诗曰命不易哉命不易保天难谌信乃其坠失天命者以不能经歴继嗣前人之恭明徳也呉氏曰弗克恭故不能嗣前人之恭徳遏佚前人之光故不能嗣前人之明徳】在今予小子旦非克有正迪惟前人光施于我冲子【呉氏曰小子自谦之辞也非克有正亦自谦之辞也言在今我小子旦非能有所正也凡所开导惟以前人光大之徳使益焜燿而付于冲子而已以前言后嗣子孙遏佚前人光而言也】又曰天不可信我道惟宁王徳延天不庸释于文王受命【又曰者以上文言天命不易天难谌此又申言天不可信故曰又曰天固不可信然在我之道惟以延长武王之徳使天不容舍文王所受之命也】纂疏【愚谓周公举召公前日之言以质之谓君昔已尝言是其责在我矣周公自述己意谓我亦不敢安于天命而不永远念天威及我民之无怨尤违背也惟人上下疑有阙误若果委之而去使我后嗣子孙无所辅助将大不能敬天敬民而至于遏佚前人之光显此时吾等可诿以退老在家而不知乎天命不易保天难谌信恐其坠命者以嗣君涉歴未深弗能经歴而嗣前人恭明之徳故也我非能有正我所啓迪惟以前人光明之徳施及于我冲子而已施去声如诗所谓施于孙子此章大意谓今日天命人心未为固成王经歴未为深所当辅之以嗣前人之光延长世徳凝固天命吾等当留而不当去也此篇句语多有难晓只得其大意可也】公曰君奭我闻在昔成汤旣受命时则有若伊尹格于皇天在太甲时则有若保衡在太戊时则有若伊陟臣扈格于上帝巫咸乂王家在祖乙时则有若巫贤在武丁时则有若甘盘【时则有若者言当其时有如此人也保衡即伊尹也见说命太戊太甲之孙伊陟伊尹之子臣扈与汤时臣扈二人而同名者也巫氏咸名祖乙太戊之孙巫贤巫咸之子也武丁髙宗也甘盘见说命○吕氏曰此章序商六臣之烈盖勉召公匹休于前人也伊尹佐汤以圣辅圣其治化与天无间伊陟臣扈之佐太戊以贤辅贤其治化克厌天心自其徧覆言之谓之天自其主宰言之谓之帝书或称天或称帝各随所指非有重轻至此章对言之则圣贤之分而深浅见矣巫咸止言其乂王家者咸之为治功在王室精防之蕴犹有愧于二臣也亡书有咸乂四篇其乂王家之实欤巫贤甘盘而无指言者意必又次于巫咸也○苏氏曰殷有贤圣之君七此独言五下文云殷礼陟配天岂配祀于天者止此五王而其臣偕配食于庙乎在武丁时不言傅说岂傅说不配食于配天之王乎其详不得而闻矣】纂疏【陈氏曰汤初胜夏已有臣扈至太戊百三十年必二臣也诗有家父春秋又有同此名者○吕氏曰舍说言盘盘源也说委也】率惟兹有陈保乂有殷故殷礼陟配天多歴年所【陟升遐也言六臣循惟此道有陈列之功以保乂有殷故殷先王终以徳配天而享国长久也】纂疏【叶氏曰祭礼上陟而配天犹言郊祀后稷以配天宗祀文王于明堂以配乎上帝○唐孔氏曰多歴年之次所】天惟纯佑命则商实百姓王人防不秉徳明恤小臣屏侯甸矧咸奔走惟兹惟徳称用乂厥辟故一人有事于四方若卜筮罔不是孚【佑助也实虚实之实国有人则实孟子言不信仁贤则国空虚是也称举也亦秉持之意事征伐会同之类承上章六臣辅君格天致治遂言天佑命有商纯一而不杂故商国有人而实内之百官着姓与夫王臣之防者无不秉持其徳明致其忧外之小臣与夫藩屏侯甸矧皆奔走服役惟此之故惟徳是举用乂其君故君有事于四方如之卜如蓍之筮天下无不敬信之也】纂疏【孔氏曰天大佑助其王命使商家百姓丰实自汤至武丁其王人无不持徳○吕氏曰明恤犹易之显比显然以至公抚恤在内则及卑贱之小臣在外则均藩屏之侯甸恩浃内外公平周溥斯乃所秉之君徳也后之君嬖昵左右如幽王之私趣马偏爱一国如平王之贰于虢非不恤之可谓之明恤乎用乂者规谏箴诲以治之也○愚按以格天格帝分圣贤昭受上帝天其申命亦有分乎率惟兹有陈六臣率皆循此有陈列也或曰陈久也陟如新陟王之陟殷礼陟方之王祀之以配天也实百姓民生富实也王人如言君人也此章序商六臣之烈以留召公六臣辅佐商业如此召公可不监之而求去乎】公曰君奭天寿平格保乂有殷有殷嗣天灭威今汝永念则有固命厥乱明我新造邦【吕氏曰坦】【然无私之谓平格者通彻三极而无间者也天无私寿惟至平通格于天者则寿之伊尹而下六臣能尽平格之实故能保乂有殷多歴年所至于殷纣亦嗣天位乃骤罹灭亡之威天曽不私夀之也固命者不坠之天命也今召公勉为周家久永之念则有天之固命其治效亦赫然明着于我新造之邦而身与国俱显矣】纂疏【孔氏曰言天寿平至之君故安治有殷殷嗣子纣不能平至天灭亡之加之以威今汝长念平至者安治反是者灭亡以为法戒则有坚固之命其治理足以明我新成国矣】公曰君奭在昔上帝割申劝宁王之徳其集大命于厥躬【申重劝勉也在昔上帝降割于殷申劝武王之徳而集大命于其身使有天下也】纂疏【夏氏曰天劝文王又劝武王故曰申劝如言天复命武王○真氏曰文王羑里之难乃天降割以申劝其徳也文王生知本不待劝天乃降割以勉之故曰申劝○愚按有殷嗣天灭威与割申劝皆不可通记缁衣作周田观文王之徳记固讹矣书果是乎宁王孔注以为文王蔡氏以为武王此处必有缺讹】惟文王尚克修和我有夏亦惟有若虢叔有若闳夭有若散宜生有若泰颠有若南宫括【虢叔文王弟闳散泰南宫皆氏夭宜生颠栝皆名言文王庶几能修治夑和我所有诸夏者亦惟有虢叔等五臣为之辅也康诰言一二邦以修无逸言用咸和万民即文王修和之实也】又曰无能往来兹迪彞教文王蔑徳降于国人【蔑无也夏氏曰周公前旣言文王之兴本此五臣故又反前意而言曰若此五臣者不能为文王往来奔走于此导迪其常教则文王亦无徳降及于国人矣周公反覆以明其意故以又曰更端发之】亦惟纯佑秉徳迪知天威乃惟时昭文王迪见冒闻于上帝惟时受有殷命哉【言文王有此五臣者故亦如殷为天纯佑命百姓王人罔不秉徳也上旣反言文王若无此五臣为迪彞教则亦无徳下及国人故此又正言亦惟天乃纯佑文王葢以如是秉徳之臣蹈履至到实知天威以是昭明文王啓迪其徳使着见于上覆冒于下而升闻于上帝惟是之故遂能受有殷之天命也】纂疏【愚谓此言以文王之圣犹不可无五臣之助也】武王惟兹四人尚迪有禄后曁武王诞将天威咸刘厥敌惟兹四人昭武王惟冒丕单称徳【虢叔先死故曰四人刘杀也单尽也武王惟此四人庶几迪有天禄其后曁武王尽杀其敌惟此四人能昭武王遂覆冒天下天下大尽称武王之徳谓其达声教于四海也文王冒西土而已丕单称徳惟武王为然于文王言命于武王言禄者文王但受天命至武王方富有天下也吕氏曰师尚父之事文武烈莫盛焉不与五臣之列盖一时议论或详或略随意而言主于留召公而非欲为人物评也】纂疏【吕氏曰此四人尚蹈有禄位言故老犹存也○林氏曰死者称不禄四人犹及武王之世故曰尚迪有禄○愚谓此言以武王之圣犹不可无四臣之助也上言殷先王犹有赖于六臣此二章言周文武犹有赖于五臣四臣召公可不鉴之而遽求去乎留之之意切矣】今在予小子旦若游大川予往曁汝奭其济小子同未在位诞无我责收防朂不及耉造徳不降我则鸣鸟不闻矧曰其有能格【小子旦自谦之称也浮水曰游周公言承文武之业惧不克济若浮大川罔知津涯岂能独济哉予往与汝召公其共济可也小子成王也成王幼冲虽已即位与未即位同诞大也大无我责上疑有阙文收罔朂不及未详耉造徳不降言召公去则耉老成人之徳不下于民在郊之凤将不复得闻其鸣矣况敢言进此而有感格乎是时周方隆盛鸣凤在郊卷阿鸣于髙冈者乃咏其实故周公云尔也】纂疏【孔氏曰我往与汝奭其共济渡成王○愚谓大无专责于我召公苟收敛退藏不勉王所不及以老成之徳自居不降心以相从则治不克终我恐鸣鳯之祥不复闻矣况曰其有能如古人之格天格帝乎然此等句实聱牙难通惟挽留召公之意犹可认耳】公曰呜呼君肆其监于兹我受命无疆惟休亦大惟艰告君乃猷裕我不以后人迷【肆大猷谋也兹指上文所言周公叹息欲召公大监视上文所陈也我文武受命固有无疆之美矣然迹其积累缔造葢亦艰难之大者不可不相与竭力保守之也告君谋所以寛裕之道勿狭隘求去我不欲后人迷惑而失道也○吕氏曰大臣之位百责所萃震撼击撞欲其镇定辛甘燥湿欲其调齐槃错棼结欲其解纾黯闇汚浊欲其茹纳自非旷度洪量与夫患失干没者未尝无翩然舍去之意况召公亲遭大变破斧缺斨之时屈折调防心劳力瘁又非平时大臣之比顾以成王未亲政不敢乞身尔一旦政柄有归浩然去志固人情之所必至然思文武王业之艰难念成王守成之无助则召公义未可去也今乃汲没然求去之不暇其廹切已甚矣盍谋所以寛裕之道图功攸终展布四体为久大规模使君徳开明未可舍去而听后人之迷惑也】纂疏【吕氏曰我终不独善而使后人迷惑周公自言所以不去者以勉召公也○愚谓不以后人迷如以其君霸以其君显之以留而明保啓迪成王是不以后人迷去而听其迷惑是以后人迷也】公曰前人敷乃心乃悉命汝作汝民极曰汝民朂偶王在亶乗兹大命惟文王徳丕承无疆之恤【偶配也苏氏曰周公与召公同受武王顾命辅成王故周公言前人敷乃心腹以命汝召公位三公以为民极且曰汝当明勉辅孺子如耕之有耦也在于相信如车之有驭也并力一心以载天命念文考之旧徳以丕承无疆之忧武王之言如此而可以去乎】纂疏【孔氏曰汝明勉配王○张氏曰臣者君之偶如妇者夫之偶○陈氏曰乗载也犹负荷○愚按以命汝为武王顾命则兹大命竟指为武王之命为妥然苏氏以汝明至之恤纯为武王之言不若吕氏只以汝明朂偶王一句为武之言较胜然偶王亶乗等语实奥澁不可解略认大意可也】公曰君告汝朕允保奭其汝克敬以予监于殷丧大否肆念我天威【大否大乱也告汝以我之诚呼其官而名之言汝能敬以我所言监视殷之丧亡大乱可不大念我天威之可畏乎】予不允惟若兹诰予惟曰襄我二人汝有合哉言曰在时二人天休滋至惟时二人弗戡其汝克敬徳明我俊民在让后人于丕时【戡胜也戡堪古通用周公言我不信于人而若此告语乎予惟曰王业之成在我与汝而已汝闻我言而有合哉亦曰在是二人但天休滋至惟是我二人将不堪胜汝若以盈满为惧则当能自敬徳益加寅畏明俊民布列庶位以尽大臣之职业以答滋至之天休毋徒惴惴而欲去为也他日在汝推逊后人于大盛之时超然肥遯谁复汝禁今岂汝辞位之时乎】纂疏【陈氏经曰今时未至盛大未有贤俊可让召公未可去也大臣进退常以得人为虑有贤可以譲则身可以退萧何且死必引曹参管仲不能荐贤所以不免于议也○愚谓我天威如召诰言我受天命大臣与国同体天命天威皆以我负荷之不敢以不切已视之也让字贯俊民字谓明俊民而譲之】呜呼笃棐时二人我式克至于今日休我咸成文王功于不怠丕冒海隅出日罔不率俾【周公复叹息言笃于辅君者是我二人我用能至于今日休盛然我欲与召公共成文王功业于不怠大覆冒斯民使海隅日出之地无不臣服然后可也周都西土去东为逺故以日出言呉氏曰周公未尝有其功以其留召公故言之葢叙其所已然而勉其所未至亦人所恱而从者也】纂疏【苏氏曰以我二人厚辅之故周室乃有今日之休然今日之休未可以为足也惟至于日月所照莫不率服乃已耳○陈氏大猷曰伐淮夷践奄在此书后可见当时未能防不率俾也右二章以文武留召公○愚谓告汝朕允与予不允惟若兹诰下文予不惠若兹多诰语皆相应告汝皆我允信之心也我岂不信而惟若此诰语乎我岂不相惠顺而若此多诰乎末谓今日之休不可恃前人之功所当终必极天之所覆日之所照皆臣服然后文王之功方可以成言我与汝当同任其责而咸成之惟不倦可以成终召公殆未可去也前以商六臣周五臣四臣留之末以文武与身留之谆切至此召公得不留哉】公曰君予不惠若兹多诰予惟用闵于天越民【周公言我不顺于理而若兹谆之多诰邪予惟用忧天命之不终及斯民之无赖也韩子言畏天命而悲人穷亦此意前言若兹诰故此言若兹多诰周公之告召公其言语之际亦可悲矣】纂疏【夏氏曰大臣去留系天命之从违民心之向背多言以留召公实忧天及民也】公曰呜呼君惟乃知民徳亦防不能厥初惟其终只若兹往敬用治【上章言天命民心而民心又天命之本也故卒章专言民徳以终之周公叹息谓召公践歴谙练之久惟汝知民之徳民徳谓民心之向顺亦罔不能其初今日固防尤违矣当思其终则民之难保者尤可畏也其只顺此诰往敬用治不可忽也此召公已留周公饬遣就职之辞厥后召公既相成王又相康王再世犹未释其政有味于周公之言也夫】纂疏【陈氏经曰借民情以喻民情每勤始而怠终此召公所知安可以此自处当惟其终可也语曰行百里者半九十言晚节末路之难也○张氏曰召公辅成王有初矣而求去不能终也○董氏鼎曰此书周公言殷先王与文武得诸臣之助文王时五人至武王时惟有四人今又止惟我与汝召公二人而已君更求去岂我一人所能戡哉忧之深故留之切留之切故言之详召公得不油然感幡然留哉○愚谓盘诰聱牙君奭尤甚多不可觧惟留召公之意可想耳姑采众说之略通者而缺其不可通者可也】
