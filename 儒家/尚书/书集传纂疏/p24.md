<!-- { "loadSidebar": true } -->
　　王归自克夏至于亳诞告万方【誔大也亳汤所都在宋州谷熟县】王曰嗟尔万方有众明听予一人诰惟皇上帝降衷于下民若有恒性克绥厥猷惟后【皇大衷中若顺也天之降命而具仁义礼智信之理无所偏倚所谓衷也人之禀命而得仁义礼智信之理与心俱生所谓性也猷道也由其理之自然而有仁义礼智信之行所谓道也以防衷而言则无有偏倚顺其自然固有常性矣以禀受而言则不无清浊纯杂之异故必待君师之职而后能使之安于其道也故曰克绥厥猷惟后夫天生民有欲以情言也上帝降衷于下民以性言也仲虺即情以言人之欲成汤原性以明人之善圣贤之论互相发明然其意则皆言君道之系于天下者如此之重也】纂防【降衷孔氏以为降善无意思衷不是善只是中与民受天地之中一般○衷字是个无过不及恰好底道理天之生物个个有一精当恰好底道理此与程子所谓天然自有之中刘子所谓民受天地之中相似有物有则则字却似衷字衷只是中今人言折衷者盖以是为凖则而取正也○诗书所说便是有个人在上恁地分付如帝乃震怒之类然这个衷只是理如此天下莫尊于理故以帝名之降衷便是个主宰意○如惟皇上帝降衷于下民天道福善祸淫却自分明有个人在里主宰相似○左氏曰始终衷皆举之又曰衷甲以见防此衷字义本是衷甲以见之义为其在衷而当中也然中字大槩因无过不及而立名如六艺折衷于夫子盖是折两头而取其中之义以衷为善却説得未亲切○自天而言谓之降衷自人受此中而言谓之性如云天所赋为命人所受为性命便是那降字上帝降衷于民此据天所赋于物而言若有恒性此据民所受而言克绥厥猷惟后猷即道也道者性之发用处能安其道者惟后也○孔氏曰衷善也顺人有常之性能安立其道教则惟为君之道○林氏曰天能降衷于民不能使民保其常性而勿失故立之君而付以立教之任师旷曰天生民而立之君使司牧之勿使失性谓勿使失其所降之衷也民既有降衷之性至于顺其固有之性以安其所谓道者是乃君之事○吕氏曰上帝降衷天命之谓性也若有恒性率性之谓道也克绥厥猷修道之谓教也○真氏曰成汤此言可谓知君师之职矣天能与人以至善之性而不能使之全其性能使人全其性者君师之任也天之降于人者初无智愚之间人受于天清浊纯驳随其所禀有不同焉必赖君师顺其有常之性而开导之性本至善因而敎焉是之谓顺使其本恶而强教以善是逆之也非顺也观若之一言人性之善可知矣猷即率性之道也以体言曰性以用言曰道顺其性使安其道非君不能何谓安父安于慈子安于孝之类知其当然而不可易与其自然而不容已然后为安汤有天下之初即以此自任厥后秉彛受中之言相继而发至于孔孟性善之理益明而开万世性学之源则自汤始又曰蔡氏说若有恒性与诸说异恐未安○愚按六经言性实始于此中庸言命性道教其渊源盖出于此诸家解若有恒性一句俱属下文以为皆君之事蔡氏独属之上文以为人性自然之天降衷之初顺其自然本有此恒性也特气禀不齐率性而行之或不能安于其道耳若字本轻说克字方重说天赋人受顺其自然本有恒性此时君不必用力于其间也至于修道之教使人各安其道方有赖于君焉诸解以惟后对惟皇上帝作两股说蔡氏以帝降民性后绥作三股说岂民本无恒性必待君顺其恒性而后方有此性耶此章蔡说最优真氏议之过矣】夏王灭徳作威以敷虐于尔万方百姓尔万方百姓罹其凶害弗忍荼毒并告无辜于上下神只天道福善祸淫降灾于夏以彰厥罪【言桀无有仁爱但为杀戮天下被其凶害如荼之苦如毒之螫不可堪忍称寃于天地鬼神以冀其拯已屈原口人穷则反本故劳苦倦极未甞不呼天也天之道善者福之淫者祸之桀既淫虐故天降灾以明其罪意当时必有灾异之事如周语所谓伊洛竭而夏亡之类】纂防【福善祸淫自是道理当如此问或有不如此者何也曰福善祸淫常理也不如此是失其常理天莫之为而为天亦何甞有意只是理自是如此且如冬寒夏热此是常理当如此若冬热夏寒便是失其常理近年径山尝六七月雨雪】肆台小子将天命明威弗敢赦敢用牡敢昭告于上天神后请罪有夏聿求元圣与之勠力以与尔有众请命【肆故也故我小子奉将天命明威不敢赦桀之罪也牡夏尚黒未变其礼也神后后土也聿遂也元圣伊尹也】上天孚佑下民罪人黜伏天命弗僭贲若草木兆民允殖【孚允皆信也僭差也贲文之着也殖生也上天信佑下民故夏桀窜亡而屈服天命无所僭差灿然若草木之敷荣兆民信乎其生殖矣】纂防【愚谓天命弗僭贲若草木如语譬诸草木区以别矣之意兆民允殖与罪人黜伏相应罪人黜伏则兆民信生殖可见天命之弗僭差如草木之灿然栽培倾覆皆其自取耳】俾予一人辑宁尔邦家兹朕未知获戾于上下栗栗危惧若将陨于深渊【辑和戾罪陨坠也天使我辑宁尔邦家其付予之重恐不足以当之未知已得罪于天地与否惊恐忧畏若将坠于深渊盖责愈重则忧愈大也】凡我造邦无从匪彞无即慆淫各守尔典以承天休【夏命已黜汤命维新侯邦虽旧悉与更始故曰造邦彝法即就慆慢也匪彝指法度言慆淫指逸乐言典常也各守其典常之道以承天之休命也】尔有善朕弗敢蔽罪当朕躬弗敢自赦惟简在上帝之心其尔万方有罪在予一人予一人有罪无以尔万方【简阅也人有善不敢以不达已有罪不敢以自恕简阅一听于天然天以天下付之我则民之有罪实君所为君之有罪非民所致非特圣人厚于责已而薄于责人是乃理之所在君道当然也】纂防【问简阅也曰善与罪天皆知之如天检点数过相似尔之有善也在帝心我之有恶也在帝心○林氏曰罪在朕躬非必己身有可指之罪也盖天降衷于民而以克绥厥猷付之一人为君者必使天下之人皆不失其降衷之性以安厥猷方无负于天之所付若民有罪是为君者教之不至所以自弃于愚不肖之地而莫能返非民之罪乃君之罪所以曰罪在朕躬也民有罪则君致之君有罪乃君自取夫以一人身临四海而天下人之罪皆归其身必使天下人皆无罪然后为能尽君之职而无负于天之所付论至此则获戾上下亦岂难哉此所以危惧若将殒也汤诰一书多兢业之意○愚谓此一节所以缴结篇首降衷有性绥猷之言林氏说得之深味所言成汤可谓知君师之职矣】呜呼尚克时忱乃亦有终【忱信也叹息言庶几能于是而忱信焉乃亦有终也呉氏曰此兼人已而言】纂防【愚谓汤又叹息言尚能相与于是尽诚方亦可以有终否则未保其所终也曰尚曰乃亦皆不敢必之辞盖兢业不敢忽之意不特汤自谓当如此欲诸侯皆如此也此篇见汤明命性之理知君师之道监夏之所以亡而凛凛于今之所以兴且戒诸侯以相与尽守邦图终之道真帝王之格言圣学之渊源也论语摘其要语自予小子履至罪在朕躬凡十句但畧于书耳】伊训【训导也太甲嗣位伊尹作书训导之史录为篇今文无古文有】纂防【商书几篇最分晓可玩伊训太甲等篇又好看似説命盖髙宗资质髙傅说所説细了难看伊尹与太甲説虽粗却切于学者之身太甲也不是昏愚的人但欲败度纵败礼耳○伊尹书及说命大抵分明易晓今人观书且看那分明底难晓者且置之纵使晓得亦不济事○陈氏经曰此篇于欲纵未萌之初先警之】
