<!-- { "loadSidebar": true } -->
　　惟五月丁亥王来自奄至于宗周【成王即政之明年商奄又叛成王征灭之杜预云奄不知所在宗周镐京也吕氏曰王者定都天下之所宗也东迁之后定都于洛则洛亦谓之宗周衞孔悝之鼎铭曰随难于汉阳即宫于宗周是时镐已封秦宗周葢指洛也然则宗周初无定名随王者所都而名耳】纂疏【愚按洛诰戊辰王在新邑孔注十二月戊辰晦此七年之十二月也多士作于是年三月曰昔朕来自奄是述东征时事乃自武王诛纣伐奄后又叛也多方作于王即政之明年五月成王政序曰成王遂践奄多方序曰王归自奄书曰王来自奄乃东征伐奄后奄又叛也王堕其地迁其君絶其本根又因以告多方也以去年十二月戊辰晦筭之则次年正月朔己巳五月朔非丁卯则戊辰丁亥非二十日即二十一日也多士与多方之作先后葢一年有三月云】周公曰王若曰猷告尔四国多方惟尔殷侯尹民我惟大降尔命尔防不知【吕氏曰先曰周公曰而复曰王若曰何也明周公传王命而非周公之命也周公之命诰终于此篇故发例于此以见大诰诸篇凡称王曰者无非周公传成王之命也成王灭奄之后告谕四国殷民而因以晓天下也所主殷民故又专提殷侯之正民者告之言殷民罪应诛戮我大降宥尔命尔宜无不知也】纂疏【愚案四国四方之国也东征初殷与三监为四国此时无之矣殷侯泛指旧为殷诸侯而尹民者葢周兴自封同姓以及功臣余外皆殷诸侯也】洪惟图天之命弗永寅念于祀【图谋也言商奄大惟私意图谋天命自厎灭亡不深长敬念以保其祭祀吕氏曰天命可受而不可图图则人谋之私而非天命之公矣此葢深示以天命不可妄干乃多方一篇之纲领也下文引夏商所以失天命受天命者以明示之】惟帝降格于夏有夏诞厥逸不肯慼言于民乃大淫昏不克终日劝于帝之迪乃尔攸闻【言帝降灾异以谴告桀桀不知戒惧乃大肆逸豫忧民之言尚不肯出诸口况望其有忧民之实乎劝勉也迪啓迪也视听动息日用之间洋洋乎皆上帝所以啓迪开导斯人者桀乃大肆淫昏终日之间不能少勉于是天理或几乎息矣况望有惠迪而不违乎此乃尔之所闻欲其因桀而知纣也厥逸与多士引逸不同者犹乱之为乱为治耳逸豫以民言淫昏以帝言各以其义也此章上疑有缺文】纂疏【孔氏曰惟天下至戒于夏以谴告之谓灾异○王氏曰帝降格于夏与多士则惟帝降格向于时夏同意】厥图帝之命不克开于民之丽乃大降罚崇乱有夏因甲于内乱不克灵承于旅罔丕惟进之恭洪舒于民亦惟有夏之民叨懫日钦劓割夏邑【此章文多未详丽犹日月丽乎天之丽谓民之所依以生者也依于土依于衣食之类甲始也言桀矫诬上天图度帝命不能开民衣食之原于民依恃以生者一皆抑塞遏絶之犹乃大降威虐于民以増乱其国其所因则始于内嬖蛊其心败其家不能善承其众不能大进于恭而大寛裕其民亦惟夏邑之民贪叨忿懫者则日钦崇而尊用之以戕害于其国也】纂疏【孔氏曰丽音黎施也不能开于民之所施政教○苏氏曰丽着也直略反奠民之居王政之本民不土著难使不乱桀不开衣食之源以定民居也○叶氏曰丽附于罪法也古者治狱以附罪为丽故秋官称各丽其法以议狱讼开明也不能明于民之附法者而大降之罚○愚案开于民之丽众说惟叶氏的当旣与乃大降罚相贯又与下文慎厥丽乃劝厥民刑用劝等语皆相应○吕氏曰原其所因葢始于内乱妹喜之嬖是也蛊其心败其家然后流毒于国与天下探其根而言之也】天惟时求民主乃大降显休命于成汤刑殄有夏【言天惟是为民求主耳桀旣不能为民之主天乃大降显休命于成汤使为民主而伐夏殄灭之也○吕氏曰曰求曰降岂真有求之降之者哉天下无统涣散漫流势不得不归其所聚而汤之一徳乃所谓显休命之实一众离而聚之者也民不得不聚于汤汤不得不受斯民之聚是岂人为之私哉故曰天求之天降之也】惟天不畀纯乃惟以尔多方之义民不克永于多享惟夏之恭多士大不克明保享于民乃胥惟虐于民至于百为大不克开【纯大也义民贤者也言天不与桀者大乃以尔多方贤者不克永于多享以至于亡也言桀于义民不能用其所敬之多士率皆不义之民上文所谓叨懫日钦者同恶相济大不能明保享于民乃相与播虐于民民无所措其手足凡百所为无一能达上文所谓不克开于民之丽者政暴民穷所以速其亡也此虽指桀多士尔殷侯尹民尝逮事纣者宁不惕然内愧乎】纂疏【林氏曰此篇陈桀纣之亡商周之兴皆出于天天之所夺非人力所能支天之所予非人力所能移其所以予夺者在徳与不徳耳多方当知天命不可有他志也○吕氏曰义民知义之民也桀之时三宅无义民义民在下虽多何补以尔多方之义民不能永受众多之服享如负米而饥载泉而渇葢哀之也百为大不克开欲耕害其耕欲贾害其贾四向皆穷无一能达民穷如此也】乃惟成汤克以尔多方简代夏作民主【简择也择汤而归之】慎厥丽乃劝厥民刑用劝【汤深谨其所依以劝勉其民故民皆仪刑而用劝勉也人君之于天下仁而已矣仁者君之所依也君仁则莫不仁矣】以至于帝乙防不明徳慎罚亦克用劝【明徳则民爱慕之谨罚则民畏服之自成汤至于帝乙虽歴世不同而皆知明其徳谨其罚故亦能用以劝勉其民也明徳谨罚所以谨厥丽也明徳仁之本也谨罚仁之政也】要囚殄戮多罪亦克用劝开释无辜亦克用劝【徳明之而已罚有辟焉有宥焉故再言辟而当罪亦能用以劝勉宥而赦过亦能用以劝勉言辟与宥皆足以使人勉于善也】今至于尔辟弗克以尔多方享天之命【吕氏曰尔辟谓纣也商先哲王世传家法积累维持如此今一旦至于汝君乃以尔全盛之多方不克坐享天命而亡之是诚可闵也天命至公操则存舎则亡以商先王之多基图之大纣曽不得席其余防其亡忽焉危防操舍之几周公所以示天下深矣岂徒曰慰解之而已哉】纂疏【叶氏曰简如简在帝心之简○吕氏曰赦而民劝可也刑而民亦劝则有黙行于刑赦之间矣每语结以劝者天下非可驱以智力束以法制惟动化于民使常有欣欣不自已之意乃维持长久之道也○陈氏经曰商之家法在明徳慎罚明徳化民用徳其本心慎罚不滥及民用刑不得已也本原旣正则或刑或宥皆足以劝民于善刑一也先王用之而使民劝后世用之而为民毒何也先王之刑皆仁之寓后世之刑不仁之具也夫子未尝不钓弋也而仁见于不纲不射宿之际文王非不搜田也而仁见于一发不再举之时○愚案前后章两丽字皆当作附丽刑法说慎厥丽谨其刑法之附丽也乃劝乃以劝民也所以其民受刑刑当其罪故亦用以劝也由明徳以慎罚所以亦能用劝戮之释之刑所当刑宥所当宥无不能用劝也慎厥丽与上文开于民之丽二丽字相照应一乃劝字生下文四劝字说上刑罚来皆相照应以附丽于法解丽字不可易矣】呜呼王若曰诰告尔多方非天庸释有夏非天庸释有殷【先言呜呼而后言王若曰】【者唐孔氏曰周公先自叹息而后称王命以告之也庸用也有心之谓释去之也上文言夏殷之亡因言非天有心于去夏亦非天有心于去殷下文遂言乃惟桀纣自取亡灭也○吕氏曰周公先自叹息而始宣布成王之诰告以见周公未尝称王也又此篇之始周公曰王若曰复语相承书无此体也至于此章先呜呼而后王若曰书亦无此体也周公居圣人之变史官豫忧来世传疑袭误盖有窃之为口实矣故于周公诰命终篇发新例二着周公实未尝称王所以别嫌明防而谨万世之防也】乃惟尔辟以尔多方大淫图天之命屑有辞【纣以多方之富大肆淫泆图度天命琐屑有辞与多士言桀大淫泆有辞义同殷之亡非自取乎以下二章推之此章之上当有缺文】乃惟有夏图厥政不集于享天降时丧有邦间之【集萃也享享有之享桀图其政不集于享而集于亡故天降是丧乱而俾有殷代之夏之亡非自取乎】乃惟尔商后王逸厥逸图厥政不蠲烝天惟降时丧【蠲洁烝进也纣以逸居逸淫湎无度故其为政不蠲洁而秽恶不烝进而怠惰天以是降丧亡于殷殷之亡非自取乎此上三节皆应上文非天庸释之语】纂疏【夏氏曰诰告以诰辞告之○吕氏曰琑屑之恶尽有辞说布在天下集如积集之集享如享国之享治世之政积其所以兴集于享也乱世之政积其所以亡不集于享也桀不集于享而集于亡○唐孔氏曰汤本夏诸侯故曰有邦○陈氏曰过逸其安逸犹言安其危○林氏曰逸厥逸甚言其逸也犹言醇乎醇○孔氏曰不洁进于善○毅斋沈氏曰不蠲烝不蠲洁以烝祭也如葛伯不祀纣昏弃肆祀是也○愚案屑有辞等盍缺之】惟圣防念作狂惟狂克念作圣天惟五年须暇之子孙诞作民主防可念听【圣通明之称言圣而防念则为狂矣愚而能念则为圣矣纣虽昏愚亦有可改过迁善之理故天又未忍遽弃之犹五年之久须待暇寛于纣觊其克念大为民主而纣无可念可听者五年必有指实而言孔氏牵合嵗月者非是或曰狂而克念果可为圣乎曰圣固未易为也狂而克念则作圣之功知所向方太甲其庶几矣圣而防念果至于狂乎曰圣固无所谓防念也禹戒舜曰无若丹朱傲惟慢游是好一念之差虽未至于狂而狂之理亦在是矣此人心惟危圣人拳拳告戒岂无意哉】纂疏【艾轩云文字只看易晓处如惟圣至作圣不与上下文相似下文便不可晓只看这两句○问惟上智与下愚不移书中谓惟圣防念至克念作圣如此则又有移得者曰如狂作圣则有之旣是圣人决不到作狂此只是甚言不可不学○陈氏经曰孔子不移之言圣狂之成也其习旣成则不移矣书之言圣狂之分也圣狂分于一念之顷尧舜而妄兢业岂不趋于狂桀纣而能改过岂不趋于圣孔子虽曰不移实有可移之理但恐下愚自暴自弃不肯移耳肯移之是狂之克念也公言此明纣之恶傥一旦改悔天必不终弃之○吕氏曰纣固无能改之事而有可改之理防念克念之机所谓可改之理也圣通明之称周官六徳圣居其一非大而化之之圣也若大而化之宁有防念又岂狂者一克念而遽可至哉然大而化之亦通明之极而至于化耳狂而克念亦大而化之之基也虽曰通明不念则狂虽曰狂惑克念则通其机惟在念不念之间耳纣虽狂惑使其克念作圣孰御惟其有可改之理天故以商先王之故徘徊五年须待寛暇之依依于商王子孙而冀其改焉○孔氏曰武王服防三年还师二年○陈氏曰五年必有其事不可考矣○愚谓五年须暇不可强通宜缺之】天惟求尔多方大动以威开厥顾天惟尔多方防堪顾之【纣旣防可念听天于是求民主于尔多方大警动以祲祥谴告之威以开发其能受眷顾之命者而尔多方之众皆不足以堪眷顾之命也】惟我周王灵承于旅克堪用徳惟典神天天惟式教我用休简畀殷命尹尔多方【典主式用也克堪者能胜之谓也徳輶如毛民鲜克举之言徳举者莫能胜也文武善承其众克堪用徳是诚可以为神天之主矣故天式教文武用以休美简择畀付殷命以正尔多方也吕氏曰式教用休者如之何而教之也文武旣得乎天天徳日新左右逢原其思也若或起之其行也若或翼之乃天之所以教而用以昌大休明者也非谆谆然而教之也此章深论天下向者天命未定眷求民主之时能者则得之孰有遏汝者乃无一能当天之眷今天旣命我周而定于一矣尔犹汹汹不靖欲何为耶明指天命而詟服四海奸雄之心者莫切于是】纂疏【吕氏曰前论夏之亡本于不克灵承于旅此论周之兴亦曰灵承于旅文武于徳能胜而用之其力过孟贲逺矣汉唐贤主岂无欲布徳者惟力薄而夺于欲故驳而不纯是知徳非真有大力量莫能胜而用之也○陈氏大猷曰可为神与天之主山川宗社之得其安三光寒暑之得其序皆人君有以主之○愚谓克堪二字极有力非有仁以为己任之兼死而后已之毅不能堪而用之也必有非力之力如真积力久之力而后可】今我曷敢多诰我惟大降尔四国民命【言今我何敢如此多诰我惟大降宥尔四国民命举其有宥过之恩而责其迁善之实也】尔曷不忱裕之于尔多方尔曷不夹介乂我周王享天之命今尔尚宅尔宅畋尔田尔曷不惠王熙天之命【夹夹辅之夹介賔介之介尔何不诚信寛裕于尔之多方乎尔何不夹辅介助我周王享天之命乎尔之叛乱据法定罪则潴其宅收其田可也今尔犹得居尔宅耕尔田尔何不顺我王室各守尔典以广天命乎此三节责其何不如此也】尔乃迪屡不静尔心未爱尔乃不大宅天命尔乃屑播天命尔乃自作不典图忱于正【尔乃屡蹈不静自取亡灭尔心其未知所以自爱邪尔乃大不安天命邪尔乃轻弃天命邪尔乃自为不法欲图见信于正者以为当然邪此四节责其不可如此也】我惟时其教告之我惟时其战要囚之至于再至于三乃有不用我降尔命我乃其大罚殛之非我有周秉徳不康宁乃惟尔自速辜【我惟是教告而诲谕之我惟是戒惧而要囚之今至于再至于三矣尔不用我降宥尔命而犹狃于叛乱反覆我乃其大罚殛杀之非我有周持徳不安静乃惟尔自为凶逆以速其罪耳】纂疏【吕氏曰教以诚信寛裕惟诈故廹惟诚故裕○陈氏大猷曰我周王如用乂厥辟之乂谓治其君之事自作乱常苟欲人信以为正葢自以为正义也告教如大诰多士之训战要囚如东征践奄之师○王氏曰迪汝屡矣而犹不静○孔氏曰教告之谓讯之以文诰战要囚谓诛其祸乱执其朋党再谓三监淮夷叛三谓王即政又叛言迪屡不静之事○唐孔氏曰至于再三葢指诛纣伐奄为一】王曰呜呼猷告尔有方多士曁殷多士今尔奔走臣我监五祀【监监洛邑之迁民者也犹诸侯之分民有君道焉所以谓之臣我监也言商士迁洛奔走臣服我监于今五年矣不曰年而曰祀者因商俗而言也又案成周旣成而成王即政成王即政而商奄继叛事皆相因才一二年耳今言五祀则商民之迁固在作洛之前矣尤为明验】越惟有胥伯小大多正尔罔不克臬【臬事也周官多以胥以伯以正为名胥伯小大众多之正葢殷多士授职于洛共长治迁民者也其奔走臣我监亦久矣宜相体悉竭力其职无或反侧偷惰而不能事也】自作不和尔惟和哉尔室不睦尔惟和哉尔邑克明尔惟克勤乃事【心不安静则身不顺矣身不安静则家不和顺矣言尔惟和哉者所以劝勉之也和其身睦其家而后能恊于其邑驩然有恩以相爱粲然有文以相接尔邑克明始为不负其职而可谓克勤乃事矣前旣戒以罔不克臬故以克勤乃事期之也】尔尚不忌于凶徳亦则以穆穆在乃位克阅于乃邑谋介【忌畏也穆穆和敬貌顽民诚可畏矣然如上文所言尔多士庶几不至畏忌顽民凶徳亦则以穆穆和敬端处尔位以潜消其悍逆悖戾之气又能简阅尔邑之贤者以谋其助则民之顽者且革而化矣尚何可畏之有哉成王诱掖商士之善以化服商民之恶其转移感动之机防矣哉】尔乃自时洛邑尚永力畋尔田天惟畀矜尔我有周惟其大介赉尔迪简在王庭尚尔事有服在大僚【尔乃自时洛邑庶几可以保有其业力畋尔田天亦将畀予矜怜于尔我有周亦将大介助赉锡于尔啓迪简拔置之王朝矣其庶几勉尔之事有服在大僚不难至也多士篇商民常以夏迪简在王庭有服在百僚为言故此因以劝厉之也】纂疏【愚案康诰臬司臬事皆训为法此亦当然此章专提起胥伯正告之谓尔无不先自守法尔能和身及家以及尔邑则尔邑之教化能修明尔方为能勤乃事矣又告以和之之道尔庶几寛绰其心不忌嫉凶徳者亦则以和敬居尔位葢服凶人莫如和敬也又能简阅尔邑求贤以谋自介助和敬尽于已而介助资于人庶凶徳化而人和洽矣尔果能此庶几自此洛邑长保田禄岂惟此哉天亦惟畀矜尔岂惟天哉我周亦大介助赉锡尔介如佑贤辅徳赉如锡之土田且将自此洛邑之胥伯正而迪简在王朝矣又有尊尚尔职事者且将有事而升在大僚矣此即所谓大介赉也葢迁殷民就拔其豪俊为胥伯正以共长治之乃用其素所服习者此安集新民之要道故今特劝励之使表率殷士殷民而跻于泰和也○吕氏曰多士序商民之怨周曰夏迪云云则以大义裁之此乃迪简云云为劝何也爵位上之所命非下之可干怨望而许之姑息之政也示以好恶而劝之磨厉之具也此周公御商士之开阖大用也】王曰呜呼多士尔不克劝忱我命尔亦则惟不克享凡民惟曰不享尔乃惟逸惟颇大逺王命则惟尔多方探天之威我则致天之罚离逖尔土【诰告将终乃叹息言尔多士如不能相劝信我之诰命尔亦则惟不能享上凡尔之民亦惟曰上不必享矣尔乃放逸颇僻大违我命则惟尔多士自取天威我亦致天之罚播流荡析俾尔离逺尔土矣尔虽欲宅尔宅畋尔田尚可得哉多方疑当作多士上章旣劝之以休此章则董之以威商民不惟有所慕而不敢违越且有所畏而不敢违越矣】纂疏【王氏曰上告以承之庸之此告以威之也】王曰我不惟多诰我惟祗告尔命【我岂若是多言哉我惟敬告尔以上文劝勉之命而已】纂疏【陈氏经曰我敬告尔以天命也不知天命乃商民之病根故此篇言天命尤详称天无虑二十称帝三】又曰时惟尔初不克敬于和则无我怨【与之更始故曰时惟尔初也尔民至此苟又不能敬于和犹复乖乱则自厎诛戮毋我怨尤矣开其为善禁其为恶周家忠厚之意于是篇尤为可见○吕氏曰又曰二字所以形容周公之惓惓斯民命已毕而犹有余情诰已终而犹有余语顾盻之光犹然溢于简册也】纂疏【吕氏曰是又尔更端为善之一初也葢殷民与纣同恶武王克纣是惟新之一初也不能而从三监叛旣失此初矣迁洛又一初也复不能而屡迪不静又失此初矣今归自践奄反覆丁宁之前之过一皆洗涤今之善当相与图新岂非又一初乎若又失此初不能敬以纳民于和则永无可望矣但曰则无我怨而自取诛戮之意隠然于不言之表周家忠厚何其至哉】立政【呉氏曰此书戒成王以任用贤才之道而其旨意则又上戒成王专择百官有司之长如所谓常伯常任准人等云者葢古者外之诸侯一卿已命于君内之卿大夫则亦自择其属如周公以蔡仲为卿士伯冏谨简乃僚之类其长旣贤则其所举用无不贤者矣葛氏曰诰体也今文古文皆有】纂疏【吕氏曰无逸立政二篇相为经纬以无逸之心明立致之体君道备矣自立政后周公不复有书纳忠于王此絶笔也为治体统固臻其极而反复申重之意忠爱惇笃之诚深长逺大之虑学者当于言外体之○愚谓此篇以用三宅为立政用人之纲领立政二字每段多提掇之故以名篇孟子曰人不足与适也政不足与间也惟大人为能格君心之非无逸周公格心之书也立政公言用人为政之书也忠爱拳拳体用备矣】
