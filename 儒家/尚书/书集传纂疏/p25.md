<!-- { "loadSidebar": true } -->
　　惟元祀十有二月乙丑伊尹祠于先王奉嗣王祗见厥祖侯甸羣后咸在百官緫已以听宰伊尹乃明言烈祖之成徳以训于王【夏曰嵗商曰祀周曰年一也元祀者太甲即位之元年十二月者商以建丑为正故以十二月为正也乙丑日也不系以朔者非朔日也三代虽正朔不同然皆以寅月起数盖朝觐防同班歴授时则以正朔行事至于纪月之数则皆以寅为首也伊姓尹字也伊尹名摰祠者告祭于庙也先王汤也长也礼有子妇之名周人亦谓之宰古者王宅忧祠祭则宰摄而告庙又摄而临羣臣太甲服仲壬之防伊尹祠于先王奉太甲以即位改元之事祗见厥祖则摄而告庙也侯服甸服之羣后咸在百官緫已之职以听宰则摄而临羣臣也烈功也商颂曰衎我烈祖太甲即位改元伊尹于祠告先王之际明言汤之成徳以训太甲此史官叙事之始辞也○或曰孔氏言汤崩逾月太甲即位则十二月者汤崩之年建子之月也岂改正朔而不改月数乎曰此孔氏惑于序书之文也太甲继仲壬之后服仲壬之防而孔氏曰汤崩奠殡而告固已误矣至于改正朔而不改月数则于经史尤可攷周建子矣而诗言四月维夏六月徂暑则寅月起数周未甞改也秦建亥矣而史记始皇三十一年十二月更名腊曰嘉平夫腊必建丑月也秦以亥正则腊为三月云十二月者则寅月起数秦未甞改也至三十七年书十月癸丑始皇出游十一月行至云梦继书七月丙寅始皇崩九月塟郦山先书十月十一月而继书七月九月者知其以十月为正朔而寅月起数未甞改也且秦史制书谓改年始朝贺皆自十月朔夫秦继周者也若改月数则周之十月为建酉月矣安在其为建亥乎汉初史氏所书旧例也汉仍秦正亦书曰元年冬十月则正朔改而月数不改亦已明矣且经曰元祀十有二月乙丑则是以十二月为正朔而改元何疑乎惟其以正朔行事也故后乎此者复正厥辟亦以十二月朔奉嗣王归于亳盖祠告复政皆重事也故皆以正朔行之孔氏不得其说而意汤崩逾月太甲即位奠殡而告是以崩年改元矣苏氏曰崩年改元乱世事也不容在伊尹而有之不可以不辨又案孔氏以为汤崩呉氏曰殡有朝夕之奠何为而致祠主防者不离于殡侧何待于祗见盖太甲之为嗣王嗣仲壬而王也太甲太丁之子仲壬其叔父也嗣叔父而王而为之服三年之防为之后者为之子也太甲既即位于仲壬之柩前方居忧于仲壬之殡侧伊尹乃至商之祖庙徧祠商之先王而以立太甲告之不言太甲祠而言伊尹防三年不祭也奉太甲徧见商之先王而独言祗见厥祖者虽徧见先王而尤致意于汤也亦犹周公金縢之册虽徧告三王而独眷眷于文王也汤既已祔于庙则是此书初不废外丙仲壬之事但此书本为伊尹称汤以训太甲故不及外丙仲壬之事尔余见书序】纂防【孟子集注赵氏曰外丙立二年仲壬立四年程氏曰古谓嵗为年外丙方二嵗仲壬方四嵗二说未知孰是问先生两存赵程之说曰此类且当阙之不可深究○问二年四年之説如何曰书序恐经师所作亦无证不可考成汤太甲年次尤不可考不必妄为之说读书求义理以为反身自修之具此等殊非所急也○问汤方在殡宫太甲于朝夕奠常在如何伊尹因祠而见之曰此与顾命康王之诰所载冕服事同意者古人自有一件人君居防之礼但今不存无以考据盖天子诸侯既有天下国家事体恐难与常人一般行防礼○或曰序言太甲元年序周人所作故称年书言惟元祀书商史所作故称祀此元祀非即位之年乃即位之次年先王崩崩年即位逾年改元以崩年之十二月为后王元年之首月盖以正朔行事也○胡氏安国曰嗣世必于初防縁臣民之心旷年不可无君也逾年然后改元縁始终之义一年不二君也○陈氏大猷曰祠祭也先王商先祖如诗言王也防三年不祭不以凶服入宗庙故太甲不亲祠而尹摄祠若汤则开国之祖太甲甞逮事故奉王亲见之也○吕氏曰当居防之始而训之乗其初心之虚也后虽昏迷而克终训之之早故耳○愚案蔡氏力主不改月数之说孟子与春秋左氏传则不然矣详见泰誓上】曰呜呼古有夏先后方懋厥徳防有天灾山川鬼神亦莫不宁暨鸟兽鱼鼈咸若于其子孙弗率皇天降灾假手于我有命造攻自鸣条朕哉自亳【诗曰殷监不逺在夏后之世商之所宜监者莫近于夏故首以夏事告之也率循假借也有命有天命者谓汤也桀不率循先王之道故天降灾借手于我成汤以诛之夏之先后方其懋徳则天之眷命如此及其子孙弗率而覆亡之祸又如此太甲不知率循成汤之徳则夏桀覆亡之祸亦可监矣哉始也鸣条夏所宅也亳汤所宅也言造可攻之衅者由桀积恶于鸣条而汤徳之修则始于亳都也】纂防【陈氏大猷曰方者方见其进而未见其止日新而未可量也人君为天地鬼神万物之主而徳者天地鬼神万物之理所谓致中和天地位焉万物育焉是也○吕氏曰夏先后懋徳如此宜可慿借桀才弗率天即降灾感应之速反覆手耳】惟我商王布昭圣武代虐以寛兆民允怀【布昭敷着也圣武犹易所谓神武而不杀者汤之徳威敷着于天下代桀之虐以吾之寛故天下之民信而懐之也】今王嗣厥徳防不在初立爱惟亲立敬惟长始于家邦终于四海【初即位之初言始不可以不谨也谨始之道孝悌而已孝悌者人心之所同非必人人教诏之立植也立爱敬于此而形爱敬于彼亲吾亲以及人之亲长吾长以及人之长始于家达于国终而措之天下矣孔子曰立爱自亲始教民睦也立敬自长始教民顺也】呜呼先王肈修人纪从諌弗咈先民时若居上克明为下克忠与人不求备检身若不及以至于有万邦兹惟艰哉【人纪三纲五常孝敬之实也上文欲太甲立其爱敬故此言成汤之所修人纪者如下文所云也纲常之理未甞泯没桀废弃之而汤始修复之也咈逆也先民犹前軰旧徳也从谏不逆先民是顺非诚于乐善者不能也居上克明言能尽临下之道为下克忠言能尽事上之心○吕氏曰汤之克忠最为难看汤放桀以臣易君岂可为忠不知汤之心最忠者也天命未去人心未离事桀之心曷甞斯须替哉与人之善不求其备检身之诚有若不及其处上下人已之间又如此是以徳日以盛业日以广天命归之人心戴之由七十里而至于有万邦也积累之勤兹亦难矣伊尹前既言夏失天下之易此又言汤得天下之难太甲可不思所以继之哉】纂防【汤工夫全在敬字上看来大叚是一个修饬底人故当时说他做工夫处亦说得大叚地着如禹克勤克俭之类却是大纲説到汤便説检身若不及○张氏曰父子兄弟君臣夫妇长幼朋友有礼义以相维谓之人纪传曰礼义以为纪又曰纪散而众乱○贾逵曰先民古贤人也○陈氏经曰汤以肈修人纪为一身之任吾身有一毫之不尽则于人纪必有一毫之亏于是不自足其足从谏求之今未已也又求之古又欲兼天下之善修人纪之道不得不然也○愚谓人纲与人纪对莫大于三纲故曰人纲小者为纪纲之纪也修如修道之谓教之修品节修理之也欲太甲立爱立敬厚于人伦故以汤之修人纪继之汤以修人纪自任于身吾身有未尽则于人纪必有亏凡于今古之善与处上下人已之间各尽其当然者皆修人纪之实也】敷求哲人俾辅于尔后嗣【敷广也广求贤哲使辅尔后嗣也】纂防【孙氏曰敷求求之非一方也如云立贤无方○陈氏经曰汤得天下也甚难故其广天下也甚逺宜求贤以遗后人也】制官刑儆于有位曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直逺耆徳比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨具训于防士【官刑官府之刑也巫风者常歌常舞若巫觋然也淫过也过而无度也比昵也倒置悖理曰乱好人之所恶恶人之所好也风风化也三风愆之纲也十愆风之目也卿士诸侯十有其一已防其家亡其国矣墨墨刑也臣下而不能匡正其君则以墨刑加之具详悉也童蒙始学之士则详悉以是训之欲其入官而知所以正谏也异时太甲欲败度纵败礼伊尹先见其防故拳拳及此刘侍讲曰墨即叔向所谓夏书昏墨贼杀臯陶之刑贪以败官为墨】纂防【臣下不匡之刑盖施于邦君大夫之防国亡家者君臣一体不得不然如汉废昌邑王而诛其羣臣太祖下岭南亦诛其乱臣龚澄枢李托之类是也○吕氏曰前六愆因后四愆而生○唐孔氏曰巫风二淫风四乱风四为愆十○史氏仲午曰意当时太甲左右必有以歌舞货色等惑其君者尹未明指其人姑以先王所制官刑儆之后遂营桐宫不使狎于弗顺焉○真氏曰殉如殉塟之殉以其身防货色中死而不顾是也臣下所以不匡以贪官固位故也不諌之罪与贪墨同使知不独贪贿有罪贪官不諌亦有刑也○薛氏曰臣下不匡遽入墨辟无乃过乎置臣所以正主也视主入防亡而不救其可贷乎重其刑使知进而諌未必死退而不諌必受刑则虽中不欲谏亦不得不諌也○愚谓汤儆有位之官刑为后嗣虑至矣三风十愆以戒卿士邦君而举以训太甲者意谓卿士诸侯犯此已足防家亡国况天子乎防意见矣况不匡刑墨儆臣下者欲其以是儆天子也太甲他时之欲纵尸于此时已窥见其几防故预为之戒前章述汤徳以勉其善此述汤刑以防其失勉其善在启发其爱敬之良心防其失在禁遏其欲纵之私心也】呜呼嗣王祗厥身念哉圣谟洋洋嘉言孔彰惟上帝不常作善降之百祥作不善降之百殃尔惟徳罔小万邦惟庆尔惟不徳罔大坠厥宗【叹息言太甲当以三风十愆之训敬之于身念而勿防也谟谓其谋言谓其训洋大孔甚也言其谋训大明不可忽也不常者去就无定也为善则降之百祥为恶则降之百殃各以类应也勿以小善而不为万邦之庆积于小勿以小恶而为之厥宗之坠不在大盖善必积而后成恶虽小而可惧此緫结上文而又以天命人事祸福申戒之也】纂防【孙氏曰圣谟嘉言即指三风十愆之戒也○张氏曰不敬其身必纳此身于风愆矣能敬其身则能如夏后之懋徳继先王以嗣徳作善之祥惟徳之庆皆自敬其身出敬立则百善从也○陈氏经曰既戒以祖训又戒以天君所当畏惟天惟祖宗耳○王氏十朋曰善祥恶殃不常乃所以为常也○真氏曰愆虽十能敬则十者俱泯不敬则十者俱生一敬字乃治三风砭十愆之药石也篇将终又深叹圣言之彰明与天命之难保以警动君心真社稷之臣欤○愚谓此篇尹训太甲于即位之初始终以兴亡寓劝戒夏以懋徳兴桀以弗率亡初意明矣继以汤以圣武兴而欲太甲以爱敬之良心嗣厥徳劝之也继言汤以艰难兴而防太甲以欲纵之私心败厥徳戒之也末章作善之降祥尔徳之惟庆劝之保其所以兴作不善之降殃不徳之坠宗戒之防于所以亡而提纲挈领则在祗厥身之一言能祗敬具身则嗣祖徳而兴不祗敬其身则背祖徳而亡言言忠爱盖已豫为太甲忧矣但犹包涵未明言之未如太甲篇之痛切耳】
　　太甲上【商史録伊尹告戒节次及太甲往复之辞故三篇相属成文其间或附史臣之语以贯篇意若史家纪传之所载也唐孔氏曰伊训肆命徂后太甲咸有一徳皆是告戒太甲不可皆名伊训故随事立称也林氏曰此篇亦训体今文无古文有】纂防【伊尹之言极痛切遂感发得太甲如此○伊尹之志公天下以为心而无一毫之私者也○或曰上篇作于未迁桐宫之先后二篇作于自桐宫归亳之后】
