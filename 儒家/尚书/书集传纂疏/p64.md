<!-- { "loadSidebar": true } -->
　　惟四月哉生魄王不怿【始生魄十六日王有疾故不恱怿】甲子王乃洮颒水相被冕服凭玉几【王发大命临羣臣必齐戒沐浴今疾病危殆故但洮盥颒面扶相者被以衮冕凭玉几以发命】乃同召太保奭芮伯彤伯毕公衞侯毛公师氏虎臣百尹御事【同召六卿下至御治事者太保芮伯彤伯毕公衞侯毛公六卿也宰第一召公领之司徒第二芮伯为之宗伯第三彤伯为之司马第四毕公领之司寇第五衞侯为之司空第六毛公领之太保毕毛三公兼也芮彤毕衞毛皆国名入为天子公卿师氏大夫官虎臣虎贲氏百尹百官之长及诸御治事者平时则召六卿使率其属此则将发顾命自六卿至御事同以王命召也】纂疏【顾命排得三公三孤六卿齐整召公与毕公毛公是三公芮伯彤伯衞侯是三孤太保是宰芮伯是司徒衞侯是康叔为司寇所以康诰中多说刑三公只是以道义傅保王者无职事官属却下行六卿事○皇极经世书成王在位三十七年起丙戌尽壬戌○唐孔氏曰髙官兼摄下司者汉世以来谓之领故召毕毛言领王肃云彤姒姓之国余五国姬姓毕毛文王庶子○夏氏曰哉生魄上无日辰故甲子不可考为何日○吕氏曰甲子去崩才一日耳犹盥洗以致洁冕服以致严顾托之言渊奥精明盖临众之敬不以困废素定之理虽垂没烱如也惟善治气者能歴疾病而不惰善养心者能临死亡而不昬岂一朝夕之积哉】王曰呜呼疾大渐惟几病日臻既弥留恐不获誓言嗣兹予审训命汝【此下成王之顾命也自叹其疾大进惟危殆病日至既弥甚而留连恐遂死不得誓言以嗣续我志此我所以详审发训命汝统言曰疾甚言曰病】纂疏【夏氏曰恐不得誓言嗣续之事】昔君文王武王宣重光奠丽陈敎则肄肄不违用克达殷集大命【武犹文谓之重光犹舜如尧谓之重华也奠定丽依也言文武宣布重明之徳定民所依陈列敎条则民习服习而不违天下化之用能达于殷邦而集大命于周也】纂疏【问丽孔音力驰反施也诸家作附丽谓土著也奠丽谓养之陈敎谓敎之肄或训劳或训习前篇有以丽训刑者肄当训习○孔氏曰定天命施陈敎则勤劳文武定命陈敎虽劳而不违道故能通殷为周成其大命○苏氏曰奠定民所丽着定民居也○愚按奠丽至不违诸说皆不通宜缺】在后之侗敬迓天威嗣守文武大训无敢昬逾【侗愚也成王自称言其敬迎上天威命而不敢少忽嗣守文武大训而无敢昬逾天威天命也大训述天命者也于天言天威于文武言大训非有二也】今天降疾殆弗兴弗悟尔尚明时朕言用敬保元子钊济于艰难【钊康王名成王言今天降疾我身殆将必死弗兴弗悟尔庶几明是我言用敬保元子钊大济于艰难曰元子者正其统也】柔远能迩安劝小大庶邦【懐来驯扰安宁劝导皆君道所当尽者合逺迩小大而言又以见君徳所施公平周溥而不可有所偏滞也】思夫人自乱于威仪尔无以钊冒贡于非几【乱治也威者有威可畏仪者有仪可象举一身之则而言也盖人受天地之中以生是以有动作威仪之则成王思夫人之所以为人者自治于威仪耳自治云者正其身而不假于外求也贡进也成王又言羣臣其无以元子而冐进于不善之几也盖几者动之微而善恶之所由分也非几则发于不善而防于恶矣威仪举其着于外者而勉之也非几举其发于中者而戒之也威仪之治皆本于一念一虑之微可不谨乎孔子所谓知几子思所谓谨独周子所谓几善恶者皆致意于是也成王垂絶之言而拳拳及此其有得于周公者亦深矣○苏氏曰死生之际圣贤之所甚重也成王将崩之一日被冕服以见百官出经远保世之言其不死于燕安妇人之手也明矣其致刑措宜哉】纂疏【陈氏经曰成王所得于周召者在敬既以敬而迓天威复以敬授羣臣使辅嗣王曰济艰难天下本非逸乐之具乃艰难之器也柔能安劝之要自一身始下文遂及威仪非几焉此成王平生学问所得处○陈氏大猷曰夫人犹言大凡人○吕氏曰人受天地之中是以有动作威仪之则以定命也凡人有轻躁纵肆或逾其则乃人自乱其威仪天则本未尝乱也○愚案吕解自乱甚当而非几欠切蔡解非几尽宻而自乱未允当盍云几善恶几者善恶所由分之微处也威仪之乱乃其着也不待着而后戒也非之几方微萌于不善而向于恶已当戒矣尔臣其毋以钊冐进于非之几乎威仪之治乱判于念虑之是非自乱威仪由冐进非几始以如以其君霸之以钊之得失以之者格心之大臣也即夫人之自乱于威仪者为戒其必自无以君冐进于非几者先之曾子将终示孟敬子以君子所贵乎道者三惟在于容貌顔色辞气之间与成王临崩告戒之言意不相远其闻圣学之渊源于周公而垂流派于洙泗者欤疾殆疾病危殆也】兹既受命还出缀衣于庭越翼日乙丑王崩【缀衣幄帐也羣臣既退彻出幄帐于庭丧大记云疾病君彻悬东首于北牖下是也于其明日王崩】纂疏【唐孔氏曰王先在幄帐中发命讫反寝处遂彻出之庭路寝之庭静以俟终也○王氏炎曰成王幼立二叔流言王不无疑性非卓然髙明也临殁乃能如此得非周召辅导养成其徳故死生之际志气清明如是乎是知三代而下人主天资未必不及古人而徳不逮者无古明王之学也】太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗【桓毛二臣名伋太公望子为天子虎贲氏延引也翼室路寝旁左右翼室也太保以冡宰摄政命桓毛二臣使齐侯吕伋以二干戈虎贲百人逆太子钊于路寝门外引入路寝翼室为忧居宗主也○吕氏曰发命者冡宰传命者两朝臣承命者勲戚显诸侯体统尊严枢机周密防危虑患之意深矣入自端门万姓咸覩与天下共之也延入翼室为忧居之宗示天下不可一日无统也唐穆敬文武以降阉寺执国命易主于宫掖而外廷犹不闻然后知周家之制曲尽备豫虽一条一节亦不可废也】纂疏【夏氏曰桓毛必宿衞之臣○林氏曰太保命二臣于吕伋处取干戈持以统虎贲迎太子桓毛以冡宰之命而后同于奉迎齐侯以冡宰之命而后授之兵衞奸邪何自萌哉○王氏曰称子所以正名明父子继世之义称名未成君也王宫南向南门王宫外门也○范氏曰成王崩太子必在侧特出而迎之所以显之于众也】丁卯命作册度【命史为册书法度传顾命于康王】纂疏【陈氏大猷白将纪先王遗命于册书以授嗣王并作授册法度下文升阶即位受同祭响是也】越七日癸酉伯相命士须材【伯相召公也召公以西伯为相须取也命士取材木以供丧用】纂疏【郑氏曰大夫以上殡敛皆以死之来日敛天子七日而殡于死为八日癸酉殡之明日也○薛氏曰士山虞匠人等致材木须待以供凡丧事之用○吕氏曰自成王崩后讫康王受帝前命皆出于召公曰太保命仲桓命作册度伯相命士所以一号令而无二门也】狄设黼扆缀衣【狄下士祭统云狄者乐吏之贱者也丧大记狄人设阶盖供丧役而典设张之事者也黼扆屏风画为斧文者设黼扆幄帐如成王生存之日也】纂疏【唐孔氏曰自设黼扆至陈辂车各有所司皆是相命不言者蒙上命士之文也此下皆为将传顾命而陈仪物也经于四座上言设黼扆缀衣则四座皆设也先施屏风于前又施帐幄于上】牖间南向敷重篾席黼纯华玉仍几【此平时见羣臣觐诸侯之坐也敷设重席所谓天子之席三重者也篾席桃竹枝席也黼白黑杂缯纯縁也华彩色也华玉以饰几仍因也因生时所设也周礼吉事变几凶事仍几是也】西序东向敷重底席缀纯文贝仍几【此旦夕听事之坐也东西厢谓之序底席蒲席也缀杂彩文贝有文之贝以饰几也】东序西向敷重丰席画纯雕玉仍几【此养国老飨羣臣之坐也丰席笋席也画彩色雕刻镂也】西夹南向敷重笋席纷纯漆仍几【此亲属私燕之坐也西厢夹室之前笋席竹席也纷杂也以黑之色杂为之縁漆漆几也牖间两序西夹其席有四牖户之间谓之扆天子负扆朝诸侯则牖间南向之席席之正也其三席各随事以时设也将传先王顾命知神之在此乎在彼乎故兼设平生之坐也】纂疏【吕氏曰牖序夹房阶塾前指路寝言之牖间南向就路寝牎牖间南向设此座也间者牕东户西戸牖之间即当宁之所西序东向就路寝西厢设座东向也东序西向就路寝东厢设座西向也○夏氏曰厢之夹室谓之夹又谓之房西夹乃西厢之夹室即下文所谓东房西房以其夹中央之大室故曰夹室西夹南向盖在西厢之夹室中南向设此座也○说文笋竹胎笋席取笋皮织为席也】越玉五重陈宝赤刀大训璧琬琰在西序大玉夷玉天球河图在东序之舞衣大贝鼖皷在西房兊之戈和之弓垂之竹矢在东房【于东西序坐北列玉五重及陈先王所宝器物赤刀赤削也大训三皇五帝之书训诰亦在焉文武之训亦曰大训璧大璧也琬琰圭名夷常也球鸣球也河图伏羲时龙马负图出于河一六位北二七位南三八位东四九位西五十居中者易大传所谓河出图是也国名国所制舞衣大贝如车渠鼖皷长八尺兊和皆古之巧工垂舜时共工舞衣鼖皷戈弓竹矢皆制作精巧中法度故歴代传宝之○孔氏曰璧琬琰大玉夷玉天球玉之五重也○吕氏曰西序所陈不惟赤刀璧而大训参之东序所陈不惟大玉夷玉而河图参之则其所宝者断可识矣○愚谓宝玉器物之陈非徒以为国容观美意者成王平日之所观阅手泽在马陈之以象其生存也杨氏中庸传曰宗器于祭陈之示能守也于顾命陈之示能传也】纂疏【陈氏大猷曰此陈世传之宝也越及也承上文而言玉五重陈宝緫言之下复分言玉一双曰重古双玉为防圆曰璧锐上曰圭琰有锋芒琬无锋芒大玉华山之玉夷玉东夷之美玉】大辂在賔阶面缀辂在阼阶面先辂在左塾之前次辂在右塾之前【大辂玉辂也缀辂金辂也先辂木辂也次辂象辂革辂也王之五辂玉辂以祀不以封为最贵金辂以封同姓为次之象辂以封异姓为又次之革辂以封四衞为又次之木辂以封蕃国为最贱其行也贵者宜自近贱者宜远也王乗玉辂缀之者金辂也故金辂谓之缀辂最远者木辂也故木辂谓之先辂以木辂为先辂则革辂象辂为次辂矣賔阶西阶也阼阶东阶也面南向也塾门侧堂也五辂陈列亦象成王之生存也周礼典路云若有大祭祀则出路大丧大賔客亦如之是大丧出辂为常礼也又案所陈宝玉器物皆以西为上者成王殡在西序故也】纂疏【郑氏曰阼犹酢也东阶所以荅酢賔客○夏氏曰阶面者据人在堂上面向南方北辂陈之其辕向南故谓之面盖在阶之南面也先辂在左塾之前盖在门内之西以塾在堂之前故自内向外言之虽在西自外向内言之实在左也次辂在右塾之前盖在门内之东自内向外言之虽在东自外向内言之实在右也○顾氏曰先辂在寝门内之西北面对玉辂次辂在寝门内之东北面对金辂○吕氏曰此非独盛弥文而彰备物天位峻极幄座靓深宝鎭华车辂峙列入其庭肃然起敬惧不克承委重投艰之意不言而已传矣】二人雀弁执惠立于毕门之内四人綦弁执戈上刃夹两阶戺一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执锐立于侧阶【弁士服雀弁赤色弁也綦弁以文鹿子皮为之惠三隅矛路寝门一名毕门上刃刃外向也堂廉曰戺冕大夫服刘钺属戣瞿皆防属锐当作鈗说文曰鈗侍臣所执兵从金允声周书曰一人冕执鈗读若允东西堂路寝东西厢之前堂也东西垂路寝东西序之阶上也侧阶北陛之阶上也○吕氏曰古者执戈防以宿衞王宫皆士大夫之职无事而奉燕私则从容养徳而有膏泽之润有事而司御侮则坚明守义而无腹心之虞下及秦汉陛楯执防尚余一二此制既废人主接士大夫者仅有视朝数刻而周庐陛楯或环以椎埋嚚悍之徒有志于复古者当深绎也】纂疏【孔氏曰侧阶北下立阶上○唐孔氏曰垂旒为冕无旒为弁弁冕版皆广八寸长尺六寸前圆后方雀弁色赤而微黑如雀头也垂堂上之逺地也堂廉廉者棱也立在堂下近于堂棱执兵宿衞先东后西者以王在东宿衞敬新王故也○吕氏曰凡弁士也皆立堂下冕大夫也皆立堂上○陈氏经曰自设黼座至此典物文章之备岂为华侈之具哉一以象先王平生所坐所宝所乗所衞以起嗣王之追慕而尽诚绍述也一以昭先王委重投艰之意使嗣王肃敬以只承也一以起羣臣诸侯之尊敬想慕先王而系心于嗣王也一以表人主之崇髙富贵尊无二上而传授之正如此以絶天下觊觎之萌也】王麻冕黼裳由賔阶隮卿士邦君麻冕蚁裳入即位【麻冕三十升麻为冕也隮升也康王吉服自西阶升堂以受先王之命故由賔阶也蚁色公卿大夫及诸侯皆同服亦庙中之礼不言升阶者从王賔阶也入即位者各就其位也○吕氏曰麻冕黼裳王祭服也卿士邦君祭服之裳皆纁今蚁裳者盖无事于奠祝不欲纯用吉服有位于班列不可纯用凶服酌吉凶之间示礼之变也】纂疏【吕氏曰仪物既备然后延嗣王受顾命而践位自此始称王○夏氏曰麻冕用极细布即衮冕苏氏曰麻冕之裳四章此独用黼示变也由賔阶来受顾命犹以子道自居也卿士王朝公卿大夫传曰郑武公为平王卿士但陪位无职事各入即所次之位纁赤色之浅者蚁色如蚁】太保太史太宗皆麻冕彤裳太保承介圭上宗奉同瑁由阼阶隮太史秉书由賔阶隮御王册命【太宗宗伯也彤纁也太保受遗太史奉册太宗相礼故皆祭服也介大也大圭天子之守长尺有二寸同爵名祭以酌酒者瑁方四寸邪刻之以冒诸侯之珪璧以齐瑞信也太保宗伯以先王之命奉符宝以传嗣君有主道焉故升自阼阶太史以册命御王故持书由賔阶以升苏氏曰凡王所临所服用皆曰御】纂疏【苏氏曰彤裳亦变也彤赤色○董氏曰介圭天子所守瑁以朝诸侯○陈氏大猷曰太保宰緫大权故承鎭圭宗伯掌祭祀朝觐礼故奉同瑁书即册命也秉言持之以升御言奉之以进○夏氏曰圭瑁先王所执今将授嗣王若先王予之故自阼阶升太史执书将进之嗣王故与王接武同升○陈氏经曰上宗即宗伯或言大宗或言上宗者大宗伯一人小宗伯二人凡三人使其上二人也其一人奉同其一人奉瑁】曰皇后凭玉几道末命命汝嗣训临君周邦率循大卞燮和天下用荅文武之光训【成王顾命之言书之册矣此太史所陈者也皇大后君也言大君成王力疾亲凭玉几道临终之命命汝嗣守文武大训曰汝者父前子名之义卞法也临君周邦位之大也率循大卞法之大也燮和天下和之大也居大位由大法致大和然后可以对文武之光训也】纂疏【陈氏大猷曰道言称也顾命中成王自言嗣守文武大训故此言命汝嗣训燮亦和也荅扬文武光训即所谓嗣训】王再拜兴荅曰眇眇予末小子其能而乱四方以敬忌天威【眇小而如乱治也王拜受顾命起荅太史曰眇眇然予微末小子其能如父祖治四方以敬忌天威乎谦辞退托于不能也顾命有敬迓天威嗣守文武大训之语故太史所告康王所荅皆于是致意焉】乃受同瑁王三宿三祭三咤上宗曰飨【王受瑁为主受同以祭宿进爵也祭祭酒也咤奠爵也礼成于三故三宿三祭三咤葛氏曰受上宗同瑁则受太保介圭可知宗伯曰飨者传神命以飨告也】纂疏【林氏曰受瑁必授之人受同则以祭○郑氏曰释诂云肃进也宿即肃也三肃为三进爵从立处而三进至神所也三祭三酹酒于神座也每一酹酒则一奠爵王肃以咤为奠爵经典无此咤字曰飨所谓嘏也诗笺曰予福曰嘏特牲少牢之礼尸嘏主人此则上宗嘏王也○苏氏曰至齿而不饮曰咤曰哜示饮而实不忍也○唐孔氏曰礼于祭末必饮神之酒受神之福】太保受同降盥以异同秉璋以酢授宗人同拜王荅拜【太保受王所咤之同而下堂盥洗更用他同秉璋以酢酢报祭也祭礼君执圭瓉祼尸太保执璋瓉亚祼报祭亦亚祼之类故亦秉璋也以同授宗人而拜尸王荅拜者代尸拜也宗人小宗伯之属相太保酢者也太宗供王故宗人供太保】太保受同祭哜宅授宗人同拜王荅拜【以酒至齿曰哜太保复受同以祭饮福至齿宅居也太保退居其所以同授宗人又拜王复荅拜太保饮福至齿者方在丧疚歆神之赐而不甘其味也若王则丧之主非徒不甘味虽饮福亦废也】太保降收诸侯出庙门俟【太保下堂有司收撤器用庙门路寝之门也成王之殡在焉故曰庙言诸侯则卿士以下可知俟者俟见新君也】纂疏【愚案咤有两说孔氏以为奠爵苏氏以为至齿不饮与哜同义初以咤从口意苏说是及考字书方知□与咤同陟驾反祭奠酒爵也咤本□字传写讹耳孔注音释下云说文作□观此则咤训奠爵不可易也若与哜同义则君咤臣哜于义何分且与饮福亦废之说不合矣报祭者亚祼之类即今亚献也王祭告成王言已已受顾命也太保秉璋以酢授同而拜告成王己已传顾命也王荅拜蔡氏则曰代尸拜王氏则曰因太保拜而对拜夏氏则曰王亦拜成王柩纷纷揣度要之王荅召公拜何疑焉君在庙门外则全于君在庙门内则全于子况康王方在庙中柩前受顾命未出庙门临朝堂而受羣臣朝也宰以元老大臣受托孤重寄先王临之在上先之拜告传顾命继之拜告礼成康王为丧主立柩前其荅拜礼亦宜之宰传顾命以相授见大臣如见先王也荅其拜敬大臣即所以敬先王也何必如诸说之纷纷回防哉成王以乙丑崩越九日癸酉命士须材传顾命不言日其在癸酉后必矣曷不如后世嗣君当日于柩前即位而涉旬日乎曰君薨百工緫已以听于宰尚矣有召公为宰以辅政纪纲政令周密备具如此故嗣君可以旬日方即位也古今异宜何必同哉○眞氏曰此篇见周公养成君徳之效又见召公处危疑周密皆可为来世法】
