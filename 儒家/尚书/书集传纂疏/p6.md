<!-- { "loadSidebar": true } -->
　　【川不言十二川无小大皆濬也　愚按舜即位之初咨十有二牧后又曰州十有二师则舜世分九州为十二州审矣左氏宣三年昔夏之方有徳也贡金九牧则至夏禹之世又并十二州为九州亦审矣】象以典刑流宥五刑鞭作官刑扑作教刑金作赎刑眚灾肆赦怙终贼刑钦哉钦哉惟刑之恤哉【象如天之垂象以示人而典者常也示人以常刑所谓墨劓剕宫大辟五刑之正也所以待夫元恶大憝杀人伤人穿窬淫放凡罪之不可宥者也流宥五刑者流遣之使逺去如下文流放窜殛之类也宥寛也所以待夫罪之稍轻虽入于五刑而情可矜法可疑与夫亲贵勲劳而不可加以刑者则以此而寛之也鞭作官刑者木末垂革官府之刑也扑作教刑者夏楚二物学校之刑也皆以待夫罪之轻者金作赎刑者金黄金赎赎其罪也盖罪之极轻虽入于鞭扑之刑而情法犹有可议者也此五句者从重入轻各有条理法之正也肆纵也眚灾肆赦者眚谓过误灾谓不幸若人有如此而入于刑则又不待流宥金赎而直赦之也贼杀也怙终贼刑者怙谓有恃终谓再犯若人有如此而入于刑则虽当宥当赎亦不许其宥不聴其赎而必刑之也此二句者或由重而即轻或由轻而即重盖用法之权衡所谓法外意也圣人立法制刑之本末此七言者大畧尽之矣虽其轻重取舍阳舒隂惨之不同然钦哉钦哉惟刑之恤之意则未始不行乎其间也盖其轻重毫厘之间各有攸当者乃天讨不易之定理而钦恤之意行乎其间则可以见圣人好生之本心也据此经文则五行有流宥而无金赎周礼秋官亦无其文至吕刑乃有五等之罚疑穆王始制之非法之正也盖当刑而赎则失之轻疑赦而赎则失之重且使富者幸免贫者受刑又非所以为平也】纂疏【语録象者如悬象魏之象或谓画为五刑之状亦可此叚极有条理又轻重平实流以宥五刑赎以宥鞭扑如此乃平正精详真舜之法也　象者象其人所犯之罪而加以所犯之刑即墨至大辟之常刑也象以典刑一句乃五句之纲领诸刑之总括犹今之刑皆结于笞杖徒流绞斩也流宥五刑者犯此五刑而情轻可恕则流以宥之如五流有宅五宅三居是也鞭作官刑此官府之刑如今鞭挞吏人周礼治胥史鞭五百三百之类扑作教刑此学官之刑犹今之学舍榎楚侯明挞记之类是也金作赎刑谓鞭扑二刑之可恕者许用金以赎罪也如此觧释则五句之义岂不粲然明白象以典刑之轻者有流以宥之鞭扑之刑之轻者有金以赎之流宥所以寛五刑赎所以寛鞭扑圣人斟酌损益低昻轻重莫不合天理人心之当然而无毫厘杪忽之差所谓既竭心思继以不忍人之政者如何説圣人専意教化刑非所急圣人固以教化为急若有犯者湏以此刑治之岂得置而不用赎五刑起周穆王古赎刑赎鞭扑耳夫既已杀伤人又使得以金赎则有财者皆可杀伤人无辜被害者何大不幸也且杀人者安居乡里彼孝子顺孙岂肯安于此乎所以屏之逺方彼此两全之也　象以典刑者画象而示民以五等肉刑之常法也流宥五刑者放之于逺以寛犯此肉刑而情轻之人也鞭作至教刑者官府学校之刑以驭夫罪之小而未丽于五刑者也金作赎刑者使入金而免其罪以赎犯鞭扑之刑而情之又轻者也此五者刑之法也眚灾肆赦者言不幸而触罪者则肆而赦之怙终贼刑者言有恃而不改者则贼而刑之此二者法外之意犹今律令之名例也钦哉至恤哉者则圣人畏刑之心闵死者不可复生刑者不可复续惟恐察之有不审刑之有不当虽已得其情犹矜其不教无知而抵冒至此也详此数言圣人制刑之意可见而其轻重浅深出入取舍之际亦已审矣虽其重者或至诛斩断割而不少贷然本其所以至此则其施于人者已先有如是之酷是以圣人不忍被酷者衔寃负痛而为是以报之虽情甚惨而语其实则为适得其宜虽以不忍之心畏刑之甚而不得赦也惟情之轻者乃得于此施其不忍严刑之意而有以宥之然亦必投之逺方以御魑魅盖以此等所犯非杀伤人则必或淫或盗情虽轻而罪实重若使既免于刑又得还乡复为平民则被害者之寡妻弱子将何面目见之而此幸免之人了无所伤又将遂其恶而不悔所以必流以宥之也若鞭扑之刑虽刑至轻而情之轻者亦许入金以赎而不忍輙以真刑加之意亦仁矣然流専以宥肉刑而不下及于鞭扑赎専以宥鞭扑而不上及于肉刑轻重之间又未尝不致详也至于过误必赦故犯必诛则又权衡乎五者之内钦钦恤刑之防则常贯通乎七者之中此圣人制刑明辟之意所以虽或至于杀人而其反覆表里至精至宻之妙一一皆从广大虚明心中流出而非私智之所为也或者乃谓上古惟有肉刑舜之为流赎鞭扑乃不忍而始为轻刑则是自尧以上虽犯鞭扑之刑者亦使从墨劓之坐而舜乃不忍于杀伤凶贼而反忍于见杀伤之良民也圣人之心其不如是之偏倚失正明矣又谓周穆五刑皆赎为能复舜之旧者则亦不察夫舜之赎初不上及于五刑又不察穆之法亦必疑而后赎也且汉宣之世张敞以兵食不继建入谷赎罪之法初未尝及杀伤与盗也萧望之等犹以为如此则富者得生贫者独死恐开利路以伤治化曽谓帝世之隆而以是为得哉若穆王之事殆必由廵游财匮末年无以为计为此权宜之术以自丰又托于轻刑之説以干誉夫子存之盖以示戒焉耳右象刑説辨郑景望轻刑论多有人觧钦恤为寛恤之恤如被杀者不令偿命死者何辜乃矜恤之恤耳　问五刑呉才老説是五典之刑如所谓不孝不弟之刑曰此是乱説人有罪合用五刑如何不用】流共工于幽洲放驩兜于崇山窜三苗于三危殛鲧于羽山四罪而天下咸服【流遣之逺去如水之流也放置之于此不得他适也窜则驱逐禁锢之殛则拘囚困苦之随其罪之轻重而异法也共工驩兜鲧事见上篇三苗国名在江南荆之间恃险为乱者也幽洲北裔之地水中可居曰洲崇山南裔之山在今澧州三危西裔之地即雍之所谓三危既宅者羽山东裔之山即徐之蒙羽其艺者服者天下皆服其用刑之当罪也程子曰舜之诛四凶怒在四凶舜何与焉盖因是人有可怒之事而怒之圣人之心本无怒也圣人以天下之怒为怒故天下咸服之春秋传所记四凶之名与此不同説者以穷竒为共工浑敦为驩兜饕餮为三苗梼杌为鲧不知其果然否也】纂疏【语録崇山或云在今澧州慈利县　殛鲧羽山想偶在彼而殛之殛非杀也殛死如言贬死　四凶縁尧举舜逊之位故不服而抵罪在尧时其罪未彰　孙氏觉曰放重于流窜重于放殛重于窜　林氏曰四罪当在洪水未平前廵守肇十二州富在禹平水后史因言舜恤刑遂举四凶事系于下耳世徒见四凶得罪不在尧世遂谓尧不能去不知舜去四凶乃在歴试之时实受尧命如禹居摄时亦受舜命征苗也　王氏炎曰四罪所谓流宥五刑也四人得罪先后不同史因言舜用刑故比事属辞书之】二十有八载帝乃殂落百姓如丧考妣三载四海遏宻八音【殂落死也死者防气归于天故曰殂体魄归于地故曰落丧为之服也遏絶宻静也八音金石丝竹匏土革木也言尧圣徳广大恩泽隆厚故四海之民思慕之深至于如此也仪礼圻内之民为天子齐衰三月圻外之民无服今应服三月者如丧考妣应无服者遏宻八音尧十六即位在位七十载又试舜三载老不聴政二十八载乃崩在位通计百单一年】纂疏【语録林氏觧殂落云防殂魄落説得好便是防升于天魄降于地底意　唐孔氏曰尧夀百十六嵗注六误为七　王氏炎曰此言天下哀慕之情非言丧服之礼也】月正元日舜格于文祖【月正正月也元日朔日也汉孔氏曰舜服尧丧三年毕将即政故复至文祖庙告蘓氏曰受终告摄此告即位也然春秋国君皆以遭丧之明年正月即位于庙而改元孔氏云丧毕之明年不知何所据也】询于四岳辟四门明四目达四聪【询谋辟开也舜既告庙即位乃谋治于四岳之官开四方之门以来天下之贤俊广四方之视聴以决天下之壅蔽】纂疏【语録问注言广视聴于四方曰亦是以天下之目为目以天下之耳为耳之意　唐孔氏曰明四方之目使为已逺视四方逹四方之聪使为已逺聴四方也恐逺方有所壅塞令为已悉闻见之陈氏大猷曰舜初摄位则觐岳牧初即位复询岳咨牧盖内外之要识莫先焉　愚谓自此至亮天功纪舜】
