<!-- { "loadSidebar": true } -->
　　惟十有三年春大防于孟津【十三年者武王即位之十三年也春者孟春建寅之月也孟津见禹贡○按汉孔氏言虞芮质成为文王受命改元之年凡九年而文王崩武王立二年而观兵三年而伐纣合为十有三年此皆惑于伪书泰誓之文而误解九年大统未集与夫观政于商之语也古者人君即位则称元年以计其在位之久近常事也自秦惠文始改十四年为后元年汉文帝亦改十七年为后元年自后説春秋因以改元为重欧阳氏曰果重事欤西伯即位已改元年中间不宜改元而又改元至武王即位宜改元而反不改元乃上冒先君之元年并其居丧称十一年及其灭商而得天下其事大于聼讼逺矣而又不改元由是言之谓文王受命改元武王冒文王之元年者皆妄也欧阳氏之辨极为明着但其曰十一年者亦惑于书序十一年之误也详见序篇又案汉孔氏以春为建子之月盖谓三代改正朔必改月数改月数必以其正为四时之首序言一月戊午既以一月为建子之月而经又系之以春故遂以建子之月为春夫改正朔不改月数于太甲辨之详矣而四时改易尤为无义冬不可以为春寒不可以为暖固不待辨而眀也或曰郑氏笺诗维暮之春亦言周之季春于夏为孟春曰此汉儒承袭之误耳且臣工诗言维暮之春亦又何求如何新畬于皇来牟将受厥眀盖言暮春则当治其新畬矣今如何哉然牟麦将熟可以受上帝之明赐夫牟麦将熟则建辰之月夏正季春审矣郑氏于诗且不得其义则其攷之固不审也不然则商以季冬为春周以仲冬为春四时反逆皆不得其正岂三代圣人奉天之政乎】纂疏【欧公力以文王称王为非东坡亦有一説但书云惟九年大统未集予小子其承厥志却是有这一个瑕痕○问子丑寅之建正如何曰此三阳之月大抵世代更易须着如此更易一畨○孔氏曰此周之孟春○唐孔氏曰周之孟春谓建子之月○林氏曰十三年春即序一月戊午也周以建子为正春秋书元年春王正月即此月也泰誓作时正朔未改此史官追録之○愚案蔡氏主不改月之説遂谓并不改时殊不知月数于周而改春随正而易证之春秋左传孟子后汉书陈宠传极为眀着成十年六月丙午晋侯使甸人献麦六月乃夏四月也僖五年十二月丙子朔晋灭虢先是卜偃言克虢之期其九月十月之交乎丙子朔必是时也偃以夏正言而春秋以周正书可见十二月丙子为夏十月也僖五年春王正月辛亥朔日南至王正月冬至岂非夏十一月乎经有只书时者僖十年冬大雨雪盖以酉戌月为冬也使夏时之冬而大雨雪何足以为异而记之襄二十八年春无冰盖以子丑月为春也使夏时之春而无氷何足以为异而记之春秋祥瑞不録灾异乃载惟夏时八九月而大雪不当严寒而严寒夏时十一十二月而无氷当严寒而不严寒故异而书之耳春搜夏苗秋狝冬狩四时田猎定名也桓四年春正月公狩于郎杜氏注曰冬猎曰狩周之春夏之冬也鲁虽案夏时之冬而于子月行冬田之狩夫子只书曰春狩于郎此所谓春非周之春而何哀十四年春西狩获麟亦然也定十三年夏大搜于比蒲鲁虽案夏时之春而于夘辰月行春田之搜夫子只书曰夏搜于比蒲此所谓夏非周之夏而何次年又书五月大搜于比蒲亦然也陈宠传説尤眀的曰天以为正周以为春注云今十一月也地以为正殷以为春注云今十二月人以为正夏以为春注云今正月孟子七八月之间旱等不待多言而眀是三代之正子丑寅三阳月皆可以春言也胡氏春秋传不敢谓王正月为非子月而于春王正月之春字谓以夏时冠周月皆攷之不审安有隔两月而以夏时冠周月之理但得四时之正适冬寒春暖之宜则惟夏时为然夫子欲行夏时盖答顔子使得为邦则宜如此耳岂可但知有夏正之春而不知有商正周正之春乎一阳二阳三阳之月皆可为春故三代迭用之以为嵗首以一日论子时既可为次日子月岂不可为次年观此则三代皆不改月数与冬不可为春之説陷于一偏明矣以十三年春为孟春建寅之月其失同上详辨见武成】王曰嗟我友邦冡君越我御事庶士明听誓【王曰者史臣追称之也友邦亲之也冡君尊之也越及也御事治事者庶士众士也告以伐商之意且欲其听之审也】惟天地万物父母惟人万物之灵亶聦明作元后元后作民父母【亶诚实无妄之谓言聦明出于天性然也大哉乾元万物资始至哉坤元万物资生天地者万物之父母也万物之生惟人得其秀而灵具四端备万善知觉独异于物而圣人又得其最秀而最灵者天性聦明无待勉强其知先知其觉先觉首出庶物故能为大君于天下而天下之疲癃残疾得其生鳏寡孤独得其养举万民之众无一而不得其所焉则元后者又所以为民之父母也夫天地生物而厚于人天地生人而厚于圣人其所以厚于圣人者亦惟欲其君长乎民而推天地父母斯民之心而已天之为民如此则任元后之责者可不知所以作民父母之义乎商纣失君民之道故武王此是虽一时誓师之言而实万世人君之所当体念也】纂疏【汤武征伐皆先自説一叚义理○气质之性古人虽不曾説着考之经典却有此意如人惟万物之灵亶聦明作元后天乃锡王勇智皆此意也○陈氏经曰天地无所不生言万物人在其中矣万物莫不禀气于天受形于地干称父坤称母此天地所以为万物一大父母也天地能生人而赋以至灵之性而人不能保此灵必得聦明之君以父母之斯人始得各全其灵聦明亦灵也圣人出类防萃而为灵之灵者耳○碧梧马氏曰作民父母一语武王以之首泰誓箕子以之终皇极】今商王受弗敬上天降灾下民【受纣名也言纣慢天虐民不知所以作民父母也慢天虐民之实即下文所云也】沈湎冒色敢行暴虐罪人以族官人以世惟宫室台榭陂池侈服以残害于尔万姓焚炙忠良刳剔孕妇皇天震怒命我文考肃将天威大勲未集【沈湎溺于酒也冒色冒乱女色也族亲族也一人有罪刑及亲族也世子弟也官使不择贤才惟因父兄而宠任子弟也土髙曰台有木曰榭泽障曰陂停水曰池侈奢也焚炙炮烙刑之类刳剔割剥也皇甫谧云纣剖比干妻以视其胎未知何据纣虐害无道如此故皇天震怒命我文王敬将天威以除邪虐大功未集而文王崩愚谓大勲在文王时未尝有意至纣恶贯盈武王伐之叙文王之辞不得不尔学者当言外得之】纂疏【文武本无伐纣之心而天与之人归之其势必诛纣而后已故有肃将天威大勲未集之语但纣罪未盈天命未絶故文王犹得以三分之二服事殷若使文王未崩十二三年纣恶不悛天命已絶则孟津之事文王亦岂得而辞哉以此见文武之心未尝不同皆无私意视天与人而已○因説文王事殷先生曰文王但做得从容不廹武王便去伐商太猛耳文王伐崇密戡黎等事又自显然书説王季勤劳王家诗説大王剪商都是他子孙自説不成他子孙诬其祖父春秋分明説泰伯不从是不从甚底事若泰伯当武王之世也只是为诸侯但时措之宜圣人又有不得已处横渠云商之中世都弃了西方之地不管他所以戎狄复进入中国太王所以迁于岐然岐下也只是个荒凉之地太王自去立个家计如此○陈氏经曰泰誓只言文考至武成始追王称文考文王】肆予小子发以尔友邦冡君观政于商惟受防有悛心乃夷居弗事上帝神只遗厥先宗庙弗祀牺牲粢盛既于凶盗乃曰吾有民有命防惩其侮【肆放也观政犹伊尹所谓万夫之长可以观政八百诸侯背商归周则商政可知先儒以观政为观兵误矣悛改也夷蹲踞也武王言故我小子以尔诸侯之向背观政之得失于商今诸侯背叛既已如此而纣无有悔悟改过之心夷踞而居废上帝百神宗庙之祀犠牲粢盛以为祭祀之备者皆尽于凶恶盗贼之人即箕子所谓攘窃神祗之牺牷牲者也受之慢神如此乃谓我有民社我有天命而无有惩戒其侮慢之意】纂疏【程子曰观政之説必无此理如今日天命絶则今日便是独夫岂容更留之三年今日天命未絶便是君也为臣子者敢以兵胁君乎○孔氏曰夷居平居○林氏曰如原壤夷俟之夷】天佑下民作之君作之师惟其克相上帝宠绥四方有罪无罪予曷敢有越厥志【佑助宠爱也天助下民为之君以长之为之师以教之君师者惟其能左右上帝以宠安天下则夫有罪之当讨无罪之当赦我何敢有过用其心乎言一聼于天而已】纂疏【天只生得你付得这道理与你又为之立君师以作成之使无一夫不遂其性所以谓之克相上帝盖助上帝之所不及也自秦汉以来无人知眀徳新民之事君道间有得其一二而师道则絶无矣○陈氏经曰师道不尽则不足以尽君道矣武王之意谓纣既不能当君师之责则任君师独不在我乎我当相天以讨纣之有罪而绥定天下之无罪者所不得而私也】同力度徳同徳度义受有臣亿万惟亿万心予有臣三千惟一心【度量度也徳得也行道有得于身也义宜也制事逹时之宜也同力度徳同徳度义意古者兵志之词武王举以明伐商之必克也林氏曰左氏襄三十一年鲁穆叔曰年钧择贤义钧则卜昭二十六年王子朝曰年钧以徳德钧以卜盖亦举古人之语文势正与此同百万曰亿纣虽有亿万臣而有亿万心众叛亲离寡助之至力且不同况徳与义乎】纂疏【林氏曰凡胜负之理力同则有徳者胜徳同则有义者胜度徳校善恶也度义校曲直也十万曰亿十亿曰兆○介轩董氏曰行道有得于身身当作心朱子暮年榜公堂取据于徳一条改有得于身为有得于心仍俾六经用此为通例○愚案此谓百万曰亿洛诰中又谓十万曰亿韦昭注椘语云十万曰亿古数也秦改制始以万万为亿今解尚书合主十万为亿之説百万曰亿未见所本】商罪贯盈天命诛之予弗顺天厥罪惟钧【贯通盈满也言纣积恶如此天命诛之今不诛纣是长恶也其罪岂不与纣钧乎如律故纵者与同罪也】纂疏【唐孔氏曰纣之恶如绳贯物其贯已满】予小子夙夜祗惧受命文考类于上帝宜于土以尔有众厎天之罚【厎致也土大社也祭社曰宜言纵纣不诛则罪与纣钧故此言予小子畏天之威早夜敬惧不敢自宁受命于文王之庙告于天神地只以尔有众致天之罚于商也王制曰天子将出类乎上帝宜乎社造乎祢受命文考即造乎祢也王制以神尊卑为序此先言受命文考者以伐纣之举天本命之文王武王特禀文王之命以卒其伐功而已】纂疏【陈氏经曰纣之恶在不敬上天文王之徳在肃将天威武王之徳在夙夜祗惧敬与不敬圣狂分焉兴亡判焉】天矜于民民之所欲天必从之尔尚弼予一人永清四海时哉弗可失【天矜怜于民民有所欲天必从之今民欲亡纣如此则天意可知尔庶防辅我一人除其邪秽永清四海是乃天人合应之时不可失也】纂疏【林氏曰尧授舜舜授禹天实与之则先舜不可失其与之之时汤放桀武王伐纣夫实夺之则汤武不可失其取之之时故韩献子曰文王率商之叛国以事纣惟知时也礼运亦曰尧授舜舜授禹汤放桀武王伐纣时也○陈氏经曰君源也民流也源清则流清四海本清纣汚浊之伯夷太公所以避之以待天下之清也去纣而除其秽恶则源清而天下清矣】
　　泰誓中纂疏【林氏曰汉律厯志周师初以殷之十一月戊子后三日得周正月辛卯朔至戊午渡孟津孟津去周九百里师行日三十里几三十一日渡河三日三誓师上篇不言日以中篇攷当是丁巳日在河南将渡孟津时誓而后渡河也中篇是戊午既渡而次河北所誓下篇是戊午明日将趋商郊誓而后行也三令五申谨之至也】
