<!-- { "loadSidebar": true } -->
　　大战于甘乃召六卿【六卿六乡之卿也案周礼卿大夫每乡卿一人六乡六卿平居无事则各掌其乡之政教禁令而属于大司徒冇事出征则各率其乡之一万二千五百人而属于大司马所谓军将皆卿者是也意夏制亦如此古者四方有变专责之方伯方伯不能讨然后天子亲征之天子之兵有征无战今启既亲率六军以出而又书大战于甘则有扈之怙强稔恶敢与天子抗衡岂特孟子所谓六师移之者书曰大战盖所以深着有扈不臣之罪而为天下后世诸侯之戒也】纂疏【季氏曰六卿非宰至司空之六卿也证之周礼王之六乡别有此六卿若以为六卿分职之六卿无縁宰亦属于司马知其非也　愚谓此书固见有扈之不臣亦见启之犹能为君】王曰嗟六事之人予誓告汝【重其事故嗟叹而告之六事者非但六卿有事于六军者皆事也】纂疏【李氏曰虞书言咨后变为嗟征嗟予有众汤诰嗟尔万方有众皆是】有扈氏威侮五行怠弃三正天用勦絶其命今予惟恭行天之罚【威暴殄之也侮轻忽之也鲧汨五行而殛死况于威侮之者乎三正子丑寅之正也夏正建寅怠弃者不用正朔也有扈氏暴殄天物轻忽不敬废弃正朔虐下背上获罪于天天用勦絶其命今我伐之惟敬行天之罚而已今案此章则三正迭建其来乆矣舜协时月正日亦所以一正朔也子丑之建唐虞之前当已有之】纂疏【吕氏曰五行之气散在天地间秀者为人偏者为物残民殄物威侮之实也　陈氏大猷曰凡背五常之道拂生长敛藏之宜皆威侮五行也　孔氏曰隋废天地人之正道言乱常也　马氏融曰建子丑寅三正也　林氏曰商方有改正朔事夏以前未有也此但言其废三纲五常耳　夏氏曰董仲舒谓舜绍尧顺天道改正朔此非夏以前事乎陈氏大猷曰使果不用正朔亦岂应言三正仲舒所云汉儒多喜言改正朔耳　王氏炎曰夫子论孝子产论礼皆曰天之经地之义民之行三正不过如此尧授时以寅为正月舜禹因之尧舜之前安有子丑二正　程氏大昌曰创建丑子惟商周耳自唐迄夏即皆建寅髙堂隆谓舜更尧厯首嵗以子尧同少吴首嵗以亥皆不与诗书合不足据也　愚案三正有二説未知孰是姑两存之以俟来哲行夏之时夫子只就三代説耳威侮五行或谓侮五行之理如仁为木之神爱之理之类是慢五常也怠弃三正是弃三纲也蔡氏以暴殄天物为威侮五行是偏以质具于地之五行言陈氏兼以气行于天之五行与五行之理言】左不攻于左汝不恭命右不攻于右汝不恭命御非其马之正汝不恭命【左车左右车右也攻治也古者车战之法甲士三人一居左以主射一居右以主击刺御者居中以主马之驰驱也左传宣公十二年楚许伯御乐伯摄叔为右以致晋师乐伯曰吾闻致师者左射以菆是车左主射也摄叔曰吾闻致师者右入垒折馘执俘而还是车右主击刺也御非其马之正犹王良所谓诡遇也盖左右不治其事与御非其马之正皆足以致败故各指其人以责其事而欲各尽其职而不敢忽也　菆侧鸠反矢之善者】用命赏于祖不用命戮于社予则孥戮汝【戮杀也礼曰天子巡狩以迁庙主行左传军行祓社衅鼓然则天子亲征必载其迁庙之主与其社主以行以示赏戮之不敢专也祖左阳也故赏于祖社右隂也故戮于社孥子也孥戮与上戮字同义言若不用命不但戮及汝身将并汝妻子而戮之战危事也不重其法则无以整肃其众而使赴功也或曰戮辱也孥戮犹秋官司厉孥男子以为罪隷之孥古人以辱为戮谓戮辱之以为孥耳古者罚弗及嗣孥戮之刑非三代之所宜有也案此説固为有理然以上句考之不应一戮而二义盖罚弗及嗣者常刑也予则孥戮者非常刑也常刑则爱克厥威非常刑则威克厥爱盘庚迁都尚有劓殄防之无遗育之语则启之誓师岂为过哉】纂疏【愚谓观恭行天罚与汝不恭命之言然后知一恭字为此篇纲领有扈之威侮怠弃不恭故也启行天伐以恭为本我恭天命左右御当恭我命用命而赏赏其恭命也不用命而戮戮其不恭命也赏戮不敢专必行之祖社皆致恭也恭敬百圣之心法亦家法也启之此心即禹只承只台之心启能敬承继禹此亦可见焉又案戮当训云杀也亦辱也古者戮不必皆杀左文十年无畏抶宋公之仆以狥或曰国君不可戮也此以抶狥为戮也襄六年宋子荡以弓梏华弱子罕曰专戮于朝此以弓梏为戮也今此篇二戮字谓不杀固不可谓必杀亦不可赏与戮皆有重轻必以为杀或必以为辱皆堕一偏前王莽传引此文孥戮作奴师古注戮其妻子为奴恐非泰誓囚奴正士岂戮子之谓邪】五子之歌【五子太康之弟也歌与帝舜作歌之歌同义今文无古文有】纂疏【张氏九成曰美哉禹功明徳逺矣再传至太康一盘游田便至失国以禹之功徳防不能盖也可戒哉　陈氏经曰禹功在万世覩河洛者思之再传一为游田而民遂贰何也民之于禹如頼慈母一遇太康如婴儿失母啼号无依所以贰也然羿能夺之一时不能禁民思禹于他日少康一成一旅卒祀夏配天非民之不忘禹而何】
