<!-- { "loadSidebar": true } -->
　　【作谓万物生于东非全取农作之意曽云春为阳中万物以生秋为隂中万物以成且引诗亦作止老子万物并作为证可补先儒之失　孙氏曰仲春阳中故举日仲秋隂中故举宵　永嘉郑氏曰二十八宿环列四方随天运转角亢至箕东宿也斗女至璧北宿也奎娄至参西宿也井鬼至轸南宿也四方有定星而星无定居各以时见于南方天形北倾故北极居天之中而常在人北二十八宿常半隐半见分至日初昏时必于南方考之惟仲春四方之星各居其位火东鸟南昴西虚北至仲夏则鸟转而西火转而南虚转而东昴转而北至仲秋则火转而西虚转而南昴转而东鸟转而北至仲冬则虚转而西昴转而南鸟转而东火转而北来嵗仲春则鸟又转而南矣考中星以定四时法简而明唐孔氏曰星鸟总举七宿以象言星火以次言盖指房心虚昴以宿言互相通也　张氏曰南言星鸟则东之苍龙北之武西之白虎可知东言大火则南之鹑火西之大梁北之枵可知西言虚北言昴则东之房南之星可知皆互见也　愚按诸家皆以分命申命四节为作歴时事姑以羲仲言使待春分之旦识出日之景然后作春歴何及乎惟诗传以为歴既成而审验考订之方为可通盖乃命之初既按歴象成法以作歴至此又恐或戾于法而审验之以谨后来之歴此敬重之至也古必以季冬颁来嵗之朔岂必待分至而后观日景乎】申命羲叔宅南交平秩南讹敬致日永星火以正仲夏厥民因鸟兽希革【申重也南交南方交趾之地陈氏曰南交下当有曰明都三字讹化也谓夏月时物长盛所当变化之事也史记索隐作南为谓所当为之事也敬致周礼所谓冬夏致日盖以夏至之日中祠日而识其景如所谓日至之景尺有五寸谓之地中者也永长也日永昼六十刻也星火东方苍龙七宿火谓大火夏至昏之中星也正者夏至阳之极午为正阳位也因析而又析以气愈热而民愈散处也希革鸟兽毛希而革易也】纂疏【语録致日乃考日中之景如土圭之法寅賔賔其出寅饯饯其入敬致致其中北方不説者北方无日故也　刘氏敞曰本言宅南曰交趾传写脱二字耳　林氏曰敬致犹周官冬夏致日左传日官居卿以厎日前天文志云日有黄道黄道北至东井去北极近南至牵牛去北极逺夏至至东井近极故晷短立八尺之表而晷景长一尺五寸八分冬至至牵牛逺极故晷长立八尺之表而晷景长一丈三尺一寸三分晷景者所以知日之南北也春秋分日至娄角去极中而晷中立八尺之表而晷景长七尺三寸六分此日去极逺近之差晷景长短之制也】分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨【西谓西极之地也曰昧谷者以日所入而名也饯礼送行者之名纳日方纳之日也盖以秋分之莫夕方纳之日而识其景也西成秋月物成之时所当成就之事也宵夜也宵中者秋分夜之刻于夏冬为适中也昼夜亦各五十刻举夜以见日故曰宵星虚北方武七宿之虚星秋分昏之中星也亦曰殷者秋分隂之中也夷平也暑退而人气平也毛毨鸟兽毛落更生润泽鲜好也】纂疏【孔氏曰日入于谷而天下防故曰昧谷昧谷曰西则嵎夷东可知】申命和叔宅朔方曰幽都平在朔易日短星昴以正仲冬厥民隩鸟兽氄毛【朔方北荒之地谓之朔者朔之为言苏也万物至此死而复苏犹月之晦而有朔也日行至是则沦于地中万象幽暗故曰幽都在察也朔易冬月嵗事已毕除旧更新所当改易之事也日短昼四十刻也星昴西方白虎七宿之昴宿冬至昏之中星也亦曰正者冬至隂之极子为正隂之位也隩室之内也气寒而民聚于内也氄毛鸟兽生耎毳细毛以自温也盖既命羲和造歴制器而又分方与时使各验其实以审夫推歩之差圣人之敬天勤民其谨如是是以术不违天而政不失时也又按此冬至日在虚昬中昴今冬至日在斗昬中璧中星不同者盖天有三百六十五度四分度之一嵗有三百六十五日四分日之一天度四分之一而有余嵗日四分之一而不足故天度常平运而舒日道常内转而缩天渐差而四嵗渐差而东此嵗差之由唐一行所谓嵗差者是也古歴简易未立差法但随时占修改以与天合至东晋虞喜始以天为天以嵗为嵗乃立差以追其变约以五十年退一度何承天以为太过乃倍其年而又反不及至隋刘焯取二家中数七十五年为近之然亦未为精宻也因附着于此】纂疏【语録朔易亦是时侯嵗一改易于此有终而复始之意今造歴者无定法只是赶趂天之行度以求合或过则损不及则益所以多差意古歴书必有一定之法而今亡矣三代而下造歴者纷纷莫有定法愈精宻而愈多差由不得古人一定之法故也季通尝言天之运无常日月星辰积气皆动物也其行度疾徐或过不及自是不齐使我之法能运乎天而不为天所运则其疎宻迟速或过不及之间不出乎我此虚寛之大数总有差忒皆可推而不失矣何者以我之有定而律彼之无定自无差也又言非是天运无定乃是行度如此其行之差处亦是常度但后之造歴者为数窄狭而不足以尽之耳　唐孔氏曰改易者谨盖蔵行积聚诗云曰为改嵗入此室处释宫云西南隅谓之隩室中隐隩处也　王氏曰北方以位言则日月星辰之象皆伏而不见以时言则草木归根昆虫皆有隐伏意故曰幽都　孙氏觉曰在者存而有察意朔者终而有始意　吕氏曰北方终其隂而复始其阳故曰朔方既成今嵗之终又虑来嵗之始故曰朔易终而复始天地生生不穷之道艮终始万物之意也　胡氏旦曰孔训隩为室是音乌到反故疏引尔雅西南隅为隩陆音于六反马融云暖也是民就隩暖处也　顾氏临曰月令仲春日在奎仲夏在东井仲秋在角仲冬在斗与书不同盖天道三十年小变百年中变五百年大变故曰羲农之歴不可用于尧舜之时尧舜之歴不可用于夏商之际　愚按诗传谓今冬至日在斗昬璧中所谓今者文公时也今日又不同矣近嵗方氏回当至元十八年辛巳作山经序有曰今冬至日在箕九度昬室中由此观之岂可不用嵗差法随时治歴以与天合哉又岂可执经胶泥以求与古合哉】帝曰咨汝羲暨和期三百有六旬有六日以闰月定四时成嵗允厘百工庶绩咸熈【咨嗟也嗟叹而告之也暨及也朞犹周也允信厘治工官庶众绩功咸皆熈广也天体至圆周围三百六十五度四分度之一绕地左旋常一日一周而过一度日丽天而少迟故日行一日亦绕地一周而在天为不及一度积三百六十五日九百四十分日之二百三十五而与天防是一嵗日行之数也月丽天而尤迟一日常不及天十三度十九分度之七积二十九日九百四十分日之四百九十九而与日防十二防得全日三百四十八余分之积又五千九百八十八如日法九百四十而一得六不尽三百四十八通计得日三百五十四九百四十分日之三百四十八是一嵗月行之数也嵗有十二月月有三十日三百六十者一嵗之常数也故日与天防而多五日九百四十分日之二百三十五者为气盈月与日防而少五日九百四十分日之五百九十二者为朔虚合气盈朔虚而闰生焉故一嵗闰率则十日九百四十分日之八百二十七三嵗一闰则三十二日九百四十分日之六百单一五嵗再闰则五十四日九百四十分日之三百七十五十有九嵗七闰则气朔分齐是为一章也故三年而不置闰则春之一月人于夏而时渐不定矣子之一月入于丑而嵗渐不成矣积之之久至于三失闰则春皆入夏而时全不定矣十二失闰子皆入丑嵗全不成矣其名实乖戾寒暑反易农桑庶务皆失其时故必以此余日置闰月于其间然后四时不差而嵗功得成以此信治百官而众功皆广也】纂疏【语録天道左旋日月亦只左旋但天行徤一日一夜而周常差过一度日月违天而退日是一日退一度月是一日退十三度有竒周天三百六十五度四分度之一毎嵗只有三百六十日余了五日四分日之一又除小月计六日所以置闰所余六日为气盈所少六日为朔虚　如何见得天有三百六十五度甚麽人去量来只是天行得过处为度天之过处便是日之退处　问周天之度是自然之数是强分曰天左旋一昼一夜行一周而又过了一度以其行过处一日作一度三百六十五度四分度之一方是一周只将南北表看今日恁时看有甚星在表处明日恁时看这星又差逺或别是一星了　天道与日月五星皆是左旋天道日一周天而常过一度日一日一周天起度端终度端故比天道常不及一度月行不及天十三度十九分度之七今人却云月行速日行迟此错説也但歴家以右旋为説取其易见日月之度耳　义刚言伯静云天是一日一周日则不及一度非天过一度也先生曰此説不是若云天一日一周则四时中星如何不同如此则日日一般却如何纪嵗把甚麽时节做定限若以天为不过而日不及一度则防来防去将次午时便打三更矣因取礼记月令疏指其中説早晚不同及更行一度两处曰此说得甚分明其他歴书都不如此説盖非不晓但是説滑了口后信口説习而不察更不去子细检点而今若就天里看时只是行得三百六十五度四分度之一若把天外来説则是一日过了一度季通尝有言论日月则天里论天则在太虚空里若去太虚空里观那天自是日月滚得不在旧时处又曰天无体只二十八宿便是体且如日月皆从角起天亦从角起日则一日运一周依旧只在那角上天则一周了又过角些子日日累上去则一年便是与日防　横渠説日月皆是左旋盖天行甚健一日一夜周三百六十五度四分度之一又进过一度日行速健次于天一日一夜周三百六十五度四分度之一正恰好被天进一度则日为退一度二日天进二度则日为退二度积至三百六十五日四分日之一则天所进过之度又恰周得本数而日所退之度亦恰退尽本数遂与天防而成一年是谓一年一周天月行迟一日一夜行三百六十五度四分度之一不尽比天为退了十三度有竒至二十九日半强恰与天相值在恰好处是为一月一周天进数为顺天而左退数为逆天而右歴家以进数难筭只以退数筭之故谓之右行且曰日行迟月行速也　问经星左旋纬星与日月右旋是否曰今诸家是如此説横渠説天左旋日月亦左旋极是只恐人不晓所以诗传只载旧説　歴家只筭所退之度却云日行一度月行十三度有竒此乃截法故有日月五星右行之説其实非右行也横渠云天左旋处其中者顺之少迟则反右矣此説最好　问日如何反行得迟于月曰正是月迟歴家是将退厎度数为进底度数且如月生于西一夜一夜渐渐向东便可见月退处　日比天行迟一度月比天行迟十三度有竒歴家若如此説则筭着那相去度数多今只以其相近处言故易筭季通云西域有九执歴却是顺筭　问何以推月之大小曰前月大则后月初二日月生明前月小则后月初三日月生明中气只在本月若防得中气在月尽后月便当置闰孔氏曰匝四时曰朞未盈三嵗足得一月则置闰焉以定四时之节气成一嵗之歴象　唐孔氏曰四分日之一入六日内举全数言之十日九百四十分日之八百二十七为毎嵗之实余正十一日弱也　毅斋沈氏曰天行速毎日过一度进而与日防以成一朞月行迟毎日不及日十三度有竒退而与日防以成一月　呉氏亨夀曰嵗无定日闰有定法朞者一嵗之足日嵗者一嵗之省日闰者补三嵗之省日凑为三嵗之足日也天与人不相接曷从而量之天有三百六十五度四分度之一为周天之数人间有二百六十五日四分日之一为周嵗之数所不可知者天之度所可知者人间之日歩日之法必一千四百六十一日然后日景复初即此而四分之则为四朞足日之数故因周嵗有三百六十五日四分日之一所以知周天有三百六十五度四分度之一不然果何从而界天为防度画度为防分哉因日以知度因嵗以知天此不易之论也　陈氏普曰天绕地左旋东出西入一日一周而少过之日者天之精与天左旋日适一周以天之过而日少不及焉天日进而日日退也日非退也以天之进而见其退耳歴家谓日月右旋者盖不计天之进而但以日月之退为右旋以背而为面也然苟不计天之进则是四时昬旦中星常不移矣无是理也説略见隋书歴志文公以为横渠首之盖隋书之説略后人未有述之而横渠首得其説耳积三百六十五日四分日之一而天与日复相遇于初进初退之地而为一年夫天日者气数之始其毎日之进退既有常则故一日之进退遂为一度三百六十五日四分日之一进退一周而周天之数遂为三百六十五度四分度之一而凡天之东西南北纵横参伍与夫星辰逺近之相去月与五星之行皆以其度为度焉度数也则也天本无度以与日离合而成天日东西行其周布本东西而纵横南北皆以其度为数见日者数之本日数既定而在天在地无非其度也月行迟常以二十七日于一十六分日之三百一十七而与天防二十九日九百四十分日之四百九十九而与日防一月一周天者以与日防言也其实二十七日有竒而周天又二日有竒始与日防文公注十月之交以为月二十九日有竒而周天又逐及于日而与日防盖未详也其不及天日之度于日之不及天既多十余倍则其与天日防者自速十余倍此日之所以嵗周而月之所以月周也日一年与天一防月一年与天十三防与日十二防其与天防者无所用故古今少道之天以日为天故与天防而为嵗功月于气无与故其与天防者一无所用而仅以与日防者纪乎二十四气之行日月毎三十余防而一闰两闰之间谓十五十六防也但以晦朔望为度则渐违乎气以晦朔望为度而闰以追之则虽暂违而常扳以及之日月一防二十九日半有竒二气之日常在其内毎三十余防则中气必出一防之外入再防之初而其月惟一气在其月之中于此置闰天不用之而人用之也人用之者以望前半月终前月望后半月起后月终前月则月无久违而及日起后月则日有余裕而待月农桑之常不失序而人与天常不相违矣十九年七闰则日月二百三十五防与天日一十九防平等而无少不及故为一章也　金氏燧曰气盈而不置闰则晦朔望差朔虚而不置闰则春夏秋冬差气盈不闰则立春为正月一日惊蛰为二月一日随节气而为月累累皆然当朔不朔当晦不晦安得合初一十五初八二十三之晦朔望乎朔虚不闰则只以三个月为春三个月为夏随十二月为一嵗累累皆然而春非春秋非秋夏不热冬不寒矣经三十三个月则气盈朔虚之数积及一月便合置闰闰所以消其盈而息其虚也大略经三十三个月则消息停当气节推移自然月内无中气而为闰焉　玉斋胡氏方平曰气盈朔虚之数一嵗共计十日八百二十七分皆日之所以行而月之所不及者圣人于此置闰大槩以天与日防三百六十五日有竒者为主而为月置闰毎嵗还以十日八百二十七分补月行不及日之数焉十九嵗七闰是积十九个十日八百二十七分总计二百单六日六百七十三分至此则气朔分齐其年冬至定在十一月朔是为至朔同日而成一章也五嵗再闰而五嵗余数只有五十四日有竒实无再闰盖圣贤言闰有举成数者有举实数者气盈六日朔虚六日而再闰言于五嵗内者圣经举成数也气盈五日二百三十五分朔虚五日五百九十二分而再闰在六嵗内者贤举实数也圣人惟言成数学者必究实数始可与言闰矣又曰欲知日行速月行迟其迹有易见者日月防于晦朔之间初一日晚最好看起日才西坠防茫之月亦随之而坠矣至初二便相隔防濶初三生明后相去渐逺一日逺一日至十五日月望是日行进而逺至半天月行退而不及亦逺半天自十六至月晦日行全逺尽一天月行全不及亦尽一天矣即语録所谓日进尽本数月退尽本数而复相防也　董氏鼎曰天与日月之行自地面而观其运行则皆东升西没绕地而左旋自天度而考其次舍则日月五星独以渐而东为逆天而右转盖由其行不及天而次舍日以退然舍虽退而行未尝不进也退虽逆而进未尝不顺也于天虽逆而右转于地未尝不顺而左旋也儒家论天道则云顺而左旋歴家纪天度则云日月五星逆而右转然次舍虽逆趋向则顺以天度考虽成右转自地面观仍是左旋明于天与地之説则知左旋右转虽异而实同矣　愚谓分命申命四节举正于中也以闰一节归余于终也必于无中气而置闰月以归余于终始可定中气于四仲月而举正于中四分度之一者周天全度外零度有一度四分中之一分也以配周嵗全日外零日亦有一日九百四十分中四分之一分该二百三十五分所谓四分日之一也月二十九日零四百九十九分而与日防四百九十九分乃六时三刻弱也十二防得十二个二十九日余分之积五千六百四十分以日法筭之当得六日而得六者得六日也零者尚有三百四十八分拨入来嵗中三百四十八日加六日是一嵗通三百五十四日此一嵗小嵗之数也然经云朞三百有六旬有六日者此一嵗大嵗之数也小嵗大嵗説本正义盖今年立春至来年立春二十四气全数该三百六十五日零二十五刻二十五刻即四分日之一亦以当一日举成数而言故曰朞三百有六旬有六日也二气为一月必三十日零五时二刻始交后月节气合二十四气该三百六十五日零二十五刻此气盈之溢数也十二月有六小尽者此朔虚之亏数也毎一月三十日外添五时二刻者为多五日二十五刻故分属之十二月中十二个五时该五日十二个二刻该二十四刻外仅剰一刻耳气盈朔虚四字湏勘破一年二十四气以三百六十日言外多五日有竒是以气言则盈而多也有余也是为气盈一年十二朔以三百六十日言内少五日有竒是以朔言则虚而少也不足也是为朔虚盈虚与易中消息盈虚同气盈朔虚之积挨到无中气之月即置闰闰月前半月追补前月节气后半月预借后月节气气先后只争半月不至太过亦不至太不及然后四时定而嵗功成节气之有余与小尽之不足二者并行而不相悖因此有余不足而置闰于其间以处之三者参合而交相成万世不能易之法也　吕氏曰厘工熈绩二句乃史纪尧因治歴明时而正官立功非尧言也】帝曰畴咨若时登庸放齐曰子朱启明帝曰吁嚚讼可乎【此下至鲧绩用弗成皆为禅舜张本也畴谁咨访问也若顺庸用也尧言谁为我访问能顺时为治之人而登用之乎放齐臣名嗣也子朱尧之嗣子丹朱也启开也言其性开明可登用也吁者叹其不然之辞嚚谓口不道忠信之言讼争辩也朱盖以其开明之才用之于不善故嚚讼禹所谓傲虐是也此见尧之至公至明深知其子之恶而不以一人病天下也或曰国子爵尧时诸侯也夏书有侯周书有之舞衣今亦未见其必不然姑存于此云】纂疏【语録自畴咨若时至篇末皆为禅位设也一举而放齐举朱再举而驩兠举共工三举而四岳举鲧皆不得其人故卒以天下授舜　问先称朱启明后又説他嚚讼如何曰今暗昧底人觧健讼否惟是启明方觧嚚讼　孔氏曰谁能顺是事者将登用之　吕氏曰君子因启明以为善小人因启明以为恶朱盖有才而不善用之　愚谓溺爱者不明尧深知子之恶至明也史记载尧云终不以天下之病而利一人至公也】帝曰畴咨若予采驩兜曰都共工方鸠僝功帝曰吁静言庸违象恭滔天【采事也都叹美之辞也驩兜臣名共工官名盖古之世官族也方且鸠聚僝见也言共工方且鸠聚而见其功也静言庸违者静则能言用则违背也象恭貎恭而心不然也滔天二字未详与下文相似疑有舛误上章言顺时此言顺事职任大小可见】纂疏【语録方鸠僝功语未可晓此篇出于伏生便有此等处亦未灼然知僝功为见功且依古注説　愚谓四凶之二尧已烛其同恶未及罪之舜受禅长恶不悛故卒诛之也】帝曰咨四岳汤汤洪水方割荡荡懐山襄陵浩浩滔天下民其咨有能俾乂佥曰于鲧哉帝曰吁咈哉方命圯族岳曰异哉试可乃已帝曰往钦哉九载绩用弗成【四岳官名一人而总四岳诸侯之事也汤汤水盛貎洪大也孟子曰水逆行谓之洚水洚水者洪水也盖水涌出而未泄故泛滥而逆流也割害也荡荡广貎懐包其四面也襄驾出其上也大阜曰陵浩浩大貎滔漫也极言其大势若漫天也俾使乂治也言有能任此责者使之治水也佥众共之辞四岳与其所领诸侯之在朝者同辞而对也于叹美辞鲧崇伯名叹其美而荐之也咈者甚不然之之辞方命者逆命而不行也王氏曰圆则行方则止方命犹今言废阁诏令也盖鲧之为人悻戾自用不从上令也圯败族类也言与众不和伤人害物鲧之不可用者以此也楚辞言鲧悻直是其方命圯族之证也岳曰四岳之独言也异义未详疑是已废而复强举之之意试可乃已者盖廷臣未有能于鲧者不若姑试用之取其可以治水而已言无预他事不必求其备也尧于是遣之往治水而戒以钦哉盖任大事不可以不敬圣人之戒辞约而意尽也载年也九载三考功用不成故黜之】纂疏【语録四岳管领十二牧者通九官十二牧为二十二人则四岳为一人矣尧欲巽以位不成是与四人　问尧既知鲧如何又用之曰鲧也是有才智想只执抝自是所以楚辞説鲧悻直以亡身他治水必有不依道理处弄了八九年无收杀故舜殛之孔氏曰异己也言余人尽已惟鲧可试　吕氏曰鲧非无才恃才而不顺理不能行所无事耳惟钦可治其】
