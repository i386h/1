<!-- { "loadSidebar": true } -->
　　君奭【召公告老而去周公留之史氏录其告语为篇亦诰体也以周公首呼君奭因以君奭名篇篇中语多未详今文古文皆有○案此篇之作史记谓召公疑周公当国践祚唐孔氏谓召公以周公尝摄王政今复在臣位葛氏谓召公未免常人之情以爵位先后介意故周公作是篇以谕之陋哉斯言要皆为序文所误独苏氏谓召公之意欲周公告老而归为近之然详本篇旨意乃召公自以盛满难居欲避权位退老厥邑周公反覆告喻以留之尔熟复而详味之其义固可见也】纂疏【召公不恱这意思晓不得若论事了尽未在看来是见成王已临政便也小定了许多事周公自可了得所以求去○召公不恱只小序如此说里面却无此意这只是召公要归周公留他说朝廷不可无老臣这个只大纲绰得个意脉子便住不要逐个字去讨便无理会处这个物事难理会又曰召公不恱葢以为周公归政之后不当复留而已亦老而当去故周公言我二人不可不留之意又歴遒古圣贤倚赖老成以固其国家之事周公不知其人如何其言聱牙难晓如周书中周公之言便难读如君奭立政是也最好者无逸中间用字亦有诪张为幻之语至若周官蔡仲等篇却是官様文字必出当时有司润色之辞非纯周公语也○吕氏曰召公以盛满欲去周公反覆留之后世权位相轧排使去者有之挽之留者鲜矣大臣之秉心公则深恐无助私则惟恐不专也又曰成功不可居洛邑成而周公告归召公亦同此心也已而成王留周公周公幡然改矣召公犹守欲退之心也周公遂力留之及其旣喻非特留于一时终相成王且相康王身任托孤之责而不辞惟不苟于随所以笃于信也○陈氏经曰周召相王营洛功成二公皆欲去矣周公旣为王留召公去志未变二公同心一体周公旣留召公安得独退洛诰王留周公之书君奭周公留召公之书也○陈氏大猷曰或谓周公去朝居洛召公独执政柄所以欲去今以洛诰君陈攷之周公故居洛以化殷民以无逸蔡仲等攷之周公未尝不在朝以辅大业意其往来镐洛之间也方是时洛邑虽成而殷民尚未孚四方虽定而天命人心尚未固宜周公谆谆于留召公欤】
