<!-- { "loadSidebar": true } -->
　　王若曰猷大诰尔多邦越尔御事弗吊天降割于我家不少延洪惟我防冲人嗣无疆大歴服弗造哲迪民康矧曰其有能格知天命【猷发语辞也犹虞书咨嗟之例案尔雅猷训最多曰谋曰言曰已曰图未知此何训也吊恤也犹诗言不吊昊天之吊言我不为天所恤降害于我周家武王遂丧而不少待也冲人成王也歴歴数也服五服也哲眀哲也格格物之格言大思我防冲之君嗣守无疆之大业弗能造明哲以民于安康是人事且有所未至而况言其能格知天命乎】纂疏【王若曰若字只是一似如此説底意思如汉书中帝意若曰之类盖或宣道徳意者敷演其説或记録者失其语而追其意如此○书中弗吊只如字解者欲训吊为至故音的非也其意只如诗中不吊昊天耳○林氏曰公虽摄政而成王在上故必称王命以告猷发语辞若二典之咨夏书之嗟意周时发语辞变而为猷故防子之命多士多方皆言王若曰猷越及也○孔氏曰猷道也○陈氏经曰如今人诰谕人多先言我説道理与汝也○吕氏曰叛者三监武庚何必诰多方盖天下初定人情未安三监煽祸恐乱之牵引不止此所以大诰谕之人心定则变无由生也○真氏曰圣贤举事必先诰多方者所以昭大公而一众志非但防乱而已○马融读不少延为句○董氏曰防谓年少冲童也○陈氏大猷曰格知知之至也下文将言用绍天命故先谦言已不知天命也○王氏安石曰大诰疑有脱误其不可知者輙阙之而释其可知者○愚案朱子所以取荆公者在此此可为觧盘诰诸篇之法】已予惟小子若渉渊水予惟往求朕攸济敷贲敷前人受命兹不防大功予不敢闭于天降威用【已承上语词已而有不能已之意若渉渊水者喻其心之忧惧求朕攸济者冀其事之必成敷布贲饰也敷布者修眀其典章法度敷前人受命者増益开大前王之基业若此者所以不忘武王安天下之大功也今武庚不靖天固诛之予岂敢闭抑天之威用而不行讨乎】纂疏【因论防书曰人説荆公穿凿只是好处也用还他如天降割于我家不少延用宁王遗我大寳龟皆非注家所及○叶氏曰礼天子在丧称予小子诗闵予小子是也○陈氏大猷曰渡曰渉渡讫曰济○夏氏曰敷布贲饰之事以敷布恢张前人所受之命于此不忘前人之大功也○真氏曰天以商有罪降之黜罚非我所敢闭也王者之威聼乎天耳天未降威不敢先文王是也天既降威不敢后武王是也○愚谓若渉渊水畏之之深也徃求攸济济之之道也知惧自强二者并行方能济难不知畏者忽徒知畏者沮皆非也惟天惟祖宗所以付任我者甚重今日不敢不力不敷贲敷前人是不能继志述事而忘祖宗之大功也不用兵伐罪而闭天威是不能奉行天讨而忘上天之大命也威用为句无意味用字防为长辞以属下句方有着落用者用世传之龟也】宁王遗我大寳龟绍天眀即命曰有大艰于西土西土人亦不静越兹蠢【宁王武王也下文又曰宁考苏氏曰当时谓武王为宁王以其克殷而安天下也蠢动而无知之貌宁王遗我大寳龟者以其可以绍介天眀以定吉凶曩尝即龟所命而其兆谓将有大艰难之事于西土西土之人亦不安静是武庚未叛之时而龟之兆盖已预告矣及此果蠢蠢然而动其卜可验如此将言下文伐殷卜吉之事故先发此以见卜之不可违也】纂疏【叶氏曰武王克殷安天下故曰宁王自成王而称之曰宁考槩言之曰宁人以其在前曰前宁人皆称武王也○吕氏曰用宁王遗我大寳龟此一篇纲领也自始至终皆以卜为言○林氏曰天之吉凶示人甚眀然其道幽冥无介绍以传其意惟卜之以龟则天之眀晓然可见此所以即之而受命也○薛氏曰即命与即命于元龟同意○苏氏曰曰有大艰于西土西土人亦不静此龟所以告也及是三监果动○史氏渐曰文武成三世大事三以卜决文王得太公以造周武王伐商朕梦协朕卜以兴周成王东征赖朕卜并吉以定周三卜所系如此宜大龟世守以为寳也○愚案曰字孔氏以为语更端不若以曰为龟告之辞武庚之乱在东非西土也孔注云四国作大难于京师意其指流言于国欤】殷小腆诞敢纪其叙天降威知我国有疵民不康曰予复反鄙我周邦【腆厚诞大叙绪疵病也言武庚以小厚之国乃敢大纪其既亡之绪是虽天降威于殷然亦武庚知我国有三叔疵隙民心不安故敢言我将复殷业而欲反鄙邑我周邦也】纂疏【吕氏曰反鄙之鄙如子产曰郑鄙邑也】今蠢今翼日民献有十夫予翼以于敉宁武图功我有大事休朕卜并吉【于往敉抚武继也谓今武庚蠢动今之眀日民之贤者十夫辅我以徃抚定商邦而继嗣武王所图之功也大事戎事左传云国之大事在祀与戎休美也言知我有戎事休美者以朕卜三龟而并吉也案上文即命曰有大艰于西土盖卜于武王方崩之时此云朕卜并吉乃卜于将伐武庚之日先儒合以为一误矣】纂疏【孔氏曰今天下蠢动今之眀日四国人贤者有十夫来佐我周抚安武事谋立其功言人事先应人谋既从卜又并吉所以为美○林氏曰民之贤者有十夫来助予往征以抚安武王所图之功则得人心矣朕卜并吉则得天心矣天人俱应则我有必胜之理武庚有必亡之势如之何不征民献与黎献同栾武子以三卿为主亦此从十夫之意曰艰大者虽众皆不知天者也知天之十献为主可谓众矣惜十夫名氏不传耳○杨氏曰惟至诚能通天下之志诚而不疑其类自合时人心危疑惟公身任之而不疑故十夫予翼此勿疑朋盍簮之谓也○愚谓公之东征邦君御事皆疑民献十夫先至故公表其人以诰天下盖天之视听在民而民之去就视贤蓍龟固可以绍天眀贤人尤可以占天意贤人人中之蓍龟也此章言东征必行惟决之贤与卜二者乃一篇大纲领也十夫马融以为十乱非也十乱周公在中不应自言又有妇人焉亦不得称十夫敉宁武图功单以武字称武王未见其例以武为继亦恐未然并吉用郑氏三龟并吉之説似未为稳不过如乃并是吉之并民献知其吉而卜并吉也释此一节孔氏为优】肆予告我友邦君越尹氏庶士御事曰予得吉卜予惟以尔庶邦于伐殷逋播臣【此举尝以卜吉之故告邦君御事往伐武庚之辞也肆故也尹氏庶官之正也殷逋播臣者谓武庚及其羣臣本逋亡播迁之臣也】尔庶邦君越庶士御事罔不反曰艰大民不静亦惟在王宫邦君室越予小子考翼不可征王害不违卜【此举邦君御事不欲征欲王违卜之言也邦君御事无不反曰艰难重大不可轻举且民不静虽由武庚然亦在于王之宫邦君之室谓三叔不睦之故实兆衅端不可不自反害曷也越我小子与父老敬事者皆谓不可征王曷不违卜而勿征乎】纂疏【愚案越予小子考翼不可征据蔡氏则以小子为邦君等之自称以考翼为父老所敬事者据诸説则以小子为成王自言接上文説来谓是在王之宫邦君之室及我小子之身当考成其翼敬以自反而已不可征也二説皆未为的当此考翼不可征与下文厥考翼其肯曰两考翼能一様説而皆通乃可耳大扺周诰聱牙又多讹缺不可强通姑觧其大略而缺此等处可也他仿此】肆予冲人永思艰曰呜呼允蠢鳏寡哀哉予造天役遗大投艰于朕身越予冲人不卭自恤义尔邦君越尔多士尹氏御事绥予曰无毖于恤不可不成乃宁考圗功【造为卬我也故我冲人亦永思其事之艰大叹息言信四国蠢动害及鳏寡深可哀也然我之所为皆天之所役使今日之事天实以其甚大者遗于我之身以其甚艰者投于我之身于我冲人固不暇自恤矣然以义言之于尔邦君于尔多士及官正治事之臣当安我曰无劳于忧诚不可不成武王所图之功相与戮力致讨可也此章深责邦君御事之避事】纂疏【愚谓以大任责己以大义责臣非不知遗我以大投我以艰而责不得辞也以义言之当如此反观之则以艰大沮挠者其为不义大矣】已予惟小子不敢替上帝命天休于宁王兴我小邦周宁王惟卜用克绥受兹命今天其相民矧亦惟卜用呜呼天眀畏弼我丕丕基【卜伐武庚而吉是上帝命伐之也上帝之命其敢废乎昔天眷武王由百里而有天下其惟卜用所谓朕梦协朕卜袭于休祥是也今天相佑斯民避凶趋吉况亦惟卜是用是上而先王下而小民莫不用卜而我独可废卜乎故又叹息言天之眀命可畏如此是盖辅成我丕丕基业其可违也天眀即上文所谓绍天眀者】纂疏【吕氏曰天之眀示威畏乃所以辅成我大业如言天将降大任必先苦其心志威之所以辅之也多难兴邦殷忧啓圣此周公自强处即所以畏天命○愚案小邦不必言百里此非文王也天眀畏与臯谟同亦与绍天眀不类】王曰尔惟旧人尔丕克逺省尔知宁王若勤哉天閟毖我成功所予不敢不极卒宁王圗事肆予大化诱我友邦君天棐忱辞其考我民予曷其不于前宁人图功攸终天亦惟用勤毖我民若有疾予曷敢不于前宁人攸受休毕【当时邦君御事有武王之旧臣者亦惮征役上文考翼不可征是也故周公专呼旧臣而告之曰尔惟武王之旧人尔大能逺省前日之事尔岂不知武王若此之勤劳哉閟者否闭而不通毖者艰难而不易言天之所以否闭艰难国家多难者乃我成功之所在我不敢不极卒武王所图之事也化者化其固滞诱者诱其顺从□辅也宁人武王之大臣当时谓武王为宁王因谓武王之大臣为宁人也民献十夫以为可伐是天辅以诚信之辞考之民而可见矣我曷其不于前宁人而圗功所终乎勤毖我民若有疾者四国勤毖我民如人有疾必速攻治之我曷其不于前宁人所受休美而毕之乎案此三节谓不可不卒终毕宁王宁人事功休美之意言宁人则旧人之不欲征者亦可愧矣】纂疏【诸家棐字并作辅字训更晓不得后读汉书顔师古注云棐匪通用如书中棐字正合作匪字义○忱谌字只训信天棐忱如云天不可信○唐孔氏曰三节文辞略同义不甚异○林氏曰武庚之叛是天閟塞之而欲其毖慎盖将使我操心危虑患深养其徳慧术智于疢疾中正我戡定祸乱以成武功之所也天所以辅我以我谆谆化诱皆忱诚之辞非矫伪诬天也考于民而可见民献予翼民翼则天棐可见矣○许氏月卿曰朱子谓棐匪通天非诚有言辞考之民可见天意欲征武庚非谆谆然命之民心所欲即天意也○陈氏大猷曰图事以所行言图功以所成言休以受命言反覆谕之耳○愚案以宁王宁人为文王固非以前宁人为武王旧臣亦未稳玩文意宁王宁人前宁人皆合指为武王棐忱辞许氏説甚眀顺且不背朱子】王曰若昔朕其逝朕言艰日思若考作室既底法厥子乃弗肯堂矧肯构厥父菑厥子乃弗肯播矧肯获厥考翼其肯曰予有后弗弃基肆予曷敢不越卬敉宁王大命【昔前日也犹孟子昔者之昔若昔我之欲徃我亦谓其事之难而日思之矣非轻举也以作室喻之父既底定广狭髙下其子不肯为之堂基况肯为之造屋乎以耕田喻之父既反土而菑矣其子乃不肯为之播种况肯俟其成而刈获之乎考翼父敬事者也为其子者如此则考翼其肯曰我有后嗣弗弃我之基业乎盖武王定天下立经陈纪如作室之防法如治田之既菑今三监叛乱不能讨平以终武王之业则是不肯堂不肯播况望其肯构肯获而延绵国祚于无穷乎武王在天之灵亦必不肯自谓其有后嗣而不弃坠其基业矣故我何敢不及我身之存以抚存武王之大命乎案此三节申喻不可不终武功之意】纂疏【苏氏曰如我昔者本意则已徃矣其迟至今者言艰而日思之也】若兄考乃有友伐厥子民养其劝弗救【民养未详苏氏曰养厮养也谓人之臣仆大意言若父兄有友攻伐其子为之臣仆者其可劝其攻伐而不救乎父兄以喻武王友以喻四国子以喻百姓民养以喻邦君御事今王之四国毒害百姓而邦君臣仆乃惮于征役是长其患而不救其可哉此言民被四国之害不可不救援之意】纂疏【此叚王氏张氏林氏皆云当疑○真氏曰养如养宼之养友谓我所友爱之人以仇人伐吾子尚可言也以友爱伐吾子民其可容养之且劝我弗救乎友指三监本吾所亲爱一旦至此孟子所谓涕泣道之者也伐厥子如诗既取我子民谓当时异论者实指邦君御事而托之民也若兄考指武王周公之兄成王之考也友谓管蔡子谓成王兄考之子也管叛周是伐兄考之子也兄考之子为友所伐尔民乃欲养祸而劝以弗救乎】王曰呜呼肆哉尔庶邦君越尔御事爽邦由哲亦惟十人迪知上帝命越天棐忱尔时罔敢易法矧今天降戾于周邦惟大艰人诞邻胥伐于厥室尔亦不知天命不易【肆放也欲其舒放而不畏缩也爽眀也爽厥师之爽桀昏徳汤伐之故言爽师受昏徳武王伐之故言爽邦言昔武王之眀大命于邦皆由眀智之士亦惟乱臣十人蹈知天命及天辅武王之诚以克商受尔于是时不敢违越武王法制惮于征役矧今武王死天降祸于周首大难之四国大近相攻于其室事危势廹如此尔乃以为不可征尔亦不知天命之不可违越矣此以今昔互言责邦君御事之不知天命案先儒皆以十人为十夫然十夫民之贤者尔恐未可以为迪知帝命未可以为越天棐忱所谓迪知者蹈行真知之词也越天棐忱天命已归之词也非乱臣佐武王以受天命者不足以当之况君奭之书周公歴举虢叔闳天之徒亦曰迪知天威于受殷命亦曰若天棐忱详周公前后所言则十人之为乱臣又何疑哉】纂防【陈氏曰肆伐也诗是伐是肆林氏引王莾大诰肆哉顔注肆陈也劝令陈力一説敷陈辞意欲其聼也○孔氏曰十人谓民献十夫○愚谓爽眀国事实由哲人爽邦犹言通达国体也十人即十夫所谓爽邦之哲人也亦惟此十人深知帝命及天之匪忱尔于常时尚不敢变易天命讨之法矧今天降戻邻胥伐骨月相仇事势危廹如此尔乃以为不可征是尔亦不知天命之不可变矣以此解之岂不眀顺蔡氏必以十人为十乱费辞辨之自爽邦至棐忱本无武王时之意也十夫十人前后相应周公十乱之一决不应自言之】予永念曰天惟丧殷若穑夫予曷敢不终朕亩天亦惟休于前宁人【天之丧殷若农之去草必絶其根本我何敢不终我之田亩乎我之所以终亩者是天亦惟欲休美于前宁人也】予曷其极卜敢弗于从率宁人有指疆土矧今卜并吉肆朕诞以尔东征天命不僭卜陈惟若兹【我何敢尽欲用卜敢不从尔勿征盖率循宁人之功当有指定先王疆土之理卜而不吉固将伐之况今卜而并吉乎故我犬以尔东征天命断不僣差卜之所陈盖如此案此篇专主卜言然其上原天命下述得人徃推宁王宁人不可不成之功近指成王邦君御事不可不终之责谆谆乎民生之休戚家国之兴丧恳恻切至不能自已而反复终始乎卜之一説以通天下之志以断天下之疑以定天下之业非聦眀睿知神武而不杀者孰能与于此哉】纂疏【如周诰诸篇不过説周合代商之意是当时説话其间多有不可解者亦且观其大意所在而已○书亦难防如大诰语句甚长今人都碎读了所以晓不得○陈氏曰天丧殷若农夫治田去其稂莠絶其本根勿使有遗种方为终其事武庚叛而不讨是不终朕亩也○袁氏曰武王创业普天皆王土今当率循武王有指意之疆土使人得以僣窃而不全有其所覆岂宁王之指意乎○真氏曰此章以予永念发端下分三説天命丧殷我不可不终其事一也天降休命于武王凡今日所有疆土皆前人所区画我可不率其旧如韩文惟天惟祖宗所以付任予者在此予曷敢不力二也下言今卜并吉是实天命我所不可违三也予曷其极卜言不必穷极于卜也卜陈惟若兹言卜亦不能外于此也先以理断而后以卜参之盖不特不违卜亦本不专恃于卜也○董氏鼎曰商之亡也格人元龟罔敢知吉周之东征也民献于翼而卜又并吉参人以天证天以人盖如此○余氏芑舒曰宁考宁王宁人前宁人一意○篇末休于前宁人宁人有指疆土文意尤眀○愚案予永念曰只当至卜陈惟若兹合为一章我深思言天丧殷若穑夫之除草我曷敢不终朕亩乎天亦惟降休命于武王我亦何待穷极于卜敢不惟天是从以率循武王指画之疆土乎况今卜又并吉乎意谓东征之举以天命与先王之责决之本不待卜况今卜又并吉故我大以尔东征天命讨罪决不僣差卜之所陈盖如此此緫陈前诸章之意而结之以哲人与元龟知天意之当从前业之当终而决于东征也】
