<!-- { "loadSidebar": true } -->
　　周公若曰拜手稽首告嗣天子王矣用咸戒于王曰王左右常伯常任准人缀衣虎贲周公曰呜呼休兹知恤鲜哉【此篇周公所作而记之者周史也故称若曰言周公帅羣臣进戒于王賛之曰拜手稽首告嗣天子王矣羣臣用皆进戒曰王左右之臣有牧民之长曰常伯有任事之公卿曰常任有守法之有司曰准人三事之外掌服器者曰缀衣执射御者曰虎贲皆任用之所当谨者周公于是叹息言曰美矣此官然知忧恤者鲜矣言五等官职之美而知忧其得人者少也呉氏曰缀衣虎贲近臣之长也葛氏曰缀衣周礼司服之类虎贲周礼之虎贲是也】纂疏【唐孔氏曰公自言其拜手稽首而后进告示已重其事欲君耸其言如召诰拜手稽首旅王若公亦是召公自言与此同也○陈氏大猷曰嗣天子今临政王天下矣非前幼冲比故警之如此用悉意以告王○林氏曰下文宅乃事即常任宅乃牧即常伯宅乃准即准人此以为伯下以为牧以伯为牧民之长也在左右者以牧伯兼公卿也三宅固贵得人然进见有时虎贲缀衣之类则朝夕亲密苟非其人则主徳内蔽大臣虽贤何所施其力哉○吕氏曰常伯等即三宅三代之书他无所见意者公卿辅相之别名欤官有别名如相曰阿衡三卿曰圻父农父宏父此亦三代辅政大臣别名耳缀衣虎贲特于侍御仆从中错举二者以见其余职重者有安危之寄职亲者有染习之移其繋天下之本一也必先知建官之美意然后能深忧而审择之三宅左右大臣缀衣虎贲左右小臣职有大小而经纶康济熏陶涵养赖焉知其美而加之忧庶不以非人处之○愚案常伯等孔氏苏氏分三公六卿有司但宜以分配三宅而皆为大臣若谓三公则公论道他事不当及之若谓六卿则准人岂非司冦又岂六卿外他有平法之准人乎要之三宅不过王左右大臣之别名吕说得之常任即宅事所职必广凡任事之大臣也常伯即宅牧主牧养之大臣也准人即宅准主平法之大臣也何公卿有司之分哉又案虞有十二牧夏周有九牧皆在邦国意必有大臣在朝者以统之如虞四岳统诸侯周六卿倡九牧立政之常伯宅牧必掌牧养而在朝以统牧伯者欤又案咸戒传谓公率羣臣终篇不见羣臣进戒意以后章咸告孺子王矣诬之咸只训皆公皆以告戒王耳咸戒咸告无二义也陈氏经曰咸戒者周公尽举以告王无有不尽之意】古之人迪惟有夏乃有室大竞吁俊尊上帝迪知忱恂于九徳之行乃敢告教厥后曰拜手稽首后矣曰宅乃事宅乃牧宅乃准兹惟后矣谋面用丕训徳则乃宅人兹乃三宅无义民【古之人有行此道者惟有夏之君当王室大强之时而求贤以为事天之实也迪知者蹈知而非苟知也忱恂者诚信而非轻信也言夏之臣蹈知诚信于九徳之行乃敢告教其君曰拜手稽首后矣云者致敬以尊其为君之名也曰宅乃事宅乃牧宅乃准兹惟后矣云者致告以叙其为君之实也兹者此也言如此而后可以为君也犹臯陶与禹言九徳之事谋面者谋人之面貌也言非迪知忱恂于九徳之行而徒谋之面貌用以为大顺于徳乃宅而任之如此则三宅之人岂复有贤者乎苏氏曰事则向所谓常任也牧则向所谓常伯也准则向所谓准人也一篇之中所论宅俊者参差不齐然大要不出是三者其余则皆小臣百执事也呉氏曰古者凡以善言语人皆谓之教不必自上教下而后谓之教也】桀徳惟乃弗作往任是惟暴徳罔后【夏桀恶徳弗作往昔先王任用三宅而所任者乃惟暴徳之人故桀以丧亡无后】纂疏【三宅无义民此三宅即宅事宅牧宅准之宅孔氏苏氏以为居无义之民犹舜典之五宅三居吕氏以三宅无义民一句接下句桀徳惟乃弗作往任谓当桀之时居三宅者曽无义民二说孰长先生曰吕说是○林氏曰惟禹以吁俊为心故其臣亦以荐为务○吕氏曰统名曰俊所以为俊者则有九徳之别不能实知笃信于九徳之行虽号召贤俊无益也自臯陶以九徳告禹夏后葢世守以为知人之法夏之臣旣以宅三宅告其君于是谋以博询之面以亲验之用其大顺于徳者必如是乃谓能宅人葢大任不可轻付大徳不可小知必防人已然后尽也○陈氏大猷曰宅者居而安之之谓或才徳不称或委任不笃皆非宅也○愚谓公旣叹知恤者鲜复歴举古之知恤者以告王夏后商汤文武皆知恤此者以次言之也无竞惟人人中之俊乃天生之以遗国家者九徳之行即臯谟之行有九徳自寛栗至强义之徳之见于躬行者也俊非徒才俊必有徳如所谓以克俊有徳臯陶亦曰九徳咸事俊乂在官未尝岐俊与徳而二之宅乃事用大臣以宅君之事也下仿此此章吕说大槩得之弗作往任盍缺疑方夏之盛任三宅者如此之专及其衰也遂至于曽无义民言皆不义之人无一君子也兹乃云者此乃三宅之位非他位也犹无义民则他可知矣然非人才果异往日也桀之恶徳弗作往日之任用而已往惟俊徳是任效见于有室大竞桀惟昏徳是任效见于絶世无后信乎存亡在所任也】亦越成汤陟丕厘上帝之耿命乃用三有宅克即宅曰三有俊克即俊严惟丕式克用三宅三俊其在商邑用恊于厥邑其在四方用丕式见徳【亦越者继前之辞也耿光也汤自七十里升为天子典礼命讨昭著于天下所谓陟丕厘上帝之光命也三宅谓居常伯常任准人之位者三俊谓有常伯常任准人之才者克即者言汤所用三宅实能就是位而不旷其职所称三俊实能就是徳而不浮其名也三俊说者谓他日次补三宅者详宅以位言俊以徳言意其储养待用或如说者所云也惟思式法也汤于三宅三俊严思而丕法之故能尽其宅俊之用而宅者得以效其职俊者得以着其才贤智奋庸登于至治其在商邑用协于厥邑近者察之详其情未易齐畿甸之协则纯之至也其在四方用丕式见徳逺者及之难其徳未易徧观法之同则大之至也至纯至大治道无余蕴矣曰邑曰四方老各极其逺近而言耳】纂疏【吕氏曰汉髙储参陵平勃于身后迄定再世之乱孔明储琬袆允等于身后亦维持数十年况三代为天下长虑固宜储三俊以继三宅也严事贤者惟大则效之然后能用宅俊所谓学于伊尹而后臣之亦一证也宅俊未用知之者惟汤旣用之后夫人而信之或曰用汤之丕式乎贤而见汤之徳○愚谓大理上帝之明命即天命有徳之命下文用宅俊是也宅俊用而逺近孚葢举用当而人心服好人所好不咈人之性故也严惟丕式君大法乎贤也用丕式见徳下之人因之大法乎贤者可见之徳也汤用三宅且储三俊以供无穷之用上广夏后之所未及而下为文武之所取法焉】呜呼其在受徳暋惟羞刑暴徳之人同于厥邦乃惟庶习逸徳之人同于厥政帝钦罚之乃伻我有夏式商受命奄甸万姓【羞刑进任刑戮者也庶习备诸众丑者也言纣徳强暴又所与共国者惟羞刑暴徳之诸侯所与共政者惟庶习逸徳之臣下上帝敬致其罚乃使我周有此诸夏用商所受之命而奄甸万姓焉甸者井牧其地什伍其民也】纂疏【愚谓羞刑钦罚疑有讹误】亦越文王武王克知三有宅心灼见三有俊心以敬事上帝立民长伯【三宅三俊文武克知灼见皆曰心者即所谓迪知忱恂而非谋面也三宅已授之位故曰克知三俊未任以事故曰灼见以是敬事上帝则天职修而上有所承以是立民长伯则体统立而下有所寄人君位天人之两间而俯仰无怍者以是也夏之尊帝商之丕厘周之敬事其义一也长如王制所谓五国以为属属有长伯如王制所谓二百一十国以为州州有伯是也】纂疏【吕氏曰论汤文武皆以亦越发语与上文相防也桀之时若不可为矣亦于汤而遽如是焉纣之时若不可为矣亦于文武而遽如是焉治乱同机而异发圣狂同心而异念贤才同世而异用人君盍于此深省乎知宅俊皆曰心者君臣相与万化之原苟貌亲口惠相期于肝胆之外则无其本矣○愚谓立民长伯常时宅俊或有出而封为长伯者欤诸侯入为王官王官出为诸侯古常有之】立政任人准夫牧作三事【言文武立政三宅之官也任人常任也准夫准人也牧常伯也以职言故曰事】虎贲缀衣趣马小尹左右携仆百司庶府【此侍御之官也趣马掌马之官小尹小官之长携仆携持仆御之人百司若司裘司服庶府若内府大府之属是也】大都小伯艺人表臣百司太史尹伯庶常吉士【此都邑之官也吕氏曰大都小伯者谓大都之伯小都之伯也大都言都不言伯小伯言伯不言都互见之也艺人者卜祝巫匠执技以事上者表臣百司表外也表对里之辞上文百司葢内百司若内府内司服之属所谓里臣也此百司葢外百司若外府外司服之属所谓表臣也太史者史官也尹伯者有司之长如庖人内饔膳夫则是数尹之伯也钟师尹钟磬师尹磬太师司乐则是数尹之伯也凡所谓官吏莫不在内外百司之中至于特见其名者则皆有意焉虎贲缀衣趣马小尹左右携仆以扈衞亲近而见庶府以冗贱人所易忽而见艺人恐其或兴淫巧机诈以荡上心而见太史以奉讳恶公天下后世之是非而见尹伯以大小相维体统所系而见若大都小伯则分治郊畿不预百司之数者旣条陈歴数文武之众职而总结之曰庶常吉士庶众也言在文武之廷无非常徳吉士也】司徒司马司空亚旅【此诸侯之官也司徒主邦教司马主邦政司空主邦土余见牧誓言诸侯之官莫不得人也诸侯之官独举此者以其名位通于天子欤】夷防卢烝三亳阪尹【此王官之监于诸侯四夷者也防卢见经亳见史三亳防为北亳谷熟为南亳偃师为西亳烝或以为众或以为夷名阪未详古者险危之地封疆之守或不以封而使王官治之参错于五服之间是之谓尹地志载王官所治非一此特举其重者耳自诸侯三卿以降惟列官名而无他语承上庶常吉士之文以内见外也夫上自王朝内而都邑外而诸侯逺而夷狄莫不皆得人以为官使何其盛欤】纂疏【亚旅谓三官之副与其属耳亚谓小司徒之类旅即下士也○董氏曰周官注大都公之采邑小都卿之采地是也古人立言之法有互文见意者如诗钲人伐鼓之类○王氏曰此篇屡言三宅而先后之序不同者官使之际皆当致谨初无一定之先后也○陈氏曰伯举其长亚旅举其属互相备也以上详言文武用人凡大小内外逺近皆各得其人也君子用心常久则为吉士小人用心不常则为凶人彰厥有常吉哉亦此意夷防卢烝四国也三亳商故地分而为三也如后世三楚三呉阪险之地皆立官以长之故曰尹言四国三亳与阪险之地皆有尹也文武以一人之聪明岂能周知内外逺近小大之臣哉三宅大臣人主所亲择其下小大之臣又各委之三宅髙宗曰惟曁乃僚穆王亦曰愼简乃僚皆然也○愚谓文武立政之本在用任人准夫牧三宅以作三宅之职事而已百司庶府以上此内百司所谓里臣也表臣百司以下此外百司所谓表臣也以下之表臣见上为里臣也文武时得人之盛如此推其本原由其知立政纲领在用三宅三宅得人故内外众职皆得人也下文遂复以三宅参错言之】文王惟克厥宅心乃克立兹常事司牧人以克俊有徳【文王惟能其三宅之心能者能之也知之至信之笃之谓故能立此常任常伯用能俊有徳也不言准人者因上章言文王用人而申克知三有宅心之说故略之也】纂疏【文王惟克厥宅心人皆以宅心为处心非也即前面所説三有宅心耳若处心则云克宅厥心○孔氏曰文王惟其能居心○吕氏曰此又极本原以示之心者万事之纲也君心旣安则经世事业皆此心之建立举世人才皆此心之感应也文王之官繁矣曷尝求之外哉惟能宅心而已○真氏曰不曰克宅厥心而曰克厥宅心犹臯谟不曰慎修厥身而曰慎厥身修也○愚谓以宅心为三宅之心与上文克知三有宅心合为一说免添出文王自宅心一股岂不甚好然蔡氏所谓能其三宅之心欠顺克字下或脱一知字或知字误作厥字则可不如仍孔注为妥眞氏之证极当】文王罔攸兼于庶言庶狱庶慎惟有司之牧夫是训用违【庶言号令也庶狱狱讼也庶慎国之禁戒储备也有司有职主者牧夫牧人也文王不敢下侵庶职惟于有司牧夫训勅用命及违命者而已汉孔氏曰劳于求才逸于任贤】庶狱庶慎文王罔敢知于兹【上言罔攸兼则犹知之特不兼其事耳至此罔敢知则若未尝知有其事葢信任之益专也上言庶言此不及者号令出于君有不容不知者故也吕氏曰不曰罔知于兹而曰罔敢知于兹者徒言罔知则是庄老之无为也惟言罔敢知然后见文王敬畏思不出位之意毫厘之辨学者宜精察之】纂疏【吕氏曰庶言谓凡奏请诉讼庶狱谓凡刑辟讯鞫庶慎谓凡事繋利害当谨戒者罔敢知不及庶言者事未施行则谓之言旣施行狱与慎可包之矣○王氏曰君道以择人为职上必无为而用天下下必有为而为天下用此君臣之分也○愚谓文王用三宅得人则委任责成不复侵其职惟加重于有司之为牧夫者训勅其用命与否而已牧夫即宅牧之属上文只及常事司牧而不及准人此庶狱即准人之事也此篇论三宅有全言之者有举其二者有举其一者参错及之不拘也】亦越武王率惟敉功不敢替厥义徳率惟谋从容徳以并受此丕丕基【率循也敉功安天下之功义徳义徳之人容徳容徳之人葢义徳者有拨乱反正之才容徳者有休休乐善之量皆成徳之人也周公上文言武王率循文武之功而不敢替其所用义徳之人率循文王之谋而不敢违其容徳之士意如虢叔闳夭散宜生泰颠南宫括之徒所以辅成王业者文用之于前武任之于后故周公于君奭言五臣克昭文王受有殷命武王惟兹四人尚迪有禄正犹此叙文武用人而言并受此丕丕基也】纂疏【孔氏曰亦于武王循惟文王抚安天下之功不敢废其义徳又循惟文王寛容天下之徳○吕氏曰文王一怒而安天下之民安民即敉功一怒义徳也武王亦一怒安民所以率惟不敢替也肆不殄厥愠亦不殒厥问文王之容徳也容徳圣人本心故率惟谋从义徳非圣人所专任故迫于不得已而不敢替焉○愚案蔡氏本夏氏说承上文用人而言乃不改父之臣之意真氏亦采之然深玩绎文意曰不敢替厥曰率惟谋从孔吕之说为得本来语意之实耳】呜呼孺子王矣继自今我其立政立事准人牧夫我其克灼知厥若丕乃俾乱相我受民和我庶狱庶慎时则勿有间之【我者指王而言若顺也周公旣述文武基业之大叹息而言曰孺子今旣为王矣继此以往王其于立政立事准人牧夫之任当能明知其所顺顺者其心之安也孔子曰察其所安人焉廋哉察其所顺者知人之要也夫旣明知其所顺果正而不他然后推心而大委任之使展布四体以为治相助左右所受之民和调均齐狱慎之事而又戒其勿以小人闲之使得终始其治此任人之要也民而谓之受者言民者乃受之于天受之于祖宗非成王之所自有也】纂疏【吕氏曰申前告嗣天子王矣之意屡言深警之非前日委重视成比也物莫不有所顺水顺而下火顺而上葢有湮之而不下欝之而不上者矣终非其所顺也人岂无矫饰以勉为善者苟能灼知其所顺则心之所安不得遁矣夏后宅人亦曰用丕训徳训顺也知厥若又勿使异意者间之知人不可不尽任人不可不专竭两端告之也○陈氏大猷曰我其言君臣一体也○张氏曰王自今立政亦曰立事准人牧夫灼知三宅之心而已○愚案孔氏谓立政大臣立事小臣以事字为句非也惟张氏辨句读甚合经防证以上下文上提三政而下列三宅甚协兼之继自今立政立事准人牧夫与我周文王立政立事牧夫准人立政下列三宅则并有立事字国则罔有立政用憸人继自今立政其勿以憸人立政下不列三宅则并无立事字尤为显证】自一话一言我则末惟成徳之彦以乂我受民【末终惟思也自一话一言之间我则终思成徳之美士以治我所受之民而不敢斯须忘也】纂疏【王氏曰一话说一事之始终也一言一句而已○愚谓相受民牧之责也和庶狱准之责也和庶所当慎之事事之责也三宅备矣话言枢机之发也委任三宅欲勿以小人间之苟或一话言间防不终于专主君子则小人乗间入之矣此公戒王以委任三宅专一周密之法也】呜呼予旦已受人之徽言咸告孺子王矣继自今文子文孙其勿误于庶狱庶慎惟正是乂之【前所言禹汤文武任人之事无非至美之言我闻之于人者已皆告孺子王矣文子文孙者成王武王之文子文王之文孙也成王之时法度彰礼乐着守成尚文故曰文误失也有所兼有所知不付之有司而以己误之也正犹康诰所谓正人与宫正酒正之正指当职者为言不以己误庶狱庶慎惟当职之人是治之下文言其勿误庶狱惟有司之牧夫即此意】纂疏【孔氏曰惟以正是之道治庶狱庶慎○吕氏曰惟以正道治之付之狱慎使以正法断刑以正理揆事所谓正道也不知正道虽惴惴然欲勿误能勿误乎勿误者敬之之心惟正者治之之体也或曰正正人也】自古商人亦越我周文王立政立事牧夫准人则克宅之克由绎之兹乃俾乂【自古及商人及我周文王于立政所以用三宅之道则克宅之者能得贤者以居其职也克由绎之者能防绎用之而尽其才也旣能宅其才以安其职又能绎其才以尽其用兹其所以能俾乂也欤】纂疏【陈氏曰绎如绎丝谓穷其端绪任之当矣又防绎之详其所行考其所就犹尧之询事考言舜之明试考绩也○吕氏曰由绎由其外而绎其中也由其言而绎其心由其才而绎其徳由其发舒于一时而绎其持久于嵗晏不一而足也克宅之则人与位相称克由绎之则表与里相符其审如是然后俾之为治旣俾之则一委之矣】国则罔有立政用憸人不训于徳是罔显在厥世继自今立政其勿以憸人其惟吉士用劢相我国家【自古为国无有立政用憸利小人者小人而谓之憸者形容其沾沾便捷之状也憸利小人不顺于徳是无能光显以在厥世王当继今以往立政勿用憸利小人其惟用有常吉士使勉力以辅相我国家也吕氏曰君子阳类用则升其国于明昌小人隂类用则降其国于晻昧隂阳升降亦各从其类也】纂疏【陈氏大猷曰憸人矫饰以为徳然非其心之所顺与丕训厥若正相反○吕氏曰憸人者吉士之反也】今文子文孙孺子王矣其勿误于庶狱惟有司之牧夫【始言和我庶狱庶慎时则勿有间之继言其勿误于庶狱庶慎惟正是乂之至是独曰其勿误于庶狱惟有司之牧夫葢刑者天下之重事挈其重而独举之使成王尤知刑狱之可畏必专有司牧夫之任而不可以己误之也】纂疏【吕氏曰始言庶言庶狱庶慎继去其一止曰庶狱庶慎又去其一独曰庶狱葢挈其尤重者独举之狱曷为其独重也民命所系亦国命所系也导迎善气祈天永命者狱也并告无辜无世在下亦狱也宜公独言而独戒之○愚谓惟有司之牧夫蔡氏以合上句说刑狱固牧民者之责如吕刑司政典狱非尔惟作天牧固也然立政以三宅为纲宅准宅牧各有攸司与他处泛论者不同】其克诘尔戎兵以陟禹之迹方行天下至于海表罔有不服以觐文王之耿光以武王之大烈【诰治也治尔戎服兵器也陟升也禹迹禹服旧迹也方四方也海表四裔也言徳威所及无不服也觐见也耿光徳也大烈业也于文王称徳于武王称业各于其盛者称之吕氏曰兵刑之大也故旣言庶狱而继以治兵之戒焉或曰周公之训稽其所弊得无啓后世好大喜功之患乎曰周公诘兵之训继勿误庶狱之后犴狱之间尚恐一刑之误况六师万众之命其敢不审而误举乎推勿误庶狱之心而奉克诘戎兵之戒必非得已不已而轻用民命者也】纂疏【林氏曰呼文子文孙而终以诘戎兵言虽守文而武不可弛也○吕氏曰非教王用兵恐其晏安而使之自强如易谦卦言利用侵伐亦是于谦抑之中有自强之意也古人治兵乃所以弭兵后世销兵乃所以召兵○一说方方方如此一说方正严整以行于天下耿光光之着也】呜呼继自今后王立政其惟克用常人【并周家后王而戒之也常人常徳之人也臯陶曰彰厥有常吉哉常人与吉士同实而异名者也】纂疏【吕氏曰常人之于国也葢食之谷粟衣之布帛虽无异味异文而有生者常用而不可一日易也然每多重迟木讷不能与小慧新进者争长颊舌间故世主惑于取舍而治乱分焉此公所以慨叹而致深意于卒章欤○陈氏大猷曰理之常行而不可易者为常道行常道而不易者为常人常言其体之不易吉言其用之休祥言常人于兵刑后以常人尤宜任此欤○愚谓庶常吉士文王用人家法也故上文言其惟吉士此又言克用常人常人常徳之人吉士吉徳之士未有常人而不吉吉士而不常者也】周公若曰太史司寇苏公式敬尔由狱以长我王国兹式有慎以列用中罚【此周公因言慎罚而以苏公敬狱之事告之太史使其并书以为后世司狱之式也苏国名也左传苏忿生以温为司寇周公告太史以苏忿生为司寇用能敬其所由之狱培植基本以长我王国令于此取法而有谨焉则能以轻重条列用其中罚而无过差之患矣】纂疏【孔氏曰忿生为武王司寇封苏国能用法敬汝所用之狱言主狱当求苏公之比太史掌六典有废置官人之制故告之○陈氏大猷曰公举太史所记苏公事以告王苏公能以法式而敬其所用之狱重民命以延国命治狱者当以为法式而有谨焉立政以用人为本而兵刑乃政之大者故以此终焉○愚谓立政之纲领在三宅三宅中所重尤在准人之刑狱故旣告王以勿误庶狱末复命太史书苏公敬狱事以示法焉苏公所以为司寇在乎敬后人之法苏公在乎慎能慎则能敬矣固为后之为司寇者虑尤为后之君用人以司狱者虑能如苏公者用否则斥葢以此终立政用人之意欤两式字用一义为妥○董氏曰公复政于王而作立政宅事牧准一篇纲领也休兹知恤其血脉也自迪惟有夏至暴徳防后言夏先后知恤乎此故乃室大竞桀不知恤也故防后而汤陟焉自亦越成汤至奄甸万姓言商先王知恤乎此故用协用见徳纣不知恤也故帝罚之而周式受命焉自亦越文王武王以下言文武亦犹夏商先王之知恤也故并受丕基自孺子王矣以下拳拳以去憸人用常吉诘戎兵慎刑狱为王告欲王以先王之知恤为法以夏商后王之不知恤为鉴忠爱之至今犹可挹也】
