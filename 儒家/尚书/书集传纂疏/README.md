<!-- { "loadSidebar": true } -->
　　钦定四库全书　　　　　经部二
　　尚书集传纂疏　　　　　书类
　　提要
　　【臣】等谨案尚书集传纂疏六卷元陈栎撰栎字夀翁号定宇休宁人宋亡之后隐居三十八年至延祐甲寅年六十三复出应试中浙江乡试以病不及防试越二年上书干执政不报遂终于家年八十有三事迹具元史儒学传董鼎书传纂注所称新安陈氏即其人也是编以疏通蔡传之意故命曰防以纂辑诸家之説故命曰纂又以蔡传本出朱子指授故第一卷特标朱子订正之目每条之下必以朱子之説冠于诸家之前间附己意则题曰愚谓以别之考栎别有书説折衷成于此书之前今已散佚惟其序尚载定宇集中称朱子説书通其可通不强通其所难通而蔡氏于难通罕阙焉宗师説者固多异之者亦不少予因训子遂掇朱子大防及诸家之得经本义者句释于下异同之説低一字折衷之则栎之説书亦未尝株守蔡传而是书之作乃于蔡传有所増补无所驳正与其旧説迥殊自序称圣朝科举兴行诸经四书一是以朱子为宗书宗蔡传固亦宜然云云盖延祐设科以后功令如斯故不敢有所出入也乾隆四十四年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书
　　书集传纂疏卷一　　　　　元　陈栎　撰朱子订定蔡氏集传
　　虞书【虞舜氏因以为有天下之号也书凡五篇尧典虽纪唐尧之事然本虞史所作故曰虞书其舜典以下夏史所作当曰夏书春秋传亦多引为夏书此云虞书或以为孔子所定也】
　　尧典【尧唐帝名説文曰典从册在丌上尊阁之也此篇以简册载尧之事故名曰尧典后世以其所载之事可为常法故又训为常也今文古文皆有】纂疏【吕氏曰二典如易之有乾坤　丌巨基反愚按丌即今板阁形也典字册在丌上在六书为象形】
　　曰若稽古帝尧曰放勲钦明文思安安允恭克让光被四表格于上下【曰粤越通古文作粤曰若者语辞周书越若来三月亦此例也稽考也史臣将叙尧事故先言考古之帝尧者其徳如下文所云也曰者犹言其説如此也放至也犹孟子言放乎四海是也勲功也言尧之功大而无所不至也钦恭敬也明通明也敬体而明用也文文章也思意思也文着见而思深逺也安安无所勉强也言其徳性之羙皆出于自然而非勉强所谓性之者也允信克能也常人徳非性有物欲害之故有强为恭而不实欲为譲而不能者惟尧性之是以信恭而能譲也光显被及表外格至上天下地也言其徳之盛如此故其所及之逺如此也盖放勲者总言尧之徳业也钦明文思安安本其徳性而言也允恭克让以其行实而言也至于被四表格上下则放勲之所极也孔子曰惟天为大惟尧则之故书叙帝王之徳莫盛于尧而其賛尧之徳莫备于此且又首以钦之一字为言此书中开卷第一义也读者深味而有得焉则一经之全体不外是矣其可忽哉】纂疏【朱子语録曰曰若稽古帝尧是作书者叙起元城引古文粤若其説是　尧是初头第一个圣人尧典是第一篇典籍説尧之徳都未下别字钦是第一个字圣贤千言万语大事小事莫不本于敬　敬是彻上彻下工夫做到圣人田地也只放下这个敬不得如尧舜也只是一个敬颂尧之徳独将钦字为首钦敬是个本领能敬便能明惟明故文理详察粲然可观而意思自是深逺问思字曰作去声读为是　安安只是重叠字若小心翼翼成性存存言尧之钦明文思皆出于自然不勉强也　吕氏祖谦曰散而在外则为文钦明之见也蕴而在内则为思钦明之潜蓄也文思表里之谓　陈氏经曰安安安之至也如云存存　吕氏大临曰格极其所至也其徳之盛上下与天地同流也】克明俊徳以亲九族九族既睦平章百姓百姓昭明协和万邦黎民于变时雍【明明之也俊大也尧之大徳上文所称是也九族髙祖至孙之亲举近以该逺五服异姓之亲亦在其中也睦亲而和也平均章明也百姓畿内民庶也昭明皆能自明其徳也万邦天下诸侯之国也黎黒也民首皆黒故曰黎民于叹美辞变变恶为善也时是雍和也此言尧推其徳自身而家而国而天下所谓放勲者也】纂疏【语録克明俊徳只是説尧之徳与文王克明徳同问古注作明俊徳之人曰看文势不见有用人意　九族且从古注　问九族谓上至髙祖下至孙林氏谓如此只是一族九族者父族四母族三妻族二是否曰父族谓本族姑之夫姊妹之夫女子之夫家母族谓母之本族母族与姨母之家妻族则妻之本族与其母族是也上杀下杀旁杀只看所画宗族图可见　九族以三族言者较大平章百姓只是近处百姓黎民合天下民言之典谟中百姓只是説民如罔咈百姓之类若国语説百姓则多説百官族姓　百姓昭明乃三纲五常皆分晓及与他分别善恶辨是与非　孔氏曰上自髙祖下至孙凡九族马郑同夏侯氏曰父族四母族三妻族二欧阳同唐孔氏曰丧服小记云亲亲以三为五以五为九上杀下杀旁杀而亲毕矣睦即亲章即明雍即和也变文以类相对耳　王氏曰亲亲之也睦交相亲也　唐氏曰睦者亲之应昭明者平章之应时雍者协和之应　陈氏大猷曰于如于穆之于神化之妙难以形容与直言变者气象不侔矣　真氏徳秀曰钦明文思者众徳之目俊徳即其总名也明俊徳者修身之事其下即齐家治国平天下之事北帝者为治之序也先言尧自明己徳后言平章百姓百姓昭明言新民而民亦明其徳也大学以明明徳为新民之本与修身齐家治国平天下之序盖本之尧典也尧典其大学之宗祖欤　愚按大学曰克明俊徳皆自明也孔注之非可见以修齐治平论此章始于司马公稽古録朱子从之真氏又揭此章冠大学衍义一书且以为大学之宗祖至论也克明俊徳者明此徳之全体大用也以亲九族至时雍皆推此徳之大用举天地间尽在泰和中矣传谓尧推其徳自身而家国天下所谓放勲者也即指此为放勲帝徳之所推即功勲之所至岂功自功徳自徳哉九族传本孔氏而并该夏侯氏也】乃命羲和钦若昊天歴象日月星辰敬授人时【乃者继事之辞羲氏和氏主歴象授时之官若顺也昊广大之意歴所以纪数之书象所以观天之器如下篇玑衡之属是也日阳精一日而绕地一周月隂精一月而与日一防星二十八宿众星为经金木水火土五星为纬皆是也辰以日月所防分周天之度为十二次也人时谓耕获之候凡民事早晚之所闗也其説详见下文】纂疏【语録羲和即是那四子或谓有羲伯和伯共六人未必是　歴是古来一件大事故炎帝以鸟名官首曰鳯鸟氏歴正也嵗月日时既定则百工之事可考其成　厯是书象是器无歴无以知三辰之所在无象无以见三辰之所在　孔氏曰重黎之后羲氏和氏世掌天地四时之官又吕刑注重即羲黎即和马融曰羲氏掌天和氏掌地四子掌四时楚语曰颛顼命南正重司天以属神火正黎司地以属民尧复育重黎之后不忘旧者使复典之扬雄曰羲近重和近黎唐孔氏曰日月所防之辰正月防亥其辰为陬訾二月戌为降娄三月酉为大梁四月申为实沈五月未为】
　　【鹑首六月午为鹑火七月巳为鹑尾八月辰为夀星九月卯为大火十月寅为析木十一月丑为星纪十二月子为枵举人所见曰星论日月所防曰辰　愚按正月建寅寅与亥合二月建卯卯与戌合辰所防与月建合他仿此　吕氏曰作歴之前钦若昊天是先天而天弗违作歴之后敬授人时是后天而奉天时皆以钦敬为主　程子曰事之最大最先在推测天道治歴明时万事莫不本于此修齐治平治之道也顺时治歴创制立度治之法也　王氏曰少昊命官鳯鸟氏司歴鸟氏司分伯赵氏司至青鸟氏司启丹鸟氏司闭位五鸠五雉九扈之上重歴官如此尧世歩占曰钦敬寅最为谨严及夏羲和合为一其官已略至周太史正嵗年以下大夫为之冯相氏掌日月星辰以中士为之其官益轻盖创始造端推测天度非上智不能及成法已具有司守之亦可歩占始重终轻其势然也　愚谓重黎自掌天地神歴羲和自掌四时作歴当是两官纷纷之説不足泥四子先总命之继分命之末又总命之虽分方与时其实通掌如今太史院春官正虽分四时实通兼云】分命羲仲宅嵎夷曰谷寅賔出日平秩东作日中星鸟以殷仲春厥民析鸟兽孳尾【此下四节言歴既成而分职以颁布且考騐之恐其推歩之或差也或曰上文所命盖羲伯和伯此乃分命其仲叔未详是否也宅居也嵎夷即禹贡嵎夷既略者也曰谷者取日出之义羲仲所居官次之名盖官在国都而测之所则在于嵎夷东表之地也寅敬也賔礼接之如賔客也亦帝喾歴日月而迎送之意出日方出之日盖以春分之旦朝方出之日而识其初出之景也平均秩序作起也东作春月嵗功方兴所当作起之事也盖以歴之节气早晚均次其先后之宜以授有司也日中者春分之刻于夏永冬短为适中也昼夜皆五十刻举昼以见夜故曰日星鸟南方朱鸟七宿唐一行推以鹑火为春分昏之中星也殷中也春分阳之中也析分散也先时冬寒民聚于隩至是则以民之散处而验其气之温也乳化曰孳交接曰尾以物之生育而验其气之和也】纂疏【语録古字宅度通用宅嵎夷之类恐只是四方度其日影以作歴耳如唐时尚使人去四方观望　賔出日是推测日出时饯纳日是推测日入时如土圭之法是也旸谷南交昧谷幽都是测日景之处宅度也古书度字有作宅字者东作南讹西成朔易皆节也东作如立春至雨水节之类寅賔求之日星鸟求之夜析因夷隩非使民如此民自如此因者因其析后之事夷者万物收成民皆优逸之意孳尾至氄毛亦是鸟兽自然如此如今歴书记鸣鸠拂羽等事　平秩东作之类只如今谷雨芒种节耳林氏依万物作之作説即此意　东作是言万物皆作物皆有发动之意与南讹西成一类非是令民耕作楚词注在地之位一定不易在天之象运转不停惟天之鸟星加地之午位乃与地合得天运之正　王氏曰分命使分隂阳而治之也申命使继二仲而治之也孔氏曰旸明也日出于谷而天下明故曰旸谷　苏氏曰测日景以定分至必验之四极之地非常宅也唐孔氏曰居治东方之官官在帝都而遥统领之以春位在东因治于东方其实主四方春政　林氏曰东】
