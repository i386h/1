<!-- { "loadSidebar": true } -->
　　惟周王抚万邦巡侯甸四征弗庭绥厥兆民六服羣辟罔不承徳归于宗周董正治官【此书之本序也庭直也葛氏曰弗庭弗来庭者六服侯甸男采衞并畿内为六服也禹贡五服通畿内周制五服在王畿外也周礼又有九服侯甸男采衞蛮夷镇蕃与此不同宗周镐京也董督也治官凡治事之官也言成王抚临万国巡狩侯甸四方征讨不庭之国以安天下之民六服诸侯之君无不奉承周徳成王归于镐京督正治事之官外攘之功举而益严内治之修也唐孔氏曰周制无万国惟伐淮夷非四征也大言之尔】纂疏【吕氏曰天下大物也非緜力小才所能运量非薄物细故所能维持向也成王不出闺闼之孱王耳今抚万邦至莫不承徳干开坤阖秋杀春生四海皆随其运转功成治定归宗周正治官训督裁正体统相承万世皆入其维持不如是何以觐文之耿光武之大烈乎○愚谓巡侯甸即六服而略言之也六服承徳九服中以内五服并王畿言之也内五服九州内外四服九州外以内五服并畿内为六正与侯甸男邦采衞之辞合略外四服尔】王曰若昔大猷制治于未乱保邦于未危【若昔大道之世制治保邦于未乱未危之前即下文明王立政是也】曰唐虞稽古建官惟百内有百揆四岳外有州牧侯伯庶政惟和万国咸宁夏商官倍亦克用乂明王立政不惟其官惟其人【百揆无所不緫者四岳緫其方岳者州牧各緫其州者侯伯次州牧而緫诸侯者也百揆四岳緫治于内州牧侯伯緫治于外内外相承体统不紊故庶政惟和而万国咸安夏商之时世变事繁观其会通制其繁简官数加倍亦能用治明王立政不惟其官之多惟其得人而已】纂疏【张氏震曰唐虞官百夏商倍之周又几倍之事繁故官多然大体未尝变也舜命九官至商列为八政至周合为六典大纲皆出于一所増特其属耳】今予小子祗勤于德夙夜不逮仰惟前代时若训迪厥官【逮及时是若顺也成王祗勤于徳早夜若有所不及然盖修徳者任官之本也】纂疏【陈氏经曰仰前代唐虞夏商建官之意而时若之○林氏曰董正者立太师以下是也训迪者凡我有官君子以下是也董正而后训迪之也○愚谓王意谓今兆民绥六服承若已安已治然治乱在庶官当先几而备之将言唐虞夏商周之建官故以此三言开端焉唐虞稽古至亦克用乂此唐虞夏商之建官所以制治保邦者也立政而官惟其人为政在人也训官而先祗勤于徳取人以身也此成王仰若唐虞夏商而训官以制治保邦者也】立太师太傅太保兹惟三公论道经邦夑理阴阳官不必备惟其人【立始辞也三公非始于此立为周家定制则始于此也贾谊曰保者保其身体傅者傅之徳义师道之教训此所谓三公也阴阳以气言道者阴阳之理恒而不变者也易曰一阴一阳之谓道是也论者讲明之谓经者经纶之谓爕理者和调之也非经纶天下之大经参天地之化育者岂足以任此责故官不必备惟其人也】少师少傅少保曰三孤贰公化寅亮天地弼予一人【孤特也三少虽三公之贰而非其属官故曰孤天地以形言化者天地之用运而无迹者也易曰范围天地之化是也者张而大之寅亮者敬而明之也公论道孤化公爕理阴阳孤寅亮天地公论于前孤弼于后公孤之分如此】纂疏【孔氏曰大道化○叶氏曰成王以周召为师保而太传无闻周公殁召公仍为保而不闻设师傅盖难之也○陈氏傅良曰周召以师保为宰是卿兼三公也顾命自太保奭以下皆卿也时召公为保兼宰芮伯为司徒彤伯为宗伯毕公为司马皆是以三公兼之衞侯康叔为司冦毛公为司空审如是则三公多是六卿兼之但其人足以兼公则加公之位无其人则止为卿而已三公三孤皆无其人则阙之而已而六卿自若也成周实以三公三孤待非常之徳故曰官不必备惟其人○吕氏曰明则邦国幽则阴阳幽明之所以然所谓道也经纶之用藏于无迹和调之妙问不容声何待于论论云者拟议以成其变化讲明啓沃而精一之者也阴阳以气言天地以形言爕理运之者也寅亮承之者也公孤之分于此着矣然弼一人乃格君心之任独于孤言之公反不与何也论道经邦爕理阴阳未有不自君心者特王尊三公之至若不敢以身烦之盖曰斯人也乃造化之友非予一人之弼也○愚谓文王时太公已为太师武王时召公已为太保是三公非自成王始立也化以为天地之化固有范围天地之化可证但下句有亮天地上句似不必又以为天地之化孤之化对公之论道且言贰公正是贰公以大其论道经邦之化耳大道化以寅亮天地体用之谓也孔注当矣】宰掌邦治统百官均四海【大宰治也天官卿治官之长是为宰内统百官外均四海盖天子之相也百官异职管摄使归于一是之谓统四海异宜调剂使得其平是之谓均】纂疏【吕氏曰三公三孤天子所与调精祲之原而无所治者也统万事而分治之则六卿之职六卿者万事之纲也宰管摄百官非官官而控制之自百而归六自六而归一所操至简也所调剂者非人人而称量之大与之为大小与之为小所居至易也明乎简易之道而相业尽矣○董氏曰周礼太宰掌建邦之六典曰治典敎典礼典政典刑典事典六典太宰兼掌此言掌邦治者敎礼政刑事莫非治也○愚谓宰虽与五卿并列而亦为一卿实緫统乎五卿所掌虽邦治必敎礼兵刑土之并举其职而后可以治欤】司徒掌邦敎敷五典扰兆民【扰驯也地官卿主国敎化敷君臣父子夫妇长防朋友五者之敎以驯扰兆民之不顺者而使之顺也唐虞司徒之官固已职掌如此】纂疏【陈氏大猷曰徒众也主民众故称司徒○张氏曰扰犹扰龙之扰驯习之也吕氏曰扰者驯习而熟之拊摩而入之畜养而寛之也○愚谓扰者顺其自然而导之即在寛之意】宗伯掌邦礼治神人和上下【春官卿主邦礼治天神地只人鬼之事和上下尊卑等列春官于四时之序为长故其官谓之宗伯成周合乐于礼官谓之和者盖以乐而言也】纂疏【吕氏曰治理也坛坎昭穆之等聘享射御之节贯本末而等文质所谓礼也神人所以治上下所以和也一失其礼则僭乱谄佞而渎乎神陵犯乖争而悖乎人上下皆失其分安得而和○愚谓宗秩宗之宗伯长也秩宗典天神地只人鬼之三礼此之治神人盖以神包只即三礼也孔注云治天神地只人鬼之事及国之吉凶军宾嘉五礼以和上下尊卑等列此注甚当是宗伯所掌乃三礼与五礼也礼所以辨上下定民志上下辨民志定则和矣和有乐之意耳】司马掌邦政统六师平邦国【夏官卿主戎马之事掌国征伐统御六军平治邦国平谓强不得凌弱众不得暴寡而人皆得其平也军政莫急于焉故以司马名官何莫非政独戎政谓之政者用以征伐而正彼之不正王政之大者也】纂疏【吕氏曰自夏命侯掌六师举政典以誓则邦政掌于司马旧矣国之大事何莫非政独戎政谓之政者天下无事寓兵于农然后赋役百为始有所施固政之所从出天下有事举兵讨乱邦之存亡安危系焉其为政之大又不待论也此戎政所以独谓之政也统六师而谓之平邦国则王者用师之本防特欲平邦国之不平者耳】司寇掌邦禁诘奸慝刑暴乱【秋官卿主寇贼法禁羣行攻劫曰寇诘奸慝刑强暴作乱者掌刑不曰刑而曰禁者禁于未然也吕氏曰奸慝隠而难知故谓之诘推鞠穷诘而求其情也暴乱显而易见直刑之而已】纂疏【陈氏大猷曰诘而后刑刑者必诘互文也陈氏经曰刑曰邦禁此初设刑美意禁民使不为恶而非以虐民也虞礼乐分三官周合为一虞以士兼兵周分为二帝世详于化而略于政王世详于政而略于化世道升降之异也】司空掌邦土居四民时地利【冬官卿主国空土以居士农工商四民顺天时以兴地利按周礼冬官则记考工之事与此不同盖本阙冬官汉儒以考工记当之也】纂疏【陈氏大猷曰为治莫先于敎化故司徒次宰敎化莫先于礼乐故宗伯次之敎之有不率则大者加甲兵小者加刑罚不得已也故司马司寇次之暴乱去而后民得安居故司空终焉】六卿分职各率其属以倡九牧阜成兆民【六卿分职各率其属官以倡九州之牧自内达之于外政治明敎化洽兆民之众莫不阜厚而化成也按周礼每卿六十属六卿三百六十属也吕氏曰宰相天子统百官则司徒以下无非宰所统乃均列一职而并数之为六者纲在网中也乾坤之与六子并列于八方宰之与六卿并列于六职也】纂疏【吕氏曰宰列于六卿纲固在网中而首非处身外也六卿倡九牧自内而达之外九牧各率诸侯以应六卿自外而承乎内内倡外应周浃泰和此成周治天下之体统也○愚谓周以六卿倡九牧犹唐虞以揆岳统牧伯故阜成之效不减和宁泰和在唐虞成周岂非以为治之纲纪立而体统定欤】六年五服一朝又六年王乃时巡考制度于四岳诸侯各朝于方岳大明黜陟【五服侯甸男采衞也六年一朝会京师十二年王一巡狩时巡者犹舜之四仲巡狩也考制度者犹舜之协时月正日同律度量衡等事也诸侯各朝方岳者犹舜之肆觐东后也大明黜陟者犹舜之黜陟幽明也疏数异时繁简异制帝王之治因时损益者可见矣】纂疏【吕氏曰六卿倡九牧既立为治之纲朝觐巡狩所以振其纲也六年一朝以达其壅时巡至明黜陟以修其废诸侯既亲承徳意于天子天子复亲考制度于诸侯礼乐刑政四达而不悖矣是制尝见于虞书复见于此验其疏数而世之升降可推矣○王氏曰每一岁一服入见五服有一年休息又六年五服两朝然后王一巡狩殷国也○林氏曰明黜陟即王制所谓不敬孝者削地黜爵有功徳于民者加地进律是也此皆斟酌舜事而行之舜五载一巡狩此十二年何也文中子曰舜一岁而巡四岳兵衞少而徴求寡也以是观之则周兵衞日众徴求日多故不能五年而以十二年也】王曰呜呼凡我有官君子钦乃攸司愼乃出令令出惟行弗惟反以公灭私民其允懐【建官之体统前章既训迪之矣此则居守官职者咸在曰凡有官君子者合尊卑小大而同训之也反者令出不可行而壅逆之谓言敬汝所主之职谨汝所出之令令出欲其行不欲其壅逆而不行也以天下之公理灭一己之私情则令行而民莫不敬信懐服矣】纂疏【陈氏经曰令未出而致谨可也既出则有行无反矣不谨于未令之先必反于既令之后何以示信乎○苏氏曰此敎以谨令非欲其遂非也○吕氏曰令之大者出于君百司自下敎条于其属亦令也○愚谓民之从违视公私之消长灭之者纯乎公理而私欲净尽之谓也欲民之允懐非以公尽灭其私不可允懐诚服之谓也灭字允字须勘破】学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙面莅事惟烦【学古学前代之法也制裁度也迷错缪也典常当代之法也周家典常皆文武周公之所讲画至精至备凡莅官者谨师之而已不可喋喋利口更改而纷乱之也积疑不决必败其谋怠惰忽略必荒其政人而不学其犹正墙面而立必无所见而举错烦扰也○苏氏曰郑子产铸刑书晋叔向讥之曰昔先王议事以制不为刑辟其言盖取诸此先王人法并任而任人为多故律设大法而已其轻重之详则付之人临事而议以制其出入故刑简而政清自唐以前治罪科条止于今律令而已人之所犯日变无穷而律令有限以有限治无穷不闻有所阙岂非人法兼行吏犹得临事而议乎今律令之外科条数万而不足于用有司请立新法者日益不已呜呼任法之弊一至于此哉】纂疏【孔氏曰临事而议之以制其出入○王氏炎曰议事以古义裁之曰以制○吕氏曰议事断之以制制即所学之成法也○陈氏大猷曰事有施于古而不宜于今施于今而不合于古者皆非典常典常者理之通古今常行而不可易者也尔当以之为法○吕氏曰有疑则辨可否立决蓄而不辨一前一却谋所以不成也怠失之不及忽失之过其荒政均也学者应事以理虽万变而不劳不学者应事以才不通于理触事面墙始犹以才力营之事渐多则不胜其繁矣○愚谓成王训官以学勉之以不学戒之学古而后入官则当官议事必能以古制裁酌之庶酌古通今而政不迷矣然世亦有好古而至于好异者如荆公是也故又欲其以典常之理为之师不学则于理不明临事惟见其烦扰而已学古则议事有所据而不迷不学则莅事无所见而烦扰学不学之得失相去如此成王此言真万世有官君子之龟鉴也】戒尔卿士功崇惟志业广惟勤惟克果断乃罔后艰【此下申戒卿士也王氏曰功以智崇业以仁广断以勇克此三者天下之达道也吕氏曰功者业之成也业者功之积也崇其功者存乎志广其业者存乎勤勤由志而生志待勤而遂虽有二者当几而不能果断则志与勤虚用而终蹈后艰矣】纂疏【陈氏大猷曰事之所成为功职之所务为业如士业于学学思问辨皆学业至于道充徳备则学之功成农业于田播耨耘耔皆农业至收获有秋则农之功成功之髙卑由立志之髙下欲功之髙立志固贵乎髙然必勤以广业则职业日勉日髙其基立而其成髙也否则事业以怠惰而狭小如筑台然安有基狭而台髙者虽有此志终不遂矣○愚谓功崇至后艰四句乃申言蓄疑败谋怠忽荒政之意而加警策耳功崇惟志业广惟勤怠忽荒政之反也惟克果断乃罔后艰蓄疑败谋之反也】位不期骄禄不期侈恭俭惟徳无载尔伪作徳心逸日休作伪心劳日拙【贵不与骄期而骄自至禄不与侈期而侈自至故居是位当知所以恭飨是禄当知所以俭然恭俭岂可以声音笑貌为哉当有实得于己不可从事于伪作徳则中外惟一故心逸而日休休焉作伪则揜护不暇故心劳而日着其拙矣或曰期待也位所以崇徳非期于为骄禄所以报功非期于为侈亦通】纂疏【吕氏曰天下之至逸而无忧者莫如徳天下之至劳而无益者莫如伪○陈氏经曰制骄莫如恭制侈莫如俭实有徳于恭俭则为徳以声音笑貌为之则伪矣恭俭出于徳者逸而休恭俭出于伪者劳而拙○愚谓期待之说合刊】居宠思危罔不惟畏弗畏入畏【居宠盛则思危辱当无所不致其只畏苟不知只畏则入于可畏之中矣后之患失者与思危相似然思危者以宠利为忧患失者以宠利为乐所存大不同也】纂疏【愚谓居宠之宠即指禄位言禄利与危辱为邻甚可畏也思其危则畏惧不暇何敢骄侈乎】推贤让能庶官乃和不和政厖举能其官惟尔之能称匪其人惟尔不任【贤有徳者也能有才者也王氏曰道二义利而已推贤让能所以为义大臣出于义则莫不出于义此庶官所以不争而和蔽贤害能所以为利大臣出于利则莫不出于利此庶官所以争而不和庶官不和则政必杂乱而不理矣称亦举也所举之人能修其官是亦尔之所能举非其人是亦尔不胜任古者大臣以人事君其责如此】纂疏【陈氏经曰人能推让乐善故也不能推让忌嫉故也九官相让众贤和朝范宣子让其下皆让安有不和者我忌嫉人人必忌嫉我交相忌嫉何有于和○愚谓以上成王画一以戒卿士言言精当脱诸篇之佶屈聱牙而读此犹刍豢之恱口云】王曰呜呼三事暨大夫敬尔有官乱尔有政以佑乃辟永康兆民万邦惟无斁【三事即立政三事也乱治也篇终叹息上自三事下至大夫而申戒勑之也其不及公孤者公孤徳尊位隆非有待于戒勑也】纂疏【苏氏曰三事三公也○吕氏曰训戒既终复提要緫告之敬尔官治尔政即前钦乃攸司也緫言惟在辅君以永安民耳○愚谓上文戒卿士而不及公孤公孤徳尊望重不待于戒勑也篇终责望之辞不免上列三公三公徳尊望重不无待于表率也诸家多以三事为三公惟蔡氏以为即立政三事而不指为三公立政之作三事三宅也周官之三事三公也诗曰三事大夫汉魏以后史云位登三事皆指为三公何疑焉】君陈【君陈臣名唐孔氏曰周公迁殷顽民于下都周公亲自监之周公既殁成王命君陈代周公此其防命之词史録其书以君陈名篇今文无古文有】纂疏【夏氏曰必封国乃称君李氏曰亦犹君奭君牙称君贵之也○郑康成中庸注君陈周公子○王氏希旦曰观篇中略无命子继父职之辞意郑说非○吕氏曰此篇戒勑之辞与毕命轻重不类君陈盖新进者也○李氏舜臣曰周公化商民至矣继者不必创为新政以骇之一循公轨辙可也故王命君陈三举周公之训以告之今但一遵周公无忿嫉无求备有忍从容则东郊之民常如周公之临其上和顺可前卜也此命君陈大防也故曰君陈克和厥中】
