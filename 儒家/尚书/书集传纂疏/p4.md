<!-- { "loadSidebar": true } -->
　　曰若稽古帝舜曰重华协于帝濬哲文明温恭允塞徳升闻乃命以位【华光华也协合也帝谓尧也濬深哲智也温和粹也塞实也幽潜也升上也言尧既有光华而舜又有光华可合于尧因言其目则深沉而有智文理而光明和粹而恭敬诚信而笃实有此四者幽潜之徳上闻于尧尧乃命之以职位也】纂疏【语録濬哲至允塞细分是八徳合而言只是四事　徳难晓书传中无言者今避讳以为元甚非如黄之本黒色　孔氏曰舜有深智文明温恭之徳信充塞上下　程子曰此八事也凡论圣人必取其徳之焕者称之随其所取不必同也故称尧曰钦明文思称文王曰徽柔懿恭称孔子曰温良恭俭让譬论玉之美或取其色之温润或取其质之坚正或取其声之清越举其一则知其为寳矣　陈氏经曰重华协帝如明两作离圣人继出不约而同自内形之外则濬哲之所以为文明由外本乎内则温恭之实所以为允塞　王氏炎曰濬哲存于内于外则为文明温恭形于外根于内则为塞实此则光华之所从生者也　愚谓舜徳之光华与尧徳之光华重故曰重华舜继尧曰重华如武继文曰重光濬哲至允塞之盛徳自其光辉莫掩言之则曰重华自其幽潜未见言之则曰徳幽潜之中光华出焉此与闇然而日章同意】慎徽五典五典克从纳于百揆百揆时叙賔于四门四门穆穆纳于大麓烈风雷雨弗迷【徽美也五典五常也父子有亲君臣有义夫妇有别长防有序朋友有信是也从顺也左氏所谓无违教也此盖使为司徒之官也揆度也百揆者揆度庶政之官惟唐虞有之犹周之冢宰也时序以时而叙左氏所谓无废事也四门四方之门古者以賔礼亲邦国诸侯各以方至而使主焉故曰賔穆穆和之至也左氏所谓无凶人也此盖又兼四岳之官也麓山足也烈迅迷错也史记曰尧使舜入山林川泽暴风雷雨舜行不迷苏氏曰洪水为害尧使舜入山林相视原隰雷雨大至众惧失常而舜不迷其度量有絶人者而天地鬼神亦或有以相之欤愚谓遇烈风雷雨非常之变而不震惧失常非固聪明诚智确乎不乱者不能也易震惊百里不丧匕鬯意为近之】纂疏【语録问纳大麓恐是为山虞之官曰若此则其职益卑且合从史记説虽遇烈风雷雨弗迷其道也若主祭之説某不敢信若是舜主祭而乃有风雷之变岂是好事　夏氏曰徽典以下即命以位之事　吕氏曰慎徽二字当玩味慎有敬敷意徽有在寛意　王氏曰大麓泰山之麓也后世封禅之説傅防于此　李氏曰孟子谓使主事而事治即典从以下是也使主事而神享即纳大麓而弗迷是也孟子之言书之义防也　吕氏曰此处与尧以亲至时雍同有夫子立斯立道斯行绥斯来动斯和之意　愚按主祭之説姑存之以备参攷】帝曰格汝舜询事考言乃言底可绩三载汝陟帝位舜让于徳弗嗣【格来询谋乃汝底致陟升也尧言询舜所行之事而考其言则见汝之言致可有功于今三年矣汝宜升帝位也让于徳让于有徳之人也或曰谦逊自以其徳不足为嗣也】纂疏【吕氏曰敷言试功此唐虞观人之成法舜登庸之初非特歴试以事必当敷陈以言故尧于此美其言与实称也】正月上日受终于文祖【上日朔日也叶氏曰上旬之日曽氏曰如上戊上辛上丁之类未详孰是受终者尧于是终帝位之事而舜受之也文祖者尧始祖之庙未详所指为何人也】纂疏【唐孔氏曰受尧终帝位之事于尧文徳之祖庙　王氏炎曰文祖尧所从受天下者也吕氏曰尧为天下得人其责塞矣故曰受终言受终则舜正始可知】在璿玑玉衡以齐七政【在察也美珠谓之璿玑机也以璿饰玑所以象天体之转运也衡横也谓衡箫也以玉为管横而设之所以窥玑而齐七政之运行犹今之浑天仪也七政日月五星也七者运行于天有迟有速有顺有逆犹人君之有政事也此言舜初摄位整理庶务首察玑衡以齐七政盖暦象授时所当先也　按浑天仪者天文志云言天体者三家一曰周髀二曰宣夜三曰浑天宣夜絶无师説不知其状如何周髀之术以为天似覆盆盖以斗极为中中髙而四边下日月傍行绕之日近而见之为昼日逺而不见为夜蔡邕以为考验天象多所违失浑天説曰天之形状如鸟卵地居其中天包地外犹卯之裹黄圆如弹丸故曰浑天言其形体浑浑然也其术以为天半覆地上半在地下其天居地上见者一百八十二度半强地下亦然北极出地上三十六度南极入地下亦三十六度而嵩髙正当天之中极南五十五度当嵩髙之上又其南十二度为夏至之日道又其南二十四度为春秋分之日道又其南二十四度为冬至之日道南下去地三十一度而已是夏至日北去极六十七度春秋分去极九十一度冬至去极一百一十五度此其大率也其南北极持其两端其天与日月星宿斜而廻转此必古有其法遭秦而灭至汉武帝时洛下闳始经营之鲜于妄人又量度之至宣帝时耿夀昌始铸铜而为之象宋钱乐又铸铜作浑天仪衡长八尺孔径一寸玑径八尺圆周二丈五尺强转而望之以知日月星辰之所在即璿玑玉衡之遗法也歴代以来其法渐宻本朝因之为仪三重其在外者曰六合仪平置黒单环上刻十二辰八千四隅在地之位以准地面而定四方侧立黒双环背刻去极度数以中分天脊直跨地平使其半入地下而结于其子午以为天经斜倚赤单环背刻赤道度数以平分天腹横绕天经亦使半出地上半入地下而结于其卯酉以为天纬三环表里相结不动其天经之环则南北二极皆为圆轴虚中而内向以挈三辰四游之环以其上下四方于是可考故曰六合次其内曰三辰仪侧立黒双环亦刻去极度数外贯天经之轴内挈黄赤二道其赤道则为赤单环外依天纬亦刻宿度而结于黒双环之卯酉其黄道则为黄单环亦刻宿度而又斜倚于赤道之腹以交结于卯酉而半入其内以为春分后之日轨半出其外以为秋分后之日轨又为白单环以承其交使不倾垫下设机轮以水激之使其日夜随天东西运转以象天行以其日月星辰于是可考故曰三辰其最在内者曰四游仪亦为黒双环如三辰仪之制以贯天经之轴其环之内则两面当中各施直距外指两轴而当其要中之内面又为小窽以受玉衡要中之小轴使衡既得随环东西运转又可随处南北低昻以待占者之仰窥焉以其东西南北无不周徧故曰四游此其法之大畧也沈括曰旧法规环一面刻周天度一面加银丁盖以夜天晦不可目察则以手切之也古人以璿饰玑疑亦为此今太史局秘书省铜仪制极精致亦以铜丁为之歴家之説又以北斗魁四星为玑杓三星为衡今详经文简质不应北斗二字乃用寓名恐未必然姑存其説以广异闻】纂疏【语録孔注谓舜察天文齐七政以审已当天心与否未必然只是从新整理起此是最先当理防者书正义玑衡处説天体极好先説个天看得此亦可想象天之形与日月星辰之运进退疾徐之度皆有分数而歴数大槩亦可知矣愚按正义已采之但畧节林氏曰玑运转衡下望之以歩七政之轨度时数转玑窥衡两不差焉故曰以齐其有不齐乃陵歴鬭食盈缩犯守者也玑之所见皆轨度时数之当然不如玑则为异矣日月五星其灾祥与政事相应故曰七政　陈氏经曰七者在天之政也君为天与日月星辰之主君有缺政则日月薄蚀星辰变动安得而齐意与钦若歴象同　真氏曰舜初摄察玑衡以揆七政如人子事亲伺顔色惟恐少咈于亲心此舜事天之敬也　唐孔氏曰説文璿美玉也玉是大名璿其别称玑衡俱饰以玉史之立文犹左氏琼弁玉缨虞喜云宣明也夜幽也幽明之数其术兼之故曰宣夜髀音俾股也股者表也其治始于包羲周人志之故曰周髀蔡邕云即盖天也浑天者以为地在其中天周其外日月初登于天后入于地昼则日在地上夜则日入地下太史所用台铜仪则其法也宋太史丞钱乐铸铜仪于齐梁周平江陵器迁长安今在太史】肆类于上帝禋于六宗望于山川徧于羣神【肆遂也类禋望皆祭名周礼肆师类造于上帝注云郊祀者祭昊天之常祭非常祀而祭告于天其礼常依郊祀为之故曰类如泰誓武王伐商王制言天子将出皆云类于上帝是也禋精意以享之谓宗尊也所尊祭者其祀有六祭法曰埋少牢于泰昭祭时也相近于坎坛祭寒暑也王宫祭日也夜明祭月也幽宗祭星也雩宗祭水旱也山川名山大川五岳四渎之属望而祭之故曰望徧周徧也羣神谓丘陵坟衍古昔圣贤之类言受终观象之后即祭祀上下神只以摄位告也】纂疏【语録六宗古注説得自好郑氏宗读为禜即祭法所谓祭时与寒暑日月星水旱者如此则先祭上帝次六宗次山川然后徧羣神次序皆顺问张髦之説曰古昭穆不尽称宗惟宗有徳至唐庙尽称宗不可为据王氏十朋曰肆遂也因前事而起后事之辞　郑氏曰泰昭昭明也亦坛也时四时也亦谓隂阳之神埋之者隂阳出入于地中也凡此以下皆祭用少牢相近读为禳祈郤也求也寒于坎暑于坛王宫日坛夜明月坛宗读为禜幽禜星坛雩禜水旱坛　苏氏曰祭法所叙舜典之章句义疏也但郑曲説改宗为禜不可信耳】辑五瑞既月乃日觐四岳羣牧班瑞于羣后【辑敛瑞信也公执桓圭侯执信圭伯执躬圭子执谷璧男执蒲璧五等诸侯执之以合符于天子而验其信否也周礼天子执冒以朝诸侯郑氏注云名玉以冒以徳覆冒天下也诸侯始受命天子锡以圭圭头斜鋭其冒下斜刻小大长短广狭如之诸侯来朝天子以刻处冒其圭头有不同者则辨其伪也既尽觐见四岳四方之诸侯羣牧九州之牧伯也程子曰辑五瑞徴五等诸侯也此已上皆正月事至尽此月则四方诸侯有至者矣逺近不同来有先后故日日见之不如他朝防之同期于一日盖欲以少接之则得尽其询察礼意也班颁同羣后即侯牧也既见之后审知非伪则又颁还其瑞以与天下正始也】纂疏【语録问恐是王畿诸侯辑敛瑞玉是命圭合信如点检牌印之属曰不当指杀王畿如顾命太保率西方诸侯毕公率东方诸侯不数日诸侯皆至如此之速陈氏大猷曰类帝而下见君受命于天辑五瑞而下见臣受命于君】嵗二月东廵守至
