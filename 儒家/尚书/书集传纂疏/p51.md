<!-- { "loadSidebar": true } -->
　　洛诰【洛邑既定周公遣使告卜史氏录之以为洛诰又并记其君臣答问及成王命周公留治洛之事今文古文皆有○按周公拜手稽首以下周公授使者告卜之辞也王拜手稽首以下成王授使者复公之辞也王肇称殷礼以下周公教成王宅洛之事也公明保予冲子以下成王命公留后治洛之事也王命予来以下周公许成王留洛君臣各尽其责难之辞也伻来以下成王锡命毖殷命宁之事也戊辰以下史又记其祭祀册诰等事及周公居洛嵗月久近以附之以见周公作洛之始终而成王举祀发政之后即归于周而未尝都洛也】纂疏【因读尚书曰其间错误觧不得处煞多昔伯恭觧书因问之曰尚书还有觧不通处答曰无有因举洛诰问之云据成王只使周公往营洛故伻来献图及卜成王未尝一日居洛后面如何却与周公有许多答对又云王在新邑此如何觧伯恭无以答后得渠书云诚有觧不得处○洛诰之文有不可晓者其后乃言王在新邑而其前已屡有答问之词矣○三盘五诰之类实是难晓若要添减字硬说将去尽得然即是穿凿恐终无益耳○叶氏曰此篇当与召诰参看○王氏安石曰此诰有不可知者当缺之而释其可知者○愚按此篇大可疑者惟有公告王宅洛行祀出命之辞而不载王至洛之事与其日月观十二月在洛祭告命周公留治洛之事尚谨书之则自三月后至十二月前此数月中至洛之大事其书之也必矣观此篇首章九句脱简在康诰之首则王亲至洛行祀出命等事其脱简又可想矣且孺子其朋及汝惟冲子惟终等处聱牙难通上下不续又王曰公功棐廸笃之下无周公答辞而即继以王曰岂非此等处有脱简错简耶细推详之可见】
