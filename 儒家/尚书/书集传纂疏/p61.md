<!-- { "loadSidebar": true } -->

　　书集传纂疏卷五
　　谨案卷五第三十七页后八行自是厥后刋本自上衍曰字据孔氏传疏及各本删

<经部,书类,书集传纂疏>
　　钦定四库全书
　　书集传纂疏卷六　　　　　元　陈栎　撰朱子订定蔡氏集传
　　周官【成王训廸百官史録其言以周官名之亦训体也今文无古文有○案此篇与今周礼不同如三公三孤周礼皆不载或谓公孤兼官无正职故不载然三公论道经邦三孤贰公化非职乎职任之大无逾此矣或又谓师氏即太师保氏即太保然以师保之尊而又属司徒之职亦无是理也又此言六年五服一朝而周礼六服诸侯有一岁一见者二岁一见者三岁一见者亦与此不合是固可疑然周礼非圣人不能作也意周公方条治官之事而未及师保之职所谓未及者郑重而未及言之也书未成而公亡其间法制有未施用故与此异而冬官亦缺要之周礼首末未偹周公未成之书也惜哉读书者参互而考之则周公经制可得而论矣】纂疏【问司徒司马司空三公三少之官先生曰汉自古文尚书出方有周官篇伏生口授二十五篇无周官故汉只置太尉司徒司空为三公而无周三公三少盖未见古文尚书但见伏生书牧誓立政篇中所说司徒司马司空而置也古者诸侯之国只置得司徒司马司空三卿惟天子方得置三公三少六卿牧誓立政所说周家是时方为诸侯故不及三公三少及周官篇所说则周是时已得天下矣三公三少本以师道佐天子只是加官周公以太师兼宰召公以太保兼冡宰是以加官而兼宰相之职也后世官职益紊今遂以三公三少之官为加官不复有师保之任论道经邦之责矣然古者犹是文臣之有功徳重望者方得加师保之官以其有教辅天子之名也后世遂以诸子或武臣为之既是天子之子与武臣岂可任师保之责耶讹谬传袭不复改正○陈氏经曰周官立政之效也二篇大率相为表里周公作立政告武王王能推行之考此篇如抚万邦征弗庭即诘戎兵行天下之意也立太师傅保以下即用三宅之意也戒有官以典常作师即克用常人之意也成王尊所闻行所知如此其髙明光大宜哉○吕氏曰金縢成王初年书也洛诰周公还政之书也无逸立政公戒王之书也周官王亲政开物成务之书也合数篇以观成王可以见其本质焉可以见其昏明疑信之变焉可以是其讲贯啓发之深焉可以见其知类通达离师傅而不反焉过此有君陈乃周公没后有顾命乃王将没时成王进徳始终之序备矣周公格君始终之功着矣○愚谓周礼周公拟议未全未行之书周官成王建置训迪已施行之书也今只当据周官以解周官其与周礼不合处略之可也又吕氏以作周官时周公尚在深玩周官文意公时不在矣此殆成王老于世故后之书也如以不学戒卿士可见】
