<!-- { "loadSidebar": true } -->
　　【病鲧不能用也尧时天下皆君子惟此三小人故书之乃春秋常事不书之意　陈氏大猷曰祭法云禹能修鲧之功鲧非无功但不成耳　陈氏经曰圣人观人观其心术不观其才朱之启明共之僝功鲧之试可其才岂无所长心术不正才适足为为恶之资耳】帝曰咨四岳朕在位七十载汝能庸命巽朕位岳曰否徳忝帝位曰明明侧陋师锡帝曰有鳏在下曰虞舜帝曰俞予闻如何岳曰瞽子父顽母嚚象傲克谐以孝烝烝乂不格奸帝曰我其试哉女于时观厥刑于二女厘降二女于妫汭嫔于虞帝曰钦哉【朕古人自称之通号呉氏曰巽逊古通用言汝四岳能用我之命而可逊以此位乎盖丹朱既不肖羣臣又多不称故欲举以授人而先之四岳也否不通忝辱也明明上明谓明显之下明谓已在显位者举也侧陋防贱之人也言惟徳是举不拘贵贱也师众锡与也四岳羣臣诸侯同辞以对也鳏无妻之名虞氏舜名也俞应许之辞予闻者我亦尝闻是人也如何者复问其徳之详也岳曰四岳独对也瞽无目之名言舜乃瞽者之子也舜父号瞽叟心不则徳义之经为顽母舜后母也象舜异母弟名傲骄慢也谐和烝进也言舜不幸遭此而能和以孝使之进进以善自治而不至于大为奸恶也女以女与人也时是刑法也二女尧二女娥皇女英也此尧言其将试舜之意也庄子所谓二女事之以观其内是也盖夫妇之间隐防之际正始之道所系尤重故观人者于此为尤切也厘理降下也妫水名在今河中府河东县出歴山入河尔雅曰水北曰汭亦小水入大水之名盖两水合流之内也故从水从内盖舜所居之地嫔妇也虞舜氏也史言尧治装下嫁二女于妫水之北使为舜妇于虞氏之家也钦哉尧戒二女之辞即礼所谓往之女家必敬必戒者况以天子之女嫁于匹夫尤不可不深戒之也】纂疏【语録我其试哉至于二女皆尧言厘降至于虞乃史官之辞帝曰钦哉是尧戒二女之辞如所谓往之女家必敬必戒是也若如此看不觧亦自分明厘训治厘降只是经理二女下降时事　孔氏曰以女妻舜以治家观治国　周子曰家难而天下易家亲而天下疎也家人离必起于妇人故暌次家人以二女同居而志不同行也尧所以厘降二女于妫汭舜可禅乎吾兹试矣是治天下观于家治家观身而已矣　张氏曰刑谓以身仪之如诗刑于寡妻　曽氏巩曰烝如烝之浮浮之烝盛徳上达化而熟之使不自知也　吕氏曰烝烝有熏灌意如甑炊物薪然不继则气息不腾烝烝之功闲断不能熟物火既不歇自然烝烝以至于熟舜处顽嚚傲之间彼为恶之力日日不已非孝诚熏灌工夫源源力量安能胜之舜已居父母兄弟之至难尧又置之天下尤难之地平常俯育易分仰事之力况顽嚚傲之闲以骄贵之二女处之此天下之至难舜无难焉使恶者不至于恶而贵者忘其为贵非至圣孰能之尧典一篇始终莫非钦敬始曰钦明终曰钦哉中曰允恭钦若敬授寅賔寅饯敬致往钦谆谆言之尤一书之纲领不但一篇之纲领也陈氏大猷曰舜自处顽嚚傲之闲而尽其道固难使二女处焉而尽其道尤难使非化二女与已同徳安能如此二女其亦舜之俦欤】
　　舜典【今文古文皆有今文合于尧典篇无篇首二十八字　唐孔氏曰东晋梅赜上孔传阙舜典自乃命以位以上二十八字世所不传多用王范之注补之而皆以慎徽五典以下为舜典之初至齐萧鸾建武四年姚方兴大航头得孔氏传古文舜典乃上之事未施行而方兴以罪致戮至隋开皇初购求遗典始得之今按古文孔传尚书有曰若稽古以下二十八字伏生以舜典合于尧典只以慎徽五典以上接帝曰钦哉之下而无此二十八字梅赜既失孔传舜典故亦不知有此二十八字而慎徽五典以下则固具于伏生之书故传者用王范之注以补之至姚方兴乃得古文孔传舜典于是始知有此二十八字或者由此乃谓古文舜典一篇皆尽亡失至是方全得之遂疑其伪盖过论也】纂疏【程子曰舜典篇末载舜死是夏时所作可知与尧典虞时所作同】
