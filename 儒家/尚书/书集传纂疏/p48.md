<!-- { "loadSidebar": true } -->
　　王若曰眀大命于妹邦【妹邦即诗所谓沬乡篇首称妹邦者诰命专为妹邦发也】纂疏【孔氏曰妹地纣所都朝歌以北是○薛氏曰妹古沬字沬水名因水名地○愚谓大命即下文是】乃穆考文王肇国在西土厥诰毖庶邦庶士越少正御事朝夕曰祀兹酒惟天降命肇我民惟元祀【穆敬也诗曰穆穆文王是也上篇言文王眀德则曰显考此篇言文王告毖则曰穆考言各有当也或曰文王世次为穆亦通毖戒谨也少正官之副贰也文王朝夕勅戒之曰惟祭祀则用此酒天始令民作酒者为大祭祀而已西土庶邦逺去商邑文王诰毖亦谆谆以酒为戒则商邑可知矣文王为西伯故得告毖庶邦云】纂疏【唐孔氏曰世本云仪狄造酒又云杜康本人以意为之今言天降命盖人为亦天所使也○林氏曰非大祀而用酒则非天所以降命之本意矣○愚谓昭穆之穆与左传合此不易之论以穆考为穆穆之考则诗称武王曰率见昭考昭字将何以训之邪传首四十字可删】天降威我民用大乱丧德亦罔非酒惟行越小大邦用丧亦罔非酒惟辜【酒之祸人也而以为天降威者祸乱之成是亦天尔箕子言受酗酒亦曰天毒降灾正此意也民之丧徳君之丧邦皆由于酒丧德故言行丧邦故言辜】纂疏【朱子谓南轩张氏酒诰觧天降命降威处诚千百年儒者所不及其説曰酒之为物本以奉祭祀供賔客此即天之降命也而人以酒之故至于丧身失德即天之降威也释氏本恶天之降威者乃并与天之降命者去之吾儒则不然去其降威者而已降威者去而降命者自在如饮食而至于暴殄天物释氏恶之必欲茹蔬果吾儒则不至于暴殄而已衣物至于穷极奢侈释氏恶之必欲衣壊包之衣吾儒则去其奢侈而已至于恶滛慝而絶夫妇吾儒则去滛慝而已释氏本恶人欲并与天理之公者去之吾儒去人欲所谓天理昭然矣譬之水焉释氏恶泥沙之浊而窒以土不知土之既窒则无水可饮吾儒不然澄其泥沙而水之清者可酌此儒释之分也叶绍翁四朝闻见録○吕氏曰天降命所以使民置酒者以祭祀无酒无以荐馨香非以资人之酣饮也后人失其本意乃以酒得祸而亦曰天降者天理不在人心外民为酒所困即天之降威也○林氏曰酒人所为人以酒丧徳丧邦皆自作孽而以为天降威盖古人于事之成败未尝不归之天天虽髙髙在上人之起居动静未有不与之俱者则人之所为孰非天之所为哉○陈氏曰朝夕曰之下文王诰毖庶邦庶士之辞○史氏渐曰卫人服酒诰之训何其能世守于无穷也始也商俗滛湎武王以酒诰戒之逮幽王时上下沈湎卫武公作賔之初筵以自戒见卫人非特一时闻训不敢自越于禁防又能以此禁防传为子孙法焉○愚谓天降命与天降威相对设酒初意本为祭祀乃天之降命也酒之流生祸亦天之降威也酒一而已用以祀者此酒也丧德丧邦者亦此酒也天理人欲同行异情人之于酒能于祭祀而知其本于降命之天又能于燕饮而凛然知降威之天则天理行而人欲窒方无酒祸矣】文王诰教小子有正有事无彛酒越庶国饮惟祀德将无醉【小子少子之称以其血气未定尤易纵酒丧德故文王専诰教之有正有官守者有事有职业者无毋同彛常也毋常于酒其饮惟于祭祀之时然亦必以德将之无至于醉也】纂疏【陈氏大猷曰此文王又告教庶邦庶士之小子○林氏曰禁于未发之谓豫发然后禁则扞格而难胜故汤训蒙士文王教小子穆王告防子童孙与易养蒙一也○陈氏曰有正者有正人之官以治之有事民各有业也有官则不敢饮有事则不暇饮惟祀饮福受胙也○愚谓以德将之不至于醉天理足以制人欲也及乱而燕丧威仪无德以将之故耳】惟曰我民迪小子惟土物爱厥心臧聦听祖考之彛训越小大德小子惟一【文王言我民亦常训导其子孙惟土物之爱勤稼穑服田亩无外慕则心之所守者正而善日生为子孙者亦当聦聼其祖父之常训不可以谨酒为小德小德大德小子惟一视之可也】纂疏【薛氏曰糜谷为酒非爱土物也○吕氏曰纵酒者多不事稼穑勤稼心臧者必不暇纵酒聼贵聦不聦则诲谆谆聼藐藐矣时纵酒者必以为小德无害于事但于大德用力足矣殊不知以酒为小德正病之根源也以为小而不戒必至纵而不止不可分彼为大徳此为小徳当合为一以一体视之○真氏曰惟土物是爱故其心臧一溺于酒必旁求珍异以自奉其欲广其心蠧矣是时为子孙者亦各聦聼祖考常训训之常则入于耳者熟聼之聦则志于心也恪故于小大德视之惟一不以谨酒为小焉以谨酒为小德则湎酒亦小过乎】妹土嗣尔股肱纯其艺黍稷奔走事厥考厥长肇牵车牛逺服贾用孝养厥父母厥父母庆自洗腆致用酒【此武王教妹土之民也嗣续纯大肇敏服事也言妹土民当嗣续汝四肢之力无有怠惰大修农工服劳田亩奔走以事其父兄或敏于贸易牵车牛逺事贾以孝养其父母父母喜庆然后可自洗腆致用酒洗以致其洁腆以致其厚也薛氏曰或大修农功或逺服商贾以养父母父母庆则汝可以用酒也】纂疏【孔氏曰今往当使妹土之人继汝股肱之教为纯一之行勤种黍稷奔走事其父兄农功既毕始牵车牛载其所有求易所无逺行贾卖用其所得珍异孝养其父母其父母善子之行子乃自洁厚致用酒养也○王氏曰肈者既种黍稷始牵车牛也民以农为本贾为末○真氏曰此土之民久染沉酣之俗继自今宜纯用股肱之力以从事于农商以养其父母兼农商言之于理为长○吕氏曰前禁酒如此之严此复教之致用酒者教至于断人情则不行所以闭其饮酒之门者多矣故开其一而使之有节但不可逾此节耳○余氏曰惟天不畀纯侵戎我国家纯皆纯字絶句此乃以纯字属下句何邪○葵初王氏希旦曰肈训敏不如从孔民只训始肈修肈造皆然○愚案训纯为大亦不如从孔氏训为一此以下武王通教妹土之民与臣及康叔也何以见其用心之纯以先艺黍稷后逺服贾无非续其股肱之力而其用心惟在于事考长养父母未尝分心于他适也先用心于黍稷余力始从事于服贾见急于务本而不急于逐末亦风俗之厚也服田者务本固惟以考养为心服贾者易逐末亦惟以孝养为心尚奚暇于纵酒哉】庶士有正越庶伯君子其尔典听朕教尔大克羞耇惟君尔乃饮食醉饱丕惟曰尔克永观省作稽中德尔尚克羞馈祀尔乃自介用逸兹乃允惟王正事之臣兹亦惟天若元德永不防在王家【此武王教妹上之臣也伯长也曰君子者贤之也典常也羞养也言其大能养老也惟君未详丕惟曰者大言也介助也用逸者用以宴乐也言尔能常常反观内省使念虑之发营为之际悉稽乎中正之徳而无过不及之差则徳全于身而可以交于神眀矣如是则庶几能进馈祀尔亦可自副而用晏乐也如此则信为王治事之臣如此亦惟天顺元德而永不防在王家矣案上文父母庆则可饮酒克脩耇则可饮酒羞馈祀则可饮酒本欲禁絶其饮今乃反开其端者不禁之禁也圣人之教不廹而民从者此也孝养羞耇馈祀皆因其良心之发而利导之人果能尽此三者且为成徳之士矣而何忧其湎酒也哉】纂疏【孔氏曰汝大能进老成人之道则为君矣如此汝乃饮食醉饱能稽中徳则汝庶几能进馈食于祖考矣○王氏曰非耇老不敢醉饱○陈氏大猷曰惟君上下疑有缺文○林氏曰大能进徳至于耇老则尔得以饮食醉饱盖先王养老之礼执酱执爵割牲奉俎凡以致其醉饱耳作而稽于中徳未尝过差则庶几能进馈食于祖考乃自助而用逸也丧徳丧邦皆以为天之降威则永观省稽中徳者天安得不若其元德哉○吕氏曰开人饮酒之门不过奉亲养老祭祀三节皆自其良心发见处开之也○陈氏经曰中者无过之谓无故而纵饮与絶人饮皆非中也惟祭祀养老孝养之时饮酒他时不得饮则不至于纵亦不至于拘此乃中徳也自非观省为逺虑安能如此纵饮一时而防后患禁之太甚而难久行皆非永观省也能如是则下文云云皆其効也○愚谓羞耇之羞训养羞馈祀之羞训进不若孔注皆训为进自介之介训大与助皆未稳当介刚介以自守也当如介如石不以三公易其介之介自介以用逸则以介然自守之节操用之于欢然自逸之宴乐以介用逸非以逸为逸虽逸而不过矣岂至于纵酒哉此数句以稽中德为主能稽中德则无过不及饮惟见于羞馈祀而非祀不饮逸必持之以介而非介不逸以此乃可为王正事之臣中则无不正也以此天亦若其元徳由中德可充之为大徳也徳之一字为酒诰一篇之纲领譬之数千丈浑之一寸胶也前之徳将无醉后之经徳徳显徳馨与此之稽中德若元徳实前后互相照应云】王曰封我西土棐徂邦君御事小子尚克用文王教不腆于酒故我至于今克受殷之命【徂徃也辅佐文王往日之邦君御事小子也言文王毖酒之教其大如此】纂疏【真氏曰有司之不腆酒于天命何预乃以克受殷命为职此之由何也但观幽厉陈隋之朝上下沈酣以致坠失天命则谨酒而受天命复何疑哉○吴氏曰凡称我皆武王自谓○愚按蔡训棐徂本孔注然当阙疑三篇为武王书观故我至于今克受殷命一句可以无疑矣上文言邦君以下用文王教故武王即以我受殷命承之若以为周公之言则是用文王教之下略无一字及武王周公敢自谓我克受殷命邪我受殷命武王可自言周公不可言不待眀者而后知也】王曰封我闻惟曰在昔殷先哲王迪畏天显小民经德秉哲自成汤咸至于帝乙成王畏相惟御事厥棐有恭不敢自暇自逸矧曰其敢崇饮【以商君臣之不暇逸者告康叔也殷先哲王汤也迪畏者畏之而见于行也畏天之眀命畏小民之难保经其徳而不变所以处已也秉其哲而不惑所以用人也汤之垂统如此故自汤至于帝乙贤圣之君六七作虽世代不同而皆能成就君徳敬畏辅相故当时御事之臣亦皆尽忠辅翼而有责难之恭自暇自逸犹且不敢况曰其敢尚饮乎】纂疏【唐孔氏曰周受命于殷兼卫居殷地故举殷代以酒兴亡为戒○陈氏大猷曰经徳秉哲乃畏天畏民之实○王氏炎曰御事犹言治事凡经言御事兼小大之臣皆可称也○真氏曰此章乃一篇之根本凡人敬则不纵欲纵欲则不敬商之君臣既一于敬举天下之物欲不足以动之况荒败于酒乎此正天理人欲相为消长之几也○愚谓上文言周受殷命故举殷之以酒兴亡以为戒此先言殷先王以不湎酒而兴也迪畏以下数句与崇饮相反迪畏天民则常若上帝之临汝常见小人之难保敢纵酒乎一纵酒则玩而不知畏天显虽可畏酣饮则不暇顾小民虽可畏酣饮则不暇恤矣常其德持其哲则有守而不昏必不纵酒一纵酒则酗于酒徳而所守变荒迷于酒而所见昏矣畏相棐恭不暇不逸则有敬畏无暇逸必不纵酒一纵酒则君臣沦胥醺酣之场而荒酖逸豫不暇顾矣商人以尚敬为法尚饮为戒曰畏曰恭皆尚敬之谓也尚敬则百善成尚饮则百邪生】越在外服侯甸男卫邦伯越在内服百僚庶尹惟亚惟服宗工越百姓里居防敢湎于酒不惟不敢亦不暇惟助成王德显越尹人祗辟【自御事而下在外服则有侯甸男卫诸侯与其长伯在内服则有百僚庶尹惟亚惟服宗工国中百姓与夫里居者亦皆不敢沈湎于酒不惟不敢亦不暇不敢者有所畏不暇者有所勉惟欲上以助成君徳而使之昭著下以助尹人祗辟而使之益不怠耳成王顾上文成王而言祗辟顾上文有恭而言吕氏曰尹人者百官诸侯之长也指上文御事而言】纂疏【陈氏大猷曰越及也内服畿内庶尹众官之正乐正酒正之类亚次大夫服奔走服事之人下士府史之属宗工尊官及百官族姓不仕居里者朝廷邦国君臣风化如此不敢者畏而不敢纵耳不暇则有职者勤于职无职者勤于德纵之为亦不为也只辟敬君也○陈氏经曰商先王以迪畏为心已之所行此畏子孙之所遵此畏羣臣之所効法无非此畏不惟王朝御事为然外服之诸侯内服之百官里居之百姓莫不然君臣上下内外无一不在敬畏中不惟不敢饮亦不暇饮所以不暇者何事上以辅成君徳之显眀下以尽正人之道而自敬其法而已矣○愚谓此一节当合上一节为一章言商先王之前后君臣内外一皆以敬畏修徳为心故不暇湎酒而兴欲康叔法其所以兴也】我闻亦惟曰在今后嗣王酣身厥命防显于民祗保越怨不易诞惟厥纵滛泆于非彛用燕丧威仪民防不衋伤心惟荒腆于酒不惟自息乃逸厥心疾狠不克畏死辜在商邑越殷国灭无罹弗惟德馨香祀登闻于天诞惟民怨庶羣自酒腥闻在上故天降丧于殷防爱于殷惟逸天非虐惟民自速辜【以商受荒腆于酒者告康叔也后嗣王受也受沈酣其身昏迷于政命令不着于民其所祗保者惟在于作怨之事不肯悛改大惟纵滛泆于非彛泰誓所谓竒技滛巧也燕安也用安逸而丧其威仪史记受为酒池肉林使男女祼而相逐其威仪之丧如此此民所以无不痛伤其心悼国之将亡也而受方且荒怠益厚于酒不思自息其逸力行无度其心疾狠虽杀身而不畏也辜在商邑虽灭国而不忧也弗事上帝无馨香之徳以格天大惟民怨惟羣酗腥秽之徳以闻于上故上天降丧于殷无有眷爱之意者亦惟受纵逸故也天岂虐殷惟殷人酗酒自速其辜尔曰民者犹曰先民君臣之通称也】纂疏【苏氏曰祗适也○愚谓此言纣以湎酒而亡欲康叔戒其所以亡也此章与前多相反以相应前曰祀兹酒此言弗惟徳馨香祀庶羣自酒腥闻于上设酒初意本以祭祀今不用于祭祀而惟用于羣饮无馨香之闻而惟腥秽之闻不亡何待前曰天降丧小大邦用丧罔非酒惟辜此曰天降丧于殷惟民自速辜前乃泛言其理此専指殷亡之事以实其説也前曰自介用逸继曰不敢自逸此又曰不惟自息乃逸防爱于殷惟逸自介用逸以介用逸也自息乃逸惟逸以逸为逸也使不以刚介之介训之而但曰大曰助则与此所云逸者何以异哉】王曰封予不惟若兹多诰古人有言曰人无于水监当于民监今惟殷坠厥命我其可不大监抚于时【我不惟如此多言所以言汤言受如此其详者古人谓人无于水监水能见人之妍丑而已当于民监则其得失可知今殷民自速辜既坠厥命矣我其可不以殷民之失为大监戒以抚安斯时乎】纂疏【愚谓此緫结上文殷先王后嗣王两章欲今日监之以起下章之意】予惟曰汝劼毖殷献臣侯甸男卫矧太史友内史友越献臣百宗工矧惟尔事服休服采矧惟若畴圻父薄违农父若保宏父定辟矧汝刚制于酒【劼用力也汝当用力戒谨殷之贤臣与邻国之侯甸男卫使之不湎于酒也毖殷献臣侯甸男卫与文王毖庶邦庶士同义殷之贤臣诸侯固欲知所谨矣况太史掌六典八法八则内史掌八柄之法汝之所友者及其贤臣百寮大臣可不谨于酒乎太史内史献臣百宗工固欲知所谨矣况尔之所事服休坐而论道之臣服采起而作事之臣可不谨于酒乎曰友曰事者国君有所友有所事也然盛德有不可友者故孟子曰古之人曰事之云乎岂曰友之云乎服休服采固欲知所谨矣况尔之畴匹而位三卿者若圻父迫逐违命者乎若农父之顺保万民者乎若宏父之制其经界以定法者乎皆不可不谨于酒也圻父政官司马也主封圻农父教官司徒也主农宏父事官司空也主廓地居民谓之父者尊之也先言圻父者制殷人湎酒以政为急也圻父农父宏父固欲知所谨矣况汝之身所以为一国之视效者可不谨于酒乎故曰矧汝刚制于酒刚制亦劼毖之意刚果用力以制之也此章自逺而近自卑而尊等而上之则欲其自康叔之身始以是为治孰能御之而况毖于酒德也哉】纂疏【因论防书曰人説荆公穿凿只是好处也用还他且如矧惟若畴止定辟古注从父字絶句荆公从违保辟絶句夐出诸儒之表○王氏曰殷献臣谓尝仕商而今里居者侯甸男卫诸侯接于卫者服休以德为事谓在位者服采以事为事谓在职者戒康叔劼毖所賔所友所事之人相与以毖于酒○林氏曰康叔为诸侯长故及侯甸男卫献臣百宗工此周贤臣之致仕里居者○薛氏曰二史掌邦法在王朝则贰宰在侯国则居賔友之地○陈氏傅良曰诸侯有大史无内史内史惟天子有之此内史商故臣叔所当视为友者也○王氏雱曰服休以德为事休德也作徳日休是也服采以事为事采事也若予采是也○苏氏曰酒非刚者不能制○吕氏曰刚制二字最有力时酒之为害深泛泛悠悠则不能制○愚谓刚制亦劼毖之意而用力加重焉亦自介意也此章四矧字一节重于一节所任愈重则所戒愈严劼毖以上所戒勅言刚制以已所检制言在羣臣则当谨上之戒在康叔则当防已之欲严于身以率其下也】厥或诰曰羣饮汝勿佚尽执拘以归于周予其杀【羣饮者商民羣聚而饮为奸恶者也佚失也其者未定辞也苏氏曰予其杀者未必杀也犹今法曰当斩者皆具狱以待命不必死也然必立法者欲人畏而不敢犯也羣饮盖亦当时之法有羣聚饮酒谋为大奸者其详不可得而闻矣如今之法有曰夜聚晓散者皆死罪盖聚而为妖逆者也使后世不知其详而徒闻其名凡民夜相过者輙杀之可乎】纂疏【孔氏曰我其择最重者而杀之○刘氏曰此书不责商民之湎滛而责在位之躬化自矧太史友以下皆康叔之百官有司也曰羣饮指此等也使民为羣饮康叔以国君治之何所不可而何必归于京师乎执归于周恐叔之专杀予其杀严为之刑而未必杀也忠厚之意寓于严厉之言为一篇始终皆以在位者为言觧者尽以民言之过矣】又惟殷之迪诸臣惟工乃湎于酒勿庸杀之姑惟教之【殷受导迪为恶之诸臣百工虽湎于酒未能遽革而非羣聚为奸恶者无庸杀之且惟教之】纂疏【董氏鼎曰殷臣湎酒者勿杀而姑教之以其染恶深而被化浅也】有斯眀享乃不用我教辞惟我一人弗恤弗蠲乃事时同于杀【有者不防之也斯此也指教辞而言享上享下之享言殷诸臣百工不防教辞不湎于酒我则眀享之其不用我教辞惟我一人不恤于汝弗洁汝事时则同汝于羣饮诛杀之罪矣】纂疏【吕氏曰明享彰眀使享禄位示劝也○夏氏曰有此酒将以眀洁为享祀用非为羣饮设也如文王毖庶邦谓祀兹酒也如此教之乃不用我教辞时则可与羣饮者同杀矣○愚谓有斯如左传所谓君若辱有寡君此三节若严刻而实无所不用其忠厚也】王曰封汝典聼朕毖勿辩乃司民湎于酒【辩治也乃司有司也即上文诸臣百工之类言康叔不治其诸臣百工之湎酒则民之湎酒者不可禁矣】纂疏【孔氏曰辩使也勿使汝所司之民沉湎于酒○唐孔氏曰勿使汝所司民之吏沉湎于酒吏当正身以率民也○愚谓汝当常主于聼我毖慎之言也酒诰一篇终始以毖慎言始曰厥诰毖庶邦庶士将终曰劼毖殷献臣篇终又曰汝典聼朕毖毖之一辞一篇三致意又提其要以致谆切之训云末八字恐有脱误不若缺之】
