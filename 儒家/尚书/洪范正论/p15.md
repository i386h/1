<!-- { "loadSidebar": true } -->
　　苏氏曰六极之极穷也苦也与孟子使我至于此极也同林氏曰张晦之【名景宋初人】云福有五而极有六其义相反不必数之相敌五福曰夀曰考终命六极曰凶短折此一极而反二福也五福曰富六极曰贫此一极反一福也五福曰康宁六极曰疾曰忧五福曰攸好徳六极曰恶曰弱此二极而反一福也葢亦各尽其意而已汉儒必以六极配五福故于福之一极无所丽而附防之説生焉殆所谓不知而作也蔡氏曰六极以极之重轻为先后
　　一凶短折传云动不遇吉短未六十折未三十疏云动不遇吉者解凶也传以夀为百二十年短者半之为未六十折又半为未三十郑以为凶短折皆是夭枉之名未龀曰凶未冠曰短未防曰折汉书五行志云伤人曰凶禽兽曰短草木曰折一曰凶夭是也兄丧弟曰短父丧子曰折并与孔不同今按凶反考终命短折反夀乃不易之义孔以凶为动不遇吉郑云未龀曰凶皆非也后二説与洪范无涉张晦之谓凶乃死于征战与刑戮者黄文叔云畏厌溺皆是愚谓单豹虎食宋共姬火焚之亦凶也
　　纂注王氏【炎】曰比干死刑仇牧死乱狼瞫死战亦凶乎楚执解曰下臣考死又何求死而合义虽不毙牖下非凶也此説辨已见前髙朗令终君子之常也不幸而不得其死是亦凶而不可谓考终命也【论语有两不得其死羿奡小人也仲由君子也】
　　二疾三忧传云常有疾苦多所忧是也林氏云疾者疫疠之谓按疫疠乃一时天行不正之气非乆即愈不足以为极经所谓疾葢经年病患及体中之有废疾者庄子言有隂阳之患有人事之患葢疾者隂阳之患而忧者人事之患也舜不顺于父母如穷人无所归文王之明夷仲尼之旅人皆忧也
　　四贫传云困于财也王介甫云富贵人所欲贫贱人所恶而福极不言贵贱何也曰五福者自天子至庶人皆可使慕而向六极亦皆可使畏而逺若贵贱则有常分矣使自公侯至庶人皆慕贵欲其至而不欲贱之在已则陵犯夺何有终穷诗曰实命不犹葢王者之世欲贱者之安其贱如此王新野非之曰不言贵欲人之安于贱则独不欲使人安于贫乎黄氏日抄云三代之法贵者始富言富则知其贵所谓禄以驭其富也然则小民皆不得富矣论语既庶则富之孟子曰民可使富此何説乎纂疏载顾氏【临】曰不言贵虽以严分然贵未必为福贱未必为祸故桀纣贵为天子而不得其死顔回原宪到今称之此説较胜独陈夀翁云五福通天下而言故不言贵深得经防要当以此为定义然天下之人贵者絶少不贵亦何害于事若衣食困乏则无以为生矣贵贱实不足以为福极故经不言不必引桀纣顔原以为证也
　　简端録云富可以通乎上下用天之道分地之利谨身节用以养父母此庶人之富庶人之福也士大夫以上由是而推若贵则天所设以理天职而治天民天下不能皆贵也安得列而为福耶此五福之所以有富而无贵也此説更好
　　世人以多子为福无后为祸而洪范亦不言何也其义犹之乎贵贱也华封人之祝尧曰愿圣人富夀多男子尧曰多男子则多累是多子不足以为福也而况又有不肖者杂生乎其间贻父母忧乎兄弟之子犹子也己无子而立之以为继嗣使享祀不絶亦可矣何遽为祸此其所以不言也昌黎先生慰孟东野失子诗曰有子与无子祸福未可原鱼子满母腹一一欲谁怜细腰不自乳举族成鳏防枭啄母脑母死子始翻蝮蛇生子时坼裂肠与肝好子虽云好未还恩与勤恶子不可説防枭蝮蛇然有子且勿喜无子固勿叹然则多子与无后诚不足以当福极矣
　　五恶六弱传云丑陋尩劣疏云尩劣并是弱事为筋力弱亦为志气弱郑云愚懦不毅曰弱言其志气弱也张晦之曰人有丑陋而好徳尩劣而立事岂可以为极乎恶者凶恶之谓弱者懦弱之谓人情恶则凶无所不至弱则懦而无立故此二者皆灭徳之道也王介甫曰恶者小人之刚也弱者小人之柔也葢茍非好徳则为恶与弱矣东莱书説云人之所以不能自彊为善或牵引入于恶而不能自拔者皆懦而无立者耳故弱居六极之终大抵为善主于刚万恶之源主于弱恶弱皆以气禀言对攸好徳此后人胜前人处也
　　五福六极是两头尽处中间尚有一等非福非极者四十以上未及六十不可谓夀亦不可谓短折衣食粗给不可谓富亦不可谓贫偶然病患暂时烦恼不可谓康宁亦不可谓疾忧不协于极不罹于咎不可谓攸好徳亦不可谓恶弱不能养生以尽年如湛酒溺色之不可谓考终命亦不可谓之凶也
　　疏云五行传有致极之文无致福之事郑依书传云凶短折思不睿之罚疾视不明之罚忧言不从之罚贫听不聪之罚恶貌不恭之罚弱皇不极之罚反此而云王者思睿则致夀听聪则致富视明则致康宁言从则致攸好徳貌恭则致考终命所以然者不独行运气性相感以义言之以思睿则无壅神安而保命故夀若则不通殇神夭性所以短折也听聪则谋当所求而防故致富违而失计故贫也视明照了性得而安宁不明以扰神而疾也言从由于徳故好者徳也不从而无徳所以忧耳貌恭则容俨形美而成性以终其命容毁故致恶也不能为大中所以弱也此亦孔所不同焉渭按郑依书传谓伏生尚书大传也向歆之説本于伏生其以五事配福极支离穿凿无一可通晓人付之一笑不足置辨也
　　五福六极皆天之所为非人之所设也且统天下之人而言之不专主人君而汉儒以为五事敬不敬之所致安国传颇能埽除而颖达复存郑説张晦之曰上之人使民舒泰则各尽其夀乐业则各得其富无疾忧所以康宁知礼逊所以攸好徳不死于征战不陷于形戮所以考终命其或死于征战陷于形戮则凶短折隂阳不调则疾多失其所则忧赋敛繁食货乏则贫礼教失风俗坏则恶而弱福极之柄全在君而已此皆以皇极章敛时锡福之道言之非此章之正义也葢经于福极但列其目而向用威用之意全在言外今乃断归人事而忘其为出乎天命则谬矣
　　林氏云董仲舒曰尧舜行徳则民仁夀桀纣行暴则民鄙夭夫仁夀鄙夭虽若制之于天非人力所能为也然尧舜之世则民仁夀非其生而皆仁夀也尧舜之治天下伦攸叙休征时至则不期于仁夀而自仁夀也桀纣之世则民鄙夭非其生而鄙夭也桀纣之治天下伦攸斁咎征相仍则不期于鄙夭而自鄙夭也故仁夀鄙夭虽本于天而君实制其命故易之论天地曰鼓万物而不与圣人同忧言天地之于物仁夀鄙夭任其自尔无所容心至于圣人则有忧患于其间故能裁成辅相以立生民之命向用五福威用六极此圣人之忧患也渭按林氏此论虽亦归重人主而未尝不推本于天立言庶防无以福极为天地之无心向威为圣人之忧患则可谓能钩其矣
　　人之福极皆出于天命所谓莫之为而为莫之致而至者也君相虽云造命岂能举天下之人锡之福而去其极但王者向威之心观民以考已则固欲其有福而无极耳葢至诚无息之道薰蒸透彻使太和之气充塞于宇宙则天之所以生人者当必福多而极少百年累洽诚有是理然天地之大人犹有所憾博施济众尧舜其犹病诸何则心无穷而力有限也禹箕之意亦唯欲建极之君常存此向威之心钦钦焉不敢一日稍自纵逸耳原不限定天下之人皆有福而无极然后为无愧于敷锡之治也











　　洪范正论卷五
