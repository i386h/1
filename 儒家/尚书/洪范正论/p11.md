<!-- { "loadSidebar": true } -->
　　司马文正【光】云诛一不善而天下不善者皆惧故谓之威赏一有功而天下之有功者皆喜故谓之福人主必聪明刚断然后能威福之柄苏文忠【轼】云欲威福不移乎下莫若舍己而从众众之所是我则为之众之所非我则去之夫众未有不公而人君者天下公议主也如此则威福将安归乎不然违众而用己己之耳目终不能徧天下要必有资之于人爱憎喜怒各行其私而谗邪之说行矣然后从而赏罚之虽名为人主之威福而其实左右之私也奸人窃其威福而鬻之于外则权与人主侔矣渭按司马公以聪明刚断为威福之道固也然或自用其聪明自恃其刚断而以一己之好恶为赏罚则威福非天下之公必有从而窃之者矣威福之柄移于大臣而与迩臣图之则威福即移于迩臣移于迩臣而与小臣图之则威福即移于小臣王室陵夷朝廷多难而惟诸侯是依则威福之柄遂移于诸侯不至于大夫僭礼乐陪臣窃国命不止故人主之大权一落不复不可不慎之于始也唯建极之君公听并观以天下之好恶为赏罚爵人于朝与士共之刑人于市与众弃之如此则虽有奸雄亦无所容其盗弄而宗社有无疆之休矣故吾以为东坡之论贤于涑水云皇建其有极修己之事毕矣以下皆治人之事而进君子退小人为最急苟无好徳而锡之福则淫朋比徳偏党成风而皇极之体坏矣其次莫如总揽权势不使下移苟臣而有作福作威玉食则害家凶国僭窃相承而皇极之用隳矣故二畴独丁宁反覆不厌其辞之繁也








　　洪范正论卷四
<经部,书类,洪范正论>
　　钦定四库全书
　　洪范正论卷五
　　徳清胡渭撰
　　七稽疑择建立卜筮人乃命卜筮
　　传曰曰卜蓍曰筮苏氏曰知卜筮者天下不为少矣择谓择其贤者卜筮必命此人不使不立者占也吕氏曰圣人占卜假蓍以寓其神蓍者至公无私之物必择卜筮之人其至公无私与之无间然后可以通乎蓍林氏曰卜筮天所示也人事尽而后可以求之天故必皇极建三徳乂至于有疑然后尽人谋而断之卜筮茍人事不尽而惟卜筮是拘虽吉何补故筮稽疑必在皇极三徳之后不可骤语也又曰春秋时卜徒父史墨之皆列国建立之官则命以卜筮余人不得卜筮古之制也
　　纂传朱子曰岁久则灵蓍生百年亦物之神灵者卜筮问神以蓍神灵之物故假之以验其卦兆卜法以明火爇柴灼为兆筮法以四十九蓍分挂揲扐凡十有八变而卦成
　　曰雨曰霁曰曰驿曰克曰贞曰悔凡七卜五占用二衍忒【释文霁子细反蒙武工反徐亡钩反驿音亦】
　　正义曰雨霁驿克者灼为兆其璺坼形状有五种是卜兆之常法也衍忒者谓卜筮皆当衍其义极其变黄氏曰润泽曰雨清明曰霁防晦曰踈散曰驿错袭曰克吕氏曰兆有定体卦有定辞自其有变动之差而天下之至变生焉故善卜筮者必自其差忒而推衍之
　　正义说文云霁雨止也霁似雨止则雨似雨下郑曰霁如雨止者云在上也雺声近诗云零雨其蒙则蒙是闇之义故以雺为兆是隂闇也圛即驿也故以为兆气落驿不连属落驿希踈之意也雨霁既相对则驿亦相对故驿为落驿气不连属则雺为气连闇也王肃云圛霍驿消减如云隂雺天气下地不应闇防也其意如孔言郑以圛为明言色泽光明也雺者气泽郁郁防防也自以明闇相对异于孔也克谓兆相交错王肃云兆相侵入葢兆为二坼其坼相交也郑曰克者如雨气色相侵入卜筮之事体用难明故先儒各以意说未知孰得其本今之用其兆横者为土立者为木斜向径者为金背径者为火因兆而细曲者为水不知与此五者同异如何此五兆不言一曰二曰者灼所遇无先后也今按近世诸儒说五兆者大抵不离乎孔氏而黄文叔摘取二字尤为简切故特着之
　　蔡传云雨者如雨其兆为水霁者开霁其兆为火者昧其兆为木驿者络驿不属其兆为金克者交错有相胜之意其兆为土按以五兆配五行起自后世非古法也孔疏但举今法以相况曰不知同异如何未尝以稽疑之五兆分配五行也周礼占人疏亦云兆之墨纵横其形体象如金木水火土凡卜欲作墨之时灼之四足依四时而灼之其兆直上向背者为木兆直下向足者为水兆邪向背者为火兆邪向下者为金兆横者为土兆此亦举今法以相况未尝以雨霁蒙驿克相配蔡传率尔附防殊觉卤莽
　　周礼卜师掌开之四兆一曰方兆二曰功兆三曰义兆四曰弓兆郑康成注云方功义弓之名未闻而郑锷薛季宜各为之解多附防唯黄文叔云方功义弓璺坼之象防传首足俯仰开趻葢其余法此言大意己得之体兆古今名数不同在夏商为雨霁驿克在周为方功义弓在汉为首足俯仰开趻其同异不知如何书已亡无所考证阙疑焉可也
　　周礼占人掌占凡卜簭君占体大夫占色史占墨卜人占坼体即大卜所谓经兆之体百有二十者也郑注云体兆象色兆气墨兆广坼兆璺贾疏云就兆中视其气似有雨及雨止之象等是为色据兆之正璺【一本作衅】处为兆广正璺旁有竒罅者为兆璺今按墨训兆广义终未备独洛诰惟洛食传云卜必先墨画然后灼之兆顺食墨疏云食此墨画之处墨字之义始明其占之之法则郑云体有吉凶色有善恶墨有大小坼有微明凡卜象吉色善墨大坼明则逢吉郑锷曰君尊大夫卑卜史又卑其所占者宜有大小详畧君占其大臣占其小礼所当然所以各占其一而君视其大体周公为武王卜曰体王其罔害是也汉文帝自代来卜得大横繇曰大横庚庚余为天王夏啓以光大横者文之正横是其体也由是观之葢经兆之体即横邪向背之形参伍以变而为百有二十者也雨霁驿克则大卜之所谓色也大横者体之正也庚庚者色之明也占体但得其粗畧故必兼视其色之善恶而后吉凶以定墨视其所画之食与否坼则正兆旁之竒罅也
　　沈氏【括】梦溪笔谈曰古之卜者皆有繇辞周礼三兆其颂皆千有二百如鳯凰于飞和鸣锵锵间于两社为公室辅专之渝攘公之羭一薰一莸十年尚犹有臭如鱼竀尾衡流而方羊裔焉大国灭之将亡阖门塞窦乃自后逾大横庚庚予为天王夏启以光之是也今此书亡矣汉人尚视其体今人虽视其体而专以五行为主三代旧术莫有传者
　　日记项氏云人但知内卦为贞外卦为悔不知其何説也王介甫谓静为贞动为悔亦臆之而已此占家之事惟京氏易谓发为贞静为悔则合于筮法葢占家以内卦为用事谓问者之来意也外卦为直事谓祸福之决也来意方发专一之至故谓之贞外卦既成祸福始定故有悔焉葢卦有元亨利贞故取贞字为主爻有吉凶悔吝故取悔字为决也愚谓八卦成列因而重之皆一贞而八悔贞者正而固也悔者动而变也故内一为贞外八为悔贞悔之名自夏商而已有元亨利贞吉凶悔吝乃周易所系之辞岂贞悔之名所由出乎
　　朱子语録云贞悔不止一説如六十四卦则内卦为贞外卦为悔如揲蓍成卦则本卦为贞之卦为悔蔡传宗之曰内卦为贞外卦为悔左传蛊之贞风其悔山是也又有以遇卦为贞之卦为悔国语贞屯悔豫皆八是也程伯圭【珌】云贞屯悔豫皆八葢初与四五凡三爻皆变也初与五用九变四用六变其不变者二三上在两卦皆为八国语韦昭注亦内外卦之说与蔡传不合今按贞屯悔豫朱子以本卦屯为贞之卦豫为悔故其筮法三爻变则占本卦及之卦之彖辞据司空季子之占两建侯以立法也此犹可通独皆八二字则其义有不可通者葢惟纯坤六爻不变乃可谓皆八若屯之豫则本卦初四五皆变有九有六之卦四亦是七安得云贞屯悔豫皆八乎愚于此终未能豁然语公子亲筮之曰尚有国得贞屯悔豫皆八【韦注内曰贞外曰悔震下坎上屯坤下震上豫得此两卦震在屯为贞在豫为悔八谓震两隂爻在贞在悔皆不动故曰皆八谓爻无为也】筮史占之皆曰不吉闭而不通【震动遇坎坎为险阻闭塞不通】爻无为也司空季子曰吉是在易皆利建侯不有国以辅王室安能建侯我命筮曰尚有国筮告我曰利建侯得国之务也吉孰大焉此传与注初读之尚有疑焉近又尝深思之而得其解按春秋传凡言筮所得卦必曰遇某之某如遇观之否则占观六四爻辞遇大有之睽则占大有九三爻辞是也而此独不然曰得贞屯悔豫故韦注以为得此两卦震在屯为贞在豫为悔解甚明或云本卦屯为贞之卦豫为悔非也信如所释则当曰遇屯之豫矣其专言震者何也长子主器有侯象公子筮得国志在建侯故独有取乎震也其曰贞屯悔豫皆八者韦注以为两卦震二隂皆不变然所得无之卦筮史概云爻无为司空季子亦占二彖则似两卦六爻皆不变而此独言震二隂者欲成乎其为君喜震体之不变也古者占大事不嫌再三金縢连卜三易有初筮原筮原再也犹原蚕之原得国大事公子用原筮故既遇屯又遇豫也昭七年卫人筮立君亦用原筮其占亦皆主震初筮元遇屯其彖曰利建侯再筮孟絷遇屯之比曰盘桓利居贞利建侯絷足不良弱行史朝以利居贞当之曰弱足者居而以利建侯属元遂立灵公由是观之贞屯悔豫其为再筮得两卦而非遇屯之豫益明矣
　　林少颖云五行五事八政五纪三徳五福六极此皆其毎畴之名各有定数故必以一曰二曰言之至于稽疑庶征所列卜筮休咎之目则非其畴之本数故但以曰言之而不加一二三四五于其上此其立言之体也
　　诸家皆以衍训推忒训变王肃以卜五占用断句而衍忒专属筮不通之甚王介甫以衍为吉忒为凶亦支离难晓唯东莱说近是与孔疏合东斋集传云七者卜筮之大凡而其变则无穷皆当推衍以极其变卜之变在经兆之体百有二十其颂千有二百体色墨坼方功义弓之筮之变如老阳变为少隂老隂变为少阳一卦变为六十四卦六十四卦可变为四千九十六卦之此即东莱之意也刘执中【】云推衍其义以知差忒忒指人事而言蔡传从之与孔吕之说小异
　　立时人作卜筮三人占则从二人之言
　　传曰善钧从众卜筮各三人正义曰从二人之言者三人为善既钧故从众也若三人之内贤智不等虽少从贤不从众也善钧从众成六年左传文林氏曰案仪礼士丧礼云凡卜日卜人先奠西塾上有席楚焞置于燋在东族长涖卜宗人之于门西占者三人在其南以是知古者将卜必立三人也
　　少颖又云周官大卜掌三兆之法一曰王兆二曰瓦兆三曰原兆掌三易之法一曰连山二曰归藏三曰周易是卜筮俱有三法将卜筮并建三人使各以其法占之而视其吉凶多寡以为从违者也刘执中曰九畴者夏书也周未受命岂有三代占筮之人乎君也卿士也庶民也三人占之当从众矣此说非也古之论三兆三易不得以为夏商周也杜子春曰玉兆帝颛顼之兆瓦兆帝尧之兆原兆周之兆连山伏羲之易归藏黄帝之易周易神农之易葢自有卜筮以来相有三法故其所占必歴三人不可改也按林氏据杜子春说以证三人各占一代之法然周易为神农之易矣而原兆则杜亦以为周之兆也此岂箕子前所有乎故石林九峯皆非之葢用一人占恐其或有私见而所占未当二人则一吉一凶将安所适从唯用三人则皆吉皆凶固无论已若一凶二吉则行之为之一吉二凶则静而不作是为善钧从众未必兼用三代之法而三人各占其一也
