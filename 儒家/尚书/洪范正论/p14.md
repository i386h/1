<!-- { "loadSidebar": true } -->
　　庶民惟星星有好风星有好雨日月之行则有冬有夏月之从星则以风雨【释文好呼报反】
　　传曰箕星好风毕星好雨日月之行冬夏各有常度月经于箕则多风月经于毕则多雨正义曰诗云月离于毕俾滂沱矣是离毕则多雨其文见于经经箕则多风传记无其事郑引春秋纬云月离于箕则风沙作纬在孔君之后以前必有此説孔依用之也林氏曰日冬则南夏则北月五星皆随之故有冬有夏并月日而言之也日亦有从星之时而不言者郑康成云日之从星不可见故也陈氏【栎】曰庶民惟星本当在师尹惟日之下但其取征不同故又发此义而续见吴氏曰庶民惟星民自占候以为旱潦之备也邵氏曰日月四时皆有常道经文举冬夏以见春秋耳渭按此条经意若曰王及卿士师尹之所省有如此矣若庶民则何所省乎亦省之于星而已夫星各有所好有好风者有好雨者而日月之行则冬夏各有其道苟月失其常度而从好风之星则必有恒风从好雨之星则必有恒雨当于未至之先豫为之备也草庐之説良胜诸家
　　此节所称日月是在天之象与上文不同君象日臣象月则民之象星审矣故孔云星民象遂以日月之行有常度为君臣之政治大小各有常法以月之失道从星所好为政教之失常以从民欲葢即大禹谟所谓违道以干百姓之誉者亦甚有理至蔡传云以月之常行而从星之异好以卿士师尹之常职而从民之异欲则其从民者非以狥民也审如所言则月之从星为常行而非失道矣与二孔不合西山説此条曰王卿士师尹其得失验之于岁月日若庶民之得失则在君所谓百姓有过在予一人故此以庶民省之于星以騐其安与不安而已又曰雨燠寒风既征于貌言视听思又以所职大小别之以岁月日又以民之安否参之于星于以见皇极之君视考祥如此之周旋而不敢忽也此説胜集传九峰胡不用家训而顾自为説耶然庶民惟星承上文省字来今乃云庶民不能自省而君代为之省未免迂曲恐非经意不若草庐之説直捷而确当也葢极备极无皆騐之于既来之后不若使民自占候而豫为之备则饥馑疫疠之患可以不作此王者念用庶征之极致也
　　客有难余者曰庶民不学岂能知星乎余曰古之所谓庶民非必农工商贾之流不解文义者也凡士之伏处田间者皆庶民也一乡一邑岂无知星者乎夕候而朝语之传闻于国中即可豫为之备其与患至而图之者相去逺矣
　　林少颖云星有好风星有好雨即孟坚所谓月去中道移而东北入箕则多风移而西入毕则多雨葢以其失中道东西故也唐孔氏于经箕多风以为传记无其事岂未见天文志欤
　　阎氏尚书古文疏证曰天官书天文志并云轸为车主风葢轸车之象也与防同位为风车动行疾似之蔡传误作雨孙武子亦云箕壁翼轸四宿者风起之日也
　　渭按天官书轸亦好风星占云东井好风雨壁翼与箕轸皆主风起然则好风者非独箕好雨者非独毕也且列宿各有性情岂止好风雨哉当必有好好燠好寒者矣古星占之书多不传遂无可考耳汉志云日之南北失节晷过而长为常寒退而短则常燠此语尚有疏漏处夫日之南北失节而月行随之则月亦必有所离之宿矣其星好燠故多燠其星好寒故多寒也燠寒岂日之所为哉亦星之所好为之耳汉志云月出阳道则旱风是好风兼有好矣古人之言毎举一隅以待三反拘而鲜通者不能得其意也
　　汉书天文志曰日有中道月有九行中道者黄道一曰光道光道北至东井去北极近南至牵牛去北极逺东至角西至娄去极中夏至至于东井北近极故晷短立八尺之表而晷景长尺五寸八分冬至至于牵牛逺极故晷长立八尺之表而晷景长丈三尺一寸四分春秋分日至娄角去极中而晷中立八尺之表而晷景长七尺三寸六分此日去极逺近之差晷景长短之制也月有九行者黒道二出黄道北赤道二出黄道南白道二出黄道西青道二出黄道东立春春分月东从青道立秋秋分西从白道立冬冬至北从黒道立夏夏至南从赤道然用之一决房中道青赤出阳道白黒出隂道沈氏【括】梦溪笔谈曰厯法天有黄赤二道日月有九道此皆强名而已非实有也亦犹天之有三百六十五度天何尝有度以日行三百六十五日而一朞强谓之度以步日月五星行次而已日之所由谓之黄道南北极之中度最均处谓之赤道月行黄道之南谓之朱道行黄道之北谓之黒道行黄道之东谓之青道行黄道之西谓之白道黄道内外各四并黄道为九日月之行有迟有速难可以一术御也故因其合散分为数段毎段以一色名之欲以别算位而已如算法用赤筹黒筹以别正负之数厯家不知其意遂以为实有九道甚可嗤也
　　汉志又云日阳也阳用事则日进而北昼进而长阳胜故为温暑隂用事则日退而南昼退而短隂胜故为凉寒也若日之南北失节晷过而长为常寒退而短为常燠月失节度而妄行出阳道则旱风出隂道则隂雨林氏深取其义而申言之曰日月之丽于天所歴有常度则雨寒燠风各以时至无有失节如或所歴之度有过有不及而为南北之盈缩则寒燠之气必有愆所行之道或彼或此而为东西之附丽则风雨之气必有过差矣尚书古文疏证曰按洪范篇自有传注月之从星则以风雨皆承上文箕毕二星来无易説者近代西人穆尼阁着天文实用篇专测各方风雨其法以太隂为主五星冲照之而风雨生焉是月之从星又非尽贴经星言歴歴騐而不爽甚矣理之至者不以中外国人而有间义之奥者亦必越数千年而尽显露也渭按舜在璿玑玉衡以齐七政七政者日月五星也月之所从岂止经星而无纬星哉古星占之书亡逸説洪范者但据传记之所有以为言耳穆尼阁占法葢出于古仲尼曰天子失官学在四夷不得以西学而外之也列代史志亦有月五星陵犯之占
　　月之从星本由失道故则以风雨当专主恒风恒雨孔传云月经箕多风经毕多雨多即恒也燠寒仿此
　　汉天文志云经星常宿伏见早晚邪正存亡虚实阔陿及五星所行合散犯守陵歴鬬食彗孛飞流日月薄蚀迅雷风祅怪云变气此皆隂阳之精其本在地而上发于天者也政失于此则变见于彼犹景之象形乡【读曰响】之应声是以明君覩之而寤饬身正事思其咎谢则祸除而福至自然之符也由是观之则王之当省者多矣而洪范独举雨燠寒风以为言即占星亦惟候此五者葢五星陵鬬彗孛飞流日月薄蚀之或数岁而有之或数月而有之以此为省则儆戒亦无防矣惟五者日日有之非时则恒触目动心随事修救真所谓念兹在兹释兹在兹者矣此尧舜兢兢业业之心法而皇极之所以永建为万世无疆之休也
　　宋人改窜洪范经文最可恨而苏氏以王省惟岁已下为五纪之传颇觉近理故张无垢叶石林洪容斋等皆从之而实非也五纪主推步所以定八政之时令庶征主占候所以騐五事之得失虽同有岁月日星之文而其用回乎不同安得混而为一耶
　　九五福一曰夀二曰富三曰康宁四曰攸好徳五曰考终命
　　林氏曰五福六极皆统天下之人而言之蔡氏曰五福以福之急缓为先后渭按五福六极皆天之所为非人之所设也其敛时敷锡之道具在皇极章中故此但列其目而不言其用极则福之反耳
　　一夀传云百二十年疏云人之大期百年为限世有长夀至百二十年者故传以最长者言之此説非也使必百二十而后为夀则天下之夀者无防矣林氏云夀不必百二十年止是终其天命而不中道夭也此説又非殇子亦终天所命岂可谓之夀邪左传三老冻馁注云百年为上夀七十为中夀五十为下夀此説近是秦穆公谓蹇叔曰中夀尔墓之木拱矣时蹇叔年七十也夀对短折而言故五十亦可以为夀新安王氏云上夀百岁中夀八十下夀六十此据孔传以短为未六十故五十不得为夀亦通
　　二富传曰财丰备林氏云不必然足于衣食是富也蔡氏云富者有廪禄非是此与既富方谷之富不同彼富专属有位者此则统天下之人而言之自天子以至于庶人各有其所为富
　　三康宁传云无疾病林氏云康宁者孙元忠以谓形康而心宁也康无疾宁无忧兼二者言之胜旧解
　　四攸好徳传云所好者徳福之道疏云好徳者天使之然是为福也林氏云攸好徳所好者徳也攸好二字略读断妙得经意葢人生必有所嗜好口之于味目之于色耳之于声鼻之于臭四肢之于安佚皆其所好也有人焉所好不在此等而独在于徳是为攸好徳徳者何仁义礼智是也诗云民之秉好是懿徳徳即已之所得乎天者非好贤之谓也
　　五考终命传云各成其长短之命以自终不横夭考终命对凶死而言横夭即凶死蔡氏以短折为横夭非也简端録云终尽也命者所得于天也尧舜百年孔子七十顔子三十二均为尽其所得于天也此説甚善林氏云吕吉甫曰考所谓父母全而生之子全而归之者也曾子有疾启手足而曰吾知免夫此考终命者也考成其终则无亏矣或以终其天年为考终误矣如此则与夀何异今按吕説即不凶死而终其天年之意林以夀为终其天年故云考终命非终其天年之谓此僻论也不可从曾子云得正而毙孟子云尽其道而死此攸好徳而考终命者也人之无好徳而不凶死者多矣不必如曽孟之所言而后为考终命也
　　新安王氏云尽其道而死者正命也是为考终楚人执解将杀之曰下臣考死又何求葢死生命也死而合义亦考终命而非凶年未六十死以正命虽考终不得谓之夀故夀一福也考终命又一福也渭按死而合义乃攸好徳而不得其死者亦是凶不可谓考终命更有夀而不考终命者庄子云单豹岩居而水饮行年七十有婴儿之色而虎食之此其证也故夀与考终命各自为一福陈大猷曰人莫不好生恶死夀则生之长者四代皆尚齿故五福夀为先虽夀不可无以养其生故富次之夀且富或不免于忧患则身心不安故康宁又次之形康心宁安之至也夀富康宁而不好徳则老而不死为富不仁作伪心劳何足贵哉攸好徳则心逸日休自求多福福之本实在此其福大矣故好徳又次之考成也诸福备矣必成其正命则全而归之顺受其正然后为福之至使年虽夀而死非正命虽夀何补非福矣故考终命终焉此之五福即皇极畴之五福五福以攸好徳为根本五福之目虽至第九畴而列而五福之根本则已于第五畴而基曰予攸好徳汝则锡之福是也好徳则必得其夀为世耉老无徳而夀罔之生也好徳则得禄而富无徳而富怨之府也好徳则心广体胖无入不自得无徳则小人长戚戚非安也至于考终命又未有不由徳而能战兢以全归者诸福固必本于好徳而好徳又岂非本于建皇极哉
　　金吉甫云攸好徳者学问之事而以为福者人生而恶弱昬愚者多矣今其气禀清明知徳义之美而乐之岂非福之大者若使此心昬庸所好非徳虽夀富安逸所谓饱暖逸居而无教秖以荒亡贼近于禽兽何足以为福哉故攸好徳者所以总夀富康宁而以保其考终者也渭按先儒之论五福皆以攸好徳为福之本此在王者锡福之道君子自求之志诚有然者若末章之意只是平列其目而无所重轻如必于五者之中挈攸好徳为主则君子而不得福者有之矣顔囘之夭原宪之贫冉耕之疾司马牛之忧仲由之不得其死岂皆无好徳者哉议论虽髙实非经防
　　六极一曰凶短折二曰疾三曰忧四曰贫五曰恶六曰弱【释文折时设反又之舌反】
