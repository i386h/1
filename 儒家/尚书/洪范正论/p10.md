<!-- { "loadSidebar": true } -->
　　传曰燮和也林氏曰三徳者圣人所以临机制变称物平施以为皇极之用而权其轻重也胡安定云圣人既由中道而治天下又虑夫执中无权犹执一也故用三徳所以随时制宜以归安宁之域也故皇极则见圣人之道三徳则见圣人之权范内翰云不刚不柔曰正直正直者中徳也刚克谓刚胜柔也柔克谓柔胜刚也如经云威克厥爱爱克厥威之克继以沈濳刚克髙明柔克者葢所以抑其过引其不及而归之于中也陈氏曰平康正直如唐虞待于变之民周家待二南之俗是也彊弗友刚克如舜待四凶周待三监是也燮友柔克如汤武汉髙光唐太宗抚新附之民是也张氏曰遇平康则正直为中遇彊弗友则刚克为中遇燮友则柔克为中此所谓时中也蔡氏曰圣人抚世酬物因时制宜三徳乂用阳以舒之隂以敛之执其两端用其中于民所以纳天下民俗于皇极者葢如此王氏【充耘】曰刚克纠之以猛所谓惟辟作威是也柔克待之以寛所谓惟辟作福是也渭按杜元凯注左传云沈濳犹滞溺也髙明犹亢爽也言各当以刚柔胜已本性乃能成全此实洪范之本义
　　三徳虽平列意重在刚克柔克葢正直前章之所有惟刚克柔克之义未备故复有此畴观下文详言刚克柔克而继之以作福作威则其意可见正直者王道之本体刚柔适得其中惟宜用之于平康之世放勲曰劳之来之匡之直之辅之翼之使自得之又从而振徳之舜典曰夔命汝典乐教胄子直而温寛而栗刚而无虐简而无傲大禹谟曰戒之用休董之用威劝之以九歌俾勿坏此皆平康正直之治也
　　林少颖云先儒之论谓地虽柔亦有刚能出金石天为刚徳亦有柔克不干四时喻臣当执刚以正君君亦当执柔以纳臣此说迂囘而难通而谓臣当执刚君当执柔殊失经防葢经之言三徳皆谓人君之徳也必以刚属于臣柔属于君此则周汉之季世所以致危亡之祸也孔氏此説葢本于嬴之言耳左传文五年晋阳处父聘于卫反过嬴从之及温而还其妻问之嬴曰以刚商书曰沈渐【仕廉反】刚克髙明柔克夫子壹之其不没乎天为刚徳犹不干时况在人乎葢言处父一于用刚而不知髙明柔克之道是以知其不没耳天为刚徳以下则又推衍其义非所以释洪范者也孔氏乃引以为证误矣惟杜元凯之説则得之今按林氏駮孔而依杜其説甚当以沈濳髙明二句为抑其过引其不及而归之于中亦得经防但下文又申言之曰刚克以御彊弗友然患其过而为亢也于是从而沈濳之葢抑其过而归之于中也柔克以御燮友然患其不及而为懦也于是从而髙明之葢引其不及而归之于中也夫曰从而沈濳之从而髙明之则沈濳髙明四字作工夫説不作本性説全乖杜意而于经之文义亦不协不可用也东莱集説云上二句治之也下二句教之也蔡传云克治友顺也彊弗友刚克以刚克刚也燮友柔克以柔克柔也沈濳刚克以刚克柔也髙明柔克以柔克刚也正直之用一而刚柔之用四也陈寿翁云蔡传习俗之偏以彊燮言气禀之过以沈濳髙明言三徳一经而四权四权之中其二政以治之其二教之自治也三说相承皆以下二句为王者教人自治之道今按三徳皆属建极之君与民人无涉若以下二句为教之自治则刚柔转属民人殊失经防克训治尤非范内翰云不刚不柔曰中徳语本商颂非无刚柔也刚柔不相胜而各得其中是为正直易屡称刚中柔中茍非刚柔则何以见其为中邪左传仲尼曰寛以济猛猛以济寛政是以和因引诗以不刚不柔为和之至和即中也七分刚三分柔是为刚胜七分柔三分刚是为柔胜今但云以刚治以柔治则刚克柔克初无异于正直亦何以见其为道之权邪王氏书疑云沈濳者柔善也髙明者刚善也彊弗友刚恶者也燮友柔恶者也以燮友为柔恶而柔克以治之僻且悖矣
　　林氏引范内翰说有云三徳须用之当其宜平康之世治之以中徳于彊弗顺之世则治之以刚徳于和顺之世则治之以柔徳吕刑曰刑罚世轻世重谓刑新国用轻典刑乱国用重典刑平国用中典【周礼大司寇文】亦随时而用之也此亦大概比方说世字不可太泥邵氏简端録谓当兼地与人说良是葢世统天下而言之地以一方言人以一身言太平之世为平国宜用正直矣然亦有彊弗友者非治之以刚克不可舜投四凶以御魑魅皋陶施象刑以惩蛮夷寇贼是也亦有燮友者非治之以柔克不可舜咨十有二牧曰柔逺能迩庶顽谗説格则承之庸之是也乱之方兴为乱国如文王当殷之末世伐宻伐崇刚克也然六州归附之众则惠鲜怀保之是亦用柔克矣乱之初平为新国如武王克商有大赉而善人是富柔克也及命康叔治纣之余民则曰罚蔽用其义刑义杀是亦用刚克矣圣人抚世酬物因时制宜妙用存乎一心不可泥世轻世重之说谓平国无刚克柔克而新国无刚克乱国无柔克也故必兼地与人言之而其义始备
　　平康之世用正直如无疾之人养之以膏粱自可延年而益寿彊燮二种则如有疾之人非以药石治之不可一是实证宜用泻大黄芒硝之刚克也一是虚证宜用补参苓耆术之柔克也若仍用膏粱则必増剧矣故平康之世亦有时用刚克柔克譬如生平无疾之人一旦忽遇沉疴安得不以药石治之哉
　　彊弗友刚克燮友柔克其説可谓尽矣而必继之以沈濳刚克髙明柔克者何葢洪范垂训为万世人君法用之者不必皆圣人也如汉文帝宋仁宗是沈濳一边人汉明帝唐太宗是髙明一边人沈濳者性偏于柔遇彊弗友者自以为尽法矣而犹未免失之柔髙明者性偏于刚遇燮友者自以为能容矣而犹未免失之刚故临事必察其性之所偏而矫之以归于中徳即后人佩韦佩之意或谓此二句乃王者自治之道亦非自治在建极前一层此乂用三徳只就治人説
　　求也退故进之由也兼人故退之是夫子教由求以自治之方沉濳刚克髙明柔克乃王者自用刚克柔克以矫其徳性之偏使治人之道刚柔适得其中也旧説谓天下之人有沉濳者王者教之自治以刚克有髙明者王者教之自治以柔克非是刚克中有许多等级柔克中亦有许多等级蔡传引执其两端用其中于民以説此经最有妙理如舜去四凶若加以大辟便太重止于罢黜又太轻惟投诸四裔乃刚克而得其中柔克仿此沈濳者含容巽顺常患其失之寛故须以刚胜髙明者发蹈厉常患其失之猛故须以柔胜上二句是因人而施下二句是量己而用
　　东莱云彊弗友谓暴很而不能从者则以刑法治之燮友谓顺从其政治者则以爵赏旌劝之其意亦以刚克为威柔克为福耕野説本此以刚柔为威福上下文方得融洽
　　惟辟作福惟辟作威惟辟玉食臣无有作福作威玉食臣之有作福作威玉食其害于而家凶于而国人用侧颇僻民用僭忒【释文辟徐补亦反颇普多反僻匹亦反僭子念反忒他得反】
　　正义曰为臣无得有作福作威玉食言政当一统权不可分也臣之作福作威谓秉国之权勇畧震主者也人谓在位小臣华氏曰周官八柄驭羣臣爵禄予生皆作福也置夺废诛皆作威也林氏曰箕子论圣人宰制天下之权可谓尽之矣然圣人所以用其权者必在乎赏刑名器之间故继之以惟辟作福言所以爵赏人者必出于人君之所褒崇而不可假于臣下者也假于臣下则福之柄下移矣若齐之田氏是也惟辟作威言所以刑戮人者必出于人君之所裁制而不可假于臣下者也假于臣下则威之柄下移矣若宋之子山是也惟辟玉食言人主之名器所以尊崇万乗之势者亦不可以假于臣下也曰玉食则凡乗舆服御之不可假人者皆在其中矣假于臣下则上下陵僭如季氏之八佾三家之雍彻是也此三者茍系于人君之所操持则威福在已名分谨严故有以操纵予夺以用此三徳其或假于臣下则权势下移纪纲紊乱其何以操此三徳以为皇极之用哉善夫介甫之说曰皇极者君与臣民之所共由者也三徳者君之所独任而臣民不得僭焉者也此实至当之论葢大中之道人之所同有为君者茍不能以先知觉后知以先觉觉后觉而与斯民共之则人将淫朋比徳而自弃于小人之域此国家之所以乱也威福名器人主之利势茍不能执之于一已使臣下得而僭焉则人民化之亦将侧颇僻僭忒矣此亦国家所由以乱也二者虽殊同归于乱惟圣人能以皇极经纶之大经而与斯民共之又以三徳宰制天下之大权而总揽于己二者并行而不相悖则斯民必将相率而归于大中至正之域此尧舜禹汤文武之治所以巍巍煌煌歴万世而不可企及也陈氏【师凯】曰大夫之家诸侯之国而谓之而家而国葢王者一统天下诸侯大夫不敢有其室虽寄治于诸侯大夫其实无非天子之家国也渭按辟谓天子或兼诸侯非也臣谓王朝之卿士五等之诸侯也人谓师尹及诸侯之大夫民谓畿列国之庶民也
　　说此章者上下节俱有权字上节是经权之权下节是权柄之权不可混而为一
　　王介甫云作福柔克之事作威刚克之事也有其权必有礼以章其别故曰惟辟玉食也礼所以定其位权所以固其政下僭礼则上失位下侵权则上失政失位失政人所以乱也
　　刑赏是劝惩之常法得刚柔之中所谓正直也威乃刑之峻者刚胜于柔福乃赏之懋者柔胜于刚故先儒不以刚柔为威福而以刚克柔克为威福日记云本言权不可下移必并玉食言之者权必以礼章其别玉食者王礼也上下之分也下之与上异名而同爱故服布素者爱士之簪组服士之簪组者爱公卿之剑佩服公卿之剑佩者爱王者之冕旒王者居人可爱之地惟有徳以下其心有权以定其志故人相安于分义而莫敢逾越不然谁无出分之慕哉故为人上者必端本必建极以不二之权行兼三之徳则天下受其造就之福矣释诂辟君也天子诸侯之通称诗曰相维辟公诸侯也载见辟王天子也故王肃曰辟君也不言王者关诸侯也诸侯于国得专赏罚诸家皆用其说以阳虎执桓子证害于而家季氏逐昭公证凶于而国愚窃谓洪范一书箕子皆为武王言之曰汝曰而皆指武王辟不当兼诸侯而言且作福作威惟天子有之使诸侯亦得作威福则礼乐征伐自诸侯出何以为有道之世乎王制曰诸侯赐弓矢然后征赐鈇钺然后杀赐圭瓒然后为鬯命之教然后为学葢诸侯虽有政以治其国而实奉行天子之法度礼乐征伐皆天子之威福诸侯不得擅作也至于玉食则惟普天率土悉主悉臣故四海九州之美味皆得享之诸侯非但分不当然恐力亦未必能致也孔子曰天无二日民无二王使诸侯得作威福则大一统之治安在王肃此説最为悖谬当深黜之唯陈氏旁通得经意
　　与人言曰汝曰而犹自称曰我或曰吾也而康而色之而既指武王则而家而国之而亦当指武王家虽属大夫而天子实建之是亦天子之家也国虽属诸侯而天子实开之是亦天子之国也故箕子对武王曰而家而国害于而家谓害自大夫起也子頺之乐祸叔带之召戎莽卓之簒汉八王之乱是也凶于而国谓凶自诸侯生也洛表之距繻之战呉楚七国之反河北藩镇之横是也凶害皆王室受之故箕子以戒武王诸家乃以为戒臣之辞非也玉食虽轻于威福然魁柄既移则天下之物力亦必归焉若汉之董贤选物上第皆归私室非细故也故连及之
