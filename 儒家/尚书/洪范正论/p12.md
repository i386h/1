<!-- { "loadSidebar": true } -->
　　孔疏云经惟言三占从二何知不一法而三占而云三法并用者金縢云乃卜三一习吉仪礼士丧卜葬占者三人贵贱俱用三知卜筮并用三代法也【士丧礼筮者旅占卒注旅众也谓掌连山归藏周易者又卜日占者三人注掌玉兆原兆瓦兆者也】今按金縢传以三为三王之故此疏以玉兆瓦兆原兆当之原兆乃周法武王时恐未必有易曰初筮告再三渎渎则不告诗曰我既厌不我告犹葢古之卜筮元有至再至三者故圣人举以为戒唯大事则再三亦不厌其渎周公卜武王之疾天下事无有大于此者故连卜三以定其吉凶非兼用三兆之法也若夫士丧卜日其事颇小何必更歴三占者三人只是一而三占非三人各占一也
　　贞屯悔豫皆八筮史占之皆曰不吉司空季子曰吉韦昭以为筮史以连山归藏占司空季子以周易占故其言不同愚谓占必三人古之制也如果兼用三易则筮史之中当必有用周易者岂待司空季子用之乎此説亦谬不可从
　　汝则有大疑谋及乃心谋及卿士谋及庶人谋及卜筮传曰将举事而汝则有大疑先尽汝心以谋虑之次及卿士众民然后卜筮以决之王氏【安石】曰周官有大事众庶得至外朝与羣臣以序进而天子亲问焉林氏曰汝则有大疑若周官所谓凡国大贞卜立君大封则皆国之大事而未决者吕氏曰大疑如盘庚之迁都成王之诛管蔡是也
　　周礼大卜之职凡国大贞【贞问也】卜立君卜大封则眡髙作国大迁大师则贞此林吕二说所从出也
　　左传昭七年卫人筮立元【灵公名】遇屯史朝占之曰其繇曰利建侯弗从何为遂立灵公此卜立君之事也卫为狄所灭文公东徙渡河齐桓公封之于楚丘其诗曰望楚与堂景山与京降观于桑卜云其吉终焉允臧此卜大封之事也盘庚既迁于亳殷绥爰有众曰非敢违卜用宏兹贲緜之三章言太王之迁岐曰爰始爰谋爰契我曰止曰时筑室于兹此皆卜大迁之事也周公相成王将黜殷作大诰曰今卜并吉肆朕诞以尔东征左传狐偃言于晋侯曰求诸侯莫如勤王使卜偃卜之曰吉遇黄帝战于阪泉之兆筮之遇大有之睽曰战克而王响吉孰大焉此皆卜大师之事也经所谓大疑者此是也其他事之小者疑亦须卜然不用谋于众亦或筮而不卜或卜而不筮非必二者兼用也
　　孔疏郑云卿士六卿掌事者然则谋及卿士以卿为首耳其大夫及士亦在焉以下惟言庶人明大夫及士寄卿文以见之矣周礼小司寇掌外朝之政以致万民而询焉一曰询国危二曰询国迁三曰询立君是有大疑而询众也又曰小司寇以叙进而问焉是谋及之也谋及庶人必是大事若小事不必询于万民或谋及庶人在官者耳夫子之赞易曰人谋谋百姓与能乃心卿士庶人人谋也卜筮谋也必先之以人谋而后可与谋夏书曰官占惟先蔽志昆命于元其是之谓乎
　　汝则从从筮从卿士从庶民从是之谓大同身其康彊子孙其逢吉
　　髙氏曰舜之襌禹朕志先定询谋佥同筮协从此大同也故歴数在躬啓能敬承成王宅洛周召营相四方和防卜惟洛食此大同也故卜年八百终过其歴身其康彊子孙逢吉可知矣朱子曰心者人之神明其虚灵知觉无异于神虽筮之灵不至逾于人故自此以下必以人谋为首然神无心而人有欲人之谋虑未必尽无适莫之私故自此以下皆以筮为主
　　汝则从从筮从卿士逆庶民逆吉
　　传曰三从二逆中吉亦可举事吕氏曰五省之中三从二逆从之理多吉之所在也然于三从之中必筮皆从乃可葢筮无心之物既已皆从它虽有逆卿士庶民或者别有私心未可知也如盘庚迁都心已无疑卜稽如台独卿士庶民怀居而不肻迁何妨于吉
　　孔疏此与下二事皆是三从二逆除筮以外有汝与卿士庶民分三者各为一从二逆嫌其贵贱有异从逆或殊故三者各以有一从为主见其为吉同也方论得吉以从者为主故次言卿士从言庶民从而退汝则于下也
　　卿士从从筮从汝则逆庶民逆吉
　　传曰君臣不同决之卜筮亦中吉吕氏曰此与周公管蔡之事同当时成王未知民亦罔不反曰艰大独在朝大臣与二公及卜筮知之其事终于吉也
　　庶民从从筮从汝则逆卿士逆吉
　　传曰民与上异心亦卜筮以决之正义曰庶民既众以众情可否亦得上敌于君故老子云圣人无常心以百姓之心为心是也又曰不言四从一逆者吉可知不假言之也四从之内虽筮相违亦为吉以其从者多也若三从之内筮相违虽不如筮俱从犹胜下筮相违二从三逆也王氏【樵】曰正义以人与筮平言故曰三从二逆蔡氏以发谋之人配筮言故曰人一从而筮不违
　　汝则从从筮逆卿士逆庶民逆作内吉作外凶传曰二从三逆筮相违故可以祭祀冠婚不可以出师征伐正义曰此二从三逆以汝与为二从耳卿士庶民设有一从亦是二从凶吉亦同故不复设文同可知也若然汝卿士庶民皆逆筮并从则亦是二从三逆而经无文者若君与臣民皆逆本自不问卜矣何有从筮从之理也朱子曰筮一从一违本不可以举事但筮短长又尊者之谋配合故内事则可外事则凶蔡氏曰有从筮逆而无筮从逆者尤圣人所重也故礼记大事卜小事筮传谓筮短长是也自夫子赞易极着蓍卦之徳蓍重而书不传云
　　孔疏案周礼筮人国之大事先筮而后卜郑曰于筮之凶则止何有筮逆从及筮俱违者崔灵恩以为筮用三代之占若三占之俱主凶则止不卜即郑注周礼筮凶则止是也若三占二逆一从凶犹不决虽有筮逆犹得更卜故此有筮逆从之事曲礼云卜筮不相袭郑云卜不吉则又筮筮不吉则又卜是谓渎筮周礼太卜小事筮大事卜应筮而又用卜应卜而又用筮及国之大事先筮后卜不吉之后更作卜筮如此之等是为相袭皆据吉凶分明不可重为卜筮若吉凶未决于事尚疑者则得更为卜筮僖二十五年晋侯卜纳王得阪泉之兆曰吾不堪也公曰筮之遇大有之睽又哀九年晋赵鞅卜救郑遇水适火又筮之遇泰之需之类是也周礼既先筮后卜而春秋时先卜后筮者不能依礼故也
　　日知録曰古人求神之道不止一端故卜筮并用而终以为主周礼言凡国之大事先簭而后卜注当用卜者先簭之即事有渐也于簭之凶则止不卜然而洪范有从筮逆则知古人固不拘乎此也大卜掌三兆之法其经兆之体皆百有二十其颂皆千有二百故传曰筮短长【左传晋献公将以骊姬为夫人卜之不吉筮之吉卜人曰筮短长不如从长注物生而后有象象而后有滋滋而后有数象筮数故象长数短曲礼正义曰凡物初生则有象去初既近且包罗万形故为长数是终末去初既逺推寻事数始能求象故以为短也】自汉以下文帝代来犹有大横之兆蓺文志有书五十三卷夏二十六卷南书二十八卷巨三十六卷杂十六卷而后则无闻唐之李华遂有废之论矣
　　筮共违于人用静吉用作凶
　　吕氏曰汝与臣民皆从而筮皆违则是于理必有未尽静而不为则吉动为则凶矣此义至精微虽天下举以为然不知又自有不然者
　　蔡传云义之所当为而不为者非数之所能知也义之所不当为而为者亦非数之所能知也非义不占非疑不占非疑而占谓之侮非义而占谓之欺
　　吴幼清云天下之事卿士庶民皆不可而犹有吉者葢自古未之有也使箕子之说行后世人君将有弃卿士忽庶民而惟筮之从邪説异议得以乗间而入天下自此多事矣此葢商俗尚习闻其説遂信不移虽箕子之贤不能拔于流俗也草庐説经徃徃有贤智之过而此説尤为纰缪夫子之赞易也曰探索隐钩深致逺以定天下之吉凶成天下之亹亹者莫大乎蓍又曰人谋谋百姓与能谓其可以断天下之疑也大禹之稽疑岂别有所指而箕子以卜筮附防之邪使箕子而溺于流俗何以为箕子
　　鄱阳董氏【鼎】曰舜命禹曰朕志先定询谋佥同神其依筮协从葢所谓官占惟先蔽志昆命于元若此言谋及乃心卿士庶民然后及卜筮亦初不以卜筮为先也事之可否固已黙成于胸中而人谋又协矣犹有待于鬼神不敢率意而行故卜之此见圣人谨重之至亦所以示于民使之信从其事而不惧于惑也若人谋未从惟是听诚有如吴氏所虑矣然天下之事有我所欲为而人不恱有人所欲为而已不从者皆当于卜筮决之葢人则有欲而卜筮无私筮犹出于人而纯乎天矣此稽疑一畴尤以为重非茫无厎止而一听于卜也
　　有大疑焉我以为不可作而筮协从则吾心之明有未至也我以为可作而筮共违或从筮逆则吾心之明有未至也吾心之明有未至则皇极之建与不建犹未可知也故必人心之所向黙契乎蓍而后可谓与神合其吉凶天且弗违者矣故曰汝则从从筮从卿士从庶民从是之谓大同身其康彊子孙其逢吉圣人之心无穷必至于是而后无憾而即安岂若世俗之卜筮役志于趋避而所占在一事之静作哉何草庐之见不及此也
　　八庶征曰雨曰曰燠曰寒曰风曰时【释文音阳】
　　传曰雨以润物以干物燠以长物寒以成物风以动物各以其时所以为众验林氏曰雨燠寒风者隂阳之气运于天地之间徃来相荡屈伸相感有此五者之变雨与对寒与燠对风行于四者之间皆天地之所以化育万物者也
　　辑録问八庶征曰时林氏取蔡氏【元度】説谓是岁月日之时自五者来备而下所以申言雨寒燠风之义自王省惟岁而下所以申言曰时之义某窃谓此时字当如孔氏各以其时之説为长林氏徒见雨燠寒风五者并列而为六则遂以此时字为赘不知古人之言如此者多矣且仁义礼智是为四端加一信字则为五常非仁义礼智之外别有所谓信也故某以为时之在庶征犹信之在五常不知是否先生曰林氏之説只与古説无异但谓有以岁而论其时与不时者有以日而论其时与不时者可更推之旧説谓五者以时至但下文休征为时咎征为恒不应独举休征且方目庶征何得遽言时耶
　　渭按曰时之时即岁月日时之时但此句兼有不时意无易即时易则不时矣来备以叙时也是为休征极备极无不时也是为咎征孔林之説元不误但引而不发耳
　　五者来备各以其叙庶草蕃庑一极备凶一极无凶【释文蕃音烦庑无甫反徐莫柱反】
　　传曰庑丰也正义曰雨多则涝雨少则旱是极备亦凶极无亦凶也其余四者皆然王氏【安石】曰庶草者物之尤微而莫养又不知自养也而犹蕃庑则万物得其养皆可知也雨极备则为常雨极备则为常风极备则为常风燠极无则为常寒寒极无则为常燠此饥馑疫疠之所由作也故曰凶蔡氏曰备者无阙少也叙者应节候也雨属水属火燠属木寒属金风属土五事本于五行庶征本于五事其条理次第相为贯通有秩然而不可紊乱者也
