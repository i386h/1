<!-- { "loadSidebar": true } -->
　　吴斗南云易以坎为水北方之卦也又曰雨以润之则雨为水矣离为火南方之卦也又曰日以晅之则为火矣小明之诗首章云我征徂西二月初吉三章云昔我徃矣日月方燠夫以二月为燠则燠之为春为木明矣汉志引狐突金寒之言顔师古谓金行在西故谓之寒则寒之为秋为金明矣陈寿翁云雨燠寒吴氏引证其为水火木金甚当风之属土独阙其证当以庄子风生于土囊之口及大块噫气其名为风证之风为土气岂不章章明矣乎今案木燠金寒不必逺引它事木之为物可以取火虽隆冬按之亦暖金之为物最易生水虽盛夏按之亦凉分配燠寒至确陈氏以大块噫气证风之属土得从来所未有简端録以陈説为非今按礼记孔子曰地载神气神气风霆风霆流行庶物露生而山有风门风穴见于方志则风实地之所出且土为冲气故风行于四者之间二义固可相兼也
　　曰休征曰肃时雨若曰乂时若曰哲时燠若曰谋时寒若曰圣时风若曰咎征曰狂恒雨若曰僭恒若曰豫恒燠若曰急恒寒若曰恒风若【释文豫羊庶反徐又云舒】传曰休征叙美行之验咎征叙恶行之验正义曰郑王本豫作舒郑云举迟也王肃云舒惰也皆言若者其所致者皆顺其所行故言若也蔡氏曰狂妄僭差豫怠急迫昧也在天为五行在人为五事五事修则休征各以应之五事失则咎征各以应之自然之理也然必曰某事得则某休征应某事失则某咎征应则亦胶固不通而不足与语造化之妙矣天人之际未易言也失得之机应感之微非知道者孰能识之哉
　　纂传李氏曰狂则荡故恒雨若僭则亢故恒若豫则解缓故恒燠若急则缩栗故恒寒若则防其心思故恒风若朱子曰庶征若不细心体识如何防见得如汉儒之説有某事必有某应固难尽信但古人意精宻只于五事上体察是有此理如王荆公又都不説感应只以若字作譬喻説则人君亦不必警戒矣如汉儒之説固不可如荆公全不相闗之説尤不可渭按荆公説庶征便是天变不足畏之谬种何可以为训【荆公尝谓祖宗不足法天变不足畏人言不足恤】
　　林少颖云汉儒不知圣人所以念用庶征者必有其本徒见洪范之书有肃时雨若乂时若之则谓貌言视听思果足以致五气之顺序故其为説则以谓貌之不恭是谓不肃厥咎狂厥罚常雨时则有服妖孽鸡祸下体生上之疴青眚青祥言之不从是谓不乂厥咎僭厥罚常时则有诗妖介虫之孽犬祸口舌之疴白眚白祥以至视也听也思也皆然且以春秋及汉时灾异之变附防而为之説其大意则以谓人君欲戒惧以答天变惟自省于五事以求天意而已故雨不时则修貌不时则修言燠不时则修视寒不时则修听风不时则修思随其隂阳之变而思所以应之其説苛细薄浇尤为穿凿甚矣汉儒不揣其本而徒齐其末也夫应天以实不以文所谓实者至诚之谓所谓文者不必牺牲玉帛凡有所修饰于外者皆文也今言灾异之应不言至诚可以达上穹之意此则肤浅之论其末流遂至于矫诬上天而为王莽之所为海内涂炭歴数十年而不能定此盖应天不以实之也渭按五征之配五事经有明文不可谓汉儒之附防也惟服妖诗妖以下诚为蛇足服妖近貌诗妖近言犹可通也孽犬旤之不更迂乎至修貌修言等説亦与箕子意合而林氏谓应天不以实何也古人所谓修貌者必出于至诚岂徒为王莽之所为乎林氏此言非但不信汉儒并不信箕子矣
　　东斋集传云人主之行事与天地相为流通故行有善恶则气各以而应然感应之理非谓行此一事即有此一应也纂注西山蔡氏曰君即五者之应以察吾五事之得失一事得则五事从休征无不应矣一事失则五事违咎征无不应矣鲧陻洪水水失其性尔而五行为之汨陈以是理也汉儒不得其意而事为之説验之于古则凿而不经推之将来则胶而不应渭按此二説惩汉儒之胶固而务为圆通然亦未为至论茍一事得则五事从而休征无不应一事失则五事违而咎征无不应则上文数句已足包此意矣箕子又何必以五征配五事而歴歴数之乎葢五征之本虽在一心而五气之应各有所主譬如元气既亏为邪气所乗则五藏俱不得安然其发而为病也则必有一藏之证先见于外医者必先以此藏之药治之而后它藏可徐理也恒雨修貌恒修言之説亦不为误宋儒欲求圆通而更失之鹘突与汉儒説经之何异二五之为十耶
　　王鲁斋谓一念之差则五事皆失却无五征俱见于一时之理故五征不可各配以一事今按五者之来一极备则一极无恒雨无恒无雨而肃与乂俱失矣恒燠无寒恒寒无燠而哲与谋俱失矣其或恒雨恒与恒燠恒寒并至则肃乂哲谋尽失矣加之以恒风岂非五征一时俱见乎且王省以岁计卿士以月计则一岁之中数月之间有一恒必失二时有二恒必失四时五征并见不足竒也合而言之统乎一心分而言之各有其应箕子岂欺我哉
　　朱子虽从吴斗南之説以五事分配五行如初畴之序而后人未之深信故于五征之分配卒不能了然于心此无他就肃乂狂僭等以求雨燠寒风相配之义终觉迂晦徒劳辞费也惟知貌之为水言之为火视之为木听之为金思之为土则水雨火木燠金寒土风不可移其相配之义不烦言而自解矣或曰五事分配五行经无明文朱子所言果即箕子之意乎曰天地之化育惟圣人能赞之亦惟圣人能知之自大贤以下不能也即如医书云肝属木心属火脾属土肺属金肾属水亦未尝言其所以然也然而四时之正脉春夏钩秋毛冬石则固与五藏相应矣其以药治病则某味入肝经某味入肺经投之而辄效五藏之所属岂不深切着明矣乎五事之配五行亦犹是也如必欲言其所以然则身何以有貌口何以能言目何以能视耳何以能听心何以能思世未有能言其所以然者也而况于五事之配五行乎况于肃乂哲谋圣之配雨燠寒风乎孔子曰黙而识之屈子曰道可受兮而不可传庄子曰可以言论者物之粗也可以意致者物之精也然则天地之化育圣人亦黙识其意而已不可以口耳传诸人也而学者乃欲言圣人之所不能言其可得乎五征之配五事自箕子以来未有能言其所以然者也圣人之言如是必不吾欺也吾笃信焉而已矣以己之所不识而疑圣人之言不足信乃驱率经文以就我鹘突之説其为愚且悖也孰甚焉
　　曰王省惟岁卿士惟月师尹惟日岁月日时无易百谷用成乂用明俊民用章家用平康日月岁时既易百谷用不成乂用昬不明俊民用微家用不宁
　　正义曰师众也尹正也众正官之吏谓卿士之下有正官大夫与其同之官为长周礼大司乐为乐官之长大卜为卜官之长此之也曽氏曰此章之所言皆念用庶征也休咎之征各象其事任其事者王也共其事者卿士也师尹也则庶征之来王与卿士师尹当省其所以致之者所谓念用庶征也王计一岁之征而省之卿士计一月之征而省之师尹计一日之征而省之所省多者其任责重所省少者其任责轻其所处之分然也王与卿士师尹所省岁月日三者之时无易言各顺其叙则百谷用成乂用明俊民用章家用平康也王与卿士师尹所省日月岁三者之时既易言各违其叙则百谷用不成乂用昬不明俊民用微家用不宁也蔡氏曰岁月日以尊卑为征也王者之失得其征以岁卿士之失得其征以月师尹之失得其征以日葢雨燠寒风五者之休咎有系一岁之利害有系一月之利害有系一日之利害各以其大小言也休征言岁月日者总于大也咎征言日月岁者着其小也黄氏曰或云自王省惟岁已下当属五纪脱简在此非也五纪防岁月日星以起歴数而立天道庶征序岁月日时以成岁功而验休祥事辞虽相涉而其用不同俊民用章者随小大登显之家用平康卿大夫有家者各保其禄位和平而安康也陈氏【栎】曰此曰字葢更端而言庶征之候卿士师尹不言省上文也
　　林少颖云苏氏见上文论五事与五气相应其义已备遂以此论岁月日星为五纪之文简编脱误于此其文当在五曰歴数之后苏氏多欲改易经文以就己意此是也夫九畴虽别而为九其实更相经纬以发明治天下之大法今以其有岁月日星遂以为当属于五纪之下则上文肃时雨若亦当属于五事之下皇极敛时五福亦当属于五福之下如此则九畴不相为用涣然而离矣岂箕子之本意哉又曰诸儒之论此皆以为王者所省职大而畧如岁之总日月卿士师尹之所省职小而详如日月之运行以成岁王与卿士师尹各得其职则百谷用成云云王与卿士师尹各失其职则百谷用不成云云其説如此则是君臣之间取象于岁月日之繁简以为图治之道与上文休咎之文全为隔异则可以归之五纪矣渭按林氏駮二孔之説甚当但又谓此节乃验其时以考隂阳之垂象则似以岁为岁星月太隂日太阳而非箕子之本意矣盖欲以王省惟岁三句与下庶民惟星作一例防故有此误
　　陈氏蔡传旁通云王者统卿士卿士统师尹如岁统月月统日故王者之省念以岁计之卿士以月计之师尹以日计之职任愈卑则省念愈详师尹上之于卿士卿士上之于王天子反躬自省视吾之五事失得如何或有大旱淫雨愆阳伏隂之灾关一岁之利害者王曰是吾之咎也一月之间隂阳不和卿士则曰是吾之咎也未及一月以日计之而亦为灾害者师尹则曰是吾之咎也葢灾害之大者则上属于君其次则系于大臣其次则系于羣臣上下之间交相儆戒不敢有一毫忽天之心则必和气致祥休庆骈集岁月日时无所变易而稼穑事功人才家国无不各顺其宜矣其或翫月愒日昏迷天象灾眚荐至若罔闻知自下至上互为欺蔽积日至月积月成岁师尹不致其忧卿士不疚其心天子不能反躬修徳遂使日月至岁变其时若百度皆废休咎所致有如此者可不谨哉此説发明蔡传更为朗畅师尹上之卿士卿士上之于王即周官日计月要岁防之意君省略而以其大者自任则初无自恕之心臣省详而其所任者小则亦未尝不以其大者责难于君也上言岁月日下言日月岁只是互文以备义蔡説亦善葢休征惟一岁皆然差足以自慰咎征则虽一日之变亦必儆戒也既尽也如日有食之既既易谓五者之来尽易也陈氏谓无易乃君臣屡省所致既易乃君臣不省所致屡省则休征惟取其大者故先岁次月次日不省则积日而月积月而岁以致五者皆易故先日次月次岁此义尤精诸家所不及
　　时即曰时之时无易五者之来各以其叙也既易即一极备一极无也百谷以田功言之乂以朝政言之俊民以无位者言之家以有位者言之百谷用成则三农各安其业而岁丰矣乂用明则府修事和而善政无不举矣俊民用章则有猷有为皆锡之福而淫朋絶矣家用平康则正人皆有好于而家而髙明者无擅作威福之害矣时之无易则四者有然其或既易则四者反是天人相与之际捷于影响可不念哉
　　无易既易是举两头尽处説中间尚有不易而或易及易而不尽易者当以分数消息之
　　五事者修身之要出政之本也五事修则其所以治天下国家者亦皆各得其宜五事不修则其所以治天下国家者亦皆不得其理故上文既言休咎之征各系之五事而于此复举四者以见五事之所措其有关于生民之休戚国家之治乱又如此也箕子本意是因庶征以知五事之得失并知此四者之得失其根源皆在人主之一心蔡传谓四者之得休征所感四者之失咎征所感则未免倒置矣
