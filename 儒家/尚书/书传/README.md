<!-- { "loadSidebar": true } -->
　　钦定四库全书　　　　经部二
　　书传　　　　　　　　书类
　　提要
　　【臣】等谨案书传二十卷宋苏轼撰尚书所载皆帝王大政轼究心经世之学明于事势而又长于议论故其诠解经义于治乱兴亡之故披抉明畅较他经独为擅长其释禹贡三江定为南江中江北江本诸郑康成逺有端绪但未尝详审经文攷覈水道而附益以味别之説遂以启后人之讥议至于以羲和旷职为贰于羿而忠于夏则林之奇宗之以康王之诰服冕为非礼引左传叔向之言为证则蔡沈取之朱子亦称其解吕刑篇以荒度作刑为句甚合于理则皆卓然具有特见朱子虽有惜其太简之説然汉代训诂文多简质自孔贾以后徴引始繁轼文如万斛源泉随地涌出非不能曼衍其词当以解经之体词贵典要故敛才就范但取词逹而止未可以繁省为优劣也乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀

　　钦定四库全书
　　书传卷一　　　　　　　宋　苏轼　撰
　　虞书
　　尧典第一
　　昔在帝尧聪明文思
　　聪者无所不闻明者无所不见文者其法度也思者其智虑也
　　光宅天下
　　圣人之德如日月之光贞一而无所不及也
　　将逊于位
　　逊遁也
　　让于虞舜作尧典
　　言常道也
　　曰若稽古帝尧曰放勲钦明文思安安
　　若顺也稽考也放法也有功而可法曰放勲犹孔子曰巍巍乎其有成功此论其德之辞也自孟子太史公咸以放勲重华文命为尧舜禹之名然有不可者以类求之则臯陶为名允迪乎钦敬也或言其聪或言其敬初无异义而学者因是以为説则不胜异说矣凡若此者皆不取钦明文思才之絶人者也以絶人之才而安于无事此德之盛也夫惟天下之至仁为能安其安
　　允恭克让光被四表格于上下
　　允信也克能也表外也格至也上下天地也恭有伪让有不克故以允克为贤
　　克明俊德以亲九族
　　明扬也俊杰也尧之政以举贤为首亲亲为次九族高祖孙之族也
　　九族既睦平章百姓
　　平和也章显用其贤者也百姓凡国之大族民之望也大族予之民莫不予也方是时上世帝皇之子孙其得姓者盖百余族而已故曰百姓
　　百姓昭明协和万邦黎民于变时雍
　　协合也黎众也变化也雍和也
　　乃命羲和钦若昊天厯象日月星辰敬授人时
　　昊广大也厯者其书也象者其器也璿玑玉衡之类是也星四方中星也辰日月所防也或曰星五星辰三辰心伐北辰也重之后羲氏和氏世掌天地四时之官故尧以是命之
　　分命羲仲宅嵎夷曰旸谷
　　禹贡嵎夷在青州又曰旸谷则其地近日而先明当在东方海上以此推之则昧谷当在西极朔方幽都当在幽州而南交为交趾明矣春曰宅嵎夷夏曰宅南交冬曰宅朔方而秋独曰宅西徐广曰西今天水之西县也羲和之任亦重矣尧都于兾州而其所重任之臣乃在四极万里之外理或不然当是致日景以定分至然后厯可起也故使往验于四极非常宅也
　　寅賔出日平秩东作
　　寅敬也賔导也秩次序也东作春作也西成秋成也春夏欲民早起故先日出而作是谓寅賔出日秋冬寒不能早起故令民候日入而息是谓寅饯纳日二叔不言饯者因仲之辞
　　日中星鸟以殷仲春
　　日中者昼夜平也二分皆昼夜平而春言日中秋言宵中者互相备也春分朱鸟七宿昏见于南方夏至则青龙秋分则武冬至则白虎而夏秋冬独举一宿者举其中也殷当也书曰九江孔殷
　　厥民析
　　冬寒无事民入室处春事既起丁壮就田其民老壮分析【见汉志】
　　鸟兽孳尾
　　乳化曰孳交接曰尾
　　申命羲叔
　　申重也
　　宅南交平秩南讹敬致
　　讹化也叙南方化育之事以敬致其功
　　日永星火以正仲夏
　　永长也火心也
　　厥民因
　　老弱毕作因就在田之丁壮也
　　鸟兽希革
　　其羽毛希少而革易也
　　分命和仲宅西曰昩谷寅饯纳日
　　饯送也
　　平秩西成宵中星虚以殷仲秋厥民夷
　　夷平也农事至秋稍缓可以渐休故曰夷
　　鸟兽毛毨
　　毨理也毛更生整理
　　申命和叔宅朔方曰幽都平在朔易
　　在察也朔易岁于此改易也礼十二月天子与公卿大夫共饬国典论时令以待来岁之宜
　　日短星昴以正仲冬厥民隩
　　隩室也民老幼皆入室
　　鸟兽氄毛
　　氄软厚也
　　帝曰咨汝羲暨和朞三百有六旬有六日以闰月定四时成岁
　　暨与也周四时曰朞朞当三百六十五日四分日之一而云六日举其全也岁止得三百五十四日故以闰月定而正之有读为又古有又通
　　允厘百工庶绩咸熙
　　厘理工官也绩功也熙光明也
　　帝曰畴咨若时登庸
　　畴谁也咨嗟也时是也犹曰时乎嗟哉能顺是者我登进而用之
　　放齐曰子朱啓明帝曰吁嚚讼可乎
　　放齐臣名国子爵朱名书有侯吁疑恠之辞也口不道忠信之言为嚚或曰太史公曰嗣子丹朱开明
　　帝曰畴咨若予采
　　采事也
　　驩兜曰都共工方鸠僝功
　　驩兜臣名都于叹羙之辞也共工其先为是官者因以氏也方类也鸠聚也僝布也言共工能类聚而布其功也
　　帝曰吁静言庸违象恭滔天
　　静则能言用则违之貌象恭敬而实灭其天理滔灭也
　　帝曰咨四岳
　　孔安国以四岳为羲和四子而太史公以羲和为司马之先以四岳为齐太公之祖则四岳非羲和也当以史为正
　　汤汤洪水方割荡荡懐山襄陵浩浩滔天
　　汤汤荡荡浩浩皆水之状也割害也怀包也襄上也水逆流曰襄
　　下民其咨有能俾乂
　　俾使也乂治也
　　佥曰于鲧哉
　　佥皆也鲧崇伯之名
　　帝曰吁咈哉方命圯族
　　咈戾也方命负命也族类也圯族败类也
　　岳曰异哉试可乃已
　　异举也时未有贤于鲧者故岳曰举而试之可以治水则已无求其他
　　帝曰往钦哉九载绩用弗成
　　载年也九年三考而功不成
　　帝曰咨四岳朕在位七十载
　　尧年十六以唐侯为天子在位七十年时年八十六
　　汝能庸命巽朕位岳曰否德忝帝位
　　巽受也否不也忝辱也
　　曰明明扬侧陋
　　明其高明者扬其侧陋者言不择贵贱也
　　师锡帝曰有鳏在下曰虞舜
　　师众也锡予也无妻曰鳏举舜而言其鳏者欲帝妻之也帝知岳不足禅而禅之岳知舜可禅而不举何也以天下予庶人古无是道也故必先自岳始岳必不敢当也岳不敢当而后及其余曰吾不择贵贱也而众乃敢举舜理势然也尧之知舜至矣而天下不足以尽知之故将授之天下使其事发于众不发于尧故舜受之也安
　　帝曰俞予闻如何
　　俞然也曰然予亦闻之其德果何如哉
　　岳曰瞽子父顽母嚚象傲克谐以孝烝烝乂不格奸瞽舜父名也其字瞍心不则德义之经为顽象舜弟也谐和也烝进也奸乱也舜能以孝和谐父母昆弟使进于德不及于乱而孟子太史公皆言象日以杀舜为事涂廪浚井仅脱于死至欲室其二嫂其为格奸也甚矣故凡言舜之事不告而娶避尧之子于南河之南举皆齐束野人之语而二子不察也
　　帝曰我其试哉女于时观厥刑于二女厘降二女于妫汭嫔于虞帝曰钦哉
　　刑法也厘理也妫水名也妇敬曰嫔虞其族也舜能以理下二女于妫水之阳耕稼陶渔之地使二女不独敬其亲而通敬其族舜之所谓诸难无难于此者也虽付之天下可也尧以是信之矣而人未足以信之故复试之以五典百揆四门大麓之事

　　书传卷一
　　钦定四库全书
　　书传卷二　　　　　　　　宋　苏轼　撰虞书
　　舜典第二
　　虞舜侧微尧闻之聪明将使嗣位厯试诸难作舜典曰若稽古帝舜曰重华协于帝
　　重袭也华文也袭尧之文也
　　濬哲文明温恭允塞
　　濬深也哲智也塞实也书曰刚而塞诗曰秉心塞渊
　　德升闻
　　幽也
　　乃命以位慎徽五典五典克从纳于百揆百揆时叙賔于四门四门穆穆
　　徽和也五典五敎也司徒之事也揆度也书曰有能奋庸熙帝之载使宅百揆亮采惠畴佥曰伯禹作司空而左氏传亦云使主后土以揆百事则百揆司空之事也四门四方之门也穆穆羙也诸侯之来朝者舜賔迎之宗伯之事也
　　纳于大麓烈风雷雨弗迷
　　旧说麓録也舜大录万机之政隂阳和风雨时自汉以来有是说故章帝始置太傅録尚书事而晋以后强臣将簒者为之其源出于此考其所由盖古文麓作防故学者误以为录耳或曰大麓太山麓也古者易姓告代必因泰山除地为墠以告天地故谓之禅其礼既不经见而考书之文则尧见舜为政三年而五典从百揆叙四门穆风雨不迷而后告舜以禅位而舜犹让不敢当也而尧乃于未告舜禅之前先往太山以易姓告代岂事之实也哉书云烈风雷雨弗迷是天有烈风雷雨而舜弗迷也今乃以为隂阳和风雨时逆其文矣太史公曰尧使舜入山林川泽暴风雷雨舜行不迷此其实也尧之所以试舜者亦多方矣洪水为患使舜入山林相视原隰雷雨大至众惧失常而舜不迷其度量有絶人者而天地鬼神亦或有以相之欤且帝王之兴其受命之祥卓然见于书诗者多矣河图洛书鸟生民之诗岂可谓诬也哉恨学者推之太详谶纬而后之君子亦矫枉过正举从而废之以为王莽公孙述之流沿此作乱使汉不失德莽述何自而起而归罪三代受命之符亦过矣故夫君子之论取其实而已矣
　　帝曰格汝舜询事考言乃言底可绩三载汝陟帝位格来也询谋也底致也犹受命而往返而致命也陟升也舜之始见尧也必有以论天下之事其措置当尔其成当如何考三年而其言验乃致其功
　　舜让于德弗嗣
　　以德不能继为让
　　正月上日受终于文祖
　　上日上旬日也太史公曰文祖尧之太祖也不于其所祖受尧之终必于尧之祖庙有事于祖庙则余庙可知
　　在璿玑玉衡以齐七政
　　在察也璿羙玉也玑衡王者正天文之器可运转者七政日月五星也
　　肆类于上帝
　　肆遂也类事类也以事告非常祀也凡祀上帝必及地何以知其然也以郊之有望知之春秋书不郊犹三望传曰望郊之细也书曰庚戌柴望大告武成柴祀天也望祀山川也而礼成于一日祀山川而不及地此理之必不然者也是以知祀天必及地也诗曰昊天有成命郊祀天地也汉以来学者考之不详而世主或出其私意五畤祭帝汾隂祀后土而王莽始合祭天地世祖以来或合或否而唐明皇始下诏合祀至于今者疑焉以为莽与明皇始变礼而不知祀天之必及地盖自舜以来见于经矣
　　禋于六宗望于山川徧于羣神
