<!-- { "loadSidebar": true } -->
　　殷丧而周受之天何常哉其休其不祥我敢曰知以必之天哉惟尽吾诚而已
　　呜呼君【奭】已【向已尝】曰时【是】我【在我】我亦不敢宁【安逸】于上帝命弗永逺念天威越【于】我民罔尤【怨】违【背】惟人【在人】我不敢知惟疾敬德之说召诰言之是召公往日所言已曰在我可必而已予敢宁帝命而不念其威乎天民一也民无尤违责亦在人召公正当与周公
　　共图之可去乎
　　在我后嗣子孙大弗克恭【承】上【天】下【地】遏【絶】佚【失】前人光在家不知【注絶句】天命不易天难谌【信】乃其坠命弗克经歴【久】嗣前人恭明德在今予小子旦非【敢】克【自谓能】有正【正君】迪【启导】惟前人【文武】光【明德】施【用】于我冲子【成王】
　　天之命前人之德后人未必深知也万一有之遏佚弗经歴之祸可不凛凛　故予非敢谓能正君而其以前人光施之冲子者则不敢怠召公可不体此而勿去乎
　　又曰天不可信【不敢知】我道【我之道】惟宁王德延【长】天不庸【轻】释【废】于文王受【所受】命
　　天无声臭仪刑文王求天于天不若求天于文王也
　　公曰君奭我闻在昔成汤旣受命时则有若伊尹格【感】于皇天【徧覆包含以形体言】在太甲时则有若保衡【太甲以先朝老臣呼为保衡】在大戊时则有若伊陟臣扈格于上帝【以主宰言】巫咸乂【治】王家
　　天帝一也此章对言之则见圣贤之分焉帝以存主言也天则浑然天体不可以存主言也前之尹即后之尹而后之甲戊非前之汤也咸之治功在王室而精微之蕴犹愧二臣故别言之
　　在祖乙时则有若巫贤在武丁时则有若甘盘【旧学】率【循】惟兹【此道】有陈【列】保乂有殷
　　汤甲戊有圣贤之异尹事汤甲有前后之异咸陟扈有优劣之异巫贤甘盘各着一朝均为乂殷无所疑混　舎说举盘者盘源说委【流】先河后海也一云率惟有陈以下乃总结伊尹以后一代辅相之事
　　故殷礼【祀】陟【上】配【合】天多歴年所天惟纯【全】佑命则商实【富贵】百姓【民】
　　此辅相有人之效也夏以百姓为百官族姓
　　王人【商王夏氏以为王人虽微之王人】罔不秉【守】德明【显】恤【比】小臣【内言小臣举其目也小则大可知】屛【藩】侯甸【外言侯甸举其纲也】矧咸【内外皆】奔走【宣力】惟兹【此】惟德称【举】用乂【助治】厥辟【君】故一人有事【政事】于四方若卜筮【神】罔不是孚【信】
　　此亦辅相之效也　王秉德以明恤内外之臣而内外之臣皆称德以助王苟有为焉民有不颙若者乎
　　公曰君奭天寿【所寿者】平【至平无私】格【道彻三极之君一云至也】保乂有殷有殷嗣【纣】天灭【亡之】威【可畏】今汝【召公】永念则有固【定】命厥乱【治】明我新造【立】邦
　　天所寿者平格无私寿也保殷方切纣不平格则遽夺之矣何可常也召公能永念则天命乃固其相与乱新立之周邦可也而可去乎
　　公曰君奭在昔上帝割【制注絶句】申【重】劝【勉】宁王【文王】之德其集【合】大命于厥躬惟文王尚【庶】克修【治】和【柔】我有夏亦惟有若虢【封国】叔【字文王弟】有若闳【氏】夭【名】有若散【氏】冝生【名】有若泰【氏】颠【名】有若南宫【氏】括【名五臣共辅文王】又曰【文王犹曰】无【人】能往来【奔走】兹廸【道】彝【常】敎文王蔑【精微】德降【下】于国人亦惟【五臣】纯佑【助】秉【执】德迪知天威乃惟时【是】昭【显】文王迪【蹈行】见【显见】冒【下民覆】闻【上闻】于上帝【天】惟时受有殷命哉割申劝诗帝谓文王之意也注以亦惟纯佑为文王亦如殷家惟天所佐佑
　　武王惟兹四人【孔云虢叔先没】尚【庶】迪【辅武王而行】有禄【天禄】后暨【及】武王诞将天威咸【皆】刘【杀】厥敌【纣】惟兹四人昭武王惟冐【冒天下】丕【大】单【尽】称【举】德【武王之德】在今予小子旦若游【浮度】大川【无津涯】予往暨汝奭其济【渡】小子【成王】同【如】未在位【即政时】诞【召公大】无我责【责我强留】收【召公若收藏】罔【不】勗【勉】不及【所未到】耇【老】造【成】德不降【下】我则鸣鸟【鳯凰太平乃出】不闻矧曰其有能格【感】
　　文武圣人犹以五臣四臣而兴召公可舎成王而去乎
　　公曰呜呼君肆其监于兹【前所举商周辅相之事】我【周】受命无疆惟休【美】亦大维艰【难】告君乃猷【谋】裕【寛裕之道】我不【敢】以后人迷
　　裕则休迷则艰矣君与我当交尽其心可也
　　公曰前人【文武】敷【开】乃心乃悉【尽】命汝作汝民极【准命汝为民立极】曰【申命】汝明勗【勉厥】偶【配佐】王【王者】在亶【信】乗【服职】兹大命【文武命】惟文王德丕承【举】无疆之恤【惟难】
　　前所监者我之说公犹可辞也此文武之命尚可辞乎
　　公曰君告汝朕允【确信非茍言】保奭其汝克敬以予监于殷丧大否【乱】肆念我天威【以殷覆辙念天可畏】予不允【信】惟若兹诰予惟曰襄【助王格天】我二人【在我二人】汝【君之心】有合【于我】哉言【亦言】曰在时二人天休【休则无畏矣】滋【益】至【来】惟时二人弗戡【亦不敢当之以自恃】其汝克敬德明【显用】我俊【贤】民【人】在让【注絶句】后人于丕【太平】时
　　监殷则天威矣我二人可不自警纵使威已为休犹合弗当益克敬求贤以图无疆之恤太平之时付之后人今日则未可言也
　　呜呼笃【厚】棐【辅】时二人【二公】我式【用】克至于今日休我咸成文王功于不怠丕冐海隅出日【之处】罔不率俾
　　将成文王功以冒海隅可以今日休自足乎
　　公曰君予不惠【顺汝欲去】若【如】兹【此】多诰予惟用闵【忧】于天越【及】民
　　天民之责至无穷也
　　公曰呜呼君惟乃【汝】知民德【民罔尤违】亦罔不能厥初惟其终【善终之难】祗【敬】若兹【止其所】往敬用治
　　敬则诚诚则不息民德终则天休亦有终矣
　　蔡仲之命第十九　　　　　　　周书
　　蔡叔旣没王命蔡仲践【居】诸侯位作蔡仲之命
　　始犹望蔡叔之改终则已矣乃命仲周公岂藏怒于叔哉
　　蔡仲之命惟周公位冢宰正百工羣叔流言乃致辟【法诛】管叔于商囚【制其出入】蔡叔于郭邻【中国外地】以车【从车】七乗【少】降霍叔【罪轻】于庶人三年不齿【録三年后封霍】蔡仲【蔡叔子】克【能】庸【用】祗【敬】德周公以为卿士【巳卿士】叔卒乃命诸王【亲贤】邦【封】之蔡
　　此史叙作书之意
　　王若曰小子胡【仲名】惟尔率【循】德【文王德】改行【叔行】克愼厥猷【道】肆【故】予命尔侯于东土往即【就】乃封敬哉尔尚【庶】盖【掩覆】前人【叔】之愆【过】惟忠惟孝尔乃迈【进】迹【行】自身【自仲为一国始封之祖】克勤无怠以垂宪乃后【子孙】率乃祖文王之彞训无若【如】尔考之违王命皇天无亲【常亲】惟德是辅民心无常惟惠之怀为善不同【质文异尚】同归于治为恶不同【强弱异态】同归于乱尔其戒哉愼【审】厥初【始】惟【思】厥终终以不困不惟厥终终以困穷懋【勉】乃攸【所立】绩【功】睦乃四邻【邻国】以蕃【衞】王室以和兄弟康济小民率【循】自【用】中【中道】无作【敢为】聪明乱旧章【法】详【审】乃视听罔以侧【巧】言改厥度【常度】则予一人汝嘉【美】王曰呜呼小子胡汝往哉无荒弃朕命成王东伐淮夷【成王即位淮奄乂叛】遂践【灭】奄作成王政【一书亡】成王旣践奄将迁【徙而化之】其君于蒲姑【齐地】周公告召公作将蒲姑【一书亡】
　　多方第二十　　　　　　　　周书
　　与多士辞一口出入
　　成王归自奄【践奄】在宗周【镐京为天下所宗】诰庶邦作多方多方惟五月丁亥【即政明年】王来自奄至于宗周周公曰王若曰猷【道】告尔四国多方【因管蔡商奄并及多方者示其公也】惟尔殷侯尹【长】民我惟大降尔命【敎命】尔罔不知洪【大】惟【思】图天之命弗永【长】寅【敬】念于祀【祭】惟帝【天】降【下】格【戒谴告】于夏【桀】有夏诞【大】厥逸【豫】不肯慼【忧】言于民乃大淫昬不克终日【终一日】劝【勉】于帝之迪【道】乃尔攸【所】闻厥【桀】图帝之命不克开【明】于民之丽【所依附】乃大降罚崇【重】乱有夏因甲【始】于内乱【妹喜】不克灵【善】承【奉】于旅【众人】罔丕惟进【用】之恭【恭德】洪【大】舒【慢】于民亦惟有夏之民叨【贪】懫【忿】日【日日】钦【尊敬】劓【残】割【害】夏邑天惟时【是】求民主乃大降显【明】休【美】命于成汤刑殄【絶】有夏惟天不畀【予】纯【大】乃惟以尔多方之义民【夏虽多有知义之人桀不能用】不【乃不】克【能】永【长】于多【久】享【享国】惟夏【桀】之恭【所敬】多士【众人】大不克明保【安】享【有】于民乃胥【相】惟虐于民至于百【百端】为【所为】大不克开【明】乃惟成汤克以尔多方简【大】代夏作民主愼厥丽【君道所依】乃劝【勉】厥民刑【仪法】用劝【勉】以至于帝乙罔不明德愼罚亦克用劝要【察】囚【囚情】殄戮多罪亦克用劝开释【放宥】无辜亦克用劝【勉于愼罚】今至于尔辟【君纣】弗克以尔多方享【有】天之命呜呼王若曰诰告尔多方非天庸【轻】释【废】有夏非天庸释有殷乃惟尔辟【君纣】以尔多方大淫图天之命屑【屑屑数数】有辞【民传播】天非弃殷也殷自弃尔
　　乃惟有夏【更说桀】图厥政不集【成】于享天降时丧有邦【汤以七十里】闲【代】之
　　此言桀之所以亡也
　　乃惟尔商后王【纣】逸【安】厥逸【豫】图厥政不蠲【洁】烝【进善】天惟降时丧惟圣【通明之称非大而化之圣】罔念作狂【惑】惟狂克念作圣【天以此望纣改不遽絶之】天惟五年【以汤故迟迟】须【待】暇【缓】之子孙诞【大肆】作民主罔可念听【无一善可听可念】
　　此言纣之所以亡也
　　天惟求【民上于】尔多方大动【警之】以威【祲祥谴告】开【发】厥【其】顾天【能受眷顾于天者】惟尔多方罔【无能】堪【当】顾之【天眷】惟【独】我周王灵【善】承【奉】于旅【众】克堪【当胜】用德惟典【主】神天【祀】天惟式【用】敎我用休【善】简【大】畀【予以】殷命尹【君正】尔多方
　　此言周之所以兴也　灵承者承接拊循可近不可下也克堪所谓德輶如毛民鲜克举者也其勇过孟贲矣力薄而私欲夺之则不克举矣典神天使之主祭而百神享也式敎用休者天理日新左右逢原思也或起之行也或翼之用以昌大休明也天命周以定于一矣尔多方犹有汹汹不靖者欲何为也
