<!-- { "loadSidebar": true } -->
　　王曰吁来有邦有土【并异姓同姓诸侯而并命之】告尔祥【善也好生之德】刑在今尔安百姓何择【当择者】非人【典狱之人乎】何敬【当敬者】非刑【用刑乎】何度【当审度者】非及【狱所连及株根枝葛者乎】两【争】造【造庭】具【皆】备【已在目前】师【羣有司公众】听【察断】五辞【两造之辞刑有五等】五辞简【核实一云简要辞审之当者也】孚【信】正【加】于五刑五刑不简【不简则可疑】正于五罚【降为赎金】五罚不服【疑出于枉】正于五过【降为过则宥之】五过之疵【病也谓以私意故纵】惟官【惟势】惟反【报恩】惟内【女谒】惟货【贿赂】惟来【徃来干请】其罪【私纵之罪与人所犯罪】惟均【同】其审【察之之精】克【能一云克己私】之五刑之疑【不简】有赦【正于五罚】五罚之疑【不服】有赦【正于五过】其审克之简孚有众【师听】惟貌【辞可伪貌不可掩】有稽【考】无简不听【断】具严【畏】天威
　　刑降罚罚降过固天德也然苟以私行之反非天矣
　　墨【涅颡】辟【刑】疑赦【从轻】其罚【赎金】百锾【六两曰锾】阅【检】实【移】其罪【罚虽轻亦不可滥】劓【截鼻】辟疑赦其罚惟倍【二百】阅实其罪剕【刖足】辟疑赦其罚倍【倍二百为四百】差【又加一半为百锾通五百锾】阅实其罪宫【男割势女幽闭】辟疑赦其罚六百锾阅实其罪大辟【死】疑赦其罚千锾阅实其罪墨罚之属【条】千劓罚之属千剕罚之属五百宫罚之属三百大辟之罚其属二百五刑之属三千上下比罪【刑律也属比例也人情无穷法所未尽则比例其轻重而上下之】无僭【差】乱辞【辞在此而差之彼辞本直而乱为曲皆断狱之大弊】勿用【妄用】不行【条例偶无裁决不行】惟察【察情】惟法【守法】其审克之
　　此赎刑之令也
　　上刑【罪重】适轻【情轻】下服【服下刑】下刑【罪轻】适重【情重】上服【服上刑】轻重诸罚有权【权其情加刑】刑罚世轻【新国用轻典】世重【乱国用重典】惟齐【均齐】非齐【适轻适重世轻世重若非齐也乃所以均齐】有伦【伦数】有要【防要】适轻适重一人【情】之轻重也世轻世重一代【世】之轻重也斟酌升降不拘于一若不齐而乃所以为齐此中也权也时也非有伦要者能之乎
　　罚【金】惩【小惩】非【不至】死人【犹】极于病【殚人财力亦不可差】非佞【口】折【断】狱惟良【温良长者视民如伤】折狱罔非在中【中则轻重不差】察辞【辞有情伪】于差【前后异同处眞情可见】非从【伪辞】惟从【眞情】哀矜【敬谨】折狱明【澄定精神澡雪耳目】启【问】刑书【法】胥【众相胥占】占【度裁】咸【皆】庶【庶几】中正其刑其罚其审克之狱成【狱词成】而孚【得其情实】输【奏之上】而孚【如其本情】其刑上备【一人数罪一罪数法奏于上必备载之】有并两刑【并两刑则从一重者断备其载者有司制其义者人主也】
　　此狱成而闻于上也
　　王曰呜呼敬之哉官伯【长】族【同】姓朕言多惧【非谙于世故不及此】朕敬于刑有德【之人】惟刑今天相【辅】民作【立司刑者】配【命天】在下明清【明而又清表里洞彻】于单【偏】辞【两造之辞曲直易分一偏之辞毁誉难辨】民之乱【争竞纷纭】罔不中【执中道】听【于】狱之两辞【不偏徇于一】无或私家【私于其家黩货鬻狱】于狱之两辞狱货【贿赂】非宝惟府【聚】辜【罪】功报以庶【众】尤【祸】永【当长】畏惟罚【天罚】非天不中【天之罚非天不中也】惟人在命【人所为善恶即天命祸福】天【所以】罚不极【不协于极】庶民罔有令【善】政在于天下【不极者不罚而待天罚是我私家而故纵之也其无令政甚矣爽惟天其罚殛我我之罪乎天之不中乎】
　　此可以观世变矣虞书训刑无此事可戒也
　　王曰呜呼嗣孙【诸侯嗣世子孙】今往【以往】何监【视法】非德【实德】于【与】民之中【乎】尚【庶】明听之哉哲人惟刑无疆【穷】之辞【狱辞】属【附】于【于】五【五刑】极【各协于极】咸【皆】中【凡中一偏不可言咸】有庆【中则有福】受王嘉【善】师【众】监于兹祥刑
　　降于民为中得于己为德中德一也用刑者无德则犯刑者失其中矣然则典狱之当监者非以徳而体民之中乎为嗣孙者可不明听此训乎是训也惟哲人能尽之哲则天理明其于听刑之际虽伪辞纷纷无穷而各附之极刑无不中而庆岂外至乎故断之曰受王嘉师嘉之一字以见民之性本中本善其防于罪者非其本心也民嘉矣而吾之刑其可不祥也邪一云明听听刑也无疆之辞无穷之誉也

　　尚书详解卷十二
　　钦定四库全书
　　尚书详解卷十三　　　　宋　胡士行　撰
　　文侯之命第三十　　　　　　　周书
　　此篇作于东迁之初以上为成康为文武以下为春秋为战国乃消长升降之交会也文侯之命权犹自天子出夫子犹有望焉故序之书　委靡至鲁隐公初平王在位且五十年竟以不振夫子且絶望矣此平王所以为书之终而春秋之始也
　　平王锡晋文侯【名仇】秬鬯圭瓉【以圭为杓此周公二卣之锡也】作文侯之命
　　幽王娶襃姒生伯服废申后及太子冝臼申侯与犬戎攻弑幽王晋文侯郑武公立宜臼是为平王平王无枕戈复雠之志顾以文侯之立己自足而以成王锡周公之礼锡之夫子之序盖贬之且伤之也
　　文侯之命王若曰父【不曰伯父叔父而曰父尊之也】义和【不名而字之】丕显文武克愼明德昭升于上【天】敷闻在下【民】惟时上帝集厥命于文王亦惟先正【臣】克左右昭事厥辟【君】越小大谋猷罔不率从【民皆恱服】肆先祖【成康以降】怀【安】在位
　　文武之精诚平王何足以知之然老师宿儒之传未泯犹能举其语也降是则异端起而言帝王者始支矣
　　呜呼闵【伤】予小子嗣【继】造【遭】天丕愆【过则称已不咎幽王此周家忠厚之遗也】殄【尽絶】资【用】泽【恩】于下民侵【犬戎侵伐】戎【伤】我国家纯【大】即我御事【皆新进】罔或耆【老】寿俊在厥服【位】予则罔克【兴衰拨乱】曰【所望曰】惟祖惟父【同姓诸侯之尊老】其【庶】伊【此】恤【忧念】朕躬呜呼有绩予一人永绥【安】在位父义和汝克昭乃显祖【唐叔】汝肈刑【法】文武用会【合】绍【继】乃辟【君】追孝于前文人【文德之人】汝多【功多】修【治】扞【衞】我于艰若汝予嘉
　　文侯未必能践此言也平王不自意得之视之为多也燕昭小国慨然复雠而士争趋燕惜平王之无志也
　　王曰父义和其归【晋】视尔师【众】宁尔邦【国】用赉【予】尔秬鬯一卣彤【赤】弓一彤矢百卢【黒】弓一卢矢百【诸侯赐弓矢得征伐】马四匹父往哉柔逺能迩惠康小民无荒宁简【简核】恤【忧】尔都【国都】用成尔显德
　　呜呼周之终于东周于此章见之大雠未报王略未复正君臣卧薪尝胆之时奔亡之余仅得苟安释然遽自以为足曰归视尔师宁尔邦恤尔都兵已罢矣王室无复事矣呜呼周辙其不复西矣夫
　　费誓第三十一　　　　　　　　周书
　　周之东王道不可复得如伯禽之治兵穆公之悔过则可以庶几于王道故升二书以补之
　　鲁侯伯禽【初封】宅【都】曲阜徐夷【三监及淮夷叛】并兴东郊【东门外】不开【闭城】作费誓
　　禹之家学见于甘誓周公之家学见于费誓伯禽初就封骤当徐夷之变一旦誓师曲折详尽若老于行陈者盖圣贤之学本末并举而无遗故也
　　费誓公曰嗟人无哗【喧】听命徂【往】兹【者】淮【浦】夷徐【州】戎并兴【侵东郊】善【简】乃甲胄【兜鍪】敿【施纷】乃干【楯】无敢不吊【极至】备乃弓矢锻【链】乃戈矛砺【磨】乃锋刃无敢不善
　　夷戎意伯禽之未更事也而伯禽所以应之者整暇如此
　　今惟淫【大】舎【放牧】牿【平日闲牢所牿】牛马【于费地】杜【塞】乃擭【张兽机槛】敜乃穽【陷兽坑】无敢伤【损】牿【牛马】牿之伤汝则有常刑
　　戎备修则师出此以除道路也
　　马牛其风【遇风瞀乱奔逸城濮之役晋中军风于泽亡大斾之左旃】臣妾逋逃【溃散此行师之变不可不预戒】勿敢越【乱部伍】逐【追】祗复【归】之我商【议】赉【赏】汝乃越逐不复汝则有常刑无敢寇【羣行攻劫】攘【物至而取】逾垣墙窃【潜入盗物】马牛诱【以言调人】臣妾汝则有常刑
　　此以严部伍也
　　甲戌我惟征徐戎峙【具】乃糗【干】粮无敢不逮【及】汝则有大刑
　　此出师之期会也
　　鲁人三郊【国外】三遂【郊外孔云东郊不开其地被兵故不便】峙乃桢【筑所立两木】榦【两边障土版】甲戌我惟筑无敢不供汝则有【同坐】无余【遗免】刑非【不至】杀
　　甲戌出师同日而筑且攻且守戎不得挠城筑也
　　鲁人三郊三遂峙乃刍茭【饷属】无敢不多汝则有大刑其临事而惧严密如此岂宋襄陈余之所谓仁义乎
　　秦誓第三十二　　　　　　　　周书
　　帝王之泽至文侯之命竭矣受以费誓以故国之法制犹可因也受以秦誓以礼义之在人心犹可复也充穆公之心因伯禽之法驯致帝王何逺之有观书之终而后知帝王之道初无所终也
　　秦穆公伐郑晋襄公帅师败诸崤还归作秦誓
　　事详见左传僖三十年袭郑书伐发其谋也灭滑书郑诛其心也晋败诸殽乗人之隙人亦乗之出乎尔反乎尔也还归作誓伤于外者反于家动心忍性将以进于帝王之治者此其阶也始终予夺立义之精春秋之笔乎
　　秦誓公曰嗟我士听无哗予誓告汝羣【众】言之首【总要】古人有言曰民讫【尽】自若【顺】是【理】多盘【乐】责人斯【则】无难惟受责【人责】俾如流【易】是惟艰哉我心之忧日月逾【过】迈【往】若弗云来
　　郑之伐不若是也蹇叔之怒责人不受责也公今而后悔之矣汲汲然改图之惧日月之不我与也
　　惟古【执古义】之谋人【谓蹇叔】则曰未就【成】予【我所欲】忌【恶】惟今之谋人【百里孟明西乞术白乙丙杞子杨孙逢孙】姑【且】将以为亲虽则云然【如前之过】尚【庶】猷询【问】兹黄发【老成】则罔所愆【过】
　　此觉昨非而图今是也
