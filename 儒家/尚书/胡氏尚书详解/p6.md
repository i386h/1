<!-- { "loadSidebar": true } -->
　　前言九德之目此言天子诸侯大夫治有广狭其用德有详略三德六德言家邦得此足以为治非谓不可在三六之上若孝经所谓争臣几人之若天子则非合九德而用之不可　天以五行布万化人禀【受】五行之秀【清】气以生在人之九德即在天之五辰也其抚其凝一【理】而二【分天人】二【天人分】而一【共此理】也
　　无教【君者臣之师】逸【安】欲【私】有邦【有国之常或曰侯邦也】兢兢【戒慎】业业【恐惧】一日二日万【事】几【微】无旷【废】庶官天工【事】人其代之兢业者敬之形容也几者动之微也一日二日之间几事有万少有不敬善恶判焉敬天德也君臣代天理物非交致此敬如天之为不可也
　　天叙【子人自然之序】有【性中有此】典【常理】勑【正齐】我【自君】五典【见舜典】五【使皆归】惇【厚也惟民生厚天命之性本有此五常之理勑之归厚还其本然之天也】哉天秩有礼【人羣则礼生其等差皆天理之自然】自我五礼有庸【用】哉同寅【敬】协恭和衷【天降之善】哉
　　五礼　吉【祭】　凶【丧】　军【兵】　賔【客】　嘉【冠昬】典叙礼秩天命之谓性也五惇五庸修道之谓教也寅恭衷典礼之根本也君臣聚精防神与天无间则所惇所庸皆天不然则虚文矣同协和敬畏之意有加无已也一云同协君臣之寅恭以和民之衷一云同协和君心之无间也
　　天命有德五服【见益稷】五章【彰其徳】哉天讨有罪五刑五用哉政【大纲】事【小纪】懋【勉】哉懋哉
　　典礼言我而命讨不言我者典礼必自天子出而赏罚则纯乎天而已天者此理之公也爵人于朝与众共之刑人于市与众弃之天子不得而私焉勉而又勉与天不息息则有我之私乘间而生矣
　　天聪【听】明【视】自【从】我民聪明天明【显】畏【可畏】自我民明威【明畏福善祸淫明威抚后虐雠】达于上【天】下【民】敬哉有土【有土之君奉天畏民】前言典礼命讨皆本之天然天岂髙逺茫昧哉民心之天即天之天也民不可欺天可欺乎聪明则于典礼命讨之得失了然善淫抚虐之分而祸福后雠岂不显而可畏乎天民一理彻上彻下有土之君奈何不敬
　　臯陶曰朕言惠【顺】可底【致】行【否】禹曰俞乃【汝】言底可绩【用】臯陶曰予未有知【不敢自足】思日赞赞【相助】襄【成】哉
　　可者质之禹问其可不可也禹以为可矣方退然自处于未有知但思日相与助成而已贾谊治安策视知人安民之谟未能万分之一也而才略如不胜用曰医能治之而上不使其气象何相逺哉孔知思絶句以赞赞襄哉为赞奏上古之事而行之一云惠安民也知知人也知人难于安民故于惠曰可而于知曰未也
　　益稷第五　　　　　　　　　虞书
　　益稷
　　此与前篇文势相接以便竹简分为三
　　帝曰来禹汝亦昌言【承前篇臯己昌言言】禹拜曰都帝予何言予思日孜孜【不忘】
　　此禹深见天下之理无穷其用心在纯亦不已之地孔子所谓不知老之将至云尔也禹忧其职之未尽如此何暇分其心于陈谟
　　臯陶曰吁如何
　　臯用工造【到】禹地位故叹而问孜孜之防
　　禹曰洪水滔天浩浩怀山襄陵下民昬【瞀】垫【溺】予乘四载【水陆泥山】随山刋【伐】木【除障蔽】暨益【烈山泽】奏【进】庶【众】鲜【新杀】食【鸟兽鱼鼈】予决【疏涤】九川【九州之川】距【归至】四【四方】海濬【深】畎【广尺深尺】浍【广二寻七尺深二仞八尺】距川暨稷播【种】奏庶艰食【谷洪水时难得】鲜食【以鲜食兼之】懋【勉民】迁有无【迁有置于无之地】化【质易】居【所积】烝【众】民乃粒【粒食】万邦作乂【治】
　　水乘舟泥乘輴【以板为之状如箕以擿行泥】
　　陆乘车山乘樏【以铁为之形如锥长半寸施之履下以上山不蹉跌】
　　乃者深见艰难之意洪水之平非一手一足之力一朝一夕之故然后乃得粒食以其成之之难而思保之之不易正其持敬不息之工夫所谓日孜孜者非自夸其功也迁化货也洪范一曰食二曰货
　　臯陶曰俞师【法】汝昌言
　　禹虽退处于何言不以谟自鸣然所言如此昌孰加焉
　　禹曰都帝慎乃在位帝曰俞
　　典谟之例吁者忧惧之辞都者叹美之辞谨位当曰吁而曰都者禹体得艰难戒惧中有乐地也
　　禹曰安【宅】汝止【心所止大学所谓于止知其所止为人君止于仁是也】惟几【微者着之端】惟康【安者危之伏】其弼【辅】直【忠告不欺】惟动【几者动之微动者几之发】丕【大】应【答】徯志【天下徯望治之意】以昭【昭然无愧】受【当】上帝【天心】天其申【重】命用休【美　以形体谓之天以主宰谓之帝】
　　安止几康则内得其养弼臣忠直则外得其养内外交养则有不动动而答民情当天心皆自人主一心中来矣吕云康静时言安止之工夫微时静时最切天佑下民作之君师能应徯志则能昭受矣
　　帝曰吁臣哉邻【近】哉【臣之道当如邻之职】邻哉臣哉【邻之职乃尽臣之道夏云邻禹之僚属也】禹曰俞
　　帝领禹之言知左右顷刻不可无人
　　帝曰臣作朕股【足】肱【手】耳目
　　邻之喻禹俞之矣帝心未巳也又申以股肱耳目之喻盖心所欲为股肱耳目不待命令而应又切于邻也
　　予欲左右【扶持】有民汝翼【辅】
　　此作肱之事也手能左右扶翼
　　予欲宣【布治功】力四方汝为【代君为之】
　　此作股之事也奔走四方待力乃至
　　予欲观古人【黄帝尧舜垂衣裳而天下治】之象【衣裳绘绣以物象德】日月星辰【三者象其照临】山【象其静而能兴云致雨】龙【象其变化无方】华虫【雉象其文】作防【绘上衣六章以采色绘画】宗彛【宗庙尊彛为虎蜼之状亦以山龙华虫为饰】藻【水草象其有文】火【象其炎上成物】粉【象其洁白】米【象其养人】黼【白黒相半象其能断】黻【亚两已相配象其辨善恶以青白线刺】絺【刺】绣【下裳六章以絺绣之】以【用】五采【五等采色】彰【明】施【用】于【于绘上】五色【作五色绘绣】作服汝明【视】
　　虞五服
　　天子十二章
　　上衣六　日　月　星辰　山　龙　华虫下裳六　藻　火　粉　　米　黼　黻
　　孔氏说　　　　　　郑氏说
　　诸侯八章　　　　　公山龙而下
　　龙至黻
　　卿六章　　　　　　侯伯华虫而下
　　藻至黻
　　大夫四章　　　　　子男藻火而下
　　藻火粉米
　　士二章　　　　　　卿大夫粉而下
　　藻火
　　周五服
　　周以日月星辰画于旗冕服九章而已
　　公九章　衮冕以龙名龙首卷然
　　上衣五　龙　山　华虫　火　宗彛
　　下裳四　藻　粉米　黼　黻
　　侯伯七章　鷩冕以华虫名鷩雉名也
　　上衣三　华虫　火　　宗彛
　　下裳四　藻　　粉米　黼　黻
　　子男五章　毳冕以宗彛名彛虎蜼状毛浅乱上衣三　宗彛【为虎蜼状】
　　下裳二　黼　黻
　　孤三章　　希冕
　　上衣一　粉米
　　下裳二　黼　黻
　　卿大夫　冕
　　衣无文
　　裳刺黻
　　此作目之事也郑以宗彛为下裳第一章而粉米为一章　絺孔云细葛也郑云读为薾紩【而栗反】也紩以为绣也
　　予欲闻六律五声八音在【察政】治忽【乱】以出纳五言【仁义礼智信五德之言】汝听
　　此作耳之事也诗言志歌永言声依永律和声八音克谐无相夺伦声音之道与政通矣此舜欲审乐以知政也纳采民诗也出飏之乐还以教民也观其言合于五德则治不合则忽吕云受君之言播之乐为出采民之言播之乐为纳五言使合于宫商角征羽之五音也　欲者予之心也翼为明听所以从予欲者汝也此犹股肱耳目之从心所欲也
　　予违【过】汝弼【正陈】汝无面从【面是】退有后言【背非】
　　前以有民四方观象作乐托之矣至此遂以一身之是非尽付之委之切也违也面从也舜禹无是也而不忘是言此其为大圣人也
　　钦四邻【左辅右弼前疑后丞】
　　此欲禹比肩联事之人皆以弼违为职也师臣者帝賔臣者王友臣者霸自古无不以钦大臣而兴者
　　庶顽【不率教】谗【邪】说若【如】不在时【是】侯【射侯之礼射者心正而后能中揖让升下非教不可】以明之【发明其敬心吕云本明其善恶】挞【教刑也或云射之筹】以记【使记忆】之书【简】用识【记其过使见而媿心生】哉欲并【皆】生【还其有生之善心】哉工【乐工掌诵诗之官采诗以观民风】以纳言【庶顽之言】时【及时】而飏【播】之【诗者人之性情也观其言可验其格否】格【改】则承【章】之庸【任用】之否则威【刑】之前言钦邻敬君子也此言庶顽化小人也唐虞之时天下无小人也非无小人也难乎其为小人也何难乎为小人蒙圣人之教不得而为小人也一云取其言之是者讽之乐以感化之侯礼也言诗也礼以制之之严犹未若诗以感之之贞也夏云谗说小人有才辨正所谓面从退言者
　　禹曰俞哉【然其言而犹有可言】帝光【德光照】天之下至于海隅【角】苍生【草木苍然而生之地】万邦黎【众】献【贤】共【皆愿】惟【为】帝臣惟【随】帝时【是】举【用】敷纳以言明庶【众】以功车服以庸谁敢不让敢不敬应帝不时【是】敷【普】同日【日日】奏【告】罔【无】功
　　前言挞识规模似迫故禹未尽以为然谓帝统大体示大法以临警之则孰不精白承休逊让而敬应何顽谗之足忧不然则人皆以罔功告矣
　　无若丹朱【尧子】傲惟慢游是好傲虐是作罔昼夜頟頟【不休息之状】罔水行舟【逞力】朋【党】淫于家用殄【絶】厥世【尧不与以天下】舜岂有是哉圣人以天地万物为一体一物顺无非所以发吾之良心一物不顺无非所以警吾不善之端所谓思齐自省者也
　　予【禹】创【惩也见恶而为善之力因而得致也】若时【是丹朱】娶于涂山【氏】辛壬癸甲【辛日娶妻甲日即徃治水】啓【禹子】呱呱【泣声】而泣予弗子【爱字】惟荒【大也诗云大王荒之】度土【治土水】功
　　禹过家门不入以天下为已忧而忘其私爱
　　弼【助】成五服【甸侯绥要荒之制自古已有洪水圯之水平复旧】至于五千【每服五百里东西相距五千里南北相距五千里】州十有二师【自甸至绥十二州之内每州一师】外薄【迫】四海【要荒在四海之外】咸【皆】建【立】五长各迪【蹈行】有功苗顽弗即【就】工【事】帝其念哉
　　五服五千图见禹贡　成五服立师长内外相维人人皆迪功矣而苗独不即工禹使帝念正欲其致力于未尽之工夫不特苗顽当念天下事尽在艰难中天命之不已也
　　帝曰迪【导】朕德时【是】乃【汝】功惟叙【秩然有序】臯陶方祗【敬承】厥叙【功】方施象刑惟明
　　迪德归迪有功之功于禹也象刑任弗即工之责于臯也舜一无所与焉君臣一体本无间也叙则所以迪德者不迫矣象刑而祗其叙焉岂徒刑哉
