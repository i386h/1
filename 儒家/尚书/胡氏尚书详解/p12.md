<!-- { "loadSidebar": true } -->
　　无有【闻】逺【踈】迩【亲】用罪【刑】伐【惩】厥死【浮言不悛有死之道也】用德【赏】彰【显】厥善【助迁以施德于民者】邦之臧【迁而善】惟汝众【之功】邦之不臧【不迁之祸】惟予一人有佚【故】罚凡尔众其惟致告【转相告】自今至于后日各恭【敬】尔事齐【整】乃位【所居】度【法】乃口罚及尔身弗可悔
　　盘庚一书前半篇涵养寛大后半篇严厉整肃反覆抑扬于勤恳中时露赏罚之意使人知有警惧无怙终以罹于罚此有虞明刑无刑意也
　　盘庚中第十　　　　　　　　商书
　　盘庚作【起行】惟涉河以民迁乃话【话言陈説】民之弗率【从】诞【大】告用亶【信】其有众咸造【进】勿防【慢】在王庭盘庚乃登【上】进厥民曰明听朕言无荒【废】失朕命
　　上篇未迁则未动也下篇已迁则既静也惟中篇则将迁将迁则动而未静时也跋涉险阻蒙犯霜露人情仓皇安危存亡所系正在此时故话之进之曰用亶曰明听所以感化提撕之者尤切
　　呜呼古我前后罔不惟民之承【顺】保【民亦保】后【前后】胥【相】慼【忧】鲜【少】以不浮【如舟浮水顺通无阻碍】于天时殷降【下】大虐【天时之灾如嚻相耿皆廹于圮毁】先王不怀【怀安】厥攸【所以】作【起】视民利【去危就安】用迁汝曷弗念我古后之闻
　　后承民民保后后民相恤以顺天嚻而相相而耿不敢怀安求民利耳徃事所闻如此汝何不念而疑今日之迁乎
　　承【顺】汝俾【使】汝【迁】惟喜康【安】共非汝有咎比【近】于罚予若吁【呼】怀【念】兹新邑【亳】亦惟汝故以丕从厥志
　　亳之迁乐与民同其安也岂以殃罚之乎为汝故以从汝志耳岂以徇我之欲乎　民不欲迁而以迁为丕从者欲安者民之大欲迁而久安乃所以丕从其欲安之本心其不欲迁乃一时暂蔽于浮言之私耳
　　今予将试以汝迁安定厥邦
　　迁矣而方曰将试辞意之婉厚之至也
　　汝不忧朕心之攸困【病】乃咸大不宣【布】乃心钦念以忱动【感】予一人尔惟自鞠【穷】自苦若乗舟汝弗济【迟疑中流不急登岸】臭【腐】厥载尔忱不属【聫属于君】惟胥以沈【溺】不其或稽【考迁不迁之利害】自【徒自】怒【锢滞忿怒】曷【何时】瘳【愈】汝不谋长【迁为长久之安】以思乃灾【不迁之祸】汝诞【大】劝【相劝】忧【沈溺之忧】今其有今【苟目前之安】罔后【后悔无及】汝何生【生业】在上
　　此详告以不迁之祸也
　　今予命汝一【一心从上】无起秽以自臭恐人【奸人】倚【依】乃身迂【曲】乃心予迓【迎】续【接】乃命于天予岂汝威【虐】用【以】奉【承】畜【养】汝众
　　汝心之未一以巨室之倚汝迂汝故也汝信之是自臭耳予之迁则所以续汝命而畜汝者也岂以虐汝乎
　　予念我先神【明】后之劳【亢】尔先【先祖】予丕克羞【进用】尔用怀【念】尔然【如此】失于政【当迁之政】陈【久】于兹【耿】髙后丕乃崇【重】降罪疾【于我】曰曷虐【沈溺】朕【商后】民汝万民乃不生生【生其生】暨【与】予一人猷【谋】同心【以迁】先后丕降与汝罪疾曰曷不暨朕防孙【盘庚自谓】有比【同迁】故有爽【明】德自上【天】其罚汝【民】汝罔能廸【导廸求免】
　　以髙后在天之灵儆之殷尚鬼也
　　古我先后既劳乃祖乃父汝共作我畜民【养民之官】汝有戕则【戕民之象】在乃心我先后绥【安】乃祖乃父乃祖乃父乃断【絶】弃汝不救乃死兹予有乱【治】政【之人】同位【在位】具【聚畜】乃贝【水虫古人取其殻为寳如今用钱】玉【寳】乃祖乃父丕乃告我髙后曰作丕刑于朕子孙廸【启】髙后丕乃崇降弗祥
　　此言不特髙祖之灵可畏而乃祖父之灵亦可畏也尔巨室职在治民乃不同于利民而惟恋耿之沃
　　饶以为緫货寳计则我髙后纵以尔祖父旧劳之故不欲降罚以伤其意而乃祖父自不汝救岂特不救且将啓告以降不祥矣
　　呜呼今予告汝不易【注以豉反郑如字变也】永敬【永则不止敬于暂】大恤【大则所恤不在小】无胥絶逺【不宣乃心踈外于君】汝分猷【谋】念以相从各设【立】中于乃心
　　敬不永而恤不大则惟緫货是念而与中相逺矣汝试分汝所谋念者以从我而立中道以观之则尔之谋不迁以緫货予之谋迁以利民孰是孰非有定论矣　分者不遽责以尽去己见也设中则公见立而私见自去矣
　　乃有不吉【善】不廸【道】顚【怪】越【逾】不恭暂【暂时】遇【所遇】奸宄我乃劓【小者劓】殄灭【大者殄】之无遗【余】育【养】无俾易【以防反又如字变易也】种【恶种】于兹新邑徃哉生生今予将试以汝迁永建【立】乃家
　　盘庚下第十一　　　　　　　　商书
　　盘庚既迁奠【定】厥攸【所】居【民居】乃正厥位【分都邑立宗庙夏云正君臣之位】绥【安】爰有众曰无戏【狎】怠懋【勉】建大命
　　奠居之始正大命建立之时可戏怠而不懋乎
　　今予其敷【布】心腹肾肠歴【徧】告尔百姓于朕志罔罪尔众尔无共怒协【合】比【分】防言【怨怒】予一人
　　事扰无定事定追咎浮言之人寜无以此疑其上故明告之使勿怀疑以蓄怨也
　　古我先王【汤】将多【増】于前【契】功适【迁往】于山【商亳】用降【下降】我凶德嘉【美】绩【功】于朕邦
　　此言汤居亳以大契之功也
　　今我民用【在耿】荡【防】析【分】离居罔有定极【止】尔谓朕曷【何以】震【惊】动万民以迁肆【故】上帝将复我髙祖【汤】之徳乱【治】越【于】我家朕及笃敬【笃敬之臣】恭承民命用永地【于】新【邑】此言耿之圮而天使迁亳也
　　肆予冲【防】人非废【弃】厥【卿大夫】谋【不迁之谋】吊【至】由【用】灵【善】各非敢违卜用宏【大】兹贲【大业】
　　此言迁之非徇己私意也
　　呜呼邦伯【诸侯】师长【众官之长六卿也】百执事之人【小臣】尚【庶】皆隐【恻隐】哉予其懋【勉】简【防】相【助】尔念敬我众朕不肩【任】好货敢【果】恭生生【生民生之人】鞠【养】人谋人之保【安】居叙【叙用】钦【敬】恻隐心之公也好货心之私也不任彼而简相叙钦于此好恶之意明矣
　　今我既羞【进】告尔于朕志若【顺恻隐者】否【不任好货者】罔有弗钦【敬从】无緫【众】于货寳生生自庸【民功曰庸】式【用】敷【布】民德【富而教之民心本然之德】永【长】肩【任】一心【一于民而勿贰于货】
　　予告尔明矣所若所否汝无不钦则无于彼式于此而尔之心一矣向者贪于沃饶之私意尽去而中篇森严之令泯矣盘庚以口舌代斧斤其忠厚之至欤
　　説命上第十二　　　　　　　　商书
　　髙宗梦得説使百工营【经】求【物色】诸野得诸傅【傅氏】岩【山险】作説命三篇
　　清明在躬志气如神嗜欲将至有开必先诚则一一则通此周礼所谓正梦也
　　説命王宅【居】忧【丧】亮【信】隂【黙不言】三祀【年】既免【除】丧其惟弗言
　　当言而不言不敢易其言也
　　羣臣咸谏于王曰呜呼知之【先知先觉】曰明哲【明之至】明哲实作【为】则【天下法觉后知后觉】天子【继天作子】惟君【主】万邦百官承【奉】式【法】王言惟作命不言臣下罔【无】攸【所】禀【承受】令【命】
　　此臣庶引领侧耳以听维新之令也盖髙宗识见之髙固有隐然动人于不言之表者矣
　　王庸【用】作书【犹不言】以诰曰以台【我】正【表正】于四方怠恐德弗【与天地合德日月合明四时合序鬼神合吉凶所谓类也】兹故【所以】弗言恭黙思道梦帝赉【与】予良【贤】弼【相】其代予言
　　恭敬也黙用志不分也思道沈潜思虑玩索天下至理所在也心纯不二则与天接矣
　　乃审【度】厥象【梦所见】俾以形【画】旁求于天下説【名】筑傅岩之野【傅岩在虞虢之界有防水坏道常使胥靡人筑护之说贤而隐代胥靡筑以供食胥相靡随也相随坐轻刑之名】惟肖【似】爰【于】立作相王置诸其左右
　　髙宗以一梦傅说一匹夫相位之重授受无留难髙宗必有以信说者而说亦必有以自信者矣
　　命之曰朝夕纳诲以辅台德
　　工夫相续不可顷刻间断也
　　若金用汝作砺若济巨【大】川用汝作舟楫若岁大旱用汝作霖雨【雨三日为霖】啓【开】乃【汝】心沃【如水沃物】朕心若药弗瞑【服之愦眊】厥疾弗瘳【愈】若跣【徒跣行】弗视地厥足用伤金济川大旱一节切于一节渴想之至也则说可不开诚以沃之乎瞑苦口之言也视欲说之作朕目也以髙宗之明哲而凛然以弗视伤足自处圣不自圣眞见辅德之不可无人也一说以作砺为治己舟楫为济难霖雨为泽民
　　惟暨乃僚【属】罔不同心以匡【正】乃辟【君】俾【使君】率【循】先王廸【蹈行】我髙后以康兆民
　　此欲其率属佐王也
　　呜呼钦予时【是】命【纳诲之命】其惟有终
　　髙宗傅说之防遇可谓一时之懿矣善终之在说深体此纳诲之命而已
　　说复【还白】于王曰惟木从绳则正后从谏则圣后克圣臣不命【命纳诲】其承【奉】畴【谁】敢不祗若王之休命
　　髙宗欲说钦其命以纳诲然臣之谏不谏不在乎君之命不命顾其从不从如何耳后之从谏能如木之从绳则主圣臣直虽无纳诲之命而自承其从谏之意矣况有命而谁敢不从乎盖髙宗欲责之人而说则使求之已也
　　说命中第十三　　　　　　　商书
　　惟说命緫百官乃进【告】于王曰
　　周官冢宰统百官此说受命居相位也
　　呜呼明王奉若【顺】天道建【立】邦【国】设【立】都【邑】树【立】后王【天子】君公【诸侯】承【奉】以大夫【卿】师长【众官之长】不惟逸【怠】豫【乐】惟以乱民
　　此原上天立君之意使知天子诸侯卿大夫所以上下相承者皆以为民而非以为逸豫之资
　　惟天聦明【无不闻无不见】惟圣【君】时【是】宪【法】惟臣钦若【顺】惟民从乂【治】
　　圣之明哲即天之聦明也宪者充之使与天相似也人无所不至惟天不容伪圣人所以服人者曰天而已
　　惟口【枢机荣辱之主】起【兆】羞【言之失豪厘而羞辱弥满散布不可收拾】惟甲胄【止以自卫】起戎【已有召戎之端】惟衣裳【服以章德】在笥【藏之笥未用之时当谨】惟干戈【以伐罪】省【察】厥躬【吾身无瑕乃可戮人】王惟戒【谨】兹允【信】兹克明乃罔不休【美】
