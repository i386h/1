<!-- { "loadSidebar": true } -->
　　慎【谨也敬敷之意】徽【美也在寛之意】五典【常教也孔云父义母慈兄友弟恭子孝】五典克从【无违教也】纳于百揆【度百官总百事】百揆时叙【无废事也】賔【接】于四门【四方诸侯来朝见】四门穆穆【和也无凶人】纳于大麓【太史公云送之大山之中意尧使舜摄祭事于大山之麓孔云麓録也使録万几之政】烈风雷雨弗迷【错也隂阳和风雨时所谓使之主祭而百神享之也】
　　此所谓诸难也从叙穆人事之和也不迷天人之和防也　舜歴试气象如春气至随其枝叶脉络生意自然越与尧典克明一章相似
　　帝曰格【来】汝舜询【问】事考言乃言厎可绩【功】三载汝陟【升】帝位
　　岳举尧试知舜审矣方询焉考焉诚厎绩至三载之久焉乃命陟位者位也非尧之位
　　舜让于徳弗嗣
　　天地万物之责一旦将任之惕然如不胜此尧之兢兢舜之业业文王之纯亦不已非具文之逊也
　　正月上日【朔日】受终于文祖【颛顼】
　　尧不许舜辞乃与舜受终于祖庙葢天下文祖之天下尧平时兢兢不敢有一豪忽心今为天下得人其责方塞曾子所谓吾知免夫者也尧受终则舜之正始可知其在祖庙受尧付托惕然甚于当让之时想象尧舜在庙之心而万世为君之道着矣
　　在【察】璿【珠】玑【浑天仪象天形以璿为之】玉衡【管以玉为之】以齐七政【日月五星与君政通各有异曰七政】
　　考天文者悬玑于上运转如天以衡从下望之玑衡异见皆日月五星时数轨度之当然不知玑衡则为变易而不齐矣此舜受尧命摄位审已之当天心与否也　夏云如尧典厯象将协时月正日也
　　肆【遂】【祭天以苍璧礼天因天事天】于上帝【以形体谓之天以主宰谓之帝】禋【精意以享】于六宗
　　孔氏説六宗
　　四时　寒暑　日　月　星辰　水旱
　　刘歆説六宗乾坤六子
　　水　　火　风　雷　山　泽
　　贾逵説六宗
　　天宗　日　月　星辰
　　地宗　河　海　岱
　　马融説六宗
　　天　　地　四时
　　郑説六宗
　　星【五纬】　　　辰【谓十二次】　　　司中【文昌第四星】司命【文昌第五星】　风师【箕星】　　雨师【毕星】
　　张髦説六宗
　　三昭　　　　三穆
　　以祭义考之祭时祭寒暑祭日祭月祭星祭水旱与孔説合意安国必有传授非臆説者
　　望【望祭】于山【五岳】川【四渎】徧【皆祭】于羣神【丘陵坟衍古之圣贤】
　　五岳
　　岱【东】　衡【南】　嵩【中】　华【西】　恒【北】
　　四渎
　　江　　河　　淮　　济
　　辑【敛】五瑞既月【孔云尽正月中夏云正月尽后】乃日【日日】觐【见】四岳【掌四方诸侯者】羣牧【九州牧】班【以所敛玉颁还之也】瑞于羣后
　　五瑞
　　公桓圭　侯信圭　伯躬圭　子谷璧　男蒲璧
　　兹者七政齐既当天心乃举祭礼也人君之有天下曰神曰民而已至徧对神天也天子不敢自有其天下天之天下也辑而班新民听也诸侯不敢自有其土天子之土也
　　嵗二月东巡守【适诸侯巡所守】至于岱宗【即泰山东岳山之大者】柴【燔柴祭天】望秩【以序】于山川肆觐东【东方】后【诸侯】协【合使齐一】时【四时节气】月【小大】正日【甲乙】同律【十二律】度【尺度】量【斗斛】衡【斤两】修【明】五礼【吉凶军賔嘉】五玉【以宝言曰瑞以物言曰玉】三帛二生一死贽【执以见】如五器卒乃复【礼终则还玉帛生死则否】
　　三帛
　　诸侯世子执纁　公之孤执　附庸之君执黄
　　二生
　　卿执羔　　　　大夫执鴈
　　一死
　　士执雉
　　协同不使国异政也天子颁朔于诸侯诸侯受厯于天子以授其民此尧授时法也　律十二生于厯之十二辰前汉志云推厯生律而度量衡又生于律修五礼欲礼乐征伐自天子出也此规模想尧时亦然舜摄位举而治之耳
　　五月南巡守至于南岳【衡山】如岱【东】礼八月西巡守至于西岳【华山】如初【东】十有一月朔【北】巡守至于北岳【恒山】如西礼
　　史官省文
　　归格【告至】于艺【文】祖【庙】用特【一牛有以少为贵者】
　　舜负艺祖天地民物之托惕然恐不胜徧巡天下礼举政行无不顺序乃可以妥艺祖之灵矣此与受终首尾同此一念之敬
　　五载【年】一【一畨】巡守羣后四朝【甸服朝夕见侯服一年一朝要服三年一朝荒服四年一朝四年朝毕则五载天子巡守四朝者朝京师巡守之年则朝于方岳之下】敷【陈】奏【进】以言明试以功车服以庸【民功曰庸以车服赏其功】
　　五年以提警之使人不倦也车服以庸即诗路车乗马衮及黼之意
　　肇【始】十有二州【禹治水后分冀为幽并分青为营】封【殖也禁樵采】十有二【州】山【孔云封大也毎州择山之大者为州镇】濬【导深之使为利不为害】川【治水时川尝濬矣复言濬者安不忘危工夫承续纯亦不已之心也】
　　经略土地表州镇涤川源此舜经纶天下之大纲也十二州
　　冀　　兖　　青　　徐　　　　荆
　　豫　　梁　　雍　　营　　幽　　并
　　象【孔云法也法用常刑王云象者垂以示人周官垂之象魏是也王者之法如江河必使易避而难犯荀子云治古无肉刑而有象法世俗谓画衣冠易章服而民不犯是也】以【用】典【常】刑【肉刑墨劓剕宫大辟】流【放】宥【寛恕】五刑【宥而不刑则放之】鞭作官【官事】刑扑【夏楚】作教刑【不勤学业则朴之】金【黄金】作赎刑【误则入金赎刑】【自己误犯】灾【因人致罪】肆【未获则寛纵之】赦【已获则除释之】怙【有所恃而为恶】终【不悛】贼刑【杀刑之】
　　肉刑疑不仁者然垂示之使不犯又流以宥之鞭扑以警之又于灾者肆赦之必怗终而后贼刑焉则刑之所及者长恶不悛之人而已若严而实寛也林云肆纵缓不勤事者左传杀人不忌为贼三赦三刑
　　钦哉钦哉惟刑之恤哉
　　孔云舜勑天下使敬吕云史叙舜制刑之法叹美其恤刑之至也
　　流共工【穷竒】于幽洲【北裔水中可居曰洲】放驩兜【浑敦】于崇山【南裔】窜三苗【饕餮】于三危【西裔】殛鲧【梼杌】于羽山【东裔】四罪而天下咸服左传云【见文公十八年】舜流四凶族投诸四裔以御魑魅流放窜殛一也天下皆曰可放而放之故服太祖读书叹曰尧舜之世四凶之罪止从投窜何后世法网之密非圣人不足以知圣人之心也史叙之肉刑之后是舜之刑仅见之流耳肉刑未始用也
　　二十有八载【舜摄位二十八年】帝【尧】乃殂【魂气归天】落【体魄降地】百姓如丧考妣【父母亡曰考妣】三载四海遏【絶】密【静】八音【金石丝竹匏士革木】舜摄则尧与民相忘久矣何百姓念之深也此可见尧之徳在民深亦见舜遵尧法虽摄也而犹臣道焉尧之为天下君自若也
　　月正【正月】元日【上日】舜格【至】于文祖
　　三年之丧毕始告庙即位不敢专也
　　询【谋】于四岳辟【开】四【四方】门【广贤路】明四目【以天下之视为视】达【通】四聪【以天下之听为聼】
　　此新政第一义也四岳累朝元老既询之矣犹未也辟焉天下一家也明达焉天下一身也此舜取人为善公天下之大也十二牧九官之事皆由此得之
　　咨十有二【州】牧【牧以养民为职】曰食【民以食为天】哉惟时【农时】柔【安】逺能【读如不相能之能】迩惇【厚】徳【有德者】允【信】元【善之长者】而难【遏絶】任人【佞而包藏不测】蛮夷【四夷】率【相率】服【来服】
　　牧之咨治内焉耳而蛮夷自服牧然则侯国皆然岂有生事求边功者哉　难者非特去之常有戒谨恐惧之意任人之可畏甚于蛮夷之可畏
　　舜【称舜以别尧此后言帝者皆舜】曰咨四岳有能奋【起】庸【功】熈【广】帝【尧】之载【事】使宅【居】百揆【相】亮【弼】采【事】惠【顺】畴【如九畴也顺其则不至倒行逆施孔云能顺其事者谁乎】
　　天下之理不进则退奋者日新之道所以生生不穷者也人主所以论相者在此
　　佥曰伯禹【鲧子】作司空【水土之官治水有功】帝曰俞咨禹汝平水土【美其前功】惟时懋【居是职勉百揆事】哉
　　美之而且勉之不矜之意也
　　禹拜【手至首】稽首【首至地】让于稷【居稷官名弃】契暨【及】臯陶帝曰俞【然其所推之贤】汝徃哉【不许让使就职】
　　所谓九官济济相逊也禹之逊诚也帝之俞诚也夫殛其父而与其子一堂都俞无少疑避纯乎天也
　　帝曰弃黎民阻【艰】饥【洪水艰食】汝后稷【稷五谷之长故主谷之官名稷】播【种】时【是】百谷
　　帝曰契【名】百姓不亲五品【五常之教孔説见五典注孟子以为父子君臣夫妇长幼朋友】不逊【顺】汝作司徒【掌教之官】敬敷【布】五教在寛【五常之理斯民秉彛之良心也逐物而拂之者非其中心诚然也敬敷在寛慎徽之义也】
　　帝曰臯陶【名】蛮夷猾【乱】夏【中华】寇【攻刼】贼【杀】奸【在外】宄【在内】汝作士【理官】五刑有服【已服其罪】五服三就【就轻就重就轻重之中】五流【流宥五刑】有宅【居】五宅三居【居逺居近居逺近之中】惟明【明则得其情】克【乃能】允【当】帝因禹让三人而官不转各述前功以劝之　播有生生日新之意乃粒矣而不忘阻饥也　敬吾心之天也乃可以还民心之天寛者渐渍涵养使自越明刑而制猾夏者在其中古兵刑之大也
　　帝曰畴【谁】若【顺】予工【金工土工石工木工兽工草工之类】佥曰垂【名】哉帝曰俞咨垂汝【作】共工【官名】垂拜稽首让于殳斨【人】暨伯与帝曰俞徃哉汝谐【能谐和其官】
　　谐生于若后世技巧工匠咸精其能者事同而意异也
　　帝曰畴若予上【山】下【泽】草木鸟兽佥曰益【名】哉帝曰俞咨益汝作朕虞【虞山泽之官】益拜稽首让于朱虎熊罴【四臣名】帝曰俞徃哉汝谐
　　君为万物之主交之有道取之以时使顺其性益尝掌山泽故因所经歴而用之
　　帝曰咨四岳有能典【主】朕三礼【天神地祗人鬼】佥曰伯夷【名】帝曰俞咨伯汝作秩宗【主郊庙之官宗主天秩之礼】夙【早】夜惟寅【敬】直【敬以直内】哉惟清【直则清明在躬无一毫私累汩之】伯拜稽首让于夔龙【二臣】帝曰俞徃钦哉
　　郊庙修五礼中之吉礼礼之最大者也故独与百揆咨四岳而命钦者对天地感鬼神之道寅直清钦再三申命葢天下事无不当敬而于礼为尤切
