<!-- { "loadSidebar": true } -->
　　今我曷【何】敢多诰我惟大降【下】尔四国民命【敎命一云天命言告民以天命夏云与汝生命言不诛杀】尔曷不忱【诚】裕【寛】之于尔多方【忱诚则寛裕不复躁扰各安于其国】尔曷不夹【协】介【助】乂【治】我周王享【有当】天之命【天之所兴不可毁天之所废不可辅】今尔尚【庶】宅【安】尔宅【居】畋【耕】尔田尔曷不惠【顺】王【周王】熙【广】天之命
　　此望其从敎也
　　尔乃迪【开导】屡【屡数】不静【犹不安静】尔心未爱【有爱】尔乃不大宅【安】天命尔乃屑【轻】播【弃】天命尔乃自作不典【常】图【乃谋】忱【见信】于正【不典而图信于正道何不自反之甚】我惟时其敎告之【大诰多士之诰】我惟时其战要囚之【东征践奄之师】至于再【三监淮夷叛】至于三【成王即政又叛】乃有【今若又】不用我降尔命【敎】我乃其大罚殛【诛】之【不可望恩贷】非我有周秉【执】德不康【安】宁【静】乃惟尔自速辜此戒其不从敎也
　　王曰呜呼猷告尔有方多士曁殷多士今尔奔走臣【事】我监【王命监成周之民者】五祀【年】越【于】惟有【殷多士有助于成周者】胥【众胥】伯【之长】小【小官】大【大官】多【众】正【官长】尔罔不克臬【守法】自作【民有自作】不和【者】尔【伯正】惟和【和调之】哉尔室【亲近室家】不睦尔惟和哉尔邑【新邑】克明【敎化脩明】尔【伯正】惟克勤乃事【职】尔尚【庶】不忌【疾恶】于凶德【之人】亦则以【反正本身】穆穆【和敬】在【居】乃位【官】克阅【视监】于乃邑【新邑】谋介【助天室王云忧悔吝者存乎介吕云介微也】尔乃自时洛邑尚永力畋尔田【不作能念】天惟畀【予】矜【怜】尔我有周惟其大介【助】赉【予】尔迪【启】简【抜】在王庭尚【加】尔事有服【列】在大僚
　　多士序商人有服在百僚之怨辞继以大义裁之此以大僚为劝予夺阖辟之大用
　　王曰呜呼多士尔不克劝【相劝】忱【信】我命【敎】尔亦则惟不克享【享上】凡民【化汝】惟【亦】曰不享尔乃惟逸【放】惟颇【僻】大逺【弃】王命则惟尔多方探【取】天之威【怒】我则致天之罚离逖【逺】尔土
　　前劝之以赏此董之以威命讨皆天也
　　王曰我不惟多诰我惟祗【敬】告尔命【吉凶之命即前命讨之天也一云前所诰命】又曰时【此】惟尔初【洗涤自新之始】不【又不】克【能】敬于和【辑睦和平自取诛戮】则无我怨
　　王曰又曰所以形容周公拳拳之意情话已终犹有遗语顾盼之光然简册之上也
　　立政第二十一　　　　　　　　周书
　　无逸立政相为经纬无无逸之心则立政方册而已无立政之体则劳于细故秦皇隋文之程石传餐矣
　　周公作立政
　　此周公告归絶笔也治之大纲任人而已
　　立政周公若曰拜手稽首告嗣天子王矣【先以王矣警之使不以幼冲自待乃若以王左右】用咸戒于王曰王左右常任准人【此下章三宅之事大臣议政王左右者有安危之寄焉】缀衣【掌幄帐者如幕人掌次司裘之属】虎贲【卫士如虎奔走虎贲氏旅贲氏之属小臣供役在左右者有染习之移焉】
　　王之尊重矣则在王左右者其可轻乎缀衣虎贲虽微然朝夕亲狎其熏陶移养之功直与伯任准之弥纶康济者相似此冏命仆臣正而后正意政之大者也
　　孔说常所长事谓三公
　　常所委任谓六卿
　　准人平法谓士官
　　苏说牧民之长曰常伯三百一十国为州州有伯以顾命考之芮伯彤伯皆以公卿兼牧任
　　任事之公卿曰常任
　　守法之有司曰准人
　　吕云三代书他无见意者公卿辅相之别名
　　夏云常伯太保也职最亲故曰伯又曰牧养之义也常任太傅也必有建明自任者乃能之
　　准人太师也王亲以为标准者
　　已用者为三宅　亦为三事
　　居事牧准之职
　　待用者为三俊
　　有事牧准之材
　　周公曰呜呼休【治之美】兹【在此王左右得贤】知恤【忧念之者】鲜【少】哉【人主玩焉而不察者多也】
　　此先言知恤之鲜下乃歴告以禹汤文武知恤之事则王听之者精
　　古之人迪【允蹈之者】惟有夏【元后】乃有室【国家】大竞【强矣】吁【方呼招】俊【贤以】尊【敬】上帝【贤天所生吕云干父之蛊】迪知【真知】忱【诚】恂【信】于九德【臯陶所陈】之行【乃言曰载采采】乃敢【夏之臣见其君于贤真知笃信乃敢】告敎厥后曰拜手稽首后矣【即告嗣天子王之意矣】曰宅【得贤居】乃【汝】事【常任】宅乃牧【常伯】宅乃准【准人】兹惟后【君道之大】矣谋【博询之人】面【面察之己】用丕【大】训【顺】德则乃宅人
　　事　常任　任人
　　牧　常伯　牧夫
　　准　准人　准夫
　　此夏后之知恤也夏后惟实蹈乎此而非茍知之也故虽有室彊盛之余方尊敬天生之贤不特招纳之广而且采纳之精总名曰俊旣皆吁之矣而德行有九随其鉴裁必迪以知之恂以恱之而非茍知轻信也故当时羣臣乃敢告敎以宅人之要使谋之人面之已三宅重任必得大顺于德者乃宅之焉而君道尽矣事牧准大臣也所谓政也政柄有归则庶官之任盖有司存非人主之职也孔云夏禹时卿大夫室家大强犹招贤事天蹈知诚信九德之行乃敢告君以立政后矣犹王矣事六卿掌事者牧九州伯牧民者准平法者
　　兹乃三宅无义民
　　义刚德也非不贤也然较之丕训德者之浑然刚犹觉圭角之露也夏三宅之选严矣虽偏于义德者无之也其必如臯谟所谓常吉者而后膺是选欤吕夏以禹下文言桀乃三宅之任曾无义民孔云三居以宅无义之人
　　桀德惟乃弗【不】作【为】往【往日先后所为】任是惟暴德【小人】罔【无】后【后世】
　　此桀之不知恤也
　　亦越【于】成汤陟【升】丕【大】厘【治】上帝之耿【光】命【典礼诗书昭著于天下者皆是也】乃用三有宅【事牧准之职】克【能】即【就】宅【居位而不旷其职】曰【定论】三有俊【有事牧准之才他日以备三宅者】克即俊【有德而不浮其名】严【尊事】惟丕【大】式【法效之所谓学而后臣】克用三宅三俊其在商邑【近而畿甸】用协【合和】于厥邑其在四方【逺而四方】用丕【大】式【法】见德
　　此汤之知人也汤之陟所以丕厘帝命者曰图任三宅三俊而已用者定其位曰者定其论以待用者也如高帝之储萧何曹参王陵陈平周勃诸葛【蜀先主相名亮】之储蒋琬费祎董允姜维所以为社稷长虑也严事之效式之得大贤而大受焉在商邑在四方近者协焉逺者式焉用贤之功大矣哉
　　呜呼其在受【纣】德暋【昬】惟羞【进】刑【戮】暴德之人同于厥邦乃惟庶【众】习【诸】逸【丑】德之人同于厥政帝【天】钦罚之乃伻【使】我【周】有夏【中国】式【用】商受命【受帝命】奄【合】甸【治】万姓此纣之不知恤而天改畀之周也
　　亦越文王武王克真知三有宅心【非貌亲口惠】灼【洞照】见三有俊心以敬事上帝【即前所谓尊帝厘帝命】立民长伯【建诸侯】立政【文武立政之本】任人【常任】准夫【准人】牧【常伯】作三事【三宅】虎贲缀衣趣马【掌马之官】小尹【小官之长】左右携【携持器物】仆百司【内百司若内府内司服之属】庶府【太府之属】大都【之长】小伯【小邑之长】艺人【卜祝巫医执艺事者】表【外】臣百司【外有司若外府外司服之属】太史【书讳恶公天下后世之是非】尹伯【有司之长】庶【众】常【久用】吉【良】士司徒司马司空【侯国三卿】亚【次于卿】旅【众大夫】夷【大】微【邑】卢【邑】烝【众师】三亳【蒙为北亳谷熟为南亳偃师为西亳邑归之王者三】阪【险危之地】尹【长】此文武之知恤也文武之敬帝立民以知见俊宅之心而已其立政之大端曰任准牧三事矣而自虎贲至尹伯若内若外无小无大以至侯国之卿亚夷蛮内附之君长无不得人则文武之所以知恤者至矣
　　文王惟克厥宅【安】心乃克立兹常事【众官有常事于朝】司牧人【立政养民】以克俊【敏】有德
　　宅心者宅人之本也传之以庶官约之以一心
　　文王罔【无】攸【所】兼于庶言【奏请词讼】庶狱【刑辟讯鞠】庶愼【兵事谨愼】惟【付之】有司之牧夫是训【人之以】用【用所当用】违【违所当违】庶狱庶愼文王罔敢知于兹
　　宅心其原也罔攸兼其体也罔知于兹者所以能深知宅俊之心也
　　亦越武王率【循】惟【思】敉【安】功【文王一怒安天下之功】不敢替【废】厥【文】义【一怒】德率惟谋【文之谋】从容【寛】德【不殄不陨】以并受此丕丕基
　　论文以心自其本原言之也论武以功自其发用言之也义德曰不敢替不得己也容德曰从其本心也一云用义德之贤以戡定用容德之贤以计安立政任人之意也
　　呜呼孺子王矣继自今【今日以往】我【王】其立政【自我立政不可委之周公矣】立事【任】准人【准】牧夫【伯】我【王】其克【自能】灼知厥若【顺即前所谓丕训德者也】丕【大】乃俾【使】乱【治】相【助】我受【所受之天】民和【谓】我庶狱庶愼时【是】则勿【无】有【小人】闲【二】之自一话一言【一话言闲不忘】我则末【终】惟【思】成德之彦【贤】以乂我受民
　　此以下望王之知恤也王前此委政于公今公归则自今以始政自王立矣事牧准之知王当自克矣必得丕训德之贤任之且勿间以小人一话言闲末惟成德之彦然后任之勿贰而可以当上天托民之责矣
　　呜呼予旦已受人之徽【美】言咸【皆】告孺子王矣继自今文【文德】子【之子】文孙其勿误于庶狱庶愼惟正【正人孔云正道】是乂【治】之
　　文王罔兼也而可误乎必得正人以治之可也
　　自古商人亦越我周文王立政【与下二章三立政字提一书之大目当作絶句】立事【注絶句】牧夫准人【三宅】则克【能】宅之【使宅其官矣】克【又能】由【因其行事】绎【寻思】之兹乃俾乂国【商周国】则罔有立政用憸【小】人【捷给】不训【顺】于德是【使君】罔【无】显【名】在厥世
　　宅之则人与位相称绎之则表与里相符乃俾之则一听其所为矣难于先使小人不得投其隙易于后使君子得以尽其心反是则罔显矣
　　继自今立政其勿以憸人其惟【专用】吉【顺德】士用劢【勉】相【助】我国家
　　此用前俾乂罔用之法也
　　今文子文孙孺子王矣其勿误于庶狱【重事】惟【专择】有司之牧夫【养民一云以养民之贤用刑】
　　前言庶言庶狱庶愼次言庶狱庶愼至此专言庶狱狱民命所系所以祈天命长王国者在焉他事误犹可改狱可误乎勿误狱而择牧夫则有生之者无伤之者矣
　　其克诘【治修】尔戎兵【车马器械】以陟【升】禹之迹【芒芒禹迹画为九州】方【严整】行天下至于海表【蛮夷戎狄】罔有不服以觐【见】文王之耿光以扬【发】武王之大烈【功】
