<!-- { "loadSidebar": true } -->
　　文王诰教小子【及其未流而先正之】有正【有官长临之不敢饮】有事【若三农九谷之类不暇饮】无彝酒【常饮】越庶国饮惟【独】祀【祭饮福】德将【以德将之】无醉惟曰我民【祖父】迪【又自教】小子【子孙】惟土物爱【爱土所生之物不敢糜秫稻为酒浆】厥心臧【善】聪听【子孙用心听】祖考之彝【常】训【教】越【于】小【饮酒】大【修身大成】德小子惟一【视小如大无二汝心】
　　文王诰毖庶邦下至小子者谨其初也既教之又使其祖考自教之谓酒小节也而大德之败实自此始故爱土物者所以臧厥心小大一也尔小子谨无以不饮为小德而忽之彝酒之二字正妹土受病之源惩之不得不力也
　　妹土【提妹土而教之】嗣【续】尔股【足】肱【手】纯【纯一无怠文王之德之纯】其艺【种】黍稷奔走事厥考【父】厥长【兄】肇牵车牛远服【事】贾【商】用孝养厥父母厥父母庆【喜子远归】自洗【洁】腆【厚】致用酒【慰劳乃得饮】
　　前言文王所以教西土此以后成王告康叔所以教妹土粒食懋迁仰事无歉至此乃得饮则其饮也有节矣
　　庶士【众官】有正【长】越庶伯【官长】君子其尔典【常】听朕教尔大克羞【养】耉【老成之人】惟君【尽君道】尔乃饮食醉饱
　　成王周公开饮酒之门不过三事祭祀用酒父母庆用酒养老用酒三者皆良心所发于适情之中有养性之术孔云羞进老成之道
　　丕【大】惟【思】曰尔【叔】克永【长】观【顾】省【察】作【动】稽【考】中德尔尚【庶】克羞【进】馈祀【祀祖考】尔乃自介【介然自守于己】用逸【饮福得自安适之时】兹乃允【信】惟王正事【德中则能正事】之臣兹亦惟天若【顺】元【善之长】德永【长】不忘在王家
　　观省之永则一动作一饮啄不少放肆得饮福矣犹介然不自纵如此则能稽此中为此正而进于元矣元天德也天且不违而王能忘之乎孔云介大也夏云助也
　　王曰封我西土【文王在西土】棐【辅教】徂【徃日】邦君御事小子尚【庶】克用【从】文王教不腆【厚】于酒故我至于今克受殷之命纣以酒亡而周以不腆酒兴可以酒为小德而轻之乎
　　王曰封我闻惟曰在昔殷先哲王迪【啓知】畏天显【显道】小民【难保】经【常】德秉【执守】哲【天命之哲】自成汤咸【皆】至于帝乙【贤圣之君六七作】成王【王业】畏【敬】相【臣】惟御事厥棐【辅君】有恭不敢自暇自逸矧曰其敢崇【尚】饮越【于】在外【王畿外】服【有事】侯甸男衞邦【国君】伯【长】越在内【畿内】服百僚【属】庶尹【正】惟亚【副贰】惟服宗工【服事尊官之人】越百【官】姓【族】里【田】居【不在位闲居者】罔敢湎于酒不惟不敢亦不暇惟助成王德显【明】越尹【正】人祗【敬】辟【法】此举商先王不湎酒以为教也君以畏天畏民之心畏相而臣皆以敬畏应之其不敢饮也犹有所畏而力制也至不暇则安之矣虽诱之不为也惟助成君德之显使其所以正人者能敬法而已敬商人所尚敬则不饮此止酒第一剂也
　　我闻亦惟曰在今后嗣王酣【乐沈醉】身厥命【令】罔显于民祗【所敬】保【所养】越【方在于】怨【结怨】不易【改变】诞【大】惟厥纵淫【和】泆【荡】于非彝【常】用燕【饮】丧【失】威【可畏】仪【可象】民罔不防【痛貌】伤心惟【纣位】荒【纵】腆【厚】于酒不惟【思】自息【止酒】乃逸【自以饮为安】厥心疾【凶】狠【戾】不克畏死【酒使之然】辜在商邑越殷国灭【亡】无【不】罹【以为忧】弗惟德馨香【注絶句】祀登闻于天诞惟民怨庶羣自酒腥闻在上故天降丧于殷罔爱于殷惟逸【安于酒】天非虐惟民自速辜
　　此言纣湎酒之祸以为戒也
　　王曰封予不惟【但】若【如】兹【此】多诰【戒】古人有言曰人无于水监【鉴水照妍丑】当于民监【监民照兴亡】今惟殷【纣】坠厥命我其可不大监【纣】抚【安】于时【当时之民】
　　监殷抚民于叔乎望诰之多夫岂徒哉
　　予惟曰汝劼【固】毖【慎】殷献【贤】臣侯甸男衞【孟侯所统】矧太史【掌六典八法八则】友【叔所亲友】内史【掌八柄之法】友越献臣百宗工【贤臣为尊官者】矧惟尔事【汝事一云师事】服休【坐而论道多暇逸者一云告老归休】服采【作而行之治事者】矧惟若【顺】畴【众人之事】圻父【司马掌九圻之法尊之为父】薄【回】违【民非心】农父【司徒厚民】若【顺】保【民居】宏父【司空】定辟【君必慎择司徒司马司空三卿则君道定】矧汝刚【力】制于酒
　　劼毖者敬重之也即前畏相棐恭之意也殷献臣侯甸男衞固劼毖之矣况太史内史宗工乎况尔所事休采乎况国之三卿乎然将毖人不可不自毖也况汝叔又自当刚制于酒乎夏云劼毖使羣臣不湎酒刚制使叔不湎酒也
　　厥或诰曰羣【聚】饮汝勿佚【纵其逃】尽执【捉】拘以归于周【京师】予其【将】杀又惟殷【纣】之迪【所化】诸臣惟工乃湎于酒勿庸【用】杀之姑惟教之有斯明享【祀也勿杀而姑教之曰此酒止以奉祀不可湎也可谓厚矣】乃【又】不用【从】我教辞【姑教之辞】惟我一人弗恤【不恤我不杀厚意】弗蠲【洁】乃事时【是】同于杀【至此乃不得不杀】
　　曰其杀矣又曰勿杀而姑教之至教之而又不用弗恤弗蠲乃杀之不杀者本其心杀者其大不得已也
　　王曰封汝典听朕毖【慎】勿辩【使】乃司民【主民之臣】湎于酒此正身正官以清不饮之原也故以终篇
　　梓材第十三　　　　　　　　　周书
　　梓材王曰封以厥庶民暨【及】厥臣【以一国民之情】达【通之于】大家以厥臣【又以大家臣民之情】达王惟邦君【为国家之纲领在通上下之情】
　　流言之变由上下之情不通耳故妹土之化以通一国之情为急大家彊而难通者也天子尊而难通者也于此脉络相贯则乱无从起矣此为邦之本也
　　汝若【顺】恒【常道】越【于是】曰我有师师【以典常之师为师】司徒司马司空【国之三卿】尹【正官】旅【众大夫】曰【亦曰】予罔【无】厉【虐】杀人亦厥君先敬【如承大祭】劳【慰劳其民】肆【故】徂【我所徃宜】厥敬劳肆徃奸宄杀人歴人【贼所过歴如今干证】宥肆亦见厥君事戕【贼】败【祸】人宥
　　好生之德不特抚新国当然亦三代得天下之本也叔能师典常而明德慎罚焉则其三卿以下皆以不厉杀自许亦其君以敬劳先之故其徃而宥刑者亦见其君宥刑之故耳
　　王【古王】啓【闻立】监【民监诸侯之长如三监之监自黄帝立左右监之官以监观万国】厥乱【治】为民曰无胥【相】戕无胥虐至于敬【不侮】寡至于属【连属存恤】妇【妇妾】合【合为一体】由【用】以容【包】王【成王】其效【致此命于】邦君越【及】御事厥命曷【何】以引【和缓不迫渐而引之】养引恬【安】自古王若【如】兹【此】监【监呼康叔而告之】罔【无】攸【所】辟【刑】
　　此承前因厉杀之意古王所以啓监者为民而无戕虐寡必敬妇必属视民如一体也则今王所以命邦君者亦优游和缓以渐而安康之耳岂以刑而操切之邪
　　惟曰若【如】稽【考治土宜】田既勤【用力】敷【开布】菑【去草】惟其陈【陈设】修【修治粪壤之类】为厥疆【畔塍所以蓄水】畎【洫所以泻水】若作室家既勤垣【卑墙】墉【髙墙】惟其涂【泥】塈【仰涂】茨【盖】若作梓材【梓木之良材】既勤朴【坯略治】斵【详治】惟其涂【漆】丹【朱】雘【采饰】
　　既勤喻前人创业之难也惟其喻今日嗣业之不可不成其终也吕云周自大王王季文武积累周公复为定乱十已八九今所少者隄防覆盖粉饰而已康叔茍不抚摩余民复为变乱前功皆废矣命之之意至切也
　　今王惟曰先王【文武】既勤用【徽柔懿恭不遑暇食】明德怀【怀抚诸侯】为夹【为夹辅】庶邦享【来朝】作【如】兄弟【亲宻】方【万方】来亦既【尽】用明德【文武以德先诸侯以德应】后【成王为元后】式【用】典【文武旧典】集【合】庶邦丕【大】享皇天既付【托】中国【礼乐法度之区】民越厥疆土于先王肆【大也一民莫非其臣则尺地莫非其有】王【今王】惟【专】德用和【调】怿【恱】先【挽】后【推】迷民【商民未感周化】用怿【恱】先王受命【天付民之命】
　　此以实前既勤惟其之论也先王既勤德以怀庶邦矣今王可不式典以益集之乎惟皇天以中国民托之先王以其用德之勤故也于中国民之中有迷民焉天与先王之意必不怿矣今王得不纯于任德以和怿迷民者而怿先王受命乎一云先迷民纣之民后迷民武庚之民
　　已【叹辞】若兹监【呼叔】惟【思而】曰【言】欲至于万年惟王子子孙孙永保民
　　用德者王也而体德以施之民者监也故致叹以深望康叔谓吾心所欲将万年惟王世世保民而无有间此用德之意者焉监分吾民者可不深长思邪
　　召诰第十四　　　　　　　　周书
　　成王在丰【旧都宗周文王庙在焉】欲宅洛邑【土中受四方朝防道里均】使召公先相【视】宅作召诰
　　后稷封邰公刘迁豳岐西北四百里大王迁岐邠西五百里文王都丰岐东南三百余里武王都镐丰二十五里史记武王克商迁九鼎于洛邑其言曰我南望三涂北望岳鄙顾詹有河粤詹雒伊无远天室营周居于雒邑而后去是宅雒武王本意而未成者也至周公相成王致太平将归政遂营洛邑以居九鼎防诸侯而王都则常在镐平王东迁始都洛而镐为禾黍矣
　　周公作洛有二
　　瀍水西郏鄏为都定鼎曰王城曰东都瀍水东迁顽民曰下都成周王城在西下都在东春秋王子朝在王城曰西土敬王在成周曰东土或云成周王城下都总名
　　召诰惟二月既望【十五】越六日乙未【二十一日】王朝【早】步【行】自周【镐】则至于丰【告文王庙】惟太保【召公】先周公相宅越【于】若【顺王命】来【行】三月惟丙午朏【初三】越三日戊申【初五】太保朝至于洛卜宅厥既得卜【吉】则经营【规度朝市宗庙郊社之位】
　　太保二月二十一日离丰三月六日至洛丰至洛不必半月经涉之久者在道审定规模至洛举而行之耳
　　越三日庚戌【初七】太保乃以庶殷【所迁殷民】攻【治】位【所经营之基地】于洛汭越五日甲寅【十一】位成若翼日乙夘【十二】周公朝至于洛则达【徧】观于新邑营
　　既得卜一日乃攻位者相视筹度而后兴工筑也五日位成者庶民攻之不日成之亦见其不穷奢侈不待旷日持久也
　　越三日丁巳【十四】用牲于郊【天】牛二【后稷配】越翼日戊午【十五】乃社【五土之神】于新邑牛一羊一豕一【礼有以少为贵者】越七日甲子【二十一】周公乃朝用书【赋功属役册书】命庶殷侯甸男【服】邦伯【方伯】厥既命殷庶庶殷丕【大】作【起赴功】
