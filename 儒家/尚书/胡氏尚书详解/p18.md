<!-- { "loadSidebar": true } -->
　　惟休之语从容涵养无一语及武庚之事圣贤所过者化天讨天命何心哉杀武庚义气秋杀也封微子和气春生也
　　唐叔【成王母弟】得禾异亩【陇】同頴【穂天以彰成王周公异体同心】献诸天子王命唐叔归周公于东【东山】作归禾【一书亡】
　　周公既得命【王命】禾旅【陈】天子之命作嘉禾【一书亡言本君有嘉徳】武庚叛而周公出微子封而周公归

　　尚书详解卷七
<经部,书类,胡氏尚书详解>
　　钦定四库全书
　　尚书详解卷八　　　　　宋　胡士行　撰
　　康诰第十一　　　　　　　　　周书
　　成王既伐管叔蔡叔以殷余民【不迁洛之民】封康叔【文王子】作康诰酒诰梓材
　　三监既伐商之大家世族皆迁洛周公君陈毕公始中终之所式化也其存而不迁者为余民衞地康叔所封也
　　康诰惟三月哉【始】生魄【十六日】周公初基【立基址】作新大邑于东国洛四方民大和【恱】防【如灵台子来】侯甸男邦采衞【五服之邦五服男居中言邦则五服可知　此史臣立言之体】百工【官】播【鼓舞】民和见【着】士【事功】于周周公咸勤【劳来慰抚】乃洪【】大诰治【治道】
　　作洛邑者欲以迁商民也命康叔者所以抚不迁之商民也脉络正相闗系卜洛之先已封康叔矣当宅洛时臣民毕防诰于时作焉所以大警众也故不曰命而曰诰云　大诰东征所作书也前此诰虽作而人方为疑犹未尽孚至此大和防乃洪前日大诰之意而发明之则人无不孚者矣
　　王若曰孟侯【诸侯之长】朕其弟【周公以王命告故弟康叔】小子封【康叔名】惟乃丕显【显德】考文王克明德【日月照临】慎罚【视民如伤】不敢侮【轻】鳏寡庸庸【用所当用】祗祗【敬所当敬】威威【惩所当惩】显民【公道暴白于民】用肈【始】造【有】我区【域中】夏【中国】越我一二邦以修【始修之一二邦】我西土惟时怙【恃之如父时怙絶句冒属下句】冒【覆之如天】闻【升闻】于上帝【天】帝休【美】天乃大命文王【天之命非本心】殪【灭】戎【大】殷诞受厥命越厥邦厥民惟时叙【次叙】乃寡【少有】兄【武王】勗【勤以成厥勲】肆【故】汝小子封在兹东土【衞】
　　自古明断之君多恃其明而于细微之失不复知文王以丕显明德而曰谨曰不敢于庸祗威毫厘不苟焉此王业所以兴也然文王之本心不过修我之一二邦耳至西土怙冒而天命归焉则非其心也故终逃之其身而后不能逃其子焉以文武艰难如此然后汝康叔得此东土为诸侯可不深自警欤林云此篇首尾多及刑左传曰周克商苏忿生以温为司寇立政所谓司寇苏公是也又曰康叔为司寇则成王时继苏公者康叔也康诰之作虽使即封【本国外】亦并告以司寇【王朝内】诘奸之事故书有曰外事外庶子外正者以衞言也曰内者司寇之事也
　　王曰呜呼封汝念哉今民将在【在叔】祗【敬】遹【述】乃文考绍【继】闻【所闻】衣【佩服】德言【父兄道德之言】徃敷【广】求于殷先哲王【贤圣之君六七作】用保乂民汝丕远惟商耉【老】成人【故家遗老犹有存者】宅【安宅】心知训【老成之训一云训民有所宅则有所知虚静不碍诚而明也】别【又】求闻【多闻】由【用】古先哲王【羲黄尧舜禹汤之法】用康保民【学问广充】于天【与天同大】若德裕【足】乃身【粹面盎背】不废在王命
　　遹文考矣又求之殷哲王商耉成人犹未巳也又求之古先哲王凡羣圣心传之妙制作之法悉闻悉见则学问精深众理该贯道之大原其出于天者裕然在乃身而后王命可以不废矣曰不废者言至此仅可免过而已人臣职分岂易尽哉必如舜与曾子方能不废父命必如舜与周公方能不废君命叔懋之哉
　　王曰呜呼小子封恫【痛】瘝【病】乃身敬哉天畏【明畏】棐忱民情大可见【明威】小人难保【抚后虐雠】徃尽乃心无康【安】好逸豫乃其乂民【民乂则天棐在其中】我闻曰怨不在大亦不在小【无大无小皆可治乱】惠【当顺】不惠【不顺者】懋【勉】不懋已汝惟小子乃服【所服行政教】惟【大】王【王道】应【答】保【安】殷民亦惟助王宅【安顺】天命作【兴】新民
　　衞之封以商民恫瘝汝非可忽以为富贵之具也天可畏而难谌民可见而难保皆尔侯忧责也可二尔心乎乂民亦所以奉天也民情难保召怨之端不在大小必于其不顺不勉者而顺之勉之焉则庶几可以无怨矣于以王助王应保作新定宅天命皆以汝小子是望可不勉诸
　　王曰呜呼封敬明乃罚人有小罪非眚【过失】乃惟终【怙终不悛】自作【注絶句】不典【常】式【用】尔【知此】有厥罪小乃不可不杀乃有大罪非终乃惟眚灾【横过】适【偶】尔既道【説】极【尽】厥辜【罪】时【是】乃不可杀
　　此司寇事也虞书宥过刑故之义
　　王曰呜呼封有叙【为治有叙】时【是】乃大明【明其事】服【民服】惟民其勑【相正】懋【相勉】和【协】若有疾【视民如身调护医治】惟民其毕【尽】弃【远】咎【罪】若保赤子【保民如子心诚求之】惟民其康乂非汝封刑人杀人【刑杀天讨非汝得私】无或刑人杀人【戒其刑杀】非汝封又曰劓【割鼻】刵【割耳】人【劓刵轻刑亦非汝得私】无或劓刵人【戒其劓刵】
　　若疾若子以待吾民可也刑可轻刑杀劓刵之乎一说非汝封得刑杀人也又不可使刑杀人不出于汝封句又曰下亦如上文非汝封得劓刵也又不可使劓刵人不出于汝封承上省文耳
　　王曰外事【司寇王官为内衞国所封为外】汝陈【列】时【是】臬【法】司【官】师【法注絶句】兹殷罚有伦【叙】又曰要【察】囚【情】服【服膺】念【思】五六日至于旬【十日】时【三月】丕【大】蔽【断】要囚
　　此衞国事也用法天下通用然殷罚又衞之民所素习也故师之服念之久谨之至孔云司师絶句司主师众也
　　王曰汝陈时臬事罚蔽殷彞【常法】用其义【合义】刑义杀勿庸【用】以次【就】汝封【私意】乃汝尽逊【用刑尽顺于理】曰时【是】叙【有条理】惟曰【当自谦曰】未有逊事
　　此申言上意也
　　已汝惟【虽】小子未其有【有人】若【如】汝封之心【善】朕心朕德惟【独】乃【汝】知凡民自得【作】罪【孽】寇【窃取】攘【强取】奸【外乱】宄【内乱】杀越【取】人于货【取其财】睯【强凶】不畏死罔弗憝【恶】
　　以汝之心知朕之心尚德不尚刑而已民有自得罪而人无不恶以至不得不刑焉此岂朕心也哉
　　王曰封元恶【自得罪为大恶】大憝【已大可恶】矧惟不孝不友子弗祗【敬】服【干】厥父事大伤厥考心于父不能字【养】厥子乃疾厥子于弟弗念天显乃弗克恭厥兄兄亦不念鞠【养】子哀【劬劳】大不友于弟惟吊兹【至此】不于我政人【为政之人卿大夫】得罪【不教之罪乎】天惟与我民彝【天降秉彝】大泯【没】乱【上不教以致泯乱】曰【上不自责而曰】乃其速由【用】文王作【所立】罚【注絶句】刑【不孝不友之刑】兹无赦不率【身率而徒欲】大戛【击之可乎】
　　自得罪者人可恶刑之已非朕心况不孝不友而乱民彝者乃政人不教之罪于此不自责而思正身以率之乃徒欲罪而戛击之又可乎哉
　　矧惟外【衞】庶子【训公族之官】训人【掌教人】惟厥正人【长人者】越小臣诸节【有符节者】乃【当】别【分】播【散】敷【布】造【成】民大誉【称颂】弗念【念此】弗庸【用此】瘝【病】厥君时【是】乃引【长】恶惟朕憝已汝乃其速由兹义率【皆】杀亦惟君惟长不能【善教】厥家人越【及】厥小臣外【衞】正【官长】惟威惟虐大放王命乃非德用乂汝亦罔不克敬【敬敷】典【五常之教】乃由【用】裕【在寛】民惟文王之敬忌【慎罚】乃裕民曰【叔曰】我惟有及【及文王】则予一人以怿【喜】
　　民彝泯乱且当自责矧庶子正人诸节乃臣职之当播敷造誉者顾不念庸以病其君焉于是以其可恶而速杀之是汝为人君长不能正家以正人徒尚威虐而小臣外正亦效之矣岂天命汝以德义之意乎汝知刑之不足尚则必敬敷五教在寛而以文王之慎罚为法可也汝能法文王之敬忌而自任曰有及焉是乃予尚德之意也而予云胡不怿乎
　　王曰封爽【明】惟【思】民【当】迪【导以】吉康【之道】我时【是】其惟殷先哲王德用康乂民作【起】求矧今民罔迪不适【之善】不迪则罔政在厥邦
　　刑不可尚则有迪之以德而已人无有不善无迪之而不从者若不迪则是上之人自无善政非可徒咎之民也
　　王曰封予惟不可不监【商先王】告汝德【尚德】之説于罚【慎罚】之行【事】今惟民不静【安】未戾【定】厥心迪【导】屡【数四矣】未同【皆化】爽【明】惟【思】天其【或】罚殛我【不能化民】我其不【不敢】怨【怨天】惟厥罪【已有罪】无在大亦无在多【不大不多且不可】矧曰其尚【犹】显【大】闻【上闻】于天
　　既不咎民则当自责而已先王之明德慎罚不可不监也民之迪而未同是我君师之责未尽天且罚我我不敢怨也王曰责如此叔当如何罪未有不自微而著者叔其兢兢焉可也
　　王曰呜呼封敬哉无作怨【结怨】勿用非谋【正言】非彝【常道】蔽【断以】时【是】忱【至诚不息】丕【大】则【法】敏【疾】德用康【安定】乃心顾【日月省】乃德远【深长】乃猷【谋】裕【寛】乃以民宁不汝瑕【疵】殄【絶】
　　非谋非彝则结怨于民矣不可用也惟明善而守之以诚康焉顾焉远焉躬自厚而薄责于民寛裕优柔纳民宁谧则汝予嘉而肯瑕殄之乎
　　王曰呜呼肆【陈告】汝小子封惟命【我所命尔】不于常【大而非常】汝念哉无我殄【弃絶我言】享【知未八殄】明【不迷其意】乃服命【所戒全篇之命】髙【尊】乃听【所闻】用康乂民
　　此篇将终警叔以深领其告命也孔云天命不于常享有国土当明汝服行之命夏云无殄絶其享上之意髙听殷上古王逺大之事
　　王若曰徃哉封勿替【废】敬典【前所谓罔不克敬典】听朕诰汝乃以殷民世享【世世享国】
　　此申前意而期以无穷之效也
　　酒诰第十二　　　　　　　　　周书
　　纣为长夜之饮臣下化之此当时大病故一书专戒之
　　酒诰王若曰明【诏布】大命于妹邦【衞也纣都】乃穆【敬诗穆穆文王】考文王肇【始】国在西土厥诰毖【戒慎】庶邦庶士越【及】少正【官之贰副】御事朝夕【不息】曰祀兹酒【惟祭乃用酒】惟天降命【置酒】肇【始】我民惟【独】元【大】祀天降威【罚】我民用大乱丧德亦罔非酒惟行越小大邦用丧亦罔非酒惟辜
　　纣沉湎之化溺人者深故文王所以训其属者朝夕不息谓夫所以置酒者以奉祀事耳外此而湎酒者则得罪于天而丧德丧邦矣
