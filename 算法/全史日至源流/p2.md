<!-- { "loadSidebar": true } -->
　　先儒尝称天行外运而舒嵗气内转而缩今本新法求之其説似是而实非也何则天以阳职生而主日故日有东西南北之行成冬夏寒暑之节配天而育万物易传曰法象莫大乎天地变通莫大乎四时悬象着明莫大乎日月是也自宫度旣分日躔星纪之初而冬至中气至改躔元枵之初而大寒中气至改躔娵訾之初而雨水中气至改躔降娄之初而春分中气至改躔大梁之初而谷雨中气至改躔实沈之初而小满中气至改躔鹑首之初而夏至中气至改躔鹑火之初而大暑中气至改躔鹑尾之初而处暑中气至改躔寿星之初而秋分中气至改躔大火之初而霜降中气至改躔析木之初而小雪中气至皆可按宫度推之亘古不爽焉十二宫之名见于尔雅然其名散见于左传国语及经史诸书者不少国语曰武王伐殷嵗在鹑火日在析木之津尧典曰日中星鸟鹑火也日永星火大火也史曰神农以火纪官春官为大火夏官为鹑火可见宫次称名传自上古殆当包羲画八卦作甲厯以来即已有之吕氏春秋云伏羲始画八卦列八节即后天卦位是也迨秦灭古制汉承秦弊司厯者増天度以配嵗气之五日四分日之一则十二宫次无复三十度之整齐故或问周天之度是自然之数是强分朱子曰天左旋一日一夜行一周而又过一度以其行过处一日作一度皆沿旧术之误今遵我
　　国家嵗颁时宪书所列节气求之乃悟嵗气生于天行而主日非天行嵗气舒缩各别也盖立天之道曰隂与阳以播五行以行四时以分二十四气只此六阳六隂之消长迭运而嵗气平分然而阳者隂之主日者阳之宗凡阳徳主于发生其气温和则其行舒徐故当冬至阳生之后至交小寒阳气浸长则天行以渐而徐节气亦以渐而长日之自南进北出地时刻多其昼亦以渐而长至于夏至而皆长极凡隂徳主于收敛其气严肃则其行迅利故当夏至隂生之后至交小暑隂气浸长则天行以渐而疾节气亦以渐而短日之自北旋南入地时刻多其昼亦以渐而短至于冬至而皆短极凡此节气之短长生于天行而日右循十二宫次防之以成嵗功由上年一阳生距下年一阳生积其间之日时刻分即嵗实也然隂行之疾不敌阳行之徐其徐行所多时刻秒于三百六十日外积五日四分日之一乃周三百六十度而复于原界是谓气嬴不得増天度以配之使节气平列也日本随天左旋而又循宫次右转者天行至健以其挈经星天左旋每一周天又过一度日循黄道虽天徐亦徐天疾亦疾而每日一周之外无分秒之过不及故天左旋所过度分之数即为日右转所循度分之数任节气之长短不齐其行阅三十度而改躔其间阅十五度而生节者恰与宫次防合而不爽此天道流行自然之妙也窃尝就时宪书所列每年节气长短之刻分畧尔诸方不同之数为嵗实之中数乃本之以上考往古推嵗差之数遡天行之始而纪其嵗实焉
　　日躔星纪初度之初冬至气至阅十四日八时三刻十四分二十秒之后交小寒
　　以十五度分之每十一时六刻一分五十七秒二十微天左旋三百六十一度日左旋三百六十度除天周外在天为左旋进一度在日为右行退一度退十五度而冬至气毕
　　日过星纪十五度之初小寒节至阅十四日八时四刻五分十秒之后交大寒
　　以十五度分之每十一时六刻二分二十秒四十微天左旋三百六十一度日左旋三百六十度除天周外天左旋进一度即日右行退一度退十五度而小寒节毕以上一阳
　　日躔元枵初度之初大寒气至阅十四日九时一刻十分二十五秒之后交立春
　　以十五度分之每十一时六刻七分四十一秒四十微天左旋三百六十一度日左旋三百六十度除天周外天左旋进一度即日右行退一度退十五度而大寒气毕
　　日过元枵十五度之初立春节至阅十四日十时一刻六分二十五秒之后交雨水
　　以十五度分之每十一时七刻零二十五秒四十微天左旋三百六十一度日左旋三百六十度除天周外天左旋进一度即日右行退一度退十五度而立春节毕以上二阳
　　日躔娵訾初度之初雨水气至阅十四日十一时三刻四分二十五秒之后交惊蛰
　　以十五度分之每十一时七刻十分一十七秒四十微天左旋三百六十一度日左旋三百六十度除天周外天左旋进一度即日左行退一度退十五度而雨水气毕
　　日过娵訾十五度之初惊蛰节至阅十五日零七刻零二十秒之后交春分
　　以十五度分之每十二时零七分一秒二十微天左旋三百六十一度日左旋三百六十度除天周外天左旋进一度即日右行退一度退十五度而惊蛰节毕以上三阳
　　日躔降娄初度之初春分气至阅十五日二时三刻九分十秒之后交清明
　　以十五度分之每十二时一刻四分三十六秒四十微天左旋三百六十一度日左旋三百六十度除天周外天左旋进一度即日右行退一度退十五度而春分气毕
　　日过降娄十五度之初清明节至阅十五日四时零八分十秒之后交谷雨
　　以十五度分之每十二时二刻二分三十二秒四十微天左旋三百六十一度日左旋三百六十度除天周外天左旋进一度即日右行退一度退十五度而清明节毕以上四阳
　　日躔大梁初度之初谷雨气至阅十五日五时四刻八分十五秒之后交立夏
　　以十五度分之每十二时二刻十四分三十三秒天左旋三百六十一度日左旋三百六十度除天周外天左旋进一度即日右行退一度退十五度而谷雨气毕
　　日过大梁十五度之初立夏节至阅十五日六时七刻零二十秒交小满
　　以十五度分之每十二时三刻十分一秒二十微天左旋三百六十一度日左旋三百六十度除天周外天左旋进一度即日右行退一度退十五度而立夏节毕以上五阳
　　日躔实沈初度之初小满气至阅十五日八时零三分十五秒交芒种
　　以十五度分之每十二时四刻四分一十三秒天左旋三百六十一度日左旋三百六十度除天周外天左旋进一度即日右行退一度退十五度而小满气毕
　　日过实沈十五度之初芒种节至阅十五日八时三刻十分二十秒之后交夏至
　　以十五度分之每十二时四刻七分四十一秒二十微天左旋三百六十一度日左旋三百六十度除天周外天左旋进一度即日右行退一度退十五度而芒种节毕以上六阳
　　日躔鹑首初度之初夏至气至阅十五日八时七刻零二十秒之后交小暑
　　以十五度分之每十二时四刻十一分一秒二十微天左旋三百六十一度日左旋三百六十度除天周外天左旋进一度即日右行退一度退十五度而夏至气毕
　　日过鹑首十五度之初小暑节至阅十五日八时五刻三分二十秒之后交大暑
　　以十五度分之每十二时四刻九分十三秒二十微天左旋三百六十一度日左旋三百六十度除天周外天左旋进一度即日右行退一度退十五度而小暑节毕以上一隂
　　日躔鹑火初度之初大暑气至阅十五日八时零八分二十秒之后交立秋
　　以十五度分之每十二时四刻四分三十三秒二十微天左旋三百六十一度日左旋三百六十度除天周外天左旋进一度即日右行退一度退十五度而大暑气毕
　　日过鹑火十五度之初立秋节至阅十五日七时零十一分二十秒之后交处暑
　　以十五度分之每十二时三刻十一分四十五秒二十微天左旋三百六十一度日左旋三百六十度除天周外天左旋进一度即日右行退一度退十五度而立秋节毕以上二隂
　　日躔鹑尾初度之初处暑气至阅十五日五时六刻六分二十秒之后交白露
　　以十五度分之每十二时三刻一分二十五秒二十微天左旋三百六十一度日左旋三百六十度除天周外天左旋进一度即日右行退一度退十五度而处暑气毕
　　日过鹑尾十五度之初白露节至阅十五日四时三刻九分二十五秒之后交秋分
　　以十五度分之每十二时二刻五分三十七秒四十微天左旋三百六十一度日左旋三百六十度除天周外天左旋进一度即日右行退一度退十五度而白露节毕以上三隂
　　日躔寿星初度之初秋分气至阅十五日二时四刻十一分三十秒之后交寒露
　　以十五度分之每十二时一刻五分四十六秒天左旋三百六十一度日左旋三百六十度除天周外天左旋进一度即日右行退一度退十五度而秋分气毕
　　日过寿星十五度之初寒露节至阅十五日一时一刻八分二十五秒之后交霜降
　　以十五度分之每十二时零九分三十三秒四十微天左旋三百六十一度日左旋三百六十度除天周外天左旋进一度即日右行退一度退十五度而寒露节毕以上四隂
　　日躔大火初度之初霜降气至阅十四日十一时五刻五分二十秒之后交立冬
　　以十五度分之每十一时七刻十二分二十一秒二十微天左旋三百六十一度日左旋三百六十度除天周外天左旋进一度即日右行退一度退十五度而霜降气毕
　　日过大火十五度之初立冬节至阅十四日十时二刻十一分三十秒之后交小雪
　　以十五度分之每十一时七刻一分四十六秒天左旋三百六十一度日左旋三百六十度除天周外天左旋进一度即日右行退一度退十五度而立冬气毕以上五隂
　　日躔析木初度之初小雪气至阅十四日九时二刻十二分二十五秒之后交大雪
　　以十五度分之每十一时六刻八分四十九秒四十微天左旋三百六十一度日左旋三百六十度除天周外天左旋进一度即日右行退一度退十五度而小雪气毕
　　日过析木十五度之初大雪节至阅十四日八时五刻十分二十秒交冬至
　　以十五度分之每十一时六刻三分四十一秒二十微天左旋三百六十一度日左旋三百六十度除天周外天左旋进一度即日右行退一度退十五度而大雪节毕以上六隂
　　以上节气如自甲年冬至交乙年冬至乃日循黄道右行一周而复于原界之积其嵗实凡三百六十五日二时七刻十四分十秒此天行之始匝一期之本数盖本现行时宪书节气递加嵗差推而上之有以得其数也上考甲厯之数天以六节地以五制五六之合得六十天地之体数也即如每期三百六十日又五日为六十时又四分日之一为三百六十分皆体数也设天用此数行嵗气自甲年子正初刻一分冬至乙年交夘正初刻丙年交午正初刻丁年交酉正初刻戊年复交子正初刻分杪皆较若画一毫无盈缩曷由变而通之以尽利惟于其中虚五十秒而数之用以行焉今就前所积嵗实伍之以五则为五十日者七为五十时者三为五十刻者五为五十分者四为五十秒者一十有一合日时刻分秒五者计之凡为五十者得三十参之以三也其间每节每气自时刻分秒至于纎微皆可以五十递数之而尽故五十者天地之用数也昔者圣人既则河图以作易又则洛书以生蓍其法以竒参天数之五为三十以耦两地数之四为二十邀得大衍之数五十其衍蓍之法虚一以象太极之动分二以象天地之分挂一以象人之配两大为三才因而揲四以象四时之流行归竒以象闰余之成嵗孔子称其圆而神以其法天地之用数也
