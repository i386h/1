<!-- { "loadSidebar": true } -->
　　钦定四库全书　　　　　子部六
　　圣寿万年厯　　　　　　天文算法类一【推步之属】提要
　　【臣】等谨案圣夀万年厯五巻附律厯融通四巻明朱载堉撰载堉有乐书已著录明史厯志曰明之大统厯实即元之授时承用二百七十余年未尝改宪成化以后交食往往不騐议改厯者纷纷如俞正已冷守中不知妄作者无论已而华湘周濂李之藻邢云路之伦颇有所见郑世子载堉撰律厯融通进圣夀万年厯其説本之南京都御史何瑭深得授时之意而能匡所不逮台官泥于旧闻当事惮于改作并格不行云云即指此二书也其书进于万厯二十三年疏称授时大统二厯考古则气差三日推今即时差九刻盖授时减分太峻失之先天大统不减失之后天因和防两家酌取中数立为新率编撰成书其步发敛步朔闰步晷漏步交道步五纬诸法及嵗余日躔漏刻日食月食五纬诸议史皆详采之盖于所言颇有取也今观其书虽自行所见断断而争不免有主持太过之处其测騐亦未必过郭守敬等之精然史载崇祯二年以日食不验切责监官五官正戈丰年言郭守敬以至元十八年造厯越十八年为大徳三年已当食不食六年六月又食而失推是时守敬方知院事亦付之无可奈何况斤斤守法者哉今若循旧向后不能无差则当时司厯之人已自有公论无怪载堉等之攻击不已也况其书引据详明博通今古原原本本实有足资考证者又不得以后来实测之宻遂一切废置矣载堉数学史称本之何瑭瑭其舅氏也而载堉进疏乃称本之许衡盖恐瑭在同时不为徴信故托衡以重其书耳乾隆四十六年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　钦定四库全书
　　圣夀万年厯巻首
　　明　朱载堉　撰
