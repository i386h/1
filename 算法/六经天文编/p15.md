<!-- { "loadSidebar": true } -->
　　陈氏曰阳生于子故日之行也自北而西厯南而东冬至在牵牛春分在娄夏至在东井秋分在角月令正月在营室二月在奎三月在胃四月在毕五月在东井六月在栁七月在翼八月在角九月在房十月在尾十一月在斗十二月在婺女则娄井角以三仲月中言之也斗以仲冬月本言之也其余或举月本或举月末不必皆月中也　方氏曰日月所会谓之辰每一嵗而十二会焉日与月会而此独称日者盖阳以成嵗为事而隂特从之故以日为主与书言出日纳日而不及月同意素问注曰日行迟故昼夜行天之一度而三百六十
　　五日一周天而犹有度之奇分矣月行速故昼夜行天之十三度余而二十九日一周天也言有竒者谓十三度外复行十九分度之七故曰月行十三度而有奇也礼义及汉律厯志云二十八宿及诸星皆从东而循天西行日月及五星皆从西而循天东行今太史説云并循天而东行从东而西转也　魏氏曰月行十三度余者特约法耳其实则一日至四二十四至晦行十四度余五日至八二十至二十三行十三度余惟自九日至十九仅行十二度余此犹二至之晷刻最迟　正义曰一辰有三十度十二辰总有三百六十度余有五度四分度之一度别为九十六分总五度有四百八十分又四分度之一为二十四分并之为五百四分十二辰分之各得四十二分则是每辰有三十度九十六分度之四十二计之日月实行一会唯二十九分过半若通均一嵗会数则每位有三十度九十六分度之四十二　大衍厯议曰夏厯十二次立春日在东壁三度于太初星距壁一度太也颛顼厯上元甲寅嵗正月甲寅晨初合朔立春七曜皆直艮维之首盖重黎受职于颛顼九黎乱德二官咸废帝尧复其子孙命掌天地四时以及虞夏故本其所由生命曰颛顼其实夏厯也汤作殷厯更以十一月甲子合朔冬至为上元周人因之距羲和千祀昏明中星率差半次夏时直月节者皆当十有二中故因循夏令其后吕不韦得之以为秦法更考中星防取近距以乙夘嵗正月己巳合朔立春为上元洪范传曰厯记始于颛顼上元太始阏逢摄提格之嵗毕陬之月朔日己巳立春七曜俱在营室五度是也
　　中星
　　方氏曰中谓中于南方也先昏而后旦者顺隂阳之义也书于春言星鸟夏言星火秋言星虚冬言星昴与此不同何也盖书言分至之所中者此言昏旦之所中者彼以时为主此以月为主故详畧不同然其见于南方则一也弧与建星非二十八宿之数而仲春昏旦举之者由弧近井建近斗井三十三度斗二十六度其度最寛难以明其星之中故也至于孟秋昏举建星者亦以是尔考之厯法其间固不能无差经之所言亦要其大畧姑以记时而已　大衍厯议曰古厯冬至昬明中星去日九十二度春分秋分百度夏至百一十八度率一气差三度九日差一刻秦厯十二次立春在营室五度于太初星距危十六度少也昬毕八度中月令参中谓肩股也晨心八度中月令尾中于太初星距尾也仲春昬东井十四度中月令弧中弧星入东井十八度晨南斗二度中月令建星中于太初星距西建也甄耀度及鲁厯南方有狼弧无东井鬼北方有建星无南斗井斗度长弧建度短故以正昏明云
　　气候
　　素问曰五日谓之候三候谓之气六气谓之时四时谓之嵗　正义曰汉时以惊蛰为正月中【夏小正正月启蛰】雨水为二月节【月令仲春始雨水】汉末以雨水为正月中惊蛰为二月节是刘歆作三统厯时改之也三统厯二月节谷雨清明中按通卦验及今厯唯以清明为三月节谷雨为三月中余皆同　汉上朱氏曰二十四气七十二候见于周公之时训吕不韦取以为月令焉其上则见于夏小正夏小正者夏后氏之书孔子得之于杞者也夏建寅故其书始于正月周建子而授民时巡狩烝享皆用夏正故其书始于立春夏小正具十二月而无中气有候应而无日数至于时训乃五日为候三候为气六十日为节二书详畧虽异其大要则同岂时训因小正而加详欤左氏传曰先王之正时也履端于始举正于中归余于终中谓中气也汉诏曰昔者黄帝合而不死名察发敛定清浊起五部建气物分数气谓二十四气也则中气其来尚矣仲尼赞易时已有时训观七月一篇则有取于时训可知易通卦验易家传先师之言所记气候比之时训晚者二十有四早者三当以时训为定故子云太二十四关子　明论七十二候皆以时训　太衍厯议曰七十二候原于周公时训月令虽颇有增益然先后之次则同自后魏始载于厯乃依易轨所传不合经义今改从古　春秋正义曰夏小正曰正月啓蛰其传曰言始发蛰也故汉氏之始以啓蛰为正月中雨水为二月节及太初以后更改气名以雨水为正月中惊蛰为二月节以迄于今踵而不改　吕氏曰月令本于吕氏春秋吕氏本于夏小正而小正之文乃曰鱼陟负氷淮南时则训亦曰鱼上负氷上犹陟也小戴去一负字于文为阙夏小正正月雁北向吕氏春秋淮南时则训皆曰孟春之月候鴈北盖鴈以北方为居自北而南则谓之来自南而北则谓之北正月非来南之时也其误可见当从小正吕览淮南作鸿雁北为允【夏小正正月鴈北乡九月遰鸿雁记其来以九月归以正月如是而已吕览月令时则训凡四见者按高诱注吕览云八月少者其父母也九月者其子也推此则知季冬北乡亦其大者而正月则其小者也】
　　日至
　　方氏曰阳生于子而其气舒故昼刻多日浸长隂生于午而其气促故昼刻少而日浸短以隂生于午则阳极于此故仲夏言日长至阳生于子则隂极于此故仲冬言日短至所谓冬至夏至者其名盖出于此然而以刻数之则如是尔以景量之夏至日极北而在东井其景尺有五寸冬至日极南而在牵牛其景丈有三尺以为长短之极则与此异矣盖刻之长短由日出之早晚景之长短由日行之南北故也　高氏曰一隂生于午一阳生于子当此之时正隂阳争死生分之际也故人君合于二至之时尽斋戒之诚躬掩身之德止声色薄滋味节嗜欲定心气百官静事无以渎人主之聴以定晏隂之所成以待隂阳之所定盖古人养气必于子午二时而推广之故于子午二月　春秋正义曰日之行天有南有北常立八尺之表以候景之短长夏至之景尺有五寸日最长而景最短是谓日北至也自是以后日稍近南冬至之景一丈三尺日最短而景最长是谓日南至也
　　星囘于天
　　正义曰去年季冬日次于枵从此每月移次他辰至此月穷尽还次枵故云日穷于次去年季冬月与日相会于枵自此月与日相会于他辰至此穷尽还复会于枵故云月穷于纪二十八宿随天而行每日虽周天一匝早晚不同至此月复于故处与去年季冬早晚相似故云星囘于天
　　土牛
　　陈氏曰土胜水牛善耕胜水故可胜寒气善耕故可以示农耕之早晚后世土牛之法以嵗之干色为首甲至癸为十干甲乙木其色青丙丁火其色赤戊己土其色黄庚辛金其色白壬癸水其色黒支色为身子至亥为十二支寅夘木其色青巳午火其色赤申酉金其色白亥子水其色黑辰戌丑未其色黄纳音色为腹若甲子乙丑金其色白丙寅丁夘火其色赤他皆放此以立春日干色为角耳尾支色为胫纳音色为蹄设令甲子嵗甲为干其色青则青为牛首子为支其色黒则黒为身纳音金其色白则白为腹又若丙寅日立春丙为干其色赤则赤为角耳尾寅为支其色青则青为胫纳音火其色赤则赤为蹄其説盖有所传然也　景祐元年以土牛经四篇颁天下丁度为序
　　三光
　　乡饮酒义注三光三大辰也天之政教出于大辰焉正义曰案昭十七年有星孛于大辰公羊云大辰者何大火也伐为大辰北辰亦为大辰故尔雅云大辰房心尾也大火谓之大辰北极谓之北辰是三大辰也何休曰大火与伐天所以示民时早晚天下取以为正故谓之大辰辰时也
　　春秋
　　元
　　胡氏曰即位之一年必称元年者明人君之用也大哉乾元万物资始天之用也至哉坤元万物资生地之用也成位乎其中则与天地参故体元者人主之职而调元者宰相之事元即仁也仁人心也春秋深明其用当自贵者始故治国先正其心以正朝廷与百官而逺近莫不壹于正矣春秋立文兼述作按舜典纪元日商训称元祀此经书元年所谓祖二帝明三王述而不作者也正次王王次春乃立法创制裁自圣心无所述于人者非史册之旧文矣
　　春王正月
