<!-- { "loadSidebar": true } -->
　　月令正义曰老子云道生一者一则混元之气与大初大始大素同又与易之大极礼之大一其义不殊皆为气形之始也一生二者谓混元之气分为二二则天地也与易之两仪又与礼之大一分而为天地同也二生三者谓参之以人为三才也三生万物者谓天地人既定万物备生其间分为天地説有多家状貌之殊凡有六等一曰盖天文见周髀如盖在上二曰浑天形如弹丸地在其中天包其外犹如鸡卵白之绕黄扬雄桓谭张衡蔡邕陆绩王肃郑之徒并所依用三曰宣夜旧说云殷代之制其形体事义无所出以言之四曰昕天昕读为轩言天北高南下若车之轩是吴时姚信所説五曰穹天云穹隆在上虞氏所説不知其名也六曰安天是晋时虞喜所论注考灵耀用浑天之法案郑注考灵耀云天者纯阳清明无形圣人则之制璿玑玊衡以度其象如郑此言则天是太虚本无形体但指诸星运转以为天耳但诸星之转从东而西必三百六十五日四分日之一星复旧处星既左转日则右行亦三百六十五日四分日之一至旧星之处即以一日之行而为一度计二十八宿一周天凡三百六十五度四分度之一是天之一周之数也天如弹丸围圜三百六十五度四分度之一案考灵耀云一度二千九百三十二里千四百六十一分里之三百四十八周天百七万一千里者是天圆周之里数也以围三径一言之则直径三十五万七千里此为二十八宿周回直径之数也然二十八宿之外上下东西各有万五千里是为四游之极谓之四表据四表之内并星宿内总有三十八万七千里然则天之中央上下正半之处则一十九万三千五百里地在于中是地去天之数也郑注考灵耀云地盖厚三万里春分之时地正当中自此地渐渐而下至夏至之时地下游万五千里地之上畔与天中平夏至之后地渐渐向上至秋分地正当天之中央自此地渐渐而上至冬至上游万五千里地之下畔与天中乎自冬至后地渐渐而下此是地之升降于三万里之中但浑天之体虽绕于地地则中央正平天则北高南下北极高于地三十六度南极下于地三十六度然则北极之下三十六度常见不没南极之上三十六度常没不见南极去北极一百二十一度余若逐曲计之则一百八十一度余若以南北中半言之谓之赤道去南极九十一度余去北极亦九十一度余此是春秋分之日道也赤道之北二十四度为夏至之日道去北极六十七度也赤道之南二十四度为冬至之日道去南极亦六十七度地有升降星辰有四游又郑注考灵耀云天旁行四表之中冬南夏北春西秋东皆薄四表而止地亦升降于天之中冬至而下夏至而上二至上下盖极地厚也地与星辰俱有四游升降四游者自立春地与星辰西游春分西游之极地虽西极升降正中从此渐渐而东至春末复正自立夏之后北游夏至北游之极地则升降极下至夏季复正立秋之后东游秋分东游之极地则升降正中至秋季复正立冬之后南游冬至南游之极地则升降极上冬季复正此是地及星辰四游之义也星辰亦随地升降故郑注考灵耀云夏日道上与四表平下去东井十二度为三万里则是夏至之日上极万五千里星辰下极万五千里故夏至之日下至东井三万里也日有九道故考灵耀云万世不失九道谋郑注引河图帝览嬉云黄道一青道二出黄道东赤道二出黄道南白道二出黄道西黑道二出黄道北日春东从青道夏南从赤道秋西从白道冬北从黑道立春星辰西游日则东游春分星辰西游之极日东游之极日与星辰相去三万里夏则星辰北游日则南游夏至星辰北游之极日南游之极日与星辰相去三万里以此推之秋冬放此可知计夏至之日日在井星正当嵩高之上以其南游之极故在嵩高之南万五千里所以夏至有尺五寸之景也于时日又上极星辰下极故日下去东井三万里也然郑四游之极元出周髀之文但日与星辰四游相反春分日在娄则娄星极西日体在娄星之东去娄三万里以度言之十二度也则日没之时去昏中之星近校十度旦时日极于东去旦中之星逺校十度若秋分日在角则角星极东日体在角星之西去角三万里则日没之时去昏中之星逺校十度旦时日极于西去旦中之星近校十度此皆厯乖违于数不合但二十八宿从东而左行日从西而右行一度逆防二十八宿按汉书律歴志云冬至之时日在牵牛初度春分之时日在娄四度夏至之时日在东井三十一度秋分之时日在角十度若日在东井则极长八尺之表尺五寸之景若春分在娄秋分在角昼夜等八尺之表七尺五寸之景冬至日在斗则昼极短八尺之表一丈三尺之景一丈三尺之中去其一尺五寸则余有一丈一尺五寸之景是冬夏徃来之景也凡于地千里而差一寸则夏至去冬至体渐南渐下相去一十万五千里又考灵耀云正月假上八万里假下一十万四千里所以有假上假下者郑注考灵耀之意以天去地十九万三千五百里正月雨水之时日在上假于天八万里下至地一十一万三千五百里夏至之时日上极与天表平也后日渐向下故郑注考灵耀之意以天去地十九万三千五百里正月雨水之时日在上假于天八万里下至地一十一万三千五百里夏至之时日上极与天表平也后日渐向下故郑注考灵耀云夏至日与表平冬至之时日下至于地八万里上至于天十一万三千五百里也委曲俱具考灵耀注凡二十八宿及诸星皆循天左行一日一夜一周天一周天之外更行一度计一年三百六十五周天四分度之一日月五星则右行日一日一度月一日一十三度十九分度之七此相通之数也今厯象之説则月一日至于四日行最疾日行十四度余自五日至八日行次疾日行十三度余自九日至十九日行则迟日行十二度余自二十日至二十三日又小疾日行十三度余自二十四日至于晦行又最疾日行一十四度余此是月行之大率也二十七日月行一周天至二十九日强半月及于日与日相会乃为一月故考灵耀云九百四十分为一日一十九日与四百九十九分为月是一月二十九日之外至第三十日分至四百九十九分月及于日计九百四十分则四百七十为半今四百九十九分是过半二十九分也月是隂精日为阳精故周髀云日犹火月犹水火则外光水则含景故月光生于日所照魄生于日所蔽当日则光盈就日则明尽京房云月与星辰隂者也有形无光日照之乃有光先师以为日似弹丸月似镜体或以为月亦似弹丸日照处则明不照处则闇刘熈释名云日实也大明盛实月阙也满则缺也说题辞云星精阳之荣也阳精为日日分为星故其字日下生也天高地下日盈月阙觜星度少井斗度多日月右行星辰左转四游升降之差二仪运动之法非由人事所作皆是造化自然　邵子曰天圆而地方天南高而北下是以望之如倚盖然地东南下西北高是以东南多水西北多山天覆地地载天天地相函故天下有地地上有天月者日之影也月体本黒受日之光而白　方氏曰日者循星以进退者也月者应日以死生者也星者日所舎辰者星所次以其得阳之精故谓之星以其所次有时故谓之辰也日月星辰即尧典所言歴象洪范所言五纪是矣宿言宿之于此离言离之于彼　刘氏曰隂气合阳于天上则为日星是以其光下垂焉阳气合隂于地下则为山川是以其窍上通焉山川者五行之本也故天之气出入于地中则升为四时地之气凝结于天上则降为五行　真氏曰日星丽乎天阳之为也山川丽乎地隂之为也秉者主持之谓阳主精气故为日星之光日太阳也星少阳也隂主形质故为山川之窍播者布也谓隂阳二气分为五行而布为四时也和犹合也谓隂阳和合而月始生也月太隂也本有质而无光其盈亏也以受日光之多少月之朔也始与日合越三日而明生八日而上其光半十五日而望其光满此谓三五而盈也既望而渐亏二十二日而下其亏半三十日而晦其光尽此所谓三五而阙也方其晦也是为纯隂故魄存而光泯至日月合朔而明复生焉和而月生盖取此义　朱氏曰天包乎地地特天中之一物耳汤谷汜固无其所然日月出水乃升于天及其西下又入于水故其出入似有处所而所行里数厯家以为周天赤道一百七万四千里日一昼夜而一周春秋二分昼夜各行其半而夏长冬短一进一退又各以其什之一焉日以其光加于月魄而为之明如人登车而载于其上也故曰月未望则载魄于西既望则终魄于东其遡于日乎言月之方生则以日之光加被于魄之西而渐满其东以至于望而后圜及既望矣则以日之光终守其魄之东而渐亏其西以至于晦而后尽盖月遡日以为明未望则日在其右既望则日在其左故各向其所在而受光如民向君之化而成俗也説扬子者皆以载为哉固失其指而李轨解魄为光尤为乖谬至宋贯之司马公始觉其非然遂欲改魄为朏则亦未深考此载字之义而失之愈逺矣唯近嵗王伯照以为未望则魄为明所载似得其理既而又曰既望则明为魄所终则是下句当曰终明而不当为终魄矣星亦受日之光凡天地之光皆日也　陆氏曰地载万物天垂象则昭布在上皆地之精神也
　　月令夏时
　　正义曰案吕不韦集诸儒士着为十二月纪合十余万言名为吕氏春秋篇首皆有月令与此文同是一证也又周无太尉唯秦官有太尉而此月令云乃命太尉此是官名不合周法二证也又秦以十月建亥为嵗首而月令云为来嵗授朔日即是九月为嵗终十月为授朔此是时不合周法三证也又周有六冕郊天迎气则用大裘乘玉路建大常日月之章而月令服饰车旗并依时色此是事不合周法四证也然案秦始皇十二年吕不韦死十六年并天下然后以十月为嵗首嵗首用十月时不韦已死十五年而不韦不得以十月为正不用秦正而用夏时者以夏数得天正故用之也周礼虽以建子为正其祭祀田猎亦用夏正也　通典曰按月令本出于管子即周时人也至秦吕不韦编为吕氏春秋汉戴圣又取集成礼记证其根本并周制　大衍厯议曰夏小正虽颇疎简失传乃羲和遗迹何承天循大戴之説复用夏时更以正月甲子夜半合朔雨水为上元进乖夏厯退非周正故近代推月令小正者皆不与古合开元厯推夏时立春日在营室之末昏东井二度中古厯以参右肩为距方当南正故小正曰正月初昏斗杓悬在下魁枕参首所以着参中也季春在昴十一度半去参距星十八度故曰三月参则伏立夏日在井四度昏角中南门右星入角距西五度其左星入角距东六度故曰四月初昏南门正昴则见五月节日在舆鬼一度半参去日道最逺以浑仪度之参体始见其肩股犹在浊中房星正中故曰五月参则见初昏大火中八月参中则曙失传也辰伏则参见非中也十月初昏南门见亦失传也定星方中则南门伏非昏见也　林氏曰小戴氏之书谓孔子于杞得夏时焉郑氏以为夏后氏四时之书也今小戴氏月令则吕不韦所作也其于季秋之月合百县为来嵗受朔盖秦人以建亥为正故也小戴知夏时出于夫子而近取秦人所作为何耶世所传大戴礼而夏小正在焉郑氏注释月令引夏小正盖不一而足也欲以夏后氏之遗书发挥后来者耳是夏小正之书所为近古不可诬也今其书具存其于春正月则鱼陟负氷农纬厥耒二月则有鸣仓庚三月则田鼠化为鴽此于月令句读或小有不合者如所谓昴则见初昏参则见浮游又有所谓俊风寒日耰黍蓄兰剥鱓鸣札此其戞戞乎为三代遗篇也
　　日度
