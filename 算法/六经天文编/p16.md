<!-- { "loadSidebar": true } -->
　　程氏曰春天时正月王正书春王正月示人君当上奉天时下承王正明此义则知王与天同大而人道正矣周正月非春也假天时以立义耳　胡氏曰按左氏曰王周正月周人以建子为嵗首则冬十有一月是也前乎周者以丑为正其书始即位曰惟元祀十有二月则知月不易也后乎周者以亥为正其书始建国曰元年冬十月则知时不易也建子非春亦明矣乃以夏时冠周月何哉圣人语顔囘以为邦则曰行夏之时作春秋以经世则曰春王正月此见诸行事之验也或曰非天子不议礼仲尼有圣德无其位而改正朔可乎曰有是言也不曰春秋天子之事乎以夏时冠月垂法后世以周正纪事示无其位不敢自专也其防微矣加王以正者公羊言大一统是也　春秋史外传心之要典可得闻乎书王正月者心之体也伊尹所谓一哉王心箕子所谓无偏无党是也及仪父宋人盟心之妄也克段于鄢心之贼也归仲子之赗心之邪也祭伯来心之贰也益师卒而不日心之慢也按周公作诗以陈王业而其诗曰七月流火九月授衣周书作周月以纪王政而其书曰维十一月既南至日短极是周人虽以建子为正亦不改夏之月也然则周王之月纪当世之事夫子革之明矣周书有周月以纪政而其言曰夏数得天百王所同其在商周革命改正示不相沿至于敬授民时巡狩承享犹自夏焉　朱氏曰春秋书正据伊川説则是周正建子之月但非春而书春则夫子有行夏时之意而假天时以立义耳文定引商书十有二月汉史冬十月为证以明周不改月此固然矣然以孟子考之则七八月乃建午建未之月暑雨苗长之时而十一月十二月乃建戌建亥之月将寒成梁之候又似并改月号此又何耶或者当时二者并行惟人所用但春秋既是国史则必用时王之正其比商书不同者盖后世之弥文而秦汉直称十月者则其制度之濶畧耳【注谓十月乃后人追改】孟子所谓七八月乃今之五六月所谓十一月十二月乃今之九月十月是周人固已改月矣但天时则不可改故书云秋大熟未获此即止是今时之秋盖非酉戌之月则未有以见夫嵗之大熟而未获也以此考之今春秋月数乃鲁史之旧文而四时之序则孔子之微意伊川所谓假天时以立义者正谓此也若谓周人初不改月则未有明据故文定只以商秦二事为证则无他可考必矣如胡传之説则是周亦未尝改月而孔子特以夏正建寅之月为嵗首月下所书之事却是周正建子月事自是之后月与事常相差两月恐圣人制作不如是之错乱无章也考之刘质夫説亦云先书春王正月而后书二百四十二年之事皆天理也似亦以春字为夫子所加【王字亦非史策旧文】但鲁史本谓之春秋则又似元有此字春秋纪春无氷为异则固以周正纪事也石林叶氏又考左传所记祭足取麦谷邓来朝三事以为经传所记有例差两月者是经用周正而传取国史有自用夏正者失于更改也　陈氏曰鲁谓之春秋者其书法以四时冠月也西周之史言时皆夏时也言月皆周月也未有以夏时冠周月也以夏时冠周月则鲁史也夫子之修春秋每孟月书时以见鲁史每正月书王以存周正盖尊周而罪鲁也　李氏曰书泰誓一月戊午武成惟一月壬辰一以周正而以晦朔望系其下不用春夏秋冬纪事也春秋书春王正月者因鲁史之旧孔子不删去春字者因其旧以讥之也　吕氏曰尧授舜正月上日受终于文祖舜授禹正月朔旦受命于神宗书载舜禹受命之始正月之外未尝复加一辞也春秋乐道尧舜之道而以王冠正月其书法与典谟不类是独何欤天下皆知有帝故虞之正月不冠以帝天下皆知有王故夏之正月不冠以王大纲已举大法已明复加一辞则为赘矣春秋之时人欲肆天理灭夫子不得已而标王之一字出诸正月之上然后天下知自隠至哀二百四十二年之间予夺褒贬无非王道之流行自嵗首至嵗穷三百六旬之间视聴食息无非王道之发见　张氏曰书元年春者鲁史旧文也书正月者亦鲁史旧文也夫子笔一王字于其间而精神皆变傥止如旧史岂不陋哉以王次春春者天之所为也以言王即天也故典曰天叙礼曰天秩命曰天命讨曰天讨天子岂得以私意乱之乎以正次王以言礼乐征伐皆自天子出也诸侯岂得以私心干之乎于王之一字则知二百四十二年之笔削皆王道之所寓也
　　闰月
　　刘氏曰前闰后闰大约相去三十二月十九年七闰为一章杜预长厯既违五嵗再闰又非归余于终但据春秋经传考日辰晦朔前后甲子不合则置一闰非厯也大衍厯议曰列国之厯不可以一术齐矣而长厯日
　　子不在其月则改易闰余欲以求合故闰月相距近则十余月逺或七十余月此杜预所甚谬也夫合朔先天则经书日蚀以纠之中气后天则传书南至以明之其在晦二日则原乎定朔以得之列国之厯或殊则稽于六家之术以知之此四者皆治厯之大端而预所未晓也正义曰长厯称大凡经传有七百七十九日汉末宋
　　仲子集七厯以考春秋鲁厯得五百二十九日失二百五十日是其不与春秋相符也长厯僖元年闰十一月五年闰十二月又闰之相去大率三十二月杜于此闰相去凡五十月不与厯数同者杜推春秋日月上下置闰或稀或穊自凖春秋时法故不与常厯同　程氏曰孔子所书加王于春正之间明为周王之正则所用必周厯也夫周正皆建子也而今也推之厯法积之气候验之日食则春秋所书隠桓之正皆建丑庄闵僖文宣之正建子及丑者相半至成襄昭定哀之正而后建子间亦有建亥者非一代正朔自异尚也厯乱而不知正也其正者偶然也
　　日食
　　春秋日食三十六谷梁以为朔二十六晦七夜二二日一公羊以为朔二十七二日七晦二左氏以为朔十六二日十八晦一不书日者二谷梁之例书日食有四隠三年二月己巳传云言日不言朔食晦日也桓十七年冬十月朔传云言朔不言日食既朔也是二日食庄十八年三月传云不言日不言朔夜食也桓三年七月壬辰朔传云言日言朔食正朔也公羊以为不言朔者是二日食也左氏以为不言朔者史失之　沈氏曰后世厯家推验精者不过二十六惟唐一行得二十七而本朝卫朴得三十五独庄十八年三月古今筭不入蚀法祖冲之曰春秋书食有日朔者凡二十六其所据厯
　　非周则鲁以周厯考之检其朔日失二十五鲁厯校之又失十三　大衍厯议曰春秋日蚀有甲乙者三十四殷厯鲁厯先一日者十三后一日者三周厯先一日者二十二先二日者九　正义曰自隠之元年尽哀二十七年积二百五十五年凡三千一百五十四月唯三十七食是虽交而不食也襄二十一年九月十月频食二十四年七月八月频食是频交而食也汉以来为厯者皆一百七十三日有余而始一交会未有频月食者许氏曰春秋三书食既桓三年以周桓败宣八年以楚庄兴至襄二十四年而中国诸侯皆受盟于楚矣　胡氏曰经书日食三十六去之千有余嵗而精厯筭者所能攷也其行有常度矣然每食必书示后世治厯明时之法也有常度则灾而非异矣然每食必书示后世遇灾而惧之意也日者众阳之宗人君之表而有食之灾咎象也克谨天戒则虽有其象而无其应弗克畏天灾咎之来必矣凡经所书者或妾妇乘其夫或臣子背君父或政权在臣下或夷狄侵中国皆阳微隂盛之证也是故十月之交诗人以刺日有食之春秋必书以戒人君不可忽天象也
　　嵗星
　　正义曰以古今厯书推步五星金水日行一度土三百七十七日行星十二度火七百八十日行星四百一十五度四者皆不得十二年而一终唯木二百九十八日行星三十三度十二年而彊一周举其大数十二年而一终服氏以为有事于武宫之嵗龙度天门谓十五年嵗星从申越未而至午厯家以周天十二次次别为一百四十四分嵗星每年行一百四十五分是嵗星行一次外剩行一分积一百四十四年乃剩行一次故昭十五年得超一辰　周语昔武王伐殷嵗在鹑火月在天驷日在析木之津辰在斗柄星在天鼋刘歆三统之术筭此五位所在武王以殷之十二月二十八日戊午发师其年嵗星在鹑火之次也其日月合宿于房五度房即天驷之星也日在箕七度箕于次分在析木之津也日月之会谓之辰斗柄斗前也戊午后三日得周二月辛酉朔日月合宿于箕十度在斗前一度是谓辰在斗柄也星在天鼋者星于五星为水星辰星是也天鼋即枵次之别名也于是辰星在女之宿其分在天鼋之宿次也鹑是张星也驷是房星也天宿以右旋为次张翼轸角亢氐房凡七宿是自鹑火至驷为七列列宿有七也鹑火在午天鼋在子斗柄所建月移一次是自午至子为南北之揆七月也　大衍厯议曰太初三统厯嵗星十二周天超一次推商周间事大抵皆合验开元注记差九十余度盖不知嵗星后率故也皇极麟德厯七周天超一次以推汉魏间事尚未差上验春秋所载亦差九十余度盖不知嵗星前率故也天保天和厯得二率之中故上合于春秋下犹宻于记注以推永平黄初间事逺者或差三十余度盖不知战国后嵗星变行故也夫五事感于中而五行之祥应于下五纬之变彰于上若声发而响和形动而影随故王者失典刑之正则星辰为之乱行汨彜伦之叙则天事为之无象当其乱行无象又可以歴纪齐乎故襄公二十八年嵗在星纪滛于枵至三十年八月始及陬訾之口超次而前二年守之　陈氏曰步五星之法莫难于火莫易于木虽见伏留行逆顺迟速五者皆然而前后之数惟火为多端木谓之嵗者以一朞一次十有二次而周天指诸掌而可定也夫以易推之星而见于左氏史记二家之所载则有甚难晓者焉襄二十八年其在年表则丙辰也嵗在星纪而淫于枵非梓氏之云乎辰而在丑巳而在子矣越三嵗而戊午也嵗在娵訾之口其明年乃及降娄非禆灶之云乎午而在亥未而在戌矣逮昭之八年丁夘也今在析木之津非史赵之云乎夘而在寅矣故杜预于襄之十八年丙午也释董叔天道西北之语而知其嵗在豕韦豕韦者何亥之谓也摄提格嵗嵗隂左行在寅星右转居丑单阏嵗在夘星居子执徐嵗在辰星居亥大荒落嵗在巳星居戌史记之天官书则云乎尔也如左氏之説则寅而在夘午而在亥矣如司马之説则寅而在丑辰而在亥以次推之皆不同焉三礼义宗曰嵗星为阳太嵗为隂今厯太嵗不与嵗
　　星辰合【襄十六年嵗夀星而太嵗在酉】　郑氏曰占候之学起于春秋战国其时所谓精于其道者梓慎禆灶之徒耳后世之言天者不能及也鲁昭公十七年冬有星孛于大辰西及汉禆灶言于子产曰若我用瓘斚玉瓒郑必不火子产弗与明年五月壬午四国皆火灶曰不用吾言郑又将火子产复弗与曰天道逺人道迩灶焉知天道卒弗与亦不复火二十四年五月乙未朔日有食之梓慎曰将水昭子曰旱也是秋大旱如昭子之言夫灾旱易推之数也慎灶至精之术也而或中或否后世之愚瞽若之何而谈吉凶知昭子之言则知隂阳消长之道可以理推不可以象求也知子产之言则知言而中者亦不可聴况于不中者乎　程氏曰按三统厯法嵗星一年而行一次一次分为一百四十四分其实嵗星一年而行一百四十五分然则每嵗而剩【一作成】一分一百四十四年而满本数所以每一百四十四年而超一次也隐元年嵗在豕韦一名陬訾之口【襄十八年天道多在西北】桓元年嵗在枵【昭十年嵗在颛顼之虚】
　　庄元年嵗在鹑火二十三年超在实沈
　　闵元年嵗在大梁
　　僖元年嵗在鹑首
　　文元年嵗在降娄
