<!-- { "loadSidebar": true } -->
　　前言制造之法亦畧备矣然安置不正则亦不可用其法先于台面仪基之正中取南北真线【南北真线随地不同京师偏指南鍼西二度三十分】南北中三处各作垂线与之参直依此仪基作南北线又作十字东西线将仪座纵横对凖安定自三垂线视之与座面中线参直用三角中垂线表【木板为之制如并矩底长六尺中长三尺两各长四尺二寸四分平分底线为底之中自底线之两端取分相交于上尖为角之中自角中至底中作垂线为中垂线中垂线直则底平】仰置座面以取平中心安云座两端安龙柱悬垂线以取直座面有两槽以受子午双环柱端龙口衔珠半珠开孔以受天常赤道两傍之小轴自珠孔中心至座面槽底与子午双环半径等两珠孔相距与天常赤道全径等用三角中垂线表覆于珠孔【表底两端留小圆轴扣于珠孔自底中挂垂线】表之垂线适当于云座面之正中则云座正而珠孔平两珠孔之距仪心各为天常赤道全径之一半自三垂线视之与两槽中线参直则云座与龙柱皆正矣乃悬全仪安置其上以北极上五十度五分为天顶南极下五十度五分为天顶之冲于子午圏之东面作上下直线对于云座南北正中之线口【云座东面南北正中有线口其下有云窝以受垂球】自天顶施小钉挂垂线适合上下直线而垂球入于云窝又适切环面不即不离自三垂线视之适当子午双环中空之半则南北东西皆正日月星至子午线用窥衡察视经纬悉协夫然后上下四方均齐方正惟用所适无不宜矣

　　钦定仪象考成卷首上
<子部,天文算法类,推步之属,钦定仪象考成>
　　钦定四库全书
　　钦定仪象考成卷首下
　　御制玑衡抚辰仪説卷下
　　用法
　　算法

　　御制玑衡抚辰仪説卷下之一
　　用法
　　测太阳时刻
　　测日出入时刻及昼夜永短
　　测太阳赤道纬度
　　测午正太阳髙弧
　　测太阳赤道经度
　　测月星赤道经纬度
　　测恒星求时刻
　　测月五星求时刻
　　测月星当中及偏度
　　测月星出入地平时刻
　　测南北真线
　　测北极髙度
　　测黄赤距度
　　测黄白距度
　　测太阳时刻
　　法以四游圏东西推转窥衡南北低昂令太阳从衡孔透光圆正或用薫黒玻璃置于下端衡孔视上端圆孔十字线正当太阳中心则窥衡与太阳参直乃视四游圏下周指时度表临于天常赤道之某时刻分即太阳时刻也若二分前后日影为赤道所碍则用窥衡上面立表测之【常时不为赤道所碍亦用此表为便】若午正及卯酉前后日影为子午圏及龙柱所碍则用窥衡上面平行立表测之以四游窥衡对凖太阳令上端表圆孔十字线影从下端表圆孔正中透出上端表直线影从下端表直缝正中透出【测时刻止用经度可止取直线影若测纬度则必取圆孔十字线影】视指时度表所指即得太阳时刻若指时度表为子午圏所碍则易用借弧指时度表次用平行立表测定日影视借弧指时度表所指时刻加一小时即得太阳时刻盖借弧之长当游旋赤道之十五度当天常赤道之一小时又借表在四游圏之西所指时刻在本时前故加一小时即为本时刻分也
　　测日出入时刻及昼夜永短
　　法于太阳出入地平时按前法测得太阳出入时刻乃计距午正前后若干刻分倍之即得昼刻计距子正前后若干刻分倍之即得夜刻
　　测太阳赤道纬度
　　法如前测凖太阳视窥衡下端指纬度表所指四游圏右面距赤道度分即得太阳赤道纬度表指赤道北太阳纬度为在赤道南表指赤道南太阳纬度为在赤道北盖窥管以圆心为枢上端所窥在赤道北下端所指必在赤道南上端所窥在赤道南下端所指必在赤道北也
　　测午正太阳髙弧
　　法于午正时测得太阳赤道纬度在赤道北与赤道髙五十度五分相加在赤道南与赤道髙五十度五分相减即午正太阳髙弧也
　　测太阳赤道经度
　　法用恒星作距测之取所知近午正前后一恒星【午正前后取其气少易得确凖也】以其赤道经度之对冲用绾经度表于游旋赤道绾定四游圏【凡以仪器测星其上当星处为星之正位其下当人目处则星之对冲故以星经度之对冲于游旋赤道绾定四游圏】又任设一时用绾时度表于其时刻之对冲绾定天常赤道【天常环面乃日影所照之时其对冲则太阳所临之正位故于设时之对冲绾之如设丑正初刻则绾于未正初刻即太阳临于丑正之位也】乃将四逰圏带定游旋赤道用窥衡测凖距星随之左旋至所设时刻【或钟表或漏壶须得确凖】视绾时度表对于游旋赤道之某宫度分即太阳赤道经度也【环面时刻之对冲即太阳所临之正位故其所对游旋赤道之宫度即太阳经度】
　　又法先以恒星作距测金星次以金星作距测太阳如金星晨见则于太阳未出之前取在金星西之一恒星作距以其赤道经度用平行线测经度表于游旋赤道安定【三测皆系经度若距星之经度用对冲则测得之经度又须加减半周故距星不用对冲所测亦即得本度也】令一人用此平行线表窥定距星随之左旋一人用四游窥衡测金星两人同时测定乃视四游圏指时度表所指游旋赤道之宫度分即金星赤道经度次以金星赤道经度用平行线测经度表于游旋赤道安定令一人窥定金星随之左旋一人于太阳始出时用四游窥衡测太阳乃视四游圏指时度表所指游旋赤道之宫度分即得太阳赤道经度若金星夕见则于太阳将入时任于某宫初度安定平行线测经度表令一人窥定金星又令一人用四游窥衡测太阳视太阳距金星若干度记定俟太阳既入后取金星东之一恒星作距按前法测得金星赤道经度内减太阳距金星之度【星在东日在西故减】即得太阳赤道经度也【太阳光大惟月及金星可以两见然月有视差不如用金星为凖也】
　　测月星赤道经纬度
　　法于昏后晓前任设一时以本日太阳赤道经度与次日太阳赤道经度比例得本时太阳赤道经度【七政时宪书所列乃子正之度子正后七政皆有行分故以本日子正之度分与次日子正之度分相减余为一日十二时所行之分与设时距子正之时分为比例得设时距子正之行分加于本日子正之度分得本时之度分】用绾时度表于游旋赤道绾定又以所设时刻之对冲于天常赤道绾定至所设时刻用四游窥衡测月星乃视指时度表所指游旋赤道宫度加半周【环面时刻之对冲即为太阳之正位环面之宫度却为月星之对冲故加半周】即得所测月星赤道经度随察指纬度表所指四游圏距赤道南北度分即得所测月星赤道纬度也【纬之南北与前测太阳纬度法同】
　　又法用恒星作距测之以距星之赤道经度用平行线测经度表于游旋赤道安定令一人用此平行线表窥定距星随之左旋一人用四游窥衡测月星两人同时测定乃视指时度表所指游旋赤道之度分即所测月星之赤道经度随察指纬度表所指四游圏之度分即得所测月星之赤道纬度也
　　测恒星求时刻
　　法先以恒星赤道经度用绾经度表于游旋赤道绾定四游圏次约计测时为某时依前法比例得本时太阳赤道经度【太阳每日行一度于时为四分每一时行五分于时为二十秒故约计测量之时比例得其时赤道经度即可用以测时刻也】用绾时度表绾定游旋赤道将四游圏带游旋赤道推转用窥衡测定恒星乃视绾时度表对于天常赤道之某时刻分加六时即太阳时刻也【天常赤道之时刻乃日影对照之时故加六时始为太阳所临之时刻也】
　　测月五星求时刻
　　法以本时太阳赤道经度用绾时度表绾定游旋赤道以月五星本时赤道经度之对冲用绾经度表于游旋赤道绾定四游圏将四游圏带游旋赤道推转用窥衡测定月星乃视绾时度表对于天常赤道之某时刻分加六时即得太阳时刻若太阳近子正前后绾时度表为子午圏所碍则向东或西借三十度绾定测之视所对时刻加减一时【向东借则加向西借则减】即得太阳时刻若月五星近赤道或近午正前后为诸圏所碍则用窥管上面立表及平行立表测之与前测太阳时刻法同
　　测月星当中及偏度
　　法以四游窥衡随时测月或星视指时度表当天常赤道之某时刻分记之【近午正则易用借弧指时度表加一小时】午正为当中无偏度午正前为偏东午正后为偏西乃以距午时分变赤道度每一时为三十度每一小时为十五度每一分为十五分每一秒为十五秒共之为所偏度凡推月星当中及偏度者用此法测之则离合可辨凡有求时刻者用此法测定则时刻可推也
　　测月星出入地平时刻
　　法以本日子正月五星赤道经度或恒星经度之对冲用绾经度表于游旋赤道绾定四游圏又以本日子正太阳经度用绾时度表绾定游旋赤道爰以四游窥衡于月星出入地平时测之视绾时度表当天常赤道之某时刻分加六时为本日月星出入时刻之通数复计测时距本日子正后若干时刻比例得太阳行分变时【每一度为四分每十五分为一分每十五秒为一秒】为太阳时差比例得月五星行分变时为月五星时差【恒星则无行分亦无时差】乃于前所测月星出入时刻之通数减太阳时差加月五星时差即得月星出入地平时刻盖日与月星测时皆用子正经度而子正后太阳有右旋之行分则时刻必差而早月五星亦有右旋之行分则时刻必差而迟【时刻左旋七政皆右旋太阳有右旋之行分则测时太阳之经度必在所测时刻之前故差而早月五星有右旋之行分则测时月星之方位必在所测时刻之后故差而迟】故减太阳时差加月五星时差【若五星逆行则时差亦减】方为月星出入地平真时此与前测月星求时刻法同理设时可以预知故先求本时经度而后测月星出入难以悬定故先测而后加减时差其理相通其用尤便也
　　测南北真线
　　法于太阳出地平时测其距午东赤道度又于太阳入地平时测其距午西赤道度【测得太阳出入地平距午正前后若干时分变赤道度即得距午正东西赤道度】两距午度相等则子午圏之向即南北真线若日出距午东之度多日入距午西之度少则子午圏之午正偏西若日出距午东之度少日入距午西之度多则子午圏之午正偏东【此言午正乃子午圏之正南】以两测之距午度相减折半即所偏之赤道经度【若求地平偏度则用三角法推之见算法第八则】依所偏之度作线即南北真线也
