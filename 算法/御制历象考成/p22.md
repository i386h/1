<!-- { "loadSidebar": true } -->
　　未庚一万六千一百四十八以甲卯庚勾股形与未申庚勾股形为比例得未申七十四小余六五又用甲未申直角三角形求得甲角四十六分四十八秒为太阴在最卑所过地影之半径比旧表最髙多一十三秒最卑少一十二秒盖旧表固由实测要亦准于太隂之髙卑今测太阴之在最髙较旧数为稍卑故月径大而影径亦大太阴之在最卑较旧数为稍髙故月径小而影径亦小然月径约以三十分为十分影径差一十二秒食分止差四秒固不失为密合况影径随月径而大小尤不致舛谬也于是以随时太阴距地心之地半径数各与地影之长相减以求得地影之半径线又各求其相当之角即得太阴随时之影半径以立表
　　求影差之法用太阳在最髙所生之长影求得太阴在中距时所当之影半径四十四分四十三秒为率而以太阳在最卑所生之短影亦求得太阴在中距
　　所当之影半径为四十四分零八秒相
　　差三十五秒为太阳最髙最卑两限之
　　影差其余影差俱依此例推之

　　御制厯象考成上编卷六
　　钦定四库全书
　　御制厯象考成上编卷七
　　交食厯理二【専论月食】
　　太隂食根
　　月食分秒
　　月食五限时刻
　　见食先后
　　定月食方位
　　绘月食图

　　太阴食限
　　食限者推太阴交周度距交若干为入食限之始也太阴半径与地影半径相切即入食之限故以两半径相并之数当黄白两道之距纬度而求其相当之经度得距交一十一度一十六分四十五秒为必食之限距交一十二度一十六分五十五秒为可食之限盖必食者无不食可食者或食或不食也二者皆实望之限若论平望其限尤寛得距交一十四度五十四分即为有食之限矣解之如左
　　地影半径最小者四十二
　　分三十八秒太阴半径最
　　小者一十五分五十三秒
　　三十微相并得五十八分
　　三十一秒三十微黄白距
　　纬度在此数以内者月必
　　食以此数当距纬求其经
　　度则用黄白大距四度五
　　十八分三十秒之正切与
　　半径为比例即得一十一
　　度一十六分四十五秒为
　　必食之限如图甲乙为黄
　　道甲丙为白道甲为二道
　　之交乙为地影心丙为月
　　心两周相切于丁乙丁丙
　　为两半径之共数若距度
　　在此数以内则月周侵入
　　地影内而见食故用甲乙
　　丙正弧三角形求甲丙交
　　周度距交若干此形有丙
　　直角有甲角黄白大距度
　　四度五十八分三十秒有
　　乙丙两半径相并五十八
　　分三十一秒三十微今以
　　甲角正切与半径之比同
　　于乙丙距纬正切与甲丙
　　经度正之比而得一十
　　一度一十六分四十五秒
　　为甲丙距交之度也
　　地影半径最大者四十六
　　分四十八秒太阴半径最
　　大者一十六分五十一秒
　　相并得一度零三分三十
　　九秒黄白距纬度在此数
　　以内者月可食以此数当
　　距纬按前法求经度得一
　　十二度一十六分五十五
　　秒为可食之限其或不食
　　者何也盖必两半径俱最
　　大而后得食若有一半径
　　畧小即两周不得相切而
　　不食矣平望之限又寛于
　　实望之限而为一十四度
　　五十四分何也盖太阳最
　　大之均数二度零三分一
　　十一秒太阴最大之均数
　　四度五十八分二十七秒
　　相并得七度零一分三十
　　八秒为两实行相距最逺
　　之度如图甲为地心乙为
　　黄道上平望之点日之实
　　行正对之度在丙乙丙弧
　　为二度零三分一十一秒
　　月之实行度在丁丁乙弧
　　为四度五十八分二十七
　　秒两实行相并得丁丙弧
　　七度零一分三十八秒为
　　日实行正对之点与月实
　　行相距之度迨月实行逐
　　及于日实行正对之丙则
　　曰正对之点又行三十一
　　分余至戊月更行至戊则
　　日正对之点又行二分余
　　至己月必又行至己方为
　　实望共计乙己弧得二度
　　三十七分有余为实望距
　　平望之数以此数与实望
　　之限相加得一十四度五
　　十四分乃为平望之食限
　　也

　　月食分秒
　　月食分数之浅深视黄白距纬之多少距纬愈少太阴心与地影心相去愈近则太阴入影愈深故用太阴半径地影半径相并而与距纬相较并径大于距纬之较即为月食之分若并径小于距纬则月不食若太阴恰当交点而无距纬则并径全为食分为月食之最深也但太阴与地影之半径分秒皆系弧度而论食分则以太阴全径直线计之其法命太阴全径为十分以太阴视径分秒与并径距纬之较之比【无距纬者即以并径为比】同于太阴全径与食分之比也
　　如图甲乙为黄道丙乙为
　　白道乙为二道之交丙甲
　　丁戊己庚皆为黄白距度
　　辛甲壬戊癸庚子乙皆为
　　地影半径丙丑丁寅己卯
　　乙辰皆为太阴半径如太
　　阴心在丙地影心在甲丙
　　丑辛甲两半径相并小于
　　丙甲距纬则太阴不入于
　　影故不食也如太阴心在
　　丁地影心在戊丁寅壬戊
　　两半径相并大于丁戊距
　　纬其较为壬寅即太阴入
　　影之分也又如太阴心在
　　己地影心在庚己卯癸庚
　　两半径相并大于巳庚距
　　纬其较为癸夘与太阴全
　　径相等即太阴入影之分
　　此为月食十分盖月体全
　　入影中才食既而即生光
　　也又太阴恰当交点全无
　　距纬太阴心地影心相防
　　于乙即以子乙乙辰两半
　　径相并为太阴入影之分
　　月食遇此其食分为最深
　　也设太阴在最髙其视半
　　径一十五分五十三秒三
　　十微地影半径四十三分
　　一十三秒相并得五十九
　　分零六秒三十微乃以太
　　阴视径三十一分四十七
　　秒为一率并径五十九分
　　零六秒三十微为二率太
　　阴全径十分为三率得四
　　率一十八分三十七秒为
　　月食之最大分也

　　月食五限时刻
　　月食五限一曰食甚乃月入影最深之限也一曰初亏月将入影两周初切也一曰食既月全入影其光尽掩也是二者在食甚前一曰生光月将出影其光初吐也一曰复圆月全出影两周方离也是二者在食甚后月食十分以上者有五限十分以下者止三限无食既与生光也其时刻之多寡则由于入影之浅深过影之迟速盖距纬有寛狭寛则入影浅而时刻少狭则入影深而时刻多又月与影之半径各有小大月大影小则过影速而时刻少月小影大则过影迟而时刻多抑且自行有迟疾迟则出影迟疾则出影速故虽距纬同半径同而自行不同即时刻亦不同也其食甚前后各限相距之时刻恒等而食甚又非实望之时所差虽微而理则实异夫地影之心即太阳正对之点地影心距交之黄道经度与月心距交之白道经度等是为东西同经即为实望然月心与影心斜距犹逺惟従白极出弧线过影心至白道与白道成直角月心临此直角之点乃为食甚盖惟此时月心与影心相距甚近食分最深也
　　如图甲乙为黄道甲丙为
　　白道甲为交点丙为实望
　　之度丁戊己庚为地影乙
　　为影心甲乙与甲丙等辛
　　壬癸子丑为五限月心所
　　在辛为初戊为初之
　　点壬为食既丁为食既之
　　点癸为食甚癸乙为食甚
　　距纬较丙乙为近此线引
　　长必过白极故与白道成
　　直角子为生光庚为生光
　　之点丑为复圆己为复圆
　　之点癸丙为食甚距实望
　　之弧辛癸为初距食甚
　　之弧与复圆距食甚之癸
　　丑弧等壬癸为食既距食
　　甚之弧与生光距食甚之
　　癸子弧等故求得食甚前
　　两限距食甚之时刻以减
　　食甚时刻得食甚前两限
　　之时刻以加食甚时刻得
　　食甚后两限之时刻也若
　　以丙为食甚则丙乙之距
　　大于癸乙必非入影最深
　　之处而前后各限之距俱
　　不相等矣
　　推食甚时刻求癸丙弧法
　　用乙甲癸正弧三角形此
　　形有癸直角有甲角有甲
　　乙黄道度与甲丙交周度
　　等求得甲癸以甲癸与甲
　　丙相减得癸丙乃用变时
　　法以一时之月实行与一
　　时之比同于癸丙度分与
　　食分之比即得时之若干
　　分秒而行癸丙弧为食甚
　　距实望之时分加减实望
　　时刻即得食甚之时刻矣
　　推初复圆时刻用辛乙
　　癸正弧三角形此形有癸
　　直角有癸乙弧有辛戊月
　　半径与戊乙影半径相加
　　之辛乙弧求得辛癸为初
　　距食甚之弧亦用一时
　　之月实行比例得时分以
　　减食甚时刻得初时刻
　　以加食甚时刻得复圆时
　　刻也
　　推食既生光时刻用壬乙
　　癸正弧三角形此形有癸
　　直角有癸乙弧有丁壬月
　　半径与丁乙影半径相减
　　之壬乙弧求得壬癸为食
　　既距食甚之弧亦用一时之
　　月实行比例得时分以减食
　　甚时刻得食既时刻以加食
　　甚时刻得生光时刻也

　　见食先后
　　月食深浅分数天下皆同而复各限时刻不同者非月入影有先后乃人居地面有东西也盖日之所之为时随人所居各以见日出入为东西日中为南为子午而平分时刻故其地同居一子午线者虽南北悬殊【北极出地髙下不同】而时刻不异若东西易地虽北极同髙而西方见食必先东方见食必后也凡东西差一度则时差四分今以京师为主视各省之子午线在京师东者以时差加在京师西者以时差减皆加减京师各限时刻为各省各限时刻也是故欲定各省之时刻必先定各省之子午线而欲定各省之子午线非分测各省之月食其道无由也

　　定月食方位
