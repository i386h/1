<!-- { "loadSidebar": true } -->
　　东井出中正表西三十度十六分度之七而临未之中牵牛初亦当临丑之中
　　分周天之度为一十二位而一十二辰各当其一所应一十二月从午至未三十度一十六分度之七未与丑相对而东井牵牛之所居分之法己陈于上矣臣鸾曰求东井出中正表西三十度一十六分度之七法先通周天得一千四百六十一为实以位法一十二乘周天分母四得四十八为法除实得三十度不尽二十一更副置法实等数平于三约不尽二十一得七约法四十八得一十六即部三十度一十六分度之七
　　于是天与地恊
　　协合也置东井牵牛使居丑未相对则天之列宿与地所为圆周相应合得之矣
　　乃以置周二十八宿
　　从东井牵牛所居以置一十二位焉
　　置以定乃复置周度之中央立正表
　　置周度之中央者经纬之交也
　　以冬至夏至之日以望日始出也立一游仪于度上以望中央表之晷
　　从日所出度上立一游仪皆望中表之晷所以然者当曜不复当日得以视之也
　　晷参正则日所出之度
　　游仪与中央表及晷参相直游仪之下即所出合宿度
　　日入放此
　　此日出法求之
　　周髀算经卷下之一
　　钦定四库全书
　　周髀算经卷下之二
　　汉　赵君卿　注
　　周　甄　鸾　重述
　　唐　李淳风　注释
　　牵牛去北极百一十五度千六百九十五里二十一步千四百六十一分步之八百一十九
　　牵牛冬至日所在之宿于外衡者与相去去之度数
　　术曰置外衡去北极枢二十三万八千里除璇玑万一千五百里
　　北极常近牵牛为枢过极一万一千五百里此求去极故以除之
　　其不除者二十二万六千五百里以为实
　　以三百乗里为步以周天分一千四百六十一乗步为分内衡之度以周天分为法法有分故以周天乗实齐同之得九百九十二亿七千四百九十五万
　　内衡一度数千九百五十四里二百四十七步千四百六十一分步之九百三十三以为法
　　如上乗内步通分内子得八亿五千六百八十万
　　实如法得一度
　　以八亿五千六百八十万为一度法
　　不满法者求里步
　　上求度故以此
　　约之合三百得一以为实
　　上以三百乗里为步而求里故以三百约余分为里之实
　　以千四百六十一分为法得一里
　　里步皆以周天之分为母求度当齐同法实等故乗以散之
　　不满法者三之如法得百
　　上以三百约之为重之实此当以三百乗之【案各本脱百字今补】为步之实而言三之者【案各本脱三字今补】不欲转法便以一位为百实故从一位命为百也
　　不满法者又上十之如法得一步
　　又复上十之者【案各本脱十字今补】便以一位为一实故从一位命为一【案此句各本讹作故从一实为一今据上注改正】
　　不满法者以法命之
　　位尽于一步故以其法命余为残分
　　次放此
　　次娄与角及东井皆如此也
　　臣鸾曰去牵牛星去极洗先列衡去极枢二十三万八千里减极去枢心一万一千五百里余二十二万六千五百里以三百乗里得六千七百九十五万步又以周天分一千四百六十一乗之得九百九十二亿七万四千九十五万步为实更副置内衡一度数一千九百五十四里二百四十七步一千四百六十一分步之九百三十三亦以三百乗一千九百五十四里为步内二百四十七步得五十八万六千四百四十七步又以周天分母一千四百六十一乗步内子九百三十三得八亿五千六百八十万为法以除实得一百一十五度不尽七亿四千二百九十五万去下法不周更以三百约余分七亿四千二百九十五万得二百四十七万六千五百为实更以周天分一千四百六十一除之得一千六百九十五里不尽一五五以三百乗之得三万一千五百复以前法除之得二十一步不尽八百一十九即牵牛去北极一百一十五度【案一十五度各本讹作一十五度全改正】一千六百九十五里二十一步一千四百六十一分步之八百一十九
　　娄与角去北极九十一度六百一十里二百六十四步千四百六十一分步之千二百九十六
　　娄春分日所在之宿也角秋分日所在之宿也为中衡也
　　术曰置中衡去北极枢十七万八千五百里以为实不言加除者娄与角准北极在枢两旁正与枢齐以娄角无差故便以去枢之数为实如上乗里为步步为分
　　以内衡一度数为法实如法得一度不满法者求里歩不满法者以法命之
　　臣鸾曰求娄与角去极法列中衡去极枢一十七万八千五百里以三百乘之得五千三百五十五万歩又以周天分一千四百六十一分乘之得七百八十二亿三千六百五十五万为实以内衡一度数一千九百五十四里二百四十七歩一千四百六十一分步之九百三十三亦以三百乗里内步二百四十七得五十八万六千四百四十七歩又以分母一千四百六十一分乗之内子得八亿五千六百八十万为法以除实得九十一度不尽二亿六千七百七十五万以三百约之得八十九万二千五百下法不用以周天分一千四百六十一除之得六百一十里不尽一千二百九十以三百乗之得三十八万七千如前法除得二百六十四歩不尽一千二百九十六即是娄与角去极九十一度六百一十里二百六十四歩一千四百六十一分歩之一千二百九十六
　　东井去北极六十六度千四百八十一里百五十五步千四百六十一分步之千二百四十五
　　东井夏至日所在之宿为内衡
　　术曰置内衡去北极枢十一万九千里加璇玑万一千五百里
　　北极游常近东井为枢不及极一万一千五百里此求去极故加之
　　得十三万五百里以为实
　　如上乗里为歩歩为分得五百七十一亿九千八百一十五万分
　　以内衡一度数为法实如法得一度不满法者求里歩不满法者【案各本脱法字今补】以法命之
　　臣鸾曰求东井去极法列内衡去极枢一十一万九千里加璇玑一万一千五百里得一十三万五百里以三百乗里为歩复以分母一千四百六十一乘之得五百七十一亿九千八百一十五万为实通分内衡一度数为歩歩为分得八亿五千六百八十万为法以除实得六十六度不尽六亿四千九百三十五万以三百约之得二百一十六万四千五百下法不用更以周天一千四百六十一为法除之得一千四百八十一里不尽七百五十九以三百乘之得二十二万七千七百复以周天分除之得一百五十五歩不尽一千二百四十五即为东井去北极六十六度千四百八十一里一百五十五歩一千四百六十一分歩之一千二百四十五
　　凡八节二十四气气损益九寸九分六分分之一冬至晷长一丈三尺五寸夏至晷长一尺六寸问次节损益寸数长短各几何
　　冬至晷长丈三尺五寸
　　小寒丈二尺五寸【小分五】
　　大寒丈一尺五寸一分【小分四】
　　立春丈五寸二分【小分三】
　　雨水九尺五寸三分【小分二】
　　啓蛰八尺五寸四分【小分一】
　　春分七尺五寸五分
　　清明六尺五寸八分【小分五】
　　谷雨五尺五寸六分【小分四】
　　立夏四尺五寸八分【小分三】
　　小满三尺五寸八分【小分二】
　　芒种二尺五寸九分【小分一】
　　夏至尺六寸
　　小暑二尺五寸九分【小分一】
　　大暑三尺五寸八分【小分二】
　　立秋四尺五寸七分【小分三】
　　处暑五尺五寸六分【小分四】
　　白露六尺五寸五分【小分五】
　　秋分七尺五寸五分
　　寒露八尺五寸四分【小分一】
　　霜降九尺五寸三分【小分二】
　　立冬丈五寸二分【小分三】
　　小雪丈一尺五寸一分【小分四】
　　大雪丈二尺五寸【小分五】
　　凡为八节二十四气
　　二至者寒暑之极二分者阴阳之和四立者生长收藏之始是为八节节三气三而八之故为二十四
　　气损益九寸九分六分分之一
　　损者减也破一分为六分然后减之益者加也以小分满六得一从分
　　冬至夏至为损益之始
　　冬至晷长极当反短故为损之始夏至晷短极当反长故为益之始此爽之新术
　　术曰置冬至晷以夏至晷减之余为实以十二为法十二者半嵗一十二气也为法者一节益之法
　　实如法得一寸不满法者十之以法除之得一分求分故十之也
　　不满法者以法命之
　　法与余分皆半之也旧晷之术于理未当谓春秋分者阴阳晷等各七尺五寸五分故中衡去周七万五千五百里按春分之影七尺五寸七百二十三分秋分之影七尺四寸二百六十二分差一寸四百六十一分以此推之是为不等冬至至小寒多半日之影夏至至小暑少半日之影芒种至夏至多二日之影大雪至冬至多三日之影又半歳一百八十二日八分日之五而此用四分
　　十分寸之四百七十六非也节不正十五日有三十二分日之七【案三十二各本讹作二十二今改正】以一日之率一十五日为节至令差错不通尤甚易曰旧全井无禽时舍也言法三十日实当改而舍之于是爽更为新术以一气率之使言约法易上下相通周而复始除其纰缪
