<!-- { "loadSidebar": true } -->
　　臣鸾曰求二十四气损益之法先置冬至影长丈三尺五寸以夏至影一尺六寸减之余一丈一尺九寸上十之为实以半歳一十二为法除之得九寸不尽一十一复上十之如法而一得九分不尽二与法一十二皆半之得六分之一即是小寒益法先置冬至影长一丈三尺五寸以气损益九寸九分六分分之一其破一分以为六分减其余即是小寒影长一丈二尺五寸小分五余悉依此法求益法置夏至影一尺六寸以九寸九分六分分之一増之小分满六从大分一即是小暑二尺五寸九分小分一次气放此臣淳风等谨按此术本文【案各本脱文字今补】及赵君卿注求二十四气影例损益九寸九分六分分之一以为定率检勘术注有所未通又按宋书厯志所载何承天元嘉厯影冬至一丈三尺小寒一丈二尺四寸八分大寒一丈一尺三寸四分立春九尺九寸一分雨水八尺二寸八分啓蛰六尺七寸二分春分五尺三寸九分清明四尺二寸五分谷雨三尺二寸五分立夏二尺五寸小满一尺九寸七分芒种一尺六寸九分【案六寸各本讹作九寸今据宋书改正】夏至一尺五寸小暑一尺六寸九分大暑一尺九寸七分立秋二尺五寸处暑三尺二寸五分【案二寸各本讹作三寸今据宋书改正】白露四尺二寸五分秋分五尺三寸九分寒露六尺七寸二分霜降八尺二寸八分立冬九尺九寸一分小雪一丈一尺三寸四分大雪一丈二尺四寸八分司马彪续汉志所载四分厯影亦与此相近至如祖冲之厯宋大明厯影与何承天虽有小差皆是量天实数雠校三厯足验君卿所立率虚诞且周髀经本文衡下于天中六万里而二十四气率乃是平迁【案是各本讹作足今改正】所以知者按望影之法日近影短日逺影长又以髙下言之日髙影短日卑影长夏至之日最近北又最髙其影尺有五寸自此以后日行渐逺向南天体又渐向下以及冬至冬至之日最近南居于外衡日最近下故日影一丈三尺此当每气差降有别【案气各本讹作嵗今改正】不可均为一槩设其升降之理今此文【案文各本讹作又今改正】自冬至毕于芒种自夏至毕于大雪均差每气损九寸有竒是为天体正平无髙卑之异而日但南北均行又无升降之殊即无内衡髙于外衡六万里自相矛盾又按尚书攷灵曜所陈格上格下里数及郑注升降逺近虽有成规亦未臻理实欲求至当皆依天体髙下逺近脩规以定差数自霜降毕于立春升降差多南北差少自雨水毕于寒露南北差多升降差少依此推歩乃得其实既事涉浑仪与葢天相反
　　月后天十三度十九分度之七
　　月后天者月东行也此见日月与天俱西南游一日一夜天一周而月在昨宿之东故曰后天又曰章歳除章月加日周一日作率以一日所行为一度周天之日为天度
　　术曰置章月二百三十五以章歳十九除之加日行一度得十三度十九分度之七【案十九分各本讹作十分九今改正】此月一日行之数即后天之度及分
　　臣鸾曰月后天一十三度一十九分度之七法列章月二百三十五以章歳一十九除之得一十二度加日行一度得一十三度余一十九分度之七即月后天之度分
　　小歳月不及故舍三百五十四度万七千八百六十分度之六千六百一十二
　　小嵗者一十二月为一嵗一嵗之月一十二月则有余一十三月复不足而言大小嵗通閠月焉不及故舍亦犹后天也假令十一月朔旦冬至日月俱起牵牛之初而月一十二与日防此数月发牵牛所行之度也
　　术曰置小嵗三百五十四日九百四十分日之三百四十八
　　小歳者除经嵗一十九分月之七以七乗周天分一千四百六十一得一万二百二十七以减经嵗之积分余三十三万三千一百八则小嵗之积分也以九百四十分除之即得小嵗之积日及分
　　以月后天十三度十九分度之七乗之为实
　　通分内子为二百五十四乗之者【案乗之各本讹作之乗今改正】乘小嵗积分也
　　又以度分母乗日分母为法实如法得积后天四千七百三十七度万七千八百六十分度之六千六百一十二【案二各本讹作三今改正】
　　以月后天分乗小嵗积分得八千四百六十万九千四百三十二则积后天分也以度分母十九乗日分母九百四十得一万七千八百六十除之即得
　　以周天三百六十五度万七千八百六十分度之四千四百六十五除之
　　此犹四分之一也约之即得当于齐同故细言之通分内子为六百五十二万三千三百六十五除积后天分得一十二周天即去之
　　其不足除者
　　不足除者不及故舍之六百三十二万九千五十二是也
　　三百五十四度万七千八百六十分度之六千六百一十二
　　以一万七千八百六十除不及故舍之分得此度矣
　　此月不及故舍之分度数他皆放此
　　次至经月皆如此
　　臣鸾曰求小嵗月不及故舍法列经舍嵗三百六十五日九百四十分日之二百三十五通分内子得三十四万三千三百三十五是为经嵗之积分以十十九分月之七以七乗周天分一千四百六十一得一万二百二十七以嵗经嵗积分不尽三十三万三千一百八小嵗积分也以九百四十除之得三百五十四日不尽三百四十八还通分内子复得本积分三十三万三千一百八更置月后天一十三度一十九分度之七通分内子得二百五十四以乗本积分得积后天分八千四百六十万九千四百三十二为实更列月后天分母一十九以乗日分母九百四十得一万七千八百六十为法除之得积后天四千七百三十七度不尽六千六百一十二即是得四千七百三十七度一万七千八百六十分度之六千六百一十二还通分内子得本分八千四百六十万九千四百三十二为实更列周天三百六十五度一万七千八百六十分度之四千四百六十五即通分内子得六百五十二万三千三百六十五以除实得一十二下法不用余分即不及故舍之分六百三十二万九千五十二更以日月分母相乗得万七千八百六十为法除不及故舍之分六百三十二万九千五十二【案除字下各本讹分字今删正】得三百五十四度不尽六千六百一十二即不及故舍三百五十四度一万七千八百六十分度之六千六百一十二
　　大嵗月不及故舍十八度万七千八百六十分度之万一千六百二十八
　　大嵗者十三月为一嵗也
　　术曰置大歳三百八十三日九百四十分日之八百四十七
　　大嵗者加经嵗一十九分月之一十二以一十二乗周天分一千四百六十一得一万七千五百三十二以加经嵗积分得三十六万八百六十七则大嵗之积分也以九百四十除之【案九方本讹作七今改正】即得
　　以月后天十三度十九分度之七乗之为实又以度分母乗日分母为法实如法得积后天五千一百三十二度万七千八百六十分度之二千六百九十八
　　此月后天分乗大嵗积分得九千一百六十六万二百一十八则积后天分也
　　以周天除之
　　除积后天分得一十四周天即去之
　　其不足除者
　　不足除者三十三万三千一百八是也
　　此月不及故舍之分度数
　　臣鸾曰求大嵗月不及故舍法列经嵗三百六十五日九百四十分日之二百三十五通分内子得经积分三十四万三千三百三十五更以一十九分月之一十二乗周天分一千四百六十一得一万七千五百三十二以经嵗积分加大嵗积分得三十六万八百六十七为实以九百四十除之得大嵗三百八十三日九百四十分日之八百四十七还通分内子本分三十六万八百六十七更列月后天一十三度一十九分度之七通分内子得二百五十四以乘本分得积后天分九千一百六十六万二百一十八为实以一万七千八百六十为法除之得积后天度五千一百三十二不尽二千六百九十八即命分还通内子得本积后天分九千一百六十六万二百一十八为实以周天分六百五十二万三千三百六十五为法除实得十四周天之数余以日月分母万七千八百六十除之得大嵗不及故舍一十八度不尽一万一千六百二十八即以命分也
　　经嵗月不及故舍百三十四度万七千八百六十分度之万一百五【案五各本讹作里今改正】
　　经常也即一十二月一十九分月之七也
　　术曰置经嵗三百六十五日九百四十分日之二百三十五
　　经嵗者通一十二月一十九分月之七为二百三十五乗周天千四百六十一得三十四万三千三百三十五则经嵗之积分又以周天分母四乗二百三十五得九百四十为法除之即得
　　以月后天十三度十九分度之七乗之为实又以度分母乘日分母为法实如法得积后天四千八百八十二度万七千八百六十分度之万四千五百七十
　　以月后天分乗经嵗积分得八千七百二十万七千九十则积后天之分
　　以周天除之
　　除积后天分得一十三周天即去之
　　其不足除者
　　不足除者二百四十万三千三百四十五是也
　　此月不及故舍之分度数
　　臣鸾曰求经歳月不及故舍法列一十二月一十九分月之七通分内子得二百三十五以乗周天分一千四百六十一得三十四万三千三百三十五即经嵗分也以日分母四乗二百三十五得九百四十为法以除得经嵗三百六十五日不尽二百三十五即命分还通分内子即复本嵗分三十四万三千三百三十五更列通月后天度分二百五十内以乗经嵗分得积后天分八千七百二十万七千九十为实更列万七千八百六十除实得积后天度四千八百八十二不尽万四千五百七十即命分还通分内子复本积后天分为实以周天分六百五十二万三千三百六十五除实得一十三周天即去之余分二百四十万【案二百各本讹作三百今改正】三千三百四十五以一万七千八百六十除之得不及故舍一百三十四度不尽一万一百五即以命分也
　　小月不及故舍二十二度万七千八百六十分度之七千七百三十五
　　小月者二十九日为一月一月之日【案各本脱日字今补】二十九日则有余三十日复不足而言大小者通其余分
　　术曰置小月二十九日
　　小月者减经月之积分四百九十九余二万七千二百六十则小月之积也以九百四十除之即得
　　以月后天十三度十九分度之七乗之为实又以度分母乗日分母为法实如法得积后天三百八十七度万七千八百六十分度之万二千二百二十
　　以月后天乗小月积分得六百九十二万四千四十则积后天之分也
　　以周天分除之
　　除积后天分得一周天即去之
　　其不足除者
　　不足除者四十万六百七十五
　　此月不及故舍之分度数
　　臣鸾曰求小月不及故舍法置二十九日以九百四十乗之得二万七千二百六十则小月之分也更列月后天一十三度一十九分度之七通分内子得二百五十四以乗小月分得六百九十二万四千四十为实以一万七千八百六十为法除实得三百八十七度不尽一万二千二百二十以命分还通分子得本实更列周天分六百五十二万三千三百六十五除本实得一周天不尽四十万六百七十五即不及故舍之分又以万七千八百六十【案七千各本讹作九千今改正】除不及故舍之分得二十二度不尽七千七百三十五即以命分
　　大月不及故舍三十五度万七千八百六十分度之万四千三百三十五
　　大月者三十日为一月也
　　术曰置大月三十日
