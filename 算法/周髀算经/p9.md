<!-- { "loadSidebar": true } -->
　　大月加经积分四百四十一得二万八千二百则大月之积分也以九百四十除之即得
　　以月后天十三度十九分度之七乗之为实又以度分母乗日分母为法实如法得积后天四百一度万七千八百六十分度之九百四十
　　以月后天分乗大月积分七百一十六万二千八百则积后天之分也
　　以周天除之
　　除积后天分得一周天即去之
　　其不足除者
　　不足除者六十三万九千四百三十五是也
　　此月不及故舍之分度数
　　臣鸾曰求大月不及故舍法置三十日以九百四十乘之得二万八千二百以后天分二百五十四乗之得七百一十六万二千八百为实以一万七千八百六十为法以除实得四百一度不尽九百四十即以命分还通分内子复本实更以周天六百五十二万三千三百六十五为法除本实得一周余不足除积六十三万九千四百三十五分以一万七千八百六十为法以除实得大月不及故三千一百之度不尽万四千三百一十五即命分也
　　经月不及故舍二十九度万七千八百六十分度之九十四百八十一
　　经常也常月者一月月与日合数
　　术曰置经月二十九日九百四十分日之四百九十九经月者以一十九乗周天分一千四百六十一得二万七千七百五十九则经月之积以九百四十除之即得
　　以月后天十三度十九分度之七乘之为实又以度分母乗日分母为法实如法得积后天三百九十四度万七千八百六十分度之万三千九百四十六
　　以月后天分乗经月积分得七百五万七百八十六则积后天之分
　　以周天除之
　　除积后天分得一周天即去之
　　其不足除者
　　不足除者五十二万七千四百二十一是也
　　此月不及故舍之分度数
　　臣鸾曰求经月不及故舍法以一十九乗周天分一千四百六十一得二万七千七百五十九即经月积分以九百四十除积分得经月二十九曰九百四十分日之四百九十九还通分内子得本经月积分以后天分乘本积分得七百五万七百八千六即后天之积分更以一万七千八百六十除之得积后天三百九十四度不尽一万三千九百四十六即以命分还通分内子得本后天积分为实以周天六百五十二万三千三百六十五除之得一周余分五十二万七千四百二十一即不及故舍之分以一万七千八百六十除之得经月不及故舍二十九度不尽九千四百八十一即以命分






　　周髀算经卷下之二
　　钦定四库全书
　　周髀算经卷下之三
　　汉　赵君卿　注
　　周　甄鸾　重述
　　唐　李淳风　注释
　　冬至昼极短日出辰而入申
　　如上日之分入何宿法分十二辰于地所图之周舍相去三十度一十六分度之七子午居南北卯酉居东西日出入时立一游仪以望中央表之晷游仪之下即日出入
　　阳照三不覆九
　　阳日也覆犹徧也照三者南三辰已午未
　　东西相当正南方
　　日出入相当不覆正辰正南方
　　夏至昼极长日出寅而入戌阳照九不覆三
　　不覆三者北方三辰亥子丑冬至日出入之三辰属昼昼夜互见是出入三辰分为昼夜各半明矣攷灵曜曰分周天为三十六顷【案顷各本讹作头下同据隋书天文志梁大同十年改周一百八刻依尚书攷灵曜昼夜三十六顷之数因而三之可证字当为顷所谓顷刻是也今并改正】顷有一十度九十六分度之十四长日分于寅行二十四顷入于戌行一十二顷短日分于辰行一十二顷入子申行二十四顷之谓也
　　东西相当正北方
　　出入相当不覆三辰为北方
　　日出左而入右南方行
　　圣人南靣而治天下故以东为左西为右日冬至从南而北夏至从北而南
　　故冬至从坎阳在子日出巽而入坤见日光少故曰寒冬至十一月斗建子位在北方故曰从坎坎亦北也阳气所始起故曰在子巽东西坤西南坤见少晷阳照三不覆九也
　　夏至从离隂在午日出艮而入干见日光多故曰暑夏至五月斗建午位在南方故曰离离亦南也隂气始生故曰在午艮东北干西北日见多晷阳照九不覆三也
　　日月失度而寒暑相奸
　　考灵曜曰在璇玑玉衡以齐七政璇玑未中而星中是急急则日过其度不及其宿璇玑玉衡中而星未中是舒舒则日不及其度夜月过其宿璇玑中而星中是周周则风时风时则草木蕃庶而百谷熟故书曰急常寒若舒常燠若急舒不调是失度寒暑不时即相奸
　　往者诎来者信也故诎信相感
　　从夏至南往日益短故曰诎从冬至北来日益长故曰信言来往相推诎信相感更衰代盛此天之常道易曰日往则月来月往则日来月相推推而明生焉寒往则暑来暑往则寒来寒暑相推而嵗成焉往者诎也来者信也诎信相感而利生焉此之谓也
　　故冬至后后日右行夏至之后日左行左者往右者来冬至日出从辰来北故曰右行夏至日出从寅往南故曰左行
　　故月与日合为一月
　　从合至合则为一月
　　日复日为一日
　　从旦至旦则为一日也
　　日复星为一嵗
　　冬至日出在牵牛从牵牛周牵牛则为一嵗也
　　外衡冬至
　　日在牵牛
　　内衡夏至
　　日在东井
　　六气复返皆谓中气
　　中气月中也言日月往来中气各六传曰先王之正时履端于始举正于中归余于终谓中气也
　　隂阳之数日月之法
　　谓隂阳之度数日月之法
　　十九为为一章
　　章条也言闰余尽为法章条也乾象曰辰为嵗中以御朔之月而纳焉朔为章中除朔为章月月差为闰臣鸾曰嵗中除章中为章嵗求余法置中气相去三十日十六分日之七通分内子得四百八十七又置从朔至朔一月之日二十九九百四十分日之四百九十九通之得二万七千七百五十九二者法异当同之者以中气分母得六乘朔分得四十四万四千一百四十四变为中气积分也以朔分母九百四十乘中气分得四十五万七千七百八十为朔日积分以少减多求等数平之得一千九百四十八为法除中气积得二百二十八即章中也更以一千九百四十八除朔积分得二百三十五即章月也章月与章中差七即一章之闰更置二百二十八以嵗中一十二除之得一十九为章嵗也更置章月二百三十五以章嵗一十九除之得一十五月一十九分月之七即一年之月也
　　四章为一蔀七十六嵗
　　为蔀之言齐同日月之分为一蔀也一嵗之月十二月一十九分月之七通分内子得二百三十五一嵗之日三百六十五日四分日之一通之得一千四百六十一分母不同则子不齐当互乘之以齐同之者以日分母四乘月分得九百四十即一蔀之月以月分母一十九乘日分得二万七千七百五十九即一蔀之日以日月分母相乘得七十六得一蔀之嵗以一嵗之月除蔀月得七十六嵗又以一嵗之日除蔀日亦得七十六嵗矣【案嵗字各本讹在矣字下今改正】月余既终日分又尽众残齐合羣数毕满故谓之蔀
　　臣鸾曰求蔀法列章嵗一十九以四乘之得一蔀七十六嵗求一蔀之月法一十二月一十九分月之七通分内子得二百三十五即月分也更列一嵗三百六十五日四分日之一通分内子得一千四百六十一以日分母四乘月分得九百四十即一蔀之月以月分母一十九乘日分得二万七千七百五十九即一蔀之日以日分母四乘月分母一十九得七十六即一蔀之嵗更以月分母一十九乘蔀月九百四十得一万七千八百六十为寔以十二月一十九分月之七通分内子得二百三十五为法以除实得七十六亦以蔀之嵗也更列一蔀之日二万七千七百五十九以分母四乘之得一十一万一千三十六为寔以周天分千四百六十一除之得一蔀之嵗七十六也
　　二十蔀为一遂遂千五百二十嵗
　　遂者竟也言五行之得一终竟极日月辰终也干凿度曰至徳之数先立金木水火土五凡各三百四嵗五徳运行日月开辟甲子为蔀首七十六嵗次得癸夘蔀十六嵗次壬午蔀七十六嵗次辛酉蔀七十六嵗凡三百四嵗木徳也主春生次庚子蔀七十六嵗次己夘蔀七十六嵗次戊午蔀七十六嵗次丁酉蔀七十六嵗凡三百四嵗金徳也主秋成次丙子蔀七十六嵗次乙夘蔀七十六嵗次甲午蔀七十六嵗次癸酉蔀七十六嵗凡三百四嵗火徳也主夏长次壬子蔀七十六嵗次辛卯蔀七十六嵗次庚午蔀七十六嵗次己酉蔀七十六嵗凡三百四嵗水徳也主冬藏次戊子蔀七十六嵗次丁夘蔀七十六嵗次丙午蔀七十六嵗次乙酉蔀七十六嵗凡三百四嵗土徳也主致飬其得四正少字午夘酉而朝四时焉凡一千五百二十嵗终一纪复甲子故谓之遂也求五徳日名之法置一蔀者七十六嵗得四蔀因而四之为三百四嵗以一嵗三百六十五日四分日之一乘之为一十一万一千三十六以六十去之余三十六命甲子算外得庚子金徳也求次徳加三十六去之命如前则次徳日也求算部名置一章嵗数以周天分乘之得二万七千七百五十九以六十六之余三十九命以甲子算外得癸夘蔀求蔀加三十九满六十去之命如前得次蔀
　　臣鸾曰求遂法列一蔀七十六嵗以二十乘之得一千五百二十嵗即以遂之嵗求五徳金木水火土法列一蔀七十六嵗以周天分千四百六十一乘之得一十一万一千三十六即以六十除之余三十六命从甲子算外得庚子凡三百四嵗主秋成金徳也加三十六得七十二以六十除之余一十二命从甲子算外得丙子凡四百四嵗火徳主夏长次放此求蔀名列一章一十九嵗以周天分一千四百六十一嵗乘之得二万七千七百五十九以六十去之余三十九命从甲子算外得癸夘蔀七十六嵗复加三十九亦六十去之余一十八命亦起甲子算外次得壬午蔀次放此至甲子即止之
　　三遂为一首首四千五百六十嵗
　　首始也言日月五集终而复始也考灵曜曰日月首甲子冬至日月五星俱起牵牛初日月若合璧五星如联珠青龙甲寅摄提格并四千五百六十嵗积及初故谓首也
　　臣鸾曰求一首法列遂一千五百二十嵗三之得一首四千五百六十嵗也
　　七首为一极极三万一千九百二十嵗生数皆终万物得始
　　极终也言日月星辰望晦朔寒暑推移万物生育皆复始故谓之极
　　臣鸾曰求极法先列一首四千五百六十以七乘之得一极三万一千九百二十嵗也
　　天以更元作纪厯
　　元始作为七纪法天数更始复为法述之
　　何以知天三百六十五度四分度之一而日行一度【案日各本讹作已今改正】而月后天十三度十九分度之七二十九日九百四十分日之四百九十九为一月十二月十九分月之七为一嵗
　　非周髀本文盖人问师之辞其欲知度之所分法术之所生耳
　　周天除之
　　除积后天分得一周即弃之
　　其不足除者如合朔古者包牺神农制作为厯度元之始见三光未如其则
　　三光日月星则法也
　　日月列星未有分度
　　列星之初【案列各本讹作则今改正】列谓二十八宿也
　　日主昼月主夜昼夜为一日日月俱起建星
　　建六星在斗上也日月起建星谓十一月朔旦冬至日也为厯术者度者牵牛前五度则建星其近也
　　月度疾日度迟
　　度日月所行之度也
　　日月相逐于二十九日三十日间
　　而日行天二十九度余
　　如九百四十分日之四百九十九
　　未有定分
