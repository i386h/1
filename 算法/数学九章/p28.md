<!-- { "loadSidebar": true } -->
　　草曰先通歩法为五十寸通三百六十歩得一万八千寸为里法以里法通荡广三里得五万四千为广率又通荡纵一百一十八里得二百一十二万四千为纵率以纵并广率得二百一十七万八千为和以纵率乗广率得一千一百四十六亿九千六百万为寄三因纵率二百一十二万四千得六百三十七万二千于上倍和二百一十七万八千得四百三十五万六千加上得一千七十二万八千为叚次以埂上广六尺并下广一丈二尺得一十八尺乗半埂髙五十寸得九千寸又乗叚一千七十二万八千得九百六十五亿五千二百万为土积亦为港容水以港阔母六因土积得五千七百九十三亿一千二百万为实以阔子一乗小港二十四条又乗广率五万四千得一百二十九万六千为泛以阔母六因纵率二百一十二万四千得一千二百七十四万四千并泛得一千四百四万为隅平方【按大港阔六分差一尺小港阔一分差一尺故此法不免有差】得二百三寸不尽七百三十七万六千四百收为所得一寸乃得二百四寸为堢以深子一乗之以深母三除得六尺八寸为大小港等深次以深母三因堢二百四寸得六百一十二寸为实如深子一而一得六丈一尺二寸为中以不及一尺半之得五寸加中得六丈一尺七寸【按如此则不成分数矣】为大港靣阔如母六而一得一丈二寸六分寸之五为小港靣以不及一尺各减大小港靣得六丈七寸为大港底得九尺二寸六分寸之五为小港底次以埂下广一丈二尺乗叚一千七十二万八千寸得一十二亿八千七百三十六万为址以大港靣六丈一尺七寸乗隅一千四百四万得八十六亿六千二百六十八万为实以阔母六除之得一十四亿四千三百七十八万为港平以并址一千二亿八千七百三十六万得二十七亿三千一百一十四万减寄一千一百四十六亿九千六百万余一千一百一十九亿六千四百八十六万为田积寸以歩法五十寸自乗得二千五百除积寸得四千四百七十八万五千九百四十四歩为田积歩以畆法二百四十歩约之得一千八百六十六顷八畆不尽二十四歩为田积以址一十二亿八千七百三十六万减寄一千一百四十六亿九千六百万余一千一百三十四亿八百六十四万乗令容水八寸得九千七十二亿六千九百一十二万为田容水次以夏水深二尺五寸乗寄一千一百四十六亿九千六百万得二万八千六百七十四亿寸为夏积水次以冬水深一尺乗寄得一万一千四百六十九亿六千万寸为冬积水乃以田容水九千七十二亿六千九百一十二万并港容水九百六十五亿五千二百万得一万三十八亿二千一百一十二万减夏积水二万八千六百七十四亿寸余一万八千六百三十五亿七千八百八十八万为遏出水当以八节乗之嵗日三百六十除之为实今从省先以八节约嵗日三百六十得四十五为率次以里法一万八千寸通流长一百三十五里得二百四十三万又乗溪阔一十三丈得三十一亿五千九百万以乗除率四十五得一千四百二十一亿五千五百万为法除遏出水一万八千六百三十五亿七千八百八十八万得一尺三寸为溪靣泛髙不尽一百五十五亿六千三百八十八万与法一千四百二十一亿五千五百万求等得一百八万俱以约之为一十三万一千六百二十五分寸之一万四千四百一十一为泛髙寸下分母之数合问
　　按草中自求大小港阔深以后既与题问不合且法多疎漏今以立天元一术推明求大小港阔深之法于后至田积水积等不过幂积体积相较初无深义可无论也
　　法立天元一为一分六因之得六元为大港阔减十寸得六元少十寸为大港底阔并之得十二元少十寸以半深一元乗之得十二平方少十元以纵率因之得二千五百四十八万八千平方少二千一百二十四万元又以天元一为小港阔减十寸得一元少十分为小港底阔并之得二元少十寸以半深一元因之得二平方少十元以二十四广率因之得二百五十九万二千平方少一千二百九十六万元并二数得二千八百零八万平方少三千四百二十万元与土埂共积等而邉各以一万除之得二十八百零八平方少三千四百二十元与九百六十五万五千二百寸等三数又求等得三十六徧约之得七十八平方少九十五元与二十六万八千二百寸等乃以寸数为实以元数为纵以方数为隅带纵平方得方邉为一分数五尺九寸【二五○五三二九】即小港阔减一尺得四尺九寸【二五○五三二九】为小港底阔六因一分数得三丈五尺五寸【五三○一九七三】为大港阔减一尺得三丈四尺五寸【五○三一九七三】为大港底阔二因一分数得一丈一尺八寸【五○一○六五八】为同深以此转求共港容水数乃与共土埂原积数相合

　　数学九章巻七下
<子部,天文算法类,算书之属,数学九章>
　　钦定四库全书
　　数学九章巻八上　　　　宋　秦九韶　撰军旅
　　计立方营
　　问一军三将将三十三队队一百二十五人遇暮立营人占立地方八尺须令队间容队师居中央欲知营方几何
　　答曰方营一百七十一丈　队方九丈
　　术曰以少广求之置人占方幂乗每队人为队实以一为隅开平方所得为队方图【或开不尽就为全尽】次置队数乗将数又四因之増三为寔以二为从隅开平方得率以乗队方面为营方面【开不尽为全数】

　　按旧图各队四眼内每人作一小圆为识今去之总图内各队仍画四眼今只以一小方为一队旧总图太大难于捡阅今收入半页内又按总图内系百队筭内只有九十九队图中应虚一队旧本未详
　　草曰置人占八尺自乗得六十四尺为人占方幂以乗每队一百二十五人得八千尺为寔以一为隅开平方歩法常超一位今隅超一度至寔之百下约寔置啇八十尺以啇八十生隅一得八十为方乃命上啇除寔讫实余一千六百次以啇生隅入方得一百六十毕方一退隅再退之复于上啇之次续啇九尺乃以续啇九生隅一入方得一百六十九乃命续啇除寔讫得八十九尺不尽七十九尺就为九十尺得队方面次置三十三队乗三将得九十九又四因得三百九十六増三得三百九十九为寔以二为从方一为从隅开平方歩法以从方进一位至寔之十下隅隅超一位至寔之百下乃约寔置啇一十生隅一入方得一十二乃命上啇除寔讫余二百七十九又以啇一十生隅入方得二十二毕方一退隅再退之续于寔上啇九队以续啇九生隅入方得三十一乃命续啇除寔适尽得一十九乗队方面九十得一千七百十尺展为营方一百七十一丈合问

<子部,天文算法类,算书之属,数学九章,卷八上>
<子部,天文算法类,算书之属,数学九章,卷八上>

　　方变鋭阵
　　问歩兵五军军一万二千五百人作方阵人立地方八尺欲变为前后鋭阵阵后阔令多原方面半倍阵间仍容骑路五丈以上顺鋭形出入求方阵面鋭阵长及前后鋭阵各布兵几何
　　答曰方面二百丈　方面布兵二百五十人　鋭后广二百丈　鋭广列共三百六十二人鋭通正长三百丈　骑路二条各阔五丈三尺　内鋭阵广一百四十五丈六尺列一百八十二人长一百四十五丈六尺计布兵一万六千六百五十三人　外鋭两广各七十二丈列九十人计布兵四万五千八百四十七人
　　按鋭阵数惟内鋭数合外鋭通广丈数及布兵数皆不合详见草后
　　术曰以少广求之置兵开平方得方面人数【开不尽方为补队】以人立尺数乗之为原方面置原方面以欲多数加之为鋭后阔亦为通长倍马路减之余为实以人立尺约为阔布兵不尽半归马路以四约阔布兵得外鋭一邉人倍一邉人并不归为内鋭长阔人数副置减一余乗其副得数半之为内鋭布兵以减总兵余为外鋭布兵

　　计立六万二千五百人鋭后广通长各三百丈内鋭立一万六千六百五十三人外鋭立四万五千八百四十七人【按旧图式不细且在题后今改正移于此】
　　草曰置一军一万二千五百以五军因之得总兵六万二千五百人为寔开平方得二百五十人以人立八尺乗之得方面二百丈置二百丈加半倍一百丈得三百丈为鋭阵后阔亦为鋭阵道长先倍骑路五丈得一十丈以减后阔二百丈余二百九十丈为实以人立八尺约之得三百六十二为鋭后阔布兵不尽四尺以半之得二尺軰归骑路作五丈二尺以四约鋭后阔布兵三百六十二人得九十人为外鋭一邉人倍一邉九十得一百八十并不尽二人共得一百八十二人为内鋭广布兵数亦为长布兵副置加一得一百八十三乗副一百八十二得三万三千三百六以半之得一万六千六百五十三人为内鋭阵布兵以减总兵六万二千五百余四万五千八百四十七人为外鋭兵
　　按草中以内鋭阵兵数减前方阵兵数余为外鋭阵兵数非是盖无以知两总数为相等也试以数明之依束箭法以总阔求得总三角数七万零五百以鋭阔求得内三角数一万六千六百五十三又以每人八尺除两骑路濶十丈零四尺得一十三人与内鋭阔相加得阔二百求得内外间三角数二万零一百置总三角数减内外间三角数加内三角数得六万七千零五十三与前方阵兵数相较多四千五百五十三安得谓之等乎今另设歩法于后
　　法设骑路之阔当二十人先以总三角数与前方阵数相减得今多八千人乃倍骑路阔人数得四十人为截骑路上小三角之阔求得小三角数八百二十以减今多数余七千一百八十为寔以四十为法除之得一百七十九人为内鋭阔余二十人依术内不尽者为补队兵次置总阔减去内阔余一百九十六人再减并骑阔四十人余一百五十六人半之得七十八人为外后阔是内鋭阔长皆为一百七十九人外鋭长为三百七十五人后两阔共一百五十六人骑路阔二十人乃以内鋭阔求得内三角数一万六千一百一十人以内阔并两骑阔得二百一十九人为阔求得内外间三角数二万四千零九十人未置总三角数内减去内外间三角数余四万六千四百一十人加内三角数得六万二千五百二十人再减补队兵二十人得六万二千五百人与方阵总兵原数脗合

<子部,天文算法类,算书之属,数学九章,卷八上>

　　圆营敷布
　　问周制一军欲布圆营九重毎卒立圆邉六尺重间相去比立尺数倍之于内摘差兵四分之一出竒不可缩营示弱须令仍用原营布满余兵欲知原营内外周及立人数并出竒后每卒数立尺数外周人数各几何
　　答曰周制一军一万二千五百人出竒三千一百二十五人　原内周八百四丈立一千三百四十人原外周八百六十一丈六尺立一千四百三十六人　出竒后原外周立一千八十九人原内周立一千一十六人内外周人立七尺九寸一分
　　术曰以啇功求之置重数减一余为叚以叚乗圆差为衰以衰乗重数为率求圆周以率减兵余如重数而一得内周人数不满为余兵以人立圆邉乗内周人得内周尺倍衰乗圆邉为泛以泛并内周尺得外周尺为实如圆邉而一得外周人求出竒后以率加存兵如重数而一得外周人不满为余兵以外周人约原外周尺得后立尺以后立尺约原内周得内周人

