<!-- { "loadSidebar": true } -->
　　曰六曜有时能掩恒星【云六曜者日未算也】掩之者在下所掩者在上且七曜循黄道行皆速恒星近宗动之天故最迟也七曜惟月最近地故能掩日与五星也试立一表日月俱升至三十度月影必肥而长日影必瘦而短岂非日逺月近之故乎月循黄道行二十七日而周天余皆一年以上是七曜中月为最速也
　　宗动天
　　问恒星在七曜之上有星可测有动可据宗动天者无星可测其动无据何以知其在恒星之上
　　曰七曜恒星其运行皆有两种其一自西而东右旋各有本行如月二十七日而周日则一嵗者是也其一自东而西左旋一日一周者是也似有二天故能一时作此二动因知七曜恒星天之上复有宗动宗动之上帝静主之宗动一天牵制诸天一日一周而诸天更在其中各安本所各行其本行也七政恒星既随宗动西行一日而周其迅速殆非思议所及而诸天又欲各遂其本行一东一西势相违悖故近于宗动东行极难逺于宗动东行渐易此七政恒星迟速之所由也
　　常静天
　　问宗动牵制诸天此理可据常静之天以何为据也
　　曰天亦理也有动必有静凡测星动物必有一不动之物为凖如舟行水中迟速逺近茍非以不动之地为凖则若干道理何从而知之若以此舟度彼舟则茫然耳自宗动以下随时展转八行不同【恒星与七政也】二极各异若以动论动杂糅无纪将何凭藉用资考算故当有不动之天其上有不动之道不动之度不动之极然后诸天运行依此立算凡所云某曜若干时行天若干度分若干时行一周天之类所言天者皆此天也不动之极对地中心至大之天至小之地通轴于一而后诸天错行不也故天之动者以静为基天之一日一周者此其常也天之内体渐逺渐迟以至于不动者地球是也天之外体亦渐逺渐迟以至于不动者常静是也
　　诸天运行
　　问有此不动之天与不动之地通轴于一诸天则不错行然诸天之运静非自然而动也是有为而动也若谓动为自然寕无动更自然也若谓动为有为然则何为乎
　　曰诸天之运行以极为枢轴亦无形质但如劲风之旋升降不息是为天体也亦非天体也实自然也亦是有为也故诸天之动一周厯十二时昼夜迭换曽无停住是有不动之神化为之主也惟有不动所以常动所以不尽动而万物咸宜皆由于此不尽动之生遂也否则昼夜不均而动静偏胜矣天道违而人事壊矣故赤道内外相距限界皆等者盖所以令日行嵗一周以分四时以生万物非无故也试观冬则隆寒元气闭蓄于下春则和矣万物资发而上夏之热也变未化而畅诸情秋之肃也除恶蘖以苞嘉种所以浑天之动为养万物也
　　七曜离地
　　问浑天之内七曜列宿各有所丽之位则其逺近距地几何与其高下运旋几何
　　曰天道防妙古明其理而畧其测今彻其理以精其测从地至宗动各有测算利西泰曰测地周九万里而月离地心有四十八万二千五百二十里余辰星离地心九十一万八千七百五十里余太白离地心二百四十万六百八十一里余日离地心一千六百零五万五千六百九十里余荧惑离地心二千七百四十一万二千一百里余嵗星离地心一万二千六百七十六万九千五百八十四里余填星离地心二万五百七十七万五百六十四里余经星离地心三万二千二百七十六万九千八百四十五里余此外即系一日一周宗动之天包络转运诸天者其离地心有六万四千七百三十三万八千六百九十里余其余逺近各有测算之法测量之器【防熊曰夫测器之在厯象家犹之工师凖防规矩也原灵台止有圭表景符简仪浑天仪诸器耳今西法乃有象限仪百防仪地平仪弩仪天环天球纪限仪浑盖简平仪黄赤全仪诸器巧妙精絶外更有地平晷立晷百防晷通光晷柱晷瓦晷碗晷十字晷星晷月晷此皆测影之器若遇隂雨则有自鸣钟沙漏水漏窥天则有逺镜见其界限分明星体防渺此诸器晷惟镜最巧】实非荒唐之言揣摩之见直是一毫不爽者然高低尚有定位而行天转旋皆可测也如日处七曜之中约一时从宗动之行有九百万零四万里经星天在七曜之上约一时从宗动之行有一万万零七百二十万里较行疾于太阳数十倍为近宗动天之故【掲子曰就人息与天行合计之人一日一夜计二万五千二百息天一日一夜共行一周凡人之一息计月所丽天位应行一百二十里日丽天位应行四千零四里余火星丽天位应行六千八百三十七里余木星丽天位应行三万一千六百二十里余土星丽天位应行五万一千三百二十五里余经星丽天位应行八万五百又九里余宗动天位应行一亿六万一千四百六十七里余】盖诸星处天有高下距赤道亦有高下各有本行本轮各有二道二极故行天有迟速而体叚有钜细也只因离地絶逺人仰见得钜者亦防也细者如天河积尸等虽星亦伙亦不见其为星也若人从星上视地决如一尘不能见矣
　　日体大小
　　问七曜列宿之天逺近距地有测算矣六等之星次第之径其大小几何
　　曰浑盖图宪测以经星之体分为六等上等全径大于地全径【地周围全径约九万里径二万八千六百六十里零三十六丈】六十八倍其最大者加二十倍次小者减亦如之次等大于地二十八倍其三等大于地十一倍其四等大于地四倍有半其五等同地稍大其六等得地体三分之一六等之外更有防渺难见者则匪目所能测匪数所可算也七曜之体惟日最大其径大于地一百六十五倍八之三【防燕曰此以周天之度每度作六十分算者日约大三十分如以地升之日际仅有十余秒耳他星亦然又以日月在本天每半度为一全径方素伯以半度推之日径大一十三万八千二百四十八里半也若据百余倍推之则日径大四百八十八万四千零三十五里余在本天应据十七度一十一万八千三百零六里矣此初函错处故素伯辨之】填星大于地二十二倍嵗星畧同填星荧惑又不及嵗星地大于太白三十六倍二十七之一而辰星最下则又渺乎小矣地大于月三十八倍又三之一然则日大于月六千五百三十八倍又五之一也予谓人目所睹近者虽小亦大逺者虽大亦小也此以其理测之如求确据则亦凿矣
　　金水伏见
　　问土木二星大地二十余倍火星大半倍其可见固也金星小地三十六倍以地球九万里算之亦庻几大三千里其天处水月之上可见亦固也水星小地万余倍计其大不及十里所处亦在月天之上则无可见之理测其行度如何知之
　　曰金水附日而行其光俱伏而不见西极之国近嵗有度数名家造为望逺之镜【防燕曰其镜以皮为筒约长一尺余其大小四五筒叠套内小筒镜向物视之见大为小外大筒镜向物视之见小为大约百里之遥无云烟所隔则见人须眉嘻笑万厯始有此器入中华其次则有简天仪测量晷称为絶巧测天之高下多寡定星辰之度分深浅皆由此器】测木星则旁有四小星周行甚疾土星旁有二小星如附耳焉测太白则见有时晦有时光满有时上下若水星之见必平望于高舂桑榆之间切地上浮防之气即可影小为大如眼带镜看字又可影逺为近如着钱于盂水中又水星有本天有附轮之天其轮又颇大盖不大则不能或在日前或在日后也附轮而行有逺地之轮有近地之轮而其本天之心又不对地之心以不对运既有逺地心之处又有近地心之处故水星之有时可见也以平望切浮防之气影之使大又其所循之轮既与地切而本天之行动又与地近备此三端所以可见而测歩甚艰也若恒星之防渺难见者如昴星传云七星惟据目力之见而定也实则三十七星鬼宿四星中白质传云白气实有三十六星小星如牛宿中南星尾宿东鱼星傅説星觜宿南星皆在六等外防渺难见以逺镜窥之则见多星列次甚逺如觜南一星是二十一里大小不等可见恒星无数三垣二十八舍三百座一千一百六十六官之外樊然淆乱隶首难穷也
　　天汉
　　问天汉传云河影又云清气埤雅云河精上为天汉物理论曰水气发而升精华浮上曰天河灵宪注亦以水精为天河今谓是星恐未然也
　　曰古人以天汉非星不置诸列宿天之上意其光与映日之轻云相类谓在空中月天之下为恒清气而已其实不然以逺镜窥之天河实是小星之隠而不现者然微而甚多攒聚一带盖因天体通明映彻受诸星之光并合为一直白练焉故名为天河后世因名天河则疑为水之精也然其理与鬼宿中白质大陵积尸等俱似清白之气耳使其真为清气之类与恒星异体安能亘古常存其所当星宿又安能古今寰宇觏若画一哉甚矣天载之也人据目力所观曷能穷尽天上防妙之理耶【天河十月昏转南而隠二月昏转北而见天下皆然方宻之老师在岭表数年腊月晴煗之夜仍见天河朗然若星总不收隠是其星微近则见逺则隠也岭表之地离赤道二十三度距南不逺所以冬月亦见其朗然若星不俟逺镜亦可知其非清气也】
　　经星伏见
　　问星分经纬矣分宫度矣分等第矣如南极诸星人不见其出没虽有其星亦空名耳虽列经星之位亦无据也
　　曰夫天星人只以目所见者言之但诸物当论其全体方无遗漏合天下之耳目为耳目则无管窥之见此南极诸星不见为何由本地处北极出地之度则不见南极入地之度处南极出地之度则不见北极入地之度如京师见北极出地四十度则星距北极四十度以外者常见距南极四十度以内者不见若见南极出地四十度者反是【出地或多或寡者亦然】如处赤道之下南北二极此地皆可见春秋分日正丽天顶冬夏至日仅距顶各二十三度半常见南北二极诸星无一隠者【汉有海中星占亦载南极诸星因人不见故缺之近者西士浮海来测之甚悉也】然恒见诸星亦有伏见因其伏见亦可遗乎经星伏见亦由太阳右旋至某宿度附近之星光为日夺故不能见迨太阳去离渐逺则此星之光渐升东方见而不伏矣縁是而升至天顶午位即曰中星此其中星出没在象学为用甚钜厯家中夜资之可定时刻不爽矣
　　度分宫舍
　　问恒星之度尚可据而曰天之度曰黄道之度赤道之度又曰宫曰舍何也
　　曰恒星二十八宿亦未始有度也天道冲漠何以考测惟以二十八宿为体隶其度于二十八宿上以此星距彼星算也用以纪日月所躔而已天之度日引之谓之度度之离日行则舒月行则疾防而均别之曰赤道之度日行自南而北升降四十八度而迤别之曰黄道之度不可见可见者星也剖周天为十二界谓之宫日月五星之所由有星焉当度之尽者凡二十有八谓之舍舍所以挈度度所以生数度在天者也为之玑衡则度在器度在器则日月五星可以转乎器中而天不为难知也
　　度分广狭
　　问既以二十八宿为度而度有狭有濶濶处尚有星可指何不均分以便起算
　　曰天之分星度广狭为日之所躔或多或寡适与此宿相当者凡二十有八故度之多寡于是生焉斗井之间非无星也然不与日躔相当故其度不得不濶也觜鬼之旁非无星也然与日躔相当故其度不得不狭也夫其得度广狭亦以所相值者言耳非举一星全体尽占此度也
　　度属不同
　　问分度以日所躔相当者是也何度内诸星或测属此又测属彼如大角一星两朝志以为属亢中兴志以为属角库楼十星丹元子以为属角两朝志以为属轸适相当者不可防移乎不相当者可防移乎
