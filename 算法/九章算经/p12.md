<!-- { "loadSidebar": true } -->
〔八〕今有粟三斗六升，欲为粺饭。问得几何？
　　　　　　　荅曰：为粺饭三斗八升、二十五分升之二十二。
　　　　　术曰：以粟求粺饭，二十七之，二十五而一。
〔九〕今有粟八斗六升，欲为凿饭。问得几何？
　　　　　　　荅曰：为凿饭八斗二升、二十五分升之一十四。
　　　　　术曰：以粟求凿饭，二十四之，二十五而一。
〔一０〕今有粟九斗八升，欲为御饭。问得几何？
　　　　　　　荅曰：为御饭八斗二升、二十五分升之八。
　　　　　术曰：以粟求御饭，二十一之，二十五而一。
〔一一〕今有粟三斗少半升，欲为菽。问得几何？
　　　　　　　荅曰：为菽二斗七升、一十分升之三。
〔一二〕今有粟四斗一升、太半升，欲为荅。问得几何？
　　　　　　　荅曰：为荅三斗七升半。
〔一三〕今有粟五斗、太半升，欲为麻。问得几何？
　　　　　　　荅曰：为麻四斗五升、五分升之三。
〔一四〕今有粟一十斗八升、五分升之二，欲为麦。问得几何？
　　　　　　　荅曰：为麦九斗七升、二十五分升之一十四。
　　　　　术曰：以粟求菽、荅、麻、麦，皆九之，十而一。
〔一五〕今有粟七斗五升、七分升之四，欲为稻。问得几何？
　　　　　　　荅曰：为稻九斗、三十五分升之二十四。
　　　　　术曰：以粟求稻，六之，五而一。
〔一六〕今有粟七斗八升，欲为豉。问得几何？
　　　　　　　荅曰：为豉九斗八升、二十五分升之七。
　　　　　术曰：以粟求豉，六十三之，五十而一。
〔一七〕今有粟五斗五升，欲为飧。问得几何？
　　　　　　　荅曰：为飧九斗九升。
　　　　　术曰：以粟求飧，九之，五而一。
〔一八〕今有粟四斗，欲为熟菽。问得几何？
　　　　　　　荅曰：为熟菽八斗二升、五分升之四。
　　　　　术曰：以粟求熟菽，二百七之，百而一。
〔一九〕今有粟二斗，欲为櫱。问得几何？
　　　　　　　荅曰：为櫱七斗。
　　　　　术曰：以粟求櫱，七之，二而一。
〔二０〕今有粝米十五斗五升、五分升之二，欲为粟。问得几何？
　　　　　　　荅曰：为粟二十五斗九升。
　　　　　术曰：以粝米求粟，五之，三而一。
〔二一〕今有粺米二斗，欲为粟。问得几何？
　　　　　　　荅曰：为粟三斗七升、二十七分升之一。
　　　　　术曰：以粺米求粟，五十之，二十七而一。
〔二二〕今有凿米三斗、少半升，欲为粟。问得几何？
　　　　　　　荅曰：为粟六斗三升、三十六分升之七。
　　　　　术曰：以凿米求粟，二十五之，十三而一。
〔二三〕今有御米十四斗，欲为粟。问得几何？
　　　　　　　荅曰：为粟三十三斗三升、少半升。
　　　　　术曰：以御米求粟，五十之，二十一而一。
〔二四〕今有稻一十二斗六升、一十五分升之一十四，欲为粟。问得几何？
　　　　　　　荅曰：为粟一十斗五升、九分升之七。
　　　　　术曰：以稻求粟，五之，六而一。
〔二五〕今有粝米一十九斗二升、七分升之一，欲为粺米。问得几何？
　　　　　　　荅曰：为粺米一十七斗二升、一十四分升之一十三。
　　　　　术曰：以粝米求粺米，九之，十而一。
〔二六〕今有粝米六斗四升、五分升之三，欲为粝饭。问得几何？
　　　　　　　荅曰：为粝饭一十六斗一升半。
　　　　　术曰：以粝米求粝饭，五之，二而一。
〔二七〕今有粝饭七斗六升、七分升之四，欲为飧。问得几何？
　　　　　　　荅曰：为飧九斗一升、三十五分升之三十一。
　　　　　术曰：以粝饭求飧，六之，五而一。
〔二八〕今有菽一斗，欲为熟菽。问得几何？
　　　　　　　荅曰：为熟菽二斗三升。
　　　　　术曰：以菽求熟菽，二十三之，十而一。
〔二九〕今有菽二斗，欲为豉。问得几何？
　　　　　　　荅曰：为豉二斗八升。
　　　　　术曰：以菽求豉，七之，五而一。
〔三０〕今有麦八斗六升、七分升之三，欲为小●，问得几何？
　　　　　　　荅曰：为小●二斗五升、一十四分升之一十三。
　　　　　术曰：以麦求小●，三之，十而一。
〔三一〕今有麦一斗，欲为大●。问得几何？
　　　　　　　荅曰：为大●一斗二升。
　　　　　术曰：以麦求大●，六之，五而一。
〔三二〕今有出钱一百六十，买瓴甓十八枚。问枚几何？
　　　　　　　荅曰：一枚，八钱、九分钱之八。
〔三三〕今有出钱一万三千五百，买竹二千三百五十个。问个几何？
　　　　　　　荅曰：一个，五钱、四十七分钱之三十五。
　　　　　经率术曰：以所买率为法，所出钱数为实，实如法得一钱。
〔三四〕今有出钱五千七百八十五，买漆一斛六斗七升、太半升。欲斗率之，问斗几何。
　　　　　　　荅曰：一斗，三百四十五钱、五百三分钱之一十五。
〔三五〕今有出钱七百二十，买缣一匹二丈一尺。欲丈率之，问丈几何？
　　　　　　　荅曰：一丈，一百一十八钱、六十一分钱之二。
〔三六〕今有出钱二千三百七十，买布九匹二丈七尺。欲匹率之，问匹几何？
　　　　　　　荅曰：一匹，二百四十四钱、一百二十九分钱之一百二十四。
〔三七〕今有出钱一万三千六百七十，买丝一石二钧一十七斤。欲石率之，问石几何？
　　　　　　　荅曰：一石，八千三百二十六钱、一百九十七分钱之一百七十八。
　　　　　经术术曰：以所求率乘钱数为实，以所买率为法，实如法得一。
〔三八〕今有出钱五百七十六，买竹七十八个。欲其大小率之，问各几何？
　　　　　　　荅曰：
　　　　　　　其四十八个，个七钱。
　　　　　　　其三十个，个八钱。
〔三九〕今有出钱一千一百二十，买丝一石二钧十八斤。欲其贵贱斤率之，问各几何？
　　　　　　　荅曰：
　　　　　　　其二钧八斤，斤五钱。
　　　　　　　其一石一十斤，斤六钱。
〔四０〕今有出钱一万三千九百七十，买丝一石二钧二十八斤三两五铢。欲其贵贱石率之，问各几何？
　　　　　　　荅曰：
　　　　　　　其一钧九两一十二铢，石八千五十一钱。
　　　　　　　其一石一钧二十七斤九两一十七铢，石八千五十二钱。
〔四一〕今有出钱一万三千九百七十，买丝一石二钧二十八斤三两五铢。欲其贵贱钧率之，问各几何？
　　　　　　　荅曰：
　　　　　　　其七斤一十两九铢，钧二千一十二钱。
　　　　　　　其一石二钧二十斤八两二十铢，钧二千一十三钱。
〔四二〕今有出钱一万三千九百七十，买丝一石二钧二十八斤三两五铢。欲其贵贱斤率之，问各几何？
　　　　　　　荅曰：
　　　　　　　其一石二钧七斤十两四铢，斤六十七钱。
　　　　　　　其二十斤九两一铢，斤六十八钱。
〔四三〕今有出钱一万三千九百七十，买丝一石二钧二十八斤三两五铢。欲其贵贱两率之，问各几何？
　　　　　　　荅曰：
　　　　　　　其一石一钧一十七斤一十四两一铢，两四钱。
　　　　　　　其一钧一十斤五两四铢，两五钱。
　　　　　其率
　　　　　　术曰：各置所买石、钧、斤、两以为法，以所率乘钱数为实，实如法而一。不满法者反以实减法，法贱实贵。
〔四四〕今有出钱一万三千九百七十，买丝一石二钧二十八斤三两五铢。欲其贵贱铢率之，问各几何？
　　　　　　　荅曰：
　　　　　　　其一钧二十斤六两十一铢，五铢一钱。
　　　　　　　其一石一钧七斤一十二两一十八铢，六铢一钱。
〔四五〕今有出钱六百一十，买羽二千一百翭。欲其贵贱率之，问各几何？
　　　　　　　荅曰：
　　　　　　　其一千一百四十翭，三翭一钱。
　　　　　　　其九百六十翭，四翭一钱。
〔四六〕今有出钱九百八十，买矢簳五千八百二十枚。欲其贵贱率之，问各几何？
　　　　　　　荅曰：
　　　　　　　其三百枚，五枚一钱。
　　　　　　　其五千五百二十枚，六枚一钱。
　　　　　　反其率术曰：以钱数为法，所率为实，实如法而一。不满法者反以实减法，法少，实多。二物各以所得多少之数乘法实，即物数。



　　　九章算术卷第三
　　衰分
　　　　衰分术曰：各置列衰，副并为法，以所分乘未并者各自为实，实如法而一。不满法者，以法命之。
〔一〕今有大夫、不更、簪裹、上造、公士，凡五人，共猎得五鹿。欲以爵次分之，问各得几何？
　　　　　　　荅曰：
　　　　　　　大夫得一鹿、三分鹿之二。
　　　　　　　不更得一鹿、三分鹿之一。
　　　　　　　簪裹得一鹿。
　　　　　　　上造得三分鹿之二。
　　　　　　　公士得三分鹿之一。
　　　　　术曰：列置爵数，各自为衰，副并为法。以五鹿乘未并者，各自为实。实如法得一鹿。
〔二〕今有牛、马、羊食人苗。苗主责之粟五斗。羊主曰：「我羊食半马。」马主曰：「我马食半牛。」今欲衰偿之，问各出几何？
　　　　　　　荅曰：
　　　　　　　牛主出二斗八升、七分升之四。
　　　　　　　马主出一斗四升、七分升之二。
　　　　　　　羊主出七升、七分升之一。
　　　　　术曰：置牛四、马二、羊一，各自为列衰，副并为法。以五斗乘未并者各自为实。实如法得一斗。
〔三〕今有甲持钱五百六十，乙持钱三百五十，丙持钱一百八十，凡三人俱出关，关税百钱。欲以钱数多少衰出之，问各几何？
　　　　　　　荅曰：
　　　　　　　甲出五十一钱、一百九分钱之四十一。
　　　　　　　乙出三十二钱、一百九分钱之一十二。
　　　　　　　丙出一十六钱、一百九分钱之五十六。
　　　　　术曰：各置钱数为列衰，副并为法，以百钱乘未并者，各自为实，实如法得一钱。
〔四〕今有女子善织，日自倍，五日织五尺。问日织几何？
　　　　　　　荅曰：
　　　　　　　初日织一寸、三十一分寸之十九。
　　　　　　　次日织三寸、三十一分寸之七。
　　　　　　　次日织六寸、三十一分寸之十四。
　　　　　　　次日织一尺二寸、三十一分寸之二十八。
　　　　　　　次日织二尺五寸、三十一分寸之二十五。
　　　　　术曰：置一、二、四、八、十六为列衰，副并为法，以五尺乘未并者，各自为实，实如法得一尺。
