<!-- { "loadSidebar": true } -->
〔五〕今有北乡算八千七百五十八，西乡算七千二百三十六，南乡算八千三百五十六，凡三乡，发傜三百七十八人。欲以算数多少衰出之，问各几何？
　　　　　　　荅曰：
　　　　　　　北乡遣一百三十五人、一万二千一百七十五分人之一万一千六百三十七。
　　　　　　　西乡遣一百一十二人、一万二千一百七十五分人之四千四。
　　　　　　　南乡遣一百二十九人、一万二千一百七十五分人之八千七百九。
　　　　　术曰：各置算数为列衰，副并为法，以所发傜人数乘未并者，各自为实，实如法得一人。
〔六〕今有禀粟，大夫、不更、簪裹、上造、公士，凡五人，一十五斗。今有大夫一人后来，亦当禀五斗。仓无粟，欲以衰出之，问各几何？
　　　　　　　荅曰：
　　　　　　　大夫出一斗、四分斗之一。
　　　　　　　不更出一斗。
　　　　　　　簪褭出四分斗之三。
　　　　　　　上造出四分斗之二。
　　　　　　　公士出四分斗之一。
　　　　　术曰：各置所禀粟斛斗数，爵次均之，以为列衰，副并而加后来大夫亦五斗，得二十以为法。以五斗乘未并者各自为实。实如法得一斗。
〔七〕今有禀粟五斛，五人分之，欲令三人得三，二人得二。问各几何？
　　　　　　　荅曰：
　　　　　　　三人，人得一斛一斗五升、十三分升之五。
　　　　　　　二人，人得七斗六升、十三分升之十二。
　　　　　术曰：置三人，人三；二人，人二，为列衰。副并为法。以五斛乘未并者，各自为实。实如法得一斛。
　　　　　返衰术曰：列置衰而令相乘，动者为不动者衰。
〔八〕今有大夫、不更、簪褭、上造、公士，凡五人，共出百钱。欲令高爵出少，以次渐多，问各几何？
　　　　　　　荅曰：
　　　　　　　大夫出八钱、一百三十七分钱之一百四。
　　　　　　　不更出一十钱、一百三十七分钱之一百三十。
　　　　　　　簪褭出一十四钱、一百三十七分钱之八十二。
　　　　　　　上造出二十一钱、一百三十七分钱之一百二十三。
　　　　　　　公士出四十三钱、一百三十七分钱之一百九。
　　　　　术曰：置爵数各自为衰，而返衰之，副并为法。以百钱乘未并者各自为实。实如法得一钱。
〔九〕今有甲持粟三升，乙持粝米三升，丙持粝饭三升。欲令合而分之，问各几何？
　　　　　　　荅曰：
　　　　　　　甲二升、一十分升之七。
　　　　　　　乙四升、一十分升之五。
　　　　　　　丙一升、一十分升之八。
　　　　　术曰：以粟率五十、粝米率三十、粝饭率七十五为衰、而返衰之，副并为法。以九升乘未并者各自为实。实如法得一升。
〔一０〕今有丝一斤，价直二百四十。今有钱一千三百二十八，问得丝几何？
　　　　　　　荅曰：五斤八两一十二铢、三分铢之四。
　　　　　术曰：以一斤价数为法，以一斤乘今有钱数为实，实如法得丝数。
〔一一〕今有丝一斤价直三百四十三。今有丝七两一十二铢，问得钱几何？
　　　　　　　荅曰：一百六十一钱、三十二分钱之二十三。
　　　　　术曰：以一斤铢数为法，以一斤价数，乘七两一十二铢为实。实如法得钱数。
〔一二〕今有缣一丈价直一百二十六。今有缣一匹九尺五寸，问得钱几何？
　　　　　　　荅曰：六百三十三钱、五分钱之三。
　　　　　术曰：以一丈寸数为法，以价钱数乘今有缣寸数为实，实如法得钱数。
〔一三〕今有布一匹，价直一百二十三。今有布二丈七尺，问得钱几何？
　　　　　　　荅曰：八十四钱、　分钱之三。
　　　　　术曰：以一匹尺数为法，今有布尺数乘价钱为实，实如法得钱数。
〔一四〕今有素一匹一丈，价直六百二十五。今有钱五百，问得素几何？
　　　　　　　荅曰：
　　　　　术曰：以价直为法，以一匹一丈尺数乘今有钱数为实。实如法得素数。
〔一五〕今有与人丝一十四斤，约得缣一十斤。今与人丝四十五斤八两，问得缣几何？
　　　　　　　荅曰：三十二斤八两。
　　　　　术曰：以一十四斤两数为法，以一十斤乘今有丝两数为实，实如法得缣数。
〔一六〕今有丝一斤，耗七两。今有丝二十三斤五两，问耗几何？
　　　　　　　荅曰：一百六十三两四铢半。
　　　　　术曰：以一斤展十六两为法，以七两乘今有丝两数为实，实如法得耗数。
〔一七〕今有生丝三十斤，干之，耗三斤十二两。今有干丝一十二斤，问生丝几何？
　　　　　　　荅曰：一十三斤一十一两十铢、七分铢之二。
　　　　　术曰：置生丝两数，除耗数，余，以为法。三十斤乘干丝两数为实。实如法得生丝数。
〔一八〕今有田一亩，收粟六升、太半升。今有田一顷二十六亩一百五十九步，问收粟几何？
　　　　　　　荅曰：八斛四斗四升、一十二分升之五。
　　　　　术曰：以亩二百四十步为法，以六升、太半升乘今有田积步为实，实如法得粟数。
〔一九〕今有取保一岁，价钱二千五百。今先取一千二百，问当作日几何？
　　　　　　　荅曰：一百六十九日、二十五分日之二十三。
　　　　　术曰：以价钱为法，以一岁三百五十四日乘先取钱数为实，实如法得日数。
〔二０〕今有贷人千钱，月息三十。今有贷人七百五十钱，九日归之，问息几何？
　　　　　　　荅曰：六钱、四分钱之三。
　　　　　术曰：以月三十日，乘千钱为法。以息三十乘今所贷钱数，又以九日乘之，为实。实如法得一钱。

　　　九章算术卷第四
　　少广
　　　　少广术曰：置全步及分母子，以最下分母遍乘诸分子及全步，各以其母除其子，置之于左。命通分者，又以分母遍乘诸分子，及已通者皆通而同之，并之为法。置所求步数，以全步积分乘之为实。实如法而一，得从步。
〔一〕今有田广一步半。求田一亩，问从几何？
　　　　　　　荅曰：一百六十步。
　　　　　术曰：下有半，是二分之一。以一为二，半为一，并之得三，为法。置田二百四十步，亦以一为二乘之，为实。实如法得从步。
〔二〕今有田广一步半、三分步之一。求田一亩，问从几何？
　　　　　　　荅曰：一百三十步、一十一分步之一十。
　　　　　术曰：下有三分，以一为六，半为三，三分之一为二，并之得一十一为法。置田二百四十步，亦以一为六乘之，为实。实如法得从步。
〔三〕今有田广一步半、三分步之一、四分步之一。求田一亩，问从几何？
　　　　　　　荅曰：一百一十五步、五分步之一。
　　　　　术曰：下有四分，以一为一十二，半为六，三分之一为四，四分之一为三，并之得二十五，以为法。置田二百四十步，亦以一为一十二乘之，为实。实如法而一，得从步。
〔四〕今有田广一步半、三分步之一、四分步之一、五分步之一。求田一亩，问从几何？
　　　　　　　荅曰：一百五步、一百三十七分步之一十五。
　　　　　术曰：下有五分，以一为六十，半为三十，三分之一为二十，四分之一为一十五，五分之一为一十二，并之得一百三十七，以为法。置田二百四十步，亦以一为六十乘之，为实。实如法得从步。
〔五〕今有田广一步半、三分步之一、四分步之一、五分步之一、六分步之一。求田一亩，问从几何？
　　　　　　　荅曰：九十七步、四十九分步之四十七。
　　　　　术曰：下有六分，以一为一百二十，半为六十，三分之一为四十，四分之一为三十，五分之一为二十四，六分之一为二十，并之得二百九十四以为法。置田二百四十步，亦以一为一百二十乘之，为实。实如法得从步。
〔六〕今有田广一步半、三分步之一、四分步之一、五分步之一、六分步之一、七分步之一。求田一亩，问从几何？
　　　　　　　荅曰：九十二步、一百二十一分步之六十八。
　　　　　术曰：下有七分，以一为四百二十，半为二百一十，三分之一为一百四十，四分之一为一百五，五分之一为八十四，六分之一为七十，七分之一为六十，并之得一千八十九，以为法。置田二百四十步，亦以一为四百二十乘之，为实。实如法得从步。
〔七〕今有田广一步半、三分步之一、四分步之一、五分步之一、六分步之一、七分步之一、八分步之一。求田一亩，问从几何？
　　　　　　　荅曰：八十八步、七百六十一分步之二百三十二。
　　　　　术曰：下有八分，以一为八百四十，半为四百二十，三分之一为二百八十，四分之一为二百一十，五分之一为一百六十八，六分之一为一百四十，七分之一为一百二十，八分之一为一百五，并之得二千二百八十三，以为法。置田二百四十步，亦以一为八百四十乘之，为实。实如法得从步。
〔八〕今有田广一步半、三分步之一、四分步之一、五分步之一、六分步之一、七分步之一、八分步之一、九分步之一。求田一亩，问从几何？
　　　　　　　荅曰：八十四步、七千一百二十九分步之五千九百六十四。
　　　　　术曰：下有九分，以一为二千五百二十，半为一千二百六十，三分之一为八百四十，四分之一为六百三十，五分之一为五百四，六分之一为四百二十，七分之一为三百六十，八分之一为三百一十五，九分之一为二百八十，并之得七千一百二十九，以为法。置田二百四十步，亦以一为二千五百二十乘之，为实。实如法得从步。
〔九〕今有田广一步半、三分步之一、四分步之一、五分步之一、六分步之一、七分步之一、八分步之一、九分步之一、十分步之一。求田一亩，问从几何？
　　　　　　　荅曰：八十一步、七千三百八十一分步之六千九百三十九。
　　　　　术曰：下有一十分，以一为二千五百二十，半为一千二百六十，三分之一为八百四十，四分之一为六百三十，五分之一为五百四，六分之一为四百二十，七分之一为三百六十，八分之一为三百一十五，九分之一为二百八十，十分之一为二百五十二，并之得七千三百八十一，以为法。置田二百四十步，亦以一为二千五百二十乘之，为实。实如法得从步。
〔一０〕今有田广一步半、三分步之一、四分步之一、五分步之一、六分步之一、七分步之一、八分步之一、九分步之一、十分步之一、十一分步之一。求田一亩，问从几何？
　　　　　　　荅曰：七十九步、八万三千七百一十一分步之三万九千六百三十一。
