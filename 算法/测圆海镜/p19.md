<!-- { "loadSidebar": true } -->
　　按右书十二卷皆为立天元一法而作也其法神明变化不可端倪今略举数端言之如诸法中有求之不可得者此法求之可得若此法求之不可得者则必不可求矣又诸法中有难求者虽强探力索毫厘未至则不可得此法但知大意不待深思加以步算即可得矣又诸法中有所求或先得彼而后得此者不能移易此法任其所求或先得此或先得彼无不如志又诸法有数始可求一数不具则不可求此法数不具亦可求且有无数即可求者又诸法遇甚繁甚密者湏次第步算或累日累月其功不能再省此法有经年步算可约之顷刻而得者凡此皆寻常智虑所不能及要皆自然之理数易知易从然自不习者观之盖有茫然莫解其故者矣是书之作殆深忧习者难其人而其法遂泯于后世也其誊写鲁鱼算式舛讹今悉正之

　　测圆海镜卷十二
　　后序
　　敬斋先生病且革语其子克修曰吾平生著述死后可尽燔去独测圆海镜一书虽九九小数吾尝精思致力焉后世必有知者庶可布广垂永乎先生于六艺百家靡不贯串文集近数百卷常谦谦不自伐惟于此书不忘称异于易箦之间想有妙内得于心者予以先生与先人同牓之故素常兄事克修克修兄命予重为序之予不敢诡论艳藻刻画无盐唐突西子直以所闻语意载之于后至元二十四年春三月朔翰林修撰承直郎广平王德渊后序

