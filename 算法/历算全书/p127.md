<!-- { "loadSidebar": true } -->
　　此三色有空法也中行无马原只二色故不湏乗减但先以左右两行首位不空者对乗　又因两行马数皆一乗皆如故故径以对减马减尽　右骡一左驴三皆无对不减　米各四石二斗亦对减而尽乃视减余骡一在右行驴三在左行分在两行是有正负也　米亦减尽是正负适足也重列之
　　论曰此和数变为较数也何以言之两行之马相若而其载物又相若则其所偕以共载之骡一与驴三其力亦自相若矣故命之适足适足者以两相较而成故曰变为较数也然谓之适足可也谓一行俱减尽则不可也减尽者同类之物而其数又同故物与数俱减尽也适足者物非同类而其物之积数则同故其物不能减尽而数则减尽也物不同而数同故曰适足也适足者存之为用也物数俱减尽者清出其一色而不复用也如此三色中虽不能遽知各力然已知驴三骡一之适相当矣则已清出马之一色而变为二色矣此逓减立法之意也
　　又论曰减余适足则有正负矣其原列只是和数无正负也诸书以逓借一匹之故而列之曰借又别其本数曰正不知正与负对非与借对也虽逓借一匹其实是本有之头匹与所借之头匹共载此米故曰和数逮减余乃变为较耳故减余适足宜言正负也而诸书但立负原列和数无正负也而忽分正借又不立负于减之后而立于其先正也借也立负也三者相乱而靡有指实古人之法固如是乎哉
　　次以中行原数与减余对列　因中行马空故径求也


　　此和较杂也　减余分正负　中行原无正负
　　以减余骡负一遍乗中行如故【较乗和也数虽如故但皆以乗法之名名之为负】又以中行骡二遍乗减余得数【和乗较也故仍其正负之名】骡同减尽　驴异并得七为法　四石二斗无减就为实　法除实得六斗为一驴之力　三因驴力得一石八斗为一骡之力【适足故也】以骡力一石八斗减四石二斗余二石四斗为一马之力【原右行数】
　　论曰减余原是骡一与驴三力等乗后得数则骡二与驴六亦等也然则于中行共力中减去二骡而以相等之六驴益之其共之四石二斗亦必与原载等也故并此六驴与原列一驴共七为法以除此四石二斗而驴力可知也　驴三与骡一既等则三驴之所载即骡力也　骡与马各一共四石二斗则减骡力即马力也
　　又论曰此因中行有空故径求也使其不空自当与左行或右行遍乗而减去其马与其数乃列两减余如二色求之此常法也今中行马空原只二色恰与减余之二色相对故径相乗减是省一算也诸书皆言因左行骡空故立负骡一与中行对乗不知左行骡空而右之骡一无减犹右之驴空而左之驴三无减也其与中行相对乃用此两色之减余非独用左行也盖左行有马中行无马原无对乗之理亦犹之右与中不可对乗惟减余是二色可以对乗虽云径求实自然之理势也而强立之负以用左行乎
　　有正斯有负立负骡于左行为与何物相对耶以马一为正耶驴三为正耶其马一驴三皆正耶既无所指则负为徒立矣
　　凡言正负者其下数必为正与负之较今所用左行之四石二斗者为是骡一与驴三相较之数耶骡一与马一相较之数耶将合马一驴三与骡一相较之数耶则皆无一合矣
　　凡物有正负者其较数亦有正负此四石二斗者正耶负耶若无正负即是和数不应立负骡矣
　　若以四石二斗为和数则更非理夫以马一驴三之共数加一骡力而其数如故理所无也若去一马用一骡而与驴三共此米抑又不能马与骡之力原不同乃去一马加一骡而其数如故理所无也然则此四石二斗安属耶彼惟不知四石二斗之减尽即为适足故误至此也
　　又谓右行俱减尽不知减尽必两行数同如马一与米四石二斗也若骡一驴三固未尝有减也况尽乎方程立法原以对减有尽不尽而得其朕兆若三色俱减而尽其算不立矣惟不知有空位者可以径求而误以所用之减余为是左行之原数故也
　　凡减尽者两俱减尽不应右减尽而左行独存若谓复用左行之原数何以不用原列之马一而加一负骡以为马一减去故不用则四石二斗何既减而复存耶故以立负骡减马一为用减余之法则四石二斗不宜存四石二斗为用原列之法则马一不宜减负骡不宜立破两法而叅用之一不成矣承譌者迁就多岐抑奚足怪
　　今试以减余更置则先得骡力如后图


　　如前法以一和一较遍乗得数　驴同名减尽　骡异并得七为法　正十二石六斗无减就为实　实如法而一得一石八斗为骡力以驴三除相当一骡之力得六斗为驴力【任于原列左行或右行如法减驴力或骡力得马力】
　　论曰凡减余重列之数皆可更置互求何则皆实数也三色减去一色即二色法矣若干减余之适足加以四石二斗则不可以互求故知其误
　　又试以原列更置之先减去骡如后图




　　如法先以右中遍乗　骡减尽　中行驴一　右行马二皆无减分正负列之　载米余四石二斗在右行与马同名　左行骡空故径与减余相对　依和较杂法乗之　驴同减尽马异并七为法　载米异倂十六石八斗为实　法除实得二石四斗为马力以马力减四石二斗余一石八斗得骡力　以马
　　力倍之同减四石二斗余六斗得驴力
　　试又更之如后图




　　如前法先以右中两行遍乗减去驴余马一骡六皆无减分正负载米余八石四斗在右与骡同名乃重列之如前法径与左行相对遍乗　马同减尽骡异并七为法　载米异并十二石六斗为实实
　　如法而一得骡力以次得驴马力皆如前
　　论曰凡诸色方程其上下皆可互更如上二图以空位径求之法求之无所不合也
　　又试以原列无空而减余适足者为例如后
　　假如有三车三槖驼七牛各欲载物六十四石而皆不能胜若车借驼牛各一驼借车牛各一牛借车驼各一则皆能载问三者力若干
　　畣曰车二十四石　槖驼十二石　牛四石
　　法以和数列位



　　如法乗　车皆减尽　甲乙两行减余皆在乙行和数也　乙丙相减余乙驼二丙牛六是有正负也载物减尽适足也【乙丙载物减尽则不但对减去之物适相当而其减余之驼二牛六其力亦适相当也虽欲不命之适足不可得矣】
　　乃以和较杂重列之


　　依一和一较法求得牛三十二为法　载物一百二十八石为实　法除实得四石为牛力　牛六共力二十四石以相当之驼二除之得十二石为驼力以牛力驼力减六十四石余四十八石车二除之得二十四石为车力【用右行原数】
　　论曰此亦以和变较而有适足之数也岂以有空位而立之负乎可以悟其非矣
　　试更以较数求之
　　假如运粮以象马牛车三种但云接运时以三象所载与四牛车二十四马载之则余三十六石以八牛车所载与二象十二马载之亦余三十六石以七十八马所载与二象二牛车载之亦余三十六石问各若干畣曰象七十二石　牛车二十七石　马三石
　　法以较数列位



　　如法互乗减并重列其余【中行每加二分一则首位象与右齐同可对减矣其中左象本同径以对减皆省算法也】


　　依省算法求得马三十载九十石以马除载得三石为马力　马九十载二百七十石牛车十除之得二十七石为牛车力　合计牛车四马二十四共载一百八十石异加正三十六石象三除之得七十二石为象力【用右行原数】
　　论曰此原列较数也而其较数亦有减而适足者然则先无适足减之而成适足者往往有之矣
　　惟适足故分正负非以空位而立负也故知减余之亦有适足而复用左行者非矣知用减余而非用左行则立负之非不攻而破矣
　　同加异减辨
　　同名相减则异名相加矣诸书所载忽而同减者忽而异减忽而异加者忽而同加岂不谬哉又为之説曰以正为主则同减而异加以负为主则异减而同加又为之説曰同名相乗则其下同减而异并异名相乗则其下异减而同并言之缕然用之纷然而要之非是也夫同名相减即如盈朒章两盈两朒相减也异名相并即如盈不足相并也岂有同加异减之理乎所以误者不知正负交变之法也正负宜变而不变则首位之异名者何以能对减而尽乎不得不迁就其法同加异减矣苟知其变则首位必同名首位既同名则凡减皆同名凡加皆异名较若画一何必纷纷强为之説乎
　　凡减余重列有仍其负正如故者亦有更其正负絶非其故者且有先无正负及其重列而有正负者有先分正负及其重列之而反不分者若但以初名为定则加减皆舛矣
　　假如同减之余分在两行而为同名【或左余正右亦余正或左余负右亦余负】则重列必为异名矣必变其一行之名而列之而其下所余数必是此二异名物之较数也若无余数必是此二异名物相当适足也【此以三色言之若四色以上减余位数多者皆仿此论之】
　　若同减之余分在两行而为异名【或左余正而右余负或左余负而右余正】则重列必为同名矣而其下所余数必是此二同名物之和数也【此亦以三色言之其减余只二色故也】则其原列正负之名皆不用矣
　　若异倂者尤为易见何也凡异并者正与负并也正与负并则如一物矣故重列之际必以一行为主而定其名【或为正或为负或变和数则无正负】若但守初名而不知所变将一物而名之正又名之负乎必不然矣兼此数端知正负之交变出于自然非强名也【不知正负之变亦不知和较之变矣故又有竒减偶加之误也】
　　今以诸书所载同加异减例考定如左
　　假如以牛二羊五作价易猪十三剰价五两以牛一猪一易羊三适足以羊六猪八易牛五不足三两问价各若干
　　畣曰牛价六两　羊价二两五钱　猪价一两五钱
　　列所问数



　　先以右行牛正二遍乗中左两行得数【中右首位同名故正负不变右左首位异名故变左行之正负以从右亦为以少从多】
　　次以中行牛正一遍乗右行皆得原数　乃以中右两得数对减　牛各正二同名减尽　羊异名【右正五中负六】并得十一猪异名【右负十三中正二】并得十五　价无减【右正五两中适足】仍得五两　于是分正负以价与羊为同名而重列之【羊右正中负猪右负中正故仍为较数价与羊同为正于右行故仍为同名】次以左行牛负五遍乗右行得数【左行既变以从右则右行不变仍其正负】乃以左右两得数对减　牛各正十同名减尽羊异名【右正廿五左负十二】并得三十七　猪同名【右负六十五左负一十六】减余四十九【在右】　价同名减【右正二十五两左正六两】余十九两【亦在右】　于是亦分正负亦以价与羊同名而重列之　羊与余猪原分正负于右故仍为较数价与羊同为正于右故同名
　　列两减余


　　如法以两正羊遍乗得数　乃对减　羊同减尽猪同减余十六为法　价同减余二十四两为实法除实得一两五钱为猪价　以猪十五价二十二两五钱异加正价五两【共二十七两五钱】羊十一除之得二两五钱为羊价　任于原列中行羊三价七两五钱内减猪价一两五钱余六两为牛价
