<!-- { "loadSidebar": true } -->
　　假如测得辰星在金星后二度隂云不知宿次但于四日后见二星同行在一度亦未知宿次又三日辰星行至房初度而金星云翳至第四日金星亦至房初而水星未见问两星每日行率若干
　　解曰此两星各行四日而辰星多二度　辰星行三日金星行四日而其度相当
　　法以较数列位

　　二色者有一色偶同依省算径以对减　金星同减尽　辰星同减余一日为法　正二度无减为实法一省除径以二度为辰星每日行率　以辰星三日行六度金星四日除之得每日行一度半
　　若欲知前两测某宿度者以金星四日行六度为二星同度距房初之数　又加金星同行四日六度共十二度为前测金星距房之度　又加辰星在金星后二度为辰星前测距房之度　各以距度与房初度相求得前两测星躔宿度
　　如顺行者前所测之宿在房后也氐宿亢宿也各置距度以氐宿亢宿度迭减之不尽者以转减前宿之度得星所在宿度　如逆行者前所测之度在房前也心宿尾宿也各置距度以房度心度逓减之减不及者即命为后宿星所在之度
　　假如甲子日金星夕见乙丑日水星夕见至丁卯日水星行及金星但不及半度至戊辰日二星同度皆以阴晦不能细知宿次问各率若干
　　解曰此金星行四日水星三日相当
　　金星行三日水星二日则水星不及半度
　　法以较数列位

　　依省算左行二分加一　水同减尽　金同减余半日为法空度七分半为实　法除实得金星日行一度半　金三日行四度半同减负半度余四度以水星二日除之得日行二度
　　假如广福二船哨海福船先发行五日广船行三日遇于中途其泛地相距二千五百里遂又同往一岛广船行四日先至候六日福船始至问各船每日行率解曰此广船疾福船迟也　广船三日福船五日共行水面二千五百里　广船四日福船十日而水程相当
　　畣曰广船日行五百里
　　福船日行二百里
　　法以一和一较列位

　　如法遍乗　广船同减尽　福船异并五十日为法正一万里无减为实　法除实得二百里为福船
　　毎日行率　福船十日行二千里以广船四日除之得五百里为广船每日行率
　　又如自东徂西共二千里先乗车行五日换舟行八日至其国其舟与车复同往一处车先行六日舟乃发行四日逐及问舟车行率
　　畣曰舟每日二百里　车每日八十里
　　解曰舟疾车迟　舟八日车五日共行二千里　舟四日车十日行适相当

　　依省算半右行数　舟同减尽　车异并十二日半为法　正一千里无减为实　法除实得八十里为车率　以舟四日除车十日所行八百里得二百里为舟行率
　　假如甲乙二船哨海同泊一山同用正卯酉字风东行但甲船先发解防七日乙船后行解防五日追及于一岛又自此岛用正子午字风南行但甲又先发解防九日泊于南洋乙后发解防七日泊于又南洋其二洋相距二百里问道里各数
　　法以较数列位

　　甲船同减尽　乙船余四日为法　负一千四百里为实　法除实得三百五十里为乙船每日率　以甲船七日除乙船五日所行一千七百五十里得二百五十里为甲船率　其一千七百五十里即山岛相去之程　以甲船九日行二千二百五十里为岛去南洋之程　又加二百里为又南洋之程合问计开
　　甲船每日行二百五十里
　　乙船毎日行三百五十里
　　山岛之距一千七百五十里
　　岛距南洋二千二百五十里
　　距又南洋二千四百五十里
　　自山至又南洋共水程四千二百里
　　又假如二人同往西番公干一人车一人骑车自某山西行九日骑自某河西行十日及之于一城其河在山之东相距三百里又自此城西行八日骑先至一国驻劄候一日车至问道里各如干
　　法以较数列位

　　如法径减　余骑二日为法　三百里为实　法除实得一百五十里为骑行率　并骑前后共十八日行二千七百里为所驻西国距河之程骑所行也减河距山三百里余二千四百里为西国距山之程车所行也　并前后车行十八日除之得一百三十三里又三分里之一【即一百二十步也】为车行每日里率用车行里率乗九日得一千二百为城距山之程以减总距余亦一千二百里为西国距城之程计开
　　骑日行一百五十里　前后共行二千七百里车日行一百三十三里又三分里之一　前后共行一千四百里
　　城距山一千二百里　距河一千五百里
　　国距城一千二百里　距山二千四百里　距河二千七百里
　　此上数则近事易知用明测量之理
　　宿度测法
　　凡测量之法有测器又有水漏则虽阴云可以所见者得其度若但有测器而无水漏可以所见两星之距度取之如前所列隂云不知宿度之法是也乃又无测器而但据目见则当以宿度取之盖宿有一定之度借以为两星之和度较度因所知以求不知此则方程之法可为测量者助也至于诸星行率古今厯术不同学者通其意无拘其数焉其可
　　若一星单行非仪器比量莫知其迟疾之度然晴雨难期则亦有因所见以测所不见之时故算术不可废也
　　五星错行多有相遇则和度较度可施若太隂毎月经行廿八宿一次与五星相遇亦每月有之精于推步者虽非假此定星然用与厯术相参有不借仪器而知迟疾使看者引騐见効亦算家之乐也
　　其五星各有迟疾留逆故测量比例当于相近日数内求之则所差亦不多也
　　其迟疾变行湏查七政厯以约其日则一星单行亦自可考其进退之数
　　两星相较例
　　假如两宿原有定距【如房距心】若干度有一纬星在其间【如金在房心间】以旁星记之越若干日纬星行至东宿【如心】又别一纬星【如火星】在西宿【如房】越若干日行至先所记旁星之处
　　此因无仪细测故借宿度用之如上所举乃以宿距为二星和度也一纬星若干日【如金】一纬星若干日【如火】共行天若干度【如房度】故曰和度
　　又如以一宿为主【如心】有纬星在其西【如木】以旁星记之越若干日纬星行过宿东至后一宿【如尾】又或异日别一纬星【如土】亦在前记纬星处所越若干日行至所借为主之宿【如心】
　　此则以宿距为二星较度也一纬星若干日【如木】一纬星若干日【如土】相差若干度也【如心度】故曰较度
　　凡此皆可以方程御之
　　若得两较度或两和度或一和一较即二色方程术也若三星四星以上各得三两宗测数以三色四色等方程求之无不可见
　　如木星在一宿之西【如井鬼之间】越若干日行至其宿【如鬼】火星原在木星之西越若干日行至木星原处金星又在火星之西而恰当西宿【如井】越若干日行至火星原处又若干日亦至木星原处
　　此亦借宿度为用而中有二和一较如云金星若干日火星若干日木星若干日共行若干度也【如井度】　又金星若干日木星若干日共行若干【亦用井度】　此二者和度也　又金星若干日火星若干日而其行适等【用火星至木星元处之日及金星自火星元处至木星元处之日】此则较度也【适足即较数也度无较其日则有较】
　　又如火星在房宿之西越若干日行过房抵心宿而木星自火星元处越若干日至房宿又有金星或先或后亦自火星元处越若干日行至房又若干日逐及木星于房心之间
　　此以宿距为较度者三　如云以火星若干日较木星若干日而火星之行多一房度也　以火星若干日较金星若干日而火星亦多一房度　以金星若干日较木星若干日而行度相等【用两星逐及于房心之间日数】
　　此上二则以三色取之　凡所测不必两星同在一度但欲有旁星可记异日有他星复至所记旁星之处即成同度之算右皆顺行星例
　　又如一星顺行自房行几日一星逆行自心行几日相遇同度于房心间自此分行又几日其逆行星至氐此用一较度一和度也顺行星几日逆行星几日共行房宿度此为和度　顺行星几日逆行星几日而逆行星多一氐宿度此为较度【用逆行星相遇后至氐宿之日数】
　　又如一星自建星顺行至几日遇逆行星又几日至牛宿其逆行星自相遇处行几日至建星又几日至斗宿距星
　　此亦一和一较　顺行星几日逆行星几日而行度相当【用二星两相遇处至建星之日数】此较度也　顺行星几日逆行星几日而共行斗宿度【用两相遇后顺行星至牛逆行星至斗之日数】此和度也
　　右逆行星例
　　问金火二星在房宿之西同度越九日金星行过房东至一处有星可记又一日金星行至心宿又八日火星始至房又九日火星始至前所记金星之处其二星行度各若干
　　解曰此金星行九日火星廿七日而行度相等金星行十日火星十八日而金星多六度【房宿六度故也】
　　法以较数列位

　　依省算以右行加九之一　乃对减　余火星一十二日为法　六度无减为实　法除实得半度为火星率　以金九日除火廿七日行十三度半得一度有半为金星率
　　假如太隂自尾宿初度行三日遇木星于斗牛间又三十日木星行至牛
　　此太隂三日木星三十日共行四十五度【借尾至牛之度约略其数后仿此】
　　木星自牛初行三十日与罗防遇于牛女间又一百二十日罗防退至牛
　　此木星行三十日罗防一百二十日而度等【罗防计都月孛有数无形借逆行之用】
　　罗防自牛初退行一百日遇土星于箕斗间又五十日土星行至牛
　　此罗防一百日土星五十日行度等
　　土星自牛初行三十日火星逐及遇于牛女间又三十日火星行至虚此土星三十日水星三十日而共行十八度
　　火星自虚初行五十日水星逐及遇于危室间又十日水星行至奎
　　此火星行五十日水星十日共行四十五度
　　水星自奎初行十五日逐及金星遇于昴毕间又十七日金星行至毕
　　此水星十五日金星十七日共行五十五度半
　　金星自毕初行二十日遇计都于井鬼间又四十日计都退至井此金星二十日计都四十日而金星多二十八日【借毕至井之距为两星之较】
　　计都自井初逆行二十日遇月孛于参井间又十日月孛行至井
　　此计都二十日月孛十日而行度等
　　月孛自井初行八十日太阴逐及遇于井鬼间又二日太阴行至栁
　　此月孛八十日太隂二日共行三十四度
　　问各行率若干【凡此所设不必其同日在一度谓之相遇但与宿值或有星可记即如同度之理】如法列位【九色和较之杂】

　　因九色行中挤廹既多空位取出其行次相对者列而先乗此捷法也
　　先以甲壬太隂对减【两行相对只三色余俱两空省不书俟重列时以次添入】

　　用省算法以甲行三之一壬行二之一列之【因甲行可三除壬行可二除而除之则太隂皆一日故除而列之】径对减太隂尽　余木星十日【右】月孛四十日【左】减余二度【左】分正负太隂减去寻原列中乙行有木星径与减余对列

　　用前法以左乙行三之一与减余列之　木星径同减　罗四十日【左负】孛四十日【右负】负二度【右负】皆无减【以隔行同名仍分正负】
