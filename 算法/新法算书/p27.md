<!-- { "loadSidebar": true } -->
　　大测者测三角形法也凡测算皆以此测彼而此一彼一不可得测九章算多以三测一独句股章以二测一则皆三角形也其不言句股者句与股交必为直角直角者正方角也遇斜角则句股穷矣分斜角为两直角亦句股也遇或不可得分又穷矣三角形之理非句股可尽故不名句股也句股之易测者直线也平面也测天则圜面曲线非句股所能得也故有弧矢割圜之法弧者曲线矢者直线也以弧求弧无法可得必以直线曲弧相当相准乃可得之相当相准者围径之法也而围与径终古无相准之率古云径一围三实围以内二径之六非围也祖冲之宻率云径七围二十二则其外切线也非围也刘徽宻率云径五十围百五十七则又其内也非围也或推至万万亿以上然而小损即内小益即外切线也终非围也厯家以句股开方展转商求累时方成一率然不能离径一围三之法即祖率已繁不复能用况徽率乎况万万亿以上乎是以甚难而实谬今西法以周天一象限分为半弧而各取其正半其术从二径六始以次求得六宗率皆度数之正义无可疑者次求三要法相分相准以求各率而得各弧之正半又以其余弧之正为余以余减半径为矢弧之外与正平行而交于割线者为切线以他半径截弧之一端而交于切线者为割线其与余平行者则余切线也即正割一线交于余切线而止者余割线也以正减半径者余矢也总之为八线其弧度分为五千四百每一度分有八线焉合之为四万三千二百率也其用之则一形中有三边三角任有其三可得其余三也凡测候所得者皆弧度分也以此二三弧求彼一弧先简此弧之某直线与彼弧之某直线推算得数简表即得彼弧之度分不劳余力不费晷刻为之者劳用之者逸方之句股开方以测圆者甚易而实是也然则必无差乎曰有之或在其末位如半径设十万则所差者十万分之一也设千万则所差者千万分之一也厯家推演至防纎以下率皆弃去即谓之无差亦可故论此法者谓于推步术中为农夫之剡耜工匠之利噐矣测天者所必湏大于他测故名大测其解义六篇分为二卷八线表九十度分为六卷如左
　　钦定四库全书
　　新法算书卷九　　　　明　徐光启等　撰大测卷一
　　因明篇第一
　　总论三十二条
　　三角形者一形而三边容有三角也
　　如上图甲乙丙为平面三角形丁戊己为球面三角形
　　三角形各以两边容一角此两边为角形之两腰第三边为角形之底如前甲乙丙形若以甲乙甲丙为两腰则容乙甲丙角【第二字为所指角】乙丙其底也余二同丁戊己亦同
　　各边向一角者名为对角
　　如前甲乙线向丙角者名为对丙角甲丙向乙名为对乙角
　　角以何为尺度一弧之心在交防从心引出线为两腰而弧在两腰之间此弧即此角之尺度
　　如上乙甲丙角其尺度则丁丙或戊己皆是其法甲为心其界或近如丁丙或逺如戊巳
　　大测法分圏三百六十为度度析百分【中厯】或六十分【逺西】分或百析为秒递析为百至纎而止【中厯】或析为六十秒递析为六十至十位而止【逺西】
　　圏愈大其度分亦愈大
　　两弧之分数等其圏等则弧亦等其圏不等弧亦不等
　　其不等之两弧名相似弧
　　如上丁丙虽小于戊己而同对甲角即同为若干度分之弧也
　　圏四分之一为九十度
　　有弧不足九十度则其外至九十者名余弧亦曰较弧亦曰差弧
　　如甲丁弧四十度则丁至丙五十度为余弧
　　有弧大于象限【在九十以上】名为过弧
　　如甲乙弧大于甲丁过九十度则丁乙为过弧
　　半圏界一百八十度
　　有弧小于半圏则其外至百八十度者名为半圏之较弧如甲乙弧小于甲乙丙半圏则乙丙为其较弧

　　凡交角俱相等
　　如甲与乙丙与丁皆交角相等【见防何第一卷十五题】如戊与己亦交角相等
　　角有二类一直角一斜角
　　凡直角其度皆九十
　　斜角有二类一鋭角一钝角
　　钝角者其度大于象限
　　鋭角者其度小于象限
　　角之余与弧同理【或曰较角或曰差角】
　　有两角并在一线上为同方角并之等于两直角
　　如上甲与乙丙与丁皆是

　　同方两角等于两直角故彼角为此角之较
　　如前乙角即甲之较甲亦乙之较
　　三角形或三边等或两边等或三不等
　　三角形两腰等其底线上两角亦等底上两角等则两腰亦等【见防何一卷第五】
　　三边形之三角等则三边亦等
　　三角形之角有二类一为直角三边形一为斜角三边形直角三边形形内止有一直角
　　直角三边形之对直角边名两腰名句股【逺西句股俱名垂线互用之】
　　斜角形其角皆斜
　　斜角形有二类一曰鋭角一曰钝角
　　钝角形止有一钝角
　　鋭角形三皆鋭角
　　三角形有二类一曰平面上形一曰球上形
　　论平面上三角形　十一条
　　平面上三角形有三种一直线一曲线一杂线大测所论皆直线也
　　凡等角两三边形其在等角旁之各两腰线相与为比例必等而对等角之边为相似边【防何六卷第四题】
　　凡两三角形其角两边之比例等即两形为等角形而对各相似边之角各等【防何六卷第五　此二题为大测之根本不用开方直以比例得之法至简用至大也】
　　如上图甲乙丙丁戊己两形甲与丁
　　乙与戊丙与己皆等角其旁各两腰
　　之比例等者十与六若五与三也更
　　之则十与五若六与三也反之则六与十若三与五也凡两形中各对相当等角之边皆相似之边如甲丙对乙丁己对戊而乙戊为等角者即甲丙丁己为相似之边也
　　三角形之外角与相对之内两角并等【防何一卷之三十二】如上甲乙丙形之乙甲两角并与甲丙丁角等
　　三角形之三角并等于两直角
　　如上图丁己庚直角与乙角等其甲
　　丙二角并与丁己戊角等
　　平面上三角形止有一直角或一钝角其余二必皆鋭角三边形内之第三角为前两角之余角何者为前两角不满二直角故
　　直角旁之两腰其能与等能等者谓两腰上两方形并与上方形等也【防何一卷之四七】
　　此理之用为先得二边以求第三边
　　如甲乙丙形先得甲乙乙丙两边而
　　求第三边法以甲乙三自之为九乙
　　丙四自之为十六并得二十五与甲丙之实等开方得甲丙五若先得直角旁之一腰如甲乙三又得甲丙五而求乙丙则以甲丙自之得二十五乙甲自之得九相减之较十六开方得乙丙四
　　直角形之两等边有数则其无数可推若有数则两等边无数可推
　　如上甲乙甲丙各三自之各九并之得十八乙丙上实十八开方得四余实二分之或为八分之二或为九分之二八分之二
　　则大于其真率九分之二则小于真率其乙丙真率无数可得更细分之亦复不尽
　　直角三边形之两鋭角彼鋭为此鋭之余
　　如乙丙二鋭角丙为余角为三角并等二直角此二鋭
　　应等一直角乙一角不足一直角故
　　丙角为乙角与直角相减之较
　　平边三角形在圏内其各角之度数皆为其对弧度数之半
　　如上甲乙丙形三边等分圏为三各
　　弧俱一百二十度本形之三角等二
　　直角并得一百八十则对弧百二十
　　度倍于对角六十也
　　平面两三角形在圏内同底两形之顶相连成一四边形此形内有两对角线则此形相对之各两边各相偕为两直角形并与两对角线相偕为直角形等
　　如上甲乙丙甲丁丙两三角形
　　在甲乙丁丙圏内甲丙同底其
　　顶乙丁相连成甲乙丁丙四边
　　形形内有甲丁乙丙两对角线
　　以此两线相偕为直角形次以
　　乙丁甲丙两相对边以甲乙丁丙两相对边各相偕为直角形题言后两形并与前一形等
　　其用为先得五线以求第六线【多罗某之法】
　　论球上三角形　二十条
　　凡球上三角形皆用大圏相交之角
　　大测所用三角形之各弧必小于大圏之半
　　球大圏分球为两平分离于两极各九十度
　　彼大圏过此大圏之极此两圏必相交为直角两大圏相
　　交为直角必彼大圏过此大圏之极如甲丙大圏其极乙丁有乙戊丁己大圏过两极其交处如戊如己各成四直角
　　球上角之处必从交引出为两弧各九十度而遇一象限之弧两遇处相去之度即此角之大
　　如甲乙丙球上三角形欲知甲角之大为防何度分不得用己庚弧为其尺度必从甲引出至乙至丙各为一象限之弧而戊
　　丁亦大圏之一象限弧也丁戊弧与甲乙甲丙相遇即乙丙弧之大为甲角之大
　　球上角之两边引出之至相遇即两弧俱成半圏而两对角必等
　　如甲乙丙三角形从两腰各引出之至丁则甲丙丁甲乙丁两弧皆成半圏而甲与丁两角等
　　球上三角形有相对彼三角形与同底而对角等即彼形之两腰为此形两腰之余腰【初腰不足一百八十度故后腰为半圏之余】其彼此之同方两角亦等两直角而彼角为此角之余角如上甲乙丙三角形与相对之乙丙丁同乙丙底而甲丁两角等即乙丁为甲乙之余弧丙丁为甲丙之余弧丁乙丙角为甲乙丙之
　　余角【为甲乙丙不足两直角故】乙丙丁角为甲丙乙之余角
　　球上直角三边形或有一直角或二直角或三俱直角球上三边形有一直角者或有两鋭角或有两钝角或一钝一鋭角
　　如上甲乙丙形甲为直角其乙丙为两鋭角乙丁丙形丁为直角其乙丙为两钝角若丁戊己形则其戊为鋭角其己为钝角甲戊己
　　形则其戊为钝角其己为鋭角
　　球上直角三边形有两鋭角则其对直角之直角三边形有两钝角
　　如前图甲乙丙之甲直角与乙丁丙之丁直角相对者是
　　球上直角三边形有两鋭角其三弧皆小于象限如前甲乙丙是
　　球上直角三边形有两钝角其两腰皆大于象限而第三弧必小于象限
　　如前乙丁丙是
　　球上直角三边形有一鋭一钝角其鋭角之相对三角形亦有一直角两鋭角
　　如上图丁乙丙三边形丙为直角丁为鋭角乙为钝角即丁鋭角之相对乙丙戊形其丙为直角【与乙丙丁并等两直角】其乙与戊为两鋭角
　　球上三边形有多直角其对直角之各弧皆为一象限如甲为直角乙丙弧对之为一象限余二同【此图为三直角题言多者以该二直角也】
　　球上三边形有二直角若第三为鋭角即对角之弧小于象限若钝角即对角之弧大于象限
　　如上丁戊己形丁戊皆直角己为鋭
　　角即对己之丁戊弧小于象限甲乙
　　丙形甲丙皆直角乙为钝角则对乙
　　之甲丙弧大于象限
　　球上斜三角形有三类或俱鋭角或俱钝角或杂鋭钝角球上斜三角形俱鋭角者其相对三角形有两钝角一鋭
　　角
　　如上甲乙丙形三皆鋭角即相对丁乙丙形其乙丙为两钝角丁为鋭角
　　球上三边形俱钝角者其相对三角形有两鋭角一钝角如上甲乙丙形三皆钝角即相对乙丙丁形其乙丙为鋭鋭角丁为钝角

　　球上三角形之三角并大于两直角
　　有二直角即大何况一直一钝以上



　　割圆篇第二
　　总论二十六条
