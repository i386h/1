<!-- { "loadSidebar": true } -->
　　太子宾客礼部左侍郎兼翰林院侍读学士臣徐光啓谨奏为恭承恩命自揣无能谨陈愚见以祈圣明采择事臣以庸愚备员佐礼旷官素食每抱兢慙顷因日食不合伏俞允臣部所请修改厯法臣以昔年旧议厠名其间钦奉谕防这修改厯法事宜四欵俱依议徐光啓见在本部着一切督领李之藻速与起补蚤来供事该部知道钦此钦遵臣闻命自天有如蚉负虽知才识短浅而君父之命所不敢辞除报名廷谢外切念厯数一家今为絶学而臣滨海儒无从师授万厯四十等年礼臣谬相推举者亦为臣能虚心采听庶或因人成事以襄大典非谓臣能创立矩矱自胜前人也十八年来益加衰老旧学遗忘勉肩重任亦率循素志广集众长冀幸得当以报恩命而已臣惟古来言歴者有二误其一则元史厯议言考古证今日度失行者十事夫已则不合而归咎于天谬之甚也其一则宋儒言天必有一定之数今失传耳夫古之厯法当时则合者多矣非不自谓已定久而又复不合则岂有一定可拘哉臣所闻者天行有恒数而无齐数也有恒者如夏至日长冬至日短终古不易不齐者如长极渐短短极渐长终嵗之间无一相似嵗法如此他法皆然以至百千万年了无相似而用法商求仍归辏合迟速永短悉依期限此天地之所以为大也今所求者每遇一差必寻其所以差之故每用一法必论其所以不差之故上推逺古下騐将来必期一一无爽日月交食五星凌犯必期事事宻合又须穷原极本着为明白简易之説使一览了然百世之后人人可以从事遇有少差因可随时随事依法修改且度数既明又可旁通众务济时适用此则臣之所志而非臣之所能故不无望于众思羣力之助也谨陈急要事宜四欵分三十三条上尘御览伏惟圣明裁择施行事绪繁多有逾限制恳祈圣鉴臣不胜激切惶悚待命之至为此具本谨具奏闻
　　计开
　　一厯法修正十事
　　其一议嵗差每嵗东行渐长渐短之数以正古来百年五十年六十六年等多寡互异之説
　　其二议嵗实小余昔多今少渐次改易及日景长短嵗嵗不同之因以定冬至以正气朔
　　其三每日测验日行经度以定盈缩加减真率东西南北髙下之差以步日躔
　　其四夜测月行经纬度数以定交转迟疾真率东西南北髙下之差以步月离
　　其五宻测列宿经纬行度以定七政盈缩迟疾顺逆违离逺近之数
　　其六宻测五星经纬行度以定小轮行度迟疾留逆伏见之数东西南北髙下之差以推步凌犯
　　其七推变黄赤道广狭度数宻测二道距度及月五星各道与黄道相距之度以定交转
　　其八议日月去交逺近及真会似会之因以定距午时差之真率以正交食
　　其九测日行考知二极出入地度数以定周天纬度以齐七政因月食考知东西相距地轮经度以定交食时刻
　　其十依唐元法随地测验二极出入地度数地轮经纬以定昼夜晨昏永短以正交食有无多寡先后之数右十事俱目前切要其余备细条目未敢凟陈伏乞圣裁
　　一修厯用人三事
　　其一中外臣僚臣部所举南冏臣李之藻已録用仍令蚤来其余果有专门名家亦宜兼収容臣等随时访求有立法超卓陈义精当者具实奏闻以待简用其二用西法髙皇帝尝得囘囘厯法称为干方先圣之书令词臣呉伯宗等与马沙亦黒同事翻译至今传用惜亦年逺渐差万厯间西洋天学逺臣利玛窦等尤精其术四十等年曽经部覆推举今其同伴龙华民邓玉函二臣见居赐宇必得其书其法方可以较正讹谬増补阙略盖其术业既精积验复久若以大统旧法与之会通归一则事半而功倍矣
　　其三修厯合用人员如测验推步制造仪器及能书善算者臣部已经条列但目前未能齐集姑就见在堪任者着令効用再俟访求招致有实用者半年之后听臣部类齐考试各取所长不敢滥収以滋糜费考后在事诸人若著述论议推算簿籍造作仪象凡系进呈及见用存贮者俱册记本人姓名使各见所长且在今可以上下其食他日可以差次其功至诸人所用廪粮本折容臣部分理司官酌量案呈另行具奏伏乞圣裁一急用仪象十事
　　其一造七政象限大仪六座俱方八尺木匡铜边木架其二造列宿纪限大仪三座俱方八尺木匡铜边木架其三造平浑悬仪三架用铜圆径八寸厚四分其四造交食仪一具用铜木料方二尺以上
　　其五造列宿经纬天球仪一架用木料油漆大小不拘其六造万国经纬地球仪一架用木料油漆大小不拘其七造节气时刻平面日晷三具用石长五尺以上广三尺以上
　　其八造节气时刻转盘星晷三具用铜径一尺厚二分其九造时钟三架用铁大小不拘
　　其十装修测七政交食逺镜三架用铜铁木料右诸事俱目前急用余可接续制造者未敢备开其旧法须用铜者为费不赀今兼以铜铁木料成造小者全用铜铁总计所费数亦不多恳祈勅下工部随时应用臣部依前覆议按季类奏但木料止堪暂用事完仍须精铜铸式以垂永久伏乞圣裁
　　一度数旁通十事
　　其一厯象既正除天文一家言灾祥祸福律例所禁外若考求七政行度情性下合地宜则一切晴水旱可以约略豫知修救修备于民生财计大有利益其二度数既明可以测量水地一切防濬河渠筑治堤岸灌溉田畆动无失策有益民事
　　其三度数与乐律相通明于度数即能考正音律制造器具于修定雅乐可以相资
　　其四兵家营阵器械及筑治城台池隍等皆须度数为用精于其法有裨边计
　　其五算学久废官司计会多委任胥吏钱谷之司关系尤大度数既明凡九章诸术皆有简当防要之法习业甚易理财之臣尤所亟须
　　其六营建屋宇桥梁等明于度数者力省功倍且经度坚固千万年不圮不壊
　　其七精于度数者能造作机器力小任重及风水轮盘诸事以治水用水与凡一切器具皆有利便之法以前民用以利民生
　　其八天下舆地其南北东西纵横相距纡直广袤及山海原隰髙深广逺皆可用法测量道里尺寸悉无谬误其九医药之家宜审运气厯数既明可以察知日月五星躔次与病体相视乖和顺逆因而药石针砭不致差误大为生民利益
　　其十造作钟漏以知时刻分秒若日月星晷不论公私处所南北东西欹斜坳突皆可安置施用使人人能分更分漏以率作兴事屡省考成
　　右十条于民事似为关切臣闻之周髀算经云禹之所以治天下者句股之所繇生也盖凡物有形有质莫不资于度数故耳此须接续讲求若得同事多人亦可分曹速就伏乞圣裁崇祯二年七月二十六日本年八月初一日奉圣防这条议厯法立论简确列欵明备修正嵗差等事测验推步叅合诸家西法自宜兼収用人精择毋滥李之藻着速催前来仪象急用工部委官督造度数旁通有关庶缋一并分曹料理该衙门知道
　　太子宾客礼部左侍郎兼翰林院侍读学士督修厯法臣徐光啓谨题为钦奉明防修改厯法谨开列事宜请乞圣裁事照得臣于本年七月十四日奉圣防督领修厯事务即于次日选用知厯人并匠役等制造仪器原题大仪九座今因工料未敷先完三座畧可给用已移置本局安顿讫今月十五日祗领勑书并本部铸给钦降关防随行钦天监择日具题奉防已于本月二十二日开局讫所有合用官生人等支给并仪器工料谨酌量中数列欵具题请防伏惟圣明裁定勑下各该衙门钦遵施行
　　一支给
　　一协理分理官各一员光禄寺日给酒食等项似应同纂修官照品支给
　　一钦天监官原题选取官三员今据称厯官七员艺能相等而局中又不必七员俱到合无日轮二员供事其二员似应照纂修馆署丞等官事例支给
　　一后有取用官员俱斟酌前例一体给与
　　一西洋天学逺臣二名万厯间原有光禄寺下程廪给似应该寺酌量照旧给与
　　一选取徴用知厯人不拘吏监生儒原题准选用十名今欲分别三等艺能其一能明度数本原讲解意义传教官生者其一测验推步精宻不差者其一制造大小仪器工巧合法者三项皆属上等每名每月给米一石银一两八钱其有兼长特出三艺俱全一人当数人之用者酌量加给但今三月以来访取仅得三人其艺能不及者不敢滥収后有续取者照例支给
　　一厯科天文生考取能书善算者原题准选用十五人今局中不必多人止轮三名常用供事每名除月粮外加给米五斗盐菜银九钱其余但有成书并工誊録者计日支给每名每日给银五分诸人中有术业进益能及上等者照前加给已上二欵一时人数或缺逐名扣给有挂名旷废者计日除减
　　一督修协理各用书办一名每名月给银九钱看管仪器局夫一名厨夫一名每名月给银六钱
　　一每月用呈文纸一千张冈连纸一篓
　　一厯局观象台二处每月用煤六十斤
　　一寒月四个月每日用木炭四十斤
　　一工料
　　一七政列宿大仪九座每座约工料银三十两若防有铜铁木植约用工价银二十两
　　一平浑悬仪三架
　　一交食仪一具
　　一天球地球仪二架
　　一平面日晷三具
　　一星晷三具
　　一自鸣钟三架中様者每架价银五十两大者及小而精工者价值甚多今不必用
　　一望逺镜架三副每架约工料银六两镜不在数前器止目前急用他可续造者不在此数至于分画界限工力精细有小器一具应费百日之功者俱知厯人干办另有前项本身廪给不在工料之数又诸器未经成造难以定估人数亦有多寡不齐通俟按季造成四柱支销文册具奏达部
　　一该局房屋合应工部量行修理当加添者量行加添并量备棹椅器物数事崇祯二年九月二十三日具题二十六日奉圣防这修厯官生人等支给并仪器工料等项俱着依议办给该衙门知道
