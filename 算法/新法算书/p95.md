<!-- { "loadSidebar": true } -->
　　十一多禄某见所算与测两数不合因更置别数厯厯试验而得其准始定火星最髙宜顺天移前五度二分又两心差为二○○○○分【全数为十万】用此数推算斯与所测相符而真合天矣今宗其法
　　十二巳午子形有己子【两心差半数】有子午【均圏半径全数十万】有午巳子角【甲庚弧或庚巳午角以满半周之余】求己午子角依法得三度四十八分次子丁午角形有午子丁角【先有戊己庚角次得巳午子角两数相减
　　得午子巳角其余为午子丁角】有子丁及子
　　午【半径】两边求丁午子角为三
　　度十三分两均角数并之得
　　七度三分减于甲己庚角余
　　三十四度三十分乃人目见
　　火星第一测距最髙庚之度数也
　　十三第二测星在乙用三角形法如上一测求巳申丁角【均圏上】得六度五十一分减于乙己庚角余三十三度二十分乃人目见星距最髙之度数
　　第三测星在
　　丙推算己未
　　丁角得八度
　　三十四分加
　　于丙巳辛角
　　得五十二度五十五分乃人目见星距最髙之冲
　　十四前两测各均数相并【凡星在最髙同方均数为同类宜相减星在异方均数为异类宜相并同类者乃平行比视行或大或小盖从最髙起算至其冲平行为大视行为小均数为减若从最低起算则平行为小视行为大均数应加两均数同类以得中积均宜相减异则宜加】
　　得十三度五十四分必与所测合又两测距最髙数并得六十九度四十三分亦与测合
　　十五后二测两均数相减存一度四十三分又距最髙两数相减余九十三度四十五分咸合于天此多禄某法得其准定为其率之本也
　　十六第三测星视行测在析木宫二度三十四分又距最髙冲一百二十七度○五分即逆数之得最髙在鹑首二十五度二十九分古者未觉最髙之行近世始明其理得真最髙越年多而行稍移宜借用谷白泥法古今两法相比乃为全也谷白泥亦用三测如后
　　测火星最高及两心差后法【第二章】
　　谷白泥测算必用其图
　　第一测总积六千二百二十九年为正徳十一年丙子【西厯】六月初五日丑初【本方】测火星在太阳平行之冲距娄宿第二星【谷白泥法以此恒星为界】为二百三十五度三十三分算宫得火星在析木宫二十二度四十六分
　　第二测总积六千二百三十一年为正徳十三年戊寅【西厯】十二月十二日戌正测火星冲太阳平行得距娄宿第二星为六十三度○二分算宫得鹑首宫初度十八分
　　第三测总积六千二百三十六年为嘉靖二年癸未【西厯】二月二十二日卯初测火星冲太阳平行得距娄宿第二星为一百三十三度二十分算宫得鹑尾宫十度四十一分
　　前二测中积为二千三百八十一日有七十二刻依平行率得火星平行行一百六十八度○七分视行行一百八十七度二十九分两数相减得均数为十九度二十二分
　　后二测中积为一千五百三十二日有四十九刻火星平行行八十三度○分视行行七十度一十八分两行之较为十二度四十二分均数也
　　先用一不同心圏及小均圏如谷白泥本法作图图如土木星等丁为地心己本圏心己丁相距本圏半径【设万分】为一千四百六十甲为第一测顺天数一百六十八度余止乙乙为第二测之处又加八十三度余止丙丙为第三测之处一二测中均数大则两测之各均必为异类两测必在两心线之左右二三测均数亦大
　　必亦为异类两测亦在两心
　　线之左右二三测平行小视
　　行大指在最髙旁
　　置小均圏半径为五百分【全数
　　如上】第一测距最髙为一百二
　　十五度二十九分【庚己甲角】第二测距最髙为六十六度十八分【庚巳乙角】第三测距最髙为十六分三十六分【庚己丙角】此数屡测屡算谷白泥所定因其恰于天脗合今借其数试之
　　己丁甲形有己甲半径有己丁边及丁己甲角【庚己甲之余】求己甲丁角得七度二十四分减于庚己甲角内得庚丁甲角又求丁甲边得九二二九【谷白泥法先以均数或加或减于先引数得次引数今因其数宜减减之】
　　丁甲午形有甲角及午甲甲丁两边求午丁甲角得二度十二分次均数也两均并得九度三十六分全均数也
　　己丁乙形如前求各均数并之得九度四十七分第一第二测两均数为异类则相加得十九度二十三分测符所算指各数合天
　　己丁丙形如上算得总均数
　　为二度五十六分第二第三
　　测之两均亦为异类相加得
　　十二度四十三分亦合于天

　　又第一测平行距最髙一百二十五度有竒减均数【凡星在最髙后半周内宜减在最髙前半周内宜加】得一百一十五度十三分第二测【顺天数】距最髙为二百九十三度四十二分加均数得三百○三度二十二分第三测距最髙十六度三十六分减均数得十三度四十分
　　第三测时火星距娄宿第二星为一百三十三度二十分减三测距最髙得一百一十九度四十分乃最髙距娄宿二星之度又加二十七度二十一分【当时娄宿二星距降娄宫初度】得一百四十七度○一分或鹑火宫二十七度一分又火星最髙之处也
　　多禄某第三测为总积四千八百五十二年谷白泥第三测总积为六千二百二十六年两测差一千三百八十四年此时火星最髙行三十一度余比恒星之行多十度余可识火星天之最髙有本行与恒星迥异大统厯及回回厯俱未之觉也其细率条析于左
　　用古今两测试平行之率【第三章】
　　古多禄某第三测距谷白泥第三测为一千三百八十四平年有二百五十一日三十二刻因本厯第一卷所定率得此时火星冲太阳平行为六百四十八次又五度三十八分二十四秒
　　两测有同类之加减均数乃减类也两测两均数【古者为二度五十六分今者为八度三十四分】之较为五度三十八分与所算等【冲太阳之圴数为当时火星未到小轮相近之处今均数为大言今测比古者过五度】
　　用两测中积火星冲太阳之数以全周数乘之加五度三十八分为实以中积日数为法除之得火星小轮上一日之行为二十七分四十一秒四十微一年为一百六十八度三十分三十六秒
　　火星天最高行【第四章】
　　古多禄某总积四千八百五十二年【本算第三测】用火星冲太阳平行得火星天之最髙在鹑首二十五度半此时太阳躔星纪宫某度距最低为三十五度当时太阳最髙在实沈宫十度【其冲析木同度】均数为一度半号为加又日细行为六十分火星为二十五分【冲日为逆行】两行并之得一日太阳与火星相近为一度二十五分用三率法一日相近行若干以行太阳均数一度半用时若干得廿五时廿四分乃火星预先冲太阳之实经度依此法补前第一第二测再算得当时最髙在鹑首廿八度十五分
　　今第谷近测总积六千三百十三年为万厯二十八年庚子测得火星在鹑火二十八度五十五分中积为一千四百六十一年行度为【古今两经度较为中积之行】三十度二十七分以年数除之入法得一年之行为一分十四秒五十二微百年行二度四分四十七秒三十九微
　　万厯庚子至崇祯戊辰厯元距廿八年以鹑火廿八度五十五分加廿八年之行得廿九度三十分表上有七宫【从冬至起】廿九度三十分加一年之行则得第二第三年等记今测火星冲太阳实行十四测【第五章】
　　【此第谷及其门人所测更密更细今为本厯厯测】
　　先具第谷所用之率
　　平行如上
　　两心差【用第谷图两小轮下冇图】为百万分之一四八四○小均轮半径为三七一○【两数并之为一八五五○比多禄某及谷白泥小一百分或今用太阳实行古用太阳平行而取火星之冲然细测密合如此当依为法】
　　一测总积六千二百九十三年为万厯八年庚辰十一月十八日未初二刻【本方距顺天府为二十八刻又西厯月号于大统厯异然有太阳所躔之度可考因得知为大统厯之某月日余效此】测算得火星视行在实沈宫六度二十七分半大正冲太阳之视行太阳躔析木宫同度
　　右测用表算得火星平行距最髙为二百六十七度十一分十一秒加均数十度三十三分又算最髙末得实沈宫六度二十七分半与测正合【算法见本厯诸表用法】
　　二测总积六千二百九十五年为万厯十年壬午十二月二十八日申正测得火星冲太阳在鹑首宫十六度五十四分半因表算得五十五分半差一分太阳躔其冲星纪宫同度
　　三测总积六千二百九十八年为万厯十三年乙酉二月初一日辰初一刻测得火星在鹑火宫二十一度三十五分算得三十七分差二分太阳躔其冲枵宫同度
　　四测总积六千三百年为万厯十五年丁亥三月初六日戌初刻半测得火星在鹑尾宫二十五度四十二分依法算亦得四十二分不差太阳躔娵訾宫同度
　　五测总积六千三百二年为万厯十七年己丑四月十四日酉正一刻半测得火星在大火宫四度二十三分算得二十六分差三分太阳躔大梁宫同度
　　六测总积六千三百四年为万厯十九年辛卯六月初八日戌初三刻测得火星在析木宫二十六度四十二分算得四十五分二十秒差三分二十秒太阳躔实沈宫同度
　　七测总积六千三百六年为万厯二十一年癸巳八月二十六日卯初二刻测得火星在娵訾宫十二度十五分算得十四分强不差太阳躔鹑尾宫同度
　　八测总积六千三百八年为万厯二十三年乙未十月二十一日午正二刻十分测得火星在大梁宫十七度三十分强算得二十九分强差一分太阳躔大火宫同度
　　九测总积六千三百一十年为万厯二十五年丁酉十二月十四日寅正测得火星在鹑首宫二度二十七分算得二十六分差一分太阳躔星纪宫同度
　　十测总积六千三百一十三年为万厯二十八年庚子正月十九日丑正测得火星在鹑火宫八度三十七分算为三十七分强不差太阳躔枵宫同度
　　十一测总积六千三百一十五年为万厯三十年壬寅二月二十一日丑正一刻测得火星在鹑尾宫一十二度二十六分强算得二十四分差二分太阳在娵訾宫同度
　　十二测总积六千三百一十七年为万厯三十二年甲辰三月二十九日寅正一刻五分测得火星在寿星宫十八度三十六分算亦如之正合太阳躔降娄宫同度
　　十三测总积六千三百二十一年为万厯三十六年戊申七月二十四日未正测得火星在娵訾宫十一度十分算得十三分差三分太阳在鹑尾宫同度
　　十四测总积六千三百二十三年为万厯三十八年庚戌十月初九日寅正三刻五分测得火星在降娄宫二十五度
　　以上十四测大槩与算相合最差不过三分盖因测器或人目有不到又或其圏之半径畧差难定其准然算之差在三分内谓之极微其合于测亦谓之亲切矣火星岁圏大小古法【第六章】
　　岁圏解见总论及土木二星厯指不重着
　　古多禄某因本图【丁地心子均圏心巳本圏心癸申均圏弧午未引数圏等】曰申丙岁
　　圏之半径比子申均圏半径
　　为六十分之三十九分有半
　　【古以六十为申子半径今用全数】或十万分
　　之六五八○○
　　凡有先引数癸巳申角可算
　　丁申己角先均数之度分又
