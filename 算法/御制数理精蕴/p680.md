<!-- { "loadSidebar": true } -->
　　补注卦有六十四爻有三百八十四去其交数取其用数分阴分阳阳得一百一十二阴得一百一十二去其离坎之四阴四阳则二百一十六为三十六卦之数并余阳之四十共二百五十六为去其初上爻之数也张氏曰先天八卦用六爻乾坤主之者体也六爻用四位离坎主之者用也所以体数实统三百六十运之全用数止当二百四十运则六之四也黄氏畿曰合卦爻二用之数得二百五十二此二百五十二所以为用数之用也每卦六爻一槩去其初上之爻则其所存者各四而已易以初上二爻为定体以中四爻为互体系辞谓之中爻所谓杂物撰德辨是与非非此无以见焉葢去初上之爻者以变占也然生物必用全体故离存四阳以受坤阴坎存四阴以纳干阳此既济交泰生物之主也阳去离之四则一百八阴去坎之四亦一百八合之二百一十六也用余阳四十者坤之阳策用其半共为二百五十六是二百五十二而加四与四位合也自先天圆图去各卦初上二爻观之天自临地自师以上八卦两两相联皆本于干之奇天自同人地自遯以下八卦亦两两相联皆本于坤之偶天覆地载中生万物其象可见矣
　　愚按此发明中爻互体以见离坎之能生物作数层洗发以明二百五十六之数三十六承上节来二百一十六者六其三十六也二百五十六者四其六十四也六十四卦去初上二爻六十四其四也离坎在先天中居卯酉之位则离四阳坎四阴皆主生物故以四为生物之数也四閠卦除坤居最后不能生物外离为生之始坎为生之终所谓昏晓不生物而日中生物南北不生物而中央生物此六爻止用四位所以为离坎之生物也　气以六变体以四分前一生六节与此节皆兼明六与四之义
　　体数何为者也生物者也用数何为者也运行者也运行者天也生物者地也天之独运故以用数自相乘而以用数之用为生物之时也地耦而生故以体数之用阳乘阴为生物之数也
　　补注用数阳体数阴故用数自相乘以阳乘阳而为用数之用二百五十二生物之时也体数之用以阳乘阴为二百七十生物之数也
　　黄氏畿曰天以独运者无假于地故以三百六十之用数乘三百六十之用数得十二万九千六百则一元之年数矣每以二百五十二为生物之时者自草木萌动至地始冻而物不生寅之末亥之初也地偶而生则不能无待于天矣故以体数之用为阳则以生物之数为阴以阳乘阴者以二百七十乘二百五十六得六万九千一百二十为易传所谓万物之数万有一千五百二十者六六之者以阴六之半合阳六之半为天地之中有生物之用故也
　　愚按此申明体数用数之义总収前文然据前文言之体数三百八十四也用数三百六十也体数之用二百七十也用数之用二百五十二加四则二百五十六也义详篇首臆说此节用数自相乘以阳乘阴二语补注黄氏二说互异黄氏说似曲折太多涉于牵强补注以阳乘阴为二百七十亦未知其用何乘法以何数为生物之数姑两存以俟知者　予友宋子锐臣曰生物之时自四六二十四而分故为阴生物之数自三九二十七而分故为阳体数之用二百七十阳也生物之数二百五十二阴也葢乘阳以阳者天三为阳倍三为六三三为九三九二百七十六六三百六十皆以阳乘阳也乘阴亦以阳者地两为阴三四一十二倍十二为二十四十之为二百四十加閠之十二为二百五十二亦即二百五十六皆以阳乘阴也黄氏以二百七十乘二百五十六得万有一千五百二十者六其说当是也
　　天数三故六六而又六之是以干之策二百一十六地数两故十二而十二之是以坤之策百四十有四也干用九故三其八为二十四而九之亦二百一十有六两其八为十六而九之亦百四十有四也坤用六故三其十二为三十六而六之亦二百一十有六两其十二为二十四而六之亦百四十有四也坤以十二之二十四六之六之一与半为干之余分则干得一百五十二坤得一百八也
　　补注本文一百五十二当作二百五十二
　　补注六六而又六之六个六六三十六也十二而十二之十二个十二也干用九九个二十四亦二百一十有六九个十六亦百四十有四也坤用六六个三十六亦二百一十有六六个二十四亦百四十有四也坤以十二个二十四为二百八十八六个二十四为百四十有四内以六之一个二十四与半个十二共三十六为干之余分则干之策二百一十有六并余分三十六为二百五十二坤之策百四十有四除三十六为干之余分得一百八十也张氏衍义曰用数之用二百五十二自物数言之则自草木萌动至地始冻为开物八月而加闰之日自人数言之则日用八时四分以七时二分为正年得二百一十六日当干之策一时二分为閠年得三十六日当坤奉干一分之策也所以然者人为天之用其用无冬夏而有昼夜以日计虽用十分之七总于一年则十用其全者是谓两地而三天故天綂乎体也物为地之用其用无昼夜而有冬夏以日计虽用十分之全总于一年则十用其七者是谓三天而两地故地分乎用也
　　愚按此本上传九章干之策二百一十有六坤之策百四十有四以明阳九阴六之义而以干之余分为消息之由总以明用数之用所以有二百五十二之故也
　　天圆而地方天南髙而北下是以望之如倚葢焉地东南下而西北髙是以东南多水西北多山也天覆地地载天天地相函故天上有地地上有天
　　补注张氏衍义曰天圆如虚毬地斜隔其中西北之髙戴乎天顶故北极出地才三十六度降及东南履乎天末故南极入地亦三十六度东南多水西北多山其髙卑可见矣地势有倾峻以其体大故人居其上而弗觉西北负实东南向虚也人倚实而面虚是以天潜乎北而显乎南水发乎西而流乎东也天包地地载天天地相函以立乎太极之中而能终古不壊
　　天奇而地耦是以占天文者观星而已察地理者观山水而已观星而天体见矣观山水而地体见矣天体容物地体负物是故体归于道也
　　补注张氏衍义曰二十八宿以别分野其余列星在朝象官在野象物故观星可以知天文山起西北水聚东南两戒三条五岳四渎如支体脉络各有伦序故观山水可以知地理天奇地耦故星一而山水二也
　　愚按天之体职覆地之体职载覆载万物者天地之体而所以能覆载者一阴一阳之道也道寄于体故曰体归于道黄氏谓与首篇阴几于道同补注添出辰与土为天地之体皆未是
　　天之阳在南故日处之地之刚在北故山处之所以地髙西北天髙东南也
　　愚按此义前后屡见盖康节所尝言而门人记之有详略故并存而可以互发也
　　天之阳在东南日月居之地之阴在西北火石处之愚按经世天地四象图日即干月即兑出于东而升于南火即艮石即巽在图之西与北黄氏以方图言之则去之逺矣此节黄氏入之第四篇今移入此
　　倚葢之说昆仑四埀而为海推之理则不然夫地直方而静岂得如圆动之天乎
　　补注按天文志言天体者三家一曰周髀二曰宣夜三曰浑天宣夜絶无师说不知其状如何周髀之说以为天似覆盆以斗极为中中髙四边下日月旁行绕之日近而见之为昼日逺而不见为夜倚葢之说即周髀之术也
　　黄氏畿曰辟葢天之谬
　　天有五辰日月星辰与天而为五地有五行金木水火与土而为五
　　愚按天四象对地四象邵子本义也即五行亦以四言之故首篇云日月星辰共为天水火土石共为地此节以五辰五行对举又是一义尚书臯陶谟抚于五辰洪范一五行邵子葢本此立言
　　五行之木万物之类也五行之金出乎石也故火水土石不及金木金木生其间也
　　黄氏畿曰四象之中无金与木以物类言之地四象从坤至巽则曰飞走草木木得石气从巽至坤则曰飞走木草木得火气若夫气藏于石则有火质藏于石则有金质言金气言火其归不同而皆出于石此四象之所以无金木也
　　愚按内篇之首动之大者节邵伯子谓金出于石木生于土木者植物之一类其说详矣黄氏飞走木草木得火气之说太曲
　　金火相守则流火木相得则然从其类也
　　补注金中伏火故金火相守则流金能生水其流而为汗水之象也火藏于木故火木相得则然火能生土其化而为灰乃土之象也
　　愚按金液有水之象木灰有土之象似非相生之实然金之生水火之生土舎此又无别说故邵子亦以此言之　又四渎之水皆东归海而生于西西金方也亦金生水之一义庐陵王道升云五行皆能生物惟金不生凡山有金银铜鐡诸鑛其山必童而不生草木亦克木故也
　　又按五行之说本朝有姚澄逺论生克云土生金以自辉金生水以自丽母子相养之义以生为生者也水生木以自枯木生火以自灭火生土以自灰父子相绍之义以生为克者也水遇土而隄火遇水而息金遇火而化木遇金而断土遇木而疏君师相成之义以克为克者也土得水而润水得火而温火得金而洽金得木而利木得土而荣以此言之又祖孙相报之义以克为生者也若火生于木而焚木金生于土而鉏土土养木而木反克土水滋土而土反旺水又生即所以为克克即所以为生者也语亦可防观物外篇之九
　　黄氏畿曰以运经世观物理数第九
　　愚按此篇有世卦年卦六十图说有天地气运之数又言皇帝王霸之治言天与圣之道言圣人之权言春秋之旨
　　卦有六十四而用止六十者何也六十卦者三百六十爻也故甲子止于六十也六甲而天道穷矣是以策数应之三十六与二十四合之则六十也三十二与二十八合之亦六十也
　　黄氏畿曰六甲谓六甲子当朞之日以运经世则用年卦六十年而六甲周三百六十年而朞日周如干之大有虽六爻各十年细分之则始于鼎终大壮也甲子六十而终亦与策数合则卦之用六十固其宜矣
　　补注三十六者老阳也二十四者老阴也三十二者少阴也二十八者少阳也皆过揲之策数也
　　愚按世卦年卦皆合甲子甲午用六十之数此亦其图说也
　　自泰至否其间则有蛊矣自否至泰其间则有随矣补注此据先天图言之自泰至否其间则有蛊蛊壊也先壊乱成法而渐至于否也自否至泰其间则有随随从也能舎旧从新而渐至于泰也鲍氏发微曰泰与否相对蛊与随相对
　　黄氏畿曰自泰至蛊以有巽之消也消而不长积十有八变则为否自否至随以有震之长也长而不消积十有八变则为泰葢阳消于上而动于下者随也利阴随阳不利阳随阴君能制臣之象也况又次之以旡妄乎阴消于上而动于下者蛊也利阳蛊阴不利阴蛊阳臣能制君之象也况又次之以升乎此天地间治乱之大几也唐尧元年甲辰年卦随也经世详书肇位平阳以至庶绩咸熙泰之始也汉髙帝乙未王关中其年卦亦为随焉周平王二年壬申年卦蛊也秦得岐西以至吞灭六国否之始也周世宗己未宗训立其年卦亦为蛊焉
