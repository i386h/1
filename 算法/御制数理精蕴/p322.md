<!-- { "loadSidebar": true } -->
　　□【二方二州一部二家】盛【地隂家二火下中象大有卦】阳气隆盛充塞物窴然尽满厥意【行属于火谓之盛者小满气终于此首之初一芒种节起于此首之次二谓是时阳气隆盛充满于天地之间故万物孕姙冥冥然满其意故谓之盛盛之初一日入井宿十六度】初一盛不墨失冥德【墨谦也冥也家性为盛隂家之阳故不墨也盛而不墨故失冥之德也】测曰盛不墨中不自克也【不自克损故失德也】次二作不恃克大有【以火居火炎炎炽盛盛而不恃须时而行故可以大有万物也】测曰作不恃称德也【大有万物故得妙也】次三怀利满匈不利于公【木为火母母而怀利明为私事故不利于公也】测曰怀利满匈营私门也【不利于公故利私门也】次四小盛臣臣大人之门【四为公侯位次于五故小盛也当上臣五恐见克害重自思虑故曰臣臣王公大人四亦为门故言大人之门也】测曰小盛臣臣事仁贤也【重臣奉五故贤之也】次五何福满肩提祸掸掸【五为天子而在盛世世盛道治君德至明故何福也提持也掸掸然敬也何福持祸而自儆戒无所失也】测曰何福提祸小人之道也【五在隂首福祸混令故曰小人之道也】次六天锡之光大开之疆于谦有庆【六为宗庙故天锡也奉之以礼而在盛世故大开其疆无限极也谦以致福故有庆矣】测曰天锡之光谦大有也【谦尊而光故大有也】次七乗火寒泉至【火至热也泉至寒也以火居火故曰乗火也阳极则隂生火死则水生水火相克故寒泉至也】测曰乗火泉至祸不远也【水克于火故祸迫也】次八挹于满荧几后之倾【倾危也几近也木在火行隂家所长子盛母劳恐见荧燎故先自挹损以为后戒不戒之家后近危也】测曰挹于满几危也【木火之家近于危也】上九极盛不救祸降自天【金者干故为天天位之终故为极在盛之家故极盛也八见七盛而知自损以为后戒九以金性而盛终必消铄故祸降也】测曰极盛不救天道反也【盛极则衰道反覆也】
　　□【二方二州一部三家】居【地阳家三木下上象家人卦】阳方躆肤赫赫为物城郭物咸得度【行属于木谓之居者言是时阳气躆万物之肌肤赫然盛大包团闗郭若城郭也故万物之生皆得其数度而安其居故谓之居居之初一日入井宿二十一度】初一匪誉匪咎克守厥家【一为下人居首之始水性墨故不求声誉以继咎悔故能保家居正而已也】测曰匪誉匪咎其道常也【无咎无誉得道之常也】次二家无壶妇承之姑或洗之涂【二木子也而隂者非女则妇壶礼也居家无礼妇尚姑事上僣丈夫犹见洗濯而以涂也】测曰家无壶无以相承也【无礼之家妇不承顺于姑也】次三长防序序子克父【三为进人家道以礼长防冇序以木居木故曰序序也克能也子能兴父事有似阳乌与太也】测曰子克父乃能有兴也【子能事父故有所兴致也】次四见豕在堂狗系之迒【四金也戌为狗六为豕亦为宗庙故见豕在堂也迒迹也狗系豕迹居家之道也】测曰见豕在堂其体不庆也【庆者不以畜牲为喜也】次五舳舻调安利富贞【五为天位居中制远前后相承故以舳舻谕也土在木行为木之财故利富之正也】测曰舳舻安和顺其疆也【调安百姓在境界也】次六外其井灶三岁见背【三终也六为水故称井井灶以谕禄食也宗庙之道酒食为先故今而见外故言三嵗背也】测曰外其井灶三岁不享也【井灶见外故不享祭也】次七老夫擐车少女提壶利考家【七木之子也以八为父五为车八引于五故曰擐车也考成也壶礼也七为仲女八位过老而得仲敬故谓之少有礼之女以成家事故利考家也】测曰老父擐车其体乃庄也【利于少女故自严庄以戒慎也】次八反其几双其牝几家不防【八为老父故用几今而反之非所以养老也牝牲也防美也今而双等故家不美也】测曰反几双牝家用不臧也【老而不养故不善也】上九株生蘖其种不絶【金生木行木为金财道终数讫有财不用故木复生也穷上反下家道以兴故种不絶也】测曰株生蘖其类乃长也【株而生蘖故长也】
　　□【二方二州二部一家】法【地隂家四金中下象井卦】阳高县厥法物仰其墨莫不被则【行属于金谓之法者言是时阳气上在九天之上洞下重渊之内隂当上而微伏阳亦升而造在天之上故言髙悬物由之而生故仰其墨墨谓绳墨也动以法则故谓之法法之初一日入井宿三十五度】初一造法不法【一则金子子母之道礼法为先故言造法法者以法不法也水以平施纯阳积形法不可逾也】测曰造法不法不足用也【化之以礼不足大用法也】次二摹法以中克【摹索取也克胜也索法以中故可胜任也】测曰摹法以中众之所共也【县法于上众人之所共奉而行也】次三准绳不甫亡其规矩【矩以方物规以正圜甫始也准绳失始故法度亡也】测曰准绳不甫其用爽也【不奉于法有差贰也】次四准绳规矩莫违我施【立准在上下不敢违规矩法度君之所施臣而奉之故言莫违也】测曰准绳规矩由身行也【善事不违于上也】次五繘陆陆缾窴腹井潢洋终不得食【五为天位施法于中五土六水故以井谕繘以行缾陆窴满也缾腹满溢故潢洋也家性为法缾虽满溢不可得妄食也】测曰缾窴腹非学方也【方道也君臣相奉非可学之以道也】次六于纪于纲示以贞光【臣正于下君明于上君臣道正故纲纪正也】测曰于纪于纲大统明也【纲纪一张统御明也】次七密网离于渊不利于鳞【七为网六为渊网离于渊鳞物所害犹苛法于世百姓之疾也】测曰密网离渊苛法张也【密于时网且张于上也】次八正彼有辜格我无邪【格至也我我百姓也彼谓九也九克于八虽在法家位次当进无邪曲也】测曰正彼有辜敺而至也【敺除以正至于九也】上九井无干水直衍匪谿匪谷终于愆【衍达也愆过也九金也金生于水井之象也干以检扞于井泄取有时八者木也当谓井干金克于木故无干无干故直衍也无干之井故以谿谷谕也】测曰井无干法妄恣也【妄乱也无干之井妄自恣也】
　　□【二方二州二部二家】应【地阳家五土中中象离卦】阳气极于上隂信萌乎下上下相应【行属于土谓之应者芒种节终于此首之次四夏至起于此首次五斗指午防賔用事阳极隂生上下相应故谓之应应之初一日入井宿二十九度】初一六干罗如五枝离如【罗布也如辞也离附丽也一为水干以谕君枝以谕臣水出于泉而流百川布施于上枝离而着之如臣之附君如水之趋川也】测曰干罗如附离君也【下之奉上相附之道】次二上厯施之下律和之非则否【否不通也二为离离为文明故以厯律言之也家性为应天正之中故上下相应也厯以纪岁律以和声施于百姓奉以成务其非法者则不通也】测曰上施下和匪其肯也【律厯所施虽或非肯皆从化也】次三一从一横天网防防【防防广大也南北为经东西为纬故从横也緜终天地罗网广大故防防也】测曰一从一横经纬陈也【天地为文于王庭布流于天下也】次四援我罘罟絓罗于野至【我我万民也四为公以正义治百姓而严刑法百姓不犯之也众由禽兽絓网故言于野至也】测曰援我罘罟不能以仁也【施网为害故不仁也】次五龙翰于天贞栗其鳞【五为天位故以龙谕贞正也栗危也翰高也处尊之位正其道实以应天时居上戒危故贞栗也鳞甲正定无犯非义故翰于天也】测曰龙翰之栗极惧坠也【过五无民故惧坠矣】次六炽承于天冰萌于地【炽盛也水隂也水克于上故盛也水气升上隂动地下隂盛阳衰故隂萌生地故言于地也】测曰承天萌地阳始退也【隂当上升故阳退也】次七日彊其衰应蕃贞【应当也蕃盛也七为失志过盛则衰年高失志而日自彊政衰委贤故曰蕃正也】测曰日彊其衰恶败类也【恶以不贤败其类也】次八极阳徴隂不移日而应【极阳则隂极隂则阳如相召也不移日者隂阳之道阳微则隂极隂阳有来往不复移日须有召者而应之也】测曰极阳徴隂应其发也【不召而至故应其时而自发矣】上九元离之极君子应以大稷【稷侧也九为阳极元大也九在应家而为之终其道大极倾侧自危不安其位金刚阳讫不能治隂隂当上升委禄任贤有似尧老咨尔舜也】测曰元离之极不可遏止也【隂当上升乃不可上也】

　　太经卷三
　　钦定四库全书
　　太经卷四　　　　　　　汉　雄　撰
　　晋　范望　注
　　从迎至昆第四
　　□【二方二州二部三家】迎【地隂家六水中上象咸卦】隂气成形乎下物咸遡而迎之【行属于水谓之迎者言是时隂在物初六姤卦用事日以消阳形成于三隂息物衰向而迎之故谓之迎迎之初一日入鬼宿一度】初一迎他匪无贞有邪【五为君他为二也二者火也一为水水在水行近欲迎二火水相克故不应也五位不正故曰无贞也】测曰迎他匪应非所与并也【水火相害不可相并也】次二蛟潜于渊陵卵化之【二为甲蛟龙类也二在水下故曰蛟潜蛟潜于水产卵高陵下复于渊家性为迎气应相感然后剖化犹君臣父子以道相感精迎诚致不言而动也】人或隂言百姓和之【人为五也隂首所抑故称隂也位尊令行故百姓和之有以大舜幽耕于野言加二妃天民乃至也】测曰蛟潜之化中精诚也【中诚所感化大行也】次三精微往来妖先灵觉【三木也水之所生精诚微感不言而至子母之恩灵神也神之所感妙物为言事之妖祥神所先觉信以攘灾此之谓也】测曰精微往来妖咎徴也【咎徴虽见信攘之也】次四裳有衣襦男子目珠妇人啑钩贞【四金也水之母母子相养犹衣裳相扶也水中之金故为珠金而隂曲钩之象也四为少女金刚称男男女之道不有私议今而相目有珠钩之资非所以远嫌也衣裳有制珠钩有度虽不相交错不失其正故贞也】测曰裳有衣襦隂感阳也【侦以珠钩相感之谓也】次五黄乗否贞【五天位也在中为黄乗乗四也六隂在上四亲乗之金不合化故否以阳乗隂贞也】测曰黄乗否贞不可与朋也【君道尊贵不可与为朋友之交也】次六黄相迎其意感感【六为宗庙天地黄天地相迎则风雨时调君臣相迎则政敎以度天地相感故重感也】测曰黄相迎以类应也【黄五色推类求也】次七远之□近之棓迎父迦逅【迦逅邂逅解脱之貌也诗云见此邂逅此之谓也七为六父六水七火火近于水水则焦远于水火则炎炽焱怒故有棓击之言而在迎家故相奉迎解脱之意以相化导如父子也】测曰远□近棓失父类也【类法也水性曲直而七炎上故失其法则也】次八见血入门捬迎中廷【八为门血以谕忧捬得血则忧得贤则解家性为迎故迎贤者近于中廷以解忧也】测曰见血入门以贤自衞也【恐九克之故以七自衞也】上九湿迎牀足罦于墙屋【九金也在水之行故湿也家性为迎在内称牀亲迎内出故称足也罦覆也墙屋谕尊以卑覆尊以贵下贱有似初婚夫下妇也】测曰湿迎牀足愿在内也【亲迎所愿当内出也】
