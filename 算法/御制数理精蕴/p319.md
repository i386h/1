<!-- { "loadSidebar": true } -->
　　□【一方三州二部三家】乐【天隂家六水中上象豫卦】阳始出奥舒叠得以和淖物咸喜乐【行属于水谓之乐者春分气终此首之次五清明气起于此首之次六奥暖也叠积也言是时隂气已消阳气息上万物暖暖积滞舒生和淖百卉莫不喜乐故谓之乐乐初一日入胃宿五度】初一独乐款款及不逺【水性沦下一独在下不交于上故独乐也款款独乐貌也喜乐之事与众共之所及不逺故款款也】测曰独乐款款淫其内也【乐不及逺故淫内也】次二乐不知辰于天【火性炎上而在乐世故恒喜而未知也辰时也时于天时以生万物亦所以为乐也】测曰乐不可知以时岁也【事天以意以乐岁事也】次三不宴不雅哑咋号咷倚户【三为进人始当及时未有官爵故不宴游有雅乐也呱号咷皆忧声也三亦为户忧乐失节故倚户也先忧后喜知不雅也】测曰不宴不雅礼乐废也【忧乐不节故废之也】次四拂其系絶其纗佚厥心【四为公侯纗网也佚乐之家不谨礼节故有网系之事金性刚直拂而去之上辅于五故其心佚】测曰拂其系絶纗心诚快也【得伸臣节故心快也】次五钟鼓喈喈管哜哜或承之□【喈喈和声也哜哜忧悲也五为天子当摠理万机乐而无节有似商纣牛饮长夜衰承忧兴终以失位也】测曰钟鼔喈喈乐后悲也【极乐忧兴故乃后悲也】次六大乐无间民神禽鸟之般【般乐也宗庙之中神人以和故大乐也天位施絶血食不供圣体不继故称民神与禽鸟为乐也】测曰大乐无间无不怀也【懐思也思宗庙之中事神明也】次七人嘻鬼嘻天要之期【七为失志鬼以谕明嘻笑乐之貌也家性为乐故有嘻笑之驩失志道穷故要之以期也六为七鬼水王而火死也】测曰人嘻鬼嘻称乐毕也【早宜自乐水盛火衰而天期讫也】次八嘻嘻自惧亡彼愆虞【八木也到秋而惧故先嘻嘻也愆过也过虞不戒故亡也】测曰嘻嘻自惧终自保也【保安也而常自戒则自救忧患之道而终自安也】上九极乐之几不移日而悲则哭泣之资【九为极家性为乐乐极忧兴故哭泣资忧哀之貌也易曰赍资涕洟此之谓也穷上反下灾在下旬故移日而悲哀也】测曰极乐之几信可悔也【忧咎一至悔何及也】□【一方三州三部一家】争【天阳家七火上下象讼卦】阳气汜施不偏不颇物与争讼各遵其仪【行属于火谓之争者言阳气汜施于上无私于下故万物争讼而长各遵其仪容故谓之曰争争之初一日入胃宿九度】初一争不争隠防【水性柔顺故争为不争以正国卑以致髙隠冥也】测曰争不争道之素也【争居下流道之美素也】次二吓河臞【吓虚也臞耗也河为水百川所聚二者火也而在火行为火所干故虚耗也】测曰吓河之臞何可也【火水相害不可怙恃也】次三争射龈龈【龈龈戏笑之貌也三为进人进德修业在于大射君子心争终无防恨故龈龈戏笑也】测曰争射訚訚君子让邻也【揖让而升故让邻也】次四争小利不酋贞【贞正也酋就也四金也金以木为利火世炎上利以逺及三则退故曰不就不就小利故贞也】测曰小利不絶正道乃昬也【小利为争故正道昬乱也】次五争于逵利以无方【五处中位故称逵逵九达道也五为天子执德中也】测曰争于逵争处中也【三欲射上为四所抑故争处中之位】次六臂膊胫如股脚防如维身之疾【防大也枝大于榦臣大于君皆为疾也六为宗庙下之所奉而在争世不降礼让故为疾也】测曰臂胫如股臣大隆也【君微臣盛是国之疾也】次七争干及矛防用亨于王前行【干盾也矛戈也防甲也亨通也七为戈兵而在争家动作则争被甲荷戈以御不善故利用通王之前道】测曰干矛之争卫君躬也【诗云伯也执殳为王前驱此之谓也】次八狼盈口□在其后【八东方寅为虎故称狼亦贪狼之意也虽当贪狼求盈口之食犹见谋活也故矢攻在后七为弓弩以八为狼也】测曰狼盈口不顾害也【狼贪不已弓矢在后不顾其害也】上九两虎相牙知掣者全【九八俱为虎故称两虎也家性为争金木相害两虎之争势不俱生两君之争势不俱立其知命者可以得全矣金王木死故命有所在也】测曰两虎相牙知所制也【虽当俱争宜知彊所制服也】
　　□【一方三州三部二家】务【天隂家八木上中象蛊卦】阳气勉务物咸若其心而摠其事【行属于木谓之务者言阳气已布劝勉万物及时长大咸同其心而摠其事故谓之务务之初一日入胃宿十四度】初一始务无方小人亦用罔【在务之初故言始也无方无常方也水出于泉而流百川故无常也防谓小人之知未知所向犹泉初发然也隂家之阳故称小人也】测曰始务无方非小人所理也【无方之务非小人之所能理也】次二新鲜自求珍絜精其芳君子攸行【二为火故称新鲜新鲜清洁之貌也求之于已故自珍也隂家之隂故称君子攸所也精其芬芳所行以道故曰君子攸行也】测曰新鲜自求光于已也【守道治身光由已出也】次三不拘不掣其心腐且败【三在木行隂家之象宜自抑损制从于隂而自推本二木重生故不拘也宜制不制故曰心败也】测曰不拘不掣其体不全也【临事纵心不拘体制故败不全也】次四见矢自升利羽之朋盖戴车载【四为金故称矢矢而自升羽之力也羽金朋合乃后而飞犹君臣同心乃驰风化也四为公侯故称盖车车之载物犹君子之济世也易曰君子得车尚可载也此之谓也】测曰矢及盖厥道然也【然犹是也济世之君故乃是其道也】次五蜘蛛之务不如蚕之緰【五为天子而在隂家有务之名无益于世五亦为裸故称蜘蛛蜘蛛有丝虽其勉务非人所用则不如蚕一緰之利也】测曰蜘蛛之务无益人也【隂家之阳无益于世人也】初六华实芳若用则藏若【臧善也若顺也六为隂尊宗庙之道既华而实故善顺也】测曰华芳用臧利当年也【奉之以数年夀得其当也】次七丧其芳无攸徃【攸所也往火之所务焚烧山林不别嘉卉故丧其芳也芳而见丧往复何之故无所往也】测曰丧其芳德以衰也【七为失志故德衰也】次八黄中免于祸贞【贞正也八为上中在中曰黄家性为务务德与和则祸不能害也祸不能害故正也】测曰黄中免祸和以正也【居中免祸行所致也】上九务成自败雨成自队【金生水故为隂家之阳小人之道家性为务务本虑始积小求高便乃求成故雨队也】测曰务成自败非厥命也【速则不达非天命所祐也】
　　□【一方三州三部三家】事【天阳家九金上上亦象蛊卦】阳气大冒昭职物则信信各致其力【行属于金谓之事者言阳气大覆于万物之上以明其所生职各自信于时节而生长致其力以成生民之业故谓之事事之初一日入宿四度】初一事无事至无不事【一水也昼夜不休故言至无不事也有事而云无事不德其功也性当归下子母相长故无有事于世也】测曰事无事以道行也【不言其功道大行也】次二事在枢不咨不□丧其哲符【枢始也二为平人始不咨诹为一所克以至于败故言丧其符也】测曰不咨不诹其知亡也【事不咨于谋故乃亡也】次三时往时来间不容【三为春春秋冬夏四时来往气数相袭不容毫厘也】测曰时往时来不失趣也【四时来往不失天地之趣也】次四男女事不代之字【四隂也而金居之金者干故言男在隂之位故男女事也男而女事犹为不宜况于字育故不代也】测曰男女事非厥务也【男之代女非其务也】次五事其事王假之食【五为天位处于中央政事所由不违于道为天所祐故先王假之以福禄也】测曰事其事职所任也【政事由上故任其职也】次六任大自事方来不救【宗庙之道先祖所居故任大也自事以福故言方来不以其道神弗恤也】测曰任大自事奚可堪也【鬼神不救不可堪也】次七丈人扶孤竖子提壶【七为祖父故称丈人丈人丈夫之人五则其孙介于大川不近于母故宜扶育也壶礼也竖子谓九也金为火孙故称竖也提用也金宜克木今用礼让不相克害以成事家相扶之道也】测曰丈人扶孤小子知方也【万礼法也用礼于六故以释九不克八也】次八男女事十年不诲【诲教也八为长男而在隂位故女事也十隂数也年岁终也以男为女故终岁不敎也】测曰男女事终家不亨也【男女易位家道不通也】上九到耳顺止事贞【贞正也到耳逆闻也顺行也九在事家而为之终终行时事虽有逆闻之言亦顺其道而行之也不以言先而举于人唯正是与故正也】测曰到耳顺止逆闻顺行也【逆闻顺行随事宜也】
　　太经卷二
<子部,术数类,数学之属,太玄经>
　　钦定四库全书
　　太经卷三　　　　　　　汉　雄　撰
　　晋　范望　注
　　从更至应第三
　　□【二方一州一部一家】更【地阳家一水下下象革卦】阳气既飞变势易形物改其灵【行属于水谓之更者清明节终于事首之上九谷雨气起于此首之初一斗指辰姑洗用事言阳气上在天中故言既飞万物洪舒变形易体改其灵曜故谓之更更初一日入昴宿九度】初一冥化否贞若性【水居阳家故冥冥者未有所见故否水性流行故言若性若水之性故贞也】测曰冥化否贞少更方也【方当发行必改其常处也】次二时七时九轸转其道【二与七合为九金也金王则火死道数相害故轸转也家性为更更而得道故言时也】测曰时七时九不失当也【金火相避故不失于当也】次三化白于淄【三春为青木到秋则白故言化白在隂之中故言淄淄黒也家性为更展转其道故色变也】测曰化白于泥变不明也【变白为黒故不明也】次四更之小得用无不利【四阴位也阴称小金为利隂中之利故小得也更而小得故无不利也】测曰更之小得民所望也【改更而利故百姓之所瞻望也】次五童牛角马不今不古【五为天位以道化民马童牛角是其常也家性爲更更而颠倒盖非其宜既不合今亦不合古古今不合宜于之更也】测曰童牛角马变天常也【更物之性而为治术非天常道也】次六入水载车出水载杭宜于王之更【六为宗庙重阴所在下之所奉唯谨唯敬家道变改车杭易位宜在更世以求正故言宜于王之更也】测曰车杭出入其道更也【水车途船宜更道也】次七更不更以作病【火焚宿菜以殖嘉谷更之道也宜更而不更嘉谷之病也】测曰更不更能自臧也【而自否臧之道也】次八驷马跙跙而更其御【八为东方其宿值房房为天驷故曰驷马也跙跙不调也马而不调故更御也】测曰驷马跙跙更御乃良也【更以得善故良也】上九不终其德二岁见代【九在更家而为之终终始以得则不代也三者数终九亦为极极上反下宜于更之故曰见代也】测曰不终之代不可长也【不终其德何可长也】
