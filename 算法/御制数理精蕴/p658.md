<!-- { "loadSidebar": true } -->
　　黄氏畿曰既无心过则言之扵口为善言行之扵身为善行又何难之有得若人而与之语心则处变行权不失常经者皆太极之全体大用也故无心过者惟尧舜可以当之　又按邵子所取卦象皆有意存焉言垂衣裳而天下治者至再盖以尧舜受命徳合乾坤故也言顺乎天而应乎人者亦至再非以汤武改命有革之象欤革属离者也及言伊尹则取象扵坎皆次扵乾坤焉徳降而功故也言周公则取象豫之坤坤臣道也迹虽摄命心则纯乎臣道云尔言五伯则取履之干摄命行天子事几扵改物非太隂变阳之象欤
　　愚按此承上尚言尚行而归之扵心虽若泛泛言之实所以立经世之君极也
　　观物内篇之八　　六节
　　仲尼曰韶尽美矣又尽善也武尽美矣未尽善也又曰管仲相桓公霸诸侯一匡天下民到于今受其赐微管仲吾其被髪左袵矣是知武王虽不逮舜之尽善尽美以其解天下之倒悬则下扵舜一等耳桓公虽不逮武之应天顺人以其霸诸侯一匡天下则髙扵狄亦逺矣以武比舜则不能无过比桓则不能无功以桓比狄则不能无功比武则不能无过汉氏宜立乎武桓之间矣邵氏伯温曰此言帝王之异伯之扵王固逺然亦有功扵时故圣人犹取之汉不纯乎王而杂乎伯者也舜武皆圣人也所以异者时不同故也
　　黄氏畿曰武王解天下之倒悬其功大其过小犹不失为圣人桓公正天下之左袵其功大其过亦大髙狄一等得为贤者幸矣汉之兴也固亦解天下之倒悬也则其迹拟扵周武徒以其心论之不纯乎王而杂乎霸无以大异扵齐桓故曰立乎武桓之间则是武之下桓之上也三代而下得国之正者莫如汉故此篇首论之
　　愚按此亦发眀经世三篇之意也首从舜武桓以及汉氏而以汉为主故下文専言汉代秦之事
　　是时也非防天下民厌秦之暴且甚虽十刘季百子房其如人心未易何且古今之时则异也而民好生恶死之心非异也自古杀人之多未有如秦之甚天下安有不厌之乎夫杀人之多不必以刃谓天下之人无生路可移也而又况以刄多杀天下之人乎
　　邵氏伯温曰人君所恃以安者人心而已人心一去一夫而已故书谓之独夫纣也得民心以仁失民心以不仁仁者好生不仁者好杀以虐政杀之以白刃杀之其杀一也然白刃之所杀犹有能免者虐政之所杀则无所逃矣故虐政甚扵白刃谓天下之人无生路可趋也况又加之以白刃杀之耶扵是时也天下之生灵坠扵涂炭可知之矣
　　黄氏畿曰此言经世之君自秦而汉循世之序也汉髙之扵齐桓其积累之逺虽不及而成就之速则过之适防其时耳
　　愚按此言秦之所以失也而曰古今之时则异正醒一语见其为观古今之意也不可以闲文目之
　　秦二世万乗也求为黔首而不能得汉刘季匹夫也免为元首而不能已万乗与匹夫相去有间矣然而有时而代之者谓其天下之利害有所悬之耳天之道非祸万乗而福匹夫也谓其祸无道而福有道也人之情非去万乗而就匹夫也谓其去无道而就有道也万乗与匹夫相去有间矣然而有时而代之者谓其直以天下之利害有所悬之耳
　　邵氏伯温曰利民则匹夫可以为元首害民则元首欲为匹夫而不能利害之间如此可不畏哉天之祸福视民之去就民之去就视君之仁与不仁君之仁与不仁在乎利民害民而已人君始扵利民害民而天之祸福卒及其身及其子孙可不畏哉
　　黄氏畿曰有土之君不必自谓得天天之聪眀眀威皆自我民者耳故好生而利民天亦好之天之所福即人情之所就者也好杀而害民天亦恶之天道之所祸即人情之所去者也天人一而已矣何择乎匹夫万乗哉择乎有道无道则直以利害相悬之故耳由此观之非髙帝能用其臣亦非子房善蔵其用也除秦苛政约法三章入关之初天人已交与之矣愚按此作两层申眀见秦失汉得间不容发仁虐之异决乎得失之几然上一层已结秦汉之案矣天之道以下又反覆言之者非但眀天道之在民情正以见悬古可以鉴今故但泛泛言之不复言及秦汉盖古今兴废一时皆在眼中乃观物之夲指也
　　日既没矣月既望矣星不能不希矣非星之希是星难乎其光矣能为其光者不亦希乎汉唐既创业矣吕武既擅权矣臣不能不希矣非臣之希是臣难乎其为忠矣能为其忠者不亦希乎
　　邵氏伯温曰忠臣之节见扵危难故曰不亦希乎黄氏畿曰此言经世之臣自汉而唐亦循世之序也日为太阳象君月为太隂象后星为少阳象臣下日之没犹汉祖唐宗之既丧也月之望犹吕雉武曌之方张也星之希犹臣下之难乎其为忠也
　　是知任天下事易死天下事难死天下事易成天下事难茍能成之又何计乎死与生也如其不成虽死奚益况其有正与不正者乎与其死扵不正孰若生扵正与其生扵不正孰若死扵正在乎忠与智者之一择焉死固可惜贵乎成天下之事也如其败天下之事一死奚以塞责生固可爱贵乎成天下之事也如其败天下之事一生何以收功
　　邵氏伯温曰任天下之事易扵死天下之事死天下之事易扵成天下之事故圣人贵成天下之事而不计乎死与生也生而败天下之事生以奚益死而不能成天下之事死以奚益生也死也君子未尝有所择所择者正与不正而已不正而死不若正而生不正而生不若正而死君子无求生以害仁不贵乎茍生以败天下之事也有杀身以成仁贵乎成天下之事而死之以正也至扵死则非君子之所得已不得已而死死而能有所成则死犹生也故君子必死之虽然惟圣人无死地无死地者不独能知几而又且见扵未也如舜不为象所害孔子不为匡人桓魋所杀是也茍不能见扵未萌不幸而至扵难权轻重而义有所在死其所当死亦圣人之所许也后世之人不眀义理不择所事而死扵其难者有之矣是特犬马之忠而已比之卖主以为利者固有间然皆不得其死者也呜呼君子之出处所与所事可不择哉黄氏畿曰忠者不难扵死而难扵择智者不难扵择而难扵死使其能择扵死生之际常得其正者而居之则是忠智两尽生必有以收功死必有以塞责其视徒生徒死者相去万万也
　　愚按此论死事成事之难易与死生之正不正视乎其忠与智之所择意在承上节吕武之乱为其臣者甚难起下文二臣之忠且智而古今处难为之时定死生之案者俱当以此为权衡矣
　　噫能成天下之事又能不失其正而生者非汉之绛侯唐之梁公而何微斯二人则汉唐之祚或几乎移矣岂若虚生虚死者焉夫虚生虚死者譬之萧艾忠与智者不由乎其间矣
　　黄氏绛侯元大徳夲作留侯误
　　邵氏伯温曰绛侯梁公扵汉唐其功大矣古之成大事者不务为区区之小忠以投人之耳目志扵逺者大者而已
　　黄氏畿曰吕武之际难乎其为臣矣而绛侯周勃梁公狄仁杰天下之事由我而成且不失其正而生焉此其为忠与智视处身扵虚生虚死之地者岂可同年而语哉前二篇及此篇皆经世大事当其位而能善处则天道之变王道之权也
　　愚按此以能成其事而不失其正为忠且智独归之绛侯梁公与前篇以伊尹周公并论同意盖举其扵难处之防能成大事者言之而他可知也萧艾草也诗王风彼采萧兮彼采艾兮　黄氏以经世之君臣言扵夲篇大指独为得之
　　观物内篇之九　　七节
　　仲尼曰善人为邦百年亦可以胜残去杀诚哉是言也自极乱至扵极治必三变矣三皇之法无杀五伯之法无生伯一变至扵王矣王一变至扵帝矣帝一变至扵皇矣其扵生也非百年而何是知三皇之世如春五帝之世如夏三王之世如秋五伯之世如冬如春温如也如夏燠如也如秋凄如也如冬冽如也
　　邵氏伯温曰变极乱为极治亦必有渐故必至扵三变也古者谓三十年为一世天时人事更一世则变世变至扵三则几百年也皇帝王伯春夏秋冬其时如此温燠凄冽其变如此
　　黄氏畿曰此又总前三篇大意而示人以经世之道言三变者自极乱至扵极治其间有小康焉一变而三十年三变而曰百年举大数言也以五伯而望三王虽三王亦可谓之极治而其间不无小康之时矣以五伯而望五帝则五帝固可谓之极治而其间亦不无小康之时焉善人积功累行以至扵生盖无生之后不得不以其渐耳此所以三变而自伯至扵皇也温其如春则必无杀矣冽其如冬则必无生矣燠其如夏则生而杀也凄其如秋则杀而生也天之扵时也必自春三变而至扵冬以见其杀物之不骤也自冬一变则即至扵春矣以见其生物之至鋭也囬斡之神如此岂善人所能知必有圣人之造化而后可以合昊天之造化故曰朞月而已可也三年有成愚按此承上二篇之意而归之于道道归之伦而末归之人先以为邦百年引起至道意不重善人之胜残去杀重在百年三变三变意亦自孔子一变至鲁一变至道来
　　春夏秋冬者昊天之时也易书诗春秋者圣人之经也天时不差则嵗功成矣圣经不忒则君徳成矣天有常时圣有常经行之正则正矣行之邪则邪矣邪正之间有道在焉行之正则谓之正道行之邪则谓之邪道邪正由人乎由天乎
　　邵氏伯温曰天时圣经其道一也嵗功君徳由此而成也君子则正小人则邪邪正在人而所以使邪正之得行则在天故曰由人乎由天乎然君子小人正道邪道犹天之有消息盈虚消息盈虚莫非天也虽曰天亦由乎人也故圣人独责扵人尽人事而后可以言天也茍一切归之扵天则人事废矣
　　黄氏畿曰张氏行成曰夫道一而已矣天以一主四时阳以统隂则无不正道二仁与不仁而已矣地以二主四维隂不从阳则不仁而不正此道所以有邪正也为邪人行邪道谁之过欤曰人也非天也致中和则内阳而外隂内君子而外小人世道日升而礼乐日以隆不中不和则内隂而外阳内小人而外君子世道日降而礼乐日以汚由此言之果人也非天也
　　愚按天时圣经见第三篇时在天经在圣而行之则皆在人行有邪正而道之邪正分焉此道如孔子曰道二之道犹言有此两路一正一邪曰由人乎由天乎谓由人也
　　天由道而生地由道而成物由道而形人由道而行天地人物则异也其扵由道一也夫道也者道也道无形行之则见扵事矣如道路之道坦然使千亿万年行之人知其归者也
　　邵氏伯温曰万物莫不由之之谓道天地人物皆由乎道者也道无形迹故名之曰道以谓如道路之道名之曰道则已在乎形迹之间矣然则道果何在乎易曰一隂一阳之谓道孟子又曰道若大路然使天下之人由此而求之也既由乎道则知所归矣愚按此申眀道之义分两层以形上之道言则天地人物莫不在道中所谓道生天地天地生人物者此也及理着扵事则自形上而形下自性所率而为人所由所谓道若大路然见之于事亦不可不谓之道也人无古今行之而皆知其所归故曰由人而不由天也
