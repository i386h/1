<!-- { "loadSidebar": true } -->
　　黄氏畿曰正音律数者言音不言声声在其中也言律不言吕吕在其中也葢音即吕律即声也以天之十声言之如多良千刀妻宫心之类则行至于七而止其三数则无声而无字是以止而不行也以地之十二音言之如古黒香花卜东乃走思之类则行至于九而止其三数则无音而无字是以止而不行也上言行至于七而止举声以见音也下言日出寅而入戌举音以见声也葢天之十干必乘乎地之十二支而运于昼夜其自甲寅而始者必至壬戌而终其癸亥甲子乙丑则属于不行而止之数也然不言行至于九顾曰行至于七而止者以天之干数乘地之支数每十而去其三则七但言七而不言九地从天也若夫生物之数自草木萌动至地始冻以日计之当得二百五十六其余一百四日则物不能生犹之一日之有三时焉此其数非不行也数虽行而人不见也
　　补注正音律数如黄钟为宫太蔟为商姑洗为角防宾为变征林钟为征南吕为羽应钟为变宫故经世图日四位月四位星四位辰四位皆七声是也葢天地之数始于一终于十夏至之日出寅入戌凡六十刻兼余分之一庶几乎十之七也程子有言尧夫尝穷味有一万八千六百色有一万八千六百独声之数只得子半葢声阳也只于日出地上得数到日入地下遂数不行也
　　愚按此下三节皆声音唱和图说也按图求说其义乃晰
　　韵法辟翕者律天清浊者吕地　先闭后者春也纯开者夏也先开后闭者秋也冬则闭而无声　东为春声阳为夏声此见作韵者亦有所至也衘凡冬声也大全原本三节不相属
　　补注音有开闭所以和律声有清浊所以唱吕按经世四象体用之数图声属日月星辰相因得一百六十字以次唱地之音音属水火土石相因得一百九十二字以次和天之声其中之●■即所去之体数也其余所取之用数也体数三百五十二一年三百六十除閠之数也用数二百六十四自寅至戌生物之数也以一百一十二声一百五十二音更唱递和各得一万七百二十四为万物之数也按韵书东方喉声先闭后开于时为春南方齿声纯开于时为夏西方舌声先开后闭于时为秋北方唇声则闭而无声于时为冬
　　黄氏畿曰辟音之者也翕音之抑者也音属地而曰律天者以地之音和天之声故以律天为言也清声之轻者也浊声之重者也声属天而曰吕地者以天之声唱地之音故以吕地为言也春夏秋冬即开发收闭之谓但言辟翕之音不言清浊之声者音由声起茍逹其音即逹其声矣有所至谓至于理也不举某为秋声但举衔凡为冬声者欲学者以类求而自得之
　　阳主辟而出阴主翕而入
　　补注自震至干为辟而出自巽至坤为翕而入黄氏畿曰是故声以辟唱则音以清和之声以翕唱则音以浊和之
　　阴阳生而分二仪二仪交而生四象四象交而成八卦八卦交而生万物故二仪生天地之类四象定天地之体四象生八卦之类八卦定日月之体八卦生万物之类重卦定万物之体类者生之序也体者象之交也推类者必本乎生观体者必由乎象生则未来而逆推象则既成而顺观是故日月一类也同出而异处也异处而同象也推此以徃物曷逃哉
　　补注四象生八卦当作四象生日月
　　补注日有十二时月有三十日日顺天而行一日而一周则以初出为震半天为兑中天为干月逆天而行一月而一周则以初生为震上为兑既朢为干天悬象着明莫大乎日月观乎日月则天地万物皆可知矣
　　黄氏畿曰逆推之有以知其所自生顺观之有以见其所自成天下之物巨细不同无能出此范围之外者
　　愚按此节分二截看首言物类之生各有其体类者生之序以下言推测物理之道也天下之理数不外阴阳五行邵子言二仪四象八卦理则一也二仪之生即有动静循环之义故以下皆言交交而后生也二仪生天地之类干为阳坤为阴也四象定天地之体所谓日月星辰共为天水火土石共为地也四象生日月之类日太阳月太阴也八卦定日月之体先天离为日坎为月经世干为日兑为月也八卦生万物之类干为马坤为牛之属也重卦定万物之体合二篇之策万有一千五百二十当万物之数也由二而四而八而六十四故曰生之序一物有一物之体由八卦之象相交而生犹五行之相为生尅也故曰象之交推类四句正推测物理之精义本乎生由现在之物而逆推所自来由乎象因现前之物而顺推其所终按邵子遇事能前知一日问程伊川今年雷起甚处伊川云尧夫怎知某便知又问甚处起伊川曰起处起尧夫愕然此推测天地风雷之义也或问康节数学朱子曰自是有此理有生便有死有盛必有衰云云此推测万物之义也详见内篇之十二然则邵子之以前知称者其数学之详虽不传而大略具此矣日月一类以下即日月以例其余此类字与前不同前言类此言一类类中之相同者也同出异处同象补注言日月之行者得之
　　天变时而地应物时则阴变而阳应物则阳变而阴应故时可逆知物必顺成是以阳迎而阴随阴逆而阳顺补注按先天八卦自震至干是阴变阳应而时可逆知也自巽至坤是阳变阴应而物必顺成也
　　黄氏畿曰时可逆知者言春必知有秋言夏必知有冬物必顺成者非藏则不生非长则不成阳迎阴随自地之应物者言阴逆阳顺以天之变时者言愚按此明天地时物消息相应之理变应之道已见二篇元亨利贞三节此则以推测言之天一气也变为春夏秋冬之四时而地以物之生长収藏应之故言天者言时言地者言物而言物之生息者即必以时之消长也时自冬至以前由暑而寒阴之盛也然动静相循至冬至以后阳气日滋是以阴变而阳应物自冬至以后由藏而生阳之动也而生后必长渐至収藏是为阳变而阴应逆与易逆数也之逆同时即春时即知有夏有秋是可逆知也物即生后即知必长而成是以顺成也迎随云者渔樵问对云火之性能迎而不能随故灭水之体能随而不能迎故热迎有逆之义随即顺之意此二句申明上文无截然为阴为阳之理也
　　有变则必有应也故变于内者应于外变于外者应于内变于下者应于上变于上者应于下也天变而日应之故变者从天而应者法日也是以日纪乎星月防于辰水生于土火潜于石飞者栖木走者依草心肺之相联肝胆之相属无他变应之道也
　　补注天变而日应之如天变为春而日以温应之天变为夏而日以燠应之之类是也故凡变者从天而应者法日也星也辰也土也石也木也草也肺也肝也变之道也日也月也水也火也飞也走也心也胆也应之道也鲍氏发微曰变者从天天左行而日移一度应者法日日右行而天应一度皆左右相应也日纪乎星干离也月防乎辰兑震也水生于土坤坎也火潜于石艮防也皆上下相应也飞者栖木离艮也走者依草震坤也心肺相联干防也肝胆相属兑坎也皆内外相应也
　　愚按此承上文变应而言变于内四句正言变之必应天变日应言变应之义日纪四句以八卦言之飞者二句逺取诸物心肺二句近取诸身日纪乎星日行一度则以一星纪之厯家所谓躔度星也月会于辰月行一舎其相防之次谓之辰也以上三节皆言推算之理其何以变何以应当时必得其详今亦不可知矣
　　本乎天者亲上本乎地者亲下故变之与应常反对也补注上章日纪乎星月防乎辰是本乎天者亲上变于上而应于下者也水生于土火潜于石是本乎地者亲下变于下而应于上者也
　　黄氏畿曰动物体虽横其首必在上本乎天者也植物体虽纵其根必在下本乎地者也干兑防坎在上坤艮震离反对自下应之坤艮震离亦然
　　阳之类圎成形则方阴之类方成形则圆
　　补注张氏衍义曰阳之类圆天类也成形则方交于地而成也阴之类方地类也成形则圆交于天而成也故胎卵圆而形体方根荄方而枝叶圎
　　得天气者动得地气者静
　　黄氏畿曰植物静矣而春夏发生得天气而动秋冬零落得地气乃复静焉动物动矣而暮夜宿止得地气而静旦昼运动得天气乃能动焉惟人亦然亦动物也
　　在人则乾道成男坤道成女在物则乾道成阳坤道成阴
　　黄氏畿曰人合阴阳刚柔而总有之故全且贵动物偏于阴阳植物偏于刚柔
　　愚按此节黄氏入第四篇今移于此
　　生生长类天地成功别生分类圣人成能
　　补注生羣生长庶类者天地之成功也别其生分其类圣人所以成天地之能也
　　愚按此节黄氏入第二篇今移于此
　　阳交于阴而生蹄角之类也刚交于柔而生根荄之类也阴交于阳而生羽翼之类也柔交于刚而生枝干之类也天交于地地交于天故有羽而走者足而腾者草中有木木中有草也各以类而推之则生物之类不过是矣走者便于下飞者利于上从其类也
　　黄氏畿曰阴阳天也而走飞生焉刚柔地也而草木生焉此其正者也若阴阳柔刚互相交则羽者能飞兼能走也足者能走兼能腾也走则有足而驰腾则无羽而飞矣草中有木根荄而又枝干也木中有草枝干而又根荄也又各以类而推之走之草毛之深者狐貉之类是也走之木骨之修者猿猱之类是也飞之草羽之弱者翡翠之类是也飞之木翼之劲者雕鹗之类是也草之走蔓之延者瓜匏之类是也草之飞根之浮者萍蓬之类是也木之走根之逸者茯苓之类是也木之飞枝之袅者杨栁之类是也走者便下阴为主也飞者利上阳为主也亦其类则然愚按汉董子云予之齿者去其角傅之翼者两其足格物之学所宜防防　又鸟兽有胎生卵生之异九窍者胎生故牛羊犬马以形交八窍者卵生故龙蛇鱼鸟以气接亦各以其类也
　　动物自首生植物自根生自首生命在首自根生命在根
　　黄氏畿曰气从口入首之所在即命也形由甲出根之所在即命也
　　愚按此命字以气言动物伤其首植物戕其根则命倾矣就其生言之草木倒生飞走横生惟人象天地上冠下履所以为万物之灵　又庐陵王道升云植物去皮皆死气在外也动物伤内则死神在中也神与气之所在一戕则无生理语亦可防
　　体必交而后生故阳与刚交而生心肺阴与柔交而生肝胆柔与阴交而生肾与膀胱刚与阳交而生脾胃心生目胆生耳脾生鼻肾生口肺生骨肝生肉胃生髓膀胱生血故干为心兑为脾离为胆震为肾坤为血艮为肉坎为髓巽为骨泰为目中孚为鼻既济为耳颐为口大过为肺未济为胃小过为肝否为膀胱
　　补注人合天地而生心生目胆生耳脾生鼻肾生口目耳鼻口四者皆见于外故心胆脾肾四脏皆属乎天肺生骨肝生肉胃生髓膀胱生血骨肉髓血四者皆隐于中故肺肝胃膀胱四腑皆属乎地
