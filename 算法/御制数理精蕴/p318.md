<!-- { "loadSidebar": true } -->
　　□【一方三州一部二家】进【天隂家二火下中象晋卦】阳引而进物出溱溱开明而前【行属于火谓之晋者言阳气引万物而长溱溱然日以舒布开明而前谓之进进之初一日入奎宿一十五度】初一冥进否作退母【水在火行家性为进而火在前见害而退故作退母也水为防故冥进也】测曰冥进否邪作退也【以道不正故退之也】次二进以中刑大人独见【刑法也二为平人家性为进进必以法故言进以中刑也进必以法故称大人大人有独见之明故言独见也】测曰进以中刑刑不可外也【进以中刑故不外之也】次三狂章章不得中行【三为进人家性为进进不得中故章章也三亦为出出而失道故谓之狂也】测曰狂章章进不中也【进而失道故不中也】次四日飞县隂万物融融【日君子也县消也隂小人也四为公侯故称日也隂中之日列国之君知非天子也君子而消小人太平之道也太平之道万物茂壮故曰融融也】测曰飞县隂君道隆也【万物得所故隆盛也】次五进以欋防或杖之扶【欋防附离也五为天子而在进世当以圣道附离于臣臣则尽忠辅佐于上故曰或杖之扶扶助也】测曰进以欋防制于尊也【五位至尊众所宗制也】次六进以高明受祉无疆【高明五也高明之君奉祠神灵齐戒尽敬不失礼仪故受祉福无疆界也】测曰进以高明其道迂也【福及子孙甚迂逺也】次七进非其以咎窒耳【七为失志故进非其以也君子之道思患改过乐闻所恶咎塞耳非所以为贤也】测曰进非其以毁滋章也【恶闻其咎咎日多也】次八进于渊君子用船【八木也木而进渊知为船以济水犹君子之济民也】测曰进渊且船以道行也【进渊得船以其道也】上九逆凭山川三岁不还【九为上山故逆也　终也家性为进进而不已故终岁也山川高险终岁不还以谕难也】测曰逆凭山川终不可长也【不可久长者也】
　　□【一方三州一部三家】释【天阳家三木下上象解卦】阳气和震圜煦释物咸税其枯而解其甲【行属于木谓之释者惊蛰节终此首次二春分气起于此首次三斗指夘夹钟用事震动也圜阳气形势也煦暖也谓阳气温暖万物咸税枯解甲而生于太阳之中也故谓之释释亦解也释之初一日入娄宿三度】初一动而无名酋【酋西方也水为金子孝子之道无所成名归功于母故曰无名酋也】测曰动而无名不可得名也【归功于母不可名有也】次二动于响景【火之然也不风不盛盛则景耀而声故言动于响景也】测曰动于响景不足观也【声而不音何足听也】次三风动雷兴从其高崇【三在东方震巽之位故称雷风风动于下雷发于地上归于天二在其上可髙而尊故称高崇也】测曰风动雷兴动有为也【风雷动物为天下作用也】次四动之丘陵失泽朋【四为泽朋类也五为土土为丘陵也去四即五故动之以丘陵也以谕于人去卑即尊去泽之陵也】测曰动之丘陵失下危也【处高失旧故危之也】次五和释之脂四国之夷【和脂谕濡协也五在释家而处天位动以濡协于邻国以平四方故言四国之夷夷平也】测曰和释之脂民説无疆也【以和得民故说也】次六震于廷丧其和贞【贞正也六为宗庙五在六下故言于廷震怒也五以和顺和平四国当归功先神告成祖考家性为释唯解而已神怒民怨故丧其和正也】测曰震于廷和正俱亡也【先和后怒故皆亡也】次七震震不侮濯潄其訽【七为失志而自震怒不侮于人虽见訽怒垂自解释如濯漱垢辱去其秽也】测曰震震不侮解耻无方也【见侮而解无常辱也】次八震于利巅仆死【六七八皆称震者震动也六为母而生八八相假威势故皆称震也九为金金为利动欲之九为金所克故巅死也】测曰震于利与死偕行也【行财利之事死之原也】上九今狱后谷终说桎梏【说解也九为极极于刑狱故桎梏也家性为释虽其见狱终必解释也故用説桎梏也谷善也先狱后善故离于难也】测曰今狱后谷于彼释殃也【殃谓七也火为金殃九复于一水释火也】
　　□【一方三州二部一家】格【天隂家四金中下象大壮卦】阳气内壮能格乎羣隂攘而防之【行属于金谓之格者阳气内壮格拒羣隂也攘防而上故谓之格格之初一日入娄宿八度也】初一格内善失贞类【贞正也内善亲属之善者家性格乖不与贤者共治其亲之善者各自奔亡若微子去纣也】测曰格内善不省也【失其亲属故中外之亲不见循理也省循省也】次二格内恶幽贞类【恶谓一也一在于内一水二火来克于二故言内恶若恶亲也亲之恶者格而去之以明正道无所阿也】测曰格内恶幽贞妙也【妙美善也不阿其亲正道之妙也】次三裳格鞶钩渝【革带曰鞶钩所以属鞶也渝解也裳垂其带故钩解也三在下体下体之带故言裳也】测曰裳格鞶钩无以制也【钩带俱解故无以制节其身体者也】次四毕格禽鸟之贞【毕罔也西方之宿毕取象焉罗毕取鸟不破夘覆巢故为正也】测曰毕格禽正法位也【以道取之故法位正也】次五胶漆释弓不射角木离【五为天子漆释喻不密易曰君不密则失臣此之谓也弓以喻臣角以喻身家性为格故相乖离君臣相失如弓不发也】测曰胶漆释信不结也【君臣相失故信不结固也】次六息金消石往小来弈【弈大也美称金恶称石金生水善畏恶除故小去大来也】测曰息金消石美日大也【小往大来故曰大也】次七格其珍类緺厉【厉危也七为失志高亢其位故印绶危为印緺为绶谓小绶也】测曰格其珍类无以自匡也【乖于其官故无以自匡辅也】次八格彼鞶坚君子得时小人忧否【八为君子九为小人君子在位不畏彊御故革鞶坚也谓格九而上也小人在位以治其忧故否也】测曰格彼鞶坚谊不得行也【九品有序谊不得妄所行也】上九郭其目防其角不庳其体【击也九为角七为目九当见格而不卑身以免于难而反郭目故体免也】测曰郭目解角还自伤也【不逊求免故自伤也】□【一方三州二部二家】夷【天阳家五土中中亦象大壮】阳气伤隂无救瘣物则平易【行属于土谓之夷者春分气也于四分一息卦为大壮阳升在四去天正朔旦日除也瘣病也言此时阳气上在天下除去瘣病故万物平易而长谓之夷夷平也夷之初一日入娄宿十二度】初一载幽贰执夷内【夷平也载始也幽心也贰业也水性平易中表如一故言夷内也】测曰载幽执夷易其内也【易者夷平也水之平正内外可见也】次二隂夷冒于天防【二为平人在隂之位隂自夷平虽冒天罔不为罪也】测曰隂夷冒罔疏不失也【虽疏于罔不失正平也】次三柔婴儿于号三日不嗄【柔和也嗄忧慕之声也号而不嗄故知为婴儿也亦为多子儿之类也三以柔和之性处平易之家故不忧也】测曰婴儿于号中心和也【三为五中故中心和也】次四夷其牙或饫之徒【四为口亦为金口中之金知为牙也饫厌也夷伤也冒于饮食而不知厌让故牙伤也】测曰夷其牙食不足嘉也【食而不让何善足嘉也】次五中夷无不利【五为天子处夷平之世行中正之道化流四海莫不易利故言无不利也】测曰中夷之利其道多也【化利天下故言多也】次六夷于庐其宅丘虚【六水五土土为水庐宅水为土丘虚夷伤其庐室故宅为丘虚也】测曰夷于庐厥德亡也【庐为德覆而为丘虚故亡也】次七榦柔榦弱离木艾金夷【夷伤也火附于木而治于金故金伤也以正辅上而协断金以治于民犹火辅于木以治金也】测曰榦柔艾金弱胜彊也【以懦得民故胜也】次八夷其角厉【秋则木废叶落归本鄂若角也厉危也角而见夷故危也】测曰夷其角以威伤也【角而见伤故夷角者也】上九夷于耇利敬病年贞【贞正也九为老极而在夷世世虽平易养老乞言伤于思虑故言夷于耇也恭敬守道尽力为礼故病极年无愆故贞也】测曰夷耇之贞悬车乡也【致仕悬车在乡闾也】
