<!-- { "loadSidebar": true } -->
　　愚按说卦三章天地定位山泽通气雷风相薄水火不相射八卦相错数往者顺知来者逆是故易逆数也邵子释其义如此章氏一说似可与朱子之解并存但折中之意欲以数往者顺指天地定位四句知来者逆指下文雷以动之八句今按此两节俱以先天易图言之又皆卦位相对难作两解而于此节中割知来者逆为指下文亦于义未安也　予友宋子锐臣曰干一兑二离三震四以至坤八自震左旋数至干是从四数三数二数一所谓数徃自巽右行数至坤是从五数六数七数八所谓知来然易从干一数起不但巽坎艮坤是逆即干兑离震亦是逆故又曰易逆数也意最明晰
　　太极既分两仪立矣阳下交于隂隂上交于阳四象生矣阳交于隂隂交于阳而生天之四象刚交于柔柔交于刚而生地之四象于是八卦成矣八卦相错然后万物生焉是故一分为二二分为四四分为八八分为十六十六分为三十二三十二分为六十四故曰分隂分阳逓用柔刚易六位而成章也十分为百百分为千千分为万犹根之有干干之有枝枝之有叶愈大则愈少愈细则愈繁合之斯为一衍之斯为万
　　朱子啓曰太极既分两仪立矣此一节以第一爻而言左一竒为阳右一偶为隂所谓两仪者也今此一竒为左三十二卦之初爻一偶为右三十二卦之初爻乃以累变而分非本即有此六十四段也后仿此阳上交于隂隂下交于阳而四象生矣此一节以第一爻生第二爻而言也阳下之半上交于隂上之半则生隂中第二爻之一竒一偶而为少阳太隂矣隂上之半下交于阳下之半则生阳中第二爻之一竒一偶而为太阳少隂矣所谓两仪生四象也太阳一竒今分为左上十六卦之第二爻少隂一偶今分为右下十六卦之第二爻少阳太隂其分仿此而初爻之二亦分为四矣阳交于隂隂交于阳而生天之四象刚交于柔柔交于刚而生地之四象此一节以第二爻生第三爻言也阳谓太阳隂谓太隂刚谓少阳柔谓少隂太阳之下半交于太隂之上半则生太隂中第三爻之一竒一偶而为艮为坤矣太隂之上半交于太阳之下半则生太阳中第三爻之一竒一偶而为干为兑矣少阳之上半交于少隂之下半则生少隂中第三爻之一竒一偶而为离为震矣少隂之下半交于少阳之上半则生少阳中第三爻之一竒一偶而为离为坎矣此所谓四象生八卦也干一竒今分为八卦之第三爻坤一偶今分为八卦之第三爻余皆仿此而初爻二爻之四今又分为八矣干兑艮坤生于二太故为天之四象离震巽坎生于二少故为地之四象八卦相错而后万物生焉一卦之上各加八卦以相间错则六十四卦成矣然第三爻之相交则生第四爻之一竒一偶于是一竒一偶各为四卦之第四爻而下三爻亦分为十六矣第四爻又相交则生第五爻之一竒一偶于是一竒一偶各为二卦之第五爻而下四爻亦分为三十二矣第五爻又相交则生第六爻之一竒一偶于是一竒一偶各为二卦之第六爻而下五爻亦分为六十四矣葢八卦相乘为六十四而自三画以上三加一倍以至六画则三画者亦加一倍而外体横分亦为六十四矣此虽通论圆图实先以横图自两仪至六十四者明之而横图所生与圆图所分二数相叅皆不约而合也
　　玉斋胡氏曰邵子经世衍易图以一动一静之间为太极以动静分两仪以隂阳刚柔分四象以太阳太隂少阳少隂分干兑离震为天四象以少刚少柔太刚太柔分巽坎艮坤为地四象所谓八卦也动而阳静而隂太极生两仪也一竒为阳仪居图左方一偶为隂仪居图右方左为下故自下而上交于隂而生隂阳二象右为上故自上而下交于阳而生刚柔二象两仪生四象也隂交于阳而生干一为太阳兑二为太隂阳交于隂而生离三为少阳震四为少隂此四卦者皆自阳仪中来故为天之四象柔交于刚而生巽五为少刚坎六为少柔刚交于柔而生艮七为太刚坤八为太柔此四卦者皆自隂仪中来故为地之四象四象生八卦也　尝合邵子朱子之说考之邵子以太阳为阳少隂为隂少阳为刚太隂为柔此四象也朱子释之乃曰阳为太阳隂为太隂刚为少阳柔为少隂其言阳与刚同而言隂与柔异何也邵子以太阳为干太隂为兑少阳为离少隂为震四卦天四象少刚为巽少柔为坎太刚为艮太柔为坤四卦地四象朱子释之乃曰干兑艮坤生于二太故为天四象离震巽坎生于二少故为地四象其言干兑巽坎同而言离震艮坤异何也盖四象八卦之位邵子以隂阳柔刚四字分之朱子惟以隂阳二字明之其论四象既殊则论八卦亦异邵子以干兑离震为天四象者以此四卦自阳仪中来以巽坎艮坤为地四象者以此四卦自隂仪中来朱子则以干兑艮坤生于太阳太隂故属其象于天离震巽坎生于少隂少阳故属其象于地二者各有不同也但细玩邵子本意谓隂阳相交者指阳仪中之隂阳刚柔相交者指隂仪中之刚柔是以老交少少交老而生天地四象其机混然而无间朱子易阳为太阳隂为太隂刚为少阳柔为少隂二太相交而生天四象二少相交而生地四象其分粲然而有别朱子之说似非邵子本意然朱子尝言文王后天八卦震东兑西为长少相合于正方巽东南艮东北为长少相合于偏方而以长少之合为非其偶必若伏羲先天八卦震以长男而合隂长之巽为雷风不相悖艮以少男而合隂少之兑为山泽通气以长合长少合少为得其偶又言无伏羲底做文王底不成其归却在伏羲上今邵子说四象之交即文王之说也朱子说四象之交即伏羲之说也观朱子之说实广邵子未尽之意愚按此邵子经世衍易图说也朱子之说虽自为一义然所释者邵子之言非直驳其说为非是且既曰天四象而以坤属之与经世全书之意皆不相合学者但当以邵子之说还邵子可也
　　是故干以分之坤以翕之震以长之巽以消之长则分分则消消则翕也　乾坤定位也震巽一交也兑离坎艮再交也故震阳少而隂尚多也巽隂少而阳尚多也兑离阳浸多也坎艮隂浸多也是以辰与火不见也大全原本消则翕也以上属上太极既分节啓则合下文为一节
　　啓注玉斋胡氏曰震者长之始雷以动之也歴离兑而干则长之极而为隂阳之分限矣干以君之也巽者消之始风以散之也歴坎艮而坤则消之极而为纯隂之翕聚矣坤以藏之也此所以长则分分则消消则翕翕则复为长而循环无端也然谓干以分之则动而阳者干也静而隂者亦干也干实分隂阳而无不君宰也朱子尝言天地之间本一气之流行而有动静耳以其流行之体统而言则但谓之干而无所不包以动静分之然后有隂阳刚柔之别正此意也乾坤以隂阳之纯定上下之位震一交离兑再交由一阳之交以至二阳之交也巽一交坎艮再交由一隂之交以至二隂之交也故初交为震则阳尚少再交为兑离则阳浸多矣初交为巽则隂尚少再交为坎艮则隂浸多矣
　　黄氏畿曰震为辰属天然阳尚少而尅于坤故天辰不见艮为火属地然隂浸多而尅于坎故地火常潜愚按此伏羲八卦方位图说也辰与火不见句啓无之盖邵子之自成一说朱子分别观之也
　　无极之前隂含阳也有象之后阳分隂也隂为阳之母阳为隂之父故母孕长男而为复父生长女而为姤是以阳始于复隂始于姤也
　　朱子语类问无极如何说前曰邵子就图上说循环之意自姤至坤是隂含阳自复至干是阳分隂坤复之间乃无极自坤反姤是无极之前问无极之前既有前后须有有无曰本无间断问先天图隂阳自两边生若将坤为太极与太极不同如何曰姑自据他意思说却不曾契勘濓溪底若论他太极中间虚底便是他亦自说图从中起那两边生即是隂根阳阳根隂这个有对从中出者即无对
　　玉斋胡氏曰图右一边属隂而隂中有阳故自一隂之姤至六隂之坤皆是以隂而含阳隂主阖其翕聚者所以含蓄此阳也左一边属阳而阳中有隂故自一阳之复至六阳之干皆自以阳而分隂阳主辟其发散者所以分布此隂也坤复之间乃为无极盖以一动一静之间一无声无臭之理而已自坤而反观则推之于前以至于姤故为无极之前自复而顺数则引之于后以至于干故为有象之后四卦之循环盖未见其终穷也隂为阳之母谓坤为复之母故生复也阳为隂之父谓干为姤之父故生姤也图分隂阳复姤为隂阳之起处故曰乾坤为大父母复姤为小父母也
　　黄氏畿曰自巽消而至坤翕静之妙也而阳复焉谓之天根自震长而至干分动之妙也而隂姤焉谓之月窟其一动一静之间乎
　　周易折中周子所谓无极而太极者以隂阳之本体言之中庸所谓天命之性也邵子所谓无极者以动静之枢纽言之中庸所谓未发之中也天命之性固周流而无不在然人生而静天之性也则冲漠无朕之时乃本体之眞之所以具故周子亦言主静程子言其本也眞而静三子之说实相发明而不相悖也
　　震兑在天之隂也巽艮在地之阳也故震兑上隂而下阳巽艮上阳而下隂天以始生言之故隂上而阳下交泰之义也地以既成言之故阳上而隂下尊卑之位也乾坤定上下之位离坎列左右之门天地之所阖辟日月之所出入是以春夏秋冬晦朔弦望昼夜长短行度盈缩莫不由乎此矣
　　大全原本此节在后节离在天八句之下
　　玉斋胡氏曰此节先论震巽艮兑四维之卦而后及于乾坤坎离四正之位震兑在天之隂者邵子以震为天之少隂兑为天之太隂惟其为隂故隂爻皆在上而阳爻皆在下天以生物为主始生之初非交泰不能故隂上阳下而取交泰之义巽艮在地之阳者邵子以巽为地之少刚艮为地之太刚惟其为刚故阳爻皆在上而隂爻皆在下地以成物为主既成之后则尊卑定故隂下阳上而取尊卑之位乾坤定上下之位天地之所阖辟也坎离列左右之门日月之所出入也岁而春夏秋冬月而晦朔弦望日而昼夜行度莫不胥此焉出岂拘拘爻画隂阳之间哉思斋翁氏曰卯为日门太阳所生酉为月门太隂所生不但日月出入于此大而天地之开物虽始于寅至卯而门弥辟闭物虽始于戌至酉而门已阖一岁而春夏秋冬一月而晦朔弦望一日而昼夜行度莫不由乎左右之门所以极赞坎离功用之大也黄氏畿曰天地体立故曰位日月用行故曰门体之立者未尝无用故曰阖辟用之行者未尝无体故曰出入
　　愚按此节啓连上震始交隂而阳生四句取之今从补注另与上文相属而震兑以下自为一节则义各完足矣
　　一气分而为隂阳判得阳之多者为天判得隂之多者为地是故隂阳半而形质具焉隂阳偏而性情分焉形质又分则多阳者为刚也多隂者为柔也性情又分则多阳者阳之极也多隂者隂之极也
　　黄氏无分而为之为字判得隂之判字
　　补注一气即邵子所谓无极之前分而为隂阳二仪也半隂半阳而地之形质已具一隂一阳而天之性情已分四象也形质又分则为太刚太柔少刚少柔性情又分则为太隂太阳少阳少隂八卦也
　　愚按补注以形质属地性情属天地四象属形质天四象属性情似得邵子本意然于阳之极隂之极又兼少阳少隂言之少者恐难以极言意其以太包少也
　　干四分取一以与坤坤四分取一以奉干乾坤合而生六子三男皆阳也三女皆隂也兑分一阳以与艮坎分一隂以奉离震巽以二相易合而言之隂阳各半是以水火相生而相尅然后既成万物也
