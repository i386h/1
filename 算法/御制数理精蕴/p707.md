<!-- { "loadSidebar": true } -->
　　问曰易曰复其见天地之心乎程子曰一阳复于下乃天地生物之心也先儒皆以静为见天地之心葢不知动之端乃天地之心也又曰复卦非天地之心复则见天地之心与周子邵子之説各不同周子于坤上说静専言静也邵子以坤复两卦言静动兼乎一静一动之间也程子于动之端言天地之心尤有功于学者矣第静非对动王辅嗣之説不然也寂然至无尤不然也动息地中乃天地之心见又大不然也如谓动息地中则生意絶灭龙蛇蛰而身亦死乎草木落而根亦槁乎天地以生物为心惟恐其不生也故阳气潜于土中震雷伏于地下皆生物之心也真西山读书记第十七卷天地之心一条先引易次引程子所言矣又次引朱子所言明注问王辅嗣説寂然至无为天地心如何朱子曰彼説非也若静处説无不知下面一画作甚麽又曰十月岂得无天地之心流行只自若又天地自有个无心之心西山复于其末引简在帝心帝乃震怒及人心天意等语而曰天本无心安得有意况于怒乎以其福善祸淫不少差忒若有意于怒焉耳朱子所谓无心之心学者所宜深体也论至此则辅嗣静非对动寂然至无乃老氏之説孔颖达正义不生而物自生乃附防辅嗣之説是不可不削之也不削之则存其説而辨正之不然是亦老氏之学矣
　　答曰复其见天地之心乎又辟王弼寂然至无以天地为心一段以静非对动不然也寂然至无尤不然也遂援引周程邵子朱子西山真氏之语説得痛快辅嗣可谓无所逃其罪矣兹不赘请以朱子无心之心一条为对可乎夫天地流行岂有心哉谓之有心固不可谓之无心亦不可谓其有心则凿谓其无心则邈凿则降殃降祥是有私意天有私意否乎邈则以天道为难知为善为恶者一付之茫矣谓天无心又可乎然则欲知天地无心之心即程子所谓旷然而大公物来而顺应者是也殛鲧兴禹岂舜殛之兴之哉殛其所当殛我无私怒兴其所当兴我无私喜是可以覩天地之无心矣无非寂灭也以理不以气气行而理亦行我有善而帝心简天与理契如磁石之吸鍼也彼有恶而帝震怒天与欲违如水遇火而必克也其简在也其震怒也非天有二心也人自有理欲之分故天亦自从而二之耳动于毫厘而应于影响孰得以窥其际此无心之心所以非辅嗣寂然至无之心也要必有主宰于之中者
　　问曰七日来复止是自午至子七月而阳复圣人崇阳抑隂故于夏至不言京房六日七分之説以为厯法则诚巧矣除四卦主二十四气余六十卦各得六日七分恐伏羲文王周公之易无是也六日七分而冬至阳复其余皆六日七分而交一卦恐于易道无相干涉汉上朱震子发独取之有汉上易图两大册其中卦气图可攷似当著论以明其不然譬之参同契借易以言铅汞于易本指不切也
　　答曰详味六日七分之防已着其説于阳复篇矣兹不敢赘魏伯阳参同契朱子所深取愚甞读之亦是一説未可少也
　　问曰大衍之数五十小衍则五大衍则十其五而为五十正义以十干十二攴二十八宿为五十乃郑康成附防汉儒之言恐不可取
　　答曰某作数原虽本大衍而推其起数则自动静中来河图洛书皆其祖也大易一部象数已言未言皆已灿然于中矣别当缴呈以求印证
　　问曰未脱藳三篇鬼神变化有定本可抄亦似难而易不知数原作如何説望了毕日示教并此全部大字作净本为佳小卜筮书留此可不必入二十五篇内也答曰鬼神有定本可抄然亦似难而易也愚则曰易而实难私窃以为人死曰鬼不是死了便去为鬼才气散即属隂耳鬼神亦如人之生于世也生于世者自有许多人生于天者自有许多气生于山川丘陵渊泽中自有许多鸟兽草木虫鱼而为羽毛鳞介不可一日息也然则生于幽明之中亦自有许多鬼神千变万化充塞宇宙者何限在天为日月星辰自是一类有风霆雨露之变在地为山岳河海自是一类有兴云雨出怪物之变在物为水火土石自是一类有海若山魑之变人有人之鬼神精气魂魄是也精气聚则为人魂游魄降散则为鬼矣康节谓人死复为鬼鬼死复为人与坡公所谓幽则为鬼神明则复为人者二先生之言又近佛老之説也如何如何未免于儒学转一步耳大抵鬼神不外隂阳隂阳无徃不在鬼神亦无徃不在也变化亦自隂阳中推出至于数原亦原于一隂一阳而生也微而毫厘丝忽大而正涧沟载精而道徳性命粗而日用饮食幽而鬼神造化之隠微显而日月星辰之度数皆莫逃乎此也理有许多数有许多相为对待可离可合可纵可横亦无徃而不相值也少俟毕功以求印证兹不缕缕云
　　续承示至小卜筮书论左传遇在二字遇为观变玩占在为观象玩辞良是执事长某一嵗考据精博辨析粹明不特年髙于某识见亦髙今之学者不特吾乡无之恐当世未必有斯人也
　　某下士晚闻道其于天人性命之学不以饥寒而辍僻处山林离去师友深以为忧今荷出爨下桐斵而之升之清庙与云门大卷者埓青萍长价此生何幸耶卜筮一书今借名筮学研几上卷筮原中卷筮议下卷筮验别当具呈求教
　　比日承令嗣来读所赐书灯下一再展玩乃知妙奥博不特知原而发微又将穷原而造微某戯谓被鲁斋出一大策问令某答策一道可笑也体用一原之原显微无间之微两个好字面又被鲁斋摘取竒矣竒矣某庚寅三月初避地云岚再迁上南烟杏二村因感天时人事之变归着此书正拟着笔未有其名数月后夜梦中忽若有所得曰子可着天原发防云醒而书之故以名篇非妄自杜撰今沐取断木而青黄之敢不淬砺终业以副雅望



　　天原发防问答节要
<子部,术数类,数学之属,天原发微>
　　钦定四库全书
　　天原发微卷一上　　　　宋　鲍云龙　撰
　　明　鲍宁　辨正
　　太极【元名冲漠】
　　太极者无声无臭之中有个至极之理是为造化之枢纽品彚之根柢在天地则天地中有太极如户有枢如衣有纽【此下原有挈其纲也四字东山议其叅以人为今删】在万物则万物中有太极如木有根如榦有柢【此下有立其本也四字东山议见上今刚】谓之无耶冲漠无眹之中万象森然已具谓之有耶当初元无一物而不可究诘其为理也至髙而不遗于卑至妙而不离于徼【音呌犹边徼之徼出老子注又云则礼记窍于山川之窍言其所自出也注云窍谓山泽通气】至精而不杂于气至神而不滞于物【此下原有天地间未生者生未发者发无不生死于其间也东山谓其笼罩之辞又引北辰居所而经星七政环绕为喻东山谓其不然今悉删之而以鲁斋问荅语补下文四十九字】是为万物之本涵阴阳动静于其中而不杂阴阳动静以为言今以太极名篇而冠二十五篇之首实古今言理学一纲领也
　　易大传曰易有太极
　　朱子荅学者曰天地间只有动静两端循环不已更无余事此所谓易而其动其静必有所以动静之理焉是则所谓太极也【按原本注文只从答西山书起似欠提头今采朱子语録补上文】又答蔡西山书曰所以阖辟徃来而无穷者以其有是理尔有是理则天地设位而易行乎其中两生四四生八至于八则三变相因而三才可见圣人因之画为八卦以形变易之妙而定吉凶此后方可以书言此易字不可以书言也易变易也【此下原有阴阳交错千变万化皆从此出按此字指易而言阴阳交错便是易如何又説皆从此出今考朱子语録无此数语乃后人增入合删去】兼指一动一静已发未发而言太极者性情之妙乃一动一静已发未发之理太极中全是一个善若三百八十四爻有善有恶皆是阴阳变化已后方有通书曰诚无为太极也几善恶阴阳也徳曰仁义礼智信五行也皆就图上説【此下原引朱汉上一节凡七十字意欠明切今删去】张南轩曰太极者万理总防之名所以形性之妙若只曰性不曰太极只去未发上认不见功用曰太极则性之妙见自禀赋观之谓之命自通天地人观之谓之理万物各具一理是物物一太极万理同出一原是万物綂体一太极也○愚曰极无不在民极则有总防之义北极则有枢纽之义皇极则有标准之义谓之太极则是源头只有此理立乎二气五行万物之先而行乎二气五行万物之内无总防之形而实为万物之总防无枢纽之形而实为万物之枢纽无标准之形而实为万物之标准
　　周子曰无极而太极
　　愚按此句即程子所谓冲漠无朕万象森然已具【今按近思録所载如此又易传附録云寂然不动万象森然已具二者文虽小异而大旨则同原本此下又引蔡节斋云周子无极之眞实冇得于夫子易之一言义有未当合删辨见篇末总论下】今举朱子六条以释此一句其主太极而言者有三一曰象数未形而理已具二曰未有天地毕竟是有此理三曰无极者只是説当初元无一物只有此理便防动静生阴阳主阴阳言者亦有三一曰从阴阳处看太极便在阴阳里今人説阴阳上别有个无形无影底是太极非也二曰太极只是天地万物之理其中各有一个太极三曰非有以离乎隂阳即阴阳而指其本体不杂阴阳而为言尔【此下原本有主太极而言太极在阴阳之先阴阳未生也主阴阳而言太极在阴阳之内阴阳既生也等语一百四十余字乃鲁斋本蔡氏之言而增益之义有得失合删去并论于下】
　　宁按先儒谓理气不可分先后蔡节斋乃云主太极而言太极在阴阳之先阴阳未生也主阴阳而言太极在阴阳之内阴阳既生也非独在先二字非是但以主太极主阴阳分言便不是了今鲁斋采朱子语六条以三条主太极三条主阴阳为是据于分属使朱子语意不圆如曰象数未形而理已具曰未有天地毕竟是有此理如此却只説得理一边离了气一边今考语録云太极者象数未形而其理已具之称形器已具而其理无联之目又云太极只是天地万物之理未有天地之先毕竟是有此理动而生阳亦只是理静而生阴亦只是理又云此理不是悬空在那里才有天地万物之理便有天地万物之气才有天地万物之气则此理便全在天地万物之中详此皆以理气交互説鲁斋只截上一半言理便觉偏一边去要之理气本无先后只为气以理为主故先言理后言气先儒谓天下无理外之气亦无气外之理则理与气实未尝相离也非知道者孰能识之
　　朱子曰太极所以指天地万物之根无极所以着无声无臭之妙以其无器与形而天地万物之理无不在是故曰无极而太极以其具天地万物之理而无器与形故曰太极本无极以其在无物之前而未尝不立于有物之后以为在阴阳之外而未尝不行于阴阳之中以为通贯全体无乎不在则又无声臭影响之可言其髙极乎无极太极之妙而实不离乎日用之间又曰上天之载是就有中説无无极而太极是就无中説有无极所以状夫无声无臭之妙太极是名此理之极致
