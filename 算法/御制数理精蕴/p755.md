<!-- { "loadSidebar": true } -->
　　子朱子曰河图洛书之中数皆五衍之而各极其数以至于十则合为五十矣河图积数五十五其五十者皆因五而后得独五为五十所因而自无所因故虚之则但为五十又五十五之中其四十者分为隂阳老少之数而其五与十者无所为则又以五乗十以十乗五而亦皆为五十矣洛书积数四十五其四十者散布于外而隂阳老少之数惟五居中而无所为则亦自含五数五并为五十矣
　　朱子之说兼取诸家盖亦以先儒未有定说故也朱子又曰大衍之数五十而蓍一根百茎可当大衍之数者二故揲蓍之法取五十茎为一握置其一不用以象太极而其当用之防凡四十有九盖两仪体具而未分之象也
　　此亦但是先儒象太极之说盖亦有先天图画前之意然而未详所谓蓍一根百茎可当大衍之数二者说见原衍
　　建安袁氏曰大衍之数五十其用四十有九诸儒不胜其异说惟闗子明知其为五位皆十然犹以大耦之一盈而不用为四十九蓍之解其说固与诸儒少异而溺于虚一之见则同耳今作此图以明揲蓍不用五十庶防无失经防可以少袪诸儒之惑矣又曰合五倚天地之数分十衍乾坤之策一六二七三八四九各居隂阳老少之位则五十不用自见矣
　　不用五十之说似矣而非也此所谓五十者五与十也五与十为两字大衍之五十则是四十九下之五十而五十为一字安得混为一数哉若五十可以言五与十则四十九亦可言四与九矣不用五十而用四九则所谓少阳之七少隂之八太隂之六安在哉
　　长乐林氏曰夫天地之数五十有五有小衍有大衍小衍之数衍其五大衍之数衍其五十大衍之数具于小衍之中小衍之数包乎大衍之内小衍之数至五十而终大衍之数自五十而起五者何土之生数也十者何土之成数也土与水火木金先后而生不与水火木金先后而成水火木金一者成而土在其中矣是故一之成为六而五与之俱其数十有一二之成为七而五与之俱其数十有二三之成为八而五与之俱其数十有三四之成为九而五与之俱其数十有四总而言之则五十也是故洛书五十而居中央河图縦横而为十五天造地设授之圣人非私智之所能拟矣或曰图书之数有一二三四而子不用为五者一而子四数之何也曰为五者一而四数之则既言其畧矣一二三四既已为六七八九矣又可得而见乎水火木金非土则不成东西南北非中央则不位故六七八九各居其方而五无乎不在故为五十之数也以土之生数而合四者之成数既为五十以土之成数而合四者之生数亦为五十也
　　土与水火木金先后而生不与之先后而成其说不可晓以土生数合四成数以十成数合四生数虽可强合亦不自然盖乗则可以四用其数合则不当分而为四故也
　　平庵项氏曰生数自一二三四而极于五成数自七八九六而极于十故大衍之数五十取天地之极数以立本也布算者生数至四而止遇五则变而为一成数至九而止遇十则变而为一故其用四十有九取天地之变以起用也
　　此说似乎近理但极于五极于十乃是五与十与四十九之下五十不同详见辨袁机仲条以布算变而为一之说未知古人亦如今之布算否
　　山斋易氏曰大衍八卦之衍数也八卦经画二十四重之则为四十有八又每卦各八变其爻亦四十有八是四十有八者八卦之爻数衍其二则为五十之成数其义见于陈希夷之说盖五十去一者非数之数是为无极传所谓易无形埒是也四十有九而挂其一者数之所始是为太极传所谓易变而为一者是也挂一而用四十有八者即八卦之爻数传所谓一变而为七七变而为九者是也四揲其数而归竒
　　于扐者即卦变之数传所谓九者究也乃复为一者是也自一而七则如干之变姤以至于剥之类自七而九则如游魂之晋归魂之大有之类无非以四十八而宗本于一数以一数而总摄于非数之数易道至此深矣
　　以五十虚一为无极四十九挂一为太极如此则无极在太极之外矣
　　庐陵罗长源曰以生数自乗乗之为五十有六而一无乗为五十五以竒数自倍倍之为五十而一无倍为四十九此七七之合也四十有九而一之本未尝亡一者众之主也总之则一而散则四十九非一之外为四十九而四十九之外有一也
　　以生数自乗止得五十有五不待去无乗之一以竒数自倍倍之为五十而一无倍为四十九说见原衍刘氏志行曰大衍之数五十其由起自隂数二十而小衍阳数三十而小衍二数合而大衍隂数逆而二十自下而上阳数顺而三十自上而下上下交而天五退用又作图以十干三才二十四宫图于背十二支图于腹以为四十九而以神之身即为五十而虚一又作七七图自太极而生一二三四五五四三二一一二三四五五四三二一而归太极去其中重叠五字者两一字者一共去十一之数而曰天地十五自然之序竒数交接循环而入太极即知大衍之数五十其用四十九了然矣
　　按刘志行此说凡三变太伤于巧殊不自然其一以二十对三十而为五十以二十对二十九而为四十九不知何故去一至十九之数于前去三十一至五十之数于后至于用四十九则又再去第三十位殊不可晓牵强殊甚其二图合腹背之数而为四十九何以异于京房太史公之说其三以生数接而成四十九而去五字者两一字者一亦不自然
　　松峯何氏万曰天地之数五十有五者数也大衍之数五十者衍数之一也数自数法自法数者天地之自然法者人之所为亦出于自然故五十五不可减四十九不可増以其皆本乎自然也今必欲取其数而一之有所不一则致辨于其间此何为者耶譬如七十二此十二月之气数也气数不可得而推则圣人为律法以推之律法则黄钟为宫而下损益以八十一丝为本是其律数与气数不同也三百六十五度四分之一此二十八宿之度数也度数不可得而推则圣人为歴法以推之歴法则一嵗之日赢缩不齐以三百五十四日而为朞是其歴数与度数不同也律数与气数不同所以推气数其终则同也歴数与度数不同所以推度数其终则同也蓍数与天地之数不同所以衍天地之数其终则同也又何必牵合而为一哉
　　此亦颍滨苏氏之论盖皆不得其本而又疑他说之牵强故也
　　河南杨氏忠辅曰天数五再自乗为实中数五自相乗为法实如法而一得四十九地数五再自乗为实中数六自相乗为法实如法而一
　　此说盖用求经率法即余数学经纬中第一条也与余乗图之说颇相类亦不易及此但止得其偏而未得其全但知用于河图之十位而未知亦可用于洛书之九位耳
　　节斋蔡氏曰天三地二合而为五位每位各衍之为十故曰大衍虚一以象太极
　　以五位衍之为十亦与石林之说不甚逺
　　侍讲徐氏侨曰天地之数五十有五大衍则五十虚五也损一以存本重虚五以为主故其用四十有九又云四象数也九天之用数也
　　此亦虚五之说
　　古为徐氏曰天地之数五十五而大衍之数却只五十盖为本只是一个一以一对一为二以一对二为三以二对三为五故数止于五以言乎身则首与四体为五也以言乎四体则手足虽各十指而一手一足皆五指也两手足故有十指尔数止于五衍之至五十为五者十谓之大衍五者数之母也大衍之数五十则既藏其母于用矣而一者又数之父也其用四十有九则并其父之用而藏之矣邵子谓图皆自中起自中起者非谓自五起也正谓自一起尔五居其中而一又居其最中也居中之五一便是天圆四便是地方其用四十有九又挂其一以一为君而八六四十八之数为之用也
　　五者数之母一者数之父为说甚新然究其指归亦前虚五虚一之说也
　　朴卿吕氏曰大衍之数即天地之数也数备于五成于十五而十之则五十也小衍之为五大衍之则五十矣在河图则五十相乗为五十在洛书则五自含五亦为五十此自然之数也故揲蓍之数用五十其置一不用者象太极也
　　此即朱子之说
　　东越冯氏曰大衍之数五十有五虚其五故其数五十复虚其一故其用四十有九又曰四与六水数十一与九金数十三与七火数十二与八木数十十与五土数十五土数当五此五乃衍者也故虚之虚之所以为用又曰天一与地十至天五与地六皆得十一数成数多一此一乃衍者也故虚之
　　虚一虚五之说即先儒之说此又推其所以然亦佳后靣十数多一之说亦是一说但前所谓五衍之数各十而土数十五者未当何者一不可为金数二不可为木数三不可为火数四不可为水数故也
　　云间储氏曰大者阳也衍者衍而伸之加倍是也大传曰天一地二天三地四天五地六天七地八天九地十取其天一天三天五天七天九之阳数而衍之故曰大衍也衍天一而为二天三为六天五为十天七为十四天九为十八合为大衍之五十也阳则变化故可衍而伸之以大名衍表其用阳而不用隂也
　　此即康节两倍之说
　　古杭袁氏曰两仪四象八卦衍而通之共四十九
　　此说即用先天图之说比先儒为最通但扵天地五数之说未合






　　大衍索隠卷三
<子部,术数类,数学之属,易象图说>
　　钦定四库全书　　　　　　子部七
　　易象图説　　　　　　　　术数类一【数学之属】提要
　　【臣】等谨案易象图説内篇三卷外篇三卷元张理撰理有大易象数钩深图己着録是书内篇凡三曰本图书曰原卦画曰明蓍策外篇亦三曰象数曰卦爻曰度数其于元防运世之升降嵗时寒暑之进退日月行度之盈缩以及治乱之所以倚伏理欲之所以消长先王制礼作乐画井封疆一切推本于图书盖与张行成易通变相类皆皇极经世之支流也图书之学王湜以为自陈抟以前莫知所自来而説者则谓为秘于道家至抟乃显此书引防同契巽辛见平明十五干体就云云以明圆图引朔旦为复阳气始通姤始纪绪履霜最先云云以明方图其説颇相脗合意所谓遭秦焚书此图流于方外者即影附此类欤黄虞稷谓邓锜大易图説与理此书俱为道藏所録今以白云霁道蔵目録考之实在洞真部灵图类灵字号中则其説出道家可知矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀









　　易象图説原序
