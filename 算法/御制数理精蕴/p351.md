<!-- { "loadSidebar": true } -->
　　上九戴无首焉用此九【九居至极更无以加是尊戴而无复有上也九为数之穷人无能迯焉故反而恨之曰焉用此穷数为也】测曰无首之戴焉所徃也
　　□【二方三州二部一家】迯【地阳家四金中中象遯卦】隂气章彊阳气潜退万物将亡【章盛明也迯之初一日入张宿六度】
　　初一迯水之夷灭其创迹【一在迯初迯之最先者也迯之最先早见预待泯然无迹可寻如迯于水水随平合灭没其创迹之处也】测曰迯水之夷迹不创也
　　次二心惕惕足金舄不志沟壑【二在迯世以其隂邪而不知迯故心惕惕然而履其金舄专宠固位惟患其失不思隐退也故曰不志沟壑金舄贵者之服也】测曰心惕惕义不将也
　　次三兢其股鞭其马冦其户迯利【音望　二在迯世虽不如初之见几而作然亦见时将乱能兢动其股鞭策其马纵然虽冦已近无能追之宜迯之利也】测曰兢股鞭马近有见也【近有见徴色发声而后喻者欤】
　　次四乔木维摐飞鸟过之或降【摐音冲　摐上挺茂盛貌迯以逺逝为得四以隂暗不能髙举逺逝如飞鸟见乔木之盛茂辄降而不去盖其志有所系吝不复知洁身之髙能无及乎夫物欲深则天机浅此之谓也】测曰乔木之鸟欲止则降也
　　次五见鷕踤于林獭入于渊征【鷕一作隼踤一作萃今俱从之　鸟隼击而罻罗张獭祭鱼而后渔此皆肃杀惨夷之候以喻时将乱也今隼萃林獭入渊当此之时惟行而隐去则吉耳此张翰思莼之秋也欤】测曰见鷕及獭深居迯防也
　　次六多田不娄费我膎功【娄力住切膎户皆切　娄获也膎干脯熟食也六以隂暗不能有成犹多田而不获徒费赍粮之功也】测曰多田不娄费日忘功也
　　次七见于累后乃克飞【累索也七在祸初不能知几早退及事势窘蹙已见于絷防幸逢昼阳之明虽见困辱后尚能去也此醴酒不设白生不如穆生见几而作终不免雅舂之辱也欤】测曰见于累几不足髙也
　　次八颈加于缯维防其绳【防音翌　防缴也生丝系矢而射八入祸中居时之极不能有脱如鸟颈之加于缯复见射而系于缴祸已至此虽有智者亦无如之何矣此李斯黄犬之叹之时欤】测曰颈加维防无自劳也
　　上九利迯跰跰盗德婴城【跰补争切　跰跰足拘挛而不行之貌盗德婴城谓奸雄据国九居迯之极大奸根据势不可摇虽利于迯然天下莫非其所有虽欲行何之乎】测曰盗德婴城何至迯也
　　□【二方三州二部二家】唐【地隂家五土中中亦象遯卦】隂气兹来阳气兹徃物且荡荡【唐荡也荡荡空貌唐之初一日入张宿十一度】
　　初一唐于内勿作厉【一为思始隂暗不明是以悾悾然于内荡然无思虽勿作厉然亦无所执守也】测曰唐于内无执守也
　　次二唐处利用东征【二居思中未能上进故尚处冥嘿而利用东征以就生方也】测曰唐冥之利利明道也
　　次三唐素不贞亡彼珑玲【珑玲通明貌三以隂暗不中之才素懐不正而自蔽自陷丧其通明之道也】测曰亡彼珑玲非尔所也
　　次四唐无适道义之辟【适入声　适专主也辟从也四以阳明之资故其心不偏不倚无所专主惟道义是从而已此取论语义之与比之文】测曰唐无适惟义予也【予去声】
　　次五奔鹿懐鼷得不资【五隂暗不君弃贤而任不肖是犹鹿之是逐而反鼷鼠之懐所得不偿其所失也悖道甚矣】测曰奔鹿懐鼷奚足功也
　　次六唐不独足代天班禄【独足自足六居尊大之位处福禄之极是人君代天为治非自足于一已而已盖以一人治天下非以天下奉一人惟当求天下之贤置之天位班天之禄以享之也】测曰唐不独足无私容也
　　次七弋彼三飞明明于征终日不归亡【三为阳数三飞谓昼飞之鸟也七居衰祸是人荒于田猎不知反期必致败亡之祸也】测曰弋彼三飞适无所从也
　　次八唐收禄社鬼辍哭或得其沐【八居祸败之将极所幸逢阳得中故为禄已失而复收鬼已哭而复辍之象然亦或得其膏沐之泽者此盖因祸致福之占】测曰唐收禄复亡也【亡而复得】
　　上九明珠弹于飞肉其得不复【九居唐之极迷之至者也以明珠而弹鸟其所得者小而所丧者大也】测曰明珠弹费不当也
　　□【二方三州二部三家】常【地阳家六木中上象恒卦】隂以知臣阳以知辟君臣之道万世不易【辟君也臣隂道也君阳道也故隂以知臣阳以知君也万世不易所以为常也常之初一日入张宿十五度大暑气终于此首之次五立秋节起于此首之次六】
　　初一戴神墨履灵式以一耦万终不稷【墨法也稷昃也一以阳明而在常世故能尽常之道其上所戴则得神之法下所履则得灵之式言其上下表里莫非此道之用宜其以一理而贯万事是以自始至终无有倾昃之弊也】测曰戴神墨体形一也
　　次二内常微女贞厉【二以隂邪犹妇人之中心之常道尚微外虽尚正安能保其久而不变哉故危也】测曰内常微女不正也
　　次三日常其德三岁不食【日太阳君象也三为阳中之阳是太阳常于其徳故至于三岁之久终无薄蚀之灾也】测曰日常其德君道明也
　　次四月不常或失之行【月太隂臣象也四逢夜而为隂是大隂不常其德或嬴或缩失其所行也】测曰月不常臣失行也
　　次五其从其横天地之常【日月星辰错综运行天之从横也土地山川流峙相因地之从横也从横所以为天地之常也】测曰其从其横君臣常也【人道亦然】
　　次六得七而九懦挠其刚不克常【得七而九言其所执之不常懦挠其刚言其所守之不固故不能常也六以隂躁故然】测曰得七而九弃盛乗衰也
　　次七滔滔徃来有常衰如克承贞【七居衰谢之始故不能安滔滔然不停其徃来适当消长有常之衰运然能执德不贰承之以正也】测曰滔滔徃来以正承非也
　　次八常疾不疾咎成不诘【八为瘀疾复逢隂祸故虽常有疾而不自以为疾不复加将养之力驯而至于灾成而不救也此占为忽事者之戒】测曰常疾不疾不能自治也
　　上九疾其疾巫医不失【九居常之终能以其疾为疾必兢兢业业致其将养之功虽其能尽事神治人之道者亦无以加焉言其致养之至也】测曰疾其疾能自医也
　　□【二方三州三部一家】度【地隂家七火上下象节卦】隂气日躁阳气日舎躁躁舎舎各得其度【躁进也舎止也度之初一日入翼宿二度】
　　初一中度独失【一以隂邪是独失其节度之中始而即失终岂有成乎】测曰度独失不能有成也
　　次二泽不舎冥中度【二以刚中之德自强不息如川之逝而不舎其深浅迟疾莫不随地势之宜岂不冥合于道体之节乎按论语子在川上曰逝者如斯夫不舎昼夜程子说此章谓此乃道体也又曰自汉以来儒者皆不识此义扬子此言虽出于摸拟却与川上之防同而程子直不之许岂不以其语大本之性乃曰善恶混所以知其无纯一不己之功也乎】测曰泽不舎乃能有正也
　　次三小度差差大攋之阶【攋音赖　攋壊也此言忽小而害大欲人谨于微也】测曰小度之差大度之倾也
　　次四榦桢利于城【四以刚正而处大臣之位宜其有辅于君也盖有其具则易其备有其人则易其治此桢榦所以利于城蕃辅所以利于国也】测曰榦桢之利利经营也
　　次五榦不榦攋于营【五以隂暗之君是君榦之任而有不榦之材不胜负荷如此宁不壊于所搆乎】测曰榦不榦不能有寜也
　　次六大度检检于天示象垂其范【六以福隆阳德之才得度之至美者也故其大度检检然其谨严如天象昭然以示人无待于言莫非至教所以垂其法也】测曰大度检检垂象贞也
　　次七不度规之鬼即訾之【七隂邪不中乃以不度是谋迹虽未形而鬼已有訾责之谴矣曰勿谓无闻神将伺人此之谓也】测曰不度规之明察笑也【隂受鬼责明受人非也】
　　次八石赤不夺节士之心【石喻心之坚赤喻心之忠八居上中能处祸变守其坚贞之忠节死而莫夺此节士必然之志岂威武所能屈乎】测曰石赤不夺可与有要也【要约信也】
　　上九积善之贷十年不复【贷不足也十者数之终积善之道茍或不足至于终则不能复行矣九居度终故尤勉人以及时迁善至于衰落其将能乎】测曰积善之贷不得造也【造成也】
　　□【二方三州三部二家】永【地阳家八木上中亦象恒卦】隂以武取阳以文与道可长久【武属隂文属阳永之初一日入翼宿六度】
　　初一不替不爽长子之常【替音僣　僣爽皆差也一居永始能永其道不至乎僣差其得长子之常道乎】测曰不替不爽永宗道也
　　次二内懐替爽永失贞祥【二以隂躁不能于其道乃内懐其不正宜其永失贞祥也天道祸淫抑岂诬乎】测曰内懐替爽安可久也
　　次三永其道未得无咎【三以阳明故能永于其道虽当蒙福然尚居下时有未通故犹未得无咎也君子在此时当居易以俟命不可以小有挫屈遂息其所永之道也】测曰永其道诚可保也
　　次四子序不序先宾永失主【父先子后主先宾后乃其序也四以隂僣不能无差故子当序而不序宾反先而失主反常悖道寜可久哉】测曰子序不序非永方也
　　次五三纲得于中极天永厥福【三纲君为臣纲父为子纲夫为妻纲五以阳德之君故于三纲之道中正而无偏极至而无加所谓皇建其有极宜其天水厥福也】测曰三纲之永其道长也
　　次六大永于福反虚庭入酋冥【六居福盛故大永其福也然福有尽时盛有衰日及福尽反至于空虚其庭则日入于枯寂空冥之地矣虽欲救之其将能乎】测曰大永于福福反亡也
　　次七老木生莳永以纒其所无【莳更生也七在衰谢而逢阳如老木更生生意相续永以纒绵其所无而复有也】测曰老木生莳永厥体也
　　次八永不轨防亡流于后【八居祸中过时将极故其所为悖道乃独永于不轨是以祸患非独被于当时至于防亡抑且流于后世小人为国之祸其烈如此可不监哉】测曰永不轨其命剂也【剂剪絶也】
　　上九永终驯首【正始然后可以永终茍正其始矣犹有不永终者况于始之不正乎九之永终由能驯其首也】测曰永终驯首长恺悌也
　　□【二方三州三部三家】昆【地隂家九金上上象同人卦】隂将离之阳尚昆之昆道尚同【离分也昆同也昆之初一日入翼宿十一度】
　　初一昆于黑不知白【初以隂暗不能公其所同是以同于黒而不知白犹同于彼而忘于此是不公同而党于一偏也胡能偏及哉】测曰昆于黑不可谓人也【不可谓人言其私也】
　　次二白黑菲菲三禽一角同尾【菲菲相和采粲貌二得中逢阳故以能同为义言于白于黑莫不菲菲然相和无有不均盖禽虽三而角尾则一喻形虽异而心意则同也此同之善者也】测曰三禽一角无害心也
　　次三昆于白失不黑无除一尾三角【三以隂暗亦滞于一偏故同于白而不同于黑曽不知其非同于后而不同于前不能除其病此所以于公溥之道有所不足乎】测曰昆白不黑不相亲也
　　次四鸟托巢于丛人寄命于公【丛深而无害故可托巢公正而无私故可寄命此以上句兴下句】测曰鸟托巢公无贫也【公则均所谓均无贫也】
