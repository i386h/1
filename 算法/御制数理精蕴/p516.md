<!-- { "loadSidebar": true } -->
　　日丽乎天日行一度为天所转故天一日一周日亦随之夏则出寅入戌冬则出辰入申春秋出夘入酉出为昼入为夜昼夜虽系乎日之出入而日之出入则系乎天之行故曰天行所以为昼夜也日在地下则寒在天上则暑冬行北陆为寒夏行南陆为暑春行西陆秋行东陆为寒暑之中故曰日行所以为寒暑也夏则日行地下浅冬则日行地下深天道向南则自深之浅向北则自浅之深此天地之交也或者谓夏则南极仰冬则南极俯引人首为喻以为夏浅冬深之説此不知日有黄道者也夏至日在午而正于午冬至日在子而正于子随天运而然故以浅深为天地之交冬至日起星纪右行而日移一度天道左旋日一周而过一度日巡六甲与斗相逢此天日之交也【日行黄道其图在通变中】
　　日朝在东夕在西随天之行也夏在北冬在南随天之交也天一周而超一星应日之行也春酉正夏午正秋夘正冬子正应日之交也
　　冬至夜半子时日起星纪日右行一度天亦左移一度故夜半日常在子所以朝必出于东夕必入于西者随天之行非日之行也夏则日行在北冬则日行在南日最北去极最近故影短而日长最南去极最逺故影长而日短此随天之交也日日行行一度天日一周而过一度一星者星之一度也故为应日之行也冬至日在子夏至日在午春分日在酉秋分日在夘天之移也冬至子时日正在子夏至午时日正在午春秋二分日或正于酉或正于夘东西迭纬所以冬夏为隂阳之正春秋为隂阳之交故曰应日之交也
　　日以迟为进月以疾为退日月一防而加半日减半日是以为闰余也日一大运而进六日月一大运而退六日是以为闰差也
　　日一昼夜行天一度月一昼夜行天十三度十九分度之七天运左旋日月右行月一月一周天皆为徒行其及日者在最后之二日半而常在日之后故日迟而反为进月疾而反为退也日月三十日一防实二十九日半故一防而日加半日月减半日加半日者日一嵗本多于月六日而今又加六日减半日者月一嵗本亏于日六日今又减六日以所加减积之是为闰余也日月一大运进退十二日得三年一闰五嵗再闰是为闰差也【又云一防而月加半日日减半日盖月本得二十九日半日本得三十日半而皆以为三十日故也】
　　日行阳度则盈行隂度则缩宾主之道也月去日则明生而迟近日则魄生而疾君臣之义也
　　日自冬至以后行阳度而渐长夏至以后行隂度而渐短虽以阳临隂为客之礼亦不敢自肆此君所以礼臣夫所以礼妇也诸厯家説月一日至四日行最疾日夜行十四度余五日至八日行次疾日夜行十三度余自九日至十九日其行迟日夜行十二度余二十日至二十三日行又小疾日夜行十三度余二十四至晦行又大疾日夜行十四度余以一月均之则日得十三度十九分度之七也逺日则明生而行迟近日则魄生而行疾有君臣之义焉故易二多誉四多惧诗曰被之僮僮夙夜在公被之祈祈薄言还归夫妇之礼君臣之义一也
　　阳消则生隂故日下而月西出也隂盛则敌阳故月望而东出也天为父日为子故天左旋日右行日为夫月为妇故日东出月西生也
　　初三日日初入时月在庚上哉生明见西方八日为上日初入时月在丁上十五日为望日初入时月在甲上盛于东方十六日将出时月在辛上戴死魄见平旦二十三下日将出时月在丙上三十日为晦月与日合在乙上月本无光借日以为光及其盛也遂与阳敌为人君者可不慎哉天左旋日右行日东出月西生父子夫妇之道隂阳之义也月望亦东出者敌阳也非常道也
　　日月之相食数之交也日望月则月食月掩日则日食犹水火之相尅也是以君子用智小人用力
　　日月相对谓之望日月相防谓之晦日常食于朔月常食于望正如水火之相尅水之尅火掩而克之小人用力也火之尅水必隔物焉君子用智也月近日无光为晦月敌日而光盛为望然日食于朔月食于望乃知小人在外虽盛必自危而其柔弱狎比之时多能危君此则虑与不虑之间所以易戒履霜而不惧扬庭也日月一年十二防十二望而有食有不食者交则食不交则不食也所以有交与不交者日行黄道月行九道也亦有交而不食者同道而相避也【月行九道详见唐厯志】
　　日随天而转月随日而行星随月而见故星法月月法日日法天天半明半晦日半赢半缩月半盈半亏星半动半静隂阳之义也
　　日虽右行然随天左转月虽行疾然及日而防常在其后星随月者见于夜也一隂一阳之谓道天法道故半明半晦日法天故半盈半缩月法日故半盈半亏星法月故半动半静有一必有二独隂独阳不能自立也半盈半缩者在阳度则盈在隂度则缩半动半静者纬星动经星静也
　　天昼夜常见日见于昼月见于夜而半不见星半见于夜贵贱之等也
　　天虽半晦半明而昼夜常见日当昼时必在天上月当夜时有在地下故半不见星又不及乎月贵贱之分上能兼下大能包小也星半见者五纬二十八宿皆迭见故也
　　月昼可见也故为阳中之隂星夜可见也故为隂中之阳
　　先天以日月星辰配干兑离震日为阳中阳月为阳中隂星为隂中阳辰为隂中隂月昼可见故为阳中隂先生所谓以其阳之类故能见于昼是也星夜可见故为隂中阳星亦随月故与月错综而互用也辰不可见故为隂中隂也辰者天壤也日月星托焉辰虽不可见而天昼夜常见故不用之一者用之所宗也
　　天奇而地耦是以占天文者观星而已察地理者观山水而已观星而天体见矣观山水而地体见矣天体容物地体负物是故体几于道也
　　二十八宿以别分野其余列星在朝象官在野象物故观星可以知天文山起西北水聚东南两戒三条五岳四渎如肢体脉络各有伦叙故观山水可以知地理天奇地偶故星一而山水二也辰者天之体也土者地之体也辰者无物之气不可见以星观焉知其廓然太虚能容物也土者有形之物可见以山水观焉益知其不辞重大能负物也辰为太虚土为大物星与山水有量而二者无穷故曰体几于道也体几于道用通于神
　　极南大暑极北大寒故南融而北结万物之死地也夏则日随斗而北冬则日随斗而南故天地交而寒暑和寒暑和而物乃生焉
　　天之阳在南隂在北地之阳在北隂在南天之南阳在上故极南大暑见乎地者融而为水地虽有隂不能伏阳故也天之北隂在上故极北大寒见乎地者结而为山地虽有阳为隂所伏故也盖阳性熙其极则融隂性凝其极则结也地之南宜寒而下者气热北宜热而高者气寒则从乎天也地北之阳南之隂皆伏乎内故寒暑止从天若夫水之柔也以隂不胜阳随阳而为阳用故属隂山之刚也以阳不胜隂随隂而为隂用故属阳形则从乎地刚柔也气则从乎天寒暑也极隂极阳非中和之气万物不生故为死地夏至热极日自此随斗而北冬至寒极日自此随斗而南天地交然后寒暑和物乃生故曰致中和天地位焉万物育焉此太极自然之理皇极中庸之道也
　　天以刚为德故柔者不见地以柔为体故刚者不生是以震天之隂也巽地之阳也【旧脱误作震巽天之阳也】地隂也有阳而隂效之故至隂者辰也至阳者日也皆在乎天而地则水火而已是以地上皆有质之物隂伏阳而形质生阳伏隂而性情生是以阳生隂隂生阳阳尅隂隂尅阳阳之不可伏者不见于地隂之不可尅者不见于天伏阳之少者其体必柔是以畏阳而为阳所用伏阳之多者其体必刚是以御阳而为隂所用故水火动而随阳土石静而随隂也
　　干兑离震天之分震隂多阳少故为天之隂巽坎艮坤地之分巽阳多隂少故为地之阳辰不见者天以刚为德柔者不见也石不生者地以柔为体刚者不生也震为辰巽为石震巽无防者自干兑离震配坤艮坎巽而言也若自干兑离震巽坎艮坤为序则干与巽偶干为日巽当为火巽之无防又应地火常潜矣是故巽为石者坤艮坎巽水火土石一二三四从地之序也巽为火者巽坎艮坤火水石土五六七八从天之序也有一则有二有阳则有隂天一也阳也地二也隂也故在天成象在地成形形者效象而法之耳天之至隂辰也地效之则有水天之至阳日也地效之则有火地上皆有质之物地有是形天必有是象如形影之相随也隂伏阳而形质生精之所化刚包于柔坎之象也阳伏隂而性情生神之所化虚寓于实离之象也故形质可见阳也而体魄则是隂也性情不可见隂也而神用则是阳也阳极生隂隂盛则还尅阳隂极生阳阳盛则还尅隂大抵隂阳相为生成相为利害不两不致用也所以分天分地者以其偏胜而已是故阳之不可伏者不见于地而地火常潜隂之不可尅者不见于天而天辰不见也若夫土上有质之物皆隂伏阳而生伏阳之少者体必柔隂不胜阳故畏阳而为阳所用伏阳之多者体必刚隂能胜阳故御阳而为隂所用水火体柔伏阳之少者也故动而随阳土石体刚伏阳之多者也故静而随隂也是故春夏果实体多柔伏阳之少也秋冬果实体多刚伏阳之多也四月果熟而易烂隂不胜阳而阳为所用也十月花开而不实阳不胜隂而阳不为用也
　　阳生隂故水先成隂生阳故火后成隂阳相生也体性相须也是以阳去则隂竭隂尽则阳灭
　　天一生水阳生隂也地二生火隂生阳也论太极既判之后则阳分隂若太极未判之前则隂含阳故易先干者如夏正建寅归藏首坤者如周正建子此先后天之説也人生之初精藏血中始化曰魄阳生隂也既生阳曰魂隂生阳也大抵隂阳相生故体性相须精魄者体质也神魂者性用也虚实相依动静相养所以隂尽则阳灭阳去则隂竭单豹养内而虎食其外体既亡性何以自存张毅养外而病攻其内性既亡体何以自立故曰有地然后有二地上之数必起于二也
　　金火相守则流火木相得则然从其类也
　　火尅金故相守则金流木生火故相得则木然金流则夫刚而妇顺木然则子盛而母衰隂性趋下故金流则就湿阳性趋上故木然则就燥各从其类也金木火三方之用也水土中北之本也水主初土主中水土相资黄相遇物乃生焉故一月唯分初中二气也
　　水遇寒则结遇火则竭从其所胜也
　　水之气融而体柔融为阳遇寒则结隂强而胜也柔为隂遇火则竭阳强而胜也泉水不澌阳之生也海水为盐隂之成也水能尅火而灭之力不胜则反竭天下之理虽有常然强弱多寡而变焉者势也势虽不常亦理之所有也
　　阳得隂而为雨隂得阳而为风刚得柔而为云柔得刚而为雷无隂则不能为雨无阳则不能为雷雨柔也而属隂隂不能独立故待阳而后兴雷刚也而属体体不能自用必待阳而后发也
