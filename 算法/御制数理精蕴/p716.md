<!-- { "loadSidebar": true } -->
　　张子曰水火气也故炎上润下与隂阳升降土不得而制焉木之为物水渍则生火然而不离也朱子曰正只说金与木之体质属土水与火却不属土问火附木而生莫亦属土否曰火是个虚空中物问只温与热之气便是火否曰然如火中虚暗离中之隂也水中虚眀坎中之阳也火中有黒阳中之隂水外黒内明者隂中之阳故水谓之阳火谓之隂亦得张子又曰阳陷于隂为水附于隂为火木金者土之华实也其性有水火之杂故木水渍则生火然而不离盖得土之浮华于水火之交也金得火之精于火之燥得水之精于水之濡故水火相持而不害烁之反流而不耗盖得土之精实于水火之际也勉斋黄氏曰以人物之初生验之天一生水水便有形人生精血凑合成体亦若造化之有水也地二生火火便有气人有此体便能为声声者气之所为亦若造化之有火也水隂而火阳貌亦属隂而言亦属阳也水火虽有形质然乃造化之初故水但能润火但能炎其形质终是轻清至若天三生木地四生金则形质已全具矣亦如人身耳目既具则人之形成矣木阳金隂亦犹视阳而听隂也造化之初天一生水而三生木地二生火而四生金天得一竒而生水一之极为三故三生木地得二偶而生火二之极为四故四生金六之成水犹坎以一阳居中天一生水也地六包于外阳少隂多而水始盛成七之成火犹离以一隂居中地二生火也天七包于外隂少阳多而火始盛成岂曰一生水而未成水二生火而未成火必待五行俱足方待六与七而成水火如此则全不成造化矣盖水火之气一湿一燥水湿极而生木火燥极而生金人物始生亦精与气聚而为之耳精湿而气燥精沉而气浮故精为貌而气为言精之盛者湿之极故为木为肝为视气之盛者燥之极故为金为肺为听大抵貎与视属精故精衰而目暗言与聴属气故气塞而耳聋此晓然易见也医家以耳属肾以肺为金与此比配各有不同云庄刘氏曰隂阳互为其根水居子位极隂之方而阳已生于子火居午位极阳之方而隂已生扵午若木生扵天三专属阳故其行扵春亦属阳金生于地四専属隂故其行于秋亦属隂不可以隂阳互言盖水火未离乎气隂阳交合之初其气自有互根之妙木则阳之发达金则隂之收敛而有定质矣此所以与水火不同也
　　朱子曰乐声是土金木火水洪范是水火木金土乐辨五声十九八七六范分四方一二三四五又曰范言一二三四五而不及六七八九十月令言八七五九六而不及一二三四十太言三八四九二七一六五五而不言十范以水火木金土为序禹以水火金木土为序刘向班固以木火土金水为序范晔以木金火土水为序【宁按禹是洛书五行右旋相克为序】
　　又曰五行质具于地而气行于天者也
　　蔡九峯曰在天而流布四时曰五行在地为人所取用曰五材唐孔氏曰五行以防着为次水最防为一火渐着为二木形实为三金体固为四土实大为五今以洪范推之蔡氏曰润炎曲直従革以性言稼穑以徳言水润而又下火炎而又上木曲而又直金而又革土兼四方而具生之徳故言其所重在稼穑而民以食为天也冯氏曰种曰稼苗也获曰穑穂也蔡传言稼而又穑者言其生生不已也又曰醎苦酸辛甘者五行之味也五行有声色气味而独言味者以其切于民用也五味以五谷为主以月令推之可见五谷之配五行者麦为木黍为火稷为土麻为金菽为水以五畜言鸡为木羊为火牛为土犬为金豕为水以五菓言则栗水李木杏火金土是数者皆质具于地而切于民之生养不可一日无也其运此气而在天则为五行其凝此质而在地则为五材天有日故地有火天有月故地有水天有雨旸寒燠风故地有水火木金土天而地地而天充塞宇宙何莫非五行者况人禀五行之秀气以生孰不资五行以为用
　　邵子曰火生扵无【神也当为一】水生扵有【精也当为二】火内暗而外眀故离阳在外火之用用外也水外暗而内眀故坎阳在内水之用用内也
　　火用外目象水用内耳象火内为体外为用水外为体内为用阳者用也朱子曰隂以阳为质阳以隂为质水内眀而外暗火内暗而外眀隂阳之精互藏其宅也西山真氏曰日火外影金水内影本淮南子盖清眀者内景金水也浊眀者外景日火也或曰日火扬光于外故日有蚀火有灭金水潜光于内故无穷以此收视反听潜神不耀此理故妙可以养生又扵治道不相関孰若吾儒当眀则为离晋当晦则为眀夷又曰火日外光能直而施所应无穷金水内光能辟而受随才各得神与形天与地之道欤张氏曰火托木而木生水神乗气而生精先天以神生精一生二后天以精集神二生一
　　愚尝推其説曰水隂根阳故为少阳春至夏而老火阳根隂故为少隂秋至冬而老乾坤具坎离之体干以九二交坤成坎坎中一阳生子是为真水乃隂中之真阳也坤以六二交干成离离中一隂生午是为真火乃阳中之真隂也二多一少坎一离二少者为主则多者为用少为主故坎为冬所生之歳月日辰自子至已六辰皆阳多者为用故离为夏所生之歳月日辰自午至亥六辰皆隂天地之间无往而非水火之用所以乾坤付正性于坎离坎离为乾坤之用也
　　又曰云有水火土石之异地类亦然
　　张氏曰水火土石地之体也凡物皆具地之体先生曰水雨霖火雨露土雨蒙石雨雹水风凉火风热土风和石风冽水云黒火云赤土云黄石云白水雷火雷土雷连石雷霹故一物必通四象天有日月星辰地有水火土石首有目耳口鼻身有骨肉血髓髓为火血为水肉为土骨为石是为动物四象液为水华为火枝为土根为石是为植物四象凡人之吹喷吁呵呼应天之风雨云雾雷
　　易有阳贞隂贞朱汉上曰干贞于十一月子左行阳时六隂贞扵六月未右行隂时六
　　阳贞取阳卦干生三男震坎艮也隂贞取隂卦坤生三女巽离兊也干一阳生于子始于坎至离而干终坤一隂生于午隂不敢当午位故退一辰而贞于未至坎而坤终阳自左行间时以治六辰隂自右行亦间时以治六辰顺成其歳功隂阳二贞既定然后可以推四时之节气愚攷之孔防数之所起起于隂阳隂阳往来于日道冬至日南极阳来而隂往冬水位也一阳生为水数一故干贞于十一月子而左行夏至日北极隂进而阳退夏火位也当以一隂为火数但隂不名竒数必以偶故六月二隂生为火数二故坤贞于未而右行冬至以及于夏至当为阳来故正月建寅三阳生为木数三夏至以及于冬至当为隂进故八月建酉四隂生为金数四三月建辰居四季之首为土位五阳生为土数五也水在北盛隂之气故润下者従隂也火在南盛阳之气故炎上者阳也木东金西隂阳相半柔可曲直刚可革土含养万物以为五行之主
　　朱子曰京房因卜筮推出许多道理【其説谓大衍五十其一不用者天之生气将以虚来实故用四十九焉十日十二辰二十八宿共五十其一不用今只取生气一句为説】一者为天之生气愚曰天之数不用五一由五出故大衍之数不用一者一乃天之神也一入于北则变坤成坎而生水其数一一入于南则变干为离而生火其数二一入于东则天始交地而生木成震其数三一入于西则隂説于阳而生金成兊其数四其终也一复归藏于五而为万化本存一不用者是为生气太初气之始是也五十五数存五以为五行【此下原有之夲二字宁按朱子语只云虚其中金木水火土五数今多之夲二字合删】大衍五十又存一以象太极【原夲作存一以为太极之夲宁谓天地万物以太极为夲太极岂复有夲乎按啓防云置一不用以象太极今依其语改之】太极而五行以一分五以五分十其四十九者又五行之细数五十者五其十十者两其五两者一也一者水也五行之始生气之出也十者土也五行之终生气之入也是故十日十二辰二十八宿散在天三百六十是为度数散在地万有一千五百二十是万物之盈数其一不用者退藏于宻故木王则水退火王则木退土王则火退金旺则土退水王则金退此五十退五不用者所以去衍之盈数五十又退一不用者所以虚衍之夲数故曰抑其盈虚其一万夲于五五夲于一天地盈虚与时消息天以一变四四有体一无体也此一在人为心在徳为仁在易为干在时为春无往而不为天之生气岂特四十九蓍頼此以为神哉天地万物皆倚此以为立命之地故曰不用之一群用之所攸宗宁按此章注文因京房论大衍五十其一不用为天之生气一句而敷演之其间亦有不可晓者其曰一由五出恐是生数始于一而成于五也其曰四十九为五行之细数细思之不得其理若以五行生数成数衍之则成五十五矣别更推不去不知鲁斋何以云然当缺之后又云其一不用者退藏于宻遂引木王水退火王木退等语释之似与前所云一者天之生气不恊窃详论大衍之数其正义已载第五卷数原篇此注特因京房所论而发姑置之勿辨亦可也
　　朱子曰有八卦之金木水火土有五行之金木水火土干金易卦金也兊金五行金也巽木是卦中取象震木是东方属木以土寄王四季故止言四时
　　唐孔氏谓五行去土亦曰四象谓金木水火土震木离火兊金坎水各主一时又巽同震木干同兊金加以坤土又曰七八九六之谓在物为木火金水在人为仁义礼智在方为东西南北在易为元亨利贞在象为龙虎鹑在月为望晦朔在日为旦昼莫夜在首为目耳鼻口在身为骨肉血髓理也有此四段气也有此四段事事物物都相离不得　春子丑寅为少阳夏卯辰巳为太阳秋午未申为少隂冬酉戌亥为隂邵伯温曰水火土石夲体也五行在其中矣金木水火土致用也五材出焉金出于石木生于土有石后有金有土后有木四象四体先天也五行后天也
　　又曰天下道理只是一个生两个易説到八数住洪范説到十数住卦八而数十八是隂阳数十是五行数一隂一阳便是二以二乗二便是四以四乗四便是八五行夲是五而有十者一个包两个木包甲乙火包丙丁土包戊巳金包庚辛水包壬癸　又曰甲乙是两个木丙丁是两个火戊巳是两个土金水亦然兼三才而两之　五行之相克也所以相成而五常之徳亦然五常莫大于仁木徳也仁或失于弱故以义断之义金徳也义或失于刚故以礼莭之礼火徳也礼或失于拘故以智通之智水徳也智或失于诈故以信正之信土徳也五常之徳乃五行相克之理老苏之说为然金尅木刚胜柔也水尅火柔胜刚也
　　又曰有互相发者
　　王氏曰水言润火言燥土溽木敷金敛可知火言炎则水洌土蒸木温金清可知水言下火言上则木左金右土中央可知木言曲直则土圜金方火锐水平可知金言从革则木变土化水因火革可知土言稼穑则水洫火防木与金噐械可知所谓木变者何炳为火烂为土土化者何能燥能润能敷能敛水因者何因甘而甘因苦而苦因苍而苍因白而白火革者何革生为熟革柔为刚革刚为柔金亦能化可圜可平可锐可曲直然非火革则不能自化故命之曰従革
　　又曰得五行之秀者为人只言五行不言隂阳做这人须是五行方做得成五行一隂阳也舎五行别无讨隂阳处如甲木阳乙木隂之类
