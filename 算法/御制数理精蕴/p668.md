<!-- { "loadSidebar": true } -->
　　愚按此较之四象图则此以辰之少隂当月之太隂以石之少刚当火之太刚亦即下节错综而言之一义也后日昼可见等节皆承此节隂阳之意
　　夫四象若错综而用之日月天之隂阳水火地之隂阳星辰天之刚柔土石地之刚柔
　　补注张氏衍义曰立天之道曰隂与阳立地之道曰柔与刚若错综而用之则天亦有刚柔地亦有隂阳日为阳月为隂星为刚辰为柔天有地也水为隂火为阳土为柔石为刚地有天也先天八卦干为日兑为月离为星震为辰巽为石坎为土艮为火坤为水本象也又以干为日兑为星离为月震为辰巽为石坎为火艮为土坤为水者变象也取星之阳为刚以应兑则震之辰为柔矣取火之刚为阳以应坎则坤之水为隂矣本象者天地之用一而二也错综者人物之用二而四也天地交而生人物故也
　　月昼可见也故为阳中之隂星夜可见也故为隂中之阳　天昼夜常见日见于昼月见于夜而半不见星半见于夜贵贱之等也
　　大全原本月昼可见四句在贵贱之等也后
　　补注张氏衍义曰月昼可见故为阳中隂星夜可见故为隂中阳辰不可见故为隂中隂辰者天壌也日月星托焉辰虽不可见而天昼夜常见故不用之一者用之所宗也又曰天虽半晦半明而昼夜常见日当昼时必在天上月当夜时有在地下故半不见星又不及乎月贵贱之分上能兼下大能包小也星半见者五纬二十八宿皆逓见故也
　　日随天而转月随日而行星随月而见故星法月月法日日法天天半明半晦日半赢半缩月半盈半星半动半静隂阳之义也
　　补注张氏衍义曰日虽右行然随天左转月虽行疾然及日而防常在其后星随月者见于夜也半赢半缩者在阳度则赢在隂度则缩半动半静者纬星动经星静也
　　阳中有隂隂中有阳天之道也阳中之阳日也暑之道也阳中之隂月也以其阳之类故能见于昼隂中之阳星也所以见于夜隂中之隂辰也天壌也
　　补注张氏衍义曰日者天之精魂月者天之精魄星者天之余精辰者无物之气天之体故曰天壌也辰之于天犹天地之体也
　　辰数十二日月交防谓之辰辰天之体也天之体无物之气也
　　补注张氏衍义曰辰十二从地数也无物之气不可见因日月之防而见从地数者天之地也
　　星为日之余辰为月之余
　　补注鲍氏发微曰日为阳精月为隂精星为阳之余精辰为隂之余气
　　黄氏畿曰日星纪以十干月辰纪以十二支
　　天以刚为徳故柔者不见地以柔为体故刚者不生是以震巽天之阳也地隂也有阳而隂效之故至隂者辰也至阳者日也皆在乎天而地则水火而已是以地上皆有质之物隂伏阳而形质生阳伏隂而性情生是以阳生隂隂生阳阳尅隂隂尅阳阳之不可伏者不见于地隂之不可尅者不见于天伏阳之少者其体必柔是以畏阳而为阳所用伏阳之多者其体必刚是以御阳而为隂所用故水火动而随阳土石静而随隂也原注一说云隂效阳而能伏是以辰在天而地之四物皆有所主也
　　补注观诸前章是以震巽下当有不用二字天之阳也之字宜衍
　　黄氏畿曰柔者不见震二隂天之辰也刚者不生巽二阳地之石也有阳而隂效者干成象坤效法也震为辰干为日坤为水效天之日艮为火效天之辰有质之物水火土石也隂伏阳坎一阳伏于二隂中阳伏隂离一隂伏于二阳中阳之不可伏者坎一阳可伏巽二阳不可伏故地火当潜于石隂之不可尅者离一隂可尅震二隂不可尅故天辰常防于月坤十二阳艮二十阳伏阳之少者故水火动而随阳畏阳故也坎二十阳巽二十八阳伏阳之多者故土石静而随隂御阳故也
　　补注阳之不可伏者石也隂之不可尅者辰也水火伏阳之少者而土石伏阳之多者也
　　愚按首五句己见前蓍之用数节有阳而隂效之以下由辰与石而言及水火又遂即水火言之阳之不可伏四句又由水火复及辰与石伏阳之少以下水火土石对言大意皆谓地之四象效法乎天也原注一说亦不外此意四物即地四象也　言坤言坎皆水也言艮言离皆火也言巽则地之石言震则天之辰也伏犹藏也隐也隂中伏阳阳中伏隂即阳生隂隂生阳之义有生则有尅矣故于阳言不可伏于隂言不可尅
　　日在于水则生离则死交与不交之谓也
　　黄氏畿曰干当午中为日坤当子中为水故日一北而万物生一南而万物死泰否之象　以上数节发明四象之体用
　　干阳中阳不可变故一年止举十二月也震隂中隂不可变故一日之十二时不可见也兑阳中隂离隂中阳皆可变故日月之数可分也是以隂数以十二起阳数以三十起常存二六也
　　补注干为年兑为月离为日震为时月之数十二故隂数遂以十二起日之数三十故阳数遂以三十起以三十乘十二则三百六十以十二乘三百六十则四千三百二十以十二三十反覆乘之而穷天地始终之数隂数常二阳数常六也【语见七篇】
　　黄氏畿曰隂阳以气言无不可变以象言则有可变不可变者焉年月日时之于干兑离震言其象也干阳中阳年之一象之震隂中隂时之十二象之大者不可变故举十二月而年不外是小者不可见故举一日而十二时不外是不可变之象也兑阳中隂年中之十二月象之离隂中阳月中之三十日象之月可分为十二日可分为三十可变之象也隂数起十二一元之防数虽运数亦以十二世终焉阳数起三十一防之运数虽世数亦以三十年终焉以三当六者三者六之半六即三之倍也
　　愚按此言天地始终之数所以用十二三十相乘之义年月日时各有数而独取月之十二日之三十者以年之一不可分时之十二不可见故不用年时惟用月日也补注得之不言三而言六者甲子甲午必兼两世而言也
　　举年见月举月见日举日见时阳统隂也是天四变含地四变日之变含月与星辰之变也是以一卦含四卦也
　　黄氏畿曰小统于大故地之四变水火土石不外乎天之四变日月星辰也月与星辰之所变不外乎日之所变故一卦变为四卦元防运世备焉　一卦含四卦则六十四卦变为二百五十六卦矣
　　愚按此言一卦含四卦之故　言年则十二月在其中言月则三十日在其中言日则十二时在其中大足以统小也惟大足统小故天之日月星辰含地之水火土石而天四象中日又含月与星辰是以天地始终之数每以一卦而兼元防运世者此也七篇日一位节与此意同
　　易之生数一十二万九千六百总为四千三百二十世此消长之大数演三十年之辰数即其数也岁三百六十日得四千三百二十辰以三十乘之得其数矣凡甲子甲午为世首此为经世之数始于日甲月子星甲辰子又云此经世日甲之数月子星甲辰子从之也黄氏畿曰一二三四五易之生数也一为元二为防三为运四为世五当一十二万九千六百年数而惟以世总之归于一元焉亦犹竒之去五以复于一也一年之消长以六月而变此消长之小数也一元之消长以六防而变此消长之大数也以小而见大则一世之辰数即一元之年数也而一世之辰数实由一年而起衍一年辰数得四千三百二十以三十乗之则一十二万九千六百之数可见矣一世之年必始于甲子者是起于癸亥之后犹阳消于小雪而长于冬至也其起于甲午者是起于癸亥之前犹隂消于小满而长于夏至也原其所始始于日甲月子星甲辰子自是干支逓相甲子以至于闭物而后已则乾坤之大以复为元可知矣夫经世之数始于日甲之一而月与星辰从之则一也者非道之宗乎愚按此节上以一年明一元之数下以元之甲一明世之甲子所由起也一元四千三百二十世十二万九千六百年一年则四千三百二十时三十年则十二万九千六百时也日之甲月之子星之甲辰之子月星辰皆从乎日即甲子年甲子月甲子日甲子时也　以上三节皆为天地始终之数详其说也内篇之十叅看
　　日月星辰共为天水火土石共为地耳目鼻口共为首髓血骨肉共为身此乃五之数
　　补注天数五地数五天以一而变四日月星辰是也地以一而变四水火土石是也四可见而一不可见也人合天地而生者故首之耳目口鼻日月星辰之象也身之髓血骨肉水火土石之象也
　　黄氏畿曰上不言五而此足之盖始以一而变四终则一归于五年数即一元一元即年数也以人叅天地言之用之者三以况天地人亦于此可见
　　生者性天也成者形地也
　　补注此兼人物言之盖生者所以禀性于天阳之属也成者所以赋形于地隂之属也
　　生而成成而生易之道也
　　补注先天八卦自震至干所以生物自巽至坤所以成物生则成成则复生循环不穷也
　　黄氏畿曰生而成自复至干成而生自姤至坤一生一成变易无穷
　　愚按补注自震巽起除天地之交数言之理则一也
　　以天地生万物则以万物为万物以道生天地则天地亦万物也
　　愚按此节之意己见内篇之三
　　心为太极又曰道为太极
　　黄氏畿曰心即道也道具乎我故用起天地之先天地全数不用之一乃道之出于自然所谓易有太极也盖河图虚中之象为大衍蓍防之本　以上原两仪四象本于太极
　　愚按邵子言太极多就环中言之朱子谓图中间虚者便是又谓只就他意思说不曾契勘到濓溪底此节则与周子之意大同矣

　　皇极经世书解卷九
<子部,术数类,数学之属,皇极经世书解>
　　钦定四库全书
　　皇极经世书解卷十
　　邳州知州王植撰
　　观物外篇之二
　　黄氏畿曰先天象数第二
　　愚按此篇内有卦位有卦义有卦之反易不易有卦数而八卦方位六十四卦方位经世衍易三图之说具焉
　　天地定位一节明伏羲八卦也八卦相错者明交错而成六十四也数往者顺若顺天而行是左旋也皆已生之卦也故云数往也知来者逆若逆天而行是右行也皆未生之卦也故云知来也夫易之数由逆而成矣此一节直解图意若逆知四时之谓也
　　朱子易学啓曰以横图观之有干一而后有兑二有兑二而后有离三有离三而后有震四有震四而巽五坎六艮七坤八亦以次而生焉此易之所以成也而圆图之左方自震之初为冬至离兑之中为春分以至于干之末而交夏至焉皆进而得其已生之卦犹自今日而追数昨日也故曰数往者顺其右方自巽之初为夏至坎艮之中为秋分以至于坤之末而交冬至焉皆进而得其未生之卦犹自今日而逆计来日也故曰知来者逆然本易之所以成则其先后始终如横图及圆图右方之序而已故曰易逆数也　语类又曰若自干一横排至坤八此则全是自然故说卦云易逆数也皆自已生以得未生之卦若如圆图则须如此方见隂阳消长次第震一阳离兑二阳干三阳巽一隂坎艮二隂坤三隂虽似稍渉安排然亦莫非自然之理
　　周易折中章氏潢曰自干纯阳歴兑离以至一阳之震自坤纯隂厯艮坎以至一隂之巽非数往之顺乎自震一阳厯离兑以至干之纯阳自巽一隂厯坎艮以至坤之纯隂非知来之逆乎左旋则总为知来右旋则总为数往但易以知来为主生生不穷是以逆而数之按此则邵子所谓左旋者犹言向左而旋所谓右行者犹言向右而行耳与厯家所谓左旋右转各为一说其所谓已生未生正指隂阳生生而言朱子之解分别观之
