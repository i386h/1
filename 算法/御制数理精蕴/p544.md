<!-- { "loadSidebar": true } -->
　　自开物半至已之终七十四卦四爻通四百四十八爻四爻当一运计一百一十二运【正运一百五闰数七】自午初至闭物九十六卦通五百七十六爻计一百四十四运【正运一百三十五闰数九】午以前天之七也午以后地之九也皆以十五为一也
　　两数一百七十卦四爻通一千二十四爻计二百五十六运运数二百四十闰数十六【闰数以月计　按此叚误连上叚为一叚闰数以月计五字误作正文今悉依宋本改正】
　　开物自惊蛰二月初气也若加立春雨水二气二十一卦二爻计一百二十八爻当三十二运【运数三十闰数二】则夏至已前亦得九十六卦五百七十六爻计一百四十四运通一百九十二卦一千一百五十二爻二百八十八运【运二百七十闰十八】
　　以节气而言开物于寅中当自雨水计月而自惊蛰则隂侵阳也闭物于戌中当至霜降计月而至立冬则阳侵隂也阳侵隂为开物之数隂侵阳虽未开物而天道已明阳将出地有不可掩岂惟自雨水而然当自立春而然矣故闭物在立冬之初足明开物在立春之后所以用数三百六十而体数之用二百七十者立春至立冬之日数也又有二百八十八运者其十八在地兼天之余分地之交气物之盈数而言所谓闰位也然开物在惊蛰后亦足知闭物在寒露前故星数一百五合之而二百一十也隂阳相侵如昼夜相侵天已明而日未出人未动日已入而天未昏人未息治乱之初正如此矣要之皆为昼数用数故先生既曰阳侵隂隂侵阳又曰阳侵阳昼侵夜余分坎离用半者相侵也干全用者阳侵隂也故参天两地而倚数主一而用之是谓尊君卑臣扶阳抑隂也
　　开物于寅中而卦气图起于惊蛰则二月初气也闭物于戌中而卦气圗底于立冬则十月初气也寅中戌中者虽主月而言其用实由乎节气地之生物以气为机也是故以会而数尧之会当建巳之月【四月巳】以运而数尧之运起芒种之气【五月初气】盖运者气也天之气先至而后地之物应之气之来常先半月者先天也造物之初日月元气同生于子中气以舒而常盈月以疾而常缩积微之久中气有居月晦者矣闰以正之乃复乎初故本月初气当朔中气当望者后天之厯数也本月中气当朔后月初气当望者先天之厯数也初气反当望者后月之初气乃此月之终气故也经世祖于先天故中朔同起也夫气本有四其用者三子之初气即亥之终气丑之初气亦子之终气中一而初二阳一隂二也一则有定二则无常日月防云者会于有极也卦气图因先天之本数取中气以主月元会运世皆从中起者以中气有定必在本月虽有闰月亦无中气所谓举正于中也王湜疑经世起于十一月之初盖不见卦气图未知中朔同起之理尔
　　卦气图二百五十六卦二百四十卦为正数十六卦为闰数以元经会则此图乃一元十二会以会经运则此图乃一会三十运以运经世则此图乃一运十二世细分之则一世三十年一年十二月一月三十日而各加闰之数也元以当年会以当月运以当日世以当时以元经会用及乎会运世天以一变四用者三不用者一也以会经运用及乎运世年地以一变四用者三不用者一也以运经世当及乎世年月而经世不全载月者省文以蔵用也于尧舜禹三书正月五代末年再书正月示月之用起于寅与声音数相为表里也【其余月问一书之者盖有微防】起运法四爻直一运当后二爻者为坤艮坎巽并全体以成卦则地数隂数也当前二爻者为干兑离震并全体以成卦则天数阳数也故卦气图有二百五十六卦声音图有五百一十二位而先生运数分一为二进退各用其半也假令尧即位在日甲月巳星癸辰未至庚申而当世首【按至庚申而当世首七字宋本作小注据文当作正文今依永乐大典本】之甲辰年起大运当以己巳会为月癸亥运为日自世之元星甲辰子顺数至元之世癸亥当得贲之九三以往四爻一爻直三世庚申则坤之贲六五爻也世卦随大运消长遇竒卦则取后卦遇偶卦则取前卦并二卦以当十二世一竒一偶用之起小运即以己未世为月甲辰年为日三十日分二气一气分三候一月六候孟季仲甲巳各直五日甲辰年当在前一气起卦甲辰是大暑甲巳季日起师六三【若汉髙祖小运以己未为月甲午为日即当起归妹初九在大箸前五日盖大运分二十四气三五而一气中朔起故气先月十五日小运分七十二候一五而一候仲孟逆生故甲子先气五日也】十日至甲寅得立秋节即庚申之初气则蛊之初六也月卦随小运进退如世卦之法虽阳生于寅隂生于申上下之卦不同皆自上而下者地之用数故也是故大运法当依以元经会数起于星甲辰子小运法当依卦气图数起于甲巳孟日盖大运运数也运数在天天统乎体气之体生于四中故大运甲子当冬至而二十四气之首皆得子午夘酉则主乎四仲也小运年数也年数在地地分乎用气之用行于四立故小运甲寅当立春而二十四气之首皆得寅申己亥则主乎四孟也运数在天十干合为一甲者体合乎一也一会分三甲者一而三三旬为一月也年数在地十日分甲巳者用分于两也甲巳分孟季仲者二而六一月有六候也一之用三二之用六运者用也体无非用也以元经会于会求运因世而运见以会经运于运求世因年而世见以运经世于世求年当因月以见年然至年而止者运数天数也年数地数也天而地之数止于此矣一十百千万十万是为六数天而地本数四止于一十百千则元会运世是也万者天之五也十万地之六也地从天而用五天从地而用六皆生物之用也元会运世之外具十二万九千六百年而天地之用全矣月当百万则天七之赢数也二百五十六卦世爻皆当在上人君改元必于正月故因月见年即以寅当世者上爻也运数自甲而起天也世数自子而起地也年数或起甲子或起甲午天地隂阳之合也运数十世数十二而年数三十也十者一也十二者二也三十者三也七八九六也自世以上日辰各行者天地未合也自年以下日辰相配者天地已合也先生曰易之生数十二万九千六百演三十年辰数是其数也先生之书谓之经世天地人物皆本乎十二万九千六百之数而进退之辰者体数也十二万九千六百辰者一世之物数也又衍为五【按永乐大典本缺五字今依宋本増入】亿五千九百八十七万二千则十二万九千六百年之辰数者四千三百二十世之物数也地数世之世十六卦与物之通数会于此故曰一世之万物与万世之万物皆可以为一道也此经世观物之至理也
　　经世编年寅月为嵗首以汉髙祖至防上及项羽封诸侯王事可验矣故年数在地而月卦时卦数起于寅者専主用也　日月为易易之数日月之变也日以三十而变月以十二而变故阳之分数一分而三十隂之长数一长而十二天以一而包三则十二与三十之变尽具乎一之中故十二会三百六十运共成一元十二世三百六十年共成一运十二月三百六十日共成一年也自先天图以观其变干为一始分为夬而得十二故以隂之长数十二为阳一分之数也三十分计三百六十杪【大有当之】为一时十二时三百六十分计四千三百二十杪【大壮当之】为一日三十日三百六十时一万八百分计十二万九千六百杪【小畜当之】为一月四千三百二十时一十二万九千六百分计一百五十五万五千二百杪【需当之】为一年三十年一十二万九千六百时三百八十八万八千分计四千六百六十五万六千杪【大畜当之】为一世十二世一百五十五万五千二百时四千六百六十五万六千分计五亿五千九百八十七万二千杪【泰当之】为一运三十运四千六百六十五万六千时十三亿九千九百六十八万分计一百六十七亿九千九百十六万杪【履当之】为一会十二会五亿五千九百八十七万二千时一百六十七亿九千九百一十六万分计二千一十五亿五千三百九十二万杪【兑当之】为一元此隂阳之数一分一长共足一元十二万九千六百年之分数者也然此数自一分积之以至于一元皆长小为大则是长数也若夫分大为小是为分数复以一年观之一年分为十二月一月分为三十日计三百六十日一日分为十二时计四千三百二十时一时分为三十分计一十二万九千六百分则一十二万九千六百者一年之分数也一十二万九千六百之一十二万九千六百成一百六十七亿九千九百一十六万则一元【一十二万九千六百年】之分数也一百六十七亿九千九百一十六万之一百六十七亿九千九百一十六万为二万八千二百一十一兆九百九十万七千四百五十六亿则元之元之分数也一十二万九千六百年之分数每一分计十二杪【按计十二杪四字永乐大典本及宋本俱作小注据文作正文为是今改正】盖得一百六十七亿九千九百一十六万矣
　　先生曰十六变之数去其交数取其用数得二万八千二百一十一兆九百九十万七千四百五十六亿【在先天图同人当之】分而为十二前六限为长后六限为消每限得十三亿九千九百六十八万之一百六十七亿九千九百一十六万每一百六十七亿九千九百一十六万年开一分进六十日也六限开六分进三百六十日也犹有余分之一故开七分进三百六十六日也其退亦若是矣今以一十三亿九千九百六十八万为一年则同人之数当二千一十五亿五千三百九十二万年【一年当一杪】分为十二会每会当一百六十七亿九千九百一十六万年计一十三亿九千九百六十八万之一百六十七亿九千九百一十六万得一万八百元之元之元一会又分为三十运每运当五亿五千九百八十七万年得三百六十元之元之元一运又分为十二世每世当四千六百六十五万六千年得三十元之元之元一世又分为三十年每年当一百五十五万五千二百年得一元之元之元一年又分为十二月每月当一十二万九千六百年得一会一万八百之元之元一月又分为三十日每日当四千三百二十年得一运三百六十之元之元一日又分为十二时每时当三百六十年得一世三十之元之元一时又分为三十分每分当十二年计一百六十七亿九千九百一十六万十二杪【先生本无杪之名今立之以便称呼】为一分每杪得一万八百元十二杪则元之元乃一百六十七亿九千九百一十六万之数也与先生之言无不合矣
　　系辞以三百六十当朞之日万一千五百二十当万物之数则经世卦气图二百四十卦为正数十六卦为闰数通之乃为物数也
　　经世会经运起于星之巳七十六以元之甲子遁之当得己夘与天元玉筞运数同盖天元地甲子起甲戌先天而得之行六辰至巳夘而遇天之甲子夫妇配合运自此行则甲巳为土运也卦气图一爻虽直九十实用者三十而已盖体数以四爻直一年或一日则每爻九十用数以一卦直一年或一日则一爻直三十互用而六十也
　　后天易以卦当年以爻当月以筞当日若经世二百五十六卦每卦当一年六爻当六月每爻三十筞当三十日则二卦共当十二月三百六十日进退互用乃成二年也【易二卦共三百六十筞】若大用之则卦当运爻当世筞当年小用之则卦当日爻当时筞当分故一时当三十分皆卦气图之用数与后天之用亦合
