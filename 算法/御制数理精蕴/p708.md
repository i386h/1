<!-- { "loadSidebar": true } -->
　　自无极太极推而下之则万一各正小大有定一物各具一太极自二五生物推而上之【原本误作太极本无极推而上之今改正】则是万为一一实万分万物体綂一太极【按是万为一一实万分万一各正小大有定出通书理性命章】虽二气五行生人生物万有不齐【原本此下有太极行乎其中自有条理间架不是儱侗都无一物东山谓条理间架岂所以言太极今易以下文八字】而太极之妙无不在所以外边才感中间便应眼前触着撞着都是这道理大小各快活愚闻之师曰周子无极而太极一句是顺説太极本无极一句是倒説上天之载无声无臭犹周子所谓无极而太极也若移诗之二句倒言之曰无声无臭上天之载亦何不可所谓无极而太极者非是以无极加于太极之上也象山不肯拈太极本无极一句只攻上句徒肆强辨某若得见象山敢问晚学未通请公将太极来看一看象山必大怒曰太极是无形之物是天地所根本之理如何将来看我无可将尔无可看即是无极也然则周子无极而太极太极本无极真千古攧扑不破之议论也
　　宁按临川呉氏有云太极本无体用之分其流行变化者皆气机之阖辟有静时有动时当其静也太极在其中以其静也因以为太极之体及其动也太极亦在其中以其动也因以为太极之用太极之冲漠无联声臭泯然者无时而不然不以动静而有间而亦何体用之分哉又曰开物之前浑沌太始混元之如此者太极为之也开物之后有天地有人物如此者太极为之也闭物之后人销物尽天地又合为浑沌者亦太极为之也太极常常如此始终一般无增无减无分无合故以未判已判言太极者不知道之言也○宁按邵子云太极既分两仪立矣朱子易学启蒙云太极之判始生一竒一偶而为二画者二是皆知道者之言也今呉文正谓以未判已判言太极未为知道何也窃详卲子朱子是言画卦则太极是一圏子分作竒偶二画所谓一分为二是也故可言分判文正以造化之理言则太极是浑沦一理初无分判之可言也
　　又曰自太极以至万物化生只是一个圏子
　　周子于第二圈中分出一圏在上以见太极浑沦极至之理而无形尔只这圏子自有天地便只是这个物事在这里流转赋在万物一物之中天理完具不相假借不相陵夺浑然太极之全体无乎不在此无极二五所以妙合而凝也故曰人人有太极物物有太极皆自然而然第人物本同气禀有异尔朱子解剥图体示人以一身所自来惟人也以下示人以人道所由立使知人所以为人圣所以为圣君子小人所以各有气禀而不同尔或曰太极图前一段如棊盘后一段如人下棊愚谓上一圏是天地之性下一圏分隂分阳便有个气质之性在里
　　卲子曰道为太极
　　朱子曰此指天地万物自然之理而为言愚谓道即太极无二理也或谓道别是一个悬空底物在太极之先则道与太极为二矣太极岂出于道之外哉以其通行而言则曰道以其极至而言则曰极太极是浑沦底道是极中分派条理随分派条理去皆是道如穿牛鼻络马首皆随他通处极与道岂有二理耶
　　又曰心为太极
　　朱子曰此指人得是理以为一身之主而言愚谓心綂乎理即浑然太极出应万事则一物各具一太极故游氏曰寂然无思万善未发是无极也此心昭然灵源不昧是太极也若于寂然之中有一念之动则是动静为隂阳也【此条愚谓下原有极者性之形体等语宁按邵子谓性者道之形体朱子取之今谓极者性之形体非是共删二十四字文方简畅】
　　朱子曰伏羲作易自一画以下文王演易自乾元以下未尝言太极而孔子言之孔子赞易自太极以下未尝言无极而周子言之伏羲文王就隂阳以下説孔子又就隂阳以上发出太极来
　　蔡季通云天不生仲尼万古如长夜天先生羲文矣后不生孔子不得三千年后不生周程亦不得愚谓有羲文之易无夫子太极之説则人不知易之本知本矣无周子无极之説则人不知太极之妙易有太极一句羲文后非孔子无人道得出孔子而后千五百年无人识得破至康节始识其为作易根本至濓溪始以无极而发明其旨圣贤以道相传渐説到亲切处尔【此章原注注百余字东山评其糊涂衮予因条其得失掇取一百四十余字着于右余悉删去而搃论于下】
　　总论宁按大传云易有太极是生两仪两仪生四象四象生八卦是孔子发明伏羲画卦之次第就隂阳变易中指出太极以示人曰太极者理之至极也兼有枢极之义以其綂天地万物之理故以太极名之惟其有此极也所以生仪生象生卦而变化无穷焉曰仪曰象曰卦即所谓易而太极实为之主此造化之枢纽而品彚之根柢也是则易有太极一言其包括至大而无遗矣至宋濓溪周子又以无极而太极言之何耶朱子谓不言无极则太极同于一物而不足为万化之根本又何耶盖易有太极自羲文作易未尝言也至孔子赞易始言之遂为圣门言理学一大纲领然自孟子殁而圣学失传斯义不明于天下久矣汉唐诸儒言太极者咸以混沌未分之气当之实祖老庄遗意而与孔子所言不相似邵子云以道观天地则天地亦万物诚如诸儒所言则太极属之形气而有限量矣不几于下同万物乎濓溪周子生乎千数百载之下灼见圣人之心于千数百载之上遂建图着説以明之终篇不过二百五十余字而隂阳造化之妙天人性命之源与夫圣人之立人极君子之脩其身莫不毕具然其辞语髙简旨意渊微有未易与俗人言者故周子在当时独以授二程子二程子言及性与天道多本其説而未尝轻以示人故二程子殁学者创见是图议论不一以陆氏兄弟之髙明尚力诋无极之非而有屋上架屋之诮况其下者乎我文公朱子用是忧惧乃研精覃思为之一一别白使周子之説字字有归宿学者读之始知太极之妙无枢纽之形而为造化之枢纽无根柢之形而为品彚之根柢理学之纲领遂大明于天下而老庄及汉唐诸儒之説始不得以汨之盖周子之功于斯为大然微文公朱子学者亦何自而得于心乎今观朱子图解其纲大旨既昭晣不遗而微辞奥旨亦剖析无隐诚可为圣学之阶梯矣后儒复有立新竒之説以求异者何耶有若节斋蔡氏西山之长子而从游于朱子之门者也其解易字每过髙而背其师説观朱子易本义以隂阳之变解易字以隂阳之理名太极则太极为易之本明矣节斋谓易乃太极之所自出又解易字作无极字则易反在太极之先矣岂不大有乖乎节斋又云主太极而言则太极在隂阳之先主隂阳而言则太极在隂阳之内时既不同所主皆异窃详朱子谓动静不同时隂阳不同位而太极无不在今以隂阳与太极对论岂可谓时既不同而所主皆异乎鲁斋着天原发微谓太极上加易有二字便见太极之有根源谓易字最微宻乃隂阳变化妙处在两仪万化之先而具两仪万化之体原其所失与节斋同一轨辙岂非承其谬而未之正者耶节斋之失呉文正公幼清尝论之后学以其游于朱子之门也犹主其説予则谓不待七十子丧而大义已乖矣故不可不辨
　　动静
　　此章言太极动静而隂阳分太极无象隂阳有气动静气也理乗气而行也竒耦变化牝牡相衔得其阳气者乾道成男得其隂气者坤道成女气聚成形形交气感隂阳综错所以为易天地间只有个动静循环不已此外更无余事或问阳动为用隂静为体今周子説太极动而生阳却自动处説起则用在体先且道未动以前是如何愚曰未动以前则是理所谓无极而太极是也理不当对动静言未动则是静未静则是动未动则又是静然则理无对理不可以动静言理则因动静而见也若夫邵子谓用起天地先朱子谓太极之用所以行皆指用处説尔盖谓动而生阳以上更不容説者其意深矣附虚谷云所引蔡季通动而生阳以上更不容説此十字尤精论隂阳而求其端于动静之前论天地而求其所以然于天地之外此皆不容言也鲁斋云动静虽不离于太极而未动之先止是太极太极虽涵动静于中而不可以动静名迨夫气机一动而阳生一静而隂生太极即乘其机而出入【宁谓出以阳之发越言入以阴之收敛言】随物赋受无往不在此天地万化之原也
　　周子曰太极动而生阳动极而静静而生阴静极复动一动一静互为其根分阴分阳两仪立焉
　　朱子释此章极为精妙曰太极之有动静是天命之流行也所谓一阴一阳之谓道诚者圣人之本物之终始而命之道也其动也诚之通也继之者善万物之所以资始也其静也诚之复也成之者性万物各正性命也动极而静静极复动一动一静互为其根命之所以流行而不已也动而生阳静而生阴分阴分阳两仪立焉分之所以一定而不移也【宁按动静以时言如昼夜一般阴阳以位言如东西南北一般两仪是天地与画卦两仪又别】盖太极者本然之妙动静者所乗之机【虚谷云黄勉斋谓太极动而生阳静而生阴太极不是防动静底动静阴阳也气也所以图解曰动静者所乗之机也所乗之机四字最难防蔡季通对朱先生问所乘之机如何下得恁地好先生微笑某尝深喜此语笔之于册】太极形而上之道也阴阳形而下之器也愚谓太极理也动静气也所乗之机是动静乗载此理在气上不觉动了又静静了又动故曰太极犹人动静犹马马以载人人以乘马马一出一入人亦与之出入【宁按故曰以下多朱子语此句下原有所以太极乘此气之动静而生隂阳也十五字是鲁齐隐括语辞意欠圆活东山评之今删去一依朱子语补下文二十七字】盖一动一静而太极之妙未尝不在周子谓太极动而生阳静而生隂　动时便是阳之太极静时便是隂之太极【东山评此二句不是宁按系朱子语合仍旧】从隂阳处防隂阳只在太极里谓之太极在隂阳里亦得由五行二气而上则根于太极之一是万为一性之原也由二气五行而下则散为庶物之万一实万分命之行也静则太极混合而归于一动则太极开辟而散于万或曰如此则太极亦有分裂乎曰本一太极尔万物各有禀受又自各全一个太极如月在天一而已及其散在江湖影随处而见渠可谓月分乎一本万殊万殊一本无间然也
　　宁按呉文正公云大传易有太极是生两仪两仪生四象四象生八卦是説卦画周子图説太极动而生阳静而生隂阳变隂合而生水火木金土是説造化言卦画则生者生在外有两仪时未有四象有四象时未有八卦朱子谓生如母之生子子在母外是也言造化则生者只是具于其中言五行即是隂阳朱子所谓五殊二实无余欠也隂阳即是太极朱子所谓精粗本末无彼此也朱子又谓生隂生阳之生犹曰为隂为阳云尔非是生出在外惟朱子能晓得太极图説之生字与大传之生字不同解经析理精宻如此如何不使人观之而心服两仪四象八卦渐次生出者也非同时而有太极阴阳五行同时而有者也非渐次生出一是言卦画一是言造化所以不同宁谓只一生字所指不同而二章经防之明晦实所关系非朱子用功之深不能辨析至此非文正用功之深不能察识至此朱子谓不用某许多工夫防某底言语不出学者其可忽诸
　　程子曰动静无端隂阳无始
　　动而生阳其初本是静静之上又须动动前又有静推而上之其始无端此天道也始于隂成于阳本于静流于动人道也然阳复本于静隂复根于动其动静亦无端
　　又曰动静互为其根根字最宜玩味
