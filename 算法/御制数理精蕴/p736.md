<!-- { "loadSidebar": true } -->
　　朱子曰康节有诗云若论先天一事无后天方要着工夫又曰天意无他只自然自然之外更无天亦此意也潘氏曰先天一事无予因格物而得之矣昔童时日鸡雏之出母初未尝喙气数才足便横迸裂开若稍不利用手略助之则其子下来便不长进以见得这里一毫人力有不能与愚曰一二三四五天地之生数先天也六七八九十天地之成数后天也或曰无极而太极其先天乎太极而隂阳其后天乎以类推之则未发之中先天也发而中节后天也开物先天也成物后天也贞而元先天也亨而利后天也【此下原有而贞之中又自有先后前一半子属隂先天也后一半子属阳后天也凡二十七字合删】先天后天无事不然无物不然黙而观之思过半矣岂特卦画而已哉蔡氏曰寒暑也昼夜也生物之隂阳也屈伸消长无不变先天也阳之所以为阳皆动而无体也气形也防也物生之隂阳也则阳能变隂不能变后天也隂之所以为隂皆静而有体也伏羲之卦先天也天之气也文王之卦后天也地之物也宁按圣人作易自初未有画説到六画满处邵子谓先天之学卦成之后各因一事推説邵子谓后天之学先天是上半截事后天是下半截事开物为先天成物为后天出于自然不待思虑安排为先天出于效法为后天大意如此而已鲁斋学问浩愽敷演先后之义太详反不免有失如静动篇第四条注云先天反本复静曰坤在一日则亥时在一年则十月在一元则太极未动之际此条注云前一半子属隂为先天后一半子属阳为后天窃详一日亥时一年十月与夫子前一半正是隂静之终闭物之极何名为先天子后一半乃一阳初动为开物之源何名为后天又以无极而太极为先天以太极而隂阳为后天如此则伏羲画卦无非隂阳也何以为先天乎观鲁斋此三节即邵子坤复之间为无极全是主静之意以之分属先后天恐未当学者宜详之
　　春秋传曰先天而天弗违志壹之动气也后天而奉天时气壹之动志也
　　横渠説气与志天与人有交胜之理圣人在上而下民咨气壹之动志也鳯凰仪志壹之动气也胡氏春秋説本此朱子谓先天而天弗违者如礼乐先王之所未有而可以义起之类天虽未为而吾意之所为自与道契天亦不能违也后天而奉天时如天叙天秩之类虽天之所已为而理之所在吾亦奉而行之尔先天后天乃是左右賛之意意思都在中间不差毫髪即所谓啐啄同时也
　　邵子曰尧之前先天也尧之后后天乃效法尔
　　按先天一阳生子至已成干天之象立矣午后隂生消阳至亥成坤凢隂所为皆效阳而法之故曰成象谓干效法谓坤自有一以来以元防运世推之尧适当乎已末尧之前每事皆先天而造之三代以后制作云为无非效法之事先天取四象者虚中待用用之在人先天天弗违也后天取五行者中亦实矣虽人事亦由天命后天而奉天时也故先天事业非大圣人不能为也子云曰法始乎伏羲其开物之时乎成乎尧其先天之极乎所以十三卦始于离而终于夬
　　又曰先天之学心也后天之学迹也出入有无生死之间者道也
　　先天造化之初由心出迹之学后天生物之后因迹求心之学心与道皆虚而神能出入于有无生死之间者不为物所碍也在先天之先不为无在后天之后不为有迹不能外也朱子谓康节之学本于明理明道所谓观天地之运化然后頽然其顺浩然其归乃康节所到处其学得于先天防得这里熟了自然前知防事物便成四个渠是怕处其盛且如防花方其蓓蕾向盛也半开渐盛正开太盛则衰矣人之势焰者必衰强壮者必死是其理也康节一见便能知之
　　又曰自然而然不得而更者内象内数他皆外象外数也又曰易有内象理致是也有外象指定一物而不变者是也
　　先天隂阳二图内象内数先后有伦变之则乱葢自然而然不得而更也后天卦气图及他象数皆错杂无定人情物态非伪则妄所以孔子序后天之易惟以理为次者内象内数立体之经外象外数应用之变也故三易屡更先天不易理致者徤说巽动之类指定一物者地中生水火在天上之类内象无实象内数无实数存乎太虚若可更也而不可更者理有必致自然而成虽有智巧不能变其象而逃其数若外象外数体若一定然爻有飞伏卦有消长六位八物不能自定是故适变者不变而不变者终变也蔡节斋谓先天之学正之于未萌春秋之书正之于未着
　　朱子曰先天乃伏羲本图非康节所自作只一图以寓象数而天地万物之理隂阳始终之变具焉凢今易中一字一义无不自其中流出者
　　或问太极与先天二图如何朱子曰论其格局太极不如先天之大而详论其义理先天不如太极之精而约然太极终在先天范围之内邵子所谓先天之学者自初未画时说到六画满处是也如孔子十翼中如八卦成列及太极两仪四象八卦天地雷风山泽水火之类皆本羲画之意若先天未画一卦也无葢太极之判始生一竒一偶而为一画者二两仪之上各生一竒一偶而为二画者四四象之上各生一竒一偶而为三画者八皆是自然而然不假安排更着言语议论而后明此乃易学纲领开卷第一义古今未有识之者至康节始传其说是为先天之易
　　又曰伏羲四图其説皆出邵氏【伏羲作时止有卦画】
　　始作八卦横图一又作重为六十四卦横图二始作八卦方位圎图一又作重为六十四卦方位圎图二
　　又曰先天图外圎为天内方为地
　　蔡西山曰六十卦圎布者干尽午中坤尽子中离尽卯中坎尽酉中阳生于子中极于午中隂生于午中极于子中其阳在南其隂在北方布者干始于西北坤尽于东南其阳在北其隂在南此二者隂阳对待之数圆于外者为阳方于内者为隂圆者动而为天方者静而为地圎图干在南坤在北方圗坤在南干在北干位阳画多坤位隂画多隂阳各以类而聚圗以圎函方以见天包地外地在天中朱子曰方圎尤妙邵子有诗曰天地定位否泰反类山泽通气咸损见义雷风相薄恒益起意水火相射既济未济四象相交成十六事八卦相荡为六十四朱子释之曰此是释方圗两交股底且西北角干东北角坤是天地定位便对东北角泰西南角否次干是兊次坤是艮是山泽通气便对次否之咸次泰之损后四卦亦如此谓次兊是离次艮是坎是水火相射便对次损之既济次咸之未济次离是震次坎是巽居中央两交股处是雷风相薄便对次既济之益次未济之恒是也四象交而成十六事者正为乾坤变为否泰正为艮兊变为损咸正为震巽变为恒益正为坎离变为既未各各四卦相为对待以尽地之方也
　　又曰先天圎图四四十六卦居外方图亦四四十六卦居内【干剥比观豫晋萃否坤夬大有大壮小畜需大畜泰】上十六卦乾坤所生【艮谦蹇渐小过兊履睽归妹中孚旅咸遯节损临】上十六卦艮兊所生【坎师涣解未济困讼离革同人丰家人既济贲明夷】上十六卦坎离所生【升蛊井巽恒鼎大过姤无妄随噬嗑震益屯頥复】上十六卦震巽所生以此四四十六对共成方圎之图圆图者天道之隂阳在天为日月星辰暑寒昼夜谓之流行之易言其与天地四时流行而不息也图左三十二阳卦春以发生夏以长养图右三十二隂卦秋以揫敛冬以包藏共四其十六而为六十四卦又以春夏秋冬分之各四其六十四而为一千五百三十六爻之卦气以运行于天四象立体六甲循环以见皇帝王伯之治迹三百六旬有六之转旋乾坤主之属乎天之造化方图者地道之柔刚在地为水火土石雨风露雷谓之对待之易言其承天时行以生化也内一截三十二阳卦西北角干东北角泰外一截三十二隂卦西南角否东南角坤亦四其十六而为六十四卦又以元防运世分之各四其六十四以为二百五十六位之卦体以生物于地四四立体四九为用以见律吕音声之阳倡隂和动植飞走之出生入死坎离主之属乎地之造化故邵子曰十六者四象相因之数也凢天地变化万物感应古今之因革损益皆不出乎十六十六而天地之道毕矣此所以阖辟消长吉凶善恶一一相对而无差
　　后天上经反对卦十八【屯需师小畜泰同人谦随临噬嗑剥无妄讼比履否大有豫蛊观贲复大畜】此反易者十二也不易者六乾坤坎离頥大过也下经反对卦十八【咸遯晋家人蹇损夬萃困革震渐丰巽涣既济恒大壮明夷暌解益姤升井鼎艮归妹旅兊节未济】此反易者十六也不易者二中孚小过也易纬云易六十四卦文王以上下经分之攷之序卦皆后天次序反对卦也八卦之象不易者四乾坤坎离反易者二震兊也震反则艮兊反则巽也是以六卦变成八卦重卦又添頥孚大小过四卦不变凑上乾坤坎离为八卦不变反易者二十八以八合八共三十六变而成六十四卦也乾坤坎离固不易而艮震合頥震艮合小过巽兊合中孚兊巽合大过亦皆不易八卦虽不易干尽变则坤坤尽变则干坎尽变则离离尽变则坎頣与大过孚与小过之尽变亦然李氏曰上下经各相对序卦至坎离别起文义上经乾坤二老对立序卦各隐其名下经首咸二少合体序卦独隐咸名上经需讼对下经晋明夷需讼变之尽为晋晋变之尽为需上经泰否对下经损益泰否乾坤之交不交损益咸恒之交不交也上经自屯至临观下经自遯壮至革鼎屯变之尽为鼎革临观变之尽为遯壮上经頥与大过偶在坎离之前下经中孚与小过偶在既未之前上经终坎离下经终既未既未者即坎离之交不交也頥似离大过似坎而坎离继二卦后中孚厚画离小过厚画坎而既未济又继二卦后是坎离为乾坤震巽艮兊之用上经五十二阳爻五十六隂爻下经五十六阳爻五十二隂爻经分上下皆有至理惜师説不传而文王分经之义隐矣
　　邵子曰乾坤纵而六子横易之本也又曰震兊横而六卦纵易之用也
　　先天八卦以乾坤为易之本而六子辅之故六子皆为横而乾坤独为纵纵如织之有经横如经之有纬分隂分阳错综以纬之也乾坤居南北以定上天下地之位干有三十六阳十二隂坤有三十六隂十二阳既有以植天地之经而分南北矣于是离东坎西为日月以为之纬艮西北对兊东南震东北对巽西南又为山泽雷风之变以为纬焉葢巽离兊隂卦也而本干体反多阳故取其阳之多以为干之纬于左震艮坎阳卦也而本坤体反多隂故取其隂之多以为坤之纬于右上下相应一纵一横阳竒隂偶相为对待所以立易之体而以后天为用后天八卦以震兊为易之用六卦辅之故六卦皆为纵而震兊独为横横如秤之有衡而六卦为衡上之星或轻或重进退以权之也震兊位东西以秉春生秋杀之权震以一阳而生巽离兊之六阳积而为干以居西北而成父道之尊震又以二隂而函巽离兊之三隂并六隂为坤以居西南而成母道之善东生西成一横六纵以横为重震兊木金各当其位坎离水火交致其用此后天八卦所以为地上之易应人之用也或曰后天八卦震兊坎离居东西南北之正位而相对者取其交也乾坤艮巽居东西南北之偏处而不相对者为其不交也交者为用则不交者不用也今子以隂阳数推之皆为有用何也曰有四正卦以用之则四隅不用之卦皆入有用之中矣张氏曰先天八卦应天四时后天八卦应地八方何往而非用者
