<!-- { "loadSidebar": true } -->
　　传曰日月运行一寒一暑洪范曰日月之行则有冬有夏冬至日行北陆而寒夏至日行南陆而暑春行西陆秋行东陆而昼夜平温凉均是故冯相氏冬夏致日春秋致月以辨四时之叙致日之法树八尺之杙于地四维四中引八绳以正之夏至景长一尺五寸而日极长冬至景长一丈三尺而日极短极长极短之间相距一丈一尺五寸冬至后日渐长至春分则景减五尺七寸半而昼夜等又减至夏至而景正一尺五寸夏至后日渐短至秋分则景比夏至而长五尺七寸半而昼夜平又长至冬至而仍得一丈三尺其晷为如度而嵗美人和晷不如度者嵗恶人伪晷进则水晷退则旱进尺二寸则月食退尺二寸则日食日行出黄道外则晷长长则隂胜故水日行入黄道内则晷短短则阳胜故旱进尺二寸则月食者月以十二为数以势言之宜为月食退尺二寸则为日食者日之数备于十晷进为盈退为缩故为日食致月之法案天文志月有九行黑道二出黄道北赤道二出黄道南白道二出黄道西青道二出黄道东赤青出阳道白黑出隂道月失节度行出阳道则旱风出隂道则雨云九行者通黄道而数之也夏时月在黄道南谓之赤道进入黄道北谓之黑道春时月行黄道东谓之青道进入黄道西谓之白道冬时月行黄道北谓之黑道进入黄道南谓之赤道秋时月行黄道西谓之白道进入黄道东谓之青道此皆不得其正故曰出阳道则旱出隂道则雨若行黄道则是其正也郑康成云春分日在娄秋分日在角而月于牵牛东井亦以其景知气至不通卦验云夫八卦气验常不在望以入月八日【上】不尽八日【下】候诸卦气隂气得正而平以此而言则致月景亦用此日矣谓如春分日在娄则月上于东井下于牵牛秋分日在角上于牵牛下于东井盖春分娄星昏在酉秋分角星昏在酉以是推之而月令中星皆可知矣今春分日在壁秋分日在轸则月于参井箕斗之间为不同者嵗差然也【案授时厯冬至日在箕八度出辰初一刻入申正三刻小寒日在斗十四度出辰初初入申正四大寒日在女初度出卯正四入酉初初立春日在虚五度出夘正三入酉初一雨水日在危十度出夘正二入酉初二惊蛰日在室十一度出卯正一入酉初三春分日在壁八度出卯初四入酉正初清明日在奎十四度出夘初三入酉正一谷雨日在娄十度出夘初二入酉正二立夏日在胃十二度出夘初一入酉正四小满日在毕一度出寅正四入戌初初芒种日在毕十五度出寅正三入戌初初夏至日在井三度出寅正三入戌初一小暑日在井十八度岀寅正四入戌初初大暑日在栁初度出夘初初入酉正四立秋日在星一度出夘初一入酉正三处署日在张九度出夘初二入酉正二白露日在翼七度出夘初三入酉正一秋分日在轸一度出夘初四入酉正初寒露日在轸十七度出卯正一入酉初三霜降日在亢二度出卯正二入酉初二立冬日在氐七度出夘正三入酉初一小雪日在心初度出辰初初入申正四大雪日在尾十度出辰初一入申正三此昼夜长短刻数也】天地之气周流六合日往则月来寒徃则暑来前图圆方二象中建八卦八卦左右相错【一顺一逆】隂阳相推【一往一来】阳为昼为温为热隂为夜为凉为寒昼夜相感而万物生寒暑相代而四时成是故五日谓之候三谓之气六气谓之时四时谓之嵗一岁二十四气故八卦二十四爻爻直一气下体八卦为贞上体八卦为悔其爻初与四为应二与五为应三与上为应冬至始于复之初九【震下坤上】一阳动于重隂之下隂盛而阳微以前后十分约之一阳而九隂【以前后各二气并看之始冬至则兼小雪大雪小寒大寒并本位凡五气共十爻约之余气】故夜长昼短天气至是而极寒六二六三爻应皆隂小寒大寒隂沍重极而春气应立春始于贲之初九【离下艮上】以前后十分约之三阳而七隂故气渐温六二九三雨水惊蛰春分中于节之初九【兑下坎上】隂阳均齐以前后十分约之五阳而五隂天气至是而和煦昼夜平分九二六三清明谷雨积温生热而夏气应立夏起于小畜之初九【干下巽上】以前后十分约之七阳而三隂气候向暑九二九三小满芒种天气盛热夏至至于姤之初六【巽下干上】一隂生于重阳之下阳多隂少以前后十分约之一隂而九阳故昼长夜短天气至是而大热九二九三爻应皆刚小暑大暑热盛郁变而秋气应立秋起于困之初六【坎下兑上】以前后十分约之三隂而七阳天气渐凉九二六三处暑白露秋分中于旅之初六【艮下离上】刚柔中分以前后十分约之五隂而五阳天气至是而清凉昼夜平均六二九三寒露霜降清极为寒而冬气应立冬起于豫之初六【坤下震上】以前后十分约之七隂而三阳天气向寒六二六三小雪大雪隂气盛极而一阳复生于下如环无端周而复始由是八卦相荡一贞而八悔八八六十四卦圜转周流而天度毕矣【六十四卦圆图见内篇】
　　案复姤节旅贲小畜困豫在八卦宫变皆为一世之卦复姤当二至乾坤以初爻变也节旅当二分坎离以初爻变也贲当立春艮以初爻变也小畜当立夏巽以初爻变也困当立秋兑以初爻变也豫当立冬震以初爻变也二至二分以乾坤坎离变者四正不易之卦也四立以艮巽兑震变者四隅反易之卦也又易中惟此八卦初四隂阳相应而二五三六爻皆不应是以嵗有二十四气而节仅止于八也
<子部,术数类,数学之属,易象图说,外篇卷下>
　　右地方万里封建之图
　　比之象曰地上有水比先王以建万国亲诸侯王者疆理天下封建邦国以藩衞王室亲诸侯所以比天下也夏殷之制盖不可考矣今因周礼辨方正位体国经野之文而图次王畿千里乡遂都鄙甸稍县疆之制而诸侯分封大小侯甸男采衞要夷镇藩九服逺近因以并见焉疏太平之世土广万里中国七千中平之世通夷狄七千中国五千衰末之世通夷狄五千中国三千故孟子谓海内之地方千里者九公侯地方百里伯七十里子男五十里分土三等葢夏殷之制而周初因之至周公相成王斥大九州増封有功诸公之地方五百里诸侯之地方四百里诸伯之地方三百里诸子之地方二百里诸男之地不能百里而附于诸侯者为附庸王制云州建二百一十国八州千六百八十国则大较言之耳
　　周礼大司徒以土圭之法测土深正日景以求地中日南则景短多暑日北则景长多寒日东则景夕多风日西则景朝多隂日至之景尺有五寸谓之地中天地之所合也四时之所交也风雨之所会也隂阳之所和也然则百物阜安乃建王国焉
　　右言度地中建王国之制土圭以玉为之长一尺五寸测土深度日景长短之深也昔周公度土中于颍川阳城立八尺之表以夏至之日昼刻半表北得景长一尺五寸与土圭等求得地中以为中表中表南千里又置一表为南表夏至昼刻半表北景长一尺四寸不及一寸为景短其地多暑中表北又置一表为北表夏至昼刻半表北景长一尺六寸过一寸为景长其地多寒中表东千里又置一表为东表其地近日夏至昼漏半已得夕景故多风中表西千里又置一表其地逺日夏至昼漏半始得朝景故多隂如是则寒暑隂风偏而不和惟阳城土中隂阳风雨和会为得中也日景于地千里而差一寸者案三光考灵耀云四游升降于三万里之中日至之景尺有五寸为地中则是半三万里而万五千里与土圭等是千里而差一寸也算法亦然
　　匠人建国水地以县置以县眂以景识日出之景与日入之景昼参诸日中之景夜考之极星以正朝夕营国方九里旁三门国中九经九纬经涂九轨左祖右社面朝后市市朝一夫
　　右言建国正位之法水地以县者于建国之处四角立柱而悬之以水准平其地之高下也置以县眂其景者臬也古字通立八尺之臬于地中于臬之四角四中县八引而垂之其引皆附于柱则柱正矣然后于日出日入之时眂柱之景而识其端则东西正矣又昼参日中之景夜考之极星则南北亦正而朝夕正矣此辨方之法也方里而井九井则九里之地南北之道为经东西之道为纬九经而九纬之则四旁各三门凡十二门以通十二子经纬之涂皆容九轨轨辙广也乘车六尺六寸两傍各加七寸凡八尺是为彻广九轨积七十二尺则此涂广十二步也门有三涂男子由左女子由右车从中央左祖右社在中门之左右宗庙是阳故在左社稷是隂故在右三朝皆是君臣治政之处阳故在前三市皆是竞利行刑之处隂故在后市朝一夫百亩之地此正位之法也
　　载师掌任土之法以廛里任中国之地以场圃任园地以宅田士田贾田任近郊之地以宫田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任畺地
　　右言畿内乡遂都鄙之制王畿之内地方千里中置国城四面至畺各五百里百里为一节五十里为近郊百里之内为逺郊郊地四同中置六乡七万五千家其余地以任九等之田【郊地四同周有万井三万家四同当有十二万家今以七万五千家为六乡其余则四万五千家任九等之田】逺郊之外为甸甸地十二同中置六遂七万五千家其余地以任公邑之田田有沟洫遂人掌之【甸地十二同当有三十六万家今以七万五千家为六遂其余则二十八万五千家任公邑之田】甸外为稍稍地二十同以任家邑之田稍外为县县地二十八同以任小都之田县外为畺畺地三十六同以任大都之田田有井牧小司徒经之司马法曰王国百里为郊二百里为州三百里为野四百里为县五百里为都
　　大司徒掌建邦之土地与人民之数辨其邦国都鄙令五家为比使之相保五比为闾使之相受四闾为族使之相五族为党使之相救五党为州使之相赒五州为乡使之相宾
　　凡造都鄙制其地域而封沟之以其室数制之不易之地家百亩一易之地家二百亩再易之地家三百亩都鄙王子弟公卿大夫之采地也其制三等公在大都采地方百里卿在小都采地方五十里大夫在家邑采地方二十五里亲王子弟与公同次疏者与卿同次更疏者与大夫同
　　小司徒乃会万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡赋
　　六军之士出自六乡六乡之内有比闾族党州乡五家为比凡起徒役无过家一人故五人为伍五比为闾闾二十五家故二十五人为两四闾为族族百家故百人为卒五族为党党五百家故五百人为旅五党为州州二千五百家故二千五百人为师五州为乡乡万二千五百家故万二千五百人为军也以起军旅谓征伐也以作田役谓田猎役作也以比追胥追谓逐寇胥谓伺捕盗贼以令贡赋贡谓九谷山泽之材赋谓出车徒给繇役也
　　遂人掌邦之野以土地之图经田野造县鄙形体之法五家为邻五邻为里四里为酂五酂为鄙五鄙为县五县为遂皆有地域沟树之使各掌其政令刑禁以嵗时稽其人民而授之田野简其兵器敎之稼穑
　　野谓甸稍县都之野案大司徒云比闾族党州师即此名邻里酂鄙县遂也故郑注遂之军法如六乡乡之田制如六遂亦谓其相通也
　　辨其野之土上地中地下地以颁田里上地夫一廛田百亩菜五十亩余夫亦如之中地夫一廛田百亩菜百亩余夫亦如之下地夫一廛田百亩菜二百亩余夫亦如之
