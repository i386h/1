<!-- { "loadSidebar": true } -->
　　□【三方二州二部三家】穷【人阴家六水中上象困卦】阴气塞宇阳亡其所万物穷遽【行属于水谓之穷者言是时阴气盈满于天地之间故曰塞宇离日阖天谓之宇是也故阳气无复所立万物穷遽遽忙也故谓之穷穷之初一日入心宿二度】初一穷其穷而民好中【中忠信也阳位阴家君子之道也君子之道故有穷尔穷而不滥忠信之道也下大其中民之所好故好中也】测曰穷其穷情在中也【上茍不欲民之所好在忠信也】次二穷不穷而民不中【二为小人故不以穷为穷而滥窃足已故民不忠也】测曰穷不穷诈可隆也【不可厚行诈也】次三穷思达【三为进人而在穷世故而自思以求达道有似仲尼之畏于匡也】测曰穷思达师在心也【师循也思循文王之道也】次四土不和木科椭【土为五也木谓三也木克于土故不和也土而不和吐生而不育故皆科枯枝叶不布亦金克木之所致也】测曰土不和病乎民也【五为君位君而不和故民病也】次五羮无糁其腹坎坎不失其范【范法也五为君位处于穷世世穷身约故羮无糁也土为大腹腹大不充故坎坎也然而自约不失其正也】测曰羹无糁犹不失其正也【穷不易道故不失也】次六山无角水无鳞困犯身【角禽也鳞鱼也皆山水之所蓄而住穷世故兽鱼托焉托而无救故身犯困也】测曰山无角困百姓也【万物穷而无托故百姓困者也】次七正其足蹛于狴狱三嵗见录【七火也亦称君子之道正直而已而以盛火为水所克世穷见克若蹛狱也三终也茍自正直终嵗之间狱事究竟三槐九棘理以正曲曲得其情方见录也】测曰正其足险得平也【世虽穷险贵得其平也】次八涉于霜雪累项于厀【霜雪以喻害也八为小人小人在上下民履害涉履其难为已之累项髙厀卑卑髙不叙难之所生故言霜雪霜雪木之害也】测曰累项于厀亦不足生也【不叙之世不足贤者之所生也】上九破璧毁圭曰灶生天祸以他【九金也故称圭璧为土所克故圭璧破也九为君子君子守义者也义然后取今在穷家羮而无糁坎坎不足故曰灶废也虫也虫生于灶下不偶天祸故以他也】测曰破璧毁圭逢不幸也【圭璧毁破故逢不幸也】
　　□【三方二州三部一家】割【人阳家七火上下象剥卦】阴气割物阳形县杀七日几絶【行属于火谓之割者言阴气甚急减割物之形体阳无所据县絶于天地之间余去冬至四十九日当言七七但言七者约数之也几近也言于此至来复之日亦近于割絶故谓之割割之初一日入尾宿二度】初一割其耳目及其心腹厉【一坎也故为耳目耳目所以见于逺心腹之臣逺施耳目以昭明境外而见割止忠言不用故厉厉危也】测曰割其耳目中无外也【耳目之臣而见割减故无外也】次二割其肬赘利以无秽【二火也火性外照阴为疾疫故有肬赘割而去之疾除秽去无累于身故言利也】测曰割其肬赘恶不得大也【除其秽疾故恶不得大也】次三割鼻食口丧其息主【三为进人而在割损之世茍念自进以鼻食口非益之道也君子之益隆基本上下相配也鼻者气息之主也今而见割故丧息主也】测曰割鼻丧主损无荣也【丧身之主无荣也】次四宰割平平【四为公侯故称宰平平切无私家性为割割君之禄以施于下平心正意各得其所故曰平平也】测曰宰割平平能有成也【各得其所故有成也】次五割其股肱丧其服马【五为天子位阳家之土暗昧之主也服马以喻臣也股肱良则庶事康今者割丧失其所任也故服马丧也】测曰割其股肱亡大臣也【君道暗昧故大臣亡也】次六割之无创饱于四方【宗庙之道下之所奉割损财货以禄于下若水之性故无创也下得其道故四方饱也】测曰割之无创道可分也【以道为恵周流四方也】次七紫蜺矞云朋围日其疾不割【紫蜺庆云围日灾祥也先庆后灾所以儆时也七为失志故为疾阳家之阳故不割也】测曰紫蜺矞云不知刋也【臣之不正不知刋除也】次八割其蠧得必疾【八称君子感天之变知下不正而除去之则得我心所疾也】测曰割其蠧国所便也【割去不正便于国也】上九割肉取骨灭顶于血【肉以谕民骨以谕君九者金也割害于八家性为割益以残贼割取人民以及其君顶最于上故见灭也灭没也】测曰割肉灭血不能自全也【唯七不割故九不得独自全也】
　　□【三方二州三部二家】止【人阳家八木上申象艮卦】阴大止物于上阳亦止物于下下上俱止【行属于木谓之止者霜降气终于此首之次八立冬节起于此首之上九言万物上隔于阴下归于阳各止其所故谓之止止之初一日入尾宿六度】初一止于止内明无咎【阴阳隔絶各止其所故能如水内自清明时行则行时止则止故无咎也】测曰止于止智足明也【知难则止智足明也】次二车轫俟马酋止【二为平人不隠不仕家性为止故车则轫俟而马就止也】测曰车轫马止不可以行也【晏然无求故不行也】次三闗其门户用止狂蛊【三为门户家性为止故门户闗也蛊淫也是故重门禁暴客闗止狂淫也】测曰闗其门户御不当也【狂淫之人当禁止也】次四止于童木求其疏谷【四为金而克于木故童木也而求其实非其时也果为疏谷也】测曰止于童木求其穷也【求疏童木故穷也】次五柱奠庐盖盖车谷均疏【五为天子位故称车盖奠置也柱置待庐犹置臣待君也君处重盖之中故重言盖也谷善也均平也疏大也居上以道故平大也】测曰柱及盖谷贵中也【贵处中央天之位也】次六方轮广轴坎轲其舆【六为上禄故有轮舆之事若齐车也七称车六称舆六克于七故坎轲也】测曰方轮坎轲还自震也【坎轲不安故震怖也】次七车累其俿马猎其蹄止贞【俿轮也轮而见累故云坎轲车累马罢故蹄猎也轮累蹄猎不可乘行家性为止故曰止贞也】测曰车累马猎行可邻也【车累马罢不可以逺行止于邻里】次八弓善反弓恶反【八木也故为弓善弓反发则善反其故也诗云四矢反兮言反其故处也恶弓者不善发则偏然反也】善马恨恶马恨【善马常恨养不足也恶马常恨不早除也亦以谕臣之善恶也春秋传曰不早为之所是也弓马皆恶故不可用也】絶弸破车终不偃【偃止也弓马不良犹臣不忠直故有絶破车之祸也弸也】测曰弓反马恨终不可以也【以用也絶车破不可用也】上九折于株木輆于砭石止【九为金故称石反八则克木髙上则石困进退不宜故言輆于砭石也】测曰折木輆石君子所止也【君子守道正其所也】
　　□【三方二州三部三家】坚【人阳家九金上中亦象艮卦】阴形胼冒阳丧其绪物竞坚彊【行属于金谓之坚者胼固也绪业也言阴气固盛阳失其业物竞坚固故谓之坚坚之初一日入尾宿十度】初一磐石固内不化贞【阳家之阳在金之行母子之道故石固也磐石之性不可动移故贞也】测曰磐石固内不可化也【内能磐固故不可化也】次二坚白玉形内化贞【家性为坚虽克其本不能消铄适可锻治以为器故内化也必成器故贞也】测曰坚白玉形变可为也【以成器物故可为也】次三坚不凌或泄其中【三东方也帝之所出在于坚冰之月命令当行今行不凌故或恐阳气泄于中也君而不宻则臣不固臣不宻则身之失也】测曰坚不凌不能持齐也【君臣相失故不齐正也】次四小螽营营防其蛡蛡不介在坚防【防徳也蛡国也四为公侯小为有国有土也小螽以谕民也民而营营须徳乃安国不在大亦不在小惟徳所由道正徳固故在坚徳也】测曰小螽营营固其氐也【氐本根也本固则末彊也】次五蛡大防小虚【国小徳大则民众殷国大徳小故民虚也】测曰蛡大防小国虚空也【徳不洽境故民不足也】次六韯防纱纱县于九州【六为土禄言韯徳者徳轻如毛民鲜能举之故言纱纱也以细微之徳临有九州九州之民县命太虚故曰县于九州也】测曰韯防之县民以康也【祐民以徳故康宁也】次七坚颠触冢【七为失志颠冢皆谕髙也志失行张故能自髙坚髙其行触长若冢也】测曰坚颠触冢不知所行也【茍能自髙不如世间之所行也】次八坚祸惟用解□之贞【东方为龙故谕以解□也好直之兽故谓之贞也坚其祸不能以情服唯直者而正之也】测曰坚祸用直方也【解蝝为兽知直之方也】上九螽焚其翊丧于尸【土火入木木在火上炎焚扬起故烧九也尸主也翊以谕民民而见焚君将安立故主丧也】测曰螽焚其翊所慿丧也【民慿于君君赖于民民而见焚故主亡也】
　　□【三方三州一部一家】成【人阳家一水下下象既济卦】阴气方消阳藏于灵物济成形【行属于水谓之成者言此时阴气方消静于六位阳气藏于灵祗之底谓地中也故万物成其形体故谓之成成之初一日入尾宿十五度】初一成若否其用不已冥【一君子也不有其功虽有所成犹若否也常而若否致用不已故冥也】测曰成若否所以不败也【谦以得之故无败事也】次二成微改改未成而殆【二火也而在于水虽当相害家性为成成熟于物当须水火今水在火下故言未成未成而改故殆也】测曰成微改改不能自遂也【未成重改故不自成遂也】次三成跃以缩成飞不逐【三为进人故欲上跃跃而失位当反其故故以缩言之也家性为成茍成而飞跃就尊位据有于众人贵成功而不追逐而责之也】测曰或跃以缩成徳壮也【必得髙位徳之壮也】次四将成矜败【四为公侯官亚天位据下行阳奉上循阴臣道黙従归功于五而将自矜非道之正也】测曰将成之矜成道病也【居下自矜道之病也】次五中成独督大【五为天位处中履和故曰中成尊无与比故谓之独董督四方故大也】测曰中成独督能处中也【能处中央督天位也】次六成魁琐以成获祸【六为上禄故魁然也琐细也六近于五土克于水故为之琐虽居上禄而不崇让必见克害故获祸也】测曰成之魁琐不以让也【功成不让祸之招也】次七成阙补【七为失志故阙成也阳家之阳君子之道也君子之道善于补愆故有阙则补之也】测曰成阙之补固难承也【补所愆者难承继也】次八时成不成天降亡贞【八木也秋之所成也秋之所成而不所成者天降灾也天降之灾故曰亡贞也】测曰时成不成独失中也【宜成不成失中正也】上九成穷入于败毁成君子不成【阳家之阳故称君子君子之言示端而已也成事不说故曰不成九为成终故曰穷也穷当更生故小毁也】测曰成穷以毁君子以终也【终竟成道君子之终始也】
