<!-- { "loadSidebar": true } -->
　　先天图右行者逆生气之序也故时可逆推左行者顺布气之序也故物必顺成太极肇判隂阳皆五变得冲和之气而后生形之一故六者地之中形之一也长男孕于隂中五变而生三十二阳是为一刚则复之一也长女分于阳中五变而生三十二隂是为一柔则姤之一也隂阳者乾坤也五在乎上当天之冲气也刚柔者复姤也一在乎下当地之大形也柔刚各三十二是为六十四卦之基本六十四卦者万物也故乾坤为大父母者隂阳交而生八物也复姤为小父母者刚柔交而生万物也是故乾坤五变既生大物万类已正其性命二气复司其变化地数右行天之太极随而右行者男下女也咸感之义也于是而变时天数左行地之元气随而左行者妇从夫也恒乆之道也【案恒原本皆作常亦系宋人避真宗讳今改正后皆仿此】于是而应物所以冬至之后日自剥右行至干受之以夬天亦自頥左旋至姤受之以大过去一视之姤即干也夏至之后日自夬右行至坤受之以剥天亦自大过左行至复受之以頥去一视之复即坤也所以五变即交其一不动者地之元形物之根种未尝壊絶常存以待用故能生生而不穷也凢卦自下生者主形而言由地而出此卦自上变者主气而言由天而来先天与后天不同也故曰卦自外来者皆未生之卦也自内起者皆已生之卦也六变者未有一之卦天生地也五变者已有一之卦地承天也是故华开五叶而结子者天之气数以五而生一体也鸟以六翮而能飞者地之形数以六而致一用也人四肢与首而五者本之天也禽兽与尾而六者归之地也

　　此左行之五变者是右行五变反生之后第六一变之数尔盖效法之谓坤天之隂阳各五变既生地之二是【按是字明费宏本作矣】地于是效而法之一刚一柔亦各用其五变以承乎天天地相易而相应斗日相违而相迎四时行焉百物生焉此君臣父子夫妇之义也何以言之六变者未有一之初至五变则反生象隂阳之生因用成体造物之初先天之易易之体也五变者已有一之后存一变而相交象天日之行从体起用生物之后后天之易易之用也六变者先逆后顺隂阳同乎一气皆逆生而顺布也五变者一顺一逆隂阳分乎二气虽异处而同用也【六变者未有一乾坤主之故乾坤为大父母五变者已有一复姤主之故复姤为小父母】

　　隂至巽而伏亦自巽而生阳至震而伏亦自震而生以方图观之隂阳二气交于震巽实坎离防于中州心肾交于黄庭之象
　　此右行之四十八卦者地数也时数也一阳生乎坤中四而成体自豫而用有雷出地上之象者阳之始见也至遯十二卦四变之数足师则五变之初也又十二至巽隂巽伏于下则立夏之后也故夏至之后天地间无非一阳隂来消之而已一隂生于干中四而成体自小畜而用有风行天上之象者隂之始见也至临十二卦四变之数足【体成则用利矣】同人则五变之初也又十二至震阳反动于下【天之冇数起干而止震余入于无若论隂数则当止于巽】则立冬之后也故立冬之后天地间无非一隂阳来消之而已是故自恒至姤为立夏之后隂消而不用之数自干至大壮为夏至之后隂生而未用之数【共十二隂】自益至复为立冬之后阳消而不用之数自坤至观为冬至之后阳生而未用之数【共十二阳】消而不用者隂阳各四卦无数之八也生而未用者隂阳亦各四卦交数之八也此分隂分阳坎离用半自地二而言也若干全用坤全不用自天一而言则以阳为主故天地间阳来则生阳去则死所以先生谓天自明夷以下地自否以下为交数天自益以下地自豫以下为无数也四十八者地数二十四位而偶之者也五十六者天数二十八位而偶之者也六十四者卦数三十二位而偶之者也四十八卦则二百八十八爻也五十六卦则三百三十六爻也六十四卦则三百八十四爻也惟老阳之数三十六偶其卦当为七十二偶其爻当为四百三十二卦中所无知易为天数不极于九也易者变也九者究也究则穷穷则下变所以阳爻虽用九其位则用六不用九交数虽用九其卦亦用八不用九也是故易之九数为八卦之间中交致用之处下变为物穷于上者反于下也干凿度曰干者天也终而为万物正谓此矣
　　隂老于六者八体之中除二不用由巽至干为消极自夬至大壮而成体小畜而复用此则自不用也【夏至前后】由震至坤为无阳自剥至观阳初成体豫然后随阳而出此则随阳不用也【冬至前后】是故其数至于六也阳老于九者八体而加余分故九九之数八十一者亦八十之外有竒赢也

　　此五十六卦生物之数不用者八卦以方图观之正当其中自始终言之则为功成而藏宻自终始言之则为中虚而待用藏宻则无为待用则善应也
　　此左行之五十六卦者天数也物数也乾坤本无形体干神也因气而有天坤虚也因物而有地气本系天为地数者因地生物而后气有用故天随地数右行者所以生气也物本系地为天数者因天布气而后物有生故地随天数左行者所以生物也自一阳动于下少隂悦焉随之以升二七至中孚阳盛包隂阳外发而隂内伏所以过火之物中多空也归妹亦震兑也与随无异然阳上隂下阳愈强矣至夬而决干阳既纯天下未尝一日无隂也故受之以姤隂之初生其势必微居上则悦同乎人也在下则巽屈其身也大过之体以着微隂之情在物则隂之实决于上而反生于下之象也隂方微当养而勿用夏至之后金行灵府以养其隂而大过之下鼎恒巽井四卦不用者巽无策也自一隂巽于下少阳止焉感之以降【按感字永乐大典本及宋本皆作惑今据文改正】二七至小过隂盛包阳隂外见阳内藏所以经秋之物实乃结也渐亦巽艮也与蛊无异然隂上阳下隂愈壮矣至剥而烂坤隂既纯天下未尝一日无阳也故受之以复阳之初生其势必微居上则止不可为也在下则动将有为也颐之体以着微阳之情在物则阳之实剥于上而反生于下之象也阳方微当养而勿用冬至之后木行天以养其阳而颐之下屯益震噬嗑四卦不用者震无策也隂微不用将秋则用先生曰自泰至否则有蛊矣言隂数至蛊而行则否之渐也阳微不用将春则用先生曰自否至泰则有随矣言阳数至随而行则泰之渐也隂阳二气为徳不同故作易者扶阳抑隂所以震巽皆无策隂阳皆勿用干之初九复也而曰濳龙勿用者教君子以养也坤之初六姤也而曰履霜坚氷者戒君子以防也此合为一数而论也若分春秋则自随至中孚自蛊至小过为春分之数自归妹至大过自渐至颐为秋分之数合为一数者主一天而言冬至之后阳生为春分夏至之后隂生为秋分别为二数者分天地而言随之下为春分之阳归妹之下为秋分之阳蛊之下为春分之隂渐之下为秋分之隂或从先天图以左右而分则左为阳而右为隂或从交泰图以上下而分则上为阳而下为隂二者各有理用也

　　人之赋形首上足下乾坤定矣若胸中不正安能配天地而称三才邪八纯卦之位不变则脊梁之象也先生所言者先天也今取后天兼举两端以明之乾坤隂阳之纯坎离隂阳之中纯者有始有卒初终如一中者无过不及上下皆通故乾坤坎离体皆不变也震【在先天则云兑】之阳在下艮【在先天则云巽】之阳在上皆阳之偏者也巽【在先天则云艮】之隂在下兑【在先天则云震】之隂在上皆隂之偏者也视乾坤则不纯比离坎则不中故震巽艮兑体皆可变也若夫合震艮为一上下相济而阳体几乎中隂体几乎纯矣【在先天则云上下相济而隂体几乎中且纯矣】合巽兑为一上下相济而隂体几乎中阳体几乎纯矣【在先天则云上下相济而阳体几乎中且纯矣】故坎离肖乾坤而不变颐中孚大小过肖乾坤坎离而不变也先生所言右生之肖也以中孚肖干小过肖坤者始终包之从多为胜也以颐肖离大过肖坎者中爻四位共当一中也此所言左生之肖也以大过肖干颐肖坤者去初上而用四位也以小过肖坎中孚肖离者并二爻而当一爻也右生者先天也左生者后天也故兼举以互明之也夫乾坤坎离立体不变交而为否泰既未济则变此自诚而明圣人之分达节者也震巽艮兑立体则变合而为颐中孚大小过则不变此自明而诚贤人之分守节者也先常后变从体起用应世之事也先变后常摄用归体成徳之事也震巽艮兑之成徳也仅能如乾坤坎离之初故曰可与立未可与权
　　易曰六爻发挥旁通情也又曰利贞者性情也盖乾坤反复视之如一性之纯粹者也六爻旁通于六十四卦三百八十四爻之中泛应无方是其交物之情也交物则为利利者情也辨物则守贞贞者性也虽利而不失其贞能性其情者也坎离得乾坤之正性者也反复不变克肖乾坤者以其正也震巽艮兑得乾坤之偏性者也反复而变不肖乾坤者以其偏也是故乾坤交为泰不交为否坎离交为既济不交为未济凡以性之正者发而为情必无不正故有利无害也若夫震巽艮兑之交恒虽有益咸亦有损则以性之偏者发而为情有正不正故一利一害特未定也四卦长少自交而为颐孚大小过裁其有余补其不足肖乎乾坤坎离而不变是亦能正其性者也所以颐孚大小过二五不应者内心不起贞一不动也非自明而诚之君子畴克至此哉随蛊渐归妹四卦上下不应正与颐孚大小过之意相反者四卦复用此以交物也【先天以乾坤坎离颐中孚大小过为八正卦者为其爻不变主天而言也后天以干坎艮震巽离坤兑为八正卦者为其数不变主地而言也卦犹人然有徳有位以数为位以爻为徳乾坤坎离徳与位皆不变者常也其变则在乎交卦否泰既未济是也若乃震巽艮兑徳变而位不变其交之用则在乎咸恒损益矣颐中孚大小过位变而徳不变其交之用则在乎渐归妹随蛊矣乾坤坎离体一而徳与位兼得二用所谓天一而二也震巽艮兑体二而徳与位各得一用所谓地二而一也乾坤坎离震巽艮兑六爻皆不应交而为否泰既未济咸恒损益则六爻皆应颐孚大小过上下应而中爻不应交而为随蛊渐归妹则中爻应而上下不应人与天地有心无心不同也】

　　八卦互数自干而起则干一兑二离三震四巽五坎六艮七坤八自坤而起则坤一艮二坎三巽四震五离六兑七干八八卦交数自干而起则泰一损二既济三益四恒五未济六咸七否八自坤而起则否一咸二未济三恒四益五既济六损七泰八所以然者隂阳之数逆顺不同天日之行左右各异也正卦爻有至于纯隂纯阳数有至于一一八八者隂阳辨分所以立体也然自方图观之其左右之爻与数皆等者交而致用也交卦爻皆三隂三阳数皆得九者隂阳合徳所以致用也然自方图观之其左右之爻与数皆偏者别而立体也是故策数六七八九而易无九数用不可尽也爻用六数则地数二十四位合之而四十八也蓍用七数则天数二十八位合之而五十六也卦用八数则卦数三十二位合之而六十四也老阳之数干虽用九而未尝实见于用惟交数则见焉太元与卦数图用之者地之所以生物也故六者隂也而天用之以运行九者阳也而地用之以生物九者究也万物盈物于天地间究之象也谓隠显尽见无复包藏矣
