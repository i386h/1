<!-- { "loadSidebar": true } -->
　　【迟极减五百四十八二分之间以二十为进退故日之盈缩至五百　八则损益之分日六分有二迟极而盈缩极而疾至五百十八则损益之分日五有六日之损益六分有二则八十八日有竒而行赤道九十一度三十余分之交日之损益五分有六则九十三日有竒而行九十一度三十余分之交此二分先后约差二度四十余分繇距晷之有因其非闗日道之有舒骤也盖日道如纶躔于天体髙庳南北而分濶狭斜袤相倚弧背正等犹月行入转之分迟疾每道皆然亦非以八方濶狭为月行之舒骤也月行损益三分嵗实以为余分盈缩之数日行盈缩八分嵗辰以为余分迟疾之极凡日余五百又益四十八以为疾终之数不分平立二差但以倍命余以半命实以六二五六为消长之法故八分五百四十八为四千三百八十四周歴嵗辰而余其一以十六开之为二千一百九十二月之分三日之分两虽为余分与全度相仿也旧法二至前后分盈初缩末缩初盈末二限今离为十二其法不殊唯别月限转交之舍耳七十二卦随可入交无一定舍要其起例啊积致也白道一交退一度四六四一二百四十九交而退周天之度尚余六分七厘余强为交防之始分嵗十三交余十一日四九八六凡三十一嵗而盈周天之交尚余朔实二日○八九六为交差之后际故易一际三十一卦八际二百四十九卦以为月交之准其原起于易数七百二十有九各自相经六经七百二十有九为一嵗之辰不及九次二百四十三嵗不及二千一百八十七次倍之以为日行消长之分所谓星之为物也易体六十有四各有相经四千九十六又乗体卦二十六万二千一百四十四以嵗甲分之每嵗之辰不及十三次九三三三比月平行十三度三六八七尚余五六之数以白道退天推之十三交退天十九度三厘三毫三秒去易退嵗之辰十二次余一次九分三厘三毫三秒度之约分亦相仿也月行三十一嵗而交余过分易行三百十嵗而缩分及厯所谓月之为魂也故知体数有定而微难求天以体数相准而秒忽相推日月余分与易道表里斗差愈移则宿度日转濶狭圆斜积日自均唯体数二易歴久不变自当以易为本酌其余分以为进退也月行九道其法始于圗书圗列重爻星分内外圗南二七圗北一六重星之间为黄道中洛书北月出入内外阳歴在朱天七图之南则隂歴在元天一圗之比隂歴在元天六图之北则阳歴在朱天二圗之南阳歴在苍天八图之东则隂歴在素天四图之西隂歴在素天九图之西则阳歴在苍天三圗之东八道分书交环其间八经三十为二百四十余分四百九十有一故月交之率二百四十五日而盈缩九匝人居五十之中四望圗书周旋相交五准四余以为罗计十五少绌以为算防故月行一交而罗计逆移一百四十六分三十一秒微强为十五之蔽亏外望交星重为三表图之外周凡三十星与书出入相距六度逺者不过六度二分以白道之去黄道除黄道之去赤道六与廿四以四为差得隂阳相距之道图之中周容交道以书四十交图三十得一千二百以十纪之为万二千得九百七十嵗闰图之内周一四二三递为罗计月出黄道东则为青道青道内外二为天首一为天尾出黄道西则为白道白道内外一为天首二为天尾出黄道南则为朱道朱道内外四为天首三为天尾出黄道北则为元道元道内外三为天首四为天尾前后分交在交终之前六度一十五分三十四秒谓之中交二交中之后六度一千五分三十四秒谓之中交二交前后约六度以上而日月合蚀凡十九年二百三十五月得二百四十九交余三度八十四千九百嵗而余三百八十四度除一嵗去十九度二分而与天防故十九嵗二分为日月之都防三十一嵗为卦象之都分赢缩进退与地行相准率百九十二年地日差躔三度其迟疾赢缩在一周中与日行等故着日行不复着地行之差】













　　三易洞玑卷六
　　钦定四库全书
　　三易洞玑卷七
　　明　黄道周　撰
　　孔图经上
　　汉之北维发于斗建南抵于弧矢汉之南维发于天庙北抵于积卒苞旋三垣衡司其中故观于斗汉而天道乃曙矣闿阳之南谓之南门其北二十四度为太阳门天门之中辟于角端艮震之间万物之所终始也故日宿于右天动而左苍龙乗寅升于东方帝子出豫而天下之命系之矣万物之性贞于极其命亨于日日行一度而厯十二舎旦明方交而神集其下以十二舎领于八际七曜従之以辑以次故帝出于进贤之右而齐于鸟嗉之下相见于弧矢之内而致役于天街之外説于西更战于两旗劳箕成氐此其前率也以类求之则屈申之义见矣故物着于地朔生于东震出之元谓之帝宫视曰所在而左右互取故雷木庙也而火宅焉兑金府也而水是潴五精所庀各以两化水火四正以界三气此八卦之序也艮五也而在东北坤十也而在西南艮以帝庭非人所司坤为鬼藏而神治之三八二七相命于左四九一六相命于右此两藩之枢也易以八卦互万物之位以两藩叶鬼神之纪干坎巽离之间章汉之南北际也坎湛而干髙巽润而离燥内裁阳杓外悬阁道叶物精魄以承五十之治君子察于此三者则易之妙言者至矣君子之理未至于命则辨物其宻者震轸也震在雷门达于进贤其西为太防之垣垣当衡中公卿之前谓之益益西为左执法左执法谓之噬嗑噬嗑则入于翼端门之中谓之复复罘罳也端门小西着于屏其上为帝太子帝太子出主也主器之后谓之従官従官随也其上斗魁理势之下谓之无妄无妄之西入于张屯在鸟嗉鸟嗉之中谓之颐自震而颐四十五度五物各九而歳星为之主荧惑次之歳星之精一百三十有二去一而为距日之度荧惑之精一百有八三加十二而与天进退二者帝震之主使也震出矣而齐于巽巽先为恒恒在斗魁之前巽者相也庙也庙西南谓天禝天稷而上三能相比谓之鼎耳鼎耳西上至于文昌谓之升升西积尸谓之大过井鬼之间谓之姤井在水位谓之井两河之戒饬蛊以事自恒而蛊四十五度五物各九而巽为二首巽治六庚自天庙而西至于天庾娄奎之际百三十一度歳星之所夕税也蛊治六甲自天狗而东至于杓中亢角之际百有九度歳星之所寅饯也古之为治者悬其德柄必善歳德所在以其先后申命其事巽蛊之谓也蛊西弧矢谓之丰丰取北际在解之上以为弧矢弧矢之西为孙孙谓之家人井钺而南圜以野鸡野鸡雉也雉谓之离纳参后足谓之明夷伐前左足谓之革两井而上谓之同人五车而南谓之既济丘园之中谓之贲自丰而贲四十五度五物各九荧惑为之主离为三首而革正治之离之牝牛革之已日皆取诸坤坤取诸艮已叶诸戊井参之间至于氐中百三十四度先已之中荧惑廼留参觜之间至于房氐百四十四度先已之端荧惑廼退益西而还先戊后戊则亦犹是也故火自震来者殿于坤火自离上者殿于艮五十之间日月之所取也豫者坤维之始也其上为噣其下为苑苑中谓之观苑西谓之晋囷中谓之坤胃间谓之萃大陵之西谓之否将军而南谓之比剥则末也五行之所归末也金出于土土缮于火君子存余而食其通小人弃余而食其穷夫以五德之穷而慢上迁化不图其反者则维小人乎故复之于豫谦之于剥君子所厚末而反始也自豫而剥四十五度五物各九坤为四首而填星为之主填星之精一十有五参合四德为二百五十五半之以为填星之进退大陵而左至于右翼一百二十八度填星眎之万物之所致役也役而后説之説发于屏端附毂之路也附路之西谓奎奎谓之履壁谓之节奎则执也壁则反也损盈于益及分之端也损在天皇之前复在五帝之后万物皆劳于损而益于复归妹室之始中孚室之中也万物之治皆治于室而弗于室孚而后睽睽而后临大人正家外言不哗故人皆正其命而悦其正是坤之子食于其母故太白治兑而辰星次之兑者金水之薮也太白之精一百五十六四分其际为合伏之日迟行逺极不过四十五八际之五也辰星之精八十四四分其际为迟留之度逺极之数不过二十四宿道之两界也两物在乾坤之间日德之所亲也干之始夬发于天纲上表于栋宇人星所居谓之干始车府而西谓之需需及成谓之大畜畜极廼壮壮则败败廼小畜畜小廼大大畜廼泰泰以其旗鼓西决于危需自天垒而上大畜自车府而下或角或牙或乐或嗟辰星已出则太白为之主辰星未出则太白为之客主则战也客则敌也故自夬而西距危于牛二十许度辰星守之已壮不留主客廼泣自大壮而东距女于危二十四度辰星守之已夬不退主客乃哭战终而坎受之坎劳也劳先于困困极也讼健也斗井者坎离之平也南北之悬斗井廼平故网罟设于南而闗梁设于北以杂著在支汉之中解以肆宥在棓纪之外涣帝居也未济尾也尾以必济而忧师以左次无咎自困而师四十五度五物各九而辰星为之主万物之数皆始于辰星三加节数以为荧惑歳填之物水土之合是生丽泽故辰星五周而合于太白余分四百五十干兑之精炁也三周而合于镇星余日三十水土之命物也七周而合于荧惑过日亦三十胜气之分射也三周而合于歳星余日五十有一水土之原始也故辰星者四物之所共取也日寄其精月寄其魄以为劳主故物所共取劳终而后艮成之艮始于咸咸在两咸之中精物之所眡表也遯蹇在于天门臣德之所耀也艮动而知止过防而知过无成而齐之为渐无成而见之为旅四德已成受役不疑盖谦谦而止矣重蹇何劳重谦何成自咸而谦四十五度五物各九而填星为之主填发于蹇至于牛女九十四度东至归妹百二十八留退于夕正兑之中也自艮而鼎宿于员官九十四度西至于狼弧百二十有八退留于晨齐见之防也干巽方中则坤艮两交填在戊巳逓为晨夕戊以东北入于西南已以西南营于东北坤艮不交则东北失利东北亢也西南娄也解去其戊革竢其已刚柔相次南北际也夫易之为道利柔而不利刚贵交而贱独五精之动迟以为疾进以为退平行之为留平极之为伏故五纬差歩无竞于日者逺疾而近迟迟顺而疾逆人伦之纪礼所也魂従精气従质情与质召质与气化好恶不殊而登降致异故通于辰月之等逺近相丽则精义和理思过半矣万物之命或旉或枯或盈或亏虞于出者忧于见荣于成者剧于战役齐劳説不能相为也察其精物以研其几仁以先之文以贲之信以治之义以裁之智以绥之仁逾逺而能博智不逺而复三德盱衡皆百八十度明庚兴疾不过二十故智义之间天下之至防者矣天下有圣人作则必詧于五中而知日德之所为者乎
