<!-- { "loadSidebar": true } -->
　　□【二方三州三部三家】昆【地阳家九金上上象同人卦】隂将离之阳尚昆之昆道尚同【行属于金谓之昆者言是时隂气已盛将散万物之枝叶阳气未去与物同昆无益无损故谓之昆昆之初一入翼宿十一度】　初一昆于黒不知白【金生水一亦为水家性为昆水性又黒故同于黒而不知白也和其光同其尘不可以自别白也】测曰昆于黒不可谓人也【昆同之家不可别以人物也】次二白黒菲菲三禽一角同尾【二为朱鸟故称禽也阳称三南方大阳故三禽也角以谕害也角尾昆同故知不为害也菲菲杂也白黒相离谕贤愚不别也】测曰三禽一角无害心也【昆然同故无所害也】次三昆于白失不黒无除一尾三角【三为进人故昆于白也黒以谕愚其明日者失于不愚故有道则知无道则愚愚不可及昆同之世故失不愚也尾以谕濡角以谕害无除尾角则有害也】测曰昆白不黒不相亲也【无除此害则不得相亲爱也】次四鸟托巢于丛人寄命于公【三木也木在四上称巢巢故业也四为鸡故称鸟鸟之归巢犹人之归于公家也无私为公君无私民所寄也】测曰鸟托巢公无贫也【均之以公故无贫也】次五谷不谷失防数众毁玉【谷禄也五为天子防数不平也禄而不以禄于贤者故失在不平也牦而毁玉犹积毁消金虽其居高不可不慎也】测曰谷失防数奚足旬也【旬犹徇也言不足徇慕也】次六昆于井市文车同轨【六为水故称井为众故称市上施于福下归以信故同于市井市无二价路不拾遗家性为昆故书而同文而车同辙也】测曰昆于井市同一伦也【伦正也皆正合之也】次七盖徧不覆晏雨不救【七为失志恩不济遍故盖不覆也晏雨以谕盛也雨盛不救君德之不隆也】测曰盖徧不覆德不均也【如盖不覆故不均平也】次八昆于危难乃覆之安【八木也家性为昆恐同于九昆以金为危难也覆爱均同故安也】测曰危难之安素施仁也【世素均同故不畏于九也】上九昆于死弃寇遗【九金也金克于木故为八寇也家性为昆同死生之事欲齐其志以防于难人九既素与八为寇七来御之八盛金衰为母报仇则遗其寇也】测曰昆于死弃厥身也【见急无救故身弃也】

　　太经卷四
　　钦定四库全书
　　太经卷五　　　　　　　汉　雄　撰
　　晋　范望　注
　　从减至晦第五
　　□【三方一州一部一家】减【人阳家一水下下象损卦】阴气息阳气消阴盛阳衰万物以微【行属于水谓之减者立秋气终于昆首处暑气起于此首之初一斗指申夷则用事阴日已盛阳日已衰万物减损故谓之减减之初一日入翼宿十五度】初一善减不减冥【一水也善减自损也不减者不能自损也常能自损若水之性内自沦下人不见之故冥也】测曰善减不减常自冲也【常自冲虗故冥之也】次二心减自中以形于身【二火也亦为阴位阴中之火光而不炎故减自中也火为心形见也心而自损故见身也】测曰心减形身困诸中也【内自困责求之中心也】次三减其仪利用光于阶【三为进人必其当进故先自损损己益人故减其仪也无徳不离必至于四従四承五位当公侯故登阶陛有光荣也】测曰减其仪欲自禁也【自守以约禁已之非也】次四减于又贬其位【又治也金性刚彊而在阴位自减于治不重不威故贬位也】测曰减于乂无以莅众也【居髙据众以徳威民也】次五减其黄贞下承于上宁【五为天子处于中央故称黄也居中得正故贞必正其道为下难附故减贞也临长四方故曰下承奉天以礼时节和调故上宁也】测曰减黄贞臣道丁也【丁当也臣敬于上故道当也】次六幽阐积不减不施石【六为水故称幽施禄及下故曰阐积家性为减减而不施故谓之石也】测曰幽阐不施泽不平也【不施如石故其恩泽不行者也】次七减其疾损其防厉不至【防忧也厉危也七火也为水所克故为疾也家性为减盈则损之疾除忧解所恶者消危惧之难故不至也】测曰减其疾不至危也【所害以除故不至于危亡也】次八浏涟涟减于生根【八木也秋木始衰浏流也涟涟流垂之貌木衰而忧故不涟也生根见减故益忧也】测曰浏涟之减生根毁也【秋木衰落故根毁也】上九减终利用登于西山临于大川【九最后故减终也在西为金故曰西山也金生于水故积大川者也山下有川故相临也登山履髙能自损减故利也】测曰减终之登诚可为也【减道已终履其至险以济艰屯临于大川以救昬垫诚可为也】
　　□【三方一州一部二家】唫【人阴家二火下中象否卦】阴不之化阳不之施万物各唫【行属于火谓之唫者言阳在于上阴在于下阴阳唫闭故谓之唫唫之初一日入轸宿二度也】初一唫不予丈夫妇处【一为下人而在唫者阳不之施故妇处也】测曰唫不予人所违也【志不丈夫故人违之也】次二唫于血资干骨【血以谕濡二火也故干阴中之阳故称骨家性为唫故无濡润之所施也】测曰唫于血防自肥也【防省而自肥也】次三貌不交唭防唫无辞【二者阴家之阳而在唫世故朴素也貌无容饰不能交人唭防有声而无辞也】测曰貌不交人道微也【不能交人故微漏也】次四唫其谷不振不俗累老及族【四为公侯而在唫家禄不施赐又不振救族类之老顺俗垂亘故为累也】测曰唫其谷不得相希也【世之唫闭故不得相希望也】次五不中不督腐蠧之啬【五为天位阴家之阳故不中不督也赋敛不中故稼啬腐也】测曰不中不督其唫非也【唫而不予故为非也】次六泉源洋洋唫于丘园【六水也故为泉源洋洋大水之貌也丘园以谕髙也水性就下故唫于髙也】测曰泉源之唫不可讥也【所施唯谦人何讥之也】次七唫于体黄肉毁【体谓缀体相连若子孙也七为失志失志无道唫于亲亲内不相附故骨肉毁也】测曰唫于体骨肉伤也【九族不睦故伤也】次八唫遇祸祷以牛解【八为过中以五为牛木克于土故为祸也牛以解祸庶获其福家性唫啬在六不施八六子也故遇其祸也】测曰唫遇祸大费当也【牛为大费请祷蒙福故当也】上九唫不雨孚干脯【九金也金生水家性为唫唫而不施故不雨也孚信也唫而不两信当枯槁无润施民如脯之干无恩泽也】测曰唫不雨何可望也【唫无润故无可希望也】
　　□【三方一州一部三家】守【人阳家三木下上亦象否卦】阴守户阳守门物莫相干【行属于木谓之守者言二气相对上下否隔各守其位故谓之守守之初一日入轸宿六度】初一闭朋牖守元有【闭塞也朋党类也牖户牖也元者善之长也有其身而闭党类守其身之善者则守家之道也】测曰闭朋牖善持有也【守一不移持有善道也】次二迷自守不如一之有【二阴位也亦为目目在阴中故迷也迷而自守太行不正故不如一守身脩善谕持正业也】测曰迷自守中无所以也【以用也不先自守故无所用也】次三无丧无得往来黙黙【三为进人当进徳脩业以及于时家性为守故能检身不求于人无丧无得无咎无誉常自循守故黙黙也】测曰无丧无得守厥故也【黙而自守故守其故也】次四象艮有守【四于戌为狗象似也艮难也似能难人者若刍狗也有狗之名而不能御故言似也】测曰象艮之守廉无也【廉察而已不有之】次五守中以和要侯贞【五为天子守中和之道以有其国诸侯之正主也故贞以道正国国人所归虽处要荒莫不毕至故曰要侯也】测曰守中以和侯之素也【侯君也居中以正君之素所修也】次六车案轫圭璧尘【六为上禄下之所奉车而案轫不通神灵不来不往告祭不时故圭璧尘也】测曰车案轫不接邻也【祚不逺被无所接及也】次七羣阳不守男子之贞【七为阳世皆阳故称羣也为六所克故不守守身求二三是其世因三问二所介者逺在守之世自脩而已故男子之正也】测曰羣阳之守守贞信也【守正无欲故贞信也】次八臼无杵其碓举天阴不雨白日毁暑【八木也故有臼杵之事亦阴阳之道也天不施雨草木枯槁故毁暑也】测曰臼无杵其守贫也【碓举不用故贫也】上九与荼有守辞于卢首不殆【荼白也卢黒也九西方故白守以类相求故辞黒首也守道之家四方无虞安民得人不用旅力故白首之人并列位也】测曰与荼有守故愈新也【老见任日以新也】
　　□【三方一州二部一家】翕【人阴家四金中下象巽卦】阴来逆变阳往顺化物退降集【行属于金谓之翕者处暑气终于此首之次二白露节起于此首之次三阴上为逆阳下为顺万物日衰故曰退也降集自敛也故谓之翕翕之初一日入轸宿十一度】初一狂冲于冥翕其志【翕顺也水性流行无内不入故称狂冲初发自源蒙蒙然故谓之冥波荡顺志不拘于法水之性故言顺其志也】虽欲逍遥天不之兹【水之流行是天之性虽欲逍遥天之不顺故曰天不之兹兹此也言不令如此也】测曰狂冲于冥天未与也【水宜流行天未与之逍遥者也】次二翕冥中射贞【二为平人不隠不仕故曰翕翕顺也中中心也顺其中心自近念逺不违正道故贞家性翕顺每自顺従冥也】测曰翕冥中正予也【予我也我谓二也言二正处中正也】次三翕食嘬嘬【三为进人顺意欲上禄食于四嘬嘬食疾之貌也疾欲仕进违于推让故嘬嘬也】测曰翕食嘬嘬利如舞也【所利不方故如舞也】次四翕其羽利用举【羽朋友之用善称相翼之谓也五为土土生金亲近于五常见举用故利也朋友相翼进在禄位有似叔牙之相管仲也】测曰翕其羽朋友助也【朋友者朋助之谓也朋友相卫是其力助也】次五翕其腹辟金谷【五为大位而在翕家翕敛顺志故其口腹无施禄之意金谷辟藏専足于已故翕其腹也】测曰翕其腹非所以举也【自翕以欲故作贞举之君也】次六黄心鸿翼翕于天【六为五心五处中色黄故黄心也位尊心正所在必贤故鸿翼也臣贤君明下顺于上故翕天也】测曰黄心鸿翼利得辅也【鸿翼之正臣相辅助也】次七翕缴恻恻【七为绳为射射用绳者缴之谓也七为失志又为飞鸟鸟而失志故髙飞飞而遇缴欲去不得故恻恻也恻痛心也】测曰翕缴恻恻被离害也【飞而遇缴故离害也】次八挥其罦絶其羂殆【七为罔罟而在八前故有罦羂之难八为青龙龙遇罔罟必免其害故絶羂也羂絶罦败所縘不禁故有殆也挥而去之何傒之有也】测曰挥罦絶羂危得遂也【罗罔而去得遂龙之志矣】上九防其角维用抵族【九为兵为极祸抵击也金称角谕刺害致祸防而去之故击其族类也】测曰防其角殄厥类也【殄絶其族类也】
