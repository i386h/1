<!-- { "loadSidebar": true } -->
　　沙门一行曰自五以降为五行生数自六以往为五材成数错而乗之以生数衍成位一六而退极五十而増极一六为爻位之统五十为大衍之母【按此叚见新唐书歴志僧一行歴本议原本误分为二自自五以降至一六而三十一字错写在后退极至之母二十一字在前又与吕与叔一条相混今按新唐书校改】又曰五十者太极包四十九用也【按唐志云以五十约之则四象周六爻也二十四约之则太极包四十九用也此句盖櫽括成文】
　　一行之说亦通但五十为大衍之母止是以五合十未见其为真五十也太极包四十九用之说粗通
　　希夷陈氏图南曰物数有进退人夀百嵗前五十为进后五十为退大衍五十者半百之进数也四十有九者体用之全数也
　　希夷之说见于麻衣易朱子谓是戴师愈之假托今观此论亦甚浅近且于易数无所发明朱子之论为不诬矣
　　安定胡氏曰天数象君地数象臣臣不可盛于君圣人于地数之中去六合天数为四十九又曰大衍之数即天地之数当有五十有五今言五十者盖脱漏也五十有五之数去坤六爻之数为四十九
　　按上两说皆是去六与别本干凿度及姚董之说同但凿度及姚董以为去爻之六数而此谓去隂数之六耳彭城刘氏牧曰天地之数五十有五大衍之数五十者天五退藏于宻其用四十有九者天一居尊不动
　　此亦不过虚五虚一之说但变五行为天五变太极之一为天一耳
　　青州李氏挺之曰一二为二二三为六三四为十二四五为二十合先天一二三四之用数而为大衍之五十
　　以一二为二至四五为二十若便合五十之数尚不牵强今又须再用一二三四以补之然后成五十非傅防乎
　　康节邵子曰易之大衍何数也圣人之倚数也天数二十五合之为五十地数三十合之为六十故曰五位相得而各有合也五十者蓍数也六十者卦数也五者蓍之小衍也故五十为大衍也八者卦之小成则六十四为大成也蓍徳圆以况天之数故七七四十九五十者存一言之也卦徳方以况地之数故八八六十四六十者去四言之也蓍者用数卦者体数以体为基故存一也体以用为本故去四也圆者本一方者本四故蓍存一而卦去四也蓍之用数七并其余分亦存一之义也挂其一亦去一之义也
　　合天数之二十五倍为五十其说固通但如此则是以二乗天数也未见其所以用二之故
　　伊川子程子曰大衍之数五十数始于一备于五小衍之而成十大衍之则为五十五数之成也成则不动故损一以为用
　　此即以五乗十之说朱子之说本此但其言引而不发故有所未详
　　横渠张子曰参天两地五也凡三五乗天地之数总四十有五并参两之五共五十虚太极之一故其用四十有九
　　用洛书四十五数而加参两之五合两数而成便不自然
　　洓水司马氏曰易有太极一之谓也分为隂阳之间必有中和故一衍之则三而小成十而大备小衍之则六大衍之则五十一者数之母数者一之子母为主子为用是故小衍去一则为五大衍去一则为四十九
　　小衍之则六大衍之则五十而不言其所以然之故此余所未达
　　山杨氏曰一三五天数也三之为九二四地数也两之为六盖天地之数备于五其十也以五成之故参天两地之数具于五而已
　　其十也以五成之若与余第二说相表里者但观其立意似谓五与五合而成十非以五乗十之谓也
　　吕氏与叔曰天三地两参天两地而倚数又曰【按以上十八字原本即接减五之说云云系错简今校改】参伍以变错综其数不独以五亦有参焉有两焉天数二十有五五其五也地数三十六其五也地数五故又两之为三才【按按语内才作十未知孰是】参天两地以为五小衍之为十两其五也大衍之为五十十其五也易之数皆类此【按参伍以变云云原本在前且无吕氏与叔曰五字今详考前后文义系与一行之说相错谨校改】
　　五其五六其五两其五十其五之说比他说为通但地数五又两之为三十其说未详
　　东坡苏氏曰五行盖交相成也自六以往者相因之数也水火木金得土而后成故一得五而成六二得五而成七三得五而成八四得五而成九土无定位无成名水火木金四者成而土成矣故得水之一得火之二得木之三得金之四而成十言十则一二三四在其中而言六七八九则五在其中矣大衍之数五十者五不特数以为在六七八九之中也一二三四在十之中然而特数者何也水火木金特见于四时而土不特见言四时足以举土也而言土不足以举四时也水曰润下火曰炎上木曰曲直金曰从革皆有以名之而土爰稼穑而已故曰土无定位无成名
　　一二三四在十之中六七八九在五之中可也谓五不特言可乎子由甞破其说矣
　　颍滨苏氏曰一气判而为天地分而为五行易曰天一地二天三地四天五地六天七地八天九地十此十者天地五行自然之数虽圣人不能加损也及文王重易将以揲蓍则取其数以为蓍数曰大衍之数五十大衍五衍之数而取其五十云尔用于揲蓍则可而非天地五行之全数也故继之曰天地之数五十有五此所以成变化而行鬼神也明此天地五行之全数古之圣人知之所以配天地参隂阳其用有不可得而知者非蓍数之所及也及子瞻论易乃以蓍数之故而损天地五行之全数以合之为之说曰大衍之数五十者五不特数以为在六七八九之中也言十则一二三四在其中言六七八九则五在其中矣一二三四在十中然而特见者何也水火金木特见于四时而土不特见故土无定位无成名无専气夫五行迭用于四时其不特见者均也谓土不特见此野人之说也今谓五行之数止于五十是天五为虚语天数不得二十有五天地之数不得五十有五乎且土之生数既不得特见其成数又以水火木金当之是土卒无生成数也使土无生成数四十而已尚何五十之有且天地五行之数人所不与也今也欲取则取欲去则去是以意命五行也盖天以一生水地以二生火天以三生木地以四生金天以五生土五行既生矣而未及成地安于下天运于上则五位相得而各有合地以五合一而水成天以五合二而火成地以五合三而木成天以五合四而金成地以五合五而土成天之所生不得地五则不成地之所生不得天五亦不成此隂阳之至情而古今之定论非臆说也且土之在天地四行之所赖以成而土之赖于四行者少其实可视而知不可诬也今将求合蓍数而黜土其为说踈矣
　　子由之说其破子瞻之论当矣而其自为说乃云其用有不可得而知者盖未有说以处之故也
　　梦溪沈氏曰土无所待生数五成数亦五则大衍之数五十也其用四十有九者蓍聚之则一而四十九隠于一中散之则四十九而一隠于四十九中一者道也谓之无则一在谓之有则不可取
　　天五生土地十成之何谓成数亦五沈存中善算学乃不能精察于此则可怪也散聚之说却通
　　李氏泰伯曰天地之数五十五揲蓍之法只可用四十九取其整数而已増一损一则不可揲
　　但可言其已成之用而不见其所取之初意
　　兼山郭氏曰河图縦横列之为十五小衍之数也天五运于中统而用之则大衍之数也
　　与刘牧之说相似
　　合沙郑氏曰数起于一中必具函三之理三引之则六天地五十五数之中去六而为四十九合六为一以成五十
　　去六而为四十九合六为一而为五十其说甚巧但三引之则六亦甚牵强且合六为一之说亦无所据但成先用四十九而后成五十之数
　　耿氏南仲曰五在五十之中一在四十九之中五者胃气播于诸脉一者肾气主乎余藏
　　胃气肾气之说甚凿易元不言五脏五在五十中一在四十九中亦是强说元无所见
　　杨氏元素曰以一加九以二加八以三加七以四加六以五加五盈于十者凡五而大衍之数成矣又云九之数以九衍之则八十一以八衍之则七十二由七而至于一可以类知矣十不可衍盈数也九衍之数凡千一百五十有七盈数因之则万有一千五百二十去其大衍之数则与二篇之策合矣
　　大传明有天十而此乃去之恐无所据大抵张行成之说亦如之
　　陈氏可中曰天地之数五十五五行各虚其一故大衍五十大衍自虚其一故其用四十有九
　　即虚五虚一之说
　　申氏孝友曰五无定所迭行四时惟十即五太元亦谓五与五相守其用四十有九者揲蓍之所当用而岂有他哉
　　惟十即五固然但既有十便与五为对河图有五与十而无二五则此说亦甚牵合矣此等之病亦不特申氏为然
　　安正潘氏植曰蓍之徳圆六包一则为七七七四十九为蓍之数五十有五而除四十九则余六是五与一出乎数又曰天地之数五十有五而大衍之数五十是天五冲气为出数者也冲气精神之大全故以隂阳言隂阳为未分以水火言水火为未判判则兆于一故一为形变之始出则散为万而不同入则防于中而无二是一为出数而用数其常用者四十有九而一常虚焉盖一専妙用为出数者也
　　此即虚五虚一之说而巧于议论耳
　　石林叶氏曰一物之间各有其二隂阳之义也故水有一六而为壬为癸火有二七而为丙为丁木有三八而为甲为乙金有四九而为庚为辛土有五十而为戊为己此一物而具隂阳者也夫一物之间隂阳尚不可偏废五行周流天地之中自古亘今而不息使一行用事而四时无以成之孰为相克孰为休囚王废各自为谋而不能相通譬之木用于春而不知有夏秋冬则何以成嵗功乎是又一行之间不可不具其十者也故圣人用为之法推一行而总其十推五行而总其五十洪范卜五占用二衍忒衍者何也爻之有动变而之他卦者也今自一衍之至于十自五衍之至于五十而天地万物之理无有不徧其所总者固已大矣兹亦变而之他如洪范之所谓衍是也所以为大衍者欤
　　此乃用一行为十五行为五十之说
　　汉上朱氏曰小衍之五参两也大衍之五十则小衍在其中矣一者体也四十九者用也非四十九复有一而不用也又曰二十四合三十六五十也二十八合三十二亦五十也非大衍五十其用四十九乎
　　既曰五十则四十九之外有一矣以小衍为五却是一说至如老与老合少与少合皆得六十汉上谓亦五十何其不审也
　　昭徳晁氏曰小衍者参两是也参者一三五水木土也两者二四火金也各循而十之一衍之至十二衍之至一三至二四至三五至四所谓互为首者衡衍之也从衍之则一十百千万也
　　此说初看亦善但六七八九十亦可衍而为五十盖六衍之至五七衍之至六八衍之至七九衍之至八十衍之至九不独参天两地为可衍矣于四十九亦无发明观物张氏曰九数分两而得五十一二三四五参天两地也五六七八九亦参天两地也又曰九数合五而得五十一九成十【一之衍也】二八成十【二之衍也】三七成十【三之衍也】四六成十【四之衍也】五五成十【五之衍也】又曰竒数相合而得五十一一三三五五七七九九相合为五十又曰九数相得而为五十一六二七三八四九五五相得亦为五十
　　张氏之说凡四条其三条大率皆是用两五而去十恐于地十之数有所欠缺不合于易至若竒数相合即康节之说也
