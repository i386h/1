<!-- { "loadSidebar": true } -->
　　愚按粤海之水舟夜触之则如火之然激石或激雨则如碎火如乱星葢海赋所云阴火潜然者也阴阳之理测之难尽如此
　　火生湿水生燥
　　黄氏畿曰夏日至土炭重火生湿也冬日至土炭轻水生燥也
　　愚按干九五文言水流湿火就燥此借用其辞夏属火而蒸湿冬属水而干燥金为火偪而汗出木经水煮而易干其一端也又夜将明而先暗谓之黎明冬欲寒而先暖谓之小春亦其类也渔樵问对云火生于动水生于静动静之相生水火之相息
　　阳得阴而为雨阴得阳而为风刚得柔而为云柔得刚而为雷无阴则不能为雨无阳则不能为雷雨柔也而属阴阴不能独立故得阳而后兴雷刚也而属体体不能自用必待阳而后发也
　　补注张氏衍义曰阳唱而阴从则流而为雨阴格而阳薄则防而为风刚唱而柔从则蒸而为云柔畜而刚动则激而成雷客主后先阴阳逆顺不同也风雨自天而降故言阴阳云雷自地而升故言柔刚天阳也阳必资阴故无阴则不能为雨阳得阴然后聚而成体也地阴也阴必资阳故无阳则不能为雷阴得阳然后发而成声也此言阴阳之相资也雨之形柔也属阴者本乎天之气也阴不能独立待阳而兴者天之阴资乎天之阳也雷之声刚也属体者出乎地之形也体不能自用必待阳而发者地之阴资乎地之阳也
　　云有水火土石之异他类亦然
　　精义张氏防曰水火土石地之体也凡物皆具地之体先生曰水雨霖火雨暴土雨蒙石雨雹水风凉火风热土风和石风烈水云黒火云赤土云黄石云白水雷火雷土雷连石雷霹
　　明则有日月幽则有鬼神
　　补注日月阴阳之质鬼神阴阳之气无二理也
　　月者日之影也情者性之影也心性而胆情性神而情鬼
　　黄氏畿曰心者虚灵所寓则性胆者气血所托则情性无形属阳故曰神情有欲属阴故曰鬼
　　灯之明暗之境日月之象也
　　补注暗之境得灯以明月之魄得日之明故灯之明有日之象暗之境有月之象
　　星之至微如尘沙者陨而为堆阜
　　补注邵子云星在地则为石石在天则为星
　　黄氏畿曰成象故微成形故大
　　有雷则有电有电则有风　雨生于水露生于土雷生于石电生于火电与风同为阳之极故有电必有风云行雨施电发雷震亦各从其类也
　　大全原本三节不相属
　　补注张氏衍义曰雷者震之气也电者离之气也风者防之气也阳为重阴所制怒气发而为雷怒而反激而为电阴已不能制矣散而为风则反制阴也故风与电皆为阳之极雨者水之气蒸则为云凝则为雪露者土之气升则为雾结则为霜雷出于石电生于火有雷则有电火出于石也阴气聚而为云降而为雨云也雨也阴之类也阳气发而有光震而有声电也雷也阳之类也
　　吹喷嘘呵呼风雨云雾雷言相类也
　　黄氏畿曰天人一气故成象相类
　　木之坚非雷不能震草之柔非露不能润
　　愚按经世四象雷与木同属防露与草同属坎
　　木者星之子是以果实象之
　　黄氏畿曰木之气禀于石石之象配乎星
　　草类之细入于坤
　　黄氏畿曰坤之数以无极当之草类入无极之数
　　叶阴也华实阳也枝叶软而根干坚也
　　黄氏畿曰气有阴阳体有柔刚
　　人之骨巨而体繁木之干巨而叶繁应天地之数也补注天一地二可见阳数常少而阴数常多也
　　木结实而种之又成是木而结是实木非旧木也此木之神不二也此寔生生之理也
　　补注生物之始木各得天地生生之性遂各以种自相生非惟木也推之万物皆然此生生之理也
　　陆中之物水中必具者犹影象也陆多走水多飞者交也是故巨于陆者必细于水巨于水者必细于陆也黄氏畿曰陆阳而水阴阳形而阴影陆多走阳交阴也水多飞阴交阳也阳不胜阴阴不胜阳故反细也精义水中之飞鳞之类也水中之走介之类也在陆者牡巨而牝细在水者牝巨而牡细
　　虎豹之毛犹草也鹰鹯之羽犹木也
　　补注虎豹犹草走之草也鹰鹯犹木飞之木也
　　木之枝干土石之所成所以不易叶花水火之所成故变而易也
　　补注枝者土所成干者石所成土石静而随阴故不易叶水所成花火所成水火动而随阳故易
　　鱼者水之族也虫者风之族也
　　愚按走曰兽飞曰鸟而非禽非兽者又有鱼杂飞杂走者又有虫鱼水之族阴也虫风之族阳也风犹陆也
　　草伏之兽毛如草之茎林栖之鸟羽如林之叶类使之然也
　　黄氏畿曰飞者栖木走者依草类聚气感
　　精义以此类水中之飞走则泳于水者鳞如水之纹藏于石者介如石之体
　　石之花盐消之类是也水之木珊瑚之类是也
　　补注石之花刚交于柔而生水之木柔交于刚而生也
　　水之物无异乎陆之物各有寒热之性大较则陆为阳中之阴而水为阴中之阳
　　补注陆之物属阳阳物性热而有性寒者阳中之阴甘遂土鼈之类是也水之物属阴阴物性寒而有性热者阴中之阳泽兰鲫鱼之类是也
　　鹰雕之类食生而鸡鳬之类不专食生虎豹之类食生而猫犬之类食生又食谷以类推之从可知矣
　　补注鹰雕食生阳物也而鸡鳬不专食生阳中阴也虎豹食生刚物也而猫犬又食谷刚中柔也
　　马牛皆阴类细分之则马为阳而牛为阴
　　补注马牛皆走阴类也细分之马性健则为阴中阳故周公以干为龙而夫子以为马也牛性顺则为阴中阴故文王以坤为牝马而夫子以为牛也
　　飞之类喜风而敏于飞上走之类喜土而利于走下愚按此即前节走者便于下飞者利于上之意
　　禽虫之卵果谷之类也谷之类多子虫之类亦然补注天地间正气生者常少繁气生者常多故人生止一而兽生二三禽又倍之虫又倍之也
　　蚕之类今岁蛾而子来岁则子而蚕芜菁之类今岁根而苗来岁则苖而子
　　黄氏畿曰显仁藏用造化在微物者大都如此
　　在水者不瞑在风者瞑走之类上睫接下飞之类下睫接上类使之然也
　　补注张氏衍义曰陆有昼夜水无昼夜在水者不瞑类使然也鱼目为瓖言不瞑也人睡有露睛者水族之气也走地类上睫接下阴有余也飞天类下睫接上阳有余也皆自然之理也
　　愚按陈继儒秘笈贤奕编云胎生者眼胞自上而瞑卵生者眼胞自下而瞑湿生者眼无胞而不瞑化生者眼无窍而有光又曰草木可插而活者胎生类也以实而产者卵生类也荷芡湿生也芝兰化生也语亦可防
　　风类水类小大相反
　　补注在风者飞小而走大在水者飞大而走小
　　在水而鳞鬛飞之类也龟獭之类走之类也
　　补注张氏衍义曰陆中之物水无不具阴阳相应也陆有飞走水亦有飞走陆多走水多飞者交也
　　飞之走鸡鳬之类是也走之飞龙马之属是也
　　补注张氏衍义曰气之轻疾者阳也飞之走阳之阴也气之迟重者阴也走之飞阴之阳也
　　愚按格物至此亦云尽矣然如飞走异形又有非飞非走者鱼之类是也草木异体又有非草非木者竹之类是也物之无尽又如此
　　水之族以阴为主阳次之陆之类以阳为主阴次之故水族出水则死陆类入水则死然有出入之类者龟蟹鵞鳬之类是也
　　黄氏畿曰以上大概论物类阴中阳阳中阴
　　龙能大能小然亦有制之者受制于阴阳之气得时则能变化失时则不能也
　　愚按能大能小龙之质性本如是之灵也而阴阳之气能制之必阴乗阳起而云兴则龙之时矣故曰云从龙
　　日为心月为胆星为脾辰为肾脏也石为肺土为肝火为胃水为膀胱腑也
　　愚按前体交而后生节宜互易处此足正之
　　日入地中搆精之象也
　　补注鲍氏发微曰一日之夜犹一岁之冬天神地灵阳魂隂魄冬至子半夜至子半相与防合于黄泉之宫所以胎育元造萌芽万物也
　　黄氏畿曰象男女而无情欲
　　海潮者地之喘息也所以应月者从其类也
　　补注一日之内自子后阳生之时阳交于阴而潮生午后阴生之时阴交于阳而汐生如人之喘息之象也一月之内朔三日明生之时则阳长犹一日之子后也故潮势大十八日生之时则阴长犹一日之午后也故潮势亦大此天地间阴阳造化之妙有莫知其然而然者或依余襄公之意而为之说曰月为阳精君之象也月为阴精臣之象也水月之属也月常向日而水亦从之此潮汐之所由名也朔则日月相防望则日月相对故潮势大月之际日月不相防相对故潮势小
　　黄氏畿曰人气出入由口为喘由鼻为息海潮如之以气之出入于水土也水为地之太柔月为天之太阴阴与柔应故月丽于卯酉则潮应乎东西月丽于子午则潮应乎南北
　　春阳得权故多旱秋阴得权故多雨
　　愚按北方春多旱南方春亦多雨然地又以北为阳南为阴所以雨旱不相同
　　身地也本乎静所以能动者气血使之然也
　　补注人禀气于天赋形于地形属地故静气血属天故动葢血常在内医家谓之荣荣于内也气常在外医家谓之衞衞于外也气引血行血随气转
　　以物观物性也以我观物情也性公而明情偏而暗补注以物理观物者本乎性以已意观物者任乎情说苑曰公生明偏生暗
　　人得中和之气则刚柔均阳多则偏刚阴多则偏柔愚按此中行狂狷之别也刚克柔克则在乎人
　　人智强则物智弱
　　愚按物之有知者皆有智人能知物之性而以道御之则物之智弱矣
　　人之贵兼乎万类自重而得其贵所以能用万类补注能用万类若牛使耕马使驰犬使司夜之类
　　人之类备乎万物之性
　　黄氏畿曰人得阴阳刚柔之全故万物皆备于我
　　人之神则天地之神人之自欺所以欺天地可不慎哉黄氏畿曰邵子诗曰生在天地后用起天地先天地既在我其余何足言故自欺即欺天地也
　　神无所在无所不在至人与他心通者以其本乎一也道与一神之强名也以神为神者至言也
　　补注神即理也理无形而天地万物皆赖之以生故无所在无所不在至人虽情好不同俗尚各异然度之而无不同感之而无不应其与他心通者以其本于一也一者何也即天地万物之理也故曰心为太极又曰道为太极也
　　观物外篇之十一
　　黄氏畿曰阙疑第十一
　　又曰前六节乃邵子之所自疑后二节则予之所未解存其疑以俟后之君子
　　愚按黄氏阙疑者八条末一条余又据补注益之
　　干四十八兑三十离二十四震十坤十二艮二十坎三十六防四十
　　原注兑离防宜更思之
　　黄氏畿曰朱氏隐老强解终不可通今不敢从
　　一役二以生三三去其一则二也三生九九去其一则八也去其三则六也故一役三三复役二也三役九九复役八与六也是以二生四八生十六六生十二也三并一则为四九并三则为十二十二又并四则为十六故四以一为本三爲用十二以三为本九为用十六以四为本十二为用
　　原注更思之
　　愚按此节补注谓申四篇天圆而地方节天地方圆之数黄氏云朱氏谓干一函三坤去三为六亦不敢从
