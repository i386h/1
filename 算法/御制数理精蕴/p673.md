<!-- { "loadSidebar": true } -->
　　黄氏畿曰圆者浑然周匝一而含三六则三之积也方者截然界限一而析四八则四之积也圆者不言变之积九天数竒无假于再言方者又言变之而积十二地数偶故两言所积天地用数各三故六变天地体数各四故八变六者三之积故为天之用如三十六之类是也十二者四之积故为地之用如二十四之类是也天体四用三而其一者常存若去其一则无以为用存一即圆也地分四为八分八为十六而方者常执若毁其方则无以为体执方即四也并一为七一行于六之中并四为十六四执乎十二之外天用极于七者阳主进故其一者常存地用止于十二者隂主退故其一者常晦
　　补注上节与此言天地体用之数大意谓天之体数四地之体数四故曰八者天地之体也天之体数四而用者三地之体数四而用者三天之用三合地之三为六天之用也是天变其体而不变其用也地之体四合天之四为八两其八为十六退其四为十二地之用也是地变其用而不变其体也天一为六地两其八故曰六即一也十二即二也鲍氏发微曰天地各有四卦八者四而已矣天圆以用为生体则统乎地地方以体为主用则从乎天天裁四为三以三为用地拆一为四以四为体天重三则六六从一起并本则七去本则六故阳常存一以主进退之为三十六地二用十二十二从四起并本则十六去本则十二故隂常晦一以主进退十二月消长十二日也是故天之元气从地而右转地之元气从天而左行愚按前首篇第一节天体数四而用三不用者一地体数四而用三不用者一大衍之数节言存一言用七此又发明其义以见天地体用之数盖以数言之天圆圆者一而三重其三则六地方方者一而四重其四则八三之而十二四之则十六也以体用言之天圆主运行以用为主而六即一之积故为天之用地方主生化以体为主而十二即四之积故为地之用也以所存所去言之天之体数四而用者三常存一以为本若去其一则无以为运行之用地之体数四而用者三常执其四以为基若毁其方则无以为生物之体也以所变言之天之用三统地之用三故六变而变其体不变其六之用地之体四合天之体四故八变而变其用不变其四之体也以进退言之阳主进故圆之积六并所存之一而极于七一行于六之中隂主退故方之积十六常去其四而止于十二四执乎十二之外也言之反复不一要不外以体四用三明方圆之义
　　圆者刓方以为用故一变四四去其一则三也三变九九去其三则六也方者引圆以为体故一变三并之四也四变十二并之十六也故用数成于三而极于六体数成于四而极于十六也是以圆者径一而围三起一而积六方者分一而为四分四而为十六皆自然之道也
　　补注圆者刓方以为用即上文天变方为圆而常存其一变其体而不变其用者也方者引圆以为体即上文地分一为四而常执其方变其用而不变其体者也
　　黄氏畿曰裁四为三则方者归于圆故圆图主运行展三为四则圆者归于方故方图主生物极于六者去四正而三百六十极于十六者分四维各一十六卦圆则行方则止体用相需而变化无穷非人所能凿故曰自然
　　愚按此仍承上而推明其故言方圆不同总不外体四用三之义而存一兼半或去或并或积或分以生各数约其大义则所谓参两倚数者是也推之元防运世之一而十二而三十而三百六十蓍之一而二三四而四十九卦之一而二而四而六而八以及日月暑寒昼夜之盈缩进退各不同之数一以贯之而无两岐互异之数此其所以出于自然而非人为也
　　圆者六变六六而进之故六十变而三百六十矣方者八变故八八而成六十四矣阳主进是以进之为六十也
　　补注天圆而地方圆之数起一而积六故圆者六变方之数起一而积八故方者八变
　　黄氏畿曰六十能变者故进之八八不变故不言进愚按以下皆因方圆而推类言之以申明上三节之意抑或门人各记所闻故词有详畧不同也
　　圆者径一围三重之则六方者径一围四重之则八也补注张氏衍义曰易始三画圆者之用径一围三也重之则六故有六变易始四象方者之体径一围四也重之则八故有八卦天地万物体皆有四用皆有三圣人作易以自然之理而示诸人事也
　　黄氏畿曰周流六虚谓之爻天地四象谓之卦
　　裁方而为圆天之所以运行分大而为小地之所以生化故天用六变地用四变也
　　补注张氏衍义曰天裁方为圆者裁四为三也重地则六天得兼地故用六变地分大为小者拆一为四也偶天则八地不得兼天故用四变一变而六十六变而三百六十此天之六变也一变而四二变而十六三变而六十四四变而二百五十六此地之四变也运行者天生物者地以天六地四天有六气地有四维也鲍氏发微曰拆一为四拆四为十六拆十六为六十四拆六十四为二百五十六此地之四变也一朞自草木萌动至于地始冻而物不生二百五十六日而已
　　黄氏畿曰裁四为三重之则六进之则三十六变之则三百六十运行之数分四为八分八为十六分十六为六十四分六十四为二百五十六生物之数天用四变一裁则止故倍三而用六地用四变愈分愈小而实不离于四也
　　圆者星也歴纪之数其肇于此乎方者土也画州井地之法其仿于此乎盖圆者河图之数方者洛书之文故羲文因之而造易禹箕叙之而作范也
　　朱子启防曰歴法合二始以定刚柔二中以定律歴二终以纪闰余是所谓歴纪也州有九井九百畆是所谓画州井地也　又曰二始者一二也一竒故为刚二偶故为柔二中者五六也五者十干六者十二辰也二终者九与十也闰余之法以一十九嵗为一章姑借其説以明十数之为河图耳方者洛书之文言画州井地之所依仿而作者也禹别九州冀北南青东梁西兖东北雍西北徐东南荆西南豫中也黄氏畿曰河图之十与洛书之九相为表里先天图实兼之圆者亦星也可以作歴方者亦土也可以州井　以上发明先天方圆卦数凡其体用皆象地处天中
　　观物外篇之五　　六节
　　黄氏畿曰后天象数第五
　　愚按此篇专明起震终艮一节之义即文王八卦次序图説也
　　起震终艮一节明文王八卦也
　　朱子曰据邵子説先天者伏羲所画之易也后天者文王所演之易也伏羲之易初无文字只有一图以寓其象数而天地万物之理隂阳始终之变具焉文王之易即今之周易而孔子所为作传者是也孔子旣因文王之易以作传则其所论固当专以文王之易为主然不推本伏羲始画之易只从中半说起不识向上根源矣故十翼之中如八卦成列因而重之太极两仪四象八卦而天地山泽风雷水火之类皆本伏羲画卦之意故欲知圣人作易之本则当考伏羲之画若只欲知今易书文义则但求文王之经孔之传足矣两者初不相妨而亦不可以相杂也补注鲍氏发微曰伏羲之卦先天也天之气也文王之卦后天也地之方也先天八卦应天四时后天八卦应地八方何往而非用者
　　愚按说卦第五章帝出乎震齐乎巽相见乎离致役乎坤说言乎兑战乎干劳乎坎成言乎艮邵子释之如此然邵子于此亦自为一说如下文所云也
　　至哉文王之作易也其得天地之用乎故乾坤交而为泰坎离交而为旣济也干生于子坤生于午坎终于寅离终于申以应天之时也置干于西北退坤于西南长子用事而长女代母坎离得位兑艮为偶以应地之方也王者之法其尽于是矣
　　原注王者文王也
　　朱子啓蒙曰此言文王改易伏羲卦图之意也盖自干南坤北而交则干北坤南而为泰矣自离东坎西而交则离西坎东而为旣济矣乾坤之交者自其所已成而反其所由生也故再变则干退乎西北坤退乎西南也坎离之变者东自上而西西自下而东也故乾坤旣退则离得干位而坎得坤位也震用事者发生于东方巽代母者长养于东南也
　　玉斋胡氏曰先天卦干居午而云生于子者以干阳始生于复复子之半也坤居子而云生于午者以坤隂始生于姤姤午之半也午干之所已成今下而交坤于子子坤之所已成今上而交干于午是反其所由生也故再变而为后天卦则干退西北坤退东南也先天卦离当寅而曰终于申者申乃坎之位离交坎而终于申也坎当申而曰终于寅者寅乃离之位坎交离而终于寅也东者离之本位其变则交于坎而向西是东自上而西也西者坎之本位其变则交于离而向东是西自下而东也故再变而为后天卦乾坤旣退则离上而得干位坎下而得坤位也先天主乾坤坎离之交其交也将变而无定位天时之不穷也故曰应天后天主坎离震兑之交其交也不变而有定位地方而有常也故曰应地由先天卦而为后天卦此文王作易所以得天地之用而邵子以至哉之词赞之也然先天卦干以君言则所主者在干后天卦震以帝言则所主者又在震何哉此正夫子发明羲文尊阳之意也盖干为震之父震为干之子以统临谓之君则统天者莫如干而先天卦位宗一干也此干方用事则震居东北而缓其用也以主宰谓之帝主器者莫若长子而后天卦位宗一震也此干不用则震居正东而司其用也先天所重者在正南后天所重者在正东如此则文王改易伏羲卦图均一尊阳之心可见矣
　　黄氏畿曰乾坤坎离未交则为体旣交则为用自其未交观之伏羲得天地之体自其旣交观之文王得天地之用也应天四时则运行者以之应地四正则生物者以之
　　愚按易本文言坤曰致役言干曰战而下文于坤曰万物皆致养焉于干曰隂阳相薄也殊无乾坤不用及震用事巽代母之义邵子以乾坤二卦易子午为西北西南而坎离兑巽亦易其位故又推出一义如此学者亦以邵子之説还邵子可也
　　易者一隂一阳之谓也震兑始交者也故当朝夕之位离坎交之极者也故当子午之位巽艮虽不交而隂阳犹杂也故当用中之偏位乾坤纯隂阳也故当不用之位
　　西山蔡氏曰此节论隂阳以易位为交阳本在上隂本在下艮一阳在上巽一隂在下故云不交震一阳在下兑一隂在上故为始交坎阳在中离隂在中故为交之极春阳之始故震居之秋隂之始故兑居之夏阳极隂生故离居之冬隂极阳生故坎居之艮一阳二隂巽二阳一隂犹有用干纯阳坤纯隂不为用东方为阳主用西方为隂不用故乾坤居西隅艮巽居东隅也干艮为阳坤巽为隂北为地之阳南为地之隂故干艮居北而巽坤居南也
　　玉斋胡氏曰一隂一阳居正则相对而有交易之义居偏则不对而于交之义无取后天八卦正而对者震兑坎离偏而不对者乾坤艮巽故在东西南北者相对则取其交而在东北东南西北西南者不对则不取其交也自其交者论之震东兑西为交之始当卯酉之中朝夕之位也离南坎北为交之极当子午之位天地之中也自其不交者论之巽艮居南北之东隅于乾坤隂阳为犹杂故巽稍向用而艮全未用所以为当用中之偏乾坤居南北之西隅于巽艮为隂阳之纯所谓父母旣老而退处于不用之地也
　　兑离巽得阳之多者也艮坎震得隂之多者也是以为天地用也干阳极坤隂极是以不用也
　　玉斋胡氏曰此承上文而言六子得隂阳之多而致用乾坤隂阳之极而不用也隂卦多阳故艮离巽得阳之多阳卦多隂故艮坎震得隂之多是以各司天地之用而生成万物也至于干极阳坤极隂极则止而不复用矣然六子之用即乾坤之用也
