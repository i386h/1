<!-- { "loadSidebar": true } -->
　　补注此言揲蓍之数与天地之数皆相合也盖一四为竒三竒成爻一爻三其四十二也二六自子至戌六阳月自丑至亥六隂月亦十二也二爻二其十二二十四也三八一节三气八节亦二十四也四六一时六气四时亦二十四也三爻三其十二三十六也四九一时九旬四时亦三十六也六六天有六气三隂三阳六旬六气亦三十六也以此推之可见黄氏畿曰四十八者六位各八卦卦四十八爻六十者六十甲子五分之各为十二三其二十则以一月分昼夜六其十则以两月定盈缩数虽不同天然脗合此明老阳竒数之用也
　　愚按三其十六亦四十八诸家无解未详其义　原注月初一今作十二者月起于二故夬十二即月之一也义见篇首臆说二十四气二其十二也七十二候六其十二也皆十二之积也隂数阳数犹前节大数小数亦阳一隂二之意
　　四九三十六也六六三十六也阳六而又兼隂六之半是以九也故以数言之隂阳各三也以三爻言之天地人各三也隂阳之中各有天地人天地人之中各有隂阳故参天两地而倚数也
　　补注天地人各三之三当作二
　　黄氏畿曰此明老阳防数之用四九二句重举以论易理老阳之防但以四九为言不以六六为言者一位八卦其下卦各有本卦之八其上卦各有变卦之八变卦前四位为天之四卦干兑离震后四位为地之四卦巽坎艮坤惟干之八位以阳之六兼隂六之半故言九不言六也三画未终下为阳六画已成上为阳以六画言之上五为天初二为地四三为人是天地人各二也隂阳之中各有天地人三画分三才也天地人之中各有隂阳六画兼三才也隂阳则两地各三则参天天地人则参天各二则两地也愚按阳六又兼隂六之半者六爻阳之本数余三者为隂之半故阳数用九也若隂数止六则不能兼阳盖阳能统隂隂不僣阳之义固如此
　　阳数一衍之为十十干之类是也隂数二衍之为十二十二支十二月之类是也
　　黄氏畿曰十干者自甲至癸十二支者自子至亥盖一即十之始也十即一之终也二即十二之始也十二即二之终也
　　愚按隂阳竒耦之义天一合天九以为十地二合地十以为十二其理精矣以字形言之日中一为竒月中二为耦竒阳也耦隂也故干属日而支属月亦其一义易文从日月则隂阳变易者易之义亦然
　　十干天也十二支地也支干配天地之用也
　　黄氏畿曰天数一三五七九而中于五倍之为十地数二四六八十而中于六倍之为十二五六倍自相乘为六十天地之用所由行也故日星以干月辰以支
　　干者干之义阳也支者枝之义隂也干十而支十二是阳数中有隂隂数中有阳也
　　愚按干十中有五偶支十二中有六竒故曰阳数中有隂隂数中有阳
　　一十百千万亿为竒天之数二十百二十千二百万二千亿二万为偶地之数也
　　补注二十下当有二字　一本二十作十二似优黄氏畿曰一至十百千万亿皆一所分也故为竒而属天一变三三变九九变十二由是而百千万亿皆十二所积也故为偶而属地
　　蓍四进之则百卦四进之则百二十百则十也百二十则十二也
　　黄氏畿曰蓍主天天数二十五四之为百卦主地地数三十四之为百二十天以十干为竒地以十二支为偶干统支为六甲支承干为五子均之为六十又四之则二百四十六之则三百六十元防运世逓相经纬莫不由此　上五节因天地之始数倍天地之中数以生干支
　　五十分之则为十若参天两之则为六两地又两之则为四此天地分太极之数也
　　黄氏畿曰太极即虚中之象也五十即太极之数也五前一二三四后九八七六分之无往非十若以十言参天之三倍则为六两地之二倍则为四然则十分自五益可见矣
　　补注合三与两则为五合六与四则为十此河图洛书之中数皆五衍之而合其数以至于十也
　　气者神之宅也体者气之宅也气以六变体以四分体四而变六兼神与气也气变必六故三百六十也大全原本分三节不相属
　　黄氏畿曰在天有气以宅神在地有体以宅气年月日时以六六而周故曰气以六变盖年月日时皆値甲子而至朔同日曰复自是一爻变则应一日六六三百六十周而复始焉元防运世以四四而列故曰体以四分盖复为天地之元一卦含四为十六位干为万物之元以一含四亦如之天地体数各四其用谓之神其变谓之气由六而变故三百六十运犹三百六十日　上二节因天地之中数究天地之终数以成爻象
　　天六地四天以气为质而以神为神地以质为质而以气为神惟人兼乎万物而为万物之灵如禽兽之声以其类而各能得其一无所不能者人也推之他事亦莫不然惟人得天地日月交之用他类则不能也人之生眞可谓之贵矣天地与其贵而不自贵是逆天地之理不祥莫大焉
　　补注禽得阳之多者故其声轻清兽得隂之多者故其声重浊惟人得天地日月交之用故无所不能黄氏畿曰天统乎地故无质而有质地分乎天故无气而有气若人则分体于地而质亦具焉分气于天而神亦具焉物之所无者人皆兼而有之斯其为物之灵信矣此用数之三所以况天地人也日月即地之水火水火即天之日月故曰交
　　隂无一阳无十　阳无十故不足于后隂无一故不足于首
　　大全原本各为一节不相属
　　黄氏畿曰此发明河图始终之义不足于后干待坤以终也不足于首坤承干以始也　前不言一存之以为体后不言十藏之以为用十之后乃一之所始图之复也一之前乃十之所终图之坤也终始之防贞元之交其即一动一静之间耶
　　天一地二天三地四天五地六天七地八天九地十参伍以变错综其数也如天地之相衘昼夜之相交也一者数之始而非数也故二二为四三三为九四四为十六五五为二十五六六为三十六七七为四十九八八为六十四九九为八十一而一不可变也百则十也十则一也亦不可变也是故数去其一而极于九皆用其变者也五五二十五天数也六六三十六干之防数也七七四十九大衍之用数也八八六十四卦数也九九八十一范之数也大衍之数其算法之源乎是以算数之起不过乎方圆曲直也　乘数生数也除数消数也算法虽多不出乎此矣
　　大全原本乘数生数以下自为一节上不相属补注天一地二述繋辞夫子所论河图之数也参伍以变错综其数亦繋辞夫子之语邵子引之以明天地之数亦参伍错综者也一者数之始以下承上言河图大衍之数为算法之源也谓太范谓洪范算法有九大而百千万亿小而厘毫丝忽其为数不过一乘一除而已
　　黄氏畿曰此引易大传之言以见皇极之所自出一之不变者体统于阳也故隂无一二三四五六七之变者用合乎隂也故阳无十算法以粟米计多少则必求之于方圆以勾股测浅深则必求之于曲直其源皆出于大衍也凡数有实有法实者积数之本法者升降之用升积曰乘降积曰除
　　愚按天地相衘昼夜相交即前节所谓天地日月交之用也天地之交十之三昼夜相尅而余分在夜此天地之数所以参伍错综而非判然可以截分也
　　阳尊而神尊故役物神故藏用是以道生天地万物而不自见也天地万物亦取法乎道矣
　　补注阳者道之用道役天以生地而道不自见其功天役地以生万物而天不自见其功盖尊能役物神故藏用所谓显诸仁藏诸用是也
　　愚按尊对卑言神对气言尊故万物皆为所用而役物神故徧物而不见其功而藏用阳者道之用故又言道道生天地万物显诸仁也不自见藏诸用也对万物则言神对天地万物则言道万物法地地法天天法道皆有显仁藏用之义在焉
　　阳者道之用隂者道之体阳用隂隂用阳以阳为用则尊隂以隂为用则尊阳也隂几于道故以况道也补注当阳用事之时则以隂为重当隂用事之时则以阳为重所谓独阳不生专隂不成也张氏衍义曰阳动隂静阳贵隂贱隂终不可与阳并言及至随时变易则阳中有隂隂中有阳逓相为用阳尽隂纯坤为主隂尽阳纯干为主
　　愚按此言隂阳并重之义末句见隂之所以重也一隂一阳之谓道以道言阳用而隂体动静之分也以隂阳言隂阳又相为用当时用事之谓也当时用事则阳尊隂亦尊隂静之时静极而生阳故曰几于道首节不用之一以况道黄氏谓一隂一阳之谓道
　　意未清醒由此节观之动静互根不用之一所以生用者之三也故曰以况道
　　阳不能独立必得隂而后立故阳以隂为基隂不能自见必待阳而后见故隂以阳为唱阳知其始而享其成隂效其法而终其劳
　　补注知犹主也阳主其生物之始而享其成物之功隂效其生物之法而终其成物之劳不敢有其功地道当然也
　　阳能知而隂不能知阳能见而隂不能见也能知能见者为有故阳性有而隂性无也阳有所不徧而隂无所不徧也阳有去而隂常居也无不徧而常居者为实故阳体虚而隂体实也
　　补注知谓主其始见谓着其功凡物之生者有阳若死者则无阳故阳有所不徧而有去之时也惟隂则生死皆在故隂无所不徧而常居其处也
　　黄氏畿曰始故不徧成故徧动故去静故居
　　愚按上二节亦见隂阳并重之义
　　本一气也生则为阳消则为隂故二者一而已矣六者三而已矣八者四而已矣是以言天而不言地言君而不言臣言父而不言子言夫而不言妇也然天得地而万物生君得臣而万化行父得子夫得妇而家道成故有一则有二有二则有四有三则有六有四则有八黄氏二者一而已矣下有四者二而已矣句
　　黄氏畿曰生为阳自复至干也消为隂自姤至坤也隂阳本一气也四象本两仪也六爻本三画也八卦本四象也言天不言地以下皆阳统隂天得地以下盖阳必有隂而成变化
　　愚按节末有有二则有四句则前云四者二而已矣为所宜有补注云二谓乾坤六谓六子八谓八卦邵子扶阳抑隂故二者一去坤而言也六者三去巽离兑而言也八者四去坤巽离兑而言也于义虽通似非本防
　　气变而形化
　　补注气变于上若日月星辰是已形化于下若水火土石是已
　　愚按繋辞传成变化而行鬼神又曰知变化之道者其知神之所为乎内篇之一以变属天以化属地以暑寒昼夜属变以雨风露雷属化皆气变形化之义也
　　形可分而神不可分
　　补注形可分若天可分而为日月星辰地可分而为水火土石而神无不在故不可分也与上天分而为地地分而为万物而道不可分之意同
　　阳生隂故水先成隂生阳故火后成隂阳相生也体性相须也是以阳去则隂竭隂尽则阳灭
　　补注水隂根阳而生于一故水先成火阳根隂而生于二故火后成阳非隂不生隂非阳不成也是以阳去则隂竭隂尽则阳灭也
　　黄氏畿曰隂体阳性有体无性则竭有性无体则灭
　　隂对阳为二然阳来则生阳去则死天地万物生死主于阳则归之于一也
　　补注阳来则隂徃阳徃则隂来二者常相对也然阳主生隂主死大而天地开物于寅阳之来也闭物以戍阳之去也小而万物栽者培之阳之来也倾者覆之阳之去也
　　黄氏畿曰以上发明两仪之体用
　　阳中阳日也隂中隂月也隂中阳星也隂中隂辰也柔中柔水也柔中刚火也刚中柔土也刚中刚石也补注隂阳以气言刚柔以质言
　　黄氏畿曰隂中隂似太隂刚中刚似太刚与内篇小异
