<!-- { "loadSidebar": true } -->
　　□【三方二州一部一家】沈【人阳家一水下下象兊卦】阴怀于阳阳怀于阴志在宫【行属于水谓之沈者言阴气升上阳道退下不相交错阴阳宜交今不得通故相怀恋志于宫也在下称土为中宫阴阳之道沈没在下故谓之沈沈之初一日入亢宿八度】初一沈耳于闺不闻贞【贞正也一为耳耳在水中故沈也闵内也内者妇人之事一小人耳志在于内不闻正道故言不闻贞也】测曰沈耳于闺失徳体也【无有逺志故失体也】次二沈视自见贤于眇之眄【二为目而在沈家故沈视也视而沈者必见其内内省不疚无所忧惧沈而自见是贤眇之所眄也】测曰沈视之见得正美也【而自省察道之美也】次三沈于美失贞丢【丢直也贞正也三为进人进不以道沈沦美色故沈美也不得其道故失正直也】测曰沈于美作聋盲也【沈放美色故聋盲也】次四宛雏沈视食苦贞【四为酉故称宛雏亦为公侯义不素食故先苦而后得禄也得必以正故贞也】测曰宛雏沈视择食方也【言其所食必当方也】次五雕鹰髙翔沈其腹好恶粥【粥出也懐也五为天而位正以雕鹰谕者家性为沈沈于恶位髙翔不复犹贪暴之君髙志秽行好懐啬利恶所出也】测曰雕鹰髙翔在腐粮也【为君腐粮下不足也】次六见票如累明利以正于王【票飞光也累重也六为上禄君子之道重明丽正光辉逺闻故利以正于王也】测曰见票如累其道明也【道之分明故自见也】次七离如娄如赤肉鸱枭厉【厉恶也七为目故称离娄力视之貌也七为鸟故称鸱枭鸱枭贪恶之鸟也故见赤肉而力视之也】测曰离娄赤肉食不臧也【视其非求故不善也】次八盼得药利征【盼目之美也诗云美目盼兮浊盼而视故见药药以除疾犹明君求贤以祛蔽也蔽间故利征也】测曰盼得其药利征迈也【迈行也利以行行于四方者也】次九血如刚沈于颡前尸后丧【血忧也九又为金故称刚亦最在上故言颡也家性为沈九为之终故沈于颡也在前为尸谓木见克也在后为丧为火家在后克九金也】测曰血刚沈颡终以贪败也【进退有祸故终败也】
　　□【三方二州一部二家】内【人阴家二火下中象归妹卦】阴去其内而在于外阳去其外而在乎内万物之既【行属于火谓之内者秋分气终于此首之次二寒露气起此首之次三言阴气尽于天地之间阳气复其下既已也故万物已成将当盖藏入于室内故谓之内内之初一日入氐宿四度】初一谨于媐防初贞后宁【一水也火为之媐春秋传火水媐也故谨其内防匹也谨其媐匹男女道正故贞夫妇别室家安故后宁也】测曰谨于媐防始女贞也【为女道正故为贤妇也】次二邪其内主迂彼黄牀【内主为妇也火为水妃必见克害故内主邪也迂逺也黄中也牀亦内也内主不正故逺之也】测曰邪其内主逺乃宁也【性相克害故逺之乃安宁也】次三尔仪而悲坎我西阶【三阳位也内者昬姻之道仲春之月木盛东方坎忧也尔汝也汝三也悲悲己也纳内之世亲迎之道妇升西阶有代亲之义故而自非忧感而已也】测曰尔仪而悲代母情也【感母见代故悲心也】次四好小好危丧其蕴袍厉【厉危也蕴袍谓食禄也小好谓非正侈靡之事也居公侯之位不念尽忠以和阴阳而徇侈靡故丧禄也】测曰好小好危不足荣也【所好非事故不足以为光荣也】次五龙下于泥君子利用取媐遇庸夷【五土也六为水土在水下故泥也龙以谕阳阳下于阴亲迎之义也故君子利以取媐也庸大也夷恱也亲迎以礼故大恱也】测曰龙下于泥阳下阴也【亲迎之时男下女也】次六黄昬于飞内其羽虽欲满宫不见其女【六为宗庙纳妇庙见然后成妇昬者亲迎之时也于飞飞就阳也内其羽入于宫也六欲妃五而五克之见克不进故不见其女也】测曰黄昬内羽不能自禁也【时过将奔礼所不禁也】次七枯垣生莠皬头内其雉妇有【七为祖父故白头也白而不纯谓之皬白头而内稚妇者二为仲女而与七合故有稚妇也】测曰枯垣生莠勿庆类也【老夫女妻明不足庆犹可以繋族类也】次八内不克妇荒家及国涉深不可测【克胜也荒立也八阴立也当妇于九九而克之故不胜妇也妇而不胜故家亡家亡及国故不可深豫测也】测曰内不克妇国之孽也【妖孽之生灾及家也】上九雨降于地不得止不得过【金生水故雨降也雨施于地上施恵于下也不得止者禄有常数也不得过者不赏无功也】测曰雨降于地泽节也【雨降于地节之以陂泽也】
　　□【三方二州一部三家】去【人阳家三木下上象无妄卦】阳去其阴阴去其阳物咸倜倡【行属于木谓之去者倜张也倡盛也言是时阴阳易位二气交错万物张盛各去其位故谓之去去之初一日入氐宿九度】初一去此灵渊舎彼枯园【一为水最在下故称灵渊舎居也行在木木于秋而废又一为沙泥木废泥沙之上是为枯园家性为去故去下居髙也】测曰去此灵渊不以谦将也【水以善下为本今去下即髙非谦徳也】次二去彼枯园舎下灵渊【二火也水克于火故相反也】测曰舎下灵渊谦道光也【去髙即卑道光大也】次三髙其步之堂有露【三为进人故髙其步也五为堂视逺步髙当升未至故其乐速意露见也】测曰髙步有露妄升也【不循揖让而髙其步故妄升也】次四去于父子去于臣主【五以上为祖父之属也四以下为子孙之例也四次于五五升则四上父没则子继家性为去故去小而升大也】测曰去于父子非所望也【子袭父位虽当居尊明无先望之意也】次五攓其衣之庭有麋【五为衣麋草也方近于水故攓衣也庭中庭也五为中央故称庭庭而有草故衣举也】测曰攓衣有麋亦可惧也【庭之不除君之惧也】次六躬去于成天遗厥名【六为上禄禄位髙而尊家性为去当成功而让于人或若尧舜或便还五功成身退故天遗其名也】测曰躬去于成让不居也【己居天位公之于贤也】次七去其徳贞三死不令【令善也七为火其行属木为其父母子去父母故言去其徳也家性为去虽去而正故贞也】测曰去其徳贞终死丑也【三为终去其父母故终死不善也】次八月髙火几县不可以动动有愆【八阴也故为月月之髙二十之余也火谓大火火之防县嵗将晚也八者老疾之位于年为八十愆过也如月动而益晦火日以流退皆时之候也人之年老亦犹然致仕县车遗法后生不可妄动以有愆也】测曰月火县恐见咎也【常恐见咎故无咎者也】上九求我不得自我西北【此木行也而金克之家性为去故去之也其求之也不西则北子求母本是其义也】测曰求我不得安可乆也【虽在去家安可乆行也】
　　□【三方二州二部一家】晦【人阴家四金中下象明夷卦】阴登于阳阳降于阴物咸丧明【行属于金谓之晦者言阴阳易位万物日雕故丧其明于晦闇之地故谓之晦晦之初一日入氐宿十三度】初一同冥独见幽贞【水在金行子母之道在于晦闇之世虽同于冥故能独有所见而处于下故幽以阳居正故贞也】测曰同冥独见中独昭也【处晦而明故昭也】次二盲征否【二为目而在阴位位阴世晦故盲也火克于金故否行数不通故征否也】测曰盲征否明不见道也【既盲又否故不见道也】次三阴行阳従利作不凶【夫阳行则阴従今而反之明世晦也然夫妇之道共成家事虽非公正作务之事未为凶也】测曰阴行阳従事必外也【居家理治可移于官故必外也】次四晦其类失金匮【四金也而在其行处晦之世故曰晦其类也金匮美寳也四是公侯之位而在其晦故失其美寳也】测曰晦其类法度废也【国之美寳废失之也】次五日正中月正隆君子自晦不入穷【五在中央故日月正中也月满之时亦于中也故以日月喻矣五为天位而在晦世従时而卑故自晦也谦尊而光故不入穷也】测曰日中月隆明恐挫也【日中则昃故明挫也】次六鸟维愁明降于幽【降下也六为上禄髙而无民幽者神所居也宗庙之道以幽为明六为七为鸟以祠祭宗庙而维愁也】测曰鸟维愁将下昧也【冥昧之中神所居之也】次七防提明徳或遵之行【七为失志防者目不明也提弃也弃其明由晦世也遵犹循也或循之行従时之宜也】测曰防提明徳将遵行也【言行以道徳也】次八视非其直夷其右目灭国丧家【七为目八因以视故曰视其直也夷伤也右目为七也在八之右故为右目家性为晦目少且晦故伤也上欲敌九九克于木故曰灭国国灭故家丧也】测曰视非夷目国以丧也【相克之世故丧也○如霸王遇韩信眼不别贤而亡也○累将数本校勘无此注十三字惟林氏印行本中有恐是林氏新意不敢除去也】上九晦冥冥利于不明之贞【贞正也九金也而在晦世故冥冥也利以不明随时之宜则贞也】测曰晦冥之利不得独明也【时世晦闇九虽正阳宜自抑损不得独自分明也】

　　太经卷五
<子部,术数类,数学之属,太玄经>
　　钦定四库全书
　　太经卷六　　　　　　　汉　雄　撰
　　晋　范望　注
　　从瞢至养第六
　　□【三方二州二部二家】瞢【人阳家五土中中亦象明夷卦】阴征南阳征北物失明贞莫不瞢瞢【行属于土谓之瞢者寒露节终于此首之次四霜降气起于此首之次五斗指戌无射用事征行也阴南阳北故万物失其明正之道瞢瞢然故谓之瞢瞢之初一日入房宿三度】初一瞢复睒天不覩其轸【一水也而在土行土克于水故瞢瞢然也睒窥也瞢晦也瞢复而窥天天道髙逺不可覩察故不见其轸界也】测曰瞢复睒天无能见也【瞢瞢不明故无能见也】次二明复睒天覩其根【二为目又为日故明也腹目俱明所照者逺覩于人事无所不见故覩其根者也】测曰明复睒天中独烂也【无所不见故烂明也】次三师或导射豚其埻【师为瞽者也豚遁也埻射的也木在土行数相克故瞽也亦为进人人之欲进必须明分分之不明犹瞽导射而遁其□志不正也】测曰师或导射无以辨也【导者不明故无以别也】次四鉴贞不迷于人攸资【四金也故为鉴鉴之正者犹为不迷况得贤者与为治乎于于也资取也攸所也于人所取是者无过于鉴贤也】测曰鉴贞不迷诚可信也【以贤为鉴可保信也】次五倍明仮光触蒙昬【五为天子当以贤自比为明自光家性瞢瞢未知所就故倍仮明光而触昬也】测曰倍明仮光人可频也【倍仮光明人所不录也】次六瞢瞢之离不宜荧且【六为上禄而在瞢家故瞢瞢也瞢犹薆薆也离为日荧谓月也君薆然若日之将出不可荧然若月之将毁也小貌也终当如离离日也故不宜小也】测曰瞢瞢之离中薆薆也【薆薆而进胜荧而退也】次七瞢好明其所恶【七为失志在瞢之家益以不明志失祸生恶加乎下好自文饰求明于人故好明其所恶也】测曰瞢好之恶着不可昧也【恶而求明昧更着也】次八昬辰利于月小贞未及星【昬日入也日入月出转相继续故言利于月也以月续日可以小正故言小贞未及如星烂布天下也】测曰昬辰利月尚可愿也【以月继日故犹可愿乐也】上九时不获其嘉男子折笄妇人易哿【哿笄饰也男子有笄妇人哿之以饰长叹也嘉善也男谓九也妇谓八也金木相克故笄折哿易故不获其善也八生于七今力克之故七复仇而消男也】测曰不获其嘉男死妇叹也【男子消亡而女长叹也】
