<!-- { "loadSidebar": true } -->
　　朱子谓生数皆在内生者天地之心成数皆在外成者天地之功斯言至矣愚按河图以生成分隂阳一二三四五生数属阳居内六七八九十成数属隂居外以生统成以内合外中为主而外为客所谓体之有常而同居其方也洛书以竒偶分隂阳一三七九居四正位配四阳卦二四六八位四隅偏配四隂卦以竒统偶以尊临卑正为君而侧为臣是谓以数之变而各居其所也然二图常变不可拘一在图则少隂老阳不动而少阳居南当干位老阳居西当坎位不恊夫生卦之序在书则老阳居南当干少阳居西当坎反协夫生卦之序所谓常中有变变中有常其妙处不可窥也【宁按已上注文谓河图以五生数属阳五成数属隂谓洛书四正位配四阳卦四隅配四隂卦又谓河图不协生卦之序洛书反协生卦之序校之朱子启多龃龉不合又按篇内所列条欵虽详学者观之恐难贯穿故存此章原注于右别为总论于左以见得失云】
　　总论夫有象则有数而理寓其中自辟以来则然矣逮夫河出图洛出书然后有以发圣人之独智而尽显其妙焉此河图洛书所以为数之宗也数之所起一隂一阳而已矣阳数竒属天而象圆隂数偶属地而象方圆者径一围三三各一竒故参天而为三方者径一围四四合二偶故两地而为二三二之合则为五矣故图书之数皆以五居中也图以生数为主故一二三四五居于内六七八九十居于外天以一生水一得五为六故地以六成之而一六共宗居北地以二生火二得五为七故天以七成之而二七为朋居南天以三生木三得五为八故地以八成之而三八同道居东地以四生金四得五为九故天以九成之而四九为友居西天以五生土五得五为十故地以十成之而五十相守居中生数在内成数在外既各以类而同处其方在内为主在外为客又各以类而相统不乱此所谓道其常数之体也以隂阳老少论之则老阳居一而其数则九少隂居二而其数则八少阳居三而其数则七老隂居四而其数则六阳主进由少阳之七进而上之逾八而至九则其进极矣故为老阳隂主退由少隂之八退而下之逾七而至六则其退极矣故为老隂进则饶故老阳之九饶于八少阳之七饶于六退则之故老隂之六乏于七少隂之八乏于九此隂阳老少进退饶乏之正也然一为老阳之位其外则老隂之数居之二为少隂之位其外则少阳之数居之三为少阳之位其外则少隂之数居之四为老隂之位其外则老阳之数居之此又隂阳老少互藏其宅之变也以生出之序言之则始下次上次左次右以复于中而又始于下也以运行言之则东方三八木生南方二七火南方火生中央五十土中央土生西方四九金西方金生北方一六水左旋一周而水复生木也以对待言之则北方一六水克南方二七火西方四九金克东方三八木是生生之中而有克制相成之义焉本之以画卦则虚其中之五与十者太极也竒数二十偶数二十者两仪也以一二三四为六七八九者四象也析四方之合以为乾坤离坎补四隅之空以为兊震巽艮者八卦也此所谓虚其中以作易是也若夫洛书则五居中而以竒数为主一三七九各居中五本方之外而二四六八亦各以类而附竒数之侧正者为君则侧者为臣所谓主于阳以统隂而肇其变数之用也然其数之纵横十五则皆以七八九六迭为消长而得之一居正北得五为六而与南方之九迭为消长四居东南得五为九而与西北之六迭为消长【六进为九则九长而六消九退为六则九反消而六又长】三居正东得五为八而与西方之七迭为消长二居西南得五为七而与东北之八迭为消长【七进为八则八长七消八退为七则八反消而七又长】虚其中五则纵横皆十而一含九二含八三含七四含六叅伍错综无适而不遇其合焉此变化无穷之所以为妙也其阳数之次则首北次东次中次西次南其隂数则首西南次东南次西北次东北也合而言之则首北次西南次东次东南次中次西北次西次东北而究于南也其运行则一六水克二七火二七火克四九金四九金克三八木三八木克中央土右旋一周而土复克水也以对待言之则东南方四九金生西北方一六水东北方三八木生西南方二七火是克制之中而有生生不穷之理焉大禹则之以叙畴也则一为五行二为五事三为八政四为五纪五为皇极六为三徳七为稽疑八为庶徴九为福极皇极居中而八者各以其次列于外焉所谓则洛书者总其实是也若以易儗之则虚其中五亦太极也竒偶各二十亦两仪也一二三四而含九八七六纵横十五而互为七八九六亦四象也四方之正以为乾坤离坎四隅之偏以为兊震巽艮亦八卦也河图之一六为水二七为火三八为木四九为金五十为土则固洪范之五行而五十五者又九畴之子目也【九畴子目五行五五事五八政八五纪五皇极一三徳三稽疑七庶徴十福极十一总五十五也】是则洛书固可以为易而河图亦可以为范矣【此即汉刘歆经纬表里之说】岂非二者数有同异而理无不同耶盖自其异者而论之河图主全故极于十而竒偶之位均计其实则竒少偶多者【五竒数共二十五五偶数共三十】阳一而隂二体数然也洛书主变故极于九而已其位与数皆竒赢而偶乏者【一三五七九竒数二十五二四六八偶数二十】用数主乎阳也二者皆虚其中而竒偶均者【一三七九竒数二十二四六八偶数二十】是又异而同矣故以河图而虚十则洛书四十有五之数也虚五则大衍五十之数也积五与十则洛书纵横十五之数也以五乗十以十乗五则又皆大衍之数也洛书之五又自含五则得十而通为大衍之数矣积五与十则得十五而通为河图之数矣茍明乎此则横斜曲直无所不通河图洛书又何有先后彼此之间哉嗟夫易与范圣人之所作也天道备于上人事备于下有未易言者况河图洛书易范之所出也岂易言乎盖自孔子后千五百年未有能臻其奥者至宋濓洛诸君子始以明理之学接孔孟不传之绪而邵子独阐先天之秘因数以明理得伏羲之防尤多然亦必待文公朱夫子贯理数而一之而易本义启二书并作然后易范垂世之典与夫河洛自然之文莫不灿然大明于天下后之诸儒有志于穷古典而探化原者咸宗二书以为入道之阶其间盖有増注发明以辅翼朱子者矣然犹未免有可议者焉如玉斋胡氏之释启也谓河图五生数属阳五成数属隂又谓洛书四正配四阳卦四隅配四隂卦窃以朱子之言订之则有未然者朱子论隂阳数本之易大传以一三五七九为天数属阳二四六八十为地数属隂论配卦则本先天方位以四正为乾坤离坎四隅为兊震巽艮于名义各当矣后儒何得而异其说乎玉斋又谓河图象之列于西南者不协所生之卦洛书象之列于四方者悉协所生之卦是又拘拘于求合非法象之自然故有窒塞而难通者岂朱子释经之防乎予昔读启考诸儒所释固尝致疑于斯矣及观鲁斋天原发防其论河图多与玉斋符合虽知二说同出一源而予之疑益甚忽忆徃年尝収得云峯胡先生写本启通释藏于家而未暇读因用意搜检遂于旧书中寻出急阅而玩之凡玉斋之言发明至到者悉采入无遗独于予所疑如前所陈者并无所载于是服云峯之髙见有以先得我心之同然者而所疑顿释云峯又云析四方之合以为乾坤离坎补四隅之空以为兊震巽艮亦谓其象其数有如此耳曷尝拘拘曰以一补东北隅为震以二补东南隅而为兊哉鲁斋引郑氏之言亦云圣人因河图而画卦因洛书而叙畴亦曰彼有是理我有是事耳岂拟规以画圆模矩而作方之谓耶二子之言其得朱子之意矣虽然朱子之论其见于启者纲大防固为明备然问答之多端辞防之曲折恐非后学所能尽测鲁斋所述条欵虽详而难见体统所采诸说虽多补益然亦有穿凿失义者其可不为之明辨乎用是本启之论撮其关于大体而稍取诸说之善者辅之櫽括其辞着为总论使之灿然有伦坦然易见初学观之或可为行逺升髙之一助云
　　【予既为此论其左方所列条欵有与捴论同者则于下明注云义见捴论其未入捴论条欵则以鲁斋所辑注文与云峯启通释互相叅考有彼善于此者则依云峯所取易之】
　　邵子曰圆者星也厯纪之数其肇于此乎【依云峯注】
　　宁按玉斋胡氏曰唐律历志僧一行作历本义曰天数始于一地数始于二合二始以定刚柔天数中于五地数中于六合二中以定律历天数终于九地数终于十合二终以纪闰余朱子曰二始者一二也一竒故为刚二偶故为柔二中者五六也五者十干六者十二辰也二终者九与十也闰余之法以十九嵗为一章姑借其说以明十数之为河图尔云峯曰二中之说人但知天数中于五地数中于六故二其五为天干二其六为地支殊不知天无十故一与九为十二与八为十三与七为十四与六为十而中之五者固存此十干之所起也地无一故二与十为十二三与九为十二四与八为十二五与七为十二而中之六者固在此十二支之所起也
　　又曰方者土也画州井地之法其放于此乎
　　朱子曰州有九井九百畆是所以画州井地也愚按方者洛书之文地有四方书皆以阳数居四正位方里而井之象书以九为主亦井九百畆之象天九畴禹因治水而得此书所以之俾之别九州任土作贡而尽力乎沟洫也禹成九功而为天下万世利者于以知九章之书为大
　　又曰圆者河图之数方者洛书之文故羲文因之而造易禹箕叙之而作范也
　　说见辨正总论及下文先后天八卦章
　　朱子曰一至十为河图虚其中以为易
　　说见前辨正总论
　　又曰一至九为洛书实其中以为范
　　说见前总论下鲁斋又云实其中者即五皇极以为之本也唐孔氏曰皇极不言数以其该统九畴以一统八而位乎中央也
　　又曰图书皆以五居中
　　宁按朱子云河图以五生数为主故其中之所以为五者亦具五生数之象其下一防天一之象其上一防地二之象其左一防天三之象其右一防地四之象其中一防天五之象洛书以竒数为主故其中之所以为五者亦具五竒数之象其下一防亦天一之象其左一防亦天三之象其中一防亦天五之象其右一防则天七之象其上一防则天九之象○云峯胡氏曰先言图书皆以五居中是因天圆地方之象而生参两之数是数因象而生中五之体所以立也至于论中五之数自具四围之象是象因数而具中五之用所以行也或数倚于象或象寓于数象与数相为体用又如此又按中五起数见前总论
　　朱子曰隂阳老少互藏其宅又曰七八九六之数不同董盘涧云一者老阳之位六则老隂之数而一中含九已藏了老阳之数在里四者老隂之位九则老阳之数而四中含六已藏了老隂之数在里二少亦然使隂阳不互根而藏其宅则造化之机息矣又七九为阳阳主进由少阳七进至于八之上则进极而为老阳九更没去处了阳极生隂故六八为隂隂主退由少隂八退至于七之下则退极而为老隂六亦无去处了故隂极而阳又生焉少者老老者变而少者又进焉亦造化不穷之机也然阳进则饶故老阳饶于八少阳饶于六阳数常盈也隂退则乏故老隂乏于七少隂乏于九隂数常缩也
　　又曰洛书从横十五迭为消长
　　宁按纵横消长见前总论下鲁斋又引邵子震以长之干以分之巽以消之坤以翕之四句而演其义详邵子所言乃先天卦画之消长非洛书本防今不载
