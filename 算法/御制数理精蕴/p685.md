<!-- { "loadSidebar": true } -->
　　圆者一变则生六去一则五也二变则生十二去二则十也三变则生十八去三则十五也四变则二十四去四则二十也五变则三十去五则二十五也六变则三十六去六则三十也是以存之则六六去之则五五也五则四而存一也四则三而存一也二则一而存一也故一生二去一则一也二生三去一则二也三生四去一则三也四生五去一则四也是故二以一为本三以二为本四以三为本五以四为本六以五为本也原注更思之
　　愚按此节补注谓申八篇一生六节生物之数黄氏云圆者六变六十卦而三百六十日则三十六之谓也去其一则五岂去其六则一防三十运欤二变以下不敢强解
　　方者一变而为四四生八并四而为十二八生十二并八而为二十十二生十六并十二而为二十八十六生二十并十六而为三十六也一生三并而为四也十二生二十并而为三十二也二十八生三十六并而为六十四也
　　原注更思之
　　愚按此节补注谓申一生六节生物之数黄氏云方者八变天卦始于一变而为四合地卦则四生八并四为十二以下不可强解一生三者干一卦生兑离震坤生艮坎防所以各并而为四也干十二阴生巽离兑之二十阴坤十二阳生艮坎震之二十阳所以各并而为三十二也以下不敢强解
　　性非体不成体非性不生阳以阴为体阴以阳为体动者性也静者体也在天则阳动而阴静在地则阳静而阴动性得体而动体随性而静是以阳舒而阴疾也原注更详之
　　愚按补注阴以阳为体之体当作性黄氏云性为阳体为阴阴阳相生体性相须已见前矣舒疾不敢强解
　　天浑浑于上而不可测也故观斗数以占天也斗之所建天之行也魁建子杓建寅星以寅为昼也斗有七星是以昼夜不过乎七分也
　　原注更详之
　　愚按补注云斗之所建一昼夜徧歴十二辰有奇故一周岁亦徧歴十二辰也黄氏云魁四杓三不过七星故卯酉亦不过七分即夜其大略矣前各节注云更详之者葢言之未详也其云更思之者葢思之未审也
　　太极一也不动生二二则神也　神生数数生象象生器
　　大全原本二节不相属
　　愚按此与六篇太极不动节意大同黄氏曰既以神为一矣复以神为二何也不动生二二则神与太极为二而数自此生矣岂有一则有二欤
　　一八为九裁为七八裁为六十六裁为十二二十四裁为十八三十二裁为二十四四十裁为三十四十八裁为三十六五十二裁为四十二六十四裁为四十八也一分为四八分为三十二十六分为六十四以至九十六分为三百八十四也
　　愚按补注九裁为七以下即裁方为圆天之所以运行也一分为四以下即分大为小地之所以生化也葢四裁一为三则八裁二为六存本而言则九裁二为七也黄氏云前言裁方而为圆所以运行此则多方而裁之非止一端大概皆一而四之不敢强解以上八节皆理数之未莹者
　　干四十八坤十二震二十巽四十离兑三十二坎艮二十八合之为六十
　　愚按黄氏谓干一位八卦全用坤一位八卦取阳去阴震用上卦十二阳去十二阴用下卦八阳去十六阴巽全用上卦去下卦初爻离兑用下卦二十四加上卦八阳艮坎用下卦二十四加上卦四阳卦之爻数与蓍之策数相合然其说太曲补注云自干四十八至合之为六十其数未详补注是也黄氏入之第九篇今移于此
　　观物外篇之十二
　　黄氏畿曰心学第十二
　　愚按此篇或言学或论世或释经书多自得之言寻味不尽
　　先天学主乎诚至诚可以通神明不诚则不可以得道愚按朱子曰康节气质本来清明又养得来纯厚被他静极了故防得天下之事理精明尝于百原深山中辟书斋独处其中王胜之尝乗月访之必见其灯下正襟危坐虽夜深亦如之由此言观之则诚通神明乃邵子一生本领故此篇首及之
　　资性得之天也学问得之人也资性由内出者也学问由外入者也自诚明性也自明诚学也
　　愚按邵子诚明吟孔子生知非假习孟轲先觉亦须修诚明本属吾家事自是今人好外求
　　君子之学以润身为本其治人应物皆余事也
　　愚按润身如所谓睟然见于面盎于背是也史称先生德气粹然望之知其贤此皆其实得之言也
　　至理之学非至诚则不至
　　补注管子曰思之思之不得鬼神教之非鬼神之力也其精气之极也
　　诚者主性之具无端无方者也
　　补注诚者五常之本百行之源故为主性之具
　　能循天理动者造化在我也
　　黄氏畿曰造化即天理
　　得天理者不独润身亦能润心不独润心至于性命亦润
　　愚按性命之理盎然于心始可谓之润心以性命润心始可谓之润身
　　循理则为常理之外则为异矣
　　愚按观此则邵子之学数无非理岂肯为异乎
　　人必有德器然后喜怒皆不妄为卿相为匹夫以至学问髙天下亦若无有也
　　愚按器小易盈者德不足也以德裕其器则常自视欿然且无所不容矣
　　以物喜物以物悲物此发而中节者也
　　补注因物之当喜因物之当怒性之发情之正也
　　中庸非天降地出揆物之理度人之情行其所安是为得矣
　　愚按中庸云中庸不可能故引而近之所谓庸也
　　中庸之法自中者天也自外者人也
　　愚按此节即前资性得之天学问得之人节意
　　学不际天人不足以谓之学
　　补注天人性命之理也
　　太极道之极也太道之元也太素色之本也太乙数之始也太初事之初也其成功则一也
　　补注杨子有太经汉艺文志黄帝有太素二十篇日家有太乙綂纪之书洛下闳有太初歴皆本易太极而言也
　　愚按谓其言异而理一也然言不如言极至于以色以数以事又其次也
　　天下之事皆以道致之则休戚不能至矣
　　愚按此素位而行无入不得之理也
　　太可和元酒可漓则是造化亦可和可漓也
　　愚按太元酒见乐记太肉湆也不以盐菜调和之元酒明水也周礼秋官司烜氏以鉴取明水于月以共祭祀取其淡而无味也二者皆自然之味原不可以他味防之造化自然之真理不以人为防之亦犹是耳邵子元酒味方淡太音声正希正此意也
　　不我物则能物物
　　愚按内篇之九人亦物也以其至贵故特谓之人若人而下同于物则亦一物而已焉能物物乎补注就观物言乃下节因物则性之意另是一义
　　圣人利物而无我
　　愚按以利物为心者必能防已即易圣人同乎人而无我之意
　　任我则情情则蔽蔽则昏矣因物则性性则神神则明矣潜天潜地不行而至不为阴阳所摄者人也
　　愚按任已之私则情因物之理则性性则阴阳不测之理与天地同流故谓之神岂反为所摄耶
　　气则养性性则乗气故气存则性存性动则气动也愚按气体之充也性心之理也二者不相杂亦不相离观孟子言养气之理可见
　　剸剧者才力也明辨者智识也寛宏者德器也三者不可阙一
　　愚按三者德器为难如管仲器小而邵子于后节推其智识才力则轻重可见矣黄氏谓先才力非是
　　经纶天地之谓才逺举必至之谓志并包含容之谓量黄氏畿曰经纶天地圣人之才也宏毅者希圣之事
　　凡人之善恶形于言发于行人始得而知之但萌诸心发于虑鬼神已得而知之矣此君子所以慎独也愚按中庸言鬼神之体物而以祭祀之鬼神如在其上屋漏之鬼神不可度思言之即此意也若外教俗闻以为鬼神有形有声则非矣邵子诗思虑未起鬼神莫知不由乎我更由乎谁意又进一层
　　思虑一萌鬼神得而知之矣故君子不可不慎独愚按此节即上节之言而记之有详略也黄氏不录
　　时然后言乃应变而言言不在我也
　　愚按应变而言言之不可已者也故曰时外又一节无应变而言五字亦记之有详略也从黄氏衍之
　　毋意毋必毋固毋我合而言之则一分而言之则二合而言之则二分而言之则四始于有意成于有我有意然后有必必生于意有固然后有我我生于固意有心必先期固不化我有已也
　　愚按圣人无我夫子赞易之言也论语于我字中更分四层言之邵子所见又加一倍法之一端也
　　人之为道当至于鬼神不能窥处是为至矣
　　愚按此即邵子诗思虑未起鬼神莫知之意
　　物理之学或有所不通不可以强通强通则有我有我则失理而入于术矣
　　愚按邵子数学以理而不以术者也即此可见
　　心一而不分则能应万变此君子所以虚心而不动也补注虚心即心一之谓不动即不分之谓
　　事有大小皆有道在其间能安分则谓之道不能安分谓之非道
　　愚按道者所以定分也安分即以尽道
　　易地而处则无我也
　　补注谓能设身处其地则无有我之私也
　　言发于真诚则心不劳而逸人久而信之作伪任数一时或可以欺人持久必败
　　黄氏畿曰言由衷不可为伪
　　人贵有德小人有才者有之矣故才不可恃德不可无愚按无德之才反济其恶矣一作德不可有者误渔樵问对曰人之所谓才者有利焉有害焉才之正者利乎人而及乎身者也才之不正者利乎身而害乎人者也譬犹药之疗疾也毒药亦有时而用也疾愈则速已不已则杀人矣
　　天地日月悠久而已故人当存乎逺不可见其近愚按见迩遗逺则欲速而不逹何悠久之可望
　　君子处畆则行畆之事居庙堂则行庙堂之事故无入不自得
　　愚按伊尹耕莘野则乐尧舜之道应三聘则使上下为尧舜之君民斯其人也
　　智数或能施于一朝葢有时而穷惟至诚与天地同久天地无则至诚可息茍天地不能无则至诚亦不息也愚按此明中庸至诚无息之义以见诚之为贵
　　室中造车天下可行轨辙合故也茍顺义理合人情日月所照皆可行也
　　愚按义理者人心所同然故合乎人情
　　敛天下之智为智敛天下之善为善则广矣自用则小愚按圣则舜之大智贤则乐正子之好善皆不自用者也
　　志于道者统而言之志者潜心之谓也德者得于已有形故可据德主于仁故曰依
　　愚按释孔子志道章意注疏谓道无形志之而已离无入有是谓德业博施济众谓之仁恩邵子以道为统言德仁德即道之得于已而主于仁方说得一贯逺胜注疏矣
　　顔子不贰过孔子曰有不善未尝不知知之未尝复行是也是一而不再也韩愈以为将发于心而便能絶去是过与顔子也过与是为私意焉能至于道哉或曰与善不亦愈于与恶乎曰圣人则不如是私心过与善恶同矣
　　愚按上半节以易繋释不贰之义下半节以昌黎不贰过论为过于与善也过与意只带言之
　　为学养心患在不由直道去利欲由直道任至诚则无所不通天地之道直而已当以直求之若用智数由迳以求之是屈天理而徇人欲也不亦难乎
　　愚按夫子言人之生也直中庸言至诚孟子言养心邵子合而言之葢至诚即直道任智数则不诚徇人欲则不直也
　　事无巨细皆有天人之理修身人也遇不遇天也得失不动心所以顺天也行险侥幸是逆天也求之者人也得之与否天也得失不动心所以顺天也强取必得是逆天理也逆天理者祸患必至
　　愚按此明天人之理中庸言居易以俟命行险以侥幸孟子言求则得之得之有命此合而言之见尽人即所以顺天而强取必得是逆天也逆天者祸患必至虽欲侥幸得乎哉
