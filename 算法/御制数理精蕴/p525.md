<!-- { "loadSidebar": true } -->
　　正音律数行至于七而止者以夏至之日出于寅而入于戌亥子丑三时则日入于地而目无所见此三数不行者所以比于三时也故生物之数亦然非数之不行也有数而不见也
　　天三地二天地分太极之数也天倍三而六地倍二而四天兼余分不过乎七日有十辰有十二在日为十用七在辰为十二用九是故夏至之日最长出于寅入于戌亥子丑三时日入地而不见乃知阳之盈数不过乎七曰雍以声音律吕之数穷动植之数正声十错综之得一百六十下三声有数而无声者凡四十八所用者一百十二而已正音十二错综之得一百九十二水石二音有数而无音者大数通四十所用者一百五十二而已合一百十二与一百五十二共得二百六十四为实用之数声音相唱和而分布于二百五十六位每位得二百六十六盖以见乎用者三不用者一之数也凡象之在天上形之潜地下鬼神居幽之间无不丽乎数特人不见之尔故曰非数之不行也有数而不见也
　　六虚者六位也虚以待变动之事也
　　易有六爻即为六位爻来则位见爻去则位亡可以明实即是虚虚即是实变者不变不变者终变之理矣六位为六虚言待人而实也高祖太宗以匹夫而升九五夏桀商纣以万乘而为独夫以位为虚不亦信乎
　　有形则有体有性则有情
　　有形则有体体者析乎形而已有性则有情情者分乎性而已形性兼该体情偏系拱手则足不驰驻目则耳不听者体也头目有伤臂指自捍者形也爱之欲其生恶之欲其死者情也喜怒哀乐未发谓之中发而皆中节谓之和者性也所以不同者偏系之与不偏系公则大私则小也
　　天主用地主体圣人主用百姓主体故日用而不知天主用四时行焉地主体百物生焉圣人主用教化系焉百姓主体衣食出焉虽二者相资阙一不可然无体者为太虚无用者为弃物言体者未必有用言用者则必有体也
　　法始乎伏羲成乎尧革于三王极于五伯絶于秦万世治乱之迹无以逃此矣
　　始乎伏羲物开于寅也成乎尧阳纯乎已也革于三王隂生于午也极于五伯阳道已穷絶于秦则限隔矣邵雍所谓羲黄尧舜汤武威文皇帝王伯父子君臣四者之道理限于秦是也尧之前亦有如五伯者大数之中自有小数以细别之也特世逺无传惟近者可见尔是故雍于皇帝王伯之中各分皇帝王伯也
　　神者易之主也所以无方易者神之用也所以无体无思无为寂然不动感而遂通天下之故神也变动不居周流六虚所以应天下之故易也故易为神之用易者隂阳也神者隂阳不测也
　　循理则为常理之外则为异矣
　　不循自然之理者在天为怪异之气在人为乖戾之行六气有滛八风有邪五行有沴怪异之气天地不能免大数本顺故卒反于正
　　火以性为主体次之水以体为主性次之
　　天下之理虚实相资动静相养不可偏无以性为主者体为次摄用归体也以体为主者性为次从体起用也不惟水火天地精神皆可以此理推之矣
　　阳性而隂情性神而情鬼
　　精神者性命之本原血气者精神之佐使血气者喜怒爱欲之所生情之所起也人端本则情复于性逐末则性败于情性阳类故为神情隂类故为鬼书称尧曰乃圣乃神神者通乎死生之称而鬼则非所以称人也情静性复隂消阳纯学至于此死而不亡矣若肆情纵欲丧精失灵其死曰物岂惟鬼乎
　　易之首于乾坤中于坎离终于水火之交不交皆至理也
　　自乾坤至坎离以言天道自咸恒至既未济以明人道此文王之易也文王之易天地之用也用从体而起上经首于乾坤者有天地而天之用行坎离则其用之不穷也下经首于咸恒者有夫妇而人之用行既未济则其用之不穷也坎离者隂阳互藏其宅乾坤之交也未济者水火各反其位坎离之不交也不交则穷故曰未济男之穷也穷则复生变化见矣是故天地亦有穷则变化之本息人物亦无穷则变化之用息人物之有穷乃天地之所以无穷也雍曰日在于水则生离则死交与不交之谓也未济为男之穷而下经终焉诚至理也
　　太极一也不动生二二则神也神生数数生象象生器太极者一元一元者乾元坤元之本合而未离者也寂然不动虚则性也感而遂通发则神也性者神之体神者性之用故太极为一不动生二二即是神夫太极动而生阳阳为奇一也动极复静静而生隂隂为偶二也阳奇之一有物之一非太一也太一者太极之一非虚非气即气即虚眞至之理自然生神神应次二有动有静于是生数奇偶者数也数生象乾坤者象也象生器天地者器也生而成器神乃寓乎其中以显诸仁以藏诸用故器之变复归于神者返乎本也
　　太极不动性也发则神神则数数则象象则器器之变复归于神也
　　太极本静故不动为性发则神者应感而通也神则数者动静变化倐隂忽阳一奇一偶故有数也有数之名则有数之实象者实也气见则为象凝则为形器者形也形者神之所为而以自托焉如蚕作茧本自我为非外来也

　　钦定四库全书
　　皇极经世观物外篇衍义卷九
　　宋　张行成　撰
　　观物外篇【下之下】
　　诸卦不交于乾坤者则生于否泰否泰乾坤之交也乾坤起自奇偶奇偶生自太极
　　太极一也真一含三而无对动静则有奇偶分太极而各半乾坤自此生矣诸卦不交于乾坤者则生于否泰否泰乾坤之交也此发明李挺之变卦图也李挺之传康节六十四卦图刚柔相易周流变化以乾坤二卦为易之门万物之祖功成无为凡卦一隂一阳者由复姤而来二隂二阳者由临遯而来三隂三阳者由否泰而来六十四卦不反对者八反对者五十六而反对之中否泰既未济四者重见则亦六十卦也以三阳三隂而变者主六爻而言用之升降也元包以五世归魂游魂而变者则主八卦而言体之飞伏也【隂阳平均迭为宾主则乾坤之体变为否泰之用故三隂三阳之卦不交于乾坤而生于否泰也先天图否泰在天当天门地戸在地当人路鬼方其为乾坤之用可知矣】
　　天使我有是之谓命命之在我之谓性性之在物之谓理
　　天任理理无不顺人受天命而成性万物皆备于我我之与物同乎大顺若谓性命为我有而横私之不能体物则悖道而失理理既失矣性命何有哉是故无我者任理而公不惟有物终亦存我有我者任情而私不惟无物终亦丧我矣
　　朔易以阳气自北方而生至北方而尽谓变易循环也西北之交谓之朔阳气至此而尽正北复生于子则变易矣地有四方又有朔何也曰日月者隂阳之真精是生水火故七曜有日复有火有月复有水地之西北有朔方北方天之东南有君火相火人之五藏心有包络肾有命门也水火各有二而君火真精实相通真火有气无形所以三焦无位故心奇而肾偶朱鸟一而蛇二也夫心奇肾偶阳一隂二乾坤之画象之一者致用多二者致用少故君子用智小人用力大智存神小智存精
　　春阳得权故多旱秋隂得权故多雨
　　春多旱秋多雨所以先天离居寅坎居申也
　　元有二有生天地之始者太极也有万物之中各有始者生之本也
　　天地之元者一之一也万物各有元者二之一也观物篇以元经防以防经运以运经世者天数也一元包乎防运世防运世见而元不见年月日辰之喻也一之一也元防运世分为十六位者地数也元与防运世虽大小不同而分立竝用春夏秋冬之喻也二之一也一者以冬至为元体也二者以春分为元用也
　　天地之心者生万物之本也天地之情者情状也与鬼神之情状同也
　　天地无心縁感而生故于坤则寂然不动于复则感而遂通复之一阳天道之所以生物也咸之男女人道之所以生民也于复言见天地之心者无心而为心也变感为咸者有心而欲其无心也大壮见天地之情天地亦有情乎曰阳动于干上发于顔色其情可见故与鬼神之情状同也
　　庄子与惠子游于濠梁之上庄子曰鯈鱼出游从容是鱼乐也此尽己之性能尽物之性也非鱼则然天下之物则然若庄子者可谓善通物矣
　　庄子知鱼乐者盖万物各有得意处即是真乐圣人体物茍居位行道焉使天下物物自得
　　老子知易之体者也
　　老子知隂而不知阳得易之体而已不如孟轲得易之用老子言知雄守雌知白守黑专气致柔孟子知言集义养浩然之气各以易而反于身者也
　　无思无为者神妙致一之地也圣人以此洗心退藏于密
　　退藏于密者事过念止之时无思无为非若土木偶人也神妙致一所谓一以贯之雍以时然后言乐然后笑义然后取为无为又言顺理则无为强则有为知此即天下何思何虑但当委身于理一以贯之退则藏密感则遂通亦岂尝偏于好静乎雍又曰时然后言言不在我此尤见无为之理矣
　　太极道之极也太道之元也太素色之本也太一数之始也太初事之初也其成功则一也
　　太极者大中也浑然圆成两仪之所生也太者北方深妙之地北即天中也故亦谓之北极元气始生之处也浑沦为极在先天之初防为在有地之后故极者道之父者道之母所以易为天道为地道也以色言之则为太素五色之本也以数言之则为太一一数之始也以事言之则为太初万事之初也其来一原故散于天地万物而成功则一也
　　太羮可和酒可漓则是造化亦可和可漓也
　　色始于素味始于淡大羮酒味之本也以比造化之初恬淡自然既不可和亦不可漓甚美必有甚恶若可和则可漓矣
　　易地而处则无我也
　　易地而处则无我应物而动则无为
　　诚者主性之具无端无方者也
　　人能至诚不息无间断处则生死不能隔絶鬼神不能测窥盖虚则无迹可碍无象可观故也
　　智哉留侯善藏其用
　　留侯用智皆因其势而利导之不见有为之迹
　　素问密语之类于术之理可谓至也
　　素问注天元玉防截法珠密语皆王砯所作五运六气八司九室律吕用十六运气起甲子己卯其数与先天合
　　瞽瞍杀人舜视弃天下犹弃敝屣也窃负而逃遵海滨而处终身防然乐而忘天下圣人虽天下之大不能易天性之爱
　　圣人反本而诚众人逐末而妄秦人借父犁锄虑有德色逐末之极也孟子此论如孔子去食之言明天下可弃父不可弃也
　　或问显诸仁藏诸用曰若日月之照临四时之成嵗是显仁也其度数之然而不知其所以然是藏用也象以见数显诸仁也数以生象藏诸用也天下之数生于理用虽藏以理推之可以探赜索隠
　　君子于易玩象玩数玩辞玩意
　　此教人学易之法
　　兑説也其他皆有所害惟朋友讲习无説于此故言其极者也
　　説于物者有害亦有厌説于道者无害亦无厌始也讲习而説及深造自得则乐矣
　　中庸非天降地出揆物之理度人之情行其所安是为得矣
　　物理人情与吾心皆安处即是道有一不安非道也有一言而可终身行之者其惟恕乎能近取譬可谓仁之方也己此最近中庸之道
　　元亨利贞之德各包吉凶悔吝之事虽行乎德若违于时亦或凶矣
　　此亦一变四之数也古之人以仁义忠信被祸者多矣可与立未可与权也然吉凶以贞胜则大过灭顶可称无咎是故比干剖心自世人言之则为祸自君子言之则为仁也
