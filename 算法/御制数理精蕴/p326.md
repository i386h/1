<!-- { "loadSidebar": true } -->
　　□【三方一州二部二家】聚【人阳家五土中中象萃卦】阴气収聚阳不禁御物相崇聚【行属于土谓之聚者言阴盛阳衰万物衰落阴气収取而崇聚之故谓之聚聚之初一日入轸宿十五度】初一鬼神以无灵【一最在下故称鬼神神视之无形故言无如无所见故灵也谓无形而言者也】测曰鬼神无灵形不见也【形之不见故鬼神也】次二燕聚嘻嘻【二为平人不隠不仕平于世间家性为聚故相収会燕饮嘻嘻取乐而已也】测曰燕聚嘻嘻乐淫衍也【乐而无节故淫衍也】次三宗其髙年羣鬼之门【三为门宗尊也髙年可髙而宗也鬼归也进徳之人修业及时当为王臣故羣归其门也】测曰宗其髙年鬼待敬也【贤者所归故待之以敬也】次四牵羊示于丛社执圭信辟其左股野【家性为聚三木也木聚故称丛五土而封聚故谓之社三亦为震震为股四为羊五为天位四为公侯公侯执羔故牵羊也社稷之臣故言丛社也圭以为信亦股肱之臣也股肱左辟故股野也】测曰牵羊于丛不足劳也【奉羔进君非劳苦之事也】次五鼎血之莸九宗之好乃后有孚【孚信也莸臭草也五为天子故有鼎俎血食之祭九宗羣会燕好肃敬不违于道然后相誓以忠信也】测曰鼎血之莸信王命也【天王之命以信为本也】次六畏其鬼尊其礼狂作昧淫亡【亡无也昧迷也淫为淫祀也不正称狂六为宗庙郊祀天地告事于庙敬鬼神而逺之故迷淫亡也】测曰畏鬼之狂过其正也【畏敬鬼神大道之正也】次七竦萃于丘冢【七谓下山山而下者丘冢象也火在水上故竦火性炎上故萃丘冢也】测曰竦萃丘冢礼不废也【恒自竦惧不废礼也】次八鸱鸠在林防彼众禽【八为林七为鸟鸟言防怒故鸱鸠也鸱鸠贼鸟所在众禽所避贼人所在众贤亦所恶故防也】测曰鸱鸠在林众所防也【善恶相害故众怒也】上九垂涕累聚家之彚【金生水也九最处髙故称中之水而从髙落故涕垂也家性为聚彚者类也朋类相追累然相连也】测曰垂涕累时命絶也【位终涕垂絶命之象也】
　　□【三方一州二部三家】积【人阴家六水中上象大畜卦】阴将大闭阳尚小开山川薮泽万物攸归【行属于水谓之积者言是时阴气盛上阳气尚微见山川林泽物之所归积聚其中故谓之积积之初一日入角宿三度】初一冥积否作明基【一北也故称冥否不善也谓秋物衰也万物衰落故言不善积衰落之物以备明嵗故作明基言为明年之基业也】测曰冥积否在恶也【所积不善故在恶也】次二积不用而至于大用君子介心【二为心阴家之阴故称君子积善之家虽不见用积善余庆终于大用也介大也虽不见用君子犹大其心志以俟时也】测曰积不用不可规度也【大人之心不可度知也】次三积石不食费其劳力【石为四也在三之上故为称石故曰不食故费力也】测曰积石不食无可获也【虽积非饴故无获也】次四君子积善至于车耳【阴家之阴故称君子家性为积积善善益积恶恶聚四者阴位而在阴家故积善也积善成名故车生耳也】测曰君子积善至于蕃也【蕃车耳也车服有章以显贤也】次五藏不满盗不嬴【五为君位虽在积家阳道不足故不满也积善多福故不致盗也】测曰藏满盗嬴还自损也【多藏必厚亡损已之谓也】次六大满硕施得人无亢【六为大水水满则盈故倾施也施禄及下故得人无亢言得天下之人无与亢对也】测曰大满硕施人所来也【言来致于人也】次七魁而顔而玉帛班而决欲収寇【魁藏也顔见也玉帛者决以其欲而果决致寇也】测曰魁而顔而盗之招也【多藏厚亡欲招盗也】次八积善辰祸维先之罪【八木也木到秋逢严霜为之作祸非已之罪也此乃火烁金故也金到秋而治于木者木乃为火髙祖父故致此祸非己之罪也】测曰积善辰祸非己辜也【罪由先人故非己之辜也】上九小人积非至于苗裔【孙之后称苗裔阴家之阳故言小人夫积善之家必有余庆九而积非先克于木故木克土土则金孙也恶之大者乃至苗裔之家况于土也】测曰小人积非祸所骫也【积非之人祸所委也】□【三方一州三部一家】餙【人阳家七火上下象贲卦】阴白阳黒分行其职出入有餙【行属于火谓之餙者白露节终于此首之次五秋分气起于此首之次六斗指酉南吕用事阴升于西故言白阳退于北故言黒阴阳分职所主白黒相袭故谓之餙餙之初一日入角宿七度】初一言不言不以言【一阳家之阳故称君子君子之道非法不言以道自餙不虚文也】测曰言不言黙而信也【非法不言故黙而信也】次二无质饰先文后失服【二阳家之阴小人道也无质而饰文以取容故失服也】测曰无质先文失贞也【无贞而饰故失贞也】次三吐黄酋舌拑黄聿利见哲人【哲人谓五也黄中也舌言也聿述也三为进人而在火行火燥而进当上于四四为公侯之位吐出中言拑尽道述以奉于五故利见也】测曰舌聿之利利见知人也【因四奉五利见智徳之人】次四利口哇哇商人之贞【四为利口哇哇展转之貎也贞正也夫人不言言必有中口舌展转不可反覆此盖商贾之正也】测曰哇哇之贞利于商也【哇哇之言商人之利也】次五下言如水实以天牝【五为天子水善下人故其下言赴下如水所以获尊位实如天子以牝守之故曰牝也】测曰下言之水能自冲也【能自虚冲故致尊位也】次六言无追如抑亦飞如大人震风【如抑皆辞也六为上禄施禄乎民赏庆刑威言不可追言出如飞发动震众故震风也】测曰言无追如抑亦也【福之抑扬实难知也】次七不丁言时微于辞见上疑【丁当也七为失志之主不可正谏故不当言时事也防辞依违以见于上兾上自疑反正道也】测曰不丁言时何可章也【风切而已不可章灼也】次八蛁鸣喁喁血出其口【蛁蝉也恒托于木其鸣也则血出其口不鸣则喁喁然家性为饰当相饰文四金入木金克于木故曰出血也】测曰蛁鸣喁喁口自伤也【小人多口四则哇哇八又出血故伤于口也】上九白舌于于屈于根君子否信【九为言金为白故白舌也于于多难之貌也茍自文饰也言无本末君子不信也】测曰白舌于于诚可长也【人所可长以为戒也】
　　□【三方一州三部二家】疑【人阴家八木上中象震卦】阴阳相硙物咸雕离若是若非【行属于木谓之疑者言是时阴阳分数昼夜等齐对相切磨万物雕伤而离散阴王阳废是非有疑故谓之疑疑之初一日入角宿十二度】初一疑恛恛失贞失【贞正也丢直也一小人也执志不固恛恛然従人故失正直之道也】测曰疑恛失贞何可定也【心之多疑无所定也】次二疑自反孚不逺【二为平人而在疑家益以有疑火性燥上二上臣五故自反也三当上进四据禄位以次当升故信不逺也】测曰疑自反反清静也【清静自守方得位也】次三疑彊昭受兹闵闵于其心祖【祖始也彊彊梁也昭明也三为木而在木行故疑彊梁而明盛也必受此疑故闵闵然而自忧也于其心意始时所行不违于道故明也】测曰疑彊昭中心冥也【自疑不审故心冥也】次四疑考旧遇贞孚【考问也孚信也君子之道故旧不遗今而问之知其疑也信在于九遇正也】测曰疑考旧先问也【有旧而问故疑也】次五黄疑金中【赤也土色黄而先言赤者故疑也外赤内黄故言疑金中阴家之阳色不纯正也】测曰黄疑中邪夺正也【以赤夺黄非其色正也】次六誓贞可听疑则有诚【六为之师师众之事以誓为正故曰誓贞贞正也事正故可聴也可聴则无疑无疑故有诚也】测曰誓贞可聴明王命也【精诚之言明时王之命也】次七鬼魂疑贞厉嚘呜弋木之乌射穴之狐反自耳厉【七火六水水灭于火故为七鬼也厉恶也六正克七故贞厉也嚘呜叹也七为射又为兵兵飞而射也弋射也为羽又为日日中有乌八木七上于八故乌在木上而日弋木之乌也】测曰鬼魂之疑诚不可信也【鬼魂之凶诚不可取信也】次八颠疑遇干客三嵗不射【射厌也干贞也颠下也三终也八木也而在木行二木相当客之谓也下疑遇干贞之客人以名贵故终嵗不厌也】测曰颠疑遇客甚足敬也【干贞之客故可敬也】上九九疑无信控弧拟麋无【九为金故为弧丢比疑世也九位皆疑故九疑也无信无所信也控弧拟麋犹曰无者疑之甚也】测曰九疑无信终无所名也【弧而不发何所成名也】□【三方一州三部三家】视【人阳家九金上上象观卦】阴成魄阳成妣物之形貌咸可视【行属于金谓之视者魄形也妣母也言阴已成形谓坤象见也阳在地下养万物根荄若母之养子也万物形貌皆可观视故谓之视视之初一日入亢宿四度】初一内其明不用其光【自视称内明一而内明内自省视内省不疚何忧何惧故内其明也谦以下人以光自耀故不用也】测曰内其明自窥深也【深窥己瑕而自改也】次二君子视内小人视外【君子谓一也一内其明故视内也小人谓二也阳家之阴故称小人火光外炤故视外也】测曰小人视外不能见心也【光明外照故不见己之心也】次三视其徳可以干王之国【三为进人日新其徳必升四而为公侯故干国也家性为视内自省见故视其徳也】测曰视徳之干乃能有全也【能自省料故全也】次四粉其题防雨其渥须视无姝【题额也防面也渥美也姝好也粉饰也四者公侯之位而在阳家之阴故小人也为小人之道不饰其心而饰其面犹姝姝之好而遇于雨故视无好也】测曰粉题雨须不可忍瞻也【饰面遇雨不可视之也】次五鸾凤纷如厥徳晖如【五为天位故称鸾凤孔子曰凤鸟不至明为天瑞也纷如有文章也晖如文徳之貌也有文有徳故晖如也】测曰鸾凤纷如徳光皓也【言其徳皓皓然盛也】次六素车翠盖维视之害贞【宗庙尚质故素车也车素盖羽犹为不纯车服不纯惟身之二家性为视能内自视改复于正故贞也】测曰素车翠盖徒好外也【君子之道被褐怀玉今髙自外饰好非道之贞也】次七视其瑕无秽【七火也火性光炎身不容瑕家性为视而内自视身光已清故无秽也】测曰视其瑕能自矫也【自矫以正故无瑕秽也】次八翡翠于飞离其翼狐鼦之毛躬之贼【八为震震为鸟故翡翠也于夘为兎狐鼦属也各以文毛之用遂致杀身之祸不自视之咎也】测曰翡翠狐鼦好作咎也【八独无视故逢咎也】上九日没其光贲于东方用视厥始【九西方也日之将入故言没其光也贲饰也易曰山下有火贲贲黄白色也将入之日既赤且黄若初出之时也故曰用视其始也】测曰日没贲东终顾始也【终始相顾不相乖违者也】
