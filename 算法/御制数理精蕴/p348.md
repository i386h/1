<!-- { "loadSidebar": true } -->
　　次六大恶之比或益之恤【恤忧也六已过中是以不能得比之正而反大恶是亲岂能望其有济于时哉徒足増其忧耳】测曰大恶之比匹异同也【异其所同之人是行伪而坚反是独立之人也】
　　次七宻有口小鳃大君在无后【鳃想里切　有口能谏说者也鳃有难不安也无毋通禁止辞也七以阳明之臣亲必得其君得君而致其谏说虽不免小有谴责之难终不可以小有谴责而遂已其责难陈善之情宜尽蹇蹇之忠不可面从而退有后言也此盖以直谏为亲君之道也】测曰宻口小鳃赖君逢也
　　次八琢齿依龈三岁无君【齿已长之齿也喻大人龈初出之齿也喻童防八在祸中而遇隂是以亲非其道犹琢丧其已长之齿而依其初出之龈谓其耆德之逺而顽童之比乎岂不驯致乱阶终至于无君也自古近小人之君未有不反为小人所图者】测曰琢齿依龈君自拔也
　　上九宻祸之比先下后得其死【上居宻之极祸之终是祸之比也始则下情以谏君终则因谏而获死然忠臣所以谏止其君果何罪哉是亦亲爱其君而已矣君而杀之果何道哉】测曰宻祸之比终不可夺也
　　□【二方一州三部二家】亲【地隂家七火上下亦象比卦】阳方仁爱全真敦笃物咸亲睦【隂尽消故全真阳正盛故敦笃亲之初一日入参宿七度立夏节终此首之次六小满气起此首次七斗指已中吕用事】
　　初一亲非其肤其志龃龉【龃龉齿不相入貌肤喻切近一在亲初逢隂是亲非其所当亲其心岂复有相入之道哉】测曰亲非其肤中心闲也【闲限隔也】
　　次二孚其肉其志资戚【戚亲也肉尢切外二在思中是能信其至亲其心岂不愈相资以亲比乎】测曰孚其肉人莫闻也【宻之至也】
　　次三螟蛉不属蜾臝取之不迓侮【迓迎而取之也三隂而失中是亲非其同类如螟蛉之与本体气脉不属蜾臝乃取之以为子及其既化庶或不至于取侮也】测曰螟蛉不属失其体也
　　次四宾亲于礼饮食几几【几几庄敬貌四以阳明能宾敬其亲以礼故其饮食几几然其庄敬也亲亲之道此为至善】测曰宾亲于礼宾主偕也
　　次五厚不厚比人将走【厚不厚当厚而薄也五以隂暗不明于亲亲之道当厚而反薄则无所不薄矣以此而比人人孰比之莫不趋而避之矣】测曰厚不厚失类无方也
　　次六厚厚君子秉斗【厚厚当厚而厚也斗七星斟酌元气运平四时之星也六福盛而逢阳故得亲亲之道于所当厚者则厚之深得其斟酌隆杀之宜其所秉执犹斗之平也】测曰厚厚君子得人无疆也
　　次七髙亢其位庳于同事【七已在上其位已亢隂幽不明同事则庳盖德薄而位尊智小而谋大不能称也】测曰位髙事庳德不能也
　　次八肺附干糇其榦已良君子攸行【肺主气干糇熟食所以充是气以肺而附干糇得其所养已得其所养则质榦已良所谓其根茂者其实良其膏润者其光煜岂非君子之所行乎】测曰肺附之行不我材也【不我材言彼不知我不以我为材不见亲也此盖有才德不用之占】
　　上九童亲不贞【九居祸终昧于从耆德而反童稚是亲则可以知其不得其正矣】测曰童亲不贞还自荄也【荄根也絶于上而复生于下也】
　　□【二方一州三部二家】敛【地阳家八木上中象小畜卦】阳气大满于外微隂小敛于内【敛之初一日入井宿三度】
　　初一小敛不贷利用安人正国【敛首皆取赋敛为义一在初是小敛也所敛既小是不出十一之法宜其不贷也安人正国岂不利用乎盖十一天下之公正古今之通法也】测曰小敛不贷其道当也
　　次二墨敛韯韯我匪贞【墨贪墨也韯韯细悉貌二在隂中贪于聚敛毫末不遗极于纎悉无余利也然利源既开则渐至于不正矣】测曰墨敛韯韯非所以光也
　　次三见小勿用以我扶疎【扶疎盛大貌言凡见物之尚小则养而勿用俟物之既大则用而有余此喻人君足国之道在乎养民民富而后取之则民无刻急之忧国无不足之患也三以阳明故其得聚敛之宜也如此】测曰见小　　俟我大也
　　次四敛利小刑小进大退【敛利小刑是用刑法廹民以赋也盖民者邦之本财者民之心今聚财以失民则其所得者小而所失者大也岂非小进而大退乎刑特言小刑者其失民也小刑且然况大刑乎其为戒也深矣】测曰敛利小刑其正退也
　　次五畜槃而衍茧纯于田【纯白色五以刚阳之君能尽其道以养民畜止其槃乐游衍使毋夺于农桑之时使其茧得以成色民得以于田则将见布帛谷粟有不胜其用矣节已裕民此君国子民之本欤】测曰畜槃茧纯不夺时也
　　次六闵而緜而作大元而小人不戒【闵言民之微而可怜也緜言民之弱而易虐也大元言民为元气之大本也夫民为邦之大本小人不知其戒暴征横敛不复知怜而虐之则民伤而国命倾本拔而枝榦瘁矣为国不以义而以利者可不戒哉六以隂柔故设此戒】测曰闵緜之戒不识微也
　　次七夫牵于车妻为剥荼利于王姑不利公家病【荼苦荼也王姑祖母也此言人之汲汲于经营夫则牵于车妇则剥于荼各勤其任以营于利宜于其私家之王姑而已至于治国则当以义不以利茍亦汲汲比而同之则非公家之所宜而为病矣】测曰牵牛剥荼敛之资也
　　次八大敛大巅【八居祸败不明于徳大肆于聚敛失民甚矣故亦大至于丧亡也盖钜桥鹿台之不积纣不至于自焚琼林大盈之不积德宗岂能以出走自古殖货亡身丰财丧国者亦可以监哉】测曰大敛之巅所敛非也【巅颠同】
　　上九敛于时利圉极菑【九居敛道之极故极言为敛之道时得其时制也古者三年耕余一年之食九年耕余三年之食积三十年之通以制国用虽有水旱民无菜色盖畜积多而备先具所以利圉极菑也】测曰敛于时奚可几也【几及也古道奚可及哉】
　　□【二方一州三部三家】彊【地隂家九金上上象乾卦】阳气统刚干干万物莫不彊梁【物至是而长极故彊梁彊之初一日入井宿七度】
　　初一彊中否贞无攸用【一在彊初是彊于中在隂邪故否贞彊于中而不贞是彊于不义者宜其无所用也】测曰彊中否贞不用与谋也【中心恶故】
　　次二鳯鸟于飞脩其羽君子于辰终莫之圉【以阳明之才当盛彊之世是君子可以有为之时也如鳯鸟于飞则脩饰其羽矣而君子得时则终莫之圉矣盖羽饰则文显时得则业成有其具而逢其时未有不得意也】测曰鳯鸟于飞君子得时也
　　次三柱不中梁不隆大厦微【三以隂柔不胜重任如梁柱所以立大厦既不中不隆能无微乎言不胜其用也】测曰柱不中不能正基也
　　次四爰聪爰明左右橿橿【橿橿盛多貌古者聪明之君由其不恃一己之聪明能广任天下之贤才在左右而橿橿然盛多广视兼听各尽其长是用天下之聪明为聪明也庶事宁有壅蔽之患哉此强明自任者所以失君道也】测曰爰聪爰明庶士方来也
　　次五君子彊梁以德小人彊梁以力【五在君位而逢隂是其无刚阳之德矣故为之戒曰君子彊梁以徳小人彊梁以力欲其以德而不以力也】测曰小人彊梁得位益尤也
　　次六克我彊梁于天无疆【克克己之克胜也六居彊世逢阳故能用其刚明之资以改过脩慝有以胜其彊梁之心造于髙大之域故曰于天无彊也】测曰克我彊梁大美无基也
　　次七金刚肉柔血流于田【金喻刑肉喻人也七过刚而不中是犹刑过民伤其血流于田也如商君临渭论刑渭水尽赤是也】测曰金刚肉柔法太伤也
　　次八彊其衰勉其弱【八居衰落之地是既衰且弱矣以其逢阳乃能力加勉彊脩道以补之在己则有从善补过之功在国庶有兴衰拨乱之効故曽子曰勉彊学问则闻见博而知益明勉彊行道则德日起而大有功此之谓也】测曰彊其衰勉自彊也
　　上九太山拔梁柱折其人颠且蹶【刚极必折天之道也】测曰山拔梁折终以猛也
　　□【二方二州一部一家】睟【地阳家一水下下亦象乾卦】阳气袀睟清明物咸重光保厥昭阳【睟思季切袀音均　袀睟齐美也清明重光昭阳皆是形容其明盛也睟之极也睟之初一日入井宿十一度】
　　初一睟于内清无秽【一在睟初纯而未杂曽无一毫私意自累湛然虚明曽无一毫私欲自蔽譬之赤子之心泉水之源初无不善之杂也】测曰睟于内清无秽也
　　次二冥驳冐睟于中【女六切　慙也二以隂邪而居睟世是小人非不知不善之不当为特不胜其物欲之私幽则驳杂其德显作冐美之名是隂为不善而阳欲掩之外欲欺人而不知其内实有愧于心也此正扬子所谓羊质虎皮鳯鸣鸷翰者也】测曰冥驳冐睟中自防也【防一计切隐也慝也盖恶之匿于心也】
　　次三目上于天耳下于渊恭【目上于天视之髙也耳下于渊听之深也三以阳明故能极其聪明由于笃恭之効也】测曰目上耳下聪察极也
　　次四小人慕睟失禄贞【小人无德之人位非其所宜居茍有尚德之心则宜改操厉行以避其位毋但专禄以周旋庶得其正也】测曰小人慕睟道不得也
　　次五睟于幽黄元贞无方【黄中色五属土而居中茍能美其幽中之德则得君道之正是以元贞无所徃而不在矣】测曰睟于幽黄正地则也
　　次六大睟承愆易【六已过中故不能无愆然在睟世故有大美之德茍或承其过愆则不惮于改焉故易也】测曰大睟承愆小人不克也
　　次七睟辰愆君子补愆【七已进于败损之地虽当睟世则时已有愆矣惟君子善补其愆使不至于有过之地也戒占者宜如是】测曰睟辰愆善补过也
　　次八睟恶无善【八以隂邪居祸之地是纯于恶而无一善之可称其下愚之不移者乎】测曰睟恶无善终不可佐也
　　上九睟终永初贞【九居睟之终终则反始故云睟终宜永于初之贞以保其睟内无秽之德也】测曰睟终之贞诚可嘉也
　　□【二方二州一部二家】盛【地隂家二火下中象大有卦】阳气隆盛充塞物寘然尽满厥意【寘然充满貌盛之初一日入井宿十六度小满气终此首之初一芒种节起此首之次二】
　　初一盛不墨失冥德【墨绳墨法度之器也一以隂邪是当盛世而不以法度自居岂不有以失其冥之德乎】测曰盛不墨中不自克也
　　次二作不恃克大有【作不恃有功而不伐也汝为不矜天下莫与汝争功汝为不伐天下莫与汝争能故克大其所有也】测曰作不恃称德也
　　次三懐利满匈不利于公【三当盛时隂暗不中是小人好利无厌懐满腔之私意也既私于己宁复有利于公乎】测曰懐利满匈营私门也
　　次四小盛臣臣大人之门【四居福禄之地而当盛世可谓盛矣虽盛而不自以为盛乃谦小而自将复且臣臣而顺奉于人泯然无复见其满盈之迹此君子之善处盛者也岂不为大人之道乎】测曰小盛臣臣事仁贤也
　　次五何福满肩提祸掸掸【何上声掸音纒　五以隂邪而居福禄之地是不胜其富贵而负其骄盈之色是何福满肩也然贵骄则亡富满则溢其取祸未有不掸掸然以相随也】测曰何福提祸小人之道也
　　次六天锡之光大开之疆于谦有庆【六以阳而居福隆乃能谦以将之是以天锡之宠光而大开其土宇也岂非由谦以致之乎】测曰天锡之光谦大有也
