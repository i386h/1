<!-- { "loadSidebar": true } -->
　　天六地四天以气为质而以神为神地以质为质而以气为神唯人兼乎万物而为万物之灵如禽兽之声以其类而各能得其一无所不能者人也推之他事亦莫不然唯人得天地日月交之用他类则不能也人之生真可谓之贵矣天地与其贵而不自贵是悖天地之理不祥莫大焉
　　天有四时地有四方人有四支是以指节可以观天掌文可以察地天地之理具乎指掌矣可不贵之哉人之四支各有脉也一脉三部一部三候以应天数也身地也本乎静所以能动者气血使之然也
　　水在人之身为血土在人之身为肉
　　日为心月为胆星为脾辰为肾藏也石为肺土为肝火为胃水为膀胱府也
　　天地并行则藏府配四藏天也四府地也
　　藏者天行也府者地行也天地并行则配为八卦体必交而后生故阳与刚交而生心肺阳与柔交而生肝胆柔与隂交而生肾与膀胱刚与隂交而生脾胃心生目胆生耳脾生鼻肾生口肺生骨肝生肉胃生体膀胱生血故干为心兊为脾离为胆震为肾坤为血艮为肉坎为髓巽为骨泰为目中孚为鼻既济为耳頥为口大过为肺未济为胃小过为肝否为膀胱
　　天地有八象人有十六象何也合天地而生人合父母而生子故有十六象也
　　心居肺胆居肝何也言性者必归之天言体者必归之地地中有天石中有火是以心胆象之也
　　心胆之倒悬何也草木者地之本体也人与草木反生是以倒悬也
　　口目横而鼻耳纵何也体必交也故动者宜纵而反横植者宜横而反纵皆交也
　　目口凸而耳鼻窍窍者受臭嗅气物或不能闭之凸者视色别味物则能闭之也四者虽象于一而各备其四矣
　　鼻之气目见之口之言耳闻之以类应也
　　胆与肾同隂心与脾同阳心主目脾主鼻
　　素问肺主皮毛心脉脾肉肝筯肾骨上而下外而内也心血肾骨交法也交即用也
　　心藏神肾藏精脾藏防胆藏魄胃受物而化之传气于肺血于肝而水谷于脬肠矣
　　神者人之主将寐在脾熟寐在肾将寤在胆【又言在肝】正寤在心
　　天之神栖乎日人之神栖乎目人之神寤则栖心寐则栖肾所以象天此昼夜之道也
　　天地之大寤在夏人之神则存于心
　　神统于心气统于肾行统于首形气交而神主乎其中三才之道也
　　气一而已主之者干也神亦一而已乗气而变化能出入于有无死生之间无方而不测者也
　　潜天潜地不行而至不为隂阳所摄者神也出入有无死生者道也神无所在无所不在至人与他心通者以其本于一也道与一神之强名也以神为神者至言也所以造物者神也神不死所更者四时也所以造人者神人也神亦不死假如一木结实而种之又成是木而结是实木非旧木也此木之神不二也此实生生之理也【造物一作造万物神人一无人字】
　　气者神之宅也体者气之宅也
　　形可分神不可分
　　精气为物形也游魂为变神也又曰精气为物体也游魂为变用也
　　气形盛则魂魄盛气形衰则魂魄亦从而衰矣魂随气而变魄随形而止故形在则魄存形化则魄散见气变而形化
　　人得中和之气则刚柔均阳多则偏刚隂多则偏柔气则养性性则乗气故气存则性存性动则气动也神无方而性有质
　　有形则有体有性则有用
　　心性而胆情阳性而隂情性神而情鬼
　　发于性则见于情发于情则见于色以类而应也天使我有是之谓命命之在我之谓性性之在物之谓理
　　理穷而后知性性尽而后知命知而后至
　　人之类备乎万物之性
　　人之贵兼乎万类自重而得其贵所以能用万类已配天地谓之人唯仁者其可谓之人矣
　　人之神则天地之神人之自欺所以欺天地可不慎哉人之精神贵藏而用之苟衒于外则鲜有不败者如利刃物来则剸之若恃刃之利而求割乎物则刃与物俱伤矣
　　精义入神以致用也不精义则不能入神不能入神则不能致用也
　　无思无为者神妙致一之地也所谓一以贯之圣人以此洗心退藏于宻
　　心一而不分则能应万变此君子所以虚心而不动也人心当如止水则定定则静静则明
　　任我则情情则蔽蔽则昏矣因物则性性则神神则明矣
　　以物观物性也以我观物情也性公而明情偏而暗诚者主性之具无端无方者也
　　资性得之天也学问得之人也资性由内出者也学问由外入者也自诚明性也自明诚学也
　　至理之学非至诚则不至物理之学或有所不通不可以强通虽通则有我有我则失理而入于术矣
　　言发于真诚则心不劳而逸久久而信之作伪任数一时或可以欺人持久必败
　　天地日月悠久而已故人当存乎逺不可见其近智数或能施于一朝葢有时而穷惟至诚与天地同久天地无则至诚可息茍天地不能无则至诚亦不息也为学养心患在不由直道去利欲由直道任至诚则无所不通天地之道直而已当以求之若用智数由迳以求之是屈天地而徇人欲也不亦难乎
　　人必内重内重则外轻茍内轻必外重好利好名无所不至
　　义重则内重利重则外重
　　凡处失在得之先则得亦不喜若处得在失之先则失难处矣必至于陨获
　　天下之事皆以道致之则休戚不能至矣
　　事无大小皆有道在其间能安分则谓之道不能安分谓之非道
　　人之为道当至于鬼神不能窥处是为至矣
　　凡人之善恶形于言发于行人始得而知之但萌诸心发于虑鬼神已得而知之矣此君子所以慎独也【又云思虑一萌鬼神得而知之矣故君子不可不慎独】
　　人之畏鬼亦犹鬼之畏人人积善而阳多鬼益畏之矣积恶而隂多鬼弗畏之矣大人者与鬼神合其吉凶夫何畏之有
　　循理则为常理之外则为异矣
　　能循天理动者造化在我也
　　天下言读书者不少能读书者少若得天理真乐何书不可读何坚不可破何理不可精
　　得天理者不独润身亦能润心不独润心至于性命亦润
　　君子之学以润身为本其治人应物皆余事也
　　一国一家一身皆同能处一身则能处一家能处一家则能处一国能处一国则能处天下心为身本身为家本家为国本国为天下本心能运身茍心所不欲身能行乎
　　君子处亩则行亩之事居庙堂则行庙堂之事故无入不自得
　　变从时而便天下之事不失礼之大经变从时而顺天下之理不失义之大权者君子之道也
　　敛天下之智为智敛天下之善为善则广矣自用则小人患乎自满满则止也故禹不自满假所以为贤虽学亦当常若不足不可临深以为高也
　　人必有德噐然后喜怒皆不妄为卿相为匹夫以至学问高天下亦若无有也
　　无徳者责人怨人易满满则止也
　　人贵有徳小人有才者有之矣故才不可恃徳不可无经纶天地之谓才逺举必至之谓志并包含容之谓量剸割者才力也明辨者智识也寛者德器也三者不可阙一
　　人茍用心必有所得独有多寡之异智识之有深浅也【又云凡人用心者必有所得只是有多寡】
　　事必量力量力故能久
　　圣人利物而无我
　　易地而处则无我也
　　不我物则能物物
　　以物喜物以物悲物此发而中节也
　　人智强则物智弱
　　夫弓固有强弱然一弓二人张之则有力者以为弓弱无力者以为弓强故有力者不以己之力有余而以为弓弱无力者不以己之力不足而以为弓强何不思之甚也一弓非有强弱者二人之力强弱不同也今有食一杯在前二人大馁而见之若相譲则均得食矣相夺则争非徒争之而已或不得其食矣此二者皆人之情也知之者鲜知此则天下之事皆如是也
　　金须百链然后精人亦如此
　　今有人登两台两台皆等则不见其高一台高然后知其卑下者也
　　室中造车天下可行轨辙合故也茍顺义理合人情日月所照皆可行也
　　所行之路不可不寛寛则少碍
　　能医人能医之疾不得谓之良医医人之所不能医者天下之良医也能处人所不能处之事则能为人所不能为之事也
　　良药不可以离手善言不可以离口
　　大羮可和酒可漓则是造化亦可和可漓也
　　自然而然者天也唯圣人能索之效法者人也若时行时止虽人也亦天也
　　人谋人也鬼谋天也天人同谋而皆可则事成而吉也事无巨细皆有天人之理脩身人也遇不遇天也得失不动心所以顺天也行险侥幸是逆天也求之者人也得之与否天也得失不动心所以顺天也强取必得是逆天理也逆天理者患祸必至
　　天之孽十之一犹可违人之孽十之九不可逭
　　天道之变王道之权也
　　为治之道必通其变不可以胶柱犹春之时不可行冬之令也
　　用兵之道必待人民富仓廪实府库充兵强名正天时顺地利得然后可举
　　天时地理人事三者知之不易
　　学以人事为大今之经典古之人事也
　　学不际天人不足以谓之学
　　学不至于乐不可谓之学
　　记问之学未足以为事业
　　凡人为学失于自主张太过
　　学在不止故王通云没身而已

　　皇极经世书卷十四
<子部,术数类,数学之属,皇极经世索隐>
　　钦定四库全书　　　　　子部七
　　提要　　　　　　　　　术数类一【数学之属】皇极经世索隠二卷
　　臣等谨案皇极经世索隠二卷宋张行成撰行成字文饶一作子饶临卭人始末不甚可考其进所着易説七种表称自成都府路提辖司干办公事丐祠而归玉海称乾道二年六月以行成进易可采除直徽猷阁汪应辰玉山集有论邓深按知潼川府张行成状殆由直阁出守欤此编即所进七书之一朱彞尊经义考注云未见今见永乐大典中者别载序文总要及机要二图而所解观物诸篇乃散缀于邵伯温解各段之下盖割裂分附殊失其旧今摘录叙次以还其原第遂复为完书邵子数学源出陈搏于羲文周孔之易理截然异途故尝以其术授程子而程子不受朱子亦称为易外别传非専门研究其説者不能得其端绪儒者或引其书以解易或引易以解其书适以相淆不足以相发明也行成于邵子之学用力颇深以伯温之解于象数未详复为推衍其意义故曰索隠于邵子一家之言亦可谓有所发挥矣宋史艺文志作一卷考行成进书原表自称二卷宋史显为字误今以原表为据厘为二卷云乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　张行成皇极经世索隐原序
　　先天者伏羲之易也后天者文王之易也太元者子云之易后天之匹也皇极经世者康节之易先天之嗣也观物篇立言广大措意精微如繋辞然稽之以理既无不通参之以数亦无不合经世之数元防运世主之天而地也观物之数声音律吕主之地而物也夫天之运行有一十二万九千六百之年地之生化有一十三万八千二百四十之物物之动植有一十二万二千八百八十之数先生之书不过万一千六百余言而天地之物之象之数之理否泰消长损益因革其间罔不包罗自六经以来诸子百家之作原道析理未有如此之简要也先生之子尝为叙述而象数未详輙索其隐以俟同志

　　钦定四库全书
　　皇极经世索隐卷上　　　　宋　张行成　撰经世观物总要
