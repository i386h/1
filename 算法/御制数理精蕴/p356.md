<!-- { "loadSidebar": true } -->
　　上九海水羣飞蔽于天杭【杭舡也九穷则变水所以载舟今反羣飞而反蔽于天舡言变其上下之常也】测曰海水羣飞终不可语也
　　□【三方三州二部二家】驯【人阳家五土中中象坤卦】隂气大顺浑沌无端莫见其根【坤隂至静莫窥其朕驯之初一日入斗宿五度】
　　初一黄灵幽贞驯【一以阳徳能尽其道无偏邪褊躁之非有中美雅正之操所以顺也】测曰黄灵幽贞顺以正也
　　次二其膏女子之劳不静亡命【音怀　二坤静隂柔如怀其膏沐乃女子之为功容耳夫坤以贞静为功茍反其德至于不静则亡其正命矣】测曰膏之亡不能清净也
　　次三牝贞常慈卫其根【三隂静贞正常不失于慈顺乃所以固其本也】测曰牝贞常慈不忘本也
　　次四狥其劳不如五之豪【狥示众也如木铎狥于道路之狥言四矜代其劳不如五之包容也】测曰狥其劳伐善也
　　次五灵囊大包其德珍黄【囊承载之物坤象五处中为坤德之至如坤道兼载其德珍美而中也】测曰灵囊大包不敢自盛也【盛平声】
　　次六囊失括泄珍器【括结也坤以静黙为正六以隂躁不能致谨故慢而致失也】测曰囊失括臣口溢也【口溢谓不宻而失身也】
　　次七方坚犯顺利臣贞【坚刚也七以阳明能守其方正坚刚之节以犯顔纳谏于君是利于臣之守其正也】测曰方坚犯顺守正节也
　　次八驯非其正不保厥命【八过时而处祸资禀隂邪所以驯非正岂足以保其命哉】测曰驯非其正无所统一也
　　上九驯义忘生赖于天贞【九居殄絶之位不能逭于死亡尚幸得阳之贞能驯义以忘生得其正命以死盖尽人道之宜所以得天理之正也】测曰驯义忘生受命必也
　　□【三方三州二部三家】将【人隂家六水中上象未济卦】隂气济物乎上阳信将复始之乎下【将之初一日入斗宿九度】
　　初一将造邪元厉【一为思始始谋之不臧未有不为大危也】测曰将造邪危作主也
　　次二将无疵元睟【二得中逢阳思而无邪其意已诚所以其德大纯而无杂】测曰将无疵易为后也
　　次三鑪钧否利用止【冶为鑪陶为钧三不中其为鑪钧已非焉能复有美器不如其已也盖用非其人宁复有成功用非其法宁复有善治知其不能不若止之为愈也】测曰鑪钧否化内伤也
　　次四将飞得羽利以登于天【四以阳刚离下升上如欲将飞复得羽之助可以进于髙逺矣】测曰将飞得羽其辅彊也
　　次五大爵将飞抜其翮【句】毛羽虽众不得适【爵雀通五隂暗不淑如大爵将飞乃防其翼之翮其余羽毛虽众复何用哉宜其不得其所适矣】测曰大雀拔翮不足赖也
　　次六日失烈烈君子将衰降【烈烈炽盛貌六居隆盛之极盛极不能以终盛盛极必衰如日之失乎烈烈终必为寒之基岂独天道为然以人事而言君子将亦降于衰微也】测曰日失烈烈自光大也
　　次七趹船跋车其害不遐【趹音决　趹跋皆蹴踏皆贱弃而不用之意船车水路任重之器弃其任重之器岂能有达宜其害之不逺也】测曰趹船跋车不逺害也
　　次八小子在渊丈人播船【小子在渊谓天下溺矣丈人播船思以道济之也夫拯溺亨屯非耆德君子其谁能之】测曰丈人播船济溺世也
　　上九红蚕縁于枯桑其茧不黄【红蚕烂蚕也九居将极何能有成如烂蚕縁于枯桑必不成茧也以腐才当于败局必无成功也】测曰縁于枯桑蚕功败也
　　□【三方三州三部一家】难【人阳家七火上下象蹇卦】隂气方难水凝地拆阳弱于渊【防阳方萌于地下故弱于渊也难之初一日斗宿十三度】
　　初一难我【难在纯隂空寂之时万物未兆一在难初是难我以初未有可见之形也】测曰难我未见形也
　　次二冻冰渎狂马椯木【椯音抟　椯控止也二在蹇难隂凝之时不宜有所行茍或如狂马之妄行则见控止于木而已何能有进乎】测曰狂马椯木妄生也
　　次三中坚刚难于非常【三为阳家之阳故中实坚刚在蹇难之世虽有非意相干曽何足动之哉】测曰中坚刚终莫倾也
　　次四卵破石毈【毈徒玩切　毈壊也卵喻君子石喻小人当蹇难之世君子道消小人道长是卵见破由于石毈之也言君子之见防害于小人也】测曰卵破之小人难也
　　次五难无间虽大不勤【五中而逢阳其道纯备虽居难世曾无间隙之可议是以虽当大任德足堪之曽不以为劳也】测曰难无间中宻塞也
　　次六大车川川上輆于山下触于川【六过中而隂暗不能济难如大车川川然而行上则輆于山下则触于渊进退维谷何能有所进也】测曰大车川川上下輆也
　　次七拔石力没以尽【之人切　石顽而无知之物喻难之主蹇蹇貌七以阳明之资犹拯难蹇蹇之臣虽忠力竭尽然主难之君乃顽而无知终不能喻虽其道不尽济于时然处巳之义则尽矣】测曰拔石乗时也
　　次八触石决木维折角【八居祸难之中用非其时不能有济徒自取伤而已】测曰触石决木非所治也
　　上九角解豸终以直其有施【九居难极难极必通君子将得遂其行如任角之解豸以触邪枉终将直其所施也】测曰角解豸终以直之也
　　□【三方三州三部二家】勤【人隂家八木上中象坎卦】隂冻沍戁创于外防阳邸膂力于内【戁女板切　戁创为屯厄也邸来于漠之中也膂力着力貌勤之初一日入斗宿十八度】
　　初一勤于心否贞【以隂邪而居思始是勤于心而不以其正也夫思而已正犹恐行之不能无邪况思之以邪寜复其行之有正哉】测曰勤否贞中不正也
　　次二劳有恩勤悾悾君子有中【二在思中其德刚明虽居勤劳而复恩勤言其徳力二者俱至也彼虽悾悾然无知君子未尝不存诸心思有以觉之也】测曰劳有恩勤有诸情也
　　次三羁角之吾其泣呱呱未得繦杖【三当勤世勤于其事不暇顾其子故曰羁角之吾其泣呱呱然未得繦负与杖扶也】测曰羁角之吾不得命也
　　次四勤于力放倍忘食大人有克【放上声　放比也四为公侯而当勤世能勤于力比于众人加倍而复忘其食是其事君敬其事而后其食此惟有大人之德始克能之】测曰勤力忘食大人德也
　　次五往蹇蹇祸迩福逺【以隂弱而当尊在坎陷之世不能以有为以此时而往徒有蹇蹇而已不惟不足以有成将恐祸近而福逺也】测曰往之蹇蹇逺乎福也
　　次六勤有成功几于天【六以刚明故勤则有成由其行合于天之道也】测曰勤有成天所来辅也【先天而天弗违也】
　　次七劳牵不于其鼻于尾弊【七过时而失志故其制人处事不得其道如牛马之类牵之不于其鼻乃于其尾宁无自及之祸哉所以弊也】测曰劳牵之弊其道逆也
　　次八劳踖踖心爽蒙柴不却【踖七爵切　踖踖劳貌蒙柴谓蒙冐柴木之中言其所行劳甚也八居祸中能尽其劳而踖踖然其心之精爽惟在于勤王虽冐艰阻曾无退郤之心也】测曰劳踖踖劳殉国也
　　上九其勤其勤抱车入渊负舟上山【九居勤之极时不可以有为重言岂其勤哉徒费其勤不得其道虽复疲弊复何补哉】测曰其勤其勤劳不得也
　　□【三方三州三部三家】养【人阳家九金上上象颐卦】隂弸于野阳蓲万物赤之于下【弸音氷蓲音邱　弸满也蓲萌也赤阳色养之初一日入斗宿二十二度】
　　初一藏心于渊美厥灵根【渊谓静深也灵根善本也一初养始养心之要莫若存之于静深之中以致其涵养之功培之于本原之地以致其灵美之効盖必使之大本立而用有以行也按法言或问神曰心请问乎曰潜天而天潜地而地天地神明而不测者也盖言人心之妙惟在所潜而巳矣语实相发】测曰藏心于渊神不外也【子此语于存养之功至为精宻后世养生家为説虽多不能出于此矣】
　　次二墨养邪元函否贞【墨黙也元大也函包也二以隂戾故黙存于邪心而大包于不正之道此小人诚于恶者】测曰墨养邪中心败也
　　次三粪以肥邱育厥根荄【言种其徳也与□首次四赞臭肥灭鼻利美贞义同】测曰粪以肥邱中光大也
　　次四燕食扁扁其志利用征贾【居遇切　既飞且食曰燕食扁扁飞貌得此而复望彼貌四以隂邪而居公侯之位食君之禄复营私利如燕之扁扁然既飞且食其志复然得此而复望于彼如孟子谓子叔疑登陇断者之所为实贱丈夫之态非君子之所行惟利用于征商耳】测曰燕食扁扁志在赖也【赖利也】
　　次五黄心在腹白骨生肉孚德不复【黄心在腹腹以养心也白骨生肉肉以养骨也此言凡物皆得其养也五以阳明中正之君以道济人是以天下莫不得其所养故其德之所孚人莫不服岂俟于再也】测曰黄心在腹上得天也
　　次六次次一日三饩祗牛之兆肥不利【次音咨　次次犹孜孜为利之孜饩生牲也祗神祗也六居福盛隂而不中专利无厌次次然厚奉其身一日致享三牲之饩酣于豢养而不知其为身之祸譬之祭神之牛已得卜兆虽饫于刍豆以肥其身而不知其死之将及也庄子所谓虽欲为孤犊岂可得乎世之嗜富贵而蹈危机者多矣可不自省哉】测曰次次之饩肥无身也
　　次七小子牵象妇人徽猛君子养病【徽索也以小子牵象以妇人徽猛是以至弱繋至刚至柔驭至暴言不胜其任也七过时入祸小人任事而君子引避焉故养于病也】测曰牵象养病不相因也【不相因小人进则君子退也】
　　次八鲠不脱毒疾发鬼上垄【鲠骨刺也八居剥落祸之将极惟得疾死埋而巳何能救哉】测曰鲠疾之发归于坟也
　　上九星如岁如复继之初【以二赞当一日九赞当四日半七百二十九赞当一岁三百六十四日半至此星周岁终复继于始之中首也】测曰星如岁如终始养也
　　踦赞一【属水象闰以凖朔虚】
　　冻登赤天晏入渊泉【冻至寒之气谓隂晏至热之气谓阳言隂生于上阳生于下也老子云至隂肃肃至阳赫赫肃肃出乎天赫赫出乎地子语本此】测曰冻登赤天隂作首也【物必由静而后动】
　　嬴赞二【属火象闰以凖气盈】
　　一虚一嬴踦竒所生【踦竒有余零也一虚一嬴由其有余零不尽所以相生无穷也】测曰虚嬴踦踦禅无巳也【禅代也虚嬴相因四时迭代何有终穷之日哉右按岁法该三百六十五日四分日之一今七百二十九赞以二如一止该三百六十四日半尚欠一日似以踦嬴二赞复当一日以满一年之岁法然尚余四分日之一未有归宿岂以踦嬴二赞不足以当全赞而杀三时欤】
　　【范望曰有三方九州二十七部八十一家二百四十三表七百二十九赞而生三万六千二百四十四防以当周岁三百六十五日四分日之一以七十二防为一日止得三百六十四日半欠岁法四分日之三应得五十四防始合其数今立踦嬴二赞以合岁法之日也如此则岁尽于亥至子复生矣】

　　太本防卷六
　　钦定四库全书
　　太本防卷七　　　　　明　叶子竒　撰
　　太冲
　　【冲对冲也取八十一首两两对举而释之犹易对待交易之义此篇以凖易之序卦也】
