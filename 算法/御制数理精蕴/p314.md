<!-- { "loadSidebar": true } -->
　　□【一方一州一部二家】周【天隂家二火下中象复卦】阳气周神而反乎始物继其彚【行属于火谓之周者冬至之后阳气之所始也周复也易曰七日来复是也彚类也言万物各继续其类周复其道故谓之周周之初一日入牛宿五度也】初一还于天心何德之僭否【僭差也否不也水性周营天心至仁家性为火而水居之当依至仁之德而欲克本是为过故否也】测曰还心之否中不恕也【本末相克故不恕也】次二植中枢周无隅【二火也正午为中枢立则运言二极相当为天杠抽运周昼夜故言无隅隅方也昼夜周运言二极无方常也】测曰植中枢立督虑也【虑度也督正也运以正度也】次三出我入我吉凶之魁【魁藏也我谓三也三为木火之母也火无木不盛火盛则消木夫为人子无克母之义夫为人母无证子之道其有吉有凶犹相为隠故言吉凶之藏也】测曰出我入我不可不惧也【一则以喜何可不惧也】次四带其钩鞶锤以玉镮【四金也其于九賛在中而下腰之象也腰中之金故谓之钩钩无带不立带无钩不着相须成体以自申束不失礼节可以为王臣故有玉镮而佩也】测曰带其钩鞶自约束也【约束其身不失于礼法也】次五土中其庐设于金舆厥戒渝【渝变也易曰君子得车尚可载也五以中和之德而处金舆之位出命行令以御下臣言戒渝者安不防危故自戒无变周也】测曰庐金戒渝小臣不克也【安不忘危不为小人所胜也克胜也】次六信周其诚上通于天【亨通也六为宗庙君之所奉圣君奉神唯信唯诚故其肃敬通于天也】测曰信周其诚上通也【奉神以信故上通也】次七丰淫见其朋还于不克从【朋谓二也二七合于南见其朋故知为二也七火之王家性为火朋合故曰丰淫言淫术也而在周家周而复始故曰还也者蒙二火朋合未知所正故无所克而从之也】测曰丰淫见朋不能从也【蒙蒙未除故不能从也】次八还遇躬外其祸不大【躬身也八为祸中故言祸也虽则遇祸不入于身故不大也在祸之中藏不入已为众所明也】测曰还遇躬外祸不中也【非己之藏故不中也】上九还于丧或弃之行【九为金而在火家为火所烁故言丧也亦在秋位万物所终还而遇丧非家祸故或弃之行也】测曰还于丧其道穷也【还而遇丧故道穷也】
　　□【一方一州一部三家】礥【天阳家三木下上象屯卦】阳气微动动而礥礥物生之难也【行属于木谓之礥者礥难也冬至之节阳气微动生万物礥而难也故谓之礥礥之初一日入女宿二度也】初一黄纯于潜不见其畛藏郁于泉【畛根也郁化也此言十一月之时阳气潜在地下养万物之根荄在黄泉之下不见其根鄂也】测曰黄纯于潜化在啧也【啧情也不见其根故化由其情也】次二黄不纯屈于根【二在三下木下有火故相屈也不纯者火色黄白故曰不纯也易贲卦曰山下有火黄白色也】测曰黄不纯失中适也【不纯故不适也】次三赤子扶扶元贞有终【元始也扶扶幼小之貌也人之幼小可成可败故当正之于始也家性为木三亦为木以木扶木故有终也】测曰赤子扶扶父母瞻也【幼教长王父母之所瞻视者也】次四拔我不德以力不克【金者干干强健故为力礥难之世万民劳悴四处臣位拔之以不德恃其强力故不克也】测曰拔我德力不堪也【以力济世非所堪也】次五拔车山渊宜于大人【家性为礥土而为礥难山渊象也车在其中惟大人而拔之五为天子故称大人民溺于世唯大位而济之也】测曰拔车山渊大位力也【大位谓若周公东征禹导九河是其力也】次六将其车入于丘虚【水为崄难将车入崄在于丘虚之中非所以济世也车以喻君君而随臣臣道不正犹入丘也】测曰将车入虚道不得也【言不得君臣之道也】次七出险登丘或牵之牛【火生土故为丘七为丝绳之所用故言牵牛牛土畜也出险登丘为牛所引犹纣时之民见酷日久而遇文王拔之于疣如出险之车登在高丘为牛所引离于难也】测曰出险登丘莫之伐也【比力如牛非所伐也】次八车不拔髀轴折【家性礥难八有车象秋木被刑重自艰难牛不能引折髀败轴不能济也】测曰车不拔躬自贼也【艰难之世贼其身也】上九崇崇高山下有川波其人有辑航可与过其【其辞也辑航所以济难也九为金故称山崇高之山而有川波明其难也波川之险须辑航而济之礥难之世须圣人而拔之也】测曰高山大川不辑航不克也【克能也言非辑航不能济也】
　　□【一方一州二部一家】闲【天隂家四金中下亦象屯卦】阳气闲于隂礥然物咸见闲【行属于金谓之闲者冬至气终此首之次三小寒起于此首之次四隂虽尽于下而犹壮于上故能防闲礥礥然而万物亦皆见其防闲故谓之闲闲之初一日入女宿六度】初一蛇伏于泥无雄有雌终莫受施【一在金世子母相扶可以养物季冬土伏若雌之象故言有雌雄以喻龙而言蛇者伏在地中形未大变故以蛇谕】测曰蛇伏于泥君不君也【龙而蛇伏故不君者也】次二闲其藏固珍宝【闲闭也珍宝美道也二为平人而在闲家故自防闲不与流俗守其善道而已也】测曰闲其藏中心渊也【渊深也守道求已德之深也】次三关无键舍金管【三木故称关键籥也关而无籥故舍金管也闲闭之家宜明管籥以止出入金而无键故舍管也】测曰关无键盗入门也【无键之门盗入之也】次四拔我輗軏小得利小征【我万民也輗軏喻信也语曰大车无輗小车无軏此之谓也四臣道也有佐于君牧养万民之义非信不立故拔之以信征行也以信敎民故可以行故曰小征也】测曰拔我輗軏贵以信也【治民以道信行于下也】次五礥而闲而拔我奸而非石如石厉【厉危也五为土土中之难石之象也礥闲之世万事皆难五处中位当拔除其奸非石之固而使如石故危也】测曰礥闲如石其敌坚也【如石不拔故坚也】次六闲黄垁席金策【六为宗庙营卫也五土也五堵为垁黄中也宗庙之中故有黄垁之室金策之牀也】测曰闲黄垁以德固也【以君之德固有宗庙也】次七跙跙闲于蘧除或寝之庐【跙跙恶貌也七为无道故曰蘧除蘧除之人不能俯者也家性为闲当防闲恶人以清王道防而不固谗恶进入故或寝之庐也】测曰跙跙之闲恶在舍也【谗人进入故在舍也】次八赤臭播关大君不闲克国乘家【赤臭恶人也八东方也帝之所出故称大君而有恶人播关欲入大君故闭距而不内故称胜国乗家之势也】测曰赤臭播关恐入室也【恶人在外恐入其室也】上九闲门以终虚【家性为闲世自闲闲又有恶人欲入其室九为位终终自闲防故虚也】测曰闲门以虚终不可实也【虚己受贤故终不实身以情欲也】
　　□【二方一州二部一家】少【天阳家五土中中象谦卦】阳气澹然施于渊物溓然能自韯【行属于土谓之少者阳气澹然温和万物于土中万物始自韯幼故谓之少少之初一日入女宿十二度】初一冥自少眇于谦【眇微也为土所克而自韯幼故防于谦也谦尊而光故冥也】测曰冥自少不见谦也【谦光之家以不见为贵也】次二自少不至怀其防【火在土家子母相养以至孝道故已少不至防忧也见衰则惧故忧也】测曰自少不至谦不成也【谦虚之道若不成也】次三动韯其得人主之式【韯少也式法也三为进人进德修业以谦为本终当居位君临百姓故其以少得人主之法也】测曰韯其得人谦贞也【谦以得民是其正也】次四贫贫或妄之振【四为下禄金性刚强而在少家禄下而少故曰贫贫三为四财故曰妄振也】测曰贫贫妄振不能守正也【妄受振救故不守正也】次五地自冲下于川【五为土而在土世故称地也冲虚也家性为少土而虚少故受百川也易曰君子以虚受人此之谓也】测曰地自冲人之所圣也【必受邦国为圣君也】次六少持满今盛后倾【倾谓七也盛为六也六为水七中最盛莫多于水故称盛也盛则盈故倾也】测曰少持满何足盛也【盈则溢故不足美盛也】次七贫自究利用见富【富谓八也八为木贫为七七为火火贫故利木富也火非木不生母大则子盛故利木富也】测曰贫自究富之聘也【子贫母富故相求也】次八贫不贫人莫之振【八木之废也秋木叶落叶落归林是其充富枝枝扶踈外以是贫其实不贫故莫振也】测曰贫不贫何足敬也【不贫称贫故不足敬也】上九密雨溟沐润于枯渎三日射谷【金生水故为雨雨之细者称溟沐细密之雨能润于枯渎况于谷耶射厌也谷之受水而加以霖故厌也】测曰密雨射谷谦之静也【细以致多犹谦以致尊也】
