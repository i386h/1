<!-- { "loadSidebar": true } -->
　　朱子曰数只是筭气之节候大率只是一个隂阳播而为五行五行各有隂阳甲乙木丙丁火春木夏火年月日时无非五行之气甲乙丙丁又属隂属阳只是二五之气人生适逢其气参差不齐贵贱夀夭皆然圣贤在上则其气中和不然则气偏五行有得其气清者聪明而无福禄有得其气浊者有福禄而无智慧皆其气数使然尧舜禹汤文武周召得其正孔孟齐鲁得其偏五代极乱却生许多圣贤如祖宗时如大睡一觉醒时却有精神
　　宁按已上注文鲁斋开是朱子语今攷自只是一个隂阳起至贵贱夀夭皆然止载性理大全书理明辞正自圣贤在上已下不见所载所云气偏及尧舜得其正孔孟得其偏等语多未当恐是传録朱子语而失其真窃谓尧舜孔子所禀气之清明一般只厚薄有异所以聦明睿智一同而贵贱脩短不同也夫禀有清浊故有贤愚之分有髙下厚薄长短故有富贵贫贱夀夭之分有正偏通塞故有人与物之分岂有一般圣人而有正偏之异哉朱子大学或问已论明白不待详辨也
　　五行有理有气有数其行于十千十二支之中可得而数天一与地六合生成水而居北子数一亥数六壬为阳水一癸为隂水六也地二与天七合生成火而居南已数二午数七丙为阳火七丁为隂火二也天三地八生成木而居东寅数三卯数八甲为阳木三乙为隂木八也至于土位乎中央则五与十合而生成土戊与辰戌防于十而属阳已与丑未亦防于十而属隂也西方虎位成金庚干申支数既为九而属阳辛干酉支数又为四而属隂矣又曰一隂一阳之谓道道非数不行数非道不立列于十干者如此布于十二支亦如此隂中有阳阳中有隂竒中有偶偶中有竒上入苍天下入黄泉大含元气细入无伦皆莫能逃此数矣六经言五行者月令四时所纪相生之数尔虞书六府所叙相尅之数尔至于天地生成之数惟易与洪范言之箕畴孔系皆有得于河洛之传矣

　　天原发防卷二上
<子部,术数类,数学之属,天原发微>
　　钦定四库全书
　　天原发微卷二下　　　　宋　鲍云龙　撰
　　明　鲍宁　辨正
　　观象
　　易曰两仪生四象又曰四象所以示也王辅嗣以下伊川以上所説多有不同独邵子传先天之学一见而决可以破千载之惑矣朱子启一书示人至矣或者未彻愚曰君若防得其中八字则此一卷书皆筌蹄尔奚用多言识者韪之易言天数五地数五存一以为本用四以为变用之于耆则曰七八九六用之于地则曰水火土石用之以观天象则曰日月星辰其在卦则分为八焉特所指地头不同尔附鲁斋答虚谷书云天象繁难非片楮可尽若混于一则观者无头绪浩瀚难窥故今以观象二字提日月星辰之纲于前复以日月星辰分四者之目而各条于后
　　邵子曰物之大者无若天地天之大隂阳尽之地之大刚柔尽之隂阳尽而四时成刚柔尽而四维成
　　干阳物坤隂物天地亦物之大者尔天不过一隂一阳之消长一寒一暑而四时成天之道也地不过一刚一柔之交错一夷一险而四维成地之理也着于天为四象列于嵗为四时形于地为四体布于方为四维皆干阳坤隂二物为之
　　程子曰四象谓隂阳刚柔隂阳生天刚柔生地
　　朱子曰邵子説数也从一隂一阳起头他做隂阳太少天之四象刚柔太少地之四象隂交阳阳交隂生天之四象刚交柔柔交刚生地之四象所谓四象者天有隂阳又就其中分为太阳太隂少阳少隂天之四象日月星辰是也地有刚柔又就其中分为太刚太柔少刚少柔地之四象水火土石是也其实元初只是一个太极一分为二二分为四四又分为八天得一个四地得一个四各有一个太极行乎其中便是两其五行而已
　　日月为易
　　易之一字上面从日为阳下面从月为隂故庄子曰易以道隂阳也
　　邵子曰太阳为日太隂为月少阳为星少隂为辰日月星辰交而天之体尽太柔为水太刚为火少柔为土少刚为石水火土石交而地之体尽
　　邵伯温曰皇极经世舎金木水火土用水火土石何也曰日月星辰天之四象水火土石地之四体金木水火土谓之五行四象四体先天也五行后天也先天者后天所自出水火土石者五行所自出金出于石木生于土五行行乎天地之间水火土石在其中矣经世用水火土石本体也洪范用水火木金土致用也日为阳精先天图以干为日干之位在正南月为隂精先天图以兊为月兊之位在东南少阳为星属离位在正东少隂为辰属震位在东北　太柔为水月象先天图坤为水位在正北太刚为火日象先天图艮为火位在西北少柔为土辰象先天图坎为土位在正西少刚为石星象先天图巽为石位在西南　日阳月隂星刚辰柔天有地也水隂火阳土柔石刚地有天也　在天成象为日在地成形为火火与日本一体故阳燧取于日而得火在天成象为月在地成形为水水与月本一体故方诸取于月而得水在天成象为星在地成形为石石与星本一体故传言星陨为石【左氏传云有星陨于地化为大石】在天成象为辰在地成形为土辰与土本一体故自日月星辰之外髙而苍苍者皆辰也自水火土石之外广而茫茫者皆土也盖日月星辰犹人之有耳目口鼻水火土石犹人之有血气骨肉故谓之天地之体隂阳刚柔则犹人之精神而所以生耳目口鼻血气骨肉者也
　　又曰日为暑月为寒星为昼辰为夜暑寒昼夜交而天之变尽　水为雨火为风土为露石为雷雨风露雷交而地之化尽　暑变物之性寒变物之情昼变物之形夜变物之体性情形体交而动植之感尽雨化物之走风化物之飞露化物之草雷化物之木走飞草木交而动植之应尽
　　日月星辰变乎暑寒昼夜水火土石化乎雨风露雷暑寒昼夜天之变而唱乎地雨风露雷地之化而和乎天一唱一和而后物生　暑寒昼夜变乎性情形体雨风露雷化乎走飞草木性情形体本乎天而感乎地走飞草木本乎地而应乎天一感一应而后物成一唱一和一感一应天地之道万物之情也　天类属阳地类属隂阳为动隂为植阳之阳为飞亲上隂之阳为走亲下天有至粹地有至精人为明哲飞为鸾凤走为麒麟介为龙草为芝兰木为松柏石为金玉天有至戾地有至幽人为妖孽飞为枭鸩走为虎狼介为虺蜴草毒木眚石礓砾　有数则有物数尽则物穷有物则有数物穷则数尽　天地生物万殊不同所以感应交错而变化出焉邵子曰日起于一月起于二星起于三辰起于四一者一年也二者十二月也三者三百六十日也四者四千三百二十时也举一嵗言之
　　又曰日随天而转月随日而行星随月而见故星法月月法日日法天天半明半晦日半盈半缩月半盈半亏星半动半静隂阳之义也
　　日虽右行然随天左转月虽行疾然及日而防常在其后星随月者见于夜也一隂一阳之谓道天法道故半明半晦日法天故半盈半缩月法日故半盈半亏星法月故半动半静有一必有二独隂独阳不能自立半盈半缩者在阳度则盈在隂度则缩半动半静者在纬星则动在经星则静也蔡氏曰日者正躔度月者定晦朔星者经星纬星也辰者日月所防十二次
　　又曰天昼夜常见日见于昼月见于夜而半不见星半见于夜贵贱之等也
　　天虽半晦半明而昼夜常见日当昼时必在天上月当夜时有在地下故半不见星又不及乎月贵贱之分上得兼下大能包小星半见者五纬二十八宿皆迭见故也
　　又曰月昼可见也故为阳中之隂星夜可见也故为隂中之阳
　　先天以日月星辰配干兊离震日为阳中阳月为阳中隂星为隂中阳辰为隂中隂月昼可见故为阳中隂星夜可见故为隂中阳星亦随月故为错综而互用辰不可见故为隂中隂辰天也日月星辰托焉辰虽不可见天昼夜可见故不用之一用之所宗
　　朱子曰两仪始为一画以分隂阳四象者次为二画以分太少
　　两仪者一画隂一画阳于画上各加一奇一偶而为二画者四是谓四象其位则太阳一少隂二少阳三太隂四其数则太阳九少隂八少阳七太隂六以一二三四含九八七六以河图言之则六者一而得于五七者二而得于五八者三而得于五九者四而得于五以洛书言之则九者十分一之余八者十分二之余七者十分三之余六者十分四之余周子所谓水火木金邵子所谓二分为四四象之上各生一奇一偶而为三画者八于是三才畧具而有八卦之名其位则干一兊二离三震四巽五坎六艮七坤八或疑易有四象唐孔氏以为金木水火庄氏以为实象假象义象用象谓之七八九六者人不指为隂阳老少张子云龙虎鹑干四德四时朱子发云四方四维诸儒皆不以为天之四象而子必以是为言似与朱子画卦次序不同愚曰朱子之言即本之邵子先天之学也第先儒未之及尔先天无所不包以四象无徃不在也在易为七八九六在天为日月星辰老隂变为少阳老阳变为少隂少隂少阳则不变待老隂老阳而变推是以占则可知吉防悔吝进退存亡之兆日为太阳则有寒暑昼夜之变而少阳为星则分日之光而无变象月为太隂则有晦朔望之变而少隂为辰则为天之体而无变形天象在天显然之爻象也卦爻在易隐然之天象也伏羲仰观天象以画八卦夫子仰观天文而知幽明一以贯之可也孰谓占易者不可以占天
　　太阳
　　説卦曰离为日为火唐孔氏曰日取南方而行　积阳之热气生火火气之精者为日火无形防物而有形生于地二王于南方其神在天为日在地为火胡氏曰日离体隂用阳体隂故行舒用阳故昱乎昼尧典曰日中日永宵中日短举四仲之日言之月令其日甲乙其日丙丁其日戊巳其日庚辛其日壬癸举四季之日言之愚曰日在于子夜半方升升则向生海宇俱清日在于午午后为降降则向死万物皆鬼鬼神之机升降而已元命包云日形圆望之广尺以应千里故王畿象之
　　程子曰天地日月一也月受日光日不为亏然月之光乃日之光也
　　邵子曰阳抱隂为日日阳中阳朱子曰干干不息者体日月寒暑徃来者用有体则有用不可分先后説天包地外地形小日光大从地四面光起月在天中则受日光而圆月逺日则其光盈近日则其光损朱汉上曰天地以坎离相济以日言日降则月升以月言日交则月合以嵗言寒来则暑徃皆既济也坎上离下水火之极则反其初故既济之极未济藏焉汉张衡曰日阳精之宗积而成乌有三趾阳数竒也盖鸡属酉阳中之隂离中虗火气宿焉又曰月隂精之宗积而成兎隂偶数属夘盖隂中之阳坎中满也天一之水气宿焉晋杜预曰日之质赤月之质白元命包曰日之为言实也大明盛实日人君之象行有道之国则光明日有五色其政泰平
　　邵子曰夏则日随斗而北冬则日随斗而南
