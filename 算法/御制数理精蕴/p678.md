<!-- { "loadSidebar": true } -->
　　朔易以阳气自北方而生至北方而尽谓变易循环也愚按此释尧典平在朔易之文蔡传云嵗事已毕除旧更新所当改易之事也以人事言邵子自为一说以阳气循环变易言之坤阳尽复一阳初生皆当子中也
　　二至相去东西之度凡一百八十南北之度凡六十黄氏畿曰春分日躔璧八度秋分日躔轸一度二宿相对者也夏至日躔井四度则西去璧九十度东去轸九十一度冬至日躔箕八度则南去轸九十一度北去璧九十度东西之合得一百八十二度南北之合亦如之其言一百八十者举大数也夏至近极日之行天者髙行地者浅故去北极六十七度去南极一百一十五度冬至逺极日之行天者下行地者深故去南极六十七度去北极一百一十五度言六十者亦举大数言之
　　愚按陆深玉堂漫笔浑天说曰天本无度也因日一昼夜所躔而名而星辰之相去月五星之行躔皆以其度度焉盖天之有度犹地之有里也度之最多者莫如东井至有三十四度最少者莫如觜觽才一度何则井斗不与日躔相当其度不得不濶觜鬼与日躔才相及其度不得不狭也此说得之
　　冬至之月所行如夏至之日夏至之月所行如冬至之日
　　黄氏畿曰日有黄道月有九道所行未必相似但昼短则夜长夜短则昼长参较分数则略似也
　　补注冬至之夜如夏至之日夏至之夜如冬至之日而冬之夜仅如春秋之昼者昼侵夜五刻日未出二刻半而明日入二刻半而后昏也
　　愚按夏至日出寅入戌昼五十九刻有竒夜三十六刻有竒冬至日出辰入申昼三十六刻有竒夜五十九刻有竒理不甚深而人多习而不察者也邵子有穷理之学有谈数之学有格物之学此节其格物之学也后多仿此
　　冬至之子中隂之极春分之卯中阳之中夏至之午中阳之极秋分之酉中隂之中凡三百六十中分之则一百八十此二至二分相去之数也
　　补注朱子曰自冬至至春分是进到一半所以谓之分自春分至夏至是进到极处所以谓之至进之过则退至秋分是退一半至冬至亦是退到极处张氏衍义曰天度相去各一百八十二有半在天为度在人为日故二至二分之日相去常一百八十有余此云一百八十者天度本三百六十也气之多者为阳之盈年之绌者为隂之缩此天之变化所以不测而闰之所以生也愚谓二至二分间乎四立立春立夏谓之啓立秋立冬谓之闭左传分至啓闭四立节气也二至二分中气也
　　冬至之后为呼夏至之后为吸此天地一嵗之呼吸也补注阳为呼隂为吸天地之一嵗犹人之一息
　　凡事为之极几十之七则可止矣盖夏至之日止于六十兼之以晨昏分可辨色矣庶几乎十之七也
　　补注玉藻朝辨色而入张氏衍义曰体四用三合之而六故气以六变而爻画象之余分侵地不过乎七故嵗有闰余昼极七分而蓍数法之
　　黄氏畿曰人之所为以十分为率毎事几于七分则可以止矣自一日百刻言之夏至之日昼得六十犹未极于七分也若以晨分之二刻半与昏分之二刻半加之庶几乎十分之七矣天地之数犹不可过也况于人乎
　　愚按此节就夏至之日通之人事以戒强为而不知止者黄氏入之第十篇今移于此
　　极南大暑极北大寒故南融而北结万物之死地也夏则日随斗而北冬则日随斗而南故天地交而寒暑和寒暑和而物乃生也
　　黄氏畿曰南融者气化为水水润则咸非生物之水也北结者气凝为山山燥则焦非生物之山也故曰物之死地生物虽拘于地而实系乎气故地与气得中则和中和者生物之本
　　补注夏天运在南而日随斗在北冬天运在北而日随斗在南故天地之气常交而寒暑和万物生也鲍氏发微曰水属隂山属阳形则随乎气之柔刚气则从乎天之寒暑
　　天行所以为昼夜日行所以为寒暑夏浅冬深天地之交也左旋右行天日之交也
　　补注天左旋而一日一周所以为昼夜日右行而一嵗一周所以为寒暑然天夏行地下浅冬行地下深所以天地之交犹乾坤交而为泰也天左旋而东日右行而西所以天日之交犹水火交而为旣济也鲍氏发微曰日随天而转夏出寅入戌冬出辰入申春秋出卯入酉出为昼入为夜虽系乎日之出入其行也则系乎天日在地下则寒日在天上则暑冬行北陆为寒夏行南陆为暑春行西陆秋行冬陆为寒暑之中故日行所以为寒暑天道向南则日行地下自深之浅向北则日行地下自浅之深天地之交也冬至日起星纪右行而日移一度天左旋日一周而过一度天日之交也
　　愚按首篇日在于水则生节上两节可互叅　玉堂漫笔云东方青龙七宿谓之东陆西方白虎七宿谓之西陆朱雀武谓之南陆北陆也
　　日朝在东夕在西随天之行也夏在北冬在南随天之交也天一周而超一星应日之行也春酉正夏午正秋卯正冬子正应日之交也
　　补注古本酉作卯卯作酉
　　补注日朝东夕西非日之行所以随天之行也夏随斗而北冬随斗而南是随天之交于地也一星即一度天过一度应日行一度春以卯为正而日行在西夏以午为正而日行在北秋以酉为正而日行在东冬以子为正而日行在南是应日之交于地也黄氏畿曰随天之行故有东西之出入随天之交故有南北之升降应日之行故一日而有一星之超应日之交故四仲而有四正之合
　　日以迟为进月以疾为退日月一防而加半日减半日是以为闰余也日一大运而进六日月一大运而退六日是以为闰差也
　　黄氏畿曰日迟而反为进者积三百六十五日有竒追及于天而与天防月疾而反为退者积二十七日即及于天然又二日半乃及日而与日会其防也常在日之后此疾者所以为退而迟者反进也一防而日加半日月减半日此闰余之所由积也自一防言之运之小者自十二防言之则为运之大小而有半日之加减则大而有六日之进退矣此闰差之所由成也故三年一闰自此推之
　　一嵗之闰六隂六阳三年三十六日故三年一闰五年六十日故五嵗再闰
　　黄氏畿曰六隂朔虚六阳气盈十二而参之为三十六两之为二十四以二十四合三十六为六十再闰之法成矣
　　愚按宋子锐臣曰闰卦乾坤坎离之策共二十四他卦一防当一爻此则二策当一爻也一爻直一日一年应余十二日至十九年为一章则气朔分齐恰得七闰
　　日行阳度则赢行隂度则缩宾主之道也月逺日则明生而迟近日则魄生而疾君臣之义也阳消则生隂故日下而月西出也隂盛则敌阳故月望而月东出也天为父日为子故天左旋日右行日为夫月为妇故日东出月西生也
　　补注张氏衍义曰日自冬至以后行阳度而渐长夏至以后行隂度而渐短虽以阳临隂为客之礼亦不敢自肆也诸歴家说月一日至四日行最疾日夜行十四度余五日至八日行次疾日夜行十三度余初九至十九行独迟日夜行不及十三度二十至二十三日行小疾日夜行十四度二十四至晦行又大疾日夜行十四度余以一月均之则日得十三度十九分度之七也逺日则明生而行迟近日则魄生而行疾有君臣之义焉
　　黄氏畿曰冬至后渐西至北陆谓之阳度夏至后渐东至南陆谓之隂度日阳也行阳度犹君行本国之境谁敢抗之故赢行隂度犹行邻国之境则必谦让矣故缩月明生而迟去日渐逺犹诸侯就封迟迟其行魄生而疾去日渐近犹诸侯觐王疾趋而进君臣大义征诸日月也月西出以日没后犹夫倡妇随东出以望而圆犹夫妇抗礼日之于天毎日退一度示必有尊也故无抗礼之时月之于日东出西生有夫妇敌体之象焉
　　东赤南白西黄北黒此正色也騐之于晓午暮夜之间可见之矣
　　黄氏畿曰此言五行之序始于水之黒发于火之赤变于木之青金之白终于土之黄而复交于水之黒也
　　日月相食数之交也日望月则月食月掩日则日食犹水火之相尅也是以君子用智小人用力
　　补注张氏衍义曰日月相对谓之望日月相防谓之晦日常食于朔月常食于望正如水火之相尅水之尅火掩而尅之小人用力也火之尅水火隔物焉君子用智也日月一年十二防十二望而有食有不食者交则食不交则不食也所以有交有不交者日行黄道月行九道也
　　黄氏畿曰月之体适与日相掩则日为所食犹水以形灭火其或日之光适与月相望则月为之食犹火以气灭水
　　天之象数则可得而推如其神明则不可得而测也黄氏畿曰象如盖天浑天数如太初大衍之类象察其体数测其气而己
　　天可以理尽不可以形尽浑天之术以形尽天可乎补注按浑天之说天之形状如鸟卵地居其中天包地外犹卵之裹黄圆如弹丸故曰浑天言其形体浑浑然也先儒皆用此说愚意天之形体如一热物然天起于寅之中终于戌之中如热气之在上者也地起于戌之中终于寅之中如热物之在下者也以十分言之天居六分地居三分地即天气之渣滓凝结于下者也故天之气又行于地之中如热气行于热物之中天轻清在上其上无极地重浊在下其下亦无极日月星辰出寅入戌歴亥子丑在地重浊中行非谓地之下亦有轻清之天也
　　洛下闳改颛顼歴为太初歴子云准太初而作太凡八十一卦九分共二卦凡一五隔一四细分之则四分半当一卦气起于中心故首中卦
　　补注颛顼歴者颛帝本连山首艮之易而作也秦用之而建亥正至汉武帝改为太初歴唐都洛下闳等所作也以建寅为正太歴者汉杨雄所作也与太初歴相应太初以八十一为日法者九九也太以七十二为日法者八九也太初以三十二为秒法者八四也太以三十六为秒法者九四也以比初分于九而减一秒于九而加一同得二千五百九十二秒始虽异而终则同司马说曰易与太道同而法异易画有二曰阳曰隂画有三曰一曰二曰三易有六位有四重易以八卦相重为六十四以一二三错于方州郡家为八十一首易毎卦六爻合为三百八十四爻毎首九赞合为七百二十九赞皆当朞以月易有元亨利贞有罔直象肯防易大衍之数五十其用四十有九天地之策各十八合为三十有六策地则虚三用三十三策易揲之以四揲之以三易有七九八六谓之四象有一二三谓之三摹易有彖有首易有爻有赞易有象有测易有文言有文易有系辞有瞝莹倪图告易有说卦有数易有序卦有冲易有杂卦有错殊途同归皆本于太极两仪三才四时五行而归于道德仁义礼也九分九日也经曰倪拟之九日平分范氏注钩首一首四日分则有余二首九日则平故曰九日平分也
　　黄氏畿曰合二卦为九分毎卦各以半分为前断后续之际故气起于中心而首中卦应中孚
　　太九日当两卦余一卦当四日半
　　补注司马说曰易卦气起中孚除震离兑坎四正卦二十四爻主二十四气外其余六十卦毎卦当六日七分凡得三百六十五日四分日之一七百二十九赞毎二赞合为一日一赞为昼一赞为夜凡得三百六十四日半盖以踦赢二赞成三百六十五日四分日之一凡首皆以易卦气为次序而变其名称中者中孚也周者复也养者颐也闲者屯也少者谦也戾者暌也余皆仿此故首曰八十一首嵗事成真测曰巡乘六甲与斗相逢歴以纪嵗而百谷时雍皆谓是也
　　黄氏畿曰九日两卦则三百六十日正当八十卦又余一卦以当四日半复以踦赢二赞足之则当五日四分日之一
　　杨雄作可谓见天地之心者也
