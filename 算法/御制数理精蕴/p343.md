<!-- { "loadSidebar": true } -->
　　次五鸣鹤升自深泽阶天不防【防音怍　鹤能髙飞之禽也诗曰鹤鸣于九臯声闻于天是也五当阳而得中是能升者也故曰鸣鹤升自深泽阶天而上有其德有其位又何怍乎】测曰鸣鹤不防有诸中也【有其德也】
　　次六升于堂颠衣到裳廷人不庆【堂髙显具瞻之地六居中之上是升于堂也然已过中故颠倒其衣裳威仪不正而在廷之人不以为善也】测曰升堂颠到失大众也
　　次七升于颠台或柱之材【七为败陨而居上是升于颠败之台也宜其得危以其逢阳而吉故或人助其柱之材而防其危也】测曰升台柱辅弗坚也【终不若不柱弗颠之之为善也】
　　次八升于髙危或斧之梯【八在祸中上而将极髙而无辅也故升髙危而或斧其梯言下无民也】测曰升危斧梯失士民也
　　上九栖于菑初亡后得基【菑槁木也故上之极如栖于菑木既极必通故初虽亡而后得基也】测曰栖菑得基后得人也
　　□【一方一州三部二家】干【天隂家八木上中亦象升卦】阳气扶物而鑚乎坚铪然有穿【铪公合切　扶物言阳气助物之进也铪陷声也盖天包地外气行地中虽翘肖喘耎之虫甲拆勾萌之类虽甚柔弱纵有至坚之地亦必鑚穿而出盖阳气为之助也以此见气刚而形弱气实而形虚也干之初一日入危宿三度大寒气】
　　初一丸鑚鑚于隟厉【丸圆物鑚宜用尖乃以丸而鑚于内隙有厉而已何可穿也】测曰丸鑚于内转丸非也【转其丸以求穿胡可望其入也】
　　次二以微干正维用轨命【轨命法言也以微小之臣而进正论惟当用法度之言庶有从也二逢阳得中故能如此】测曰以微干正大谏微也
　　次三键挈挈匪贞【结键闭也挈挈自容貌三而失中故其缄黙自容但知专位固宠而已何正之有】测曰键挈挈干禄回也【囘邪也】
　　次四干言入骨时贞【骨谕深也四以阳明故能进言之深如此得时之贞也】测曰干骨之时直其道也
　　次五蚩蚩干于丘饴或锡之坏【蚩蚩无知貌丘冡也饴粥也坏土块也五虽得中然在夜隂不明于德故蚩蚩然不知愧耻而干求墦间之食故人不之与而或锡之以土块也可耻甚矣孟子论乞墦晋文公出亡乞食于野人野人与之块杨子取义于此】测曰蚩蚩之干锡不好也
　　次六干干于天贞驯【驯顺也六为盛大故言干木上干于天正而日顺也】测曰干干之贞顺可保也
　　次七何防解解遘【防有枝兵也解解防多貌遘遇也七在衰乱之初故言其何兵防解解然之多而相遇也】测曰何防解解不容道也【不容道言多也】
　　次八赤舌烧城吐水于瓶【赤舌多言也赤火色上言赤舌故下顺其义言烧城即倾城也八在祸中故有佞人多言是以倾城幸当昼阳之吉赖有吐水于瓶少杀其焚城之势也】测曰赤舌吐水君子以解祟也
　　上九干于浮云上坠于天【九居干极是干而上于浮云则已极矣岂复更可上哉则有上坠于天而已此言人之求进不已必有所失盖进极必退盛极必衰消息盈虚自然之理】测曰干于浮云乃从天坠也
　　□【一方一州三部三家】【天阳家九金上上象临卦】阳气强内而弱外物咸扶而进乎大【音疎　进而尚未至于盛内虽强而外尚弱故物尚未茂宻犹扶然而将进于大也之初一日入危宿七度】
　　初一自我匍匐好是宜德【匍匐孩提手足并行也在九体一为手足故曰匍匐宜美也言自防少之时即好此懿美之德盖生知安行之资也】测曰匍匐宜德若无行也【无行无所矫怫出自然也】
　　次二荧狧狧不利有攸徃【狧他合切　荧小明也狧狧贪欲之意也二逢夜隂隂主利故其所明惟在贪欲也贪欲则害人放利则多怨又岂利有所徃哉】测曰荧狧狧多欲徃也
　　次三卉炎于宜于丘陵【三属木炎盛而上进貌三居下之上是卉木盛而上进葱郁防覆宜于丘陵也】测曰卉炎丘陵短临长也【卉木短丘陵长】
　　次四于酒食肥无誉【四在福初昏暗不明但知临于酒食充肥而已复何有所誉哉言其尸位素餐无足称也矣】测曰于酒食仕无方也【方法也】
　　次五有足托坚谷【足行道之体也坚谷喻美禄五以君而当阳是其临长四方复有行道之资宜其得托美禄也】测曰有足位正当也
　　次六独逝逝利小不利大【逝逝独徃之意六在盛大之极恃其盛大遇事独有所徃不资于人小事尚或可以独行至于大事茍或无助则不利矣】测曰独逝逝不可大也
　　次七白日临辰可以卒其所闻【辰时也七为消为衰物将老之际日欲落之时也白日临于此时宜汲汲求闻于道过此则非所及矣】测曰白日临辰老得势也
　　次八蚤虱之厉【蚤虱细小隂恶之物但知咂人膏血以自养此状小人之残民也八以隂暗是小人临政专务残民养已宜其危也】测曰蚤虱之不足赖也【言其见败不及】
　　上九全絭其首尾临于渊【絭区倦切　絭缱绻也范望曰相眷之意临而至于极是全临也全临而存缱绻之意其始终兢兢然若临于渊惟恐其有失坠也】测曰全之絭恐遇困也
　　□【一方二州一部一家】羡【天隂家一水下下亦象临卦】阳气賛幽推包羡爽未得正行【幽物尚微而未盛未盛则阳气賛助之包隂尚褁而未开未开则阳气推荡之此则春初乍暖乍寒之也故阳气为隂所遏邪羡差爽未得正行也羡之初一日入危宿十二度】
　　初一羡于初其次迂涂【次次第在后也一为思之始当羡邪之初既邪于初则其后必致迂曲其行不复得其正也此人之作事所以贵于正始乎】测曰羡于初后难正也
　　次二羡于微克复可以为仪【二居下之中在阳而明能审其思者也虽或微有差失则便能复之不至于贰过故可以为法也此言与易不逺复之义同】测曰羡微克复不逺定也【定平复也】
　　次三羡迂涂不能直如【三逢夜隂已过于中故邪行于纡曲之涂不能直如也】测曰羡迂涂不能直行也
　　次四羡权正吉人不幸【四为大臣上逼君位当羡邪之世五既不君为羡邪之主大臣不得已乃行权而放废之如汤武伊霍是也事虽反常未离乎正盖权而得其正也然此事岂圣贤之本心哉盖遇其时不能不然此圣贤之不幸也】测曰羡权正善反常也
　　次五孔道夷如蹊路微如大舆之忧【孔道大道也夷平也蹊路小路也大舆大君所乗五为邪羡之主舍大道而趋旁蹊能不为大舆之忧乎】测曰孔道之夷奚不遵也【责之也】
　　次六大虚既邪或直之或翼之得矢夫【六居盛极而不中宜有虚伪邪枉之失幸值昼阳之明故或有以之或有以辅之由其得直臣之多也矢夫直臣也】测曰虚邪矢夫得贤臣也
　　次七曲其故迂其涂厉之驯【故已然之成法七为失志不能直从其已然之成法而迂曲其所行顾乃危之顺也】测曰曲其故为作意也【作意谓尚新竒以弃故实】
　　次八羡其足济于沟渎面贞【足所行也面所向也沟渎险难之地也当羡邪之世不暇正行期以济于险难全身免祸而已毋害其趋向之正也愚按行正则向正行邪则向邪未有行邪而所向则正之理杨子仕于莽朝自谓屈身伸道逊于不虞以保天命为当此賛之义也非矣】测曰羡其足避防事也
　　上九车轴折其衡抈四马就括髙人吐血【抈音月　抈折也括结也吐血有所伤也上为羡邪之极失道之甚者也故致轴折衡抈马括人伤也】测曰轴折吐血终不可悔也
　　□【一方二州一部二家】差【天阳家二火下中象小过卦】阳气蠢辟于东帝由羣雍物差其容【蠢动辟雍和也帝出乎震东方也立春节也差不齐也差之初一日入危宿十六度】
　　初一微失自攻端【当差之初微有所失而即知自治则正矣】测曰微失自攻人未知也【人未知而已独知之即知自治此圣学慎独之功也与羡次二賛义同】
　　次二其所好将以致其所恶【好恶皆去声　渐也好佚乐也恶丧亡也家性为差二复隂暗不明是渐习其佚乐之好将致其丧亡之恶此玉杯所以为舆马之渐而纣以焚飞燕所以为淫泆之木而成以毙自古及今以佚乐致丧亡者多矣习之易荒觉已难悔可不监哉】测曰其所好渐以差也
　　次三其亡其亡将至于晖光【其亡其亡在治安而常虞丧亡之及也三逢昼阳之吉而能思故能安不忘危治不乱终能保其治安而将至于晖光之盛也】测曰其亡其亡震自卫也【震惧自守也此賛与易否卦九五爻义同】
　　次四过小善不克【夫小善者全体之分大徳者万殊之本是积小善始能成大德今过差于小善岂能成其大德乎四在差世逢隂是小人以小善为无益而不为也书曰不矜细行终累大德过小善不克之谓也】测曰过小善不能至大也
　　次五过门折入得此中行【门喻道义犹孟子义路礼门之譬五居中而当阳然在差世虽或过于道义旋悟其非乃能折旋而复入以其迁善徙义得此中行之道也】测曰过门折入近复还也
　　次六大跌过其门不入其室【跌仆也六已过中又在夜隂是过而不知反者也故曰大跌过其门门且不入岂能造其室乎】测曰大跌不入诚可患也
　　次七累卵业业惧贞安【累卵业业言其势之危也七在祸初以其得阳故能戒惧而得贞安也】测曰累卵业业自危作安也【生于忧患死于安乐】
　　次八足累累其步蹉躟辅铭灭麋【蹉土何切躟音壤麋眉通　蹉躟足见累絷拘蹇貌辅铭即荷校也八在祸中而居隂极是过而不知还以致祸之极也足絷而至拘蹇荷校而至灭麋其防极矣恶积罪大虽欲改可得乎】测曰足累累履祸不还也
　　上九过其枯城或蘖青青【过极而能悔将有善端之萌犹过枯木之城而萌蘖复青青矣孟子牛山木之喻与此意同】测曰过其枯城改过更生也
　　□【一方二州一部三家】童【天隂家三木下上象蒙卦】阳气始窥物僮然咸未有知【始窥初可见也僮然无知貌童之初一日入营室四度】
　　初一颛不寤防我昬【颛蒙昬屯貌防我即易言求我也一在蒙初是颛蒙而未开寤宜当求我以发其蒙也】测曰童不寤恐终晦也【晦不明也】
　　次二错于灵蓍焯于资出泥入脂【错综其灵蓍以筮鑚焯其资以卜所以决疑解惑也泥滓浊之地脂膏润之物二在思之中昼之阳是童蒙能求决其疑解其惑既能如此是出于滓浊之中而就膏润之益也】测曰错蓍焯比光道也【比亲也光道明德之人也】
　　次三东辰以明不能以行【三属木为震东辰也三逢暗幽之地不能从明犹东方既明尚不能行也此童蒙有明师而不学庸君有良臣而不任之象也】测曰东辰以明奚不逝也
　　次四或后前夫先锡之光【夫谓人也四以阳明敏智之资如蒙童或后于人而学乃能前人而达是先畀之以光大之道也】测曰或后先夫先光道也
　　次五蒙柴求兕其德不美【五以蒙童之君在福禄之中是以恣为佚乐而有荒亡之行也言其日但蒙冐柴木之中以求虎兕是从兽无厌其得岂足美乎】测曰蒙柴求兕得不庆也
　　次六大开帷幕以引方客【六居福隆之地而值阳明其力足以养士其资足以进道故能大开帷幕以招延四方贤俊如曹参之开东开者是也其能资众才以进已之德也必矣】测曰大开帷幕览众明也
