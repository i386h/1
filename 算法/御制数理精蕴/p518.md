<!-- { "loadSidebar": true } -->
　　四正者乾坤坎离也观其象无反复之变所以为正也先天以乾坤坎离颐中孚大小过为八正卦者为其爻不变主天而言也后天以干坎艮震巽离坤兑为八正卦者为其数不变主地而言也卦犹人然有德有位以数为位以爻为德乾坤坎离德与位皆不变者常也其变则在乎交卦否泰既未济是也若乃震巽艮兑德变而位不变其交之用则在乎咸恒损益矣颐中孚大小过位变而德不变其交之用则在渐归妹随蛊矣乾坤坎离体一而德与位兼得二用所谓天一而二也震巽艮兑体二而德与位各得一用所谓地二而一也
　　阳在隂中阳逆行隂在阳中隂逆行阳在阳中隂在隂中则皆顺行此真至之理按图可见之矣
　　先天图左为阳右为隂凡阳在隂中隂在阳中者五变之数皆逆行而生凡阳在阳中隂在隂中者五变之数皆顺行而生右行为逆知来者逆也皆未生之卦也左行为顺数往者顺也皆已生之卦也逆迎也逆行则为相感顺从也顺行则为守常此君臣夫妇之义相求之初与定分之后实隂阳真至之理也
　　草类之细入于坤
　　草类之细不能自名于物如人身之氄毛止系于皮肤故凡物不可名者皆入乎坤所谓无极之数也黄帝正名百物盖未尽也其他有可供药饵者后世智识之士时或取之以登于名籍
　　五行之木万物之类也五行之金出乎石也故水火土石不及金木金木生其间也
　　数生乎五故天有五星地有五行人有五藏邵雍之数止言四者先天也盖气以一而变四至于形用然后五者皆见中亦自名于一先天所论者气数之本原故合日月星辰而为天合水火土石而为地合耳目鼻口而为首合骨肉血髓而为身皆四也若夫后天贵用于体之中取致用多者为言故天言五星地言五行然天之五行是星中一端而已自体言之五行在天并于星之一名则金木并于土石之间亦何疑哉是故先天之数大后天之数小者体兼用与不用也东南水也西北石也中央土也其气则火此水火土石所以共为地也五行取其日用故去石而言金木金能从革木能曲直而石则无变故也若六府又言谷则草类之养人者亦得自名于一用矣

<子部,术数类,数学之属,皇极经世观物外篇衍义>
　　钦定四库全书
　　皇极经世观物外篇衍义卷六
　　宋　张行成　撰
　　观物外篇【中之下】
　　得天气者动得地气者静
　　动物得天气植物得地气在人则血脉为天形骸为地性有好动好静者亦然此则动之中又自有动静也动物有时而静植物不能自动阳能兼隂隂不能兼阳竒数能变而入偶偶数不能变而入竒也以理推之植物以春夏为动秋冬为静
　　阳之类圎成形则方隂之类方成形则圎
　　类者生之序也体者象之交也体必交而后成故阳之类圎天类也成形则方交于地而成也隂之类方地类也成形则圎交于天而成也故胎卵圎而形体方根荄方而枝叶圎人多似舅盖母类也
　　木之枝榦土石之所成也所以不易叶花水火之所成故变而易也
　　木之枝榦者人之骨肉也土石所成体生体也体则一定花叶者人之精神也水火所成用生用也用则屡变水火者隂阳之证兆在物为滋润其发于外则为华叶在人则为气血其发于外则为容彩
　　东赤南白西黄北黑此正色也验之于晓午暮夜之时可见之矣
　　东方木木色青故胆青南方火火色赤故心赤西方金金色白故肺白北方水水色黑故肾黑中央土土色黄故胃黄此五行之气色色之分辨也东赤南白西黄北黑者一阳之气色色之逓变也故婴儿始生而赤稍变而白人病则黄老死而黑物生地下而赤稍长而白萎菸则黄枯槁而黑也物皆资一阳以生此四变者无物不然若乃禀乎五气之不同则各有本体之色不可变也逓变者天之四象不变者地之五行也
　　冬至之子中隂之极春分之卯中阳之中夏至之午中阳之极秋分之酉中隂之中凡三百六十中分之则一百八十此二至二分相去之数也
　　天度相去各一百八十二有半在天为度在人为日故二至二分之日相去常一百八十有余此云一百八十者天变本三百六十也气之多者为阳之盈年之少者为隂之缩此天之变化所以不测而闰之所以生也
　　阳中有隂隂中有阳天之道也阳中之阳日也暑之道也阳中之隂月也以其阳之类故能见于昼隂中之阳星也所以见于夜隂中之隂辰也天壤也
　　日者天之精魂月者天之精魄星者天之余精辰者无物之气天之体故曰天壤也
　　辰之于天犹天地之体也地有五行天有五纬地止有水火天复有日月者月为真水日为真火隂阳真精是生五行所以天地之数各五阳数独盈于七也是故五藏之外又有心包络命门而七者真心离火命门坎水五藏生焉精神之主性命之根也
　　天之七曜水火各二金木土各一文王八卦震防为木干兊为金坤艮为土坎为水离为火金木土各二水火各一何也防者生火之木居地四君火之位干者生水之金居天六命门之位真火不见托言乎防木真水不见托言乎干金君火居离之前命门在坎之右可以见隂阳生出之本矣艮居东北出土之时坤居西南入土之时举天地之一体也辰戌丑未为土之寄王四季亦若是矣七曜之与乾坤其数为九通大物则十干上坤下大物居中真数三也其七者用也
　　干者榦之义阳也支者枝之义隂也干十而支十二是阳数中有隂隂数中有阳也
　　凡物皆反生既生而复正故动物生于首首居上而命在首植物生于根根居下而命在根十干天气阳也故有榦之义十二支地气隂也故有枝之义甲子谓之支干而干居上支居下者天地定位动物之类也十干者一十二五也十二支者二六四三也以五配六天地相函日月相交隂阳相恋乃能运行不穷若隂阳离则变化息矣天虽得一用必有二故孔子一以贯之而曽子曰夫子之道忠恕而已
　　鱼者水之族也虫者风之族也
　　在水者以水为生在陆者以风而化水者精也风者气也行乎二者之间者神也大地者体也鱼之制在水故蹈水若虚禽之制在气故乗空如实自人观之非神矣乎
　　目口【谓舌也】凸而耳鼻窍窍者受声嗅气物或不能闭之凸者视色别味物则能闭之也四者虽象于一而各备其四矣
　　目口凸而耳鼻窍凸者外境用实也色味亦实者也故物能闭之窍者内境用虚也声气亦虚者也故物不能闭之虚近乎神故用之虚者无不入体之虚者无不受目口本窍诘其用则凸耳鼻本凸诘其用则窍禀乎隂阳者同故凸者必窍窍者必凸分乎隂阳者异故或窍而凸或凸而窍此之谓变化曰各备其四者口鼻耳目皆有竒偶窍凸用必相闗地之体析一为四极于十六故一象必兼四象也
　　水者火之地火者水之气黑者白之地寒者暑之地虚以实为基阳以隂为地凡物之生必先有隂而后阳托焉故隂为道体水气生阳则为火寒气生阳则为暑黑气生阳则为白犹魄气生阳则为魂也或曰黑安能变白乎曰夜之变昼铅之变粉非黑而白乎黑者也之变白者天一之水也一黑而不复白者利而不贞不能返者也不曰白乎湼而不缁湼而缁者非真白也一黑而不复白者也
　　草伏之兽毛如草之茎林栖之鸟羽如林之叶类使之然也
　　气禀同者自然相类故虱处头而黑处身而白所以兽毛如草之茎鸟羽如林之叶也神不歆非类岂非气不合耶
　　石之花盐消之类也
　　物皆有八卦气象花者离之气文明之象也木生火本体也故草木之花最多石之花盐消之类石中有火也石金类也火尅金金之中亦有火之气象故煆金而花飞也世人言井花水水亦有花者取其气之新嫩则兊之悦泽也
　　水之物无异乎陆之物各有寒热之性大较则陆为阳中之隂而水为隂中之阳
　　水隂也物性宜寒亦有热者隂中之阳也陆阳也物性宜热亦有寒者阳中之阴也大抵阴阳不相离其所为主不同故天阳也而有阴阳地柔也而有柔刚在天成象在地成形地有水与陆者天一而地二也水土合而成地故水土同包一五同用中北同方也
　　日月星辰共为天水火土石共为地耳目鼻口共为首髓血骨肉共为身此乃五之数也
　　数之生成各五皆以一而变四除四无一除春夏秋冬则无年除东南西北则无中也日月星辰之与天水火土石之与地耳目鼻口之与首血肉骨髓之与身析之则四合之则一即一与四是名为五太极之数即一即五者一能包五也观人物之在胎卵与其既生天地之在混沦与其既判则一五之理可知矣虽然数既有五各致其用则一岂容虚设是故言四时必有闰余【时无体故独于闰见五数】言四旁必有中央也大抵一为四之大体及中虚致用之处虚者无之极也大体有之极也故在地又为六
　　火生于无水生于有
　　火生于无神也当为一水生于有精也当为二以神生精先天之学也以精集神后天之学也精一而神二者谓火托于木而木生于水神乗于气而气生于精也
　　辰至日为生日至辰为用盖顺为生而逆为用也辰者天之体也辰至日者言天之左行也日至辰者言日之右行也左行为顺右行为逆顺者布气故为生逆者变气故为用布气而生者物也变气而用者时也故时可逆推物必顺成子云曰廵乗六甲与斗相逢言天日之相应也
　　易有三百八十四爻真天文也
　　物相杂故曰文先天图六十四卦三百八十四爻一竒一偶经纬相错自然成文粲然可观真天文也观圗之消长可以察时变矣
　　鹰雕之类食生而鸡鳬之类不专食生虎豹之类食生而猫犬之类食生又食谷以类推之从可知矣
　　神歆气而鬼享血禀肃杀之气者食生禀中和之气者食滋味故畜之近人者亦食滋味无非类亦是习类系地习系人
　　马牛皆阴类细分之则马为阳而牛为阴
　　天为阳则地为阴陆为阳则水为阴人为阳则物为阴飞为阳则走为阴马为阳则牛为阴角为阳则尾为阴自一分而为万阴阳无相离者有一必有二也
　　飞之类喜风而敏于飞上走之类喜土而利于走下阴阳之气使然也
　　禽虫之卵果谷之类也谷之类多子虫之类亦然禽卵类果虫卵类谷动植不同气数相似大者数少小者数多愈大则愈寡愈细则愈繁理之自然数生于理也
　　蚕之类今嵗蛾而子来嵗则子而蚕芜菁之类今嵗根而苖来嵗则苖而子此皆一嵗之物也
　　蚕者虫之类而可以为衣芜菁者草木之类而可以为食物之为人日用者必备足阴阳之气其生成也亦不偶然蚕既茧矣不煮则复蛾阳气未尽故能变化此可明后世圣人易之以棺椁之理也
　　天地之气运北而南则治南而北则乱乱久则复北而南矣天道人事皆然推之厯代可见消长之理也天道之运自子至卯为隂中之阳自卯至午为阳中之阳自午至酉为阳中之阴自酉至子为阴中之阴阴中之阳君子之道巳长而小人犹盛乱而将治也阳中之阴小人之道巳长而君子犹盛治而将乱也阳中之阳极治之运也阴中之阴极乱之运也元防运世之数一运当三百六十年故可以消长之理推厯代之治乱先天圗自泰厯蛊而至否自否厯随而至泰即南北之运数也
　　在水者不瞑在风者瞑走之类上睫接下飞之类下睫接上类使之然也
