<!-- { "loadSidebar": true } -->
　　素问注云中原地形西北髙东南下河圗括地象云西北为天门东南为地户天门无上地户无下天从上临下八万里又曰南戴日下万五千里以地中求之南北东西相去各三万里先儒言中原山水皆源西北故叙山水者皆自西北而东南地有山水犹人有血脉有近不相连逺而相属者故曰江海何常断地脉蔡氏曰大河北境诸山根本脊脉皆自代北寰武岚宪诸山乗髙而来其脊以西之水则西流以入龙门西河之上流其脊以东之水则东流为桑干幽冀以入于海其西一支为壸口大岳次一支包汾晋之阳又次一支为太行又次一支为恒山此北条也其南条者江汉南境之山川也岷山之脉其北一支为衡山而尽于洞庭之西其南一支度桂岭北经袁筠之地至徳安曰敷浅原【或曰今江州庐阜】二支之间湘水间断衡山在湘水东南敷浅原在湘水东北其山川源流可攷也郑氏以岍岐为正阴列河济所经西倾为北阴列伊洛淮渭所经嶓冢为次阳列汉水所经岷水为正阳列江水所经西域传云河有两源一出葱岭一出于阗二水合东注蒲昌海一名盐泽去玉门阳关三百余里其水停居冬夏不增减潜行地中南出积石程氏曰九河未沦没为海时从今海岸东北更五百里平地河播为九入海处有碣石在西北岸今兖冀之地既无此石而平州正南有山名碣石者南在海中去岸五百余里此正古河没海之处汉王横言昔天尝连雨东北风海水溢西南出浸数百里故九河碣石包沦于海后世儒者知求九河于平地而不知求碣石有无以为证故前后异説竟无归宿云
　　唐法象志天下山河之象存乎两戒北戒自三危积石负终南地络之隂至濊貊朝鲜谓之北纪天所以限戎狄南戒自岷山嶓冢负地络之阳至东瓯闽中谓之南纪天所以限蛮夷河源曰北河由北纪首逹华隂与地络防又分而东流与泾渭济渎相表里江源曰南河自南纪首逹华阳与地络防至荆山又分而东流与汉水淮渎相表里两河之象与云汉之终始而分野可知矣【一行】
　　南北两戒者天所以限中华之地也南北两河者所以与两戒之山相为经纬也其中用文用武货殖所阜之国皆所以育人民成造化开中国君臣父子仁义礼乐之区也宇内至大莫如天至厚莫如地至多莫如水水精上浮为云汉下流为江河月影山河之象水涵星斗之文无非一气之造也【东山曰月与水皆隂之精故曰一气月在上则影地下山河之象水在下则涵天上星斗之文】认山河脉络于两戒识斗汉升沉于四维下参以古汉郡国区域分野如指诸掌此山河之大势然也以象求之北戒则析木之所值南戒则星纪之所临至若鹑首为秦陇之区则两戒山河之首实在焉人君翕受中州清淑之气握五帝天纲地纪之符必一统常经而后可
　　云汉自坤抵艮为地纪北斗自干擕巽为天纲其分野与五帝区相值【同上】
　　坤地也云汉地之气干天也北斗天之枢五帝者少昊氏金徳颛顼氏水徳伏羲太昊氏木徳神农列山氏火徳轩辕黄帝有熊氏土徳五帝各居五方其説曰究咸池政在干维内者降娄也为少昊墟叶北宫政在干维外者陬訾也为颛帝墟成摄提政在巽维内者夀星也为太昊墟布太防政在巽维外者鹑尾也为列山氏墟得四海中承太阶政者轩辕也为有熊氏墟斗杓治外鹑尾也为南方负海之国斗魁治内陬訾也为中州四战之国其余列宿在云汉隂者八为负海之国在云汉阳者四为四战之国
　　天下山分为四条上应二十八宿
　　曰岍岐荆山壶口雷首太岳底柱东方宿也其次曰降娄枵以负东海神主岱山曰嵗星
　　曰析城王屋太行恒山碣石西倾朱圉北方宿也其次曰大梁析木以负北海神主恒山曰辰星
　　曰鸟防太华熊耳外方桐柏嶓冢陪尾西方宿也其次曰鹑首实沈以负西海神主华山曰太白
　　曰荆山内方大别岷山衡山九江敷浅原南方宿也其次曰星纪鹑尾以负南海神主衡山曰荧惑
　　中州
　　居天下中其次曰鹑火大火夀星豕韦神主嵩山曰镇星
　　负险用武之国
　　于天象则农分陜为两河之防自陜而西为秦凉北纪山河之曲为晋代南纪山河之曲为巴蜀
　　四战用文之国
　　陜东三川中岳为成周西距外方大伾北济南淮东逹距野为宋郑陈蔡河内及济水之阳为鄁卫汉东濵淮隂为申随
　　负海货殖所阜之国
　　北纪东至北河北为邢赵南纪东至南河南为荆楚自北河下流南距岱山为三齐夹右碣石为北燕自南河下流北距岱山为邹鲁南渉江淮为吴越此负海之国也其他如九隘之险九河之曲瀁水三危汶江九折皆上为列宿河洛篇曰天极中星昆仑之墟天门明堂太山之精张平子曰在天成象在地成形天有九位地有九域天有三辰地有三形皆可指而言也若极而论之则八极之维径二亿二万二千三百里南北短减千里东西则广增千里自地至天半于八极则地之深亦如之通而度之其数用重钩股悬天之景薄地之仪皆移千里而差一寸得之过此以徃者未之或知也未之或知者宇宙之谓也宇之表无极宙之端无穷不可究诘愚尝上下区域攷诸徃牒姑就三皇五帝所临之地言之则大章竖亥所步孔子称其地曰北至幽陵南至交趾西蹈流沙东极蟠木天地翕合而秀气钟荥河效灵而图书出于是人之精者作圣周孔出而为中国衣冠礼乐之主以承羲皇群圣之托邹鲁多儒雅燕赵多豪杰山之东西多将相皆所以相与经纬乎中国也禹承尧舜之盛平治九州玉帛万国定可垦之地九百一十万八千二十四顷出水者八千里受水者八千里名山五千三百五十经六万四千五十里出铜之山四百六十七出铁之山三千六百九货殖所阜男耕女织不夺其时以供财用俭有余而奢不足公家有三十年之积私家有九年之储至成周盛时民口二千二百七十万四千九百二十三人多禹时十六万一千人自后歴秦汉隋唐盈虚丰耗不常以至于今天下一统超鸿蒙而混希夷际天极地莫不尊亲可以追踪三五
　　朱子曰河图言昆仑者地之中地下有八柱互相牵制名山大川孔穴相通
　　司马相如传注昆仑山去中国五万里广袤万里髙八万仭层城九重靣有九井以玉为栏旁有五门天帝之下都也水经云昆仑去中国五万里其山一万一千里胡用之问天竺去处土地多生异人朱子荅曰中国去于阗二万里于阗去昆仑无縁更有三万里文昌杂录记于阗使来贡献自言其国之西千三百余里即昆仑山今中国在昆仑东南天竺诸国在其正南黄河在昆仑东南流入中国如此则昆仑在西南上竺干书説阿耨山即昆仑也山顶有阿耨大池其水分流四靣去入中国者为黄河入东海其三靣各入南西北海如弱水黑水之类大抵地之形如馒头其撚尖则昆仑也中国地形正圆所生人物亦独圆正象其地形盖得天地中气其他世界形皆偏侧尖缺而环处其外不得天地之正所生人物亦多不正此是盖天之说横渠亦主此说古志有曰西北多山昆仑为祖根本脊脉跨越寰宇五岳三涂绵亘错峙又曰河出昆仑地最髙仰北方沙地无险可障溃决东西易成漂荡禹防九河杀其骇浪
　　又曰嵩山不是天之中乃是地之中黄道赤道皆在嵩山之北南极北极天之枢要只有此处不动如磨脐然此是天之中处
　　按邵子曰天地之本其起于中乎天之中何在曰在辰极地之中何在曰在嵩山惟天以辰极为中故可以起歴数而推节候惟地以嵩山为中故可以定方隅而均道里子午其天地之中乎冬至阳生子夜半时加子所以干始于坎而终于离此南极北极独为天之枢而不动也夏至阴生午天中日正午所以坤始于离而终于坎此黄道赤道亦在嵩山之北而不爽也惟天地之中处一定不易是以圣人者出处璿玑以观大运据防要以察方来皆自此而推之也或谓愚曰子之浑章可以尽天地之制乎曰非也言天文则有司天史言地理则有指掌图言云汉分野则有唐一行言水经曲折则有郦道元然皆按陈迹而言未底其极也太曰驯乎浑行无穷正象天其妙有不可得而言矣





　　天原发微卷一下
<子部,术数类,数学之属,天原发微>
　　钦定四库全书
　　天原发防卷二上　　　　宋　鲍云龙　撰
　　明　鲍宁　辨正
　　分二
　　唐孔氏曰隂防也隂气在内奥防阳也阳气在外发扬【此下原有一莭以气形日月分隂阳意不接今删】伏羲见隂阳之数书一竒以象阳画一偶以象隂阳一而施隂两而承本一气也生则为阳消则为隂二者一而已阳来则生阳去则死万物生死主乎阳则归之于一也盖天地是劈初隂阳之气结成立其大者以为之主便是个胚朴子然后为父为母生人生物千变万化皆不出此所以充塞宇宙何莫非隂阳之气都走那两个物事不得造化之初以气造形故隂阳生天地以形寓气故天地转隂阳汉董仲舒始推隂阳为儒者宗儒者不可不知隂阳也
　　周子曰水隂根阳火阳根隂
　　水隂也而生于一则本乎阳火阳也而生于二则本乎隂故张子曰隂阳之精互蔵其宅朱子曰周子之书不出隂阳二端也【此下原注有云始是生生之理终是已定之理始有处説生已定处説死太极未判前则隂含阳已判后则阳分隂等语窃详俱与水火互根之义无関又改邵子无极之前作太极未判差之益甚俱合删】
　　宁按水隂根阳火阳根隂二句出通书动静章其上文有神妙万物四字朱子云神在天地间所以妙万物者如水为隂则根阳火为阳则根隂也
　　张子曰气坱然太虚升降飞扬未甞止息虚实动静之机【阳动即生故虚隂静即成故实妙用曰机】隂阳刚柔之始浮而上者阳之清降而下者隂之浊其感【气通】遇【气合】聚结为风雨为霜雪山川之融结糟粕煨烬【言细微亦此成就】无非教也【教理也风雨以下煨烬而上无大小精粗皆隂阳至理】游气纷扰合而成质者生人物之万殊其隂阳两端循环不已者立天地之大义
　　朱子曰隂阳如扇游气如扇出风隂阳如磨游气如磨出麫隂阳如木根游气如开花结子非隂阳外别有游气虚空即气能升降飞扬以生万物但人不见尔气撒出来有精有粗故人物有偏有正　感遇聚结以上说二气以下説游气始之一字只是説个生物底母子精底都従粗底上靣发出粗底事上无非天之道理所以为至教二气在天地间只管运转不知不觉生出许多物各得一个性命各有一个形质皆此气合而成之虽是如此而所谓隂阳两端成片衮衮将出来者固自若也
　　又曰造物所成无一物相肖者以是知万物虽多其实无一物无隂阳者以是知天地变化二端而已
　　看他日月男女牝牡处方见得无一物无隂阳虽至防之物也有个背面若説流行处却只是一气故朱子曰独阳不生独隂不成造化周流须是并用【此下原注有云动对静屈对伸一对二道对噐又引蔡莭斋云生物之时隂静阳动静者常偏居动者常去来前一莭与此条文义不切后一莭义有得失今辨于左】
　　宁按隂阳变化有无穷之妙故造物所成无一物相肖者而凡生于天地间无一物无隂阳也张子之正意如是而已鲁斋引蔡氏谓隂静阳动静者常偏居动者常去来非惟不切此章之义而其理亦未有然者观之寒暑昼夜都是一动一静相间辊去岂可谓静者偏居而动者独去来乎周子云一动一静互为其根朱子云太极之有动静是天命之流行学者质诸此则得之矣
