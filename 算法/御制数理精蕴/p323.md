<!-- { "loadSidebar": true } -->
　　□【二方二州三部一家】遇【地阳家七火上下象姤卦】隂气始来阳气始往往来相逢【行属于火谓之遇者谓此时微隂初起与阳相逢以贵下贱有似初防夫下妇也故谓之遇遇之初一日入栁宿一度】初一幽遇神及师梦贞【一称幽幽思也不见称神幽而不见故遇神也师众也忧思神道若梦见之故及梦师也贞正也梦不违道故贞也】测曰幽遇神思得理也【虽梦犹正故得其理也】次二冲冲儿遇不受定之谕【二火也一在其上为水作父然水克火火不制水犹冲冲之儿不受父训故言不之谕也不之谕不可敎谕也】测曰冲冲儿遇不肖子也【不可敎训不肖子也】次三不往来不求得士女之贞【三为进人进德脩业在于遇世故不往来无求于时亦木之性处深则大而上度之以为器物犹君夫之求贞良以为臣妾臣妾无求君夫之义故士女之贞也】测曰不往不求士女则也【不二其德是其法则也】次四防防兊人遇雨厉【四金也为火所克故防防也兑为巫在于火世火盛金衰故遇雨而防防非诚心也】测曰兑人遇雨还自贼也【雨则濡湿贼于巫者也】次五田遇禽人莫之禁【五为土在火之行火行土上田之象也田而遇禽何禁之有犹士遇知己而得天禄无禁止也】测曰田遇禽诚可勉也【可自劝勉不倦怠也】次六俾蛛罔罔遇螽利虽大不得从【俾使也六为蛰故称蛛蛛蜘蛛也使蜘蛛设罔而得于螽螽螽螫虫也所以不能制虽以为利不得从而取也】测曰蛛之罔害不逺也【得螽失取虽失其利害不远也】次七振其角君父遇辱匪正命【八为七父七者火而遇于木炎上上火父母之道匪命不前火性炎上上迫其木焚燎枝枚故遇辱也角以害人既害且危故匪正命也】测曰振其角直道行也【无有正命故直其利害不逺也】次八两兕鬬一角亡不胜丧【八为龙九为虎龙虎者兽之贵者也在遇之世当养其牙角而已今而合鬬故称兕也金克于木故龙亡角终见克害故不胜而丧也】测曰两兕鬬亡角丧也【争其非道故丧亡也】上九觝其角遇下毁足【九金也克害于八故觝其角也家性为遇足谓八也在下称足不胜而丧故毁足也】测曰觝其角何可当也【角折足毁故不可当也】
　　□【二方二州三部二家】灶【地隂家八木上中象鼎卦】隂虽沃而洒之阳犹执而龢之【行属于木谓之灶者夏至气终此首次七小暑节起于此首次八隂阳之气更相沃洒化餁若灶故谓之灶灶初一口入栁宿六度】初一灶无实乞于邻【阳为实隂为虚一水也水是灶中之用阳当消退故曰无实家性为灶以烹餁生物共于粢盛今无实故乞于邻也】测曰灶无实有虚名也【无实于事故有虚名也】次二黄鼎介其中裔不饮不食孚无害【二火色黄白介大也裔余也孚信也火木防合烹餁腥物而不于灶故言鼎也宰和得节美味逾时而不败飨以荐至尊故无害也福施于下故中有余也】测曰黄鼎介中防贞也【不敢飨食故曰防也】次三灶无薪黄金濒【三为薪言无者有材不用也灶不用薪犹国不用禄以养贤也薪而不用釡鬲虚废故生土秽在濒渚也】测曰灶无薪有不用也【言有贤不用也】次四鬲实之食得其劳力【隂称小亦为釡土上之釡釜而小者知为鬲也四为公侯在灶之世方进鼎足故先在鬲和齐五味赏不失劳故言得其劳力也】测曰鬲实之食时我奉也【我为五味以奉禄秩贤臣也】次五鼎大可觞不齐不庄【五为天子故称大鼎古者天子世孝天瑞之鼎诸侯世孝天子铸鼎以锡之五据尊位得奉鼎觞赐其国则宜齐庄以奉天禄今不齐庄恐失之也】测曰鼎大可觞飨无意也【受禄不敬故无意也】次六五味龢调如美如大人之飨【六为宗庙又为大水家性为灶志则为用故有釜鼎调齐之言五味得当则孝子所以事宗庙】测曰味龢之飨宰辅事也【禄由君出以宴羣臣宰辅之善事也】次七脂牛正肪不濯釡而烹则欧歍之疾至【七为火所以成熟牲体今以脂肪之肉必当澡濯釡鼎以煑渫之今而不为故生疾也七为防欧歍吐逆之声也不濯不清故致疾也】测曰脂牛欧歍不絜志也【器不洗濯不絜清也】次八食其委虽噭不毁【噭不正之声也食人之禄必忧人之难道合则辅之不合则去不宜见其不正而不争也】测曰食其委蒙厥德也【争以正君故蒙其福也】上九灶灭其火唯家之祸【九金也九生水家性为灶灶湏火者而中有水故自灭其火也火而自灭妖怪不祥家之祸也国亦湏贤者贤而自灭亦国之祸也灭贤谓若纣杀比干之类也】测曰灶灭其火国之贼也【言贼贤也】
　　□【二方二州三部三家】大【地阳家九金上上象丰卦】隂虚其内阳逢其外物与盘盖【行属于金谓之大者谓是时阳气在上将虚郁而退隂在其内逢迎而上万物敷布盘桓茂盛若车之盖故谓之大大初一日入栁宿十度】初一渊潢洋包无方冥【一水也故称渊此金世金生水子母共位故潢洋也深大之渊众物所归包裹而藏之无有方外故冥也】测曰渊潢洋资裹无方也【所包者广故无方也】次二大其虑躬自鑢【二为平人不隐不仕故大其虑也鑢以治邪躬身也自治其身以待升举今而阳消隂息惟身未升阶故大守思虑脩身而已隂为思隂当侵阳也】测曰大其虑为思所伤也【故为所思伤也】次三大不大利以成大【三木也而在金行恐见消克虽在大家不敢自矜常自谦约故成其大也】测曰大不大以小作基也【谦以致光故以小作基也】次四大其门郊不得其刀鸣虚【金性刚彊而在大家故自夸张大其门郊者也刀为金利徒自夸大不守以谦故不得其利也有其虚名故称鸣不守以实故虚也】测曰大其门郊实去名来也【无实有名失道义也】次五包荒以中克【五君位也包有四荒故曰包荒周礼有荒服朝见无常数天位之所临亦由是也克能也包有四荒故能治天下之民事也】测曰包荒以中督九夷也【谓四荒之外也】次六大失小多失少【六水也水之所失在于隟穴事从细生祸由微起者也】测曰大失小祸由微也【从微细而起之也】次七大奢迃自削以觚或益之餔【觚法也餔赐也此本金行七者火也火盛金衰故不宜自大奢迃于法能自削小垂于法度故有益之赐也】测曰奢迃自削能自非也【能自削小自非责也】次八丰墙峭阯三岁不筑崩【丰大也峭峻也阯足也谓基也三终也墙大基峻若不终岁加之版筑故有崩坠之忧犹君子之道不隆其本末必危也】测曰丰墙之峭崩不迟也【基阯不固故速崩也】上九大终以蔑否出天外【家性为大终于自大益以否也荒服之外天恩不加故为天外也虽性自大终守以小故不出也】测曰大终以蔑小为大质也【积小为大之本质也】
　　□【二方三州一部一家】廓【地阳家一水下下亦象丰卦】隂气防而之阳犹恢而廓之【行属于水谓之廓者防犹协也□犹合也言是时隂气和协而合同当上而合同阳尚恢廓未有衰损之气故谓之廓也防二字皆心者故宜以和协言之也廓之初一日入栁宿十五度】初一廓之恢之不正其基【一在水行二水朋合状若江海故恢廓也廓大之家其本宜固水性不动故不正也】测曰廓之恢之始基倾也【基而不正故危也】次二金榦玉桢廓于城【金玉者皆其美质也火不妊水虽有美质恐见克害故廓于城以自固守也】测曰金榦玉桢蕃辅正也【以城自卫犹以贤自辅也】次三廓无子室石妇【木生于水为四所克虽自廓大不能生长故无子也妇而无子隂不合也故谓之石也】测曰廓无子焉得后生也【妇比之石故无后生也】次四恢其门户以御寇虏【四为门二为虏家性为廓每輙恢大恐二克之故大其门户以义为固四为兵甲门户有之故用御卫也】测曰恢其门户大经营也【广恢门户自经营也】次五天门大开恢堂之阶或生之差【五为天子故称天门见在其位故曰恢堂也差过差也登阶上堂据有四方非圣不立故过差之行或可生也】测曰天门大开德不能满堂也【恢堂至高唯德能居也】次六维丰维崇百辟冯冯伊德攸兴【六为宗庙故为丰也神灵高远故维崇也辟君也冯依也伊犹是也宗庙维敬以礼奉神故百辟卿士莫不依归是徳之所兴也】测曰维丰维崇兹太平也【此太平之道也】次七外大扢其中失君子至野小人入室【水克于火火盛水消故外扢扢也君子之道唯善是务今在廓家而失中道故隐野也君子不居故小人进也】测曰外大扢中无人也【无君子之人也】次八廓其外虚其内利鼓钲【震为雷故称鼔鼓之形象内虚外廓钲以为节故利也】测曰廓外虚内乃能有闻也【鼓以为节闻逺之谓也】上九极廓于髙庸三岁无童【高而无民极上则颠三者终也上处高庸故终岁无童仆也】测曰极廓髙庸终无所臣也【无仆故无臣也】
　　□【二方三州一部二家】文【地隂家二火下中象涣卦】隂敛其质阳散其文文质班班万物粲然【行属于火谓之文者言是时隂气敛其形质阳气发而散之华实彪炳奂有文章故谓之文文之初一日入星宿四度】初一袷何缦玉贞【一为下人隐于九品之中下而怀文章尚于素朴人莫知之自守如玉故曰玉贞也】测曰袷何缦文在内也【衣绣尚缦故文在内也】次二文蔚质否【二为平人不仕不隐故文蔚也文蔚守质不乐进道故否也】测曰文蔚质否不能俱睟也【文质不同故不纯睟也】次三大文弥朴孚似不足【木故称朴朴而质素故似不文也言似者非不足故称大文也】测曰大文弥朴质有余也【文如不足故有余质也】次四斐如邠如虎豹文如匪天之享否【家性为文四西方也故称虎豹虎豹兽类也虎豹之兽以其文贵斐邠者文盛貌也虽其文盛犹不及天文以五行也】测曰斐邠之否奚足誉也【不足以比天文也】次五炳如彪如尚文昭如车服庸如【五处天位车服以庸据位正炳如也顺其本性彪炳有文为国之光故昭如也】测曰彪如在上天文炳也【文章奂然彪炳可法也】次六鸿文无范恣于川【鸿大也范法也六为宗庙宗庙之中礼以辅成在文之世故曰文文章奂然故无法也】测曰鸿文无范恣意往也【如川之流从所投也】次七雉之不禄而鸡荩谷【七为雉雉有文章而逺在野鸡而谷食退而録缦违其家性也】测曰雉之不禄难幽养也【质胜文则野故养难也】次八雕韯谷布亡于时文则乱【八木也谷善也木见雕刻为韯丽之事虽见小善伤于农谷布故亡也茍尚文饰以阶于乱故言乱也】测曰雕韯之文徒费日也【雕文刻镂伤农事也】上九极文密密易以黼黻【九在文家而为之终终极文饰以妨于农事故易以黼黻黼黻祭祀之服而致美乎黼冕此之谓也】测曰极文易当以质也【祭服虽文孝子质也】
