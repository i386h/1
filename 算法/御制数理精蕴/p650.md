<!-- { "loadSidebar": true } -->
　　邵氏伯温曰太阳之数十少阳之数十太刚之数十少刚之数十阳刚太少之数凡四十太隂之数十二少隂之数十二太柔之数十二少柔之数十二隂柔太少之数凡四十有八以四因四十得一百六十以四因四十八得一百九十二以一百六十因一百九十二得三万七百二十是谓动植之全数一百六十内去太隂少隂太柔少柔之体数四十八得一百一十二一百九十二内去太阳少阳太刚少刚之体数四十得一百五十二是谓动植之用数以一百一十二唱一百五十二得一万七千二十四以一百五十二唱一百一十二亦得一万七千二十四以一万七千二十四唱一万七千二十四得二万八千九百八十一万六千五百七十六是谓动植之通数物有声色气味可考而见惟声为甚有一物则有一声有声则有音故穷声音律吕以穷万物之数数亦以四为本本乎四象故也此与前元防运世其法同日日声即元之元日之日也日月声即元之防日之月也日星声则元之运日之星也日辰声则元之世日之辰也自余皆可以类推
　　黄氏畿曰地音辟翕以律天行至七而止者日出寅入戌亥子丑三时入于地而数不行天声清浊以吕地先闭后开者春也故水音九纯开者夏也先开后闭者秋也故火土音一十二冬则闭物故石音五
　　愚按体数用数通数之义邵伯子及蔡氏钟氏所引俱详内篇之十一四象之用数即天声地音之用数四象之通数即动植之通数亦即声音唱和之通数邵子所为即声音以见万物之数也外篇之十云正音律数行至于七而止者以夏至之日出于寅而入于戌亥子丑三时则日入于地而无所见此三数不行者所以比于三时也故生物之数亦然非数之不行也有数而不见也又云先闭后开者春也纯开者夏也先开后闭者秋也冬则闭而无声东为春声阳为夏声衔凢冬声也此粤洲黄氏之所引以为説也但外篇开发收闭分配春夏秋冬皆就平声言此篇以闭配冬属之入声又微不同盖道理熟后横説防説皆可耳　邵子言声虽不外唐韵三十部然不用东冬江支等字言音虽不外以母领子之法亦不用见溪羣疑等字细按其用字之法大扺皆用实字以代虚字如八卦之乾坤坎离震巽艮兑也四象于日月星辰水火土石之外及于天也山也丘也数目之一二三四五六七以至十百千万也形体之耳目鼻舌眉牙手足骨血毛也心也人伦则君臣父子兄弟夫男妻妾子女也品位则帝王文武士民也匠也色则黄黒白赤丹也干支则甲乙丙丁癸也丑寅未也物则花香玉米草也刀斗瓶也龙虎象马牛鹿犬龟鱼防兔也走也飞也吠也时则旦早晚也方则东南北也地则宫宅庄寺也余虽无所指实要不离乎实字者近是惟所用有声无字有音无字之○□虽云以上下声音调之亦自可通然古今南北之异似又不若东冬江支见溪羣疑之易晓也学者宜善防之

　　皇极经世书解卷四
<子部,术数类,数学之属,皇极经世书解>
　　钦定四库全书
　　皇极经世书解卷五
　　邳州知州王植撰
　　观物内篇之一　　十一节
　　黄氏畿曰皇极观物之有内篇犹易之有系辞也凢十有二篇统论一书之大旨研精极思曲畅旁通扩大易所未发
　　愚按内篇十二皆以明观物之义也详见卷首臆説
　　物之大者无若天地然而亦有所尽也
　　邵氏伯温曰干阳物也坤隂物也乾坤谓之物则天地亦物也天地乃物之大者耳既谓之物则亦有所尽也然有所谓悠久无疆者固未尝尽也
　　愚按内篇十二开首先下一物字盖篇名观物无一物不在所观中自天地之大以至纎芥之微无非物也故自观天地起首三句为一篇之冒亦有所尽者即中庸可一言而尽之意故下文由天地推之万物十一言尽之矣以应之邵伯子谓既谓之物亦有所尽乃别条之説如外篇之九既有消长岂无终始是也与此通篇之意不合且一书之首先言天地亦有尽时其下却别是一义邵子语不应无伦序至此
　　天之大隂阳尽之矣地之大刚柔尽之矣隂阳尽而四时成焉刚柔尽而四维成焉夫四时四维者天地至大之谓也凢言大者无得而过之也亦未始以大为自得故能成其大岂不谓至伟者欤
　　邵氏伯温曰立天之道曰隂与阳立地之道曰柔与刚天地之道不过隂阳刚柔而已隂阳消长而为寒暑一寒一暑而四时成焉刚柔交错而有夷险一夷一险而四维成焉四时者天之道四维者地之理万物由是而生由是而成斯所以为大者也大哉乾元万物资始至哉坤元万物资生物之资始资生可谓大矣然不自以为大故能成其大也
　　黄氏畿曰伟奇也天行健故以四时言地势坤故以四维言先天圆图干尽午中坤尽子中离尽夘中坎尽酉中方图干始于西北泰交于东北坤尽于东南否极于西南
　　愚按此承上亦有所尽即以隂阳刚柔尽之而因以赞天地之大隂阳刚柔四数也朱子曰康节以四起数叠叠推去自易以后无人做得一物如此整齐包括得尽想它每见一物便成四片了读邵子之书当先知此义四维者诗小雅四方是维维连结也
　　天生于动者也地生于静者也一动一静交而天地之道尽之矣动之始则阳生焉动之极则隂生焉一隂一阳交而天之用尽之矣静之始则柔生焉静之极则刚生焉一刚一柔交而地之用尽之矣
　　邵氏伯温曰天圆故主动地方故主静动之始则阳生本乎动者也天虽主动动之极则隂生有时而静矣静之始则柔生本乎静者也地主乎静静之极则刚生有时而动矣此所谓一动一静交而天地之道尽之矣盖言其体则天动而地静言其用则天有隂阳隂静而阳动也地有刚柔柔静而刚动也是天地皆有动静也此所谓一隂一阳交而天之用尽之矣一刚一柔交而地之用尽之矣
　　黄氏畿曰前言法象莫大乎天地此则推原法象惟动静两端循环不已一每生二自然之理也动极则静静极则动故曰交天虽动而未尝不静故始阳终隂所以为天之用地虽静而未尝不动故始柔终刚所以为地之用
　　动之大者谓之太阳动之小者谓之少阳静之大者谓之太隂静之小者谓之少隂太阳为日太隂为月少阳为星少隂为辰日月星辰交而天之体尽之矣太柔为水太刚为火少柔为土少刚为石水火土石交而地之体尽之矣
　　邵氏伯温曰统言之则曰隂阳刚柔隂阳刚柔又有小大则为太阳少阳太隂少隂太刚少刚太柔少柔也日者至阳之精也故太阳为日在地则为火先天图以干为日干之位在正南月者至隂之精得日气而有光故太隂为月在地则为水先天图以兑为月兑之位在东南星者日之余有光而见故少阳为星在地则为石先天图以离为星离之位在正东辰者天之土不见而属隂故少隂为辰在地则为土先天图以震为辰震之位在东北水者矢下至柔之物也其性润下故太柔为水在天则为月先天图以坤为水坤之位在正北火者天下至刚之物也其性炎烈故太刚为火在天则为日先天图以艮为火艮之位在西北土之为物亦柔也其性輭缓故少柔为土在天则为辰先天图以坎为土坎之位在正西石亦刚物也其性坚故少刚为石在天则为星先天图以巽为石巽之位在西南盖隂阳刚柔谓之四象四象又判而为太阳少阳太隂少隂太刚少刚太柔少柔而成八卦太阳少阳太隂少隂成象于天而为日月星辰太刚少刚太柔少柔成形于地而为水火土石八者具备然后天地之体备矣天地之体备而后变化生成万物也所谓八者亦本乎四而已　在天成象日也在地成形火也阳燧取于日而得火火与日本乎一体也在天成象月也在地成形水也方诸取于月而得水水与月本乎一体也在天成象星也在地成形石也星陨而为石石与星本乎一体也在天成象辰也在地成形土也自日月星之外髙而苍苍者皆辰也自水火石之外广而厚者皆土也辰与土本乎一体也天地之间犹形影声响之相应象成乎上体必应乎下皆自然之理也盖日月星辰犹人之有耳目口鼻水火土石犹人之有髓血骨肉故谓之天地之体隂阳刚柔则犹人之精神所以主耳目口鼻髓血骨肉者也故谓之天地之用或曰皇极经世舍金木水火土而用水火土石何也曰日月星辰天之四象也水火土石地之四体也金木水火土者五行也四象四体先天也五行后天也先天后天之所自出也水火土石五行之所自出也水火土石本体也金木水火土致用也以其致用故谓之五行行乎天地之间者也水火土石盖五行在其间矣金出于石而木生于土有石而后有金有土然后有木金者从革而后成木者植物之一类也是岂舍五行而不用哉皇极经世以其本体洪范以其致用也皆有所主其归则一或曰先天图八卦次序与所为之物与周易不同何也曰先天图八卦次序始于干而终于坤此先天也伏羲八卦也周易自帝出乎震至成言乎艮此文王八卦也非独八卦如此六十四卦亦不同也伏羲易无文字独有卦图隂阳消长而已圣人立法不同其道则相为先后终始而未尝不同也愚按上节动静分为隂阳刚柔之四象此节隂阳刚柔各分太少为日月星辰水火土石即八卦之别名八卦则四之重也邵子之学精蕴在先天天地四象图此则其图説如元防运世声音唱和天地始终之数大小运之数其提纲挈目皆不外日月星辰水火土石之象与八卦并行而其详则具于此【説见天地四象图】
　　日为暑月为寒星为昼辰为夜暑寒昼夜交而天之变尽之矣水为雨火为风土为露石为雷雨风露雷交而地之化尽之矣
　　邵氏伯温曰太阳为日暑亦至阳之气也太隂为月寒亦至隂之气也少阳为星昼亦属阳少隂为辰夜亦属隂日月星辰交而后有寒暑昼夜之变有寒暑昼夜之变而后嵗成焉雨者水气之所化风者火气之所化露者土气之所化雷者石气之所化然四者又交相化焉故雨有水雨有火雨有土雨有石雨水雨则为霶霈之雨火雨则为苦暴之雨土雨则为霡霂之雨石雨则为雹涷之雨所感之气如此皆可以类推也水火土石交而后有雨风露雷之化有雨风露雷之化而后物生焉
　　黄氏畿曰日火之精为夏之暑月水之精为冬之寒星体光耀为昼之明辰体昏暗为夜之晦气无形所以为变水气润下注而为雨火气炎上旋而为风土气上蒸濡而为露石气内搏奋而为雷质有形所以为化盖天地不交则不能生万物暑寒昼夜成乎气者有变焉雨风露雷成乎质者有化焉一变一化天地交而万物生矣　暑寒昼夜出于日月星辰之所变日暑炎月暑温星暑浮辰暑沈日寒浅月寒深星寒散辰寒凝日昼明月昼沦星昼晓辰昼昏日夜没月夜出星夜光辰夜集则其交而变者尽之矣雨风露雷出于水火土石之所化水雨霖火雨霂土雨蒙石雨雹水风凉火风热土风和石风烈水露黒火露赤土露黄石露白水雷火雷土雷连石雷霹则其交而化者尽之矣
　　愚按天曰变地曰化者外篇之一云气变而形化以上皆言天地之体用其数无非四也
　　暑变物之性寒变物之情昼变物之形夜变物之体性情形体交而动植之感尽之矣雨化物之走风化物之飞露化物之草雷化物之木走飞草木交而动植之应尽之矣
