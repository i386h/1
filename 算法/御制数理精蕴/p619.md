<!-- { "loadSidebar": true } -->
　　人之所以能灵于万物者谓其目能收万物之色鼻能收万物之气口能收万物之味耳能收万物之声声色气味者【地之四卦】万物之体也耳目鼻口者【天之四卦】万物之用也体无定用惟变是用用无定体惟化是体体用交而人物之道于是乎备矣然则人亦物也圣人亦人也此所言者动物则人在其中齐人于物同天覆而地载人亦物也若圣人亶聪明作元后经天而纬地人中之至人也人物随天地生生而化化者前篇僃矣于是复賛圣人之所以异于人为天地立心为万民立极妙三才之主宰者夫物之色声气味皆为人之用则人之所以异于羣类者万物皆僃而已万物非无耳目鼻口之用曽得其一耳故其体为人之用曰体无定用者色声气味皆变于飞走草木之物故曰惟变是用也曰用无定体者耳目鼻口皆化于性情形体之质故曰惟化是体也曰用与体曰变与化所以交天地而备人物大造之间茍非隂阳迭运否泰相仍则乾坤亦几乎息矣
　　有一物之物【世之世】　　　　　有十物之物【运之世　世之运】有百物之物【运之运　世之防防之世】　有千物之物【运之防　防之运世之元　元之世】有万物之物【防之防　元之运运之元】　有亿物之物【防之元　元之防】有兆物之物【元之元】　　　为兆物之物岂非人乎【下有图】有一人之人【世之世下皆与上同分】　有十人之人
　　有百人之人　　　　　　有千人之人
　　有万人之人　　　　　　有亿人之人
　　有兆人之人　　　　　　为兆人之人岂非圣人乎【合为一图
　　在下及以凖头剥尾之数亦为图】
　　经世之数四象互变遂成十六位四而四也位虽有十六然攷其所以不同只有七数而已故物分七等人分七品自一至兆而极兆人圣君也亿人贤君也万人方面立功之人也千人牧尹也百人有徳与富人也十人有才智之人也一人凡民也然虽自兆而积之尚有京垓秭以至于载极凡十六等共九十七变之数而天下之所常用者至兆而止矣故皇极莫多于大运之分数而止于二万八千二百十一兆九百九十万七千四百五十六亿康节外篇所言十六变之数亦止于二万八千兆今衍天地人之六十四卦至无极之数者为之兆也然则兆物之物为人则物为至微矣若以人视圣圣人为兆人之人也巍巍乎

<子部,术数类,数学之属,观物篇解,卷五>
　　是知人也者物之至者也圣也者人之至者也物之至者始得谓物之物也人之至者始得谓人之人也夫物之物者至物之谓也人之人者至人之谓也以一至物而当一至人非圣人而何人谓之不圣吾不信也孟氏以射喻圣曰其至尔力也中庸言匹夫匹妇可以与知与行而曰及其至也虽圣人有所不能知行焉则至者极也物而为至物人而为至人则与太极为一又何以加之哉康节赞圣人者赞圣人之道也故下文云
　　何哉谓其能以一心观万心一身观万身以一物观万物以一世观万世者焉
　　一日克己复礼天下归仁焉一心观万心者也视人休戚如己隐忧一身观万身者也舜明于庶物察于人伦一物观万物者也其或继周者虽百世可知以一世观万世者也
　　又谓其能以心代天意口代天言手代天工身代天事者焉
　　圣人自诚而明诚即天也夫圣人之措意发言举动修业岂有心于天哉由其自神自灵自清明自广大之心弥纶天地之道而不知其所以弥纶也辅相天地之宜而不知其所以辅相也于道浑融不间异于无为之先于事丕应自符契于有为之日意也言也工也事也圣人且不知其所以圣又安知其所以代天哉
　　又谓其能上顺天时下应地理中循物情通尽人事者焉
　　圣人乗天时行非顺非逆无不覆帱匪感匪应曲成万物不徇为徇酬酢万变于事无事一诚感通何思何虑于斯
　　又谓其能弥纶天地出入造化进退古今表里时事者焉
　　圣人仰观俯察所以能徳参乎天地而为一道厯于万世而无者惟其心术之精神足以经纬斯世无为而无不为也弥纶天地道之经也出入造化道之权也进退古今道之常也表里时事行健不息也
　　噫圣人者非世世而效圣焉吾不得而目见之也虽然吾不得而目见之察其心观其迹探其体潜其用虽亿万千年亦可理知之矣
　　孟子言尧舜禹君臣也而并文武周公父子也而处此见而知之由汤尹之于唐虞文王孔子之于汤文则闻而知之其闻也岂出于口而入于耳哉圣人以道髙万古后世以理知圣人及其宗主斯道则一也康节闻道自信自任之笃者也有极髙明致广大之学所以有穷髙极逺之书
　　人或告我曰天地之外别有天地万物异乎此天地万物则吾不得而知之也非吾不得而知之也圣人亦不得而知之也
　　老氏有三十二天之説佛氏有四大部洲之説言彼天之中人之脩短物之瑰竒与中土逈不同此康节所指或人言也辞而辟之不露锋铓此不辩之辩
　　凡言知者谓其心得而知之也言言者谓其口得而言之也既心尚不得而知之口又恶得而言之乎以不可得知而知之是谓妄知也以不可得言而言之是谓妄言也吾又安能从妄人而行妄知妄言者乎
　　康节观物之书探大造于一元之中明开物闭物以发敛之数因隂阳升降知泰否之期皆本一日以知亿万日本一年以知万千年心可知而言可道与圣人之所损益孟子之求其故皆一道也非若王衍释庄之妄不知而言也
　　观物篇五十三
　　易曰穷理尽性以至于命所以谓之理者物之理也所以谓之性者天之性也所以谓之命者处理性者也所以能处理性者非道而何
　　理天理性天性命天命也无极之真二五之精妙合而凝赋之于物各禀太极是之谓理【説从观物来故祗得言太极】人生之初同禀于心是之谓性太极统宗宰制万有是之谓命以我观物则物具此理观以此性以道观物则隂隲为命我尽此性方全天命穷尽至者自明而诚之也理性命有次第之殊穷尽至有浅深之异谓以道处理性以天命也
　　是知道为天地之本【太极变八卦】太极为万物之本【八卦变二百五十六卦】以天地观万物则万物为万物以道观天地则天地亦为万物【言先天图巳非太极】道之道尽于天矣【天地有气质非形而在上者然道原出于天故天几道】天之道尽于地矣【老氏地法天天法道之説】天地之道尽之于万物万物之道尽之于人矣人能知天地万物之道所以尽于人者然后能尽民也
　　康节于此章有为而言非泛论道理曰道者指太极先天之一元也曰道尽于天谓先天之圆图元防运世囊括一元之终始者也曰道尽于地谓先天之方图天门地户人路鬼方分化万物之生成者也曰道尽于万物谓既济图以律吕声音之变总摄动植之枯荣也曰道尽于人谓人能备万物之声色臭味以究观天地万物之理也亘古以来羲皇始画八卦而为皇帝王伯之事业是尽乎人者皇帝王伯也然伯羞称于圣门伯岂能尽民哉盖当天时之冬律吕所不足之位运厯当无数之时人无全功也
　　天之能尽物则谓之曰昊天人之能尽民则谓之曰圣人谓昊天能异乎万物则非所以谓之昊天也谓圣人能异乎万民则非所以谓之圣人也万民与万物同则圣人固不异乎昊天者矣然则圣人与昊天为一道圣人与昊天为一道则万民与万物亦可以为一道一世之万民与一世之万物既可以为一道则万世之万民与万世之万物亦可以为一道也明矣
　　天者道之大原也圣人者道之主宰也天不可度惟观万物之生长收蔵则知天之道圣大而能化惟观万民之被化教劝率则知皇帝王伯之道然而伯道不能尽万民亦犹冬之不能皆生万物也所以康节尊昊天圣人皆指其极至而乂要于以一物观万物以一人观万人以一世观万世由小观大自约至博自其同而言之则皆此理也自其异而言之则昊天非万物圣人非万民一元非一日也然则康节言可以为一道者有若不相似然之意盖察于人伦舜之所以为大爱无差等墨之所以为异端康节讵得而侪之也
　　夫昊天之尽物圣人之尽民皆有四府焉昊天之四府者春夏秋冬之谓也隂阳升降于其间矣圣人之四府者易书诗春秋之谓也礼乐隆汚于其间矣
　　府者可以大受者也天有四府则无一物不遂于春夏秋冬之时圣人有四府则无一人不化于易书诗春秋之教记曰风霆流形风雨霜露无非教也知乎此则知吾夫子之六经皆天理也呜呼隂阳升降天有否泰之运礼乐隆汚世有损益之时隆古功成作乐治定制礼三代而后唐太宗治几于成康而于礼乐不能无间然则房杜无素学之过也礼云乐云钟鼔玉帛云乎哉
　　春为生物之府夏为长物之府秋为收物之府冬为蔵物之府号物之庶谓之万虽曰万之又万其庶能出此昊天之四府者乎易为生民之府书为长民之府诗为牧民之府春秋为蔵民之府号民之庶谓之万虽曰万之又万其庶能出此圣人之四府者乎昊天之四府者时也圣人之四府者经也昊天以时授人圣人以经法天天人之事当如何哉
　　万万为亿万万亿为兆故曰万之又万以此见康节之数至兆而止推而上之至于载至于极以万载为极尊经世者也曰上天以时授人圣人以经法天者四府四经如皇极之元防运世为四象也造化万物无不自四时行焉纲纪万民无不自四经出焉天无心于授人而人不不能为天时圣非有心于法天而天自不能外圣经故曰天人之事当如何哉言蔑以加于此也然则天之化物以四时圣人之化人以四经皇极之观物以四象犹易之元亨利贞正四徳也书之虞夏商周四代也诗之风大小雅颂四体也春秋之元年春王正月四纲也圣人有四经四经之中又各有四义即元防运世之各有元防运世也况天地有四维人有四体皆皇极用世之义是为先天之妙用岂若后之人推论五行而已哉故论五行者则遗四象论四象者则兼五行五行之与四象虚中与实中而已何也四象以太极为主虚中以象太极五行以中土为本实中以存五土如人之四端仁义礼智而信在其中则信当虚实之位所以人之善端参天四象而配五行也是人之所以为三才也
　　观物篇五十四
　　观春则知易之所存乎观夏则知书之所存乎观秋则知诗之所存乎观冬则知春秋之所存乎
　　礼记曰天有四时春秋冬夏风雨霜露无非教也盖洁净精微有春运生气以开物之象疏通知逺有夏敷华大以阜物之象温柔淳厚有秋备美以成物之象属辞比事有冬萃聚以闭物之象也夫春风夏雨秋露冬雪圣人以之明四数春易夏书秋诗冬春秋康节以之配四象其归一揆也
　　易【当元】之易者【元之元当乾卦】生生之谓也易之书者【元之防当夬卦】生长之谓也易之诗者【元之运当大有】生收之谓也易之春秋者【元之世当大壮】生蔵之谓也
　　书【当防】之易者【防之元当履卦】长生之谓也书之书者【防之防当兊卦】长长之谓也书之诗者【防之运当暌卦】长收之谓也书之春秋者【防之世当归妹】长蔵之谓也
　　诗【当运】之易者【运之元当同人】收生之谓也诗之书者【运之防当革卦】收长之谓也诗之诗者【运之运当离卦】收收之谓也诗之春秋者【运之世当丰卦】收蔵之谓也
