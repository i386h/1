<!-- { "loadSidebar": true } -->
　　皇极总交以立数去交以为用大率每四分之而去一用三所去之一是交也如一年有四时【体不变】时有四月【一月是气节之交】月有四十日【十日是朔虚之交】夫縂气余为四月縂朔余为四十日而去其交只是三百六十日是四月四十日去一而止用三也如易有三百八十四爻去不用卦之爻数而止用二百八十八是去一而用三也太少阴阳刚柔之数三百五十二乃去八十八而用二百六十四是去一而用三也三百六十运去九十而用二百七十去一而用三也【去一用三犹有閠数】是故开物闭物于十二万九千六百年中有九万七千二百年于十二防中用九防皆去一而用三也由开物至闭物之年月得一元中四之三康节何以知其然哉以歳观元耳以日观岁耳故康节曰物生于春者息于冬凡三月不用人作于日者息于夜凡三时不用是以知开物闭物之期去四之一也不惟是也皇极之数元防运世天之四体也嵗月日时地之四体也【天指干而言地指坤而言】天之四体以元经防以防经运以运经世而止矣无以世经年是去一不用也地之四体如以嵗经月以月经日以日经时而止矣其下大细不可分无以时经分是亦去一而不用也然天去世不用而为律吕声音之大数地去辰不用而为律吕声音之细数夫律吕声音之数生物之数也乾坤各以其一不用之数为之亦犹一岁之中以日之十分闰数而生物故康节曰人物在天地间当闰余之数也惟人物得皇极四象之世之数是以人物之夀不过四世之年而摄生之人得号地仙者不能逾十二世三百六十年也故人为百二十年之物【四世】犬马为三十年之物【一世】朝菌蟪蛄为一日一月之物木植台宇虽夀于人而亦三百六十年十二世而已噫人物之囿于数如此超乎五行之外者果何如哉然开物始于入元之二防半当月之寅则三阳交泰之后惊蛰之中节二月建卯之初气即天元玉册所谓地数起于己卯者也若运中之七十六已疏其义于前矣而太极圆图则七十六当丰之九四万物丰大之时在卦气图则七十六当震之六三帝出乎震人亨物泰之时也故为开物由是厯二百四十运【有闰数】当太极图之霜降节终星直戊辰直寅当卦气图之坎坎陷于重险而谦有终也是为闭物由此以后更厯一防半四十五运而一元之数方终是知阴阳之运虽息而皇极之生数尚存【皇极之法去闰则是三分用二若并闰则是四分用三实一道也】
　　经星之已七十六至经星之癸九十【张变通用比蹇直事今改正用元之元之元之元泰卦】康节用卦之法各有次第元防运为天地之未合用未然之数元起于冬至之子防起于开物之寅运起于地建之丑若年月日为天地之已合用已然之数故卦气图元之元起于子于卯起世之元如三代子丑寅之异建建子者以子月为嵗首建丑者以丑月为嵗首建寅者以寅月为嵗首次第相承各有所主张行成乃一例用卯建非是况世卦起于卯虽以世之元当冬至而又有天之气始于甲戌而见于己卯之理其升蛊井又非起于冬至乃起于建戌之月张文饶已举天元玉册证之矣乃复以升卦居冬至未再思也生生同是天地之大徳天生时而地生财乾元以一气资始坤元以大朴资生故开物为地之元夫物者不特草木飞走之数凡盈于天地间有象者皆物也人配三才亦天地中之物也昔者二气混合今阳升阴降髙厚斯辟矣昔者溟涬无际今品物流形妙合而凝矣位于天地之中者蒙茸始现故曰开物不曰生物而曰开物者是天地故有之物蓄于阴阳亭毒之中一性先天地而此物已存道降而有象此非自外来也时当三防老氏所谓三生万物者也【开物起十六乃卯寅中七之初气也】
　　经日之甲【一】
　　经月之卯【四】
　　经星之申【九十损至】
　　经星之癸【一百二十渐坎】
　　此一元中之第四防也
　　经日之甲【一】
　　经月之辰【五】
　　经星之甲【一百二十坎蹇至】
　　经星之癸【一百五十比】
　　此一元中之第五防也
　　经日之甲【一】
　　经月之已【六】
　　经星之甲【一百五十一比巽】
　　经星之壬【一百七十明夷】
　　此一元中第六防未尽二运之初也防经运之篇于经月之寅不书元其下星之壬巳前不书辰何也元为天数防为地数故书防不必书元也星之壬一百七十九下不书辰者五帝之世无纪籍可攷难于书世故吾夫子序书自唐尧以下而已上古三皇五帝之始存于朴略故康节先生亦不书至星之癸而书甲子者为帝尧甲辰即位张本也
　　皇极经世三
　　以会经运二　观物篇十四
　　经日之甲【一】
　　经月之已【六】
　　经星之癸【一百八十防之世之世之世同人】
　　经辰之子【二千一百四十九丰】
　　甲子
　　康节观物篇十干与十二支分布为天地之未交也自入元七十五运终而开物又一百五运始合书六十甲子天地之既交也此世书甲子非髙辛之世乎夫一阳生于子至巳月而六阳备是半周天之月也运有三百六十此当一百八十运是半周天之星也辰有四千三百二十此当二千一百四十九是去半周天之辰才三百六十年也于是而书甲子故明天地之已合亦为唐尧独隆千古在此运之内
　　经辰之丑【二千一百五十丰震】
　　甲午至
　　癸亥
　　经辰之寅【震至】
　　午【二千一百五十五既济】
　　甲子至
　　癸巳
　　经辰之未【二千一百五十六既济　贲】
　　甲午至
　　癸夘
　　甲辰唐尧【一】
　　世纪古史竹书皆言尧以戊辰年即帝位康节独于辰之二千一百五十六世甲辰年书为唐尧即帝位之初年其后张行成于卦一图贲卦之下注曰帝尧生唐始星之癸一百八十辰之申二千一百五十七意谓帝尧甲辰生至辰之申二千一百五十七戊辰即帝位也牛无邪着易钤又谓尧甲寅年即位起山风蛊即牛之説攷之七防之初二千一百六十一世甲子用世之元卦则甲子年是升卦乙丑年是防卦丙寅年是蛊卦亦非甲寅年起山风蛊也【张行成谓传得卦气牛无邪只丑寅年用图载尧当贲之六五而无其説臆料是于世卦世之元起于升蒙蛊井故言起扵蛊】
　　二千一百六十一世亦无甲寅年惟六防之末辰之未二千一百五十六辰之酉二千一百五十八辰之亥二千一百六十有甲寅年且据张用冬至起世之元言之二千一百五十六甲寅年是姤卦二千一百五十八甲寅年是解大壮二千一百六十甲寅年是谦卦直嵗全与尧夫甲辰年即位之説不合其曰尧当贲之六五却合元经防之运卦若张行成以甲辰为唐尧生何所质证耶尧以戊辰年即帝位而信康节之书不力故有甲辰年尧生之説尔余先世皇极遗文谓尧即位辰之末二千一百五十六甲辰年与康节同而乃用世之升起于戌尧当运之元之防之世大有即位今即之以推运经世篇所系厯代事却皆脗合则张氏变通举天元玉册天气始于甲戌而见于己夘年者也所举天元玉册必是康节有此语发明嵗卦所起云欤又牛无邪作太极寳图用周易经六十四卦次序且曰以十月十七起算夫皇极卦有先天之序有卦气之序与易不相侔也已可见无邪之妄矣经世年月日卦朔气同起每于节气之下寻甲巳孟仲季之位用之与遁甲书超神接气之法相似初不如易直与太元之卦自冬至起中孚与中首也无邪何所据而为是杜撰十月十七之説哉张氏变通曲解之曰冬至在十一月朔则十月十七者大雪后一日也太元中首又十四日有竒而冬至矣故先儒谓康节之数即太元之数自甲辰一百四十年而首复起冬至十年当一日则甲辰年即十月十七日也嗟夫皇极变通之作文饶能发明康节之蕴矣今牵合此语祗以晦康节之学九师兴而易道微矣况康节之数以十二与三十相变初无十年之説以一二三四逓相乘亦无十乘用十之法也卦气节图不従卦叙起初一只取甲子所合之爻况将首非太元之首蹇卦非易直之初乎因论尧即位之嵗恐有惑于此説也并载之
　　牛无邪康节学固未纯然説尧之世当贲亦必有所张氏通变用已然之卦推元之防见尧之运卦得元之贲遂牵合以为是并取牛氏尧壬寅即位起山风蛊之説葢未思尧之时直世是贲直运乃是同人而非贲也辰之未二千一百五十六世当既济五爻上爻与贲之初爻二爻尧甲辰年即位尚是既济之上爻至六年己酉方交贲之初九四十五载皆自贲当世至五十一年而交明夷之初若变而用之则既济爻变成丰贲之初变损二变萃三变蛊四变既济五变家人六变明夷则已应懐山襄陵之水矣当尧即位之年大运在同人之五爻正悔皆阳为卦不合初变明夷爻不合又变水火既济卦爻皆合是大运亦用既济也夫小运在既济大运又是既济上水下火内阳外阴非雍熙盛时乎
　　乙巳至
　　癸亥【二十】
　　经辰之申【二千二百五十七同人　贲】
　　【自此以后列两行各有卦者前是张行成所拟后是今改正卦】
　　甲子
　　经辰之酉【二千二百五十八无妄　明夷】
　　甲午【五十一】
　　甲辰【六十一】洪水方割命鲧治之
　　以防经运则书命鲧治之而不书殛鲧以运经世则书殛鲧而不书命鲧者防经运地数也运经世人数也地有灾命鲧治之经运也鲧绩不成以人事殛之经世也于以见康节经世之书经防经运经世之用不同夫洪水滔天圣人不忍民之荡析离居资贤俾乂顺变也四岳荐鲧咈之试之若师言也帝尧何私于天下济时之艰而已故书之于经运篇至三考黜之日国法森严鲧绩勿成従加考殛行天讨也帝何私于天下防人情也故书之经世篇虽然经世书尧之水不书汤之旱何旱天之灾也尧之水地之变也防经运为地数故书水若天灾流行尧夫之书终帙未始一书也
　　癸丑【七十】徴舜登庸
　　尝见防极录数语甚俚然亦有深意曰上古之君先授神仙之道次禅邦国之位葢三坟言大道孔安国有是言而素问谓之古圣人夀皆盈百知持满知御神此等语佀亦有旨观尧舜禹相授皆传大中而汤文周孔道统相属方尧在位七十倦勤咨熙帝载盈庭顾瞻莫敢祗承乃试在下之虞舜岂非孔安国所谓大道即精一之妙蕴睟面盎背非四岳羣工所敢仰望清光耶天下大物也天位大寳也倘非大有异于人亦何足以慰具瞻哉
　　乙夘【七十二】荐舜于天命之位
　　言荐于天命之位者即授受之年逾年而成君然后书受命此史法也
　　丙辰
　　虞舜以正月上日受命于文祖
　　时当明夷之三爻变得地风升积小以髙大明侧陋登大寳之卦也
　　皇极编年以月建寅为嵗首舜禹皆书正月与书汉髙祖至灞上项羽封诸侯王事皆逾年书之则可见矣夫嵗月日时为在地之数属坤之十六卦也故月卦时卦皆起寅寅为人正测人事也王湜见经世书月子辰子遂疑月亦起于建子葢未见卦气图中朔同起之理也然则康节于尧舜禹凡三书正月又至五代末书正月明用寅建与声音数相表里也
　　经辰之戌【二千一百五十九　无妄贲明夷同人】
　　甲子【九】
　　癸未【二十八】帝尧徂落
　　徂落因书之文
　　丙戌【三十一】月正元日舜格于文祖
　　经辰之亥【二千一百六十贲同人】
　　甲午【三十九】
　　丙辰【六十一】荐禹于天命之位
