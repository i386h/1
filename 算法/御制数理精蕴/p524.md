<!-- { "loadSidebar": true } -->
　　声色臭味皆物之精英发乎外者也声为阳色为隂臭为阳味为隂而各具四时之四变则十六之数也物有声而不通变惟人之灵则通之康节以声音各十六等推万物之数元防运世者气之数故以推天地律吕者声之数故以推万物二者一理而已声音律吕其别何也单出为声一之倡也故为律而属天杂比为音二之和也故为吕而属地声以字为主字有平上去入四声有轻有重则清浊也音以响为主响有开发收闭四音有抑有扬则辟翕也声者体也音者用也天统乎体地分乎用以律唱吕因平上去入之声而见辟翕之音者因体生用也故辟翕为律天以吕和律因开发收闭之音而见清浊之声者因用生体也故清浊为吕地也东为春声阳为夏声衔凡为冬声则揫收者秋声也东附于冬不为冬声何也经世有二元起于冬至者天之元也行于春分者物之元也是故四序之冬五音之宫六律之黄钟方皆属北者冬至之元体之所起也声皆附东者春分之元用之所行也故知作韵者亦有所见也
　　寂然不动反本复静坤之时也感而遂通天下之故阳动于中间不容发复之义也
　　此明先天图以复次坤之义也坤反本复静在一年则十月在一元则太极未动之际阳动于中而为复在一日则子中在一年则冬至在一元则太极生阳之始欲观万古者一年是也夫太极不动有一未形其在先天坤之时也文王置干于西北而曰干知大始者以干为宗明后天之用也是故太极虽虚其中有信应感而动间不容发若指坤为空与无恐失之矣所以文王既以干知大始乂以坎居北方而卦气起于中孚太始于中首者皆以更相发明虑后世之溺于空而蔽于无也
　　不见动而动妄也动乎否之时是也见动而动则为无妄然所以有灾者阳微而无应也有应而动则为益矣无妄震体见动而动也故为无妄震体之动者初九也无应则为无妄四未变也有应则为益四之变也武王观兵孟津诸侯不期而防者八百可谓有应矣犹还师焉圣人之动其谨如此杂卦曰无妄灾也
　　精气为物形也游魂为变神也又曰精气为物体也游魂为变用也
　　形者体也神者用也言精气则知游魂为神气言为物则知为变者性也言游魂则知精气为沈魄言为变则知为物者常也
　　君子之学以润身为本其治人应物皆余事也
　　人之学当从根本中来润身者根本也
　　剸割者才力也明辨者智识也寛洪者德器也三者不可阙一
　　三者亦知仁勇也
　　无德者责人怨人易满满则止也
　　责人以严待己以恕贫贱则怨富贵则骄皆易满也
　　能循天理动者造化在我也
　　尧舜之为政孔子之行己所谓循天理而动也造化安得不在我乎故天能使唐虞之亡尧舜能使世之不乱天能使周之不兴孔子能使道之不丧天自行其天人自行其人此之谓造化在我
　　学不际天人不足谓之学
　　近世之学以高明中庸为两端故天人间断而不一
　　人必有德器然后喜怒皆不妄为卿相为匹夫以至学问高天下亦若无有也
　　坎为险可以见城府则坤为腹可以想德器矣养气者所以长德器也无德器则喜怒轻轻则多妄
　　得天理者不独润身亦能润心不独润心至于性命亦润
　　天理者学之正位得正位则有眞乐眞乐不间于生死故性命亦润
　　厯不能无差今之学厯者但知厯法不知厯理能布算者落下闳也能推步者甘公石公也落下闳但知厯法扬雄知厯法又知厯理
　　厯理者依天地日月变化自然之数之用以置法如颛帝四分厯以立体太初八十一分以求闰是也古人有三百年改宪之説盖厯不能无差也
　　顔子不迁怒不贰过皆情也非性也不至于性命不足谓之好学
　　怒与过情也不迁怒不贰过制情也制情亦情也制情求以复性也陋巷箪瓢不改其乐非有得于性命则不能也故康节又言学不至于乐不可谓之学孟子曰礼义之悦我心犹刍豢之悦我口此暂悦而已深造自得而后至于乐
　　扬雄作可谓见天地之心者也
　　易于复言见天地之心于大壮言见天地之情一阳动于坤下者复也其萌于思虑之初乎一阳动于干上者大壮也其发于顔色之际乎然则天地之性何所见一阳初动为心则万虑俱寂为性当系坤之时矣盖坤者寂然不动性也复者感而遂通心也大壮则万物相见情也所谓性者乃眞心不动之处逐物者心包络之血气妄心也眞心者君火性之神用也妄心者相火血气之役使也子云太始于中首可谓知眞心矣冬至之卦复也起于中孚七日而复应焉眞心非空然无物老氏所谓其中有信吾儒之诚也是故眞心者性之正觉也以为有而常虚以为无而善应复则初念去本为未逺可以推见眞心者也
　　易无体也曰既有典常则是有体也恐遂以为有体故曰不可为典要既有典常常也不可为典要变也谓之易者本取其变也惟有常乃能变无常则纷乱何能变乎盖易本于地上之数地上之数起于二一隂一阳徃来错综以至千万亿兆而未尝纷乱故不穷也易者二也必有不易之者则一也防二归一其太极乎故天运四时北极不转圣应万变中心不摇
　　庄周雄辩数千年一人而已如庖丁解牛曰踟蹰四顾孔子观吕梁之水曰蹈水之道无私皆至理之言也蹈水之论有是理而世无其人则形为之碍也鸟翔空如实鱼泳水若虚故知蹈水有此理
　　夫易者圣人长君子消小人之具也及其长也辟之于未然及其消也阖之于未然一消一长一辟一阖浑浑然无迹非天下之至神其孰能与于此
　　天不能无隂阳人不能无小人君子隂阳顺而相济则物成君子小人顺而相养则世治是故无性非善无事非利无动非吉无适非乐此致一之论也惟隂阳有攻取之性逆顺不能相无而两不能合一故隂常病阳小人常害君子圣人作易有长君子消小人之道存焉所以裁成辅相也辟阖皆于未然消长必防其渐长阳消隂浑然无迹至于黎民于变比屋可封则至一之极也古之用易者非尧舜孰能当之
　　大过本末弱也必有大德大位然后可救常分有可过者有不可过者大德大位可过者也伊周其人也不可惧也有大德无大位不可过者也孔孟其人也不可闷也其位不胜德耶
　　遯之六二升而极于上六则为大过以此安于下固志不夺遯世无闷也以此升于上灭顶不悔独立不惧也惟固志不夺之人乃能灭顶不悔孟子所谓大丈夫者也彼茍进者随时趋利安能过渉灭顶乎是故大过自遯六二来而象因初上二隂爻以发明之也【在遯则初二皆为遯世无闷在大过则上为独立不惧】夫以德言之其心则同以位言之其分则异故有可过者有不可过者也孔子似周公孟子似伊尹孔孟非不及伊周位不胜德也
　　大哉位乎待时用之宅也
　　易之六爻人也爻之所在无间君子小人即位也位者待时用之宅故六爻即六位也爻来位见乃有上下内外得失之别
　　复次剥明治生于乱乎姤次夬明乱生于治乎时哉时哉未有剥而不复未有夬而不姤者防乎其防邦家其长子孙其昌是以圣人贵未然之防是谓易之大纲治乱循环如隂阳消长必不能免贵未然之防圣人所以立人极也后天之易所重在此
　　先天学心法也故图皆自中起万化万事生乎心也先天图自坤而生者始于复自干而生者始于姤皆在天地之中中者心也故先天之学为心法而主乎诚盖万法出乎理理之所至自然而成然理者天下之公非我所得有诚者所以体公理而在我者也是谓天德太极之根可以成己可以成物若不诚焉妄心生而公理灭既自丧我安得有物何由入道
　　所行之路不可不寛寛则少碍
　　天道惟用七物数必去本不惟存本亦居之以寛为变化之地
　　知易者不必引用讲解始为知易孟子著书未尝及易其间易道存焉但人见之者鲜耳人能用易是为知易如孟子可谓善用易者也
　　孟子达道之权而不执滞是知易也其言子莫执中犹执一益见其知易矣性善之论则天之一易之用数也
　　所谓皇帝王伯者非独三皇五帝三王五伯而已但用无为则皇也用恩信则帝也用公正则王也用知力则伯也
　　易起于皇书起于帝诗起于王春秋起于五伯凡用无为者皆皇如高惠之世是也用恩信者皆帝如孝文之世是也用公正者皆王如孝宣之世是也用智力者皆伯如孝武之世是也孝宣伯之王孝武王之伯也譬之春夏秋冬东西南北此四者之数也
　　鬼神无形而有用其情状可得而知也于用则可见之矣若人之耳目鼻口手足草木之枝叶华实顔色皆鬼神之所为也福善祸滛主之者谁耶聪明正直有之者谁耶不疾而速不行而至任之者谁耶皆鬼神之情状也
　　管子曰流行于天地之间者谓之鬼神鬼神者太极之英气正理行乎两间为天地之用者也气其状也理其情也人之耳目鼻口手足之运用草木之枝叶华实顔色之精光皆英气之外发鬼神之状可得而知矣福善祸滛谁其主之聪明正直谁其有之不疾而速不行而至谁其任之皆至理之相感自然而然而不知其所以然鬼神之情可得而知矣
　　易有意象立意皆所以明象统下三者有言象不拟物而直言以明事有像象拟一物以明意有数象七日八月三年十年之类是也
　　易有意言象数意萌于心言出于口有气则有象有名则有数此世之所知也而不知一萌于心即有象数况己出于言乎是故健顺动止陷丽説入皆系象数不必至于天地日月雷风山泽之形而后有一二三四五六七八之数也所以雍皆谓之象若无象可见天地鬼神安得而知之耶
　　易之数穷天地始终或曰天地亦有始终乎曰既有消长岂无终始天地虽大是亦形器乃二物也
　　天地消长之运一年是也始必有终终则复始是故元防运世之数开物于寅闭物于戌夫法始乎伏羲当为寅开物之初则戍闭物之后可想而知矣既极于亥当复生于子也
　　易有内象理致是也有外象指定一物而不变者是也理致者健而説巽而动之类是也指定一物者地中生木火在天上之类是也雍又曰自然而然不得而更者内象内数他皆外象外数何也内象无实象内数无实数存乎太虚若可更也而不可更者理有必至自然而成虽有智巧不能变其象而逃其数也若外象外数体若一定然爻有飞伏卦有消长六位八物不能自定是故惟适变者不变而不变者终变也先天卦数二图皆有序而不乱者以天地本象本数循自然之序而成也后天卦气图及雍卦气图皆杂错无定者人情物态非伪即妄所以孔子序易以理为次而象数自从之也
　　在人则乾道成男坤道成女在物则乾道成阳坤道成隂
　　隂阳分太极在道则为乾坤在气则为天地钟于人则为男女散于物则为动植于其中又细分之至于不可数计无非两也合一则致用
　　神无方则易无体滞于一方则不能变化非神也有定体则不能变通非易也易虽有体体者象也假象以见体而本无体也
　　易以六十四卦为体故曰体者象也变于三百八十四爻之中不可指一而名故本无体若求于不变之时则又退藏于密矣一隂一阳之谓道易虽无体犹有方也隂阳不测之谓神则无方矣故隂阳变化显诸仁者易也隂阳不测藏诸用者神也易犹有二神则合一二无定体一无殊方
　　事无大小皆有道在其间能安分则谓之道不能安分谓之非道
　　分者理所当然故谓之道人能安分则知常久而自有变化知常则明明则神矣
