<!-- { "loadSidebar": true } -->
　　又法如实二十开得方四而余实四但倍方为分母不复加隅而以余实为子曰八之四约为二之一并整为四又二之一乃化整俱为零曰二之九母子各自乗以见方积母得四子得八十一以母积除子积归整得实二十又四之一则盈于原实四之一亦更有法以开之其法倍二之九为一之九【本欲倍其子而半其母则子自倍矣不须更用约法】以除盈四之一得三十六之一与前方二之九相减【此与前法正同而盈朒并减有辨葢前方朒于原实则以亷法除所朒之数而与之相并前方盈于原实则以亷法除所盈之数而与之相减也】得七十二之三百二十二约为三十六之一百六十一以下各数并与前法同【按二法所得数其归正同葢偶同耳他处则往往小异也】
　　右二法开方自乗得积并盈于原实一千二百九十六之一必欲除尽依法再开之以四又三十六之一十七复化为三十六之一百六十一倍之为一十八之一百六十一以除盈一千二百九十六之一得一万一千五百九十二之一与前方三十六之一百六十一相减得四十一万七千三百一十二之一百八十六万六千二百七十六约为一万一千五百九十二之五万一千八百四十一以母除子归整得方四又一万一千五百九十二之五千四百七十三仍化整俱为零母子各自乗以见方积母得一亿三千四百三十七万四千四百六十四子得二十六亿八千七百四十八万九千二百八十一以母积除子积归整得实二十又一亿三千四百三十七万四千四百六十四之一此则盈于原实为数甚微矣欲除尽依法再开
　　又法开方不尽实则增开数以求之凡增一开者化实之一为百而开得方数当十而一增二开者化实之一为万而开得方数当百而一假如实二十四化为二千四百开之得四十九是为一十之四十九以母除子归整得方四又一十之九仍化整俱为零自乗以见方积得一百之二千四百零一以母积除子积归整得实二十四又一百之一乃盈于原实一百之一也或增二开三开者仿此
　　零分开方法　原实系整数而开之带零分者前法已详矣若原实先系零分而欲开方者法以母自开得数为母子自开得数为子其大端也如实九之四开得方三之二是已更有开得数复成零分乃须分别算之如实九之二十母开得三子开得四又九之四化为九之四十【此只依命分之数聊示其法耳未及密率也】此当用整除零分法以三乗九为母以四十为子得方二十七之四十也如实二十之九母开得九之四十子开得三此当用零分除整法以四十为母以九乗三为子得方四十之二十七也又如实七之二十母开得二又五之三化为五之一十三子开得九之四十此当用零分除零分法以一十三乗九为母以五乗四十为子得方一百一十七之二百也葢原实之母本法也原实之子则实也故右三例用法分别如此前零分篇中于开方法未详兹乃尽其变云
　　长方以积与长广较求长广　法以四乗积并较实开方得长广和和较相并半之得长相减半之得广
　　长方以积与长广和求长广　法以四乗积减和实开方得长广较　按四乗积者以四长方两纵两横列四隅合为大平方则四边各兼长广之数而中央不满者正较自乗之小平方故知和实中有四积一较实也【二法亦见句股章彼以八乗积者句股之积半长方积也】右二法可该下文纵方七法而七法更不可不讲者葢变化无穷之用出焉固非右二法所能及矣具详于左
　　带纵并方亷开平方法长方以积与较求广者其长之积多于广当加法以带除其长积名带纵并方亷开平方依常列实定开位以较为带纵初开稍朒其商以带纵并之为方法【常法以方与商为一此以方与商为二】乃以乗商减实再开倍前商亦以带纵并之为亷法以除实得次商其隅法如常
　　假如长方积八百六十四列甲乙丙三位其长广较一十二求广者初商得二列甲左而以纵并商得三十二【须知初商之二是二十故并纵得三十二也凡商与纵并者以十随十以百随百并之相减亦然】为方法乃以方法乗商以三乗二得六【此处只作二与三且勿论其为二十与三十可也】于甲位减之【依常法商二自乗当于甲位减今与方法三相乗亦同也】则减甲八为二次以二乗二得四于乙位减之【六于甲位减则四当于乙位减故初开而减及次开之亷位也】则减乙六为二此初开也再开倍前商二得四并纵得五十二【倍商是四十也　倍商不倍纵】为亷法先以五除甲之二【倍商之四当于乙位除因带纵首之一而成五亦同除得次商当在甲位今甲位有实故以除乙之法除甲而次商仍在甲位非因五十而进一位也此五只作五若倍商四纵首六并成一十乃当进一位耳】则改甲二为四为次商次以二乗四得八于丙位减之【五于乙位除则二当于丙位除故亷法而减及隅位也】则减乙二为一加丙四为六又以隅四自乗得一十六减乙丙两位实尽得广二十四【并较得长三十六】
　　又如实二十三万零四百列甲乙丙丁戊己六位【戊己为虚位】带纵七百二十初商得二【若商三则并纵首之七为一十又与商乗得三十而实首只二十三不足除故用二】列甲左【不列甲位者带纵故也】而以纵并商得九百二十为方法乃以方法乗商以九乗二得一十八于甲乙两位减之则去甲之二加乙三为五次以二乗二得四于丙位减之则减乙五为四加丙空为六此初开也再开倍前商二得四并纵得一千一百二十为亷法先以一除乙之四【倍商之四当于丙位除因并纵首之七而成一十一则此一当进而于乙位除除得次商当在甲位矣初商不列甲位正为此也】则去乙之四于甲空位列四为次商次以一乗四得四于丙位减之则减丙六为二次以二乗四得八于丁位减之则减丙二为一加丁四为六又以隅四自乗得一十六减丙丁实并尽得广二百四十【并较得长九百六十】又如实一万九千四百四十列甲乙丙丁戊五位带纵七十二初商得一列甲左而以纵并商得一百七十二为方法乃以方法乗商以一乗一仍得一于甲位减之则去甲之一次七仍得七于乙位减之则减乙九为二次二仍得二于丙位减之则减丙四为二此初开也再开倍前商一得二并纵得二百七十二为亷法先以二除乙之二而其下实不足除知再开值空位矣【倍商之二当于乙位除除得次商当在甲位今若去乙之二而列一于甲为次商即丙丁两位无七与二可除当为见二无除改作九而下添二然则商乃在乙位矣既退一位知是三商非次商也】三开倍前商一十得二十【此一与二皆百也谓之十者依常法】并纵得二百七十二为亷法仍先以二除乙之二【倍商之二十当于丙位除乙位有实故以除丙之法除乙也】则改乙二为九加丙二为四而其下实又不足除即又减乙九为八为三商而加丙四为六次以七乗八得五十六于丙丁两位减之则去丙之六加丁四为八次以二乗八得一十六于丁戊两位减之则减丁八为六加戊空为四又以隅八自乗得六十四减丁戊实并尽得广一百零八【并较得长一百八十】
　　又如实一万六千一百二十八列甲乙丙丁戊五位带纵七十二此当减一开而实首取三位并开之【若初商一则并纵得一百七十二而乙丙两位无七与二可除也】初商得九【此当借列实首甲位】而以纵并商得一百六十二为方法乃以方法乗商以一乗九得九于乙位减之【初商之九当于丙位减因并纵首之七而成一十六则此一当进而于乙位减】则去甲之一加乙六为七次以六乗九得五十四于乙丙两位减之则减乙七为一加丙一为七次以二乗九得一十八于丙丁两位减之则减丙七为五加丁二为四此初开也再开倍前商九得一十八并纵得二百五十二为亷法先以二除乙之一【倍商之一十八当于丙丁两位减并纵首七而成二十五其位亦同今乙位有实故以除丙之法除乙也】则改乙一为五又以二除丙之五则于丙减二存三于乙加一为六为次商次以五乗六得三十于丙位减之则去丙之三次以二乗六得一十二于丁戊两位减之则减丁四为三戊八为六又以隅六自乗得三十六减丁戊实并尽得广九十六【并较得长一百六十八】
　　又如实一十六万六千四百六十四列甲乙丙丁戊己六位带纵一千零八十八初商得一【初商是百而纵乃至千故只可用一】列甲左而以纵并商得一千一百八十八为方法乃以方法乗商以一乗一仍得一于甲位减之【方一百之一当于乙位减此是纵首一千之一故进一位】则去甲之一次一仍得一于乙位减之则减乙六为五次八仍得八于丙位减之则减乙五为四加丙六为八次八仍得八于丁位减之则减丙八为七加丁四为六此初开也再开倍前商一得二并纵得一千二百八十八为亷法先以一除乙之四【倍商之二当于丙位减此是纵首之一故进一位也下三开仿此】则于乙减三存一于甲空位列三为次商次以二乗三得六于丙位减之则减丙七为一次以八乗三得二十四于丙丁两位减之则去乙之一加丙一为九减丁六为二次以八乗三得二十四于丁戊两位减之则去丁之二减戊六为二又以隅三自乗得九于丁位减之则减丙九为八加丁空为一此再开也三开倍前商一十三得二十六并纵得一千三百四十八为亷法先以一除丙之八则于丙减六存二于乙空位列六为三商次以三乗六得一十八于丙丁两位减之则去丙之二加丁一为三次以四乗六得二十四于丁戊两位减之则去丁之三加戊二为八次以八乗六得四十八于戊己两位减之则减戊八为三加己四为六又以隅六自乗得三十六减戊己实并尽得广一百三十六【并较得长一千二百二十四】
　　带纵减积开平方法　长方积较求广或于实内减长积以就其方名带纵减积开平方列实定位以较为带纵初开亦稍朒其商先以带纵乗商减实乃以商自乗减实再开倍前商为亷法约计当得次商若干亦先以带纵乗商减实乃以亷法除实合次商其隅法如常
　　假如长方积八百六十四列甲乙丙三位较一十二初商得二列甲左而先以纵乗商以一乗二得二于甲位减之【此纵之一商之二皆十也依常法商二自乗于甲位减今以纵一乗商二亦同葢凡十与十百与百相乗皆于本位减必相乗又得十乃进一位若商系十而乗纵之百则当进一位商系百而乗纵之十则当退一位次商三商其理不殊各以所商应除之位为本位而进退之也负纵益积仿此】则减甲八为六次以二乗二得四于乙位减之则减乙六为二乃以商二自乗得四于甲位减之则又减甲六为二此初开也再开倍前商二得四为亷法约计次商当得四【约计减积之余尚有商亷相乗及隅自乗之数也】亦先以纵乗商以一乗四得四于乙位减之【次商即再开之隅隅本位在丙然隅四只是四数而所与乗之纵一则是一十故进一位也若以比初开所除之位则为退一位至三开即比再开又退一位矣】则减甲二为一加乙二为八次以二乗四得八于丙位减之则减乙八为七加丙四为六乃以亷四除甲之一则改甲一为二加乙七为九又以四除乙之九则于乙减八存一于甲加二为四为次商又以隅四自乗得一十六减乙丙实并尽得广二十四
