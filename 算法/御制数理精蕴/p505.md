<!-- { "loadSidebar": true } -->
　　日有八位而用止于七去干而言之也月有八位而用止于六去兊而言之也星有八位而用止于五去离而言之也辰有八位而用止于四去震而言之也
　　日月星辰各备八卦之数故有八位存本而用用其用每减者上得兼下下不得兼上贵贱之等也日七位其数百三十三月六位其数一百二十星五位其数一百五辰四位其数八十八与七六五四之变理同而数异变以天为主位以地为主也日月星辰或用四位或用八位何也用四位者四四而十六主隂阳而言盖天之变也用八位者八八而六十四兼刚柔而言盖地之物也变在天而分于两地物在地而宗于一天十六位者用十五位为五变总二百七十数余干之一不用以当九十散则为辰数也六十四位者用四十四位得数四百四十六则四百五十而虗四余二十位不用得数百三十则一百二十六而盈四也余详觧具通变图中
　　日有八位而数止于七去泰而言之也
　　日去泰则月当去损星当去既济辰当去益举一隅也以先天方图观之其位与数皆可见矣
　　月自兊起者月不能及日之数也故十二月常余十二日也
　　日起于一者干也月起于二者兊也月不及日之数故日一年三百六十六日月一年三百五十四日也兊艮六变月之用数也易之变两卦共四十二兊艮变数当得二百五十二而数止用百二十偶之而二百四十者亦余十二日也余十二日者日一年盈六日月一年缩六日共十二日以为闰
　　干阳中阳不可变故一年止举十二月也震隂中隂【旧本作阳】不可变故一日之十二时不可见也兊阳中隂离隂中阳皆可变故月日之数可分也是以隂数以十二起阳数以三十起而常存二六也
　　干位竒中竒震位偶中偶隂阳纯故不可变兊位竒中偶离位偶中竒隂阳杂故可变不可变则不可分可变则可分也故日月为易月一变十二日一变三十共四十二为天一变之数也十二三十其法以三因二因而筭之二因者二六故十二三因则进位故三十也隂数起十二者以月数起也阳数起三十者以日数起也如一元十二防一防三十运一运十二世一世三十年隂偶数常自十二起者得太极之二而二六也阳竒数常自三十起者得太极之三而三十也隂二而二六者六用数地分乎用也阳三而三十者十全数天统其全也亦三天两地而倚数之义也皇极经世因数法以二因者加十二而常终于二数以三因者加三十而常终于六数累至于沟涧正载莫不皆然月之自变二而四矣必反于二日之自变六而八矣必反于六故曰常存二六二六者日月相错天变之本数也此法亦如河图竒偶之数以三以二而数累至无极而终不失其本信乎数之不可逃也
　　举年见月举月见日举日见时阳统隂也是天四变含地四变日之变含月与星辰之变也是以一卦含四卦也
　　尊统乎卑大统乎小是故阳统乎隂隂则分阳数而已分年为月分月为日分日为辰天四变含地四变者干兊离震包巽坎艮坤也所以元防运世十六位止用日月星辰律吕之数则兼水火土石之四变而先天运数分用其半也日之变含月与星辰之变者干包兊离震也所以十六位之中元之防运世十二与三百六十与四千三百二十之数实为防运世之元也一卦含四卦者干兊离震巽坎艮坤之变四卦互相为用也故六画之卦中爻互体复含三画二卦与上下一体则四卦也皆阳统乎隂之义
　　日一位月一位星一位辰一位日有四位月有四位星有四位辰有四位四四十有六位尽此一变而日月之数穷矣【此一变上原脱一尽字】
　　自日之日至日之辰自辰之日至辰之辰凡十六位每三位五十四为一变五变而二百七十辰之辰得一千八百六十六万二千四百为世之世每世三十辰得二日半则四千六百六十五万六千日者大畜一元之日数也尽此一变而日月数穷者体数之用二百七十地以四体分天三用也十六位之中犹有一焉正一无尽以当九十为不用之一则以天辰不见去其辰数也故筭法用筭二百七十一枝
　　天有四变地有四变变有长也有消也十有六变而天地之数穷矣
　　天以震离兊干为长巽坎艮坤为消地则反是一长一消共十六变此分天分地各以八卦之位而言变也盖月一变十二日一变三十共得四十二为一变则一卦变七卦之爻数也一卦重为八卦得四十八爻去一用七者存本而言所谓地上之数起于二故六十四卦止用五十六卦者八七也天地十六变共六百七十二分消长而数各三百三十六即五十六用卦之爻数也若乃天统乎体八变而终于十六以干为主自天而行两卦当一变则同人当乎八变姤当乎十六变比卦位之数四之一者天一则地四也别而言之天统乎体地分乎用合而言之则天地皆有体用也
　　日起于一月起于二星起于三辰起于四引而伸之阳数常六隂数常二十有二变而大小之运穷矣【隂数常二下原脱十有二变一句】
　　日起于一者起一元也月起于二者起十二防也星起于三者起三百六十则运数也辰起于四者起四千三百二十则世数也此以运行变数而言当干夬大有大壮四卦之数引而伸之阳数常六则小畜之年数也隂数常二则需之月数也运数在天故常六常二自小畜至临六变得二百五十二自同人至震又六变得五百有四所谓地分乎用六变而终于十二此大小运极数也故曰大小之运穷矣体数有十六变而运数十二变用者三不用者一也
　　三百六十变为十二万九千六百
　　三百六十者干之五爻分而为大有之数则一元之运数也十二万九千六百者干之四爻分而为小畜之数得三百六十之三百六十则一元之年数也
　　十二万九千六百变为一百六十七亿九千六百一十六万
　　一百六十七亿九千六百一十六万者干之三爻分而为履之数得十二万九千六百之十二万九千六百则元之元也
　　一百六十七亿九千六百一十六万变为二万八千二百一十一兆九百九十万七千四百五十六亿
　　二万八千二百一十一兆九百九十万七千四百五十六亿者干之二爻分而为同人之数得一百六十七亿九千六百一十六万之一百六十七亿九千六百一十六万则元之元之元之元存一与十二之外天之第四变也此分数也分大为小乾道运行散为万物四变当干之中爻即坎离用四位生物之数也夫干之分数六爻大小运数去初上而不用者六而用四也同人之数分为十二防而用数之用以开物八防为主者亦六而用四也是故八卦用六爻者四而用三主天而用则乾坤主之六爻用四位者三而用二主地而用则坎离主之也
　　以三百六十为时
　　此立时数时即世也一为一杪十二杪为一分三十分计三百六十杪为一时若以时当世一世三十年计三百六十月则三百六十之数一当一月矣
　　以十二万九千六百为日
　　此立日数日即运也自一而进积三十以当一杪十二杪计三百六十当一分三十分计一万八百得三百六十杪当一时十二时计一十二万九千六百得四千三百二十杪当一日若以日当运一运三百六十年计一十二万九千六百日则一十二万九千六百之数一当一日矣
　　以一百六十七亿九千六百一十六万为月【旧本脱自一十六万为月至十二万九千六百为日一节】
　　此立月数月即防也自十而四进积十二万九千六百以当一杪十二杪计一百五十五万五千二百当一分三十分计四千六百六十五万六千当一时十二时计五亿五千九百八十七万二千当一日三十日计一百六十七亿九千六百一十六万当一月若以月当防一防一万八百年计四千六百六十五万六千时每时三十分计一十三亿九千九百六十八万分每分十二杪计一百六十七亿九千六百一十六万杪则一百六十七亿九千六百一十六万之数一为一杪矣
　　以二万八千二百一十一兆九百九十一万七千四百五十六亿为年
　　此立年数年即元也自三十而十进积一防一万八百之元之元以当一杪十二杪计十二防十二万九千六百之元之元当一分三十分计三十元之元之元当一时十二时计三百六十元之元之元当一日三十日计一万八百元之元之元当一月十二月计十二万九千六百元之元之元当一年若以年当元一元十二万九千六百年计五亿五千九百八十七万二千时一百六十七亿九千六百一十六万分二千一十五亿五千三百九十二万杪毎杪得一十三亿九千九百六十八万则二万八千二百一十一兆九百九十万七千四百五十六亿当二千一十五亿五千三百九十二万杪矣故先生以一十三亿九千九百六十八万为一年以当一杪十二杪计一百六十七亿九千六百一十六万以当一分每一百六十七亿九千六百一十六万杪以进三十运计一万八百年即当一十三亿九千九百六十八万分也以分于一万八百年之间每年得四千三百二十时计一十二万九千六百分而一百五十五万五千二百杪矣天之一时得三十分每分得十二杪每杪当一年计三百六十年每年得一十三亿九千九百六十八万则三百六十杪计五千三十八亿八千四百八十万者物之分数也先生不立杪之名者天之长数以干为元自夬四变凡一百六十八至履为分而止若消数复以履为元自兊四变亦一百六十八至同人为分而止也
　　则大小运之数立矣
　　立大小运数者以明用也体数有三百八十四而用数止于三百六十体数之用有二百七十而用数之用止于二百五十二所以一元十二防有三百六十运而开物八防止用二百四十运加闰数不过二百五十二也自一至极天地之大数十六干当一坤当二载总六十四卦之变得其十五而此运数用止于七者用其天数也盖天变赢于七物数盈于兆是故谓天子之民为兆民也后天之数五则易二篇之防其用至万物先天之数七则经世大小运之数其用至兆物也自一至万兆大数则七细别之则二十一盖三七之变也其起运之法用卦气图天而地也观物之法用律吕图地而物也防分十二位分十六在天有生物之时在地有生物之数元防运世得数之多寡不同故一十百千万亿兆有七等之物不同也二者天地万物之数厯律之数也
　　二万八千二百一十一兆九百九十一万七千四百五十六亿分而为十二前六限为长后六限为消以当一年十二月之数而进退三百六十日矣
　　此当以元经防之数也十二月即十二防三百六十日即三百六十运以元之元数为一分毎防得一万八百元分每运得三百六十元分总一元之分数计得十二万九千六百元之元之元阳三百六十为进隂三百六十为退三百六十乃成七百二十矣隂阳之分在年则以消长在月则以脁朒在日则以昼夜而分也
　　一百六十七亿九千六百一十六万分而为三十以当一月三十日之数随大运消长而进退六十日矣此当以防经运之数也一月三十日即一防三十运也自月言之脁朒分用一进一退消长各数则成六十运自日言之昼夜又分用一进一退朓朒各数则一月之数成百二十日一防之数成百二十运也
　　十二万九千六百【旧本脱至此】分而为十二以当一日十二时之数而进退六日矣
