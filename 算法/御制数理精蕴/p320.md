<!-- { "loadSidebar": true } -->
　　□【二方一州一部二家】断【地阴家二火下中象夬卦】阳气彊内而刚外动而能有断决【行属于火谓之断者阳气上在五位之上内外刚壮能有断决于万物故谓之断断之初一日入毕宿三度】初一断心灭斧冥其绳矩【水以平施在内为心阳位火世故以斧谕斧以治木绳以正曲矩以为方墨模一正道化大行德止刚毅盛壮之治可以断疑也】测曰断心灭斧内自治也【修内表外君子所以为德也】次二冥断否在塞耳【二阴也亦为目目在阴中故冥家性为断当明目聪聴以定众疑今目既不明而塞耳掩聪不采风声故曰否也】测曰冥断否中心疑也【耳目不明故心疑也】次三决其龚利以治秽【三为巽巽为风风喘息之象也故为断决之事宜当明目聪耳依乎八议广采风俗以求比据而耳目涂塞香臭不闻非所以为断也三而决之除治秽疾议狱缓死不失其法故利以也】测曰决其龚利有谋也【除秽治疾所以谋利也】次四断我否食非其有耻【四金也在断之家宜以治人既在火行阴家之阴故曰否也民治法明临事有绩故可食禄以居官位今四公侯也断而不当见讥素餐故有耻也】测曰断我否食可耻也【耻无功者也】次五大腹决其股脱君子有断小人以活【五为天位故称君子腹谕合藏股以谕臣臣而有脱君当决正正以其理故民活也】测曰大腹决脱断得理也【决理也决理臣奸言得其道理也】次六决不决尔仇不阔乃后有钺【仇怨也阔远也钺斧也仇谓七也钺谓九也六为上禄五之所尊庙胜受斧以征不廷而所决不决故仇近也所不当断战伐将兴故后钺也】测曰决不决辜及身也【所决不决身之累也】次七庚断甲我心孔砚乃后有铄【庚义也甲仁也孔甚也砚大也铄美也七在断出失志之人犹能以义断于仁故甚大也先失后得故美在后也】测曰庚断甲义断仁也【以义断于仁者也】次八勇佅之傠盗蒙决夬【无道为佅反义为傠八为火母恃在子家阴位之阴故为盗也无道反义众恶所归故宜决也】测曰盗蒙之决妄断也【断不以义故妄也】上九斧刃蛾蛾利匠人之贞【贞正也九为金故为斧巧匠之利利斧犹明君之利利贤也匠非斧无以展其巧君非贤臣无与共其治故利匠人之正也】测曰蛾蛾之斧利征乱也【斧刀蛾蛾故可以征乱者也】
　　□【二方一州一部三家】毅【地阳家三木下上亦象夬卦】阳气方良毅然敢行物信其志【行属于木谓之毅者阳气巳盛方周六位上下良而毅毅然便行于事无所拘忌故万物信其所志长大故谓之毅毅之初一日入毕宿七度】初一怀威满虚【一水也冬则成冰故谓之威易曰履霜坚冰此之谓也虚空也虽威而消故言满虚也】测曰怀威满虚道德亡也【以威自务非道德之谓也】次二毅于心腹贞【贞正也火性炎上因其父母又在毅家益其壮大也虽则严毅怀在心腹终不宣扬以从善道故正也】测曰毅于心腹内坚刚也【守道贞正故乃坚刚也】次三戴威满头君子不足小人有余【二木重生将上刺天天气尊髙不可得及适足自见在于头上故戴威也君子之威威而不猛小人务威终则奢僣行过于恶故有余也】测曰戴威满头小人所长也【自务大也】次四君子説器其言柔且毅【金为口舌故称言金性刚疆今在阳家阳家之阴故柔且毅也刚柔相戴故称君子君子之人故能申説器用于人也柔不失刚刚不失柔四能兼之故言柔且毅也】测曰君子説器言有方也【方道也有君子之美道也】次五不田而谷毅于拣禄【五为天子家性为毅毅然自抗处高食禄故不田也处高禄贵故称拣也】测曰不田而谷食不当也【但自抗举无德于民故不当也】次六毅于栋柱利安大主【栋以谕君柱以谕臣严能毅然不违于法故利也君臣正大主安也】测曰毅于栋柱国任彊也【君臣得位故彊也】次七觥羊之毅鸣不类【类法也觥羊大羊也七主未未为羊大羊在毅家故鸣不法也】测曰觥羊之毅言不法也【羊虽觥大非鸣声之法物也】次八毅于祸贞君子攸名【八木也以毅近金故祸也在祸而正故贞终当免难故君子之所名也】测曰毅于祸贞不可幽蔀也【背已之祸故不幽隐正言之也】上九豨毅其牙发以张弧【九为金故称牙金为弧弧矢飞兵以威不法而有大豨以牙为害故以弧矢谕也】测曰豨毅其牙吏所猎也【猎捕也七为九吏难欲动七以大角角捕治之也】
　　□【二方一州二部一家】装【地阴家四金中下象旅卦】阳气虽大用事微阴据下装而欲去【行属于金谓之装者谷雨气终于此首之次三立夏起于此首之次四太阳用事微阴当升阳气方装束而消去故谓之装装之初一日入毕宿十一度】初一幽装莫见之行【行首也一为装始始当幽隐装束而徙故莫见之道路也阳气升上乃复遁下故先自隐也】测曰幽装莫见心已外也【虽尚在位当徙之心已外去也】次二鹅惨于冰翼彼南风内怀其乗【二南方也为朱鸟鸟而近水故称鹅鹅水鸟遇冰则困故惨也南风阳气乌之所利故怀其乗正也】测曰鹅之惨怀忧无快也【惨然懐忧故不快也】次三往其志或承之喜【三居阳乐进亦为进人进德及时故往其志也志意一进故有喜而承之也】测曰往其志遇所快也【福善所承故遇快也】次四鶤鸡朝飞踤于北嘤嘤相和不辍食【四为西方酉鸡也朝飞而鸣故鶤鸡也言相和者飞踤于北南则鹅南北交通故相和也鶤鸡水鸟北方水行踤得其所故食不止也】测曰鶤鸡朝飞何足赖也【羣鸟相遇所赖微也】次五鸿装于淄饮食頥頥【淄水也齐有临淄县因水为名也五为天位故称鸿鸟六亦为水水是鸿利故饮食乃頥頥也】测曰鸿装于淄大将得志也【水鸟得其水是其志矣】次六经衢周九路不限其行贾【水性流行而在装束之世处六衢之地注衍流通无所拘制商贾之索利无有限止也】测曰经六衢商旅事也【商旅之人以逺游为荣也】次七装无防利征咎【七为失志而在装家故利征也升则伤母退则畏水故咎无与两处故无防也】测曰装无防祸且至也【行而遇咎故祸至也】次八季仲播轨泣于之道用送厥往【八木也车之所用故为轨七火九金恐见焚克故言播也泣忧也七以上称季八在其中故言季仲车播其轨于季仲忧也】测曰季仲播轨送其死也【送水就金死之原也】上九装于昬【昬日入也九在装家而为之终终竟于事从一至九若日之入故以昬谕也】测曰装于昬尚可避也【昬忘之事也】
　　□【二方一州二部二家】众【地阳家五土中中象师卦】阳气信高怀齐万物宣明□大众多【行属于土谓之众者谓是时阳气徧于六位纯刚思齐万物宣明开大族类众多故谓之众众之初一日入毕宿十五度】初一冥兵始火入耳农辍马谷尸将班于田【辍止也班布也尸主也火以谕急兵众之世故农止马谷主布田畆以相□也】测曰冥兵之始始则不臧也【众兵之世故不善也】次二兵无刃师无陈麟或賔之温【二为戈在军众之家而畏于水故言无刃而不陈也麟者仁兽有角不触故以賔谕温温顔而已也】测曰兵无刃徳服无方也【德之所服无常方也】次三军或累车丈人摧孥内蹈之瑕【军众之众故称累车三无家号故言丈人也摧趣也瑕过也孥子弟也军事尚疾子弟相趣不责以礼故言内瑕也】测曰军或累车庙战内伤也【庙胜而退故心伤也】次四虎虓振廞豹胜其秘否【四西方也故称虎虓怒声也阴称之水者故称豹秘闭也腾而见闭故振廞也振廞盛怒貌也】测曰虎虓振廞如鹰之也【四称公侯在师之中而如鹰有似太公之于周武也】次五躆战喈喈若熊若螭【五为天子聚众之世交战中原故喈喈也军事勇故称熊螭也】测曰躆战喈喈恃力作王也【武威之家以力王于世也】次六大兵雷霆震其耳维用诎腹【六为大水易曰地中有水师故六为大兵也六亦为耳兵大故雷震也耳以明聴军以密成口与心计故腹屈也】测曰大兵雷霆威震无疆也【雷霆之震故无疆限也】次七旌旗絓罗干戈蛾蛾师孕唁之哭且防【师盲者也孕重身也吊生曰唁窃视称防七为目为六所见故盲也师众之事干戈为务盲孕相唁故哭且防】测曰旌旗絓罗大恨民也【旌旗絓罗故大恨也】次八兵衰衰见其病不见舆尸【衰衰痩瘠之貌也兵病于外众之所见言不见舆尸者兵已劳疾何能有所克故无尸俘以荣军也】测曰兵衰衰不血刃也【兵马劳病故不血刃也】上九斧刃缺其柯折可以止不可以伐往血【金故称斧斧柯者征伐之柄也或折或缺非所以御敌也故可以止而欲伐人则有败也】测曰刃缺柯折将不足往也【斧缺柯折故不足往也】
