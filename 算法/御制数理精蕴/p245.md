<!-- { "loadSidebar": true } -->
　　附式原借母十五两每月每两加子二分五厘满六月还过母子和九两问母子各已还若干仍留母若干曰还母七两八钱二分六厘还子一两一钱七分四厘仍留母七两一钱七分四厘术以还银九两为实以六月用二分五厘通之得一钱五分得通子加母数一两得一两一钱五分为法除实得还母以通子乗之得还子原母内减还母得留母
　　通曰此留母未还子也若六月还全母之子二两二钱五分还母六两七钱五分应留母八两二钱五分矣附式三次为商俱得合利每次贮银三百两三次恰尽问原母若干曰二百六十二两五钱术以贮银折半得一百五十加三百得四百五十又折半得二百二十五又加三百得五百二十五又折半得原母三折者三次也借裒互徴另又一术
　　合率差【差分之五】
　　合率差分法
　　式谷二百四十石作五等分之甲乙二人数与丙丁戊三人数等问各若干曰甲六十四石乙五十六石丙四十八石丁四十石戊三十二石术甲裒五乙裒四并得九丙裒三丁裒二戊裒一并得六以六减九余三乃于五等裒上各加三甲得八乙得七丙得六丁得五戊得四又并之得三十为首率总谷为次率各裒加三得数为各三率
　　通曰此递差八也曰三人分则甲数与乙丙数等而七人分则甲乙丙数与丁戊己庚数不等乃截庚入甲乙截丙入丁戊巳两数始等此亦就裒而言若裒上加有等数俱不等矣故用并减之法也
　　式二银七百六十两甲十分乙七分丙二分问各若干曰甲四百两乙二百八十两丙八十两术甲裒十乙裒七丙裒二并得一十九为首率总银为次率各裒为各三率
　　式三田一百三十八亩每亩徴米二斗今徴七分本色米三分折丝每米一石折丝一斤问各若干曰米十九石三斗二升丝八斤四两四钱八分术以米二斗乘田得二十七石六斗为实以七与三并一十为法用七乗实得一百九十三石二斗以法除得米用三乗实得八十二石八斗以法除得八石二斗八升以石变斤得八斤其二斗八升用加六法得四斗四斗八合即四两四钱八分
　　式四米二十四石给甲乙丙丁四人甲四分乙五分丙七分丁九分问各若干曰甲三石八斗四升乙四石八斗丙六石七斗二升丁八石六斗四升术以米为实并各裒得二十五为法除实得九斗六升为一分之数以各裒乗得各数
　　式五徴粮七十三石二斗三等户照分办纳上二十五戸每户五分中四十户每户三分下六十户每户一分问各一户各共户若干曰上一户一石二斗共三十石中一户七斗二升共二十八石八斗下一户二斗四升共十四石四斗术以各裒乗各户上得一百二十五中得一百二十下得六十并得三百○五为首率总粮为次率各裒为各一户之三率
　　式六每芝蔴三斗换米五斗每米五斗抵荳七斗今有芝蔴四百五十石换米荳共九百二十五石问各用芝蔴及米荳各若干曰换米用芝蔴一百八十七石五斗换荳用芝蔴二百六十二石五斗米三百一十二石五斗荳六百一十二石五斗术并米五荳七得十二为首率以芝蔴总数为次率米五荳七为各三率求出用芝蔴各数再以换米用一百八十七石五斗以三斗除之得数以五斗乗之得米数以换荳用二百六十二石五斗先求出米数以三斗除之得数以五斗乗之得米四百三十七石五斗乃再以三斗除之得数以七斗乗之得荳数式七银十一块金九块等重交换一块则十银一金之重多于八金一银一十三两问金银各块各共若干曰金一块重三十五两七钱五分银一块重二十九两二钱五分银十一块共重三百二十一两七钱五分金九块共重等术以较十三两折半得六两五钱乗金九块得五十八两五钱为实以金九银十一相减余二为法除实得二十九两二钱五分为银一块数以十一乗得共数以半较六两五钱乗十一得七十一两五钱为实仍以前二为法除实得三十五两七钱五分为金一块数以九乗得共数通曰以盈朒法求之亦得
　　式八冰片每两价二两七钱五分沉香每两价三钱五分伽楠每两价八钱有以沉香十七斤三两有以伽楠十三斤十二两问各换冰片若干曰沉香换得冰片三十五两伽楠换得冰片六十四两术以冰片价为首率用斤求两法【见乗布】化沉香伽楠得两数为各次率各价为各三率
　　式九军二万五千二百名月粮米麦荳兼支米每四名支三石麦每九名支五石荳每七名支八石问各若干曰荳二万八千八百石麦一万四千石米一万八千八百石术以七名九名四名为各首率军数为次率八石五石三石为各三率
　　式十刻漏一壶贮水令开三孔漏水大孔二时而尽中孔三时而尽小孔六时而尽如三孔齐泄则几时水尽曰一时漏尽术以三孔与时相较各时为各首率一壶为次率最小时为三率求得大孔六时漏尽三壶中孔六时漏尽二壶小孔原系六时漏尽一壶合计六时三孔共漏尽六壶因知一时共漏尽一壶也又术以二时三时六时为各首率一壶为次率一时为三率求得大孔一时漏水二之一中孔一时漏水三之一小孔一时漏水六之一合计二之一三之一六之一共十分亦合右三数偶满一时若并有竒零者另法求之如累台一座甲六年完工乙九年完工丙十八年方完今三人同累须几时可完必先知每人每年之工而总计之六年者每年得六之一九年者每年得九之一十八年者每年得十八之一并得每年共三分之一【竒零加法】约计三年始完甲成二之一乙成三之一丙成六之一共足十分之数也
　　式十一漏壶上注下泄塞下窍注水四时而满开下窍泄水六时而尽若上注下泄相并则几时可满曰十二时术用三次测法先以四时为首率一壶为二率一时为三率求得一时之所法乃四分壶之一次以六时为首率一壶为二率一时为三率求得一时之所泄乃六分壶之一以四之一与六之一相减余十二之一【竒零减法】乃以十二之一为首率一时为次率一壶为三率求得十二时
　　通曰以四时较六时则有二时不泄欲得六时俱不泄必须三回注四时矣亦合十二时之数也
　　问上注下泄四时满几分曰六时尽者四时泄三分之二以除全壶余三分之一为水满数又问如塞下窍三时而满开下窍八时而尽若上注下泄须几时可满曰以三时满者一时之率三之一以八时尽者一时之率八之一就三之一减八之一余二十四之五为一时之率则全壶得四时零五分时之四也又问一壶既以三时而满如四时又五分时之四可满几壶曰满一壶又十五分壶之八又问八时尽一壶若四时又五分时之四该几何曰此五分壶之三即于前数一时满一壶者除之便得问八时尽一壶三时得几何曰三时泄得八分之三以除全壶余八五之五是三时满八分之五又问三时满八分之五则全壶几时满曰四时零五分时之四也
　　式十二兵百人领队四人旗牌六人器械七万二千四百件犒军旗牌比领队得八分之五兵比旗牌得五分之三问各得若干曰兵得六万每人六百旗牌得六千每人一千领队得六千四百每人一千六百术以兵裒三乗一百得三百以旗牌裒五乗六得三十以领队裒八乗四得三十二并得三百六十二为首率器械为次率各裒乗数为各三率求出各共得数再以各人数除之得每人数
　　式十三大船三桅六桨小船一桅八桨今桅五十九桨二百○二问大小船各若干曰大船十五小船十四术并大小船每只桅桨各九共一十八为首率大小二只为次率并桅桨全数为三率推得二十九只乃大小和数减小之一补大得各数
　　贵贱差分法
　　式硃砂每斤三两六钱石青每斤二两四钱有银一千二百两买硃青二色硃数增青一倍问各若干曰硃二百五十斤共价九百两青一百二十五斤共价三百两术因硃加倍即倍其价为七两二钱并青价得九两六钱为首率总银为次率各一斤之价为各三率求出各斤数各以价乗得各共价
　　式二银五十五两五钱买铜锡铁共重八万三千○五十两每银一钱买铜一百三十两锡一百五十两铁一百七十两问各若干曰铜二万四千七百两共价十九两锡二万七千七百五十两共价十八两五钱铁三万○六百两共价十八两术以总银用三色除之得十八两五钱为中间锡价以每一钱买一百五十两乗之得锡数共重内减锡数余五万五千三百两为铜铁和总银内减锡价余三十七两为铜铁和价以每一钱买铜一百三十两乗和价得四万八千一百两以减铜铁和余七千二百为实以铜一百三十与铁一百七十相减余四十除实得一百八十钱为铁价十八两以一百七十乗之得铁数又于和价内减铁价余十九两为铜价以一百三十乗之得铜数
　　式三绫每尺九分二厘罗每尺八分五厘绢每尺三分六厘有银一百二十一两一钱七分五厘买绫一停罗二停绢三停问各若干曰绫三十二丈七尺五寸共价三十两○一钱三分罗六十五丈五尺共价五十五两六钱七分五厘绢九十八丈二尺五寸共价三十五两三钱七分术二停乗罗价得一钱七分三停乗绢价得一钱○八厘以并绫价共三钱七分为首率总银为次率各每尺价为各三率求出各数各每尺价乗得各共价
　　式四绫罗纱绢共一百六十疋共价九十三两绫每疋九钱罗每疋七钱纱每疋五钱绢每疋三钱问各若干曰绫三十五疋价三十一两五钱罗四十疋价二十八两纱四十疋价二十两绢四十五疋价十三两五钱术以四色除总疋得四十疋即中间罗纱之数罗四十疋以每疋价推得银数纱四十疋以每疋价推得银数总疋内减罗纱余八十疋为绫绢和共价内减罗纱价余四十五两为绫绢价和乃以绫九钱乗绫绢和得七十二两以减余银尚余二十七两为实以绫九钱减绢三钱余六钱为法除实得四十五为绢数于绫绢和内减之余三十五为绫数各以每疋价乗得各价
　　式五银一千○八两买丝三停绵二停线一停共重三百六十两其价线二两丝止一两线一两六钱绵止一两问各若干曰丝重一百八十两价二两二钱四分【得线价二之一】绵重一百二十两价二两八钱【得线价十六之十】线重六十两价四两四钱八分术并各裒丝三绵二线一得六为首率总重为次率各裒为各三率求出各重丝一百八十以二两【线二两也】除得九十绵一百二十以一两六钱【线一两六钱也】除得七十五以并线六十共二百二十五为法除总银得线价以一六除线价得绵价以二除线价得丝价
　　式六银二千九百二十八两买绫一百五十疋罗三百疋绢四百五十疋绫疋价多罗疋价四钱七分罗疋价多绢疋价一两三钱五分问各疋价若干曰绫每疋四两三钱二分罗每疋三两八钱五分绢每疋二两五钱术以多绢价一两三钱五分乗罗疋得四百○五两以两多价共一两八钱二分乗绫疋得二百七十三两并两乗数得六百七十八两以减总银余二千二百五十两为实并三色共九百疋为法除实得二两五钱为绢每疋价加多一两三钱五分得罗每疋价又加多四钱七分得绫每疋价又术以多罗价四钱七分乗罗疋得一百四十一两以两多价共一两八钱二分乗绢疋得八百一十九两相并得九百六十两加入总银得三千八百八十八两为实以三色并得九百疋为法除实得绫疋价依裒减之亦合
　　通曰此又名匿价差分法
