<!-- { "loadSidebar": true } -->
　　五行之数一曰水二曰火三曰木四曰金五曰土此其生也【五行之生数也】六曰水七曰火八曰木九曰金十曰土此其成也【五行之成数也】凡五行生成之数五十有五【自一至十之总数也】肇于勿芒动于防黙物休咎于未形辨忧虞于既惑鬼出神入而变化无穷穷幽洞灵而生成不息体混茫之自然与天地而为极实所谓微妙通深不可测【美算术之功也】故仲尼曰天一地二天三地四天五地六天七地八天九地十【竒数阳故配天偶数隂故配地】天数五【一三五七九也】地数五【二四六八十也】五位相得而各有合【谓一与六二与七三与八四与九五与十各有合也】天数二十有五【一三五七九之总数也】地数三十【二四六八十之总数也】凡天地之数五十有五【二十五之与三十也】此所以成变化而行鬼神矣【数术精微】易用四十九防者穷少阳也【少阳之数七穷谓七七也】包用三十六防者极太隂也【太隂之数六极谓六六也】穷少阳葢尚文也极太隂葢尚质也文质之变数之由阳不穷九隂不极八明大衍之不可过也【极九谓八十一也蛊八谓六十四也大衍之数五十五故言不可过】阳之防一十有二【象干三爻震坎艮各一爻巽离兑各二爻共一十有二也】隂之策二十有四【象坤七爻巽离兑各二爻震坎艮各四爻共二十有四也】凡三十有六葢取数于乾坤五行八卦同符合契共而为一曰太一【拱蓍之时】分而为两曰两仪【分蓍之时】揲之以三曰三才【谓算之也】营之以四曰四时【谓运之也】归余于终取象于闰【谓物之也】数之闰也在于左阳之动也数之萌也在于右隂能生也【数动于左而生于右】混茫既判天地辟矣【分蓍也】天地既辟三统分矣【揲蓍也】三统既分四时序矣【营蓍也】四时既序闰斯生矣【总蓍也】正闰相生数无穷矣传曰五行者隂阳之精气造化之本源德赞三才功济万物在乎天也谓之五星【镇嵗太白荧惑辰也】据乎地也谓之五岳【嵩岱衡恒华也】行于人也谓之五材【水火金木土也】若天无五星则辰宿错灭地无五岳则山泽崩竭人无五材则性命絶故知天以五星为政地以五岳为镇人以五材为用三正之立五行所成也人者上禀五星之气下居五岳之分中受五材之助故天地之间惟人最灵则知人者五行之端五行之秀是以包五藏蕴五神【五藏谓肝肺心肾脾也五神谓魂魄精神志也河上公曰魂藏于肝魄藏于肺神藏于心精藏于肾志藏于脾五藏尽伤则五神去矣】全五体备五事【五体者谓骨肉血脉皮五事者谓貌言视听思也】合而行之有五徳【仁义礼智信也】皆本于五行【包五藏蕴五神全五体备五事行五德皆法象于行也】然则色不以五行虽有离娄之明不能定其文彩【五色谓青黄赤白黒为文章之主】声不以五行虽有师旷之聪不能定其音律【五声谓宫商角征羽音律律之原者也】味不以五行虽有俞附之术不能定其性命【五味谓酸咸甘苦辛为生气之本也】气不以五行虽有老耼之道不能定其嘘吸【河上公曰天飬人以五气鼻藏于心太史公曰黄帝理五气】言不以五行虽有尼父之德不能定其词理【仲尼之训未有不先于五行谓教人以父义母慈兄友弟恭子孝也】厯数不以五行虽有重黎之算不能守其叙【厯数之算必先五行时叙分矣】隂阳不以五行虽有牺炎之圣不能定其吉凶【隂阳之占必先五行而后吉凶决矣】万物无不由五行以定包者定也定之为义博矣哉夫不定而眎则五色乱于目矣不定而听则五音乱于耳矣不定而食则五味乱于口矣故五色令人目盲五音令人耳聋五味令人口爽鼻不定而吸则不能理五气心不定而语则不能敷五教志不定而行则不能脩五徳身不定而动则不能用五事【夫视五色听五声食五味吸五气布五教行五德用五事未有不法定者也】夫有一不定则人不畏【行之失也】有一不定则人不信【言之乖也】是以君子定其目而后视定其耳而后听定其味而后食定其气而后吸定其心而后语定其志而后行定其身而后动定其数而后算定其意而后占故无失矣【皆资于定】夫至人不占者何以其定也占者所以定美恶至人无恶【行于善也】占者所以定吉凶至人无凶【履于吉也】占者所以定休咎至人无咎【保其休也】占者所以定嫌疑至人无疑【达于嫌也】夫惟定矣又何假于占哉【定之为言定也贵于定尊于定故不假于占筮也】
　　说源第十
　　在昔哲王受明命皆能变文质顺隂阳大矣哉此帝王之能事也【在昔哲王谓三皇五帝及三代之君顺阳尚文顺隂尚质更而必复有若循环歴代重之以为能事故孔子云其或继周者虽百世可知也】古者天生人而未树之以君上下交杂品位纷错隂阳初分文质未作【谓巢燧之前也】庖牺之王天下也画八卦法三才而一之斯尚质之代也【三才之道各据二位得其偶数故尚质也】自黄帝暨乎尧舜垂衣裳而天下理葢取诸干则尚文也取诸坤则尚质也【干为阳故尚文坤为隂故尚质文质更变歴代不差故伏羲尚文神农尚质黄帝尚文少昊尚质颛顼尚文髙辛尚质唐尧尚文虞舜尚质其后夏商周亦皆象此也】通其变而使民不倦神而化之使人宜之是以自天祐之吉无不利【应天顺人不失其道】后夏有连山殷有归藏周有周易皆次不同而算术各异斯文质之更变也【归藏先坤周易先干故云卦次不同殷用二十蓍故云算术各异】仲尼有言其或继周者虽百世可知也斯则百王不易之道明矣自兹以降代歴千禩【音祀】人非一性穷奢极丽饫欲厌心不能正本澄源反文归质若河倾海覆泛滥平陆流荡无依迄至今日而莫之变也夫王者之有天下必改正朔易服色以其既往者废将来者兴【文废而质兴质废而文兴亦由水王而火衰木衰而金王也故正朔服色有改者】是以三皇之王五帝之理乐不相沿礼不袭【古之道也】且物极则反理有固然文质之体其将变矣【言包之所由作也】喆人观象立言范作则将以究索厥理匡赞皇极推吉凶于卦象陈理乱于邦家广论易道冀裨帝业葢时尚质之书也呜呼采世人之订述作之意焉尔【葢后包以周义也衞先生易论云夫尚质则人淳人淳则俗朴朴之失其弊也憃憃则变之以文尚文则人和人和则俗顺顺之失其弊也謟謟则变之以质质以变文文以变质亦由寛以济猛猛以济寛此圣人之用心也岂苟相反背而妄有述作焉由斯言之帝王之道坦然明白蘓公脩传终以明述作之意用以论文质之理又叹时人不能洗心于精微之道故云采世人之订述作之意订审也】

　　元包经传卷五
<子部,术数类,数学之属,元包经传__元包数总义>
　　原序
　　扬子云太其法本于易纬卦气图卫先生元包其法合于火珠林皆革其诬俗而归诸雅正者也伏羲始作八卦因而重之为六十四是名先天陈希夷所传先天图是也其数有二圆图者天也自一隂一阳各六变为三十二隂三十二阳者运行数也方图者地也八卦纵横上下一卦为主各变七卦者生物数也卦气图以六十卦为主一爻当一策所谓乾坤之防三百六十当期之日其于系辞则序卦之义也主于运行之用者天而地之数故为天地之大数也火珠林以八卦为主四隂对四阳所谓天地定位山泽通气雷风相薄水火不相射其于系辞则说卦之义也主于生物之用者地而物之数故为人物之小数也卦气图之用出于孟喜章句火珠林之用祖于京房易末流之弊杂乱于星官厯翁其事失之诬其辞失之俗故二君以其法为书而归之雅正也太日始于寅义祖连山元包卦首于坤义祖归藏由是三易世皆有书矣唐苏源明作元包李江为之注徒言其理未达其数夫天下之象生于数而数生于理未形之初因理而有数因数而有象既形之后因象以推数因数以推理论理而遗数譬如作乐而弃音律造器而舍规矩虽师旷之聪工倕之巧安能无失哉仆本为康节之学患其难明乃徧采古之言易者而旁通之因识元包之防不敢自私辄具述之以示同好皇宋绍兴庚辰五月晦张行成谨序

　　钦定四库全书
　　元包数总义卷一
　　蜀　张行成　述
　　元包卦次
　　太隂【自坤七变成比自比七变复成坤余卦皆然包止用其七变者用其显也八卦爻变自下
　　而上至五世则自上而下也】
　　坤　复　临　泰　大壮　夬　需　比
　　太阳
　　干　姤　遯　否　观　剥　晋　大有
　　少隂【包以坤为首隂也易以干为首阳也隂生于上阳生于下故包先少后长易先长后少】
　　兑　困　萃　咸　蹇　谦　小过　归妺
　　少阳
　　艮　贲　大畜　损　睽　履　中孚　渐
　　仲隂
　　离　旅　鼎　未济　　涣　讼　同人
　　仲阳
　　坎　节　屯　既济　革　丰　明夷　师
　　孟隂
　　巽　小畜　家人　益　无妄　噬嗑　頥　蛊
　　孟阳
　　震　豫　解　恒　升　井　大过　随
　　元包卦变
　　周易乾坤二卦【余卦类推易主爻而用七变而反生十二变而复本】
　　干【已　亢龙】　【辰　飞龙】　【卯　渊龙】　【寅　人龙】　【丑　见龙】　【子潜龙】坤【亥　龙战】　【戌　黄裳】　【酉　括囊】　【申　含章】　【未　直方】【午履霜】
　　元包乾坤二卦【包主卦而用七变而归魂十四变而反本】
　　干【上为世爻不变】　【五世变剥】　【四世变观】　【三世变否下体成坤】　【二世变遁】　【一世变姤】若上九变遂成纯坤无复干性矣干之世爻上九不变九返于四而成离则明出地上阳道复行故逰魂为晋归魂于大有则干体复于下矣自大有又七变焉而干体复纯也【乾坤上爻不变逰魂于离坎则为晋需若上爻反生则为复姤也盖八卦与六爻之用不同在卦者十四变而复本在爻者十二变而复本】
　　坤【上为世爻不变】【五世变夬】　【四世变大壮】【三世变泰下体成干】　【二世变临】　【一世变复】若上六变遂成纯干无复坤性矣坤之世爻上六不变六返于四而成坎则云上于天隂道复行故逰魂之卦为需归魂于比则坤体复于下矣自比又七变焉而坤体复纯也
　　初九为复当子渐变至上九成干当已者自坤变而来长数也初九为姤当一世渐变至五世成剥者自干变而往消数也长数者气由虚而造形未有一之卦也故乾坤各六变而互生又六变而复本体消数者形随气而返虚已有一之卦也故乾坤各七变而归魂又七变而复本体未有一者六爻之用气之用也故六变已有一者八卦之用形之用也故七变六变者得十二卦七变者得十卦是故先天图无一之卦各六变有一之卦各五变也文王之易所主在爻干变成坤坤变成干屯升成降成屯飞伏升降不存其本六十四卦莫不皆然元包者归藏易也所主在卦一卦七变而归魂则卦体复于下又七变而复本矣不互变也大抵主在爻者以互卦为体主在卦者以世爻为体以互卦为体者用十二通乎昼夜之道而知也夫变不存一而能不失本体非若太极之神周流六虚兼体动静者何以及此哉
