<!-- { "loadSidebar": true } -->
　　经曰凡筮有法不精不筮不轨不筮不以其占不若不筮当其致精诚厥有所疑然后隂言其事呵策讫乃令蓍曰假太假太孚贞爰质所疑于神于灵休则逢阳星时数辞从咎则逢隂星时数辞违【此已上并今筮辞】天之策十有八地之策十有八地虚其三以扮三【扮配也】犹大衍之数五十其用四十有九故筮以三十三策令蓍既毕然后别分一策以挂于左手之小指中分其余以三揲之并余于艻【此余数欲尽时余三及二一也】又三数之【并艻之后便都数之不中分矣前余及艻不在数限】数欲尽时至十已下得七为一画余八为二画余九为三画凡四度画之而一首之位成矣之有七八九犹易之有四象也易卦有四象之气首有三表之象
　　占法四
　　首位既成然后有隂阳昼夜经纬所逢占之欲识首之隂阳从中至养以次数之数竒为阳数耦为隂数昼夜者九賛之位于阳家则一三五七九为昼二四六八为夜于隂家则一三五七九为夜二四六八为昼经者谓一二五六七也旦筮用焉纬者三四八九也夕筮用焉日中夜中杂用一经一纬凡旦筮者旦占用经当九賛之一五七也遇阳家则一五七并为昼是谓一从二从三从始中终皆吉遇隂家则一五七并为夜是谓一违二违三违始中终皆凶【旦筮则一五七为所逢之賛而占决焉二六九为日中故经云昼夜散者祸福杂也】凡夕筮者占其中用纬当九賛之三四八也遇阳家始休中终咎若日中夜中筮者二经一纬当九賛之二六九也遇隂家始中休终咎所用賛下为始次为中上为终故经曰观始中决从终大抵吉凶休咎在昼夜从违若欲消息其文则当观首名之义及所遇賛辞与所筮之事察其象稽其美恶则之道备矣或有昼夜既从而首性賛辞遇于迓戾则可用也经云星时数辞从星者所配之宿各以其方与本五行不相违克也假如中首所配牵牛北斗水行与首同德是星从也时者所筮之时与所遇节气相逆顺也假如冬至筮遇十月以前首为逆冬至已后首为顺也数者隂阳奇耦之数以定所遇之昼夜夜为咎昼为休辞者九賛之辞与所筮之意相违否也凡此四事并当参而验之从多为休违多为咎
　　辩首五
　　天二十七首
　　中周礥闲少戾上干羡差童增锐达交耎傒从进释格夷乐争务事
　　地二十七首
　　更断毅装众密亲敛彊睟盛居法应迎遇灶大廓文礼逃唐常度永昆
　　人二十七首
　　减唫守翕聚积饰疑视沈内去晦瞢穷割止坚成防失剧驯将难勤养
　　中者万物之始且得中【辩首之辞具在经注】九虽当昼亢极凶者临也进万物扶阳而进虽当昼终亦凶也
　　亲者贵以其身下人则亲交之道着八虽当昼而处亢不能下人故君子去之也应者应时施宜七五九当昼吉自此后隂生故有戒也大者阳气盛大象丰卦九为大极虽得昼而微凶
　　唫者隂阳不通象否卦二四六八当昼当唫之时不能无咎极亦凶也穷者万物穷极思索权谋自济也九处穷极昼亦凶

<子部,术数类,数学之属,太玄经,卷首>

　　太经卷首
　　钦定四库全书
　　太经卷一　　　　　　　汉　雄　撰
　　晋　范望　注
　　賛曰子云处前汉之末值王莽用事身絷乱世逊退无由是以朝隐官爵不徙昔者文王屈抑而系易仲尼当衰周而述春秋为一代之法以彰圣人之符子云志不申显于是覃思耦易着其道以隂阳为本比于庖牺之作事异道同福顺祸逆无有主名桓谭谓之絶伦张衡以拟五经非诸子之畴也自侯芭受业之后希有相传受者乃到建安年中故五业主事章陵宋衷郁林太守呉郡陆绩各以渊通之才穷核道真为十篇解释足以根其秘奥无遗滞者已然本经三卷虽有章句辞尚婉妙并宜训解且此书也淹废歴久传写文字或有脱谬宋君创之于前郁林释之于后二注并集或相错杂或相理致文字猥重颇为繁多于教者劳于诵者勌望以闇固学不博识昔在呉朝校书台观后转为郎雠讲歴年得因二君已成之业为作义注四万余言写在观阁亡其本末今更通率为注因陆君为本录宋所长捐除其短升首一卷本经之上散测一卷注文之中训理其义以测为据合为十卷十万余言意思褊浅犹惧不能发畅氏幽微之防裨闿后学未觉也【氏始作之本已画方州部家四位定五行之数分七百二十九賛为天地人三惟宋陆注本不画首象其余侯芭虞翻注本并画首象近世林氏撰后序云瑀今以旧经方州部家随首画象以四位之数列首之下五行之性参次其中三才之仪各从方立升测之辞散于賛末若此数事皆范叔明注时所定今林氏以为已意未知孰是故两存焉】
　　从中至增第一
　　驯乎浑行无穷正象天【驯顺也天也浑浑天之仪浑沦而行也无穷谓昼夜不休无穷已也正取象于浑天故言正象天也○此首都序也氏本连首辞自为一卷范望解賛时升此序于经之首将首辞散在八十一首方州部家注之下】隂阳玭参【参三也防比也以隂阳相次而三三相乗转为九矣】以一阳乘一统万物资形【资者取也隂阳相参以为三方一阳即一方也一统则天统也举一方一统则二方二统可知也三统相承以主万物故万物取形于是也】方州部家三位踈成【踈大也言隂阳乗三统为方州部家大数则三统之位乃大成也】曰陈其九九以为数生【言三方一位乃运为八十一首陈列乎其中故言九九以数生也】賛上羣纲乃综乎名【賛九賛之辞也羣纲诸阳也阳动则隂从言诸纲动于上乃综理众首之名姓故言乃综乎名也】八十一首岁事咸贞【贞正也八十一首周流一岁之事候司八节各得其正故言咸贞也】○【此首都序毕】盛哉日乎丙明离章五色淳光【盛哉者叹美之言也丙炳也离散也五色五行之方色也言日炳然明朗光耀离散于天下各随其物色光采淳明也○此测都序也测准夫子賛易诸爻之下象辞也十一篇中自为一卷至范望解賛时升此序于经首将测辞散于逐賛之末】夜则测隂昼则测阳昼夜之测或否或臧【臧善也测知也言日昼则知阳夜则知隂一隂一阳故或善或否矣】阳推五福以类升【五福夀富康宁好德终命阳为吉故与五福升也】隂幽六极以类降【降下也六极凶短折疾忧贫恶弱隂为凶故与六极退下也】升降相关大贞乃通【贞正也关交也隂阳升降更相交错天道大正气节通也】经则有南有北纬则有西有东【东西为纬南北为经经纬相错以成天文也】巡乘六甲与斗相逢【巡行也六甲日之干也言日行乗六甲周而复始以成岁事日行斗左故相逢也】厯以记岁而百谷时雍【时调也雍和也厯者羲和氏所谓厯象日月者也期三百有六旬有六日以闰月定四时是也四方之事得故百谷调和也】○【此测都序毕】
　　□【一方一州一部一家】中【此首名也天阳家一水下下象中孚卦】阳气潜萌于黄宫信无不在乎中【行属于水谓之中者冬至之节日起牛宿一度斗建子位律中黄钟夏之十一月也万物萌芽于黄宫之中故名此首为中也土为宫性其色黄故言潜萌于黄宫也水色为天天在地外天地黄是以为经之首○此首辞也象易彖曰大哉乾元已下之辞也太列浑天为八十一家各有姓名序运周普班固曰雄作太为其泰曼漶而不可知故作首冲错测攡莹数文掜图告凡十一篇以解剥体此乃一篇并序自为一卷宋衷解诂陆绩释正共为一注至范望解賛时采宋陆二家之义录长捐短就加新意以成此注散于八十一首之下】初一昆仑旁薄幽【昆浑也仑沦也天之象也旁薄犹彭魄也地之形也幽隐也言天浑沦而包于地地彭魄而在其中天之昼夜过周一度日或隐或见见照四方隐故称幽言日在地下幽隠不见也一者水也家性为水天之出入利涉大川而四时辰极冬得其正也○此五賛之辞后人目为经辞也氏本以七百二十九賛分天地人自为三卷其辞之下宋陆无注晋范望沿宋陆注测之义专解此賛自成一家次于逐首辞下而削去旧注日星节候上中下度数今且据范望本不添也】测曰昆仑旁薄思诸贞也【言天运行惟以正也】○【此是宋陆二家所注即非范望注也盖范望采此注意自解经賛儒有近习罔知本末妄将此注升于测曰之上以杂范注混乱义训今依范望正本移于测曰之下免误学者已下七百二十九测注并同】次二神战于其陈隂阳【二火也在中为心心藏神内为隂阳争为战两敌称陈十一月之时于消息为复阳当消隂隂阳相克故言战也】测曰神战于善恶并也【阳善隂恶相并夺也】次三龙出于中首尾信可以为庸【庸法也三木也木在东方故称龙也春阳之气万物所出故称出也言首尾可以为法者首出庶类万物资始故其首尾可以为法也】测曰龙出于中见其造也【首出庶物造成之也】次四庳虚无因大受性命否【四金也废则为隂隂道卑虚无所因缘待阳唱导乃和而承之欲大受反隂之义故否也】测曰庳虚无否不能大受也【隂道黙从故不能也】次五日正于天利以其辰作主【五为天子日君象也五亦为土君而有土参明于日故为天子也中央之位四方之所归故为主也日之加午光炤天下主正四方故云利也】测曰日正于天贵当位也【贵在中央于天位也】次六月阙其慱不如开明于西【六水之废也月水之精也在废之行故阙也生明于西日以就盛到十六毁圜于东方故不如开明于西也】测曰月阙其慱明始退也【臣道毁阙故明退也】次七酋酋大魁頥水包贞【七火也酋就也魁藏也包取也火始王水流下万物当成就业冬藏而养之各得其正也】测曰酋酋之包任臣则也【臣主收敛故任其则也】次八黄不黄覆秋常【八为木木上下黄故以黄谕黄亦中央之色八亦上体之中黄宜中不中者败其成就之法也】测曰黄不黄失中德也【宜中不中故失德也】上九巅灵气形反【九为金万物之所终也物之所终亦于九賛亦终于九也巅下也死气为防其形为防登于天归于地故言反也登则为神故谓之灵也】测曰巅灵之反时不克也【堪也天命终讫非所堪也】
