<!-- { "loadSidebar": true } -->
　　又曰两【隂阳用】不立则一【太极体】不可见一不可见则两之用息又曰一故神两故化两者隂阳消长进退
　　朱子曰横渠此语极精非一则隂阳消长无自而见非隂阳消长则一亦不可得而见盖阳不独立必得隂而后立故阳以隂为基隂不能自见必待阳而后见故隂以阳为偶一动一静一往一来一寒一暑皆隂阳之所为而非有为之者也亦无两立之理非隂胜阳则阳胜隂无物不然无时不然　隂阳只是一个消息进便唤做阳退便唤作隂阳之退便为隂之生不是阳退了又别有个隂生隂阳做一个看亦得做两个看亦得大抵发生都是一个阳阳消一分下面隂生一分不是讨个隂来阳消处便是隂故阳来为复是本来物事隂生为姤姤是偶然相遇　隂阳是阳中之隂阳以气言刚柔是隂中之隂阳以质言是有个物了见得是刚底柔底
　　宁按此章所云一故神两故化注文欠发明今考张子正一故神自注云两在故不测两故化自注云推行扵一朱子云一故神只是这一物周行乎事物之间如隂阳屈伸往来上下以至于行乎十百千万之中无非这一个物事所以谓两在故不测两故化凢天下之事一不能化惟两而后能化且如一隂一阳始能化生万物虽是两要之亦推行乎此一尔又云一故神譬之人身四体皆一物故触之而无不觉不待心使至此而后觉也此所谓感而遂通不行而至不疾而速也发于心达于气天地与吾身共只是一团物事所谓鬼神者只是自家气自家心下思虑才动这气即敷于外自然有所感通也
　　程子曰隂阳消长之际无截然断絶之理然其升降生杀之大分不可无也又曰隂阳之运升降盈缩未甞少息阳常盈隂常亏一参差不齐而万变生焉譬如磨既行齿都不齐既不齐便生出万变【此以阳尊隂卑而言】
　　朱子曰隂阳者造化之本不能相无而消长有常亦人所不能损益也然阳主生隂主杀则其类有淑慝之分故圣人作易于其不能相无者既以徤顺仁义之属明之而无所偏主至扵消长之际淑慝之分则未尝不致其扶阳抑隂之意以天地自然之气言之则不可相无以君子小人之象言之则未甞不欲天下之尽为君子而无一小人也有以善恶言者如履霜坚氷至则一隂之生便如一贼阳善隂恶君子小人天理人欲互相胜负又曰隂何比小人平看之却好以类言之亦只是皮不好骨子却好伊川云十月谓之阳月疑其无阳隂亦然圣人不言尔蔡季通以为不然曰隂不可以抗阳犹地不足以配天朱子谓其所以不言者这便是一个参賛裁成之道盖抑隂进阳长善消恶用君子退小人这便可见　阳化为隂只恁地消缩去无痕迹故谓之化隂变为阳其势浸长便较有头靣故谓之变隂少于阳气理数皆如此用全用半所以不同
　　邵子曰阳者道之用隂者道之体阳用隂隂用阳以阳为用则尊隂以隂为用则尊阳【此以隂阳并言】
　　张氏曰阳动隂静阳贵隂贱隂终不可与阳并言及至随时变易则阳中有隂隂中有阳迭相为用　阳尽隂纯坤为主隂尽阳纯干为主愚曰子月之已月尊阳午月之亥月尊隂以分而言干尊坤卑不可并也以家言之父母固是尊然母终不可并乎父尊无二上也蔡氏谓阳非隂不成隂非阳不生隂阳必相须为用然在气则阳为用故阳动隂静在形则隂为用故隂疾阳舒
　　朱子曰太极分开只是两个隂阳都括尽天下事物易不离隂阳千变万化只是他两个隂气流行则为阳阳气凝聚则为隂只这一气消长进退做出古今天地间无限底事来
　　宁按朱子云隂阳有相对言者如夫妇男女东西南北是也有错综言者如昼夜春夏秋冬望晦朔一个间一个辊去是也又云隂阳无处无之横防竪防皆可见横防则左阳右隂竪防则上阳下隂仰手为阳覆手为隂向明处为阳背明处为隂又云只是一气隂气流行即为阳阳气凝聚即为隂进便是阳退便是隂长便是阳消便是隂只这一气消长做出古今天地间无限事【此条原注起句云如寒暑昼夜一个横一个直详寒暑昼夜是流行底岂可分横直又后一节横看竪防系引朱子语而増益之亦未免有失今删去一依朱子语补注于右】
　　邵子曰隂以阳为体阳以隂为体【出邵子经世书鲁斋误作朱子语今改正】按先天图隂至坤而成体干之十二阳托焉故阳以隂为体复自坤出三十一变而夬为春为夏则隂以阳为用阳至干而成体坤之十二隂托焉故隂以阳为体姤自干出三十一变而剥为秋为冬则阳以隂为用在天则阳动而消隂在地则隂动而消阳极隂之际坤余十二阳其终成干而得三十六阳极阳之际干余十二隂其终成坤而得三十六隂以坤之十二阳而生震坎艮二十阳以干之十二隂而生巽离兊二十隂散一为三生之始也并为三十二隂阳各得八位之半以巽离兊之二十八阳而生干之三十六阳以震坎艮之二十八隂而生坤之三十六隂防三归一生之极也并而为六十四隂阳各得八位之全所以立春至立秋阳数并之皆六十四隂数皆三十二立秋至立春隂数并之皆六十四阳数皆三十二四八三十二者四卦之全八八六十四者八卦之全也圗左三十二阳右三十二隂分天地之体并之皆六十四卦者阳极无隂隂极无阳也【宁按此章注文须防先天图方防悟】
　　邵子曰离东坎西当隂阳之半为春秋昼夜之门又曰阳侵隂隂侵阳故坎离当半也
　　先天六十四卦气皆中起以八卦配十二辰子午卯酉为四中干当午坤当子离当夘坎当酉故曰乾坤定上下之位坎离列左右之门得其正矣四维之卦则兊辰巳震丑寅巽未申艮戌亥也而邵子又曰坎离隂阳之限离当寅坎当申数常逾之者隂阳之溢也盖谓用数不过乎中以寅申己亥居四孟之首干当已而生于己坤当亥而生于亥离当寅而限于三阳之半坎当申而限于三隂之半中则逾其限而溢矣况气盈朔虚其余各六易曰日中则昃月盈则蚀亦邵子怕处其盛之意而退一位以居之则夘辰兊也子丑震也午未巽也酉戌艮也皆处数之不及而不逾乎中也是故以坎离之半而当隂阳之半也若以坤为子半推之则夘酉中矣故卯为日门而居左太阳所生酉为月门而居右太隂所生为春秋昼夜之门者春分阳中秋分隂中故曰日中宵中昼夜均也非若夏至则昼数多冬至则夜数多也非但日月之出入于此而万物亦出生入死于其中也翁氏曰天地虽始于寅而物至卯而门弥辟虽始于戌而闭物至酉而门已闭一歳而春夏秋冬一月而望晦朔一日而旦昼暮夜虽皆坎离日月之功而莫不由乎门之左右矣张氏曰离当夘而终申昼之分也坎当酉而终寅夜之分也又曰离当寅未卯而已明坎当申己酉而未昏天克地以为余分昼常多夜五刻者离阳侵坎隂昼阳侵夜隂也愚以大数言之开物于惊蛰后闭物于立冬前隂阳互相侵也故干全用坤全不用坎离用半也坎离二卦是乾坤中爻之交先天位坎离以卯酉而为日月后天位坎离以子午而为水火只此四位极好阳中有隂隂中有阳是皆羲文之防意其他卦不偏则杂矣
　　朱子曰五行相为隂阳又各自为隂阳春为少阳夏为老阳秋为少隂冬为老隂
　　此以流行于四时而言也自一嵗言六个月阳六个月隂一日亦然昼阳夜隂午前阳午后隂一月言望前阳望后隂六甲言甲子阳乙丑隂分言之则甲阳子隂従古至今只恁衮去屈伸往来循环不已孰使然哉天地是一个大隂阳一年一月一日一时皆自其中流出
　　又春为阳始夏为阳极秋为隂始冬为隂极阳始则温阳极则热隂始则凉隂极则寒温则生物热则长物凉则收物寒则杀物是一气之变为之也阳生自下而上则进而生物隂生自上而下则退而成物阳居东南主春夏以生隂居西北主秋冬以杀此其大畧也
　　宁按此章注文坦易眀白独有阳生自下而上隂生自上而下二句本先天图而言人未易晓盖先天图干姤居上当午坤复居下当子一阳生子中歴丑寅卯辰巳至午而止为春夏主生据图乃自下而上一隂生午中厯未申酉戌亥至子而止为秋冬主杀据图乃自上而下盖隂阳两端一进一退而生物成物之功焉
　　邵子曰太阳为日太隂为月少阳为星少隂为辰其变则为暑寒昼夜雨风露雷【日月星辰説见后】
　　或问雷霆风雨雪霜云露张子对曰隂气凝聚阳在内不得出则奋击而为雷霆阳在外者不得入则周旋不舎而为风其聚有逺近虚实故风雷有大小暴缓和而散为雪霜雨露不和而散为戾气隂霾隂常散缓受交于阳则风雨调寒暑正又曰阳为隂累则相持为雨而降隂为阳得则飘扬为云而升故云物班布太虚者隂为风駈敛聚而未散者也又有问雨风云雷于邵子者荅曰阳得隂为雨隂得阳为风刚得柔为云柔得刚为雷无隂不能为雨无阳不能为雷雨柔属隂待阳而后兴【此下原云雷刚属体用阳而后发今正其误依邵子经世书易以下文九字】雷刚属阳待隂而后发　张氏释之曰阳倡隂从流为雨隂格阳薄散为风刚倡柔从蒸成云柔蓄刚动激成雷客主后先隂阳逆顺不同也风雨自天降故言隂阳云雷自地升故言柔刚天阳无隂不能为雨地隂无阳不能成雷雨隂形柔本乎天气之阳雷阳声刚出乎地体之隂隂阳互相用也又有以八卦爻象问于蔡莭斋者荅曰坎隂为阳所得则升为云阳浅则为雾坎阳为隂所累则降为雨隂浅则为露隂在外阳不得出则为雷隂固则为地动震也隂在内阳不得入则为风隂固则为大风巽也阳包隂则离为霰阳和隂则为雪离交坎也隂包阳则坎为雷隂入阳则为霜坎交离也隂阳之精互蔵其宅则离为日坎为月隂阳相戞则为电隂阳失位则为霓
　　又曰气自子至午为升自午至子为降子至寅地中升于地上夘至已地中升于天中午至申天中降于地上酉至亥地上降于地中
　　愚按子午各六有地以限之阳生于子至寅则十一月至正月阳气升于地上少阳数七隂中阳也卯至巳二月至四月地中升于天中老阳数九阳中阳也又自一隂生午以至于申五月至七月隂气自天中降于地上少隂数八阳中隂也酉至亥八月至十月地上降于地中老隂数六隂中隂也一日一月亦然大抵寅申己亥当乾坤泰否之交三阳三隂皆为天之用震为少至干则老巽为少至坤则老坎离又以四隂四阳生物于中三隂三阳泰与否对六隂六阳干与坤对如水数六雪片也六不是人做将出来物物造化皆是如此可以见隂阳之妙处
　　又曰太柔为水太刚为火少柔为土少刚为石其化则为走飞草木色声气味【水火土石説见后】
　　阳生动物隂生植物朱子曰本是一理而消息盈虚便生隂阳虽至防至细草木鸟兽皆然如鲤鱼上有三十六鳞隂数龙背上有八十一鳞阳数背中间五段五行也两邉各四段八卦也周围二十四段二十四气也至于草木雌雄银杏桐楮牝牡麻竹皆然张子曰糟粕煨烬无非教也愚尝以皇极经世书推之谓有飞飞之物【鹰隼之类】飞木【随风杨花之类】飞草【蠓萤类】飞走之物【蚖蛇类】又有走飞【腾蛇类】走木【如弹丸转轴者】走草【五味子贠草子之类】走走之物【麒麟之类】又有木飞【飞而食木】木走【猿猱之类】木草【木芍药木芙蓉之类】木木之物【楩楠豫章之类】又有草飞【飞而食草】草走【麋鹿之类】草木【寄生藤之类】草草之物【灵芝之类】又以隂阳推之飞阳走隂动阳植隂马阳牛隂角阳尾隂皆不逃乎隂阳之数大抵色声气味目耳鼻口物各有之但或偏而不全全而不能如人之灵耳
