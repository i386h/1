<!-- { "loadSidebar": true } -->
　　物之大者无若天地然而亦有所尽也天之大隂阳尽之矣地之大刚柔尽之矣隂阳尽而四时成焉刚柔尽而四维成焉夫四时四维者天地至大之谓也凡言大者无得而过之也亦未始以大为自得故能成其大岂不谓至伟至伟者欤【四时者隂阳之气四维者刚柔之形天地相依气形相附是故天当四中地当四季若四立之交则天地共之天当四方地当四维若四隅之交则天地共之无非四也四者体也十二者用也四中四方子午邜酉也四季四维辰戌丑未四立四隅寅申己亥也体四用三是为十二故天有十二防也四交叠用是为十六故地有十六位也天一地二乃成二十四而三十二故干兊离震与坤艮坎巽防各用十二位各用十六也先生曰天可以理尽不可以形尽不可形尽故六合之外圣人存而不论可以理尽故立天之道曰隂与阳立地之道曰柔与刚也】天生于动者也地生扵静者也一动一静交而天地之道尽之矣动之始则阳生焉动之极则隂生焉一隂一阳交而天之用尽之矣静之始则柔生焉静之极则刚生焉一刚一柔交而地之用尽之矣动之大者谓之太阳动之小者谓之少阳静之大者谓之太隂静之小者谓之少隂太阳为日太隂为月少阳为星少隂为辰日月星辰交而天之体尽之矣太柔为水太刚为火少柔为土少刚为石水火土石交而地之体尽之矣【太极一物两体一动一静两也交者太极之道两仪自交二乃生四矣隂阳柔刚四也交者天地之用四象自交一用成二用四乃生八矣日月星辰水火土石八也交者天地之体八卦自交一体成四体八乃生三十二矣故经世之位十六而三十二也此言太极生天地之初是为先天也在易竒画象天偶画象地可以辨也天有隂阳而同为竒地有柔刚而同为偶无以辨也蓍之数有六七八九乃分四象六九当为隂阳之变天之天地亦天地之天也七八当为刚柔之常地之天地亦天地之地也常者体也体中有用变者用也用中有体离则用息而体壊岂惟用之无用体亦无用矣交则体存而用行岂惟体之有体用亦有体矣是故动静既交而隂阳亦为天体刚柔亦为地用也夫先用后体因用成体也天地之变化则复因体起用矣故后天之易揲蓍以求爻爻备而卦之体成设卦以藏爻卦立而爻之用见其为理一也】日为暑月为寒星为昼辰为夜暑寒昼夜交而天之变尽之矣水为雨火为风土为露石为雷雨风露雷交而地之化尽之矣【此言天地之体既立复因体起用而生变化也经世言四象不取五行者何也先天因用成体而用体天用地也后天因体起用而用用地用物也以用用体用在体外如人之用器也以体用用用在体内如器之用物也是故先天用四象者五也一在四外以一包四天以太极用四象四象见而太极隐故以体为用也后天用五行者九也五在四内以四包五地以四象用五行五行变而四象居故以用为用也先天水火土石配天之日月星辰后天五行配天之五星乃星中运动之一类尔大小之用可知也后天之易阳爻用九者四象兼五行也三两以倚数则亦从五矣是故先天五也判太极为三元而用乎四象则为七后天九也合四象为冲气而体于五行则为五也大衍之数五十者一二三四五体之五也五六七八九用之五也皆三两也二五合一则用九也】暑变物之性寒变物之情昼变物之形夜变物之体性情形体交而动植之感尽之矣雨化物之走风化物之飞露化物之草雷化物之木走飞草木交而动植之应尽之矣【性属阳气当暑则发舒情属隂血遇寒则凝聚昼动作则形开夜安肆则体纵雨润湿故走者趋下风飘扬故飞者腾上木质刚故春雷震而生草质柔故秋露滋而茂寒暑天之隂阳性情用之隂阳昼夜天之柔刚形体用之柔刚雨风地之隂阳走飞体之隂阳露雷地之柔刚草木体之柔刚变化不同各从其类也】走【属坤】感暑而变者性之走也【乾坤为否】感寒而变者情之走也【兊坤为萃】感昼而变者形之走也【离坤为晋】感夜而变者体之走也【震坤为豫】飞【属艮】感暑而变者性之飞也【干艮为遯】感寒而变者情之飞也【兊艮为咸】感昼而变者形之飞也【离艮为旅】感夜而变者体之飞也【震艮为小过】草【属坎】感暑而变者性之草也【干坎为讼】感寒而变者情之草也【兊坎为困】感昼而变者形之草也【离坎为未济】感夜而变者体之草也【震坎为解】木【属巽】感暑而变者性之木也【干巽为姤】感寒而变者情之木也【兊巽为大过】感昼而变者形之木也【离巽为鼎】感夜而变者体之木也【震巽为恒】性【属干】应雨而化者走之性也【乾坤为泰】应风而化者飞之性也【艮坤为大畜】应露而化者草之性也【坎干为需】应雷而化者木之性也【巽干为小畜】情【属兊】应雨而化者走之情也【坤兊为临】应风而化者飞之情也【艮兊为损】应露而化者草之情也【坎兊为节】应雷而化者木之情也【巽兊为中孚】形【属离】应雨而化者走之形也【坤离为明夷】应风而化者飞之形也【艮离为贲】应露而化者草之形也【坎离为既济】应雷而化者木之形也【巽离为家人】体【属震】应雨而化者走之体也【坤震为复】应风而化者飞之体也【艮震为颐】应露而化者草之体也【坎震为屯】应雷而化者木之体也【巽震为益　此言天地之体既偹能起变化之用以生物物因之而有感应亦成体用也先天之象由数而生后天之数由象而见性情形体干一兊二离三震四之序也是走飞草木坤一艮二坎三巽四之序也此以天地四体而言也天有四体是生四变在物为性情形体之感四体交而十六变之用亦有十六故感亦分十六地有四体是生四化在物为走飞草木之应四体交而十六化之用亦有十六故应亦分十六也日有日之日日之月日之星日之辰暑有暑之暑暑之寒暑之昼暑之夜性有性之性性之情性之形性之体触类推之月星辰皆然是各为十六也水有水之水水之火水之土水之石雨有雨之雨雨之风雨之露雨之雷走有走之走走之飞走之草走之木触类推之火土石皆然亦各为十六也性情形体者用也用非体不立故天来唱地感得应而成体一用遍唱于十六体尽十六用而得二百五十六品虽体用感应共成一物然以感为主则干兊离震天之分当为二百五十六阳也走飞草木者体也体非用不行故地来和天应得感而起用一体遍和于十六用尽十六体而得二百五十六品虽体用感应共成一物然以应为主则坤艮坎巽地之分当为二百五十六隂也干兊离震之二百五十六在律吕图则自否至恒者是也坤艮坎巽之二百五十六在律吕图则自泰至益者是也在卦气图止有二百五十六卦以干兊离震为主包巽坎艮坤于其中者统之有宗用合于一从乎天也故是书末篇合走飞木草性情形体之数尽归之日月星辰而不言水火土石也】性之走善色【色属艮火】情之走善声【声属坤水】形之走善气【气属巽石】体之走善味【味属坎土】性之飞善色情之飞善声形之飞善气体之飞善味性之草善色情之草善声形之草善气体之草善味性之木善色情之木善声形之木善气体之木善味走之性善耳【耳属兊月】飞之性善目【目属干日】草之性善口【口属震辰】木之性善鼻【鼻属离星】走之情善耳飞之情善目草之情善口木之情善鼻走之形善耳飞之形善目草之形善口木之形善鼻走之体善耳飞之体善目草之体善口木之体善鼻【性情形体四者之用各主乎一故其品有等级也一之中走飞草木分四体焉则十六种矣善色善声善味善气者以耳目鼻口之用受声色臭味之体也走飞草木四者之体各主乎一故其品亦有等级也一之中性情形体分四用焉则十六种矣善目善耳善口善鼻者以声色臭味之体供耳目鼻口之用也人与物虽类不同而同禀隂阳之气故性情形体之中有走飞草木之象声色臭味之欲圣人所不免焉体与物同故也用物而不累于物乃能物物累物而反役于物自同一物矣夫走飞草木之体不同感暑而变者同为性感寒而变者同为情感昼而变者同为形感夜而变者同为体所谓体无定用惟变是用也性情形体之用不同应雨而化者同为走应风而化者同为飞应露而化者同为草应雷而化者同为木所谓用无定体惟化是体也走飞草木之体不同而性皆善色情皆善声形皆善气体皆善味则以天交乎地干日合艮火兊月合坤水离星合巽石震辰合坎土也性情形体之用不同而走皆善耳飞皆善目草皆善口木皆善鼻则以地交乎天坤水合兊月艮火合干日坎土合震辰巽石合离星也先天图干夬大有大壮履兊暌归妹同人草离丰旡妄随噬嗑震为日月星辰之交天之变十六卦也坤剥比观谦艮蹇渐师蒙坎涣升蛊井巽水火土石之交地之化十六卦也否萃晋豫遯咸旅小过讼田未济解姤大过鼎恒为天来唱地性情形体之感天之变物十六卦也泰大畜需小畜临损节中孚眀夷贲既济家人复颐屯益为地来和天走飞草木之应地之化物十六卦也六十四者本卦也以用于卦气图则为二百五十六卦以用于律吕图则为五百一十二位一位包四卦则二千四十八卦矣】夫人也者暑寒昼夜无不变雨风露雷无不化性情形体无不感飞走草木无不应所以目善万物之色耳善万物之声鼻善万物之气口善万物之味灵于万物不亦宜乎【先生曰惟人兼乎万物而为万物之灵如禽兽之声以其类而各能得其一无所不能者人也推之他事亦莫不然惟人得天地日月交之用他类则不能也人之生真可谓之贵矣此一篇言造物之端绪也太极兼体动静生隂阳柔刚以成八卦八者天地之体也用在其中矣八而八之一卦包八卦成六十四而后天地之体用备故繋辞言包羲始作八卦而十三卦制作实有六十四卦在其中也至文王取八卦之变离而析之两两相从三十二而六十四以为万物之体用其变至于四千九十六则六十四之六十四矣伏羲先天示易之体故孔子谓之作八卦文王后天明易之用故子云谓之重六爻经世用二百五十六隂又偶之得八八之六十四在乎先后天之间是为中天之数故其书始乎帝尧而名之曰皇极也】
　　观物内篇之二
