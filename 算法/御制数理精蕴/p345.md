<!-- { "loadSidebar": true } -->
　　□【一方二州三部三家】傒【天隂家九金上上亦象需卦】阳气有傒可以进而进物咸得其愿【傒待也言阳气待时而进也傒之初一日入奎宿六度】
　　初一冥贼傒天防【冥隂也一在隂家隂位是人有隂贼之行岂不待天之防乎盖天道祸淫作不善则降之百殃也】测曰冥贼之傒时无吉也
　　次二冥德傒天昌【二当昼中而在傒时是人有隂德之功岂不待天之昌乎盖天道福善作善则降之百祥也】测曰冥德之傒昌将日也
　　次三傒后时【三虽为进人然逢隂暗不能前进是傒而后其时者也果何及哉】测曰傒而后之解也【解怠也后时由其怠也此又言其故】
　　次四诎其角直其足维以傒谷【谷禄也四当傒时未遽得达故虽屈其用而未能伸但知直其足以行其道谓夷明养晦守道俟时初无求进之心惟务脩其在己以俟夫天禄之自至耳】测曰屈角直足不伎刺也【不以伎术而求刺入】
　　次五大爵集于宫庸小人庳傒空【庸墉通墙也五当君位在禄之中宜其爵禄之集于尊位犹大爵之集于髙庸也然其在隂家之隂质性卑下是小人以庳下而欲傒夫髙爵既无其德宜其空无值也盖大爵必待髙庸而后集厚禄必待大人而后崇又岂庳污在下者所能冀望哉】测曰宫庸之爵不可空得也
　　次六傒福贞贞食于金【食金言玉食也六居福隆之地又且当阳是傒福能以正正之道则其所食宁无珍贵乎】测曰傒福贞贞正可服也
　　次七傒祸介介防人之邮【介介狷洁刻覈之至也七居祸初在隂当乱世而不能包□沈晦顾乃狷洁刻覈分别善恶独为太至无乃为防人驾祸之传道哉】测曰傒祸介介与祸期也
　　次八不祸祸傒天活我【八以刚阳初无致祸之道而得祸是陷于非辜也然罪非己致寃久必明惟待夫天之生我而已盖脩身俟死无求茍免之心也】测曰不祸祸非厥也【罪也】
　　上九傒尫尫天扑之颡【尫尫言尫嬴之极尫而又尫行惫不正貌九居祸极傒行病惫将何堪哉其防有灭颡而已果何望哉扑颡即易之灭顶】测曰傒尫之扑终不可治也
　　□【一方三州一部一家】从【天阳家一水下下象随卦】阳跃于渊于泽于田于岳物企其足【企足言从之也渊泽田岳言在下而渐进于髙也从之初一日入奎宿十度】
　　初一日幽嫔之月冥随之基【一为从初故言从道之本从随之道莫大乎月之随日也盖月之幽则配乎月月之冥则随乎日日月之随亘万古而不变岂非随之本乎】测曰日嫔月随臣应基也【以人道言臣之随君亦犹是也】
　　次二方出旭旭朋从尔丑【旭旭始旦也二在阳家之隂如日方旦而出事为也兴则人莫不求其类而亲之盖方以类聚物以羣分也】测曰方出朋从不知所之也
　　次三人不攻之自牵从之【攻击也三以阳明之资宜为众所归从则人孰肯而攻之哉心悦诚服莫不皆出牵逋而从之也】测曰人不攻之自然证也
　　次四鸣从不臧有女承其血亡【筐同　四为夜隂其质弱矣是无德而求从于人人莫之亲不胜其欲乃鸣呼而冀人之与已其不善可知矣筐所以乗血今女欲承其血而亡其筐是失其所以承之之道也既失其所以承之道其呼鸣以求从岂复有善乎】测曰鸣从之亡奚足朋也
　　次五从水之科满【科坎也居中当阳得从之善者也然水必盈科而后进君子必择德而后从也】测曰从水满科不自越也【越过也】
　　次六从其目失其腹【六已过中是人之过于从人者也目以喻外腹以喻内大扺小人重外轻内忘已徇人是以急于外之从而不悟其己之失也可不戒哉】测曰从目失腹欲丕从也【丕大也】
　　次七拂其恶从其淑雄黄食肉【拂去也淑善也七以刚阳明于所从是能去其恶而从于善犹药用雄黄而消食其痈疽之恶肉言除旧以生新喻去恶而从善也】测曰拂恶从淑救防也
　　次八从不淑祸飞不逐【八昏暗失于所从乃从于不善其祸来之速如鸟之飞不可驱逐也】测曰从不淑祸不可讼也
　　上九从徽徽后乃登于阶终【徽徽美貌九居从之极复值阳明是明从于至美者也能不造于髙明之地以止之乎】测曰从徽徽后得终也
　　□【一方三州一部二家】进【天隂家二火下中象晋卦】阳引而进物出溱溱开明而前【溱溱流出盛多貌进之初一日入奎宿十五度】
　　初一冥进否作退母【冥进冥行也一在进初隂夜无所见如冥行而进岂复能通乎吾恐其欲进而愈为退之母也是进不以道而益以退矣】测曰冥进否邪作退也
　　次二进以中刑大人独见【刑法也二在思中故能进以公中之法岂非有德之大人所独见乎言非众人之所及也】测曰进以中刑刑不可外也
　　次三狂章章不得中行【三已过中逢夜之隂是不正之人狂妄章章然不得其中行之道也】测曰狂章章进不中也
　　次四日飞悬隂万物融融【隂光隂也传曰禹惜寸隂是也四在晋世而逢阳犹日悬其光隂万物咸被照烛莫不融融然而生长也】测曰飞悬隂君道隆也【万物赖日而生万民赖君以治】
　　次五进以欋疏或杖之扶【欋音劬　欋疏四齿竹爬也五为君而好尚不同或进以四齿之欋疏君乃不用而或惟杖是扶也此与齐王好竽而不好瑟意同】测曰进以欋疏制于尊也【惟君所好】
　　次六进以髙明受祉无疆【六为福隆故能进以髙明之道宜其受福无疆也】测曰进以髙明其道迂也【迂逺也】
　　次七进非其以听咎窒耳【以用也七为失志所行多谬人或进其谏说乃非其所用也既闻其过反塞其耳而不听之拒谏忌医无足为矣】测曰进其非以毁滋章也【其失愈甚】
　　次八进于渊君子用船【得中逢阳进得其道进渊用船言得道也】测曰进渊且船以道行也
　　上九逆慿山川三岁不还【九居进极不能顺由其道乃逆慿山川以进其为险难可知矣力多功小是以至于三岁之久犹不得归复也】测曰逆慿山川终不可长也
　　□【一方三州一部三家】释【天阳家三木下上象解卦】阳气和震圜煦释物咸税其枯而解其甲【和温震动也圜转煦暖也阳气已盛物之郁结而未伸者至是咸解释舒畅故税其枯而解其甲也释之初一日入娄宿三度惊蛰节终此首之次二春分气起此首之次三】
　　初一动而无名酋【一当阳气和震之初其用无所不周故其动用不可以一善名之也故酋利】测曰动而无名不可得名也
　　次二动于响景【响出乎声景出乎形二者皆非物之质而物之遗也皆非物之实而物之虚也二居夜隂是不务质实而动于虚浮则亦何足以为观听哉此言人之舎本趋末弃德务名之为害也】测曰动于响景不足观听也
　　次三风动雷兴从其髙崇【以阳逢阳鼔舞震动其势髙大如风动雷兴又岂小哉其为进也勃矣】测曰风动雷兴动有为也
　　次四动之丘陵失泽朋【丘陵上也泽下也四以隂柔动而从上而失在下之朋类是奸臣奉上淩下謟君虐民者之所为能不致人国家之危乎】测曰动之丘陵失下危也
　　次五和释之脂四国之夷【夷平也五阳明之君是能和膏泽以润天下天下其有不平者乎】测曰和释之脂民说无疆也
　　次六震于廷丧其和贞【六逢隂幽是隂幽小人而居福隆之地慿其隆盛以贵骄人乃震耀于廷不胜其侈然其所为如此能不失其中和之正道哉齐桓公葵丘之盟震而矜之诸侯叛者九国此其騐也】测曰震于廷和正俱亡也
　　次七震震不侮濯漱其訽【訽浊也七逢阳虽震而又震固非其道然而不至于淩侮者由能改过自新洗濯其旧染之汚也】测曰震震不侮解耻无方也【无方无定也言昔非今是】
　　次八震于利巅仆死【八居夜隂剥落之际宜当致戒然小人暗于卑近不胜其富震动而矜其财利不知衰败已萌岂能保其不巅仆而死乎古者石崇之徒是也】测曰震于利与死偕行也
　　上九今狱后谷终说桎梏【说音脱义同　九为祸极故今狱极而必通故后谷盖始咎终休终说桎梏也】测曰今狱后谷于彼释殃也【彼指初】
　　□【一方三州二部一家】格【天隂家四金中下象大壮卦】阳气内壮能格乎群隂攘而郄之【格拒也格之初一日入娄宿八度】
　　初一格内善失贞类【初以隂柔不明于德反拒郄其在内之善人一善人去众善人惧宜其失贞正之俦类也盖君子去则小人进矣】测曰格内善不省也【省察也】
　　次二格内恶幽贞类【二在思之中昼之阳是能拒郄其在内之恶人一恶人去众恶失据宜其得幽贞之俦类也小人去则君子进矣】测曰格内恶幽贞妙也
　　次三裳格鞶钩渝【鞶钩带钩也渝变也凡衣裳必束之以带今拒鞶钩而不束岂非变其常体乎三过中在隂故变也】测曰裳格鞶钩无以制也【制束也检身不以礼则失身治国不以道则失国矣】
　　次四毕格禽鸟之贞【毕网也人之设网在于张捕禽鸟君之设刑在于禁制万民今网拒而不张犹刑设而不用刑而至于无刑刑措极矣可不谓贞乎】测曰毕格禽正法位也【正法位言以道化天下不用刑也】
　　次五胶漆释弓不射角木离【弓器也所以为用五君位在隂而失其所用如弓之不射胶漆既解释而角木亦分离虽欲用之其将能乎】测曰胶漆释信不结也【君不信则民心离也】
　　次六息金消石徃小来弈【息生也弈大也金美石恶六以刚阳乃能生其美而消其恶岂非所徃者小而所来者大乎】测曰息金消石美日大也
　　次七格其珍类緺厉【緺音　印也緺绶也七居祸在隂是其上之人不能任贤反格其珍善之类能不为爵禄之危乎】测曰格其珍类无以自匡也
　　次八格彼鞶坚君子得时小人幽否【他歴切　鞶坚言其为鞶之革坚也格其鞶坚言拒其爵命而不为也八以刚阳逄时之祸见几而作浩然有投簮挂冠之志是格鞶坚也盖君子失位则良故得时小人失位则丧故忧是以君子处困而亨小人处困则否也】测曰格彼鞶坚谊不得行也
　　上九郭其目防其角不庳其体【郭音廓义同防居少切音雹　廓大也防刚徤貌击也九居髙极而当格之终迩郭大其目谓广其视也防徤其角谓尚其刚也广其视尚其刚曽不自庳其体宁无击之伤乎戒其骄亢也】测曰郭目防角还自伤也
　　□【一方三州二部二家】夷【天阳家五土中中亦象大壮】阳气伤隂无救瘣物则平易【瘣胡罪切　瘣病也言阳气盛甚其剪于隂伤于大甚隂衰无以救其病物则平夷也夷之初一日入娄十二度】
　　初一载幽贰执夷内【夷字兼二义伤也平也盖剪荡以平治之之谓也载承任也幽深也贰疑虑也一在夷初属思之始故能任其深逺之疑虑知先守其治内之道也盖治莫先于治内盖身脩则家齐家齐则国治国治则天下平也】测曰载幽执夷易其内也【易去声治也】
　　次二隂夷冐于天罔【罔网同　二在隂如小人以隂私而中伤于人自谓奸谲诡秘人莫能知可以迯于刑宪然天道感应之理未有微而不着恶而不报者终亦犯于天网而不免也盖恶无幽明之异幽有鬼责明有人非也可不惧哉】测曰隂夷冐罔疏不失也【老子云天网恢恢疏而不漏正用此意】
　　次三柔婴儿于号三日不嗄【嗄失声也三属木春时当阳之盛和之至也如柔弱婴儿之啼至于三日而不失声由其和之至也】测曰婴儿于号中心和也
