<!-- { "loadSidebar": true } -->
　　又如实一万九千四百四十列甲乙丙丁戊五位带纵七十二初商得一列甲左而先以纵乗商以七乗一仍得七于乙位减之则减乙九为二次二仍得二于丙位减之则减丙四为二乃以商一自乗得一于甲位减之则去甲之一此初开也再开倍前商一得二为亷法约计次商不足除知再开值空位【乙位实二试拟一为次商而以纵首之七相乗当比初开退一位于丙位减之则丙实只有二必减及于乙而亷已不足除未暇论其他矣故知再开值空位也】三开倍前商一十得二十为亷法约计三商当得八亦先以纵乗商以七乗八得五十六于丙丁两位减之则减乙二为一加丙二为六丁四为八次以二乗八得一十六于丁戊两位减之则减丁八为六加戊空为四乃以亷二除乙之一则改乙一为五又以二除丙之六则去丙之六于乙加三为八为三商又以隅八自乗得六十四减丁戊实并尽得广一百零八　按积较求广虽有二法只如一法耳前法并纵于方亷以除实此法分纵与方亷先后减实异而不异也分作两度减固不如并作一度除之便然必备识诸法而后可以尽其变化之用不容废云
　　负纵减方亷开平方法　长方以积与较求长者其广之积少于长当损其法之长名负纵减方亷开平方列实定开位以较为负纵初开稍盈其商以负纵减之为方法乃以乗商减实再开倍前商亦以负纵减之为亷法以除实得次商其隅法如常　假如长方积八百六十四列甲乙丙三位较一十二求长者初商得三列甲左而以负纵减商得一十八为方法乃以方法乗商以一乗三得三于甲位减之则减甲八为五次以八乗三得二十四于甲乙两位减之则减甲五为三乙六为二此初开也再开倍前商三得六减负纵得四十八为亷法先以四除甲之三则改甲三为七于乙加二为四而其下实不足除即又于甲减一存六为次商而于乙加四为八次以八乗六得四十八于乙丙两位减之则减乙八为三加丙四为六又以隅六自乗得三十六减乙丙实并尽得长三十六【减较得广二十四】
　　又如实一万九千四百四十列甲乙丙丁戊五位负纵七十二初商得一列甲左而以负纵减商得二十八为方法乃以方法乗商以二乗一仍得二于乙位减之【商系百而乗方之十故退一位也】则减乙九为七次八仍得八于丙位减之则减乙七为六加丙四为六此初开也再开倍前商一得二减负纵得一百二十八为亷法先以一除甲之一则改甲一为九于乙加一为七而其下实不足除即又于甲减一存八为次商而于乙加一为八次以二乗八得一十六于乙丙两位减之则减乙八为七去丙之六次以八乗八得六十四于丙丁两位减之则减乙七为六加丙空为四去丁之四又以隅八自乗得六十四减乙丙实并尽得长一百八十【减较得广一百零八】
　　负纵益积开平方法长方积较求长或益积以补广而就其方名负纵益积开平方列实定位以较为负纵初开亦稍盈其商先以负纵乗商益实乃以商自乗减实再开倍前商为亷法约计当得次商若干亦先以负纵乗商益实乃以亷法除实合次商其隅法如常
　　假如长方积八百六十四列甲乙丙三位较一十二初商得三【此当列甲左第二位因有益积故也初开毕不妨从甲左第二位移入甲左凡纵方诸例其商位每不可拘善算者自了然于心手之间耳】而先以负纵乗商以一乗三得三于甲位加之则于甲左空位列一而减甲八为一次以二乗三得六于乙位加之则加甲一为二减乙六为二乃以商三自乗得九于甲位减之则去甲左之一加甲二为三此初开也再开倍前商三得六为亷法约计次商当得六亦先以负纵乗商以一乗六得六于乙位加之则加乙二为八次以二乗六得一十二于乙丙两位加之则加乙八为九丙四为六乃以亷六除甲之三则改甲三为五又以六除乙之九则于乙减六存三于甲加一为六为次商又以隅六自乗得三十六减乙丙实并尽得长三十六又如实一十六万六千四百六十四列甲乙丙丁戊己六位负纵一千零八十八此当增一开【负纵至千而依实位初商只是百数无是理也】初商得一列甲左第二位而先以负纵乗商以一乗一仍得一于甲左空位加之【甲左空位是商千应除之本位也商千乗纵千当于本位加】则列一于甲左次八仍得八于乙位加之则加甲一为二减乙六为四次八仍得八于丙位加之则加乙四为五减丙六为四乃以商一自乗得一于甲左空位减之则去甲左之一此初开也再开倍前商一得二为亷法约计次商当得二亦先以负纵乗商以一乗二得二于甲位加之则加甲二为四次以八乗二得一十六于乙丙两位加之则加乙五为七去丙之四次以八乗二得一十六于丙丁两位加之则加丙空为二去丁之四乃以亷二除甲之四则去甲之四于甲左空位列二为次商又以隅二自乗得四于乙位减之则减乙七为三此再开也三开倍前商一十二得二十四为亷法约计三商当得二亦先以负纵乗商以一乗二得二于乙位加之则加乙三为五次以八乗二得一十六于丙丁两位加之则加丙二为三丁空为六次以八乗二得一十六于丁戊两位加之则加丁六为八减戊六为二乃以亷二除乙之五则于乙减四存一于甲空位列二为三商次以四乗二得八于丙位减之则去乙之一加丙三为五又以隅二自乗得四于丁位减之则减丁八为四此三开也四开倍前商一百二十二得二百四十四为亷法约计四商当得四亦先以负纵乗商以一乗四得四于丙位加之则加丙五为九次以八乗四得三十二于丁戊两位加之则加丁四为七戊二为四次以八乗四得三十二于戊己两位加之则加戊四为七己四为六乃以亷二除丙之九则于丙减八存一于乙空位列四为四商次以四乗四得一十六于丙丁两位减之则去丙之一减丁七为一次以四乗四得一十六于丁戊两位减之则去丁之一减戊七为一又以隅四自乗得一十六减戊己实并尽得长一千二百二十四　按积较求长二法不同论负纵以并方亷为便而使负纵多初商少乃宜用益积也别拟取防之术凡负纵减商而商不足则以所负商数为负方【亦可称余负纵也】以负方乗商益积即初开毕矣自再开以后减亷固无碍耳
　　带纵负隅益积开平方法　长方以积与和求广者用和为带纵【此与用较为带纵又别用较为带纵者以纵并方亷而乗商减实用和为带纵者直以纵乗商减实耳然且患纵多积少而须益积及减纵二法矣】则已兼长广而积有长广相乗无广自乗故置负隅法以益积而以带纵开之名带纵负隅益积开平方列实定开位以和为带纵别置一算为负隅初开稍朒其商以乗负隅【一为负隅则可不必置算亦不必乗而必言置算言乗者此法施之他处即负隅或不止于一也观后各例自见】为方法先以方法乗商益实乃以带纵乗商减实再开倍前商以乗负隅为亷法约计当得次商若干以乗负隅为隅法先以亷法乗商益实又以隅法乗商【隅乗商云者因有负隅之乗故又分隅与商为二也然负隅若止于一则直云商自乗或隅自乗亦可耳】益实乃以带纵除实合次商
　　假如长方积八百六十四列甲乙丙三位其长广和六十求广者初商得二【此当列甲左第二位】而以乗负隅仍得二为方法先以方二乗商二得四于甲位加之则于甲左空位列一而减甲八为二乃以纵六乗商二得一十二于甲左及甲两位减之则去甲左之一甲之二此初开也再开倍前商二得四以乗负隅仍得四为亷法约计次商当得四以乗负隅仍得四为隅法先以亷四乗商四得一十六于甲乙两位加之则加甲空为二减乙六为二又以隅四乗商四得一十六于乙丙两位加之则加乙二为四去丙之四乃以纵六除甲之二【以纵除与以亷除其位同此纵之六与亷之四皆十也以十随十当于亷本位乙位除之除得次商当在甲位今甲位有实则甲乙同除也　至此宜将初商仍移入甲左矣】则改甲二为三于乙加二为六又以六除乙之六则去乙之六于甲加一为四为次商得广二十四
　　带纵负隅减纵开平方法　长方积和求广或减负隅于纵而以余纵开之名带纵负隅减纵开平方列实定位以和为带纵别置一算为负隅初开亦稍朒其商以乗负隅为方法以方法减纵乃以余纵乗商减实再开倍前商以乗负隅为亷法约计当得次商若干以乗负隅为隅法以亷法减纵又以隅法减纵乃以余纵除实合次商
　　假如长方积八百六十四列甲乙丙三位和六十初商得二列甲左而以乗负隅仍得二为方法以方法减纵余四十乃以纵四乗商二得八于甲位减之则去甲之八此初开也再开倍前商二得四以乗负隅仍得四为亷法约计次商当得四以乗负隅仍得四为隅法以亷法减纵余二十又以隅法减纵余一十六乃以纵一除乙之六则于乙减四存二于甲空位列四为次商次以六乗四得二十四减乙丙实并尽得广二十四
　　又如实一十六万六千四百六十四列甲乙丙丁戊己六位带纵一千三百六十初商得一列甲左而以乗负隅仍得一为方法以方法减纵余一千二百六十乃以纵乗商以一乗一仍得一于甲位减之则去甲之一次二仍得二于乙位减之则减乙六为四次六仍得六于丙位减之则去丙之六此初开也再开倍前商一得二以乗负隅仍得二为亷法约计次商当得三以乗负隅仍得三为隅法以亷法减纵余一千一百六十又以隅法减纵余一千一百三十乃以纵一除乙之四则于乙减三存一于甲空位列三为次商次以一乗三得三于丙位减之则去乙之一加丙空为七次以三乗三得九于丁位减之则减丙七为六加丁四为五此再开也三开倍前商一十三得二十六以乗负隅仍得二十六为亷法约计三商当得六以乗负隅仍得六为隅法以亷法减纵余一千一百又以隅法减纵余一千零九十四乃以纵一除丙之六则去丙之六于乙空位列六为三商次以九乗六得五十四于丁戊两位减之则去丁之五减戊六为二又以四乗六得二十四减戊己实并尽得广一百三十六　按积和求广二法以减纵法为优葢初开以后欲约得续商之数比益积为差易但先以亷减纵而以余纵求之如第一例余实六十四且作四与十六相乗之数而余纵二十析之亦得四与十六两数即四为次商为隅法以再减余纵得一十六而以纵除实正得次商矣如第二例直以亷减余之纵约余实得次商三商虽得商后须再以隅减纵而纵多商少隅减之余与亷减之余当不至大相悬也然此特谓积和求广之本法止以一为负隅者若施之他处负隅不止于一则因续商有负隅之乗理当小异不得仅如右二説且开除往往遇负积更须参用下文翻法耳
　　带纵负隅减纵翻法开平方法　长方以积与和求长者积有长广相乗无长自乗法当损广以益长故以和为带纵别置一算为负隅初开稍盈其商以乗负隅为方法以方法减纵以余纵乗商减积而积常不足则翻以所负积数为积再开倍前商以乗负隅为亷法以亷法减纵而纵又常不足亦翻以所负纵数为纵既隅积纵三者俱负乃以负纵除负积得次商又以次商乗负隅为隅法以乗商减负积名带纵负隅减纵翻法开平方
