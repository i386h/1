<!-- { "loadSidebar": true } -->
　　次二积不用而至于大用君子介心【介大也二以思中阳德之美犹君子积德而不用期而至于大用然其所以有此大抱负大经纶由其有此大心胸也】测曰积不用不可规度也
　　次三积石不食费其劳力【三失中不明徒积其不可食之土石岂不自费其劳力乎盖作无用而费实功之谓也】测曰积石不食无可获也
　　次四君子积善至于车耳【车耳车之蕃蔽也出思入禄离下升上又逢阳德是君子积善之多至于车耳言其足以蔽身也】测曰君子积善至于蕃也
　　次五藏不满盗不嬴【五居积聚之中故以库藏为义茍已无贪暴之实则民无偷窃之心是藏茍不满则盗必不多藏满盗嬴固其所也故夫子语季康子曰茍子之不欲虽赏之不窃上行下效理必然也】测曰藏满盗嬴还自损也【多藏必厚亡】
　　次六大满硕施得人无亢【大满硕施积而能散也得人无亢无竞维人也盖硕施足以得人得人所以无敌于天下也传曰仁者以财发身此之谓也】测曰大满硕施人所来也
　　次七魁而顔而玉帛班而决欲收寇【魁硕大貌班散布貌而语助辞魁而顔而冶其容也玉帛班而慢其藏也决欲谓诲淫收寇谓诲盗】测曰魁而顔而盗之招也
　　次八积善辰祸维先之罪【八以阳德而在祸中是人积善反遭时之祸其祸非已所致乃惟其先代之遗其咎殃也】测曰积善辰祸非已辜也
　　上九小人积非至于苗裔【九居积极资禀隂邪是小人积恶之极遗殃及其子孙也】测曰小人积非祸所骩也【骩委也】
　　□【三方一州三部一家】饰【人阳家七火上下象贲卦】隂白阳黑分行其职出入有饰【饰之初一日入角宿七度白露节终于此首之次五秋分气起于此首之次六斗指酉南吕用事】
　　初一言不言不以言【言身之文也故饰世皆以言为义一以阳明得文之理言不言务先行其言不以言信在言前不在于言也】测曰言不言黙而信也
　　次二无质饰先文后失服【服用也凡物皆先质而后文盖无本不立无文不行今无质而加饰是无本而加文则是徒文而已其后宁不失所用乎】测曰无质先文失贞也
　　次三吐黄酋舌拑黄聿利见哲人【黄中也酋成也拑包括也聿道也夫言者贯道之器三以阳德在思之成能出中道之成言莫不包括于中道也言而合道是为至言宜其利见于知哲之人也】测曰舌聿之利利见知人也
　　次四利口哇哇商人之贞【哇哇多言之声四隂而主利其利口之哇哇然以衒鬻于人乃商人之贞非君子之所尚也】测曰哇哇之贞利于商也
　　次五下言如水实以天牝【下言自谦下之言也天牝自然冲虚之道也五以中正阳明之君能自处以道其谦下之言如水就下出于自然之势由其能以冲虚之道自实也】测曰下言之水能自冲也
　　次六言无追如抑亦飞如大人震风【抑禁抑也言无追如一出而驷不及舌也抑亦飞如虽禁抑而发亦易为也此甚言发言之易戒人之慎其言也惟大人之言感物如风之震动万彚莫不靡然从之其感其应盖有不期然而然者也】测曰言无追如抑亦也
　　次七不丁言时微于辞见上疑【丁当也七已过中处衰乱之防人当孙其言明哲以保身也今不当可言之时则宜隐微其辞茍以言而自见上之人不惟不之信而反疑之也君子茍时然后言则无此失已】测曰不丁言时何可章也
　　次八蛁鸣喁喁血出其口【蛁蝉也喁喁烦多声八居祸乱之将极徒欲以口舌救之如蛁鸣之喁喁然血出其口有自伤而已其能及乎】测曰蛁鸣喁喁口自伤也
　　上九白舌于于屈于根君子否信【白纯洁之色于于从容自得貌观其言论纯洁于于然从容自得则固疑其为君子矣然其本根之实独有屈焉则徒论笃而已所以君子不信之也】测曰白舌于于诚可长也【言其欠诚信当长之也】
　　□【三方一州三部二家】疑【人隂家八木上中象震卦】隂阳相硙物咸雕离若是若非【硙公哀切　硙磨也言隂阳相磨荡万物皆雕脱若是非言疑也疑之初一日入角宿十二度】
　　初一疑恛恛失贞矢【恛音囘　恛恛疑而未定之意矢箭也喻直一以隂暗而在疑初其疑不定失其正直之道也】测曰疑恛失贞何可定也
　　次二疑自反孚不逺【二以阳明故有疑而能自反则将至于无疑其孚通又岂逺哉人茍自反理无不通】测曰疑自反反清静也
　　次三疑彊昭受兹闵闵于其心祖【昭明也闵闵不明之意祖始也源也三本隂暗乃彊其不明以为明人孰告之哉徒尔自欺反受此不明于其心之源也此戒强明自任者】测曰疑彊昭中心也
　　次四疑考旧遇贞孚【考问也四则阳明有疑而能问于老成之人宜其遇贞正而孚通也书曰好问则裕】测曰疑考旧先问也
　　次五黄疑金中【音同　赤土也黄中色五居中而遇隂其德似是而非犹赤土之黄疑其为金中之色盖奸而似忠佞而似贤莠而似苗乡原似德世之以伪为真者多矣非君子谁能辨焉】测曰黄疑中邪夺正也
　　次六誓贞可聴疑则有诚【忠信薄而人心疑然后有盟誓虽非令典茍其盟誓得其贞正而可聴是因疑而有诚信变而不失乎道之正也】测曰誓贞可聴明王命也
　　次七鬼魂疑贞厉嚘呜戈木之乌射穴之狐反自耳厉【鬼魂言非人之精识也七为隂家之隂而在疑世是犹非人之精识而反疑于正所以厉也嚘鸣呜狐鸣声乌狐皆恶物诗云莫黒匪乌莫赤匪狐是也凡恶物所止之处人并其处而恶之故乌所止之木人欲戈之狐所止之穴人欲射之故曰戈木之乌射穴之狐言可恶之甚也今乌狐之鸣反惑聴之所以厉也盖鬼魂疑贞是小人之疑于君子乌狐反聴是君子之惑于小人也】测曰鬼魂之疑诚不可信也
　　次八顚疑遇干客三歳不射【八在祸而逢阳虽其顚倒于疑虑乃遇明知有才干之人而能亲之信之至于终久而无厌射之情其疑终必解矣】测曰顚疑遇客甚足敬也
　　上九九疑无信控弧拟麋无【九居疑之终疑而能信终于无疑今疑而无所信徒疑而已犹张弓拟射于麋麋无有徒张而已此其所以终惑而不解者也】测曰九疑无信终无所名也
　　□【三方一州三部三家】视【人阳家九金上下象观卦】隂成魄阳成妣物之形貌咸可视【魄体魄妣母丧之称言阳化为隂而将亡也视之初一日入亢宿四度】
　　初一内其明不用其光【明者光之体光者明之用一在视初伏而未见是内其体之明而未施其用之光此贤者侧陋韬晦俟时之际乎】测曰内其明自窥深也
　　次二君子视内小人视外【君子视内求诸已也小人视外求诸人也二逢夜隂是以不能自见】测曰小人视外不能见心也
　　次三视其德可以干王之国【三以刚阳居下之上处思之成能以德业自见宜其可以干辅王国也】测曰视德之干乃能有全也
　　次四粉其题防雨其渥须视无姝【防薄变切　题额也防面也雨泽也渥润也须须通用姝美也四隂柔便媚但饰面貌美髭髯以容悦取人岂非小人丑态哉不知由君子视之殊不见其美也】测曰粉题雨须不可与瞻也
　　次五鸾凤纷如厥德晖如【鸾凤灵禽喻君子纷如多也晖光也五为阳明之君其朝多君子故曰鸾凤纷如既多君子其德岂不极其晖光之盛乎】测曰鸾凤纷如德光皓也
　　次六素车翠盖维视之害贞【六过中不能敦于纯俭虽用素为车而乃以翠为盖徒侈饰以夸视于人有害于正而已则何益哉】测曰素车翠盖徒好外也
　　次七视其瑕无秽【七已入祸故有瑕然遇阳明故能自视其瑕是过而能自讼其能改必矣所以至于无秽也】测曰视其瑕能自矫也【矫强也】
　　次八翡翠于飞离其翼狐鼦之毛躬之贼【翡翠狐鼦皆鸟兽之美于羽毛者也皆为人所取用故离翼躬贼也言人宜去文存质以免祸】测曰翡翠狐鼦好作咎也
　　上九日没其光贲于东方用视厥始【九居视之终是日没其光也终则有始是日复贲于东方也终所以为始之地始所以为终之基故于九之终曰用视厥始】测曰日没贲东终顾始也
　　□【三方二州一部一家】沈【人隂家一水下下象兊卦】隂怀于阳阳怀于隂志在宫【宫幽之府谓北方沈之初一日入亢宿七度】
　　初一沈耳于闺不闻贞【闺閤也妇人居之一在沈初隂柔居内是沈溺于妇人之言乌有得闻于正道哉此牝晨之戒也大抵人之所溺莫甚于色与食故赞辞皆以二者为义】测曰沈耳于闺失德体也
　　次二沈视自见贤于眇之盻【人莫难于自见二以阳明故能自见宜其贤于不明者之盻也】测曰沈视之见得正美也
　　次三沈于美失贞矢【三隂柔过中而沈溺于美色故其心志蛊惑而失正直之理也】测曰流于矢作聋盲也【昏闭于色故不聪明】
　　次四宛雏沈视食苦贞【宛雏凤雏也非竹实不食以喻君子言君子沈濳其视不肯妄食食虽苦淡务存正道而已】测曰宛雏沈视择食方也
　　次五雕鹰髙翔沈其腹好恶粥【好去声音怀义同恶粥臭腐之物也五隂鸷贪秽而居尊位如雕鹰髙翔志在攫食故沈其腹然其所食不洁好怀臭腐之物此小人奸秽周旋于位者乎四五赞辞正用庄子答惠子防鸮吓腐防之譬】测曰雕鹰髙翔在腐粮也
　　次六见票如累明利以正于王【票飞升而上之速也六上进而居福禄之极以其阳明兢惕之深虽其见乎升进之速乃视之而如累然见宠若惊得进而忧茍能如此必无贪竞之失而有引避之谦宜其明达通利以正于王也】测曰见票如累其道明也
　　次七离如娄如赤肉防枭厉【离娄视明貌赤肉肉腐无皮故赤也七不中而祸贼明于奸秽其嗜利如防枭之于腐防然能无危厉之及乎】测曰离娄赤肉食不臧也
　　次八盼得药利征【盼目明也药所以疗疾八在祸中乃能明于自救不至沈溺是善补过者也岂不利征乎】测曰盼得其药利征迈也
　　上九血如刚沈于颡前尸后丧【刚冈通　九居沈溺之极以致祸败其聚血如冈陵然甚至沈没其颡前则尸而后则丧祸败已极虽欲救之其将能乎】测曰血刚沈颡终以贪败也
　　□【三方二州一部二家】内【人阳家二火下中象归妹卦】隂去其内而在于外阳去其外而在乎内万物之既【既尽也万物至是皆尽内之初一日入氐宿四度秋分气终于此首之次二寒露节起于此首之次三】
　　初一谨于□防初贞后宁【□防音妃逑义同　一居妃配之始始而得正后乃可宁初而不贞后岂宁乎夫正始凡事固所当然况妃配乃齐家之本尤宜谨也】测曰谨于□防始女贞也
　　次二邪其内主迂彼黄牀【内主妻也迂逺也黄牀中正之牀也二在内世而隂邪犹妻之不正也妻之不正宜出逺于黄牀而不御近之也】测曰邪其内主逺乃宁也
　　次三尔仪而悲坎我西阶【坎防失也西阶妇升西阶代母之位也礼云婚礼不贺人之序也以其易代故见其仪而悲盖前者去而后者继妇任事而姑退聴是以防失我母所居之西阶也】测曰尔仪而悲代母情也
　　次四好小好危丧其緼袍厉【緼袍温体之服御寒之具也四以隂柔乃好小道乐危事不能以大道安事自居必致丧其存身之具所以厉也】测曰好小好危不足荣也
