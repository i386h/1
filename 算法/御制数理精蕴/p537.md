<!-- { "loadSidebar": true } -->
　　天兼人二则为复地兼人二则为姤阴阳之用也故鼻主土亦为地用天不用二阴地【按地永乐大典本误作九今依宋本改正】不用耳目故三阴不至天三阳不至地也目耳各两窍而一用鼻一体二窍右左呼吸出入不同口一窍蔵暗窍三水谷共一窍为咽气一窍为喉血一窍为咙【口之龙所出谓心液　按口之龙龙字疑误】咙通舌下又为二窍津液所生也颡有暗窍通鼻之息与涕则五而六矣齐有窍而不通前阴一窍而二精溺不同途也故复姤以互体成卦皆有暗数也后阴谷道也水谷在上而入则同一咽在下而出则分二道溺属水属肾精属火属心下出则二窍同一体上出则一体分二窍舌下二窍是也咽纳而不出咙出而不纳喉则有出有纳主口而与鼻通盖息道也咽通胃喉通肺咙通心医经谓五蔵上闗于九窍者别而言之则上有七窍天之七也下有二窍地之二也通而为九皆眀窍也故律数自黄钟至防賔而七者天之七也地又用大吕夷则二变至夹钟而无调者通用九也合而言之舌窍应精水咽应水谷道则九窍之用已备于上故天虽用七而有九宫者天之地也又通体与用而细数之耳目鼻六窍口一窍舌二窍是为上之九窍口一而分咽喉咙为三窍咙在舌窍为二【左金浆水也右玉液火也】则首有七窍而备十用故天有十干也通取其实用则两耳同一用于聼两目同一用于视两鼻与喉同一用于气咽用于饮食咙用于津液通为五用故十干共为五行也水入则附谷出则附液故五之用亦为六与七而天之用盈于七也总之则耳目鼻口共四名两耳两目一鼻一口形则为六鼻分二窍则为七也上有九窍下有三窍与齐而十三则闰数也上十下四【按上十下四永乐大典本作上下十四今依宋本改正】则二七之用矣若论眀窍上七下三为十齐不通而用九故数有十而所用者九也
　　胃大一尺五寸五寸五天之中数为五行一围三备三才数也长二尺六寸者阴数用二十六盖闰数十三而偶之也留谷二斗者五之四为地也水一斗五升者五之三为天也总三斗五升则五七三十五者天之七也
　　小肠大二寸半则五而五之五行各五变也八分之少半则八而余九而不足长三丈二尺则地数十六而偶之得三百二十寸当六十四之五爻则复姤小父母左行五变之数也受谷二斗四升则坤数二十四也水六升三合合之太半则不足六十四之一而七九之赢也回肠大四寸一寸半则四象之体而従天之用也长二丈一尺则二百一十寸者三七之用而十析之也受谷一斗则地十之数也水七升半则七十五合盖五行各五为二十五而通三才之用也
　　广肠大八寸径二寸半则八卦之体而従天之用也长二尺八寸则四七之策七之本体也受谷九升三合八分合之一则九十四而不足九十四而十析之为月行之通数者一章之而一部之月数也【围径之数与筭法不同縁有折皱广狭不等】
　　肠胃通长五丈八尺四寸计五百八十四寸通五十九尺而亏六寸五十九则月行两月之日也合受水谷八斗七升六合八分合之一通受八十八升亏三合七分八十八则隂阳刚柔之本数也长者运行之用故合乎月行受者容物之体故合乎四象数各有亏者隂为缩也
　　肝重四斤四两共六十八两一千六百三十二铢四八之策归竒数一爻十七总一卦得一百二总十六卦得一千六百三十二也若论两数得四爻之策尔左三叶右四叶凡七叶三应甲木四应乙金金木相为用也七应火故蔵血
　　心重十二两共二百八十八铢十二者天地之用二百八十八者六位四十八卦之爻数而四位三十二卦之卦数也七孔三毛盛精汁三合七应火数三应木数木生火故心血而肝蔵之三七者天地致用之要故在河图则三居东七居西在洛书之变则七居人路三居鬼方也精汁三合三元之英也与胆同故人之致用全在心胆皆甲木之用也
　　脾重二斤三两共三十五两八百四十铢三十五者五七之数八百四十则天地各一变而日析之也日变三十月变十二共四十二为一变偶之则八十四也扁广三寸长一尺有膏半斤三者天之用扁广则従地之形一尺则天之隂数足于十也半斤八也膏为用用止于八故日有十而卦有八也
　　肺重三斤三两计五十一两一千二百二十四铢五十一者十七之三也八之归竒一卦得一百二策五十一者三爻之竒盖半数也每三两得七十二株应七十二侯者主气故也若以铢数应卦乃得十二卦之策肝数三而得四爻十六卦之策肺数四而得三爻十二卦之策金木互用故龙含火而居坎虎含水而居离在纳音则寅夘居西申酉居东天日相应则东西为纬夘酉互易也六叶两耳者六为水之成二为火之生肺以蔵气精神之舍也故两耳以化气行荣卫则火之用六叶以气则水之用也合而为八应木之用故肝肺为配偶肝之七兼三四肺以二六成八而甲乙与庚辛相嫁娶也
　　肾有二枚重一斤一两计十七两四百八铢得八之归竒一爻之策以铢言卦则四卦之策合肺与肾乃得肝之数也
　　心十二两肝六十八两肺五十一两脾三十五两肾十七两总一百八十三两则三百六十六之半也三百六十六日隂阳各半阳施其气隂凝其形共成一物故五蔵之轻重得其半也得四千三百九十二铢则一嵗之足辰也【侵来嵗之九辰矣】
　　胆重三两三铢共七十五铢七十五者五行各五而通三才之用胆之气备三才五行故人之致用全在胆气精汁三合与心同用回肠受水七升半亦地之中天之用也胆言所禀肠言所容
　　胃重二斤十四两共四十六两一千一百四铢一千一百四则用数二百七十六而四之也
　　小肠重二斤十四两与胃同数左回十六曲
　　大肠重二斤十二两右回十六曲共四十四两一千五十六铢四十四则四象数一千五十六则实用数二百六十四而四之也十六者地之位数左右者分阴分阳也
　　膀胱重九两二铢共二百一十八铢干之策二百一十六则加地之二坤之数一百八而偶之则各加天之一也广九寸盛溺九升九合九者阳之极数九十九者三十三而三之不尽百数之一也以一为本体则一百足数故为下流之极
　　肛门重一十二两共二百八十八铢肛门受形轻重乃与心同肛门为门肺之用也
　　胆三两三铢胃四十六两小肠四十六两大肠四十四两膀胱九两二铢肛门十二两共重一百六十两五铢以大数言之得十斤者天之十干足数也以中数言之得一百六十两者地之十六位足数也其五铢者天五之精胆得其三膀胱得其二三天两地也故以小数言之得三千八百四十铢而五铢不在其数也蔵得百八十两者二九也府得百六十两者二八也天地之分也此人所禀天地自然之数数之常也其长短轻重大小合天数之权衡度量者得天地之正气者也若所得尺寸斤两升合皆以同身之数为则者非禀天地之正气者也
　　口广二寸半五五二十五之用也唇至齿九分九之用也齿以后至防厌三寸半五七三十五之用也容五合者五也吸气纳谷皆天地冲气也
　　舌重十两十之足数共二百四十铢则二十四而十析之也长七寸天七之用也广二寸半与口同
　　咽门重十两与舌同广二寸半与口舌同至胃长一尺六寸则地数十六也形体之数凡三五七九十二者皆合乎天用四六八十十六者皆合乎地体也
　　喉咙重十二两与心肛门同三才之要也舌咽喉咙共三十二两长三尺五寸重三十二者四八之地长三十五者五七之天也广二寸阴阳之道也长一尺二寸则十二之用也九节则九之用也计长短者得分寸尺丈而止计多少者得分合升斗而止皆従地之四也计轻重者得铢两斤而止従天之三也亦交法也天一地二则本数也【斗尺皆以十变当为天权衡以十六而变当为地也】
　　已上皆体中之体用也
　　在蔵则阳有七冲【按冲永乐大典本误作衡今依宋本改正】阴有八防在病则男有七疝女有八瘕在脉则阳有七表阴有八里天七地八本数也男以八为节二八天癸至八八而竭女以七为竭二七天癸至七七而竭者天地互用也互用者交法也本数体也交法用也
　　脉有八百一十丈者得八万一千寸八十一而厯乎百千万也毛窍有八万四千者八十四而厯乎百千万也皆万物体用之细数也三百六十五纒络三百六十五穴三百六十五骨皆应三百六十五度
　　手三阳脉従手至头长五尺合三丈盖五者天之中数得五十寸则天数二十五而合之故大衍之数五十合之得三十尺则一月之日一次之度故日一变三十也手三阴脉従手至胷中长三尺五寸合二丈一尺盖三十五寸者三十五也为五七之数五行各用天之七天之地也大衍数中除一二三四五之生数而用五六七八九之成数故四方之宿与北斗共三十五星也合二百一十寸则三七而十析之也在体为五七在用为三七用其三天也然十析之矣合手之阴阳得五丈一尺为十七尺之三则八之归竒三爻之策也
　　足三阳之脉従足至头长八尺合四丈八尺八十寸者八体足十之数也四十八尺则八卦六爻之用也故足为地之用
　　足三阴之脉従足至胷长六尺五寸合三丈九尺亦八十之中去十五之用以拼天则十六而用十三故地常虚三也十三者闰数也合三百九十寸则十三而十析又三天之用故律数七十八以五千唱之得三百九十也合足之阴阳得八丈七尺则不尽八十八之一也大衍天数也当得五十而手脉得五十一四象地数也当得八十八而足脉得八十七地虚一以承天也故八之单卦归竒得五十一而防于九卦位数当八十七也总手足之脉一十三丈八尺偶之【有经有荣有络有卫　按此小注永乐大典本误作正文今依宋本改正】则二百七十六尺故用数二百七十六也
　　两足蹻脉従足至目七尺五寸合一丈五尺七十五寸则五五而三之合之为尺则三五尔故大数当天地小数当人物大数不足小数常盈也【阴蹻脉至目下承位宂】
