<!-- { "loadSidebar": true } -->
　　石尺互求　旧法立方二尺五寸为一石【立方一尺者二有半也】故以二又二之一乗石得尺以二又二之一除尺得石然斛尺各随时地不同须临算较量损益其法未可一概也
　　竹席围米求积　假如竹席大小相等原用两席合作围贮米二十石今用三席合作围问贮米几何法以原席二自乗得四为一率原米石数为二率今席三自乗得九为三率求得四率四十五为今贮米石数



　　九章録要卷四
<子部,天文算法类,算书之属,九章录要>
　　钦定四库全书
　　九章録要卷五
　　松江屠文漪撰
　　差分法
　　古九章三曰差分亦曰衰分以御贵贱廪税
　　一分递加减衰分【以最少者一分之数递加成多若从多者递减则减至最少者而减尽也】法以一为首衰【从少者起算】自一而二而三四递加为各等衰并之为总衰以为一率总实为二率各等衰为三率求得四率即各等数
　　假如有银七十二两甲乙丙丁戊五人以一分递加减分之问各几何
　　一率　一十五【总衰　衰分章三率法独有宜先以一率除二率者】二率　七十二【总实　一率除二率得四两八钱】
　　三率　五【甲衰】四【乙】　三【丙】　二【丁】　一【戊】
　　四率　【二十　一十九一十四九两　四两四两　两二钱两四钱六钱　八钱】
　　右各等中倘复各自有数不齐者先以各衰乗之为各总衰然后并为大总衰
　　假如有粮二千四百石甲乙丙丁四等户依前例输之甲等二十户乙等三十户丙等四十户丁等五十户则以甲衰四乙衰三丙衰二丁衰一各乗本等户数为各总衰甲得八十乙九十丙八十丁五十并三百为大总衰列一二率如前若以各总衰为三率即得各等总数以各衰为三率即得各等每户数【以下诸法仿此】
　　减半衰分【乙当甲之半丙又当乙之半也】　法以一为首衰自一而二乗之又二乗之为各等衰【以一二乗得二以二二乗得四并之得七余仿此】列率乗除如前
　　二八衰分【甲视乙为八与二乙视丙又为八与二也】　法以二为首衰自二而四乗之又四乗之为各等衰【以二四乗得八以八四乗得三十二并之得四十二余仿此】列率乗除如前
　　四六衰分【同上】　法以四为首衰自四而六乗之四除之又六乗四除之或以一又二之一乗之亦同为各等衰【以四六乗四除得六以六六乗四除得九并之得一十九余仿此】乗除如前
　　三七衰分【同上】　法以三为首衰自三而七乗之三除之又七乗三除之为各等衰【以三七乗三除得七以七七乗三除得一十六又三分之一并之得二十六又三之一余仿此】乗除如前或厌零分多者就首衰之数以三乗之法通之如甲乙二等衰分不必言如甲乙丙三等衰则三乗首衰之三得九为首衰甲乙丙丁四等衰则又三乗九得二十七为首衰甲乙丙丁戊五等衰则又三乗二十七得八十一为首衰【每多一等则首衰多三乗一番】既增广其首衰然后用七乗三除以求各等之衰可以省零分矣
　　十分之六递减衰分　法以一为首衰【此从多者起算所谓首衰之一亦与前一为首衰者不同前一只是一数此则无定之数也】遇二等衰则为一十三等衰则为一百四等衰则为一千以为首衰乃自一而六乗之十除之又六乗十除之为各等衰【以一百六乗十除得六十以六十六乗十除得三十六并之得一百九十六余仿此】乗除如前凡十分之七或八九诸数递减衰分俱准此推之不别为法以滋繁琐
　　减半二八四六三七十分之六各衰分以首尾二数求总实减半衰分亦名倍加衰分葢言其自多而少则曰减半言其自少而多则曰倍加亦曰二乗加二八衰分是四乗加也四六衰分是一又二之一乗加也【零分法一又二之一化为二之三乃用子乗母除则当三乗二除犹之六乗四除也】三七衰分是二又三之一乗加也【零分法二又三之一化为三之七乃用子乗母除亦是七乗三除也】十分之六递减衰分是一又三之二乗加也【零分法一又三之二化为三之五乃用子乗母除则当五乗三除犹之十乗六除以此递加与六乗十除递减同耳】以上所云几乗加者但取衰分之数以少除多即得之【假如三七衰分以三除七得二又三之一十分之六衰分以六除十得一又三之二即所云几乗加也】若各衰分止举首尾二等最少最多之数问总实几何者不必论其中间分作几等但以首尾数多少相减减余以原乗数减一数为法而除之【假如原系四乗加者以三除之原系一又二之一乗加者以二之一除之原系二又三之一乗加者以一又三之一除之原系二乗加者以一除之一除固可不必除然于法不容没此一除恐似别为一法也】即得最少以至次多诸等之总实以并最多数即得全总实
　　右例以原乗数减一数为除法亦不必求原乗数而减之但以衰分之数多少相减减余以少数除之即得除法【假如三七衰分三七相减余四以三除四得一又三之一十分之六衰分十六相减余四以六除四得三之二与原乗数减一数同　右一条新订】
　　减半二八四六三七十分之六各衰分求隔等数不论几乗加但知首等最少之数再知中间一等之数即可隔等而求之假如知首等数与第六等数者第六等数已经五度加矣则以此数自乗以首等数除之即得十度加之数【倍五为十也凡自乗者以倍相求　十度加乃是第十一等】若以六度加之数【第七等】自乗以首等数除之即得十二度加之数【第十三等】若以五度加六度加之数相乗以首等数除之即得十一度加之数【五六并为十一也凡二等数相乗者并而求之　十一度加是第十二等】若以三度加【第四等】八度加【第九等】之数相乗以首等数除之亦得十一度加之数此谓以少求多者或以多求少如以十六度加之数【第十七等】以首等数乗之开方除之即得八度加之数亦可以十六度加之数以首等数乗之以十度加之数除之得六度加之数葢取以少求多之法而反用之即是也【右一条新订】
　　右求总实求隔等数二法凡三乗加五乗加及十分之七之八之九诸数递减衰分准此推之无不悉合但必每等止一人者乃可用耳又如商贩获息当母二之一并入母银又获息每度皆同此亦一又二之一乗加也但每度加之数俱合子母而言则当以最后一度之数为总实不得并诸度之数为总实且首一数即系原母则一度自有一度之加与甲乙分金十等人止须九度加者亦微有辨也
　　合率衰分　率者衰分多寡之大率也【与三率之率自不相涉各有取义也】葢衰分各等之实数有所未知而各等之大率已知因合各率以与总实相权而衰分得焉不计其合未有能分者也然则以前诸法无非合率衰分而此独以合率名者何也前诸法若三七若四六皆有准则固宜各有専名而如左法各等多寡之率初不以三七四六为准乃不可専名而独名之合率也各率为各衰并之为总衰乗除如前假如有银二百四十两甲乙丙丁四人分之甲得九分乙得七分丙得五分丁得四分则甲衰九乙衰七丙衰五丁衰四并之为二十五为总衰也其各等中又各有数不齐者亦依前法兹仍具例于左以备参观
　　假如有银七两零八分欲买铜一停锡二停铅三停其价铜每斤一钱八分锡一钱三分铅五分问三物各几何
　　一率　五十九【总衰　　一铜价二锡价三铅价并】
　　二率　七百零八【总价　一率除二率得一十二】
　　三率　一【铜衰】　　二【锡】　　　三【铅】
　　四率　一十二【铜斤数】二十四【锡】　三十六【铅】
　　右总衰总价俱化两钱为分者既得三物斤数各以价乗之得各总价数或以铜总衰一十八分锡总衰二十六分铅总衰一十五分为三率即先得各总价乃各以价除之亦得各斤数
　　又如有银五百九十四两籴米一停麦二停豆三停共三百九十六石其价米一石抵麦一石六斗抵豆二石问三物及价各几何此须用重测法先以米衰一麦衰二豆衰三并之得六为总衰为一率三物共石数为二率各衰为三率求得三物各石数【米六十六麦一百三十二豆一百九十八】然后别求各价其法置三物停数以三物相当抵之数乗除之或益贵物以从贱则用乗或减贱物以从贵则用除以为各衰仍并之为总衰为一率三物共价为二率各衰为三率求得三物各总价乃以前所求三物各石数除之即得每石价【米二两四钱麦一两五钱豆一两二钱】
　　一率　三又四之三【总衰】
　　二率　五百九十四【总价两数　一率除二率得一百五十八又五之二】三率　一【米衰】　一又四之一【麦】　一又二之一【豆】四率　【一百五十八　一百九十　二百三十七两四钱米　　八两麦　　两六钱豆】右以米为主而减麦与豆以从之米衰一得一麦衰二以一又五之三除之【即一六也米一抵麦一六故】得一又四之一豆衰三以二除之【米一抵豆二故】得一又二之一并之得三又四之三
　　又式
　　一率　七又二之一【总衰】
　　二率　五百九十四【总价　一率除二率得七十九又五之一】
　　三率　二【米衰】　二又二之一【麦】　三【豆】
　　四率
　　右以豆为主而益米与麦以从之豆衰三得三米衰一以二乗之得二麦衰二以一又五之三除之【先除以从米】再以二乗之【次乗以从豆】得二又二之一并之得七又二之一
　　又式
　　一率　六【总衰】
　　二率　五百九十四【总价　一率除二率得九十九】
　　三率　一又五之三【米衰】二【麦】二又五之二【豆】四率
　　右以麦为主而益米减豆以从之麦衰二得二米衰一以一又五之三乗之得一又五之三豆衰三以二除之【先除以从米】次以一又五之三乗之【次乗以从麦】得二又五之二并之得六
　　右例或不复用米一麦二豆三等衰但就三物各石数而取一数为主其余则益贵减贱以从之为总衰以除总价即得其物每石之价依法复损益之得余二物每石之价如以米为主米六十六麦一百三十二以一又五之三除之得八十二又二之一豆一百九十八以二除之得九十九并之得二百四十七又二之一以除总价得二两四钱即米每石价也仍以一又五之三除之得麦价以二除之得豆价若以麦豆为主法并仿此【右一条新订】
　　合率带分母子衰分　合率衰分其间等差各带母子分数者自有带分之法假如有银七百九十五两甲乙丙丁四人分之乙得甲十之七丙得乙十四之三丁得丙十二之十一问各实数几何其法先并各衰分数并各子以乗各母从小数并起惟丁衰十一无并其丙衰系十二又系三则以十二并三用三除十二得四即以四乗乙之十四得五十六为乙衰乙系五十六又系七则以五十六并七用七除五十六得八即以八乗甲之十得八十为甲衰并之得一百五十九为总衰
　　一率　一百五十九【总衰】
　　二率　七百九十五【总银　一率除二率得五】
　　三率　八十【甲衰】五十六【乙】十二【丙】十一【丁】
