<!-- { "loadSidebar": true } -->
　　□【一方二州二部三家】达【天隂家六水中上象泰卦】阳气枝枝条出物莫不达【行属于水谓之达者言阳气日盛布施万物也枝条枚末莫不达者故谓之达达之初一日入壁宿一度】初一中冥独达迵迵不屈【中心也心深称冥迵通也屈尽也一中心冥冥独达于事故通而不尽也】测曰中冥独达内晓无方也【言其所晓通于四海非一方也】次二迷腹达目【二为目又为火腹在水之间水克于火息心不施故迷腹也家性为达目明外照故曰达目也】测曰迷腹达目以道不明也【目为心视故其明也】次三苍木维流厥美可以达于瓜苞【东方为春故青木也维流枝枚垂貌也苞寻蔓于地木不下其枝枚则不得蔂而蔓之而达于上民弱于下君不施仁以存恤之上下悬絶不相及也】测曰苍木维流内恕以量也【居高恕下民所附也】次四小利小达大迷扁扁不故【四为金隂称小金称利隂中之金故小利也四为下禄故小达也不能进贤专于小利故大迷也】测曰小达大迷独晓隅方也【迷不四达知一方也】次五达于中衢大小无迷【五为土土而四达故称衢家性为达而在中衢无所不通故曰小大无所迷也】测曰达于中衢道四通也【无所迷惑故四通也】次六大达无畛不要止洫作否【畛界也要中也神灵之道何界之有洫小水也有堤坊之崄善其如洫故否也】测曰大达无畛不可偏从也【神祐以福不私于人也】次七达于砭割前亡后赖【攻断之盛莫絶乎火故称砭割也火焚宿菜故为前亡以生五故后赖也】测曰达于砭割终以不废也【除故生新不废事也】次八迷目达腹【八木七为目目在木下故迷目迷则心精故达腹也】测曰迷目达腹外惑其内也【有目而迷外惑也】上九达于咎贞终誉【九在水家家性为达欲反克之故言达于咎也虽咎而贞必达于咎而预防之故有誉也】测曰达咎终誉善以道退也【以道防咎故善退也】□【一方二州三部一家】交【天阳家七火上下亦象泰卦】阳交于隂隂交于阳物登明堂矞矞皇皇【行属于火谓之交者雨水之气太蔟用事隂阳交泰万物登明明在地上故称明堂矞矞物长春风之声貌也皇皇犹荧荧也物长顺节枝枚营营而顺风交泰之时故谓之交交之初一日入壁宿六度】初一冥交于神齐不以其贞【一北方也故冥冥闇昧也亦为鬼神北方太隂隂者鬼神之府也家性为交交于鬼神必以肃敬齐也贞精诚也交于鬼神虽在防闇不以精诚神弗福也】测曰冥交不以怀非含慙也【冥闇不肃故包慙也】次二冥交有孚明如【孚信也二为平人平正之人交于神明必以诚信故曰有孚也】测曰冥交之孚信接神明也【明中平正接神信也】次三交于木石【三木四石家性为交木石相克而反交通非其所也】测曰交于木石不能向人也【舍人交石非所向也】次四往来熏熏得亡之门【礼尚往来必相往来交报有章故熏熏也交接之通上下相顾亡犹絶也不相交报交道废絶故言得亡之门也】测曰往来熏熏与神交行也【往来以道行之福也】次五交于鸎猩不获其荣【五处尊位交必其人以自匡佐交非其类何荣之有四为毛属故称鸎猩礼记曰鸎猩能言不离鸟兽君子之道无友不如已者况禽兽乎】测曰交于鸎猩鸟兽同方也【方道也交非其人故同方也】次六大圏闳闳小圈交之我有灵殽与尔殽之【圏国也闳闳敦美之意也六为宗庙齐晋江竒书有朝聘之道小国入贡必先告之宗庙故言灵殽三国交接动以礼合故言有殽共之也】测曰大小之交待贤焕光也【相交以礼焕有光仪也】次七交于鸟鼠费其资黍【七为飞鸟亦为鼠亦为弱王王弱于治而好异端牧养禽兽鸟鼠之类故言费也】测曰交于鸟鼠徒费也【无益之费故言徒也】次八戈矛往来以其贞不悔【八为矛九为戈象木锐若矛也戈则生枝亦其象也八交于九法当相克家性为交善交则和不教民战是谓弃之农隟之间讲武习兵往来戈矛交于道路无犯非礼故贞贞正也以道正之故曰不悔也】测曰戈矛往来征不可废也【讲习以时不废弃也】上九交于战伐不贞覆于城猛则噉【古者治兵以征不义侵伐不止为众所怨必为大国所吞灭也故有覆城吞噉之忧有似齐桓不修其师大陷沛泽而执涛涂也春秋讥之也】测曰交于战伐奚可遂也【遂犹久也战伐之事何可久也】
　　□【一方二州三部二家】防【天隂家八木上中象需卦】阳气能刚能柔能作能休见难而缩【行属于木谓之防者雨水气终于此首之次七惊蛰起于此首之次八是时隂尚在上万物滋生犹以为难阳气当上刚柔随时休动未定防而自缩故谓之防防之初一日入于奎宿一度也】初一赤卉方锐利进以退【赤卉草木萌牙也锐进也草木之进能如水浸寻以长日以上进家性为防故以退也】测曰赤卉方锐动以退也【当进害隂故动退者也】次二防其心作疾【作为也二七为火亦为心火在隂中防而不进故作疾也中火所作故心疾也】测曰防其心中无勇也【防缩之性故无勇也】次三防其防守其节虽勿肆终无拂【三为进人而在防家不能自退守节而已不敢肆行终无过差之所拂除也】测曰防其防体不可肆也【防缩之世不可肆行已意者也】次四防其哇三岁不噣【四为兊故称哇噣啄也家性为防防而自退故不啄也】测曰防哇不噣时数失也【防缩不言故失时也】次五黄菌不诞俟于庆云【菌不申之貌家性防退谦以自牧见居天位德泽瀐洽上应乎干故有庆云之瑞也】测曰黄菌不诞俟逑耦也【嘉庆之会必相俟也】次六缩失时或承之菑【六为宗庙君之所奉祭如神在四节不愆家性防缩又不及时故菑承也】测曰缩失时坐逋后也【后于时节故乃灾生也】次七诎其节执其术共所歾【七木子也屈节奉上于道不违故言执术术大道也歾尽也节于道执父之业歾身而已也】测曰诎节共歾内有主也【主谓父也子继父事为家之主也】次八窾枯木丁冲振其枝小人有防三郄钩罗【家性为防缩木而防缩故窾枯也窾枯之木而当冲风故振也八为疾瘀也故称小人小人而防终于郄退故钩罗也上则有金金木相近钩罗之意也】测曰窾木之振小人见侮也【钩罗于金故见侮也】上九悔缩往去来复【金在木行动相克害故悔缩金刚当进故言往去防缩之家故来复也】测曰悔缩之复得在后也【九为其终故在后也】□【一方二州三部三家】傒【天阳家九金上上亦象需卦】阳气有傒可以进而进物咸得其愿【行属于金谓之傒者惊蛰节也傒俟皆待也言阳气待时而行万物须阳而长各得其愿故谓傒傒之初一日入奎宿六度】初一冥贼傒天凶【防隂也子在其母行火之上火盛金衰故隂贼人者则天贼之故言待天凶也】测曰冥贼之傒时无吉也【隂贼之人无有吉时也】次二冥德傒天昌【火盛金衰家性为傒动相须待以害其本不即炎起故天昌之也隂得阳报此之谓也】测曰冥德之傒昌将日也【谓昌日益大之也】次三傒后时【木在金行恐见克害故傒后时也亦为进人进德修业宜当及时须待之家动则稽退故言后也】测曰傒而后之解也【宜进不进故解怠也】次四诎其角直其足维以傒谷【金性刚直故以角谕言屈刺害之角直足而行唯善是务故言傒谷谷善也】测曰屈角直足不伎刺也【角而屈屈故刺害之也】次五大爵集于宫庸小人庳傒空【土称宫庸处天之位高德所归如大爵之集高墙也小人谕无德之人非禄所秩必讥素餐故傒空也】测曰宫庸之爵不可空得也【以德致禄不可妄受之也】次六傒福贞贞食于金【贞正也六为宗庙神人玉食故言食于金六亦为水金之所生子顺母事故正也子之初生须母养故曰食金也】测曰傒福贞贞正可服也【待福以正可服者也】次七傒祸介介凶人之邮【邮谓邮亭舍也七为火盛则铄金故称凶人而待于祸在七之位故谓之舍介介有害也】测曰傒祸介介与祸期也【介介之祸应期至也】次八不祸祸傒天活我【一八木也三兴于春八衰于秋近比于九秋气将降故言不祸祸也家性为待内省无瑕时节宜耳故须天活到春蕃生如其所望故言天活我也】测曰祸不祸非厥訧也【天时使然故非其过也】上九傒尫尫天之颡【行不正称尫颡头也九为之终行不正之道待天祸之也】测曰傒尫之终不可治也【恶至祸应故不治疗也】
　　□【一方三州一部一家】从【天阳家一水下下象随卦】阳跃于渊于泽于田于岳物企其足【行属于水谓之从者言阳气徧接此四处万物莫不企足欲长而从之故谓之从从之初一日入奎宿十度】初一日幽嫔之月冥随之基【日君象也嫔羇嫔也月臣象也一在水行水中之日若在大难未发其明月而从之若旦之日日在月前故言随之君臣道正故为基也】测曰日嫔月随臣应基也【君臣相应道之基也】次二方出旭旭朋从尔丑【二隂也在离为日隂中之日故方代也旭旭未明之间丑类也日方出旭旭之时羣类莫不望之而从故曰朋从尔丑也】测曰方出朋从不知所之也【日之光明无常所也】次三人不攻之自牵从之【木性上升君子之道有过则改不待攻治而自申率相牵为善故言从之也】测曰人不攻之自然证也【牵从于善证则也】次四鸣从不臧有女承其血匡亡【四酉也为鸡故称鸣臧善也其位隂废故鸣不善也隂故称女亦称血血忧也匡所以盛也女不亲祥承忧自盛故亡也】测曰鸣从之亡奚足朋也【承匡之女不足为朋党也】次五从水之科满【科法也水之法不满不行五为天子动以法度如水平也】测曰从水满科不自越也【动以法度故从科者也】次六从其目失其腹【目以谕外腹以谕内事不两得从外失内非所以敦仁也】测曰从目失腹欲丕从也【外内宜备故欲大从也】次七拂其恶从其淑雄黄食肉【拂去也淑善也七为失志失志行张故宜除去如雄黄之除恶害也】测曰拂恶从淑救凶也【去恶从善故救凶也】次八从不淑祸飞不逐【顺从之家动宜从善入为瘀病所从不善如祸之成不可遂止故曰祸飞不逐也】测曰从不淑祸不可讼也【所从不善故不可辩讼而解也】上九从徽徽后乃登于阶终【子在其母家而相从顺故徽徽也言于阶者九而从善必登圣门故言阶也】测曰从徽徽后得功也【从善故有功者也】
