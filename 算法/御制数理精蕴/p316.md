<!-- { "loadSidebar": true } -->
　　□【一方二州一部二家】差【天隂家二火下中象小过卦】阳气蠢辟于东帝由羣雍物差其容【行属于火谓之差者立春节帝出于东阳气用事羣生雍容在于地中差次而出故谓之差差之初一日入危宿十六度也】初一微失自攻端【一为下人家性为差差次当上而在火世当相克害而自攻治以道自正故曰端也】测曰微失自攻人未知也【防失反正不为二五所知也】次二寖其所好将以致其所恶【二火也而在火行二火合同是其所好所恶者亲近于水水盛火衰故恶也】测曰寖其所好渐以差也【宜以渐差次而进之也】次三其亡其亡将至于辉光【木盛则华故曰晖光重言其亡其亡者安不忘危戒惧也进德脩业兢兢自惧防微虑无遂致光荣也】测曰其亡其亡震自卫也【震惧也恐惧戒自卫护也】次四过小善不克【过去也四为公侯亲近至尊奉上接下唯善是务易曰小人以小善为无益而弗为也善不积不足以成名不为小善故曰不克克能也小善不为终不能大善乎】测曰过小善不能至大也【小而不为焉能至大也】次五过门折入得此中行【门谓四中行谓五也家性为过见善而入则为中也五处天位虽在过家不违于义也】测曰过门折入近复还也【去过反贞故近还也】次六大跌过其门不入其室【跌过也过门而去不入室者嫌为五所克水在火行心不自安也】测曰大跌不入诚可患也【去过反贞故近还也】次七累卵业业惧贞安【业业危也贞正也七为火在火之行惧其炎盛故危无道之王常如累夘故以谕而自戒惧故正安】测曰累卵业业自危作安也【戒之以危危必安也】次八足累累其步蹉躟辅铭灭麋【累累履桎貌也过而不改身既被桎又见钳铭辅麋掠克故曰灭眉也】测曰足累累履祸不还也【不早自改故不还也】上九过其枯城或蘖青青【九为上极极上反下故蘖青青枯虚也枯城谓故都也家性为过过位而上故歴故都也】测曰过其枯城改过更生也【穷上反初更生之谓也】
　　□【一方二州一部三家】童【天阳家三木下上象卦】阳气始窥物僮然咸未有知【行属于木谓之童者立春之节万物孚甲始出枝叶未舒故谓之童童之初一日入营室四度】初一颛童不寤会我昬【木之初发然故言不寤也我为也三是进德修业之时今一幼稚若初发之木未修小学不欲要三童已之故言会我昬也】测曰童不寤恐终晦也【不早要三以致晦闇也】次二错于灵蓍焯于资出泥入脂【脂美也谓荣禄也二为火故曰焯蓍曰筮曰卜卜者所以决疑言出泥入脂者言卜从洿泥之中出求荣禄之处也】测曰错蓍焯比光道也【比亲也亲求光荣之道也】次三东辰以明不能以行【辰时也时明谕明师也家性为童童而未□幸见明时不能行以求觉已之故孔子曰闻义不能徙此之谓也】测曰东辰以明奚不逝也【何不往而学也】次四或后前夫先锡之光【前夫谓三也三见明师而未能就四虽在后徙义从善亲近于五附着贤者先见荣饰故曰先锡之光也光谓公侯也】测曰或后前夫先光大也【得君之光以为大也】次五柴求兕其德不美【五处天位升在童之世若幼眇之君礼仪未备盘于游田突林木以求兕兽虽实得之君子不贵故曰其得不美也】测曰柴求兕得不庆也【得之不道故不以所获相庆也】次六大开帷幕以引方客【六为宗庙春秋祭祀以神事之故开帷幕延要賔客也】测曰大开帷幕览众明也【览照四方故明也】次七脩侏侏比于朱儒【脩长也七为无道故云侏侏侏侏无所知也朱儒未成人也七虽长大而不学道侏侏然若未成之人也故以侏儒为谕焉】测曰侏侏之脩无可为也【侏侏无知何可为也】次八或击之或刺之脩其鉴渝【八为疾瘀故见击刺以治其过脩治也鉴镜也渝变也家性为童大道未开故修鉴以正其变也】测曰击之刺之过以衰也【疾瘀之王道之衰也】上九童麋触犀灰其首【麋童犀角而相抵触刚弱不等有胜有否也家性为童九为之终麋为八也犀为九也金刚木懦金克于木故灰其首也】测曰童麋触犀还自累也【抵触于人皆已之累也】
　　□【一方二州二部一家】增【天隂家四金中下象益卦】阳气蕃息物则益增日宣而殖【行属于金谓之增者阳气蕃息万物布濩而生殖长也日以増益故谓之增増之初一日入营室八度】初一闻贞增黙外人不得【贞正也一为下人在增之世故闻正道增黙然也黙然以自增不为外人所得见也】测曰闻贞增黙识内也【为内人所识别也】次二不增其方而增其光冥【火性炎上而在增世君子之道积小为髙而不增其道而便猥增耀之光故反防也方道也冥晦也】测曰不增其方徒饰外也【光荣暴增故徒饰外也】次三木以止渐增【止足也谓株根增益益根而干长求益之道也】测曰木止渐增不可益也【宜以道实故不可虚益也】次四要不克或增之戴【四为金在中称要克胜也家性为金重刚之世而在增家故曰或增公侯之位受任甚重故增而戴也】测曰要不克可败也【难戴之重故可败也】次五泽庳其容众润攸同【五土也故称泽家性为增每事皆增增之以谦则益增之以奢则损故曰不增其方而增其光冥也今五处天位反若泽之庳众水之所凑也老子曰江海所以为百谷王者以其善下也五能自卑亦所以乂邦国也】测曰泽庳其容谦虚大也【卑谦自降道之大也】次六朱车烛分一日增我三千君子庆小人伤【六为宗庙朝有朱车之饰饰过人君也烛照也照显神灵以荣生存也三千以谕多也诗云万福攸同奉祠以礼三千之福亦庆也小人当之不胜其荣故伤也】测曰朱车之增小人不得也【言不能当受神人之福祚也】次七增其高刄其削丘贞【火生土故言丘丘能自削故贞犹君子处于高位而善下人亦其正也】测曰增高刄峭与损皆行也【损已益人皆可行也】次八兼贝以役往益来【忧也古者货贝五贝为朋八木也亦为弱弱王道微弱恩泽不行俭啬褊急货赂为市日以侵折下不奉上故致忧也】测曰兼贝以役前庆后亡也【货赂为市故为前庆庆终致祸故后亡矣】上九崔嵬不崩赖彼岟崥【岟崥山足也崔嵬当崩而不崩者以用彊足之故也九在増家犹髙位之君而不危者以有贤辅之臣也能任贤自辅犹髙峻之山赖岟崥也】测曰崔嵬不崩羣士橿橿也【橿橿皆是多士而彊盛者也】

　　太经卷一
　　钦定四库全书
　　太经卷二　　　　　　　汉　雄　撰
　　晋　范望　注
　　从锐至事第二
　　□【一方二州二部二家】锐【天阳家五土中中象渐卦】阳气岑以锐物之生也咸专一而不二【行属于土谓之锐者立春之节终于此首之次四雨水气起于此首之次五斗指寅太蔟用事阳气岑崟精锐万物专一而生无有差二故谓之锐锐之初一日入营室十三度】初一蟹之郭索后蚓黄泉【一水也故称泉亦为介故称蟹五为裸故称蚓言蟹之后蚓者用心之不一虽有郭索多足之蟹不及无足之蚓也】测曰蟹之郭索心不一也【用心不一故后蚓也】次二锐一无不达【火性上达既以火德而处锐家在其土行并力俱上故言无不达也】测曰锐一之达执道必也【专一之故必上达也】次三狂锐荡【三为进人但当进德修业而已在于锐家未见挫折故言锐荡也】测曰狂锐之荡不能处一也【狂荡之人故不一也】次四锐于时无不利【时者得其时也锐而必利故时无不利也】测曰锐于时得其适也【锐以时宜故得其适也】次五锐其东忘其西见其背不见其心【家性为锐茍自锐进进东则亡西见背藏心不本道实故言锐也】测曰锐东忘西不能回避也【锐东亡西故不求所宜也】次六锐于丑含于五轨万钟贞【丑类也钟聚也五轨五行也六水也虽在锐世而不失法从五行之性锐达于类万福之所聚故正也】测曰锐于丑福禄不量也【万福所钟故不可量数也】次七锐于利忝恶至【火在锐家故言利也忝辱也君子之道锐于仁义则吉锐于色利故恶至也】测曰锐于利辱在一方也【六辱于七在南方也】次八锐其锐救其败【木在其土行故相克败言锐者以木害本既非其宜故锐其木之锐故救败也】测曰锐其锐恐转作殃也【恐作殃祸克其本也】上九陵峥岸峭陁【陁堕也峥谓峥嵘也峭峻峭嵘高峻将堕于下故言陁也】测曰陵峥岸峭锐极必崩也【高峻而锐必崩堕也】
