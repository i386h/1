<!-- { "loadSidebar": true } -->
　　督脉任脉各长四尺五寸合九尺四尺五寸者五九亦九五故一节不过四十五日合之而九十则一时也凡脉长十六丈二尺此所谓十二经长短之数一日一夜隂阳各行二十五度则八百一十丈也十二经之外有竒经八脉曰阳蹻隂蹻督脉任脉者四竒经也外又有冲脉带脉阳维阴维通而为八此言十二经脉而通四竒经者四经之脉与十二经络相通而为用故也天数五地数五数各有合故天数足于十地来偶之斯为二十矣潜虚极衍五行之数自水之一一至土之十十则二十数也天五地五四者有体一者无体故数有十而卦止于八地来偶之斯为十六矣先天通衍八卦之数自干之一一至坤之八八则十六数也天四地四用之者三不用者一故卦有八而爻有六地来偶之斯为十二矣易二卦反对互用六爻太元自子午九至己亥四通成六律则十二数也十二经通竒经八脉者二十之足数也十六经止通四竒经者十六之数也独用十二经者十二之数也易体卦六十四有三百八十四爻用卦六十有三百六十爻此十六脉共一十六丈二尺偶之则三百二十四尺于易用爻之中得三十六之九而虚三十六之一盖得太元一首之日策则三十六之九亦八十一之四也十六者坎离之用地生物之位数也地常晦一従天而用十二若去督任二蹻四脉通二丈四尺为存坤之二十四偶之则四十八余十二经脉而偶之得二百七十六尺则合乎易之用数为四十六卦之爻也冯玠丁徳用注难经皆不晓此数而妄生疑惑今为正之十二经长短之数者难经二十三难之论也二十六难又曰经有十二络有十五其三络者阳络阴络与脾之大络阳络者阳蹻之络阴络者阴蹻之络也故络有十五丁注二十三难曰此篇何独不言阳蹻阳蹻亦起于跟中上入风池亦长一丈三尺言之则于经丈尺有剩不言则有此阙漏更俟后贤冯注足蹻二络引灵枢经云蹻脉者男子数其阳女子数其阴当数为经不当数为络此则二经乃一经一络也而二十六难曰阳蹻之络隂蹻之络为十五络之二络则二络各有其经互说不同未详其其解二十六难则曰手足三阴三阳之经各生一络则十二络而云十五络者督任脉之浮络督为阳脉之海任为阴脉之海故曰阴阳络也若以二蹻之络则不与灵枢合窃谓丁不知灵枢之论冯则所谓知二五而不知十也盖男女十二经各互相络而二蹻者男女各以一为经一为络故止数其半督脉起于下极之俞并里上至风府入属于脑而阳蹻起于跟中循外踝上行入风池任脉起于中极之下循肠里上闗元至咽喉而阴蹻亦起于跟中循内踝上行至咽喉交贯冲脉盖督任脉之浮络而为阴阳脉之海则二蹻及腹以上当督任通而为用故又通为二络所以越人既曰阴络阳络又曰阳蹻之络隂蹻之络者眀二络即同即异非同非异也经络各取其用则经十二络十五若并通四竒经而言则络十五经十六足蹻男女各一经则经一十五也经脉一百六十二尺者八十一而偶之络脉一百五十六尺者去督任二络九尺加脾之大络三尺也为七十八而偶之八十一者黄钟之数七十八者律吕之数所谓地虚三也经十六络十五所谓地数十六相交共一而用十五故自一一至八八实有十五数也通十二经十五络言之二十四经络盖常用者得二百七十六尺则用数也隂阳二络亦长十五尺以理推之脾之大络当长三尺二百九十四尺则天数七七四十九蓍六用成一卦之数也本数二百七十六者八卦用六位四十八卦去坎离而存干以主用之数二百九十四则不惟用坎离又并存坤以至无为四十九卦之用盖天七变之极矣【四十二为一变】故三九二十七气为天之极数人之极用也
　　脉者用也自分体用则八经为体十二经为用八经之中或用四经则十二经之体也二十七气用三络而去四经则存体而用用也故北斗七星杓三独转细别言之经有二十得五之四则従乎地络有十五得五之三则従乎天也已上皆用中之体用也体用二数出于难经皆与易数合乃知伏羲画易黄帝岐伯论医本出一原无越三才之理也诸家解释不晓其理故特为详之杨仲脩于府蔵轻重长短间解一二余不通者乃谓畧率大法非五行生成之数禀配难以解释此乃造物之原人生之本三元四象天地大数岂独五行之用而已邪
　　十二经脉应十二辟卦竒经八脉应八正卦若十五络则应九六之用
　　易纬卦气图不用坎离震兑四卦则文王后天卦也参同契不用乾坤坎离四卦则伏羲先天卦也闗子眀卦气不用乾坤未济三卦则后天易之经卦也
　　贤者贫贱如细人之食少清气乏和气也恶人富贵如麁人之食多浊气胜清气也要之皆非中和由隂阳气偏而然人者天地之五蔵也圣人在上调民人以和天地之气天地之有良医也圣人不作人民不调而天地之气不和是无良医也故阳虎达孔子穷盗跖夀顔渊夭不在五帝三王之世阴阳不正天地不能胜其数天自病矣
　　天一真精者人之本神所托焉性命之根也命精也阳自下生故命门在下性神也隂自上降故性门在上命如国家无不该也性如朝廷无不总也心如君主无不治也其余皆官府或清或浊皆不可废清者任其清无君子莫治野人也浊者任其浊无野人莫养君子也岐伯曰心者君主之官神眀出焉肺者气也傅相之官治节出焉肝者血也将军之官谋虑出焉胆者肝之神中正之官决断出焉胷中者上焦气所居臣使之官喜乐出焉脾胃者仓廪之官五味出焉大肠者道之官变化出焉小肠者受盛之官化性出焉肾者作强之官伎巧出焉三焦者决渎之官水道出焉膀胱者州部之官津液蔵焉气化则出矣此十二官者不得相失也故主眀则下安不眀则十二官危使道闭塞而不通形乃大伤
　　五蔵皆有精而肾蔵之皆有神而心蔵之皆有血而肝蔵之皆有气而肺蔵之心専蔵神故心为知觉之主而人多认心为性也
　　水火者变化之根原心肾为阴阳之本金木者生成之终始肝肺为阴阳之用故人之性立本由精神致用在胆气
　　肾之精以三焦之气而资肺肝之血以胆之神而辅心一气判而为隂阳隂阳列而为五行一气以隂阳五行而造天地天地复以隂阳五行而生人隂阳五行之气其在人也钟于蔵府实者为形虚者为性故隂阳五行不正之气外则病形内则病性形性之病异状而一理孔子曰古者民有三疾性亦是病也禀有多少故病有防甚积有久近故疾有浅深甚者不容医防者容医丹朱商均虽尧舜不能医太甲成王得伊周则可医浅则易医深则难医惟狂克念作圣浅易医也习惯若自然深难医也是以三代而上人性多善教化素眀故也战国而下人性多恶教化不眀故也孔子曰兴于诗立于礼成于乐此三代而上人之所常学也后世安得有此耶非惟不服药又多饵邪毒而助之矣
　　隂阳证兆于冬夏而万物生成在春秋阴阳以用为大故道家炼气先龙虎而人之运用由血气孔子言血气未定者戒之在色方刚者戒之在闘既衰者戒之在得谓血气能使人为善亦能使人为恶事在调养之而已此孟子荀卿所以皆有养气之论也
　　肾蔵志脾蔵意志意与心三者相为用心虽为主托乎志従乎意志定则心定意正则心正矣人欲养心者当以脾肾相表里则饮食男女之际不可不谨也养肾则真气存而和气生养脾则和气日滋而浊气不胜自然血气和平胷中寛净忿欲不来扰其心譬如朝廷之上无小人则人君无自而邪慝矣医家者流谓血气为人之神而上药养性盖药能调血气使血气和平则性正矣故金石之毒久服能变人之性者移人血气故也寒食之类是也
　　脾为中者指五蔵而言五行之中也心为中者指一身而言三才之中也五行以土为中则人当以脾为中而以心为中者天中者脑中也人中者心中也地中者脾中也天地以人为致用处在中而虚故也故人致用在心也脑为天中清之本也故脑为性门脾为地中浊之本也故脾为身本心为人中用之本也故心为神府摄三归一皆自天一而生故肾为命门肾为天一之水地下之天也脑为天九之金骨为水凝之金髓为金化之水地上之天也一与九始终之道也
　　赤与黒谓之元元者阳在隂中未分之时黄者土之色中致用而已见之时故天元而地黄天岂独指阳地岂独指阴乎
　　贫富贵贱夀夭命也智愚亦命也善恶非命也得之气禀惟天之神所命而不可増损者是命可以上下惟吾之神所命者是性
　　愚人如溲便恶人如邪气溲便亦是正气故以时道病疾不生但浊尔清气有多少浊气亦有多少邪气者气之偏僻害正者也【正气之太过不及者便是偏僻成邪气】贤而贫贱愚而富贵仁而夭鄙而夀此阴阳天地之病也有圣人在上如良医焉天地不能免此者如圣人亦有疾病但非人伪之所生尔乱世亦不尽逆平世亦不尽顺取其多而胜尔
　　治世不能无小人乱世不能无君子如平人亦有便溺病人亦有息气但不能按其时节分守则乱矣
　　蔵府闗通毎部脉各有四十五动者縁胆同竒常之府蔵精汁三合而不出故气脉不通诸蔵府三焦有位无形包络有形无位皆不得为正蔵府余各五动五九四十五也蔵府法五行十干胆甲肝乙小肠丙心丁胃戊脾已大肠庚肺辛膀胱壬肾癸府为阳法刚于蔵为阴法柔干除胆以应甲甲当遁遁者潜伏阴遁之名故脉隠伏惟本位之动不闗通于诸部胆有动脉于左闗浮而得之不通于别蔵之内天有十干有九宫宫布九干故甲当遁三竒六仪共九干甲遁在六仪也首自平旦寅时艮中之南水下一刻五蔵四府气脉朝防之时诸部之中诸脉相通防冬至以后法阳遁顺迁之故自膀胱至肺夏至以后法阴遁逆行之故自肺至膀胱自府至蔵作进局自蔵至府作退局四十五动一小结结者止也各従分五动之中有变常之脉知疾在何蔵府也天地之数五十五者十一之五也应五蔵六府皆得五数则三焦无形已去之矣大衍之数五十则包络合扵命门同为二肾亦去之矣虚一之外又去实卦之三虚卦之一余四十五策当一节之气则又合胆之应遁也
　　书十相图
　　仆学康节先生易几十年虽未臻奥阃仅入其门已知天地万物之象之理无逃乎先天数者顷见十相图益知果无不合而言者或未之尽畧于首卷三才论中辨一二事焉三天两地而倚数者倚天地正数而立之易之用数也天得三而统其全故日之变三十地得两而分乎用故月之变十二合阴阳之变四十有二则六七之数天道一变之节也偶之而八十四有天必有地也又三之而二百五十二则六变之极也故人之形自肾至顶天之分也毎变以八寸四分为节极于二尺五寸二分一年生物之时自草木萌动至地冻亦二百五十有二日所以用数三百六十十而用七则用数之用二百五十有二也三才论曰自肾至心八寸四分自心至重楼第一环八寸四分自重楼至顶八寸四分自肾至顶二尺五寸按五行五五纯阳之数此知五五之变而未知六七之节也男子十六而天癸至者五千七百六十日也五千七百六十者五百七十六而十之也女子十四而天癸至者五千四十日也五千四十者五百四
<子部,术数类,数学之属,易通变,卷七>钦定四库全书
　　易通变卷八　　　　　　宋　张行成　撰先后天易宗防
