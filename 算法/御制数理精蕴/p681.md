<!-- { "loadSidebar": true } -->
　　天地之气运北而南则治南而北则乱乱久则复北而南矣天道人事亦然推之歴代可见消长之理也黄氏畿曰元防运世之数先天卦气三百六十爻当三百六十运可以推歴代之治乱尧舜禹汤文武之化皆自西北而至于东南世所以治吴晋宋齐梁陈之政皆在东南不至西北此所以乱也治乱之消长观人事而可见矣子至卯阴中阳将治也卯至午阳中阳极治也午至酉阳中阴将乱也酉至子阴中阴极乱也由否至泰是谓自北而南由泰至否是谓自南而北否泰之消长观天道而可见矣天道存乎一图人事存乎歴代故曰天人相为表里
　　邵氏嗣尧曰此说得自大圆图北方起复至干自子而午为君子道长故治南方起姤至坤自未而亥为小人道长故乱坤又起复故乱而复治也
　　天时地理人事三者知之不易
　　愚按有天时地理然而人事不尽然者君子尽人事而已
　　易之数穷天地终始或曰天地亦有终始乎曰既有消长岂无终始天地虽大是亦形器乃二物也
　　补注见经世天地始终之数及一元消长之数图黄氏畿曰一日之消长即一日之始终也一岁之消长即一岁之始终也凡前六限皆为长后六限皆为消自复至干长也自姤至坤消也
　　愚按此明天地始终之数义上节言天地亦有数此节以易之数言之按图求之乃悉其义
　　法始乎伏羲成乎尧革于三王极于五霸絶于秦万世治乱之迹无以逃此矣
　　黄氏畿曰始乎伏羲开物于寅成乎尧阳纯乎已为干革于三王阴生于午自此成秋极于五霸阳道已极闭塞成冬絶于秦阳隔絶矣犹归余于终之闰也邵子又诗曰羲黄尧舜汤武桓文皇帝王霸父子君臣四者之道理限于秦言限絶于秦而不得行也反乱为治难矣
　　愚按此即内篇之十三皇春也数句之意葢已前六防为长自午以后为消之始至秦为一大限矣内篇言王伯此变文为霸者按左传成公二年五伯之霸也疏云伯长也毛氏曰五伯之伯读曰霸伯取牧伯长诸侯之义后人恐与侯伯字相溷故借用霸字以别之
　　所谓皇帝王霸者非独谓三皇五帝三王五霸而已但用无为则皇也用恩信则帝也用公正则王也用智力则霸也霸以下则僣窃也
　　补注无为以道化民也恩信以德教民也公正以功劝民也智力以力率民也
　　黄氏畿曰自汉以后大抵祖莽而述操动欲法尧而禅舜实则僣窃而名为帝皇耳三国南北朝之簒弑五季之乱离尚可以人论哉譬犹日月薄蚀天地晦防禽兽逼人于阴暗中也
　　易始于三皇书始于二帝诗始于三王春秋始于五霸愚按此即内篇之六赞易自羲轩而下四句之意
　　尧之前先天也尧之后后天也后天乃效法耳
　　黄氏畿曰尧舜已防则乾道也伏羲所创者至此而成朱子曰尧时正是乾卦九五虞夏商周以后皆效法于尧坤道也易曰效法之谓坤
　　愚按此尧之所以为中天也以时以道皆然
　　天地生万物圣人生万民
　　愚按内篇之三昊天尽物圣人尽民意已详矣
　　天道之变王道之权也
　　补注天道之变无一定之气犹王道之权无一定之法也
　　愚按内篇之四变也者昊天生万物之谓也权也者圣人生万民之谓也注意已详
　　为治之道必通其变不可以胶柱犹春之时不可行冬之令也
　　愚按此君子所以贵知权
　　汉儒以反经合道为权得一端者也权所以平物之轻重圣人行权酌其轻重而行之合其宜而已故执中无权者犹为偏也王通言春秋王道之权非王道莫能及此故权在一身则有一身之权在一乡则有一乡之权以至于天下则有天下之权用虽不同其权一也补注一端犹言一偏也
　　黄氏畿曰春秋王道之权邵子言王道之权本此愚按文中子曰春秋之于王道是轻重之权衡也汉儒以反经合道为权春秋桓公十一年公羊传何贤乎祭仲以为知权也权者何权者反于经然后有善者也易系辞防以行权韩康伯注权反经而合道必合乎防顺而后可以行权也皆以权为变诈之意先儒辨之详矣
　　瞽瞍杀人舜视弃天下犹弃敝屣也窃负而逃遵海滨而处终身防然乐而天下圣人虽天下之大不能易天性之爱
　　黄氏畿曰权而得中即经也况父子之大经乎下又以君臣言
　　汤放桀武王伐纣而不以为弑者若孟子言男女授受不亲礼也嫂溺则援之以手权也故孔子既尊夷齐亦与汤武夷齐仁也汤武义也惟汤武则可非汤武是簒也
　　愚按论语大全未可与权节陈氏一条即邵子之意其言曰经所不及须用权以通之栁宗元谓权者所以逹经者也葢经到那里行不去非用权不可济如君臣定位经也桀纣暴横天下视为独夫此时君臣之义已穷故汤武征伐以通之男女授受不亲此经也嫂溺不援便是狼故援之者所以通乎经也用权须是地位髙方可但非可以常行
　　秦缪公有功于周能迁善改过为霸者之最晋文侯世世勤王迁平王于洛次之齐桓公九合诸侯不以兵车又次之楚庄强大又次之宋襄公虽霸而力微防诸侯而为楚所执不足论也治春秋者不先定四国之功过则事无统理不得圣人之心矣春秋之间有功者未见大于四国者有过者亦未见大于四国者也故四国功之首罪之魁也
　　补注能迁善改过则几于王道故为霸者之最晋文侯以下歴序五霸之功而下止言四国黜宋襄公也襄公为楚所执见公羊传僖公二十一年
　　平王名虽王实不及一小国之诸侯齐晋虽侯而实僭王此春秋之名实也子贡欲去告朔之饩羊羊名也礼实也名存而实亡犹愈于名实俱亾茍存其名安知后世无王者作是以有所待也
　　补注春秋之作所以存王侯之名以待后世王者有作以正其实也
　　愚按以饩羊之存见春秋之意此邵子之特识也内篇之六言之尤详
　　春秋为君弱臣强而作故谓之名分之书
　　黄氏畿曰庄子曰春秋以道名分
　　补注春秋所以扶君抑臣
　　始作两观始者贬之也诛其旧无也初献六羽初者褒之也以其旧僭八佾也
　　补注按左传鲁哀初年始作两观注观阙也阙在门两旁中间阙然为道也其上悬法象其状巍然髙大谓之象魏使人观之谓之观一物而三名也隐公五年考仲子之宫将万焉公问羽数于众仲对曰天子用八诸侯用六大夫四士二于是初献六羽
　　愚按哀公初年无始作两观之文惟定公二年夏五月雉门及两观灾十月新作雉门及两观汪氏曰雉门两观之作葢在春秋之前故不见耳胡传曰书新作者讥王制而不能革也谷梁传曰言新有旧也作为也有加其度也据此则补注不能无悮而本文始作与旧无字亦必有讹矣
　　鲁之两观郊天大禘皆非礼也诸侯茍有四时之禘以为常祭可也至于五年大禘不可为也
　　补注夏商天子岁乃五享禘列四祭并祫而五也周改禘为禴则天子享六诸侯不禘又岁缺一祭则亦四而已矣
　　黄氏畿曰大禘天子之礼
　　五霸者功之首罪之魁也春秋者孔子之刑书也功罪不相掩圣人先褒其功后贬其罪故罪人有功亦必录之不可不恕也
　　补注双峰饶氏曰春秋虽因鲁史而修之然实却是作葢赏罚天子之事时王不能正其赏罚故春秋为之褒善贬恶以诛乱贼是以匹夫而代天子行赏罚也
　　秦缪公伐郑败而有悔过自誓之言此非止霸者之事几于王道能悔则无过矣此圣人所以录于书末也黄氏畿曰系辞曰不逺复无祗悔元吉易重无悔书重有悔心之复也邵子既以秦缪为覇者之最又以为近王道岂非人心当以复为元耶
　　夫圣人之经浑然无迹如天道焉故春秋録实事而善恶形于其中矣
　　补注朱子曰春秋之书且据左氏当天下大乱圣人止据实而书之其是非得失付诸后世公论葢有言外之意若必于一字一辞之间求褒贬所在窃恐不然
　　黄氏畿曰圣人之心如天浑然其作春秋何尝容意而善恶自彰所以为经也
　　人言春秋非性命之书非也至于书郊牛之口伤改卜牛牛死犹三望此因鲁事而贬之也圣人何容心哉无我故也岂非由性命而发言也又曰春秋皆因事而褒贬岂容人特立私意哉人但知春秋圣人之笔削为天下之至公不知圣人之所以为公也如因牛伤则知鲁之僭郊因初献六羽则知旧僭八佾因新作雉门则知旧无雉门皆非圣人有意于其间故曰春秋尽性之书也
　　补注按春秋宣公三年春王正月郊牛之口伤改卜牛牛死乃不郊犹三望
　　愚按新作雉门及两观注天子五门雉门者五门之中门何氏曰天子外阙两观诸侯外阙一观胡传曰雉门象魏之门其外为库门而臯门在库门之外其内为应门而路门在应门之内是天子之五门也
　　晋狐射姑杀阳处父春秋书晋杀其大夫阳处父上漏言也君不宻则失臣故书国杀
　　补注按公羊谷梁二传晋襄公将与狄战使狐射姑将中军赵盾佐之大夫阳处父谏曰射姑氏众不说不可使将于是废将阳处父出射姑入君谓射姑曰阳处父言曰射姑氏众不说不可使将射姑怒出刺阳处父于朝而走邵子引易以见晋君漏言是君不宻则失臣故以国杀书之也
　　愚按晋杀其大夫阳处父见文公六年君不宻则失臣上系八章夫子之言也
　　春秋三传之外陆淳啖助可以兼治
　　补注梁氏寅曰自汉以来三优劣之论何纷纷而莫之一乎要之根据国史考事精详此左氏之所长也然博而不知义奢而不求实此未免于诬矣发明书法义理颇正此公羊谷梁之可取也然以日月为义例一字为褒贬又且黜周而王鲁则误谬亦甚矣至唐赵国啖助陆淳始辨三传之非而专求圣经之义虽未能尽善而其开示后人者其功已多
　　愚按宋史李之才传邵雍从之才受业之才先示之以陆淳春秋意欲以春秋表仪五经既可语五经大旨则受易而终焉邵子于易之外论春秋者较多意以是欤
　　某人受春秋于尹师鲁师鲁受于穆伯长某人后复攻伯长曰春秋无褒皆是贬也田述古云孙复亦云春秋有贬而无褒曰春秋礼法废君臣乱其间有能为小善者安得不进之也况五霸实有功于天下且五霸固不及于王不犹愈于夷狄乎安得不与之也治春秋者不辨名实不定五霸之功过则未可言治春秋先定五霸之功过而治春秋则大意立若事事求之则无绪矣补注宋尹洙字师鲁河南人孙复字明复平阳人黄氏畿曰以功掩罪升霸于王圣人不为以罪掩功降霸于狄圣人不忍
　　巨配天地谓之人惟仁者真可谓之人矣
　　黄氏畿曰人至微也而曰巨者生物之心也惟仁者实不忝名
　　愚按易系兼三才而两之三才谓天地人礼运夫人者天地之心也孟子曰仁也者人也内篇之十二为一一之民能当兆民者非巨民而何合此数条此节之义明矣

　　皇极经世书解卷十三
<子部,术数类,数学之属,皇极经世书解>
　　钦定四库全书
　　皇极经世书解卷十四
　　邳州知州王植撰
　　观物外篇之十
　　黄氏畿曰声音唱和万物通数第十
　　愚按此篇皆格物穷理之精义也首以声音唱和图说继以推算之理由人及物而日月星辰水火土石风雨露雷鸟兽草木性情形体之说备焉
　　正音律数行至于七而止者以夏至之日出于寅而入于戌亥子丑三时则日入于地而目无所见此三数不行者所以比于三时也故生物之数亦然非数之不行也有数而不见也
