<!-- { "loadSidebar": true } -->
　　程叔子曰释氏言蠢动含灵皆有佛性此则不可愚按天命之性完全具足无有不善未赋于人只可谓命混然一理而已及其降是于下人与万物同流各正性命则有所谓性也循其性而不失则有所谓道也天命流行之时何尝去分别曰此为人之性彼为物之性及其随所禀受则人自为人物自为物牛之性不可为马马之性不可为牛人之性则灵于万物气有清浊人有贤愚物有动植此又天命下一段事谓之气禀则可佛氏乃欲混为一区安得识性
　　张子曰浮屠明鬼谓有识之死受生循环遂厌苦求免可谓知鬼乎
　　叶氏曰精气聚则为人散则为鬼澌防就尽而已释氏谓神识不散复寓形受生是不明鬼之理也又曰佛氏轮回乃变怪之间有游魂纷扰万化中之一二非理之正或疑三生作国王死而精魂不散复借父精母血以生其形如此则是父母之名皆假托之具以启天下后世不慈不孝之心昔曹操令路粹诬孔融之言曰父之扵子何亲本意欲为情欲子之扵母何为譬如寄物瓶中出则离矣此其假佛氏之言以杀天下名士其罪可胜诛耶
　　朱子曰昌黎谓孟子之后不得其传只缘不去心上理防失了尭舜相传心法止从言语文字上做一场话说佛老之学虽不正他却从心上起工夫所以儒者多被他牵引入去
　　先生曰佛教入中国非特人为所迷鬼亦被他迷惑如大干庙塑僧像劝其不用牲祭之类盖缘人之信向者众鬼神亦只依人而行其势如何拗得他转吾人家守得一世再世不崇尚者已自难潘君云其父尝见濓溪子环溪元翁者与蘓黄学佛谈禅尽失其家学之传渠已被他转了不知大圣人出所过化存神又如何或言欧公辟佛其妻某氏及其子棐已自变了
　　又曰自晋至今溺佛者多矣为儒而卓然不惑昌言以排之而不畏祸福者其昌黎一人也哉
　　史言自晋及隋老佛显行诸儒倚天下正议助为怪神愈独引圣道争四代之惑卒大显于时昔孟子距杨墨去孔子方二百年愈排二家乃去千余载拨乱反正功与齐而力倍之又考公神道碑其遗命防无不如礼俗习夷教书写浮图日以七数之及拘忌隂阳吉防一无污我朱子谓按此可以见公平生谨守礼法排斥异端至此不变可为后世法又曰其排斥异教亦防所见言之一旦至瘴海之濵异端之学乃防以理义自胜亦足涤情累而空所碍之懐其于所守初不相妨也岂以异教一言而便失其常度哉
　　朱子论王蘓象山慈湖及诸儒溺佛之失愚并防于后【王介甫封荆国公蘓东坡先生諡文忠公陆子静世号象山先生杨慈湖学扵象山】
　　朱子曰二氏皆以佛老为圣人既不纯乎儒者之学矣而王氏穿凿尤无理义蘓氏髙者出入有无而曲成义理下者指陈利害而切近人情其才识气概足以震燿而张皇之非王氏比也第语道则迷其本矣又曰荆舒取佛老之似乱孔孟之真仗人主之威行空言之教蘓公早拾蘓张之绪余晚醉佛老之糟粕二人之学皆谓之不知道可也又曰陆杨二人是十分好人本是禅学却以吾儒说话遮掩钦夫伯恭不曾防佛书所以防他不破愚谓释氏说死心象山说活心只是拈弄精神专于己发防认其本心象山恶人读书谓以意见而蔽其本心正逹磨所谓不立文字见性成佛之说无吾儒存心养性已上一段工夫慈湖于扇讼之次问曰敢问足下如何是良心象山离席大呼谓适坐剖决是非即是此所谓于流行发见之地而见其心也剖决者是非之心智之端也是者是之则为好仁非者非之即为恶不仁心之可见者此也二公执此以为把柄象山所谓易简工夫者在此绍兴以来有杲老者为禅学宗张子韶唐立夫吕居仁辈多慕尚之反为所薄杲与张侍郎书曰左右得把柄入手可改头换面用儒家言语接引后学禅家只于自己精魂上认取一个知觉之物把持玩防至死不放舎去瞑目扼腕而指本心奋挣切齿而谈端绪此要语也僧家要有行觧行是行巳觧是禅人若识得透平生罪恶皆除如王履道谪广州反在彼説禅非细学得底人有多少机锋将来防一上便収了然则此一种学在世亦乱臣贼子之三窟尔
　　又曰说释氏防不可上下其手此是四海九州千万嵗之文字非一已私若吾儒之道则若四海九州千万人当行之路不可不辨今取其与当时诸儒言者书之使学者知所趋向云
　　李伯问天命谓性如何朱子曰公以为此句空无一法耶则浮屠胜以为万理毕具耶则儒者胜可一言而决渠遂无疑释氏谓心生万法而实心外有法故无以立大本若圣门谓心则叙秩命讨恻隐羞恶辞让是非该备无心外之法问儒教本人事缓于见性释教本死生急于见性荅曰孔子言性与天道孟子道性善人乎天乎缓乎急乎圣贤尽心知性躬行自有次第缓亦不得急亦不得直是尽性至命方是极非如释氏一见遂已上蔡云释氏论性犹儒论心释氏论心犹儒论意精矣问释氏敬以直内有矣未防方外曰此谓有心地上一段工夫但他用工全不管着所以无方外一节本末不相贯此以五谷为根株生华实可食彼以稊稗为根株生华实不可食参术以根株愈疾钩吻以根株杀人其毒不在外问形有死生真性常在曰性无伪不必言真未尝不在不必言在此即天地万物之理非我得私学以尽心知性知天者固有所为非欲其死而常在也异学乃欲空妄心见真性是非欲固天地公共之理以为一己利惟恐其死而失之耶想公初读孔孟伊洛书是资举业后来学佛乃怕生死始终皆是利心今又云轮回因果是造妖揑怪以诳愚惑众故逹磨非之某曰此佛说也今以佛为圣人而斥其言则老兄非特叛孔子又谤佛矣连嵩卿喜佛学一日千里致书有问于朱子曰天地之性即我之性岂有死而遽亡之理答曰此说亦未为非若以天为主则是天地间一个公共之理无人物死生古今之别虽曰死而不亡非我所私若以我为主则于自巳身上认得一个精神魂魄把持作防到死不放则死而不亡乃是私己之尤亦何足以与语死生性命之理则是一个天地性中各有若干人物之性每性各有界限不相交杂改头换面自死自生全不由隂阳造化而天地隂阳造化亦无所施矣陈经正问天地万物之性皆我之性不知我之为我矣曰伊川言他人食饱公无馁乎此正释氏以虚空法界为己身而不敬其父母所生之身又曰盈天地间皆此理佛认为己私可乎吴人杰问曰释氏所谓豁然大悟则通身汗出心思路絶天理尽见乃禅学悟入之机尽自脱洒答曰他只见外面影子在儱侗恍忽间不曾见得里面真实底道理只好隔壁聴他只认个识神为性岂知吾儒之性即天理也日用常行零碎去防无不求尽此理从修齐治平做将去渠却一切扫除了又与张敬夫曰释子作防精神无复儒者着脚实地工夫愚闻之师曰正道之难行也乆矣二程以来如王蘓黄陈所好固杂矣当干淳之际正学大明朱子出而统一之宜若浑然无间矣胡为陆象山犹以直截理防为易简工夫以读书议论为蔽其本心是杂于禅学也朱子尝攻之矣又曰叶正则无事时则读佛书以为知世外瓌竒之说本与治道不相乱所以参杂辨争者亦是读者不深考尔其说固为可骇也又谓陈君举见得不亲切遮前掩后欲说不说做三朝新妇模様谓之见道可乎宜其下于此者纷纷出入佛老而未有一定之见或者反借石林过庭録载上蔡说伊川参某僧取其说做己用是为洛学愚谓脱有之是亦问礼老耼之意云尔又不然佛者曰孔子亦吾师之弟子也呜呼邪说诬民岂忍言之哉
　　又曰释氏立心坚苦用力精专亦有大过人者卒如所愿而亦有见焉但其学不正尔
　　为其因地之初正为恶此理之充塞无间不得一席无理之地以自安自肆是以叛君亲弃父子入山林捐躯命以求其所谓空虚寂防之地而逃焉其量已隘而势亦以逆矣虽自以为直指人心而实不识心自以为见性成佛而实不识性是以殄防彛伦而不知其有罪其所以惑世罔人者亦自持一偏之见而自以为善尔
　　又曰释氏防张皇辉赫震耀千古足以惑人者其说有三
　　以其有空寂之说而不累于物欲世之贤者好之矣以其有妙之说而不滞于形噐世之智者悦之矣以其有生死轮逥之说而自谓可以不沦于罪苦则天下之佣奴防婢黥髠盗贼亦匍匐而归之矣愚广是篇毕或问世有三家之说朱子何拒之深也曰三代降汉异端迭兴三教分儒世道益壊一而三之古无是也自有天地以来则有儒有书矣伏羲则河图以画八卦大禹得洛书以叙九畴文王因先天以衍周易至武王兴周又得箕子者出作为洪范是儒之有书皆因天地自然之文假圣人之手而成之也岂有一毫造作而出于人为哉吾夫子生于晚周始集大成而统一之六经皎然如日月行天儒道至是大明矣当是时正学修明邪说不作天下一家五千文且未有也四十二章何从生哉故曰以三家名者后世事也古则无之以一分三世儒始有逃而归之者是知有二而不知有一也知有一而不杂于二者吾于唐得一人焉曰昌黎韩愈宋得六君子焉曰周程张邵至吾朱夫子而一以贯之也此六七君子儒之真也所以防续尭舜禹汤文武周孔之传立天地心生万民命者在此彼二吾一者所以胎世变之纷纭不知何时而极也或于邵子有疑焉曰朱子辨之久矣吾于不信不佞八字中有以得邵子之心夫何疑
　　变化
　　天地变化而隂阳生隂阳变化而人物生人物变化而圣贤生古之为士者三年有成十年一化始乎为士终乎为圣人皆变化其气质之性以复于天命之性亦曰敬而已矣敬则主一一则诚诚则形形则着着则明明则动动则变变则化唯天下至诚为化或问变化何以居二十五篇之终曰自太极肇判以来天地如大洪炉人物生其中自无而有皆从里面陶冶出来自有而无又从里面销缩将去由先天开物之初六万四千八百年后天自禹甲子至今大元甲午又三千五百一十余年中间人物几变几化圣贤几古几今陵谷变迁宇宙更革安有一人一物之常在有如虚诞之说者惟頼典籍之存有可稽考云尔寒变燠燠变暑暑变凉凉又变冷变之中有化焉故春化为夏夏化为秋秋化为冬寒暑代谢无有穷已人之与物亦囿于天地变化之中而不防违也腐柱生芝麻扶蓬直鱼化龙潜者变而飞雀化蛤飞者变而潜鹰化鸠恶者变而善鸠化鹰善亦可变而恶狸变而豹豹变而虎小固可以化大矣惟圣防念作狂大或变之而小亦可惜哉以隂阳推之亦无有不可变者况灵于万物而为人乎瞽之子可为舜涂之人可为禹陋巷之如愚可以为圣人此善于变化者也其不善变化者丹朱商均不肖其父夏癸商辛不类其祖栁下惠盗跖弟不防化其兄桓魋司马牛兄不肯似其弟人为天地万物之灵而不自变其气质以复于善是有负于天地之化育也然则欲善于变化者当何如亦惟纯于敬以造诚之阃域则无愧于为人而可与天地参矣士希贤贤希圣圣希天舎敬其将曷以此变化一篇所以殿诸篇之后者以此【寜按注文太极肇判论见象数篇辨正下】
　　程叔子曰易变易也随时变易以从道朱子曰变者化之渐化者变之成又曰隂变为阳阳化为隂
