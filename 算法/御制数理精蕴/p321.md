<!-- { "loadSidebar": true } -->
　　□【二方一州二部三家】密【地阴家六水中上象比卦】阳气亲天万物丸兰咸密无间【行属于水谓之密者言阳气布于六位纯刚用事万物完茂丸兰然稚密无冇间隟故谓之密密之初一日入参宿三度】初一窥之无间大幽之门【一位在下故称大幽水性密稚故无间也虽幽当开故以门谕也】测曰窥之无间密无方也【密稚如水故无方隅也】次二不密不比我心即次【我我民也即就也比比次而上也君不密则失臣火在水行共成五味犹君臣相须以济治也若不相密则民就次而去之也】测曰不密不比违厥乡也【去其常所居也】次三密于亲利以作人【三即水子故言密其亲也孝经曰不爱其亲而爱他人德之悖也故三密亲以利作人之道也】测曰密于亲为利臧也【臧善也利善人之道】次四密于腥臊三日不觉殽【殽效也三终也四为金在水之行子在其母故密也三欲亲之惧见克害故言腥臊也言相克害故终日不效也】测曰密于腥臊小恶通也【更相觉克故通恶也】次五密密不□嫔于天【五处密家而在中央上下密附无有衅□故可以嫔于天矣】测曰密密不□并天功也【并匹也功事也作天之合嫔妃于上故并天功也】次六大恶之比或益之恤【恤忧也六为大水水克于火大人为恶故曰大恶也近比于七故益之忧也】测曰大恶之比匹异同也【水与火异而或为妃春秋传曰水火妃故匹异同也】次七密有口小鳃大君在无后【君子之化密如清风火性炎上焱飞流布口语之放谁而止之鳃难也大君为六也子王于五故六为大君也大君居之能制口讼虽其小难无有后言七为口语六水七火水灭于火故止口语也】测曰密口小鳃赖君逢也【赖于大君弥缝之也】次八琢齿依龈三岁无君【三终也阳成于三故为终也密比之家唇齿相附唇亡齿寒故依龈龈哂也八木九金金克于木下不密上犹民不依君故终岁无君也】测曰琢齿依龈君自拔也【自拔出于恶也】上九密祸之比先下后得其死【九极反下火行当见故言密祸君先下民民忘其死故后得其死力也】测曰密祸之比终不可夺也【死义尽忠志不可割夺也】□【二方一州三部一家】亲【地阳家七火上下亦象比卦】阳方仁爱全真敦笃物咸亲睦【行属于火谓之亲者立夏节终于此首之次六小满气起于此首次七斗指已中吕用事阴气已消阳道得专全真敦厚万物亲睦故谓之亲亲之初一日入参宿七度】初一亲非其肤其志龃龉【水之于火气志交通然相克害不可共器隔以釜鼎故言非其肤非其肌肤之爱也龃龉相恶也力同性异行数相克故相恶也】测曰亲非其肤中心闲也【虽性通交宜分限也闲限也】次二孚其肉其志资戚【孚信也肉骨肉也资用也二为平人未仕于世志在亲戚骨肉而已也】测曰孚其肉人莫闻也【志用亲戚故人无闻知也】次三螟蛉不属蜾臝取之不迓侮【三火之母也当相亲爱行母子之恩反若螟蛉之于桑虫本非亲属义不御侮故言不迓馆也迓御也】测曰螟蛉不属失其体也【以亲为踈失其本体也】次四賔亲于礼饮食几几【几几偕也四为賔以木为主亲亲之义必以礼合故有饮食之道也金克于木而以为主者此火行也木火之母是家之长故为主也礼防之出以踈为亲况自资奉以身为賔也邪】测曰賔亲于礼賔主偕也【宾之与主俱有其礼也】次五厚不厚比人将走【五土也故称厚土则火子子而不厚父母况亲比者乎故将走也】测曰厚不厚失类无方也【子不厚母故失类也】次六厚厚君子秉斗【斗处中央而众星共之四时为取正于是六亦为水虽克其本能以厚德处中居正犹君子执中直之心无欲于人也】测曰厚厚君子得人无疆也【君子过厚故得人也】次七高亢其位庳于同事【七为无道之主在六之上高而无民故高亢也有似乎王政遂微弱势在诸侯事故庳也】测曰位高事卑德不能也【位高德卑故不能也】次八肺附干糇其干已良君子攸行【削曰肺柿曰附八木也而在亲家故言肺附如柿之附木亲在于木犹支息之附大木也支生于干干而举之故言己良亲有良干亦君子之所去而就之也】测曰肺附之行不我材也【干糇之食非材之致也】上九童亲不贞【贞正也九在火行而为之孙故称童亲顺孙之道以奉于上如其不顺为行所克故不正也】测曰童亲不贞还自荄也【荄根也从子及孙故根荄也】
　　□【二方一州三部二家】敛【地阴家八木上中象小畜卦】阳气大满于外微阴小敛于内【行属于木谓之敛者言是时纯阳据位阴在于下各自俭敛未相消动故谓之敛敛初一日入井宿三度】初一小敛不贷利用安人正国【古者十一而税天下之通法也年荒则薄赋故称小敛也不相伐劳谓疆弱各别也彊不凌弱故民安国正矣】测曰小敛不贷其道当也【安人正国得道之当也】次二墨敛韯韯□我匪贞【贞正也二火也韯少也匪不也为阴中之火故小敛也敛积之家取非其正故不贞也】测曰墨敛韯韯非所以光也【□大不正故不足为光荣】次三见小勿用以我扶防【三木也三小八大故小不用到秋八木扶防而大故可用也以谕物微可大如木扶防之时可材用也】测曰见小勿用俟我大也【舍小待大故相俟也】次四敛利小刑小进大退【四金也金克于木故小刑也收敛之家小进则相侵以至刑残不如大退守正而巳也】测曰敛利小刑其正退也【小刑为害故正退也】次五畜槃而衍茧纯于田【五为君位畜养也槃器名也衍逹也五又为上故有田之名谓自君逹民孟夏之节以田桑为务天时之利也家性为敛敛利收功唯田与桑故言纯于田也】测曰畜槃茧纯不夺时也【先天不违故不夺时也】次六闵而緜而作大元而小人不戒【六为宗庙水木之母母在宗庙下之所天世之政也水起于一当渐以进而便作大故宜戒也】测曰闵緜之戒不识微也【小人不戒故不识别也】次七夫牵于车妻为剥荼利于王姑不利公家病【火焚于木故为剥荼阳称夫夫引车于外妻剥荼于内此王姑之利也货利于私门故公家病也】测曰牵牛剥荼敛之资也【敛入私门王姑之资财也】次八大敛大巅【此本木行今八木也而在敛世八月之时枝枚扶踈叶落归本故大敛也敛过十一民财匮讫故大巅也】测曰大敛之巅所敛非也【过于十一故非也】上九敛于时利圉极菑【金在木行克利于八故敛于时也畜积之家必有储委故利圉灾也】测曰敛于时奚可几也【几近也重敛之世不可近习】
　　□【二方一州三部三家】彊【地阳家九金上上象乾卦】阳气统刚干干万物莫不彊梁【行属于金谓之彊者谓是时阳气一统而刚干在上万物彊盛谓之彊梁者彊助也彊之初一日入井宿七度】初一彊中否贞无攸用【攸所也水金子也子母之道相扶为彊故曰彊中不用文德故否正守其性故贞彊梁之人待子为势故无所用也】测曰彊中否贞不可与谋也【彊梁之人不可与谋之于世事也】次二鳯鸟于飞脩其羽君子于辰终莫之圉【二为朱鸟鸟而彊大故谓之鳯鳯之高飞必脩其羽犹君子将仕必脩其学也圉止也脩身正行文学优备而防于辰以终天禄无能止也】测曰鳯鸟于飞君子得时也【仕之时也】次三柱不中梁不隆大厦微【三称柱厦屋也屋之须柱梁犹治之须宰相也柱不固故屋微宰相不贤则国危也】测曰柱不中不能正基也【所任非人故基隤也】次四爰聦爰明左右橿橿【四在其行行数相扶故称聦明也橿橿盛也四见扶进自彊不息故左右盛也】测曰爰聦爰明庶士方来也【为臣聦明故众士来也】次五君子彊梁以德小人彊梁以力【五君位也故称君子家性为彊故以德也小人处之必以其力是故彊德以远小人也】测曰小人彊梁得位益尤也【小人得之益其过也】次六克我彊梁于天无疆【我谓六也六为金子故相保持颇能彊梁为土所克我也见克思过故受天福无疆界也】测曰克我彊梁大美无基也【不善则改故无基也】次七金刚肉柔血流于田【金以谕刑肉以谕人也行属于金今火铄之行世相克若人相刑也血以谕顺柔以谕隂阳火之位处六之上亦为田故顺于田也】测曰金刚肉柔法太伤也【火克金行故太伤也】次八彊其衰勉其弱【八木也为金所克故衰也家性为彊故彊于衰之中而自勉过但当小弱故曰勉弱也】测曰彊其衰勉自彊也【自彊于兴衰也】上九太山拔梁柱折其人颠且蹶【九为上山故称太也梁柱皆折辅佐微也君子之道以儒得民家性为彊而辅佐不固故颠蹶也】测曰山拔梁折终以猛也【九为金故刚猛也终以彊猛致于倾亡也】
　　□【二方二州一部一家】睟【地阳家一水下下亦象乾卦】阳气袀睟清明物咸重光保厥昭阳【行属于水谓之睟者言是时阳纯袀睟清明其光万物昭著保安于阳纯睟其道故谓之睟睟之初一日入井宿十一度】初一睟于内清无秽【此水行也一亦为水而家性纯睟二水重清故无秽也在初为内也】测曰睟于内清无秽也【重清居之故无秽也】次二防駮冒睟于中【慙也駮不纯也水上之火故不纯也家性纯睟而二冥冒不纯其徳在于下中故慙也】测曰冥駮冒睟中自防也【防隐也慙也在中故隐也】次三目上于天耳下于渊恭【目为二也耳为一也火性炎上故曰上天也三为进人在纯睟之世恭敬时宣耳目所耀聦明其事故上下徧也】测曰目上耳下聪察极也【上下耳目故察也】次四小人慕睟失禄贞【四者金水之母也母子之恩故相慕也言失禄者家性为睟而不纯密内相亲慕故失禄也虽失而正故贞也】测曰小人慕睟道不得也【失禄不得也】次五睟于幽黄元贞无方【五为君位处中为黄黄中通理君之美也居水之行土克于水故幽黄也中央之位纯睟其德无施不可故无常方也】测曰睟于幽黄正地则也【地色黄故乃正其法也】次六大睟承愆易【六隂也在水之行二水并合故称大五克于六故承愆也愆过之先易以成非故言易也】测曰大睟承愆小人不克也【有愆而改非小人之所能也】次七睟辰愆君子补愆【七火也为行有克故言辰愆纯睟之性有过既改犹君子之行弥缝其阙故言补也】测曰睟辰愆善补过也【君之有过则臣善补也】次八睟恶无善【八为祸中而纯于恶故言无善也】测曰睟恶无善终不可佐也【无善之人何可佐也】上九睟终永初贞【九金也水之母母为睟终长于其正纯睟之道故贞也】测曰睟终之贞诚可嘉也【永守正道故可嘉也】
