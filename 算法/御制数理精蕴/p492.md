<!-- { "loadSidebar": true } -->
　　天变时而地应物时则隂变而阳应物则阳变而隂应故时可逆知物必顺成是以阳迎而隂随隂逆而阳顺本一气也生则为阳消则为隂故二者一而已矣六者三而已矣八者四而已矣是以言天而不言地言君而不言臣言父而不言子言夫而不言妇也然天得地而万物生君得臣而万化行父得子夫得妇而家道成故有一则有二有二则有四有三则有六有四则有八语其体则天分而为地地分而为万物而道不可分也其终则万物归地地归天天归道是以君子贵道也一隂一阳之谓道道无声无形不可得而见者也故假道路之道而为名人之有行必由乎道一隂一阳天地之道也物由是而生由是而成者也
　　阳者道之用隂者道之体阳用隂隂用阳以阳为用则尊隂以隂为用则尊阳也隂几于道故以况道也阳尊而神尊故役物神故藏用是以道生天地万物而不自见也万物亦取法乎道也
　　隂对阳为二然阳来则生阳去则死天地万物生死主于阳则归之于一也
　　自下而上谓之升自上而下谓之降升者生也降者消也故阳生于下而隂生于上是以万物皆反生隂生阳阳生隂隂复生阳阳复生隂是以循环而无穷也性非体不成体非性不生阳以隂为体隂以阳为性动者性也静者体也在天则阳动而隂静在地则阳静而隂动性得体而静体随性而动是以阳舒而隂疾也【更详之】
　　阳不能独立必得隂而后立故阳以隂为基隂不能自见必待阳而后见故隂以阳为唱阳知其始而享其成隂効其法而终其用
　　阳能知而隂不能知阳能见而隂不能见也能知能见者为有故阳性有而隂性无也阳有所不徧而隂无所不徧也阳有去而隂常居也无不徧而常居者为实故阳体虚而隂体实也
　　阳之类圆成形则方隂之类方成形则圆
　　隂事太半葢阳一而隂二也
　　阳主辟而出隂主翕而入
　　春阳得权故多旱秋隂得权故多雨
　　冬至之子中隂之极春分之卯中阳之中夏至之午中阳之极秋分之酉中隂之中凡三百六十中分之则一百八十此二至二分相去之数也
　　二至相去东西之度凡一百八十南北之度凡六十冬至之后为呼夏至之后为吸此天地一岁之呼吸也朔易以阳气自北方而生至北方而尽谓变易循环也东赤南白西黄北黑此正色也验之于晓午暮夜之时可见之矣
　　天地之气运北而南则治南而北则乱乱久则复北而南矣天道人事皆然推之歴代可见消长之理也天地之本其起于中乎是以乾坤屡变而不离乎中人居天地之中心居人之中日中则盛月中则盈故君子贵中也
　　生者性天也成者形地也
　　得天气者动得地气者静
　　天以气为主体为次地以体为主气为次在天在地者亦如之
　　天主用地主体圣人主用百姓主体故日用而不知显诸仁者天地生万物之功则人可得而见也所以造万物则人不可得而见是藏诸用也
　　或问显诸仁藏诸用曰若日月之照临四时之成嵗是显诸仁也其度数之然而不知其所以然是藏诸用也天之象类则可得而推如其神用则不可得而测也天以理尽而不可以形尽浑天之术以形尽天可乎倚葢之説昆仑四垂而为海推之理则不然夫地直方而静岂得如圆动之天乎
　　天圆而地方天南高而北下是以望之如倚葢焉地东南下西北高是以东南多水西北多山也天覆地地载天天地相函故天上有地地上有天
　　天之阳在南故日处之地刚在北故山处之所以地高西北天高东南也
　　天之阳在南而隂在北地之隂在南而阳在北人之阳在上而隂在下既交则阳下而隂上
　　极南大暑极北大寒故南融而北结万物之死地也夏则日随斗而北冬则日随斗而南故天地交而寒暑和寒暑和而物乃生也
　　天浑浑于上而不可测也故观斗数以占天也斗之所建天之行也魁建子杓建寅星以寅为昼也斗有七星是以昼不过乎七分也【更详之】
　　天行所以为昼夜日行所以为寒暑夏浅冬深天地之交也左旋右行天日之交也
　　日朝在东夕在西随天之行也夏在北冬在南随天之交也天一周而超一星应日之行也春酉正夏午正秋卯正冬子正应日之交也
　　冬至之月所行如夏至之日夏至之月所行如冬至之日
　　阳主舒长隂主惨急日入盈度隂从于阳日入缩度阳从于隂
　　日行阳度则盈行隂度则缩賔主之道也月去日则明生而迟近日则魄生而疾君臣之道也
　　日以迟为进月以疾为退日月一防而加半日减半日是以为閠余也日一大运而进六日月一大运而退六日是以为閠差也
　　一嵗之閠六隂六阳三年三十六日故三年一閠五年六十日故五年閠
　　尧典朞三百六旬有六日夫日之余盈也六则月之余缩也亦六若去日月之余十二则有三百五十四乃日行之数以十二除之则得二十九日
　　阳消则生隂故日下而月西出也隂盛则敌阳故日望而月东出也天为父日为子故天左旋日右行日为夫月为妇故日东出月西生也
　　日月之相食数之交也日望月则月食月掩日则日食犹水火之相尅也是以君子用智小人用力
　　月体本黑受日之光故白
　　日入地中搆精之象也
　　日随天而转月随日而行星随月而见故星法月月法日日法天天半明半晦半盈半缩月半盈半亏星半动半静隂阳之义也天昼夜常见日见于昼月见于夜而半不见星半见于夜贵贱之等也
　　月昼可见也故为阳中之隂星夜可见也故为隂中之阳
　　阳中有隂隂中有阳天之道也阳中之阳日也暑之道也阳中之隂月也以其阳之类故能见于昼隂中之阳星也所以见于夜隂中之隂辰也天壤也
　　辰十二日月交防谓之辰辰天之体也天之体无物之气也
　　辰至日为生日至辰为用葢顺为生而逆为用也星为日余辰为月余
　　星之至微如尘沙者陨而为堆阜
　　天竒而地耦是以占天文者观星而已察地理者观山水而已观星而天体见矣观山水而地体见矣天体容物地体负物是故体几于道也
　　日月星辰共为天水火土石共为地耳目鼻口共为首髓血筋骨共为身此乃五之数也
　　天有五辰日月星辰与天而为五地有五行金木水火与土而为五五行之木万物之类也五行之金出乎石也故水火土石不及金木金木生其间也
　　阳中阳日也阳中隂月也隂中阳星也隂中隂辰也柔中柔水也柔中刚火也刚中柔土也刚中刚石也夫四象在错综而用之日月天之隂阳水火地之隂阳星辰天之刚柔土石地之刚柔
　　天之阳在东南日月居之地之隂在西北火石处之天以刚为德故柔者不见地以柔为体故刚者不主是以震天之隂也巽地之阳也
　　地隂也有阳而隂效之故至隂者辰也至阳者日也皆在乎天而地则水火而已是以地上皆有质之物隂伏阳而形质生阳伏隂而性情生是以阳生隂隂生阳阳尅隂隂尅阳阳之不可伏者不见于地隂之不可尅者不见于天伏阳之少者其体必柔是以畏阳而为阳所用伏阳之多者其体必刚是以御阳而为隂所用故水火动而随阳土石静而随隂也【一説云隂效阳而能伏是以辰在天而地之四物皆有所欠也】
　　阳生隂故水先成隂生阳故火后成隂阳相生也体性相湏也是以阳去则隂竭隂尽则阳灭
　　火以性为主体次之水以体为主性次之
　　天火无体之火也地火有体之火也
　　火无体因物以为体金石之火烈于草木之火者因物而然也
　　火生于无水生于有
　　海潮者地之喘息也所以应月者从其类也
　　灯之明暗之境日月之象也
　　水者火之地火者水之气黒者白之地寒者暑之地月者日之影也情者性之影也隂者阳之影鬼者人之影也
　　明则有日月幽则有鬼神
　　鬼神者无形而有用其情状可得而知也于用则可见之矣若人之耳目鼻口手足草木之枝叶华实顔色皆鬼神之所为也福善祸滛主之者谁耶聪明正直有之者谁邪不疾而速不行而至任之者谁邪皆鬼神之情状也
　　天地之心者生万物之本也天地之情者情状也与鬼神之情状同
　　以天地生万物则以万物为万物以道生天地则天地亦万物也
　　天地生万物圣人生万民
　　生生长类天地成功别生分类圣人成能
　　动物自首生植物自根生自首生命在首自根生命在根
　　本乎天者亲上本乎地者亲下故变之与应常反对也有变则必有应也故变于内者应于外变于外者应于内变于下者应于上变于上者应于下也天变而日应之故变者从天而应者法日也是以日纪乎星月防于辰水生于土火潜于石飞者栖木走者依草心肺之相联肝胆之相属无它变应之道也
　　阳交于隂而生蹄角之类也刚交于柔而生根荄之类也隂交于阳而生羽翼之类也柔交于刚而生枝榦之类也天交于地地交于天故有羽而走者足而腾者草中有木木中有草也各以类而推之则生物之类不过是矣走者便于下飞者利于上从其类也水之物无异乎陆之物各有寒热之性大较则陆为阳中之隂而水为隂中之阳
　　陆中之物水中必具者犹影象也陆多走水多飞者交也是故巨于陆者必细于水巨于水者必细于陆也水之族以隂为主阳次之陆之类以阳为主隂次之故水类出水则死风类入水则死然有出入之类者蠏鹅鳬之类是也
　　鱼在于水则生离则死交与不交之谓也
　　鱼者水之族也虫者风之族也
　　风类水类小大相反
　　在水者不瞑在风者瞑走之类上睫接下飞之类下睫接上类使之然也
　　在水而鳞鬛飞之类也獭之类走之类也
　　飞之类喜风而敏于飞上走之类喜土而利于走下飞之走鸡鳬之类是也走之飞龙马之属是也
　　马牛皆隂类细分之则马为阳而牛为隂
　　鹰雕之类食生而鸡鳬之类不专食生虎豹之类食生而猫犬之类食生又食谷以类推之从可知矣
　　虎豹之毛犹草也鹰鹯之羽犹木也
　　草伏之兽毛如草之茎林栖之鸟羽如林之叶类使之然也
　　禽虫之卵果谷之类也谷之类多子虫之类亦然蚕之类今嵗蛾而子来嵗则子而蚕芜菁之类今嵗根而苖来嵗则苖而子
　　木者星之子是以果实象也
　　木之支榦土石之所成所以不易叶花水火之所盛故变而易也
　　叶隂也华实阳也枝叶耎而根榦坚也
　　木之坚非雷不能震草之柔非露不能润
　　草类之细入于坤
　　水之木珊瑚之类是也石之花监法之类是也
　　龙能大能小然亦有制之者受制于隂阳之气得时则能变化变变则不能也
　　有一日之物有一月之物有一时之物有一嵗之物有十嵗之物至于百千万皆有之天地亦物也亦有数焉雀三年之物马三十年之物凡飞走之物皆可以数推人百有二十年之物
　　人为万物之灵寄类于走走隂也故百有二十
　　人寓形于走类何也走类者地之长子也
　　动者体横植者体纵人宜横而反纵也
　　人之骨巨而体繁木之榦巨而叶繁应天地之数也飞者有翅走者有趾人之两手翅也两足趾也
　　飞者食木走者食草人皆兼之而又食飞走也故最贵于万物也
