<!-- { "loadSidebar": true } -->
　　□【三方三州一部二家】防【人阴家二火下中象噬嗑卦】阴阳交跌相阖成一其祸泣万物【行属于火谓之防者言此时阴盛阳藏交跌易位阖闭于下防宻如一万物皆泣其祸未除故谓之防防之一日入箕宿一度】　初一圜方杌棿其内窾换【家性为防当密如一而水在火家更相克动如圎凿方枘杌棿不安】测曰圜方杌棿内相失也【杌棿不安故相失也】次二防无间【二火也而在其行二火合防防密如一故无间也】测曰无间之防一其二也【一阳二阴道相受也】次三龙袭非其穴光亡于室【三为龙立冬之后故袭穴也念进于四故非也茍进非次失位妄据故无光荣于其室也】测曰龙袭非穴失其常也【非穴亡室故云失常也】次四臭肥灭鼻利美贞【四为公侯五为天位天位称肥四亲近之故称臭肥也鼻以和气金在火家火烁于金故灭鼻也以阴求阳故利奉近尊位故美贞也】测曰灭鼻之贞没所劳也【上附至尊故没身不殆也】次五齧骨折齿满缶【四为肤五为骨骨以谕阳四为口齿之象也行克于四故齿折也五为土器故谓之缶阳气在下六位纯阴故言满缶言阳气满土下也】测曰齧骨折齿大贪利也【下克于上故毁折也】次六饮汗吭吭得其膏滑【六为上禄汗润泽也神灵所祐故润泽多吭吭然也百姓蒙福若膏泽之濡滑也】测曰饮汗吭吭道足嗜也【福祚天降故足嗜也】次七防其差前合后离【木生于火七进得八与母同位故前合也退而得六六水克之故后离也】测曰防其差其合离也【进合退离位次然也】次八辅其折廅其缺其人晖且偈【八木也在火之行火盛金衰故八辅之也金在火行故缺小也毌大以德廅之覆蔽其瑕故廅其缺也能掩二恶见已二美既有光晖当为英偈】测曰辅折廅缺犹可善也【掩恶见美故可善也】上九阴阳啓其变赤白【九金也啓开也此十月之首阴盛阳开今当袭外故开也金王火废故变赤为白也】测曰阴阳啓极则反也【极阴反阳也】
　　□【三方三州一部三家】失【人阳家三木下上象大过卦】阴大作贼阳不能得物陷不测【行属于木谓之失者立冬节终于此首之次一小雪气起于此首之次二斗指亥应钟用事言此时阴大贼阳阳无所据二气不和万物之生无所测立阴阳相失故谓之失失之初一日入箕宿六度】初一刺虚灭刃【虚空也刃满也水为簿首故谓之刺顺流刺下满灭于空虚之地也】测曰刺虚灭刃深自几也【深以防微自戒也】次二藐徳灵徴失【藐小貎二称小人故小徳也灵神也徴祥也小徳之人不知天命家性为失不敬灵祥故失也】测曰藐徳之失不知畏徴也【不达天命故不知畏也】次三卒而从而防而竦而于其心祖【从防竦皆是忧惧忧惧卒至之貌也而辞也祖始也忧惧卒始犹可心虑三未居官而近于四恐卒见克害故竦忧也】测曰卒而从而能自改也【见忧而改则无忧也】次四信过不食至于侧匿【四为公侯阳家之阴则为小人小人居位故信过也既过而失故不食也居禄不当故有侧匿也】测曰信过不食失正禄也【应食而不食故失禄也】次五黄儿以中蕃君子以之洗于愆【五为天子有辅相之臣土生于火火谓七也故言黄儿谓年老有黄发儿齿之徴也以自蕃辅承之以正故君子洗愆也】测曰黄儿以中过以洗也【洗垢除愆君子所以得众也】次六满其仓芜其田食其实不养其根【六为大位小人居之不修其徳而据上禄仓满田芜百姓罢极食实困恨本基不固家性为失失之甚也】测曰满仓芜田不能脩本也【不田而获本不修也】次七疾则药巫则酌【七为君子当反佐五忠告善道吐言如药巫以谢阙阙除疾瘳酌以福之也】测曰疾药巫酌祸可转也【虽在失家以良臣自辅也】次八雌鸣于辰牝角鱼木【八为飞鸟亦为声音故言鸣也八又阴位故谓之雌尚书曰牝鸡无晨此之谓也牝宜童而角鱼宜水而木家性为失失之甚也】测曰雌鸣于辰厥正反也【缘木求鱼故正反也】上九日月之逝改于尸【九为金也而在于木有克木之愆阳称君子君子之道执行于世虽没犹存九为失终不以年髙日月已逝其有得失虽在尸柩犹念自改故曰于尸也】测曰改于尸尚不逺也【言其志尚不以所失逺也】
　　□【三方三州二部一家】剧【人阴家四金中下亦象大过卦】阴穷大泣阳无介俦离之剧【行属于金谓之剧者俦匹也离附也是时阴气大盛夺阳之势阳无一介以养万物万物附离于阴阳方当外阴当穷讫故大泣也羣匹穷剧故谓之剧剧之初一日入箕宿十一度】初一骨累其肉内幽【骨干也累犹祸也干以谕君幽内也肉以谕亲小人之道而在剧家下害其上祸由其内故言内幽也】测曰骨累其肉贼内行也【骨肉之祸皆由内也】次二血出之蚀凶贞【火在金行欲克于金末不克本故言血出血出以谕不顺不顺生灾故言蚀也相克为凶止则为贞止以相顺故曰凶贞也】测曰血出之蚀君子伤之也【二为君子恐伤金也】次三酒作失徳鬼睒其室【睒见也金生于水郁水加米故以酒谕家性为剧始道之人未能蕴借故酒失也失则为乱讼以致祸故鬼见失也】测曰酒作失徳不能持也【蕴借持已不及乱也】次四食于剧父母采馂若【四为中禄而在剧出故食剧也馂熟食也若顺也采取也美食父母之顺也】测曰食剧以若为顺禄也【子得天禄父母顺取也】次五出野见虚有虎牧猪绔与襦【五土也故称虚四为虎六为猪五为君位而在剧世处于政治百姓去之如虎之牧猪喻益走其襦绔也】测曰出野见虚无所措足也【避世而无所错足也】次六四国满斯宅【六为上禄下之所仰如水之赴海故以满宅谕也】测曰四国满斯求安宅也【民蒙其福故安居也】次七麃而半而戴祸顔而【而辞也七为失志年过失志麃然半白而不改变故曰戴祸祸在其顔见可知也】测曰麃而半而戴祸较也【戴祸在顔较然可见也】次八缾累于繘贞顇【顇纯也缾所以出水须繘以汲之犹君须于民以及禄也君禄养民故曰贞纯也】测曰鉼累于繘厥职迫也【职主也迫近也金克于木迫于九也】上九海水羣飞蔽于天杭【天杭天汉也金生于水故称海水水羣而飞雨之象也亦犹剧世人去其君不可掩蔽若天雨也】测曰海水羣飞终不可语也【剧世之民不可解语而止之也】
　　□【三方三州二部二家】驯【人阳家五土中中象坤卦】阴气大顺浑沌无端莫见其根【行属于土谓之驯者言阴气已顺浑沌无端包其根原故当驯抚故谓之驯驯之初一日入斗宿四度】初一黄灵幽贞驯【一为君子居土之行故谓之黄中央之色求克于一故谓之灵驯者顺従于土故幽贞也】测曰黄灵幽贞顺以正也【顺其性故正也】次二其膏女子之劳不静亡命【二阴也膏润泽也阴受于阳犹臣受于君妾受于夫也静安也国以安则润泽以至生育女子之劳也不安不育是亡君夫之命也】测曰膏之亡不能清净也【女子劳类故不清静也】次三牝贞常慈衞其根【牝阴也贞正也阴道常慈顺于君则能衞其本根也】测曰牝贞常慈不忘本也【能衞其根故不忘本也】次四徇其劳不如五之豪【徇衞也四为臣道有劳能自徇衞欲人称知之故不如五处柔顺之尚以道得众有豪友也】测曰徇其劳伐善也【自衞其劳故伐善也】次五灵囊大包其徳珍黄【五处尊位包有四方如有囊之所裹括也家性柔顺故可珍爱也】测曰灵囊大包不敢自盛也【括囊其徳不自盛大也】次六囊失括泄珍器【六水也家性为顺水性顺下不可停贮故囊失括也括之不密珍器不固犹君不密则失臣也】测曰囊失括臣口溢也【囊失括故口溢也】次七方坚犯顺利臣贞【七火也火性有恒寒暑虽至不为増减犹正直之臣坚意犯顔不变其色臣之正也】测曰方坚犯顺守正节也【固意不挠故守节也】次八驯非其正不保厥命【八木也是金之财宜当顺従反顺其子欲上害九子上介八逺不能救木必见克故不保其命也】测曰驯非其正无所统一也【所顺非正故一无所统也】上九驯义忘生赖于天贞【家性为驯九为之终终于善道展义忘生必得其正唯天知之故赖于天也】测曰驯义忘生受命必也【顺而以义必受命也】
