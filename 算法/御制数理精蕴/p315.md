<!-- { "loadSidebar": true } -->
　　□【一方一州二部三家】戾【夭隂家六水中上象睽卦】阳气孚微物各乖离而触其类【行属于水谓之戾者言阳气信微而万物乖离射地而出触类相将故谓之戾戾之初一日入虚宿四度】初一虚既邪心有倾【家性为戾水无乖戾故虚也初为下人人下而邪故心倾也乖戾之家每事失正故危也】测曰虚邪心倾怀不正也【其危在心故不正也】次二正其腹引其背酋贞【酋就也贞正也腹以喻内背以喻外自内及外自近及逺君臣道正故就贞也】测曰正其腹中心定也【内外以正故定也】次三戾其腹正其背【乖戾之家动失其实不正其内而正其外故腹戾也】测曰戾腹正背中外争也【中外不同故致争也】次四夫妻反道维家之保【四者兊位故为妻隂也所尊则为夫也夫在其外妻在其内故反道也各反其事则家道正故可保也】测曰夫妻反道各有守也【各守其正者也】次五东南射兕西北其矢【五为土土生金故为弓矢牛土畜也故为兕家性为乖兕在东南而矢西北明其乖也】测曰东南射兕不得其首也【首向也乖戾之家失其所向也】次六准绳规矩不同其施【水者平平齐也故为准规家性乖离所施各异故不同也】测曰准绳规矩乖其道也【所施不同故道乖也】次七女不女其心予覆夫諿【七为仲女乖戾之家故不女也七阳位也故称夫諿谋也予我也我谓五也心在于五欲下求正阳妇人之义无非无宜今七为女而与外谋故曰不女也】测曰女不女大可丑也【女而不女故可丑恶也】次八杀生相矢中和其道【生为兕也九克于八故杀生也矢乖也射兕东南而矢西北故相乖也八在上中故和也】测曰杀生相矢中为界也【虽其乖犹以中和自界限也】上九仓灵之雌不同宿而离失则岁之功乖【仓者东方灵神神为岁星也五星失度则妖祥生妖祥生则岁功不登也】测曰仓灵之雌失作败也【年岁不丰故败也】□【一方一州三部一家】上【天阳家七火上下象升卦】阳气育物于下咸射地而登乎上【行属于火谓之上者小寒之气万物为阳气所育养于下皆射地而上故谓之上上之初一日入虚宿八度也】初一上其纯心挫厥鏩鏩【家性为上而本火世火性炎上故曰鏩鏩也以水克火故曰挫也水性专一故称纯心也】测曰上其纯心和以悦也【纯心自抑故和悦也】次二上无根思登于天谷在于渊【上家火世二亦火也故思登于天虽其欲上当由其本进而无根虽得高位所不贵也】测曰上无根不能自治也【不进以道亡之原也】次三出于幽谷登于茂木思其珍谷【三木之王故茂也十一月之时阳气始胎到春而王故言出于幽谷登茂木也三为进人终必登高而享天禄故思珍谷也】测曰出谷登木知向方也【出谷登高所向方逺也】次四即上不贞无根繁荣孚虚名【四者兑兑为口口舌之人而在上世上不以正故言虚名亲承于五而非虚也】测曰即上不贞妄升也【处非其正故言妄升也】次五鸣鹤升自深泽阶天不防【木在水下故称深泽五在中中为天子位防慙也诗云鹤鸣九臯声闻于天五处天位以其先治声名然后升高犹舜耕歴山而升天位处之以正又何慙乎】测曰鸣鹤不防有诸中也【以道居官得人之中心也】次六升于堂颠衣到裳廷人不庆【六为宗庙故称堂也宗庙之中威仪以礼今乃颠倒衣裳朝廷之人不善之也】测曰升堂颠到失大众也【廷人不善故失大众也】次七升于颠台或柱之材【台谓八也七当上往八有高危之状故称台也高危必坠而有良辅以自柱故言或柱之材也】测曰升台柱辅弗坚也【处高终颠故弗坚也】次八升于高危或斧之梯【八为木故称梯也或谓九也九为金故称斧梯而见斧故知其危也】测曰升危斧梯失士民也【终于危坠故失士民也】上九栖于葘初亡后得基【九秋位万物之所归故称栖金在火世故为初亡见灾为惧故得基也】测曰栖葘得基后得人也【改过脩善得天下之心也】
　　□【一方一州三部二家】干【天隂家八木上中亦象升卦】阳气扶物而鑚乎坚铪然有穿【行属于木谓之干者大寒气也铪陷声也言是时隂气坚乎上阳气扶万物下而鑚之则铪然而穿故谓之干干之初一日入危宿三度也】初一丸鑚鑚干内隟厉【家性为干动辄干时水性淊渝鑚土而下故曰鑚也土可鑚入故内隟厉也】测曰丸鑚干内转丸非也【丸犹专也转心不专故非也】次二以微干正维用轨命【火性燥暴其世为干故能犯上干其非义顺纳其言故正也】测曰以微干正大谏微也【君能用谏道之微妙也】次三键挈挈匪贞【贞正也乖也键折也家性为干动则干时故乖乖折之关故曰非正也】测曰键挈挈干禄囘也【求禄不正故回邪也】次四干言入骨时贞【四为言骨谕深也入必以正故贞也】测曰干骨之时直其道也【正谏直言是其道也】次五蚩蚩干于丘饴或锡之坏【坏未成瓦也五为土故称坏丘聚也饴美食也家性为干五处天位当有坏身约已干禄百福而反蚩蚩求非其正故或锡坯土之辱有似晋文求食五鹿获块反国之庆也】测曰蚩蚩之干锡不好也【见锡以土故不好也】次六干干于天贞驯【六为宗庙故于天也驯顺也干之以正故曰贞驯也】测曰干干之贞顺可保也【顺正于君何所不保也保安也】次七何防解解遘【遘遇也七为戈兵故言防也在六之上故称何防解解防多之貌七为无道之主主而无道多所逢遇犹何防解解多絓絓罗也】测曰何防解解不容道也【解解多结故道不容也】次八赤舌烧城吐水于缾【赤舌谓九也兑为口舌八为木木生火火中之舌故赤也赤舌所败若火烧城诗曰喆妇倾城口舌之由也金生水故吐水也水灭于火虽有倾城之言以水拒之灾无由生矣】测曰赤舌吐水君子以解祟也【祟犹祸也以水解火祸之散也】上九干于浮云从坠于天【九在于世而为之终终于富贵求不以义如浮云也不义而富故坠于天也】测曰干于浮云乃从天坠也【不义之财终坠落也】
　　□【一方一州三部三家】【天阳家九金上上象临卦】阳气强内而弱外物咸扶而进乎大【行属于金谓之者阳气在内而天隂气在外万物扶而上故谓之初一日入危宿七度】初一自我匍匐好是宜德【一为下人始当升上故匍匐也宜义也家性为曼而进匍匐之貌也宜德谓五也五为君位故众下之心乐从之也】测曰匍匐宜德若无行也【匍匐而进之者若无人行也】次二荧狧狧不利有攸往【荧者明小见之貌从一至二道数至微始当匍匍而进取狧狧贪欲之意也今而见其光明后进承阳失其家性故不利有所往也】测曰荧狧狧多欲往也【往故多欲也】次三卉炎于宜于丘陵【三木故言卉二火也火生土土上之木故宜于丘陵也木之生陵进长之道故言卉炎炎盛大之貌也】测曰卉炎丘陵短临长也【短相临长大之貌】次四于酒食肥无誉【四为公侯故有酒食之道也酒食以成礼过则伐德家性为而不止以至沈湎故无誉也】测曰于酒食仕无方也【唯酒无量无常方也】次五有足托坚谷【五土也土受稼穑故为谷也亦为君位在扶之家故以足喻也临长四方禄以养贤故托之以坚谷也】测曰有足位当正也【正当君之位也】次六独逝逝利小不利大【宗庙之义神灵所在故称逝逝言其明也鬼神之道求之幽微故利小也】测曰独逝逝不可大也【幽微之道细以入神也】次七白日临辰可以卒其所闻【辰时也七为日过时之王高而无民年老事终正在于五但当论道经书自娱故言可卒其所闻也】测曰白日临辰老得势也【子世父位父得子荣故得势也】次八蚤虱之厉【家性为亦附于人故以为喻厉危也蚤虱之性茍寻而进故危也】测曰蚤虱之不足赖也【动以致危故不足赖也】上九全絭其首尾临于渊【首始也尾终也九为极渊为一也絭者相眷之义家性为匍匐而进从九反初故临于渊也】测曰全之絭恐遇困也【终始相常恐至于困也】
　　□【一方二州一部一家】羡【天阳家一水下下亦象临卦】阳气賛幽推包羡爽未得正行【行属于水谓之羡者言万物尚为隂气所包爽差也当差次而上今乃在下淫羡土中未得正行故谓之羡羡之初一日入危宿十二度也】初一羡于初其次迂涂【行属于水一亦为水家性淫羡流屈无常故言迂涂迂涂曲萦之貌也】测曰羡于初后难正也【淫羡曲萦难正以直道也】次二羡于微克复可以为仪【羡邪也仪法也二为平人虽在邪俗从之微浅而反正道故可以为法也】测曰羡微克复不逺定也【反之即是故不逺也】次三羡迂涂不能直如【三为进人进德修业而邪其道故不直也】测曰羡迂涂不能直行也【家性邪迂故不能直也】次四羡权正吉人不幸【家性为邪四在臣位虽当从俗权而自正谓如徼幸之人也】测曰羡权正善反常也【反之于常法也】次五孔道夷如蹊路微如大舆之忧【五君位也亦为大车大车老所乗也家性为邪大道平易舍而不从而从蹊径故为忧也】测曰孔道之夷奚不遵也【何不遵大道也奚何也】次六大虚既邪或直之或翼之得□夫【六处高位下之所宗故有直翼之佐矣□正也佐之以直虚邪消除故曰得正夫也】测曰虚邪□夫得贤臣也【以正自辅故得贤臣也】次七曲其故迂其涂厉之驯【驯顺也家性为邪七为失志性邪道迂故厉也以五自奉血食万姓故顺也】测曰曲其故为作意也【在上为神为神后祠作祐助之意也】次八羡其足济于沟渎面贞【面向也贞正也沟渎之难人所避也邪行避之则可以济其世虽邪邪行避难所向则正也】测曰羡其足避凶事也【向善避恶道之正也】上九车轴折其衡抈四马就括高人吐血【九金也金者干君之象也括会也抈折也轴折衡抈故四马防也高人贤者也血以润体禄以荣臣故以血为喻也上失其道贤者奔亡故言吐血也】测曰轴折吐血终不可悔也【臣之于君不合则去亦悔也】
