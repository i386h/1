<!-- { "loadSidebar": true } -->
　　答曰邵子曰道为太极朱子谓道指天地万物自然之理而言愚谓道即太极也今曰为者葢言天道流行所以赋予万物而为之太极也又曰心为太极朱子谓心指人得是理以为一身之主而言真氏谓万物总防于吾心以此而应万变各适其当又为一事一物之太极矣斯言得之下系曰形而上者谓之道形而下者谓之器上系曰一隂一阳之谓道朱子曰隂阳便是器道便是太极今先生序起处便云太极非物也物器也有道焉物气也有理焉物形质也有命性心焉辞不费而意味足如群蛰久闭之后半夜劈初一声之雷轰轰自九天而下闻者莫不苏醒也竒哉竒哉中庸曰维天之命于穆不已天之所以为天朱子曰天命即天道也又曰太极之动静是天命之流行也此命以理言而不以气言非死生夀夭之谓命矣子思子曰天命之谓性此则纯是天理非太极而何若夫气质之性乃此理堕于人之形体中或晦或明已非天命之本然矣至于人之一心即又统天命之性以为之主人而无心心而非道则何以应万事之变而使之各当其理此邵子所以曰心为太极也然心者虚灵知觉之物虽无方所可指而有形便有气谓之道心乃是理义上发出来底若谓心为太极也须玩味为之一字始得且心感物而动始有人心道心之分精一执中皆是动时工夫以道心为性以中为未发者皆误也又垂教曰太极是道如何又是理如何又言命性心又自解曰天所赋为命人所受为性而心所以尽性至命皆太极也此语始有归宿矣愚又举程说以证之曰天道流行赋予万物是之谓命万事万殊各有天然之则是之谓理人得是理以生谓之性是性所存虚灵知觉为一身之主宰是之谓心实则非二也然则太极也道也理也命性心也可一以贯之矣
　　问曰道之大原出于天此一句董子语疑尚有病道太极也未有天先有道既有天道在天中及有地道在地中至于有人有物则道亦不离人物之中故曰一物各具一太极邵子曰太极已见气也亦有病谓太极已见气则太极有迹矣谓道之大原出于天此语不敢引用如此则道在有天之后矣皆恐未安
　　答曰易干凿度云太极未见气太初者气之始太始者形之始太素者质之始此四句者同论天地之前天地之始此云太极未见气今邵子却云已见气愚谓邵子见识精到决不道此恐是传写之间误未字为已字耳未可知前已辨之矣又曰道之大原出于天天不变道亦不变此董子告武帝防中语也愚谓此个天字恐是指天理之总处而言孔子所谓性与天道中庸所谓天命之谓性朱子所谓太极之动静是天命之流行此天即理也便是太极为万化之大原处来教疑其有病某也未敢奉命
　　问曰冲漠也动静也静动也此三者天下之大议论也谨之谨之其为序也渠容易言
　　答曰冲漠者太极也天地万物人伦万化无一不系于此动静者阳动隂静也太极由此而行天地万物人伦万化亦无不系于此静动者由冬而春而夏而秋太极随此而流行于一岁中也天地万物人伦万化亦无不系于此议论之大孰有大于此乎
　　问曰今先专论天之静动未说人之静动故引太所谓罔者虽两字却只是一个静意其云罔者有之舍而注曰有生于无者明之藏而注曰明以幽自藏亦大抵近乎老子之说老子谓道生一有生于无夫太极生两仪不是道生一太极本无极亦不是有生于无丝毫差而霄壤隔不可不谨也真西山读书记第二十卷极字条中辨析甚明老释之学说有说无俱不分晓不过于无则泥于有老子曰有物混成先天地生此近乎太极也而可以有物言乎此道也而可曰物乎佛氏因之亦曰有物先天地无形本寂寥又走衮入作用是性弄精防上去尤非吾儒之所谓太极至于列庄议论依仿太极则曰太易未见气太初气之始太始形之始太素质之始则皆涉乎太极已判之后见气见质见形而不见此理之本原矣岂儒者之言乎扬子之学以凖易魏鹤山甞以其象数取之三三而九与二二而四二四而八朱子亦以其晓数取之独有生于无偏主于静乃老氏绪论也执事所谓静动者有坤卦而后有复卦有冬而后春有夜而后昼有贞而后元易固言之干静専动直坤静翕动辟程子又有云不専一则不能直遂不翕聚则不能发散
　　答曰太罔者有之舍注云有生于无者明之蔵注云明以幽自蔵此又宋范之徒不善为注而失其防矣今尽削之而后可孟子引阳虎为仁不富之言虎何人哉人非而言是君子取之况于乎愚取罔二字而释之曰罔者有之舍冬至以后是也罔如以虚器而藏乎物之实天地闭塞而成冬敛藏阳气于九地之下而不浅斯之谓舍也者明之藏大雪以前是也阳明之气生于子而盛于已隂之气生于午而炽于亥冬者藏也昔为阳明而散为光风霁月者今为隂晦而藏于幽崖寒谷也君子之闇然而日章造化之功成而身退【宁按闇然日章是言罔功成身退是言】是或一道罔自是两义张氏曰当为北罔当为中如人之背罔如背之心罔亦不是一个静意当动极而静之初罔当静极而动之初罔是包涵一个动与静在中而未露也削去其注而鍜链其辞则查滓不留而本真见矣曰正固曰朔易曰罔曰蛇曰静动葢有如磁石引针而胶漆莫解也又曰佛氏因有物无形之语又滚走入作用是性弄精防上去非吾儒之所谓太极列庄论议依仿太极则或曰太易或曰太初又曰太始太素则皆涉乎太极已判之后见气见形见质而不见此理之本原老佛之徒言无则过于无言有则过于有全与儒者不同此段引用皆已从佛老区穴里做将来所以知其病祖而欲防其本塞其源也若昌黎公辟佛止从皮鞟外辟之知佛为世法之害而不知佛之病祖一旦至海上遂为大颠屈得头低吾儒之学所以要造其极不徒在言语文章必须知道而后可使本根耐固不为邪説动揺识其窟穴处从而敺之则彼自屈服而易为力矣西山真氏曰自周子以前凡论太极皆以气言庄列是也此邵子太极已见气也之语所以不敢引也孰知太极之为理而非气也哉吾今而后知先生之粹于儒学而视佛老为赘疣矣岂不快哉
　　问曰王弼曰天地以本为心者也凡动息则静静非对动者也雷动风行运化万变寂然至无是其本矣故动息地中乃天地之心见也若以有为心则异类未获存矣予断断然非之曰此老氏之说也按易乾卦之彖传曰乾元者始而亨者也利贞者性情也朱子曰元亨是动发用在外利贞是静而伏藏在内又曰性情如言本体元亨是发用处利贞是収敛归本体处又曰天地之心别无可做只是生物而已又引硕果不食而为説曰到冬时若无生意矣不知却收敛在下每实各具生理便见生生不穷之意朱子明言天地之心与生生不穷之意如此而辅嗣乃云寂然至无是其本矣如此则是死杀了天地之心木实草子之在地中者冻而至死乎既无冻死之理则是有生生之意有生生之意则是天地以生物为心其谓若以有为心则异类未获存矣恐当一笔勾去之不然则存而辟之
　　答曰辟王弼之静近乎老其说曰天地以本为心动息则静静非对动寂然至无是其本矣又以一隂一阳为无隂无阳尤为谬戾此则佛老谓清净则天地归之意史氏斥之以为王何之罪浮于桀纣其来久矣先生辟之之严其又孟子辟邪説之心欤侯喜服矣然则辅嗣之说正所谓静而无动物也寂防也岂知天地之心某前引其説却不敢尽以予之合周程邵王四説而听学者之自择则非専取其静矣今谨如来教述其説书于后以辟之曰辅嗣之説老氏之説也其曰寂然至无天地生生不息岂无也哉其曰静非对动则是死杀了天地之心木实草子与根之在地中果无阳动之意则将尽冻而至于死乎硕果在地萌芽在核即一果之防而天地之心见矣乌乎静或者曰静中有动固也然斯时也龙蛇蛰藏草木归根孰见其为动者愚曰不然万物収敛生意藏宿于心身若死而心则活矣是乃不动之动藏乎其中而人不见其动耳必如此説而坤复动静之意始圆不然人但见其形静而不知其中有动者存则易流入于辅嗣之説朱子曰元亨是动发用在外利贞是静伏藏在内愚曰谓之伏藏在内果何物也即昔日之阳动于外者今而伏于此故曰利贞者性情也言性而带个情便有动意此即天地含生之心以此见寂然至无不谓之妄而何虽然动不自动必自静来吾儒亦不可因辅嗣而以静为讳也
　　问曰扬子云之学某颇不取其所谓爰清爰静惟寂惟寞近乎老氏之学故立于哀平衰乱之朝王莾簒弑之际而不能去其所谓太者拟易卦之字义乃是厯法取一歳三百六十日之昼夜为賛为测易之卦有内外贞悔又有乗承比应互反飞伏揲蓍则有七八九六之变如太一定死杀硬本未可拟易之奥良以其学偏于静有见于易坤之柔而昧乎用六之利永贞故终其身能柔而不能刚其言已差其立朝不足法所着太世间无此亦可据愚见不若専取周子主静立人极之説为佳
　　答曰扬子云之为人朱子纲目书之行不足取久矣先儒谓其捐弃世故一禅内学似今世所谓不通世务之儒相似然太之作古人亦多有好之者如马公邵子是也又不可以一眚掩其美栁子厚文亦是如此
　　问曰辨方者谓造化以北方为首朔易二名蛇二物罔二义人身二肾以明冬至子半旧年新年分一月而二之亦是前段主静之意某谓执事之学称扬子云者多而参以邵子隂阳之间之见然攷之先天图万化生于子复卦之下惟震之一画见天地心静不终静静为动根动静静动间不容髪执事谓合王周程邵数説观之是也然王弼与正义不是吾儒学问终可疑答曰辨方之意似与静动相连实不然也彼言天而此言地也若合而不分则四方上下前后左右又似无星之秤无寸之尺矣此所以不容不别作一义以申之中虽分用扬子云语只是形容题目却不把作正用
　　问曰分二者谓隂阳也衍五者谓五行也皆周子通书之衍义也
　　本章详矣兹不赘
　　问曰观象者以日月星辰为四象也似与朱子具载邵子画卦次序老阳少阳老隂少隂不同四象之初止是隂阳老少揲蓍则有七八九六在天为隂阳太少在地为刚柔太少而隂阳太少不止日月星辰在一嵗则春夏秋冬暖热寒凉在一日则子午卯酉旦昼暮夜前辈不识画卦次序不晓隂阳老少四象但谓两仪为天地【两仪只是一隂一阳两个仪两画是也象者拟左阳右隂画在地上耳】天地生四象为日月星辰而已
　　答曰所谓刚柔隂阳老少之象天地间事事物物皆有之人之自少至老时之自春至冬日之自昼至夜木有根本枝叶花有开谢收结莫不皆然特以其在易象者举其防而在天象者示其着尔先生以在天在地在一岁一日言之其得之矣
　　问曰天枢当只是北辰今观所着维北有斗至万象森列八句却只説北斗注中有曰魁一星为天枢谓北斗至其空后方引程子曰北辰自是不动朱子曰北辰北极天之枢也此却非北斗天枢只是一物不是两物欲望改定此章先只是北辰居所而众星拱之末后却説北斗尔雅防中谓北极谓之北辰者极中也辰时也居天之中人望之在北因名北极斗杓所建以正四时故云北辰论语云为政以徳譬如北辰是也如此则辰也斗杓也常相向者也古谓北极即是北辰至朱文公方攷见北辰在北极星内一度半辰无星也尔雅防谓斗杓所建以正四时故谓之辰亦佳望修润分晓
