<!-- { "loadSidebar": true } -->









　　观物篇解卷四
<子部,术数类,数学之属,观物篇解>
　　钦定四库全书
　　观物篇解卷五
　　明　祝泌　撰
　　皇极经世十一
　　观物篇五十一
　　物之大者无若天地然而亦有所尽也天之大隂阳尽之矣地之大刚柔尽之矣隂阳尽而四时成焉刚柔尽而四维成焉夫四时四维者天地至大之谓也凡言大者无得而过之亦未始以大为自得故能成其大岂不谓至伟者欤
　　天地在皇极中为有象之物以物言天地指其体也体必有形而上者道也以道观物则道在吾心可以尽天地之道以目观物则目力有限不可以尽天地之体是以六合之外圣人论而不议也立天之道曰隂与阳立地之道曰柔与刚此道足以尽天地之理即康节所谓然亦有所尽者也由是则知天之四时以气运而生物地之四维以形载而成物然天不独运而功成于地故有先天之圎图则其中有方图也地不自生必始于天故天地之卦合则有律吕动植之图也惟天包乎地则天当四仲子午夘酉地当四维乾坤艮巽而寅申巳亥四孟四季之交则天地共之而有十六位也体去四之一而用三故时有四而月止于三位有十六而支止于十二者去其交也夫四时运一元之大造四维展厚载之大成天地之所以为大也孰得而过之然天虽大而干干不息地虽大而顺以承天何尝以为自得哉






<子部,术数类,数学之属,观物篇解,卷五>








　　天生乎动者也地生乎静者也一动一静交而天地之道尽矣动之始则阳生焉动之极则隂生焉一隂一阳交而天之用尽矣静之始则柔生焉静之极则刚生焉一柔一刚交而地之用尽矣
　　天地之道隂阳刚柔有动静之两仪必有元一之大极康节明天地隂阳刚柔始于太极之动静与周子所太极图相表里康节又复穷其交变推天之隂阳地之刚柔各自相交而生八卦八卦又相交而天以干兊离震四卦生西北十六位而后隂阳之用尽焉地以坤艮坎巽生东南十六位而后刚柔之用尽焉虽然是犹天地自交而未至于相交以生物也是故动静者天地分太极之初四象者天地禀太极之理十六卦者天地达太极之用而用在于交也太极为一一生二为动静二生四为隂阳刚柔四生八为八卦八生十六为十六位分天分地则天有十六位地有十六位而三十二矣是皆加倍之数也十六有二者天地各用其一以为体则是用之体也
　　动之大者谓之太阳【干】动之小者谓之少阳【离】静之大者谓之太隂【震】静之小者谓之少隂【兊】太阳为日太隂为月少阳为星少隂为辰日月星辰交而天之体尽矣静之大者谓之太柔【坤】静之小者谓之少柔【坎】动之大者谓之太刚【巽】动之小者谓之少刚【艮】太柔为水太刚为火少柔为土少刚为石水火土石交而地之体尽矣自太极之判以隂阳刚柔为天地之用乃体之用也自隂阳刚柔分太少生为八卦为天地之体乃用之体也今曰日月星辰交而天之体尽水火土石交而地之体尽则主卦言之而天以日月星辰交为十六卦也地以水火土石交为十六卦也此十六卦又各为生物之体则主位言之也太者得气之多少者得气之少也日月星辰丽乎天而干为日者太阳也兑为月者少隂也离为星者少阳也震为辰者太隂也日月星辰交则日有四位【干夬大有大壮】月有四位【履兑暌归妹】星有四位【同人革离　丰】辰有四位【旡妄随噬嗑震】而为十六矣非天之体尽于此乎水火土石丽乎地而坤为水者太柔也艮为火者少刚也坎为土者少柔也巽为石者太刚也水火土石交则水有四位【坤剥比观】火有四位【谦蹇艮渐】土有四位【师防坎涣】石有四位【升蛊井巽】而为十六矣非地之体尽于此乎洪范以水火木金土五行为造化之用此于五行有石土而无金木者木为土之子有土而无木母孕子胎也石者金之胞有石而无金子蔵母腹也
　　日为暑月为寒星为昼辰为夜暑寒昼夜交而天之变尽之矣水为雨火为风土为露石为雷雨风露雷交而地之变尽之矣
　　日月星辰水火土石以质言暑寒昼夜雨风露雷以气言质有体所以主变气无形所以为变日午中而气热故为暑月子中而气冷故为寒十干之星为阳而主昼十二支之辰为隂而主夜皆天之气也水降而为雨地气上腾也火炽而生风地气旁达也【钻木与磨金敲石皆有火】地气夜升为露星殒有声而主雷皆地之气也日月星辰自相交而天之变尽于十六卦水火土石自相交而地之变尽于十六卦是天地之气凝结在物而有质者有质则有数可穷故变者妙万物而言非变易也故变为易之神为皇极之用天地以变为用故长久而不息
　　暑变物之性寒变物之情昼变物之形夜变物之体性情形体交而动植之感尽之矣雨化物之走风化物之飞露化物之草雷化物之木走飞草木交而动植之应尽之矣
　　上言交是天地之气各自相为造化也此言感应则天与地之气交与动植之物为造化也日为火主心故感物而生性月为水主胆故感物而生情情胆主之所之也昼属星在天成象故感物而生形夜属辰分天之次舍故感物而生体用者总物之体言之如指人指草木是也体者分物之形言之如分手足头复分枝榦根业是也雨湿润而走者趋下是走应于雨也风飘而飞者腾上是飞应于风也雷震而木荣露滋而草茂是又木草之所由应也然天以气感地以质应天之动植自为天之物地之动植自为地之物而未交也下文所言则方见交而生万物是万物各有一天地矣万物各备一天地则物各有一太极可知也
　　走【属坤】感暑【干】而变者性之走也【乾坤为否】感寒【兑】而变者情之走也【兑坤为萃】感昼【离】而变者形之走也【离坤为晋】感夜【震】而变者体之走也【震坤为豫】
　　飞【属艮】感暑【干】而变者性之飞也【干艮遁】感寒【兑】而变者情之飞也【兑艮为咸】感昼【离】而变者形之飞也【离艮为旅】感夜【震】而变者体之飞也【震艮为小过】
　　草【属坎】感暑【干】而变者性之草也【干坎为讼】感寒【兑】而变者情之草也【兊坎为困】感昼【离】而变者形之草也【离坎为未济】感夜【震】而变者体之草也【震坎为解】
　　木【属防】感暑【干】而变者性之木也【干巽为姤】感寒【兊】而变者情之木也【兊防为大过】感昼【离】而变者形木也【离防为鼎】感夜【震】而变者体之木也【震防为恒】
　　右寒暑昼夜天也今来唱地之飞走草木飞走草木遂感而变是天之干兊离震交于地也为西南人路十六卦遂为动物之用
　　性【乾】应雨【坤】而化者走之性也【乾坤为泰】应风【艮】而化者飞之性也【艮干为大畜】应露【坎】而化者草之性也【坎干为需】应雷【巽】而化者木之性也【巽干为小畜】
　　情【兊】应雨【坤】而化者走之情也【坤兊为临】应风【艮】而化者飞之情也【艮兊为损】应露【坎】而化者草之情也【艮兊为节】应雷【防】而化者木之情也【巽兊为中孚】
　　形【离】应雨【坤】而化者走之形也【坤离为明夷】应风【艮】而化者飞之形也【艮离为贲】应露【坎】而化者草之形也【坎离为既济】应雷【巽】而化者木之形也【巽离为家人】
　　体【震】应雨【坤】而化者走之体也【坤震为复】应风【艮】而化者飞之体也【艮震为頥】应露【坎】而化者草之体也【坎震为屯】应雷【巽】而化者木之体也【巽震为益】
　　右雨风露雷地也今来和天之性情形体性情形体遂应之而化是地之巽坎艮坤交于天也为东北鬼方十六卦遂为植物之用
　　康节前所言日月星辰水火土石变而寒暑昼夜雨风露雷者皆天地造化之气也继言寒暑昼夜感物之性情形体雨风露雷应物之走飞草木是天地各自造化万物耳故其天卦皆在西北地卦皆在东南未至于交也至是而言天来唱地走飞草木之形皆感之而有性情形体之质又言地来和天性情形体之质皆应之而有走飞草木之形盖体无定用惟变是用用而有气则动矣故为动物之卦而在西南至于用无定体惟化是体体而有质则静矣故为植物之卦而在东北而二者皆天地之交也变化在物者也皇极之道至是而备矣然则动植之物备天地之变化流布于两间亦自成体用故律吕声音各偹十六位之卦者以天地致一而成也天地十六位之卦又各自错综以成二百五十六位变化之中又变化而通焉故动植各二百五十六位五百一十二而天与地之二百五十六卦每一卦中含四卦为一千二十四卦可当文王重易六爻四千九十六卦之半而不及于二千四十八卦者又存于运行卦中也
　　性之走善色【色属艮火】情之走善声【声属坤水】形之走善气【气属巽石】体之走善味【味属坎土】
　　性之飞善色情之飞善声形之飞善气体之飞善味性之草善色情之草善声形之草善气体之草善味性之木善色情之木善声形之木善气体之木善味走之性善耳【属兑月】飞之性善目【属干目】草之性善口【属震辰】木之性善鼻【属离星】
　　走之情善耳飞之情善目草之情善口木之情善鼻走之形善耳飞之形善目草之形善口木之形善鼻走之体善耳飞之体善目草之体善口木之体善鼻性情形体为天四卦之类类虽不同而交于地之走飞草木则均善于声色气味也走飞草木为地四卦之类类虽不同而交于天之性情形体则皆善于耳目鼻口也盖耳目鼻口所以摄色声气味色声气味又从耳目鼻口而出二者虽有气与质之殊而非二致故干日与艮火合而目与色交也兊月与坤水合而耳与声交也离星与巽石合而鼻与气交也震辰与坎土合而口与味交也岂惟在物为然在人亦莫不皆然性情形体人固有之走飞草木则貌可肖之况耳能收万物之声目能收万物之色口能收万物之味鼻能收万物之气非灵于万物而为人乎孟子曰万物皆僃于我惟贤人则在于反身而诚茍性情形体一纵走飞草木之色声气味反足以感之拘于物而无以异于物矣惟大舜明于庶物不为物所累所以为圣人虽然性情形体四也而自相交则成十六又交于飞走草木之交则二百五十六矣飞走草木四也而自相交则成十六又交于性情形体之交亦二百五十六矣分于动植图岂有余不足哉是知康节之书皆万物浑然之数非有强合云
　　夫人也者暑寒昼夜无不变雨风露雷无不化性情形体无不感走飞草木无不应所以目善万物之色耳善万物之声鼻善万物之气口善万物之味灵于万物不亦宜乎
　　人为万物之灵所以异于动植之物者以得天地之全用也暑寒昼夜天之用也而人无不承是气之变雨风露雷地之用也而人无不受是气之化所以皆有性情形体以感于天皆象走飞草木以应于地而耳目鼻口在物之善夫色声气味者各一而巳人则无不该焉康节此篇首明造化之本以及于造化万物之妙终要于人之得其全以配两仪为三才之理如此自昔言大造之化育万物以及人之辅相天地者不知其几至于究极底蕴整有纲序大无不包细无不具自有记载以来孰详于此
　　观物篇五十二
