<!-- { "loadSidebar": true } -->
　　天有九重第九重号为宗动天体无星辰带下八重天转动一日一周自东而西第八重列宿天二万四千四百年一周第七重填星天二十九年一百五十五日二十五刻一周第六重嵗星天一十一年三百一十三日七十○刻一周第五重荧惑天一年二百二十一日九十三刻一周第四重日轮天三百六十五日二十三刻一周第三重太白天第二重辰星天俱随日作三百六十五日二十三刻一周第一重月轮天二十七日三十一刻一周此八重天者俱自西而东右旋而俱为宗动天带之左旋九天层叠包裹如葱头虽体极坚而通透光亮清虚无碍不异琉璃水晶也日月星辰在其体内如木板之节各因本天而动焉天之内包火火之内包气气又包水土而水土合为一丸即地也火轻扬故升于九重天之下土重浊故凝于天之中水轻于土故浮土之上气不轻不重故乗水土而负火此系元火附于天而随之环动偕之一周极净甚炎而无光也何以无光无薪炭等体以传其光耳一遇外物冲撃则发光矣世所云天裂星流是也试观陶窰之久烧者初除薪炭虽内不见火光而热气甚盛物入之即焚正犹是耳乃气又有上中下三域上域近火故大热下域近水土而水土为太阳所射故发暖中域上下隔絶故大寒而霜雪凝于斯然三域又广狭弗等南极北极之下太阳不到隂气甚盛其上下热暖之域狭而中寒冷之域广若赤道之下正当太阳隂气甚微其上下热暖之域广而中寒冷之域狭地与海合为一丸本是圆形居浑天之当中防止一谓地为方者乃语其定而不移之性非语其形体也天既包地则彼此相应故天有南北二极地亦有之天分三百六十度地亦同之天中为赤道自赤道而南二十三度半为南道赤道而北二十三度半为北道中国在北道之北日行赤道则昼夜半行南道则昼短行北道则昼长故浑天有昼夜平道于中昼短昼长二道于南北为日行之界地亦有三界对于下焉但天包地外为甚大其度广地处天中为甚小其度狭耳测得直行北方者每路二百五十里北极出髙一度南极入低一度直行南方者每路二百五十里北极入低一度南极出髙一度则审地形果圆而每二百五十里为地之一度也信地之东西一周南北一周各九万里而不异也夫地厚二万八千六百三十七里零二十五分里之九上下四旁皆生齿所居浑沦一丸原无上下葢在天之内何瞻非天总六合内凡足所履即为下凡首所戴即为上其专以身之所居分上下者皆不逹者也余自西海泛舟而来南行至亦道下见南北二极皆在平地略无髙低又南过大浪山但见南极出地三十六度而北极隐而不见则大浪山与中国上下相为对待矣而余彼时惟仰天在上未尝见其在下也故谓地形圆而周围皆生齿者信然矣以地圆故凡自海西岸上船者乗正东风绕地一周于东岸下船则一年止三百六十四日其理固自明也以天度分山海自北而南为五带一在昼长昼短二界之间其地甚热近日故也二在北极界之内三在南极界之内此两处甚冷逺日故也四在北极昼长二界之间五在南极昼短二界之间此两处皆谓之正带不冷不热日轮不逺不近故也南北纬度定天下之纵视其纬度可以知各极出地几何度自赤道一线之界而起平分天下之中北至北极南至南极凡地在赤道以北主北极则为北方在赤道以南主南极则为南方中国主北极而释氏谓为南部州其谬甚矣葢地距赤道度数与各极出地度数相等但在南方则着南极出地之数在北方则着北极出地之数故北京在赤道以北四十度则知北京北极髙四十度也大浪山在赤道以南三十六度则知大浪山南极髙三十六度也凡同纬度之地其极出地之数同则四时寒暑同若两处距赤道度数相同但一离而南一离而北则四时之昼夜刻数皆同惟时相反此之秋彼为春此之夏彼为冬耳离赤道愈逺则昼夜长短愈多其长昼长夜之地每度长几何则自西徂东离赤道度数皆一焉东西经度定天下之衡视其经度可以知两处相离几何辰葢日行一日一周天每时行三十度而两处相距三十度为差一辰故女直距缅甸东西三十度则女直为夘时缅甸为寅时也其他仿是若差六辰则两处昼夜相反焉若昼夜相反者离赤道度数同而一南一北则两处人行立正对足底故中国金陵离赤道以北三十二度而大东洋之玛八作离赤道以南三十二度东西相距一百八十度则金陵与玛八作相对足底行立矣从此知同经度地并同辰而同时见日月食也【列宿即二十八宿世谓恒星填星即土星岁星即木星荧惑即火星太白即金星辰星即水星火气水土为四元行元火谓无形之火也天裂流星今夏秋夜见俗所谓星移者谬也元火在上日蒸人物之气上触而现为光正犹是耳南极夏至太阳不到北极冬至太阳不到东西南北一周各九万里而不异以地里数凖天度数可考而知释氏谓南部洲言日月绕须弥山而成昼夜天文荒诞如此地理可知矣凡同纬度之地言东西国也极东极西与中国止差早晚而冬夏寒暑则等止因纬度之同耳】
　　度里之差
　　凡北极差一度则地差二百五十里测之无不合者然浑天之体经度在所各同而纬度自东周西乃惟正当赤道之下为得一度渐南渐北则渐以狭其里数亦难概以二百五十也略举其凡如左
　　赤道北抵北极九十度以次渐逓加杀【凡六十分为一度凡六十秒为一分】则直得一度横得若干分秒是故从赤道起第一度横得五十九分五十九秒第五度横得五十九分四十六秒第十度横得五十九分○五秒第十五度横得五十七分五十七秒第二十度横得五十六分二十三秒第二十五度横得五十四分四十九秒第三十度横得五十一分五十八秒第三十五度横得四十九分○九秒第四十度横得四十五分五十八秒第四十五度横得四十二分二十六秒第五十度横得三十八分三十四秒第五十五度横得三十四分二十五秒第六十度横得三十○分○秒第六十五度横得二十五分二十一秒第七十度横得二十○分三十一秒第七十五度横得十五分三十二秒第八十度横得一十○分二十五秒第八十五度横得○五分一十四秒至第九十度则分秒俱无矣此略举隔五之数实则每度不同焉自赤道抵南极亦然以地凖之则每度径得二百五十里每分径得四里零六分里之一即六十步凡积十四秒零二十四微为一里积二分二十四秒为十里积二十四分为百里积四度为千里积四十度为万里皆以直道论云【里差每一度差二百五十里此从浑天仪可验者经纬濶狭理所固然但随南随北天体髙圆未尝少异恐经纬亦随处而皆然也俟订】
　　纬曜
　　太阳当空列曜俱熄至夜而星可测也星莫灿于五纬然各有迟留退伏又金水太隂距地最近不可以地面为较自太阳以上诸曜距地絶逺则地面地心总之不异且其形体各不相等人目所睹近者虽小亦大逺者虽大亦小不可以井闚泥之
　　地周九万里其半径一万四千三百一十八里零九分里之二
　　月距地中心四十八万二千五百二十二里余
　　辰星距地中心九十一万八千七百五十○里余太白距地中心二百四十○万六百八十一里余其光有消有长如月轮然
　　日距地一千六百○五万五千六百九十○里余荧惑距地二千七百四十一万二千一百○○里余岁星距地一亿二千六百七十六万九千五百八十四里余四周有四小星绕行甚疾或此东彼西或彼东此西或俱东俱西
　　镇星距地二亿○五百七十七万○五百六十四里余形如鸡卵两侧有两小星
　　镇星全径大于地全径九十倍又八分之一
　　岁星全径大于地全径九十四倍半
　　荧惑大半倍
　　日大于地一百六十五倍又八分之三
　　地大于太白三十六倍又二十七分之一
　　地大于辰星二万一千九百九十一倍
　　地大于月三十八倍又三分之一
　　日大于月六千五百三十八倍又五分之一【皆以径论】
　　经宿
　　凡经星以二万四千四百年一周天是为岁差但其移也密百年之内所差不多故可以定度取之中外星官三百六十未易悉列兹举大者数十以俟宵测总之论各星所入赤道宿次度分与其在赤道南北几何距极几何以至异体大小之等皆载焉
　　凡经星距地三亿二千二百七十六万九千八百四十五里有余此外即一日一周之天包络转运此天距地六亿四千七百三十三万八千六百九十○里有余所谓宗动天也其经星之体凡有六等上等全径大于地全径一百○六倍零六分之一次等大于地八十九倍零八分之一其三等大于地七十一倍零三分之一其四等大于地五十三倍零十二分之一其五等大于地三十五倍零八分之一其六等大于地一十七倍零十分之一举其著者五十二官若今所谓天汉者则小星稠密光显相聨若白练然非白气也
　　勾陈三星体等三入壁二度距北极三度赤道北八十五度太
　　阁道南二星体等三入壁六度少距北极三十六度半赤道北五十三度太
　　天纲体等三入壁七度太距北极一百○二度赤道南二十度半
　　奎左北第五体等三入奎三度太距北极六十二度赤道北三十四度少
　　天仓右三星体等三入奎七度太距北极一百○二度赤道南十三度太
　　大陵大星体等二入胃三度太距北极五十三度太赤道北三十九度半
　　天船西三星体等二入胃五度太距北极四十一度太赤道北四十七度太
　　天囷东一星体等三入胃八度少距北极八十五度太赤道北二度少
　　昴宿两星体等俱五入胃十五度少昴一度距北极六十八度少赤道北二十一度太
　　毕宿大星体等一入毕二度距北极七十五度少赤道北十五度太
　　五车右北体等一入毕八度太距北极四十五度太赤道北四十五度
　　参右足体等一入毕十二度太距北极九十八度半赤道南九度少
　　参左肩体等一入参五度少距北极八十二度太赤道北六度少
　　天狼体等一入井八度少距北极一百○六度少赤道南十五度太
　　北河中星体等二入井十六度半距北极五十八度少赤道北三十一度半
　　南河东星体等一入井二十度少距北极八十四度少赤道北六度少
　　北河东星体等二入井二十度少距北极六十度少赤道北二十八度太
　　星宿大星体等二入星初度半距北极九十七度太赤道南四度半
　　轩辕大星体等一入张三度少距北极七十五度太赤道北十四度少
　　轩辕南三星体等三入张三度半距北极六十八度半赤道北二十二度少
　　北斗天枢体等二入张一十五度半距北极二十五度太赤道北六十二度太
　　北极天璇体等二入张一十五度少距北极三十一度少赤道北五十九度
　　太微西垣上相体等二入翼三度距北极六十六度半赤道北二十二度太
　　北斗天玑体等二入翼十三度距北极三十三度少赤道北五十七度
　　北斗天权体等三入翼十三度少距北极二十九度太赤道北六十度少
　　太微帝座体等一入翼十三度太距北极七十一度太赤道北十七度少
　　北斗玊衡体等二入轸十度少距北极三十一度赤道北五十八度少
　　角宿南星体等一入角初度距北极九十八度半赤道南八度少
　　北斗开阳体等二入角一度少距北极三十二度赤道北五十七度少
