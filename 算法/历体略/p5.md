<!-- { "loadSidebar": true } -->
　　歩天歌云女四星如箕主嫁娶十二诸国在下陈先从越国向东论东西两周次二秦雍州南下双雁门代国向西一晋伸韩魏各一晋北轮楚之一国魏西屯楚城南畔独燕军燕西一郡是齐隣齐北两邑平原君欲知郑在越下存十六黄星细区分五个离珠女上星败珠上匏生两个各五二明天津九个弹弓形两星入牛河中横四个奚仲天津上七个仲侧扶筐星
　　虚二星夹赤道其距南星广八度九十五分起枵十度尽十八度其第六度子中也虚北二星曰司命又北二星曰司禄又北少西二星曰司危又北二星曰司非虚南二星在代之东曰哭哭东二星曰泣在危上泣南十三星状如贯索曰天垒其南四星曰败臼二入危二入室臼西三星在韩晋之东曰离瑜离瑜与哭皆入女度
　　歩天歌云虚上下各一如连珠命禄危非虚上呈两虚之下哭泣星哭泣双双下垒城天垒团团十三星败臼四星城下横臼西三个离瑜明
　　危三星如矩在赤道北其距南星广十有五度四十分起枵十九度尽娵訾三度危北五星当司命上曰人星入虚度人左三星曰杵杵南四星曰臼杵北七星连卷而大首东近河抵司非曰车府河中五星如败曰造父亦曰伯乐河畔九星岐卷曰天钩见紫薇宫危南二星曰盖屋屋左四星曰坟墓其东南四星曰虚梁其南十星正圜曰天钱在北落西北羽林之西
　　歩天歌云危三星不直旧先知危上五黑号人星人畔三四杵臼形人上七乌号车府府上天钩九黄晶钩上五鵶字造父危下四星是坟墓墓下四星斜虚梁十个天钱梁下黄墓旁两星能葢屋身着黑衣危下宿
　　室二星北近天汉谓之营室离宫六星两两而比附其防尔雅云营室谓之定诗云定之方中是也其距南星广十有七度一十分起娵訾四度尽二十一度室北二十二星蜿蜒而翔曰腾蛇又上即造父也室南六星曰雷电其右二星在坟墓上曰土功吏雷电南十二星西南抵虚东近壁形如重担曰壁垒阵阵南四十五星三三而聚曰羽林军其西南一星曰天纲天纲左羽林南一星曰北落师门以上五官皆入危度其左三星曰鈇钺下二星即败臼也其东南九星状如天田曰八魁入壁度石氏有天海十星
　　歩天歌云室两星上有离宫出绕室三双有六星下头六个雷电形壁垒阵次十二星十二两头大似升阵下分布羽林军四十五卒三为羣壁西四座星难论仔细厯厯看区分三粒黄金名鈇钺一颗珍珠北落门门东八魁九个子门西一宿天纲是电防两黒土功吏螣蛇室上二十二
　　壁二星如虚在室东谓之东壁其距南星广八度六十分起娵訾二十一度尽二十九度壁北十星曰天廐又北近垣五星王良也壁南二星曰土公又南五星曰霹又西南四星曰云雨二官入室度羽林左五星曰鈇锧入奎度
　　歩天歌云壁两星下头是霹霹五星横着行云雨次之曰四方壁上天廐十圆黄鈇锧五星羽林防【一本多土公两黒壁下藏一句】
　　白虎七宿居降娄大梁寔沈之次横亘八十有三度八十五分以建丑寅夘月昬见南方起羽林左终天侧左谓之西陆
　　奎【一作防】十六星在天汉南为沟渎其距西南大星名天豕目广十有六度六十分起娵訾末度尽降娄【尔雅云降娄娄也万物至戌皆降而聚于娄故曰降娄】十五度奎北天汉内五星曰王良其四星连曲为天驷一星为御官御官动为防马史曰王良策马车骑满野此也防一星近天钩曰防入壁半度良左一星曰附路附路左六星曰阁道奎南七星曰外屏屏南七星如钩曰天溷溷右一星曰土司空在八魁之西南入壁度
　　歩天歌云奎腰细头尖似破鞵一十六星绕鞵生外屏七乌奎下横屏下七星天溷明司空左畔土之精奎上一宿军南门河中六个阁道形附路一星道防明五个吐花王良星良兮近上一防名
　　娄三星不匀在奎东南为聚众其距中央大星广十有一度八十分起降娄十六度尽二十九度娄东西各五星曰左更右更娄北天汉内十一星左右列各五中一大星曰天大将军入奎度【其南一星即军南门】娄南六星曰天仓亦入奎度又南四星曰天庾
　　步天歌云娄三星不匀近一头左更右更乌夹娄天仓六个娄下头天庾四星仓东脚娄上十一将军侯
　　胃三星鼎足立在娄东北近汉为仓廪其距西第一星广十有五度六十分起降娄二十九度尽大梁【大梁昴毕也昴毕间七曜所入要道若梁然】十二度胃北八星如钩曰大陵陵中一星曰积尸东天汉内九星与大陵分势者曰天船船内一星曰积水胃南左四星曰天廪廪又临赤道十三星形如乙字曰天囷
　　步天歌云胃三星鼎足河之次天廪胃下斜四星天囷十三如一形河中八星名大陵陵北九个天船名陵中积尸一个星积水船中一黑晶
　　昴七星四三相承一星独大南临黄道史记天官书作留毛传亦以为留也又曰旄头主胡其距西南星广十有一度三十分起大梁十三度尽二十四度昴北六星卷如曰卷舌舌中一星曰天谗舌后四星在五车北曰砺石昴左一星近黄道曰月星右一星曰天阿月南阿东五星曰天隂天囷南六星曰刍藁亦曰廥积其南十六星曰天苑天阿以下五官入胃度
　　步天歌云昴七星一聚实不少阿西月东各一星月下五黄天隂名隂下六乌刍藁营营南十六天苑形河里六星名卷舌舌中黑防天谗星砺石舌防斜四丁
　　毕八星欹倚黄道谓之罕车天之雨师也天官书作浊尔雅云浊谓之毕其大星曰天髙其距口北星广十有七度四十分起大梁二十四度尽实沈【实沈髙辛氏季子名也主参故以是名】十度一小星为附耳其上二星夹黄道曰天街东六星珠连曰诸王诸王北汉中五大星斜对毕口曰五车车旁九小星三三而聚曰三柱亦曰三泉车中五星曰天潢其上三星曰咸池车南一星曰天关毕畔诸王下四小星亦曰天髙毕南耳下八星大首而曲柄曰天节其东九星连蜷直五车曰参旗旗南九星夭矫而下垂曰九斿斿旁九星如圜而长曰九州殊域天苑南十三星曰天园入昴度
　　步天歌云毕恰似爪乂八星出附耳毕股一星光天街两星毕背旁天节耳下八乌色毕上横列六诸王王下四皁天髙星节下团团九州城毕口斜对五车口车有三柱任纵横车中五个天潢晶潢畔咸池三黒星天关一星车脚边参旗九个参车间旗下直建九斿连斿下十三乌天园九斿天园参脚边
　　觜三星隅置在参北曰觜觽为虎首其距西南星广百分度之五觜北河中九星直井钺上曰坐旗入井度旗西南四星曰司怪入毕度
　　歩天歌云觜三星相近作参蕋觜上坐旗直指天尊卑之位九相连司怪曲立坐旗边四鵶大近井钺前
　　参十星肩负黄道为白虎中横三星为衡石下三星为伐【史记天官书作罚】其外四星左右肩足也其距中西第一星广十有一度一十分起实沈十度尽二十一度参右足下四星曰玊井其南四星曰军井又南二星曰屏屏左四星曰厠厠下一星曰天矢矢南有丈人子孙各二星俱属井
　　歩天歌云参总有十星觜相侵两肩双足三为心伐有三星足里深玊井四星右足隂屏前两扇井南襟军井四星屏上森左足下四天厠临厠下一物天矢沉
　　朱鸟七宿居鹑首鹑火鹑尾之次横亘百有八度四十分以建夘辰巳午月昬见南方谓之南陆
　　井八星横列汉湄谓之东井其距北西星广三十有三度三十分起实沈二十一度尽鹑首二十四度井西一星曰钺附钺南四星曰水府入参度东北三星居汉北浒曰北河井南三星居汉南浒曰南河两河天阙间为关梁七曜之道也北河之南五星在井东曰五诸侯侯南三星曰天樽又积水一星在北河之西积薪一星在北河之东其南四星居汉中曰水位井西南四星曰四渎又南三星曰阙丘亦曰天阙阙丘西下十三星在南河之南形若天钱曰军市中一星曰野鸡精市东一大星曰狼狼东南九星状若张弓曰弧矢弧南有一星曰老人近南极中国不见南海上之唐张籍送郑尚书赴广州诗云此处莫言多瘴疠天边看取老人星是也军市西南二星曰丈人其东二星曰子子东二星曰孙皆入参度
　　步天歌云井八星横列河中净一星名钺井边安两河各三南北正天樽三星井上头樽上横列五诸侯侯上北河西积水欲覔积薪东畔是钺下四星名水府水位东边四星序四渎横列南河里南河下头是军市军市团团十三星中有一个野鸡精子孙丈人市下列各立两星从东説阙丘三个南河东邱下一狼光蒙茸左畔九个弯弧弓一矢拟射顽狼胸有个老人南极中春秋出入夀无穷
　　鬼在天汉东黄道北四星多置如匮谓之舆鬼中一星名积尸气为质书曰徳成衡观成潢伤成钺祸成井诛成质是也其距西南星广二度二十分起鹑首二十四度尽二十六度北四星直轩辕西在井之东北曰爟南七星横河中曰天狗弧矢南六星曰天社二官入井度天狗东六星曰外厨其南一星曰天纪二官入栁度步天歌云鬼四星册方似木柜中央白者积尸气鬼上四星是爟位天狗七星狼北是外厨六星柳星次天社六个弧东倚社东一星是天纪
　　柳八星在鬼东南黄赤道间天官书作注朱鸟之注也其距西头第三星广十有三度三十分起鹑首二十六度尽鹑火【栁为鸟喙星为鸟颈张为乌嗦三宿连体故总谓之鹑火】十度栁北三星近轩辕右角曰酒旗入星度南即外厨天纪也栁近上台张近中台翼近下台
　　步天歌云栁八星曲头垂似栁近上三星号为酒享晏大酺五星守
　　星七星如钩踦赤道为鸟颈其距大星广六度三十分起鹑火十一度尽十七度星北十七星卷曲而翼飞形如腾龙度跨星张曰轩辕其大星前一星为御女左角为少民右角为大民周礼天府祭天之司民司禄谓此天文星第四星也或曰黄龙之体黄帝之神为后宫为权其东近中台四星曰内平入张度酒旗南三星曰天相相南五星曰天稷
　　步天歌云星七星如钩栁下生星上十七轩辕形轩辕东头四内平平下三个名天相相下稷星横五明
　　张六星在赤道南为鸟嗉其距西第二星广十有七度二十五分起鹑火十七度尽鹑尾三度【南方七宿取朱鸟为象井鬼为首翼轸为尾故曰鹑尾】南十四星曰天庙入星度
　　步天歌云张六星似轸在星旁张下只是有天庙十四之星册四方长垣少防虽向上星数歌在太微旁太尊一星直上黄
　　翼二十二星在赤道南北连太微垣若承捧然为鸟翼其距中行西第二星广十有八度七十五分起鹑尾三度尽二十三度南五星曰东瓯入张度
　　步天歌云翼二十二星大难识上五下五横着行中心六个恰如张更有六星在何许三三相连张畔附若必不能分处所更请向前分度取五个黑星翼下头欲知名字是东瓯
　　轸四星在赤道南为鸟尾为车辖二星附两旁其中一星名长沙其距西南星广十有七度三十分起鹑尾二十三度尽夀星八度右辖西南二星曰军门其南四星曰土司空其左七星曰青邱其南三十二星曰器府歩天歌云轸四星似张翼相近中央一个长沙子左辖右辖附两星军门两黄近翼是门下四个土司空门东七乌青丘子青丘之下名器府器府之星三十二以上便为太微垣黄道向上看取是
