<!-- { "loadSidebar": true } -->
　　钦定四库全书　　　　　子部六
　　厯体畧　　　　　　　天文算法类一【推之属】提要
　　【臣】等谨案厯体畧三卷明王英明撰英明字子晦开州人万厯丙午举人是编成于万厯壬子上卷六篇曰天体地形曰二曜曰五纬曰辰次曰刻漏极度曰杂説中卷三篇曰极宫曰象位曰天汉下卷则续见欧罗巴书撮其体要曰天体地度曰度理之差曰纬曜曰经宿曰黄道宫界曰赤道纬纒曰气刻漏凡七篇又附论日月交食一篇然其上中两卷所讲中法亦皆与西法相合盖是时徐光启新法算书虽尚未出而利玛窦先至中国业有传其説者故英明隂用之耳所论皆天文之梗槩不及后来梅文鼎薛鳯祚诸人兼备测量推步之法然学天文者必先知象纬之文与运行之故而后能因其度数究其精防是书説虽浅近固初学从入之门径也卷首冠以五图据翁汉麐序英明原著书而不着图此本顺治丙戌英明之子懩官江南督粮道时以原本重刋属汉麐所补今考书中步天歌第一章下有附注称步天歌无善本兹从先生订正庶鲜鱼鲁之讹云云核其文义亦汉麐之语则是书盖经汉麐重订非其原本矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀





　　厯体畧序
　　澶渊王公来旬江南仁明廉断所为造命吾民者指不胜屈于是方千里内欢声载途惟公覆帱是德而不知公之以实惠勤民者乃其先夫子之以实学诒训也先夫子才识渊博于厯律兵屯河防水衡之事无弗沉究卓然为世大儒少登髙科朝野并拟以公辅之望而絶意公车闭关修道四方名硕户屦恒满每相朂以今日操觚家类晋清谈学者当务为有用故阐发经防防决性命而外即捃摭先代故实及时局窽要答问之下手演成帙几至充栋虽遭兵火犹有存者今公不忍私其家珍将次第就锓首先厯体一书而以补图属小子小子则乌知厯而敢冒昧哉虽然事类续貂情同附骥且辱公有命夫何敢辞勉竭愚钝折衷今昔衡量分寸比拟方圆凡夫位置之髙下疎宻度数之广狭经纬惟恐少戾于乾象以忝是书而鄙则实有未慊者北辰髙下三十五六度其位在北而图则不能不移置于中央一不合也天体半在地下旋绕无定而图则不能不平列为静局二不合也天度皆斜分而图以直行三不合也自北极而分者至南极而合故赤道以南度渐就狭而图则四垂反张四不合也此无他天体浑圆四方上下旋还无端今以尺幅改为平圆则是葢天而非浑天其体有万万不相肖者始悟王夫子著书而不着图非阙略也图不可着故以不着着之今第使读是书者知垣何以三野何以九宿何以二十八则一览可尽庶无茫茫于仰睇已耳敢谓是图真足补是书哉惟公推其家学惠教小子使得预于管窥斯为顶佩又宁特供输一事共有众歌覆帱已也东吴翁汉麐敬识





　　厯体畧序
　　昔箕子以神禹叙伦之道授周武王而五纪实终于厯数厯者帝王经世之洪范吾儒用世之大业也何云体即天体是两极廿八宿天体也七曜十二次天体也爲物不贰地体亦天体也厯之象之授时急焉何占家课以事应令尧舜钦若之典为梓慎禆灶軰借资耶末流之日官挟国禁以为重矣愚世受尚书于厯象为本业恒怪不习者相讳为不可知曹诿为不切务即号为能名理大儒于此多作梦中语也爰取实测定度暨古今格言节略成编为儿子治经之助而诸凡语涉不经者一切斥去之经纬兼举大体昭然其为用则玑衡灵宪之法也乘除推歩之数也错行代明无非至理具在别着中兹不详若繁星之号为秦汉以来依托者悉仍旧贯何则名天者即廿八宿亦假也书既毕总秘之帐中不敢示人万厯壬子古澶王英明书

　　【厯体图】

















<子部,天文算法类,推步之属,历体略,恒星图>








　　日月五星列宿运动各各相反便知所丽之天原非一重先儒曰天左旋日月五星右旋则知左旋者在诸星天之外是以有第九重天也九重之説向固有之自天学诸儒由西海航入中国发明其义更尔精详其为性命之学更在九重之上号曰静天所谓造化之原万物之本也谈天者请于斯更进一筹焉










　　日轮恒躔黄道一道不出入于南北界非如月五星之出入于十二度内也其上下四时各有定度不稍前后也黄道周天三百六十度分为四分每分九十度为四象限又一象限分六分每分十五度为一节气共二十四节气而嵗成焉厯所繇定也











　　日蚀非日失其光乃月体掩之也日天在月天之上朔时月轮正过日轮之下东西同经南北同纬故掩其光非如俗所传有异物以食之也













　　地悬于六合中央如鸡卵黄在白内故日繇西炤地地必有景射东照东必有景射西夫日轮恒在黄道上若遇望日而月轮亦在黄道上与日正对望则地球障隔在日月之间月轮必入地景之内太阳不能照之故失光而食也渐出地景之外太阳能照之乃渐复得原光矣



　　钦定四库全书
　　厯体畧卷上
　　明　王英明　撰
　　天体地形
　　大圜者上天下地之总名也水附地以成一球凝奠居中天为大圜包其外有气以充实其间在天则有度数在地则有经纬以地合天而太阳节气与五星凌犯及各方之交食可得而推矣
　　周天之度纵横皆三百六十五度有竒北极为天枢与南极相距一百八十二度半强【古曰天行健又曰天左旋繇其旋与健则知南北必有其极矣极者非星乃天体永久不】【移二防周天所以为环动之枢也一极出地必一极入地其出入之度惟均所谓极星者盖指其最切近于极之一星以命耳】赤道带天体之纮距两极各九十一度少强【二极相距正中之界谓之赤道平分天体为南】【北南者为外为阳北者为内为隂】黄道斜络于赤道【黄道者太阳所行之轨迹也斜络赤道南北各二十三度】【半太阳厯竟则成一嵗而二十四节气由此而成矣详见后文】冬至日躔黄道距北极一百一十五度有竒在赤道外二十三度太强夏至日躔黄道距北极六十七度有竒在赤道内二十三度太强春秋二正日【即大统厯昼夜五十刻是】日躔距两极各九十一度少强乃黄赤道相交之处也【黄赤道交处即是春秋分】黄道冬至自箕宿三度起厯南斗之杓天籥南斗之魁建星天鸡以及牛宿罗堰十二国之秦代垒壁虚梁云霹雳又前过天囷天廪天隂昴之月星毕之附耳天街天髙诸王天关觜参之司恠遂至井钺天罇五诸侯积薪鬼中积尸酒旗轩辕右角暨御女左角太防西垣之灵台上相乃至进贤平道亢氐西咸钩钤键闭罚星东咸星宿中星天江而复于箕为一周是为太阳所经然非古今一定者日躔渐渐退移则所经之星亦从而异所谓岁差也赤道分周天之列舍而黄道则识太阳之经行二道度分之不齐者斜正广狭势使然耳地在寰宇之中常静不动与天相较政若稊米之于乔岳其形浑圆即突者为邱陵凹者为谿谷仍无损其万分之一易谓天圆而地方者指其德也人处地球以天顶而分有东西南北亦界为三百六十余度以期合于天行东西谓之经南北谓之纬求经度者于赤道上测之求纬度者于子午线测之随方用仪测极出地每南北行二百五十里则差一度东西离三十度则差一时所谓里差也
　　二曜
　　日与月为隂阳之宗而日尤为君天之得以为天岁之得以成岁者日而已矣不得其轨度欲以步厯何道之从而可
