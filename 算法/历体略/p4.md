<!-- { "loadSidebar": true } -->
　　附歩天歌曰中垣紫薇宫北极五星在其中大帝之座第二珠第一前星太子居第三之号为庶子四为后宫五天枢左右四星是四辅天乙太乙当门路左枢右枢夹南门两面营卫二八伍太尉少尉右枢连依序上辅与少辅上卫少衞次上丞后门东边两賛府门西唤作一少丞依次却向前门数隂德门里两黄聚尚书以次其位五女史柱史各一户女御四星五天柱大理两星隂德边钩陈尾指北极巅钩陈六星六甲前天皇独在钩陈里五帝内座后门是华盖并杠十六星杠作柄象葢繖形葢上连连九个星名曰传舎如连丁垣外左右各六珠右是内阶左天防阶后八星名八谷防下五个天棓宿天牀六星左枢在内防两星右枢对文昌斗上半月形稀疎分明六个星文昌之下曰三师太尊只向三师明天牢六星太尊邉太阳之首四势前一个宰相太阳侧更有三公相西偏即是戈一星圆天理四星斗里暗辅星近着开阳淡北斗之宿七星明第一主帝名枢精第二第三璇玑星第四名权第五衡开阳揺光六七名揺光左三天枪红【丹元子随人隐者之流不著名氏作步天歌句中有图言下成象或约或多无挂无漏不言休咎而颇便习诵仰观向藏灵台拥为秘笈名曰鬼科窍近世相传然无善本兹从先生订正庶鲜鱼鲁之讹焉】
　　象位
　　在天成象左苍龙右白虎前朱鸟后龟奠四方而运四时繋天络星耿耿然依附分属之左前二象有二垣葢象中之垣也武密及乾象新书诸家以垣中诸星分属列宿乃合天度然举全垣则跨半象矣别系其后
　　【按春秋传曰二十八宿分在四方方各七宿共成一象鸟兽在地有象在天东苍龙西白虎皆南首北尾南朱雀北武皆西首东尾从角起而左旋戴记亦曰前朱鸟而后龟左青龙而右白虎葢言象也而后世妖妄之徒号曰六神分吉凶夫天何故预立凶神以祸世耶且天道旋转春秋分朱鸟大火见于午位冬夏至白虎苍龙见于初昏究未尝定而不移也而二十八宿又各增为小象獐羊蝠防种种各别岂亦言其象而傅防者谓诸虫兽真形在于是吾不知真形之説何居也】
　　苍龙七宿居夀星大火析木【尔雅云角亢夀星也或曰水土聚于辰木得水土资气故曰夀晋士弱曰心为大火公羊传曰大火为大辰尔雅云大辰房心尾也诸宿中惟房心尾及参最明故曰大辰尾箕析木津也或曰木生于寅故名析木天汉所起故名曰津】之次横亘七十有九度二十分以建午未申酉月昏见南方午位起太微左垣终天市左垣有角有心有尾俨然一龙体也谓之东陆
　　角二星南北相直夹黄道踦赤道西北距太防垣不三四度是为天关黄道经其中其南为阳道其北为隂道其距南星广十有二度一十分起夀星九度尽二十一度考要云一星为李一星为将两星之间少右横二星曰平道平道右一星近太微上相曰进贤角北二星曰天田亦曰李其北三星近郎将曰周鼎角南二星曰天门天官书云左角李李天田也右角将将天门也门南一星曰平星东北一星曰阳门平星南十星六大弯曲为库四小方斜为楼是为天库西入轸度其中十五星三三而聚曰柱中央四小星曰衡又中央小星阵兵也南二大星曰南门
　　歩天歌云角两星南北正直看中有平道上天田总是黒星两相连别有一乌名进贤平道右畔独渊然最上三星周鼎形角下天门左平星双双横于库楼上库楼十里屈曲明楼中五柱十五星三三相聚如鼎形其中四星别名衡南门楼外两星横
　　亢四星状若张弓在角东黄赤道间其距南第二星广九度二十分亢北左右摄提各三星鼎足句中适直斗柄所指故曰摄提格中夹拱一大星曰大角亦云帝座入亢三度半亢南七星连亘而屈曰折威东南二星石氏曰颛顼或作顿顽
　　歩天歌曰亢四星恰似弯弓状大角一星直上明折威七子亢下横大角左右摄提星三三相聚如鼎形折威下左颛顼星两个斜安黄邑晶顼下二星号阳门色若颛顼直下存
　　氐四星状如侧斗踦黄道出其南为龙为天根其距西南星广十有六度三十分起夀星末度尽大火中度大火卯也故云天根氐北三星曰帝席席北三星曰梗河又北西一星曰招揺与戈相直遥连斗杓帝席之右近摄提六星在亢宿上曰亢池帝席之左近天市西垣一星曰天乳氐南三星曰阵车又南二十七星三三而北曰骑官中一星为骑阵将军其西南三星曰车骑天辐二星在骑官之东
　　步天歌云氐四星似斗侧量米天乳氐上一黑星世人不识称无名一个招揺梗河上梗河横列三星状帝席三黑河之西亢池六星近摄提氐下众星骑官出骑官之数二十七三三相连十欠一阵车氐下骑官次骑官之下二骑位天辐两星立阵旁将军阵里振威霜
　　房四星跨踞黄道为龙腹四星之间黄道之所经也南间曰阳环其南为太阳北间曰隂环其北曰太隂亦曰天驷自南而数首左骖次左服次右服次右骖又名天廐又名农祥左传农祥晨正是也其距南第二星广五度六十分起大火十六度尽二十一度房北二小星曰钩钤东北一星曰键闭亦曰牵东咸西咸各四星在房左右状如房房之门户也为日月五纬之道其西咸入氐度两咸正中稍南三星南北而列曰罚房西南一星曰日日南二星曰从官石氏有巫官二星天福三星其天福或是天辐
　　步天歌云房四星直下主明堂键闭一黄斜向上钩钤两个近其旁罚有三星植键上两咸夹罚似房状房下一星号为日从官两个日下出
　　心三星在黄道南谓之火春秋传火犹西流诗曰七月流火是也其于中星为帝座为大辰前星为太子后星为庶子其距西第一星广六度五十分起大火二十一度尽二十七度东咸与罚皆在其上上为天市垣其西南十有二星在房下曰积卒
　　歩天歌云心三星中央色最深下有积卒共十二三三相聚心下是
　　尾九星在黄道南状如钩亦名九子星其距西行从西第二星广十有九度一十分起大火二十七度尽析木十六度第三星旁一星曰神宫尾北近市楼四星曰天江尾左一星曰傅说亦名天防左传云天防焞焞即傅説也説左一星曰天鱼在尾后天汉内尾南五星曰天龟
　　歩天歌云尾九星如钩苍龙尾下头五黑号龟星尾上天江四横是尾东一个名傅説傅説东畔一鱼子龟西一星是神宫所以列在后妃中
　　箕四星在黄道南天汉内龙所粪也日月宿之风起其距西北星广十度四十分起析木津十六度尽二十六度舌外一星曰糠糠南三星为木杵
　　歩天歌云箕四星形状如簸箕箕下三星为木杵箕前一星是糠粃以上认取天市垣黄道迤北天江迩
　　天市垣【紫薇垣如天子都而天市垣又后人推以象离宫如天子巡狩必有驻跸之地倘亦强附之説也】在析木之次临尾箕上西离于氐东入于斗垣星左右各十有一南门左一星为宋次南海次燕次东海次徐次吴越次齐次中山次九河次赵次代右一星为韩次楚次梁次蜀次粤次秦次周次鲁次瓯次闽次河中皆借其地而名之亦云天旗庭也帝座一星在市之正中座南五星曰斗与帝座皆入尾度又南四星曰斛又南六星当韩宋间临箕上曰市楼楼左二星曰车肆肆北二星曰宗正在候星之南其左四星曰宗人又左二星曰宗星其东北二星为帛度帛度左二星为屠肆帝座东南一星曰候入箕度候右四星斜布座前曰宦者入尾度其西南二星在斛西北曰列肆垣北九星当尾上曰天纪纪西九星当氐房上曰贯索索口一星为门汉志云十五星也索北七星横列氐上曰七公纪北三星当尾箕上曰女牀石氏有天棒五星在女牀东北天官书云房东北曲十二星曰旗旗中四星曰天市中六星曰市楼而已无垣名而以贯索附紫薇中宫其所云曲十二星者葢垣西藩也
　　歩天歌云下垣一宫名天市两扇垣墙二十二当门六角黑市楼楼左两星是车肆两个宗正四宗人宗星一双亦依次帛度两星屠肆前候星还在帝座邉帝座一星常光明四个防茫宦者星以次两星名列肆斗斛帝前依其次斗是五星斛是四垣北九个贯索星索口横者七公成天纪恰似七公形数着分明多两星纪北三星名女牀此座还依织女旁
　　按帝座有五一在紫薇宫一为亢之大角一为心之中星一在天市垣一在太微垣象黻扆之随处而设也
　　龟七宿居星纪枵娵訾之次【古者厯纪日月五星皆起于牵牛之次故曰星纪尔雅云枵虚也黒色枵虚中也营室东壁娵訾也室壁各二星如口象又在西北隅娵隅置也訾口象也】横亘九十有三度八十分以建酉戌亥子月昬见南方起天汉左终羽林左谓之北陆龟一名天鼋国语曰辰在天鼋即女虚枵之分也而室上有螣蛇二十二故曰武象为龟蛇或云蛇也武龟也虚危以前象蛇室壁象龟
　　斗六星踦汉在黄道南将有天子之事占于南斗其距柄第三星广二十有五度二十分起析木二十七度尽星纪二十二度斗柄西八星当箕上曰天籥斗东北六星曰建南临黄道斗建之间七曜所由行也建上九星入河中曰天弁魁东二星南北相直曰天鸡鸡南二星东西相直曰天狗狗南四星曰狗国象鲜卑乌桓之夷也斗西南一星在箕之东曰农丈人魁南十四星曰鼈鼈东十星曰天渊亦曰天池
　　歩天歌云斗六星其状似北斗魁上建星正相对天弁建上三三九斗下圆安十四星虽然名鼈贯索形天鸡建背双黑星天籥柄前八黄晶狗国四星鸡下生天渊十星鼈东边更有两狗斗魁前农家丈人狗下眠天渊色黄狗色
　　牛六星二角觺然下四星句立在黄道北其距中央大星广七度二十分起星纪二十三度尽二十九度牛上四星曰天桴桴北三星踞汉湄曰河皷世谓之牵牛中大星为大将军南星为左将军北星为右将军左右旗各九星夹河皷偃卷汉内右旗在建星上入斗度左旗上有天津九星汉北近天纪三星一大二防曰织女织女东足四星曰渐台西足五星曰辇道织女渐台辇道皆入斗度牛东三星曰罗堰牛南九星曰天田田南九星曰九坎
　　歩天歌云牛六星近在河岸头头上虽然有两角腹下从来欠一脚牛下九黑是天田田下三三九坎连牛上直建三河鼓鼓上三星号织女左旗右旗各九星河鼓两畔右边明更有四黄名天桴河鼓直下如连珠罗堰三乌牛东居渐台四星似口形辇道东足连五丁辇道渐台在何许欲得见时近织女【按张衡云牵牛织女七月七日相见者即此也尔雅云河鼔谓之牵牛又歌曰东飞伯劳西飞燕黄姑织女时相见黄姑即河鼔也音譌耳有谓牵牛即牛宿者然以之配织女恐当是河鼓若是六星之牛宿则当配以四星之女宿矣原注】
　　女四星如箕在黄道北谓之须女亦名婺女其距西南星广十有一度三十五分起星纪二十九度尽枵十度女北五星曰离珠珠上五星曰败其上五星曰匏其北九星若张弓横亘河内曰天津八牛度津北四星在辇道东曰奚仲入斗度其北近紫垣七星曰扶筐亦云扶箱女南十六星或比或散为十二国北列左二为代次二为秦次二为周次二为赵南列左一为魏次韩次晋次燕次楚次齐次郑次越按天之所覆者广而华夏所分主者牛女下十二国耳其以十二国分野配十二辰次者妄也
