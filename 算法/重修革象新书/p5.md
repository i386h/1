<!-- { "loadSidebar": true } -->
　　古者以阳城为地中然非四海之中乃天顶之下以为地中也论四海之中则昆仑为天下地平最髙处东则万水流东西则万水流西南北亦然其山距西海三万余里距东海不及二万里则天下之地多在地中以西地中之东则皆海也故四海之内不中于阳城中于四海者乃天竺以北昆仑以西也若天之所覆通地与海而言中则中于阳城矣阳城仰观北极出地三十六度南极入地亦三十六度北至朔方则北极出地四五十度南极入地亦然南至钱唐则出入之度三十一又南至交广则出入之度二十而已天地之逺近非惟仰观不同而寒暑昼夜表景亦皆差别旧厯昼永极于六十刻昼短极于四十刻今授时厯以验于燕地稍偏北故其永至六十二刻短至三十八刻盖偏南则长短较少偏北则所较渐多夏日出寅入戌其地近北冬日出辰入申其地近南日近北则夏昼长而北方尤长夏夜短而北方尤短日近南则冬夜长而北方尤长冬昼短而北方尤短而南方之昼夜长短则不较多也古者立八尺之表验日景短长地中夏至午景在表北约一尺六寸地中冬至午景在表北约一丈三尺南至交广北至铁勒等处验之景各不同然非特测之南北亦验之东西帝尧分命羲和之官宅于四方是也然表用八尺似失之短今至元辛巳用表四丈允为定法是故表短则景短差数难觉表长则景长差数易明而一寸千里之差终未足据若土圭者虽古有其制然阳城地中已不无差若即八方偏地验之实有不可准者大抵偏东者早景疾而晚景迟午景先至偏西者早景迟而晚景疾午景后期偏北者少其昼而景迟偏南者多其昼而景疾蛮粤短景指南而子午反复则又舛讹甚矣
　　盖天舛理
　　古之言天者三家曰浑天曰宣夜曰盖天宣夜已失其传而盖天最为舛理其説谓天形如盖北极如盖顶正当天最髙处四海外比盖之围檐其盖平旋一昼夜而周而盖顶不动上天下地地下无天亦无南极日常在天未始出没去此度逺则此夜而彼昼去彼度逺则此昼而彼夜天以逺故似乎低也释氏书所谓日绕须弥山而昼夜互更者此即其説且其论天以低而逺今北斗近南则髙而小近北则低而大然则北极之北天既愈低乃与中国相近何欤夏昼长而夜短日在地下时少故井水冷冬昼短而夜长日在地下时多故井水温而谓日长在天可乎【按所论日在地下时少故井水冷日在地下时多故井水温近凿考地径几三万里而井深不过一绳其冷热未必如此之透且凿穴置物暖不结氷斯实冷热发敛之由而日光适为之助非日光之力也】又其説近日之星常隠近月之星常见隠见平分周天之半审如是则夏至北斗与日近何以终夜常明日躔东井其娄胄张翊诸宿既在半周天内何以晨昏犹见于东西乎夫日未出二刻半而天先晓日既没二刻半而天始昏夏至日近北极子时望北天必知天之将晓无足疑者然则盖天之説其为舛理殆不辨而明者也
　　浑仪制度
　　浑天之仪有三曰六合仪三辰仪四游仪共为一器所谓六合仪者平置一黒环准为地平列十二辰及八方四隅其上又置黒双环并结于地平之子午半在地上半在地下比为天脊其侧刻为周天去极之纬度従地平子位而上三十六度夹小板于黒双环之间板通圎窍比为北极又从地平午位而下三十六度亦夹小板为窍以比南极别置赤单环比为赤道于上刻周天之经度结于地平之卯酉其最髙处结于北极之南九十一度即天顶之南三十六度也四环之结如天地之定位赤环虽刻周天经度实乃周地之经三百六十余度黒环虽刻周天去极之度实亦周地之纬度三百六十有余盖六合仪不以运转而天体则左旋故言周地不言周天也三辰仪者亦置黒双环与六合仪之双环同而围径小所刻始为周天去极之度其双环北板窍与六合仪北板窍相通共贯以圎轴南板亦然轴圎则双环转还于六合仪内转非定体故为周天去极度亦置赤单环如六合仪者附结于双动环之上去极九十一度是为夘酉两月之日躔而其上始刻周天赤道之度可以随双环而运转别置黄单环附结于赤环夘酉宿度仍刻周天黄道度数恐赤黄两环动揺又作白环以辅之使无欹倾而五环总为三辰仪四游仪者亦置黒双环与三辰仪之双环同而围径又小其上亦刻周天去极度其北极板窍与在外二板窍通一轴南板亦然此双环内各置一直干名曰直距如圎扇之脊与两极相比数均上下俱夹外轴量两距之长取其当半作圎窍别置一圎板其心贯以八尺之衡管圎板两旁聨为圎轴横距道直距道两窍轴圎可转则衡管可以南北低昂而窥天复随此双环东西转运无往不可窥望故谓之四游也窥管长八尺故四游之环径八尺在外者以次渐寛若测望各宿星躔去极度数并于三辰环上验之又于南轴之外接连一长木贯定水轮引水运之使南轴因而转运一昼夜而周以比天体之绕地一周也三辰仪上布列珠玉比为星象即璿玑玉衡之遗制也
　　测经度法
　　古法夜验中星知黄道各宿度数乃叅之于浑仪而赤道分经之度于浑仪上以黄道推之去赤道分两极之数南北不殊其十二次之度必均黄道则半偏南而半偏北各次宿度有多少而又日躔嵗差理冝先测赤道以分天体乃以赤道推变黄道之度然其间浑仪有不能尽测者今别立一法以测之先求地中准旧制置刻漏壶箭而毎箭分一百四十六画半【按毎箭分一百四十六画半与后百箭总一万四千六百五十画二句均有舛误当云毎箭分一百四十六画又十分画之一总一万四千六百一十画方与运行三百六十五度余四之一其运一度则箭之浮沈为四十画相符】昼夜之间易水五十次箭之浮沈亦各五十于是一日不云百刻乃云百箭矣天体一日绕地一周运行三百六十五度余四之一其运一度则箭之浮沈为四十画百箭总一万四千六百五十画乃一周之数也此壶漏不常用止以测经星之度数别立四木为架架上平列二板其厚五寸许二板之间留一直罅其濶不及半寸正指子午中向星昏见时当罅底尺余仰视俟各宿距星来当罅间即令守壶者视箭画之数秉笔以记箭画间以五色乃便于夜视也然必置四壶立两架同时防验庶无差忒且须测半周天度俟半年后更测之也
　　测纬度法
　　浑仪不可测经度亦不可测纬度既别置测经度法则测纬度法亦当更为之其壶箭与经度之架皆在所不用宜即地中立四木为架不限髙低须正向子午而旁夹夘酉架上交二木如十字而十字之木不直子午夘酉乃斜构于四木当交之心树一木为表约髙六尺于表首作窍可令通线架南别树一长木约髙丈余距架丈余而逺乃即表木窍南下二尺许凿窍置一平木约厚二寸濶四寸横构于架南之长木其平木正指子午上凿渠置水以取正而左侧均画九十一度有竒为周天四分之一盖用一寸准一度也又即平木之上一寸许重加一平木刻画与下平木同而当画处皆作窍可令通针其下平木则作浅窍以承针针长二尺许揷平木最南之画窍而针窍以线繋之其线穿于表首之窍引过窍北表北置窍筒长五尺余上下有环上环结于所引之线下环系于表根而窥筒直倚表北矣筒既端直乃于筒底直窥嵩髙别令人当架前移针线亦渐缩针逐画北移而众星所在之度従可测也测者言之又别令人笔记之当先测北极不动处定于平木以为的乃从最南度测起渐移九十一度以至最北及星象渐转复如前测之凡测望至晓则最低之度升至最髙髙则度宻低则度疎而平木之左所画均度不可移改更考南密北疎之度分画于右侧亦为周天四分之一然又必先测赤道经度求地平上下或东西日所出没亦止半周天则南北纬度亦当増画于平木矣测望已审复移架指北向木亦移树表北与测南不殊但不用均画之度唯以踈宻之度测之宜用两架而测以数夜庶彼此同异可以防较南北俱已测定则其画数必合半周天度或有余度乃因地上天多故也所测止半周天余半周天当更测于半年之后一法凿地为方穴而立架穴中盖恐方向有动移耳
　　目轮观天
　　物小而近蔽逺则多日月之行道于列宿虽若依躔而相去悬逺测望不同试画纸为轮其辐辏比三百六十余度轮围比宿之躔毂窍比六合之中复剪黄纸为日黒纸为月日大月小围径相倍于辐度内置日月同躔月近毂中日近轮际盖近中则度狭际边则度广日月虽大小不同而俱占一度也复置日月距终之数以黄色画日道黒色画月道各取日月体心为距数别用薄纸画为大轮与前小轮同而周径倍之谓之目轮其毂窍以比测望之目以大轮加于小轮测目瞳在六合之中因即其处偏望月体所遮正在本度矣然地平不当天半目轮须令低就低仰望则月体所遮之度非本度矣此非特比望各宿经度而亦可比望去极之纬度也
　　立表占景
　　立表于地中髙四丈表首置一大圎器表下四傍平地广涂以白而黒画方眼如棊枰毎眼方一寸纵横正向子午夘酉即其上推测四时日景九道月景以考其东西南北疾迟之差或日月两景相纪因以求日食分数并亏圎时刻起复方位八方偏地亦可如是测之然但可推测日食若月食则惟步日度相对不可以两景相犯而推也
　　地有偏向
　　地中有子午夘酉四向四向既正则轮盘二十四向皆正矣然而八方之地各有偏向春分前二日后二日此两日夘酉时日在夘酉正位设地偏南北则夘酉表景不相直北极为子正之位日中太阳为正午之位设地偏东西则子午表景不相直故于偏地而欲取正四向以分轮盘则二十四向疎宻不均首尾不对矣要当各立偏向而先审定偏夘偏酉之方置为木架如测经度者其上所列两木直罅指偏夘酉以测望天脊之纬度天脊纬度与北极最近天脊两旁东西之纬度当罅内者距天脊愈偏则距北极愈逺茍其罅所指得偏夘酉之真则脊旁之度均偏矣大抵偏夘偏酉者或以正辰正申为对或以正寅正戌为对偏子偏午者或以正丑正巳为对或以正亥正未为对而二十四向因可定也然此法乃慿天象以测地向若世所用指南针要亦可准试即偏地用之验其所指者正午欤偏午欤使偏地而指偏午则二十四向皆随偏午而定而亦可因以测天茍指正午则偏地难指正向午虽正午而子非正子首尾不对一向既差余向俱差矣此不可不辨也
　　隙景大小
　　室有小隙虽不皆圎而日景所射无不圎者及至日食则隙景亦如所食分数又隙之大小虽不同而景之周径则相等但隙大者景浓隙小者景淡设以物障所射景迎视之则其景少较小而加浓矣所以然者盖大隙之景必随其隙之方圎长短以为形因隙大足以容日月之体也小隙不足容日月之体故随日月之形而景皆圎及其缺则皆缺也隙渐小则景渐淡景渐逺则周径渐广而愈淡大隙之景渐逺周径亦渐广而浓则不减理固然也试即两楼之下左右各穿圎穽围径皆四尺作二圎板围径与穽同植千烛其上燃之置穽中以比日月复作二圎板围径稍广覆于穽口覆板之心各开方窍窍所以方者见其景因小必圎也左板之窍方寸许右板之窍方半寸所以一大一小者见其大则景浓小则景淡也仰观楼板所射二圎景虽周径不甚殊而浓淡则有异于是烛也光也窍也景也四者之间消长盈虚之故从可考矣且千烛则千景小窍之千景如鱼鳞相依布置周遍大窍之千景比沓纸重叠上下参差大则总一穽之景似无千烛之分小则无一穽之全乃分千烛之景盖小景随光之形大景随空之象故也
