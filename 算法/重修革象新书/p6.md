<!-- { "loadSidebar": true } -->
　　勾股测天
　　勾股之法用以测天然髙深广逺不易推步姑以浅近言之塔髙十丈于塔之正东立一木表其髙二丈于表东席地而卧西望塔顶见塔顶虽髙止于表首相齐于是自塔心量至表根为数五丈又自表根量至测望之眼为数一丈二尺五寸再立一表于前表之正东其髙亦二丈从后表正东如前望之见塔顶亦与后表之首相齐两表相逺为数三丈自后表之根东至测望之眼为数二丈其两表相逺三丈名曰表间前目距前表一丈二尺五寸名曰前景后目距后表二丈名曰后景前后两景相多七尺五寸名曰景差谓之景者假若塔顶燃灯用以为准也夫移表三丈而景差七尺五寸则其表毎移一丈差二尺五寸也设移前表过西一丈景必减一丈再移过西四丈景必减尽无余犹表直于戴日之下则无景也是知塔心与前表相距五丈矣乃以后表名为小股后景名为小勾勾者矩之短曲也股者矩之长回也矩即曲尺是也以塔心矩前表之五丈通表间之三丈为八丈更加后景二丈总十丈为大勾则以塔顶之髙数为大股必十丈矣茍不用后表后景为小勾股而止用前表前景以求塔髙亦可乃以前表二丈为小股前景一丈二尺五寸为小勾遂以前景一丈二尺五寸通前表距塔心五丈总六丈二尺五寸为大勾而塔髙之数为大股以小勾股为大勾股之则例则小勾毎一丈为小股一丈六尺今大勾六丈二尺五寸大股必十丈矣此一表之法盖已知塔逺而止求塔髙若前两表之法则初所不知故先求塔逺因凭其逺以求其髙也于是以塔顶喻日月之髙以灯景喻日月之景星无景则以目就地望之以为准日月星辰之为髙既以测知而其所以不附天而自运亦可知也然塔之为物髙数不多两表相距三丈已可以为则若三辰之髙则必两表相距数百里而后可然路里回逺难取径直古法测景者所以有千里一寸之差也
　　乾象周髀
　　日之圎径一度以筭术求其周围计三度一十四分一十六秒月之周径似之赤道周天三百六十五度二十五分七十五秒则其中径一百一十六度二十六分五十一秒径当周中如团扇奕脊平分两旁即为南北二极相距之直数折半得五十八度一十三分二十五秒有竒是为六合各距天中之均数天体正圎东西南北皆然凡相距平分之数皆圎中之径也古法圎径一尺周围三尺以今考之圎径一尺而周围三尺为有余周围三尺而圎径一尺为不足盖径一围三乃六角之田耳故或以圎径一尺周围三尺一寸四分或以圎径七尺周围二十三尺或以圎径一百一十三尺周围三百五十五尺夫径一尺而周三尺一寸四分犹径多而围少径七尺而周二十三尺则径少而围多及径一百一十三尺而周三百五十五尺始为精密今求日周天径即其法也试画纸为方圗如棊枰百眼每眼广一寸横十寸名勾相距于东西纵十寸名股相距于南北斜十四寸有竒名相距在四角之交乃即方圗之内画为圎圗而去其方之四角圎径十寸与外方之股数相同而圎径名髀矣圎之髀比方之股其数相同特方圎有异耳别就圎圗之内画小方圗其小方四角斜抵东西南北之四正在坎离震兑之位而外大方四角在乾坤艮防之位也小方四角斜十寸尚是圎中之髀其数不殊于外方之股以外方而绳内方包容之积相半外方积百寸内方积五十寸盖以外方均作四隅而视之则半归于内半出于外也于是知圎中之直髀即内方之斜内方既用为圎中难以名股勾股与名不可紊故称髀以别之也内方之十寸以自乗得百寸名羃羃者覆物之巾方而有眼数自乘之数必方故曰羃凡羃必兼得勾股两羃之数分圎方而纵横相同当以羃均为勾股两羃各得五十寸而开方即知勾股皆七寸有余考究圎围本原于此乃别用薄纸剪圎临于方圗之上摹小角之广以筭术展为圎象充满圎围自四角之方増为八角曲圎为第一次及第二次则求为曲十六第三次则求为曲三十二第四次则求为曲六十四加一次则曲必倍至十二次则为曲一万六千三百八十四其初之小方渐加渐展渐满渐实角数愈多而为方者不复方渐变为圎矣故自一二次求之至十二次精宻已极若复节节求之虽千万次而无终穷然必逐节为大小勾大小股大小勾羃大小股羃小小羃大大羃而大大羃不必节次为之止用本数而已以十二次曲数一万六千三百八十四乗之得三千一百四十一寸五分九厘二毫有竒则千寸径之周围也置此周围之数降呼为三尺一寸四分一厘五毫九丝二忽有竒而以一百一十三乘之果得三百五十五尺此其为法所以极精宻也大扺方为数之始圎为数之终圎始于方方终于圎周髀之术无出于此矣
　　天文圗【石刻】
　　太极未判天地人三才函于其中谓之混沌云者言天地人浑然而未分也太极既判轻清者为天重浊者为地清浊混者为人轻清者气也重浊者形也形气合者人也故其气之发见于天者皆太极中自然之理运而为日月分而为五星列而为二十八舎防为斗极莫不皆有常理与人道相应可以理而知也今略举其梗概列之下天体圎地体方圎者动方者静天包地地依天天体周围皆三百六十五度四分度之一径一百二十一度四分度之三凡一度为百分四分度之一即百分中之二十五分也四分度之三即百分中七十五分也天左旋东出地上西入地下动而不息一昼一夜行三百六十六度四分度之一【縁日东行一度故天左旋三百六十六度然后日复出于东方】地体径二十四度者其厚半之势倾东南其西北之髙不过一度邵雍谓水火土石合而为地今所谓径二十四度乃土石之体耳土石之外水接于天皆为地体地之径亦得一百三十一度四分度之三也两极南北上下枢是也北髙而南下自地上观之北极出地上三十五度有余南极入地下亦三十五度有余两极之中皆去九十一度三分度之一谓之赤道横络天腹以纪二十八宿相距之度大抵两极正徐昼夜循环斡旋天运自东而西分为四时寒暑所居南北之中是为天心中气存焉其动有常不疾不迟以平阴阳所以和此后天之太极也先天之太极造天地于无形后天之太极运天地于有形三才妙用尽在是矣日太阳之精主生养恩徳人君之象也人君有道则日五色失道则日露其慝谴告人主而儆戒之如史志所载日有食之日中乌见日中黒子日色赤日无光或变为孛星夜见中天光芒四溢之类是也日体径一度半自西而东一日行一度一日一周天所行之路谓之黄道与赤道相交半出赤道外半入赤道内冬至之日黄道出赤道外二十四度去北极最逺日出辰日入申故时寒昼短而夜长夏至之日黄道入赤道内二十四度去北极最近日出寅日入戌故时暑昼长而夜短春分秋分黄道与赤道相交当两极之中日出夘日入酉故时和而昼夜均焉月太阴之精主刑罚威权大臣之象大臣有徳能尽辅相之道则月行常度或大臣擅权贵戚宦官用事则月露其慝而变异生焉如史志所载月有食之月掩五星五星入月月光昼见或变为彗星陵犯紫宫侵扫列舎之类是也月体径一度半一日行十三度百分度之三十七二十七日有余一周天所行之路谓之白道与黄道相交半入黄道内半出黄道外出入不过六度如黄道出入赤道二十四度也阳精犹火阴精犹水火则有光水则防影故月光生于日之所照魄生于日之所不照当日则光明就日则光尽与日同度谓之朔【月行潜于日下与日防也分天体为四分谓初八及二十三日月行近日一分谓之近一逺日三分谓之遐三昏旦分受日光之度故半明半魄如弓张上昏见故光在西下旦见故光在东也】冲分天中谓之望【谓十五日之昏日入月出东西相望光满而魄死也】光尽体伏谓之晦【谓三十日月行近于日光体皆不见也】月行于白道与黄道正交之处在朔则日食在望则月食日食者月体掩日光也月食者月入暗虚不受日光也【暗虚者日正对照处】经星三垣二十八舎中外官星是也计二百八十三官一千五百六十五星【其星列动】三垣紫防垣太防垣天市垣也二十八宿东方七宿角亢氐房心尾箕为苍龙之体北方七宿斗牛女虚危室壁为灵龟之体西方七宿奎娄胃昴毕觜参为白虎之体南方七宿井鬼栁星张翼轸为朱雀之体中外官星在朝象官如三台诸侯九卿骑官羽林之类是也在野象物如鸡狗狼鱼龟鼈之类是也在人象事如离宫閤道华盖五车之类是也其余因义制名观其名则可知其义也经星皆守常位随天运转譬如百官万民各守其职业而聴命于七政七政之行至于所居之次或有进退不常变异失序则灾祥之应如影响然可占而知也纬星五行之精木曰嵗星火曰荧惑土曰填星金曰太白水曰辰星并日月而言谓之七政皆丽于天天行速七政行迟迟为速所带故与天俱东出西入也五星辅佐日月斡旋五气如六官分职而治号令天下利害安危由斯而出至治之世人事有常则各守其常度而行其或君侵臣职臣専君权政令错谬风教陵迟乖气所感则变化多端非复常理如史志所载荧惑入于匏一夕不见匏在黄道北三十余度或勾已而行光芒震曜如玊斗器太白或犯狼星狼星在黄道南四十余度或昼见经天与日争明甚者变为妖星嵗星之精变而为欃枪荧惑之精变为蚩尤旗填星之精变为天贼太白之精变为天狗辰星之精变为枉矢之类如日之精变为孛月之精变为彗政教失于此变异见于彼故为政者尤谨焉天汉四渎之精也起于鹑火经于西方之宿而过北方至于箕尾而入地下二十四气本一气也以一嵗言之则一气耳以四时言之则一气分为四气以十二月言之则一气分而为六气故六阴六阳为十二气又于六阴六阳之中毎一气分为初终则又裂而为二十四气二十四气之中毎一气有三应故又分而为三是为七十二原其本始实一气耳自一而为四自四而为十二自十二而为二十四自二十四而为七十二皆一气之节也十二辰乃十二月斗纲所指之地也斗纲所指之辰即一月元气所在正月指寅二月指夘三月指辰四月指巳五月指午六月指未七月指申八月指酉九月指戌十月指亥十一月指子十二月指丑谓之月建天之元气无形可见观斗纲所建之辰即可知矣斗有七星第一曰魁第五曰衡第七星曰杓此三星谓之斗纲假如建寅之月昏则杓指寅夜则衡指寅平旦魁指寅他月仿此十二月次乃日月所防之处凡日月一嵗十二防故有十二次建子之月次名元枵建丑之月次名星纪建寅之月次名析木建夘之月次名大火建辰之月次名夀星建巳之月次名鹑尾建午之月次名鹑火建未之月次名鹑首建申之月次名实沈建酉之月次名大梁建戌之月次名降娄建亥之月次名娵訾十二分野即辰次所临之地也在天为十二辰十二次在地为十二国十二州凡日月之交食星辰之变异以所临分野占之或吉或凶各有当之者矣
<子部,天文算法类,推步之属,重修革象新书,卷下>
　　题革象新书后
