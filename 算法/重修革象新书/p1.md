<!-- { "loadSidebar": true } -->
　　钦定四库全书　　　　　子部六
　　重修革象新书　　　　　天文算法类一【推步之属】提要
　　【臣】等谨案重修革象新书二卷明王祎删定元赵氏本也祎有大事记续编已着録是书并赵氏原本五卷为二卷前有祎自序称原书涉于芜冗鄙陋反若昧其指意之所在因为之纂次削其支离证其讹舛厘其次第挈其要领云云今以原书相校其所润色者颇多刋除者亦复不少然于改定之处不加论辨使观者莫能寻其增损之迹以救其得失之由又其中舛谬之处亦未能芟除浄尽特其字句之芜累一经修饬斐然可观抑亦善于窜者矣平心而论原本词虽稍沓而详赡可考改本文虽颇畧而简径易明各有所长未容偏废故今仿新旧唐书之例并着于録焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀

　　革象新书原序
　　革象新书者赵縁督先生之所着也先生鄱阳人隠遁自晦不知其名若字或曰名敬字子恭或曰友钦其名弗能详也故世因其自号称之为縁督先生先生宋宗室之子习天官遁甲钤式诸书欲以事功自奋一日坐芝山酒肆中逢丈夫脩眉方瞳索酒酣饮先生异而即之相与谈者颇久且曰汝来何迟也于是出中九还七返丹书遗之临别先生问其姓名曰我扶风石得之也得之盖世传杏林仙人云先生自是视世事若漠然不经意间往东海上独居十年注周易数万言时人无有知者唯傅文懿公立极独畏敬之以为发前人所未言先生复即弃去乗青骡从以小苍头往来衢婺山水间人不见其有所赍旅中之费未尝有乏絶竟不知为何术倦游而休泊然坐忘遂葬于衢之龙游鸡鸣山原有朱晖徳明者龙游人也久从先生游得其星厯之学因获受是书而晖亦以占天名家晖既没其门人同里章濬深惧泯灭无传亟正其舛讹刻于文梓而来征濓为之序濓闻天官之説歴代所步必防有弗同盖欲随时考验以合于天运而已自唐涉宋其法寖精至元为尤宻耶律文正王楚材以金大明厯后天乃损节气之分减周天之秒去交终之率治月转之余以至两曜五行后先出没皆有以研穷之而正其失且以西域与中国地里相去之逺立为里差以増损之名曰西征庚午元厯可谓无遗憾者矣已而许文正公衡王文肃公恂太史令郭公守敬复与南北日官陈鼎臣邓元麟等徧参歴代厯法重测日月星辰消息运行之变酌取中数以为厯本即所定授时厯厯经厯议二书犹存可考证弗诬也君子谓当世所推步者皆二三大儒防其精神博其见闻备其仪像而后能造其精微今先生值天书有禁之时又独处大江之南且无所谓观天之器其所著书往往与诸公脗合而无间者虽絶伦之识有以致之诚以人心之理本同固皆相符而无南北之异也抑余闻西域逺在万里之外元既取其国有扎玛尔丹者献万年厯其测之法但用十二宫而分为三百六十度至于二十八宿次舍之説皆若所不闻及推日月之薄蚀颇与中国合者亦以理之同故也呜呼四海内外凡圎颅方趾之民其心皆同其理皆不殊也岂特占天之事为独然哉先生之易已亡于兵烬所着兵家书暨神僊方技之言亦不存其所存者仅止此而已当与厯经并行无疑濓故特序先生之事于篇首使读者知先生之学通乎天人庶几相与谨其传焉金华宋濓序

　　革象新书原序
　　革象司天之书也鄱阳赵縁督先生所纂先生名友某字子恭其先于宋有属籍其学长于律法算数而天官星家之术尤精读其书可见也其书有推步立成等篇皆载占验之例而革象者则天地日月五星四时之故厯象之制俱在焉然其为言涉于芜冗鄙陋反若昧其防意之所在予因为之纂次削其支离证其譌舛厘其次等挈其要领于是辞益简而防加明矣夫司天之学儒者之所宜务而世顾恒置之弗讲何哉有志于斯者即是书求之精防之奥从可得而知也金华王祎序

　　钦定四库全书
　　革象新书卷上
　　元　赵友钦　撰
　　明　王祎　刋订
　　天体左旋
　　天体之运有常度而无停机天非有体也因星之所附丽拟之为天之体耳观夫星之昏在东者及晓则西坠昏所不见者至晓则东升东西转运有以验天体之左旋矣然而北天之星未尝入地终夜可见其旋转为甚窄窥之以管其间一星旋转尤宻不出管中者曰纽星纽星所在天体不动是为北极若南天之星虽终夜不常见而其旋转亦不逺知为南极之所在而南极亦不动南北二极为天体之管辖其犹门之枢车之轴欤试以圎瓜譬之北极乃瓜顶聨蔕之所南极乃瓜末含花之所天之东西为最广则比瓜之腰围北极髙而南极下故北极之旁虽旋转而常在于天南极之侧虽旋转而不出于地此又可验地在天内天如鸡子地如内黄矣然天体极圎【不类鸡子】乃取以为譬者非取其形之肖特以比天包地外而已以今譬之天体如鞠内盛半水而浮板水上板譬则地也置物板上鞠虽外转板岂常动乎
　　赤道周围
　　天体如圎瓜其分十二次犹瓜有十二瓣也周天三百六十五度余四之一均为十二分则一瓣为三十度四十三分七十五秒其度辐辏于南北二极则度之形敛尖于瓜之两端而开广于瓜之腰围瓜腰一围名曰赤道其度在赤道者正得一度之广去赤道则渐逺而渐狭虽名一度实不及一度也各度以二十八宿之距星纪数谓之经度若以天体比之弹丸则东西南北相距皆然东西分经则南北亦当分纬纬度皆以北极相去逺近为数亦三百六十五度余四之一两极相距一百八十二度六十二分五十秒赤道横分两极与两极相逺各九十一度三十一分二十五秒天顶名嵩髙北极偏于嵩髙而北五十五度有奇赤道则斜倚于嵩髙之南三十六度盖北极既偏于嵩髙之北南极既偏于地中之南所以赤道必斜倚于南也虽曰斜倚于南而其东西两傍则固在卯酉之位矣
　　黄道损益
　　子正枵由于虚七度赤道均分周天宿度十二次以子中为的而分之黄道宿度与赤道宿度多寡不同而黄道各次宿度亦不等盖由冬夏二至之日黄道平近于两极其度敛狭毎度约得十之九春秋二分斜行赤道之交赤道所在度既广而又斜行毎度为十有一惟四立之日度在酌中之处余则以渐而广狭矣今授时厯冬至日躔箕宿故寅申度数最少巳亥度数最多余则多寡稍近也
　　日道嵗差
　　日行不由赤道昼永在赤道北昼短在赤道南其道别名黄道黄道赤道如两环交差自冬至始言之日在赤道之南横距赤道二十三度九十分冬至后行渐近北及仲春则离冬至所躔九十一度有竒而在赤道之交过交入赤道北斜去逺赤道九十一度有竒为夏至所躔而近北横距亦二十三度九十分复从此渐转而南但非由故道及仲秋复交于赤道而去夏至所躔亦九十一度有竒然非仲春之交乃其相对之处过交出赤道南其去赤道乃九十一度有竒为次年冬至复元度此周天嵗终之説也夫尧典日短星昴谓仲冬昏时昴宿见于午方也昴见正南则日躔虚宿可知盖正东为夘正西为酉正南为午正北为子一日十二时昼夜歴十二位乃定方也天以各经宿分十二次乃动体也动者无常位名天盘定者有常位名地盘仲冬日在虚宿属天盘子而酉时日在酉方则天盘之子加地盘之酉子加酉则酉必加午昴宿属天盘酉故昏见于正南也又北斗有柄常指天盘夘辰间冬至日躔虚宿则昏见时天盘卯辰间加于地盘之子故世谓十一月斗柄为建子然天旋一昼夜而周酉末戌初则指丑而非子矣且冬至时日随天盘寅以加地盘申酉界其天盘夘辰之间实加地盘之戌则斗柄又指戌而不指子也盖天体一时转一位戌末亥初乃指子但不可谓初昏指子耳夫日躔既有嵗差则昏旦亦必有差唐虞初昏乃今戌亥之时其后仲冬日差在卯则斗柄夜半指子差在午则平旦指子差在酉则日中方指子世谓闰月斗柄指两辰之间者非也夫唐虞之时仲冬日在虚汉太初厯日冬至在牵牛之初而今授时厯至元冬至日在箕九度二十二分十八秒斗牛女虚危室壁北天七宿也三冬日躔之故曰日在北陆箕属寅而冬至日躔之冬至后乃始躔斗则仲冬尚在东陆也以汉武较帝尧时已差一二十度而当时唐都洛下闳但疑八百年差一度何邪晋虞喜不用天周嵗终之术谓天度与嵗日数殊天自为天嵗自为嵗始以天体为三百六十五度二十六分乃四分之一有余嵗策为三百六十五日二十四分乃四分之一不足一嵗差二分五十年差一度宋何承天以为嵗差太速改为百年差一度周天为三百六十五度二十五分半周嵗为三百六十五日二十四分半隋刘焯又折衷之以七十五年差一度唐一行又以八十三年差一度自后诸厯各各不同宋厯多在七十五度左十五秒周嵗三百六十五日二十四分二十五秒半右统天厯谓周天赤道三百六十五度二十五分七年差一度半又谓上古嵗策多后世嵗策少故上古嵗差少后世嵗差多也盖三代以前未有嵗差之法晋宋而后虽立嵗差而未有定论李淳风犹谓无差冬至日常躔斗十三度至一行而论始定然其差数嵗嵗如一未有先加后减之法是故上考往古百年加一秒下验来百年减一秒其加减嵗策亲切之数非嵗积久曷従知之授时厯以赤道分三百六十五度二十五分七十五秒而黄道止为三百六十五度二十五分六十四秒相悬十一秒者以黄道一周同于嵗策三百六十五日二十四分二十五秒比周天尚未足一分五十秒其一分五十秒不在瓜之腰围横距赤道二十四度敛而狭之止广一分三十九秒以此一分三十九秒并入嵗周故云黄道三百六十五度二十五分六十四秒也黄道虽嵗差冬夏二至日躔必在横距赤道二十四度然其差毎嵗不同嵗差移一分余斜络于二十八宿之间嵗久皆其经行之道如卷纻丝为团丝丝纒络虽重复参差而其周道则一而已且唐虞时日躔冬至在子夏至在午春分在夘秋分在酉今未四千年而冬至在寅夏至在申春秋二分在巳亥计其嵗差退四五十度则由帝尧后万余年冬至日反躔午夏至日反躔子春分在酉秋分在夘矣若复旧躔而冬至在子夏至在午当在二三万年之间逆而推之帝尧之前亦必如是矣
　　日月盈缩
