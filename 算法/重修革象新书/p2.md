<!-- { "loadSidebar": true } -->
　　古法一昼夜月行十三度余十九之一然观其所躔先后不同有差至四五度者后汉刘洪始推究之知其疾行则十四度余约四之三迟行则止十二度不余其间渐疾渐迟大率二百四十八日盈缩九匝隋刘焯又推究日行亦有盈缩自冬至行一度五分渐减一二分至三四分以及赤道之交则正行一度従此复渐减之极于夏至止行九十五分自夏至后其行渐増所増与所减之数相似及冬至则复如前盖一日行一度有余曰疾不及一度曰迟以増亏之数相补一日止为一度従冬至距春分以行疾而积盈従春分距夏至以行迟而消其积盈比之常度犹差前故冬至距夏至皆曰盈段従夏至距秋分以行迟而积缩従秋分距冬至以行疾而消其积缩比之常度犹差后故夏至距冬至皆曰缩段然春分二日之前已交赤道则盈二度有余秋分二日之后才交赤道则缩二度有余故二分之际盈缩最多矣授时厯谓日在赤道之南行疾赤道之北行迟而后厯亦以春分距秋分行迟秋分距春分行疾要之月行迟疾盈缩之理亦然但度数不同耳授时厯谓每转二十七日五十五分四十六秒月行三百六十八度三十七分四秒半乃盈缩之一匝其间迟疾之数相补遂以十三度三十六分八十七秒半为一日月平行之度李淳风有推步月孛法以六十二日行七度六十二年七周天孛者彗星之属光芒偏扫者为彗光芒四出者为孛孛之所在月行最迟与孛对冲则月行最疾孛不常见则月行最迟处可以测之矣【按孛者彗星之属光芒偏扫者为彗光芒四出者为孛一段所引未当考月孛之孛与彗孛之孛不同月孛乃月歴天之最髙处其行较迟卑则其行较速至于彗孛之星隠见无时行无定度非可以常理测也审如其论则由月而可算孛星实属误防】若夫日躔十二次盖因各次黄道宿度不等又日有盈缩故或近或久不同且一嵗分二十四气名曰常气授时厯一气为十五日二十一分八十四秒三十七毫半则是以常气为定不复増减而旧厯则有増减之法月度缩而日度盈则定朔在常朔后名曰朒月度盈而日度缩则定朔在常朔前名曰脁若俱盈俱缩则对消而用有余数定定望亦如之盖古者未曽推步日月盈缩止以常期望为定今朔与望既有常定之名复有进退之法定朔在日没以后若无日食见其初亏者则进以次日为朔恐月见于晦之晨也定望在日出以前则退一日定望在日出以后其望有食初亏在日出前者亦退一日定望在十七虽日出后亦退一日为其太迟也或望在十四上在初七下在二十二则不可退退则太早也或望在十三上在初六下在二十一非退而太早因进朔而然虽不皆早其朔不进或朔进而大月连四日为其过多朔亦不进也授时厯则不然当朔计二十九日五十三分五秒九十三毫当望半之当又半之实定而不进退矣但月食在夜半后虽属次日亦只以当夜言望
　　月有九行
　　月行不由黄道亦不由赤道乃出入黄道之内外而有九行九行止是一道其道与黄道相交如赤道然然黄赤二道相逺处二十三度九十分而月道距黄道逺六度二分而已其相交处交之始强名曰罗防交之中强名曰计都自交始至交中月在黄道外名阳厯乃背罗向计之处也自交中至交始月在黄道内名隂厯乃背计向罗之处也月道犹水道日道犹陆道而罗计犹桥道其嵗嵗改异则由日行嵗差之故也【案交行嵗嵗改易不独因日行嵗差之故考交行有迟速而嵗差无退行交行嵗十九度强嵗差则嵗不及一分谓交行由嵗差亦误防也】且所谓九行者阳厯在夏至日躔之南夏为南乃南之南也名外朱道隂厯在冬至日躔之北北为内名内朱道在北而曰朱道者冬至属子若冬至日躔伏于地盘子位则月在黄道之上凡地以下为北上为南故曰内朱道乃北之南也茍冬至日躔反在午位则内朱道亦在黄道之北矣此不论反而论伏黒道之理亦然隂厯在夏至日躔之北名内黒道夏为南乃南之北也阳厯在冬至日躔之南名内黒道在南而曰黒者月道在黄道之下凡地以上为南下为北故虽南而曰黒冬为北乃北之北也月行朱道则罗在日之春躔计在日之秋躔月行黒道则罗在日之秋躔计在日之春躔阳厯在秋分日躔之东名外青道乃东之东也阴厯在春分日躔之东名内青道乃西之东也阳厯在春分日躔之西名外白道乃西之西也隂厯在秋分日躔之西名内白道乃东之西也青白道不论反复若天地卯酉互位者亦然月行青道则罗在日之夏躔计在日之冬躔月行白道则罗在日之冬躔计在日之夏躔是故以内外分别朱黒青白为八道八道而曰九行者以八道之行交于黄道而穿度其间故通以九言也八道变易不常不可置于浑仪亦不可画于星圗所可具者黄赤二道耳欲别于黄故涂以赤赤道与八道各相交逺近朱道止十八度逺黒道至三十度逺青白二道约二十四度逺授时厯谓月従黄道之交出外一百八十一度八十九分六十七秒则中交于黄道従此入黄道内复至交初则该三百六十三度七十九分三十六秒乃月道之一周计二十七日二十一分二十二秒二十四毫与古厯数不同焉
　　月体半明
　　月体本无圎缺如悬黒漆丸于檐下映日必有光转射暗壁其半边因映日故有光而半边元暗也遇望与日躔度相对半边之光全向于地普照人间半边之暗全向于天人不可见也及渐相近而侧相映则向地之边光渐少矣至晦朔则与日同经日与天近月与日近其半边之光全向于天半边之暗则向于地及渐相逺而侧相映则向地之边光渐多矣故月体之光暗半轮转旋人目所不及因谓其有圎缺耳然其与日对望为地所隔犹能受日之光者阴阳精气之潜通如吸铁之石感霜之钟莫或间之也月明不全莹而似瑕者如悬明镜照水之处则莹映地之处则瑕世以为山河所印之景是也【按月之莹瑕为山河所印之景其説相沿已久而于理未确考舆地全圗其在下者固不得见即东西与中间三面形势亦迥不相同月东升西降在在照景而莹瑕终始不异且光魄交际往往不齐似因凸凹之形而成明暗之质非山河印景亦未必如镜之平也】
　　日月薄食
　　日所行黄道未尝附着于天其道印天一周乃在天之黄道在天黄道如大环日行黄道如小环小环居大环之内虽寛窄有少殊而皆为三百六十五度四分度之一且以日拟尺而量故为度则日行之黄道要为得数之真者夫日体大其道周围亦大月体小其道周围亦小月道在日道内亦犹小环在大环之中日去人逺月去人近月体因近视而比日体之大月道因近视而比日道之广亦由日道之比乎天道矣若日食于朔月食于望则当以天度经纬推之日月之行常数以二十九日五十三分五秒九十三毫相防二次相防则同一经度虽其行度有盈缩定朔有先后所差不多较其同经不同纬止曰合朔或月従八道穿度黄道适与日遇则为同经同纬合朔而有食矣日体为月体所蔽故日食而日体非有损也日道与月道相交之处有二若正防于交则月体障尽日体而日暗甚谓之食既若交不正但在交之前后而度相近者亦食而不既近于正交则食分多逺于正交则食分少也两朔之间日月对躔而望平分黄道之半黄道有二交若不当二交前后而望则月不食望在二交前后者必食食或既或不既其食分数则以距交逺近推之月体映日而明但涉经度相对其光已满或于二交限内对经对纬所受日光伤于太胜阳极反亢故致月体黒暗如染红浓厚反成紫也授时厯望在交之前后者距交十三度五分则不食若当交限内则有食矣望而距交未逺在四度三十五分之内其食必既余八度七十分虽是食限而食不既也古者以日对冲之处名为暗虚谓日之象景也月体因之而失明故云闇日非有象景而强名之故云虚暗虚縁日而有故其圎径与日等日体径一度月体半之而其径亦准一度则日道之广亦必与径同月道既准一度则闇虚广二度也今以闇虚之黄道与月之本道两道相交以交前四度三十五分并交后四度三十五分共八度七十分为食既限既限之前八度七十分为既外前限既限之后八度七十分为既外后限此三限在闇虚则为二十六度十分而在月道止为十三度五分也夫日食至十分即为食既月食乃至十五分者盖十分已是食既既则已尽黒然所食虽既而才入既限故食十分以上之数为既内之分月望正在交的而食则名曰既内五分乃十五分也所以然者月之食限交前后各十三度五分归限八度七十分而望则巳食十分矣更归八十七分而后望则食十一分以十三度五分均为十五分毎分计八十七分食十分计归限八度七十分又既内五分计四度三十五分共十三度五分乃前限之一半其出后限亦然故月食有既限而日食则不立既限矣月食分数唯以距交逺近而论别无四时加减八方所见食分并同而日食则不然旧厯云假令中国食既戴日之下所亏才半化外反观则交而不食化外食既戴日之下所亏才半中国反观则交而不食何则日如大赤丸月如小黒丸共悬一索日上而月下即其下正望之黒丸必掩赤丸似食之既及傍观有逺近之差则食数有多寡矣日行有四时之异月行有九道之殊日行极南月在阴厯则中国见食分多月在阳厯则中国见食分少开北户而向日之处月在阳厯反食多在隂厯反食少夏日近中国冬日近交广唯戴日之下则在酌中之间凡食在午前见食早午后见食迟地偏西见食早偏东见食迟此其推步之差实因四时早晚及地偏南北东西而加减然南北东西不可以里路计南北则考表景及北极出地之数东西亦考表景及中星之所在以为加减之法今太史所验徒以中国所见者言之而已且推步虽有法亦时或有失日月交防于夜望食于昼人不及见固所不论若带食分出入在晨昏之际虽不见其食甚但见初亏或见复圎以前则必论之而所谓食甚之时则在初亏复圎之际其非食既者亦于此际食分最多従此则转减少也日食止言既月食言既又言甚者盖月初既之时名食既食既之后生光之前此际名为食甚若日则不然食既甚生光无所分别食既不久止须臾耳日月在望交者月道广一度闇虚之道广二度两度相犯者多故食限亦多至十三度五分而其食之时刻亦不少在朔交者日月二道皆广一度相犯者少故食限亦少约八度左右而其食之时刻亦不多日之食限少故其食也罕月之食限广故其食也频若夫起复方位则以月在阴阳厯论之月在阳厯者日食起于西南甚于正南复于东南月食起于东北甚于正北复于西北月在隂厯者日食起于西北甚于正北复于东北月食起于东南甚于正南复于西南凡日月食至八分以上者日食但云起于西复于东月食但云起于东复于西也日月之食其所行交道有常数虽盛世所不免故可以筹策推非若五星有反常之变也
　　五纬距合
