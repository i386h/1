<!-- { "loadSidebar": true } -->
　　占天之学本圣贤大事业载典尧舜盖有由也自慎灶之説行而儒者始术之矣其氛祲祥周官虽具至甘石星座其曰骑官羽林丞尉之类袭用秦汉名称愈疑后学学者不屑用力焉殊不知经纬天地首务明时时茍不明终不能抚五星以播四政矣革象谈异十无一二皆为厯设学者所当究心者也第以邵子之书不堪作厯致可疑焉皇极经世欠厯数用宋人虽有此谈西山蔡氏以为书不尽言者蔵诸用也又曰以当时日月五星推而上之得尧即位之日是即逆推法而不着其法者岂非蔵诸用乎且数家以毫厘丝忽极于十百千万如因影求形无具可隠况康节数学直继孔子程子尝言厯法主于日日正他皆可推洛下闳作厯言数百年后当差一日何承天因立差法摊其差于所厯之年以验分数竟亦不审独尧夫于日月交感之际以阴阳亏盈求之差法遂定可谓冠絶古今此非虚语也又按邵学伯温不与而传王豫豫殁书殉蜀道士杜可大购得于发冢之盗以授廖应淮由是邵学复出近世祝秘傅立齐琦皆得邵学者本朝宋学士先正最号博洽其序此书曰傅立极敬畏縁督谓其能发前人所未言不知立时曽见此説否也又论耶律西征庚午厯精妙絶出及元许王郭陈邓诸公相与订定授时厯可法万代曽无一言及邵近舜江人余诚者为予言邵学内外篇具见传书而秘传书又有内外集具天地人三元之学其天元所论厯数极为精简意必具逆推法或伊川所谓冠絶古今者耳惜乎吾不得而时读焉因并书之以为有志圣贤大事业者告泉岳正书

