<!-- { "loadSidebar": true } -->
　　后限一十四日一十五刻七○四二五【已下日月俱食已上月食日不食】一十四日七十六刻五二九六五【已下月食日不食已上日月俱不食】
　　交终度三百六十三度七十九分三十四秒者以月平行度乘交终也正交三百五十七度六十四分者以月平行度乘正交限二十六日七五一九也中交一百八十八度○五分者以月半行度乘中交限十四日○六六四也南北泛差四度四十六分者周天象限自之以定法一千八百七十度而一也月食限者以隂八度阳六度并之得十四度半之得七度为腹寛之数为法除周天象限得十三度○五分弱所推就整为月食限度日食定法九十六者一时八刻也二十五刻者一百刻四分之一也不及为卯前过为卯后七十五刻者四分之三也不及为酉前过为酉后月食定法八十七者以十五分归月食限十三度五分也后准十五度五十分者以月平行度乘天首后限一日一十五刻九一八四五所得已下为交后度已上月不食前准一百六十六度三十九分六十八秒者以月平行度乗天尾前限一十二日四十四刻六九二七五所得已上月食已下月不食
　　日体大月体小月小于日三分之一日髙月下故日食十分月食则入暗虚行一度又半故月食十五分计日去天月去日以几千里计而地去月则以几万里计日大月以千百里计而地大月则以几万里计此何以知之以勾股测天及日出入分知之乃南齐书曰日月当子午正隔于地犹为暗气所食以天体大而地形小故也此言一倡人遂议日月与地三者形体大小相似地体止当天一度半而天周当地径二百四十余倍日月相冲为地所蔽有景在天其大如日日光不照名曰暗虚月望行黄道则入暗虚值暗虚有表里深浅故月食有南北多少其説非也盖古人虽有暗虚之説乃月行日度自隠其光与月掩日同非指为地景也且如春秋二分食于卯酉之正日月相望其平如衡地犹在下乌能蔽之况以法布筭地大于月数十倍乎宋濂不知作楚客对亦言月食为地景所隔皆南齐之説之也日食九服视之分数各不同者在地南北东西之故在天交前后隂阳厯之故也日食在隂厯月北日南自人视之北方见食多南方见食少在阳厯月南日北自人视之南方见食多北方见食少日食在交前西方见食少东方见食多在交后东方见食少西方见食多日食当交之中无论隂阳厯东西俱见食既隂厯北方见食既阳厯南方见食既
　　月道交日道出入于六度而信不爽五星去而复留留而又退而伏而期无失何也太阳为万象之宗居君父之位掌发敛之权星月借其光辰宿宣其炁故诸数壹禀于太阳而星月之往来皆太阳一气之牵系也故日至一正而月之闰交转五星之率皆由是出焉此日为月与五星之原也
　　同异乘除测七政术
　　术七政各以测到晷至圭面丈尺寸分或前或后相连日以二日相减余为法以最髙前丈尺寸分与最髙后丈尺寸分近同者相减余为实如法而一得加减差最髙前丈尺寸分多为加差少为减差以加减最髙前距后日命为刻半之加半日刻月五星减最髙前夜半后漏刻加最髙后夜半后漏刻半之七政皆以最髙前日筭外各得七政最髙日余以发敛収之得时刻如测七政最低亦然惟加减差反是应加作减应减作加或问日月固有景可测矣而五星无景且测星之法无传奈何余曰有二术焉以简仪距其四正而至午有度去极有度漏下有刻以法歩之其术一以圭表据午位人目以小表望大表以上射五星下识圭刻以漏记之以法歩之其术二或又曰金水当天暗于离照日沉西见何以施测余曰是无难可一言蔽之以纬距经正于午位十字之准两望相牵则凡星皆可代金水也乃自金水所留之舍以次日日歩之易知简能于测金水乎何有或又曰测四余如之何余曰罗计禀于交食测月交即测罗计前术有之矣若炁生于十闰月生于月迟古有此説然二皆隐曜孛星间见于史乘则宜取古一孛见宿度日时刻距今一孛见宿度日时刻用距积年月日时刻以月孛周天之数而一或可得也至于紫炁则古来所见者少亦须候其前后两见依求月孛术步之亦得然所见既少俟见而测知何时姑立法可也大都炁孛二隐曜星命家言之于歴数无关所关厯数者七政也七政之数原本于测验而七政之差则由于测验之法失其传不见今司天氏之所为测騐者乎今司天亦测日晷每节气阖监官向圭表测日景毕各画一押既而上疏入告曰测矣试问其晷长若干作何布筭皆曰不知也既不知则不如不测测日景且不知又安望其测月与五星夫人病无法耳今余法既立且纤悉备至有法可循即无难可致若畴人于此而犹泄泄然诿之曰我不能也则吾不知之矣
　　于戏余累累千万言于厯数不啻详矣而有难者未易言也葢天动物也消息至微安必其永久而不变如今之日躔六十六年差一度及百年消长各一之説其间畸零多少乃在冥蒙间畴其觉之可执为定乎以推之七政皆然况天道间有失行虽则旋复其常而既有失行是即天运之难定也故僧一行云干度盈虚与时消息告谴于经数之表变常于潜遯之中则圣人且犹不质非筹厯之所能及矣曰然则如之何无已则郭太史所谓随时推测是已世病无推测之法余法既立即不妨随时观象依法推测合则从变则改亡论消长暗移失行旋复之故壹是皆以泽火之革旋正之即用之亿万斯年与天地无彊可也此又原之原也

　　古今律厯考卷七十二
