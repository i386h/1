<!-- { "loadSidebar": true } -->
　　是六月丁卯朔申时日食汉厯误以六月朔作五月晦之先一日纲目见其先朔二日也遂不书日刘向以为五月微隂始起而犯至阳其占重至其八月宫车晏驾有吕氏诈置嗣君之害京房易传曰凢日食不以晦朔名曰薄人君诛将不以理或贼臣将起日月虽不同宿隂气盛薄日光也夫曰日食召变诚是而刘向以五月微隂为言则非盖既非五月则微隂何取耶凢日食必朔以法推之即食晦亦无则岂有先晦一日之理汉厯误推至隔二日已属差误乃京房遂以私意命名为薄食而断之以事应何太谬也又云日月不同宿为隂气盛薄日光岂知六月朔申刻日月同宿而食本自不忒何尝先二日而薄食也夫天道谈何容易尧曰钦若昊天敬授人时仲康征羲和不少贷京房等闇于厯数而妄谈祸福以惑人书之史册遵为蓍蔡若不校讐订正几何而不误万世也
　　高后二年乙卯岁六月丙戌晦日食
　　法推七月朔不入食限前后月朔亦不入食限不宜食也想当时误推在册至日见其未食且疑之故汉史但书丙戌食而不记其在何宿度其误可知矣
　　高后七年庚申岁正月己丑晦日食
　　二月交二十六日六八入食限
　　二月朔二十五日○五己丑午时
　　是二月己丑朔午时日食非正月己丑晦
　　文帝二年癸亥岁十一月癸卯晦日食
　　十二月交二十六日一九入食限
　　十二月朔三十九日五五癸卯未时
　　是十二月癸卯朔未时日食非十一月癸卯晦
　　文帝三年甲子岁十月丁酉晦日食十一月丁卯晦又食
　　十一月交二十六日八入食限
　　十一月朔三十三日四四丁酉巳时
　　是十一月丁酉朔巳时日食非十月丁酉晦亦无十一月丁卯晦之比食也盖冬至前应闰而汉厯失一闰故以十月为十一月及过此见天星渐移方补一闰始悟十一月乃十月也其原纪十一月丁酉晦遂改为十月丁酉晦然又恐未的也乃并十一月晦两存之十月既系以丁酉则十一月之应丁酉者不得不系之以卯此与高帝三年比食之误同【是年文帝下诏罪已求言称十一月晦岂知是朔非晦也】文帝后四年辛巳岁四月丙辰晦日食
　　六月交一十二日八五入食限
　　六月朔二十一日五乙酉午时
　　是六月乙酉朔午时日食非四月丙辰晦盖六月前不应闰而汉书豫置一闰过此觉其差也减去一闰遂改五月为四月五既为四则并其丙戌而移之丙辰矣不知实丙戌前一日六月乙酉朔日食也
　　文帝后七年甲申嵗正月辛未朔日食
　　法推是年正月朔交五日四十刻不入食限前后月皆不入食限日不应食汉史书七年正月辛未朔日食而不书其宿度此必厯官误推是食既而见其不食也遂删其宿度通鉴纲目不书是食亦因汉史删之故修史者不载
　　景帝三年丁亥岁二月壬午晦日食
　　三月交一十四日一八入食限
　　三月朔一十八日二三壬午卯时
　　是三月壬午朔卯时日食非二月壬午晦汉史书二月壬午晦盖误以三月朔为二月晦也纲目书正月壬午晦日食则非矣歩正月晦二月朔无壬午亦不入食限
　　景帝四年戊子嵗十月晦日食
　　推戊子嵗前丁亥嵗十一月朔交泛五日五十一刻不入食限推戊子嵗后十一月朔交泛八日四十四刻亦不入食限俱不应食是年汉史无日食而纲目书四年冬十月晦日食书于春夏之后且云太初以前皆以冬十月建亥为岁首此年及中四年皆先书春夏后书冬错简也班史同考汉史不书食而纲目书食夫事一本之史史无而纲目有从何处来也若以为岁首建亥天正在戊子前丁亥岁耶而丁亥不入食限若以为先书春夏后书冬天正在戊子冬耶而戊子冬亦不入食限无一可者纲目误矣
　　景帝七年辛卯岁十一月庚寅晦日食
　　十二月交一十四日二九入食限
　　十二月朔二十六日三八庚寅巳时
　　是年闰余二十九日二刻有竒即闰十一月歩至十二月初一得庚寅日巳时日食非十一月庚寅晦也汉史十一月上少一闰字
　　景帝中元年壬辰岁十二月甲寅晦日食
　　法推是年十二月晦并正月朔俱无甲寅亦不入食限汉厯不书宿度是误推暗削之故通鉴纲目亦不载是食
　　景帝中二年癸巳岁九月甲戌晦日食
　　法推是年九月晦并十月朔无甲戌推在夜食亦非应食之日故汉厯不书宿度误推暗削纲目不知亦误书
　　景帝中三年甲午岁九月戊戌晦日食几尽
　　十月交一十四日四一入食限
　　十月朔三十四日六三戊戌申时
　　是十月戊戌朔申时日食非九月戊戌晦也汉厯不载宿度者筭皆不食而此书食在尾且云食几尽是彼时真见其食矣今筭之则果食不爽可见不书宿度者厯官误推在册至期见其不食遂删其宿度而犹存其名交战于胷中无可柰何之故也
　　景帝中四年乙未嵗十月晦日食【见纲目史无】
　　法推景帝中四年乙未嵗天正前十月十一月皆不入食限天正后十月十一月皆不入食限是厯官误推暗削之故纲目不知书是年日食旧纲目书五年冬十月日食新纲目书四年冬十月日食且云夏蝗当在日食下又云五年当书夏蝗上夫事一本之史史无而纲目有从何来耶且两书异年自相紊乱且不标晦朔其无据可知矣
　　景帝中六年丁酉岁七月辛亥晦日食
　　八月交一十三日九二入食限
　　八月朔四十七日三六辛亥辰时
　　是八月辛亥朔辰时日食非七月辛亥晦
　　景帝后元年戊戌岁七月乙巳先晦一日日食
　　八月交一十四日五三入食限
　　八月朔四十一日六三乙巳申时
　　是八月朔乙巳申时日食非七月先晦一日
　　武帝建元二年壬寅岁二月丙戌朔日食
　　推壬寅正月二月三月朔皆无丙戌皆不入食限汉厯之误推也
　　汉唐秘史载建元二年十月朔日食
　　十月交二十六日二三入食限
　　十月朔一十七日○七辛巳申时
　　推是年十月初一辛巳申时合朔去交分入食限日应食是食汉史不载通鉴纲目亦不载查汉唐秘史载二年十月朔日食且史曰秘其所纪多出于史鉴之外者必内府秘藏之实录也所载日食断非无因必彼时仰见天象有食而秘纪之者汉厯误筭二月之不食其十月之应食厯官失筭若辈诋日月为乱行未可知遂存其伪而去其真矣不然何以布法筭与秘史穏合不爽耶大都半载一交十月食则前此宜四月交又何惑乎二月之不交而食也汉厯二月朔食之误无疑矣建元三年癸卯岁九月丙子晦日食
　　十月交二十六日八四入食限
　　十月朔一十二日三四丙子辰时
　　是十月朔丙子辰时日食非九月丙子晦
　　建元五年乙巳岁正月己巳朔日食
　　推是年正月朔不入食限汉史不书宿度暗削之故通鉴纲目亦不书是食
　　元光元年丁未岁二月丙辰晦日食七月癸未先晦一日日食日中时食从东北过半晡时复
　　推是年三月朔不入食限汉史不书宿度暗削之故通鉴纲目亦不书是食
　　七月经朔二十○日○八刻九三减差五十三刻九三七月朔交二十六日九十五刻入食限
　　七月定朔一十九日五十五刻癸未日未时
　　推是年七月初一癸未日合朔日食非七月癸未先晦一日也盖是年闰三月汉厯失一闰故误以七月朔为七月晦且云先晦一日益谬矣盖汉厯止慿张苍等约以章蔀大槩歩厯一平朔且犹未定即有平朔而无加减多差至七十刻况无平朔乎且汉厯朔实过分每以朔加之次月一二日则无恠其晦食之多也即是食之经朔在甲申日丑时以缩疾之七度有竒减回五十余刻便食于癸未日未时矣此不彰明较著者乎纲目见其先晦一日遂不书晦朔岂知七月朔日月同度而食时刻不爽何尝先晦一日食也未时合朔则从日中时食过半晡时复良是其云从东北过则非盖月自西来从西而东过无从东过之理也即此七月朔食则前此连闰应二月朔交非二月尽之三月初也其二月晦食之误益见
　　元朔二年甲寅岁二月乙巳晦日食
　　三月交二十六日五七入食限
　　三月朔四十一日五三乙巳午时
　　是三月乙巳朔午时日食非二月乙巳晦汉史书二月晦盖误以三月朔为二月晦也纲目书三月晦则非矣元朔六年戊午岁十一月癸丑晦日食
　　推是年十一月晦并十二月朔无癸丑亦不入食限汉史书食而不记其宿度亦误推暗删之故所以纲目不书是食
　　元狩元年己未岁五月乙巳晦日食
　　六月交一十三日九九入食限
　　六月朔四十一日四四乙巳巳时
　　是六月乙巳朔巳时日食非五月晦京房易传推以为是时日食从旁右法曰君失臣明年丞相公孙薨日食从旁左者亦君失臣不知凡日食俱从旁右无从旁左之理
　　元鼎五年己巳岁冬十一月朔冬至亲郊见
　　法推是年冬至一十五日五五经朔四十六日六三次月经朔一十六日一六疾度四度三八
　　推得是年闰十月初一日庚戌十一月初一日己卯未时冬至戌时合朔盖是年冬至之次日经缩一十六日一十六刻在庚辰丑时而以疾度之四度三十八分减囘则在己卯日戌时合朔而冬至适与朔防矣然前月无中气宜闰十月也通鉴纲目书十一月朔冬至合元鼎五年己巳岁四月丁丑晦日食
　　五月交二十七日三五入食限
　　五月朔一十三日五七丁丑未时
　　是五月丁丑朔未时日食非四月晦
　　元封四年甲戌岁六月己酉朔日食
　　法推是年六月朔无己酉亦不入食限汉史不书宿度误推暗削故纲目亦不书是食
　　太初元年丁丑岁冬十一月甲子朔旦冬至祀明堂冬至五十七日五三
　　闰余二十七日三六
　　经朔三十○日一六
　　减差四十三刻七
　　定朔二十九日七二癸巳日酉时合朔
　　十二月经朔五十九日六九
　　减差三十八刻八
　　定朔五十九日三○五癸亥日辰时合朔
　　法推太初元年十一月甲午日寅时经朔以减差减之得癸巳日酉时合朔是十一月癸巳朔也以歩至二十九日辛酉午时冬至再推十二月癸亥日辰时合朔是十二月癸亥朔也次日则甲子矣汉太初邓平唐都落下闳等未经测验止慿章蔀大畧之术以求气朔且是年闰余二十七日三十六刻应闰二月天正之前不应闰而平等误置一闰遂以十二月为十一月而曰十一月甲子朔冬至无余分为厯元不知十一月癸巳朔非甲子也十一月二十九日辛酉冬至非朔旦也十二月癸亥朔非十一月朔甲子也十二月二日甲子非朔日也汉厯误以前月二十九之冬至而加于后月之朔以后月二日之甲子而加于天正之朔舛也甚矣盖汉厯推歩失之后天故气过二三日尚不觉所以日食多在晦也汉厯日食之晦余推皆朔明甚兹岂口説之滕胥乃实诣之数此可与司天氏持筹道之也纲目书法云元鼎五年书十一月朔冬至亲郊见矣不书某甲子于是祀明堂则书甲子朔旦何重厯纪也至朔同日常也甲子朔旦冬至非常也故特书之夫以非常之厯纪举非常之祀典且以气朔同日定千古厯元斯岂细事而岂知是朔之非甲子也以此明堂事天天神享之乎元鼎五年朔旦冬至实是己卯亲郊礼也去兹才八年邓平等首出治厯而反违至二三日则嗣是先时后时朔悉为晦无论钦天曷以授时厯元云乎哉
　　太始元年乙酉岁正月乙巳晦日食
　　二月交一十四日一九入食限
　　二月朔四十二日三三丙午辰时
