<!-- { "loadSidebar": true } -->
　　授时求盈缩迟疾差立二术一术不拘整日半日畸零时刻以平立差三乗之为密一术则用加分损益积度乃以二日对减之余乗时刻之零数则分秒有不合为疎也既有前三乗密术何故又立后术若以后术推加减差之分秒差以推合朔差以推日月食食甚定之分秒亦差而于食甚入盈缩行定度亦差则何以步日躔月离将使隂厯反阳阳厯反隂而交前后亦相反起复方位皆不效矣兹岂细故而何故重立后术遂使今之司天者不能筭三乗方之难而但从加分损益积度之易以致步厯不明则后术俑之耳
　　元史载授时求南北东西定差先言隂阳二厯于南北定差云在盈初缩末者交前隂厯减阳厯加交后隂厯加阳厯减在缩初盈末者交前隂厯加阳厯减交后隂厯减阳厯加于东西定差云在盈中前者交前隂厯减阳厯加交后隂厯加阳厯减中后者交前隂厯加阳厯减交后隂厯减阳厯加在缩中前者交前隂厯加阳厯减交后隂厯减阳厯加中后者交前隂厯减阳厯加交后隂厯加阳厯减皆非也夫方求定差尚未有正交中交限度则隂阳厯去中前度从何而出则于何处加减之正法曰南北差盈初缩末正交减中交加缩初盈末正交加中交减东西差盈厯正交中前减中后加中交中前加中后减缩厯正交中前加中后减中交中前减中后加为是
　　授时引李梵苏统皆以月行当有迟疾不必在牵牛东井娄角之间乃由行道有逺近出入所生其言似是而非也盖月行髙低处在牵牛东井至娄角始平行者古时则然而乆之则渐移他宿如日躔汉时在斗而今退至箕所谓不必在牵牛东井娄角之间者此也若谓为月行当有迟疾由行道有逺近出入所生则非盖月行迟疾逺近出入所生乃月行一周天出入黄道内外寛狭所离之数在古时每周髙低处俱在牵牛东井间平行俱在娄角至年乆方渐移他宿耳故守敬引李苏之言以证月行迟疾之理其説似是而非不可不辩日食为月所掩人以目视九服不同故有时差分月食行入暗虚异地所见皆同宜无时差故宋志应天等厯直以定望小余为食甚定分而纪元厯则立时差金重修大明厯亦用之授时厯因而未革其谓月食视定望分在日周四分之一已下为卯前已上覆减半周为卯后在四分之三已下减去半周为酉前已上覆减日周为酉后以卯酉前后分自乗退二位如四百七十八而一为时差子前以减子后以加皆加减定望分此元史之文其説非也然授时时差之説固非而揆以密率则月亦有时差焉其时差者乃人处其偏日出入分早晚不一则人目所视去日月对冲之中心少顷方至微有差殊也故以日周减卯酉前后分余数止在刻下分秒间为时差以加于定望为食甚定分然而有加无减者以日月相对相迎之故耳若异地则反是此月食无时差中之时差也
　　元史载授时求月食既法以既内分与一十分相减相乗平方开之所得以五千七百四十乗之如定限行度而一为既内分非也盖日大月之半故日食定法二十分月食定法三十分三十分半之为十五分乃月食既分如月食十分已上者去其十分余为既单分是月西边与日西边齐至日东边所食之数为既单分也以既单分用减月食既分十五分余复以单分乗之平方开之所得以四千九百二十乗之如定限行度而一为既内分用减定用为既外分为是若如授时云以既内分与一十分相减相乗夫未得数先安得有既内分一十分已过之数又与既分无预何以相减相乗为也且四十九刻二十分者乃以昏至晓夜六时因每时八刻二十分所得之数为夜定法也若五十七刻四十分者乃以晓至昏七时因毎时八刻二十分所得之数为昼定法也昼定法乃推日食所用者而守敬误用以推月食定用分并食既分非其类矣今钦天监所用四十九刻二十分却是
　　授时求五星盈缩差亦立三乗方及加分损益积度二术与日月同其加分损益积之失亦如之
　　授时五星之数止録旧章并未测验多所舛错木星应稍亲而余四星俱差于火星缩初盈末立差以减作加土星应则差颇逺然行迟尚未觉至于水星合应止五十万余而误用七十万余以致水星差至二十余日当伏而见当见而伏显然目覩其谁掩之钦天畴人相讶曰吾遵祖师法布算而何天之不我亲也则吾不知之矣
　　辩大统厯之失
　　革象新书载十二月建斗纲所指正月指寅二月指卯以至十二月指丑谓之月建凡日月一嵗十二防故有十二次建子之月次名枵建丑之月次名星纪以至建亥之月次名娵訾十二分野即十二辰次所临之地此赵縁督之言其説非也盖在天之星十二宫次舍子位枵丑位星纪与时令之月建无关论天星与月令如正月雨水后日躔娵訾斗指析木非天星分野之次为月辰所临之名也况正月昏时斗杓指寅惟雨水后六日则然雨水后六日以前斗杓不指丑乎雨水后六日指寅惟今时则然乆之天星渐移计六十余年差一度后五百余年不转而二月指丑乎然则五百年后谓二月建丑可乎不可乎夫曰月建者寅月寅日为建卯日为除之谓非正月斗柄建寅并寅月次名析木之谓也一寅厯十二月皆可指凡十二支每月皆可指此岁差之数运行不已者赵縁督不知而悮以天星之次舎加为地盘之月建钦天监不知而刻于天文星图考略中世人遵钦天监者也覩斯图而信之几何而不眯乱人之耳目
　　四正者岁周之四分也冬至即冬正夏至即夏正春分前三日为春正秋分后三日为秋正每正初日则黄赤道同度冬至初自下而上阔行渐狭至平交狭行渐阔至夏正夏至初自上而下阔行渐狭至平交狭行渐阔复至冬正而一周此其率也然春秋分前后三日为春秋正在顺天偏北则然若阳城在天地之中则春秋分即春秋正矣元授时冬正初日在箕宿十度至今万厯年退至箕宿五度以推天正赤道变黄道则惟宜以冬至初日下赤道率度一度○八六五而一即得黄道度正以是日赤黄道同度为四正之一正也今大统推冬至初日认箕五度作至后五度遂乃用至后五度下率不及减以四度下率一度○八四九减之若曰今日躔箕五度亦宜用五度率也则大谬不然矣夫日躔箕五度者乃三百余年自箕十度退至箕五度也与冬至初度行至至后之五度何关如乆而日退于尾十九度亦将以尾十九度下之度率减之乎何悖戾不通如此之甚也夫以斯明白易晓者尚昧不知他何望焉
　　授时厯至元辛巳黄道躔度十二交宫界守敬所测也至今三百余年冬至日躔已退五度则宜另步日躔宫界另以赤道变黄道以合今时在天宫界从古厯家未有以三百年后仍用三百年前黄道者而何钦天监之茫然莫觉也考唐志云日躔宿度如邮传之过宿度既差黄道随而变矣元志云黄道宿度据岁差毎移一度依术推变嘉靖初乐頀掌监事上言厯经即岁差以推变黄道六十七年该推变一次本监失于推变頀又尝语人云徃年在监未奉更正甚为遗憾頀有文集可考也胡大统不是之察也余以法推授时交宫界在赤道斗四度○九二八一二五加至后箕宿四十分得四度四九二八一二五以减至后赤道率四度三四四五余一十四分八三一二五以黄道率乗之以赤道率一度○八四九而一得一十三分六十七秒加至后黄道四度共得四度一三六七为至后黄道交宫界度另置至后箕四十分以黄道率乗之以至后黄道初度下赤道一度○八六五而一得三十六分八一以减至后黄道交宫界度余三度七六八六为黄道斗宿交入丑宫星纪界度由此法推女二度○六三八入子宫枵以次推至尾三度○一一五入寅宫析木此授时十二宫界也复以前法推万厯己亥歳交宫界度斗三度七九八五入丑宫星纪以次推女二度○八九一入子枵以至尾二度九七九一入寅析木此己亥十二宫界也以己亥较授时入丑宫界差三百分矣今大统步今时之厯仍用授时日躔以致差谬如己亥一嵗十二宫有先天四五十刻者六七十刻者甚至秋正后太阳入辰宫授时步秋正后十日壬辰申初一刻入辰宫大统则步秋正后九日辛卯酉正三刻入辰宫先天八十余刻隔一日矣然此犹就本率推之也如加消长所差尤多夫日躔乃厯家第一义今若此尚可以为厯乎
　　元大都即今顺天府授时大都测影夏至昼六十二刻夜三十八刻冬至昼夜刻反是我朝洪武初南京测影夏至昼五十九刻夜四十一刻冬至反是今钦天监以授时大都之厯法布洪武南京之刻漏冬夏二至各差三刻以故正统十四年厯冬夏至六十一刻想监官以漏记之觉其差而改者人骇以为异而不知为顺天测影宜然之数也夫冬夏二至盈缩之始二至既差则分至以次皆差然则一朞之中盈缩损益有一日一时一刻之不参差者乎以是而颁行天下为民授时空使人梦中度日骨董□□也
　　元史载至元十八年岁次辛巳为元上考徃古下验将来皆距立元为算周岁消长百年各一其诸应等数随时推测不用为元至明也辛巳至今三百余年而大统止遵旧法一无测改元统且并其消长削去之以至中节相差九刻有竒兼以闰转交三应虽经元甲午一改而犹未亲密所当再正夫应一差则诸事俱差而以之步厯无一可者若差在旦暮间犹在本日若处夜当子半之交所差便隔一日如节气差天一日则置闰差天一月闰差一月则时差一季时差一季则岁差一年其所系岂秒小哉且也恒气既乖置闰失当将盈虚没灭建除满平之类吉凶宜忌一切皆错不可以为厯矣故守敬曰天有不齐之运而厯为一定之法所以既乆而不能不差既差则不可不改隆庆间监官周相亦曰今年逺数盈岁差天度失今不考所差必甚皆探本之论也
