<!-- { "loadSidebar": true } -->
　　推得是年二月丙午朔辰时日食非正月乙巳晦也汉厯误推正月乙巳晦日食至日之见其不食至次日方食与巳所推宿度不合遂削其宿度不书故纲目通鉴亦不书是食而不知丙午之朔食为是也
　　太始四年戊子嵗十月甲寅晦日食
　　十一月交一十四日三入食限
　　十一月朔五十日四九甲寅午时
　　是十一月甲寅朔午时日食非十月晦
　　征和四年壬辰岁八月辛酉晦日食不尽如钩在亢二度晡时食从西北日下晡时复
　　九月交一十四日四二入食限
　　九月朔五十七日五八辛酉未时
　　定用五刻五三
　　初亏未初二刻正西食甚未正三刻复圆申正初刻正东
　　推得是年九月辛酉朔日食九分九十余秒非八月辛酉晦是日食甚日躔黄道角十度夫汉史食亢二而法推角十盖角末去亢初不逺或古时距星稍异不害其为同也未初初亏申正复圆食九分九十秒正晡时食日下复不尽如钩也第云从西北则非葢汉人自东向西望日故目为西北而不知从北极望之则食从正西过正东也是年载日食云晡时至日下不尽如钩详矣盖目覩记之也余推不爽则其他又何疑
　　昭帝始元三年丁酉岁十月壬辰朔日食
　　十一月交二十六日七三入食限
　　十一月朔二十八日四一壬辰巳时
　　法推是年十一月壬辰朔巳时日食汉史合
　　元鳯元年辛丑岁七月己亥晦日食
　　八月交二十六日八四入食限
　　八月朔三十五日五五己亥未时
　　是八月己亥朔未时日食非七月晦
　　地节元年壬子岁十二月癸亥晦日食
　　正月交二十七日一九入食限
　　正月朔五十九日六二癸亥申时
　　是地节二年癸丑岁正月癸亥朔申时日食非元年壬子十二月晦食也夫正月元旦是为三朝况汉帝改元以正月为嵗首则朝贺享献履端为庆是日日食诚大变也孔子吉月必朝服而朝矧曰元旦古人有元旦日食不受贺者正以吉期值大变耳谷永误占惠帝六年季冬之朔以为七年元旦而曰三朝尊者恶之者实是日也汉厯误推以元旦之日食加于年前之穷岁以正月之二日谬为元旦之三朝日食而不知为大变且除夕于履端行朝祭大典于朔二此之所关岂细欲神道人道能休鬯乎百工庻绩能厘熈乎政典曰先时者杀无赦不及时者杀无赦然则侯之征不少贷而邓平等当之矣
　　五鳯元年甲子岁十二月乙酉朔日食
　　十二月交一十四日二三入食限
　　十二月朔二十一日二三乙酉卯时
　　是十二月乙酉朔卯时日食汉厯合
　　五鳯四年丁卯岁四月辛丑朔日食是为正月朔慝未作左氏以为重异
　　四月交二十七日○四入食限
　　四月朔三十七日五五辛丑未时
　　是四月辛丑朔未时日食汉厯合夫四月纯阳用事为正阳之月隂为慝五月一隂生之隂气未动乃慝未作隂侵阳重左氏之説是也
　　元帝永光二年乙卯岁三月壬戌朔日食
　　三月交一十四日○八入食限
　　三月朔五十八日三四壬戌辰时
　　是三月壬戌朔辰时日食汉厯合
　　元帝永光四年辛巳岁六月戊寅晦日食
　　七月交二十六日八九入食限
　　七月朔一十四日六五戊寅申时
　　是七月戊寅朔申时日食非六月晦
　　建昭五年丁亥岁六月壬申晦日食不尽如钩因入推是年六月晦七月朔无壬申亦不入食限日不应食汉史不书在某宿度却书因入二字想误推应食见其不食也遂删其宿度添因入二字若曰日入地矣文其过也
　　建始三年辛卯岁十二月戊申朔日食
　　十二月交二十六日六二入食限
　　十二月朔四十四日五二戊申午时
　　是十二月戊申朔午正二刻日食汉史合考杜钦对成帝曰日以戊申食时加未戊未土也宫中之部必此嫡妾将有争宠相害而为患者即此见是日之食在未时也法推午正二刻合朔午正二刻午将末矣其未正食甚复圆之时合
　　河平元年癸巳岁四月己亥晦日食不尽如钩
　　五月交一十三日九三入食限
　　五月朔三十五日三六己亥辰时
　　是五月己亥朔辰时日食非四月晦按刘向云日蚤食时从西南起此必当时厯官亲见其食从蚤食时西南起也法推辰正三刻合朔则初亏必辰初正蚤食时也其云从西南起则非何则日食不尽如钩是食旣也食既则食起从正西复圆正东岂有起从西南之理盖视日以北极为凖辰时日食日在东北向西南斜上月在西南向东北斜下相掩而食汉人向东视之若从西南者然而不知是正西之向正东也夫以千三百余年之逺当时亲见天象日食辰初者而余所歩不爽则其地何有不合汉厯以朔为晦并不应食而误推为食者其差谬又奚疑
　　河平三年乙未岁八月乙卯晦日食
　　十月交二十六日七四入食限
　　十月朔五十一日五一乙卯午时
　　是十月乙卯朔午时日食非八月晦盖是年十月前不应闰而汉厯误置一闰遂以九月为八月而曰乙卯晦日食非也
　　河平四年丙申岁三月癸丑朔日食
　　三月交一十三日四三入食限
　　三月朔四十九日六三癸丑申时
　　是三月癸丑朔申时日食汉厯合
　　阳朔元年丁酉岁二月丁未晦日食
　　三月交一十四刻入食限
　　三月朔四十三日六三丁未申时
　　是三月丁未朔申时日食非二月晦
　　永始元年乙巳岁九月丁酉晦日食
　　法推是年九月晦十月朔无丁酉亦不入食限汉厯误推暗削己自知其差矣谷永不知而乃以京房易占对帝曰九月日蚀酒亡节之所致也独使京师知之四国不见者祸在内也夫曰京师知之何不曰京师见之曰四国不见则真不见也盖当时厯官误推先已传布谷永遂据以为言岂知厯官觉差业已削其宿度而况兼以四国皆未见乎既非日食则易占又何取焉
　　永始二年丙午岁二月乙酉晦日食
　　三月交二十六日四六入食限
　　三月朔二十一日四二乙酉巳时
　　是三月乙酉朔巳时日食非二月晦谷永以易占对帝曰二月日食赋重民愁之所致也所以使四方皆见京师隂蔽者祸在外也夫曰四方皆见则真见曰京师隂蔽则隂云掩之耳厯官因四方皆见而京师不见遂亦疑之而削其宿度殊不知是日日应食非差也从古有云掩而不目为日食乎民愁祸外之占奚取焉
　　永始三年丁未岁正月己卯晦日食
　　二月交二十七日○八入食限
　　二月朔一十五日六一己卯未时
　　是二月己卯朔未时日食非正月晦
　　永始四年戊申岁七月辛未晦日食
　　八月交一十四日三九入食限
　　八月朔七日四辛未巳时
　　是八月辛未朔巳时日食非七月晦郑兴上疏言日月交防数应在朔而顷年日食多在于晦先时而合皆月行疾也日君象月臣象君亢急则臣下促廹故行疾也以余考之日食何尝在晦何尝先时而合月何尝行疾汉厯误推而郑兴即以月行疾误日月且持以告君无知妄言将谁欺欺天乎欺君乎
　　元延元年己酉岁正月己亥朔日食
　　正月交二十五日九八入食限
　　正月朔三十五日三一己亥辰时
　　是正月己亥朔辰时日食汉厯合
　　哀帝元寿元年己未岁正月辛丑朔日食与惠帝七年同日月
　　正月交一十四日一四入食限
　　正月朔三十七日三二辛丑辰时
　　是正月辛丑朔辰时日食汉厯合然云与惠帝七年同月日则非盖是年实正月朔日食为三朝大变而惠帝七年之正月朔则六年十二月之朔也不可同年而语矣
　　元寿二年庚申岁三月壬辰晦日食
　　推是年三月晦四月朔无壬辰亦不入食限汉厯误推见其不食故不书宿度
　　平帝元始元年辛酉岁五月丁巳朔日食
　　五月交二十六日九三入食限
　　五月朔五十三日五丁巳午时
　　是五月丁巳朔午时日食汉史合
　　元始二年壬戌岁九月戊申晦日食既
　　推是年九月晦十月朔无戊申亦不入食限汉厯误推见其不食故不书宿度
