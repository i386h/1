<!-- { "loadSidebar": true } -->
　　第七月大【名列黒而】　　　第八月小【名阿班】
　　第九月大【名阿咱而】　　　第十月小【名答亦】
　　第十一月大【名八哈慢】　　第十二月小【名亦思番达而麻的】
　　佛家天乐等类乃化境也于律不协故不录
　　道藏
　　道经上列三清下分五太三清在三十六天之上玉清圣境元始所居上清真境太上道君所居太清仙境老君所居五太者太质界内有天地黄之色太质之外太空太空之外太无太无之外太虚并天地黄为五太岂天果有是三五之所皆寓言也盖三清以比人之三田上田心火中田脾土肺金肝木下田肾水五太亦以比人之五行云
　　高上太霄琅书琼文帝章经云九天元始号第一天名郁单无量天去第二天二十四里第二天无量夀天去第三天四千六百万里第三梵监天去第四五六七八天以至第九大梵天各防千百万里不等去下共五百亿二十万里此九天是始气之精众真帝皇所治其天别置三天三天者皆是九天之别号三九二十七并九天共三十六天也此与佛经诸天大半相同皆荒唐之言
　　道言太上灵宝先天地而生然后有天地数起于一立于三成于五盛于七极于九故天去地九万里昆仑为地柱气上通昆仑者地之中昆仑直东西南北各一亿万余里日月径止千里周三千里洞真放品经曰地有九垒第一地去天九十亿万里第九地去天五百三十亿万里洞真黄气阳精经日纵广二千四十里月纵广千九百里灵宝天尊云日围千里月围一千二百里夫既曰天去地九万里则东西南北亦皆九万里而昆仑四直则皆一亿万余里何以相容又谓第一地去天九十亿万里第九地去天五百三十亿万里不太悬絶乎既曰日径千里周三千里似矣而何以又曰日纵广二千四十里日围千里也既曰月纵广千九百里则围宜二千七百里而何以曰月围千二百里也夫均此天也此日月也均之天尊所説也忽然而多忽然而少此是则彼非乃天尊言天亦有非耶天尊不知天何以为天尊
　　洞灵宝诸天世界造化经道言我在化之前故有太上号见彼昆仑山王以金银琉璃水精作之上髙三百三十六万里下有大海围之深亦三百三十六万里广亦三百三十六万里地深二十亿万里次下有地亦深二十亿万里次下有粟金二十亿万里次下有刚铁二十亿万里次下有水深八十亿万里次下有大风深厚五百二十亿万里以是大风持地不使有堕落地浮水上水浮风上其下大空此言非也天体周围不过数十万里此可以表测而得者非悬空之説也天周数十万而地与昆仑在天内乃上下有防百亿万里则何以相容无乃道君未尝到化前不曽见昆仑王耶若曽见不应有此説
　　道言元始天尊召来天真时诸天日月星宿琁玑玉衡一时停轮岂有天行健也而乃停轮盖寓言也谓人心为琁衡两目为日月天尊説法则人心目俱定万化停闲耳
　　天尊曰正北位居中一炁生水万物皆因水而生故北斗居中天第一贪狼星第三禄存星为东斗主算第二巨门星第四文曲星为西斗记名第六武曲星正居本位为北斗落死第五廉贞星为南斗上生第七破军星正居中位为中斗大魁总监众灵周回指十二辰又度人经言五斗东斗角亢氐房心尾箕北斗斗牛女虚危室壁西斗奎娄胃昴毕觜参南斗井鬼栁星张翼轸中斗贪巨禄文廉武破其言二十八宿即天四围经星云指十二辰则厯家斗柄指十二节之説也
　　经言九统者初以始青之光炁开始青之天凝太霄之宫于东北次以太青之光炁开太青之天凝青霄之宫于东方次以始丹之光炁开始丹之天凝碧霄之宫于东南次以太丹之光炁开太丹之天凝绛霄之宫于南方次以始素之光炁开始素之天凝景霄之宫于西南次以太素之光炁开太素之天凝玉霄之宫于西方次以始之光炁开始之天凝琅霄之宫于西北次以太之光炁开太之天凝紫霄之宫于北方太梵之天神霄之宫则其居中也西北为天门东南为地戸西南为人门东北为鬼路是其四方之气东青南赤西白北黒按四方之色也天门地户人门鬼路之説则出先天干凿度文
　　道藏载夜半换日出及晦朔换月符呪敕令皆持有法是乃佐军中变幻之用者则史载日夜出等变或系幻术所致未可知也
　　厯世真僊体道通鉴载陶景推汉熹平二年丁丑冬至加时在日中而先天实以乙亥冬至加时在夜半凡差三十八刻是汉厯后天二日十二刻也以授时推熹平二年冬至分一十日三十九刻五十分得甲戌日巳初二刻冬至陶景推乙亥夜半三十八刻乃乙亥日巳初初刻冬至后天一日汉厯丁丑日日中冬至后天二日余矣所以是年汉厯推十二月癸酉晦日食而不知实是熹平三年正月朔日食也
　　道经比佛经伪书尤多如张道陵等所撰诸经多属伪作且大半抄誊佛经改换头面以此言天宜乎不合道言龙汉元年为开天之始古来无年号至汉武帝始有年号然则龙汉元年是谁记之耶
　　道经载律厯诸数多系抄录儒书者故不必议

　　古今律厯考卷二十八
　　钦定四库全书
　　古今律厯考卷二十九　　明　邢云路　撰律吕一
　　律吕
　　黄钟
　　黄钟长九寸空围九分积七百二十九分
　　天数终于九为阳之成黄钟阳声之始也故其管长九寸其内空围容九分其积实十百二十九分是为律本而十二律由是损益度量衡于是受法焉算术置一分围容九分以九寸之每寸九分共八十一分乘之得共围积实七百二十九分依古圆田法三分益一盖以九分三分之每一分得三分益一得一十二分以开方除之得三分四厘六毫强为实径之数强者不尽二毫八丝四忽若仍求圆积之数以径三分四厘六毫自乘之得一十一分九厘七毫一丝六忽加以不尽之二毫八丝四忽得一十二分以管长八十一分乘之得九百七十二分为方积四分取三为圆积得七百二十九分□蔡季通以管长九十分乘一十二分得一千八十分为方积四分取三为圆积得八百一十分非也盖九分为寸厘毫丝皆用九无用十之理故长九寸以分九之得八十一分再以厘九之得七百二十九厘长八十一分以空容九分九之得积七百二十九分始终无八百一十分之数且空围与径之分皆九厘之分若以十厘之分十分之寸乘之则围之横分长而长之竖分短计短九之一也立方上下四旁皆均若上下短九之一则不方何以成数然则黄钟之积防乎为七百二十九分明矣然谓以十为尺者约九为十而为尺约十为九而律其实一也又径围之密律详见厯原
　　黄钟之实
　　子一　　　　　　　　　　　　黄钟之律一而己
　　丑三　　　　　　　　　　　　为丝法
　　寅九　　　　　　　　　　　　为寸数
　　卯二十七　　　　　　　　　　为毫法
　　辰八十一　　　　　　　　　　为分数
　　已二百四十三　　　　　　　　为厘法
　　午七百二十九　　　　　　　　为厘数
　　未二千一百八十七　　　　　　为分法
　　申六千五百六十一　　　　　　为毫数
　　酉一万九千六百八十三　　　　为寸法
　　戌五万九千○四十九　　　　　为丝数
　　亥一十七万七千一百四十七　　黄钟之实
　　黄钟之律以三厯十三辰所得之数在子寅辰午申戌六阳辰为黄钟寸分厘毫丝之数子为黄钟之律寅为九寸辰为八十一分午为七百二十九厘申为六千五百六十一毫戌为五万九千四十九丝在亥酉未巳卯丑六隂辰为黄钟寸分厘毫丝之法亥为黄钟之实酉之一万九千六百八十三为寸未之二千一百八十七为分巳之二百四十三为厘卯之二十七为毫丑之三为丝其寸分厘毫丝之法皆用九数故九丝为毫九毫为厘九厘为分九分为寸为黄钟盖子一为黄钟之律三其一则丑为三三其三则寅为九三其九则夘为二十七三其二十七则辰为八十一三其八十一则巳为二百四十三三其二百四十三则午为七百二十九三其七百二十九则未为二千一百八十七三其二千一百八十七则申为六千五百六十一三其六千五百六十一则酉为一万九千六百八十三三其一万九千六百八十三则戌为五万九千四十九三其五万九千四十九则亥为一十七万七千一百四十七以是数为黄钟之实而定管之短长以三为丝故有五万九千四十九丝以二十七为毫故有六千五百六十一毫以二百四十三为厘故有七百二十九厘以二千一百八十七为分故有八十一分以一万九千六百八十三为寸故有九寸合而观之积丝毫厘分之长为寸皆九合丝毫厘分寸之数皆一十七万七千一百四十七在阳辰顺而左行为数在隂辰逆而右行为法也
　　黄钟生十一律
　　子一分
　　一为九寸
　　丑三分二
　　一为三寸
　　寅九分八
　　一为一寸
　　卯二十七分十六
　　三为一寸　一为三分
　　辰八十一分六十四
　　九为一寸　一为一分
　　巳二百四十三分一百二十八
　　二十七为一寸　三为一分　一为三厘
　　午七百二十九分五百一十二
　　八十一为一寸　九为一分　一为一厘
　　未二千一百八十七分一千二十四
　　二百四十三为一寸　二十七为一分
　　三为一厘　一为三毫
　　申六千五百六十一分四千九十六
　　七百二十九为一寸　八十一为一分
　　九为一厘　一为一毫
　　酉一万九千六百八十三分八千一百九十二
　　二千一百八十七为一寸　二百四十三为一分二十七为一厘　三为一毫　一为三丝
　　戌五万九千四十九分三万二千七百六十八
　　六千五百六十一为一寸　七百二十九为一分八十一为一厘　九为一毫　一为一丝
　　亥一十七万七千一百四十七分六万五千五百三十六
　　一万九千六百八十三为一寸　二千一百八十七为一分　二百四十三为一厘　二十七为一毫　三为一丝　一为三忽
