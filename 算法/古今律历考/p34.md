<!-- { "loadSidebar": true } -->
　　史称孝宗乾道三年丁亥嵗有司不善用统元厯暗用纪元法推是年十一月甲子朔裴伯寿陈统元法进作乙丑朔于是依统元正之以授时推是年冬至二日六十四刻闰余二日三刻经朔○日六十一刻加差一十六刻定朔○日七十七刻是十一月朔甲子酉正一刻合朔冬至非乙丑朔也葢由陈得一所立嵗实余分强转终余分弱以积九千余年用之遂加转刻数嬴长进作乙丑日矣有司用纪元为是卽此见纪元愈于统元岂有司不善用耶刘孝荣言是年四月朔日食一分日官言食二分旣而精明不食以授时推是年四月朔交泛十三日九十九刻入食限定朔四日六十七刻得戊辰日申时日食是年卽金大定七年金史书是日日食金主避正殿减膳伐鼓应天门内百官各于本司庭立明复乃止夫曰庭立明复乃止则眞见其食与复圆也然则宋何以不食葢宋临安偏南金偏北月食在隂厯故金见其食而宋不见也所推一分二分歩筭少差耳授时乃燕京治厯益偏东北故推当食职此故也亦何异之有诸人考校气朔晷刻交食分秒黄赤星躔多少参差连篇累牍甲乙不决互相诋毁不知皆由地里南北不一诸人所用历术不齐或偶中者溷正旋改者射覆竞取功名互相下石如是而已刘孝荣采五代民间万分历作三万分为日法乃三因万分小历作三万分以隐万分之名其实三万分历卽万分历朝四暮三之说也缘朔余太强孝荣遂减其分乃增入秒曰秒七千六从古朔余有秒数乎绍熈四年布衣王孝礼言十一月日景表当在十九日壬午会元注在二十日癸未崇天在癸未酉初刻七十六分纪元在丑初一刻六十七分统元在丑初二刻二分会元在丑初一刻三百四十分以授时推是年冬至分一十八日九十五刻得壬午日亥时正三刻冬至夫以孝礼亲测晷景壬午日食非臆说也而授时适与之合崇天等历则皆以未尝测景之故未尝测景而谬定嵗实所以皆失之后天皆加至次日此授时从测景来所以独优也史称庆元五年六月乙酉朔推日食不验以授时推是年正月朔交泛二十七日一十刻定朔二十九日六十四刻得癸巳朔申时日食以歩至六月经朔五十七日五十四刻得辛酉无乙酉六月交泛一十一日四十刻不入食限七月经朔二十七日七刻得辛卯无乙酉七月交泛一十四日八入食限六月七月俱无乙酉七月入限而又非其日无一可者何食之有杨忠辅之误推也史称嘉泰二年五月甲辰朔日食草泽赵大猷言午初三刻日食验之午初一刻起未初刻复满大猷言然统天先天一辰有半乃罢杨忠辅以授时推是年五月朔交泛一十三日三十刻入食限定朔四十日四十九刻得甲辰日午初三刻合朔日甚则起亏午初复满未初与大猷所言天行所至若合符节杨忠辅其何说之辞史称嘉定十一年七月朔日食一分验之不食以授时推是年七月朔交泛一十四日三十刻入食限定朔六日四十九刻得庚午朔午时日食然食止一分临安偏南不见其食亦不为差史言淳祐十一年十二月十七日立春开禧厯筭酉正一刻淳祐等历筭申三刻谓相差六刻有竒以授时筭是日立春分八日六十八刻得壬申日申正一刻立春则淳祐为近开禧为远也葢授时较宋时测验日晷无差则依授时为宻咸淳六年会天历推冬至至后为闰十一月旣已颁历臧元震历辩以章月至朔同日论之应冬至前闰十月不应冬至后闰十一月应以十一月初一日为冬至不应以十一月三十日为冬至与太史局辩正而太史之词穷以授时推咸淳六年嵗前天正闰余一十八日六十九刻应闰十月至十一月朔日闰月已过闰余止四刻余是日冬至分二日六十三刻得丙寅申初初刻冬至经朔二日五十九加差一十九刻五十分以加经朔为定朔二日七十八刻得丙寅日酉正三刻合朔乃是十一月丙寅朔申时冬至酉时合朔正为章月至朔同日臧元震之言是也防天误矣然后知宋厯之多差而授时为宻也
　　元史
　　元初承用金大明历庚辰嵗太宗西征五月望月蚀不效二月五月朔微月见于西方南中书令耶律楚材以大明历后天乃更撰历推上元庚午七政同会虚宿六度以应太祖受命之符又以西域中原地里殊远创为里差遂题其名曰西征庚午元历表上之然不果颁用至元四年西域扎玛里迪音撰进万年历世祖稍颁行之万年法未传庚午元历演纪上元庚午距太宗庚辰积二千二十七万五千二百七十筭日法五千二百三十嵗实一百九十一万二百二十四朔实一十五万四千四百四十五周天度三百六十五度二十五分六十七秒转终分一十四万四千一百一十秒六千二十交终分一十四万二千三百一十五秒九千三百以日法除嵗实得三百六十五日二十四刻三五九四卽嵗实除朔实得二十九日五十三刻○五九二七为月策除转终分得二十七日五十五刻四六○八为转终除交终分得二十七日二十一刻二二二四为交终木星周日三百九十八日八十八刻火七百七十九日九十三刻一六土三百七十八日九刻○二金五百八十三日九十刻一四水一百一十五日八十七刻六史云楚材损节气之分然嵗实仍旧未尝损也其余诸率虽微有增减其实皆大明历之旧亡异术耳
　　至元十三年元世祖诏中书左丞许衡太子赞善王恂都水少监郭守敬改治新厯衡等以为金虽改厯止以宋纪元厯防加増益实未尝测验于天乃与南北日官参考累代厯法测日月星辰消息运行之变叅别同异酌取中数以为厯本十七年冬至厯成赐名授时十八年颁行天下自古及今其推验之术独此为宻近者后元顺帝亡并其厯官厯术俱没入沙漠中我朝存其余法而失其本源洪武初遭元统改易溷乱其术遂使至今畴人布筭多所舛错余乃因元史之旧编稽前代之故实绎其端绪验诸象纬以详着于篇至其郭守敬之术所未备并所差失者余悉补葺订正厯乃完矣详见后




　　古今律厯考卷十九
<子部,天文算法类,推步之属,古今律历考>
　　钦定四库全书
　　古今律厯考卷二十　　明　邢云路　撰歴代日食一
　　歴代日食厯
　　西汉
　　汉史载汉髙帝三年丁酉嵗十月甲戌晦日食在斗二十度十一月癸夘晦日食在虚三度
　　置所求距筭以授时嵗实乘之得五十四万二千○二十一日九十四刻七十六分为中积以气应减中积满旬周去之不尽以减旬周余一十三日一十一刻二十四分为冬至置中积减闰应余五十四日三千○一日七十四刻二十六分满朔实去之不尽以减朔实余二日七十六刻一十三分二十二秒为闰余【即缩厯】置冬至减闰余余一十○日三十五刻一十○日七十八秒为经朔置中积减转应加闰余满转终去之不尽以减转终余一十四日八十四刻八十一分七十八秒以转中去之余一日○七刻○八分七十八秒为迟厯
　　以缩迟二厯推得加差一十一刻五十一分加入经朔得一十○日四十六刻为定朔是甲戌日午初刻合朔置中积减交应加闰余满交终去之不尽以减交终余一十四日四十刻为天正交泛分入食限
　　置中积减周应满周天去之不尽以减周天余三百三十五度二八九九以虚六度筭外得斗二十二度为冬至赤道度查天正闰余二日有竒减回二度有竒则朔日在斗二十度汉史合【宿度既合以后不复推】
　　是十一月甲戌朔午时日食非十月甲戌晦食亦无十一月癸卯晦之比食也盖汉初厯久失次未置厯官不知是年冬至之前应闰八月而未置闰故以十月为十一月及过此见天星渐移方补一闰始悟十月乃十一月也其原纪十月甲戌晦遂改为十一月甲戌晦然又恐未的也乃并十月晦两存之前月既系以戌则次之应癸酉者不得不系之卯并系之虚吁亦大劳矣实十月晦即十一月朔食为是而前后月皆不入交不应食也后修史者见汉厯两存其食遂目为比食不知六月一交万无比食之理而日食即朔亦无晦食之説也纲目书法云自癸丑书日食至是四十五年然后复书秦政代立以来至于国亡乃皆未尝日食岂秦之德有以胜妖欤日君象也秦闰位也其不足以当天审矣纲目书日食三百六十七而一岁再食者二十五其间连月而食者二而已是年汉文帝三年一岁三食者不与焉此言皆非也从古未有四十余年不日食者秦日官失之故不书或秦厌天灾而不书也一岁再食正六月一交之应食也连月之食厯官交载而两存之非其实也至又疑以一岁三食之説耶何不并其一岁四食五食而疑之
　　高帝九年癸卯岁六月乙未晦日食
　　置所求距筭以岁实乗之得二千一百九十一日四六三四为中积分加气应满旬周去之余四十四日五七五八为冬至
　　置中积加闰应满朔实去之余八日九六○八为天正闰余
　　置冬至减闰余余三十五日六一四九为天正经朔置中积加交应减闰余满交终去之余二十二日六九三四为天正交泛
　　置中积加转应减闰余满转终去之以减转中余九日五二一三为天正迟厯
　　置天正经朔加八朔实满纪法去之余三十一日八五九七为七月经朔
　　置天正交泛加八朔实满交终去之余一十四日○二为七月交泛入食限
　　置八朔实减闰余以减半岁周余四十四日六六为七月朔缩初厯
　　置天正迟厯加八转差满转中去之余一十一日五五为七月朔疾厯
　　以缩疾二厯法推得三十八刻七九为减差以减经朔余三十一日四七一八为定朔筭得七月乙未朔午初刻合朔【以后从此推得止具交朔二条】
　　是七月乙未朔午时日食非六月乙未晦
　　惠帝七年癸丑岁正月辛丑朔日食
　　十二月交得一十三日一五入食限
　　十二月朔得七日三九辛未巳时合朔
　　推得是年十一月闰余分二十九日有竒是月二十九日冬至即闰十一月汉厯失一闰遂以十二月朔误作次年正月朔然实是惠帝六年壬子岁十二月辛未朔日食也以法推十二月初一辛未合朔非辛丑前而闰十一月朔辛丑交泛十日有竒后而正月朔庚子交泛一十五日有竒皆不入食限汉厯误推正月日食过此见天星渐移觉失一闰方补一闰既补矣若曰前所误之正月乃十二月也十二月朔宜辛未既移一月则宜改辛未为辛丑是已误而又误矣夫以六年季冬之朔日为七年春正之元旦三朝享献误行典礼履端序愆已属谬戾汉史载谷永占岁首正月朔日是为三朝尊者恶之纲目书法云日食三朝大变也书正月朔日食始此纲目书正月朔日食二十八有应者二十可畏哉是年食八月大防其他李淳风等所纂乾坤变异录观象玩占等书俱云是年正月日食八月帝崩之应至今司天家祖述之岂知是蚀之非正旦也则占者又何取焉
　　惠帝七年癸丑岁汉史书五月丁卯先晦一日日食纲目书五月日食不言晦朔
　　六月交二十七日○六入食限
　　六月朔三日六四丁卯申时
