<!-- { "loadSidebar": true } -->
　　二论曰若权线在乙丙直景边内而分乙丙于戊依前论显乙甲戊角与巳角等【一卷廿九】乙角与庚角等则甲乙戊巳庚辛为等角形【一卷三十二】是乙戊直景与甲乙表之比例若庚辛景与巳庚髙【六卷四】
　　三论第一图之倒景曰权线在丙其巳角丁丙甲角各与乙甲丙角等【一卷廿九】即自相等丁角与庚角又等则甲丁丙与巳庚辛亦等角形【一卷三十二】是甲丁表与丁丙倒景之比例若庚辛景与巳庚髙【六卷四】
　　后论曰若权线在丁丙倒景边内而分丁丙于戊依前论显乙甲戊角与巳角等【一卷廿九】即丁戊甲角与巳角亦等【一卷廿八】丁角与庚角又等则丁戊甲巳庚辛为等角形【一卷三十二】是甲丁表与丁戊倒景之比例若庚辛景与巳庚髙【六卷四】注曰前既论【本篇第一题】日轮在四十五度直景倒景皆与表等在四十五度以上直景小于表在四十五度以下表大于倒景即显日轮在四十五度各物在地平之景与其物之髙等在四十五度以上即景小于
　　物在四十五度以下即景大于物如上三图可见第四题
　　冇物之景测物之髙
　　法曰如前图以矩度向日甲耳在前取日光透耳两窍以权线与矩度平直相切任其垂下细审所值何度何分若在十二度之中对角线上则景与物必正相等【本篇三题注】故量其景长即得其物髙若权线在直景边即景小于物【本篇三题注】则直景与表之比例若物之景与其髙用三数法以直景上所值度分为第一数以全表度十二为第二数以物景之度为第三数算之即所得数为其物髙【三数算法见后附】
　　注曰欲测巳庚之髙以矩度承日审权线如在直景乙戊得八度正庚辛景三十步即以表度十二庚辛三十步相乗得三百六十为实以乙戊八度为法除之得四十五即巳庚之髙四十五步
　　若权线在倒景邉即景大于物【本篇三题注】则表与倒景之比例若物之景与其髙用三数法以表为第一数以倒景上所值度分
　　为第二数以物景之度为第三数算之即所得数为其物髙
　　注曰欲测巳庚之髙以矩承日审权线如在倒景于戊得七度五分度之一庚辛景六十步即以丁戊七度五分度之一庚辛六十步相乗得二千一百六十为实以表度六十分为法除之得三十六即巳庚之髙三十六度【因权值有畸分五分度之一故以分母五通七度通作三十五分以分子一从之为三十六分其表度十二亦通作六十分说见算家六分法】
　　第五题
　　有物之髙测物之景
　　法曰如前图以矩度承日审值度分若权线在丙则景与物等【本篇三题注】
　　若权线在直景边即物大于景【夲篇三题注】即直景与表之比例若景与物反之则表与直景若物之髙与其景【五卷四之系】用三数法以表为第一数直景度分为第二数物髙度为第三数算之即所得数为景度
　　若权线在倒景边即物小于景【本篇三题注】则表与倒景之比例若景与物反之则倒景与表若物之髙与其景【五卷四】用三数法以倒景度分为第一数表为第一数物髙度
　　为第三数算之即所得数为景度
　　第六题
　　以目测髙
　　法曰欲于辛目测巳庚之髙先用一有度分之表与地平为直角以审目至足之髙次以矩度向物顶甲耳在前目乙后而乙辛为目至足之髙以权线与矩度平直相切任其垂下目切于乙不动而以甲角稍移就物顶令目光穿两耳窍至物顶作一直线【如不能以目透通光耳中只取两耳角或两小表相对亦可】细审权线值何度分依前题论直景与表之比例表与倒景之比例皆若庚辛或等庚辛之乙壬【若自乙至壬作直线即与庚辛平行相等见一卷三十四】与巳壬【壬庚与乙辛等见一卷三十八】观上论【本篇三题】及本图自明葢三图之甲乙丙甲乙戊甲丁戊各与其巳壬乙为等角形则量辛庚之度而作直景与表之比例或作表与倒景之比例皆若辛庚与三数法所求得之他数即
　　得巳壬之高次加目至足乙辛之高即得巳庚之高注曰如欲测巳庚高权线在直景即以直景乙戊为第一数表为第二数庚辛为第三数若在倒景即以表为第一数以丁戊倒景为第二数庚辛为第三数各算定各加自目至足乙辛数即得
　　若权线不在丙而有平地可前可却即任意前却至权线值丙而止即不必推算可知其高
　　若辛不欲至庚或不能【或为山水林木屋舍所隔或地非平面】则用两直景较算其法依前用矩度向物顶审权线在直景否如在倒景即以所值度分变作直景【本篇二题注】次从辛依地平直线或前或却任意逺近至癸仍用矩度向物顶审权线在直景否如在倒景亦以所值度分变作直景【本篇二题注】次以两直景度分相减之较为第一数以表为第二数以辛癸大小两相距之较为第三数依法算之即得巳壬之高加自目至足乙癸即得巳庚之高何者两景较与其表之比例若两相距之较与物之高故下论详之
　　论曰以两直景之小乙戊线减其大乙戊线存子戊线为景较以两相距之小庚辛线减其大庚癸线存癸辛线为距较则子戊较线与甲乙表之比例若癸
　　辛较线与巳壬线何者依上论【本篇三题】大乙戊直景与甲乙表之比例若乙壬或等乙壬之庚癸大相距之逺与巳壬之髙更之即大乙戊直景与大相距癸庚之比例若甲乙表与巳壬之高【五卷十六】依显小乙戊直景或等小乙戊之乙子与小相距之庚辛之比例若甲乙表与巳壬之高则大乙戊直景与大相距庚癸之比例亦若乙子小直景与小相距之庚辛也夫大乙戊与大相距庚癸两全线之比例既若两所减之乙子与庚辛【五卷十九】转之即大乙戊与庚癸两全线之比例亦若两减余之子戊与辛癸【五卷十九】而前巳论乙戊全与庚癸全之比例若甲乙表与巳壬之高则两减余之子戊与辛癸之比例亦若甲乙表与巳壬之高【五卷卜一】更之则景较子戊与甲乙表之比例若距较
　　癸辛与巳壬之高【五卷十六】
　　注曰如前图欲测巳庚之高先于辛得直景小乙戊为五度次却立于癸得直景大乙戊为十度景较五度以为第一数以表度为第二数次量距较癸辛十步以为第三数依法算得二十四步加自目至足乙辛或一步即如巳庚髙二十五步如后图先于辛得直景小乙戊
　　为十一度次却立于癸得倒景九度即如前法变作大乙戊直景十六度景较五度以为第一数以表度为第二数次量距较癸辛二十步以为第三数依法算得四十八步加自目至足乙辛或一步即知巳庚高四十九步
　　若山上有一楼台欲测其楼台之高先于平地总测楼台顶至地平之高次测山髙减之即得有楼台高数层欲测各层之高仿此
　　第七题
　　地平测逺
　　法曰欲于巳测巳庚地平之逺先用一有度分之表与地平为直角以审目至足之高为甲巳若量极逺者则立楼台或山岳之上以目下至地平为甲巳【欲知山岳楼台之高巳具前测高法】次以矩极甲角切于目以乙向逺际庚如前法稍移就之令甲乙庚为一直线细审权线值何度分如权线在丙则高与逺等若在乙丙直景邉即高大于逺而矩度上截取甲乙戊与甲己庚为等
　　角形何者两形之乙与己各为直角庚甲己与乙甲戊为同角即其余角必等故【一卷三十二】则甲乙表与乙戊直景之比例若甲巳高与巳庚逺也【六卷四】若权线在丁丙倒景邉即髙小于逺而矩度上截取甲丁戊与甲己庚为等角形何者两形之丁与己各为直角巳甲庚与甲戊丁相对之两内角等【一卷廿九】即其余角亦等故【一卷三十二】则丁戊倒景与甲丁表之比例若甲巳髙与巳庚逺也【六卷四】次以表为第一数直景为第二数以倒景为第一数表为第二数各以甲巳为第三数依法算之各得巳庚之逺
　　第八题
　　测井之深
　　法曰己壬辛庚井其口之边或径为己庚欲测己壬
　　之深用矩极甲角切目以乙从己向
　　对边或径之水际辛如前法稍移就
　　之令甲乙己辛为一直线即权线垂
　　下截取矩度之甲乙戊与己壬辛为等角形何者两形之乙与壬各为直角壬巳辛与乙甲戊两角为巳壬甲癸两平行线【井甃必用垂线故与权线平行】之同方内外角等【一卷二十九】即其余角亦等故则乙戊直景与甲乙表之比例若等巳庚口之壬辛底与巳壬深也【六卷四】次以直景为第一数表为第二数巳庚为第三数依法算之即得巳壬之深
　　若权线在倒景即表与倒景之比例若井之巳庚口与巳壬深观甲癸丁角形可推何者癸与乙甲戊相对两内角等【一卷廿九】即与壬巳辛角等故以表为第一数倒景为等二数巳庚口为第三数依法算之亦得巳壬之深
　　注曰乙戊直景三度巳庚井口十二尺依法算得四十八尺即巳壬之深丁癸倒景四十八度依法算同
　　第九题
　　以平镜测高
　　法曰欲测甲乙之高以平镜依地平线置丙人依地平线立于丁目在戊向物顶甲
　　稍移就之令目见甲在镜中心是甲之景从镜心反射于目成甲丙戊角即目光至镜心偕足至镜心两线作戊丙丁角与甲丙乙角等【此论见欧几里得镜书第一题】即甲乙丙戊丁丙为等角形【乙丁两皆直角故】则足至镜心丁丙与目至足之高丁戊
　　之比例若物之底至镜心乙丙与其高甲乙也【六卷四】今量丁丙为第一数丁戊为第二数乙丙为第三数依法算之即得甲乙之高
　　注曰可以防水当镜若测极逺可以水泽当镜
　　第十题
　　以表测高
　　法曰欲测甲乙之高依地平线任立一表于丙为丁丙与地平为直角【凡立表以线垂下三面附表即与地平为直角】次依地平线退立于戊使目在巳视表末丁与物顶甲为一直线若表仅与身等或小于身则俛首移就之可也【或别立一小表为巳戊亦可】
　　次量目至足之数次想从巳目至甲乙上之庚防作直线与乙戊平行而分丁丙表于辛即巳辛丁巳庚甲为等角形【六卷四】则等丙戊之辛巳与辛丁之比例若等乙戊之庚巳与庚甲也次量丙戊为第一数辛丁为第二数乙戊为第三数依法算之即得甲庚之髙加目至足之数巳戊即得甲乙之高
　　若戊不欲至乙或不能则用两表较算如前图立于戊目在己巳得辛巳等丙戊之度次依地平线或前或却又立一表【或即用前表或两表等】为癸壬依前法令丑子与巳戊目至足之度等而使丑癸甲为一直线即又得寅丑等壬子之度其壬子若移前所得必小于丙戊何者巳辛与辛丁之比例若巳庚与庚甲丑寅与寅癸若丑庚与庚甲【六卷四】而巳庚与庚甲大于丑庚与庚甲【五卷八】即巳辛与辛丁亦大于丑寅与寅癸也又辛丁与寅癸既等【癸壬丁丙元等所减寅壬辛丙等即所存亦等】即巳辛
　　必大于丑寅也【五卷十】次以两测所得之巳辛与丑寅相减得卯辛较以为第一数以表目相减之较丁辛或癸寅为第二数以两相距之较戊子或巳丑为第三数依法算之即得甲庚之髙加目至足之数即得甲乙之髙
