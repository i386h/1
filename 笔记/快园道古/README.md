<!-- { "loadSidebar": true } -->
快园道古　　明　张岱

快园道古小序

　　张子僦居快园，暑月日晡，乘凉石桥，与儿辈放言，多及先世旧事，命儿辈退即书之，岁久成帙。因为分门，凡二十类，总名之曰《快园道古》。盖老人喃喃喜谈往事，如陶石粱先生所记《喃喃录》者，无非盛德之事与盛德之言，绝不及嘻笑怒骂，殊觉厌人。后生小子见者如端冕而听古乐，则惟恐卧去。若予所道者，非坚人之志节则不道，非长人之学问则不道，非发人之聪明则不道，非益人之神智则不道，非动人之鉴戒则不道，非广人之识见则不道。入理既精，仍通嘻笑；谈言徽中，不禁诙谐。余与石粱先生出口虽异，其存心则未始不同也。
　　世间极正经极庄严之事无过忠孝二者，而东方曼倩偏以滑稽进谏，老莱子偏以戏彩承欢。在君亲之侧尚不虚谐谑，而况不在君亲之侧乎？则是世之听庄严法语而过耳即厌者，孰若其听诙谐谑笑而刺心不忘？余盖欲于诙谐谑笑之中窃取其庄言法语之意，而使后生小子听之者之忘倦也。故饴一也，伯夷见之谓可以养老，盗跖见之谓可以沃户枢。二三子听余言而能善用之，则黄叶止啼，未必非小儿之良药矣。
岁乙未九月哉生明日，陶庵老人书于龙出之渴旦庐。

快园道古序

说部书之盛，其在明世乎？当时前后七子互相标榜，靡其风者，人人以秦汉自命。虽在贤达，播染既久，其有出人一头者，不倾其所积不止。一篇既出，众口交谀，积谀不疑，梨枣遂伙。陶氏之《续说郛》，沈氏之《纪录汇编》，曹氏之《明世学山》，其渊薮也。然而千兔之毫，曾无一麟之角，荒忽鄙俚，弥望皆是。而何氏之《语林》，李氏之《明世说》，独见赏于曲园俞氏，谓可与刘义庆《世说》、王谠《唐语林》、孔平仲《续世说》汇为一编，以成小说家之巨观。如曲园言，吾乡陶庵先生是编，亦其选已。
　　先生本世家子，年五十遭国变，杜门谢朋好，著书等身。其《石匮藏书》、《越人三不朽图赞》、《西湖梦寻》、《陶庵梦忆》诸作，俱脍人口。是编门目一仿《世说》，而于乡邦黎献，搜罗潜曜，十居三四。虽不及《梦忆》、《梦寻》之隽雅，然以此肩随何李，亦为可观。嗟夫！昔之君子，所以疲耗心力于言语文字之间者，盖以己之所得，假托于笔研，使受而读之者，各可因其事理之相近，有所考见，而措之于行。若夫阴凝阳战，玄黄未剖，尺雾之隐，危同朝露，其亦善刀而藏可矣。乃复孴拾丛残，孜孜不倦，如先生者，其亦黍离麦秀之寄乎？岂凡为说部家比也！
　　题曰『快园』，园本御史大夫五云韩公别业，后归韩婿诸氏，明末又归陶庵，盖即锦鳞桥之韩衙池。此又留心桑梓者所不可不知已。
光绪戊申（一九〇八年）会稽后学董金鉴。

卷一  盛德部 

卷二  学问部 

卷三  经济部 

卷四  言语部 

卷五  夙慧部 

卷六机变部缺 
卷七志节部缺
卷八识见部缺
卷九品藻部缺
卷十任诞部缺
卷十一偶隽部缺 

卷十二  小慧部 

卷十三  隐逸部 

卷十四  戏谑部 

卷十五  笑谈部 

卷十六志怪部缺
卷十七鬼神部缺
卷十八纰漏部缺
卷十九诡谲部缺
卷二十博物部缺

快园道古卷之一盛德部

　　陶庵曰：冯子犹集古今笑，以德行为迂腐，遂将献章求嗣、周木问安，皆以一笑抹之。则古之二十四孝，泣竹扇枕，何事不是儿戏，而至今称为绝德耶？《论语》记『乡人傩，孔子朝服立于阼阶』。圣人遇极儿戏之事，必存一分正经，用以持世。乃敢以极正经之事而概视为儿戏也哉？集盛德第一。　
　　刘文成曾祖濠，为宋翰林掌书，每阴雨积雪，踞高阜望其突，无烟者赈之。宋亡，林融为宋起义，元使使簿录融，株连尽其里。濠盛治牛酒，延使者其家，醉之，胠其箧，私记其渠率二百人，而自火其室。使者走，火失录。濠佯为使者游核，第以所记二百人上，而里人所全者以千计。　
　　吴尚书琳家居，太祖遣使察之。使者至公舍，旁见一人，坐小杌，拔秧布田，貌甚端谨。问曰：『此间有吴尚书者，家何在？』公敛手对曰：『琳是也。』使者还，白状。召入为冢宰。　
　　冢宰陈恭介致政归，夫人遣舍人儿迓于西湖，索绹盖数百。恭介讶问故，对曰：『夫人言，杌陧数椽，何恃不为暑雨计？』闻者嗟叹。　
　　张少参继孟，年未五十致仕，家徒四壁，居旁建茅屋三楹，扁曰一笑亭，日觞咏其中。客至，第肃至阶，送亦不出门。即朝贵往访，止折简相答。间留客，不过脱粟饭，或出蔬果杯酒，三五巡即止。凡造门者，得公一饭，深以为荣。　
　　黄副使卷，盛年归里。家去城一二十里，经岁不一至。至则市童见敝舆群指曰：『黄公来矣！』居常好客，客在座，徐起临庖，服犊鼻衣，治具无兼味，毕乃盥手，更衣出，率以为常。常借农具于邻，其人欲舁送之，力辞，自肩至田。　
　　王新建封拜，见父执，事之甚谨。冬节拜牌，新建貂蝉乘马，从者言韩尚书在后，新建亟下马立道左。韩至，不下舆，第拱手，曰：『伯安行矣，予先往。』新建拱立，俟其过，乃上马。时人两贤之。　
　　罗春坊洪先大魁天下，官修撰，侍其父宪副双泉公于家。客至，令衣冠行酒，拂席授几，如命从事。公欣然服役。　
　　太祖筑泗州陵寝，中多杂冢，有司请徙之，太祖曰：『此皆我家旧邻舍，祭时可人予一分面。春秋仍许其出入祭扫。』　
　　锺山孝陵成，门外有吴大帝冢，工部请择地别徙，太祖曰：『孙权亦是好汉子，留他守门。』　
　　南京宫殿成，太祖与高后往视，见轮奂嵯峨，辄叹曰：『胡做乱做，做出如许事业！』仰视，见有画工在上，自悔失言，呼下欲除之。高后示画工以意，自摸其耳，画工遂假作耳聋，屡呼不应。太祖使人摘下，问是耳聋，遂赦之。　
　　太祖常怒宋濂，使人即其家诛之。高皇后是日茹素，上问故，后曰：『闻今日诛宋先生，妾不能救，聊为持斋，以资其冥福耳。』上悟，即驰驿赦之。　
　　萧山何兢父舜宾，以御史谪戍，赦归，忤县令邹鲁。诡言赦无验，械送戍所，属解人掩杀于昌国寺。捕兢，兢窜奔父友王鼎家。伺鲁迁官，兢募死士，伏钱唐沙上，击鲁垂毙，矐其目，弃道旁，仇民以粪涂其口得活。兢诣廉访自首，廉访语稍阿鲁，兢啮臂肉喷入公座，廉访不能断。上闻，遣官即讯，坐鲁死，兢比唐梁悦例，戍福宁。正德改元，赦还。　
　　朱太守明和，事亲极孝，自县令至知府，皆奉其封公以往。凡坐堂，于堂后设一帘，每事必告而后行。岁时燕会，必于堂上设筵，封公上坐，自隅坐侍饮，极声伎之奉。常自言曰：『朱瑞凤可为荣亲极矣！』郡中缙绅有设席者，必着人问曰：『有封公帖否？』无封公帖，则不赴。　
　　朱明和待兄弟极友爱。作县时，出谒司道，其弟得狱中重囚贿，悉纵之，狱吏仓皇走白，屡言之不应，狱吏长跽曰：『纵囚，大事也，有碍主人官守，何置之不问？』明和笑曰：『蠢才，衙内相公放去，决不是白白放去，你急他怎也？』　
　　朱明和在仕途，其族人有假其书牍当道关说者，事露，家人请治之，明和曰：『朱瑞凤乡会报至，我族人皆欣欣有喜色，却是为何？』　
　　先文恭少年读书龙光楼，有秘室，为太仆公私藏。凡亲戚臧获盗取货物者，进出其前，文恭埋头读书，都如不见。　
　　先文恭试礼部，出罗文懿门，发榜日，挟门生刺往候，文懿笑曰：『我与若结发友也，奈何以一日遂废半生？』固辞不受。文恭熟视良久，曰：『诚哉言也！然非罗康洲不肯，非我张阳和不敢。』遂坐上座。　
　　朱文懿当国，有江右房师子以贡入廷试，文懿知之往拜。房师子造宅回拜，百结鹑衣，自挟一刺。文懿款之书斋，欲属选司授一美缺，言之不应。夜冷加暖耳，强而后受。次日以暖耳进门上，不辞而归。文懿去位，方出就选。　
　　陶恭惠以八座家居，一敝袴十年不易，补缀无完幅。朱少师衡岳里居，侍养封公，客至，常身自行酒，毫不介意。　
　　席应珍髫年即辞家学老氏，孝于母。母死之后，祀享必恸哭。或谓：『亲爱既割，何必若此？』应珍曰：『吾法当割爱入道，然世间岂有不孝神仙？』　
　　薛文清与王振同乡，振荐之起用，不肯赴振谢。振怒，中以危法，当刑。门人皆奔走哭，文清神色自若。振有老仆，伏灶下抱薪而哭，振怪问之，仆曰：『闻今日薛夫子将刑，故哭也。』振感悟，遂得释。　
　　苏人范从文，文正公的裔也，洪武中为御史，忤旨，下狱论死。上阅狱案，见其姓名籍贯，遽呼问曰：『若非范文正后乎？』对曰：『臣仲淹十一世孙也。』上命取帛五方，御书『先天下之懮而懮，后天下之乐而乐』二语赐之，谕曰：『免汝五次死。』人称上怜才，而叹文正遗泽之远也。　
　　杨铁崖避地松江，有一贵游子弟破产流落，数踵先生门。一日，竟持先生所购倪云林一画去。左右欲发之，先生曰：『吾哀其困，使往见一达官，以书画为介耳，非盗也。』竟置不言。　
　　杨尚书翥，有厚德。居京师，乘一驴，邻翁老而得子，闻驴鸣辄惊，公遂鬻驴徒行。天久雨，邻垣穴潴水其宅，家人欲与竞，公曰：『晴日多，雨日少。』后复侵越其址，公作诗曰：『普天之下皆王土，再过些儿也不妨。』金水桥成，诏简有德者试涉，廷臣首推公焉。　
　　杨二山至孝，为吏部侍郎，朝参毕，辄闭户谢客，终日侍母侧。盥漱卮盂、搔摩扶掖，必躬任之。春时为村妆，负太夫人迤逦行花丛中，婆娑香荫，供取娱悦。　
　　文征仲书画盛行，有以赝笔就正者，必曰『真迹』。有人问其故，曰：『卖画求售，是必贫子。我一言阻之，举家受困矣。』　
　　陆师道师事文衡山，人谓：『陆公已贵，胡折节乃尔？』公曰：『文先生以艺藏道，无适非师。』奉之益笃。　
　　洪武初，有孝子王渐，作《孝经义》五十卷。凡乡里有斗讼之事，渐即诣门高声诵义一卷，情即解释。后有病者亦请诵书。　
　　刘祭酒弟琎，方轨正直。祭酒常夜呼与语，琎必下床着衣立，然后应。祭酒怪其久不答，琎曰：『向束带未完。』　
