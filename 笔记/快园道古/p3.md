<!-- { "loadSidebar": true } -->
　　山东许道光为学士，母丧家居。一日族叔负米囊置于路，见学士曰：『汝为我负之。』公欣然肩负随行，送至其家而去。　
　　胡少保总制浙直，威权甚重。家僮过淳安，知县海瑞略不为意，家僮诉总制，总制竟无让。一日语藩臬曰：『昨闻海令为母寿，市肉二觔矣。』盖异之也。　
　　海忠介在狱，会世庙宾天，提牢主事设盛馔款之。忠介饱啖饮酒逾常度，主事曰：『先生有所闻乎？何欢之甚也。』忠介曰：『欲作饱鬼耳。』盖故事明日赴西市，前一夕必与酒饭一次，故忠介自分必死。主事曰：『非也。』附耳曰：『宫车宴驾，先生旦夕出此，且大用矣。』忠介问曰：『果否？』曰：『果矣。』即大恸投体，肴酒尽呕出，狼藉满地。绝而复苏，扶归禁处，终夜哭不辍声。于此见忠介骨鲠批鳞，罔非忠爱。　
　　海刚峰卒于官，同乡苏户部简点其官囊，破簏中存俸金八两，葛布一端，旧衣数袭而已。王弇州评之曰：『不怕死，不爱钱，不立党。只此九字，为我明一人。』　
　　徐存斋督学浙中，年未三十。一士子用『颜苦孔之卓』，置四等，批曰：『杜譔。』发落日，士子领责，执卷请曰：『宗师见教诚当，但「颜苦孔卓」实出《扬子法言》，非杜譔也。』存斋起立曰：『本道侥幸太蚤，未尝学问，承教多矣。』拔置一等。　
　　周文襄忱阅一死狱，欲活之无路，形于懮叹。使吏抱成案读之，至数万言，背手立听，至一处，忽点首曰：『幸有此，可生矣！』遂出此人。　
　　萧山方伯王三纔，为某省提学，别太夫人之任，太夫人曰：『汝父在日，凡遇考试，虑考劣等，寝食为之不宁。汝今作提学，须记吾言，不可多发劣等。』后三纔考试，六等极少，而四、五不过数人。　
　　太司空墨池王公精于佛理，登第后即断荤血，绝嗜欲，后竟不食盐醋，服淡二十余年。其夫人师事之，朝夕晤对，执弟子礼甚谨。　
　　陈玄宴先生为余诸叔蒙师。万历癸卯，大父延至邸馆，于司马郎署应顺天乡试。揭榜日，先生中式，于小寓闻报后，仍至馆中课业如故。大父意其落第不敢问，少顷，见小录，趋贺先生，先生谢曰：『诚得侥幸附名。』神色不动。　
　　陶兰亭公住陶堰，城中造新宅。其尊人念斋公卒于京邸，旅榇归，公扶榇入城，迎入新宅。凡厨湢、厩库无不遍历，至一处，必向榇告曰：『此地作某事用。』纤悉告之。仍供中堂三年，然后出殡。　
　　胡冏卿璞完先生，性极长厚。元旦出拜年，乘小舟过水冈，妇人泼水适中公舟，袍帻皆湿。从人与哄，公曰：『新春元旦，人家都要吉利，一与角口，则举族惊惶，万万不可。』遂敕反棹归家，易衣再出。　
　　徐参政檀燕，通籍三十年，家业不逾中人。族人两缙绅争尺寸地，治兵相杀，讼累岁不已。檀燕出橐中赀，各与百五十金，争乃罢，有古人『毁璧止斗』之风。罢官归，惟耽于诗酒，常梦中得句曰：『风清鸟定泉鸣枕，夜静僧归月满床。』其襟期之旷达如此。

快园道古卷之二学问部

　　陶庵曰：古之博识有二，有从学问得者，有不从学问得者。沈寔毕方驺牙巫雀，是从学问得者也；俞儿贰负龙鲊凫毛，是不从学问得者也。径而趋之与迂其道而至者，其所至则一。孔子辨萍实而归之楚谣，辨肃慎之矢而归之世史。盖不欲以生知废学问也。集学问第二。
　　杨用修在翰林，武宗阅《文献通考》，天文星名有注『张内阁』，取《秘书通考》又作注『张中使』，下问钦天监及翰林各官，皆莫能对，用修曰：『注，张柳星也』，历引《周礼》、《史记》、《汉书》以复。
　　杨用修淹博群书。『湖广土官水尽潦通塔平长官司进贡』，同官疑为三地名，于『长官司』上添一『三』字。用修曰：『此六字地名也。取《大明官制》证之。
　　高皇帝微行，见虹蜺，口占二语：『谁将红绿线两条，连云和雨系天腰。』难续下韵，政费吟哦，一士问故，戏续云：『应是晚来銮驾出，万里长空架玉桥。』帝甚喜之，使为某处布政。
　　杨椒山学乐于韩尚书，尚书欲制十二律之管，管各备五音七声而成一调。椒山退而沈思，废寝食者三日，梦大舜坐殿上，授椒山以金钟曰：『此黄锺也。』醒而汗，恍若有悟，起篝灯促役制管，至明而成者六。已而十二管成，尚书叹异之，曰：『昔余辑《志乐》成，而九鹤飞舞于庭，其应乃在子矣。』
　　北平宫阙成，文皇帝命解缙书门帖。缙构思甚苦，偶见小书『日月光天德，山河壮帝居』，即书以进。上大喜，赐赍甚厚。
　　成祖巡北，有白鹊之瑞。仁宗监国，例有贺表，命赞善某譔稿，以示杨士奇。杨曰不着题，因改两联，一云：『望金门而送喜，驯彤陛以有仪。』又云：『与凤同类，跄跄于帝舜之廷；如玉其辉，皜皜在文王之圃。』仁宗喜曰：『此方是帝王家白鹊气象。』
　　文皇帝中秋夜宴，月为云掩，召解缙赋诗，缙口占《风落梅》一阕，其词云：『嫦娥面，今夜圆。下云帘，不着臣见。拚今宵倚栏不去眠，看谁过，广寒殿。』上览之欢甚，为停杯以待。夜午，月复明，上大笑曰：『解缙真才子夺天手也。』命宫人赐以卮酒，尽欢而罢。时人比之李白《清平调》。
　　成祖一贵妃死，致祭，召学士解缙读祭版。读时止白纸一张，内书四『一』字。缙即读曰：『巫山一片云，峨岭一堆雪，上苑一树花，长安一轮月。云散，雪消，花残，月缺，呜呼哀哉，尚飨！』上悦。
　　孙贲为蓝玉题画，太祖见其画，命杀之。临刑，贲赋诗曰：『鼍鼓三声急，西山日又斜。黄泉无客店，今夜宿谁家？』上问监杀指挥：『孙贲死时有何话？』指挥以此诗对。上曰：『有此好诗，而汝不奏闻何也？』竟杀指挥。
　　正德间有妓女，失其名，于客所分咏，以骰子为题，有句曰『一片寒微骨，翻成面面心。自从遭点污，抛掷到如今。』座客惊叹。
　　徐文长《阙篇》成，自序用『怯里赤马』。先大父尚幼，私语人曰：『徐先生那得误「怯里马赤」作「怯里赤马」邪？』其人往告，文长曰：『几被后生觑破。』
　　陈松，六合人，客游顺德，止邮舍，题诗墙间，有『山色三分犹白昼，钟声十里已黄昏』之句。亭长猝辟客曰：『太守来！』松跄踉走。太守至，读墙间诗，讦亭长故，曰：『奈何逐诗人！』傍之，亟物色松，松去已远。太守，李于鳞也。
　　柳小虞瀔家有屏画《石崇金谷园》图，二女鬟私语。小虞题其上：『何事双鬟口语殷，明朝宾客集如云，行酒征歌都不恨，座上怕有王将军。』文长常称之。
　　方正学过嘉禾，见朱买臣弃妻之墓，曰：『羞墓。』作诗咏之：『青草塘边土一丘，千年埋骨不埋羞。丁宁嘱付人间妇，自古糟糠合到头。』
　　陆诗伯咏《雪下枇杷树》诗：『一株枇杷树，两个大丫叉。』后韵未成，吴匏庵续之曰：『未结黄金果，先开白玉花。』陆摇首曰：『脂粉气。』
　　钱鹤滩应童子试，作『非帷裳必杀之』而忘其注。破题曰：『服非常之服，刑非常之刑。』书旨皆谬，而文字与古，文宗杖而取之。
　　于忠肃少时赋石灰诗，有云：『千槌万凿出深山，烈火丛中炼几番。粉骨碎身都不顾，只留清白在人间。』遂成诗谶。
　　钱鹤滩归田，有言江都妓美，即访之，既至，已嫁盐贾。公往叩求见，贾令妓出见之，衣裳缟素，出白绫帕请留诗句。公即书曰：『淡罗衫子淡罗裙，淡扫蛾眉淡点唇。可惜一身都是淡，如何嫁了卖盐人。』
　　郭定襄送岳正诗曰：『青海四年羁旅客，白头双泪倚门亲。莫道得归心便了，天涯多少未归人。』又曰：『甘州城南河水流，甘州城北胡云愁。玉关人老貂袭敝，苦忆生平马少游。』李西涯称其诗为国朝武臣之冠。
　　张江陵夺情，编修吴中行、简讨赵用贤疏上，江陵大怒，即日受杖，驱出国门，同官不敢候见。许文穆方以庶子充日讲，镌玉杯一，曰『班班者何卞生泪，英英着何蔺生气，追之琢之永成器』，以赠中行。镌犀杯一，曰『文犀一角，其理沈黝。不惜剖心，宁辞碎首？黄流在中，为君子寿』，以赠用贤。
　　徐文长游五泄，寺有石鼓，令门人王海牧刻字其上，曰：『银河堕流，观者忘休。深林无人，杳不可留。』
　　马湘兰有画兰扇一柄，前有九妓题咏。徐文长跋其后曰：『南国才人不下千百，能诗文者九人而已。纔难，不其然乎！』
　　越僧某索画于沈石田，寄一绝云：『寄将一幅剡溪藤，江上青山画几层。笔到断崖泉落处，石边添个看云僧。』石田欣然画其意答之。
　　徐文长一端石研，曾携入狱中者，铭曰：『演易治书，汝则从予；白水苍山，我宁不汝俱。譬诸小白毋忘带钩，管仲毋忘槛车。』
　　徐文长铭其所用罗盘曰：『斗霄县北，姬旦指南。道者妙用，在股掌间。』
　　徐文长一石磬，铭曰：『客话余，煮茗罢，三二声，秋月下。』
　　徐文长《竹臂阁铭》曰：『阁臂以书，停毫摹想，是故刻王氏父子于上。』
　　徐文长《鼍矶研铭》曰：『箕翕舌，饮河水。斗何之？化七豕。陨而为石兮，归野史。』
　　徐文长衣袖二铭，一曰：『语则举，默则止。小人轩轩，君子几几。』一曰：『有口而不语，尔取；有口而不啜，尔节。』
　　徐文长《四仙图赞》：铁拐李，曰：『色声不全，为非法器。此虚言耳，神光断臂。』锺离权，曰：『是宜上升，为神仙祖。无罣碍心，是活子午。』吕岩，曰：『遍游人间，翁常见人。人不见翁，索翁以形。』张果老，曰：『当其骑驴，不免寻觅。今其下驴，欲觅何物？』
　　徐文长《端石研铭》曰：『颔则燕而虎为头，眶则螭而鸜鹆为之眸。彼飞而食肉，此飞而饮于流，墨卿耳，何足以侯？』
　　徐文长《鼍矶研铭》曰：『稠隃麋，一何捷，败颖兔，猛于猎。马善走，必蹄啮。纔难哉！』又曰：『拔中山，吾女讶。犹胜彼攻即墨者，终岁而不能下。』
　　先大父游雁宕，拾寒溪石子为研，作铭曰：『与女识，溪之侧。人唤女，是寒山。我唤女，是拾得。』
　　李崆峒作诗，一句不工，即弃去不录，何大复深惜之。李曰：『自家物终久还来。』
　　松江唐士雅双目失明，听书数千卷。陶庵遇之芜湖，陶庵适着《义烈传》，以目录读与听，恐有未备，乞士雅查之。士雅闭门七日，喃喃点念，云已查编二十一史，某代尚有某某，呼书记一一写出，补入二百余人。
