<!-- { "loadSidebar": true } -->
　　先大父携声伎往游曹山，陶石梁作《山君檄》讨之，有曰『尔以丝竹秽我山灵』。大父作《曹山判》曰：『谁云鬼刻神镂，竟是残山剩水。』陶司成见之，谓石梁曰：『文人也，可犯其锋？不若自认。』乃磨崖镌此四字。
　　胡少保燕将士烂柯山，酒酣乐作，命沈嘉则作铙歌，嘉则援笔立就，有云：『衔枚疾走五千兵，密受将军号令明。狭巷短兵相接处，杀人如草不闻声。』胡起，捋沈须曰：『何物沈郎，雄快若是！』
　　姑苏李氏女善诗，偶拾半钱，咏曰：『半轮残月掩尘埃，依希犹见开元字。想见清光未破时，买尽人间不平事。』
　　吴彻为陈友谅宾师，间行觇我，有缚以献者。高帝素闻彻名，解其缚，使题《天闲百马图》。彻应上诗曰：『问渠何日渡江来，百骑如云画鼓催。九十九中皆汗血，当头一个是龙媒。』高帝奇之。度其不为我用，乃刺『诡谲秀才』于面，遣之还。
　　嘉靖中，倭乱昆山，夏生为倭所获，自称能诗。倭将以竹舆乘之，令从行，日与唱和，竟免祸。久之乞归，厚赠而返。夏称倭将亦能诗，其咏《丈菊》有云：『五尺拦干遮不尽，还留一半与人看。』
　　旧院妓马湘兰有诗云：『自君之出矣，不共举琼卮；酒是消愁物，能消几个时？』王稚登称之曰：『即唐之鱼玄机、李季兰，何遂能过！』
　　《水浒传》形容汴京灯景云：『楼台上下火照火，车马往来人看人。』只此十四字，古今灯诗灯赋，千言万语，刻画不到。
　　孝宗御经筵，问讲官曰：『吴融何以字若川？』讲官不能对。有中书某对曰：『臣闻天地之气融而为水，结而为山。臣意「若川」之字吴融，其犹「次山」之字符结。』孝宗大喜，命改授翰林。
　　嘉靖中，胡默林总制浙闽。文场揭榜，中式举人七十七名，总制命徐文长人送一对。词彩颖发，妙不可言，而更妙于贴合名次，一字不可改移。
　　徐文长《白鹿表》名世，其中警句『奇毛洒雪，岛中银河争辉；妙体抟冰，天上瑶星应瑞』，语只平平耳，不若其《代进白灵龟灵芝表》有云：『跚然素雪，应堪莲叶之巢；［龟千岁则巢莲叶之上］复以青云，正合蓍茎之守。』此联工确，匪夷所思。
　　古人墓铭愈简愈妙。孔子铭季札云：『呜呼，有吴延陵季子之墓。』傅奕自铭曰：『傅奕，青山白云人也，以醉死。』二语名世，何必长篇累牍然后不朽。
　　桑悦补博士弟子。部使者按水利下邑，悦前谒之，书刺『江南才人桑悦』，使者大骇。已侦知悦名，延之校书，预刊落以试悦。悦校至不属，即执笔请书『下误』。使者大悦。
　　嵩山僧赠眉公木瘿炉，眉公铭之曰：『形固可使为槁木乎？心固可使为死灰乎？惟我与尔有是乎！』
　　王弇州曾集词人赋绿牡丹，连篇累牍，具未极其风韵。一人忽投一绝曰：『雨后卷帘看霁色，却疑苔影上花来。』众各自失。

快园道古卷之三经济部

　　陶庵曰：司马温公破甓救儿，在童稚时已具有救时宰相手段。盖事在仓卒，出死入生止有此着，即使宿学老谋筹划终日，无以易此。昔人理乱丝，取刀断之曰：乱者须斩！此不过一时苟且应急之言，问其头绪，则未之有得也。古人处事，如入荆棘丛中，掉臂能出，则非具大经济者不能也。集经济第三。
　　王新建平宸濠，武宗下诏亲征，人情汹汹。二中贵先至浙，新建张燕于镇海楼，酒半，屏人去梯，出二箧示之，皆中贵交通逆藩之书也，罄箧与之。中贵感激，从中维护之。新建得以免祸。
　　王阳明既禽逆濠，囚于浙省。武宗南征，驻跸留都，中官诱令阳明释濠还江西，俟御驾亲获。差二中贵至浙谕旨，阳明责中官具领状，中官畏怯，事遂寝。
　　武宗南巡还，当弥留之际，杨介夫已定计擒江彬。虑其边兵数千人，仓卒为变，因谋之王晋溪。晋溪曰：『当录其扈从南巡之功，至南通颁赏。』于是边兵尽，而彬遂就擒。
　　黔国公沐朝弼犯法当逮，朝议皆难之。谓朝弼纪纲之卒且万人，不易逮，逮恐生变。张江陵擢用其子，而驰单使缚之，卒不敢动。既至，请贷其死，而锢之南京。
　　罗通以御史按蜀，蜀王富甲诸国，出入僭用乘舆、卤簿，通欲检制之。一日王过御史台，公突使人收王所僭用卤簿，蜀王气阻。藩臬俱来见，问状，且曰：『报闻王罪且不测，奈何？』通曰：『诚然，公等试思之。』诘旦复来，通曰：『易耳，宜密语王，但言黄屋左纛故玄元皇帝庙中器，今复还之矣。』玄元皇帝，玄宗幸蜀建祀老子者也。从之，事乃得解。王亦自敛。
　　梅衡湘总制三边，卤献铁数镒，云：『此沙漠新产也。』公受之曰：『此冀我弛铁禁耳。』乃以其铁铸一剑，镌云：『某年月某王赠铁。』因告诸边：『卤中已产铁矣，不必市釜。』后卤以缺釜来请，公曰：『汝国产铁，可自冶也。』卤使哗言无有，公乃出剑示之。卤使叩头伏罪，不敢欺公一言。
　　张佳胤令滑，巨盗任敬、高章诈传密旨，挟匕首以千金劫张，张曰：『库藏空虚，我将贷诸豪右。』乃手书十人名，令人持百金来。十人素善捕盗者，须臾，人捧二十金以进。公佯怒曰：『赋汝百金，胡二十也？』取法马兑之，良久，贼少懈。一人前，忽跃而就之，刺一人，余皆就缚。
　　祁门胡兴为赵王长史。汉庶人将反，密使至，赵王大惊，将执奏之。兴曰：『彼举事有日矣，何暇奏乎？万一事泄，是趣之叛。』一日尽歼之。汉平，赵王让还护卫，宣宗闻斩使事，曰：『吾叔非二心者。』赵遂得免。
　　乔白岩为应天府尹，武宗南巡，江彬所领边兵皆跋扈骄横，白岩命于南方教师中取其最矮小而便捷者百人，每日与彬相期至教场比试。南人轻捷，北人麄坌，方欲交手，或撞其胁，或触其腰，皆倒地僵卧。江气大阻丧，而异谋亦寝。
　　黄淮为相，阿鲁台遣使纳款，请并女直、吐番听其约束。廷臣多许之，独淮曰：『此卤奸谋。使各为心，则易制；并之，难图矣。』文皇曰：『黄淮如立高冈，无远不见。』遂不许。
　　康陵好佛，自称『大庆法王』。外廷闻之，无征以谏。俄内传番僧请腴田千亩，为大庆法王下院，乃书『大庆法王』，与圣旨并传。尚书珪佯不知，执奏：『孰为大庆法王者，敢与至尊并书？亵天子，坏祖宗法，大不敬。』上弗问，寺田竟止。
　　法司奏：『石亨等既诛，其党冒夺门功，升官者数千人，俱合查究。』上召李贤曰：『此事恐惊动人心。』贤曰：『朝廷许令自首免罪，事方妥。』于是，有功者四千余人尽首改正。
　　王威宁出军安陆。一日大雪，方坐地炉，使诸妓抱琵琶，捧觞侍。一千户诇卤还，即召入，与谈卤事，甚悉，大喜曰：『寒矣。』手金卮饮之。复谈，则益喜，命弦琵琶侑酒，并金卮予之。又谈，则又喜，指妓中最丽者赐之。自是千户所至，辄效死力。
　　庄浪士帅鲁麟为甘肃副将，求大将不得，恃其部落强，径归庄浪，以子幼请告。有欲予之大将印者，有欲召还京师予之散地者。刘忠宣曰：『彼虐用其众，无能为也，然未有罪。今予之印，非法；召之不至，损威。』乃为疏，奖其先世之忠而听其就闲，麟卒鞅鞅而死。
　　汪青湖知泗州，武宗南巡，报驾且至，州邑傍徨，民皆逃匿，公独凝然不动，曰：『驾来未的，科派肆扰，费集而驾至则善，倘费集而驾不果至，将奈何？』时中使络绎道路，恣为求索。公率壮士百余人列舟次，呼声震地。中使阻丧。公麾使人牵舟速行，顷刻百里，遂出泗境。后有至者敛戢不敢肆，而公复礼遇之，于是皆咎前使而深德公。
　　卢次楩为邑宰陷死罪，以其家富，无敢白者。陆庄简继令浚，欲出之，告台使者，使者曰：『此人富有声。』陆曰：『但当问其枉不枉，不当问其富不富。果不枉，夷齐无生理；果枉，陶朱无死法。』使者曰：『其原案若何？』陆曰：『原案谓柟之雇工人，因病转雇某应役，后代役者向柟索工钱，柟遂殴之死，法应抵。据职勘之，某若系转雇应役，自当从雇彼者索钱。今乃向柟索钱，则为柟之雇工人无疑矣，当从民家殴死雇工入律坐徒。』柟竟免死。
　　周文襄忱所卧榻韬灯留笔简，筹度有得，辄起注之，虽气候亦有报侦。一粮长有所侵匿，以江风解，忱曰：『江是日无风，何得失船？』粮长骇服。久之，乃知令金焦山僧日报晴雨风涛。其详确若此。
　　己巳之变，朝议烧通州仓，适周忱在京议事，曰：『通州去京四十余里耳，又有数百万粮，此可给京军一岁饷，令自往取。何至付灰烬，而曰无资盗粮耶？』京军一时腾饱。
　　于忠肃超拜兵部侍郎，兼治河南、山西。忠肃命郡邑岁饶则多出官镪，籴民粟归庾；俭则吐庾粟，减直以粜。公私得相赡，而于下尤利。齐、秦民饥，徙入河南者，忠肃全邑各给田，与之牛、种，而以次责其税，毋令与土著淆。流民不致失所。
　　于少保为本兵。卤将入室，议者请烧通州仓，以绝卤望。少保令各卫军预支半年粮，令其往取。于是肩负者踵接，不数日京师顿实，而通州仓为之一空。
　　铜梁张肖甫戡浙江兵变，未入境，而民变复作。公抵台治事，乱民啸聚益众，公曰：『吾奉命戢悍兵，宜自悍民始。』乃召伍长抚之曰：『前幕府诚误，用汝死力而不汝饱，汝宁无怏怏？』众唯唯。则又曰：『市无赖于乱成矣，彼无他劳，非汝曹例。汝能吾讨捕之，吾且以汝功折罪。』众踊跃听命，顷刻缚乱民百五十余人，斩其渠，余悉释去矣。俟明年春汛，发兵哨海，复歼其乱首二魁。二变俱靖。
　　许逵令乐陵，流贼猖獗，逵预筑城浚隍，贫富均役，逾月而成。又使民各筑墙，高过屋檐，仍开墙窦如圭，仅可容一人。家令一壮丁执刀俟于窦内，其余人皆入队伍。令曰：『守吾号令，视吾旗鼓，违者从军法。』设伏巷中，洞开城门。未几，贼果至，火无所施，兵无所加，旗举伏发，尽擒斩之。
　　永乐间，降卤多安置河南东昌等处，生养蓄息，骄悍不驯。方也先入寇，皆乘机骚动，几至变乱。至是，发兵征湖、贵及广东西诸寇盗。于忠肃奏遣其有名号者，厚与赏犒，随军征进。事平，遂奏于彼，数十年积患一旦潜消。
　　王文成既平宸濠，武宗亲征，北军至江西，恣肆。文成传谕百姓：『北军离家苦楚，居民当敦主客之礼。』每出，遇有死丧疾病者，必停车问劳，厚恤之，北军感服。会冬至节近，预令城市举奠。时新经濠乱，哭亡酹酒者声闻不绝，北军无不思家，泣下求归。
