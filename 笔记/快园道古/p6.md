<!-- { "loadSidebar": true } -->
　　户部尚书滕德懋，坐盗用军粮腰斩。太祖使使觇其妻，妻方绩麻于邸，使者告曰：『若夫盗粮十万，犯辟死矣。』妻曰：『是宜死。盗国家如许粮，不以升合归赡老妾，其及固宜。』以其妻言，末减。
　　陶石梁曰：『世间极闲适事，如临泛游览，饮酒奕棋，皆须觅伴寻对；惟读书一事，止须一人，可以竟日，可以穷年。环堵之中而观览四海，千载之下而觌面古人，天下之乐，无过于此。而世人不知，殊可惜也。』
　　陶石梁翻司马君实语曰：『积金以遗子孙，子孙未必能败；积书以遗子孙，子孙未必能卖；积德以遗子孙，子孙未必能耐。』与君实三言，尤较深刻。
　　先大父雨若翁令清江，行取去，继之者日于公座上打绵线。上司知之，与诸县令语曰：『人品不同如此：前清江在此，筑城浚隍，无有宁日；而新清江日扯绵线。』宜春令向上一揖，曰：『此之谓一为茧丝，一为保障。』
　　万士亨、士和举进士，其父古斋公每致书曰：『愿若辈为好人，不愿若辈为好官。』
　　徐奇以广东布政入觐，载藤簟、蜡丸以馈廷臣，逻者获其单目以进。上视之，无杨士奇名，召问之，士奇曰：『奇自给事中受命赴广，众皆作诗赠行，故有此馈。』上曰：『独不及卿，何也？』士奇曰：『臣时有病，无所作，不然亦不免。今单虽具，受否未可知，且物甚微，可无问也。』上意解，令毁其单。
　　虞德园问莲池大师曰：『俗言买东西，不言买南北，何也？』师即应声曰：『南方主火，北方主水，水火家家具足，故不必买。东方主木，西方主金，金木人人所无，宁得不买？』
　　张洪阳曰：『我无心，而人疑之，于我何与？我无是事而人诬之，于我何惭？纵火烧空，何处着热？风波泡涌，虚舟自闲。』
　　缪当时曰：『疲精瘁神以骛朝市，如蜗牛升壁，涎枯而不知止。敛聪收明以慎屋漏，如虬龙藏渊，犗投而不能动。故善学者爱其身，以为万物之主；不善学者轻其身，以为万物之役。』
　　高景逸曰：『丈夫坎壈在一世，精神在千古。今人为后名，此何足道？直是一点灵光可对天地，即与天地俱无尽也。吾辈保此无价之珍而已。』
　　赵梦白曰：『知天地神人顷刻不离，自然常存敬畏。知祖宗父子荣辱相关，自然爱惜身名。』
　　洪武时，一上舍任左都御史，群僚忽之，约二三新差巡按者请教，左都厉声曰：『出去不可使人怕，回来不可使人笑。』群属凛然。
　　白昂成进士，候乡先达胡忠安公问处世之要，胡曰：『多栽桃李，少种荆棘。』
　　陈眉公曰：『无为曰道，无欲曰德，无近于鄙俗曰文，无入于幽暗曰章，是谓道德文章。有补于天地曰功，有关于世教曰名，有精神曰富，有廉耻曰贵，是谓功名富贵。』
　　赵大洲在京师，何吉阳问曰：『大洲近来讲学否？』大洲曰：『不讲。』吉阳曰：『若不讲，何所成就？』大洲曰：『不讲，政是我成就处。』
　　杨文襄总制全陕，每谕诸将曰：『无事常如有事时提防，有事还如无事时镇静。』
　　邓文洁曰：『功名富贵是两事，不要轻看功名。世间少功名之士，多富贵之士，如宋韩、范诸公，方称功名。』
　　陈眉公曰：『读未见书，如得良友；见已读书，如逢故人。』
　　徐文贞当国，书之座右曰：『以威福还朝廷，以政务还诸司，以黜陟还公道。』
　　先伯九山年逾六十，而精神不减少年，或叩以长生之术，九山曰：『长生何术，吾惟有两语，尔辈识之：饮食吃得去，只管吃；吃不去这一碗，断不可吃。色欲做得来，只管做；做不来这一次，断不可做。』
　　陶石梁曰：『每从枕上呼童子，十呼犹未离床蓐。一日，自起推户，而童子已披衣趋走于前。以身教者从，以言教者讼。信夫！』
　　王文成曰：『后生美质，须令晦养深厚。天道不翕聚，则不能发散，花之千叶者无实，为其英华太露也。』
　　陈眉公曰：『田鼠化为鴽，雀入大水为蛤。虫鱼尚有变化，而人至老不变，亦可嘅也。』
　　陶石梁曰：『莲之始开也，暮则复合，至不能合，则落矣。人家富贵，如莲始开，系常有收敛意，尚可长久。若一开不可复合，吾惧其雕落之不远也。』
　　陶石梁曰：『人家父子兄弟夫妇之间不相和叶，决无兴盛之理，就令偶致贵，亦有何乐？譬如荆棘林中，虽繁花异卉，烂焉满目，终无可着脚处也。』
　　陶石梁曰：『小儿扫地，若置垢秽于中庭，其粪除必尽；若扫置屏处，虽堆积狼籍，亦终无运出之理，其意只欲人不见也。故曰小人之过必文。』
　　陶石梁曰：『世间极奇特事，识破原只寻常。譬如演戏，作诸魔臣，千态万状，小儿怖畏呼啼，寝惊梦噩，而长者视之，不直一笑。』
　　陶石梁曰：『俗语有「浅水长流」之说，余深有味其言。唐人诗云：「一团茅草乱蓬蓬，蓦地烧天蓦地空。争似满炉煨榾柮，慢腾腾地暖烘烘。」』
　　陶石梁曰：『秦桧千古奸人，然亦有上言可取，谓「官职如读书，速则易终而少味」。方崔魏擅国时，士大夫至有以台省曹郎不一二年便服蟒垂玉者。何似随流平进，反耐咀嚼也。』
　　景帝意欲易储，间语太监金英曰：『七月二日东宫生日也。』英叩头曰：『东宫生日乃十一月二日。』盖谓宪宗也。景帝默然。
　　邱琼山过一寺，见四壁俱画《西厢》，曰：『空门安得有此？』僧曰：『老僧从此悟禅。』问：『从何处悟？』僧曰：『老僧悟处在「临去秋波那一转」。』
　　张洪阳见《玉茗堂四记》，谓汤义仍曰：『君有如此妙纔，何不讲学？』义仍曰：『此正是吾讲学。公所讲是性，吾所讲是情。』
　　余肃敏公为户部时，两势家争田未决，部檄公理之。甲以其地名与己姓同，执是是故产，公笑曰：『若是，则张家湾着张家认了去。』
　　陈眉公曰：『有人闻人善则疑之，闻人恶则信之，此满腔杀机也。』
　　陈眉公曰：『人生莫如闲，太闲反生恶业；人生莫如清，太清反类俗情。』
　　吴因之曰：『造谤者甚忙，受谤者甚闲。』
　　屠长卿曰：『人常想病时，则尘心浙减；人常想死时，则道心自生。』
　　一士人从王文成学，初闻『良知』，不解，卒然问曰：『良知何色，黑耶，白邪？』群弟子皆笑。士人惭而面赤。先生曰：『良知非白，非黑，其色正赤。』
　　陈眉公曰：『小儿辈不当以世事分读书，当令以读书通世事。』
　　陈眉公曰：『做秀才，如处子，要怕人；既入仕，如媳妇，要养人；归林下，如阿婆，要教人。』
　　陈眉公曰：『有一言而伤天地之和、一事而折终身之福者，切须检点。』
　　邵文庄曰：『宁为真士夫，不为假道学。』
　　陈眉公曰：『后生辈胸中落「意气」两字，则交游定不得力；落「骚雅」二字，则读书定不深心。』
　　陈眉公曰：『看中人，看其大处不走作；看豪杰，看其小处不沁漏。』
　　陈眉公曰：『待富贵人，不难有礼而难有体；待贫贱人，不难有恩而难有礼。』
　　吴燕礼曰：『须眉之士在世，宁使乡里小儿怒骂，不可使乡里小儿见怜。』
　　商文毅致政归，刘文安见其子孙多贤，乃叹曰：『某与公同处若干年，未尝见公笔下妄杀一人，宜子孙若是。』公应曰：『实不敢使朝廷枉杀一人。』
　　国初，朱善为大学士。太祖问：『卿家丰城，乡里人物何如？』对曰：『乡有长安、长乐，里有凤舞、鸾歌，人有张华、雷焕，物有龙泉、太阿。』
　　施盘在翰林，宣宗问：『卿家吴下，有何胜地？』对曰：『有四寺四桥，皆胜地也。』上问：『何名？』应声曰：『四寺者，承天、万寿，永定、隆兴；四桥者，凤凰、采苑、吉利、太平。』
　　世宗登极之日，御龙袍颇长，上俯视不已，杨廷和奏云：『陛下垂衣裳而天下治。』
　　留都振武军邀赏投帖，词甚不逊，众懮之。徐文贞檄操江都御史出居龙江关，整理江操之兵，万一有事，即据京城，调江兵杜其入孝陵之路。且曰：『事不须密，正欲其闻吾意。』戒令各自为计，变遂寝。
　　戚继光每以鸳鸯阵取胜，其法：二牌并列，每牌用筤筅二枝夹之，二短兵居后。遇战，伍长二人低头执挨牌前进，如已闻鼓声而迟留不进，即以军法斩首。其余紧随牌进交锋，筅以救牌，长枪救筅，短刀、弓矢救长枪。牌手阵亡，伍下兵通斩。
　　屠枰石督学两浙，禁诸生严峻。一生宿妓馆，为保甲所缚，并擒其妓抵署门。保甲入言状，屠佯为不见，理案自如。保甲膝行前，离两累渐远，屠瞬门役判其臂曰：『放秀才去。』门役潜出之。屠昂首曰：『秀才安在？』保甲愕塞无以对。杖三十，逐之。
　　严介溪当国，宫中见鬼多手多目，问张真人，张不能对。或以王弇州博识，往询之。弇州曰：『何必博识，《大学》云：十目所视，十手所指，下句是说恁的？』
　　世宗好言长生，乙丑会试，题『夫政也者，蒲芦也』，又『民之秉夷，好是懿德』，上问辅臣：『蒲芦是何物？秉夷是何义？』徐阶对曰：『夷是有恒之义；蒲芦是长生之物。』
　　宗子相纔高，雄视一时，常谓同社曰：『朝廷若无我辈文章之士，则凤鸟不必鸣岐山，而麒麟化为梼杌。』
　　张宁晚年无子，祷于家庙曰：『宁何阴骘，至斩先祀？』傍一妾云：『担误我辈即是阴骘。』
　　陈眉公曰：『人有一字不识而多诗意，一偈不参而多禅意，一勺不濡而多酒意，一石不晓而多画意，淡宕故也。』
　　解大绅常从游内苑，上登桥，问缙当作何语，对曰：『一步高如一步。』及下桥，又问之，对曰：『后步高如前步。』上大悦。
　　解大绅应制，作《虎顾众彪图》诗曰：『虎为百兽尊，谁敢触其怒，惟有父子情，一步一回顾。』文皇见诗感悟，即遣夏原吉迎太子于南京。
　　倪鸿宝曰：『岳王祠泥范武穆，铁铸桧卨，人之欲不朽桧卨也，甚于存武穆也。』
　　倪鸿宝曰：『圣贤尽性于忠孝，必立命于文章。圣贤不惧不得为忠臣孝子，惧不得为文人。』
　　张凤翼刻《文选纂注》，一士夫语之曰：『既云文选，何故有诗？』张曰：『昭明太子为之，他定不错。』曰：『昭明太子安在？』张曰：『已死。』曰：『既死，不必究他。』张曰：『便不死，亦难究。』曰：『何故？』张答曰：『他读得书多。』
　　全椒旧有项王庙，余翔为令，一炬焚之。王弇洲曰：『此殆为咸阳三月火复仇耳。』
　　朱平涵曰：『古人只说三不惑，不及「气」字，何居？要见此字难去，去了又做不得英雄，惟直养之，则方为贤圣。』
