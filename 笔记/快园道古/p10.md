<!-- { "loadSidebar": true } -->
　　徐文长与友人饮，行令要一花名，一鸟名，搭四书二句，词曲一句。一友曰：『虞美人嫁了白头翁，翁曰：老矣，不能用也。寒窗更守十年寡。』文长曰：『十姊妹嫁了八哥儿，八口之家可以无饥矣。可怜两口儿无依倚。』
　　伎女张斗奴侍三杨宴饮。东杨行令，饮，春月诗曰：『梨花院落溶溶月。』南杨饮，夏月曰：『舞低杨柳楼头月。』西杨饮，秋月曰：『金铃犬吠梧桐月。』英公语斗奴曰：『汝试歌之。』斗奴乃拜而歌曰：『梨花院落光如雪，犬吠梧桐月。佳人杨柳腰，舞罢晴光灭。春月者，夏月者，秋月者，总不如俺寻常一样窗前月。』诸公大加称赏。
　　确对
　　江西有提学出对云：『风摆棕榈，千手佛摇折迭扇。』诸生无对者。乃祈乩仙，降书自称李太白，对云：『霜凋荷叶，独脚鬼戴逍遥巾。』
　　刑部郎中黄暐亦尝召仙，令对『羊脂白玉尺』，乩云：『当出丁家巷田夫口。』暐明日往试之，其一耕者锄土甚力，问此何土，耕者曰：『此鳝血黄泥土也。』暐大嗟异。
　　相传有俗对云：『塔顶葫芦尖，捏拳头锥白日；城头箭垛倒，生牙齿咬青天。』亦工而可笑。
　　旅店中一鬼诵一对云：『鼠偷蚕茧，浑如狮子抛球。』叫唤竟夜。后一士子至，对曰：『蟹入鱼罾，却似蜘蛛结网。』怪绝不闻。
　　苏郡蒋涛善属对，有『一跳跳下地；一飞飞上天。』又有『冻雨洒窗，东二点，西三点；切糕分客，上七刀，下八刀。』皆精切。
　　李空同督学江西，有士子同其姓名。公曰：『吾试汝一对，曰：蔺相如，司马相如，名相如，实不相如。』一士子对曰：『魏无忌，长孙无忌，彼无忌，此亦无忌。』公赏之，特置高等。
　　唐皋使朝鲜，朝鲜国王出对云：『琴瑟琵琶，八大王一般头角。』皋对曰：『魑魅魍魉，四小鬼各样肚肠。』王大骇服。
　　旧学士院壁间有题云：『李阳生，指李树为姓，生而知之。』杨大年为学士，对之云：『马援死，以马革裹尸，死而后已。』
　　徐晞为州吏目，偶随守步庭墀中，见一鹿伏地。守得句云：『屋北鹿独宿。』晞曰：『可对：溪西鸡齐啼。』守大惊异，不以常礼遇之。
　　常州府同知吴、通判董至无锡，饮红白酒而醉。吴出对云：『红白造成，醉倒不知南北。』董对云：『青黄未接，急来要卖东西。』
　　东郊巡按苏松刷卷，许御史戏云：『北台东御史，西人巡按南方。』东不能属，陆采对曰：『冬官夏侍郎，春日办完秋税。』又李空同在江西有对云：『孤雁渡江，顾影徘徊如得偶。』人不能对，陆云：『老翁照镜，鉴形仿佛似传神。』
　　屠赤水与莫廷韩游顾园，酒酣，屠偶吟云：『檐下蜘蛛一腔丝意。』莫云：『阶前蚯蚓满肚泥心。』
　　世宗事玄，有献灵龟者，上出对曰：『赤水灵龟双献瑞，天数五，地数五，五五二十五数，数数合于道，道号元始天尊，一诚有感。』一词臣对之曰：『丹山彩凤两呈祥，雌声六，雄声六，六六三十六声，声声闻于天，天生嘉靖皇帝，万寿无疆。』上喜甚，厚赍之。
　　赵太守时逢指筵上炮栗曰：『栗破缝黄见。』坐客不能对。赣妓朱云楚对曰：『藕断鲁思飞。』赵大奇之。
　　惠山寺有人出对曰：『无锡锡山山无锡。』后有对曰：『平湖湖水水平湖。』
　　苏士金用元善属对，在文翰林座谑其蒙师潘某。潘愠曰：『吾对，汝能对，甘受汝侮。』金淆之，潘曰：『王大夫昆季筑墙，一土蔽三人之体。』金即对曰：『潘先生父子沐发，番水灌两牛之头。』一座大笑。
　　陈启东训导分水，一人题桥上云：『分水桥边分水吃，分分分开。』启东过而见之，对曰：『看花亭上看花回，看看看到。』皆其地名也。
　　陈启东尝思『的颈葫芦』，无有确对。一日，方浴而得之，曰：『空心萝卜。』天生语也。喜而跃，浴盆顿破。
　　苏东坡在翰林时，北使以『三光日月星』请坡公属对。坡公首以『四诗风雅颂』，妙矣，而又对以『四德元亨利』，『贞』字为仁祖讳，故缺之，毕竟不妥。陶庵对以『八脉寸关尺』，与首句并妙。
　　季祖廷尉公在燕邸寄一对句云京师无有对者，出句云：『天启七年，七月七日天气。』陶庵对曰：『大明一统，一府一县大名。』
　　季祖廷尉公面麻奇丑，眼眶臃肿，痘瘢层沓，短髭戟张，见者失笑。陶庵七八岁时，廷尉喜置之膝上，捋其髭。廷尉曰：『儿善属对，为我作须对。』陶庵曰：『大人：美目深藏，桃核缝中寻芥子；劲髭直出，羊肚石上种菖蒲。』廷尉抚掌大笑。
　　归安沈筠溪少绝敏慧，与弟在途，风雨暴作，遇陈方伯兄弟。方伯戏曰：『大雨沉沉，二沈伸头不出。』沈应曰：『狂风阵阵，两陈摇尾不开。』
　　苏州吴厚墅麻脸胡须，蒲田王玉峰面歪而眼多白。王戏云：『麻脸胡须，羊肚石倒栽蒲草。』吴应曰：『歪腮白眼，海螺壳斜嵌珍珠。』闻者绝倒。
　　常熟严相公面麻，新郑高相公作文用腹草，前后在翰林，高戏严曰：『公豆在面上。』严应曰：『公草在腹中。』
　　近传闻一对无有对者，出句云：『儒忠恕，佛慈悲，道感应，三教同心。』陶庵对曰：『尧谘嗟，舜吁咈，禹咸若，一朝共口。』又：『汉勃［周勃］劭［应劭］唐功［徐有功］绩［李绩］宋胜［朱胜非］勋［王继勋］，六臣协力。』
　　越有三号『彭山』：季以进士，程以指挥，彭以军舍；而青衿有三号『六峰』：叶死，袁生，而陆正病笃。徐文长取以作对曰：『文彭山，季彭山。武彭山，程彭山。半文半武彭彭山；活六峰，袁六峰。死六峰，叶六峰。不死不活陆六峰。』
　　苏州范长白无嗣，夫妇上天平山求子。苏州人口号曰：『范长白夫妇上天平，乏子。』后越中王宗溪、孙王剡生与陆御史梦祖、督学梦龙争产，王拆其梁。陶庵取以作对曰：『王宗溪祖孙打双陆，拆梁。』
　　韩襄毅巡江西，方鞫死囚，忽诵句云：『水上结冰冰上雪，雪上加霜。』久不能对，一囚曰：『囚冒死敢对。』公曰：『汝能对，贷汝死。』囚曰：『空中起雾雾成云，云开见日。』公抚掌称佳，即为减死。
　　苏州尤展成作对偶极工巧。戏作一对云：『天地小梨园，牵帝王将相为傀儡，二十一史演成一部传奇；佛门大养济，收鳏寡孤独为丘尼，亿千万人遍受十方供养。』
　　尤展成对偶：『广成修道一千二百岁，不知壶中日月纔过分阴；仲尼作史二百四十年，何如皮里春秋都无一字。』『嫠妇懮周，漆女懮鲁，妇女之谋国，深于丈夫；田夫献曝，野老献芹，父老之爱君，真于卿相。』『冯瀛王首尾唐周五朝，无异夏姬三少；赵真定平分论语一部，恰似徐妃半妆。』『《法言》学《论语》，此阳货之貌圣；王充作《刺孟》，亦桀犬之吠尧。』『二十四孝，贵人紫绶朱衣，笑半日黄粱美梦；三十六宫，美女翠钿红粉，哭一堆白骨秋坟。』『李岩老下四脚棋盘，赛过两家三百六十着；刘玄石饮千日美酒，只当百年三万六千场。』『生公聚石说法，问人反不点头；太白邀月举杯，算我谁堪对影。』『蛮触氏干戈扰攘，蜗角里百代春秋；槐安国朱紫荣华，蚁穴中一生仕宦。』『尘梦劳人，请倩鸟呼归去；山灵好客，愿随石化飞来。』『枕流漱石，形骸自有山川；子鹤妻梅，眷属岂无花鸟？』『草茅富贵，惟有百城书；烟火神仙，无如千日酒。』『眼前得失，但看棋局一枰；身后死生，总付蒲团半偈。』
　　灯谜
　　蜜蜂窠：放之则弥六合，收之则退藏于密。
　　竹帘：不用刀，只用篾，勒碎风，劈破月。
　　走马灯：但见争城以战，不见杀人盈城，是气也，而反动其心。
　　半边铜钱：四书一句：不能成方圆。又骨牌名一个：天地分。
　　影戏：做得好又要遮得好，一般也号做子弟兵，有何面目见江东父老。
　　黄蜂［如梦令］：
　　舞处腰肢纤瘦，绣处金针斜透。归到洞房中，羞见蝶双莺偶。知否，知否？命里生来独守！
　　灯球：六个姊妹闲耍，搭起秋千一架。高烛照红妆，多在星前月下。春夜，春夜，处处柔肠牵挂。
　　花灯：四面笙歇鼎沸，两脚何曾着地。只为有情人，远在碧云天际。迢递，迢递，流尽两行珠泪。
　　帐偶：有大人之事，有小人之事。一人之身，而百工之所备。吾闻其语矣，未见其人也。
　　放鹞：孩儿意，只为功名半张纸。临行时，惹母手中线，费几许。只要去，扯不住。不愁你下第，只愁你际风云，肠断天涯何处。
　　铳楔：有放心而不知求，方寸之木，可使高于岑楼。
　　伞：开如轮，敛如槊，剪纸绸缪护新竹。日中荷盖影亭亭，雨里芭蕉声肃肃。晴天则阴阴则晴，二天之说诚分明。安得大柄居吾手，去覆东西南北之人行。
　　皇历：摸着无节，看着有节。两头冰冷，中间火热。
　　笔：少年发白，老年发青。有事科头，无事戴巾。
　　走马灯［无际禅师咏］：团团游了又来游，无个明人指路头。除却心头三昧火，枪刀人马一齐休。
　　二僧两头睡［顾圣之作］：两头两头，口口两头。两头大，两头口；两头破，两头好；两头光，两头口；两头口，两头口。
　　叉袋［祝枝山作］：无物不开口，开口便成佛。盘多罗诘多，罗破多剎多佛多难陀。
　　镜架：上无父母之命，下无媒妁之言。
　　木凿：若要长，去两头；若要阔，去两边。
　　拆字
　　『他』字：问管仲。
　　『佯』字：何可废也，以羊易之。
　　『州、洲』字：三点水，六点水，称呼同，左右异。
　　『圉』字：国之所存者，幸也。
　　『秦』字：二画大，二画小。
　　『卜』字：上又无划，下又无划。
　　『乁』字：曲牌名，懒画眉；骨牌名，八不就；俗语撇脱，又忘八。
　　『井』字：四十八个头。
　　『冫昜』字：古人名二个，曾点成汤。
　　『用』字：上有可耕之田，下有长流之川。一月复一月，两月共半边。一字共六口，两口不周全。
　　『孕』字：上写了一撇，下写了一画。
　　『田』字：四山纵横，两日绸缪；富是他起脚，累是他起头。
　　『呆』字：出自幽谷，迁于乔木。
　　『晶』字：九画六直，神仙不识。
　　『凡』字：鳯鸟不至。
　　『四』字：欲罢不能。
　　『斤』字：丘未能一焉。
　　『奇』字：可与立。
　　『春』字：节气一个，春分。
　　『旭』字：节气一个，重阳。
　　『本』字：无天于上，无地于下。
　　『美』字：俗语羊头扯在狗脑。
　　『书』字：莫说尽尽头，还有一日。
　　『冐』字：一日一月，其中稍缺。
