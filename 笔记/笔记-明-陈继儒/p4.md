<!-- { "loadSidebar": true } -->
    停云馆朱巨川告刻邓乔二跋，余藏又有陆太宰完题，不及刻。跋云：“此唐德宗建中三年六月，给授中书舍人朱巨川告身符。”年月职名之上，用尚书吏部告身之印，计二十九颗。世传为颜鲁公书。按唐式，书符，令史事也。代宗之丧，鲁公以礼吏部尚书为礼仪使，杨炎恶其直，换太子少师领使事。及卢杞益不容，改太子太师，并使罢之。是时适在闲局，而其忠义、书法，巍然为天下望。巨川欲重其事，特求公书，犹今士大夫得请诰敕封赠，多求善书者操笔，同一意也。米元章《书史》载，朱巨川告，颜书。其孙灌园持入秀州崇德邑中，余以金梭易之。刘泾得余颜告，背纸上有五分墨，装为秘玩。王诜笃好颜书，遂以韩马易去。此书今在王诜处。《宣和书谱》载颜书，亦有朱巨川告，今卷中并无宣和印记，独存梁太祖御前三印，前后压缝有宋高宗乾卦绍兴印耳。岂旧藏御府，靖康之乱，散落人间，南渡收访，应募者截去本朝玺跋耶？然五代时既入御府，则宋时不应在灌园处，岂王诜所得乃别本耶？不可得而知矣。此卷作文虽小，而与《东朔赞》用笔同，其为颜书无疑，告中细字不知出何人。唐制唯侍中、中书令为真宰相，其曰同中书门下平章事，虽行宰相事，而未为真。中兴以后，藩镇节使，多授中书令，故敕后细字，首行云“太尉兼中书令臣在使完，是年四月，卢杞恶张镒，出之凤翔，”故第二行云“守中书侍郎同中书门下平章事臣张使，”其第三行云“守给事中臣关播奉行，杞爱播和柔易制，是年十月，即同平章事矣。”牒后细书首行云“侍中”，阙第二行，云“守门下侍郎同平章事杞”，即卢杞也。又吏部正员尚书一人，侍郎二人，其属有四，曰吏部司封、司勋、考功、吏部郎中一人，掌文官阶品、朝集、禄赐、告身。尚书左右丞各一人，掌办六官，吏、户、礼左丞总焉，兵、刑、工右丞总焉。故牒尾尚书、侍郎、左丞俱云缺。而云“判吏部侍郎范阳郡开国公翰”者，卢翰也。后此二年，为兴元元年正月，亦进同平章事。符后书云“判郎中滋”者，刘滋也。贞元二年正月，遂从吏部为左散骑常侍。末后书令史不名，益可验此告非令史笔矣。一展阅间，而唐之黄故历历可考。且鲁公书，得其背纸墨迹，尚装为秘玩，况真迹耶？宜何如其宝爱之也。时在正德丁丑五月望日，陆完跋。”此跋精核辨博，今之收藏家即具双眼，如公之反覆检括者少矣。
    东坡诗卷，有一跋云：“观此真迹，如觉伪者，甚可笑也”。周公谨极喜此跋，可谓善下语。余尝谓多见石刻，少见真迹，往往覆以真者为伪，此岂眼中有筋者乎？
    顾野王读书台，一在亭林，一在槜李之双溪桥后，一在海宁县之峡石山。和靖读书台在虎丘。梁昭明读书台在招隐。段文昌读书台在广都县之南龙华山。董子读书台在广川。
    张三影墓，在卞山多宝寺。其西园故址，在南门外牟存叟端平所居。子野诗名《安六集》。
    余出不能负向平五岳之笈，入不能辟香山五亩之园。惟买舟补被，于郡城内外名胜处避客息躬。倪尚书经锄堂所谓每月一游，则日日可度，每岁一游，则可阅三十年也。马嗜雪上人观音阁、龙树庵桥柳堤、超果紫藤、嘉树林、孙汉阳东皋雪堂、竹素园、灌锦园、熙园、文园、楚园、宝胜庵、宝莲庵、郭外禅居、庵山、雪山、小昆山、天马山、余山、小赤壁、白龙潭、唐氏拙圃、陆君策畸墅、泖塔、范象先梅花楼、神山云香书屋、金泽寺、洙泾钓滩、机山下平原村、莱峰书屋、瑶潭、白石山房。
    太宗白沟河大战，阵亡军士，积骸遍野。上念之，命收其头骨，规成数珠，分赐内宫念佛，冀其轮回。又有脑骨深大者，则以盛净水供佛，名天灵碗。
    范丞相质畜一墨，表曰“五剑堂造”，里曰“天关第一煤”。
    巴丘南百折山中，有道士善槛虎。两函桁之以铁，中不通也。左关羊而开右以入虎，悬机下焉。饿之，抽其桁，出其爪牙，揳而鍖之，絙其舌已。重饿之，饲以十铢之肉而已。久则羸然弭然，始饲以饭一杯、菜一盂，未尝不食也，亦不复有一铢之肉矣。以至童子皆得饲之。已而出诸囚，都无雄心，道士时与扑跌为戏，因而卖与人守门，以为常。率虎千钱，大者千五百钱。初犹惊动马牛，后反见大牛而惊矣。或时伸腰振首，辄受呵叱。置庭中以娱宾。道土诊其口爪，锈剔扰洗，各有期。道士死，其业废。临川汤义仍有《嗤彪赋》。
    上元县有两东山，一在崇礼乡，即土山是也。谢安栖迟东山，在会稽，后于土山营筑，以拟东山，今去县二十里。一在钟山乡蒋庙东北，刘勔栖息之地，今去县十五里。陈轩《金陵集》载，李白、李建勋《东山》诗，皆指土山而作也。
    王子幻云：“永州养驯獭，以待鹚鸬，没水捕鱼，常得几十斤。以供一家。”甚有捉鳖者，子幻亲见之。
    舜井有二，一在垣曲县北五十里，傍建庙。一在蒲州东南二里。东西二井相距，有舜祠，真宗名为广孝泉。王钦若撰碑。
    郭太史守敬，七十致仕，独不许。元翰林、太史、天官不致仕者，自公始。
    李北海与张说交恶，以枉下狱论死。公妻上书请戍边自赎，许昌男子孔璋亦上书愿代邕死，曰：“臣知有邕，邕不知有臣。”得末减，贬遵化尉，流璋岭南。邕早有名，重义爱士，人斥外不与士大夫接。既入朝，闻其眉目环异，至阡陌聚观，后生望风内谒，填隘门巷中。
    天目中峰禅师，赵文敏公与之为方外交，同院学士冯海粟子振甚轻之。一日松雪强拉中峰同访海粟，海粟《梅花百韵诗》示之。中峰一览，走笔而成，如冯之数。海粟神气顿慑。
    “陆瑁湖边水漫流，谷阳城外问渔舟。鲈鱼正美蓴丝熟，不到秋风已倦游。”陆平泉公作也，不减老坡。
    关中孙太白山人，与许九杞善。寓南屏时，一鹤自随，九杞为买鹤田，岁输粮千万峰深处，而纳券曰：“太白山人鹤田，在九杞山书院之阳，倚山面湖，左林右涂，广从百步，计岁入粟三石有奇。以其奇为道里费，而归其成数于杭之西湖南屏山。歉岁则沃其半，以九杞润笔金取盈焉。佃之者主人之邻李仁，输之者主人之仆妇义，董之者主人之弟墙卿舟仲。主人谓谁？山人之友杞泉子许台仲甫也。”名鹤田券。
    宋松皮研，朱太史象玄斋中物也。研有墨偶失，浣涤出之。墨彩如新，声清质细，目中罕睹其偶。幸为余所藏。
    坚昆国，其人赤发绿瞳。李陵居其地，生而黑瞳者，必曰陵苗裔。
    莫中江先生云：“中州地半入藩府。”惟李于鳞《送客河南诗》，云：“惟余芳草王孙路，不入朱门帝子家。”可谓诗史，而语意含蓄有味。
    张即之书东禅寺《林酒仙诗》，有刻石。盖寒山子之流，朱紫阳极赏之。上海靖安智俨师，尝食活虾斗许，事颇相类，名虾子禅。当时贡师泰、郑元祐、杨元诚、孙大雅、仁一初、王原吉，皆有诗，杨维祯作序，名《靖安八咏集》。
    景定三年，司历者曰：“星有天尾，旅于奎，填与辰，从月后会，四星不相能也。乃季春月朔同轨。其占为文运不明，天下三十年无好文章。”
    浮石洞有异兽，状如猴，四耳，虎身牛尾，音如犬吠，其名曰彘。今人所谓彘，盖豕也。
    王履吉手写经书，皆一再过，俗言未尝出口。凤仪玉立，举止轩揭。然其心每抑下，虽声称振叠，而酝藉自将，对人未始言学，盖不欲以所能尚人。性恶喧嚣，居洞庭三年，既而读书石湖之上二十年，非岁时省侍，不数数入城。遇佳山水，辄忻然忘去。或时偃息于长林丰草间，含醺赋诗，倚席而歌，邈然有千载之思。
    葛延之，尝以亲制龟冠献东坡，赠以诗，曰：“南海神龟三千岁，兆叶朋徒生庆喜。智能周物不周身，未死一钻七十二。谁能用尔作小冠，岣嵝耳孙创其制。今君此去宁复来，欲慰相思时整视。”集中无此诗。
    昔人以陆羽饮茶，比于后稷树谷。及观韩翃《茶》，云：“吴主礼矣，方闻置茗。晋人爱客，才有分茶。”则知开创之功，非关桑苎老翁也。若云在古茶勋未普，则比时赐茶已一千五百串矣。
    元美公推毂于鳞，没世不衰。顾世人一瓣香，往往为拈州拈出。余有祭元美公文，云：“公与于鳞，焚舟而济。初为敌国，晚难兄弟。公之虚左，亦有深意。以大事小，菜羹必祭。”见者颇以为定论。
    东夷、北狄、南蛮，皆不闻有历，而西域独有之。盖西域诸国，当昆仑之阳，于诸夷中，为得风气之正，故多异人。若天竺梵学，婆罗门伎术，皆西域出也。

书蕉[明]陈继儒撰
卷上
勿勿非匆匆→《颜氏家训》云：“勿勿非忽忽，亦非匆匆。”《说文》云：“勿，州里所建之旗，以趣民事者。凡言遽遽状，皆称勿勿。”《祭义》云：“勿勿，诸其欲飨之也。勿勿，犹勉勉也。”杜樊川有诗云“浮生长勿勿”，王廙帖云“臣故患匈满气上，顿乏勿勿”，皆此意。
胎卵二族→至正时，史官熊太古经上都，遇雕窠站。站吏指站后山上一穴，云：“往年雕窠其中，生三卵，一为犬，一为蛇。”心切疑之。后于脱脱丞相家见一犬，坐客咸指此犬为雕窠所生，则知向者所闻不为异也。
相马→《相马经》云：“马生下堕地无毛行千里，尿举一脚行五百里，兰箸竖者千里，马膝如团曲千里。马一岁上下齿，二十四岁齿黄，三十二岁齿落，不复出。”
花刑→俗以开花风为花韝扇，润花雨为花沐浴。至花老风雨断送，盖花刑耳。
杨用修→俗有规杨用修者，杨答书云：“文有仗境生情，诗或托物起兴。如崔延伯每临阵，则召田僧超为壮士歌。宋子景修史，使丽竖然椽烛。吴元中起草，令远山磨隃糜。是或一道也。走，岂能执鞭古人？聊以耗壮心、遣余年。所谓老颠欲裂风景者，良亦有以。不知我者，不可闻此言；知我者，不可不闻此言。”
颖慧→人有颖慧，似由于学问，似不由于学问者。如介葛卢解兽语；公冶长及侯瑾，字子瑜，并解鸟语；李南解马语；詹何闻牛鸣，知牛黑白；沈僧昭听南山虎啸，云：“国有边事，当选人丁。”荀勖食饭，而知炊者之为劳薪，乃故车轴脚也；符朗食鸡，而知其栖之恒半露。
青岚帚→陈陶《咏竹诗》：“青岚帚亚思君祖，绿润偏多忆蔡邕。”注：“陈张君祖《竹赋》：青岚运帚，碧空扫烟。蔡邕《竹赞》：缘润碧鲜，甜文紫钱。”
玉米田→归州有玉米田，屈原耕此，产白米似玉。屈原耕田，人多不知。
