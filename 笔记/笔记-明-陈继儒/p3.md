<!-- { "loadSidebar": true } -->
    沈云鸿，字维时，石田之子也。性特好古，器物书画，遇名品，摩抚谛玩，喜见颜色，往往倾橐购之。菑畲所入，足以资是。缥囊湘帙，烂然充室。而袭藏惟谨，对客手自展列，不欲一示非人。至寻核岁月，甄品精驳，历历有据依。江南赏凿家咸推之。又喜积书，仇勘勤剧，曰：“后人视，非货财，必不易散。万一能读，则吾所遗厚矣。”公先石田而卒。
    冯给事有偈云：“公事之余喜坐禅，未尝行胁对床眠。虽然现出宰官相，长老之名四海传。”
    严光，本新野人，避乱会稽。《任延传》云：“天下新定，道路未通。避乱南江者，皆未还中土，会稽颇称多士。”延为会稽都尉，如董子仪、严子陵，皆待以师友之礼。以此证之，子陵非会稽人明矣，范晔失于检考耳。
    米颠《捕蝗帖》云：“鲁君素谤芾者，与薛至亲，一体加毁。幸天恩旷荡，尽赖恩庇。及此愧惕。”又《云林帖》云：“友生倪瓒上公武先生，比承专寄《瘗鹤铭跋尾辨证》，深见远怀。小楷宽绰而遒媚，尤得唐人风格。敬叹，敬叹！命写鄙作，谨书上，求教益。比来想惟尊履康裕。正月中为醉客捶骂，不肖亦醉，颓然如土木偶，人不屑也，人所能共知闻。乃反兴谤于云门翁，谓讥议其诗文字画。况云门学皆造极，其艰虞中又留遇仆不薄，仆果尔，人耶？兽耶？闻云门中不无少动，是不可晓也。四日瓒启。”此迹在槜里包仪甫家。公又有《次韵答友人诗》：“吹竿岂为求齐好，在楚何妨自越吟。醉人捶骂吾何恤，且复清尊与子斟。”其诗，疑一时作也。不知捶骂者何人，二公想皆以颠迂得罪。
    山阳县城都北二十里，父老犹谓嵇康竹林地，以时有遗竹也。
    史，沐猴而冠。沐猴，猴名，出罽宾国。见《汉书》。
    “憨憨无役老人怀，春日烘门宴始开。游衍太平初试杖，安排乐事且拈杯。世情花党富家发，公道燕均贫户来。识字不多强不识，小轩聊与物追陪。余今年六十，凡事举在灰念中，但醉吟兀坐，饮饫终日，以享太平而已，故赋此诗。沈周书。”公六十，为癸卯。
    滕用亨待诏，善鉴古器。尝侍上阅画卷，众目为赵千里，用亨顿首言：“笔意类王晋卿。”及终卷，果有驸马都尉王侁名。
    石田，好竹者也。辟水南隙地，因字其中。将以千本环植之，然未易卒致。作《化竹疏》，皆四六文。
    钱唐女士有曹雪斋氏，以才諝称于人。尝持所著诗文，介其师丘公，自陈幼获见于酸斋贯公、恕斋班公，而犹未及谒廉夫先生。复偕乳母氏访之洞庭、太湖间，为歌诗鼓琴，以写山川荒落之悲，引《关雎》、《雉朝》、《琴操》，以和白雪之章。廉夫大赏，叙其《曹氏弦歌集》。
    菌蕈有一种，食之，令人得干笑疾。士人戏呼为笑矣乎。《青莲集》亦有《笑矣乎》一篇，断然伪作。
    《列仙传》云：“盗道无师，有翅不飞。”
    蜀人黄制参，有大年，且九十。作书抚州，求《荆公集》，云：“人虽误国，文则传世。”
    “春光入水到底碧，野色随人是处同。不必殷勤频借问，妾家只住杏花东。”侯诚叔《西池春游》，记妇人诗也。
    中峰禅师，闻郑所南思肖名，偶会于孝子梅应发家。一见，各默不语。坐久之，本忽云：“所南何不说法？”思肖曰：“两眼对两眼，无法可说。”及别去，本又云：“博学老子。”思肖即曰：“世法和尚。”赵孟頫才名重当世，思肖恶其宗室而受元聘，遂与之绝。孟頫数往候之，终不得见，叹息而去。无何，化其所居，得钱则周人之急。田亦舍诸刹，唯余数亩为衣食资。仍谓佃客曰：“我死，则汝主之。”盖不以为家矣。自是，无定迹，吴之名山、禅室、道宫，无不遍历，多寓城之万寿、觉报二刹。疾亟时，嘱其友唐东屿曰：“思肖死矣，烦为书一位牌，当云大宋不忠不孝郑思肖。”语讫而绝，年七十有八。盖其意谓不能死国与无后也。自赞像曰：“不忠可诛，不孝可斩。可悬此头于洪洪荒荒之表，以为不忠不孝之榜样。”宋社既墟，适意缁黄，自称山外野人。尝著《大无工十空经》一卷，空字去工字而加十，宋字也，寓为大宋经。造语奇涩如庾词，莫可晓。自题其后云：“臣思肖呕三斗血，方能书此。后当有巨眼识之。”又著《释氏施食心法》一卷、《太极祭炼》一卷、《谬余集》一卷、《文集》一卷、《自叙一百二十图诗》一卷。思肖母楼氏，宋侍从钥之族妹，为比丘尼，名普西，受业于饮马桥南宝林尼寺。
    杜绾，号云林。黄老睿，亦号云林子。倪云林，又尝号云幻霞。
    沈清友，女子也，《咏渔父》云：“起家红蓼岸，传世绿蓑衣。”
    端州下岩石，干则灰苍色，湿则青紫色。岩两口通为一穴，大穴取研所自入，小穴泉水所自出。岩北壁水浸，莫测浅深，工不能采，往往于石屑中得之。然是泉生石中，非石在泉中也。泉珠散落，如雨不绝。
    晏子城，安吉西北二十里。《吴地志》云：“晏子娶吴王女，筑城于此。”至今耕者得黄金，状如菱角，中有齐字，名晏子金。
    苏东坡有《研铭》手迹：“或谓居士：‘吾当往端溪，可为公购砚。’居士曰：“吾两手，其一解写字，而有三砚，何以多为？’曰：‘以备损坏。’居士曰：‘吾手或先砚坏。’曰：‘真手不坏。’居士曰：‘真砚不损。’绍圣二年腊月七日。”
    可观法师，字宜翁，华亭戚氏子。一日闻举唱，曰：“般若寂寥。”忽有悟，云：“如服一杯降气汤。”魏杞镇郡请主北禅，适当九日，上座云：“胸中一片灰已冷，头上千茎雪未消。老步只宜平地去，不知何事又登高。”魏公击节赏叹。有《圆觉手鉴行庵录》。
    平泉陆宫保，自题其像，留于诸寺作供。“岂有文章置集贤，也无勋业到凌烟。只应画作老居士，留与香山结净缘。”
    顾况丧一子，年十七，其子游魂恍惚如梦，不离其家。顾悲伤不已，因作诗哭之：“老人苦丧子，日暮泣成血。老人年七十，不作多时别。”其子听之，因自誓曰：“若有轮回，当再为顾家子。”顾果复生一子，至七岁不能言，其兄戏批之，忽曰：“我是尔兄，何故批我？”一家惊异。随叙平生事，历历不误。乃知羊叔子事非怪。其子，即非熊也。
    唐孙处立，尝恨天下无书，以广新闻。王右军《十七帖》，每问蜀中故迹，云为欲广异闻。大抵闻见新，是古人第一乐。
    蜀僧湛然，注《楞严》及《易》，皆有名理。与余同坐顾光禄熙园桥上，指柳枝云：“此物何以易生？盖柳星在二十八宿中，寄根于天，故栽之辄活。”
    虞世和甫，名士，善医。公卿争邀致，而性不可驯狎，往往尤忽权贵，所得赂旋以施贫者。最爱黄庭坚，常言：“黄孝于亲，吾爱重之。”每得佳墨、精楮、奇玩，必归鲁直。
    裴休相公，法门中龙象也。殁后作于阗王，于阗一小国耳。当懿昭际，不闻有所兴阐佛法也。此公未见黄蘖圭峰，未谈般若，不妨作相作节度。既见而既谈之，使天下归以龙象，而奈何作相作节度，富贵如故也？于阗之报，业报也，非福报也。[王弇州云]
    僧齐己《听琴诗》云：“万物都寂寂，堪闻弹正声。人心尽如此，天下自和平。”余极喜诵之。同时，徐东野有诗云：“我唐有僧号齐己，未出家时宰相器。爰见梦中逢武丁，毁形自学无生理。”
    李献吉云：“道理一横一直尔，十字是也。数尽十，理亦尽之矣。王字真草篆隶不变，挺三才而独立也。变之，非王也。”
    金张秦娥者，颇能小诗。其赋远山，云：“秋水一抹碧，残霞几缕红。水穷霞尽处，隐隐两三峰。”其后流落，刘昂赠诗云：“远山句好画难成，柳眼才多总是情。今日衰颜人不识，倚炉空听煮茶声。”又云：“二顷山田半欲无，子孙零落一身孤。寒窗昨夜萧萧雨，红日花稍人梦无。”秦娥为之泣下。
    宋周鲁《秋塘图》一卷，元皇娣太长公主所藏，前有皇娣图书印记，后有集贤、翰林诸词臣奉皇娣教旨所题，自太学士赵世延、王约而下，凡十六人。时邓文原、袁伯长俱为直学士，李洞以翰林待制居京师，为监修国史，实至治三年也。元运方隆，皇娣雅尚文学，一时名公巨儒，以文章、翰墨宠遇当世，其盛盖可想见也。
