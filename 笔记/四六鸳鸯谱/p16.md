<!-- { "loadSidebar": true } -->
　　躬履节俭 【后马廖传太后躬履节俭而从简约】 性顺柔雍 【唐庄宪太后性仁宫中化其德莫不柔雍】 选重德辅太子 【唐本传宪宗懿安皇后郭氏汾阳王子仪之孙生穆宗帝崩中人有为后谋称制者后怒曰吾效武氏邪今太子虽幼尚可选重德为辅吾何预外事哉】 进寿礼如家人 【唐穆宗贞献皇后萧氏生文宗文宗立上尊号曰皇太后初太和中文宗懿安太后宪宗郭皇后居兴庆宫宝历太后穆宗王皇后居义安殿后居大内号三宫太后开成中文宗正月望文帝御咸泰殿燃灯作乐迎三宫太后奉觞进寿礼如家人本传】 周姜 【诗思齐大任文王之母思媚周姜京室之妇注言其德行纯备故生圣子也】 马后 【后马太后纪诏曰吾为天下母而身服大练食不求甘欲自率下也】 定策临朝 【邓皇后纪承四年立为皇后殇帝生始百日后迎立之尊后为皇太后定策立安帝日临朝政】 观书采古 【唐本传太宗长孙皇后性约素服御取给则上益观书采古妇人事着女则十篇】 徽音 【思齐诗太姒嗣徽音则百斯男】 尊号 【唐正献皇后传正献皇后生文宗文宗立上尊号曰皇太后】 受经书 【后和熹邓皇后传尊为太后太后自入宫掖从曹大家受经书兼天文筭数昼省王政夜则读书】 多德政 【元初五年刘毅以太后多德政欲令记注】 昆山玉 【闻见录章献太后垂帘李宸妃梦章献秘之欲宫人礼治丧时宰相吕夷简力争章献太后亦俛从其说后仁宗尊宸妃为大后谥号章懿仁宗本洪福寺易梓宫后玉色如生冠服如皇后时晏元献撰章懿神道碑曰五徽峥嵘昆山出玉四溟浩渺丽水生金士大人嘉其善】 丽水金 【韩子丽水在益州永昌郡中有金如糖浮出于水中此金胜如他金】 女中尧舜 【编年宜仁皇太后垂帘日登用一时耆旧复祖宗法每有号令天下人谓之快活条贯华春称为女中尧舜】 今世任姒 【庄献明肃刘太后垂帘时尝臣下曰卿等当采择前代文字可资孝养补政治者以备官家观览又以手书赐辅臣谕以临朝愿治之意一时臣僚敬畏皆曰今世之任姒也】 此盛德事 【元佑间三省言景佑七年李用和等改官移镇恩例令高氏朱氏皆举故事加恩太皇太后曰章献垂帘初无此例吕大防曰太皇太后以高氏深抑畏如故事何后曰外事恩泽方欲除损可又增长乎大防曰此盛德事也】 持制不平 【冶平九年加宣徽北院节度使曹佾同平章事上问韩琦琦曰陛下推恩元舅非私非戚也遂降制太后持其制不下】 
　　起联 
　　穆下灵辰　肇膺显册　　帝紬凤检方丕阐于上仪　圣俪龙楼用对崇于显号　　皇图嗣庆　瑶牒增辉　　尊极重闱着徽音而奕世　礼行当宁衍显号以联编　　燕处蘂宫致孙谋之永锡　凤仪椒掖谨妇道之载传　　宝命有光于再世　徽风备畅于六宫　　东朝隆养喜重庆之无疆　甲观储体见元孙之载诞　　坤元博载　干道丕承　　尧父舜子增元虞典之书　文德武功推本思齐之圣　　相承家法之典　益显徽音之嗣　　诞膺天命亲承大宝之传　濳授圣谟实出慈闱之懿　　举稀阔之典　赞神圣之谟 
　　中联 
　　道光懿阃　休佑后人　　神器不摇　景命有朴　　恭俭由于身率　渊静本乎性成　　再拜压纽阴独察其休明　五色补天众莫知其妙用　　道允恊于虞嫔　德有光于父母　　联大极以尊居虽藏于密　俨四星之下照宜参厥华　　流周召动俭之风　介黄老清静之福　　自长门而登长乐怯度无违　以大任而事大姜晨昏不懈　　阴教齐家　坤元载物　　巳开文定实占渭水之祥　尚友西真方得瑶池之御　　子视羣生　母仪万国　　周南王化之基仪于四海　明德大练之服燕及六宫　　关睢之得淑女　鸡鸣而至寝门　　功配尧仁巳弼成于与子　德光文母复密佑于贻孙　　实为王化之基　共致色难之养　　内绝愆违思贤妃之儆戒　外严诐谒知臣下之勤劳　　久参大庭之游　坐享九州岛之养　　昔主馈在中巳有求贤审官之德　今御帘于外当托孤孤寄命之难　　克守常宪　惟怀永图 
　　结联 
　　纪妫汭涂山之兴幸窥简牍　继生民思齐之作尚播声诗　　跂西昆之练仗　挹北斗之琼浆　　不但喜箕畴之福敷锡庶民　又将赋周颂之篇亦佑文母　　分隔尘踪　徒形善颂　　奉万寿之玉卮莫踵外庭之贺　瞻五云之金阙徒倾方岳之呼　　重光若日　方至如川　　敬祝母子万年之寿　永观本支百世之强　　仰贻谋有庆之孙　颂卜世无疆之福 

　　○公主 

　　帝子 【白氏六帖帝子鼓湘水】 王姬 【诗何彼秾矣美王姬也虽则王姬亦不嫁于诸侯车服下王后一等执妇道以成肃雝之德也】 事姑知母 【襄成公主太宗女下嫁萧诜有司营第辞曰妇事姑舅如事父母异宫则定省阙止葺故第门列双戟而巳】 为子求郎 【后明帝纪馆陶公主为子求郎不许而赐钱十万】 梅妆 【宋正帝女寿阳公主人日卧于含章檐下梅花落公主额上成五出之花拂之不去自后有梅花妆】 兰陵 【宋有公主号为兰陵】 沁园 【后窦宪传以贱直请夺沁水公主田园】 湖阳 【后宋弘传湖阳主不谐矣】 肃雝 【诗何彼秾矣华如桃李曷不肃雝王姬之车】 孝睦 【唐襄城公主性孝睦动循矩法诸公主视为师式】 唓服 【万安公主传开元新制长公主封户二千帝妹户千率以三丁为限皇子王户千公主半之左右以为薄命帝曰使知俭啬不亦可乎于是公主所禀不给车服】 食租赋 【唐玉真公主上言仍叨主第食租赋诚愿去公主主罢邑司元宗不许】 
　　警联 
　　维蛇入梦祥实发于先期　奠鴈告期文甫成于外馆　　爰练日以龟从　协告期于雁奠　　圣主察于人伦葢将敷教　王姬重于出降所以睦亲　　燕及文母之慈　追成穆考之孝 

　　○诞皇太子 

　　燕禖 【记月令仲春之月玄鸟至至之日以太牢祠于高禖天子亲往后妃师九嫔御乃礼天子所御带以弓授革蜀授以弓矢于高禖之前注玄鸟燕也高辛之世玄鸟遗卵娥简吞之而生契后王以为媒官嘉祥而立其祠焉变媒言神媒也】 熊梦 【诗斯于篇下莞下簟乃安斯寝乃寝乃兴乃占我梦吉梦维何维熊维罴维虺维蛇大人古之维熊维罴男子之祥】 前星 【晋天文志心三星天王正位也中星曰明堂天子位前星为太子后星为庶子】 弥月 【诗閟宫无灾无害诞弥厥月是生后稷】 穆穆 【诗假乐篇于禄百福子孙千亿穆穆皇皇宜君宜王】 绳绳 【螽斯篇后妃子孙众多也云云宜尔子孙绳绳兮宜尔子孙蛰热兮】 吞日 【汉景帝坐崇文阁上有舟霞起亦龙盘栋使王夫人居之改为猗兰殿旬月景帝梦神女捧日以授王夫人夫人吞之十四月而生武帝】 流星 【帝王世纪修巳见流星贯昴又吞神珠而生大禹】 圣人生 【文选李萧远述论黄河清而圣人生】 卜士负 【纪内则国君世子生接以太牢三日卜士负之吉者宿齐朝服寝门外诗负之射人以桑弧蓬矢六射天地四方保受乃负之凡接于择日冢子则太宰】 葛藟 【诗葛藟绵绵葛藟在河之浒注葛藟生于河之涯得其润泽喻王之同姓得王之恩施以生长其子孙】 椒聊 【诗椒聊篇知其蕃衍盛大子孙将有晋国焉】 
　　事对 
　　前星弥月　熊梦燕禖　穆穆绳绳　积庆重光　象灿前星祥开绕殿 
　　起联 
　　燕禖享德方储锡羡之祥　熊梦生贤克恊会昌之运　　宝佑丛休　天支毓秀　　高禖锡羡列圣储休　长嫡梃生三宫交贺　　生膺圣子之朝　喜见神孙之诞　　天命储休诞启神明之冑　人心归德于昭世嫡之传　　成功与子　受祉生孙 
　　警联 
　　孙谋贻燕方储垂裕之休　吉梦占熊允恊俾昌之炽　　既存不巳之诚　斯锡无疆之祉　　德如尧帝祝多子于封人　圣若文王咏有男于诗雅　　功行积累　子孙众多　　乃占我梦实多考室之祥　则百斯男克绍刑家之庆 
　　结联 
　　蛰蛰诜诜窃喜重辉之照　皇皇穆穆益和太极之尊　　嵩呼而肃虎拜　华祝而迓龙纶　　辰拱千官巳见前星之胜耀　呼四海共瞻南极之常明　　精一传自尧舜嵩　仁敬法乎汤文 

　　○皇太子 

