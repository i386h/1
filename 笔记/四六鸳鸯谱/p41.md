<!-- { "loadSidebar": true } -->
　　腴润三雍秉介圭而觐帝　昭明五礼司绵蕝以为卿　　涣思宸扆之尊　晋陟经纶之重　　恩弘雨露敖圣善于九重　履茂冠裳宣法仪于百辟　　时惹御炉之香　日听铜壶之漏　　槐棘升华盛世仰冠裳肃穆　勾胪正位朝班钦体统森体　　粤稽姬宣周公　不数汉廷杨绾　　礼服昭明五纬星文辉蹈舞　仪章润色九霄芝宇映嵩呼　　初无取于绵蕞　尚克正于钧衡　　天陛疏荣增重星辰之步武　月卿司署便蕃夙夜之劻勷　　观人文而化成　动德容而成纪　　发轫侯宫文物骎闻于上国　杨镳王路威名久振于鸿台　　宦况转怜白首　豪华空忆青春　　掌诸侯朝觐之叙　主蛮夷归附之仪　　周之行人　秦之典客　　职掌宾客　抚柔蛮夷　　建中有大行令之名　秦世为典属国之职　　归义之蛮夷赖其桑辑　往来之宾客惟所周全　　传胪于殿陛之间　树表于簪绅之内　　赞通四门　辅翼五位　　委蛇典则　振刷班联　　诸王八朝郊迎而典其礼　列侯封国敷奏而赐之文　　秦淮烟树含英　建业莺花吐秀 

　　○尚宝司卿 【本朝初凖古符玺署局为尚宝司卿少卿各一人丞三人恩荫寄禄无常卿职在禁庭守宝玺无符牌印章而辨其所用有事请内既事奉而藏之少卿司丞为之贰】 

　　三珪 【庄子楚庄王迎屠羊说以三珪之位谓三卿背执珪也】 
　　总联 
　　纶宣六命紫泥光映玉墀春　秩秉三珪黄绶色摇金掌月　　国宝祯符希世　藻衣衔列台阶　　班齐九列以称尊持辉宸翰　地绝百僚而独上喜近天颜　　两掖香烟满袖　一轮红日当头　　位当大任期格君而剖素心　道以直行岂佞佛而迎枯骨　　雅着南台之望　遥分北斗之光　　凤阙颁纶暂典虞廷之瑞　銮坡植表伫调商鼎之梅　　掩映琳琅之色　浑成瑚琏之珍　　凤篆龙文润色丝纶黼黻　琅函瑶轴昭回日月星辰　　年卜隐载之符　秩序六卿之亚 

　　○国子监祭酒 【本朝国子监有判监事有管勾监事会要熙宁初诏用经术取士广辟黉舍分为三学增置生徒总三千八百人朝廷育才于斯为盛元丰中置国子监祭酒一人掌三学之教法政令续会要而祭酒犹未除人崇宁置大司成一员为师儒之有总辟□太学之政】 

　　所荐学官皆大儒 【言行录□正献公公着公之为祭酒也以太学为教化之原故究心经理之旧制荐举学官博士皆严其资格限以年齿公数为论列冀稍宽其科条前后所荐学官如王回吴政姜潜张载皆一世大儒王存顾临为元佑名臣常秩吴申黄履朱临盛侨亦显于世处士程颐隐居不□公命博士即其家敦请以为太学正愿固辞公即命驾过之】 老成有行谊 【言行录杨山先生时字中立兼国子祭酒先是吴敏乞川时以靖太学时得召对即为上言诸生伏阙纷纷欲忠于朝廷耳本无他意但择老成有行谊者为之长贰即定矣上喜曰此无愈卿者乃亟命时时入本学召诸生慰劳焉】 尊其经服其教 【四朝国史郑穆传穆元佑中以宝文阁待制兼祭酒每诸生请益无间寒暑虽童子必朝服延接以礼送迎皆尊其经术而服其教之】 官以儒名者三十年 【四朝国史汪澥传澥自布衣录天子学至为正为司业祭酒迄于司成官以儒名者三十年一时人士推之】 请老 【哲宗实录郑穆为祭酒再请老太学诸生数千人以状诣司业又诣丞相府请留不报以待制领祠将行太学之士惛为诗且出汴东门外三献酒再拜堂下辞诀而去观者叹息】 

　　○司业 【本朝元丰正名置司业一人掌三学之教法政令建炎省绍兴十二年复中兴会要干道七年欲除刘焞虞允文奏曰国子司业见阙缘隆兴并省指挥不许与祭酒并除上曰司业乃祭酒之贰并置何妨可待除国子司业孝宗会要】 

　　以太守召为 【胡澹庵集王大宝字符龟知袁州以暇日寻理旧所著述得周易证义卜卷毛诗国风证义六卷表进于朝上谓宰相曰王大宝所进书深得经旨其以国子司业兼崇政殿说书比到阙赐五品服】 勉诸生学为世用 【言行录施大资师点字圣与公之为司业也诸生固巳仰服公目上堂延见勉之学古且务讲求治乱之体使可为世用士论归之】 不奏瑞芝 【黄简肃公中行状公为司业时芝草生武成庙官吏请以闻公不答则阴画以闻宰相名长贰喆之曰治世之瑞抑而不奏何耶祭酒周公绾未对公指其画曰治世何用此为周退谓人曰黄公之言精切简当惜不使为谏诤官也】 以着佐除 【孝宗会要除着佐刘焞为国子司业】 乐正之官 【栾城除盛乔制是以命乐正之官辅司成之教往祗厥职母使阳城韩愈之流专美前世】 

　　○监丞 【本朝景佑二年孙祖德请于直讲京官内差一员充监丞诏学官兼领掌钱谷出纳之事两朝志元丰定制置祭酒司业掌三学之教法政令而监事则丞与续会要建炎三年国子监并归礼部绍兴复置中兴会要】 

　　进丞学省 【胡文恭行张太一制】 参庶事之务 【初寮除胡端平制设属成均参厘政令庶事之务惟丞是司】 

　　○博士 【本朝国子监无博士有直讲八人熙宁改为太学博士元丰定制无国子博士大观元年薛昂乞置国子博士四员国子正录各二员与太学分掌教导从之建炎并国子监于礼部绍兴三年绍置国子监博士二员量养生徒中兴会要之】 

　　精选教冑 【淳化二年杨徽之上言方今文士虽多而通经甚少愿精选五经博士各专业教冑子此风化之本也】 名重朝廷 【言行录诚斋先生杨文节公万里召为国子博士上疏乞留左司员外郎张栻黜军器少监韩玉玉罢繇是名重朝廷】 论养身莫若寡欲 【东都事略王昭素传昭素博通九经及着易论三十三篇太祖召命讲易因访以民事昭素所言诚实无隐太祖嘉之又问治世养身之术昭素曰治世莫若爱民养身莫若寡欲太祖重其言书于屏风拜国子博士】 德行纯洁 【归崇敬请德行纯洁文嗣雅正形容庄重可为师表者委四品以上各举所知在外敦遣为博士】 当世通儒 【董钧永平初为博士时草创五郊祭祀及宗庙礼乐威仪章服辄今钧参识多见从容当世称通儒】 匡衡解颐 【匡衡好学家贫佣作以供资用尤精力过绝人诸儒为之语曰无说诗匡鼎来匡说诗解人颐元帝时为博士】 朱云折角 【朱云授易颇有师道是时少府五鹿充宗贵幸为梁丘易自宣帝时善梁丘氏说元帝好之欲考其异同令充宗与诸易家论充宗乘贵辨口诸儒莫能与抗皆称疾不敢会有荐云者召入摄齐升堂抗首而请音动左右既论难连拄五鹿君故诸儒语曰五鹿岳岳朱云折其角由是拜为博士也】 小戴说礼 【孟卿东海人也事萧奋以授后苍鲁闾丘卿苍说礼数百言号曰后氏曲台记授沛闻人通汉子方梁戴德延君戴圣次君沛庆普孝公德号大戴为信都太傅圣号小戴以博士论石渠由是礼有大戴小戴庆氏之学】 发扬风雅 【唐葢文懿武德初历国子助教时高祖引于秘书省学教授王公之子时文懿为博士文懿尝开讲发毛诗题公卿咸更相问难文懿发扬风雅甚得人之致敬】 介帻服佩 【司马彪百官志晋置国子学置博士一人介帻两梁冠服佩同祭酒也】 殷亮赐席 【殷氏世传殷亮建武中征拜博士迁讲学大夫诸儒论胜者赐席至八九重帝用嘉之曰学不当如是耶】 

　　○监簿 【本朝国子监主簿一人以京官或选人克掌文簿或勾考查出入两朝志元丰初省主簿三年罢书库官复置主簿续会要】 

　　论事与时相不合 【胡澹庵集王庭珪字民瞻号泸溪先生除国子主簿论事与时时不合乞去主管台州崇道观令所在常加存问】 刊定字书 【东都事畧郭忠恕传太宗闻其名召为国子监主簿令刊定字书】 好学嗜古 【言行录韩维字持国仁宗患缙绅奔竞论近臣曰恬退者旌擢则躁求者自当知耻于是宰相文彦博宋庠等言公好学嗜古安于静退乞加甄录以厚风俗除国子监主簿】 设官司最 【初寮除俞颢制云监学设官往司簿最】 

　　○国子正录 【本朝国初阙元丰定制亦不置大观元年薛昂乞置国子博士国子正录与太学官分掌教导从之自是始置正录凡二员学正掌行学规凡诸生之犯规者待以五等之罚学禄掌佐学正纠不如规者续会要建炎三年国子监并归礼部官省绍兴十三年诏置国子监正录各一员二十九年诏国子监太学正录以四员为额中兴会要隆兴元年诏国子监正录二员并太学正二员依旧兼领二年诏国子监正录今后正行差官更不兼权孝宗会要】 

　　学职 【初寮除张矩制宜任学职】 分录学正 【四朝国史两传云云】 

　　○书库官 【本朝淳化五年判国子监学李至言监中印书亦主掌钱物凡有公文其所司止以印书钱物所名梋为近俗今乞改为国子监书库官从之太宗实录书库监官以京朝官充掌印经史羣书以备朝廷宣索赐予之用及出鬻而收其直以上于官元丰三年省续会要绍兴十三年诏复置一员三十一年减罢中兴会要隆兴诏主簿兼书库干道后置一员孝宗会要】 

　　与太学豪俊游 【张守撰许份墓志份字子大监书库谓所亲曰可以博观书史日获与太学豪俊游】 局籍 【宋景文集入阶局籍之华也】 
　　总联 
　　太学为贤士所关称誉髦之冀北　圣人以神道设教借人望为指南　　光传温诏　独长成均　　入学而招书生尚想三年之旧　举酒而祭之地今推一老之尊　　台星光壁水　奎宿映金陵　　士心所属推文章翰墨之宗　道统收归实仁义礼乐之主　　甄陶礼乐之宗　模范盐梅之具　　石鼓兴歌名列鸿都之彦　桥门环听才空壁水之群　　真称宦海之神仙　伫拜当朝之宰相　　辟雍受业久闻多士之推先　泮水横经复见诸生之承式　　常怀捧日之心　惟抱擎天之志　　菁莪朴棫咸濡时雨栽培　桃李芝兰共挹春辉照耀　　师济衍菁莪之化　帡幪分槐棘之阴　　东序西序称为首善之宫　上庠下庠宝应文章之宿　　禁地傍层霄献彩　华筵开清署迎辉　　门墙桃李均沾雨露之仁　壁水鱼龙永沐江湖之润　　斗山耸望于环桥　槐棘分荣于片席　　合蒸髦于万寓尽入范围　嗣绝学于六经专司礼乐　　丝纶驰翰苑之声　师表峻成均之望　　八座闳才允燮盐梅之鼎　九重简在先司礼乐之衡　　泮水借甄陶之泽　城隅绝桃达之风　　范终古之炉而铸尢牧春风煽而槐棘敷荣　张弥天之网以掩八綋化雨零而芝兰长秀　　搦管纵横知遍黄金台上　圜桥观听尽收桃李门中　　函丈信文章司命　皋皮实鼎铉先资 


　　○广文 【唐郑虔玄宗爱其才为置广文馆以虔为博士虔闻命不知广文曹司何在诉宰相宰相曰上增国学置广文馆以居贤者令后由言广文博士峮始不亦善乎虔乃就职】 

