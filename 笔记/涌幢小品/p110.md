<!-- { "loadSidebar": true } -->
万历丙午冬。余为南司业。长至。当诣孝陵上香。将出门。兵部忽传城外有反贼万余人乘上陵。杀诸司官。据城僭号。已闭九门毋得出。阖城汹惧。余往聚宝门。报谒所亲。从者皆无人色。往返三十里。并不见街市一人。次日云已擒得四十九人。付应天狱矣。为首者刘天叙。断指挑膝筋。内外守备会鞫。儗磔者七人。余皆斩。奏闻。一得旨。不时取决。是时句容道上行人。长江中行舟。绝且三日矣。细访之。天叙。凤阳人。与其党三人。抬一小佛像。历各乡村。募缘得少钱、米。若鞋、线之类。至南京。妄言有法术。能画地地陷。指天天开。且知人三生事。有纳钱者。来生为指挥等官。一妇人哭于陌上。呼而视之。曰。来生当为后妃。遂携与俱去。行淫。如是而已。卫军某者颇黠。欲诱而取之。礼为师。请试其术。不可。固请。则曰。宜斋戒择日。方可。如是者数四。军逼之愈甚。计穷。乃谬曰。南中有奇变。天地昏黑者四十九日。此际大乱。相杀且尽。各宜躲过。何暇试法。盖借此将乘间逸去也。军得其情。即告之操江丰城侯李某。李遣人告之内守备太监邢隆、外守备抚宁侯朱某、尚书参赞孙某。俱会守备府。既内惧。且色动。并告者执之。攘以为功。丰城侯忿甚来争。拒不纳。更閟迹。张大其事。陈兵出入。谓俄顷间发觉。定此大难。封侯不足道。其实天叙等数人。皆庸流下贱。余四十人则南都菜佣踏面人也。渐有觉者。藉藉偶语。时丁敬宇方为操江都御史兼掌刑部大理事。知其详。既得旨。下法司。则丁为政。守备参赞盛气来言。谋逆大伙不可纵。丁素和煦。众恐有所怵。不能坚持。而丁更以婉行之。曰某不才。事既在我。轻重祸福独当之。不以累诸公。诸公且毋动。某不难屈膝以谢。皆愕不能对。而军士乘机胁诈者无算。诉者近千人。悉缄其词。致之参赞。乃改儗磔一人。斩一人。余悉充戍。时天叙已死。如法枭示。而故事。戍者必立枷。时方霉雨。枷大中桥。不一夕。已有死者。沙壅其尸。俟满日方埋。丁闻亟往视。召锦衣卫兵马官语曰。如此十日必尽死。
朝廷开以生。而我辈乃欲死之。且以骨戍乎。以鬼戍乎。天日在上。鬼神难欺。此等事必殃及子孙。亟搭席盖。坐以蒲团。汤沐饮食之。四十七人者皆得免。时余已转谕德。自家北上。抵滁告归。密过南中。宿旧署。亲得其事。私记如此。
方士
宪宗信用方士李孜省等。世宗信方士陶典真等。故一时妖党最盛。所在见告。并宫禁。中亦不得安静。说者谓方士能役鬼。并挟五雷法。取信人主。且惑人耳目也。一时气运如此。英明之主。且落其中。倾府库甘为之役。何况其它。因思我太祖信佛。归并寺院。虽征各僧。建醮追荐。而终不溺其说。别为崇重。文皇亦如之。惟待法王稍过。然旋即送归。撤其殿。而于道教。惟太和山一役。则因嘿佑之功。竭两朝物力表其巅。至今奔走四海。似是天开地辟。大圣人因而成之。有莫知其然而然者。至我神宗皇帝。与两皇太后。各于城外建寺颂经。督以内臣。又开经厂颁赐诸名山。殆遍。遣去僧人。使人俱另给路费。不由驿递达。和尚驻城外三年。虽御札亲问。答有御汗一点。万世津梁之语。然终不大加赏赐。又百计欲开戒坛。中贵人日夕怂慂。竟不许。而所谓张真人者。其术益衰。入朝建醮。只了进香故事。独持大柄。享国长久。圣谟渊远矣。
僧道之妖
家居以来。惟平日父老相识者来扣。始一见。余无至者。至亦不见。僧道亦如之。然此辈浸淫日盛。踪迹诡秘。只据所闻僧某。来自江北。领其徒二十余人。所至倾动。自缙绅以下。无不纳交。即富翁素称悭吝者。亦迎至其家。为之供养。资赠甚厚。僧有闭关一二年者。亦潜出谒见。凡见者。勿论男女大小。皆有所献。多者始得其解颐一言。执笔作数字。余颔之而已。凡收数千金归。此僧妖也。一道士来自江西。同里某生。母子俱病。邀之再三始至。博衣大带。亦领二十余徒。至门传呼。禹步而入。入即危坐。茶至含而四噀。顾盼若有所见。若有所指挥。张筵甚盛。次日延入。令病人东首卧。仗剑选数处。下橛加钉。议建醮四十九日。索千金为谢。其家疑惧而止。此道妖也。
妖党
近年妖徒。以余所见。庚子年。有徐州赵古元一事。余同年郭一阳光复。以参政饬兵。请于总督。调淮营三千。虞变。总督则余师刘晋川先生东星也。调凡四十日。深以为非。郭闭门求归。而撤军之牌遽下。余典闽试还京。适在署中。郭见牌。恚甚。问计。余曰。将隐忍守此官乎。抑权宜稍全宪臣体貌也。总之。一去。要去得有些气概耳。郭曰。为我筹之。曰。非徒筹之。且将为君断之。命停牌毋发。亟出视事。谕将士已申文撤军。束装待命。至第三日。郭曰。时久且奈何。余曰。未也。至第四日之夕。余曰。可矣。下令。明日具威仪巡城。各庙拈香告庆。抵戏马台燕赏。方始悬牌。上下帖然。余至济宁。刘师已知状。迎问曰。子乃为郭参政军师耶。总督牌可擅停。且抹改日子否。余曰。事有之。郭参政初欲击碎此牌。挂冠单骑出城去。幸门生劝解乃得止。且此等举动。吾师实性急失体。宁本道请兵。已许已行。且久驻而不使之请撤。径自下牌者乎。上下不和。生出是非。如何干事。师喜。且拊曰。子可谓秀才进步者矣。郭亦竟解官归。后起原秩为左辖。改抚辽东。劳瘁没于任。可惜。至癸卯妖书事发。若从归德之言。星星之火。勺水可灭。乃震惊宫府。扰动朝野。以一无赖子□生光偿抵。真是可笑。此际月月报内库进奉之银。时时允内臣参劾之奏。宗室杀巡抚。刑戮于汤沐之乡。宰相被恶声。赶逐于端门之下。大水几压都城。大计几于留用。则祟乃移之朝廷矣。然犹曰。干纲独揽。未尽下移也。丙辰以后。一切纵横。都不忍言。而祟乃自上及下。自大及小。适移于山林。然则今之在左蠢动。以妖变告者。谁实积之贻之也。古云。妖由人兴。此语到今。其根最远。其祸最大、最烈。若人心上妖孽不除。反使之弄唇舌。逞戈矛。而欲禁其末流。必不可得。
吴建
瓯宁吴建之乱。初亦以幻术诱众。妄言世界将乱。令人照水。现出富贵冠服动其心。人皆信之。久之。徒众益多。遂欲于谢屯举事。施瓯两秀才发之。建宁道行府捕焉。或为之请曰。此斋徒耳。何能为。遂释不问。建乃益聚众。恨两生。欲杀之。两生逃之顺昌。则迹之顺昌。顺昌戒严。当事者不得已。遣瓯令谕散建众。建以客礼见。谓令曰。汝是好官。姑出。不然。吾众不可犯也。令与从者皆失魄去。建遂欲焚其村。村有为巡检者多智。遣人谓建。焚村无益。幸听吾言。缓而兵。我醵诸富人。得数千金以犒。是实利也。且使各村闻之。不兵而服。不亦可乎。建许之。巡检阴集乡兵以待。是时官府方发兵捕建。兵观望不敢前。会江西有侠者。许以五十人投建。说建曰。公众未练。未可用。吾为公练。则分调其众于他所。乘间缢杀建。而跳身走。建死。众乱。巡检乡兵适至。围杀之。投溪水几尽。其脱者又歼于顺昌。建祸始息。巡检超三级。侠竟逃其名去。莫知为谁。或曰。建。潘枢党也。其众虽歼。有脱而蔓藏山海间者。今福宁之泰屿。兴化之某所。连江之徐台。长乐之种墩。往往奉温州教主。其咒诅君父。有非臣子所忍闻者。种墩马全十实衍其教。浸于闽之嘉登里。倡而奉之者。郑七也。其幻术与建类。令人尽卖其产业以供众。曰。乱且至。彼蚩蚩者业。皆汝业也。禁人祀祖先神祇。以预绝其心。惟祀教主。号曰无为。昏夜则聚男女于密室。息烛而坐。不知其所为。至有误认袖服者。子耻其母。兄苦其弟。赤沙李氏之门尤甚。许七妻。李氏女也。初从其教。见其弟妇兄弟之女淫秽。耻之。吐其事。或曰。吴建初教亦不如是。全十尝谓入吾教。初有小难。后乃大福。今年三月。有大船迎汝去也。迟则八月。其众日夜望不至。地方首之。闻捕。笑曰。我且缚而去。簥而归耳。指其傍人曰。汝他日跪求我救。我不汝救也。居狱中。狱中人又信之。谓其众曰。今难已过。无虑。盖自投死地如此。大约太平已久。人情愈伪。千态万状。劫运承之。圣人亦救不得。
除妖
文中子云。止谤莫若自修。息争莫若无辩。此二句可与诸葛武侯宁静淡泊句并传。一则立身之法。一则处世之法。即尼父闻之。亦当首肯。盖皆深于易道。就中体贴出来。余谓守此四句。天下无难事。无变事。惟妖党盛行。当用何法除之。兵刑二字自不可已。其它正人心、厚风俗等语。又迂远。非救病急法。余谓莫要于择守令。守令得人。协以缙绅之贤者。一切镇以安静。状勿轻准。谷勿轻罚。民间自然宁帖。即有妖人。密密访而驱之。又甚者摘而擒之。亦非难事。况人心不甚相远。彼见上官如此。乡士大夫又如此。即有不肖之心。自然潜消嘿夺。古言。得良二千石一人。可当精兵三万。良县官一人。可当精兵三千。意正如此。余谓良县官一人。可当精兵十万。缙绅互相砥砺。亦在在之干城也。
小匡
