<!-- { "loadSidebar": true } -->
箕子名胥余。庄周字休。仲雍字孰哉。解者曰。雍。孰食也。梁武帝法名曰羯磨。苏子瞻一字和仲。严光本姓庄。新野人。汉时避帝讳。改庄曰严。其妻。梅福季女。福又有女。嫁徐道晖。壶关三老。姓令狐。名茂。
蔡邕父名棱。母袁氏。袁公妹。曜卿姑也。今传奇作秦氏。
晋牛金之子。逃患改为牢。又改为尞。岂因通琅琊妃事觉被罪。而子为此计耶。
幸姓甚少。晋书有幸灵传。近时广昌有幸节妇。生员李邦植之妻。
元次山之祖曰元亨。字利贞。全用易四字。可异。弃官隐居。年七十六卒。门人私谥曰太先生。用一字。又可异。
唐张俭之兄曰太师。官至太仆卿。典羽林兵三十年。未尝有过。古之命名者。不以国。不以官。不以山川。今以极品之官为名。殆不可晓。
以古人之名为名。不知者勿论。乃知而故用之。如吴郡陆氏兄弟。厥字韩卿。绛字魏卿。襄字师卿。其义何居。襄原名衰。字赵卿。因奏事者误字。遂改之。改而又用。尤可笑。
苗晋卿十子。发、丕、坚、粲、垂、向、昌、稷、望、咸、皆与帝王圣贤同。其僭窃者不必言矣。同后稷、文、武、二王亦不避。可异。
范希文少孤。从母适长山朱氏。即从其姓。考之名说。节度集庆军始更名。还其姓。
暨陶。字粹翁。崇安人。元丰五年进士。初定陶第一。胪唱者以洎音呼其姓。迄不应。乃以次名递升唱第。苏颂云。当以入声呼之。陶乃出。可见姓之平险亦能误人进身之高下矣。
刘静修云。近世士夫多为顽钝椎鲁。人所不足之称以自号。其说有二。一以矫俗。一附于老氏。后人多效之。然又有自道心事。如近日陶石篑之称歇。乃真歇也。桀一称大牺。谓多力。能推动之。故以为号。要见绰号之名已起于桀矣。
称谓
五代时称朋友曰周旋人。杨彪称其妻曰乡里。
白乐天称刘伶为酒仙。称韦苏州为诗仙。茅鹿门称韩信、苏东坡为兵仙、文仙。
范文正称御史为端公。盖取台端之义。今用以称首揆。盖端揆之义。
黄干。考亭先生之壻也。先生行状出其手。余见其手笔。止称门人。 【 可见师生之名重于翁壻。】 
农丈人
余汉城寅。慈溪人。以古文自负。称曰农丈人。因以名集。考之张东沙致仕归。力农倍收。自署曰上农夫。张于余为同郡先辈。余盖后起效之者。
名字互重
吾郡蔡侍郎名汝楠。字子木。而沈大中丞名子木。字汝楠。沈视蔡为后辈。犹相及。居相去仅三十里。决非有意。其偶合也。亦自可异。
二王改名
正统中翰林编修有王振。司礼太监亦曰王振。振既陷驾土木。王编修耻其同名。请改曰恂。从之。时方有兵事。升恂大理寺丞。镇云南。寻召入为庶子。成化中。编修有王臣。江南买办妖人亦曰王臣。臣既伏诛。王编修亦耻之。因奏臣名初误。犯七世祖讳。乞改名舜功。有旨。王臣名乃其父所命。何得犯其祖讳。吏部看详以闻。于是尚书尹旻等劾。臣名本父命。且授职贴黄已定。辄欲更易。非惟有违父命。抑且烦渎圣聪。当治其罪。有旨。王臣无故搅。本当治罪。姑宥之。看来前之见许。必以直陈。而后则托言祖讳。文致参驳。不知是阁中所票。抑宪宗英明。自能检察耶。今则一概批允矣。
呼名
四友斋一则云。赵大周在内阁日。如杨虞坡冢宰、王南岷都宪。大周皆直呼其名。或以为言。大周曰。昔微生亩谓孔子曰。丘何事栖栖者欤。无乃为佞乎。当时人亦称孔子之名。则我岂得为薄待二人哉。尝观双槐岁抄云。王忠肃自总督两广。入为太宰。马恭襄昂代公总督。后恭襄入为大司马。忠肃犹呼其名。恭襄未尝不敬诺也。乃知此事。前辈常有之。不以为异。
杨虞坡为兵部尚书。赵大周方以南吏部郎中升南光禄少卿。嘉靖四十五年十月。虞坡改吏部尚书。此时大周以侍郎家居。其年穆庙登极。次年吏部题请录用诸臣。大周与焉。起礼部侍郎。寻掌国子监事。则虞坡已一品。九年考满矣。此时相见。恐无呼名之体。三年九月大周以尚书入阁。十二月虞坡致仕。相去仅三月。若大周即恃阁臣体貌。公然呼名。勿论虞坡不受。而大周乃狂诞俗人。何以为大周。明年。大周致仕。与虞坡再不相值矣。何元朗与大周相善。极意推尊。不知此语从何处得来。录之登刻。夫听言当以理观。著书立言。何可草草。王盐山呼名之说。亦未必真。一说曰。马家、崔家者。近是。
朋友间直呼其名。见于微生高。此亦前辈施之后辈。若等夷尔我之间。恐无此体。故曰。君前臣名。父前子名。非君父之前。自不得概施。乡党中直以名呼。闻北方若江右与近地新安有之。然对人而言。取其简便易明。非坐次彼我直致如此。故称谓间。老翁之类。诚厌人听。必欲称名。非君父不可。或以行。或以字。古之人已行之矣。惟文字必称名。庶后人观者易晓。故曰。临文不讳。
大周起自谪所。改南吏部郎。时周简肃延为南吏部尚书。谒见。周置席于左。赵拂衣径出。大言曰。我不知吏部尊如是。杜门不出。闻之当路。改南光禄少卿。始来谒周。周辞不见。赵亦不再往。堂属自有体。安得有所挟。一切紊乱。夫是非曲直可以抗论。即天子不避。而行坐随侍之间。即布衣亦有定分。何况堂官。大周此举。吾未敢以为是也。
南小九卿。除国学外。凡遇大九卿。皆先下轿俟之。至。亦下轿。街次对揖。俟大九卿上轿乃上。大周既转南光禄少卿。相遇不下。对举手而已。至今独光禄用此例。余则否。
街次对揖
南中下轿对揖之礼。想在前朝。一时相知者偶尔为之。后遂为例。最可笑。最可厌。六科易马。直前而拱。自成化年间给事中王让始。因此得与公会。海忠介至南。独不然。只轿上举手。然惟海一人行之。诸公不尽尔也。总之。南中优闲。日夕聚会讲论。而又路遥。得一遇一揖为快。要未知大体何如。从时、从众、可矣。

涌幢小品卷之十九
祀神第一
太祖最虔祀事。到任须知册。以祀神为第一事。今官府莅任。吏人先投须知册。仿此。
各神俱存本号。而后代泛加之称。悉皆撤去。为之一清。其不入祀典。而民间通祀者听。前代有毁淫祠者。而太祖有举无废。盖重之也。御制册序云。五经四书。有志之士。固已讲习。即继曰。此书麤俗。实为官之要机。盖严事神明。推崇经术。其圣不自圣如此。
大社取土
洪武四年五月。立大社庙于中都。命工部取五方之土筑之。应天、河南进黄土。浙江、福建、广东、西进赤土。江西、湖广、陕西进白土。山东进青土。北平进黑土。天下郡县计三百余处。每土百斤为率。仍取之名山高爽之地。世传张士诚筑王府基。取三兴土为之。 【 嘉兴、长兴、宜兴。】 与此相似。然张以便身。太祖以事神。筑基之土必多。太祖以百斤为限。此兴亡所由异也。
朝天宫
两京皆有朝天宫。事天礼神。并为习仪之所。南建于太祖。即冶城旧址。景阳楼在其左。二门外纡道屈曲。最可喜。北则宣宗八年。始卜筑于阜城门之内。宫成。有景星之瑞。其规制宏鬯胜于南。而雅秀则不及。嘉靖中。陶真人请重修。辉映益加于前矣。
城隍
北京都城隍庙中有石刻北平府三大字。此国初旧物。一老卒云。其石长可丈六尺。下有城隍庙三字。既建北京。埋而露其顶。埋矣又露。不知何意。仪门塑十三省城隍。皆立像。左右相对。其香火甚盛。每岁顺天府官致祭。府尹可以配都城隍。则布政可以配省城隍。势位略均。而一坐一立。何居。岂幽明少异。而仪门所塑。或者后人附益。非经礼部考订者耶。
再思在外府州县皆有城隍庙。并不闻有各省城隍庙。即如江西城隍为灌婴。亦相传旧说。前朝及国朝亦未尝祀之为省城隍也。然则都成隍者乃都城之城隍耳。岂如都御史、都指挥之云乎。其位次亦可辨矣。
洪武二年。应天、开封、临濠、太平、四府。滁、和、二州。城隍皆封王。正一品。各府封公。正二品。州为侯。正三品。县为伯。正四品。应天衮冕。十有二章。开封等五府州及各府九旒九章。州县七旒七章。王矣。公侯伯矣。仍递其品。章服各异。似不可晓。岂幽明各异。独加崇重与。
景惠殿
太医署中故有三皇小像。医令以便宜奉事。世庙从侍医之请。作景惠殿。令大臣春秋主祀事。殷棠川士儋为尚书。用侍郎王希烈议。上疏谓。三皇继天位极。而列医师之中。于礼不协。请撤祠。进历代医师于一堂。院使以少牢行礼。报可。
帝王庙
历代帝王庙。塑像精巧如生。光武恂恂有儒者气象。余多雄武可畏。嘉靖中。虏患甚棘。修撰姚涞。题黜元世祖之祀。其言曰。虐浮于犬戎。狡深于刘石。贪剧于契丹。暴过于女直。给事中陈棐亦主此说。上疏坚请。且谓太祖存其像祀。乃开国诸文臣刘基等中元进士。受其豢养之恩。强假元以帝统。谬与元以帝祀。以掩其初仕元之失。又谓北虏方横。祀胡虏之君。何以禁胡虏之侵。看来元世祖大有好处。赵氏子孙不杀一人。旧臣多所录用。即文丞相逃真州。再就擒。延至数年。以星变方就僇。其余善政。种种可录。岂非狄夷之圣主与。太祖祀之帝王庙。又立庙于北平。岁时致祭。追顺帝之谥。封崇礼而归之。每曰朕元布衣。又曰朕父母为元百姓。受其养育。吁。此岂腐儒所能窥哉。二公弹不得太祖。便弹刘中丞。嗟乎。仕于元者。岂独一中丞。中丞亦何恋于元。而世宗方议礼。大有改革。又愤虏横。议行。所谓先圣后圣。其揆一也。
尧庙规制
帝尧庙在平阳府汾水西。后徙于东南。唐显庆中。徙府城南。有地七百亩。屋四百间。中为文思殿。前为宾穆门。左祀老子。右祀楚霸王。后祀玉皇。总曰光泽宫。正统中。左布政石璞、郡守万观。以左右二祠不合经典。撤去之。左祀舜。右祀禹。易玉皇阁为执中阁。颜尧殿曰广运。门曰俊德、协和。舜殿曰重华。门曰玄德。禹殿曰文命。门曰祗德。增屋五十二。廊六十八。合为三圣庙。已更执中阁为殿。而于尧殿前为阁。颜曰光天。最为雄鬯。于是规制大备。冠于西垂。然前人祀老子。犹曰孔子尝问礼。西入流沙。不甚悖也。至霸王入秦。坑卒纵火。一猛悍武夫。而与老子分东西。且上配帝尧。不已甚乎。石公之改。正足洗千古之陋。方议兴工。一夕大风拔木。积庑下。皆栋梁材也。人咸神之。
孔庙
