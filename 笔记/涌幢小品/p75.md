<!-- { "loadSidebar": true } -->
小艺无难精。上智有未解。君看橘中戏。妙不出局外。屹然两国立。限以大河界。连营禀中权。四壁设坚械。三十二子者。一一具变态。先登如挑敌。分布如备塞。尽锐贾吾勇。持重伺彼怠。或迟如围莒。或速如入蔡。远炮勿虚发。冗卒要精汰。负非繇寡少。胜岂系强大。昆阳以象奔。陈涛以车败。匹马郭令来。一士汲黯在。献俘将策勋。得隽众称快。我欲筑坛场。孰可建旗盖。叶侯天机深。临阵识向背。纵未及国手。其高亦可对。狃捷敢饶先。讳输每索再。宁为握节死。安肯屈膝拜。有时横槊吟。句法尤雄迈。愚虑仅一得。君才乃十倍。霸图务并弱。兵志贵攻昧。虽然屡克获。讵可自侈忲。吕蒙能馘羽。卫瓘足缚艾。南师未宜轻。夜半防斫寨。
刘后村诗
后村诗。自苌弘至刘蕡为十臣。尹伯奇至唐宁王为十子。伯夷至司空图为十节。许由至汾子钓者为十隐。荀卿至王通为十儒。孟之反至刘琨为十勇。广成子至孙思邈为十僊。瞿昙至志公为十释。卫姜至卢江小吏妻为十妇。召南媵至绿珠为十妾。毛遂至周戴为十豪。鬼谷子至蒯通为十辩。墨翟至李卫公为十智。韩起至桑维翰为十贪。尹氏至冯道为十憸。巷伯至张承业为十嬖。神农至韩伯休为十医。巫咸至袁天纲为十卜。项它至阿买为十穉。漆室女至灵照为十女。各五言四句。寄意而已。其胪列未当也。
谢方石悼诗 【 注云。甲寅亡去诗一册。追念不已。因成四韵。】 
胠箧分明奈尔何。鹤声一一已无多。朱弦自爱齐门瑟。白雪谁酬郢上歌。好事定应供覆缶。苦心宁复念填波。也知不是丰城剑。敢望神灵有护呵。先生口吃。自为诗云。心自分明口不明。向人堪笑亦堪惊。可应黑白令难辨。天遣模糊过此生。
项庙诗
项王庙有李山甫题诗云。为虏为王尽偶然。有何羞见渡江船。平分天下犹嫌少。可要行人赠纸钱。俗传有云。仗剑为何怀旧恨。汉家今已属他人。平分天下犹嫌少。一纸金钱值几文。虽非韵。亦自好。尝谓项王之死。正在不渡江。方有些气概。一下船。便索然。生为擒虏。死为怯鬼矣。何者。初起兵时。气盛决死。席卷而前。自然成功。至今一番英雄业已做过。业为逃虏。气竭力尽。勿论自家羞见人。江东子弟亦决不来助。杜牧之诗。真是可笑。惟王介甫独窥其深。
完颜亮入寇。至和州。于项王庙乞杯珓。卜渡江不吉。大怒。欲焚庙。俄大蛇出屋梁。后林木中鼓噪。若数千兵至。亮惊而遁。
白樱桃诗
樱桃有白者。韦庄诗云。王母阶前种九株。水精帘外看如无。只应汉武金盘上。泻得珊瑚白露珠。
香入云诗
高子章。兰溪人。能文章。晚年谓其友杜端父曰。吾先世封树之地。两桂当庭。屹若古君子。对之则往昔之典刑俨然。吾取苏文忠公何氏读书堂语。扁曰香入云。子其为吾赋之。端父随占近体云。缘曾分月种。故发入云香。子章曰。似矣。请更散语。端父再属长篇云。山麓有庭存古意。不种凡花惟种桂。苔封藓剥迸鳞皴。雪劲霜顽耸苍翠。栽培岂解一日成。爱惜至今尤不易。来人不必问典刑。对此俨然前辈是。树前翁仲不可求。树下子孙能几世。子孙立竹满庭除。前人于此见心事。近年乔木几家存。是中林壑何阴翳。前人种树爱读书。种时已喻书中义。后人读书念前人。对树类能歌蔽芾。八月九月秋风高。金丹变化乘飘飘。朝元顾祖归寒殿。仙香直入于云霄。老兔痴蟾开鼻孔。奏彻虚皇应得宠。虚皇锡赉万琼瑶。赏君爱护月中种。
双头兰诗
金似孙植兰于庭。自号兰庭。其兰忽开花双头。吴应奉为之赋诗。金和云。手种盆兰香满庭。闲来趣味独幽深。敢夸双萼锺奇气。祇恨孤根出晚林。长倩生男不得力。滕公有女谩萦心。援琴欲和春风曲。却对骚魂费苦吟。 【 西京杂记。长倩一生二男。滕公一生二女。金。男女各二。故其诗云然。】 
瑞榴诗
嘉靖二十二年。瑞峯陆太学庭中盆榴。重楼并蒂。同郡太史程文德诗云。何处盆榴有异花。银台仙吏陆君家。已知多子非凡种。今见丹心更瑞葩。并蒂红蕖惭艳态。重轮赤日拥青霞。知君世德原忠孝。留福层层正未涯。余姚都督佥事孙堪诗云。炎夏繁朱英。柔枝亸无力。烈烈婴秋风。昭昭露衷赤。
竹生室中
括苍王叔诚为倪山长家馆宾。其斋室中生笋一茎。叔诚奇之。爱护勿折。长逾寻丈。干叶猗猗。有拔俗离羣之意。叔诚因赋诗云。书斋壁左生孤竹。似与骚人伴幽独。高节不承雨露恩。此身已免牛羊牧。色侵书帙长猗猗。岁寒相守仍相知。叮嗟竹寿不可期。后人见诗当爱之。童良仲亦有诗云。笋穿苔砌到书房。爱护成竿过壁长。秀色不须承雨露。高标应解避风霜。潇湘自此浑无梦。枕簟相亲倍觉凉。谩对短檠怜瘦影。渭川千亩亦俱荒。豹峯陈叔仁构轩居林石间。亦有竹倚壁而出。中而不偏。正当客位。因号其轩曰宾竹。
石碑诗
赵灼题霍山诗曰。七千七百七十丈。丈丈藤萝势入天。未必展来空似翅。不妨开去也成莲。月将河汉随岩转。僧与龙蛇共窟眠。直是画工须搁笔。更无名画可留传。得意甚。有老人自山而下。览诗。微哂。灼甚不平。揖问何从来。曰。某学道人。初无定迹。即昨宿处亦忘之矣。因叩?上诗何如。曰。气象颇佳。惜无远韵。俄别去。尾之。至英山。有石碑。老人题其阴曰。百尺岩头佛阁前。淡云疏叶思攸然。岸边酌酒和清露。石上题诗惹翠烟。猿鹤泉声千涧合。芙蓉秋色万山连。清风似欲吹人起。去逐骑鲸汗漫仙。忽不见。始知为异人也。
伯言应制
刘伯言。新淦人。洪武初。宋潜溪以诗文荐之。应制赋钟山晓寒诗。有鳌足立四极。钟山蟠一龙之句。称旨。授官。辞归。赐金帛。同时韦德显亦工诗。至京重阳诗云。人在金台即天上。更于何处去登高。人多称之。
诡谲秀才
吴彻。字文通。崇仁人。雅善吟咏。家贫落魄。好奇节。元末天下乱。为伪汉陈友谅所得。置诸亲密。友谅僭号。屡欲官之。辞曰。愿就宾师之位。友谅呼以先生。岁壬寅。友谅攻围豫章。高皇亲率舟师讨之。遇于鄱湖。友谅遣彻间行觇我。有缚以献者。高皇素闻彻名。释其缚。问曰。闻汝能吟咏。试为我题天闲百马图。彻应声上诗曰。问渠何日渡江来。百骑如云画鼓催。九十九中皆汗血。当头一个是龙媒。盖彻虽为友谅所遣。及仰瞻天表。即知天命有归。故为是言。高皇不忍杀。又度其不为我用。欲间疏其君臣。乃刺诡谲秀才四字于彻面。遣还。友谅果恶之。曰。安有如此形容而可为我宾师者乎。彻遂棹小舟。不告于众而行。后友谅败死。其次子理奔还武昌。高皇忿其城久不下。将屠之。忽军门外有自称诡谲秀才求见者。召入曰。汝安得尚在此。语良久。复命题西山夜雨诗。彻复进曰。莫厌西山夜雨多。也应添起洞庭波。东风肯与周郎便。直上金陵奏凯歌。高皇会其意。即下令还建康。命诸将守之。初。吴人将乘虚入寇。至是其谋乃寝。未几。高皇再行武昌。始下。比登极。屡下诏物色之。竟不出。永乐间忽归田。面色莹然。复出游缙绅。或以范增目之。而多其豫识圣祖。有增所不及者。
赋诗言志
刘伯川。泰和人。家富而轻财。年四十。有田数千亩。一日悉散于其亲闾。并臧获一切遣去。独与其妻处。敝庐数楹。仅蔽风雨。旦暮饘粥而已。平居不与俗人接。然善观人。邑人杨士奇。年十四五时。与陈孟洁谒伯川村中。二子皆其故人子。留款特厚。一日。雪霁酒酣。伯川命各赋诗言志。孟洁赋云。十年勤苦事鸡窗。有志青云白玉堂。会待春风杨柳陌。红楼争看绿衣郎。士奇赋即景一首云。飞雪初停酒未消。溪山深处踏琼瑶。不嫌寒气侵人骨。贪看梅花过野桥。伯川顾孟洁笑曰。十年勤苦。只博红楼一看耶。又曰。不失一风流进士。顾士奇。笑曰。寒士。寒士。鼎鼐器也。又曰。人有不为也而后可以有为。子其勉之。惜予不及见也。后孟洁果登进士。为庶吉士而卒。而士奇官至少师。皆如伯川言。
少师生于袁州治南之凤台山。盖元至正末。其考名子将者。携家避乱而生公。公尝送袁守诗曰。老夫犹记凤台生。至嘉靖中。尚有别业存焉。
少师第几代孙寅秋。历官内外。当神宗中年。前星未耀。言路正塞。辑文贞四朝御札长短叶楮。汇封以进。因规时政。不报。寅秋字义臣。号飞瀑。有才略。以宪长征播。殁军中。赠太仆卿。荫一子。
野叟诗
杨文懿公守陈。其先未有仕者。至公与弟。守址、守随。相继发解。父子兄弟同朝者七人。居第在县南镜川。有野叟作诗一律献公云。昔年曾向此中过。门巷幽深长薜萝。令祖先生方振铎。贤孙学士未登科。将军曹氏坟连陇。卖酒王婆店隔河。今日重看新第宅。烟波缓棹听弦歌。公叹赏不已。谓叟曰。君诗诚吾家传也。珍藏贻后。欲饮食厚馈之。固辞而去。
诗句
吕紫薇诗云。春尽茅檐低着燕。日高田水故飞鸥。其滕王阁诗云。小艇□从天上来。白云自向杯中落。
种树留春住。编茅待雨过。
僧灵准诗云。晴看汉水广。秋觉岘山高。
朱震。字震之。安吉人。少好学。为晦庵先生所赏。恬澹不仕。灯夕。里人招之不往。谢以诗曰。赖有半牕知我月。已多一点读书灯。
张之翰有镜灯诗云。一池铅水藏真火。半夜金星犯太阴。人呼为张镜灯。
温州永嘉县民朱良观、良直。信妇言。争财而讼。时何文渊为太守。知其故。以天伦大义劝谕。判辞有祗缘花底莺声巧。致使天边鴈序分之句。其人感泣。退修亲睦。
余入楚。从马行沙中。没踝。迹深数寸。舆人曰。马坎儿。又武陵溪中架鱼梁。以其网迟捷。因水缓急。甚有制。余友温允文深喜之。赋诗曰。沙晴销马坎。水激鬬鱼梁。真妙句。可入唐选。
五湖三亩宅。万里一归人。此王右丞诗也。允文用为门联。余曰。子出门纔得几步。乃用此。惟永乐中祭庸。戎士也。年二十余。于万全独洲洋为贼所俘。至日本。投其国僧。祝发为浮屠。久之。乘间泣言。母老在堂。僧恻然白其主。得释。遂率其徒赋诗。名万里一归人卷以赠之。及归。母尚无恙。而庸已七十余矣。
祝融口号
祝融峯有道者。口号云。大道应修及早修。世间万事总虚舟。劝君莫恋黄堂印。归到青山免白头。似为本处太守来游而讽之者。
遇李全诗
罗一峯之谪。虽由李文达。实学士陈文主之。文死山阴。薛御史纲以诗挽之。有九原若遇南阳李之句。今录其全文于后。学士先生早盖棺。薤歌声里路人欢。填门客散名犹在。负郭田多死亦安。盐井已非今日利。冰山不似旧时寒。九原若遇南阳李。为道罗伦已复官。
大明易览
