<!-- { "loadSidebar": true } -->
列圣大故。太医儗罪。未见确据。惟孝皇有疾。太医进药。鼻血骤崩。盖误用热剂也。御药局太监张瑜、医官施钦、刘文泰等四人皆下狱。据正律。误用御药。大不敬。当斩。是时刑部尚书闵庄懿珪、左都御史张简肃敷华、尚书掌大理寺事杨康简守随、皆名贤也。仅引交结近侍官员例绞。当时议者犹恨狱未蔽法。方朝审。奄李荣阿内意。欲从矜疑。康简泫然曰。先帝梓官在殡。臣子幽愤方殷。君父事。误与故同。律以春秋许世子之义。岂可曲贷。李亦泣下。乃加杖尽法。
刘文泰即是倾王三原大宰。为丘琼山所庇者。琼山未几捐馆。而文泰竟坐大辟。人谓有天报焉。然此辈皆以医官坐误。而方士又当别论。方士外道。其书妖书。其言妖言。李孜省、王金、是也。孜省是房中之术。观万安所进御箧之书可见。其初遣戍。后以内侍蒋琮之力。方置之死。琮之功大矣。王金是符箓。斩之非过。而招中引及先帝。遂为高中玄借口。
武皇疾甚。诸内侍皇急。以二万金募人疗治。无赖者蜂起自效。大学士杨石斋上言。圣体违和。臣等殊切瞻恋。昨司礼监官传谕圣意。令臣等拟旨。博访精通医药者。臣窃惟天下名医聚太医。又选其尤者入御药房。但当专任信用。自收万全之效。又何待求诸草泽侥幸未试之人哉。况治疾之术。调摄为上。医次之。若调摄少有不节。则医药亦无速效。伏愿皇上慎重启处。勿使劳逸之失宜。调节饮膳。勿使滋味之太过。但凡一应玩好。可以惑乱聪明。伤损元气者。皆不使少干圣虑。自然百体康豫。万福骈臻。上可以慰九庙在天之灵。下可以慰天下臣民之望矣。事遂得止。此辛巳正月初旬事。时去晏驾尚六十余日。未必非从容调治所延。万一如内侍言。药投即有他故。石斋何以自处。以近事观之。普天同恨。可以永鉴矣。
疾病大约多起于酒色。而帝王为尤甚。武皇病根已深。南郊一献。呕血而踣。景象可知。吴场谷为院使。先一岁在临清。固曰。病急矣。幸可及还内耳。还而犹能支持百余日。则药之功也。贞皇之病止是虚弱。尚能视朝。大黄劫泄后。犹能延见羣臣。传宣取药。亲举玉盏。若以温平之剂缓缓滋养。自然平复。乃进红铅助火之物。一夕遂致大故。误之一字。罪安得免。况武皇时内臣纵恶极矣。凡事阁臣不得自专。而此事尚传阁拟旨。阁臣犹得执正。今一槩顺从。自以意行之。可乎。
或曰。误则坐罪甚轻。今当如何拟议。曰。在齐民。有误有故。天子其可误乎。误则大不敬。与盗大祀神御物。伪造御宝。同科。皆斩。若曰故。直以谋大逆论。盖其下注曰。谋毁宗庙山陵宫阙。天子一身。宗庙之主也。故下它药不利于君。非大逆而何。故必有谋。谋则有主使矣。在十恶中俱服上刑。不忍言。不可言。暗暗藏影。俟人理会。乃误字入第六款。有分别。有次第。律意之精如此。杨康简曰。误与故同。余犹以为多一层。不若从天子身上起见。看得误字大。更自直捷。其误而杖止一百者。乃小小出入。无关大故者也。不可曲解。尤不可错引。
禁狱
我朝制度严密。尤慎于刑狱。二祖多由锦衣卫发落。此所谓天断也。不必言。自后必经法司招拟以上。然事于宫禁。如天顺丁丑徐正、嘉靖壬寅扬金英两狱事。如何成招。成则非臣子所敢言。不则事体重大。无径自下手之理。若曰旨出宫中。自来无内降极刑之事。况刑人于市。谁人莅之。即如郭中允之戮。亦必会议题本。方票严旨行事。则以前两事。诸公试设身处此。当如之何。大约变出理外、事外。顷刻立决。并其藁削去。与逆人骨肉俱化为灰烬。而亦不没其实。着之录中。春秋内大恶不书。讳之也。讳者。不忍言也。甚之也。文字简严。书法隐然自见。况又有素臣之手在。至刘文泰一案。虽不可并论。然武皇未登极。即已下狱。孝皇未葬。加杖尽法。则罪人既得。无烦它说矣。
医民
徐应明。号瀔溪。兰溪人。少与赵文懿公同学。赵日有名。应明意不自得。一日谓曰。汝医国。吾医民。各行其志。可乎。赵曰。国医赊。且不必遂。民医实。人求我而应之。造化在手矣。遂从时师游。厌而去之。遇异人有别传。决生死远近。或预订。或逆定。皆奇验。游楚中。诸名公争致之。有欲传其术者。曰。必有活人心地则可。苏中翰惟霖有隐病。诊之。言状。约于一年前。无一字虚发。苏将师事焉。忽一日卒。人以为仙去。不死也。
用时文
辛酉。予有不寐之病。彻夜宛转。心火焦灼。诸医束手。不得已。检古方试之。无一验。愈困。自分必死。命孙子信手抽架帙。指八字。定吉凶。初得龙为祥之来五字。甚恶之。又得用时文三字。不可解。馆客邵生持王宇泰证治一书至。悟曰。得非医家之时文耶。检不寐一款。其方自丹溪递至末。有戴元礼二方。平平无奇。恍然曰。时文在此矣。服之。就枕即卧。次日稍平。渐渐调服。而先一月膈病。上下如分两截。中痛甚。不能支。余友缪仲醇至。用苏子五钱即止。盖余危病。自丁巳后此为最甚。去死几希。仅存之年。可不自爱乎。
书蝇
诸生俞某久病。家赤贫。不能具医药。几上有医便一册。以意检而服之。皆不效。有一苍蝇飞入。鸣声甚厉。止于册上。生泣而祷曰。蝇者。应也。灵也。如其有灵。我展书帙。择方而投足焉。庶应病且有瘳乎。徐展十数叶。其蝇瞥然投下。乃犀角地黄汤也。如方制之。而苦无犀角。俄出门。失足踏坎中。甚痛。以为石尖。视之。犀也。服数剂得愈。
本草
唐高宗时。于志宁与司空李绩修定本草并图。合五十四篇。帝曰。本草尚矣。今复修之。何所异邪。对曰。昔陶弘景以神农经合杂家别录注詺之。江南偏方不周晓。药石往往纰缪。四百余物。今考正之。又增后世所用百余物。此以为异。帝曰。本草别录何为而二。对曰。班固唯记黄帝内外经。不载本草。至齐民录乃称之。世谓神农氏尝药以拯舍气。而黄帝以前文字不传。以识相付。至桐雷。乃载篇册。然所载郡县多在汉时。疑张仲景、华陀、窜记其语。别录者。魏、晋、以来吴普、李当之所记。其言华叶形色。佐使相须。附经为说。故弘景合而录之。帝曰。善。其书遂大行。
灰性
医书云。烧灰存性。存性二字最妙。可见万劫成灰。性未尝不存。今人当陷溺之后。四端时露。即死。枯骨犹能荫后。惟业重。毒火烧然不留。则性灭。天地圣人无如之何。
医不治老
贾敦实。曹州人。唐贞观时历怀州刺史。永淳初疾笃。子孙延医。却不肯见。曰。未闻良医能治老也。卒年九十余。
寒疾免祸
武元衡遇盗之时。裴晋公首裹毡帽。虽伤不死。考其时乃六月下旬。一曰六月三日。晋公尝有寒疾。盛暑裹毡故也。
热疾得宝
贞元中。淮南一小将得热疾。生痈。皮肉如水晶。医家以银钻刺之。坚不可入。气垂绝。俄有鼠啮破。大呼而起。堕一物。五采烨然。坚滑。有纹甚细。货之。得十千。病亦寻愈。
奴婢疟
疟鬼小。不能病巨人。故曰。壮士不病疟。晋人曰。君子不病疟。蜀人以痎疟为奴婢疟。
搯瘤
杨佛子颏下生瘤。大如覆琖。一日。由市归。中途值一操瓢者。秽癞不可近。时暴雨至。瓢者乞佛子雨盖。即与。殊无难色。行一里余。瓢者用左手搯佛子瘤。右手拊背曰。患可医。汝何报。佛子笑曰。勿欺我。瓢者曰。吃我一醉。三日后当过君治瘿。先口授折骨方。佛子未心信。别去数步。顾瞻其人。邈不知所之矣。佛子归语家人。痛悔不得治瘿方。明旦。视颏下瘿忽不见。家人惊怪。扪其背。则瘤还在背矣。人始悟佛子遇异人。
膊字
正统三年八月。山东海丰县民徐二。病伤寒。手左膊上生王山东三字。知州尤实以闻。逮至京。验治。释去。
指纹
成化二十一年。有莘里民王兴。左手大指着红纹。形纡曲。仅寸许。可五六折。每雷雨时。辄摇动弗宁。兴憾焉。欲剉去之。一夕。梦一男子。容仪甚异。谓兴曰。余应龙也。谪降在公体。公勿祸余。后三日午候。公伸手指于窗棂外。余其逝诸。至期。雷雨大作。兴如所言。手指裂而应龙起矣。
性病
滁州孙存。字性父。号丰山。与霍渭厓同榜。最相得。自礼部主客郎中守赣州长沙。调荆州。与吉府承奉李献相诘。待理凡四年。复职补处州。官终河南左布政。以拾遗调简。抗辩自明。请致仕。一生强项。清节过人。而卒无子。其同年二人相遇。间丰山何如。曰。好固好。只性子尚在。其一人对曰。虽是性子。却解得快。丰山闻曰。此所谓性病也。终身不瘥。二字最佳。亦何用瘥。
丰山方待理。上梳疏极口诋抚按之畏缩。嘉兴孙玺为扬州同知。亦以抗中贵被系待理。致书勘事盐使者。极口诋其徇畏。至不忍闻。孙后事白。升参议。即蜃州尚书之父也。先辈之抗直如此。而用事人狐媚不职。固在在皆然矣。
二国公
国朝上公有疾者二人。一曰定国徐永宁。二曰成国朱时泰。永宁。中山王五世孙。让经史。通书法。袭爵时。年甫十三。忽遘风疾。入渐沈瞀。间出观户外。有贵近臣恃宠骄纵者。道路侧目。莫敢近。永宁密伺奋击之。其人策马走。仅得免。若是者往往而然。或疑非病。其中介介有黑白。及问之辄失度。时操笔砚。折简通亲旧。或作高昌西番字。盖少所习也。卒年六十四。妾丁氏。侍病日夕不懈。至是。亦自缢于寝。旌曰贞烈。时泰。东平王七世孙。善鼓琴。工词翰。尝至舅氏饮。闻爆竹声。惊起。绕室求之。不得。遂患心疾。父定襄王希忠。仅一子。治之万方。不效。居室内简直自纵。任性而行。家人莫敢违。至见宾客。循循威仪。未尝有失。其疾数可。数发。更十余年。定襄薨。疾益剧。至不能执丧。顾时时哭泣。诏准袭爵。强起受命。竟不能拜表称谢。寻卒。年二十九。夫人陆氏。锦衣炳女。亦以痛悼卒。凡越五十三日。不得旌。陆甚贤。夫既有疾。惧其媟嫚。正颜肃容。勿与一嬉笑。遂不敢犯。念其无子。广置妾媵。每一当夕。辄使傅母守。有娠迁燠室。厚奉养。凡四子、二女。皆如己出。一袭封。一出继叔太傅希孝。窃谓陆诚可旌。而一病儿多子。双承两支并茂。则东平阴平之余泽也。
二主事
天顺二年十一月乙酉朔。吏部主事曹恂已升江西参议。至通州。以病回京。尚书王翱以闻。上命仍为主事。归家治疾。恂不平。晨入端门。遇翱。捽胸。掴其面。大呼锦衣卫官曰。此老奸当擒也。忠国公石亨陈状。上命锦衣卫执讯之。欲重加以罪。王悯其实病。但摈归不用。且敕有司闲其出入。既至家而病愈。
