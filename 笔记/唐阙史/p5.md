<!-- { "loadSidebar": true } -->
　　有常乐王居士者耄年发精彩不衰常持珠诵佛施药里巷家属十余口丰俭适其中一日游终南山之灵应台台有观音殿基询其僧则曰梁栋栾栌悉已具矣属山路险峻辇负上下大役工徒非三百缗不可集事居士许诺期旬日赍镪而至至京乃托于人曰有富室危病医药不救者某能活之得三百千成终南山佛屋足矣果有延夀坊鬻金银珠玉者女岁十五遘病甚危众医聚药手不能措愿以其价疗之居士则设盟于牋期于必効且曰滞工役已乆矣今留神丹不足多虑某先持此镪付所主僧兾获双济鬻金者亦奉释敎因许之留丹于小壶中赍缗而徃涉旬罔耗女则物化其家始营防具居士杖策而回乃诟骂囚拘将送于邑且曰某茍大妄安敢复来请入户视之则僵絶乆矣乃命宻一室焚槐桞之润者涌烟于其间人不可迩中平一榻籍尸其上褫药数粒杂置于项鼻中又以铜器中贮温水置于心上则谨户与众伺之及晚烟烬薰黔其室居士染指于水曰尚可救亟命取乳碎丹数粒滴于唇吻俄顷流入口中喜曰无忧矣则以纩蒙其鼻温水置于心及夕执烛以俟铜壶下漏数刻鼻纩微嘘又数刻心水微滟则以前药复滴于鼻须臾忽苏黎明则脉息续矣一家惊异媿谢王生生乃更留药而去或许再来更不复至后移家它适不知所从女适人育数子而卒参寥子曰竒絶之艺和扁之术何代无之有实艺而无謟行者公卿之门不内贾生所以恸哭于时事也
　　辛尚书神力
　　邕府辛谠尚书传有神力尝与故滑台杜仆射为泗上郡职时属丰沛兵起浮磬雉堞围于贼锋其不摧于偷之手者数版而已杜公将有包胥乞师之请于邻封以劘垒方严募辕门勇士无敢应者独谠请行岸列霜锋河浮战舰裸身露度乗舟而济获告邻部果解重围贼锋遂衂朝廷録功累授刺史于曹州团练于泗州节度于邕州尝言微时力田自粒三伏盛暑与邻庄老农纳凉于山之隂山上有巨牛怒鬬者哮吼争力声达数里邻人虑其奔北退走则有蹂践冲触之患相谋备钩索为制拒之计辛曰众力非及某能当之俄顷有牛果北而下狞蹄踣土凶角以奔辛则正立中逵俟其头至两执其角牛不能前傍观移时如不寘力牛怒滋甚退身数尺养力而冲如是三四划然有声流血滂沱角折牛仆其主乃屠肉聚食以酬壮观则命持斧断角坚不可刈辛复拉之应手而碎时谠侏儒瘠痒如不胜衣至官崇体腯力亦随减
　　贱买古画马
　　荥阳外郎蕡宰万年日有荷校者以贼呼之言尝绐妇人廉市马畵外郎竒之命取以视则皓丝烟晦幅联三四蛮罽裁褾斑鼍轴之曰是畵也太尉李公所寳隙有賛皇图书篆焉人有以七万购献牢盆者得署渭渠横梁梗船碎职因出妓于閤又落民间幸其不鉴予卑价市之为妓主自他方归所诉请以所价书罪外郎不能决时延夀里有水墨李处士以精别畵品游公卿门召至辩之瞪目三叹云韩展之上品也黄沙之情已具丹笔之断尚疑防有赍借自禁军来认者外郎以其意奸盗非愿苛留因并畵桎送后永亡其耗
　　参寥子曰时也玉塞风清长安马肆以驯良骏逸称者蹄不止三万而数幅绘事反邀丰贿且顾穽人于死此诚好古博雅君子之所尚然浇浮之人亦取笑于骊建栗陆之代
　　韦进士见亡妓
　　京兆韦氏子举进士门阀甚盛尝纳妓于洛顔色明华尤善音律慧心巧思众寡其伦韦曽令写杜工部诗得本甚舛缺妓随笔铅正文理晓然以是韦颇惑之十六归京兆二十一而雕落韦悲咽悼痛不能悦情蔬茹甚羸弃事而寐意其夣覩一日家僮有言嵩山任处士者得返防之术韦常视如妖蛊时则牵于相念促命招之乃妙选良辰斋除方室舒帏于壁穗香于罏仍须一经身之衣以导其魂韦自喜自叹捜衣尽箧皆换福于梵王家矣唯余一裙之金缕者任曰事济也是日宜絶人屏事且以防近悲泣为诫设灯炬于香前曰观后烬寸即复去矣韦洁服敛息一禀其诲是夜万俱止河汉澄明清露始垂任忽长啸香裾在手面帏而招如是者三忽闻吁叹之声俄顷映帏微出蒨服少选斜睇而立幽芳怨态若不自胜韦惊起拜泣任曰无庸恐廹以致倐回生忍泪揖坐无异平生或与之言可否以首鼎居逾刻烛防及期歘欲逼之纷然而灭生乃捧帏长恸既絶而苏髣髴衣香泛于坐侧任生曰某非猎食者哀君情切固来奉救沤珠槿艳不必多怀韦欲酧之不顾而别韦尝赋诗曰惆怅金泥簇蝶裙春来犹见伴行云不教布施刚留得浑似初逢李少君悼亡甚多不复备録韦自此郁郁不怿逾年而没
　　参寥子曰大凢人之情鲜不惑者滛声艳色惑人之深者也是以夏姬灭陈西施破吴汉武文成之溺明皇马嵬之惑大亦防国小能亡躯由是老子目盲耳聋之诫宜置于座右
　　卢尚书庄堕雨工
　　洛城建春门外有信安卢尚书庄竹树亭台芰荷洲岛实为胜境干符乙未岁有乡荐之士相与避暑坦率于西亭钓罢奕棊之际隂云暴兴雷霆击空食顷大雨未可整归骑第临轩观霖霪之势忽有一物堕于下羝防其状而崇角奢足随陨偃于奕榻之前如伤困者众咸惊异相与环观危轩跨池少顷则泅转于水中矣柔毛雨渍印于碧砌积乆不减相与逼视余腥薄人命仆捜池竟不复得
　　泗州风狂尼
　　丞相陇西公【蔚】建大斾于广陵日时咸通十二年也有泗州状言女僧二人至普光王寺将祈礼者睢盱顾视如病风狂云后二年国有更变此寺大圣和尚当履寳位循廊喧叫聚人甚多不迹其来释徒大恐且欲拘縻之际则齐登峻塔投身而下其一不救其一堕伤狂痛昏迷诘问不获丞相立命火焚其状仍牒州杖杀之至十四年果懿皇晏驾今上即位是为普王
　　迎佛骨事
　　咸通癸巳岁有诏迎佛骨于岐下先是元和中宪宗命取到京时韩吏部上疏极谏以为逺近农商弃业奔走如不及至有火其顶者刄其臂者当时佛骨之盛已如此至是又加甚不啻百千倍焉有僧自京一步一礼至凤翔法门寺及到京则倾城迎请幡幢珂伞香车寳马阗咽衢路天子御安福楼降万乗之尊亲为设礼兆众涕泪感动左右竭家产断肌骨以表诚志者不可胜纪皆言皇帝贵为天子富有四海尚此敬信吾辈何所恡哉此乃上之风行下则草偃固其宜也然有鸐盘其上牛跪于下又何情哉明年懿宗升遐今上即位诏归本寺肩舁陌上粗备香梵去岁徒众万无一来循路见者顶别而已人情寒暑既已牢落丹顶莹蹄亦不复至所异者桃林之兽青田之禽岂能时其盛衰改柯易叶浮沉于世态耶
　　丞相兰陵公晚遇
　　丞相兰陵崔公清誉俭德时所推服尝统戎于畨禺有酌泉投香之誉以是夷估辐辏至于长安寳货药肆咸丰衍于南方之物由此人情归美今上诞圣于壬午龙飞于癸巳皇算十有二岁矣思命耆德左右大化乃自奉常卿起公为上相入时年八十有三居台席数载汲引贤哲遵畅皇慈俭德既彰浇风少革及薨于位上再兴不憖遗之叹而废常朝者三日册赠之礼有加美焉议者曰高位厚禄茍有其分隂灵必助其夀考不然者安有过悬车之岁而命相之主始生世传太公晚达七十而遇文王今又逾钓渭之年一纪而见知荣辱之分岂偶然哉
　　参寥子曰道则由已命则在天君子行由已之道委在天之命达则为稷卨为蛟龙为云雨穷则为孔孟为禽鱼为游泳何徃而不适哉弄怒涛者鲜不溺死戏竿杪者或多堕伤急驱必猛颠遄荣亦骤辱士有尤人而躁进者非君子也
　　夀安土棺
　　夀安之南有土峯甚峻干符中因雨西圮半壁衔土棺棺下有木横亘之木见风揉而成尘土形尚固邑宰涤之泥汨于水粉腻而蜡黄剖其腹依稀骸骨因徴近代无以土为周身之器者戴记云夏后氏用堲周殷人以棺周人以椁郑注曰堲周以土为之也岂锡圭之世窆也莫究其年代是非矣
　　卢相国指挥镇州事
　　丞相范阳公【隽】清苦律身剚断无滞代天理物必先鹑衣鷇食遐陬逺裔以是四方之誉翕然归之干符丁酉岁因与同列廷诤机务词气相高朝廷两解之偕授宾翼储闱分秩洛汭河朔三镇屡贡表词且以弃瑕擢用为请先是常山帅王景崇者年十有八袭统父位朝廷常姑息之时每律琯三周则各隆品爵仍与幽魏并制幽魏继有变更景崇独得军情以是爵位相悬镇至剧品景崇时已检校太尉兼中书令常山郡王食邑五千户食实封三百户穷极勲赏无以加焉而幽魏官秩尚卑以镇州故未行册命常山揣朝廷方用恩泽怀抚方伯青齐之野尚聚萑蒲馈挽方繁兵力且困乃上表其畧曰臣当道与卢龙魏博徃列三载考绩咸蒙宠荣今者以臣官位稍崇而两镇乆稽成命臣弟兾州刺史检校工部尚书景儒自委郡符亟闻美政诚慙内举堪委外藩请回臣官荣授景儒一镇意图易定时内臣秉权者固欲与之一日枢宻使出至中书奉宣与宰臣商量镇州事乃曰相公为国择帅常难其人今或能教战抚民袭守政化即良将也何必拒常山之请耶况某知景儒恪居官次若别选用未必及之适奉圣旨便委中山以后效诸相无言独崔公【沅】曰开府固昩逺大之计矣国朝自蒯胡作乱于今三道止国宾常贻宗社之羞未雪神人之愤今者狥其茍得又授景儒一失其机噬脐无及始则入充贡赋终尔渐紊彛章疆界接连既以与之后欲取之未知其可也景儒既卒必以军意请立子孙傥未议加兵即立须降节然后魏博岂无骨肉必侑瞰洛城显然卢龙生邀青社开府此际何术枝梧二内臣已呿颐结舌者乆矣且曰适奉圣旨遣与相公商量所仗者庙谋非敢以末议崔公遂草诏意进曰卿世袭忠贞材兼文武既竭事君之节必先体国之诚卿弟兾州刺史景儒英卫齐勲龚黄让政至于擢用自贮素心但以患在不均理须经乆易定既为恩赏幽魏何以酧劳辍食再思难允诚请临轩注想宜悉朕懐望付翰林如此赐诏诏书再徃勤请愈坚表云愿得手足之荣共竭股肱之效圣上为之旰食乃诏范阳公以兵部尚书入觐到京旬日拜特进门下侍郎兼户部尚书平章事三镇有来贺宰辅得其人时公以步蹇未任衙谢上官命中书官就宅问计对曰臣待罪台司五环星岁前后三镇以甘言佞臣美贶饵臣臣皆拒而不纳或所论奏不违程式者翌日允之仍召奉使小将显布皇恩且诫曰事出此口言归彼耳可否面定不自外来无为贿妄于其间也前日驲书已告尔帅矣宜以覆族为虑以是知臣一心事主必合信臣臣请与书谕以是非祸福之源君臣父子之道立进书草卢公才辨词尤工于指谕事理上览书色动命中使因送春服象只者赍徃及回表云兾州刺史景儒自聆擢用庻偃辕令望加官勤留当道且言臣滥分茅土曽乏内劳位冠三台官崇一品方思让爵不敢贪荣幽魏加官请循徃例上大悦
　　太清宫玉石像
