<!-- { "loadSidebar": true } -->
　　世传前定録所载事实繁其间亦有邻委曲以成其验者今复有前定卓异之説且非诞妄故附于此长安鼎甲之族有荥阳郑氏尝为愚言其先祖故河中少尹讳复礼应士试十不中所司选困厄且甚千福寺有僧宏道者人言昼则平居夕则视事于隂府十祈叩者八九拒之蒲亚不胜其蹇踬愤惋则择日斋沐候焉颇容接之且曰某未尝妄泄于人今知茂才抱积薪之叹且乆之不能隐耳勉旃进取终成美名然其事颇异不可名也蒲亚拜请其期宏道曰唯君无期须四事相就然后遂志四缺其一则复负寃如是者骨肉相继三牓三牓之前犹梯天之难三牓之后则反掌之易也蒲亚愕怡不谕复再拜请语四事之目宏道持疑良乆则曰慎勿言于人君之成名其事有四亦可以为异矣其一须是国家改元之第二年其二须是礼部侍郎再知贡举其三须第二人姓张其四同年须有郭八郎四者缺一则功一篑矣如是者贤弟侄三牓率须依此蒲亚虽大疑其言然郁郁不乐以为无复望也唯敬谢而退至长庆二年人有导其姓于主文者蒲亚以其非知贡举意甚疑之果不中第直至改元寳厯之二年新昌杨相国再司文柄蒲亚私喜其事未敢泄言来春遂登第第二人姓张名知实同年郭八郎名言扬蒲亚竒叹且乆因纪于小书之杪私自谓曰宏道言三牓率须如此一之已异其可至于再乎其可至于三乎次至故尚书右丞讳宪应举太和二年颇有籍籍之誉以主文非再知举试日果有朞周之恤尔后应太和九年九举年年败于垂成直至改元开成之二年愚江夏伯祖再司文柄右辖私异其事明年果登上第第二人姓张名棠同年郭八郎名植又附书于小书之杪三牓虽欠其一两牓且无小差闺门之内私相谓曰岂其然乎岂其然乎时僧宏道已不知所徃矣次至故驸马都尉讳颢应举时誉转洽至改元防昌二年礼部桞侍郎再司文柄都尉以状头及第第二人姓张名潜同年郭八郎名京三牓皆改元第二年主文再知举第二人姓张同年有郭八郎隂隲驱驾须及于斯非楮可以尽述者尔后荥阳之弟侄就试如破竹之势迎刄自解矣以其前定稍异故书
　　卢员外题青龙寺
　　卢员外骈才俊之士忽一日晏抵青龙精舍休于僧院气凄惨如蓄甚忧者吁嗟徃复于轩槛间僧问不对逮夜将整归骑徘徊四顾促命毫砚题于南楣曰夀天虽云命荣枯亦太偏不知雷氏剑何处更冲天题毕草草而去涉旬出官杀逾月卒其诗至今在院僧逢人輙话其异
　　崔起居题上马图
　　崔雍起居誉望清举尤嗜古书图畵故钟王韩展之迹萃于其家常寳太真上马图一轴以为畵品之上咸通戊子歳授禄二千石于和州值厐勲搆逆丰沛间贼锋四掠厯阳麽郡古史儒生非枝拒所及矣乃命小将赍羽檄牛酒犒贼师且以全雉堞活黎庶为请由是境亡摽掠之患虽矫为欵谕而密表自陈时宰有不协者因寘之以法士君子相吊后有得崔君所寳畵者轴杪题云上蔡之犬堪嗟人生到此华亭之鸐徒唳天命如何字唯真踪不书时日识者云闻命之后无暇及此其预知耶复偶然耶
　　崔尚书雪寃狱
　　尚书博陵公碣任河南尹摘奸剪暴为天下吏师先是有结客王可乆者膏之室岁鬻茗于江湖间常获丰利而归是年又笈贿适楚始返檝于彭门值厐勲搆逆穽于冦域逾期不归有妻美少且无伯仲息嗣之属妻常善价募人访于贼境之内四裔竟无得其影迹者或曰已戕于巨盗而帑其财贿矣洛城有杨干夫者以善卜称妻晨持一缣决疑于彼杨生素于事且利其色思以计中之乃为端蓍防祝六位既兆则曰所忧岂非伉俪耶是人絶气乆矣象见坟墓矣遇刼杀与身并矣妻号咷将去即又勉之曰阳乌已晚幸择良辰清旭更垂访问当为再祝妻诚信之它日复徃防布筭宛得前卦乃曰神也异也无复望也仍言号恸非所以成礼者第择日举哀缞服髽发绘佛饭僧以资防福妻且悲且媿以为诚言无巨细事一以托之杨生主办雅竭其志则又谓曰妇人防独而积财贿冦盗方炽身之灾也宜割爱以谋安适妻初不纳夜则飞砾以惧之昼则声冦以饵之妻多言之义遂许嫁焉杨生既遂志乃悉籍所有推防优产又逾月皆货旧业挈妻卜居洛渠北其明年徐州平天子下洗兵诏大憝就擒外胁从其间者宥而不问给篆为信纵归田里可乆髠躶过洛疥痒瘠秽丐食于路至则访其庐舍已易主矣曲诉妻室不知所从展转饥寒循路号叫渐有人知者因指其新居间妻及杨肆目门首欲为揖认则诃詈诟辱仅以身免妻愕眸以异复制于杨可乆不胜其寃诉于公府及法司按劾杨厚贿以行取证于妻遂诬其妄时属尹正长厚不能辩奸于是以诬人之罪加之痛防其背肩校于疆可乆寃楚相萦殆将溘尽命禄未絶洛尹任则衘血赍寃诉于新政新政亦不能辩其所鞫吏得以肆堇毒于簧言且曰以具狱讼旧政者有汉律在则又裂寅配邑之遐者执重役可乆眦洒血而目枯焉时博陵公伊水燕居备聆始卒天启良便再领三川狱吏屏息覆盆举矣揽辔观风化之三日潜命就役所出可乆以至仍勅吏掩干夫一家并素鞫吏同桎其颈且命可乆暗籍其家玩物所存尚伙而鞫吏贿赂丑迹昭焉既捶其胁复血其背然后擢发折足同弃一坎録家产手授可乆时离毕作源黳云复郁断狱之日阳轮洞开通逵相庆有至出涕者沉寃积愤大亨畅于是日古之循吏孰能拟诸
　　李可及戏三教
　　优孟师曽见于史传是知伶伦优笑其来尚矣开元中黄幡绰明皇如一日不见则龙顔为之不舒而幡绰徃徃能以倡戏匡谏者漆城荡荡冦不能上信斯人之流也咸通岁优人可及者滑稽谐戏独出辈流虽不能托讽匡正然巧智敏防亦不可多得尝因延庆节缁黄讲论毕次及倡优为戏可及乃儒服岌巾褒衣博带摄齐以升崇座自称三教论衡其偶坐者问曰既言博通三教释迦如来是何人对曰是妇人问者惊曰何也对曰金刚经云敷座而坐或非妇人何烦夫坐然后儿坐也上为之启齿又问曰太上老君何人也对曰亦妇人也问者益所不谕乃曰道德经云吾有大患是吾有身及吾无身吾复何患倘非妇人何患于有娠乎上大悦又曰文宣王何人也对曰妇人也问者曰何以知之对曰论语云沽之哉沽之哉我待价者也而非妇女待嫁奚为上意极欢宠锡甚厚翌日授环卫之员外职
　　参寥子曰开成初文宗皇帝躭翫经典妙古博雅常欲黜郑卫之乐复正始之音有太常寺乐官尉迟璋者善习古乐为法曲箫磬琴瑟戞击铿拊咸得其妙遂成霓裳羽衣曲以献诏中书门下及诸司三品以上具常朝服班坐以听【句】金奏相顾曰不知天上也瀛洲也因以曲名宣赐贡院充试进士赋题又命授尉迟璋官丞相荥阳郑公覃拟王府率时有左拾遗窦洵直上疏以为乐官受赏不如多予之金无令凂汚清秩荥阳公曰王府率是六品杂官君谓之清秩便授洵直可否时上方鋭意纳谏亦优容之今可及以不稽之词非圣人之论狐媚于上遽授崇秩虽员外环卫而名品稍过时非无谏官竟不能证引近例抗疏论列者吁
　　夣神医病者
　　青龙寺西廊近北有绘释氏部族曰毗沙耶天王者不详谁氏笔迹而精妙如动祈请辐辏传有神异常有民居新昌里者因时疫百骸绵弱不能胜衣其室甚富有妻且少视之燕宋也母氏啜泣徧访医巫竟无能原其病状一日自言欲从释氏且不能跛倚其可髠首而缁体乎母狥其欲肩致绘壁之下厚施主僧眠食于寺庑逾旬喜寐有人魁形铠服熖加于肩弓梏其臂持筋鲙以食病者复若严悸促廹咀嚼坚韧不堪其忧所食袤丈蘧然而觉绵骨木强矣又明日能步又明日能驰逾月以力闻先是禁军悬弧矢之六石者于门且示曰能引其半者骈粮以赐之满者倍斯民应募随引而满于是服厚禄以终身
　　渤海僧通鸟兽言
　　公冶长通鸟语介葛卢辨牛鸣着在格言固非妄矣咸通初有渤海僧萨多罗者寓于西明精舍云能通鸟兽之言徃徃闻鸟鹊燕雀啅噪则説休咎及闾巷间事如目击者佛图澄之听铃声不是过也一日秋暑方炎与小朝客数人联骑将纳凉于城西别墅路遇牝豕引诸防而行喀喀有声一朝士戏曰此猪有语否对曰有之人自不能谕也又问曰所语何对曰巨彘顾诸稚云行行行向前树隂下吃嬭料其不逺当遇官槐而止且饲群子矣诸朝士颇竒之因缓辔以侦果逾沟不没遇圏不奔直抵木隂踞乳诸子尔后贵臣宅互迎问之无少差忒后中官主禁旅者将籍名于军寺番僧不乐杖锡出京不知所徃
　　参寥子曰人兽之音固异挝而跨之可也杀而食之可也非礼非义勿欺于前
　　御楼前一日雨
　　咸通丙戌岁上以年和时丰思减徭免罪乃下诏以其冬御丹鳯楼申灾肆赦之命有司择用十月十日近岁以知星食禄者止能胶柱选日不尅风雨之候前一日百司蒇事向毕已时风雨暴作上仁恻及物不罪日官乃手香以祝及未而霁人心甚悦诏有司令市良土以夷楼前坳潦之所时丞相李公蔚尹正神州于是严令两邑召载土者以集事先是有以只轮载土而鬻者每乗不逾三十钱至是幸事之急遂髙其价逾倍方止两邑官吏有司捕盗者专其事虑价不廉惧未敢发李公以羲驭向晚闵事不集坐退朝别舘【市有洧遤院尹退朝即视事于其中】具桎梏鞭扑于前援毫以伺督责骑步旁午于道二县僚不得已趋而前曰常鬻土者每轮十数及三今则幸其急骤加十至七愿立毙其首以衂其价李公谓曰事非舒缓安以价为遂令每乗加钱至百二官吏捧命大喜只轮云集至暮夷坳燥潴俱毕役夫乐其善价继来不已金吾司候有佚背而回者诘旦上御楼宣赦百官毕集乐悬具举兵仗罗列建鸡免囚楼观之下埃不生圣顔甚悦后一日鬻土者诣府请直则复给五十钱
　　参寥子曰丞相得权变之道前时立毙之则事不集矣今日厚偿之幸门启矣始加至百以饵其来终削之半以惩其蠧擒纵其术于是乎在此亦书事之者嗟乎国家分列卿寺其位亚诸侯一级而挈壶氏之司纡朱拖紫敛板莅事者不下五六十员皆月蠧厚禄曽昩瞻仰之妙不知天文之书皆市中卜祝小儿居羲和梓慎之职其有干局可称者岁精一轴厯书而已呜呼由是欃枪所起彗孛所指星纬陵犯之度日月薄蚀之由君臣无得而察后之执政者不得不以此为深虑
　　王居士神丹
