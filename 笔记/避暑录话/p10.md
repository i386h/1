<!-- { "loadSidebar": true } -->
　　曾从叔祖司空道卿庆历中受知仁祖为翰林学士，遂欲大用，会宋元宪为相，同年素厚善或以为言，乃与元宪俱罢。然仁宗欲用之意未衰也，再入为三司使，而陈恭公尤不喜，适以忧去，免丧不召，就除知澶州，风节凛然。吾大观中亦忝入翰林，因面谢略叙陈太上皇，闻之喜曰：前此兄弟同时迭为学士者有矣，未有宗族相继于数世之后，不唯朝廷得人，亦可为卿一门盛事。吾顿首谢。今之叨冒，仁宗不得尽施于司空者吾又兼得之，而略无前人报国之一二，每怀眷遇，未尝不流涕也。
　　叔祖度支讳温叟，与子瞻同年，议论每不相下。元末子瞻守杭州，公为转运使，浙西适大水灾伤，子瞻锐于赈济而告之者或施予不能无滥，且以杭人乐其政，阴欲厚之。公每持之不下，即亲行部一皆阅实，更为条画，上闻朝廷，主公议，会出度牒数百，付转运司易米给民，杭州遂欲取其半，公曰：使者与郡守职不同，公有志天下，何用私其州而使吾不得行其职？卒视它州灾伤重轻分与之。子瞻怒甚，上章诋公甚力，廷议不以为直，乃召公还为主客郎中。子瞻之志固美，虽伤于滥，不害为仁。而公之守不苟其官，亦人所难，见前辈居官无不欲自行其志也。
　　仁庙初即位，秋宴百戏，有缘撞竿者忽坠地碎其首，死，上恻然怜之，命以金帛厚赐其家，且诏自是撞竿减去三之一。晏元献作诗纪之曰：君王特轸推沟念，诏截危竿横赐钱。余往在从班侍燕时见百戏撞竿才二丈馀，与外间绝不同。一老中贵人为余言，后阅元献诗，果见之，庙号称仁，信哉！
　　祖宗澶渊未修好，以前志在取燕，未尝不经营，故流俗言甚喜而不可致者皆曰如获燕王头。宣和末北方用师，其大酋夔离不尝王燕，为边害，朝论必欲取之，未几大将乃捕斩夔离不，函其首以献，诏藏之大社头库，天下皆上表贺而其实非也，士大夫为庆者每相视笑曰：遂获燕王头耶？
　　和尚置梳篦亦俚语，言必无用也。崇宁中间改僧为德士，皆加冠巾，蔡鲁公不以为然，尝争之不胜。翌日有冠者数十人诣公谢，发既未有，皆为赝髻以簪其冠，公戏之曰：今当遂梳篦乎？不觉哄堂大笑，冠有坠地者。
　　崇宁二年霍侍郎端友榜吾为省试点检官，安枢密处厚为主文，与先君善，一见以子弟待吾。处厚前坐绍圣间从官放归田里，至是以兵部尚书召还朝。尝中夜召吾语，因曰：吾更祸重矣，将何以善后？吾曰：公不闻蔺相如、廉颇、郭汾阳、李临淮、张保皋、郑年事乎？缙绅之祸连结不解，非特各敝其身，国亦敝矣。公但能一切忘旧怨，以李文饶为戒，祸何从及？处厚意动，矍然起执吾手步庭下，时正月望夜，月正中，仰视星斗灿然，以手指天曰：此实吾心。因问此六人大略，曰：四人者吾知之，独不记保皋与年为何事？吾言杜牧之所书新史略载之矣。还坐室中，取《唐书》检视，久之曰：吾未有策题，便当著此以信吾志。遂论六人以策进士。
　　佛氏论持律，以隔墙闻钗钏声为破戒，人疑之久矣。苏子由为之说曰：闻而心不动，非破戒，心动为破戒。子由盖自谓深于佛者，而言之陋如此，何也？夫淫坊酒肆，皆是道场内外墙壁，初谁限隔此耳。本何所在，今见有墙为隔是一重公案，知声为钗钏是一重公案，尚问心动不动乎？吴僧净端者行解通脱，人以为散圣，章丞相子厚闻召之饭，而子厚自食荤，执事者误以馒头为饺馅置端前，端得之食自如。子厚得饺馅知其误，斥执事者而顾端曰：公何为食馒头？端徐取视曰：乃馒头耶？怪饼馅乃许甜。吾谓此僧真持戒者也。
　　吾素不能琴，然心好之，少时尝从信州道士吴自然授指法，亦能为一两弄，怠而弃去。然自是每闻善琴者弹，虽不尽解，未尝不喜也。大观末道泗州，遇庐山崔闲，相与游南山十馀日。闲盖善琴者，每坐玻璃泉上，使弹，终日不倦，泉声不甚悍激，涓涓淙潺，与琴声相乱，吾意此即天籁也。闲所弹更三十馀曲，曰：公能各为我为辞，使我它日持归庐山时倚琴而歌，亦足为千载盛事。意欣然许之，闲乃略用平侧四声分均为句以授余，琴有指法而无其谱，闲盖强为之，吾时了了略解，既懒不复作，今盖忘之矣。去年徐庆忽得江外《招隐》一曲，以王琚旧辞增损而足成之，虽无弹者可歌成声，遇吾意时当稍依此自为一篇，以终闲志也。
　　《真诰》载萼绿华事，细考之近今之紫姑神，晋人好奇，稍缘饰之尔。紫姑神止为诗文，自托于仙，不与人相接。而萼绿华事乃近亵，岂有真仙若此哉！或曰：释氏至四禅天乃无欲，自三禅而下皆未免于欲，萼绿华盖未离乎欲界者也。亦不然，所谓界者岂真与世人同，仅有偶而已，后世并缘，遂肆为渎慢高真之言，无所不至，流俗争信之。唐人至有为《后土夫人传》者，今所在多有为后土夫人祠，而扬州尤盛，皆塑为妇人像，流俗之谬妄如此，亦起于西汉所谓神媪者，谓小孤为姑，何足怪哉！后土夫人盖以讥武后，然托论亦不当如此也。
　　毒热连二十日，泉傍林下，平日自为胜处亦觉相薰灼。忽自诃曰：水蚕火鼠，此本何物，习其所安，犹不知异，今此热相初从何来，乃复浪为苦乐耶？一念才萌，顾堂室内外或阴或日，皆成清凉国土。戏以语群儿，皆莫知答。翌日忽大雨，震电暴风骤至坐间，草木掀舞，池水震荡，群儿欣然皆以为快，因问：遂若是凉耶？抑来日复有热耶？来日复热则汝之快者将又戚然矣。自吾之视群儿固可笑，然吾行于世且半生，几何不为群，儿得无有如吾者又笑其所笑乎？
　　释氏论佛菩萨号皆以南谟冠之，自不能言其义。夷狄谓拜为膜，音谟。《穆天子传》“膜拜而受”，盖三代已有此称，若云居南方而拜尔。既讹为谟，又因之为南无、南摩，《后汉?楚王英传》“伊蒲塞之馔”，伊蒲塞即梵语优婆塞。时佛语犹未至中国，盖西域之译云然，如身毒与天竺，其国名尚讹，况于语乎？
　　《唐书?李绛传》载论罢吐突承璀请撰《安南寺圣德碑》事云：宪宗命百牛倒石。此事出《唐旧史》，欧文忠遂谓古碑先立而后书。余家有李绛论事载此甚详，云：承璀先立碑堂，并碑石大小准华岳碑。不言已立碑也。绛既论，帝报云：已不令建立碑楼，便遣拽倒。乃记承璀奏楼功绩大，请缓拆，帝遣百牛倒之，则所倒乃碑楼，非碑石也。新史乃承旧史之误尔。凡书要以便事，何为必先立乎？史言帝初怒，绛伏奏愈切，乃悟。而集本是奏疏从中报，可无怒事，尤见其妄。
　　《列子》书称子列子，此是弟子记其师之言，非列子自云也。刘禹锡自作传称子刘子，不可解，意是误读《列子》。
　　天下真理日见于前，未尝不昭然与人相接。但人役于外，与之俱驰，自不见耳，惟静者乃能得之。余少常与方士论养生，因及子午气升降，累数百言，犹有秘而不肯与众共者，有道人守荣在傍笑曰：此何难，吾常坐禅至静定之极，每子午，觉气之升降往来于腹中，如饥饱有常节，吾岂知许事乎？惟心内外无一物耳，非止气也。凡寒暑燥湿有犯于外而欲为疾者，亦未尝悠然不逆知其萌。余长而验之，知其不诬也。在山居久，见老农候雨十中七八，问之无他，曰：所更多耳。问市人则不知也。余无事常早起，每旦必步户门，往往僮仆皆未兴，其中既洞然无事，仰观云物景象与山川草木之秀，而志其一日为阴、为晴、为风、为霜、为寒、为温，亦未尝不十中七八，老农以所更，吾以所见，其理一也。乃知惟一静大可以察天地，近可以候一身，而况理之至者乎？
　　宣和间内府尚古器，士大夫家所藏三代秦汉遗物无敢隐者，悉献于上。而好事者复争寻求，不较重价，一器有值千缗者，利之所趋，人竞搜剔山泽，发掘冢墓，无所不至。往往数千载藏一旦皆见，不可胜数矣。吴珏为光州固始令，先申伯之国而楚之故封也，间有异物，而以僻远人未之知，乃令民有罪皆入古器自赎，既而罢官，几得五六十器。与余遇汴上，出以相示，其间数十器尚三代物。后余中表继为守，闻之，微用其法，亦得十馀器，乃知此类在世间未见者尚多也。范之才为湖北察访，有绐言泽中有鼎，不知其大小，而耳见于外，其间可过六七岁小儿。亟以上闻，诏本部使者发民掘之，凡境内陂泽悉干之，掘数十丈，讫无有之，才寻见谪。
　　庆历中西方用师一委韩公、范文正公，皆为招讨副使，未几韩公以任福败好水，左迁秦州，文正擅报元昊书，迁耀州，皆夺使事，盖居中有乐之者。仁宗忧边事无所付，且未决二公去留。王文安公尧臣时为翰林学士，乃以为陕西体量安抚使，当权者意欲使附己排二公。公具言二公方为夷狄所畏，忠勇无比，将御外敌，非二人不可，具辩任福败不缘帅，皆请还之，并荐其麾下狄青、种师道等二十馀人可为大将。议与当权者忤，尽格不行。会公言泾原贼所由入，他日必自是窥关中，请益兵预备，亦不行。而明年葛怀敏之败正自泾原，仁宗始悟，复行公策而还二公，讫降元昊。议者谓保全关辅虽韩范之功，然非文安亦不能成也。
　　唐中世以前未尽以石为砚，端溪石虽后出，未甚贵于世，盖晋宋间善书者初未留意于砚，往往但以器贮墨汁，故有以铜铁为之者，意不在磨墨也。长安李士衡观察家藏一端砚，当时以为宝，下有刻字云：天宝八年冬端州东溪石刺史李元书。刘原有知长安，取视之，大笑曰：天宝安得有年，自改元即称载矣。且是时州皆称郡，刺史皆称太守，至德后始易，今安得独尔耶？亟取《唐书》示之，无不惊叹。李氏砚遂不敢复出。非原甫精博，固无与辨，然李氏亦非善为砚计者，砚但论美恶，诚可为宝，何必问久近耶？近世有言许敬宗砚者，亦或以其人弃之，若论李氏砚，则许敬宗真赝亦未可知。然好恶之或如此，彼为砚者美恶自若初何预知，而或以有年而贵，或以人而废，重可笑也。
　　刘原甫博物多闻，前世实无及者，在长安有得古铁刀以献，制作极巧，下为大环以缠龙为之，而其首类鸟，人莫有识者，原甫曰：此赫连勃勃所铸龙雀刀，所谓大夏龙雀者也，鸟首盖雀云。问之，乃种世衡筑青涧城掘地所得，正夏故疆也。又有获玉印遗之者，其文曰：周恶夫印。公曰：此汉侯印，尚存于今耶？或疑而问之，曰：古亚、恶二字通用，《史记》卢绾之孙他人封亚谷侯，而《汉书》作恶谷是矣。闻者始大服。因疑史条侯名遂作恶父之亚，音未必然。春秋魏有丑夫，卫有良夫，盖古人命名皆不择其美称，亦多有以恶名者，安知亚夫不为恶夫也？
