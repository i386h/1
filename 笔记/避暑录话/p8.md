<!-- { "loadSidebar": true } -->
　　五代梁、唐、晋、汉四世人才无一可道者，自古乱亡之极未有乏绝如是，盖唐之得士不过明经、进士两途，自郑畋死，大臣无复有人，而四世之君皆起盗贼攘夺，故相与佐命者亦皆其徒，天下贤士何从而进哉？至周世宗承太祖之业，初非自取以兵，而得王朴佐之，李之徒遂以类至，便郁然有治平之象，北取三关，南定淮甸，无不如意，而中国之兵亦少弭，其不克成业者，君臣皆早死尔。天固以是开真主之运欤？自是及本朝，硕大俊杰之人继起相望，岂相距五六十年间，前四世独无有而今有之？其所以为天下者异也。禅代之际，尤人臣所难处，非其有圣智，未必能善后，而范鲁公质从容复相艺祖者三年，晏然无纤毫之隙，前辈名公皆心服其人，则虽姚崇、李德裕未必能及也。惜其谦慎隐晦，行事不尽见于后世，只如群臣除议一事，自唐以来皆宰相自除而进书旨，常朝进见，非君国大事不议，至鲁公始正之，皆请面受旨而后行，至今以为故事。此非特自谨嫌疑，严君臣之分，将以革千载之失也。
　　天地英灵之气钟为山川，山川之气降而为人，皆有常限，不可加损，君子小人兼得之，不在此则在彼，譬人之元气皆有所禀，养之善则为寿考康宁，不善则为疾病，未有无元气而能为人者也。是以治世多皆材，乱世多奸雄，均一气尔。秦乱而后有陈胜、吴广、项籍，汉乱而后有曹操、袁绍兄弟、孙权父子，晋乱而后有苻坚、石勒、刘渊之徒，唐乱而后有黄巢、朱全忠、李克用之徒，此岂偶然而生哉？亦各有所授之，非若寻常龌龊庸流，泯然以为死生者也。晋以前不可详考，唐自僖后人才日削，至于五代谓之空国无人可也。虽其□宜在黄巢等，然吾观浮屠中乃有云门、临济、德山、赵州数十辈人卓然超世，是可与扶持天下，配古名臣，苟得一人，必能办一事。然后知其散而横溃，又有在此者也，贤能之无有，尚何足怪哉！
　　欧文忠在滁州通判，杜彬善弹琵琶，公每饮酒，必使彬为之，往往酒行遂无算，故有诗云：坐中醉客谁最贤，杜彬琵琶皮作弦。此诗既出，彬颇病之，祈公改去姓名，而人已传，卒不得讳。政和间郎官有朱维者亦善音律，而尤工吹笛，虽教坊亦推之，流传入禁中。蔡鲁公尝同执政奏事，及燕乐将退，上皇曰：亦闻朱维吹笛乎？皆曰不闻，乃喻旨召维试之，使教坊善工在傍按其声。鲁公与执政会尚书省大厅，遣人呼维甚急，维不知所以。既至，命坐于执政之末，尤皇恐不敢就位，乃喻上语，维再三辞。郑枢密达夫在坐，正色曰：公不吹当违制。维不得已，以朝服勉为一曲，教坊乐工皆称善，遂除维为典乐。维为京西提刑。为予言之，琵琶以下拨重为难，犹琴之用指深，故本色有轹弦护索之称。文忠尝问琵琶之妙于彬，亦以此对，乃取使教他乐工试为之，下拨弦皆断，因笑曰：如公之弦，无乃皮为之耶？故有“皮作弦”之句，而好事者遂传彬真以皮为弦，其实非也。唐人记贺怀智以鸡筋作弦，人固疑之，筋比皮似有可作弦之理，然亦不应得许长，且所贵者声尔，安在以弦为奇耶？
　　熙宁以前，洛中土大夫未有谈禅者，偶富韩公问法于华严，知其得于圆照大本。时本方住苏州瑞光寺，声振东南，公乃遣使作颂寄之，执礼甚恭，如弟子，于是翻然慕之者人人皆喜言名理，惟司马温公、范蜀公以为不然。既久，二公亦自偶入其说，而温公尤多，蜀公遂以为讥，温公曰：吾岂为天下无禅乎？但吾儒所闻有不必舍我而从其书尔。此亦几所谓实与而文不与者。观其与韩持国往来论《中庸》数书可见矣。末因蜀公论空相，遂以诗戏之曰：不须天女散，已解动禅心。蜀公不纳，及复，以戏之诗曰：贱子悟已久，景仁今日迷。又云：到岸何须筏，挥锄不用金。浮云任来往，明月在天心。此道极致，岂大聪明而有差别，观此谓温公不知禅，可乎？
　　唐人言冬烘是不了了之语，故有“主司头脑太冬烘，错认颜标是鲁公”之言，人以为戏谈，今蜀人多称之。崇宁末安国同为郎，成都人詹某为谏官，故以安国尝建言移寺省，上章击之，其辞略云：谨按某官人材冗，临事冬烘。盖以其蜀人，闻者无不笑之。安国性隐而口吃，每戟手跃于众曰：吾不辞谴逐，但冬烘为何等语。于是传之益广，遂目为冬烘公。
　　李文靖公沆为相，专以方严重厚镇服浮躁，尤不乐人论说短长附己。胡秘监旦谪□州，久未召，尝与文靖同为知制诰，闻其拜参政，以启贺之，历诋前居职罢去者云：吕参政以无功为左丞，郭参政以失酒为少监，辛参政非材谢病□拜尚书，陈参政新任失旨退归两省。而誉文靖甚力，意将以附之。文靖愀然不乐，命小史封置箧曰：吾岂真有优于是者，亦适遭遇耳。乘人之后而讥其非，吾所不为况欲扬一己而短四人乎？终为相，旦不复用。
　　妇人疾莫大于产蓐，仓猝为庸医所杀者多矣，亦不素讲故也。旧尝见杜任作《医准》一卷，记其平生治人用药之验，其一记郝质子妇产四日，瘛疯载眼、弓背反张，任以为癔病，与大豆紫汤、独活汤而愈。政初间余妻才分娩，犹在蓐中，忽作此证，头足反接，相去几二尺。家人惊骇，以数婢强拗之不直，适记所云，而药囊有独活，乃急为之，召医未至，连进三剂，遂能直，医至则愈矣，更不复用大豆紫汤，古人处方神验类尔。但世用之不当其疾，每易之。自是家人有临乳者应所须药物必备，不可不广告人，二方皆在《千金》第三卷。
　　赵康靖公概厚德长者，口未尝言人短，与欧文忠公同为知制诰，后亦同秉政，及文忠被谤，康靖密申辩理，至欲纳平生诰敕以保之，而文忠不知也。中岁常置黄黑二豆于几案间，自旦数之，每兴一善念，为一善事，则投一黄豆于别器，暮发视之，初黑豆多于黄豆，渐久反之。既谢事归南京，二念不兴，遂彻豆无可数。人强于为善，亦要在造次之间每日防检，此与赵清献公焚香日告其所行之事于上帝同。
　　今夏不雨四十日，自江左连湖外皆告旱，常岁五六月之间梅雨时，必有大风连昼夕，逾旬乃止，吴人谓之舶风，以为风自海外来，祷于海神而得之，率以常。今岁特无有，故暑气犹烈，六月二十日晚忽雨至夜中，明日又雨。其晚卧池上，河汉当空，梧竹飒然，遂有秋意。盖前一日立秋，气候不应如是速也。余比岁不作诗，旧喜涌前辈佳句，亦忘之，忽记刘原甫诗云：凉风响高树，清露坠明河。虽复夏夜短，已觉秋气多。若为余言者，起傍池徐步环绕数十匝，吟咏不能自已，僮仆皆已睡。前此适有以酴縻新酒相饷者，乃戚起，取连三杯饮之，意甚适，不知原甫当时能如此否？然诗末云：艳肤丽华烛，皓齿扬清歌。临觞不作意，奈此粲者何。则与吾异，此诗当是在长安时作，恨此一病未除也。
　　石介守道与欧文忠同年进士，名相连，皆第一甲。国初诸儒以经术行义闻者但守传注以笃厚谨修表乡里，自孙明复为《春秋发微》，稍自出己意，守道师之，始唱为辟佛老之说，行之天下。文忠初未有是意，而守道力论其然，遂相与协力，盖同出韩退之。及为庆历《圣德诗》，遂偃然肆言臧否卿相不少贷。议者谓元和《圣德诗》但奖用兵之善，以救正元姑息之弊。且时已异用，推宪宗之意而成之，固不害为献纳，岂有天子在上方欲有为，而匹夫崛起，擅参予夺于其间乎？孙明复闻之曰：为天下不当如是，祸必自此始。文忠犹未以为然，及《朋党论》起，始悟其过。故嘉治平之政施行与庆历不同，事欲求成，亦必历更而后尽其变也。
　　卢怀慎好俭，家无金玉锦绣之饰，此固美事，然史言妻子至寒饿，宋等过之，门不施箔，风雨至，引席自障，则恐无是理。今身为宰相，俸廪非不足，不以富贵宠禄为淫侈，足矣，何至于妻子寒饿乎？门不施箔，尤非是宰相所居，纵无箔，客至亦为少引于内，必不至风雨侵坐。怀慎虽无甚过人，亦不全为奸伪，此事盖出郑处晦《明皇杂事》，史臣妄信之。天下自有中道，遂不远人情，君子行之，非专区区以取名，前世士大夫乃有过为矫饰。自谓怀慎所常行者，子瞻兄弟深不以为然，因制科论题出《魏志?和洽传》“大教在通人情”，盖有所讽。
　　四明温台间山谷多产菌，然种类不一，食之间有中毒，往往有杀人者，盖蛇虺毒气所薰蒸也。有僧教掘地，以冷水搅之令浊，少顷取饮，皆得全活。此方自见《本草》，陶隐居注谓之“地浆”，亦治枫树菌食之笑不止，俗言笑菌者，居山间不可不知此法。
　　士大夫服丹砂死者前此固不一，余所目击林彦振平日充实饮啖兼人，居吴下，每以强壮自夸。有医周公辅言得宋道方炼丹砂秘术，可延年而后无害。道方拱州良医也。彦振信之，服三年，疽发于脑，始见发际，如粟，越两日项颔与胸背略平，十月死。方疾亟时，医使人以帛渍所溃脓血，濯之水中，澄，其下略有丹砂，盖积于中与毒俱出也。谢任伯平日闻人蓄伏火丹砂，不问其方，必求之，服唯恐尽，去岁亦发脑疽，有人与之语，见其疾将作，俄顷觉形神顿异，而任伯犹未之觉，既觉，如风雨，经夕死。十年间亲见此两人可以为戒矣。
　　杜子美诗“久为野客寻幽惯，细学何免兴孤”，何后汉人，见《党锢传》，盖义侠者，与诗不类。当意作周，周、何字相近而讹。周奉佛，有隐操，其诗云：昔遭衰世皆晦迹，今幸乐国养微躯。依止老宿亦未晚，富贵功名焉足图。则此意当在也。
　　张丞相天觉喜谈禅，自言得其至，初为江西运判，至抚州见兜率从悦，与其意合，遂授法悦。黄龙老南之子，初非其高弟，而江西老宿为南所深许，道行一时者数十人，天觉皆历诋之。其后天觉浸显，诸老宿略已尽，后来庸流传南学者，乃复奔走推天觉，称相公禅，天觉亦当之不辞。近岁遂有为长老开堂承嗣天觉者，前此盖未有。势利之移人，虽此曹亦然也。初与老南同得道于慈明者有文悦，住云峰，其行解坚高略与南等，从悦既因天觉而重，故其徒谓云峰悦为文悦以别之。
