<!-- { "loadSidebar": true } -->
　　韩退之《孔墓志》言古之老于乡者将自佚，非自苦，闾井田宅具在，亲戚之不仕与倦而归者不在东阡在北陌，可杖屦来往也。谓为无是，欲留之，此姑为说以留可也。若必待此而后可去，岂善为计者耶？时年七十三，归不及岁而卒，如退之所云闾井田宅亲戚，谁且无之？顾不必尽求备。能如毅然刚决固已晚矣，若又不能是，终不可去乎？王述乞骸骨，自序其曾祖昶《与魏文帝笺》曰：南阳宗世林少得好名，州里瞻敬，年老汲汲自励，恐见废弃，时人咸共笑之。若天假其寿，致仕之年不为此公婆娑之事。述时年方六十三，辞情慷慨，自出其志，是以卒能践之，不但为美谈也。
　　阮裕为临海太守，召为秘书监，不就，复为东阳太守，再召为侍中，又不就，遂还剡中以老，或问裕屡辞聘召而宰二郡，何耶？曰：非敢为高，吾少无宦情，兼拙于人间，既不能躬耕，必有所资，故曲躬二郡，岂以骋能私计故尔。人情千载不远，吾自大观后叨冒已多，未尝不怀归，而家旧无百亩田，不得已犹为汝南、许昌二郡，正以不能无资，如裕所云。既罢，许昌俸廪之馀粗可经营了伏腊，即不敢更怀轩冕之意。今衣食不至乏绝，则二郡之赐也。但吾归而复出，所得又愈于前，则不能无愧于裕。
　　楚州紫极宫有小轩，人未尝至。一日忽壁间题诗一绝云：宫门闲一入，独凭栏干立。终日不逢人，朱顶鹤声急。相传以为吕洞宾也。余尝见之，字无异处，亦已半剥去。土人有危疾，刂其黑，服如黍粟，皆愈。近世有孙卖鱼者初以捕鱼为业，忽弃之而发狂，人始未之重，稍言灾福无不验者，遂争信之。昼往来人家，终日不停足，夜则宿于紫极宫，灾福亦不可问，或谬发于语言，或书于屋壁，或笑或哭，皆不可测，久而推其故，皆有为也。宣和未尝召至京师，狂言自若，或传其语有讥切者，罢归，固与当时流辈异矣。兵兴不知所终。范尧夫每仕京师，早晚二膳自己至婢妾皆治于家，往往镌削，过为简俭，有不饱者，虽晚登政府亦然。补外则付之外厨，加料几倍，无不厌馀。或问其故曰：人进退虽在己，然亦未有不累于妻孥者。吾欲使居中则劳且不足，在外则逸而有馀，故处吾左右者朝夕所言必以外为乐，而无顾恋京师之意，于吾亦一佐也。前辈严于出处，每致其意如此。
　　张湛授范宁目痛方云：损读书一，减思虑二，专内视三，简外视四，旦晚起五，夜早眠六。凡此六物熬以神火，下以气{徒}，蕴于胸中，七日然后纳诸方寸，修之一时，近能数其目睫，远视尺之馀，长服不已，洞见墙壁之外，非但明目，亦且延年。此虽戏言，然治目实无逾此六者，吾目昏已四年，自去年尤甚，而今夏复加之赤眚。此六物讫不能兼用，故虽杂服他药几月，犹未平。因省平生所用目力，当数十倍他人，安得不弊，岂草木之味自外至者所能复补？湛历数自阳里子、东门伯、左丘明、杜子夏、郑康成、高唐隆、左太冲七人嘲之，阳里子、东门伯不可知，而丘明以下五人未有非读书者，安可不惧，要须尽用其方不复加减，乃有验也。
　　杜牧作《李戡墓志》载戡诋元白诗语，所谓非庄人雅士所为，淫言语入人肌骨者。元稹所不论，如乐天讽谏、闲适之辞，可概谓淫言语耶？戡不知何人，而牧称之过甚，古今妄人不自量，好抑扬予夺，而人辄信之，类尔！观牧诗纤艳淫，乃正其所言，而自不知也。《新唐书》取为牧语论《乐天传》，以为救失不得不然，盖过矣。牧记戡母梦有伟男子持双儿授之云：予孔丘，以是与尔。及生戡，因字之夫授，晁无咎每举以为戏曰：孔夫子乃为人作九子母耶？此必戡平日自言者，其诡妄不言可知也。
　　李伯时初喜画马，曹韩以来未有比也。曹辅为太仆少卿，太仆视他卿寺有廨舍，国马皆在其中，伯时每过之，必终日纵观，有不暇与客语者。法云圜通秀禅师为言众生流浪转徙，皆自积劫习气中来，今君胸中无非马者，得无与之俱化乎？伯时惧，乃教之使为佛像，以变其意，于是深得吴道子用笔意。晚作《华严经》八十卷变相，李冲元书其文，备极工妙，不及终而以末疾废，重自太息。既不能复画，乃反厚以金帛求其所画在人者，藏之以示珍贵。宣和间其画几与吴生等，有持其一二纸取美官者踵相继，而伯时无恙时但诸名士鉴赏得好诗数十篇尔。
　　杜牧记刘昌守宁陵斩孤甥张俊事，史臣固疑之，然但以理推，未尝以《李希烈传》考之也。希烈围宁陵时守将高彦昭，昌乃其副，贼坎城欲登，昌盖欲引去，从刘元佐请兵，出不意以捣贼。彦昭誓于众曰：中丞欲示弱，覆而取之，诚善，然我为守将，得失在生人，今士创重者须供养，有如弃城去，则伤者死内，逃者死外，吾民尽矣。于是士皆感泣请留，昌大惭，则全宁陵。昌安得全攘其功耶？计刘元佐间能拒守，当在彦昭，不在昌也。牧好其意，欲造作语言为文字，故不复审虚实。希烈围宁陵四十日而谓之三月，城不陷以元佐救兵至，败希烈，而云韩晋公以强弩三千希烈解围，皆非是。士固有幸不幸，高彦昭不得立传，计是官不至甚显而死，故昌得以为名。赵克国云：兵势国之大事，当为后法。昌为将固多杀，正使有之，犹不足为法，况未必有耶？为辩正以信史氏之说。
　　张文孝公观一生未尝作草字，杜祁公一生未尝作真字，文孝尝自作诗云：观心如止水，为行见真书。可见其志也。祁公多为监司及帅在外，公家文移书判皆作草字，人初不能辨，不敢白，必求能草书者问焉，久之乃稍尽解。世言书札多如其为人，二公皆号重德，而不同如此，或者疑之。余谓文孝谨于治身，秋毫不敢越绳墨，自应不解作草字；祁公虽刚方清简，而洞晓世故，所至政事号神明，迎刃而解，则疏通变化，意之所向发于书者，宜亦似之也。
　　唐僧能书者三人：智永、怀素、高闲也。智永书全守逸少家法，一书不敢小出入，千文之外见于世者亦无他书，相传有八百本，余所闻存于士大夫家者尚七八本，亲见其一于章申公之子择处。逸少书至献之而小变，父子自不相袭，唐太宗贬之太过，所以惟藏逸少书，不及献之。智永真迹深稳精远，不如世间石本用笔太碍也。怀素但传草书，虽自谓恨不识张长史，而未尝秋毫规模长史，乃知万事必得之于心，因人则不能并立矣。章申公家亦有怀素千文在其子授处，今二家各藏其半，惜不得为全物也。高闲书绝不多见，惟钱彦远家有其“写史书当慎其遗脱”八字，如掌大，神彩超逸，自为一家。盖得韩退之序，故名益重尔。
　　叶源余同年生，自言熙宁初徐振甫榜已赴省试，时前取上舍优等久矣。省中策问交趾事，茫然莫知本末，或告以见《马援传》者，亟录其语用之，而不及详，乃误以援为愿，遂被黜方新学。初何尝禁人读史，而学者自尔。源言之亦自以为不然，故更二十年始得第。崇宁立三舍法，虽崇经术，亦未尝废史，而学校为之师长者本自其间出，自知非所学，亦幸时好以唱其徒，故凡言史皆力诋之。尹天民为南京教授，至之日悉取《史记》而下至《欧阳文忠集》焚讲堂下，物论喧然，未几天民以言章罢。
　　政和间大臣有不能为诗者，因建言诗为元学术，不可行。李彦章为御史，承望风旨，遂上章论陶渊明、李杜而下皆贬之，因诋黄鲁直、张文潜、晁无咎、秦少游等，请为科禁。故事进士闻喜宴例赐诗以为宠，自何丞相文缜榜后遂不复赐，易诏书以示训戒。何丞相伯通适领修敕令，因为科云：诸士庶传习诗赋者杖一百。是岁冬初雪，太上皇意喜，吴门下居厚首作诗三篇以献，谓之口号，上和赐之。自是圣作时出，讫不能禁，诗遂盛行于宣和之际。伯通无恙时或问初设刑名将何所施，伯通无以对，曰：非谓此诗，恐作律赋、省题诗害经术尔。而当时实未有习之者也。
　　吴门下喜论杜子美诗，每对客未尝不言。绍圣间为户部尚书，叶涛致远为中书舍人，待漏院每从官晨集，多未厌于睡，往往即坐倚壁假寐，不复交谈，惟吴至则强之与论杜诗不已，人以为苦，致远辄迁坐于门外檐次。一日忽大雨飘洒，同列呼之不至，问其故，曰：怕老杜诗。梁中书子美亦喜言杜诗，余为中书舍人时梁正在本省，每同列相与白事，坐未定即首诵杜诗，评议锋出，语不得间，往往迫上马不及白而退。每令书史取其诗稿示客，有不解意以录本至者，必目怒叱曰：何不将我真本来。故近岁谓杜诗人所共爱，而二公知之尤深。
　　欧阳文忠公为举子时客随州秋试，试《左氏失之诬》，论云：石言于晋，神降于莘，内蛇斗而外蛇伤，新鬼大而故鬼小。主文以为一场警策，遂擢为冠。盖当时文体云然。胥翰林偃亦由是知之，文章之弊非公一变，孰能遽革。词赋以对的而用事切当为难，张正素云：庆历末有试《天子之堂九尺赋》者，或云：成汤当陛而立，不欠一分；孔子历阶而升，止馀六寸。意用《孟子》曹交言成汤九尺，《史记》孔子九尺六寸事，有二主司，一以为善，一以为不善，争，久之不决，至上章交讼，传者以为笑。若论文体，固可笑，若必言用赋取人，则与欧公之论何异？亦不可谓对偶不的而用事不切当也。唐初以明经、进士二科取士，初不甚相远，皆帖经文而试时务策。但明经帖文通而后口问大义，进士所主在策，道数加于明经，以帖经副之尔。永隆后进士始先试杂文二篇，初无定名，《唐书》自不记诗赋所起，意其自永隆始也。
　　吴下全盛时衣冠所聚，士风笃厚，尊事耆老，来为守者多前辈名人，亦能因其习俗以成美意。旧通衢皆立表揭为坊名，凡士大夫名德在人者所居，往往因之以著。元参政厚之居名衮绣坊，富秘监严居名德寿坊，蒋密学□居尝产芝草，名灵芝坊，见侍御师道居名豸冠坊，卢龙图秉居奉其亲八十馀，名德庆坊，朱光禄□居有园池号乐圃，名乐团坊。临流亭馆以待宾客舟航者，亦或因其人相近为名，褒德亭以德寿富氏也，旌隐亭以灵芝蒋氏也，蒋公盖自名其宅前河为招隐溪，来者亦不复敢辄据。此风惟吾邦见之，他处未必皆然也。
