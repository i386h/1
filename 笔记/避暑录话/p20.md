<!-- { "loadSidebar": true } -->
　　吴越之俗以五月二十日为分龙日，不知其何据，前此夏雨时行，雨之所及必广，自分龙后则有及有不及，若有命而分之者也。故五六月之间每雷起云簇，忽然而作，类不过移时，谓之过云，雨虽三二里间亦不同，或浓云中见若尾坠地婉蜒屈伸者，亦止雨其一方，谓之龙挂。深山大泽龙蛇所居，其久而有神，宜有受职者，固无足怪。屋庐林木之间时有震击而出，往往有隙穴见其出入之迹，或曰此龙之懒而匿藏者也。佛老书多言龙行雨甚苦，是以有畏而逃，以是推之，龙之类益不一，一雨分役亦若今人之有官守长贰佐属，其勤惰、材不材为之长者各察而治之耶？
　　崔唐臣闽人也，与苏子容、吕晋叔同学相好，二公先登第，唐臣遂罢举，久不相闻。嘉中二公在馆下，一日忽见舣舟汴岸，坐于船窗者唐臣也。亟就见之，邀与归，不可，问其别后事曰：初倒箧中有钱百千，以其半买此舟，往来江湖间，意所欲往则从之，初不为定，正以其半居货，间取其赢以自给，粗足即已，不求有馀，差愈于应举觅官时也。二公相顾太息而去，翌日自局中还，唐臣有留刺，乃携酒具再往谒之，则舟已不知所在矣。归视其刺之末有细字小诗一绝云：集贤仙客问生涯，买得鱼舟度岁华。案有黄庭樽有酒，少风波处便为家。讫不复再见。顷见王仲亏说此。
　　山林园圃但多种竹，不问其他景物，望之自使人意潇然，竹之类多，尤可喜者{圭}竹，益色深而叶密。吾始得此山即散植竹，略有三四千竿，杂众色有之，意数年后所向皆竹矣。戊申己酉间二浙竹皆结花而死，俗谓之米竹，于是吾所植亦槁尽，今所存惟介竹数百竿尔。方其初花时老圃辄能识之，告吾亟尽伐去，存其根则来岁尚可复生，而余终不忍，至已槁而后伐，则与其根俱朽矣。比虽复补种而竹种已难得，不能及前五之一，然犹更须三五年始可望其干云蔽日。今日有告余种竹法者，但取大竹，善掘其鞭，无使残折，从根断取其三节，就竹林烧其断处，使无泄气，种之一年即发细笋，掘去勿存，次年出笋便可及母，此良有理，插柳者烧其上一头则抽条倍长，鬻牡丹者烧其柄或蜡封即不蔫，盖一术也。当即试之，然种竹须当五六月，虽烈日无害小瘁，久之复苏。世言五月十三日为竹醉可移，不必此日，凡夏皆可种也。杜子美诗云：西窗竹影薄，腊月更须栽。余旧用其言，每以腊月种，无一竿活者，此亦余信书之弊而见事迟也。
　　刘忄炎盛暑见王导，导以腹熨弹棋局云：何乃氵訇。忄炎出，人问王公何如，忄炎曰：未见他异，唯闻吴语。当谓氵訇为冷，吴人语也。今二浙乃无此语。
　　世以登科为折桂，此谓邵诜对策东堂，自云桂林一枝也。自唐以来用之，温庭筠诗云：犹喜故人新折桂，自怜羁客尚飘蓬。其后以月中有桂，故又谓之月桂，而月中又言有蟾，故又改桂为蟾，以登科为登蟾宫。用邵诜事固已可笑，而展转相讹复尔，然文士亦或沿袭因之弗悟也。
　　丁仙现自言及见前朝老乐工间有优诨及人所不敢言者，不徒为谐谑，往往因以达下情，故仙现亦时时效之，非为优戏，则容貌俨然如士大夫。绍圣初修天津桥，以右司员外郎贾种民董役，种民时以朝服坐道傍持挝亲指麾，役工见者多非笑。一日桥成，尚未通行，仙现适至，素识种民，即诃止之，曰：吾桥成，未有敢过者，能打一善诨当使先众人。仙现应声云：好桥好桥。即上马急趋过，种民以为非诨，使人亟追之，已不及，久方悟其讥己也。
　　韩忠宪公罢政事，尝语康公兄弟以马伏波论少游事云：吾已无及汝曹，他日能如少游言为乡里善人守坟墓亦足矣。康公既葬，忠宪许昌仕浸显，一日归省墓下，用王逸少故事，期六十即挂冠归，以终公志，为文自誓。元丰末谪守邓州，明年六十，乃具述前语，求致仕章十上。时裕陵眷康公未衰，苦留之，遣中使喻旨曰：先臣有知，见卿宣力国事，当亦必以为然。康公犹请不已，乃就易许昌，曰：可以守坟墓矣。公不得已拜命，未几再入为相。
　　韩宗武云杜子美诗：自平宫中吕太一，收珠南海千馀日。近供生犀翡翠稀，复恐征戍干戈密。蛮溪豪族小动摇，世封刺史非时朝。蓬莱殿前诸主将，才如伏波不得骄。《代宗纪》：广州市舶使吕太一反，逐其节度张休，或疑宫中二字恐误读。《韦伦传》言宦者吕太一，则盖中人为宫市于岭南者尔，故称市舶使。此诗似为哥舒晃作，太一以广德二年反，晃大历八年以循州刺史反，杀岭南节度使吕崇贲，相去盖十年。自此诗而上至《青丝》五篇，疑皆失其题，故但以句首语名之，所以读者多不能遽了。《魏□古传》复有荐洹水令吕太一在开元间，与大历亦相反，此别一人，姓名适同尔。
　　浙东溪水峻急，多滩石，鱼随水触石皆死，故有溪无鱼，土人率以陂塘养鱼，乘春鱼初生时取种于江外，长不过半寸，以木桶置水中，细切萆为食，如食蚕，谓之鱼苗，一夫可致数千枚，投于陂塘，不三年长可盈尺。但水不广，鱼劳而瘠，不能如江湖间美也。《大业杂记》载吴郡送太湖白鱼种子，置苑内海中水边，十馀日即生。其法取鱼产子着菰荇上者，刈之曝干，亦此之类。但不知既曝干，安得复生？必别有术。今吴中此法不传，而太湖白鱼实冠天下也。
　　虎丘山，晋王故居，尝为吴国内史，故与其弟珉皆卜居吴下，旧传宅在城内日华里，今景德寺即是，虎丘乃其外第尔。与珉分东西二宅，本在山前，后舍为寺，号东西寺。今寺乃在山巅下，瞰剑池，父老以为会昌寺，废其地，归于民，今为田者犹能指其故处。大中寺复乃迁于上，则非复之旧矣。寺之西亦有小院，谓之西庵，盖但存其名。余大父故庐与景德寺为邻，自虏入寇，景德寺皆焚，而虎丘偶独存其胜，概犹为吴下第一也。
　　徐复所谓冲晦处士者建州人，初亦举进士，《京房易》世久无通其术者，复尝遇隐士得之，而杂以六门遁甲，自筮终身无禄，逐罢举。范文正公知苏州，尝疑夷狄当有变，使复占之，复为言西方用师起某年月，盛某年月，天下当骚然。故文正益论边事，□元昊叛无一不验者。仁宗闻而召见，问以兵事，曰：今岁直小过，刚失位而不中，惟强君德乃可济尔。命以大理评事，不就，赐号而归杭州万松岭，其故庐也。时林和靖尚无恙，杭州称二处士，而和靖卒乃得谥。与复同时者又有郭京，亦通术数，好言兵而任挟不伦，故不显。
　　道家有言三尸，或谓之三彭，以为人身中皆有是三虫，能记人过失，至庚申日乘人睡去而谗之上帝，故学道者至庚申日辄不睡，谓之守庚申，或服药以杀三虫，小人之妄诞有至此者！学道以其教言，则将以积累功行，以求升举也，不求无过，而反恶物之记其过，又且不睡以守，为药物以杀之，岂有意于为过，而幸蔽覆藏匿，欺罔上帝，可以为神仙者乎？上帝照临四方，纳三尸阴告而谓之谗，其悖谬尤可见。然凡学道者未有不信其说，柳子厚最号强项，亦作《骂尸虫文》，且唐末犹有道士程紫霄，一日朝士会终南大极观守庚申，紫霄笑曰：三尸何有？此吾师托是以惧为恶者尔。据床求枕，作诗以示众曰：不守庚申亦不疑，此心长与道相依。玉皇已自知行止，任尔三彭说是非。投笔鼻息如雷。诗语虽俚，然自昔其徒未有肯为是言者，孰谓子厚而不若此士也。
　　余在建康，有李氏子自言唐宗室后，持其五代而上告五通援赦书求官，缣素虽弊，字画犹如新。其最上广川郡公汾州刺史李暹一告尤精好，其初书旧衔赵州刺史，次云右可汾州刺史云云，然后书告词，先言门下，末言主者施行，犹今之麻词也，开元二十年七月六日下后低项列银青光禄大夫守兵部尚书兼中书令集贤殿学士云云萧嵩宣，中书侍郎阙知制诰王丘奉行。此中书省官也。再起项列侍中兼吏部尚书弘文馆学士臣光庭与黄门侍郎给事中等，言制出如右，请奉制付外施行，谨言，年月日。画制可者门下省官也。再列尚书左丞相阙开府仪同三司行尚书右丞相云云，侍中云云。盖光庭前衔而不名。次列吏部侍郎林甫、肜告某官奉被制书如右，符到奉行，年月日。下者尚书省官也。与林甫、肜三名皆亲书，大如半掌，极奇伟，盖裴光庭、宋广平、李林甫，肜当为韦肜，中书省官书姓，而门下、尚书省则不书，光庭以兼吏部尚书故，再见于尚书省官而不名，萧嵩、裴光庭学士结衔皆在官下。余见唐告多大抵皆吏部告，惟此中书所命，如今堂除者，故有辞但前不言敕而言门下为异尔。兵兴以来，先代遗迹存者无几，可以示后生之乐多闻者也。
　　晏元献为参知政事，仁宗亲政，与同列皆罢，知亳州。先有摘其为章懿太后墓志，不言帝所生以自结者，然亦不免俱去。一日游涡水，见蛙有跃而登木捕蝉者，既得之，口不能容，乃相与坠地，遂作《蜩蛙赋》，略云：匿蕞质以潜进，跳轻躯而猛噬。虽多口以连获，终扼吭而弗制。欧阳文忠滁州之贬，作《憎蝇赋》，晚以濮庙事亦厌言者屡困不已，又作《憎蚊赋》，苏子瞻扬州题诗之谤作《黠鼠赋》，皆不能无芥蒂于中而发于言，欲茹之不可，故惟知道者为能忘心。
　　赵康靖公初名，直史馆，黄宗旦名知人，一见公曰：君他日当以笃厚君子称于世。因使改名约己，而忽梦有持文书示之若公牒者，大书赵概二字，初弗悟，既又梦有遗之书者，题云：秘书丞通判汝州赵概，始疑其或喻己，乃改后名。后六年登科，果以秘书丞通判海州，但汝字不同尔。议者或汝字篆文与海字相近，公梦中或不能详也。既稍显，又梦与王文安公同入一佛寺，文安题壁云：刑部郎中知制诰赵概。后十年亦以此官入掖垣，遂为学士。礼部王文安公为三司使同会。偶为书题名记云：自刑部郎中知制诰召入两人。相顾大笑，此尤可怪。故康靖平生尤信梦，晚作《见闻记》，其一篇书当时诸公间梦事甚详。
　　刘原甫廷试本为第一，王文安公其舅也，为编排试卷官。既拆号，见其姓名，遂自陈请降下名。仁宗初以高下在初覆考官，编排官无与，但以号次第之耳。文安犹力辞不已，遂升贾直孺为魁，以原甫为第三。
　　陆龟蒙作《怪松图赞》，谓草木之性本无怪，生不得地，有物遏之，而阳气作于内，则愤而为怪。范文正公初数以言事动朝廷，当权者不喜，每目为怪人。文正知之，及后复用为西帅，上疏请城京师以备虏，曰：吾又将怪矣。乃书《龟蒙赞》以遗当权者，曰：朝廷方太平，不喜生事，某于绅中独如妖，言既龃龉不得伸，辞因乖戾，得无如龟蒙之松乎？时虽知其讽己，讫不能尽用其言。
