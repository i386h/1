<!-- { "loadSidebar": true } -->
　　故事制科必先用从官二人举上其所为文五十篇考于学士院，中选而后召试，得召者不过三之一，惟欧阳文忠公为学士时所荐皆天下名士，无有不在高选者，苏子瞻兄弟、李中书邦直、孙翰林巨源是也，世遂称欧阳善举贤良。程试既不过策论，故所上文亦以策论中半，然多未免犹为场屋文辞，惟孙巨源直指当世弊事，列其条目，援据祖宗，源流本末，质以故事，反覆论说，皆可施行，无一辞虚说，韩魏公一见曰：恸哭泣涕论天下事，其今之贾谊乎？时方为於潜县令，会以期丧不及试，免丧，魏公犹当国，即用为崇文馆编校书籍，遂见进用，不复更外任，盖犹愈于正登科也。
　　李育字仲蒙，吴人，冯当世榜第四人登第，能为诗，性高简，故官不甚显，亦少知之者。与外大父晁公善，尤爱其诗，先君尝得其亲书《飞骑桥》一篇于晁公，字画亦清丽，以为珍玩。《吴志》孙权征合肥，为魏将张辽所袭，乘骏马上津桥，桥板撤丈馀，超度得免，故以名桥，今在庐州境中。诗本后亡去，略追记之附于此：魏人野战如鹰扬，吴人水战如龙骧。气吞魏王惟吴王，建旗软到新城傍。霸主心当万夫敌，麾下仓皇无羽翼。途穷事变接短兵，生死之门不容息。马奔津桥桥半撤，汹汹有声如地裂。蛟怒横飞秋水空，鹗惊径度秋云缺。奋迅金羁汗沾臆，济主艰难天借力。艰难始是报主时，平日主君须爱惜。此诗五七岁时先君口授小儿识之。
　　钱塘西湖、建康钟山皆士大夫愿游而不获者，仕宦适至，未有不厌足，所欲两郡余皆辱居之。在钱塘十月，适虏犯京师，信息未通，日望望涕泣，引首北向，何暇顾其他，仅以祈晴一至天竺而已。建康亦留半岁，正当冬春之间，出师待敌，寝食且废，钟山虽兵火残破之馀，形势故在，六朝遗迹故事班班犹可数，城中但见屹然在侧尔。而少从先君入峡，瞿塘、滟、高塘、白帝城皆天下绝险奇异，乃一二纵观，至今犹历历在目。晚往来浙东七里濑、金华三洞诸胜处，每至辄留数日，非兴尽不归，乃知山林丘壑亦各有分，非轩冕者所可常得，天固付之山人野老也。
　　上所好恶固不可不慎，况于取士。神童本不专在诵书，初亦不以为常科，适有则举之尔，故可因之以得异材。观元献不以素所习题自隐，文公不以一赋适成自幸，童子如此，他日岂有不成大器者乎？大观行三舍法，至政和初小人规时好者谬言学校作成，人材已能如三代。乃以童子能诵书者为小子，有造此殆近俳，而执事者乐闻之，凡有以闻，悉命之官，以成其说。故下俚庸俗之父兄幸于苟得，每苦其子弟以为市，此岂复更有人材哉？宣和末余在蔡与许，见江外以童子入贡者数辈，率以老书生挟二三人持状立庭下求试，与倡优经过而献艺略等。初亦怪，抱之使升堂，坐定问之，乃志在得公厨数十千为路费尔。为之怅然，后或闻有得官者，今莫知皆安在，理固然也。
　　景修与吾同为郎，夜宿尚书新省之祠曹厅步月庭下，为吾言往尝以九月望夜道钱塘，与诗僧可久泛西湖，至孤山已夜分，是岁早寒，月色正中，湖面渺然如银，傍山松桧参天，露下叶间，嶷嶷皆有光，微风动，湖水晃漾，与林叶相射。可久清癯苦吟坐中，凄然不胜寒，索衣无所有，空米囊覆其背，为平生得此无几。吾为作诗记之云：霜风猎猎将寒威，林下山僧见亦稀。怪得题诗无俗语，十年肝鬲湛寒辉。此景暑中想像，亦可一洒然也。
　　读书而不应举则已矣。读书而应举，应举而望登科，登科而仕，仕而以叙进，苟不违道于义，皆无不可也。而世有一种人，既仕而得禄，反然以不仕为高，若欲弃之者。此岂其情也哉！故其经营有甚于欲仕，或不得间而入，或故为小异以去，因以迟留，往往遂窃名以得美官而不辞，世终不寤也。有言穷书生不识馒头，计无从得，一日见市肆有列而鬻者，辄大呼仆地，主人惊问，曰：吾畏馒头。主人曰：安有是理？乃设馒头百许枚，空室闭之，徐伺于外，寂不闻声，穴壁窥之，则以手抟撮，食者过半矣。亟开门诘其然，曰：吾见此忽自不畏。主人知其绐，怒而叱曰：若尚有畏乎？曰：有，犹畏腊茶两碗尔。此岂求不仕者也。
　　东林去吾山东南五十馀里，沈氏世为著姓。元丰间有名□者字东老，家颇藏书，喜宾客，东林当钱塘往来之冲，故士大夫与游客胜土闻其好事必过之，沈亦应接不倦。尝有布裘青巾，称回山人，风神超迈，与之饮，终日不醉，薄暮取食馀石榴皮书诗一绝壁间，曰：西邻已富忧不足，东老虽贫乐有馀。白酒酿来缘好客，黄金散尽为收书。即长揖出门越石桥而去，追蹑之已不见，意其为吕洞宾也。当时名士多和其诗，传于世。苏子瞻为杭州通判，亦和，用韩退之《毛颖传》事云：至用榴皮缘底事，中书君岂不中书。虽以纪实，意亦有在也。
　　橘极难种，吾居山十年，凡三种而三槁死。其初移栽皆三四尺馀，一岁便结实，累然可爱，未几偶岁大寒多雪，即立槁，虽厚以苫覆草拥，不能救也。盖性极畏寒，而吾居在山之半，又面北多北风，与平地气候绝不同。山前梅花及桃李等率常先开半月，盖五七之间如此。今吴中橘亦惟洞庭东西两山最盛，他处好事者园圃仅有之，不若洞庭人以为业也。凡橘一亩比田一亩利数倍，而培治之功亦数倍于田。橘下之土几于用筛，未尝少以瓦甓杂之。田自种至刈不过一二耘，而橘终岁耘，无时不使见纤草，地必面南为属级，次第使受日。每岁大寒，则于上风焚粪壤以温之，吾不如老圃，信有之矣。
　　吾居虽略备，然材植不甚坚壮，度不过可支三十年即一易。人生不能无役，闲中种木亦是一适。今山之松已多矣，地既皆辟，当岁益种松一千，桐、杉各三百，竹凡见隙地皆植之，尽五年而止，可更有松五千，桐杉各千五百。三十年后使居者视吾室敝则伐而新之，竹但取其风霜毁折与侵道妨行者，可不外求而足。今岁积益，与此山竹无虑增数千竿，松杉生不满三尺者处处有之，桐子已实，伺其坠，多蓄之。冬春之间当与汝曹日策杖山行，自课择仆之健而愿者两人供役，吾不为无事矣。然此居竟何有？吾年六十犹思预植良材为后计，柳子厚诗云：晚学寿张樊敬侯，种漆南园待成器。使子厚在，宁免一笑耶？
　　人之操行莫先于无伪，能不为伪虽小善，亦有可观，其积累之，必可成其大。苟出于伪，虽有甚善不特久之，终不能欺人，亦必自有怠而自不能掩者。吾涉世久，阅此类多矣。彼方作为大言以掠美，牵率矫厉之行以夸众，孰不能窃取须臾之誉？或因以得利，然外虽未知，未有不先为奴婢窥其后而窃笑者，虽欲久，可乎？今吾父子相处，固自闺门之内，而宾客之从吾游者未尝不朝夕左右入吾室而并吾席也。吾固无善可称，然终日之言苟有一毫相戾，何独有愧乡党里邻，尚能厌服汝曹之心哉！尝记欧阳文忠与其弟侄书有云：凡人勉强于外，何所不至？惟考之其私，乃见真伪，此非其家人无与知者，可以书诸绅也。
　　□史言王逸少性爱鹅，世皆然之。人之好尚固各有□僻，未易以一概论，如崔铉喜看水牛斗之类，此□何好，然而亦必与性相近类者，逸少风度超然□□于鹅。张素正尝云：善书者贵指实掌虚，腕运而手不知，鹅颈有腕法，倘在是耶？今鹅千百为群，其间必自有特异者，畜牧人皆能辨，人即贵售之以为种。盖物各有出其类者，逸少即意有所寓，因□赏其善者也，正素能书，识古人行笔意，其言似有理。
　　司空国史有传其大节，略已备矣，而平生出处，每章奏论事见于谋国者，遗落甚多。先大父、太师兄弟三人皆以司空荫入官，至老不敢忘也。吾少时犹记太师有亲书其遗事一卷三十四条，今莫知本安在，本院子孙既微，大观末吾尝从求家集及手书稿章，犹得五六十卷，意欲为论次及作家传，久之不能成。丧乱以来图籍零落，今岁曝书追寻，尚有前日之半，喜不自禁，稍凉笔研可亲终，当成此志，亦欲使汝曹知吾门内先此立朝者卓卓如是，非如乃翁猥退无能也。
　　韩退之作《毛颖传》，此本南朝俳谐文《驴九锡》、《鸡九锡》之类，而小变之耳。俳谐文虽出于戏，实以讥切当世封爵之滥。而退之所致意，亦正在中书君老不任事，今不中书等数语，不徒作也。文章最忌祖袭，此体但可一试之耳。《下邳侯传》世已疑非退之作，而后世乃因缘换傲不已。司空图作《容成侯传》，其后又有《松滋侯传》，近岁《温陶君》、《黄甘》、《绿吉》、《江□柱》、《万石君》传纷然不胜其多，至有托之苏子瞻者，妄庸之徒遂争信之。子瞻岂若是之陋耶？中间惟《拔仲》一传杂药名为之，其制差异，或以为子瞻在黄州时出奇以戏客，而不以自名。余尝问苏氏诸子，亦以为非是，然此非玩侮游衍有馀于文者不能为也。
　　神仙出没人间不得为无有，但区区求遇其人而学之者，皆妄人也。神仙本出于人，孰不可为，不先求己之仙，而待人以为仙，理岂有是乎？今乡里之善人见不善人且耻与之接矣，安有神仙而轻求于妄人者。古今言尝遇仙必天下第一等人，顾未必皆授以道，然或前告人以祸福，使有所避就，或付之药饵，使寿考康强，非见之也，彼自以类求耳。唐人多言颜鲁公为神仙，近世传欧阳文忠公、纬魏公皆为仙，此复何疑哉！
　　自古夷狄乱华无甚于刘元海，其得志无几，而子和卒见弑，至聪遂亡，曾不及二□年。其次安禄山不二年，亦弑于庆绪。阿保机虽仅免于弑，不及反，因以帝归。元昊称兵西方才五六年，其末弑于佞令哥。天之于善恶逆顺不可欺如此。桀纣为虐，所杀中国之人犹可数计，而皆以亡天下，纣不免诛死。岂有裔夷长驱涂炭，毒流四海，因之以死者何可为量数，而得令终耶？今金贼犯顺亦已十年，以天道言之，数之一周也，其将有禄山、元海之变乎？
　　《孟子》言“乌是何言也”，乌盖齐鲁发语不然之辞，至今用之，作鼻音，亦通于汝颍。《汉书》记故人见陈涉言：“夥，涉之为王耽耽者”，夥吴楚发语惊大之辞，亦见于今。应邵：亦祸音。非是，此唇音，与坏相近。《公羊》记州公如曹，以齐人语过我为化我，今齐人皆以过为音。欧阳文忠记打音本谪耿切，而举世讹为丁雅切，不知今吴越俚人正以相殴击为谪耿音也。
