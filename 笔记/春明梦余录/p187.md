<!-- { "loadSidebar": true } -->
　　王缑山衡记取道蓟州过石门石门两山嶻嶪正鎻驿道道傍祠汉张将军纯以有捍御功也又二十里为汤泉泉在山坡下初漫羡四溢戚将军继光始甃石为池池正压九新堂深二丈许广几倍之水势壮甚然适如石而止未至数十歩声汤汤然气滃滃然若不可向迩即而俯之静若元鉴可捧而盥其气香其味冲泡起于下大小□□若转念珠投以钱作蛱蝶舞与泡影相颉颃良乆乃下池之南穴而下水支委于墙外种荷花一渠緑浄可把又沟其北石唇承之穿堂而出中堂为檐除甓为小方塘以上受而下引泉客至则设版焉其东则铜龙张舌喷泉甚怒迤行入浴池池之隂有窦焉蓄寒水浴者时其温凉之候而啓闭之九新堂后有池如偃月寒水所自出色正凝碧余愕问主者具言泉本寒沁有石根可一畆类焦釡覆之水受石性故沸所不及则不葢数武之内而水火共鼎亦一竒也已乃循行壁间读武宗宫人王氏诗末有溶溶一脉流千古不为人间洗冷肠之语顾见塞外诸山层复如青莲瓣长城为金汤屹然相与叹山河两戒之不偶时有老卒问以塞上事对娓娓而流涕为言戚将军将军赏罚严得士死力其所规造无论戍堞楼橹即小小台馆皆有意要于不可易常因材于山因力于士无侈费而其大指则恐士卒骄惰难用故欲练磨之于斧薪畚锸之间葢彼时虽外严斥堠内通苞苴而将帅犹得以其意为官故其财力与精神俱闲可以鼛鼓寓军兴可以游观寓搜阅今一切绞急迫促文武吏局促自守此佳泉怪石仅以供吾軰幽闲好事之赏而闻且有以为禁者嗟乎欵坚而网宻者数十年于兹矣葢昔之敝窦无一焉而边事竟如之何也

　　春明梦余録卷六十九
　　钦定四库全书
　　春明梦余録卷七十
　　吏部左侍郎孙承泽撰
　　陵园
　　京东北平谷县境内渔子山有大冡俗呼轩辕台相传为黄帝陵旧有庙今圯黄帝都冀故其陵在冀境内旧云在桥山又曰在宁州非也至鼎湖龙髯之説则益荒唐矣蓟州东北有崆峒山问道广成子处今陜西崆峒山有元鹤谓为黄帝时物恐亦神其説耳
　　燕昭王墓九州要记曰在古渔阳北之无终山一统志云在府西清河岸侧之燕丹村
　　昭王墓前有斑狸化为书生欲往见司空张华时墓前华表亦神语班狸曰张公难笼络子非但自误亦且误及老表遂见华容止风流华雅重之论及文史互有胜负言卒便退华已使人防门不得出丰城令雷焕谓华曰此千年老精必千年枯木照之则形见遂使人伐昭王墓前华表伐者闻华表叹曰老狸果误我于华表穴中得青衣小儿长二尺余使还未至洛阳而变成枯木遂燃以照之狸露真形
　　燕灵王墓在城东金大定中改塟两墓相连东墓之柩题其和云燕灵王旧旧盖古柩字
　　秦太子墓在大城北段堤村始皇廵狩驻跸于此幼子亡塟此
　　辽章宗陵在京东三河县北五十五里
　　金太祖太宗陵在上京贞元三年命大房山云峯寺为山陵建行宫于其麓宫成名曰盘宁命判大宗正寺京等如上京迁太祖太宗梓宫塟太房山太祖陵名曰睿陵太宗陵名曰恭陵
　　宣宗塟德陵章宗塟道陵二陵在大房山东北
　　万夀王冢在阜城门外之西碑存
　　元人无陵遇大防棺用楠木二片凿空其中类人形小大合为棺置遗体其中殓用皮袄皮防靴袜系腰盆盂俱用白粉皮为之殉以金壶瓶二盏一碗碟匙筯各一殓讫用黄金为篐四条以束之送至直北园寝之所深埋之用万马蹴平候草青方已使同平坡不可复识嘉靖二十四年礼科右给事中陈棐疏云国家于历代帝王陵寝之祭自伏羲以至宋孝宗三十五陵所祭之处俱实有陵墓惟顺天府所祭元世宗陵絶无陵所但权于府西庙址扫堦蓆幄以毕事夫既曰祭陵而实无陵臣以为通罢之便
　　明太宗永乐七年五月己卯营山陵于昌平县遂封其山为天夀山时太宗择夀陵乆不得吉壤而仁孝皇后尚未塟礼部尚书赵羾以江西地理术人廖均卿至昌平徧阅诸山得昌平东黄土山最吉遂即日临视定议封为天夀山陵前为总神路又为门门外刻石文武大臣象兽石柱及牌楼南为红门门内为拂尘殿外为石牌坊各陵寳城正前为明楼楼前为石几筵又前为祾恩殿为祾恩门各陵殿旧名享殿嘉靖十七年上躬祀天夀山始名殿曰祾恩殿门曰祾恩门祾者祭而受福之名也恩者罔极之思也门外为圣迹碑亭为神库神厨宰牲亭
　　明成祖文皇帝后陵曰长陵
　　明仁宗昭皇帝后陵曰献陵在长陵西
　　明宣宗章皇帝后陵曰景陵在献陵东
　　明英宗睿皇帝后陵曰裕陵在景陵西
　　孝肃皇后祔
　　明宪宗纯皇帝后陵曰茂陵在裕陵西
　　孝穆　孝惠皇后祔
　　明孝宗敬皇帝后陵曰泰陵在茂陵西
　　明武宗毅皇帝后陵曰康陵在防陵西南
　　明世宗肃皇帝后陵曰永陵在景陵东
　　孝烈　孝恪皇后祔
　　明穆宗庄皇帝后陵曰昭陵在康陵西南
　　孝安　孝定皇后祔
　　明神宗显皇帝后陵曰定陵在昭陵北
　　孝靖皇后祔
　　明光宗贞皇帝后陵曰庆陵在裕陵东南
　　孝和　孝纯皇后祔
　　明熹宗悊皇帝陵曰德陵在永陵东
　　恭仁康定景皇帝　贞惠安和景皇后陵在西山前为享殿为神库神厨宰牲亭内官房成化年建碑亭于门左嘉靖二十一年以神碑偏置门左非制乃改建于陵门之外
　　世传西内老佛正统五年十二月广西思恩州知州岑瑛遇一老僧于道从者呵之不避诘其度牒乃杨应能也自言此非吾姓名自金川失守大内火起吾遂濳由地道以出自湖湘入蜀至云南复至闽最后入广西至横州南门夀佛寺居居十五年僧徒归者日众吾复遁往南宁陈歩江一寺而归者复如之乃又去南宁云游四方以度岁月迤逦至此沦落江湖垂四十年老朽殆尽早晚入土无能为矣愿送骸骨归瑛大骇闻于廵按御史奏之驿送赴京号为老佛途次赋诗云沦落江湖四十秋归来白髪已盈头乾坤有恨家何在江汉无情水自流长乐宫中云气散朝元阁上声愁新蒲细柳年年緑野老吞声哭未休及至京朝廷未审何人以尚膳太监吴亮建文时内使也使之审视老佛亮见即曰不是曰我昔御便殿时弃片肉于地汝伏地餂食之何谓不是闻杨士竒尚在能出一认乎亮佯为不知已而复命遂取老佛入西内夀终塟西山不封不树载史仲彬致身録王世贞建文还国辨曰建文之出奔王文恪陆文裕郑端简俱详载其事以为天顺中出自滇南呼寺僧曰我朱允炆也胡濙名访张儠防其实为我众闻之大惊以闻诏传送入朝众无识者僧曰固也太监吴诚俾来騐之亦不识曰吾赐汝鵞肉汝两手俱有所执伏于地而口餂之记否诚始拜而哭命居大内以夀终塟西山不封不树而史不及之岂有所讳耶薛应旂宪章録则言正统十二年广西思恩州获异僧陞州为府以知州岑瑛为知府瑛初遇老僧于道从者呵之不避诘其度牒乃杨应能也曰此非吾姓名吾有所托而逃耳汝不闻金川门事乎瑛大惊送至京师使尚膳太监吴诚试之其説如前攷之史苐云正统五年有僧九十余自云南至广西绐人曰我建文也张天师言我有四十年苦今为僧期满宜亟返邦国以黄纸为书命其徒清进持诣思恩府土官知府岑瑛执送总兵官柳溥械至京会官鞫之乃言真姓名为杨行祥河南钧州白沙里人洪武十七年度为僧歴游两京云南贵州至广西上命锦衣卫锢禁之凡四逾月死狱中其同谋僧十二人俱谪戍辽东边卫此事与应旂纪相近然应旂实借此附会前説耳其人乃杨行祥非杨应能也建文以洪武十年生距正统五年当六十四不应九十余也是时英宗少三杨皆故臣岂皆不能识而仅一吴诚识之识又何忍下之狱而死戍其同谋十二人也且事发于正统五年非十二年也思恩固府未闻某年陞州为府也野史又载建文诗凡三首后二诗不及前之悲切而自然恐皆好事者附会也大抵建文出亡与否不可知僧腊已高当灭迹以终必不作此等诗以取祸亦必不肯出而就危地所以有此纷纷者止因杨应祥一事误耳
　　顾起元曰国朝壬午之事建文皇帝逊位自郑海盐薛武进皆以为实然至正统复出移入京师大内云云非载于纪传然余考之西山不封不树之説毫无髣髴使当时果有之于时禁网业已渐弛于洪熙之后何所讳而人遂不一志其处也且以帝之逊为真邪龙而鱼服矣鳯而鸿防矣何天不可摩而飞何地不可锸而葬孝康之祀忽诸又何所恋恋于京师一坏土也弇州谓正统复出之説妄直据史断之其言良为有见余又疑靖难师至日捕官搜奸爬梳亡遗当时谁敢指后尸诳以为帝者纪又载葬帝以天子礼夫礼以天子陵寝今在何地既不为置陵守冢又何云以天子礼葬乎此两説者姑以意逆之存疑焉可也
