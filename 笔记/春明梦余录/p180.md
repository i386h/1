<!-- { "loadSidebar": true } -->
　　脩顺天府学碑正统十一年陈循
　　文丞相祠碑罗伦撰
　　西天逹尔玛约格资哩行实碑天顺二年
　　大国师智光功行碑天顺时建
　　脩朝天宫记事碑成化时建
　　报国寺碑成化刘定之
　　大隆善防国寺勅碑成化七年
　　龙华寺碑成化八年僧道深撰
　　真觉寺御制碑成化九年
　　古像观音大士碑成化二十一年程敏政
　　潭柘寺碑治大学士谢迁
　　大隆善寺勅碑正徳七年
　　昭应宫碑大学士费宏
　　脩顺天府学碑万歴府尹李损
　　万夀寺碑万歴大学士张居正
　　脩龙华寺碑万歴朱之蕃
　　脩火徳真君庙碑万歴朱之蕃书翁正春撰文
　　重脩悯忠寺碑万歴公鼐
　　坛北药王庙碑恭顺侯吴惟英
　　慈慧寺碑陶万龄撰黄辉书
　　蜘蛛塔记黄辉书
　　正阳门汉前将军闗侯庙碑焦竑撰董其昌书
　　长椿寺水斋传米万钟书
　　眀因寺传道记董其昌书
　　燕都有虞帝庙不知始于何代其碑则唐贞元间顔真卿书谓之复庙碑至元时尚在元人王恽文集有大都复虞帝庙碑记谓此碑人屡欲易去砻焉以他用主者心戃恍若有儆动乃已后有道士陈志元起长春别院复购之约不犯原刻用石背及来徙碑与趺坼身挺植重不克举道士惕息不敢徙仍安原处其碑着异如此今不可考
　　元人又有脩理大都南京石经事状云窃见大都南京庙学所有九经石刻刋琢极精近年以来旧制既废举皆散乱于荒烟草棘间日就摧圯甚可寳惜且经之遗制自汉唐至今歴代圣王无不尊崇修理葢重夫经世大法故也今海宇混一方息马论道之时防上项石经理合脩立以彰国容按九经石刻旧在汴梁学宫金人移置于燕今不复存余官汴城于开封府学又见有篆书九经似是唐人手迹已残剥不全余捐赀脩理列于两庑今亦在深泥中矣
　　石刻在世可以考证逸事补史之讹缺然所存者极鲜旧记载景祐时姜遵奉太后意悉取长安碑石为塔材又雒阳天渊池中有魏文帝九华楼殿基悉是雒中故碑金陵街衢半是六朝旧碑余向在汴梁捜阅旧碑止相国寺宋白一碑张孝廉民表曰国初欲建都于此悉取烧灰筑城燕京旧碑多为中贵取置神道或重脩庙宇改勒新文亦古今之所同慨也




　　春眀梦余録卷六十七
　　钦定四库全书
　　春明梦余录卷六十八
　　吏部左侍郎孙承泽撰
　　岩麓
　　京师之西皆山也旧记太行山首始河内北至幽州第八陉在燕强形钜势争竒拥翠云从星拱于皇都之右玉泉山在京西二十余里山顶悬崖旧刻玉泉二字水自石罅中出鸣如杂佩金章宗行宫芙蓉殿之故址也半岭有吕公嵓广盈丈许深倍之相传吕僊宴坐处瓮山在玉泉山之傍西湖当其前金山拱其后山有寺曰圆静寺山之阳有耶律楚材墓
　　都人王嘉谟石瓮记燕之西山有瓮山焉纯卢土中多杏柟榆柳之属余尝逰其间其南岩若洞而圯者一樵人曰此少鬲仙室也久之逰丁公潭问于渔父渔父曰瓮山盖市中之异域云昔吾大父尝闻山中有父老能缮生久而去之俄而来云山麓魁然而大凹而秀者瓮之属也因凿之得石瓮一倍于常瓮华虫雕凿不可辨中有物数十种父老悉擕以去置瓮山西因为防曰石瓮徙贫帝里人不之信也嘉靖初瓮不知所存仆老矣睹吾里中之世变习矣夫瓮何为余喟然而叹曰有味乎父老之言父老何用识之渔父曰成宏以往非吾所知也闻之宏治中帝京世臣富嘉靖中商富隆庆侠富今之时益治而昔之富者迁徙靡常仆何足以知之夫幽蓟马四足可当中人之产枣栗千子可食数口蔬百畦可当五帛相思桃李芳实杂遝屯军日夜织作纯缘轻縠薰燧丹绿则天下之沃饶也列圣培养小民守法岂独先世号为太平哉宏治以后外戚边臣都公卿之右握兵席宠气势炎炎世防者为之役则武断乡里都人以军为美募郊而居屋相比也又谨事上时时餽食有所制无所争吏摄于主者不敢问则世臣富世宗慨然求治破去烦挛法令日新民莫之式于是文武奉法利害一切公之于下加以求仙采补异好竒珍之络绎则商贾重醝贾外摄府贾内嬴杂贾疽食奄人地之即竹木之塲陶冶之技亦富千室及至隆庆所好靡靡矣于是奸人之雄习刀笔观时变其言曰所谓富者岂守子母钱而日为愚也祸且立至故不如求百倍之利乃鲜衣怒马以交于贵人倚凭则髙如青云接趋则污如沟染已而昵则挟之怨则箝之刎颈托于非类千金转于片言风扇波流无复纲纪其势斯极乃今又不无少变矣説者曰帝里侈是未见天成之豪丽宣洪之清泰也曩者燕市夏屋楼观重缕连铃贵人造佛寺渴泉飞山佛身纯金七宝鋈渥中人燕享水陆区殚后轩美人曵缟纻秣陵之縠袀于中单秀水机杼不借而靡少年日夜歌吹东西乐部倡家楼阁通天乳煎镂蛤冬果春蔬弃之如遗赏赐动以千计三正元会酺乐灯火奥若连山状于六鳌生花舞鸟闭机其中举火树者万万计荆扬估船日夜集于大市而今安有之衣文之巧日变日俭故有屋设而寡坚黑伎者或改而市矣元夕寥寥数人行少年慱具数钱而摊司空召商具五刑泥首号哭家立破败四方异味日至物价翔踊器更狭椭转效他方贾者日夜心计市魁大奸其迹堇堇则何以称也夫财通物富美名也逋之于不可知变之于不可继岂石瓮之为乎且以为诞也余黙然夫时变不一知者所难父老何言之易夫变之与来固不能必也是故成宏之有嘉隆犹先朝之有今日也岂必需于灾防之故志防之微哉藏舟于壑流遁继之夫瓮也又何知语曰观俗于野父老其似之矣归而记之
　　都人李东阳记西山自太行联亘起伏数百里东入于海而都城中受其朝灵秀之所会屹为层峯滙为西湖湖方十余里有山趾其涯曰瓮山其寺曰圆静寺左田右湖近山之境于是始胜又三里为功德寺洪波衍其东幽林出其南路尽丛薄始达于野乃有玉泉出于山喷薄转激散为溪池池有亭宣庙廵幸所驻跸处也又一里为华严寺有洞三其南为吕公洞一窍深黑投之石有水声数歩不可下竟莫有穷之者
　　五湖朱长春记西山之胜众矣不能纪纪其所过逰自玉泉山始其泉流为西湖玉河发焉车马遵涘以入其山于诸山突而前延延远望如釡首戴土犹冠也近削立而尊如屏华严寺南倚之寺燬存其寝拾级升有平台望湖焉见帝都焉壁当寝后洞在壁间洞戸沈沈黑若无人者入久而白煴光照其上下下乳如露尽其洞四丈而修广丈有竒左右石牀最里见石龛也暮僧燃苇薪助之复见两石壁诗自元丞相揭里以来其上又有洞其顶有故金芙蓉宫址章宗避暑宫也未至山之右挠枭而蛇盘曰金山寺自华严而下度三石桥折水而门临之水清鉴毛石齿齿然藻蕴蕋蕋然其中无鱼隂水也金山观不如华严轩楹差之可以寝处客多宿者右盘而西北缘岗而途蜿蛾以曼衍皆山也崟峞髙下隈粤巄巄然其林木参焉日之所照垣翼朱丹五采则嫔嫱内人大珰茔焉秫黍菽粟油油交于林间有果园稍稍有苏牧村落也
　　陆釴记出平则门行可数里清风徐来尘意洒落遂遵湖堤绕村径后先惟意行歌相答举盻间楼台鳞次出没烟霭若非人世所有者午至功德寺主僧汲泉瀹茗酒数进起陟英庙行宫已乃促骑西往缘崖攀磴穿云雾间溪花石竹幽芳袭人徐憇玉泉登望湖亭抚防花台道傍诸刹不能遍歴惟听主僧谈名耳
　　李流芳记出西直门过髙梁桥可十余里至元君祠折而北有平堤十里夹道皆古柳参差掩映澄湖百顷一望然西山匌与波光上下远见功德古刹及玉泉亭榭朱门碧瓦青林翠嶂互相缀发湖中菰蒲零乱鸥鹭翩翻如在江南画图中公安袁宏道髙梁桥逰纪髙梁桥在西直门外京师最胜地也两水夹堤垂杨十余里流急而清鱼之沉水底者鳞鬛皆见精蓝棋置丹楼珠塔窕绿树中而西山之在几席者朝夕设色以娯逰人当春盛时城中士女云集缙绅士大夫非甚不暇未有不一至其地者也三月一日偕王生章甫僧寂子出逰时柳稍新翠山色微岚水与堤平丝管夹岸趺坐石根上茗饮以为酒浪纹树影以为侑鱼鸟之飞沉人物之往来以为戯具堤上逰人见三人坐枯树下若痴禅者皆相视以为笑而余等亦窃谓彼筵中人諠嚣怒诟山情水意了不相属于乐何有也少顷遇同年黄昭质拜客出呼而下与之语歩至极乐寺观梅花而返
　　公安袁中道纪出西直门过髙梁桥杨柳夹道带以清溪流水澄澈洞见沙石蕴藻萦蔓鬛走带牵小鱼尾游翕忽跳达亘流背林禅刹相接绿叶秾郁下覆朱户寂静无人鸟鸣花落过响水闸听水声汩汩至龙潭堤树益茂水益濶是为西湖也每至盛夏之月芙蓉十里如锦香风芬馥士女骈阗临流泛觞最为胜处矣憇青龙桥桥侧数武有寺依山傍巗古栢隂森石路千级山腰有阁翼以千峯萦抱屏立积岚沉雾前开一镜堤柳溪流襟以畦畛丛翠之中隐见村落降临水行至功德寺寛博有野致前绕清流有危桥可坐寺僧多业农事日已西见道人执畚者锸者带笠者野歌而归有老僧持杖散歩塍间水田浩白羣蛙皆鸣噫此田家之乐也予不见此者三年矣
　　又裂帛湖记功德寺循河而行至玉泉山麓临水有亭山根中时出清泉激喷巉石中悄然如语至裂帛泉水仰射沸氷结雪滙于池中见石子鳞鳞朱碧磊砢如金沙布地七寳妆施荡漾不停闪烁晃耀注于河河水深碧渟澄澈迅疾潜鳞了然荇髪可数两岸垂柳带拂清波石梁如雪鴈齿相次间以独木为桥跨之濯足沁凉入骨折而南为华严寺有洞可容千人有石状可坐又有大士洞石理诘曲突兀奋怒较华严洞更觉险怪复有窦深不可测其上为望湖亭见西湖明如半月又如积雪未消柳堤一带不知里数嫋嫋濯濯封天蔽日而溪壑间民方田作大田浩浩小田皛皛鸟声百啭杂华在树宛若江南三月时矣循溪行至山将穷处有庵髙柳覆门流水清激跨水有亭修饰而无俗气山余出巉石肌理深碧不数歩见水源卽玉河发源处也水从此隐矣
　　白鹿岩在瓮山西北越横岭白鹿岩在焉人鲜至者闽人陈衍记凡客长安者未有不指西山为胜概者也然游览所至亦自玉泉香山华严而止予自马上望全山之势蜿蜒嶻嵲烟草四合意必有神工鬼斧在人迹不到之处或曰白鹿岩最竒于是挟善游者新安周生裹粮取道登瓮山絶顶度黄沙坂缒石涧而西秋髙涧水仅没踝清驶殊常挹而饮焉夹涧桑叶如绮涧穷小岭横之有白石如幢屹立岭上微有字画然薄蚀不可辨矣越岭诸峯争列芽茁不断一峯最异即白鹿岩也岩髙数十丈嵌空欲堕中虚可旋两车岩左一隙如窻櫺下视深窅不知所际谷风倒射隙内琤然虽笙筑合奏不如也相传辽时有僊人骑白鹿往来斯岩故以命名登岩顶瞷万寿山如竪掌指西望太行髙挂天际夭矫拏飞烟云绕之断续无迹适风烈不可久立而下岩角有茅舍小而整西僧居之黄眉红颊采草根和水以食音语不通见人嘻咲而已不知何年代至中国栖迟此山也凡岩之木皆偃蹇离披非平地所见独岩口古桧一株根出两石相夹处盘旋横绕倒挂于外大可数百围色赤如丹砂夫人不能拊虬龙而谛视之使得谛视当如此桧矣是又岩中之最竒者也日暮归宿瓮山次早畧至玉泉而返
