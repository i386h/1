<!-- { "loadSidebar": true } -->
　　水经注云鲍邱水又南迳潞县故城西汉光武遣吴汉耿弇等破铜马五幡于潞东谓是县矣屈而东南流迳潞城南世祖拜彭宠为渔阳太守后宠叛光武遣游击将军邓隆伐之军于是水之南遗壁故垒存焉鲍邱水又东南入夏泽泽南纡曲渚一十余里北佩谦泽望无垠按志州城北二十五里有盏儿淀广袤三顷水上开花浮若金盏而名此即古谦泽也今废为马房地鲍邱水即潞河俗名白河以其两岸皆白沙不产青艸云
　　髙梁河水经出自并州黄河之别源东迳昌平境沙涧又东南经髙梁店流入都城海子宋太祖伐辽与辽将耶律沙等战于髙梁河即此
　　魏刘靖脩髙梁河碑魏使持节都督河北道诸军事征北将军建城乡侯沛国刘靖字文恭登梁山以覩源流相原隰以度形势嘉武安之通渠美秦民之殷富乃使帐下督丁鸿军士千人以嘉平二年于髙梁河造堨开车箱渠髙梁河者出自并州黄河之别源也长岸峻固直截中流积石笼以为主髙一丈东西长三十丈南北广七十余歩依北岸立水门门广四丈立水堨长十丈山水发则乗堨东下平流守常则自门北入灌田岁二千顷凡所封地百余万畆至景元三年辛酉诏书以民食转广陆发不赡遣谒者樊晨更制水门水流乗车箱渠自蓟西北迳昌平东尽渔阳潞县凡所润舍四五百里髙下孔济原隰底平疏之斯溉决之斯道渠口以为涛门洒滮池以为甘泽施加于当时敷被于后世积三十六载至元康五年夏六月洪水出毁损四分之三君少子骁骑将军平乡侯受命持节监幽州诸军事遐惟前勳亲诣山川指授规畧命司马闗内侯逢恽内外将士二千人起长岸立石渠脩治水门门广四丈立水堨五尺兴复载利通塞之宜凖遵旧制凡用工四万有余诸部王侯不召而至襁负趋亊者葢数千人诗载经始勿亟易称民忘其劳斯之谓乎于是二府文武之士感秦国思郑渠之绩魏人置豹祀之义乃遐慕仁政追述成功是年十月十一日刋石立表以记勲烈按此河名里漕河北达京师长店运艘鳞集即通惠河也
　　琉璃河在良乡县南四十里金史作刘李河有二大姓居此也大房山孔水入焉石桥跨之形势钜丽桥建于嘉靖二十年各处捐银三十余万上助银九万三千两又自西山诸泉来者曰胡良河自紫荆闗外鐡鎻崖入者曰巨马河晋刘琨守此以拒石勒处也二河俱有大桥建于万历二年桥成上命辅臣张居正撰碑以颂太后功德
　　潞河一名沽水一名鲍邱水记云通州城西三十里有潞河源出北山南流
　　按志沽水有二即东西潞水也源自塞北丹花岭来合九泉水南迳安乐县故城西南与螺山之水合为西潞河又南迳狐奴城西与鲍邱水合为东潞河
　　清河在德胜门外二十里距昌平州五十里以水清冽故名源自州境一畆泉经燕丹村东南合榆河下流为沙河经顺义会白河跨清河有桥永乐间造桥因河以名跨沙河亦有桥正统间造赐名安济刘尚书龙云过清河时微初霁车尘不起望昌平山若美人新沐云鬟翠髻环列天际
　　榆河源自昌平境南月儿湾即古湿余河又名温余河经顺义县境会白河以入潞芹城水在州东北四十里流至蔺沟入焉又黄花镇川河自塞外流入黄花镇亦注焉
　　潮河在寳坻县东二十里一名白龙港源自梨河泃河鲍邱河至县界三义口合流为粮运河入于海又有柳沽河自玉田县来渠河自香河县来俱由县东南注白龙港故邑有渠阳之称
　　霸河距霸州城南三里为白沟河之下流志云瓦河水在城西南三百歩与城南之沙塘二河合即寰宇记之五渠也
　　州北达京师二百余里川原平衍厥壤卑下西北诸山水合胡良河至州界苑家口洪波弥漫一望无际皆滙于此既滙而盈后乃东流出于丁字沽注白河以入于海入海处呼为飞鱼口旧筑河堤起涿州东境按固安至州境之赵村务临津水口经州南闗有古城址相传赵武灵王所筑也堤长三百余里广寻有二尺址倍之崇丈有八尺傍植榆柳以为固其间为水口一百六十有七至文安县之苏家桥大城之辛张口而止
　　新河在漷县西一名漷河自卢沟水分流至县界折而为三其一径东入白河其一为新庄河南流武清县界其一为黄沤河东注马家庄飞放泊
　　三角淀在武清县南武清汉雍奴县注水经云雍奴薮泽之名四靣有水曰雍水不流曰奴水经云沽水又东至雍奴县西入笥沟志云县南八十里有三角淀周廻二百余里即古雍奴水也笥沟其别名耳笥沟水自范瓮口王家陀河及刘道口鱼儿里诸水滙于大沽港水经注谓笥沟水滙众川而东注混同一渎云
　　直沽在武清县东南八十里卫河白河丁字沽合流于此又西南合清沽港水流四十里名海口每日潮至杨村云
　　附新开河
　　蓟州河运蓟州军饷也明初用遮洋船从直沽出海转饷蓟时有漂没天顺二年开直沽河焉
　　唐神龙中于渔阳开平虏渠傍海穿漕以避海难此葢唐迹也
　　昌平河运诸陵官军饷也起巩华城外安济桥抵通州渡口止袤百四十五里
　　宻云河运宻云官饷也本白河上流自牛栏山而下与潮河川交会水势深广嘉靖三十四年总督蓟辽保定都御史杨博请捍塞就通利合以济饷四十三年总督刘焘发卒濬治而潮河川直达通州凡宻云镇岁饷十万悉用小舟转粟省车挽入河费上嘉焘赐赉之嘉靖十四年十一月香河县郭家庄自开新河一道长一百七十丈阔五十一丈有竒较旧河近十余里有司以闻命祭河神
　　水泉
　　玉泉在玉山东北泉出石罅间因凿石为螭头泉从螭口喷出鸣若杂佩色若素练味极甘美潴而为池广三丈许池东跨小石桥水经桥下东流入西湖为京师八景之一名曰玉泉垂虹往时翰林学士黄谏品泉水自郊畿论之以玉泉为第一自城内论之以文华殿东大庖厨井为第一作京师水记
　　水源头在香山之北两山相夹诸泉涌出流至退谷傍伏行地中至玉泉山复出
　　丹砂泉在香山下相传为葛稚川丹井井二一泉水上涌一泉水横流味极甘冽
　　卓锡泉在瓮山之阳泉傍有寺曰碧云其泉涌出绕寺而出
　　龙泉自金山西山下涌出滙而为池甃石为暗渠引水伏流约五里许南经功德寺前入西湖
　　清冷泉在京城西三十里觉山之顶味甘冽
　　鱼藻池泉在南城东南一带皆泉元人三里河之源也今坎而为池以养鱼旧有瑶池殿
　　金井在京城南魏村社永乐间尝驻跸于此赏其甘冽遂命甃之
　　义井在京城西南二十五里四围沉碧相传为唐时置满井在东直门外有泉涌出冬夏常满
　　公安袁宏道纪燕地寒花朝节后余寒犹厉冻风时作作则飞沙走砾局促一室之内欲出不得每冐风驰行未百歩辄返二十二日天稍和偕数友出东直门至满井髙柳夹堤土膏微润一望空濶若脱笼之鹄于时氷皮始解波色乍明鳞浪层层清彻见底晶晶然如镜之初开而冷光之乍出于匣也山峦为晴雪所洗娟然如拭鲜姸明媚如倩女之靧靣而髻鬟之始掠也柳条将舒未舒柔梢披风麦田浅鬛寸许游人虽未盛泉而茗者罍而歌者红装而蹇者亦时时有风力虽尚劲然徒歩则汗出浃背凡曝沙之鸟呷浪之鳞悠然自得毛羽鳞鬛之间皆有喜气始知郊田之外未始无春而城居者未之知也夫能不以游堕事而潇然于山石草木之间者惟此官也而此地适与余近余之游将自此始恶能无记己亥之二月也
　　闽人蒋德璟记出安定门从北郊坛绕后取西北过大教场一望空濶雪残土润行麦田间颇有幽致二里许荒村数家错落柴扉折而入即满井也井三靣皆洼池而井独髙黝不见底因系石于绠测之可二十五尺下皆树根也根下复得丈许其大可一丈围井千百年常满大旱不缩大寒不氷溢井干而出为小石函受之上有亭亭四周为小石沟蜿蜒而下滙于池遂与东南水会于通州鸿寳云其竒不如济南趵突诸泉然皆地旺气濆涌而成予谓自太行山迤逦数千里至西山一带其势甚雄而平陂结为都城宜吉气之随地起也北人疎朴徧寻无碑碣可读仅环池柳十余株古者腹穿横斜入画泉味甘冽予为独酌一盂而弟珑儿熺亦至鹏洲出所携酒蔬就村榻环坐限韵作诗各一律轰饮良快日且西复移榻井前酌数廵而归
　　龙潭在卢师山潭广丈许上有巨石覆之其下深不可测有大青小青二龙潜于此二龙出则云气随之岁旱祷辄应历代相传俱有封号立庙于潭上岁时祭祀九龙池在皇陵翠屛山下出泉九穴凿石为龙水从吻出潴而为池
　　学士程敏政记成化戊戌有事于西陵自昌平寻九龙池迤西山而南絶小磵磵小腾沸石齿间马为之前却逾磵望前峰趋之失道径茂淤入灌莾中遇樵者指示乃并高阜东南行不五里忽闻鸡犬声出谷中相顾异之俯瞰得委巷草舍隠然成村询之乃陵卒所居池适在其南未至池石瀬溅溅北流入沟塍稍寛处辄有蒲芷丛翳鵞鴽泳游其下自朱门入池方广逾十丈重垣防之覆以黄甓石琢九龙首嵌西垣下呀然张颏喷泉沫入池有声泠然相应池上石壁千仞巉削如斧凿痕泉脉出其中山脚为小石方井识泉源桧竹桃柳夹池东西一峰苍然峙其南池中影沉沉绀寒门稍东为月闗泄水水淙出闗东为小渠过石梁乃萦廻西入山下田即前所见者予命从者下石磴以碗承龙口泉饮一勺味甘爽毛骨森然听陵卒道文庙驻跸泉上事乆之乃去
　　一畆泉在昌平州西南新屯广一畆许流入清河以资粮运
　　百泉在州西南四里平地涌出不计其数中有三大泉濶径丈许一曰源泉一曰黄泉一曰响泉是也又有龙泉出州东南五里之龙泉山温泉出州西北二十五里之汤峪虎眼泉在昌平旧县西北城下流至丰善村入榆河
　　圣水泉在房山下又西南有伏龙穴名龙城峪峪出汤泉上方寺在山絶顶有泉如斗汩汩不絶
　　孔水洞在大房山东北悬崖千尺石窦如门深不可测时有白龙出焉樵牧徃徃闻丝竹音有人乗桴穷源五六日无所抵惟见仙防昼飞頳鳞游泳而已唐开元岁每旱必遣使投金龙玉璧祷之立应金大和中有桃花瓣浮出其大如当五钱按孔水洞今讹为云水洞距上方寺南十二里
　　汤泉在遵化西北福泉山下
