<!-- { "loadSidebar": true } -->
　　行人高攀龙防臣惟自古治天下者未有不以敎化为先务而敎化之污隆则学术之邪正为之是以圣帝明王必务表章正学使天下晓然知所趋截然有所守而后上无异敎下无异习道德一风俗同贤才出而治化昌矣臣见四川佥事张世则一本大略自谓读大学古本而有悟知程朱误人之甚谓朱熹之学专务尚博不能诚意成宋一代之风俗议论多而成功少天下卒于委靡而不振于是以所着大学初义上献欲施行天下一改章句之旧臣惟自昔儒者説经不能无异同而是非不容有乖谬是非谬则万事谬矣以程朱大贤谓其学不能诚意谓其敎曰误人之甚是耶非耶议之于私家犹为一人偏诐而于圣贤无损鸣之于大廷则遂足以乱天下之观听而于世敎有害臣有不容已于言者矣夫自孟子没而孔子之学无传千有四百年而始有宋儒周惇颐程颢程颐张载朱熹得其正传而绝学复续学者始知所从入之途其功罔极矣然是五贤者生于宋而宋不能用其学之万一前则章惇蔡京之徒斥之为奸党后则韩胄之徒斥之为伪学贬逐禁锢以迄于亡恭惟我太祖天纵神圣作民君师首立太学拜许存仁为祭酒以司敎化存仁为先儒许谦之孙谦承朱熹正学而存仁承上命以为敎一宗朱氏之学令学者非五经四书不读非濓洛闗闽之学不讲而天下翕然向风矣我成祖益章而大之命儒臣辑五经四书大全传注一以濓洛闗闽为主自汉儒以下取其同而删其异别以诸儒之书类为性理全书同颁布天下永乐二年饶州儒士朱友季诣阙献所著书专诋毁周程张朱之学上览而怒曰此儒之贼也特遣行人押友季还饶州令有司声罪杖遣悉焚其所著书曰毋误后人于是邪説屏息吾道中天矣迨今二百余年以来庠序所敎制科所取一禀于是眞儒如薛瑄胡居仁呉与弼陈眞晟曹端罗伦庄防章懋张元祯陈茂烈蔡清陈献章王守仁诸人彬彬盛矣至一代之风俗上有纪纲下重名节当变故之秋率多仗义死节之士值权奸之际不乏敢言直谏之臣贤士大夫之公评士庶之清议是非井然有不当于人心羣起而议其后至于今上下相维非祖宗敎育之明验与不意今日乃有如世则肆然欲变祖宗表章之至意率天下而尽背之也夫程朱之学其始终条理之全下学上达之妙固未易言语形容然其大要则不出涵飬须用敬进学在致知二语此非程朱之敎也孔子之敎也故穷理即博文之谓也居敬即约礼之谓也非孔子之敎也尧舜之敎也故博文即惟精之谓也约礼即惟一之谓也二者合一并进而主敬为本故理日明莹则心日静虚动直而初非溺于词章心益定静则理益资深逄源而初不流于空寂此圣学所以允执其中也至大学一书程子所揭为初学入德之门而章句之作则朱子所为一生竭尽精力之笔后人学未造其域岂容轻议况古书皆有简错古本安可尽信世则之言诚意是矣岂诸儒独不敎人诚意乎诚者圣人之本学之所以成始成终功先格致正所以诚正也意有不诚心有不正即非所以为格致也若夫溺于记诵徇外忘本此俗学所以为陋岂大学格致之敎哉夫孔子之道至程朱而阐明殆尽学孔子而必由程朱正如入室而必由户善学者黙而识之心逸日休况今天下不患无论説而患无躬行就圣贤已明之道诚心而力行则事半而功倍矣何必哓哓焉必务自私用智欲伸其一已之説为也世则又以宋之不振归咎于诸儒之学噫是何言也人主不能用其道虽以孔子之圣生于鲁而不能救鲁之衰防何疑于诸儒宋之亡也由前而言则坏于新法由后而言则坏于和议今不咎王安石吕惠卿蔡京章惇黄潜善汪伯彦秦桧韩胄之徒而咎诸儒之学何心哉夫所谓议论多而成功少者非言者之罪而用言者之罪也自古刍荛献説工瞽陈规其议论不至多然而上之人善于用中则片言可折而盈廷可废天下见事功之实而不见议论之虚上之人漫无可否则人持所见而邪正杂陈徒滋耳目之烦无补经纶之实耳岂以人人缄黙而后为盛世乎世则又谓本朝持衡国是者无决断之勇分猷庶职者有模棱之风庠序无眞才实学之士朝廷鲜寔心任事之臣此信有之正不学之故也奈何反以咎程朱之学也抑臣有深忧焉自世庙以前虽有训诂词章之习而天下多实学自穆庙以来率多玲珑虚幻之谈而不知所终笑宋儒之拙而规矩绳墨脱落无存以顿悟为工而巧变圆融不可方物故今髙明之士半已为佛老之徒然犹知儒之为尊必借假儒文释援释入儒者内有秉彞之良外有惟皇之制也而其隐眞志则皆借孔孟为文饰与程朱为雠敌矣故今日对病之药正在扶植程朱之学深严二氏之防而后孔孟之学明使世则之言一昌天下之弃其雠敌也不啻刍狗焉陛下皇建有极端本化人身体孔孟之防言首崇程朱之正学必亲经书以穷理必收放心以居敬朝乾夕惕省察克治体二祖之意振正学于陵夷废坠之余明诏中外非四书五经不读而不得浸淫于佛老之説非濓洛闗闽之学不讲而不得淆乱以新奇之谈学无分门士无异习人心贞一敎化大同如是而人才不出政治不隆者从古以来未之有也
　　贡举
