<!-- { "loadSidebar": true } -->
　　辛未罗喻义送讲章于阁臣温体仁令改不肯遂至疏叅言旧例惟经筵进规多于正讲日讲则正讲多进规少今喻义以日讲而用经筵之例驳改不听自媿不能表率后进等语乃下部议处部议云圣聪天纵而喻义哓哓多言遂以闲住处之讲章原无定例体仁特借以除异已而部覆又其诡随于是喻义自上一疏云先是讲官诸臣以圣学渊深经生常语惧不得当特于正文外颇及世务适臣派讲尚书惟我商王布昭圣武一章谓可以阐愚忠矣于是焚香键户或卧或兴遍及京营之练大阅之礼然不敢臆说悉本先臣谠言明圣成宪呕心刿肝冀少禆益而爲尺幅所窘仅若干言至本月十七日携至直庐示同事而后脱藁至郑重也亭午辍直臣与同官会食西阁下俄而阁役呼召臣至阁门久之未得见门吏言过午则讲章不便进呈臣不得已稍进求面请教而又不得见但趣臣削去后半段文字夫成之数日改之片时势亦安能往复甚苦臣谓臣官可去藁不可削遂不得已趋出也噫臣于此日亦大难矣削之则寥寥数语无以对扬吾君不削则哓哓执争何以勉承人意人之言曰爲臣不易乃今知之然总微臣愚昧之过也今讲章见在御前伏乞皇上罢斥臣身以明臣过并赐省览臣言以明臣心臣孤立无党度无全理愿归身皇上以凭进止臣虽去有余荣矣日讲一章惟我商王布昭圣武代虐以寛兆民允怀伊尹又说有夏敷虐万方谁能仗天下之大义爲兆民除害者当时无其人也惟我商王成汤奋义理之勇兴师正罪敷着其武德于天下敌方以虐我独以寛除去一切与之更始如相代矣于是兆民之众皆信怀我商王之德知其志在于救民也汤之得天下者以此臣谨按制治以文戡乱以武易称神武而书称圣武圣者生知之目成汤智勇天锡犹曰此圣于武者也考汤征不专是伐夏书序言汤伐夏升自陑战于鸣条夏师败绩遂伐三朡韦顾昆吾同时殄灭东征西讨武功畅焉布昭犹曰次第布之云尔然亦得伊尹以爲之将故所向有功其诗曰实惟阿衡左右商王此之谓也恭惟我皇上神圣性成大宝初登手剪凶逆渊谋秘防动合兵机可谓圣于武矣而近日战功犹未大畅无亦左右之者未得其人欤夫伊尹大圣世不恒有即如唐史称高崇文练卒五千常如冦至奉命讨西川卯时受诏辰时即行今大凌之援经月不能出师何哉臣谓欲振武功则团操不可不讲也先臣许国尝著论曰昔高皇帝提剑滁阳混一天下乃营中军左右掖左右哨曰五军营文皇帝以骁骑三千入靖内难因而营之曰三千营后征南交得飞鎗流矢因而营之曰神机营此三大营之所自起也承平既久营兵渐堕乃始抽其精锐而以四营分隶三营共十二营此十二营之所自起也但其名虽十二而实统于三统之者所以握其重而分之者所以致其精兵精而势益重矣许之此论葢善夫团营也先臣杨一清亦言京营将领宜依治间刘大夏议凡边将曾经战阵偶坐事闲居者悉取至京付搜选教练之任于是周尚文等诸名将比出矣今不可仿而行乎然欲讲团操则大阅不可不举也昔高皇帝有鸡笼山之阅文皇帝有鸣銮戍之阅章皇帝有兎儿山之阅睿皇帝有西苑之阅庄皇帝有大教场之阅成宪具在不可仿而行乎兹事最关戎务乘此人心废弛之后大驾亲临旌旗生色可以选将可以简兵惟是举事须有微权臣请先下其令而大展其期俟戎政操练已成然后奏请举行一以纾经费于目前一以需成功于岁月从此张皇六师爰整一怒内安诸夏外制四方虽仰同殷武可也庚辰八月十二日当开经筵而初四日廷杖词臣黄道周初十日又杖救道周者户部主事叶廷秀上意弗怿改期二十二日又系宪宗熹宗忌辰鸿胪请用青锦绣上改二十三日
　　壬午九月二十五日谕礼部经筵大典礼宜严肃以后定于辰时行供事各官照日讲例着文书官预传站班不得参差迟悮该部即行传饬特谕壬午八月二十二日上御文华殿日讲故事经筵有二案一在御前一在讲官前俱有讲章而日讲则止一御案第以经书置案上讲官指书口讲无讲章也讲官韩四维屡次遗忘帝以矜凛寛之先数日帝谕辅臣日讲可照经筵例亦置讲章朕有所疑可据以问难而讲官亦不至遗忘因具揭帖进呈即批发令传与讲官知是日遂用讲章在御前讲官用牙签指讲
　　壬午九月十八日上日讲讲官讲论语子罕言一节书旅獒春秋大水孟子北宫黝节毕帝召辅臣前问夫子论仁如欲立欲逹克已复礼天下归仁及出门使民等语言仁尽多何云罕言辅臣延儒对此即性与天道不可得闻之意德璟对圣人未尝不言仁只门弟子悟者以爲言不悟者以爲罕言耳又问命与仁如何分别德璟对总是一理在天爲命在心爲仁帝首肯又问一日克复天下归仁便是脩已以安百姓意思辅臣极赞以爲圣见明彻吴甡言帝王学问总只是明德新民德璟言明明德于天下便是天下归仁顷之帝曰近来雨时若秋令甚佳辅臣因及起废事公荐叶廷秀成勇最有清望上颔之次日手谕昨先生等论仁诸说深当朕心着即撰写进呈以便观览
　　壬午八月二十四日日讲詹事邱瑜讲师挚之始章帝问咸英韶濩瑜对是四代乐名上曰子在齐闻韶乐瑜对即此韶乐上复问关雎之乱乱字瑜对是乐之卒章上曰当时夫子闻韶三月不知肉味是何等气象因顾辅臣前谕礼部举知乐之人曽有之否对未有上曰古乐亦尚可复辅臣蒋德璟因荐黄道周知乐
　　文震孟在讲筵端恪能致人主之听一日上偶加足于膝文讲时诵讲章中语拱手曰爲人君者可不敬哉又重申之曰爲人君者可不敬哉上竦然爲之下足端听
　　倪元璐以大司农充讲官讲生财有大道一节极言加派聚敛之害上震怒谓边饷匮乏部中未见有长防徒作此皮面语倪徐曰臣儒者所陈虽是本头书生语然不敢怀利以事君上黙然次日谓阁臣曰讲筵有问难而无诘责昨日之言朕甚悔之
　　张居正进日讲仪注
　　一毎日讲读大学尚书先读大学十遍次读尚书十遍讲官各随进讲毕即退
　　一讲读毕皇上进暖阁少憇司礼监将各衙门章奏进上御览臣等退在西厢房伺候皇上若有所谘问乞即召臣等至御前将本中事情一一明白敷奏庶皇上睿明日开国家政务久之自然练熟一览本后臣等率领正字官恭侍皇上进字毕若皇上欲再进暖阁少憇臣等仍退至西厢房伺候若皇上不进暖阁臣等即率讲官再进午讲一近午初时进讲通鉴节要讲官务将前代兴亡事实直解明白讲毕各退皇上还宫
　　一毎日各官讲读毕或圣心于书义有疑乞即问臣等再用俗说讲解务求明白
　　一毎月三六九视朝之日暂免讲读仍望皇上于宫中有暇将讲读过经书从容温习或看字体法帖随意写字一幅不拘多寡工夫不致间断一毎日定以日出时请皇上早膳毕出御讲读午膳毕还宫
　　一查得先朝事例非遇大寒大暑不辍讲读本日若遇风雨传防暂免
　　文华殿初举经筵谢表知经筵事太师英国公臣辅同知经筵事少傅兵部尚书兼华葢殿大学士臣士奇少工部尚书兼谨身殿大学士臣荣礼部尚书兼翰林院学士臣溥兼经筵官詹事府少詹事兼翰林院侍读学士臣直少詹事兼翰林院侍讲学士臣英翰林院侍读学士臣时勉臣习礼侍讲学士臣循侍读臣衷侍讲臣谷脩撰臣愉臣鼐等兹者恭遇经筵肇啓圣学维新讲读侍臣咸膺恩泽谨奉表称谢者臣辅等诚懽诚忭稽首顿首上言伏以天清地宁昭圣皇之统御时康道泰美文治之隆兴日月光华中外忭悦恭惟皇帝陛下聪明睿智广大寛仁尊尊亲亲崇两宫之至养推恩布德得四海之懽心是以三光全而寒暑平五谷熟而人民育益勤稽古之学益养正之功谓易书诗礼春秋之文皆尧舜禹汤文武之道万几有暇恒亲御以经筵多闻是求肆详延于儒雅用资啓沃用致进修上以承帝王心法之传下以锡臣民皇极之福光祖宗之洪业扩海宇之隆平臣辅等猥以庸才咸叨荣命荷丝纶之饬励继宴锡之骈蕃于缉熙单厥心允恊周成之德念终始典于学敬陈商说之篇
　　神宗遗事
　　万歴二年四月面谕辅臣作对联先拟三字对云天地泰对曰日月明张居正贺云永乐十一年端午宣宗随成祖北京射柳连发三矢皆中又出对云万方玉帛风云防即对云一统山河日月明成祖大喜赐名马纻丝等物时宣宗年十五也上所对适与符合
　　万歴九年御文华出宣庙元兎图示辅臣讲官令各赋诗亲书于轴仍自用印记又出永乐四骏图以赐辅臣四骏者文皇用兵所乘也辅臣爲题咏奏之上悦赐金已又出永乐驺虞手卷赐辅臣藏之阁中此乃小卷仍有一卷长数丈铺于文华殿仅乃竟卷
　　于文定愼行云经筵进讲在文华前殿日讲在殿后穿廊正字在后殿东阁设一幄次又东一室乃上所游息一日同二三讲臣入视见窻下一几几上设少许书籍又一二玉盆盆中养寸许小金鱼乃上所玩弄也西壁一几几上笔砚无甚珍异笔皆市中所买上贴笔匠杨彦章名纸皆折简一如士人所用其朴如此
　　于文定愼行曰甲戍四月赐辅臣张居正宅揆保衡四字吕调阳同心夹辅四字六卿正已率属各一讲臣六人责难陈善各一时愼行尚未与讲六人者学士丁士美宫坊何雒文陈经邦许国学士申时行及翰撰王家屏也丙子侍读张位及愼行补讲幄上顾相臣曰新讲官二人尚未赐与大字相臣曰惟上乘暇挥洒一日内使濡墨以俟上遂大书二幅赐位及臣愼行字画比赐诸公大而老成庄劲又若胜前岁者葢御龄已十五矣一日谓居正曰朕欲爲先生书太岳二字居正顿首曰老臣不敢乃巳




　　春明梦余录卷九
　　钦定四库全书
　　春明梦余録卷十
　　吏部左侍郎孙承泽撰
　　文华傍室
　　文华殿原系东宫讲读之所天顺中始移于殿之东厢房毎早各官绣服行礼分立东宫自座上背诵先日之书毕讲官直上地平内侍授以牙籖指书而讲讲毕退食东宫易金镶宝石帯玊縧向西窻习仿书一张各官易素袍复进通讲三日之书毕谕先生毎吃茶各官叩头而出内臣设一卓将东宫仿书请视阁臣以硃笔防字之端楷者
　　元时太子讲读之所曰承华明曰文华永乐中着文华宝鉴赐太子
　　太子出阁讲官陈经书于前讲官读一句太子照读一句或五遍或十遍大约读重于讲故官衔读列于前然通谓之讲官
　　天顺二年礼部请皇太子出阁读书上召李贤谓曰东宫讲读当在文华殿朕欲避此往居武英但早晚朝太后不便姑以左廊居太子此东宫移居之始也英宗爲太子年二岁孝宗年六岁武宗尚未周年光宗以万歴二十二年甲午出阁讲读时年十三崇祯十年丁丑礼部请太子出阁讲读时太子年九岁矣上定明年二月遂以戊寅正月冠二月初七日出阁己卯八月兵部选东宫侍衞人员于五府衞所子弟选一等名帯刀舍人一百五十六员名二等名控马侍衞二百二十员名开讲朝贺之日在文华门外侍立
　　东宫讲读侍班皆用詹事春坊如万歴四十四年题詹事刘一燝韩爌二人侍班及庶子张邦纪等六人讲读皆坊局官也万歴二十九年东宫册立三十年正月开讲侍班四讲读六翰林兼司经局较书二侍书二阁臣提调毎日轮一员入侍光宗出讲阁臣连侍三日以后逢三轮侍崇祯中东宫出阁阁臣初侍三日以后遇三八日全进余日一人轮侍
　　崇祯十五年八月阁臣恭进东宫讲仪
