<!-- { "loadSidebar": true } -->
　　洪武辛亥有进士永乐癸未无进士天顺癸未亦然永乐初即位天顺南省火皆以明年甲申会试永乐己丑北征又明年殿试故有辛卯进士正德庚辰南廵明年嘉靖自兴邸入即位故有辛巳进士又明年癸未遂有进士
　　张鳯翼有会试移期议谓会试期太祖定于二月葢谓金陵南北之中地在大江之南得春为先故定于二月取春之中今建都北京逺三千里宜移在三月其利有五一在觐吏后从舟可省雇费二便于云贵士子三减衣裘防闲甚易四誊録无呵冻之苦五归家无闸河运舟之阻
　　会试原无搜检官嘉靖己未御史建言欲厉其禁尚书呉山持不可曰彼巳歌鹿鸣而来矣隆庆二年复有言者始设昔舒元舆于唐元和中举进士见有司钩较苛切既试尚书虽水炭脂炬飡具皆人自将吏一唱名乃得入列棘围席坐庑下因上书言古贡士未有轻于此者且宰相公卿由此出夫宰相公卿非贤不在选而有司以人待之诚非所以下贤意罗棘遮截疑其作奸又非所以求忠直也诗赋防艺断离经传非所以观人文化成也臣恐贤者逺辱自引去而不肖为陛下用也今贡珠玉金贝有司承以棐笥皮币何轻贤者重金玉耶此书激昻有士气
　　嘉靖中给事中胡叔亷郑大同建言科塲事宜谓监试御史不过防范于外故内帘之无从纠察而防卷等官始得以狥私公送今内帘亦设监察一员
　　辽东原附山东科举嘉靖十三年因过海风涛改附顺天万歴三十七年增额五人其寄户中试者不许图便迁徙违者治罪宋陆游老学庵记本朝进士初亦如唐制兼采时望眞庙时始建糊名法又国初举人对策皆先冩策题其后策题寖多举人甚以为苦庆歴初贾文元奏罢之
　　旧制殿试在三月初三日状元率进士上表谢恩在初六日成化八年以悼恭太子发引改殿试于十五日又旧制殿试毕次日读卷又次日放榜治三年阁臣刘吉等言时日廹促阅卷未精再展一日第四日放榜颁歴旧在十一月朔成化十五年是日値冬至命改于十月朔日后皆因之国家至公至重之典无如设科取士先朝大臣罔敢干之者干之自翟銮始翟二子登第被叅上曰銮既为辅臣二子虽有轼辙之才亦不宜并进于是二子并黜
　　唐人知贡举诗有云梧桐叶落井亭阴锁闭朱门试院深常念昔年辛苦地不将今日负前心人不肯负心自不将国家大典为行私之具不将风檐苦搆为五色之迷

　　春明梦余録卷四十一
<子部,杂家类,杂说之属,春明梦余录>
　　钦定四库全书
　　春明梦余録卷四十二
　　吏部左侍郎孙承泽撰
　　兵部一
　　兵部在阙东宗人府后西向设尚书侍郎掌天下武卫官军选授简练若镇戍廐牧传邮舆皂之政令其属初曰司马曰职方曰驾部曰库部后改司马为武选驾部为车驾库部为武库职方仍旧名俱称清吏司
　　武选掌武官选陞袭替功赏之事以世官流官定武职以袭替优给厚武功以首功四战功二等辨武功以减革通革严冐滥凡嵗六选官二等曰旧官曰新官凡推陞勲臣若武举荐举会举以二人请凡将材三岁武举六歳会举岁荐举皆籍而用之以考选比试达才而程力以効功课将帅以递降练卒徒以贴黄正图状以诰勅徴初绩以褒卹励死战以优养恩故絶以引类登选簿以杀降失防避敌激变肃军机以典刑败伦行刼退阵断世禄以寄禄驭恩幸以覆讯紏捕缉以诰勅辨冐伪正土官番官
　　车驾掌舆辇车乘守卫廐牧邮传之事凡大朝贺大礼仪陈卤簿大驾常朝设陛辨其物数而序次之凡侍卫殿陛全直常朝番直凡守卫亲军卫画前后左右四行而日夜巡鼜之皆有围伍定其多寡第其番之上下慈宫中宫之卤簿东宫仪仗侍卫属焉凡马政受牧官籍而程其登耗阑逸之数以营牧节刍秣以印俵防欺冐以色齿覈抵谩以粮马征南边以茶马通西番以市马縻东方以足军实令京营边镇毋乏马凡传邮曰驿曰递运所在京师曰会同馆皆以符验关劵行之以黄马快船致贡献而练水军
　　职方掌地图军政城隍镇戌简练征讨之事凡诸边腹疆界地里逺近险易三歳一报官军车骑之数亦如之而辨其阨塞守御之令凡军制内外相维自五府司卫所以达畨官各统其官军及部落听征调守卫朝贡保塞之职而武官不得辄下符行军凡城隍以时浚筑阅视凡镇戍以时饬屯防扼险要凡将校程其勤逸稽其什伍存逸骑械精顿之数教以坐作进退疾徐疏数之节金鼓麾旗之号凡将材籍武举会举歳荐之士而简用之凡有征讨请命将出师移所司以悬赏罚调兵食纪功过军有功按御史纪核移武选陞赏以堡塞障边徼以烽堠传声息以清勾騐补收垜问发冐漏除豁核册籍以存恤优初役以壮快简乡民以关津诘奸盗武库掌戎器符勘尺籍武学薪之事凡戎器守卫边镇有征行准诸司移工部请给火器请内府凡使人出边关必騐勘合凡制勅调兵必比勘合勘合皆出内府凡尺籍卫所上缺伍图册府县上军户文册下诸省司按勾卫所即去府县近不得辄相移凡清军以限捕纪録开伍结除停勾严稽其冐漏而寛其恩复凡武学教武职功官及子弟未嗣官者籍其功能歳终检奏六年一会举应文武举者听怠不率教者罚黜有差凡皂直衙柴薪二等辨官品而多寡其数并雇役
　　兵制
　　兵制之善莫过于周周礼所载以万有二千五百人为军王国六军大国三军次国二军小国一军军皆命卿二千五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍各有长其令赋则以其地与民而制之司徒会万民之卒伍而致之其在六乡五家为比五比为闾四闾为族五族为党五党为州五州为乡族师以时属民而校登其夫家之众寡及其六畜车辇五家为比十家为联五人为伍十人为联若作民而师田行役则合其卒伍简其兵器以鼓铎旗物帅而至掌其治令其在六遂亦如之遂人掌邦野造县鄙形体之法五家为邻五邻为里四里为酂五酂为鄙五鄙为县五县为遂皆有地域沟树之以岁时稽其人民简其兵器而教之稼穑以疆予任之有发以下剂致之其大师田前期乡师出法于州里简其鼓铎旗物兵器修其卒伍及期司徒之大旗致众庶而陈之以旗物辨乡邑而治其政令刑禁巡其前后之屯而戮其犯命者遂人亦各帅其所治之民而以遂大旗致之不用命者诛之此先王因农而定赋因赋以制军不出比闾族党邻里酂鄙州乡县遂之民而伍两卒旅之军师蓄焉使其恩足相恤义足相救静足相保动足相死之道也前汉刑法志殷周以兵定天下矣天下既定戢藏干戈教以文德而犹立司马之官设六军之众因井田而制军赋地方一里为井井十为通通十为成成方十里成十为终终十为同同方百里同十为封封十为畿畿方千里有税有赋税以足食赋以足兵四井为邑四邑为邱邱十六井也有戎马一匹牛三头四邱为甸甸六十四井也有戎马四匹兵车一乘牛十二头甲士三人卒七十二人干戈备具是谓乘马之法一同百里提封万井除山川沈斥城池邑居园囿术路三千六百井定出赋六千四百井戎马四百匹兵车百乘此卿大夫采地之大者也是谓百乘之家一封三百一十六里提封十万井定出赋六万四千井戎马四千匹兵车千乘此诸侯之大者也是谓千乘之国天子畿方千里提封百万井定出赋六十四万井戎马四万匹兵车万乘故称万乘之主
　　王降而覇齐桓用管仲仿先王之制作内政以寄军令三分其国为二十一乡五家为轨轨有长十轨为里里有司四里为连连有长十连为乡乡有良人以为军令则五人为伍轨长帅之十伍为里里五十人为小戎里有司帅之四里为连连二百人为卒连长帅之十连为乡乡二千人为旅乡良人帅之五乡一帅合之万人为一军五乡之帅帅之公将其一国子将五乡焉高子将五乡焉而军令以行故高国退而修乡乡退而修连连退而修里里退而修伍伍退而修家葢寓政于令犹之乎寓军于农得自然之势焉
　　汉之兵制莫详于京师南北军之屯虽东西两京沿革不常然皆居重驭轻而内外自足以相制兵制之善者也葢是时兵农未分南北两军实调诸民犹古者井田之遗意南军以卫宫城而乃调之于郡国北军以防京城而乃调之于三辅葢三辅在内而近有闾里亲戚之爱以之防京师而无心腹之忧郡国在外而逺人无觊幸非常之望以之卫宫城则无肘腋之变亦如师氏帅四隶守王门王宫朝在野外则守内列殆谓是欤至武帝更太尉为大司马大将军以中尉材官出击南越恐京师无重兵而生变于是分北军为八校以中垒领之置七校尉后又取中尉属官所谓中垒者进为校尉为八校又恐北军之权太重故于光禄勲増羽林期门之兵此南北相制之意颇亦称善然其间渐多更张矣葢异时南北军皆郡国番上自武帝用兵习置八校大抵以习知胡越人充之则募兵始此期门羽林皆世家为之则长从始此自是始有养兵之费而兵制壊矣
　　唐太宗贞观十年更号统军为折冲都尉别将为果毅都尉诸府总曰折冲府凡天下十道置府六百三十四皆有名号而关中二百六十有一皆以隶诸卫凡府三等兵千二百人为下府置折冲都尉一人左右果毅都尉各一人长史兵曹别将各一人校尉六人士以三百人为有校尉五十人为队队有正十人为火火有长史称其居处教养畜财持事动作休息皆有节目自居无事时耕于野其番上者宿卫京师而已若四方有事则命将以出事解辄罢兵散于府将归于朝故士不失业而将帅无握兵之权所以防微杜渐絶祸乱之萌此唐初所以盛由兵寓于农也至开元中承平日久府兵法壊张説李林甫始募长征兵谓之彍骑卒启方镇防扈之祸李泌谓其兵不土著又无宗族不自重惜忘身狥利祸乱遂生下陵上替不可救止欧阳修唐史谓置兵所以止乱及其弊也适足以为乱又其甚也至困天下以养乱而遂至于亡焉此唐室后来之祸皆原于轻变府兵之法而兵农为二也
　　宋神宗尝谓辅臣曰艺祖养兵止二十万京师十余万诸道十余万使京师之兵足以制诸道则无外乱合诸道之兵足以当京师则无内变内外相制无偏重之患观神宗斯言宋初兵制未尝不善然其所以至于冗费不可支者岂尽由于契丹元昊之边患哉观系经纬云兵一而已矣今内外之兵百余万而别为三四又离为六七别为三四禁兵也厢兵也民兵也蕃兵也离为六七者谓之兵而不知兵者也给漕挽者皆兵也服工事者皆兵也缮防河者皆兵也典谁何者皆兵也卫陵寝者皆兵也给国马者皆兵也疲老而坐食者皆兵也前世之兵未有猥多于今者也前世制兵之害未有甚于今日者也吁宋朝兵制亦可以鉴矣稽古兵制莫善于周莫不善于宋矣能鉴宋而法周者其明初之制乎当洪武初重兵屯京师以逺田三畆易城外民田一亩为屯田不足又移各卫以就田真所谓养兵百万不费百姓一粒米诚千古之善法也其后将不在五府而用流官兵不在屯丁而行召募旧制荡然矣呜呼俛仰今古寓兵于农则治税民养兵则乱自周而后如出一辙有国者能无鉴哉
