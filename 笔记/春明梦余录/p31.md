<!-- { "loadSidebar": true } -->
　　嘉靖九年上将祔睿宗谕礼官曰太祖肇运开基压于太庙非宜遂祧德祖太祖居中南向是年春行特享礼令祠官于庙殿设幄如九庙主南向各奠献读祝三孟如旧十年冬上谕礼官曰太祖以恩隆德祖今日当以义尊太祖祫祭奉四祖同太祖皆南向庶见太庙为特尊太祖之意礼官夏言言礼合羣庙之主而祭于太祖之庙是为大祫亦以尊太祖也太庙太祖之庙不当与昭穆同序太祖太庙之祖不可与子孙并列自今大祫宜奉德祖居中懿熙仁太祖东西序皆南向列圣左右序东西向如故不惟我太祖列羣庙之上足以伸皇上之心而懿熙仁三祖得全其尊尤足以体太祖之心上曰善十一年罢设衣冠仍请主时上欲复七庙制议未决防中允廖道南疏请建九庙上喜下廷议礼官上言古者天子庙制唐虞五夏因之殷周皆七而祭法王制与刘歆宗说又各不同宋儒朱熹古今庙制引王制天子七庙外为都宫内叙昭穆汉不考古诸帝异庙诸庙异地不合都宫不叙昭穆明帝遵俭自抑遗命勿别为庙遂有同堂异室之制嗣后歴魏晋隋唐宋皆然我太祖初立四亲庙庙皆南向似近古礼后建为太庙又用明帝之制皇上宪天稽古大厘祀典独于庙制不能无疑形诸翰札宣诸臣召问谋诸臣弼者屡矣今太庙南近宫墙东迩世庙西阻前朝地势有限上谕太庙三殿勿撤则太庙垣外左右隙地不盈数十丈若依古制昭穆六庙在太庙前以次而南则今太庙都宫之南至承天门墙不远即使尽辟其地为左昭右穆犹恐势不能容若欲稍减规模不必别门异寝又恐礼未必协况古七庙九庙制度皆同今太庙巍然壮而羣庙隤然湫隘亦恐于义未安议者欲就太庙两庑即分羣庙不惟去尊即卑不足以称圣孝而迁就一时裁损庙貌尤非细故且有庙无寝神将安栖诸王功臣置之何所议者又欲藏主夹室夫夹室者侧室也以藏祧主可也以藏亲庙未毁之主情理舛矣至谓周人庙制约俭宜仿为之夫周庙门大扄七个闱门小扄三个则大门实容二丈一尺小门实容六尺其制过于今庙乌在其为俭约也今损于太庙羣庙可又损于世庙乎且太宗功业比隆太祖宪宗献皇父也又可减于世庙乎今之庙主太宗之下凡有七庙将如古制为三昭三穆而止六庙乎抑如商周以太宗为百世不迁之宗而加立七庙乎即使庙宇既成皇上冠冕佩玉执圭服衮循纡曲之途徧歴羣庙而行兴俯拜起奠献之礼非独筋力不逮而日亦不给矣议者乃曰周礼宗伯代后献羣庙可遣摄也夫古者庙祭君后祭献后不与祭宗伯代献谓一庙之中代亚献之礼未闻人臣可以主庙祭也且古者助祭诸侯类多同姓罔非天今陪礼者可拟古诸侯乎皇上仁孝诚敬可以终岁举祭止对越太祖之庙而不一至羣庙乎且防制必备而后成庙门垣庑寝是也仪文必备而后成礼主助礼乐之类是也今分为各庙庙祭之时不得不降从简易欲尊之而反卑亲之而反疎祗见其贬损而未见其隆重矣大学士邱濬谓宜一日间祭一庙歴十四日而徧七庙此葢无据而强为之说不自知其言之迂也马端临曰后世失礼岂独庙制汉儒以来讲究非不详明而卒不能复古者以昭穆难定故也必如古制父子相世则可兄弟相及则其序紊矣周孝王以共王之弟懿王之叔继懿王而立故朱子庙图宣王之世则以穆懿夷为昭共孝厉为穆夫穆王昭也共王穆王子穆也懿为穆孙则继穆而为昭是也孝为共弟而继共为穆虽于世次不紊然以弟而据孙之庙矣夷王懿王子也穆也而图居昭厉王夷王子也昭也而图居穆是孝王立而夷厉之昭穆易位于是朱子亦无以处此不过即其继立之先后以为昭穆而不能自守其初说矣又况宣王时三昭三穆为六代所祀合始于昭王今孝王居其间于是昭王以六世祖虽未当祧而已在三昭三穆之外名为六庙而祀止三世耳前乎周者为商武丁之时所谓六庙祖丁南庚阳甲盘庚小辛小乙也然南庚者祖丁兄子阳甲盘庚小辛小乙又皆祖丁之子姑以祖丁为昭言之则南庚至小乙皆祖丁子行为穆是一昭五穆而武丁所祀上不及曾祖未当祧而祧者四世矣后乎周者为唐唐懿宗之时所谓六庙者宪穆敬文武宣然穆宣皆宪之子敬文武又皆穆之子姑以宪宗为昭言之则穆宣为穆敬文武为昭是四昭二穆而懿宗所祀上不及髙祖未当祧而祧者三世矣若必欲祀及六世则武丁时太祖之外必十庙懿宗时太祖之外必九庙而后可葢继世者既不能必其为弟为子建庙者亦安能预定其为昭为穆或穆多昭少如殷或昭多穆少如唐哉若必欲昭穆世序则建庙之时昭齿者必在太祖之庙之左穆齿者必在太祖之庙之右如此预立六庙定三昭三穆以次逓迁之说又不可行矣东都以来同堂异室未可尽以为非也皇上以皇考专享世庙而太祖列圣乃不得专庙以全其尊然列圣同享太庙已极尊崇而皇考专居世庙犹为避逊若庙制大小不伦行礼亲摄或异则尊卑厚薄之间不足以称皇上孝敬之诚皇上劄谕辅臣祀典宜正庙制难更大哉皇言实万世之训也疏入上不允竟从道南议撤故庙祖宗各建专庙合为都宫先是上既追尊献皇帝建世庙于太庙之东南以四孟享十五年改世庙为献皇帝庙十二月九庙成十七年九月上尊皇考庙号睿宗祔享太庙睿宗于孝宗弟行也跻武宗上遂称太宗为成祖于是定享祫礼及其乐章凡立春特享上亲献太庙遣大臣献列圣各出主成庙迎神乐别歌三献彻馔还宫乐如太庙仁宣英宪四庙乐歌同孝武二庙迎神乐别歌三献彻馔还宫歌同睿庙乐异于诸庙立夏时祫各出主于太庙大殿行礼立秋时祫如夏礼乐歌异于夏立冬时祫如秋礼迎神彻馔还宫乐歌异于秋季冬中旬大祫出四祖太祖成祖七宗主于太庙歌大祫乐歌祭毕各归主于其寝是年皇后助献罢脱舄礼二十年四月八庙燬初震火起仁庙风大发主燬俄而成祖庙火又燬延爇太庙及羣庙惟睿庙存上奉列圣主于景神殿遣大臣入长陵献陵告题成祖仁宗帝后主同奉于景神殿已迁于奉先殿重建太庙复同堂异室之制二十四年七月新庙成时享于四孟祫于岁除仍设衣冠合享不出主如太祖时制
　　世宗欲复古禘祭礼勅辅臣及礼官集议夏言撰禘议以进曰礼云不王不禘禘者本以审谛祖之所自出也惟王者竭四海之有以奉神明力大足以备礼故祭可以及远有虞氏夏后氏皆禘黄帝殷人周人禘帝喾是也我祖宗之有天下固以德祖为始祖百六十年来居中南向享太庙岁时之祭者德祖也今陛下定大祫之祭而统羣庙之主者又德祖也然则主禘之祭又可尊德祖乎夫既身为太祖之始祖矣而又为始祖之所自出恐无是理朱熹亦曰禘是始祖之庙推所自出之帝设虚位以祀之而以始祖配夫三代而下必欲如虞夏商周之禘黄帝帝喾则既无所考若强求其人如李唐之祖又非孝子慈孙之所忍为也臣以为宜设初祖虚位而以太祖配享葢太祖始有天下实始祖也议入上然之廖道南又献议以为皇姓乃帝颛顼之后宜禘颛顼并下集议张璁曰言虚位者求之于虚则失之幻言颛顼者求之于远则失之诬惟禘德祖为当兵部尚书李承勋等亦以为然言复抗疏言禘德祖之议可疑而未敢以为是者有四于是复下部议既而谕礼部祀始祖所自出之帝于太庙奉皇祖配每辛丙年举行神牌曰皇初祖帝神位
　　宗庙荐新品物
　　正月韮菜四觔生菜四觔荠四觔鸡子二百六十个鸭子二百四十个
　　二月芹菜三觔薹菜五觔氷蒌蒿五觔鹅二十二只
　　三月茶笋一十五觔鲤鱼二十五觔
　　四月樱桃十觔杏子二十觔青梅二十觔王瓜五十个雉鸡十五只猪二口
　　五月桃子十五觔李子二十觔夏至李子二十觔红豆一升沙糖一觔八两来禽十五觔茄子一百五十个大麦仁三斗小麦面三十觔嫩鸡三十五只
　　六月莲蓬二百五十个甜瓜三十个西三十个冬三十个
　　七月枣子二十觔葡萄二十觔梨二十觔鲜菱十五觔芡实十觔雪梨二十个
　　八月藕四十枝芋苖二十觔茭白二十觔嫩姜二十五觔粳米三斗粟米三斗稷米三斗鳜鱼十五觔
　　九月橙子二十觔栗子二十觔小红豆三斗沙糖一觔八两鳊鱼十五觔
　　十月柑子二十五觔橘子二十五觔山药二十觔兎十五只蜜一觔八两
　　十一月甘蔗一百三十根鹿一只鴈十五只荞麦面三十觔红豆一斗沙糖一觔八两
　　十二月波菜十觔芥菜五觔鲫鱼十五觔白鱼十五觔
　　寝庙器用
　　每庙壶一盂一台盏二爵二椀四肉楪十菜楪十槖四匙二筯二茶壶二茶钟二香炉一香盒一花瓶二烛台二
　　脱舄
　　礼见郊祀嘉靖中以皇后助祭罢不行
　　祼灌
　　洪武三年礼臣崔亮奏周礼大宗伯以吉礼事邦国之神鬼以肆献祼享先王灌以郁鬯谓始迎尸求神时也礼记郊特牲曰魂气升于天体魄归于地故祭有求诸隂阳之义殷人先求诸隂声是也祭统云祭之属莫重于灌凡大祭有三始宗庙以乐为致神始以祼为歆神始以腥为陈馔始按说文裸祭也从示果声酌鬯以灌地夏氏曰灌者谓以圭瓒酌爵以献尸尸受酒而不饮因灌于地故谓之灌也鬯说文曰鬯以秬酿郁金草芬芳攸服以降神也徐氏曰秬黒黍也服服事也周人尚臭裸用郁鬯以秬黍捣郁金草取汁而用之和酿其气芬香调鬯故谓之秬鬯陆佃云秬者百谷之华鬯者百草之英故先王煮以合鬯圭瓉礼书云圭柄也瓉杓也徐氏曰瓉亦圭也圭状剡上邪锐之于其首为杓形谓之瓉于其柄为注水道所以灌瓉之言进也以进于神今定拟宗庙之祭奠帛之前宜举用裸礼所用圭瓉宜依周礼以玉为之瓉口径四寸深至圭二寸通长一尺二寸愽二寸五分厚五分鼻一寸作龙形流空五分瓉槃用金为之口径九寸深五分足径七寸髙九分其郁鬯用糯米代黒黍为酒以郁金汁和之是年之冬享庙行家人礼次年始行灌礼
　　西垣笔记
　　郊庙之制明初以开天之主擅独纵之圣故天地合祀南郊宗庙同堂异室皆可为百世法嘉靖中纷纷改作易合祀为分祀犹曰拘于周礼之文易异室为专庙犹曰拘于都宫之制也至追帝兴献已足尽人子之心矣而睿帝入庙竟祧德祖自古非创业之君之祖父有生不为帝而殁乃入庙者乎又本身现在元配未祔而孝烈皇后先入遂祧仁宗此又何礼也昔宋髙宗山陵朝议以世庙为号尤袤驳之谓光武以长沙王后布衣崛起不与哀平相继称祖无嫌太上中兴实继徽宗正统以子代父非光武比乃称髙宗以子继父不当称祖诚万世之断案而乃上太宗庙号为成祖独昧此义是太宗当日不知有父世宗并不知有祖矣按嘉靖二十八年继后孝烈皇后升祔祧仁宗四十五年世宗升祔更奉元配孝洁肃皇后同祔庙先是孝洁薨未有夲室礼官议暂祔奉慈殿至世宗崩礼官髙仪等奉诏议曰孝洁皇后肃皇帝元配也礼太庙祔享惟一帝一后后惟元配今孝烈先祔若奉孝洁同祔则二后并配非制若以孝烈先祔而孝洁遂不祔舍元配而祔继配亦非制请孝洁祔享移孝烈于孝殿上从之
