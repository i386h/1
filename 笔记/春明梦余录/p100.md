<!-- { "loadSidebar": true } -->
　　宗伯倪岳疏该都御史马文升奏我朝定制毎府僧道各不过四十名每州各不过三十名毎县各不过二十名今天下一百四十七府二百七十七州一千一百四十五县共该额设三万七千九十名成化十二年度僧一十万成化二十年度僧二十余万以前各年所度僧道不下二十万共该五十余万以一僧一道一年食米六石论之共该米三百六十余万可勾京中一年岁用之数况有不耕而食不蚕而衣且又不当本等差役可谓食之众而为之不舒矣其军民壮丁私自披剃而隐于寺观者不知其几何民食不足府藏之空职此之由若不通查僧道之数以示再度之禁则游食之徒何有纪极伏乞勅下礼部通查天下并在京寺观共若干处僧道共若干名如果数多旣已关有度牒难以追夺明白具奏不许额外再度僧道直至额数不足之时方许各该有司具结照数起送关给度牒敢有无故再言度僧者许六科十三道官纠劾拏问等因前件本部查得永乐十三年十一月二十七日节该钦奉太宗皇帝圣旨今后为僧道的府不过数十名州不过三十名县不过二十名额外不许滥収续于天顺二年五月十五日节该钦奉英宗皇帝圣旨今后有愿为僧者务从有司取勘户内三丁以上年十五以下方许出家如额外有缺许照正统十四年榜例保送赴部考通经典然后给与度牒仍定与则例每十年一次开度许照缺依期来关敢有故违悉发边卫充军又查得成化二年给度过僧道一十三万二千二百余名成化十二年一万三千三百余名成化二十二年二十二万四千五百余名为因十年一度兼且各处纳银赈济等项多有不查额数不由有司保送一槩请给以此额外増添数将十倍是以军民之籍日削异端之徒日盛侵夺民食耗费民财其为治道之蠧莫此为甚诚有如都御史马文升所言者合无准其所奏行移两京僧道録司并各布政司直隶府州县各邉卫有寺观去处通查给度过僧道共若干备造文册送部存照以后各年有为事病故等项追缴度牒者照名开除仍将十年一度之例请乞停止待后各处额数不足之日方计所在官司照依额内名缺起送赴部考中给与度牒再不许内外衙门指以救荒纳粟为由奏请给度庶得不致亏损国体僧道官亦不敢贪图侥幸敢有故违许科道官紏劾拏问等因具题节该奉圣旨准册少见缴到诚恐无知小人止以十年一度为期不知巳有前项禁例以致各处僧道行童互相煽诱輙便预先来京潜住各寺宫观设礼僧道官住持以图至期可以夤縁请给一时不免蚕食京师将来米价日渐踊贵未必不由于此查得成化十二年节有奏准预期出榜禁约僧道不许来京骚扰事例理合早为照例查处案呈到部看得天下各处地方灾伤数多民不聊生盗贼窃发刼财杀人在在有之中间觧到贼徒多有僧人在内皆因先年给度泛滥所致及查先该锦衣卫指挥朱骥等奏称奉勅巡捕盗贼今为盗之人多系各处无借僧徒昼在沿街乞食夜则相聚刼掠得赃即分各行远遁虽有巡捕人员无从追捕等因奉行都察院出榜禁约此为明验况天下僧道额数不过三万有余而成化年间所度已该三十五万有余此非天地别生一种之人不过出于军民匠籍之家即今天下军衞有司工役衙门军多缺伍匠多缺役里甲籍册日见凋耗皆由此等之徒躱重投轻舍此入彼若不早为限量将恐天下之人皆流而为僧道之归其为贻患不可胜言合无本部查照先次奏准事理及累朝奉有钦依事例通行天下司府州县掌印官督属查勘原先给度过僧道数目见在若干事故等项若干比于钦定额数有无多少务照先次奏准事理造册缴报除额数尚多去处外果有额数不足去处许待丰年有収之日径自具奏本部查照成化十二年奏准给度事例另行奏请定夺施行仍要通行禁约各处寺观僧道行童不许指以请给为由预先来京搅扰各该关津把截去处严加盘诘阻当仍行锦衣衞五城巡视监察御史严督各兵马司僧道録司逐一挨查各处寺观不许容留在外僧道行童在内潜住取具住持人员不致扶同容隐结状缴报违者坐赃问罪无度牒之人发回原籍当差京城内外官员军民之家亦不许容留僧俗混杂有坏风俗事发一体究治其有内外衙门及僧道人员或假救荒等项为由妄行奏扰者仍听科道官指实叅劾问罪
　　净身男子
　　宗伯沈鲤疏稽古内官之设载之周礼曰内小臣曰阍人曰侍人曰内竖虽其职掌不过守王宫中门之禁掌女宫之戒令与内外之通令然必求正人居之如巷伯之伦是已降及秦汉而下乃以罪人充之我朝法制高出前代伏覩大明律一欵凡官民之家不得乞养他人之子阉割火者违者杖一百流三千里又条例一欵先年净身男子曾经发回若不候朝廷収取官司明文起送私自来京图谋进用者问发边卫充军臣等仰窥祖宗盛心即古除肉刑之意所以重絶人道预抑奸慝也至治五年节奉孝宗皇帝圣旨今后敢有私净身的本身并下手之人处斩全家发边远充军两隣及歇家不举首的问罪其里老人等仍要时常访察但有此等之徒即便捉拏送官如或容隐一体治罪不饶钦此但私净之禁虽严而报官之路未开故自宫者旋即如旧至万歴十一年节奉圣旨自宫禁例载在防典皇祖明旨甚严乃无知小民往往犯禁私割致伤和气着都察院便行五城御史及通行各省直抚按衙门严加禁约自今五年以后民间有四五子以上愿以一子报官阉割者听有司造册送部候収补之日选用如有私割的照例重治邻佑不举的一并治罪不饶钦此但报官之路虽开起送之例未定故自来者纷然不已犹有曾万寿等辈也夫以孝皇之明例皇上之严旨奚啻三令五申乃十数年来有司有造一册送部者乎有拏一私割照例惩治者乎法令不行德泽不布又何怪此辈之羣聚奏扰乎伏望勅下臣部严行各省直抚按官行令各州县以文到之日为始以前见在阉割者许令报名到官查系三十岁以下精壮可用者姑免追究准其记籍其衰老不堪者行令各里族拘収以后凡情愿阉割者报官查明果四五子以上方与记籍通前类造清册限半年一次送部候各监局缺人听司礼监奏请本部通行在外各该衙门查系在册人数取其官吏里邻不扶甘结起送赴部听候选用其册籍无名及儇巧凶恶泼頼无耻者不许一槩滥送如有仍前私自阉割私自来京者在外抚按有司在内五城御史严加访拏照例问以重罪如抚按等官不行访拏及有司不行造册违例起送者听本部查叅请旨究治务在必行无事姑息庶黎庶免伤残之苦而慈惠旁流宦寺皆端正之人而隙窦永塞仁至义尽万世无矣再照死者人之所最重也今自宫之徒加以死刑而不惧者内臣之员数太多富贵太骤选进太频有以惑其心耳我太祖高皇帝深鉴前代之失祖训条章内府各监局内官俱有定员各有职掌一监常职止五员一局正副止二员官不过四品所掌不过洒扫供奉之事洪武永乐间未尝额外滥设其太监等官非歴练老成虽有聪明才俊亦不轻授近年以来则有不然矣皇城之内通名籍者不止万有余人而仓厰塲库牟利无算蟒衣玉带滥赏不惜又不三五年輙有一选选輙数千以故无知小民贪图富贵入骨薰心奈何欲以死刑禁之乎臣等更望皇上恪遵祖制凡监局冗员非祖宗之旧者悉为裁革一切侵渔科索等悉为厘正蟒玉等服非効劳年久忠勤不欺者勿轻赐予仍着为定例必十年以外方行収选一次务使宫府一体赏罚有章规制旣定侥幸不萌前项无知之徒将不禁自息不终为圣化之累矣








　　春明梦余録卷三十九
<子部,杂家类,杂说之属,春明梦余录>
　　钦定四库全书
　　春明梦余録卷四十
　　吏部左侍郎孙承泽撰
　　礼部二
　　正士习
　　宗伯冯琦疏顷者皇上纳都给事中张问达之言正李贽惑世诬民之罪尽焚其所著书其于崇正辟邪甚盛举也臣窃惟春秋大一统统者统于一也统于圣真则百家诸子无敢抗焉统于王制则卿大夫士庶无敢异焉国家以经术取士自五经四书性鉴正史而外不列于学宫不用以课士而经书传注又以宋儒所订者为准盖即古人罢黜百家独遵孔氏之防此所谓圣眞此所谓王制也自人文向盛士习寖漓始而厌薄平常稍趋纎靡纤靡不已渐骛新奇新奇不已渐趋诡僻始犹附诸子以立帜今且尊二氏以操戈背弃孔孟非毁程朱惟南华西竺之语是宗是竞以实为空以空为实以名敎为桎梏以纪纲为赘疣以放言恣论为神奇以荡弃行检扫灭是非亷耻为广大取佛经言心言性略相近者窜入于圣言取圣言有空字无字者强同于禅敎嗟乎圣经如此解乎士子制义以圣人口气传圣人之神耳圣人之世曾有此语意否乎夫学宫所列至详童而习之白首未必能穷世闲宁有经史不能读而于经史之外博极羣书之理弃本业之精髓拾异敎之残膏譬如以中华之音杂魋结之语语道既为蹖驳论文又不成章世道溃于狂澜经学几为榛莽部科交列其弊明防申饬再三而竟未能廓然一大变其习者何也解书或用注防或不用注防则趋向不一也抡文或正体而取平典或怜才而收奇俊则鉴裁不一也同是违制而或叅或不叅则法令不一也同是被叅而或以为当处或以为可以无处则议论不一也士有不一之趋向取士乃有不一之鉴裁而又以不一之议论行不一之法令政体且有二三士习何由归一即如烧毁异説去年奉有明防督学而下何曾禁止一处烧毁一书等经学于弁髦得诏书而挂壁如此即朝廷之上三令五申亦复何益臣请一取裁于圣人之言与天子之制而定为画一之法士子授受当先明经术讲书行文以遵守宋儒传注为主二三塲以淹贯性鉴正史为主其有决裂圣言背违王制一切坊闲新説皆令地方官杂烧之各该提学官员仍具文报部要见黜过险诐邪妄之士几人焚过离经叛道之书几部两京各省乡试録及中式墨卷亦以圣言王制为准违圣言则叅不违则否背王制则叅不背则否官司评隲送科覆阅各以虚心平心从公从寔互相叅较不得逺近异法轻重异处致有后言伏乞天语叮咛敕下部院断在必行行之三年而士习不归雅则臣等与天下督学官员均受其咎乃臣等犹有説焉自古世道升降之防往往以士大夫好尚为征世之治也髙明之士尽以其才识用之脩政立事主于为国其议论必典寔平确而天下靡然从之世之衰也尽以其才识用之谈元课虚主于自为其议论必奇僻空旷而天下亦靡然从之自古有僊佛之世圣学必不明世运必不盛即能眞诣其极亦与国家无益何况袭咳唾之余以自盖其名利之迹者乎夫道术之名久矣自西晋以来于吾道之内自分两岐又其后则取释氏之精蕴而阴附于吾道之内又其后则尊释氏之名法而显出于吾道之外非圣主执中建极揭皎日于中天士大夫一德同风挽頺波于砥柱悠悠世道臣等未知所届也得防祖宗维世立敎尊尚孔子明经取士表章宋儒近来学者不但非毁宋儒渐至诋讥孔子扫灭是非荡弃行检复安得忠孝节义之士为朝廷用祗縁主司误以怜才为心曲收好奇新进以致如此新进未成之才只宜裁正待举岂得辄加取録以误天下览卿等奏深于世敎有禆还开列条欵来务期必行僊佛原是异类宜在山林独脩有等好尚的任觧官自便去勿与儒术并进以混人心
