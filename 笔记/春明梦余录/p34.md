<!-- { "loadSidebar": true } -->
　　洪武十年上以大社大稷分祭配祀皆因前代制欲更建之为一代之典遂下礼部尚书张筹详议奏曰按通典颛顼祀共工氏子勾龙为后土后土为社烈山氏子柱为稷稷田正也髙辛唐虞夏皆因之周弃亦为稷自商以来祀之此社稷之祀所由始也商汤以旱而迁社以后稷代柱欲迁勾龙无可继者故止然王肃谓社祭勾龙稷祭后稷皆人鬼非地祗而陈氏礼书又谓社所以祭五土之祗稷所以祭五糓之神郑康成亦谓社为社土总神稷为原隰之神勾龙以有平水土之功故配社祀之稷以有播种之功故配稷祀之二说为不同汉元始五年以夏禹配食官社后稷配食官稷唐宋及元则又以勾龙配社周弃配稷盖本郑氏之说此配祀之说縁于古昔初无一定之论也至于社稷分合之义书召诰言社于新邑孔氏注曰社稷共牢又封人掌设王之社壝注云不言稷者举社而稷从之如是则当时社与稷固已合而一之矣陈氏礼书曰稷非土无以生土非稷无以见生生之效故祭社必及稷以其同功均利以养人也而山堂考索则曰土爰稼穑其本一也是则社稷之祭合而一之于古自有眀证至于坛位则考之周制小宗伯掌建国之神位右社稷左宗庙起大事动大众以先告于社而后出其祭在中门之外外门之内尊而亲之与先祖等汉遣官祭大社大稷光武立大社大稷于雒阳在宗庙之右唐因隋制建于含光门之右大抵皆夲成周左祖右社之意社主之言周礼大司徒设其社稷之壝而树之主各以野之所宜木名其社小宗伯立军社郑氏注社主用石为之葢以石者土之所生最为坚实故也唐神龙中议立社韦叔夏引郑元议以为社主用石韩诗外传云天子社主长五尺方二尺剡其上以象物生方其下以象地体埋其半以象根在土中而本末均也宋初祭社稷正配位用神位版大社又以石为主其形如钟长五尺方二尺剡其上培其下半其中植槐是则木主石主前代葢兼用矣今拟社稷合祭共为一坛皆设木主而丹漆之祭则设于坛上祭毕收藏仍用石主埋坛之中如唐宋之制至于以勾龙配社以弃配稷弃虽唐虞农官而勾龙共工氏之子也祀之无义啇汤欲迁之而未果汉尝易以夏禹而今以列祀帝王之次弃稷亦配享先农请罢勾龙与弃配位谨奉仁祖配享大社大稷以成一代之盛典以眀社尊而亲之之道上览奏称善遂命定合祭之礼右奉仁祖配至建文朝撤仁祖配太祖永乐中京师坛成其位置如故洪熙元年增奉太宗并配
　　嘉靖九年谕礼部曰祭大社大稷奉我太祖太宗配朕有疑焉夫天地至尊次则宗庙又次则社稷此次序尊杀之礼也奉祖配天则正矣又奉祖配社则失其序或谓以祖配社乃我皇祖时礼官张筹之失然与否与又议者谓后土勾龙氏乃共工之子祭之无义夫勾龙氏有平水土之功故取之配社犹以后稷配稷也当论其人况父不善而可恶及其子乎至如奉祖配社屈其所尊义实未安兹当改正宜如髙皇帝制大社以后土勾龙氏配大稷以后稷氏配虽合祭如故而使祖宗百余年之配位一旦撤之人有遗讥焉
　　帝社帝稷在西苑风亭之西嘉靖十年建其坛址髙六尺方广二丈五尺甃以细甎实以净土缭以土垣北为櫺星门髙六尺八寸神位以木为之各髙一尺八寸广三寸题曰帝社之神帝稷之神俱朱漆质金书坛之南置石龛以藏神位髙六尺广二尺坛之西为祭器库乐器库坛之北树二坊以表之曰帝社街每嵗以仲春秋次戊日上躬行祈报礼如次戊日在望日则以上巳日临期命文武大臣十二员陪拜建恒裕仓储以供粢盛隆庆元年礼官议罢
　　夏言西苑耕耤疏该司礼监太监鲍忠题嘉靖十年二月二十六日奉圣防西苑等处但有空闲土地都要耕种五谷牛具种子并应用农器奏领银钱买造使用钦此本月二十九日臣带领本监右监丞宋兴等并内官监太监温玺等及官匠人等亲诣西苑等处逐一将空闲土地通行丈量过共七顷九十四亩五分画图贴说具奏节该奉圣防有防的都要宜时耕耘种五谷钦此有防的地计六顷三十七亩三分一厘内除建造帝社稷坛无逸殿豳风亭省耕亭恒裕仓省敛亭并御路稲池界境粮场及各宫各衙门直殿碾磨农夫农器房屋占用一顷二十畆一分七厘行间该戸部手本顺天府宛大二县送到应用农夫牛具种子犁耙锹锄等器臣就会同戸部右侍郎张云郎中张玩及府县委官李佥等督率农夫于本年三月十一日起将堪种土地五顷十七亩一分四厘耕治播种五谷间续奉圣防先蚕坛着戸部栽培小样桑树钦此臣又同右侍郎张云并两县上林苑监委官侯玺魏梦吉等于先蚕坛西夹道栽植小様桑树七百八十株完备讫臣仍督率播种既毕将牛具发出又买办骡一十六头西苑専力耕种责令老人孙泰等管领农夫孙得玉等将水旱田禾自春徂夏及秋沿叚履亩耘耨浇灌三时既毕禾稼告成刈获登场扬坚实除献新进用留种并稭奏赐各衙门不开外谨将见在收过各色粮八百五十八石八斗二升七合于本年八月二十五日眼同右侍郎张云郎中张玩等逐一盘量明白运输恒裕仓管事奉御郭真等看守讫臣窃惟农桑王业之本小民之依古先哲王之所慎重者也但载诸典籍未有见诸行事今圣上定耕耤之仪立先蚕之制身先天下风动四方实千古而一见者也如蒙乞赐该部着为令典使嵗有常规以供郊庙粢盛之用以昭圣上敬天勤民之意以立万世永逺之规臣下情不胜忭跃快覩之至等因随该戸部右侍郎张云题同前事俱奉圣防是君后耕蚕以供郊庙粢盛衣服除亲蚕已定有仪注了今将西苑隙地命内外官员耕种五谷已经収获藏贮恒裕仓内着礼部查照着在令甲每嵗定拟户部官二员管领耕种各郊庙合用粢盛拟数目支给其田地顷畆农夫耕具册籍喂飬等项一应事宜都立为一定规制以垂永逺庶称朕敬天事神之意便开具来看钦此行据耤田祠祭署呈报常年郊庙合用粢盛等项数目前来臣等窃惟古者天子躬耕以供粢盛是以有千畆之耤恭惟皇上敬天勤民宪则古典耕耤之礼每歳举行犹以郊坰辽逺不得时时观省又于西苑之中以为农桑之所虽于农务有内外之分而恪共神祀之心则一也兹者农事告成御廪充实乃命有司定拟支给之常以供郊庙粢盛臣等查得旧规郊庙百神之祀所用粢盛以及葱韮芹菜醤醋之类悉取给于神仓乃今西苑之获固足以供一歳祭祀之用但耤田之举皇上躬执三推而公卿共宣其力较之西苑为重西苑之事虽属农官督理而皇上时省耕敛较之耤田特勤所据二仓之储委当分属兼支以供郊庙祭祀合无每嵗将耤田之所出者蔵之南郊圆廪方仓以供圜丘祈谷先农神祗坛歴代帝王长陵等陵以及百神之祀西苑之所出者蔵之恒裕仓以供方泽朝日夕月大社稷帝社稷太庙世庙祫祭禘祭先蚕先师孔子之祀庶称皇上敬天礼神勤重致诚之意而内外仓廪之储皆得以供明荐事体便而礼意周矣谨将查过每年该用粢盛等项数目开具揭帖随本进呈乞惟圣明裁定嘉靖十年十一月　　日奉圣防是郊庙粢盛支给数目都依拟行其田亩农夫等项册籍立为定规的还会同戸部拟议来说
　　古有蜡祭合百神而祭之以报嵗也唐制先有事必质于戸部戸部具词曰旱于某水于某虫蝗于某疠疫于某则黜其方社之神不及以祭此即郊特牲所云顺成之方其蜡乃通之义也
　　先蚕坛
　　先蚕坛嘉靖中始建在安定门外后改于西苑坛石乞甎砌方广二丈六尺髙二尺四寸四出陛
　　嘉靖九年正月举耕蚕礼先给事中夏言清理皇庄事竣请将负郭宫荘削去皇庄之名改为亲蚕厰公桑园种植桑柘以备宫中蚕事下礼官考礼经斟酌皇后亲蚕仪以进戸部覆议不可而止及上有事于南郊言奉命分献南海坛因上疏请举亲蚕之礼言按祭统天子亲耕于南郊以供粢盛皇后亲蚕于北郊以供纯服夫以天子之尊非莫为之耕也而必躬耕以供郊庙之粢盛后妃之贵非莫为之蚕也而必躬蚕以为祭祀之服饰所以然者一以致其诚信可以交于神眀一以劝天下之农夫蚕妇非身帅先之弗可也先儒张栻曰周家建国自后稷以农事为务歴世相传其君子则务稼穑之事其室家则躬织絍之勤如周公之告成王其见于诗有若七月皆言农桑之也其见于书有曰无逸欲其知稼穑之艰难知小人之依也帝王相传心法之要端在于此臣繇是考之于汉则皇后蚕于东郊后汉皇后帅公卿列侯夫人蚕歴魏晋宋北齐后周以及于隋亦复依据周典未之或废唐立先蚕坛在长安北苑中太宗贞观九年三月文徳皇后帅内外命妇有事于先蚕歴髙宗永徽显庆以还皆间嵗皇后亲祠先蚕宋真宗景徳三年诏礼先蚕神宗元丰四年又详定享先蚕之仪宣和元年皇后亲蚕于延福宫髙宗绍兴七年犹复举行至十五年太常丞王湛言请按政和礼建亲蚕殿蚕室茧馆请皇后就禁中行亲蚕之礼朝防送礼部下太常寺讨论寻不果行则是亲蚕之礼殆废于此矣恭惟我太祖髙皇帝开天建极统一万国制礼作乐卓越百王躬耕耤田既稽古攸行矣顾独于亲蚕阙焉当时议礼儒臣亦竟未有及之者岂非本朝之缺典欤列圣相承继文繇旧谦让未遑礼官廷臣蔑闻建白是固有待于陛下也夫农桑之业衣食万人不宜独缺耕蚕之礼垂法万世不宜偏废先儒谓礼乐必百年可兴又曰必圣人在天子之位此臣惓惓之愚所以不能已于今日发也伏望陛下留神垂览倘蒙采纳乞勅礼戸工三部会集共议以闻然后谋之儒臣防酌考订慨然施行则天下万世永有瞻仰皇天后土永锡祚陛下敬天勤民之心上可以慰皇祖列圣之灵下可以垂圣子神孙无疆之休矣疏入上方以大礼恚廷臣将大有更易得之甚悦命戸部建置尚书梁材言宜建于皇城南内或西内堪供事且便出入上曰周礼耕蚕分南北郊其蚕于禁中唐人便安之制耳不可为法时上意方锐深疑世儒因袭旧闻固执已见不达古先帝王典制且戸部原非其职不必问沉吟者累日惟有防议一防可以归一而深仗大学士张璁为主礼部尚书李时亦决不敢异同乃以言疏示璁遂勅礼部曰耕桑王者重事古者天子亲耕皇后亲蚕以劝天下朕毎称慕自今嵗始朕躬祀先农行礼其亲蚕礼仪防官考求古制以闻璁等请于安定门外择坛其制一凖先农少减其数皇后三采桑三公夫人五列侯九卿夫人九詹事霍韬言亲蚕事有名无实皇后出郊难以越宿乞择近地便上曰此礼万世不可易之典卿素谙礼制何有此言又谕礼部曰疑谋勿成其事在朕心决之久矣得言奏意合并无毫末之疑恐韬奏一出必借彼为言破害政事夫言之奏有云农桑之事衣食万人不宜独缺耕蚕之礼垂法万世不宜偏废此言已尽朕所纳者以此今之非朕者有五中谓制礼作乐出自开创之君太祖神谋圣虑自有定见何待汝为亦非汝之所当行斯非作聪明而何葢上亦自知之自言之矣于是李时等请行于北郊条四事以上酌治蚕之礼定坛壝之向制采桑之器择掌坛之官翟车出入或从东华门或从元武门用谨厚内臣周肃宫禁从之命翟车出入由元武门其坛制杀先农什一建具服殿蚕室茧馆俱如古制既出采桑仍西内营织室以终蚕事时又言亲蚕之礼出于创见一时命妇仓卒入坛恐致愆度请以所绘采桑图授之俾各如式演习仍请定名采桑之所因名其所为采桑坛十年召张孚敬李时诣西苑相地建土谷坛并建先蚕坛于仁夀宫侧毁北郊蚕坛
