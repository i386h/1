<!-- { "loadSidebar": true } -->
　　成化中谕六部臣曰天工人其代之若事当行而缓于覆奏是忽天工也其可乎自今各衙门一应奏题防意卽明白覆奏发落毋得稽缓五日内不覆奏者该科劾之此科抄发部定限之例也治六年谕人才难得事贵得实人贵改过祖宗爱惜人才凡百官考满初任有平常不称者俱令复职必待九年然后黜降方靣知府年老未满六年有疾不妨管事素行不谨在陞任之先及见任不谨罢輭无为非本部访有实迹或有廵抚廵按只是一处开报并其余官员到任未及二年非老疾贪酷显著俱留办事今后三年朝觐之年先期行之布按二司考合属廵抚廵按考方靣年终具奏行下该衙门立案待来朝日从公详审考察如有不公许其伸理其科道官必待吏部考察后有失当方许指名纠劾此计后拾遗之例也
　　崇祯元年上谕六科迩来戎马倥偬机务烦剧明防非不森严奉行尚多迟慢欲令计时集事法当委任责成尔等表里六曹旧有注销之规今合再行申饬各掌印官选委给事中一员查理六曹奉防应行事务某项某日做起某日完结次第情节勒限奏报少有违玩立付白简定行责治如尔等自隳职掌玩忽不遵或议论纷嚣致令掣肘误事一并究处特谕此六科注销之例也
　　崇祯元年二月上传谕祖宗设立部科衙门各有职掌内外觉察法甚明备乃近来人情玩惰废弛成风卽如各项章奏或奉防而科抄久不到部或已抄而该部久不题覆以致要事务率多稽迟殊非政体除已往不究今后各衙门务将已发未覆事件作速覆奏不许违误自元年二月为始一切发行内外章奏俱限十日内题覆该衙门仍各立考成着实遵行部科互相查勘具奏
　　崇祯元年九月谕朕惟祖宗设置科道上弼主德下警官邪寄耳目之司广聪明之用其为国家毗倚甚重慨自逆珰用事屠戮忠良一时直言敢谏之士动遭屏斥遂令诸臣忠怀莫吐郁懑有日思一发抒譬之川然壅而必决势固然也朕卽位以来宏开此路诸臣条奏不惮再三省览日御文华讲求商确发奸指佞之疏朝上夕下多见施行乃诸臣抒忠体国者固在朕鉴沽誉营私者未尽无人荐举屡戒无滥輙累牍以市恩纠奏毎谕覈眞或游移而鲜实初阅封章侃然忠谠及朕诘问诿之风闻至不辨忠邪槪行论劾使大臣不安其位谁与共理甚非朕虚怀乐谏推诚茹纳之初意也今朕特谕尔诸臣以后务捐积习各偕大道一秉公忠敷陈条奏必凿凿可行勿剿袭而徒纷听览弹奸劾佞必事事有据勿逞臆而尽抺生平诸臣身膺风纪尤宜先自祓濯处于无瑕之地其有任意诬揑借口风闻甚或持己不严官常先裂者朕得鉴察定下部院勘实严处论人不当按以反坐之条决不少贷使居言路者诚无错杂之是非岂患司官守者尚有混淆之名实治乱在兹各宜毖钦哉
　　崇祯三年九月谕朝廷设官原为治国故分叙爵秩优任才能近来人心日竞铨政诡随卽如陞转京堂本以酬劳奬贤今则科道吏部司官视为固有不论贤否循例必得至于监司知府体统官阶均属隆重祖宗时特选朝臣有才望者为之何以今日轻鄙若此背违旧制恬习嚣风莫此为甚若不亟加挽正滥觞日久又将轻视京堂希营卿贰矣今将添注闰陞一槪停止以后科道中及吏部司官果有才品兼优者准陞监司其或操守无疵风力稍逊者准陞知府若才品劳勲并茂及司道卓异特著者准仿正陞例与陞京堂部院该科永遵为令敢有朦胧奏行必置重典其考选科道及推举吏部司官必须愼择于先方便后来陞转不许轻狥滥用混列清华今后科道吏部有不称职者着该部院特行纠叅处分毋得姑与量陞别滋藏垢各令力行愼勿玩违取咎
　　大学士商辂荐春坊林聪改吏科疏窃照见任春坊司直郎林聪原籍福建人由正统四年进士歴任刑科都给事中陞今职本官学识优长操持端洁存心公正遇事敢言先在刑科众皆推服今任司直郎固是美职但卽目政务颇简未免以有用之才置于闲防之地况今吏科都给事中张某久病不出如降特防着林聪兼吏科都给事中管事如此则恩出于朝廷非惟本官益竭忠诚勉图报称凡有言责者亦皆闻风感激各思自效矣且今春坊官员多系翰林等衙门兼职林聪原系都给事中今令以司直郎兼之俸禄无增品秩仍旧于事体无损于政务有益且使中外人闻之皆谓陛下诚于求言善于用贤所谓用一人而千万人悦岂不美哉臣职居近密偶有所见不敢缄黙吏科都给事中钟羽正科中事宜疏臣惟吏科之不振甚矣建议者招尤弹劾者反噬出使者辜防后防前动輙得咎阅十余载免訾议者十人一两人耳其余材品不同久速或异而皆横被口语无能以良去者卽去为他官犹从后仆之岂吏科则固不善哉责备之殷形迹之嫌当是非交骛之中而清议难干瑕疵易起也臣极暗陋窃自谓臣下当其末流揣己自劾不俞允思所以全硁硁之节无负此官者輙为妄议披沥而陈之夫取予辞受士人之大节也文选以当铨扄户诚重之矣吏科卽不关黜陟而是非之权在焉交通逄迎坦然而不忌于是有冠裳拥集筐箧交错之疑此小臣耳人何至奔走以奉之然而李之嫌无觧也臣请一如文选杜门而谢客可乎饮食徴逐昏夜沉酣经明禁者屡矣臣自入仕途卽苦此事时时蹙额应之不能过三爵去耳近出差者又以此得罪圣朝寛大原非以醉饱过绳人要之非正务也而不经申则人反谓臣矫臣请一切谢絶息交而省费可乎大臣之去留一惟宸断而吏科恒置疏保留保留非谀也而有时乎为谀则虽不谀而以谀视之宜矣上不足为大臣重而反招植党之疑何益也继自今如岳正李贤之被诬刘健谢迁韩文等之被逐何妨倡议留之而非是类也吏科罢保留之举可乎人材遗佚诚为可惜乃无故发端而突然为荐扬之举荐扬非私也而有时乎为私则并其不私者而私窥之宜矣旣不足为知交重而反有市德之嫌亦何益也继自今惟梦卜之求拊髀之叹奉防公举者举之而非是类也吏科杜荐举之端可乎以至科中内外之转原非选择而一陞之后低昂顿隔内者不数年而建节又不数年而卿贰而外者栖迟藩臬或至十数年鞅掌浮沉而且有风波之险卽人臣效忠无宜择地于政体未为平也臣请循内迁之典两司之卓荦者时时入为京卿岁必进五六人而为卿寺者亦使回翔南北少迟其转使内外久速略相等也意亦可乎陞转之途本縁资俸而少有更变则訾议丛生有将转而告疾先期而给者其心非有趋避也而形迹之间谁则谅之请自今掌印者非有眞疾不许告病卽告也吏部于覆本中径云以今资俸合是某官回日不问接补何科陞时止照今时之次使其眞病躯命之不恤何暇计官使非眞病或假托不堕其术以杜侥幸而安义命也意亦可乎是数者皆科中事体之当议者也而臣又闻衙门先进曰吏科失职掌者二其一堂上官赴科画本此累朝旧例也各科能守之卽各部亦不以为屈而吏科独废岂以吏部尊而不宜来乎然此朝廷之公事非给事中所得专亦非给事中所得废也宜复其旧可也其一大选事完科臣与部堂比肩而受赐此自来旧礼也兵科能守之兵部亦不以为亢而吏科独下坐人以为自陈三谟始然此朝廷之公礼非给事中所得改亦非给事中所得让也宜复其旧可也至于众言淆乱意见悬殊则天理自明人心不逺謟下謟上病则一般求利求名同归不义臣不敢置一毫私意于其中也管志道论言路疏国初言路甚广而复专其责于科道使之封驳诸司风闻言事凡以防壅蔽而遏祸源也其始以三途类选给事中等于中书舍人而御史多陞各部主事待之若不甚重而当时顾多直节敢言之士厥后渐重其选至治中令于博士行人推官知县教官中选其歴练老成者除补而跻之部属之右其重比国初加倍而直节敢言之风寖不如前何也先朝不重官而重言故人争奋于言近代不重言而重官故人争保其官其所由来者渐矣据臣释褐以来所有弹章奏牍非出于科卽出于道曷尝无言第见其劾一官则人必窃疑曰是有所观望而借以立名者也建一议则人又窃疑曰是无所触冐而借以塞责者也其中固多贤者往往以是非之心而夺于利害以挺特之见而絷于雷同卒归于与时浮沉违其初志倘芒頴稍稍表着则同列便不相容而饰边幅立崖岸则贤否同囿于其中而牢不可觧卽如拾遗一节京堂方靣俱秩之尊于科道者拾之是矣部属与科道相埒也乃科不拾道道不拾科而独拾部属之易动者岂言官宜互相掩蔽乎此犹谓同居言责不欲相残以挠气也至于科道之已陞京堂方靣者自当从公论之矣乃复彼此相约多寡相持凡六科拾御史之已陞者一人则十三道亦拾给事中之已陞者一人迹似调停实争门户岂言官宜久庇其党乎此犹谓言路相攻不令偏胜以遗奸也至如平时论劾凡官自科中陞出者自方靣至于侍郎纵有过恶科中以先僚之故永不纠弹是宁负朝廷不负先僚也御史廵歴地方自府佐以至州县正官一经保荐则终其身尊之曰老师而自称曰门生有以厚币相酬者是宁负朝廷不负举主也抑又有甚者如高拱之在先皇帝朝自擅吏部之权而广布腹心于科道于是有为之排击同列辅臣者不几于律之所谓奸党乎有为之交章称述救觧者不几于律之所谓上言大臣德政乎虽頼圣明亟逐潜杜此风而言路是非之难凭可槪见已此无他大臣惟惮言官之能劾已而轻视诸司言官惟恃大臣之能庇巳而蔑视公论也臣读卧碑有许诸人直言无隐之条祖宗朝内外大小臣工种种嘉谋谠论不可悉纪臣姑举外僚之最卑者冯坚一典史也洪武中条陈开国政体太祖嘉纳之潘叔正一州同知也永乐中建言防通河事宜而成祖采用之岂独科道之言为重哉自隆庆以来各衙门之言事者始寡而科道之言又未必尽出于公道臣恐耳目之渐壅也以陛下之明达诚宜追祖宗朝盛事开张圣听博求谠言仍命大臣公其心以叅订之言茍不当也不以出于科道而遂议覆行言茍当也不以出于各衙门而遂寝不覆如上所陈一切积严勅言官洗心易辙有弗悛者听各官核举坐罪至于疏下该科不问其覆与不覆行与不行刻期俱送史馆编辑敢有匿一疏者亦听检举坐罪俾公论大明朋比永杜岂不荡荡平平称皇极之世哉臣又以为不除言官之廷杖言路终不得而开也人臣进言孰非为国言虽过当心亦可原歴观祖宗盛朝未尝有杖言官者夫忠臣诚不爱其身以报国而其身则依然父母妻子兄弟所仰頼之身也曷忍其万死一生于棰楚之下哉此非所以全天地之和而慰祖宗在天之灵也愿陛下永勿以廷杖加诸言官而鎭抚司亦非拷掠言官之地卽有以言得罪者下诸法司鞫问情实如其罪不可宥律例自有明条死且瞑目况生者乎如此不惟言路大开而和气且薰蒸宇宙间矣
