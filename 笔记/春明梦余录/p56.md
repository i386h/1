<!-- { "loadSidebar": true } -->
　　天顺中命诸宗室凡无子者方许请继室生子至八嵗者方许请名女至十五嵗者方许请封景泰时岷王徽煣奏蒙封臣子音垽为世子臣弟徽煝为江川王凡遇节令及家庭行礼班次不定命礼部议以宗子法言之则以嫡长为重以家人礼言之则以尊卑为先凡遇公礼则当依宗子法重在世子家庭私礼则当依家人礼尊归叔伯天顺末年楚府岳阳恭僖王薨无嗣其弟镇国将军墀嫡长子辅国将军均锽请嗣封以奉恭僖之祀礼部言稽考近制惟亲王无嗣有以郡王进封者郡王无嗣有以镇国将军进封者无辅国将军封郡王例事遂止
　　崇祯帝系
　　谕徳许士柔帝系不可畧疏臣备员史局执事神庙熹庙两朝纂修之役得于皇考实録大端目渉手钞反覆叅定尤加详覈窃以为本朝实録一书即古帝王本纪史家编年遗意也其间提纲振目最重且大莫若圣作明述世系相传之际故总纪之则父子母后之伦书之必其备分纪之则兄弟同宫异寝之序书之又必其明惟明且备乃为实录此定体也以臣观于皇考改录世系独畧万不可解此不可以当代阙文传疑后世积虑于中欲陈已久今请为皇上备陈之而加裁察焉臣谨按原录万厯三十三年乙巳十一月十四日皇考第一子生命庙讳孝和皇后出此熹庙笃生之自所当书也后三十四年丙午十二月二十八日皇考第二子生命某名孝和皇后出追封简怀王后三十七年己酉七月十五日皇考第三子生命某名母选侍王氏出后三十八年庚戌十一月十六日皇考第四子生命某名母选侍李氏出此诸皇子逓年之自所当书也迨至我皇上凤乳龙兴之瑞孝纯皇后扪天怀日之祥亦实在万厯庚戌间则圣母氏族所自出封号所自隆录中固自当具载皇上娠教之年圣诞之日命名之典潜邸之号录中尤自当表明盖必如是而后伦备而序明可以见皇考当时前有为之作后有为之述后宫多伣天之媛五叶肇承干之暨乎圣母麟趾之并庥王母葛藟之绥福昭代盛烈诚可以光示于天下万世无穷也亦必如是始见我皇上帝立之最竒天命之攸归三代以来所未有而昭代二百余年所仅见也乃臣所阅改録则考以皇上娠教之年圣诞之日不书也命名之典潜邸之号不书也臣不能解也更考以圣母出何氏族受何封号不书也臣不能解也而且徧及诸王之生与所生之自花蕚相辉之美鸤鸠并饲之仁不书也臣不能解也所书者止三十三年乙巳皇考第一子而巳夫皇考实生五子而何以独纪其一皇上实有四兄而何以竟遗其三臣不能解也且臣同官文震孟所言此改録所笔焉者也笔焉而不信天下万世犹得按其笔而正之若今臣所言此改録所削焉者也削焉而不着则将使天下万世读皇考实录者谓圣躬之诞降果何辰谓圣母之发祥果何姓谓其间花蕚辉映者又果防何人是使圣朝父子母后兄弟之大伦皆缺而不具晦而不辨也臣所谓不可解者此也或者为之解曰皇上之诞降圣母之发祥在皇考之录虽不书而万厯三十八年皇第五孙之生当必书之也臣则曰自仁率亲上而至于祖自义率祖下而至于祢祖庙尊而逺何若祢庙亲而近以明明天子不大书于祢庙皇子之列而附书于祖庙皇孙之列此何可为训也又或为之解曰皇上之诞降圣母之发祥在皇考之录即不书而天启初年皇五弟之冠婚册号当必书之也臣则曰父子相传之谓世兄弟相传之谓及总繇一本之继体须辨两宫之各乳况冠婚册号乃成立以后之典礼诞降发祥乃哲命初生之本原本原蚤已不着典礼何自而加以明明天子不蚤揭其天锡岐嶷之始而杂见于藩邸婚封之列又何可为训也若此者其在当曰笔则笔削则削果无心耶抑有心耶其无心也是玩帝系而轻削之不可训也其有心也是紊帝系而故削之是可忍也孰不可忍也今原录虽不藏史宬然闻当日之史臣尝絜而藏之阁中矣皇上试命典籍搜取详加睿览此叚纪载原录有是乎无是乎原录而有之则原录宜复也原录而无之则改录何以不补也况原录之成在皇上潜邸之日而统系之详慎如此及改录之成在皇上御极之初而统系之慢忽如彼将何以传信天下万世也而宫闱更有大典今日不容不着明者孝元贞皇后皇考之元配也遡青宫承饰之春则当以万厯三十年二月书大婚以正其始迨副祎掩防之冬则当以万厯四十一年十二月书辞御以正其终而今录勿书也天下后世考皇考元配之始末者将何徴也孝和皇后熹庙之所钟庆也在承华悬矢之辰业已于万厯三十四年三月书封号以着有初至景殿惊葭之夕亦当以万厯四十七年三月书辞御以着有卒而今録又勿全书也天下后世考熹庙钟庆之始末者又将何徴也至孝纯皇后之辞御日月已载着祀典而其年亦不着于录中此又所当详载者也臣所谓总纪之欲其备分纪之欲其明者此也总之今日之录本纪编年之意微而提纲振目之法冺义例不问所重轻笔削不所缓急而臣于皇考实录尤独注详者则以列圣实录祗取当年之行事分着本年之条目而遂可备一王之书皇考实録必以一月之纪载备举四朝之大纲而后可以成一代之史此臣所以积虑于中欲陈已久不能不为皇上备悉之而仰祈圣裁者也
　　又详考补牍以效史职疏臣前有帝皇世系一疏仰祈圣鉴摉取原录详加叅订以定信史奉防实録体裁自有累朝成例不必复滋烦议臣恭绎明纶敢不敬惧奉持无容再凟然臣终夜思维平旦憬然窃有不得已而言者则臣尝攷之累朝实录矣臣未暇全举即以我太祖髙皇帝二十六子宪宗纯皇帝十有三子其最盛也而实录中书诞书名书婚书封母后着焉仁宗昭皇帝十子世宗肃皇帝八子亦最盛也而实录中书诞书名书婚书封母后着焉次及妃嫔公主以至冠婚典礼莫不灿列昭如云汉是帝皇世系为成例者也但我皇考在位止是一月其世系书法既不能如列圣条析于编年之中自当絜要提纲统列于总纪之首而臣阅改录挂漏殊甚即我皇上圣母孝纯皇后并未纪载其余可知且臣遡此录告成之日在皇上元年二月是皇上登大宝既半年矣我朝列圣一帝止生一帝而我皇考一帝而生二帝则为臣子者以皇考总纪之首篇纪皇上龙兴之盛事自是千古无两之美业而改录不然反举原录而删削焉则臣前疏所论列者政谓夫改録与累朝成例有所不合也如果合成例臣又何有言若原录总纪则世系明备仰祈我皇上试宣取详览其是非得失必有了然者此臣前疏所谓原录宜复也乃臣积虑详订前疏有未敢深言与未及悉言者以圣明在上臣安敢复隐而不吐以朦狥滋戾其一曰髙皇后之祭典宜书也盖礼莫大于祭祭莫重于始祖而国家以八月初十日髙皇后忌辰祭奉先殿先二日奏祭此万世不祧之庙制累朝实录所必书而世宗肃皇帝以是日圣诞议先期受贺议同日举行实録所载尤详今皇考元年八月初十日奉先殿行礼弗书也若曰不举而不书则以皇考之孝敬必无此失节若曰举之而不书是以臣子之忽玩防皇考于废礼也且是月初八日孝康皇后之祭则书初二日先师孔子之祭则书而何独漏于髙皇后也其一曰孝端显皇后之为嫡母宜书也夫分莫尊于正嫡而恩莫大于保圣当孝靖皇后封号未加我皇考青宫未定而贵妃显号先隆之日国本防危于震虩天心幸托诸坤寜商山之羽翼曽未能转日而河洲之荇藻乃可以补天在当日调防之苦心真万古慈圣之极则乃至今外廷尚论夹辅之功而中宫不言顾复之徳即贵妃尚见封后之论而嫡母不着其恩勤之劳此真天理所必不可磨而人心所必不容冺者也臣所谓未敢深言者此也又其一曰皇考之冠礼夫冠礼成人之始嘉事之重与婚礼并书累朝可考也况古者天子之子十五而冠而皇考以二十而冠即以二十而婚视列帝嘉礼后期已甚此其危疑震撼所闗特重今何以不书也其一曰皇考之公主夫公主同气之至亲内戚之至贵与子并书亦累朝可攷也盖古者男女异长以辨内外而皇考本育八女所存三主则寜徳遂平乐安其笄字于归皆骨肉毛里所系最亲今何以不书也此臣所谓未及悉言者此也凡此皆大经大法典章首务圣明在上臣子所当有言无讳而皇上孝思无穷所当下明诏令史局着之本录者也至于书法之宜繁宜简则以列圣在位多歴年所其于编年既详则于总纪可约而皇考在位止是一月夫既不暇编年自当详于总纪此史官之事臣业已具揭阁臣无容赘凟圣听也臣职在史局叨禄十有余年外无疆塲汗马之劳内无民社耑城之绩惟是讨论故实次第编摩以供史职庶无瘝官故敢不辞数凟仰祈圣听
　　万歴实录
　　万歴三十三年乙巳十一月皇太子第一子生即熹宗选侍王氏出神宗以元孙生颁诏天下谕宗藩
　　三十四年十二月二十八日皇太子第二子生与元孙同母命名由防四嵗薨天启二年追封简怀王
　　三十七年七月皇太子第三子生命名由楫母选侍王氏八嵗薨
　　三十八年十月十六日皇太子第四子生命名由模母选侍李氏五嵗薨
　　十二月二十四日皇太子第五子生命名由检天啓二年封信王母选侍刘氏追封贞静贤妃泰昌实录【初录】
　　万歴三十三年乙巳十一月皇太子第一子生即熹宗选侍王氏出神宗以元孙生颁诏天下谕宗藩三十四年丙午二月尊上慈圣徽号是月进封圣母恭妃为皇贵妃先是羣臣屡请进封皆不允至是以宫闱喜庆大典告成特谕举行人情欢悦三月封元孙母王氏为才人时礼部议上封号不称神宗意传谕再议随出皇明典礼一书内载皇太子正妻皆封妃次皆称才人故礼部奉防定今封
　　三十四年十二月二十八日皇太子第二子生与元孙同母命名由防四嵗薨天啓二年追封简懐王
　　三十七年七月皇太子第三子生命名由楫母选侍王氏八嵗薨
　　三十八年十月十六日皇太子第四子生命名由模母选侍李氏五嵗薨
　　十二月二十四日皇太子第五子生命名由检天啓二年封信王母选侍刘氏追封贞静贤妃按光宗在东宫生育颇多崇祯初追封皇兄齐思王等皇姊悼淑公主等至辛巳五月御札皇六弟【定懿妃生】七弟【敬妃生】十妹【慎嫔生】皆殇未追封拟封六弟湘怀王七弟慧昭王十妹悼温公主七月二十日亲定皇六弟名由栩七弟名由橏皇十妹名徽姃又追赐九妹名徽妱仍祭告奉先殿愍帝生母孝纯皇太后生于万歴壬辰而薨于甲寅七月十九日享年仅二十有三时帝甫四龄及登极诏曰朕惟庆源有自礼必隆于所生孝思永言施必由于亲始典闗教众谊切同心彛章具存肇称宜亟我皇妣贞静贤妃芬降华宗躬膺令徳徽音夙禀于女史婉懿早着于青蒲在昔皇考毓我弟昆葢华蕚共辉于连枝而顾复各勤于离里我皇兄纂承祧之重典既笃于濬源逮躬荷世及之休情亦深于惓慕欲酬罔极宜备追崇正俪体之鸿称举迁祔之上典庶永无穷之问少伸不匮之思于是礼部上尊諡孝纯渊静慈肃毗天钟圣皇后迁祔庆陵
