<!-- { "loadSidebar": true } -->
　　嘉靖二年御文华殿召讲臣至首揭书经君子所其无逸章继而讲康诰惟民康乂章召诰顾畏民碞章孟子践形章理义悦心章被袗衣鼓琴章君子反经章是日上御黼座横经俯询虚心听纳讲官刘龙进孟子至诚章上批曰龙于至诚能动乃云迩者黄河清是至诚之騐也未免近谀但其末云谦以履盈约以保泰此二句却好
　　又讲官伦以训进论语阳肤爲士师讲义上批云以训讲哀矜勿喜云是慈悲怜悯夫慈悲二字是释氏之教也
　　讲官魏校进书经罪疑惟轻章讲说上批云桂蕚荐校善讲义朕观其讲章并未有过人者且其前后率多谀词难居近侍着吏部调南京用之讲官廖道南进讲论语高宗谅隂以下三句又明日进讲大学衍义时汪鋐爲吏部尚书恳祈大学士张孚敬改题以其有君薨听于冡宰句也道南执不肯孚敬遂具揭帖以进世宗批云览卿等奏朕已悉旧日讲官徐缙讲孟敬子彻去二节人之将死不讲夫死生人道之常何讳之有如卿等言则忠谠之论何由得闻还着道南照旧进讲明日道南讲毕进说云按说命梦帝赉予良弼其代予言又云其惟不言言乃雍卽是以观古之人君心纯乎孝故宅忧而不暇于有言古之人臣心纯乎忠故摄政而不嫌于代言然必有高宗之圣而后可以用傅说之贤必有傅说之贤而后可以辅高宗之德不然则莽操懿温之流又将以冡宰借口于千万世矣孚敬闻之出谓鋐曰讲官欲中伤之侍讲汪佃进讲洪范九畴不称防令吏部改调外任因命内阁选择翰林诸臣称职者留用不称者量除他官寻调汪佃宁国府通判而中允刘栋杨维聪等侍讲崔桐等皆补外
　　经筵讲官及执事官失仪旧制许令出班请罪得面宥嘉靖六年以经筵乃讲学亲贤之地一切差误令侍仪科道退而具奏上请免其自请
　　嘉靖时祭酒陆深爲讲官言讲官讲章不宜辅臣改窜使得自尽其愚因以观学术邪正熹庙初李康先爲讲官亦言讲官讲章宜径逹御览阁臣不必改易万歴元年五月定春讲以二月十二日起至五月初二日止秋讲以八月十二日起十月初二日止不必题请
　　万歴初御经筵毕览贞观政要曰唐太宗多有惭德魏徴大节有亏命以后讲礼记其贞观政要停讲
　　万歴元年正月初七日出御文华讲读旧例节假二十一日始开上假内御讲帷勤于问学前此未有是月即允阁臣所请开经筵神宗因张居正进帝鉴图说至宋仁宗不喜珠饰事上曰国之所宝在于贤臣珠玉之类宝之何益又至秦始皇销兵事上曰木棍岂不能伤人何以销兵爲
　　二年二月神宗御文华殿讲读手书学二帝三王治天下大经大法十二字悬之文华殿中又谕辅臣张居正曰朕欲赐先生等及九卿掌印并日讲官各大书一幅以寓期勉之意先生可于二十五日来看朕写是日大书宅揆保衡同心夹辅各一幅正已率属九幅陈善责难六幅敬畏二幅分赐各臣
　　是年十二月讲读毕问张居正元夕鳌山烟火祖制乎对曰非也成化间以奉母后当时諌者不独言官即如翰林亦有三四人上疏糜费无益所当节省上曰然明年元夕罢烟火鳌山
　　三年神宗日讲至汉强项令董宣事谓辅臣曰彼公主也尚不能私庇一奴外戚家何可不守法三年日讲毕上命中使捧皇太后御书示辅臣言圣母在宫中唯观书史课宫人俱读书写字张居正曰此圣母爱不忘劳端身教也因劝上勉力问学上曰先生言是朕当勉之
　　泰昌元年十月二十日经筵以是日颁郭王两太后諡谕改二十一日讲官孙承宗讲克明峻德以亲九族一临登讲筵时念上方有宫帏之隙因就亲睦九族处重发一番其语云帝尧德爲圣人尊爲天子第一要紧事便重九族决不敢自恃説自家是至尊便轻踈一家骨肉所以要亲爱既亲爱之便处置一家各得其所所以一家骨肉相亲相睦无有怨心又曰九族是自己一身爲一族上有高曾祖父是四族下有子孙曾元是四族共爲九族如上内有宫眷戚畹外有宗族亲藩以亲是同其好恶同其富贵即先朝所遗眷属务要仁至义尽无使恣纵无使怨恫等语上退至九五斋谓内珰孙讲官的话竟是本章又曰今日才知九族甚称善
　　熹庙初御讲筵内阁戒讲官讲章宜简要讲毕勿多献替孙承宗曰主上幼冲正宜详明切直博引曲譬若讲官听中堂爲芟改中堂又视中官爲忌讳则讲筵爲无人矣讲官李光元亦以讲章不宜芟改上书争之于是勿改承宗谓内侍王安及高时明以上御讲筵恭黙无一问难当如常朝奏事例有口答上问某句讲官通俗细解再问讲官又细解俾上渐通晓机务与臣下日亲日熟入而后说之此启沃之要也时明曰非复午讲不可安曰甚善当请修九五斋时明曰孙公欲致君尧舜须有茅茨土堦遗意何必脩斋而后讲乎
　　崇祯元年文华殿议政谕朕自御极以来夙夜焦劳惟兹封疆民瘼图维在念而边备积弛闾阎久困臣工习俗相沿尚牵情面之故套政事奉行不实徒夸纸上之空言故屡召平台时厪啇确期振惰窳之弊一新明作之猷第召见以时则情意未洽咨询有间或叅酌未详朕欲与大小臣工日相晋接共筹庶务而诸司各有职掌办理各有公署宣召频烦恐滋躭阁惟是辅臣职任股肱谊协心膂票拟挈封疆之要领献纳关庻政之权舆呼吸联通斯爲最切今后除盛暑祁寒之外朕当时御文华一切章奏与辅臣面加叅详分别可否务求至当尔大小臣工各宜精白乃衷靖共尔位有官守者恪修职业毋饰虚文而隳实事有言责者殚竭悃诚毋昧自心而恣勦说其事关奏对论宜剖晰者仍不时单宣面垂询察核举废以程勤惰按是非以辨贞邪奉公有特简狥私有显罪一洗欺玩頺靡之习共收奋庸熙绩之功尔等钦哉故谕崇祯十五年八月经筵勅谕朕惟帝王图治必以务学爲先葢敬怠总握于君心而法戒备彰于古训讲学勤政相须尚矣我祖宗神圣御天率隆斯朕用逊志罔敢荒宁爰自元年讲筵肇举于今十有五载方以明透经义实禆治理爲儒臣朂乃至宥密之地弥资启沃之功兹特命太傅成国公朱纯臣少傅兼太子太傅吏部尚书建极殿大学士周延儒知经筵事礼部尚书兼文渊阁大学士陈演礼部尚书兼东阁大学士黄景昉蒋德璟吴甡同知经筵事礼部尚书兼翰林学士林欲楫等充经筵讲官于戏终始典于学克建赫濯之猷缉熙单厥心爰迓昄章之福自古帝王之学问非徒文字之敷陈其道在知人安民其本在正心诚意脉络虽远纲领可寻朕毎寤寐五三表章六子间沿今以遡古而实效尚稽即因理以求心而精义未晰卿等学在经世志矢格君尚其深研危微明陈标本以及人才国是吏治民生一切安内攘外之图务求制胜保邦之要各殚忠荩勿骋繁华俾嘉言得见诸施行而上理可追于隆古予一人实嘉赖焉钦哉故谕
　　崇祯帝以丁卯八月御极是年十月即先开日讲十月初二日御文华殿讲大学一章尚书尧典一章帝鉴图説一章帝退御便殿以御书示阁臣诸臣皆赞美帝曰书有不如法处卿等当爲改正辅臣叩首谢按故事日讲官一员直讲一员直读直读者先读五过上随口读已方直讲者进讲是日传免进读越三日复传免讲帝鉴图说讲祖训通鉴二书
　　丁卯十月十二日上御讲筵毕召辅臣黄立极等入便殿出督师尚书王之臣疏示之谕曰朕览王之臣疏自称赘员又曰虚拘显因内臣在彼牵制不便行事朕欲将各边内鎭尽行撤回一切兵马钱粮着交割各督抚鎭道衙门封疆事重王之臣须一力担当卿可拟勅谕来看
　　崇祯元年戊辰二月癸丑上初御经筵以英国公张维贤大学士施凤来充知经筵官大学士张瑞图等充同知经筵官侍读学士温体仁等十六员充讲读官编修倪嘉善等八员充展书官讲尧典大学各一章赐各官筵宴银币钞锭有差
　　戊寅春经筵讲官王铎讲聪明睿知一章分疏敬信悦字反语太多言时事又有白骨如林等语讲毕上怒谓其敷衍数语支吾了事全不能发挥精义王出案前待罪良久上命起来又忘谢恩其次讲尚书者乃黄锦声细而哀无一字可辨上不怿而退
