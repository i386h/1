<!-- { "loadSidebar": true } -->
　　世宗议礼主继统不继嗣追封生父进帝此议实张永嘉孚敬力成之及入祔太庙乃具疏争之曰臣伏惟皇上以大孝之心议尊亲之典初因廷臣执论聚讼四年更诏三遍葢自汉宋以来之君所不决之疑至皇上决之所未成之礼至皇上成之真可谓洗千古之陋垂百王之法者也是以新诏传宣愚氓丕应葢礼必如此然后合乎天理之正即乎人心之安也兹光禄寺署丞何渊妄肆浮言破坏成礼称献皇帝为所自出之帝请立世室列祀太庙此何言也臣与廷臣抗论之初即曰当别为兴献王立庙京师又曰别立称庙不干正统此非臣一人之议天下万世之公议也今何渊以献皇帝为所自出之帝比之今之德祖请立世室比之周文王武王不经甚矣皇上聪明中正谅已察之兹言也上干九庙之威监下骇四海之人心臣不敢不为皇上言之昔汉哀帝追尊父定陶共王为共皇帝立寝庙京师序昭穆仪如孝元帝是为干纪乱统人到于今非之今何渊请入献皇帝主于太庙不知序于武宗皇帝之上与序于武宗皇帝之下与孝宗之统传之武宗序献皇帝于武宗之上是为干统无疑武宗之统传之皇上序献皇帝于武宗之下又于继统无谓何渊所请此何言也如谓太庙中不可无祢汉宣帝嗣昭帝后昭为宣之叔祖史皇孙尝别立庙未闻有议汉宗庙无祢者葢名必当实不可强为也如谓献皇帝庙终当何承臣谓繇皇上以及圣子神孙于太庙当奉以正统之礼于献皇帝庙当奉以私亲之礼尊尊亲亲并行不悖者也先儒谓孝子之心无穷分则有限得为而不为与不得为而为之均为不孝皇上追尊献皇帝别立庙者礼之得为者也此臣所以昧死劝皇上为之也入献皇帝主于太庙者礼之不得为者也此臣所以昧死劝皇上不为之也夫成礼则难坏礼则易伏乞皇上念此礼大成原出圣裁非繇人夺何忍一旦遽为小人所破坏邪疏入上弗怿然侃侃正论矣
　　明各帝庙号多至十六字皇后亦累至数字比之唐宋皆为过溢不可为后世法
　　正德中御史徐文华言族无后者祭终兄弟子孙之身今太庙享配诸王未审于髙皇何亲大抵非兄弟即伯叔至于今五世六世矣祀宜祧下礼官议不从功臣从祀唐之可考者淮安靖王神通梁文昭公房元龄而下距太尉李愬凡三十二人宋之可考者韩忠献公赵普开济武阳王曹彬而下距丞相葛邲凡二十四人明髙祖定鼎念诸功臣之烈建太庙首以李韩公善长等六人及胡越公大海等从享最后韩公坐嫌死而六公亦间不得与逮永乐而始定自中山开平二王而下距永义侯桑世杰凡六王五公一侯十二人从文皇祀者至洪熙而定文武臣惟河间王玉东平王能宁国公真荣国公广孝凡二王二公至世宗首上太祖徽号后上文皇帝祖号又采礼官言进诚意伯从祀太祖位六王下而以僧故斥广孝使祀大兴隆寺寻用翊国公勋请进其祖营国公英独仁宗而后寥寥无闻论者谓如杨文贞李文达商文毅刘文靖杨文忠之贤于辅而不得从蹇忠定王忠肃王端毅马端肃之贤于铨于肃愍之贤于枢而不得从张定兴辅之下南交朱宣平永之八佩将印皆位太师握环卫为心膂牙爪而不得从髙帝诸功臣而下犹有说焉若李韩公之佐开创不下鄼侯虽以嫌死帝尚为之讳若冯宋公胜之佐大将军取中原下秦陇降纳哈出二十万之众傅颍公友德之从大将军取山东其平蜀功冠彻侯而开滇南二百年之地惜其终于帝之末遘革除之变而未有举也
　　附明世宗重建太庙勅朕惟礼时为大祀典国之大事也茍不安于人心终难协夫礼意我国家宗庙之制自太祖肇基之初首建四亲庙其后更制特奉殷荐同乎一堂当其始事岂不博采遐观卒从同堂异室之规以示酌古凖今之义暨我成祖定鼎于兹庙寝之营率遵其旧百数十年以祫以享缉于纯嘏则有繇然夫萃之为享其则不远曩因廷臣之议咸称七庙之文是用创兴以从周典乃所司讨论不详区画失当成祖以六世未尽之亲而遽迁世室不获奉于三昭仁宗以穆位有常之主而移就左宫遂致紊于班祔武宗朕兄也不得用为一世顾居七庙之中有妨七世之祀揆之古义斯为戾矣徃者回禄之警天与祖宗实启朕心兹当重建之辰所宜厘正以鼎图新制又我皇考睿宗庙于都宫之外朕每事庙中考庙未备岂有四亲之内可缺考乎虽每于祫祀同享而奉主徃来深为凟扰兹礼官防议欲奉处于孝宗同庙虽为兄弟同世之义然题扁各殊终未为安朕是究是图惟遵先制其永无愆夫礼非天降廼起人情祖宗列圣懽聚一堂斯实时义之为顺者兹乃建立新庙仍复旧制前为太庙后为寝又后为祧时祫祭享奉太祖髙皇帝正位南面奉迎成祖及羣庙我皇考睿宗献皇帝神主俱堂而序享献既毕则奉列圣神主各归于寝庶昭穆以明世序不紊列圣在天之灵懽忻右享而克伸朕瞻事孝享之诚矣尔礼工二部如勅奉行故谕
　　附通政使沈子木请为建文帝立庙疏建文帝以髙皇帝之孙懿文太子之子嗣位五载系明统顺易世之后禋祀杳然葢由当时诸臣徒见建文逊国之迹而未能推体成祖文皇帝之本心也臣尝考其故建文命将北征輙戒曰毋使朕负杀叔父之名此一念也天地鬼神鉴之成祖亦信之故当金川不守宫中变起之后为举哀致祭仓卒时犹丧以礼矣而忍殄灭其岁时之祀乎练子宁以不屈受诛他日又曰使子宁而在朕故当用之有罪之臣犹将録用矣而忍不祀其无罪之主乎成祖即位之数年勅法司解建文诸臣禁令晚年又劄谕礼部尽赦诸死义家使是时有乘间以建文祀典请者当亦首肯举行不至今日矣葢建文诸臣谋削亲王之权以激北师之怒而在建文则尝有保全成祖之盛心靖难诸臣欲甚建文之罪以彰南伐之功而在成祖则未有显斥建文之明防彼时典礼既失奏闻以后相沿遂成忌讳不知天下髙皇帝之天下也正朔髙皇帝之正朔也本自一家原非两敌代邸天授少帝何尤岂可使礼乐明备之世有未祀之懿亲亦岂忍使五年临御之君无一钱之血食此时尚谓缺典后世其谓之何臣请于懿文太子庙侧别立一庙四时致祭庶髙皇帝在天之灵可安而成祖盛德益光本心益明其益于圣孝大矣惟皇上断以必行天下瞻仰在此一举
　　吏科都给事中魏大中紏辅臣享庙到迟疏孟冬之朔有事于太庙皇上冕而升百执事咸集独阁臣魏广微不至迨饮福受胙礼且告毕始奔突踉跄入班拜跪明駴听睹隂贻怨恫夫从古帝王致祀其祖考非独以一人孝一人敬必萃万国之欢心合孝合敬以事其先故武王之祭文王其颂曰有来雍雍至止肃肃相维辟公天子穆穆成王营雒而祭文王其颂曰于穆清庙肃雍显相济济多士秉文之德对越在天骏奔走在庙皆言相祀者之肃肃雍雍执事有恪宗庙之礼所以序事所以辨贤若广微者宜何处焉且皇上即以是日之卯升殿颁来岁之歴于臣下行之四方万国九夷八蛮谁不頫首奉命其敢矫命雄行者广微执政近臣何以骜焉不拜皇上之正朔也昔子贡欲去一告朔之羊孔子犹爱其礼况天威不违咫尺乎语曰为人臣子见无礼于君者如鹰鹯之逐鸟雀也今广微者皇上于一日之中行二大礼而颁朔则不至享庙则后至其无礼于皇上也亦已甚矣臣等言官也又与陪祀之列不敢不陈相防之刺皇上以礼治天下其无礼如广微者恐不宜使为执政居百僚上伏惟圣明裁察

　　春明梦余録卷十七
　　钦定四库全书
　　春明梦余録卷十八
　　吏部左侍郎孙承泽撰
　　奉先殿
　　奉先殿在神霄殿之东殿九室如庙寝制国家有太庙以象外朝有奉先殿以象内朝毎室一帝一后如太庙寝殿其祔祧迭迁之礼亦如之凡祀方丘朝日夕月册封告祭及忌祭在焉余皆于太庙行之
　　明洪武三年十月建奉先殿上以岁时致享则于太庙至晨昏谒见节序告奠古必有其所下部考论以闻于是尚书陶凯奏古者宗庙之制前殿后寝尔雅云室有东西厢曰庙无厢有室曰寝庙是栖身之处故在前寝是藏衣冠之处故在后自汉以来建庙宫城外已非一日故宋建钦先孝思殿于宫中崇政之东以奉神御今太庙祭祀已有定制请于乾清宫左别建奉先殿以奉神御每日焚香朔望荐新节序及生辰皆致祭用常馔行家人礼
　　永乐三十五年十一月始作奉先殿其初止享五庙太后
　　孝宗生母孝肃纪皇后薨礼不得祔庙殿乃于奉先之右特建奉慈殿别祀之已而宪庙生母孝穆周皇太后世庙生祖母孝惠邵太皇太后皆祀其中岁享荐如奉先殿嘉靖十五年上谕礼官曰庙中帝配一后陵祔乃有二三后庙祀陵祀礼夲不同奉慈三后主既不得祔庙又不祔陵殿似黜之非亲之也礼官遂请奉孝肃于裕陵孝穆孝惠于茂陵其罢奉慈享荐而并祭于奉先殿外廷莫知也万歴三年上谕礼官曰朕思孝神霄二殿皇祖妣孝烈皇后孝恪皇太后神位宜奉安于奉先殿祔享查议来行礼部查嘉靖十五年议祔陵祭不议祔内殿上曰奉先殿今见有孝肃孝穆孝惠三后神位俱系我皇祖钦定宜遵照祔安不必另议乃奉安孝烈孝恪神位于肃皇帝室并罢孝神霄之祀而专祀于奉先殿
　　崇祯十五年五月十七日上传礼部堂上官礼科太常寺卿来中左门及午赐宫饼各十五枚上御中左门之左小厢房有扁曰德政殿上返顾屏诸珰退后即日礼部等官过来上曰太庙之制一帝一后计九庙此外祧庙亦有九亦止一帝一后因屈指数自德懿熙仁四祖外仁宣英宪孝共九祧庙已满各一帝一后其继后及生母后七位既不得入太庙亦并无祧庙之主即宫中奉先殿亦原止一帝一后嘉靖后有以继后生母后入者而以前七位尚无祭也上意似在生母孝纯皇太后而又推及七位后悉入奉先殿亦未明言也礼臣林欲楫蒋德璟王锡衮奏奉先之外别有奉慈殿系奉继后及生母后处今虽废尚可举行上曰奉慈殿外尚有孝殿神霄宫夲恩殿礼臣奏奉慈殿如未可复或即在神霄殿奉祀未知可否上曰太庙一帝一后朕不敢轻动还只是奉先尚可恢拓前后加一层即祧庙亦当祫祭德璟奏大祫之礼岁暮已行于太庙似已妥当且奉先原止一帝一后与太庙同若并祧庙之主俱入未知妥否上曰奉先殿见有继后及生母后七位璟奏此万歴初添入上黙然此举虽属孝思然自古无二祧庙再建非礼也頼部科上疏执奏得止
　　帝后忌辰祭期
　　太祖五月初十日
　　孝慈皇后八月初十日
　　成祖七月十八日
　　仁孝皇后七月初四日
　　仁宗五月十二日
　　诚孝皇后十月十八日
　　宣宗正月初三日
　　孝恭皇后九月初四日
　　英宗正月十七日
　　孝庄皇后六月二十六日
　　孝肃皇后三月初一日
　　宪宗八月初二日
　　孝贞皇后二月初十日
　　孝穆皇后六月二十八日
　　孝惠皇后十一月十八日
　　孝宗五月初七日
　　孝康皇后八月初八日
　　兴献睿宗六月十七日
　　孝慈皇后十二月初四日
　　武宗三月十四日
　　孝静皇后正月二十五日
　　世宗十二月十四日
　　孝洁皇后十月初二日
　　孝烈皇后十月十八日
　　孝恪皇后正月十一日
　　穆宗五月二十六日
　　孝懿皇后四月十三日
　　孝安皇后七月十三日
　　孝定皇后二月初九日
　　神宗七月二十一日
　　孝端皇后四月初六日
　　孝靖皇后九月十三日
　　光宗九月初一日
　　孝元皇后十二月二十四日
　　孝和皇后三月初一日
