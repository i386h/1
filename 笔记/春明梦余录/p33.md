<!-- { "loadSidebar": true } -->
　　孝纯皇后七月十九日
　　熹宗八月二十二日
　　每月供献
　　初一日卷煎　　　　　　初二日髓饼
　　初三日沙炉烧饼　　　　初四日蓼花
　　初五日羊肉肥麫角儿　　初六日糖沙饀馒头
　　初七日巴茶　　　　　　初八日蜜酥饼
　　初九日肉油酥　　　　　初十日糖蒸饼
　　十一日荡面烧饼　　　　十二日椒盐饼十三日羊肉小馒头　　　十四日细糖
　　十五日玉茭白　　　　　十六日千层蒸饼
　　十七日酥皮角　　　　　十八日糖糕
　　十九日酪　　　　　　　二十日麻腻麫
　　二十一日蜂糖糕　　　　二十二日芝蔴烧饼
　　二十三日卷饼　　　　　二十四日熝羊蒸
　　二十五日雪糕　　　　　二十六日夹糖饼
　　二十七日两熟鱼　　　　二十八日象眼糕二十九日酥油烧饼
　　以上一月共用银一千五百九十二两四钱又毎月遇十五日奉先殿用猪九口羊五只大尾羊四只香油枣柿葡萄荔枝梨水粉诸件用一百六十八两四月初八日献新不落夹用银一百六十九两四钱
　　崇祯十五年礼科给事沈培不宜别立庙祀疏窃惟礼以祖宗所定者为尊议以经传所依者为正臣伏庄诵谕札以祧庙赠后三位终岁无一祭见庙继后圣母七位忌辰不得设祭服青孝念难已欲将夲恩殿改建殿宇二层供安已祧九庙帝后而祔三赠后于其中及见庙继后圣母逢忌之日宜否设祭服青煌煌天语既昭示以太庙大礼不敢轻议而又通着部科同太常寺折衷情制详酌典仪微臣拜扬明命敢不毕竭愚诚用光圣孝夫礼有万世之经有一时之权经者推之祖宗而凖比之经传而符如太庙一帝一后奉先殿亦一帝一后是也权者祖宗所已行而礼縁义起经传所不载而仪以情隆如别殿之专享奉先之祔安是也今日舍祖宗所定之礼而别求所为礼舍经传所依之议而别求所为议有万万不敢出者臣请尽言无讳可乎考古无奉先殿之制太祖以时享未足展孝思特彷前代原庙神御殿之意而建奉先殿于乾清宫之左成祖率循无改虽曰用常馔行家人礼而太庙以象外朝奉先殿以象内朝凡节忌祭告太常题知光禄供献礼未尝不严且重也每室一帝一后如太庙寝殿其祔祧迭迁之礼亦如之礼又未尝不明且备也孝宗以孝穆纪太后不得祔太庙奉先殿别建奉慈殿荐享既以避尊复以专敬仁至义尽千古为昭嗣孝肃周太皇太后崩孝宗召内阁刘健李东阳谢迁等议祔庙礼一则曰事须师古末世鄙亵之事不足学再则曰宗庙事闗系纲常极重岂可有毫发僣差卒祔孝庄钱皇后于太庙奉先殿孝肃则祀奉慈殿中室移孝穆居左世宗追上孝惠邵太后尊号亦祀奉慈殿居右嘉靖十五年谕礼官以三后主既不祔太庙又不祔陵殿似黜之非亲之命防议以行礼官言自古天子惟一帝一后配享于庙所生之母别祭于寝斯礼之正孝宗奉慈殿之建子祀生母以尽终身之孝耳礼于妾母不世祭谓子祭之于孙则止葢继祖重故不复顾其私祖母也今于孝肃曾孙也孝穆孙属也孝惠孙也礼不世祭义当拟祧但祧义惟迁主为是而迁祧陵殿岁时祔享尤为曲尽非前代所及世宗从之罢奉慈殿祭二十九年祔孝烈方皇后于太庙时以孝洁系元配持议久而始定穆宗即位仍祔孝洁太庙而祀孝烈于孝殿又别祀孝恪杜太后于神霄殿万歴三年谕礼官以孝烈孝恪宜奉于奉先殿祔享部察嘉靖十五年议祔陵殿不议祔奉先殿神宗曰奉先殿见有孝肃孝穆孝惠三后神位系我皇祖钦定宜遵照祔安不必另议而并罢孝神霄之祭自是继后赠后皆以祔享奉先殿为成例矣当孝宗始建祧庙暨世宗再正太祖南向之位尔时明明穆穆酌古斟今岂不念太庙既有祧庙奉先殿何无祔殿良以远庙为祧去祧为坛去坛为墠礼有不得不降情有不得不杀先儒严陵方氏曰王者之于祖祢以人道事之则有寝以神道事之则有庙天子七庙而周官仆止掌五寝者以二祧将毁先除其寝事有渐故也祭神道也荐人道也致堂胡氏曰天子七庙而已矣有祧焉不患其数盈也有禘焉不患其乏飨也是故宗庙之礼繇子孙不忘而建不忘者仁也断以先王之义无敢损益于其间是则礼之尽也今欲建祧殿二层而又不在奉先殿之后将以奉先祧殿名乎抑以何名乎无论宫殿即远有毁而无立且前此祧迁之神位供安何所如送陵殿无迎回大内之理若更制焉即神位与神主不同十数世之后重取久祧之神位而题之可不可也周家卜世三十卜年七百止曰先公之迁主藏于后稷之庙先王之迁主藏于文武之庙耳未闻祧亦以九为数而预计增加也昔殷髙宗为中兴盛主肜日有雊雉之异祖已戒其典祀无丰于昵而传说亦云黩于祭祀时谓弗钦礼烦则乱事神则难子思子曰先王之制礼也过之者俯而就之不至焉者跂而及之礼称王母不配言有事于尊可及卑有事于卑不敢援尊也皇上孺慕彻于重元孝思通于锡类然帝后之尊卑罔斁即典祀之疏数无违在圣母可极尊崇而不必同于列后在列后宜俾孝享而未免抑于祖宗如鲁立武宫炀宫春秋皆大书特书见其毁已久不宜立而輙立焉非即远有终之义而哀公三年书桓宫僖宫灾桓僖亲尽矣宫何以存志其灾以咎其复也皇上试以祖宗所定合之经传所依今日既诏之国人他年将垂之青史可曰内殿之礼非外廷之礼比哉况祧庙三后但不得祭于太庙奉先殿而陵祭遣官焄蒿之感原未尝不申必追罔极而事如存则立别殿以专祀圣母揆之閟宫之文奉慈之建犹为合礼并忌日设祭服青似宜分别久近稍避祖宗统圣明详察西垣笔记
　　崇祯十六年癸未六月二十三日立秋是夜大雷雨奉先殿内满殿皆火自殿东而上击坏兽吻次蚤上御中极殿召辅臣面谕昨夜雷震奉先殿东兽吻深怀警戒业亲行恭慰礼卿等可传礼部议上祭告修省事宜辅臣公疏请遇灾防免上慰留仍亲书谕防颁示中外
　　朱国祯大政纪云南奉先殿内防日进膳如生少不防担压重不可举内守备殿门叩头请罪杖如其律乃解膳既进列御案即闭门闻内中肸蠁有声凡过殿前必急趋余尝一过不觉凛然偶风声飒飒一老内使曰太祖爷至也葢开国之主英灵不爽如此昔明太祖得元都即于北平立特庙享元世祖不絶其血食不使之怨恫也所见远矣景神殿
　　景神殿在太庙东北奉藏列圣御容嘉靖中上亲祀四郊及南北郊视牲辞防髙皇帝后忌辰俱行礼于殿中二十四年髙皇帝后忌祭仍行于奉先殿隆庆中大祀辞防告于太庙寝殿大祭方泽并视牲朝日夕月辞防俱告于奉先殿矣惟每岁六月六日夲寺吉服诣太庙暨景神殿晒晾
　　宋有景灵宫藏列朝御容各为一殿文官执政武臣节度以上并图于两庑
　　玉芝宫崇先殿
　　玉芝宫崇先殿建于太庙东南安睿宗帝后神主世宗继统之初既尊生父为皇帝避不敢祔庙亦未祔奉先殿别立崇先殿祀之嘉靖四年特建世庙享献皇帝祀礼如宗庙十五年改世庙为献皇帝庙十七年改献皇帝庙为睿宗庙祔太庙享祫如列圣而辍世庙之祀二十年八庙灾惟睿庙独存二十四年新太庙成睿宗帝后遂祔享然旧庙犹藏主凡四孟岁除五享太庙日仍设祭于睿宗庙四十四年改庙为玉芝宫隆庆元年二月礼部题奉钦依玉芝宫四孟岁除之祭并罢惟六月六日夲寺官具吉服诣宫晒晾

　　春明梦余録卷十八
<子部,杂家类,杂说之属,春明梦余录>
　　钦定四库全书
　　春明梦余録卷十九
　　吏部左侍郎孙承泽撰
　　社稷坛
　　社稷坛在阙之右与太庙对坛制二成四靣石阶各三级上成用五色土随方筑之坛西砌瘗位四靣开櫺星门西门外西南建神库库南为神厨北门外为拜殿外天门四座西门外南为宰牲亭
　　洪武元年命儒臣定诸祀典李善长等进社稷议曰周制小宗伯掌建国之神位右社稷左宗庙社稷之祀坛而不屋必受霜露风雨以接天地之气凡起大事动大众必先于社而后出其礼可谓重矣盖古者天子社以祭五土之祗稷以祭五谷之神其制在中门之外外门之内尊而亲之与先祖等人非土不立非糓不食以其同功均利以养人故祭社必及稷所以为天下祈福报功之道也然天子有三社为羣姓而立者曰大社其自为立者曰王社有所谓胜国之社屋之不受天阳国虽亡而存之以重神也后世天子之礼惟立大社大稷以祀之社皆配以勾龙稷皆配以周弃汉因髙祖除亡秦社稷立官大社大稷一嵗各再祀光武立大社大稷于雒阳在宗庙之右春秋二仲及腊一嵗三祀唐因隋制并建社稷为大祀仍以四时致祭宋制每嵗以春秋二仲月及腊日祭之元世祖营社稷于和义门内少南以春秋二仲月上戊日致祭今宜祀以春秋仲月上戊日皆从之上亲祭大社大稷大社设正位在东配以后土西向大稷设正位在西配以后稷东向各用玉两邸币黑色特用犊一羊一豕一笾豆各十后土后稷位并同不用玉祭毕赐羣臣享胙于奉天门复议社稷坛创屋以备风雨学士陶安奏考诸礼天子大社必受风雨霜露以达天地之气若亡国之社则屋之不受天阳也今于坛创屋非宜若祭而遇风雨则于斋宫望祭上是之
