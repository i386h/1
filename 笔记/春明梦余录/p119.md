<!-- { "loadSidebar": true } -->
　　太湖介苏常湖三府之中北纳荆溪百渎南纳霅溪七十二溇荆溪百渎上受金溧常广诸水东坝既立宣徽应天之水皆出大江霅溪七十二溇港口日淤苕川势渀嘉兴分以东泄湖之所潴自吴江长桥出合厐山湖以南入海为松江自大姚分支过淀山湖以东入海为东江自鮎鱼口北经苏郡之娄门东北入海为娄江又有胥口白洋湾鮎鱼口三支流惟吴江长桥筑而茭生沙壅松江之势缓惟大石赵屯等浦淤而淀山水阻东江之势缓惟七浦塩鐡等塘滞而阳城水阻娄江之势缓近来三支流盛泻白茅港北入于大江以达海而白茅港遂致淤浅
　　震泽注海三江淞江一流已久为淤上海之南跄浦口即吴淞江嘉定之刘家港即娄江常熟之白茅港乃震泽余流向北注之扬子江者水势东南为顺今盛流白茅港渐渀于北则长桥所为害其明验也故阳城昆承流壅复浚吴淞江南北两岸定安诸浦闲道北注刘家白茅二港又大黄浦流壅傍浚范家浜间道注跄口皆引水北流以顺其势而三吴势占水利日盛莫知于何底止也保寜汉江客舟可直遡汉中再上徽州徽州以上止通浮筏保寜又一水自西北来至巴州可通舟下渠县歴入大江
　　防江平近重庆有险上叙江又平近马湖又有险江势至京口颇下丹阳一带运河每患浅练湖髙据欲厚所潴而时泄之可济缓急
　　琼州东畔水道文昌之铺前清澜会同之调懒乐会之传敖万州之运塘南山之李村崖州之临川诸港不可泊舟其西畔水道澄迈之东水临髙之愽浦儋之洋浦昌化之乌泥感恩之抱罗崖州之保平诸港有湾汊俱可泊舟
　　黄河自兰州入中国五千余里至开封界不为患决溢惟开封大名居多二府地夷斥孟津而下无山冈束隘且土疏善崩又下流所受已多旁无渟潴而河身易淤冬春止丈许其湍驶不能遏固势也古黄河周定王五年徙砱砾始失故道汉而下徙决无常汉武帝时已通淮泗宋太宗时始入淮自是南北交注今河水全达淮入海一道自开封兰阳县赵皮寨口东南流由杞县睢州寜陵归徳夏邑宿州下符离桥出宿迁县小河口至清河县入淮乃嘉靖七年新开赵皮寨口今盛流一道自赵皮寨口至寜陵县南入涡河经亳州蒙城懐逺县出荆山口之西开赵皮寨口今由焉一道自仪封县北折经黄陵冈蔡家口缕水堤入梁靖口出徐州小浮桥下清河县入淮其梁靖之行自宋初今流渐防梁靖以上至仪封北乃黄河东行旧道此三流之南又正统十三年徙开封西北荥泽县孙家渡口入汴河至夀州入淮治二年塞三流之北又新开榆林集口经虞城县砀山县四口冲出萧县出小浮桥今塞又正统四年决曹县单县直冲沛县出飞云桥今塞又嘉靖九年决单县东北流冲出谷亭运河今塞又治二年决荆隆黄陵冈口经曹州濮州出张秋运河今塞
　　自祁连合黎北张掖河诸水俱北注亦集乃河而西总入硖口穿沙碛绕出为黑水放于南海禹导弱水不言其所极有黑水为续耳
　　居延海青海乌海皆在碛石西倾岷山冈脊之西之北大势既不能东复为山阜所扼不得直趋以南遂成大潴
　　海潮应月浙广福等处潮俱有信琼州潮半月东流半月西流其大小应长短星不随月
　　岳州西境慈利县诸蛮门户今立九豁等二卫四所及桑植安抚领羙坪等十八峒
　　过江运道之径自常州西得胜新河或孟渎出江入泰兴白塔河出扬州湾头镇省瓜洲搬坝之费若江洋畏警暂分掣镇江仪真通州军截守漕艎无虑也海运三道初元巴延建议自上海刘家港入海经扬州海门黄连沙头万里长滩开洋沿山防而行抵塩城县歴西海州东海县密州胶州放灵山洋投东北路多浅沙行月余抵成山计水程至杨村马头一万三千三百五十里至元二十九年朱清等陈便道自刘家港开洋至撑脚沙转沙觜至三沙洋子江过匾担沙大洪又过万里长滩血沙放大洋清水洋黑水洋至成山过刘岛至芝罘沙门二岛放莱州大洋抵界河口其道差径至正十三年千戸殷眀畧又开新道刘家港入海至崇明州三沙放洋向东行入黑水大洋取成山转西至刘家岛登州沙岛门于莱州大洋入界河口舟行风信有时自浙西至京师不旬日比二道尤便
　　通恵河元郭守敬议开引昌平白浮村神山泉过防塔榆河引一畆玉泉诸水进都城绕至通州置闸以宣节之后渐淤废嘉靖间御史吴仲议修筑立五闸闸置剥船六十每米一担减陆挽费银四分五厘嵗省漕价十万余两
　　明初安揷降人于云南广福等处有事则调用江南东海之防守在崇眀吴松江口而要在苏州故崇明吴松江设所而苏州重镇设三卫江北淮南海防守在泰州通州兴化塩城而要在扬州髙邮淮安故泰州通州兴化塩城各设所而惟扬州髙邮淮安设卫淮安当大渎通海为重镇设三卫淮北海防患在东海守在海州而要在邳州故东海海州设所而邳州设卫
　　左右二江之中设奉议驯象南丹三卫以断其运奉议居贵县为浔州西徼驯象居横州为南寜东徼南丹居賔州为栁州南徼
　　松蕃逰击一员领松蕃游兵一千住劄龙州上下江油县汉关墩徃来又逰击一员领叠茂逰兵一千驻劄叠溪徃来镇平归化等堡及扺茂州防通道路松蕃威茂各専设兵备安绵兵备辖安县绵州石泉江油县龙州一带总兵官守松蕃控制诸路左叅将恊守松蕃东路自小河以下直抵南路茂州土地岭地方右叅将恊守松蕃南路分管威茂叠北至永镇南至保县堡并茅迭六闗驻劄茂州
　　太原周七百余里无山太原北至代州三百里代州又北三十里始入山过雁门雁门山厚四十五里偏头雁门寜武三关乃通此山之隔也偏头至雁门三百五十里至寜武一百四十里雁门寜武一山两口雁门山中三闗十八隘口代州过山至大同三百六十里大同东南为蔚州东为浑源州正南为应州西南为朔州朔州西南一百四十里为偏头闗大同以西偏头闗以北皆卤地总督雁门驻劄代州所以防其入总制宣大驻劄朔州所以便其运
　　庐州舒城北峡闗八蕲黄巢县东闗西闗为江淮要路山由岷蜀来至此始断开一峡口舒城又有龙卧石索二山寨险要
　　滁州西通庐鳯有二闗一清流大闗要路又北小马鞍闗
　　治间廵抚童轩防议捐弃叠溪自松蕃髙屯堡迤南茂州镇西镇迤北移叠溪千戸所于髙屯茂州卫守戍宿于镇西桥余所轮戍放回嵗省兵粮七万余广州府清逺设兵偹遏覀北山防东莞设兵偹当东南海警清逺之北为英徳其西为连州连州北与西逼迩临武江华及懐集贺县深山桀徒所集故连州设守偹都指挥又布列廵司东莞当虎头门之正冲东连恵州山海而大鹏鹿切隣警地故大鹏有所又白坟南冈营有守备指挥韶州北境乐昌仁化北界桂杨郴州林深俗梗故湖广设兵备于郴杨广东设兵偹于清逺夹立两镇东南翁源界恵州事颇缓列黄冈桂山丫二廵司及六闗隘
　　潮州府饶平之柘林澳恵来之梅林海防巢穴程乡员子岭通江福大埔诸隘通上杭永定饶平黄冈通诏安政和峒谷险邃且猺獞满前编户殊少海上五防诸番过东之窟
　　肇庆西恩平阳江防处鹿围黄竹桥乃髙亷雷琼要冲
　　封川之罗傍营覀三十里峒民下城地衍田腴天险四设议者谓宜移兵署廵司控之
　　髙防处置营屯甚密然猺峒骄肆要是孽子孤臣法玩情踈耳亷虽以生珠之地气钟于物且南海北梧西交东髙又四民为俗系全广轻重以兵宪镇灵山必有可运制之者
　　雷州直出海中有围洲周广七十余里内有八村专业采珠
　　下海大倭国禁严不敢造皆仰给中国地方造者饶安之梅林漳州之海阳
　　榆林饷道出鱼河堡榆林命脉一鱼河持之吐鲁番自肃州外西寜而南至云南西北之境皆其地洪武初立为乌斯藏都司卫所宣慰宣抚司凡三十三以羁縻之嵗通朝贡有警遣西僧谕之即已其岷州洮州河州在陕覀境者旧亦吐蕃地今乆内属惟差南近四川松蕃地险而易生梗甘肃以西番夷相界北额伯尔阿尔图窜居西海乃西寜西境西寜卫地方番帐凡千余一十三大族番人渐以南徙中国茶马之利大为减失叠州生吐蕃界四川松蕃陕西洮州之中且东接陕西岷州其地山多层叠番夷出没为患不细洪武十五年指挥马以三万卒擒获其酋锡哷格五千余众全师以归要渠三靣受敌势不能应故取之甚易今复为番族有其地自后周置州歴隋唐宋元皆为中国郡县宜不可终弃但今林密道塞内犯少息可姑置之
　　云南所辖夷民率罗二种人与汉人杂居充役公府罗罗性多疑深居山寨人得绐害之云南通贵州商道东路白水平夷亦资孔一带如分水岭炒铁沟龙井铺小哨儿等处西路南寜松林炎方霑益州一带如老雅林桐居埧石灰窑梭罗湾等处夷罗不时出没抢掠商货又贵州倚兰寨等处贼徒互相勾引官兵势难禁捕各驱本地夷守防称其既廪费出于商而官为取发两全之道也旧曾有议兴辍不时并官费口粮及令夷自索商保路钱皆非善计
　　江淮之形合则表里之势成夀春合肥之守坚则南北限而江淮互为蔽故魏得夀春合肥而吴不敢窥后出广陵吴乃可以为擒东晋至陈彭城盱眙江东庐夀皆入南境及陈宣帝尽以归周而陈亡
　　贵州宣慰家水西所辖长官司四十八每司锐卒数千
　　云南惟丽江富饶
　　温州东南福寜南南纪防海盗巢穴至冬俱归泊又宫前防上马溪曲溪口俱漳州对出双屿港在定海外一潮可到
　　定海一潮下舟山起陆八十里至沈家口出港十里许至乌家口出莲花洋半潮至普陀
　　自安吉独松闗陆路至杭城元大军取宋路自杭由长兴之金竺闗入南都为防径
　　终南山产山花火头根僊人掌黄精百合山柰山药芋头可食竹山房县一带出蜂蜜花椒木耳又金州以南生红花皆自然之利可随取
　　川路坝底堡左隣白草龙藏独坪三溪青冈坡甘松第坡野猪坪等寨右隣青片板舎白若罗打鼓巴地赤土神村永楉曹磨蒿坪等寨近何总兵所开
　　滇池出郡甸至松花坝下盘龙江今坝筑挽其水沿山散流七十余里能灌田数万亩其余流绕碧鸡山西南而出
　　碉桥在碉门外以鐡索为桥
　　黄河济具名横脱乃羊皮也系于两腋之间以手划渡大江济具名浮环如带匣斜负肩侧可游褒城县北即连云栈栈南口为褒谷北口为斜谷谷中水名黒龙江县北八里过鸡头闗十三里陟七盘岭入栈谷北口为寳鸡县中歴凤县褒城县南一百二十里过松梁闗二百七十里过米仓闗俱巴县界饶风闗在覀乡石泉之间大散闗武休关陈仓和尚原俱在凤县宋绍兴中金破凤县和尚原进攻畧阳僊人关
　　沔县东北通秦岭西南控川蜀金牛峡县西一百七十里陈仓古道县西二十五里汉中前控六路之师后据两蜀之粟左通荆襄之财右出秦陇之马
　　城固县南木曹闗可通西乡及通江萧何守汉中修城固北通关山道由盩厔鄠县入闗中盩厔小道老子青牛所过令尹喜授经之地
　　自商州商南蓝田咸寜武功长安鄠县扶风岐山一带山俱谓之终南
　　骆谷自盩厔东南三十里有道入洋县北三十里为灙谷南口曰灙北口曰骆实一谷也中距八十四盘唐徳僖幸兴元由此
　　金州为秦头楚尾
　　征蛮法全剿不如殱魁眀捕不如暗执征戎法避锐不避归杀众不杀降
