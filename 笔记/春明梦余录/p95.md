<!-- { "loadSidebar": true } -->
　　崇祯十四年上欲考定乐律命工部察周尺之制工部不能定移闻礼部礼部覆云周尺之説古今推求不一有用累黍者汉书律歴志云以子谷秬黍中者度之九十分为黄钟之长一黍为分十分为寸十寸为尺尔雅云秬黑黍也顔师古云中者不大不小后周时牛等议曰上党羊头山黍其色至乌其形圆重唐礼乐志曰黍眞则尺定尺定则律均宋窦俨司马光等考定周尺用上党黍十黍为一寸是也有用指者古人按指知寸布手知尺舒臂知寻大禹声为律身为度用左手中指三节三寸谓之君指裁为宫声之管许愼説文曰中妇人手长八寸谓之咫尺即周尺也有用璧羡者考工记曰璧羡度尺好三寸以为度盖璧径九寸羡而长之纵十寸横八寸周谓之度尺则周之十寸八寸皆为尺也有用蔈粟者蔈禾穗芒也淮南子曰律数十二故十二蔈当一粟十粟而当一寸是也有用蚕丝者孙子算术云蚕吐丝为忽自丝毫厘分而成一寸是也有用马尾者易纬以十马尾为分是也详考之窃谓人指则长短不同璧羡则古璧难得粟有轻重马尾有巨细蚕丝秒忽亦难辨惟累黍之法为正而又有谓圭璧之属用指尺冠冕尊彛之属用黍尺者又有谓岁有丰歉地有肥硗累黍较验亦复不齐者故前代制尺非特用累黍又必求古器以杂较焉隋书所载歴代之尺十有五种第一种卽周尺与西汉刘歆铜斛尺东汉建武铜尺晋荀朂律尺祖冲之铜尺皆合今去古旣逺欲求确据惟我高皇帝时命宋濂冷谦等所定乐律及刘基等所定钦天监晷景可凭而晷景尤其显者宋和岘用西京铜望臬即司天台影表铜臬下石尺也影表上可测天度数不爽况其他乎唐顺之曰今钦天监表尺乃元郭守敬所造比市尺止得八寸强守敬精于律歴决非妄作尝取黑黍中者一千二百粒日干之秤量重五钱者以九十粒横之命为九寸与表尺果合于今欲求周尺似不能舍是而他求矣抑又有説焉高皇帝创制垂法贻谋万世当时制为镇圭定按周尺莫若以鎭圭之尺为主若欲别造凖尺是必博搜古器如表尺之属兼求眞黍参互考定非可悬虚臆决也工部据以回奏奉旨旣説周尺卽鎭尺着照鎭圭式造尺
　　审度嘉量权衡皆出于律自积黍之法不明黄钟之説始纷然如聚讼近代郑世子考羊头山秬黍以时等则称之百粒得二分五厘至两龠二千四百重六钱则今之六钱为古一两以约度量今之八寸即古一尺今之三斗卽古之一斛度以八为率量以三为率权以六为率
　　大祀
　　郊庙社稷先农为大祀已而改先农及山川帝王先师旗纛为中祀诸皆小祀大祀致斋三日中祀二日祀有牲牲四等曰犊曰牛曰太牢曰少牢色尚骍或黝天地日月加玉焉玉三等曰苍璧曰黄琮曰玉牲大祀入涤九旬中祀三旬小祀一旬杀礼不用牲用果脯从其族或用素羞祀有帛大祀中祀京师用制帛制帛五等曰郊祀曰奉先曰礼神曰展亲曰报功小祀素帛礼佛帛王国司府州县亦用帛小祀则否凡祀有乐乐四等曰九奏曰八奏曰七奏曰六奏舞皆八佾先师六佾小祀则否凡助祭文臣五品武臣四品以上小祀则否礼部寅清堂有嘉靖十五年秋钦定大报诸祀礼仪碑毎岁大宗伯以大报日期等日告于皇帝前期于本衙门宿鸿胪卿具请御殿及设案奉天殿中是日百官公服侍班皇帝服皮弁大宗伯具朝服自午门中道行捧祀日册立置于案皇帝就案先立定大宗伯跪奏曰嘉靖几年分大报等祀日册请敬之皇帝搢圭取而恭视讫序班举案于华盖殿中皇帝陞座百官叩头如常礼毕
　　正祀典
　　倪文毅岳疏释迦牟尼文佛三清三境天尊谨按传记西方有佛国曰天竺有五中天竺乃释迦所生之地后汉明帝时其法始入中国后之宗其教者遂以释迦为师其曰三世佛者则以释迦之本性为法身德业为报身并其眞身而为三其实本止一人耳今乃分为三像而并列之失其防矣唐儒韩愈有曰三代之时天下太平百姓安乐寿考中国未有佛也明帝时始有佛法其后乱亡相继运祚不长宋齐梁陈以下事佛渐谨年代尤促惟梁武帝舍身施佛其后饿死台城事佛求福乃更得祸由此观之佛不足事亦可知矣至于道家以老子为师其所谓三清者盖仿释氏三身而为之尤为谬妄宋儒朱熹有曰玉清元始天尊旣非老子之法身上清太上老君又非老子之报身设有二像又非与老子为一而老子又自为上清太上老君盖仿释氏之失而又失之者也况庄子明言老聃之死则聃亦人鬼耳岂可僭居昊天上帝之上哉由此观之三清三境天尊实无所据况躬亲祠醮倾心崇奉如宋徽宗者可谓至矣卒之防身沙漠覆亡宗社千载之下可为明戒但縁异端佛老之徒转相模仿惑世诬民歴代因之莫之有废是以递年以来凡遇万寿千秋等节奉钦依脩建吉祥好事或遇丧礼七七脩建荐扬好事俱先期一日遣官诣大兴隆寺祭告释迦牟尼文佛朝天宫祭告三清三境天尊此皆因袭而行不合祀典今议斋醮旣合停止其前项祭告俱各罢免北极中天星主紫微大帝谨按象纬书有曰北极五星在紫微垣中一名天极一名北辰其北第五星名天枢盖极星之在紫微垣万星所宗七曜三垣二十八宿众星所拱为天文之正中又曰紫微大帝之座天子之常居也卽今朝廷宫殿所在乃其象焉国朝正统初年建紫微殿一所于大德观之东设立大帝之象毎遇万寿圣节正旦冬至俱遣大臣一员祭告今议得日月星辰并曜于天故古有大明祭日夜明祭月幽宗祭星之文祖宗以来毎岁南郊大祀内坛已有星辰坛合祭之礼今乃象之如人称之为帝以极星之正祠于异端之宫稽之祀典诚无所据所有前项祭祀伏乞罢免九天应元雷声普化天尊谨按传记有曰凡隂气凝聚阳气在内而不得出则奋击而为雷霆非如异端所谓龙车石斧鬼鼔火鞭怪诞之説也雷声普化天尊者道家以为玉霄一府总司五雷而雷部诸神皆其所主而又托以六月二十四日为天尊现示之日故朝廷遂以是日遣官诣大德显灵宫致祭今议得雷雨风云皆隂阳之妙用鬼神之盛德祖宗以来毎岁南郊大祀外坛已有合祭之礼而八月望后山川坛复有秋报之祭况自二月发声之后无非雷霆奋震之日顾乃定于六月二十四日于义何取至于像设名称礼亦无据所有祭告伏乞罢免
　　梓潼帝君谨按图志英显王庙在剑州卽梓潼神姓张讳亚子其先越嶲人因报母讐徙居剑州之七曲山仕晋战没人为立庙唐元宗西狩追封左丞僖宗入蜀封济顺王宋咸平中改封英显又按文昌六星在北斗魁前为天之六府道家谓上帝命梓潼神掌文昌府事及人间禄籍故元加号为辅元开化文昌司禄宏仁帝君而天下学校亦多立祠以祀之京师之庙在北安门外景防五年间辟而新之勅赐文昌宫额毎以二月初三日为帝君诞生之辰遣官致祭今议得道家谓梓潼以孝德忠仁显灵于蜀庙食其地于礼为宜祠之京师不合祀典至于文星与梓潼无干今乃合而为一诚出傅防所有前项祭祀伏乞罢免仍行天下学校如旧有文昌宫者亦合拆毁
　　祖师三天扶教辅元大法师眞君谨按传记张道陵字元辅汉光武十年生于呉之天目山善以符水治病桓帝永寿元年于灵峯白日上升百二十岁唐天寳七年册赠太师中和四年封三天扶教大法师宋熙宁中加封三天扶教辅元大法师大观三年册号正一靖应眞君子孙歴代相传皆有封号迨入国朝仍令传袭正一嗣教眞人之封秩正二品岁以正月十五日为祖师示现之辰遣官诣大德灵显宫告祭又按宋邵伯温闻见録建安二十年曹操破张鲁定汉中鲁祖陵顺帝时客蜀学道鸣鹤山中造作符书惑百姓从授其教者輙出五斗米时谓之米贼陵子衡衡子鲁以法相授受自号师君其众曰鬼卒曰祭酒大抵与黄巾相类朝廷不能讨就拜鲁汉宁太守鎭巴中观此则陵本非异人而道家祖陵为天师者特因天寳诏称汉天师而然尔今议得正月十五日乃其生辰自宜其子孙祭于其家所有前项祭祀伏乞罢免大小青龙之神谨按碑记昔有僧名卢自江南来寓西山之尸陀林秘魔岩一日二童子来拜于前卢纳之鬻薪供奉虽寒暑无怠时久旱不雨二童子白于卢能限雨期言讫即委身龙潭须臾化青龙一大一小至期果得甘雨事闻赐卢师号曰感应禅师建寺设像立碑以记其事又别设祠于龙潭之上春秋遣官祭青龙神国朝宣德中勅建大圆通寺青龙出现祷之有应于是加以封号至今春秋二时遣顺天府官致祭及遇岁旱遣官祭告盖因旧传二龙能致云雨故累朝崇奉如此然虽称二青龙其实蛇也蛇有神蛇其名曰蜦亦能致雨今此二蛇西山寺院处处有之畧无灵异近者京师连年亢旱累累祭告祈祷杳无应验则此亦非蜦蛇乃凡蛇耳盖妖由人兴久自衰息无足崇矣昔宋祥符中天庆观有蛇极怪异人以为龙孔道辅以手板击其首死之其患遂息程明道为上元主簿茅山池有小青龙如蜥蜴崇奉以为神物明道捕而脯之使人不惑后亦不闻如何则此二蛇之怪诞正此类也所有前项春秋祭告之礼伏乞罢免
　　东岳泰山之神谨按图志东岳鲁之泰山今在山东济南府泰安州山下有庙自黄帝以来封禅者七十二君唐宋元皆加神以封号曰王曰帝若祀人鬼国朝洪武三年诏去封号称为东岳泰山之神有司春秋致祭有事则遣廷臣祭告今京师朝阳门外亦有东岳庙盖自元延祐中元教宗师张留孙买地为宫奉祀东岳齐天仁圣帝国朝仍而不废岁以三月二十八日及万寿圣节遣官致祭夫岳鎭海渎以其山川灵气有发生润泽之功故歴代祀之而防山在鲁封内岁时已有常祀况毎岁南郊大祀坛八月山川坛俱有合祀之礼所有前项祭告稽之祀典烦凟无据今当罢免
