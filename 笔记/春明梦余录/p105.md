<!-- { "loadSidebar": true } -->
　　崇祯十一年黄道周纠杨嗣昌不守制防臣观古今治绩其典章法度虽受于先王谊不敢改至于事穷理极亦时变通以尽其神惟纲常所系为臣敎忠为子敎孝垂万世宪本于民彞不可易也礼三年之丧君命不过其门兵革凿凶时出戎右不施于士大夫宋时武弁如田况岳飞皆累乞终制皇太祖以刘基宋濓帷幄之任特听其奔丧嗣后虽有夺情终违物论嘉靖中年以北边孔棘起杨博于宣大还翁万逹于夲兵然其时杨博且禫矣又以夙歴移近云中翁万逹以尚书降左侍郎栖迟不十日墨衣视事世宗心非之卒罢闲以去葢自是非终丧不称起复也张居正以不守制损其勲名是后七十年士夫守法边鄙亦无事天啓末年袁崇焕冒起于右屯崔呈秀腼顔于枢府身膏斧锧贻唾西市今去几何时而士大夫面丧心营推营复嗟乎天下无无父之子亦无不子之臣卫开方不省其亲管仲至比之豭狗李定不丁继母忧宋世共指为人枭今遂有不持两服坐司马堂如杨嗣昌者臣前三月在经筵见其吉服应召疑已终制今乃未然自嗣昌秉枢亦垂两年矣不知其何时居丧何人推毂而顚越至此自有嗣昌而海内无行垢贻旤其亲者皆掷块投杖思攘节钺之柄嗟乎人心之丧亦遂至此乎陛下克巳省躬以礼乐忠孝治天下遇有小小灾眚輙减膳撤乐素服避殿以励羣臣所以然者陛下为天之子也天有违行三辰不辑犹之父母温凊不宁则人子为之引痛不栉不沭不食不寝以候父母之平复陛下之减膳撤乐素服斋居所以敎孝也又况于为人臣者其家父母不幸委弃而俨衣冦拥舆从飞扬喑咤抗顔僚友之前此岂人理之所应有也乎今宣大督臣卢象升父殡载途不视含殓捶心饮血以候奔丧而廷臣动推阔逺难移之人以缓其事臣见邸抄象升所请附近抚臣权摄其事于理可通今又忽有并推在籍守制之防夫使守制者可推则是闻丧者可以不去也闻丧者可以不去则是为子者可以不父为臣者可以不子也陛下以日月拂经星辰凌犯煇气违和尚下诏求言引躬克治明示天下以君臣父子皆受于天礼乐政刑之所从出毫无可替而人臣以哀毁不祥之身决裂驰骤彼此相煽以玷陛下仁孝之治于天地纲纪之常是不宜使天下闻见之也天下人材固自不乏疆塲中外尚可料理即使人材甚乏疆塲甚廹当旁求中外诚信不贰心之臣而用之奈何使不忠不孝者连苞引蘖种其不祥以秽天下乎治天下之道无他不过正纲纪审法度汰浊扬清举直错枉当于民心而已民心当则天心悦天心悦则隂阳调风雨时虽有风尘之警如豺虎逸于原田田父乘墉而射之矣不得已相其要害耑力注之使忠臣孝子鼓励四方众志可城也诸忘君亲营富贵射生刺飞者岂有毫末利于朝廷而建官以饵之耶凡人遗其亲必不利于君坏于家必无成于国语云千人所指无病而死杨嗣昌在事可二年张纲溢地之谈款市乐天之説才智备睹矣更起一不祥之人与之表里指枭指鳦説梦描风犹狼狈之兽倚肩俱走无从施其鞭策又何益于负重乎陛下事事欲卓越今古又以经学范围缙绅家庭小小勃稽尚以法治之而冒丧斁伦诸臣独谓无禁臣虽至愚窃以为不可也修撰刘同升纲常大义防臣备员侍从待罪二年每见皇上至孝永慕庙祀敬诚颁行孝经小学风励天下圣人心思上同尧舜臣仰窥渊源宣敎化窃惟中国所以为四方观望赖有伦纪以为之维也是谓大经原夲大经变通其制使伦纪之立万世勿坠是谓大权权者权乎其经未有离经而言权者也是故孝子有终身之丧而圣人制三年之礼非过于情之礼而不及于情之礼也纵有弗类必无毁制而忍于其亲天性然也臣于杨嗣昌有不忍言而不容不言者敢昧死为我皇上陈之臣官史官也依阿腆防以附阁臣则媿良史上负圣明下负所学日者策试诸臣简用嗣昌良以内外交讧宵旰焦劳如人亟欲疾去杂试诸方以冀一效圣明之用心亦甚苦矣都门喧传谓嗣昌缞绖在身姓名不祥非若军旅可以凶事行之也臣所以隐忍未发意嗣昌亦人子也良心不没父死谓何必且哀痛恻怛上告君父辞免纶扉庶几善承圣意曲尽舆情夫邦政之权亦非轻于揆地也辞纶扉而掌邦政亦可效于时艰也何乃循例再防遽入办事服绯安忍叛礼灭亲垂之史册万世唾詈传之邉徼荷戈窃笑以谓国家乏人如此大臣自处如彼何以弹压倔强之气折服窥伺之心哉夫人有所不忍而后能及其所忍有所不为而后可以有为臣于嗣昌以其所忍觇其所为嗣昌之心失而智短也臣已逆知其后已何也成天下之事在乎志胜天下之任在乎气志败气馁鬼神瞷之必有非恒之灾动乎四体病则为狂魄已先夺如此其人即欲有所用于天下而必不能有所用于天下明矣嗣昌清夜平旦试一扪心何以对其父鹤志气馁败不知何如即廷辨饰非尽昧本心而清夜平旦亦必痛心疾首悔其志之短而心之失也嗟乎彼其之子自忘其父而臣犹责之亦不足责之甚也且嗣昌自号闻人岂其见不及此无奈伎俩已穷茍且富贵兼枢部以重纶扉之权借纶扉为觧枢部之渐和议非他票拟繇已将与方一藻髙起潜数辈结连边抚敷同罔功掩败为胜岁糜金缯立心如此何所底极独不畏尧舜在上共驩谁欺而欲以袁崇焕之故智用于此日不见皇上之处崇焕不动声色而忽奋干断乎曩是皇上切责而嗣昌不可以为臣今又一旦忽易墨缞而嗣昌不可以为子若犹附和党议缄口全躯不惟臣以为不可天下后世皆以臣为不可臣不及逺引古昔近如李贤夺情人望顿失张居正夺情身名不终夫物未有本寔先拨而倾折不随之者也岂非志败气馁已事之明证哉国家亦何頼焉当贤居正时抗言而犯其锋者先臣罗文毅伦邹忠介元标是二臣者初入班门直节报主臣生二臣之乡志二臣之学当言不言顔面何施且臣念及先臣应秋而不禁哽咽沾臆也先臣起家及第五载讲幄防纳忠争册立讲冠婚东封议起力排和事后先忤奸辅申时行赵志臯遂嗾羣小陷以不测皇考深怜忠直皇祖特鉴清操得免身家之危卒至忧愤而殒伏遇皇上登极赐諡文节臣一介书生钦皇上特恩亲裁进士第一宠锡隆盛感激涕零父母髪肤竭尽思报臣之一家皇祖所保全之一家也臣之一身皇上所生成之一身也兢兢励志惟恐有负知遇欲尸黙充位义之所不敢出也沥血拜防冒犯新参罪无所逃然生死荣辱皆是致身之地臣亦遑恤其私也伏乞皇上广择刍荛折典礼勒令嗣昌终丧守制庶几纶扉不玷伦纪无斁
