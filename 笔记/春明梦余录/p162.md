<!-- { "loadSidebar": true } -->
　　宋人沈括良方序予尝论治病有五难辨疾治疾饮药处方别药此五也今之视疾者唯候气口六脉而已古之人视疾必察其声音顔色举动肤理情性嗜好问其所为考其所行已得其大半而又徧诊人迎气口十二动脉疾发于五臓则五色为之应五声为之变五味为之偏十二脉为之动求之如此其详然而犹惧失之此辨疾之难一也今之治疾者以一二药书其服饵之节授之而已古之治疾者先知隂阳运歴之变故山林川泽之窍发而又视其老少肥瘠贵贱居养性术好恶忧喜劳逸顺其所宜违其所不宜或药或火或刺或砭或风或液矫易其故常捭摩其性理抟而索之投机顺变间不容发而又调其衣服理其饮食异其居处因其情变或治以天或治以人五运六气冬寒夏暑旸雨电雹鬼灵厌蛊甘苦寒暑之莭从先胜复之用此天理也盛衰强弱五臓异禀饮食异好循其所同察其所偏不以此一形彼不一不以一人例此众人此人事也言不能传之于书亦不能喻之于口其精过于承蜩其察甚于刻棘目不舍色耳不失声手不释脉犹惧其差也授药遂去而希十全不其难哉此治疾之难二也古之饮药者煑炼有节饮啜有宜药有可以久煑有不可以久煑者有宜炽火有宜温火此煑炼之节也宜温宜寒或缓或速或乗饮食喜怒而饮食喜怒为用者有违饮食喜怒而饮食喜怒为敌者此饮啜之宜也而水泉有美恶操药之人有勤惰如此而责药之不效者非药之罪也此服药之难三也药之单用为难如世之处方者以一药为不足又以众药益之殊不知药之有相使者有相反者有相合而性易者方书虽有使佐畏恶之性而古人所未言人情所不测者庸可尽哉如酒之于人有饮之逾石而不乱者有嚅咳则颠者漆之于人有终日抟漉而无害者有触之则疮烂者焉知他药于人无似之者此禀赋之异也南人食猪鱼以生北人食猪鱼以病此风气之异也水银得硫黄而赤如丹得矾石而白如雪人之欲酸者无过于醋矣以醋为未足又益之以枨二酸相济宜甚酸而反甘巴豆善利也以巴豆之利为未足而又益之以大黄则其利反折蠏与柿常食之而无害也二物相遇不旋踵而呕此色为易见味为易知呕利为大变故人人知之至于相合而之他藏致他疾者庸可易知邪如乳石之忌参术触者多死至于五石散则皆用参术此古人处方之妙而世人或未论也此处方之难四也医诚艺也方诚善也用之中节也而药或非良其奈何哉橘过江而为枳麦得湿而为蛾鸡逾岭而黒鸜鹆逾岭而白月亏而蚌蛤消露下而蚊蝝斥此形气之易知者也性岂独不然乎予观越人萟茶畦稻一沟一垅之异逺不能数步则色味顿殊况药之所生秦越燕楚之相逺而又有山泽膏瘠燥湿之异禀岂能物物尽其所宜又素问说阳眀在天则花实戕气少阳在泉则金石失理如此之论采掇者固未尝恤也抑又取之有早晚藏之有良楛风雨燥湿动有稿暴今之处药或有恶火者必日之而后咀然安知采藏之家不尝烘焙哉又不能必此辨药之难五也此五者大槩而已其微至于言不能宣其详至于书不能载岂庸庸之人而可以易言医哉予治方最久有方之良者辄异疏之世之为方者称其治效尝喜过实千金肘后之类尤多溢言使人不复敢信予所谓良方者必目覩其验始着于篇闻不预也然人之疾如向所谓五难者方岂能必良哉一覩其验即谓之良殆不异乎刻舟以求遗劔者予所以注着其状于方尾疾有相似者庻几偶直云耳篇无次序随得随注以与人拯道贵速故不假久伏待完也
　　元好问伤寒防要序徃予在京师闻镇人李杲眀之有国医之目而未之识也壬辰之兵眀之与予同出汴梁于聊城于东平与之游者六年于今然后得其所以为国医者为详盖眀之世以赀雄乡里诸父读书喜賔客所居竹里名士日造其门眀之幼岁好医药时易州人张元素以医名燕赵间眀之捐千金从之学不数年尽传其业家既富厚无事于技操有余以自重人不敢以医名之大夫士或病其资髙謇少所降屈非危急之疾有不得已焉者则亦未始谒之也大槩学于伤寒痈疽眼目病为尤长伤寒则着防要三十余万言其说曰伤寒家有经禁时禁病禁此三禁者学医者人知之然亦顾所以用之为何如耳防要推眀仲景朱奉议张元素以来备矣见证得药见药识证以类相从指掌皆在仓猝之际虽使粗工用之荡然如载司南以适四方而无问津之惑其用心博矣于他病也以古方为胶柱本乎七方十剂之说所取之药特以意增损之一剂之出愈于托密友而役孝子他人盖不能也北京人王善甫为京兆酒官病小便不利目睛凸出腹胀如鼓膝以上坚硬欲裂饮食且不下甘淡渗泄之药皆不效眀之来谓众医言疾深矣非精思不能处我归而思之夜参半忽揽衣而起曰吾得之矣内经有之膀胱者津液之府必气化乃出焉渠辈已用渗泄之药矣而病益甚是气不化也启子云无阳者隂无以生无隂者阳无以化甘淡渗泄皆阳药独阳无隂欲化得乎眀日以羣隂之剂投不再服而愈西台掾萧君瑞二月中病伤寒发热医以白虎投之病者面黒如墨本证遂不复见脉沉细小便不禁眀之初不知用何药也及诊之曰此立夏以前误用白虎之过得无已投白虎耶白虎大寒非行经之药止能寒肺臓不善用之则伤寒本病隐曲于经络之间或更以大热之药捄之以去隂邪则他证必起非所以捄白虎也有温药之升阳行经者吾用之有难者云白虎大寒非大热何以捄君之治奈何眀之曰病隐于经络间阳不升则经不行经行则本证见矣本证又何难焉果如其言而愈魏邦彦之夫人目翳暴生从下而上其色緑肿痛不可忍眀之曰翳从下而上病从阳眀来也緑非五色之正殆肺与肾合而为病耶乃就画工家以墨调腻粉合而成色谛视之曰与翳色同矣肺肾为病无疑矣乃泻肺肾之邪而以入阳眀之药为之使既效矣而他日病复作者三其所从来之经与翳色各异乃复以意消息之曰诸脉皆属于目脉病则目从之此必经不调经不调则目病未已也问之果然因如所论而治之疾遂不作冯内翰叔献之侄栎年十五六病伤寒目赤而顿渇脉七八至医欲以承气下之已煑药而眀之适从外来冯告之当用承气眀之切脉大骇曰几杀此儿内经有言在脉诸数为热诸迟为寒今脉八九至是热极也而防要大论云病有脉从而病反者何也脉至而从按之不鼔诸阳皆然此传而为隂证矣趣持姜附来吾当以热因寒用法处之药未就而病者爪甲变顿服者八两汗寻出而愈陕帅郭巨济病偏枯二指着足底不能伸迎眀之京师眀之至以长鍼刺委中深至骨而不知痛出血一二升其色如墨又且谬刺之如是者六七服药三月病良愈裴择之夫人久病寒热月事不至者数年已喘矣医者率以蛤蚧桂附等投之眀之曰不然夫病隂为阳所搏温剂大过故无益而反害投以寒血之药则经行矣已而果然宣徳侯经畧之家人病崩漏医莫能効眀之切脉且以纸疏其证多至四十余种为药疗之眀日而二十四证减前后五六日良愈眀之设施皆此类也戊戌之夏予将还太原其子执中持所谓防要者来求为序廼以如上数事冠诸篇使学者知眀之之笔于书其已试之效盖如此云
　　许衡论病证书梁寛甫证候右脇肺部也而唾血举动喘促者肺诊也发热脉数不能食者火来刑金肺与脾俱虚也肺与脾俱虚而火乗之其病为逆如此者例不可补泻盖补金则虑金与火持而喘咳益增泻火则虑火不退位而痃癖反盛正宜补中益气汤先扶元气少以活病药加之闻已用此药而不获效意必病势苦逆而药力未到也当与寛甫熟论逺期秋凉庻就平复盖脉病恶春夏火气至秋冬则退也止宜于益气汤中随四时隂阳升降浮沉温凉寒热及见有证增损服之【升降浮沉则顺之温凉寒热则反之顺其顺和其和为治之大方也】或觉气壅间服加减枳术丸或有饮间服局方枳术汤数月后庻逆气少回逆气回则治法可施但恐今日以至色青色赤及脉脉洪则无及矣近世论医有主河间刘氏者有主易州张氏者张氏用药依凖四时隂阳而增损之正内经四气调神之义医而不知此妄行也刘氏用药务在推陈致新不使少有怫郁正造化新新不伤之义医而不知此无术也然而主张氏者或未尽张氏之妙则瞑之剂终莫敢投至失几后时而不救者多矣主刘氏者或未悉刘氏之蕴则刧效目前隂损正气遗祸于后日者多矣能用二家之长而无二家之弊则治庻几乎寛甫病候初感必深所伤物当时消导不尽停滞淹延变生他证以至于今恐亦宜仿刘氏推陈致新之意少加消导药于益气汤中庻有渐缓之期也鄙见如此未敢以为必然惟吾才卿元甫子益共商论之
　　刘因内经类编序近世医有易州张氏学于其书虽无所不攷然自汉以下则惟以张机王叔和孙思邈钱乙为得其传其用药则本七方十剂而操纵之其为法自非暴卒必先以养胃气为本而不治病也识者以为近古而东垣李眀之则得张氏之学者而其论著治验畧见遗山集中镇人罗谦甫尝从之学一日遇予言先师尝教予曰夫古虽有方而方则有所自出也均脚气也而有南北之异南多下湿而其症则经之所谓水清湿而湿从下受者也孙氏知其然故其方施之南人则多愈若夫北地髙寒而人亦病足则以所谓饮发于中跗瘇于下与谷入多而气少湿居下者也我知其然故我方之施于北犹孙方施之于南也子为我分经病证而类之则庻知方之所自出矣予自承命凡三脱藁而先师三毁之研磨订定三年而后成名曰内经类编敢望吾子序夫内经十六卷素问外九卷不经见且勿论姑以素问言之则程邵两夫子皆以为战国书矣然自甲乙以来则又非战国之旧矣自朱墨以来则又非甲乙之旧矣而今之所传则又非战国【疑当作朱墨】之旧矣茍不于其所谓全书者观其文而察其理焉则未有识其真是而贯通之者今先生之为此也疑特令学者熟于此而后防于彼焉尔茍为不然则不若戒学者之从事于古方而学者茍不能然则不若从事古方者之为愈也罗亦以为然予闻李死今三十年罗祠而事之如平生薄俗中而能若是是可序年月日刘某序
　　王祎医论予观近时言医者莫盛于吴中而吴中世业医者莫盛于葛氏葛氏之医其术善于推五运六气之盛衰以审病证而定治法此仲正之术所以异于人人也盖仲正之诸父曰恒斋者尝自著书其说以谓医当视时之盛衰而为损益刘守真张子和辈值金人强盛民悍气刚故多用宣泄之法及其衰也兵革之余饥馑相仍民劳志困故张洁古李眀之辈多加补益之功至宋之季年医者大抵务守防元气而不知攻伐之机能养病而不能治病失在不知通其变也其为说如此可谓能眀夫气运之变而通于隂阳之化者矣
