<!-- { "loadSidebar": true } -->
　　候补兵部职方司郎中刘元珍论给事中钱夣臯疏朝廷磨砺一世伸正绌邪以端揆大臣无树私交无作好恶无蔽上而箝下彰善瘅恶佐天子持衡焉不意今日乃有罔上行私如首辅沈一贯者又有顽钝无耻如刑科给事中钱梦臯者梦臯为人臣无暇毛举瘢索迹其推年例而妄奏求容挂察典而乘机建议垄断如市士林不齿迨至两留用因蛊惑圣猜疑部院并考察全疏亦中格矣台省被察诸臣槪留用矣国家代守之典章屑越于一朝朝野骇听佥谓梦臯之党隂谋叵测将异日种种侥幸之门从此辟也甚可虑也夫使梦臯羞恶未灭亦宜惊弹射而敛迹胡乃恣起风波动驾言于楚事含沙反射蔓衍何极佥谓梦臯之党机锋叵测将异日种种倾危之隙从此开也甚可畏也夫使政府无私人则奸慝宁壅于上闻邪谋亦安能下逞乃一贯实为戎首秉政以来不闻辅佐皇上救生灵于涂炭者何事起忠良于摈厄者何人年来比昵憸人乖谬尤甚即如考察一事皇上岂有爱于梦臯而故防之岂有私于台省诸臣而独寛之盖由一贯曲庇私人内则假公以朦上外则挟威以箝下既借皇上之权以伸其意复窃皇上之德以固其交使守法者抑勒无聊席奥者高张无忌将来谁肯为皇上触权要持国是乎一贯之敢于欺罔如此所关治乱安危之窽防良非细故幸皇上自为社稷计南中诸臣纠钱梦臯钟兆斗疏云顷接邸报见考察留用科臣钱梦臯年例外转科臣钟兆斗相继有疏其假托遮掩中伤报复中外所共知即二臣倘有夜气岂不自愧而乃无端蔓引互为欺罔何哉臣请略述始末而皇上试埀听焉夫六年京察年例外推此祖宗定制天下之公道所繇系也铨部酌量自有定评往年梦臯曾以外推哓哓自辨士论至今鄙之及今奉考察先五日部院科道采访已定梦臯预知不免乃乘御史林秉汉疏至摭拾楚事与京察疏并上以存展辨之窦夫楚藩之事皇上排廷议而独出神断天下谁不服之然而楚事自为楚事京察自为京察两者原不相也今乱宗之法且行矣楚事无可言矣梦臯犹借为端以动皇上之听试阅其疏娓娓数千言支离附防全无的据且其再疏曰南都之论臣者必接踵而至此其意必欲臣等寂无一言任其横肆然后为快乎梦臯既已假楚事攻都御史温纯以强自遮饰又谓纯逐钟兆斗以激发兆斗而相与朋比为奸兆斗不念外出叅藩体非有损旧典公论当自静听乃踵梦臯之故智语语惟攻温纯而肆丑诋是兆斗明以私怨攻纯不待人言而自言之矣信如兆斗将来铨臣束手不敢推一年例宪臣噤齿不敢指一官邪纪纲倒置小人无忌而祖宗二百年之令典不几于废坠殆尽耶臣谓二臣者均当亟行罢斥毋使淆乱清议者也抑臣犹有説焉书曰不赏私劳不罚私怨有觉德行四国顺之元辅沈一贯平章天下宜持大体务公平率由旧章且考察钜典歴朝守之用之励世磨钝今科道数人一旦留用圣主以为特恩天下人心共相骇异方望元辅以力争及考察命下一贯不以为规而以为颂天下疑之乃梦臯兆斗巧辨横诋又若阴有所恃而无所畏忌者即元辅心不直二臣靡有私劳之可念也天下其谁信之臣又以为皇上不亟斥之则辅臣之心不白也语云大臣以道事君不可则止都御史温纯守正不阿人所素知然据其自疏亦曰管南北中外考察已五次任劳任怨嫌隙既多今梦臯兆斗又纷纭力攻其去不遗余力揆之大臣进退之义不去何待臣又以为皇上不听纯之引退则大臣去就之节不明也
　　向当沈四明柄国时与礼侍郭江夏为楚事相左防妖书变起科臣钱梦臯受四明指纠江夏波及沈归德几蹈不测海内唾骂之温总宪矫矫正人梦臯与兆斗合攻之既而二人计处年例四明矫防俱留一时议论鼎沸士大夫党祸实始于此礼科给事中汪始亨劾兵科右给事中李鲁生疏窃惟国家设立言官职綦重矣必已之出处端正也而后可以纠人之邪必己之心事磊落光明也而后可以摘人之险必引扶善类力禁苞苴而后可以絶奔竞之风广彚征之路又必出词吐气宁直勿倚宁厚无刻而后可以平情宣滞培国家之元气乃险媚小人毁礼灭义其坊决矣诘曲钩棘其心险矣锄异己而坠之渊引私人而充其槖其举刺顚倒矣甚至以笔墨逄迎而使一方之山川垢遂至凿削国脉害不可胜言矣欣逄我皇上聪明神武殛凶除佞逆珰奸人明正典刑虎彪而下投之逺裔逮行勘问无不发之奸也乃有三处投身百足不仆惯出不通文理之疏大肆辱詈之乡试録序以取悦于目不识丁之魏忠贤至今日月中天诸奸逺窜而犹腼首班行玷汚青琐如见任兵科右给事中李鲁生者臣安得不歴数其秽迹于皇上之前乎夫魏忠贤所以盗窃主权杀人爵人者旧辅臣魏广微授之柄广微所以倾防善良放开辣手者门生李鲁生之引其绪此投身之第一处也鲁生始见忠贤广微同谋杀人鱼水相欢遂甘心为广微伏篱之犬及见杨涟与左光斗酷刑死广微佯为疏救大拂忠贤之意忠贤欲弃广微鲁生遂亦弃广微而窜入于旧辅臣冯铨之门矣臣见先帝枚卜有老成干济之防盖谓老成阅歴既深识力夙链而新进之人其骨气或未坚凝耳鲁生欲居铨之首功遂出疏云成即为老而非老乎年干即为济而即可以济乎国信如是言则髫年后軰即当入赞黄阁而黄髪皓齿反当就编简之列矣如此不通文理之疏自是鲁生长技宁第执中用中等语为哉求满谿壑之腹大肆封豕之熖欲不次超擢某某即超擢某某是以长安有要官起问二李之謡欲逮某死某即逮某死某是以一时一十七人次第就毙彼时茅山人往来线索铨亦借为鲁生所荐此投身之又一处也孰知逆珰喜怒无常少年揆席不久崔呈秀于是以美官白镪市呉淳夫攻铨而鲁生饱飏飞去又不肯亊铨矣呈秀则其死友也魏良卿固其义兄弟也良卿欲请托鬻青衿鲁生即传之学臣李蕃而居间付图渔人之利其賍私狼籍行道之人皆知之此投身之又一处也三处败而鲁生之冏卿管兵科左给事中不败呈秀淳夫等賍俱追助饷而鲁生之厚藏自若于法为不平于鹓班诸贤趋跄揖譲为有玷为鲁生者当思所以自处矣乃被叅饰词又欲依附于君子之林岂以投身三处为未足耶想倐从倐背蘧庐主人诸君子鉴于前而其孰肯纳之也至其典试臣乡见上年词臣方逄年科臣章允儒以五防暗入时事而削夺鲁生遂主于逄迎又以止于不及时事不足得逆珰之欢心于是后序大肆辱詈诋毁前贤刼以积威而使之惧又诱哄臣乡后进而使之效法乎彼不但衡岳羞江汉流秽其于我皇上楚材摧折最可悯惜之防何大背驰也皇上怜杨涟之寃死羣臣共快而鲁生序中詈涟曰窃圣贤盗豪杰走天下如骛独以为涟固忠贤所恨不得不骂此外多士如林蒸蒸蔚起皆肃皇帝丰芑之遗经数百年培养而鲁生詈之曰楚士抱璞坚于三刖楚风趋上防于细腰夫多士亦何寃而受此詈也然犹曰不幸与涟同时应当骂詈至于前贤如屈原忠爱宋玉风藻千古齿芬鲁生辱骂之曰楚所矜式惟有屈宋宋玉称神引梦赋雨横风媟防荡佚屈子踔厉侘傺之感哀悼悲些之调变雅为骚亦何足道推其语意喋喋厌薄屈宋恨不起上官大夫与之把臂定交矣若夫廹刼多士令之股栗则曰规绳在前斧銊在后士将焉往意谓吾以斧钺临之尔多士九十六人宁不舍所学而从我乃其诱哄臣乡后进使之迷所向往则尤可讶焉彼不教臣乡以法孔孟亦不俯而教以学左史倚相軰谆谆教臣乡学鲁生其序曰臣不必以楚衡楚而以臣衡楚亦不以臣衡楚而以皇上之衡臣者衡楚臣摅所欲言疏朝上夕报可且褒谕有加一则曰留心边计一则曰苦心计画以是为呼吸上通帝座之騐令诸士是步是趋夫臣乡即令不达古不能读三坟五典八索九邱之书然义路礼门童而习之亦何至瞎引盲趋甘学鲁生也臣乡死者戍者削夺者受忠贤之酷止于天啓七年而受鲁生试録之辱则无有穷期皇上爱惜楚材天语斐亹一时三湘七泽之灵顿觉纎尘浄洗火熖烛天鲁生亦何能辱臣乡独与子孙相继皆知鲁生之丑则不能为鲁生觧矣及见皇上浩荡防寛鲁生又改头换靣为杨涟等上疏免賍希图施恩臣乡为自全之地因依回留连需次欲徼吏垣之长夫吏长垣六垣之冠冕人才进退实攸关焉岂通身秽迹之人所可领袖臣非不知初入班行亦当隐忍以昭同类之厚道但皇上广开言路起废维新一时纯忠亮节之英济济梧掖鲁生以丑类混迹举世共弃臣又安得嘿嘿处此疏中胪列鲁生劣状颇悉然尚有不尽者当孙高阳视师蓟辽巡边至近郊欲一入觐魏广微诳逆贤曰孙阁部兴晋阳之甲欲清君侧逆贤怖甚使顾秉谦矫防令东还既而谋所以处高阳者鲁生曰阁部所恃手握重兵耳宜以缺饷为名大汰其兵使敌来杀之不则兵噪亦杀之逆贤喜于是下汰兵之议此其设谋诚工不知国事之谓何哉

　　春明梦余録卷二十五
<子部,杂家类,杂说之属,春明梦余录>
　　钦定四库全书
　　春明梦余録卷二十六
　　吏部左侍郎孙承泽撰
　　尚宝司
　　尚宝司在午门外西兵科之上初设符玺郎后改今名设卿少卿丞职在禁庭守宝玺符牌印章而辨其所用有事请于内既事而藏之凡宝十四曰奉天之宝以镇万国祀天地曰皇帝之宝以册封赐劳曰皇帝信宝以徴召军旅曰天子之宝以祭享鬼神曰天子行宝以封赐蛮司曰天子信宝以调发番兵曰制诰之宝以识诰命曰勅命之宝以识勅命曰广运之宝以识黄选勘籍曰御前之宝以进御座从车驾曰皇帝尊亲之宝以答赐宗人曰敬天勤民之宝以训廸有司凡奉宝用宝从宝洗宝与印绶监俱凡扈守侍卫令牌之号六以警夜廵金牌之号五以严守卫凡半字铜符之号四以稽廵守凡铜牌之号一以稽卒凡牙牌之号五以察朝叅凡祭牌之号三以谨祀事凡双鱼铜牌之号五以肃直卫以洁祀坛凡符騐之号五以给传邮通制命
