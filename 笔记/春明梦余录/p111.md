<!-- { "loadSidebar": true } -->
　　明制设都督府五都指挥使司二十一留守司二卫百九十一守御屯田羣牧千户所二百十有一宣慰招慰安抚长官九十五外畨都司卫所百有七各统其军及部落听巡捕军器漕运京操守备征调朝贡保塞之政令大都五千六百人为卫千一百二十人为所百十有二人为百户所设总旗二名小旗十名大小聫比以成军国大师则诏文大臣总督提督参赞军务而总兵官佩将印领之既旋上所佩印于朝将归第军回卫所听调而武官不得辄下符行军其军师简练三营军曰五军营曰神枢营司旗纛曰神机营习火器神枢马队神机歩队五军兼之而统以文武大臣十二卫番上宿卫皇城四门领铜符分信地以为守卫而严上直折伍顶替之律锦衣卫主禁庭卤簿仪仗之事旗手司主旗纛金鼓之令诸卫皆统军卒而锦衣卫独领校尉力士葢周之虎贲也诸军皆正卒而府军独佥幼军即汉之六郡良家子也诸卫官皆世独锦衣不世以使能大都京师约宿军三十余万畿内约二十余万尽诸边之兵不过此括诸省之兵不当此也
　　明初之兵有从征有归附有谪发着籍从征者诸将所素将之兵平定其地因留戍者也归附者胜国及诸僣伪者所部兵举部归义者也后乃谪发诸罪隶为兵而制卫所兵所在有闲旷田分军立屯堡令且守约以十分为率七分守城三分屯耕有警则朝发夕至视古屯营法为近屯法每军约受田三十六亩歳收子粒十有八石入月粮歳十有二石閠加一石余六石上仓余丁所受纳以差次降其番上宿卫给由役其口粮于仓内给支其牛具农器总于屯曹细粮子粒登于户部其时边腹之间屯田棊列将归于卫士安于伍实不费民间一钱也
　　腾骧四卫旧称禁军正德中隶中官诡冐依附为奸欺不可诘嘉靖初兵部尚书李承勋言宫府一体请攷选论覈隶本部如旗手等卫许之而内臣言四卫禁军隶兵部不便往岁如彰义门破敌如东市勦曹贼皆四卫功以直内故号召易集也倘外隶卒有急难召非便承勋言往岁之事正以兵权归阉人致乱彰义门之战由太监王振东市之贼即太监曹吉祥也国家军政有统岂当秉之内臣云易驱集哉诏如议行
　　兵部议民壮疏云伏覩我朝旧制自京师以及天下设置卫所编充军伍防至百万令州县百姓供给粮饷计天下田租之入大半供军专为防奸御侮军以卫民民以供军未闻卫所之外复有民兵之设也自正统十四年军伍消耗边患警急始议召集壮勇以自防卫葢一时权宜之计事宁之后即当罢革以示休息修明军政以复旧规而年复一年因循未改至于给事中孙孺建议选民壮以振天威本部依拟通行天下照里编佥民兵之害遂流至今言者屡欲查革而本部因袭惮改终不能救今御史杨琠目击其弊反覆论列民之疾痛如切其身且引宋人议于陜西防义勇数万以御元昊司马光力阻其议以为于民有世世之害于事无分毫之益其説尤为明鉴杨琠所言切于时政得失军民利病臣等不敢忽处合无本部通行各处巡抚巡按官会同三司等官查勘但系治七年给事中孙孺奏准新设民壮通行革罢不许再行勾扰其正统十四年以后治七年以前原设机兵民壮及山西陜西等处原设备御各边民壮俱照旧存留其余腹里设有卫所去处照例将守城军余及轮操下班官军操练防御至于州县衙门合用兵快亦依杨琠所拟不必编佥惟令查访骁勇精壮平素惯习捕盗之人不拘名数收充应捕快手名目除免本身差徭外再免本户二丁幇贴衣食本户无丁许免别户人丁幇贴俱听本州县掌印官提督操演缉捕盗贼不许官司私役扰害中间应有奬励优恤等项事宜本部议拟未尽者悉听巡抚巡按三司官从宜施行不必拘泥本部原拟惟在人得实用事无纷扰尽除烦苛与民休息
　　初制饬武之道惟重世官养材之方惟练应袭故令官舍随营操备无所谓武举也天顺八年始开武举然所取甚少初止取二名七名至十五名三十余名及嘉靖间此途渐重于是世胄徒为虚器而功臣之泽斩矣
　　兵备一官设于治间马文升为本兵虑武职不修故増一臬员以敕之时阁臣刘健力以为不可行后奏设九江兵备都给事夏祚复疏论不可然马持之甚坚遂通行増设后将骄兵惰目无督抚何有于兵道亦徒设矣
　　兵部所以将将者也先朝慎重其选无事之时宜防大臣知兵者列于本兵以备总督巡抚之用而四司不宜轻畀必于内外博选沉毅通敏之士多储司中令人习练兵事或用之重地兵巡或即用为本部侍郎精其选久其任必有为国家办大事者出乎其间矣昔杜牧序武子书曰兵者刑也刑者政事也为夫子之徒实仲由冉有之事也不知自何代分为二道缙绅之士不敢言兵岂知自古主兵者必圣贤才能多闻博识之士乃能有功议于廊庙之上兵形已成然后付之于将耳此诚知本之论也
　　九边
　　明初设辽东宣府大同延绥四镇继设宁夏甘肃蓟州三镇镇守皆武职大臣提督皆文职大臣又以山西镇巡统驭偏头三关陜西镇巡统驭固原亦称二镇遂为九边治间设总制于固原联属陜西诸镇嘉靖间设总督于偏关联属山西诸镇总镇一方者曰镇守独守一路者曰分守独守一城一堡者曰守备有与主将同处一城者曰协守又有备倭提督提调巡视等名其官挂印专制者曰总兵次曰副总兵曰叅将曰游击将军旧制俱于公侯伯都督都指挥等官内推举充任
　　辽镇
　　辽镇古幽营二州舜分冀北医无闾之地为幽州即今广宁之地分青东北为营州即今辽阳之地东至鸭緑江西至山海关一千四百六十里南至旅顺海口北至开元城一千七十里元季时为平章刘益髙家奴分据洪武初奉表来归四年置定辽卫八年改为辽东都司十年革所属州县设卫二十五永乐七年于开元辽阳复设安乐自在二州以处内附之人原额兵九万九千八百七十五员名隆庆増九万四千六百九十三员名万歴除逃故八万一千九百九十四员名崇祯时主兵如万歴之数而新募及援旅无定数
　　蓟镇
　　蓟州以三屯营居中为本边重镇东至山海关三百五十里西至黄花镇四百五十里明太祖于古会州地设大宁都司营屯等卫外山连緜与辽东宣府东西并列为外边命魏国公徐达于内西自古北口东至山海关増修关隘为内边永乐初因乌梁海三卫部落内附乃徙大宁都司于保定置营屯等卫于顺天以大宁全地与之后止守内边人谓外边山势连亘千里山外诸江环绕为天设之险原额兵七万八千六百二十一员名隆庆増十万七千八百一十三员名万歴九万九千二百四十六员名崇祯一十二万七千七百一十八员名
　　宣府
　　宣府汉上谷地明初常忠武克元之上都设开平卫守之置八驿东则凉亭沈河赛峯黄厓四驿接大宁古北口西则桓州威肤明安隰宁四驿接独石后弃大宁而兴和亦废开平失援难守宣德中乃徙卫于独石弃地葢三百里宣府山川紏纷地险而狭号称易守原额兵一十二万六千三百九十五员名隆庆増一十五万一千四百五十二员名万歴七万九千三百员名崇祯八万一百二十八员名
　　大同
　　大同古云中地东至枳儿岭西至平鲁城川原平衍初设大同府分封代王外分东中西三路北设二边拱卫镇城皆称要害况平鲁城西连老营堡与偏关近河套中住收之裔才出套便渉其境故称重地原额兵五万四千一百五十四员名隆庆増一十三万五千七百七十八员名万歴八万三千八百员名崇祯七万六千五百二十六员名山西
　　明初惟置大同镇所以屛蔽山西嘉隆以后丰州三受降城既入拜甡东胜河套又归济囊故偏头宁武雁门三关称重镇焉原额兵二万七千五百四十七员名隆庆増四万七千一百八十一员名万歴五万七千六百一十一员名崇祯五万三千五百二十三员名
　　榆林
　　榆林旧治在绥德卫弃米脂鱼河等处于外防三百里故外警时闻成化九年都御史余子俊建议徙镇榆林堡襟喉既据内地遂安但其地逼近河套虽有边墙然东自清水营西至定边营实为冲要原额兵四万九千二百五十员名隆庆増八万一百九十六员名万歴五万一千六百一十一员名崇祯四万五千一百四十员名
　　宁夏
　　宁夏亦朔方河西之地即古夏州也南北仅百里东西二百余里明初立宁夏府洪武五年废之徙其民于陜西九年复设宁夏等五卫于上郡东南距河西北抵贺兰山葢四塞之地内有汉唐二渠引水灌田足称富庶亦陜之乐土也所隶贺兰山后外患时闻而花马池盐川东西三百里地势平漫兴武营灵州一带又河套侵犯必由之路原额兵三万七百八十一员名隆庆増七万一千六百九十三员名万歴三万七千八百三十七员名崇祯二万五千一百六十七员名
　　甘肃
　　甘肃一线之路孤悬千五百里西控西域南隔戎北遮额伯尔卫喇特二部洪武九年设甘州等五卫于张掖设肃州卫于酒泉设西宁卫于湟州又设镇番庄浪二卫又于全城设兰州卫皆置将屯兵拒守西番种类不一洮河西宁一带附近番族以茶马覊縻其余逺番止令通贡上达元人之后为额伯尔所据哈密诸番卫本中国屛藩为吐鲁番所破原额兵庄浪一万八千五十六员名西宁卫八千五百员名凉州卫一万八百五十八员名镇番卫四千九员名永昌卫八百三十二员名甘州卫三万三千八百九十四员名山丹卫八千五百八十二员名肃州卫一万一千二百六十七员名崇祯全镇兵四万五百四十八员名
　　固原镇
　　固原开城县地也成化以前河套未盛但以陜西巡抚总兵提镇此边自治十四年和硕入掠之后遂为冲要十五年兵部议奏设总制于固原推用户部尚书秦纮以副都御史驻劄此城于是始改立州卫以固靖甘兰四卫之嘉靖十八年因主事许论议以总制移镇花马池仍以陜西巡抚总兵提镇此边额兵二万八千八百三十员名隆庆増七万一千九百一十八员名万歴五万五千二百员名崇祯五万九千八百三十员名
　　河套
　　余按西北之边自大同偏关以及宁固无处不苦河套増戍糜饷国家物力大耗于此矣按明太祖命李文忠西畧丰州遂即胜州城东胜以统套内一十二县故正统以前犹守之正统以后都督王顺遮筑榆林城于上郡仅足蔽延安绥德而已套内之朔方河西尽捐以畀济囊父子兼严嵩计杀曽铣夏言后遂无敢议复套者李杰备边疏云汉元朔中取河南内地因河为固唐张仁愿筑受降三城渡河而军虽有冦盗关陇不揺今也受降既废内地亦虚自撤藩篱任其出入由是延绥以至宁夏千余里之间无非受敌之处虽曰屯戍相望然彼聚而攻我散而守欲以制胜不亦难乎为今之计纵未能北循受降据贼心腹亦须乘其空虚遣兵搜刮按汉遗规阻河而守虽极劳费于一时终获安宁于悠久议者必曰自宋以来兹地久旷悬隔内郡应援实难然元朔之前此地不旷乎何以能立郡也汉唐以来不皆守此乎何以不防于贼也此诚要害之地其可失乎
　　安南
