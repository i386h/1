<!-- { "loadSidebar": true } -->
　　凡五星嵗星色青比参左肩荧惑色赤比心大星镇星色黄比参右肩太白色白比狼星辰星色黒比奎大星得其常色而应四时则吉变常则凶木与土合为内乱饥与水合为变谋而更事与火合为饥为旱与金合为白衣之防合鬭国有内乱野有破军为水太白在南嵗星在北名曰牝牡年谷大熟太白在北嵗星在南其年或有或无火与金合为烁为防不可举事用兵从军为军忧离之军却出太白隂分地出其阳偏将战与土合为忧主孽卿与水合为北军用兵举事大败一曰火与水合为焠不可举事用兵土与水合为壅沮不可举事用兵有覆军一曰为变谋更事必为旱与木合国饥水与金合为变谋为兵忧木火土金与水闘皆为战兵不在外皆为内乱三星合是为惊立絶行其国外内有兵与防百姓饥乏改立侯主四星合是谓易行有徳受庆改立王者奄有四方子孙蕃昌亡徳受殃离其国家灭其宗庙百姓离去被满四方五星皆大其事亦大皆小事亦小五星俱见其年必恶凡五星与列宿相去方寸为犯俱之不去为守两体俱动而直曰触离复合合复离曰闘当东反西曰退芒角相及同舍曰合凡五星东行为顺西行为逆顺则疾逆则遅通而率之终于东行不东不西曰留与日相近而不见曰伏伏与日同度曰合凡金水二星行速而不经天自始与日合后行速而先日夕见西方去日前稍逺夕时欲近南方则渐遅遅极则留留而近日则逆行而合日在于日后晨见东方逆极则留留而后遅遅极去日稍逺旦时欲近南方则速行以近日晨伏于东方复与日合度此五星合见遅疾顺逆流行之大端也
　　凡五星之行古法周天之数如嵗星谓十二年一周天乃约数耳晋灼谓太嵗在四仲则行三宿在四季则行二宿故十二年而行周二十八宿其说亦非夫二十八宿度有广狭而嵗星之行自有盈缩岂得以十二年一周无差忒乎唐一行始言嵗星自商周迄春秋季年三百二十余年而超一次因以为常以春秋乱世则其行速时平则其行遅其说尤迂既乃为后率前率之术以求之则其说自悖矣今绍兴歴法嵗星每年行一百四十五分是每年行一次之外有余一分积一百四十四年剰一次矣然则先儒之说安可信乎余四星之行固无顺逆中间岂无差忒一行不复详言盖亦知之矣
　　尧置闰以定四时舜察玑衡以齐七政唐虞之时歴象已极详宻独日月之食缺而不讲良有深意后世畴人预定视为固然戒省之意蔑如矣薄蚀之说大约云月体无光待日为光日半照即为日全照即为望望为日光所照反得夺月光者当日之冲有大如日者谓之闇虚闇虚当月则月必灭故为月食日夺光应每望常食而有不食者道度异也日月异道有时而交交则相犯故日月逓食交在望前则日食望则月食交在望后望则月食后月则日食交正在则日食既前后望不食交正在望则月食既前后不食大率一百七十三日有竒而道始一交非交则不相侵犯故望不常有食也日月同防道度相交月掩日光故日食日掩月光故月食月食是日光所冲日食是月光所映故日食常在月食常在望也日月之行有南北则食有髙下日月之体有疎宻则食有偏全其度数晷刻咸可推算又连月食者甚少惟春秋襄二十一年九月十月二十四年七月八月频食前书文纪三年十月十一月晦频食髙纪三年十月甲戌晦日有食之十一月癸夘晦日有食之二十九日而食为太速谷梁荘公十有八年春王正月日有食之传曰不言日不言夜食也注一日一夜合为一日今日日始出其有亏伤之处未复故知此是夜食谷梁之说甚异徐邈云夜食则星无光云一云夜食者厯官差其时宋宁宗六年史官言夜食不见是也元旦日食史或有之然未有连嵗日食如晋武帝时者咸亨三年春正月庚子日有食之四年正月庚午日有食之太康七年正月甲寅日有食之八年正月戊申朔日有食之梁普同元年正月乙亥大赦改元丙子日有食之二日食为异或云厯官避元日食移乙亥为耳太清元年正月己亥日有食之则又未必为厯官所移也东汉月二日食者凡三一云史官不见辽东以闻永乐十一年元旦日食吕尚书震请贺如常惟仪文简公智争议不可上韪其言月食史不书然望皆食为变天顺五年十一月日食望月食成化十二年二月日食望月食
　　魏永安二年十月己酉日食地下亏从西南角起宋淳熈十二年九月望太史言月食在夜新厯杨忠辅言月食在昼庆元四年九月太史言日食在昼草泽陈大猷言日食且在夜是谷梁传不独言日有夜食而月并有昼食也
　　漏刻之箭昼夜共百刻冬夏之间则有长短焉太史立成法有四十八箭按乾象厯及诸厯法皆云冬至则昼四十五夜五十五夏至则昼六十五夜三十五春秋分则昼五十五半夜四十四半从春分至于夏至昼渐长増九刻半从夏至至于秋分所减亦如之从秋分至于冬至昼渐短减十刻半从冬至至于春分所加亦如之又于毎气之间加减刻数有多有少其事在于厯术以其算数有多有少不可通而为率故太史之官立为法定作四十八箭以一年有二十四气每一气之间又分为二通率七日强半而易一箭故周年而用箭四十八也厯言昼夜者以昬明为限马融王肃注尚书以为日永则昼漏六十刻夜漏四十刻日短则昼漏四十刻夜漏六十刻日中宵中则昼夜各五十刻者以尚书有日出日入之语遂以日见为限尚书纬谓刻为商郑作士昬礼目録云日入三商为昬举全数以言耳其实日见之前日入之后距昬眀各有二刻半减昼五刻以禆夜故于厯法皆多校五刻也今钦天监厯日皆用马王之说而长止于五十九刻不言六十短止于四十一刻不言四十以见隂阳之妙云
　　按玑衡之象或谓起于伏羲或谓作于帝喾或云乃羲和旧制非舜创为也马融谓上天之体不可测知天之事者惟有玑衡一事而已玑衡即今浑天仪也王蕃之论亦谓仪之制置天梁地平以定天体为四游以缀赤道者此谓玑也置望筩横箫于仪中以窥七曜之行而知其躔离之次者此谓衡也若六合仪三辰仪四游仪并列为三重者李淳风所作而黄道仪者一行所増也始张衡祖洛下闳耿夀昌之法别为浑象防轮宻室以漏水转之以合璇玑所加星度则浑象本别为一器唐李淳风梁令瓉祖之始与浑仪并用宋沈括所上浑天仪载在宋史者其为论精宻有志于复古仪象者可考也
　　洪武中与侍臣论日月五星侍臣以蔡氏左旋之说为对上曰天左旋日月五星右旋盖二十八宿经也附天体而不动日月五星纬乎天者也朕尝于天清气爽之夜指一宿以为主太隂居星宿之西相去丈许尽一夜则太隂渐过而东矣由此观之则是右旋此歴家尝言之蔡氏特儒家之说耳李日华云北极五星钩陈六星皆在紫微宫中北极辰也其纽星天之枢也天运无穷三光逓曜而极星不动故曰居其所而众星拱之贾逵张衡蔡邕王蕃陆绩皆以北极纽星为枢是不动处也祖以仪凖不动防在纽星之末犹一度有余盖辰天壤也凡天无星处皆曰辰惟北极纽星为众动之枢而其末一度有余适无别星故得騐其不动耳
　　日影周髀灵宪周官郑注皆云每千里差一寸何承天云六百里差一寸信都芳云二百五十里差一寸嘉靖中监正乐頀五星聚营室疏臣等预算今年正月五星以次聚营室但太阳临近当隠伏不见今其象果然夫数不爽而星暗聚则其降精流气亦必成祥自古五星之聚莫不有大福大祸惟视人君徳政淑慝何如耳占书曰五星之聚是谓改易王者有徳受庆子孙蕃昌无徳受殃失其国家百姓流亡盖天道无亲福无常至故五星之聚有福有祸无徳靡不受祸聚房周祚以昌聚箕齐桓用覇汉兴聚井宋盛聚奎是四者皆当更革之际一福一祸培栽倾覆昭然在徳惟天寳聚于尾箕而唐徳弗称旋有禄山之乱唐业遂衰皇上圣徳中兴五星适聚可不亟图修徳爱养黎元以承此天庆乎简易寡欲修徳之大俭费省财爱民之实伏乞陛下鉴此天数之大克己约躬励精而实行之使人心悦而天意孚真所谓有徳受庆矣臣职司占窃惟祸福之祥莫大于此至于修徳应天之实非臣等之言所能尽意更乞延访文武羣臣博求修徳爱民之道而实行之占书又曰天下兵谋则五星聚于营室凡所以内修外攘以销邉疆盗贼之谋者亦何可不加之意也余按嘉靖时五星聚营室其后改宫殿改郊坛改太庙纷纷制作海内虚耗此足应之乐监正不以颂而以规可谓良臣矣
　　唐白居易司天台诗司天台仰观俯察天人际羲和死来职事废官不求贤空取艺昔闻西汉元成间下陵上替谪见天北辰微暗少光色四星煌煌如火赤耀芒动角射三台半见半灭中台拆是时非无太史官眼见心知不敢言眀朝趋入眀光殿惟奏庆云夀星见天之时变两如斯九重天子不得知安用台髙百尺为夫昔人论国家治乱系于言路之通塞李沆为相日以四方水旱盗贼之事奏闻于上自言人主当知四方之艰难区区可以报国家者此耳卓哉其虑逺矣
　　附记
