<!-- { "loadSidebar": true } -->
　　一议誊録掌管照得史馆纪録所用誊録典守官吏见今纂修实録即可通融选用合将各馆誊録官选取勤谨善书者二员专誊秘宻文字行吏部选拨善书贴写办事吏十二名专写各衙门章牍拨当该吏四名专管文册及朝夕啓闭馆常川供事满日各照常送部拨补不给恩典
　　一议补修记注伏覩圣明践阼之始卽召见辅臣于平台二年之春召见计吏亷能卓异者靣赐奬谕迩者以吏兵二部奏除文武职官又亲临选铨皆古帝王之盛节三年之间鸿猷善政不可缕数兹者旷典复修亦合将二年以前事迹追书谨録用传万世拟各官除每月照前供事外兼将二年以前起居初政亦照月分曹以次纂録其诏勅等项内阁查付各衙门章奏行六科照月类抄一册送内阁转发
　　焦太史竑修史四事
　　一本纪之当议国朝实録代修如建文景泰二朝少者四年多者七八年向无专记景帝位号虽经题复而实録附载未为是正夫胜国之君人必为纪以其临御一时犹难冺没所谓国可灭史不可灭也况在本朝乃使之孙蒙祖号弟袭兄年名实相违传信何据此所当创为者一也徳懿熙仁四祖本朝发祥之始列于高庙本纪之首如汉高之述太公光武之述长沙已无可议至睿宗献皇帝似当一遵此例不必另纪盖位终北靣犹人臣之列事属追王无编年之体此所当附见者二也或当分而不必合或当合而不必分兰防石室之中自有定论但须经圣防乃可遵行
　　一列传之当议窃闻旧例大臣三品以上乃得立传夫史以褒贬人伦岂论显晦若如所闻高门虽跖蹻亦书寒族虽夷防并诎何以阐明公道昭示来兹谓当贵贱并列不必以位为断一也世传吾学编名臣録之类多系有名公卿至权奸误国之人邪佞欺君之辈未一纪述今循此例使巨恶宵人幸逃斧钺史称梼杌义不其然谓当善恶并列不必以人为断二也累朝实録禀于总裁茍非其人是非多谬如谓方正学为乞哀于肃愍为迎立褒贬出之胸臆羙恶系其爱憎此类实繁难以枚举至于野史小说尤多不根今历世既多公论乆定冝乘此举亟为改正三也
　　一职官之当议国初修书多招四方文学之士不拘一途近日内阁题请实合此意但世道日衰人情不羙未得学行之人徒为奔竞之地其于纂修无益有损况今承明著作之廷济济多士供事有余宁须外索中惟星歴乐律河渠三项非专门之人难于透晓宜移文省直访有精通此学者或召其人或取其书史官就问大加删润以垂永乆此外决当谢絶勿啓幸门至史馆两房中书本供缮写今始事之日方繙阅遗文搜讨故实下笔之期茫无影响誊録之官安所用之似当暂为停止俟他日脱稿之后经总裁改定方可取用量为资给不但冗费可裁而亦侥幸少抑
　　一书籍之当议古之良史多资故典荟萃成书未有无因而作者卽今金匮石室之中当备有载籍以称昭代右文之治臣向从多士之后读中秘之书见散佚甚多存者无几卽合班马名流何以借手考之前汉郡国计书先上太史副上丞相后汉公卿所撰初集公府亦上兰防史官所修于是为备国初圣祖伐燕属大将军收秘书监图书典籍太常法服祭器仪衞及天文仪象地里户口版籍旣定燕诏求遗书散民间者永乐初从解缙之请令礼部择通知典籍者四出购求遗书合无仿其遗意责成省直提学官加意寻访见今板行者各印送二部但有蔵书故家愿以古书献者官给以直不愿者亦抄写二部一贮翰林院一贮国子监以待纂修诵读之用卽以所得多寡为提学官之殿最书至置立簿借不时稽查放失如前者罪之不贷此不但史学有资而于圣世文明之化未必无补
　　董其昌荐李惟桢修史疏天啓二年八月初五日吏部一本奉圣防董其昌题充纂修官俟防昌实録稿成前往南京采辑邸报等册以备叅订供用就彼支给完日回馆供事该部知道钦此臣闻命自天感恩无地于十月前往南京将河南道所蔵邸报摘其未奉防者一一録出太常寺祠祭司督遣僧道助冩仅得十分之三縁事出创见应天府例无工食而其书充栋就结为难臣仍归里大集书佣给以纸笔虽奉有支给之防不敢破用官帑先差中书沈僎亦録七年通共若干张装为三百本但据原本对録以备史官取材征实无所防窜随蒙钦命翰林院待诏宋啓明中书朱正色守催实以私家作事孑身独力侵寻歳月不自知其罪莫逭也但臣有删繁举要之义兹四十八年留中之疏有事因疏而传言不以人而废凡关于国本藩封人材风俗河渠食货吏治边防议论精凿可为后事师者别为选择仿史赞之例每篇系以笔防而其他请朝讲请祭祀请起遗佚请罢矿税请下章奏请补废官请蠲内帑昔之所急章满公车者皇上励精图治皆见施行今之谋国尤有进于此者畧存一二而已共四十卷目録一卷别表进呈外抑史之所重者笔削耳善人劝焉恶人惧焉所系匪细故也每朝纂録于三品以上大臣皆有小传寂寥数行衮钺斯在如世庙实録于郭希顔胡宗宪唐顺之等多有贬词未协舆论夫正史所书不公则私史之所记益杂何以起信于万世哉计四十八年之中大臣当立传者何止百数虽三长之史词苑如林然生旣后时莫详本末窃见南京太常寺卿李维桢出入四朝囊括百代且与诸臣同朝同世习见习闻若就陪京之日历抒腹笥之春秋其文直其事核非大典之光哉臣又闻司马光纂资治通鉴受诏得自征辟故刘恕范祖禹为之佐前后十九年其书始成成祖朝纂修性理大全所聘名流百余人不以为滥况兹实録比于通鉴性理孰重孰轻而神祖作养之史材皇上抡简之髦士顾多逸于事外刻印销印圣人无我赐环赐玦又何成心臣一念朴忠所日几几望之者也至臣五技已穷二防相廹中道乞骸情无矫饰乞勅下吏部允其休致自此与含哺鼓腹之民戴尧天而永永矣
　　倪元璐荐黄道周疏奏为学行第一词臣宜留史局微臣自揣不如恳恩换职以全器使事臣闻常才易得竒士难求故席前宣室有吾乆不见之言赋奏上林兴安得同时之叹彼皆中主有此勤拳况以陛下理学文明首出千古龙云道合适有其人而坐使淹沈实可惋惜伏见原任右春坊右中允今听防黄道周学行双至今代所稀观其嫉俗多忤至清絶尘禁近十年日益贫寂瓶鲜储粟厨或无烟此皆中朝所共知信执母之丧庐墓摧毁里众见者并云会闵复生其学原本六经博极羣史旁串百氏泽于仁义所为文词宏深竒典上凌数代西汉而后莫有其传然又精洞时冝务为经世有用之学自天文历算礼乐名法边筹财赋往代今朝典常兴革出其胸中悉有成谋陛下试以清防之暇召见文华或给笔札使条所蓄自可倚马万言坐跻董贾如道周者诚天下竒才天为陛下生此一人使之仰佐天章□□一代不可谓之偶然也在今一时闻臣此说者或以为疑所谓世人贵耳贱目若道周死后数十年天下之推之必有甚于臣言者臣虽愚悖岂敢以身触雷霆过情奬物即陛下释之不诛臣亦惧为后世所非笑所以推举本繇至诚耳道周前因防捄旧辅钱龙锡忤防防调未几而其言卒行是则陛下之知道周乆矣当道周抗防之时同辈闻之并为危栗而道周以为惟圣主可与忠言侃然进説此诚至难臣谓陛下今日用人惟当取其伉直有气者今人多畏祸重其身家又闲者中使啣宪四出动以威倨上官之体加于庻司臣惧海内士大夫之气必化为绕柔陛下又可不式怒蛙重摧折之乎然自道周旣获罪而一时论者遂有摘其试録议及科塲以其经史为子书以其精详为孟浪此可叹也又臣仰窥陛下劳于求贤睿怀孜急曰安得不贪财不爱官不狥情面实心任事之臣而用之然以臣所知道周而外又有如原任顺天府尹刘宗周清恬鲠介正类道周而宗周居尹厘之职尽力尹厘道周守文史之官致精文史以此二臣仰符侧席犹圭璋之合而今宗周旣以肮体投闲道周亦以蹇谔承贬天下本无人得其人又不能用如此安望天下有为陛下奋其忠能者乎此皆诸臣之过非昧则忮不以告陛下耳臣闻制世之道非有他端其上用必当材使必称器其下愚者逊智拙者推能则天下自治臣自量庸劣远逊道周从道周蒙谴以来臣内愧气失因其有科塲事未结缩黙至今顷经部覆奉防是臣披胸见心之日矣诚以臣在词垣有如鳬鴈若道周者使之大承顾问小效编摩必有补益度越时贤陛下幸听臣言还道周原官而出臣于外承道周所应降官级此犹弃珷玞得良玊也昔孔璋请为李邕代死栁宗元以刘禹锡母老愿以栁易播今道周所遭不至死徙而其才又远过李刘即臣自处亦实羞出孔璋宗元之下且臣自为圣朝用人及史局需材之计非为道周惟圣明垂察
　　庶吉士
　　洪武六年诏天下乡贡举人罢会试开文华馆禁中命选举人年少质羙者肄业其中河南解额内选张唯等四人山东选王琏等五人并各省共一十七名上召见便殿亲命题赋诗称防皆擢翰林编修命入堂中读书诏儒臣宋濓桂彦良等分教之
　　永乐三年正月上命学士解缙等于新进士中选材质英敏者俾就文渊阁进学至是缙等选修撰曾棨编修周述周孟简庻吉士杨相刘子钦彭汝器王英王眞余鼎章敞王训柴广敬王道熊直陈敬宗沈升洪顺章材余学防罗敬汝卢翰汤流李时勉段民倪维哲袁天禄呉绅杨勉二十八人入见上谕勉之曰朕不任尔以事文渊阁古今载籍所萃尔各食其禄日就阁中恣尔玩索务实得于已庶国家将来皆得尔用不可怠惰以负朕期待之意时庶吉士周忱自陈年少愿进学上喜曰有志之士也命増忱二十九人遂命司礼监月给笔墨纸光禄给朝暮膳礼部月给膏烛钞人三锭工部择近第宅居之
　　宣徳五年命杨士竒等曰新进士多年少其间岂无有志于古人者朕欲循皇祖时例选择俊秀十数人就翰林教育之俾进学励行工文章以备他日之用卿等可察其人选文词之优者以闻于是士竒等选萨琦逯端叶锡陈玑林补王振许南杰江渊八人以闻上命行在吏部俱改为庶吉士送翰林进学给酒馔房舍月赐灯油钞悉如永乐之例复命兵部各与皂上又顾士竒等曰后生进学必得前辈老成开导之卿等日侍左右无余闲其令学士王直为之师常提督教训所作文字亦为开发改窜卿等或一两月或三月一考阅使有进益如一二年怠惰无成则黜
　　治六年准奏每科一选不拘地方不限年歳待进士分拨办事之后行令有志学古者各録其平日所作古文十五篇以上限一个月里投送礼部礼部阅试讫编号分送翰林院考订文理可取者按号行吏部该司仍将各人试卷记号糊名封送内阁照例于东阁前出题试之每科取选不过二十人留不过三五人
　　嘉靖八年己丑大学士杨一清题请教庶吉士官帝曰改选庻吉士命官教习乃太祖之制在当时固为尽善迩年以来祗为大臣市恩无益于国此后不必选留一体除用中外诸臣果有学行卓异者吏部访奏入翰林以备擢用方献夫上言馆阁乃储材之地贤相名臣多出其间迩年以来选留不能尽公所教或非其道树恩立党于国无益诚如圣谕所云者吏部访收信得其要编修检讨于主事御史给事中评事中书行人博士助教推官知县学官进士内访补讲读修撰于郎中员外都左右给事寺正寺副太仆光禄丞同知知州通判内访补其学士谕徳庶子赞善洗马等官亦论资序迁庻事体画一经乆可行帝从之
