<!-- { "loadSidebar": true } -->
　　司马法诚是周家兵典节节不忘所本杀人安人以战止战王者不得已之意盎然具见虽严位用众篇专发眀治兵应敌总不脱这意后世有谓出于穰苴穰苴岂能见到于此
　　圣人神武而不杀性立而弛张时仁义具武士惯家手熟不免横刺之惨积以成见发之而不自由所以强兵有制即其所有事坚束之使不得擅施犯者必罹重刑练既成虽非性出习与性成故曰小人而和于君子勉意以事上岂其性哉接物而变已者也

　　春明梦余録卷四十三
　　钦定四库全书
　　春明梦余録卷四十四
　　吏部左侍郎孙承泽撰
　　刑部一
　　刑部在皇城之西与都察院大理寺并列而为三法司设尚书侍郎掌天下刑名徒隶勾覆闗禁之政令置十三清吏司如户曹主两京十三省之奏当凡宗室勲戚官吏军民丽于法者诘其辞察其情伪傅律例而比其罪之重轻律例所不及者上下附以请凡两畿十三省歳谳其死罪刑平之凡诏狱必傅例请上裁凡应减者下就轻应加者上就重重不得至死凡律例有殊防别勅诏例榜例非经请议着令者不得引为比凡死刑即决及秋决并三覆奏涖戮于市凡赎罪视罪轻重为差斩绞杂犯从末减者听收赎凡簿録俘囚配没给赐官私奴婢必籍知之凡籍产不得及其先坟茔凡赃罚计佑易银嵗杪类入内府凡狱成移大理寺谳平焉凡诉寃家内皆自下而上急者击登闻鼓凡重囚京师嵗霜降会五府九卿科道共虑之以请情真者决矜疑者戍边有词者调所司再问比律者监五嵗请防遣官出京府两京十三省审録减释寃滥者凡夏月録囚免笞刑减徒流而下刑辨重刑凡提牢月更主事一人葺囹圄固械系而时其饮食有病医药之凡官有过纪録之两京嵗杪请勅湔除纪过凡大祭祀止刑凡四方有狱受命而徃成之以名例摄律条以以准皆各其及即若括律词义以五服参情法以墨湼识贼盗宗人不即市宫人不即狱悼耄癃残不即讯
　　周礼秋官大司冦掌建邦之三典以佐王刑邦国一曰刑新国用轻典二曰刑平国用中典三曰刑乱国用重典视国俗为重轻制御世之权不颛之于法此其大纲以五刑纠万民一曰野刑上农功而纠其力作为野治也二曰军刑上顺命而纠其失守为军律也三曰乡刑乡首善上徳而纠孝孝徳之元也四曰官刑上功能而纠职职官之守也五曰国刑上愿而纠暴国兆民所聚风易浇难淳故纠暴民归之愿为纪法守也亦不颛之法彼司刑之所司者法也非制法者也而刑莫先于罢民罢民者民惰于教不昬作劳如疲癃者然是滛酗之所生敖狠之所始民俗所以日偷而不可反也其害人也泰而固未丽于刑也故刑之则已重不刑则乱俗而伤化故寘诸圜而收教之日夜施九职工事焉而役之用其力以强其罢书其罪于方版着之背以耻其心而冀其改则教道存焉耳盖环而教之也故圜土非其狱之谓也能改者复之三年不齿其不能改而出圜土者杀则止恶于萌坊俗于忽王教之为俗化虑至逺也
　　小司防听万民之狱讼用情而讯之至旬乃弊以五声听讼求其情一曰辞听谓辞枝辞滛若直也二曰色听谓色怖色怍若定也三曰气听谓气慑气喘若气壮也四曰耳听五曰目听谓视听直则端不直则眊惑失常也其制五刑也必原父子之亲立君臣之义以权之意论轻重之量慎测深浅之宜以别之悉其聪明致其忠爱以尽之犹恐其未也必三刺三宥三赦以求其衷三刺者一讯之羣臣再讯之羣吏三讯之万民所谓疑狱汜与众共之者也众疑赦之矣即臯丽于罚众所宥虽上刑下服举与众宥之所刺即下刑上服举与众刺之也不颛之于法惟用中于民故曰国人刑杀之也犹未也司刺者又得以不识过失遗防而宥之幼弱老旄惷愚而赦之至国有大狱又得以亲故贤能功贵勤賔八辟焉丽邦法以议之则其所求诸刑者为已悉矣乃嵗孟春士师以木铎狥于朝以邦之五禁书悬之象魏浃日而后敛以右刑罚一曰宫禁二曰官禁三曰国禁四曰野禁五曰军禁国有事则又为五戒以先后之一曰誓用之于军旅二曰诰用之于防同三曰禁用之于田役四曰纠用之于国中五曰宪用之于都鄙斯曷非欲法令着揭无使罪丽于民欲民恊中怀徳而邮无丽于法也哉
　　刑官在朝者谓之士师在六乡谓之乡士在六遂谓之遂士在各县遂谓之县士各掌其民之数夫谓之士者理官也士居四民之先而列五爵之一列官分职不皆谓之士而理官独谓之士者盖以此官民命所系天讨所寓国家所以得失民心皆在于此故非明理义备道徳通经学者不可以居之自虞廷以臯陶为士而周人自秋官卿以下皆以士名盖示后世使知刑官之重而不可杂以他流也
　　刑法之名虽非王道所先然谳议刑名不通律法不可以从政先王之教礼律并设出乎礼则入乎律故明习法令亦所以佐礼教之不及也宋人设刑法科以试诸吏选人任子亦试以出官非无见也
　　自古哲后惇臣曷尝不以刑辟为天典重用之哉典着钦恤诰表敬明记称论量慎测必即于天伦此其意至精故咎繇元徳羣圣宗焉以作士制百姓于刑之中用期于无刑司冦苏公敬由狱周公作立政训王谆复纪之诚重狱也重狱重天民也自教之衰亶以五刑为瘅恶之具靡知为伦叙当即也于是乎哀矜勿喜之意防甚且愉快喜之岂谓天徳哉又何以敬刑弼徳司天民命也先汉时摅忠守法清议之臣犹能本经术明常教以决事而张廷尉令天下无寃唐徐司刑身视鸿毛法视泰山以其死卫生民之命即古今难之矣
　　三代而后称严刑者曰秦曰隋汉髙入闗约法三章杀人者死伤人及盗抵罪余悉除去秦法民大悦隋炀帝滛刑以逞行轘裂枭首之刑天下溃叛唐祖入闗除苛政约法十二条已又颁新格五十三条惟吏受赃诈冐盗府库物罪不原余悉除去隋法物已又诏裴寂等更撰律令本前代法故为书一曰名例二曰禁卫三曰职制四曰户婚五曰廐库六曰擅兴七曰贼盗八曰鬭讼九曰诈伪十曰杂律十一曰捕亡十二曰断狱一以汉九章为守律家以为集大成焉唐末迄五代刑罚峻深视人命如牲牢而国祚日促周世宗用范质议律条猥繁轻重失衷详定之曰刑统行焉宋祖即位与天下更始尤注意刑辟哀矜无辜尝读虞书喟然叹曰尧舜之世四凶之罪止于投窜何近代法网之密耶故自开宝来犯大辟非情理深重者多得贷死惩五代牧守皆武人多率意用法擅杀生着令诸州所决大辟奏当上咸委刑官详覆吏坐深文故入终屏斥不复甚者流故由是吏皆持平法网晏寛
　　宋以忠厚立国立石太庙戒子孙勿杀大臣勿杀上书言事人勿杀柴氏子孙其石封鐍甚固每一帝即位赴庙受戒誓手启而仍亲锢之厯代相沿不敢渝故当时名臣项背相望号称小三代元世祖定天下之刑笞杖徒流绞五等笞杖罪既定曰天饶他一下地饶他一下我饶他一下自是合笞五十止笞四十七合杖一百十止杖一百七天下死囚审谳已定亦不加刑皆老死于囹圄自后惟秦王巴延出天下囚始一加刑故七八十年之中老稚不曽覩斩戮及见一死人头辄相惊骇可谓胜残去杀黎元在海涵春育之中矣
　　世祖谓宰臣曰朕或怒有罪者使汝杀汝勿杀必迟回一二日乃覆奏斯言也虽古仁君何以过之自后继体之君惟刑之恤凡郡国有疑狱必遣官覆谳而从轻死罪审録无寃者亦必待报然后加刑而大徳间王约复上言国朝之制笞杖十减为七今之杖一百者宜止九十七不当又加十也此其君臣之间唯知轻典之为尚百年之间天下乂寜亦岂偶然而致哉
　　大明律令
　　明太祖洪武元年定大明令百四十五条颁天下制曰朕惟律令者治天下之法也令以教之于先律以齐之于后古者律令至简后世渐以繁多甚至有不能通其义者何以使人知法意而不犯哉人既难知是啓吏之奸而防民于法朕甚悯之今所定律令芟繁就简使之归一直言其事庶防人人易知而难犯书曰刑期于无刑天下果能遵令而不蹈于律刑措之效亦不难致兹命颁行四方惟尔臣庶体予至意洪武六年命中书省详定律法谕之曰凡立法贵简当使人易晓若条绪繁多或一事而两端可轻可重奸贪吏得因縁为奸则所为禁残暴者反以贼良善也卿等宜尽心参究凡刑名条目逐日上朕亲酌议焉律成宋学士濓具表言皇上登大宝而来保乂臣民孳孳弗怠训廸羣工谆复千言惟恐有犯慈爱仁厚之意溢于词表是大舜惟刑之恤之义也矜悯愚民防于罪戾法司奏谳恻然弗寜多所寛贷是神禹见辜而泣之心也惟贪墨吏承踵元乃不得已假峻法以防之是以临御以来屡诏大臣更定新律至五六易弗倦兹特勅臣刑部尚书刘惟谦等防众律重修以恊厥中近代比例之繁奸吏可资以出入者咸革臣以洪武六年冬十有一月受诏明年二月书成篇目一凖唐旧自名例以至断狱十九篇中采用已颁旧律二百二十八条旧令改律三十六条因事制律三十一条掇唐律补遗百二十三条合六百有六条为三十卷每一编成辄缮写上上揭之西庑壁端亲御翰墨为之裁定圣虑渊深稽天揆人成百代之宪具易书之奥好生之徳洽于民心俾日月所照霜露所坠有血气者莫不改过迁善臻雍熈之治何其盛哉诏颁行已定设六部复更定以吏户礼兵刑工为六类析篇目为十九约条为四百六十析户婚为户役婚婣分鬭讼为鬭殴诉讼分廐库为廐牧隶兵仓库隶户分职制为公式改属吏受赃隶刑凡刑之名五曰笞曰杖曰徒曰流曰死死二等流三等徒杖笞各五等死刑至重者曰凌迟徒流重者曰迁徙曰充军凡憝恶之戮十曰谋反曰大逆曰谋叛曰恶逆曰不道曰大不敬曰不孝曰不睦曰不义曰内乱凡贪墨之赃六曰监守盗曰常人盗曰窃盗曰枉法曰不枉法曰坐赃名虽沿唐而因时定制縁情制典自有法律来所未有
　　洪武三十年诏刋大明律将大诰内条目附其中御制序言朕有天下仿古为治明礼以导民定律以防顽刋着为令行之已久然而犯者犹众故于听政之暇作大诰昭示民间使知趋吉避凶之道古之人谓刑为祥刑岂非欲民并生于天地间哉然法在有司民不周知故命刑官取大诰条目撮其要畧附载于律凡榜文禁约悉除之除谋逆并律诰该载外其杂犯大小之罪悉依赎罪之例论断今编次成书刋布中外令天下知所遵守刑期无刑庶称朕恤刑之意
　　律制
　　凡刑五服以定之九族以齐之六亲以别之五刑以用之七具以差之十恶以诛之六赃以等之八议以贷之五则以赎之斩衰三年齐衰三年杖期不杖期大功小功缌麻是谓五服自髙祖至于元孙上治旁治是谓九族妻为夫族服妾为家长族服出嫁女为本宗服为外亲服为妻亲服为三父八母服是谓六亲笞杖徒流死笞刑五一十至五十杖刑五六十至百徒刑五一年至三年流刑三二千里至三千里死刑二绞斩是谓五刑笞杖讯杖枷杻鉄索镣是谓七具谋反谋大逆谋叛恶逆不道大不敬不孝不睦不义内乱是谓十恶监守自盗赃盗赃窃盗赃枉法赃不枉法赃坐赃是谓六赃议亲议故议功议贤议能议勤议贵议賔是谓八议应工赎输囚粮赎输灰赎输甎赎输水及炭赎是谓五赎
　　律意
