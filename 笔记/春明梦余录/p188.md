<!-- { "loadSidebar": true } -->
　　崇祯十五年给事中沈培疏窃见驸马都尉巩永固一本奉防着该部科详酌确议臣不觉举手加额曰皇上脩明旧章无幽不阐请諡建文于此日真千载一时殆祖宗隂牖之使言而成我皇上继述之善也按臣祖子木为银台时具疏请祀建文大畧言建文君髙皇帝太孙懿文太子嫡子五年御宇统顺系明生为金潢玉牒之主没含断蓬飞草之怨心窃痛之成祖用王景议以天子礼葬遣官致祭辍朝三日而成祖之不欲废其祀可知也恩诏褒祀死节诸臣是忠于建文者宜祭祀乃建文何独不得祀因请祀于孝陵髙皇帝之傍或懿文太子之侧疏下部覆如议留中不报而要非臣祖一人之私言也方治中礼部主事杨循吉亦尝请追諡建文而以景皇帝及元顺帝为比谓亲亲固当视景帝避位尤当视顺帝人皆诵其不刋暨万歴十六年国子监司业王祖嫡复以建文不宜革除景泰不宜附録并形奏辨乃景泰附録改正而建文年号报罢直至二十三年九月神宗始允礼臣范谦覆科臣杨天民台臣牛应元等疏而奉有建文事迹着附载太祖髙皇帝纪之末仍存其年号之防其难其慎越今又四朝矣推而论之不帝何以编年不帝何以议享存其年号不得不复其帝统复其帝统不得不酌其徽称与脩其祀典事本相因理原一贯合先后诸臣之章奏神宗霈发之明纶已示显号鸿名之渐矣且成祖不尝曰欲法周公辅成王乎令孺子而在未必不复辟也又不尝称建文为少帝乎位号依然并未如景泰之追废为郕戾王也且建文得统于髙皇帝尤非若景泰之因危拥立也乃一则尊崇于易世之后一则冺灭于数十代之余不过谓表章逊国则靖难无光而不知天与人归成祖自不能避征诛之迹势穷事去建文亦何必存揖让之名要以承祧有主即冢君避野原无伤太祖之心况一脉相传则继体开天更逓禅文皇之绪而何嫌何疑之有哉皇上至仁符尧虚受迈禹逺希宪庙追崇景帝之规近体神宗褒表忠魂之意则臣有四説于此察观实録令建文自为本纪无溷附以成万世之信史一可议也祛西山不封不树之讹而考寻成祖礼之迹因以表为陵园二可议也仿恭仁康定之諡法而斟酌于二字四字之间三可议也即园为寝而春秋二享掌于南奉常四可议也夫然后皇上之心尽二祖列宗之心尽而三百年来臣民之心亦无所不尽念祖徳而隆孝思恢皇谟而举废典端在此矣巩都尉上疏请以建文君入祀典崇祯帝曰建文无陵从何处祭盖建文之死史谓塟以天子之礼所塟之地南中杳然也又传谓西山有天下大师之墓在金山寺后余在退谷几经寻访又杳然也崇祯帝谓其无陵信矣然加号存祀之典卒未举行诚缺事也附载洪武乙卯冬十月诏定陵寝朔望节序祀礼时礼部学士乐韶鳯等奏每嵗元旦清明七月望冬夏二至日用大牢其伏腊社每月朔望日则用特羊祠祭署官行礼如节与朔望伏腊社同日则用节礼从之十五年夏遣使访帝王陵寝先是上阅宋史见宋太祖诏脩厯代帝王陵寝叹曰此美事也遣翰林编修蔡元侍仪舍人李震亨陈敏于谦等四方求之仍命各行省之臣同诣所在审视若有庙祀并具图以闻于是陈州有伏羲氏商髙宗孟津汉光武郑州周世宗巩宋太祖太宗真宗仁宗酃神农氏宁逺舜帝延安轩辕氏西安周文王武王成王康王汉髙祖景帝咸宁汉文帝兴平汉武帝长安汉宣帝富平后魏文帝扶风隋髙祖三原唐髙祖醴泉唐太宗蒲城唐宪宗泾阳唐宣宗滑县髙阳氏髙辛氏内黄商中宗顺天元世祖东平尧帝曲阜少昊氏赵城娲皇氏萦河商汤王会稽夏禹王宋孝宗凡三十六陵是年遣官行视帝王陵寝遂禁樵牧设守陵戸陵二人三嵗一传制遣道士奉香诣诸陵令有司致祭皇帝即位遣官祭告嘉靖中又有武功姜嫄后稷之祠庆都尧母之祠二十六年令车马过陵者及守陵官民入陵者百步外下马如违者以大不敬论躬谒陵寝记万厯八年三月上奉两宫皇太后率后妃谒陵行春祭礼辛亥发京次巩华城从官行礼毕蓟辽总督官梁梦龙昌平总兵官杨四畏及昌平州官吏师生朝见于行宫赐元辅张居正及次辅张四维申时行膳酒有差壬子驾发巩华城至天夀山红门降辇由左门入两宫皇太后陞舆上驾前导后妃后随至感思殿侍膳毕上陞座从官行叩头礼本日驻跸感思殿祭日质明上具青袍奉两宫皇太后率后妃乗舆至长陵门东降舆皇太后后妃于陵殿左右设障屏少待导引官导上至左门外典仪唱执事官各司其事内賛对引导至拜位奏就位诣前上香上三上香跪讫复位四拜传賛同奠帛行初献礼导至御案前献帛导至文皇帝御座前献爵又导至文皇后御前献爵复位跪传賛众官皆跪读祝俯伏兴平身传賛同亚献礼终献礼执爵者代献四拜传賛同读祝官捧祝进帛官捧帛各诣燎位上退拜位之东捧祝帛官出殿门礼毕传賛同百官上幄次即次出先谒永陵候驾执事官彻牲设酒果脯醢上奉两宫皇太后率后妃入女官奏就位行四拜礼奏上香女官捧香皇太后三上香讫奏复位跪皇太后跪后妃皆跪上跪于皇太后之左读祝官跪于上后读讫奏兴四拜礼毕出次诣永陵昭陵行礼如长陵是日遣公徐文璧侯李言恭伯陈王谟杜继宗陈景行李伟分祭献陵景陵裕陵茂陵泰陵康陵都督沈至祭景皇帝陵寝李鹤祭恭让章皇后中官祭宪庙废后吴后都指挥佥事蒋克谦祭哀冲庄敬二太子各陵园侯张建元祭天夀山神初拟本日仍驻跸感思殿圣母与上闻陵所艰于得水且因念六军恐难以乆屯必须当即日驾回巩华城以扈驾谒陵行礼毕赐辅臣张居正张四维申时行白金纻币谕兵部以辽蓟昌平迎驾官军防防辛苦给赏如京军例又次赏宣大顶闗防防官军以示朝廷抚恤恩优垂念边兵之至意谕户部曰朕兹躬谒山陵经过地方百姓劳苦本年分田租量与蠲免以示优恤甲寅驾发巩华城暂驻跸功德寺行宫复赐辅臣酒膳奉两宫圣母后妃御龙舟回京文武百官军民耆老俱于西直门迎驾上还宫是行也上自发京以至还宫往来皆乗马诸供亿悉从省约居人老幼扶擕载道瞻仰欢颂达于远近户部请照隆庆二年例昌平州宛大二县免十分之五从之
