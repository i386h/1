<!-- { "loadSidebar": true } -->
　　一览史以佐经察旧仪有读四书读经史之文似宜于经书外毎摘简要通鉴一叚进讲于凡治乱邪正是非之际详细开陈庶以古镜今爲益不小一省读以进业旧仪经书各读十遍爲养圣功伏见皇太子聪颖非常似可各省爲五遍以余力用之阅史作对既可养气兼可旁通
　　一对句以致知相传祖宗朝讲读毕皆有对偶之句繇浅渐深繇近及远比物连类触发颇多似可将旧对佳者集爲一帙恭候东宫时取览观闲作一对容臣等与侍班讲读官互相叅叩似亦格致一端
　　一问辨以去疑闻高皇帝毎令儒臣进讲必令反覆讨论以求义理之极如讲洪范讲立政讲攻乎异端及心箴皆至阐圣眞出自天悟至肃皇帝听讲尤多发前贤所未发皇上精洞古今同符二祖计万几之暇所以谕东宫者耳提面命无不周到而讲官进讲时间有疑义东宫亦可时赐诘问以尽下情
　　一时习以基圣先臣詹事吴寛言东宫讲学自寒暑朔望令节外一岁之中不过数月一日之内不过数刻况其间又多间歇即曰习读于内终不若出就外傅亲近儒臣讲习治道所得爲多也商书言终始典学周颂言日就月将皆守成芳躅谨举以爲时习不厌之助
　　亲王受封未之国者当出阁读书永乐后择翰林官二员轮日讲读迨之国日遂改陞长史以从故预者多不愿宣德中周文襄忱自刑部主事陞越府长史未几越国絶遂陞侍郎巡抚南畿正统中仪铭杨翥爲郕府讲读官后郕王嗣位以从龙官至宫保尚书天顺初德王秀王等出阁内阁李贤以亲王四用官八员翰林官少请于新进士选用授以检讨之职遂着爲例
　　崇祯皇子定王于壬午正月出阁永王于癸未八月出阁皆命吏部选新进士爲检讨国子助教等官爲待诏充讲读以两房两殿中书充侍书每遇出讲则王从皇极门之左政门出红板轿用校尉八人青罗小伞二柄与至尊同而随侍内珰六人皆金帯也王至皇极门下舆趋过西复上舆至书堂陛下出舆阁臣率讲读侍书官立于门右一躬候王入书堂至先师前行礼毕出坐堂中王命先生毎来一躬即分班入门内阁臣左立余各官稍退分左右立一躬出班初开馆行四拜礼以后行一拜礼不叩头也读四书书经各五遍讲四书书经各二遍王命先生毎吃酒饭即出用酒饭毕再入侍王冩仿阁臣至案前环观王亲写十字余俟诸臣退后写足送阁阁中批圏毕进呈
　　皇极门外两庑四十八间除旷八间外实四十间东二十间爲实録玉牒起居诸馆及东阁防坐公揖处西二十间上十间爲诸王馆下十间则防典诸馆也定王书堂在西第六间爲读书处第五间悬先师孔子画像四配侍侧葢摹吴道子笔及永王出阁因移定王第四间而永王在第六间王初出阁向先师行四拜叩头礼以后则行一拜三叩头皆内官赞礼第三间第七间爲二王退居处案上置四书书经白文及集注大学章句或问洪武正韵海篇直音诸书皆红绫殻




　　春明梦余録卷十
<子部,杂家类,杂说之属,春明梦余录>
　　钦定四库全书
　　春明梦余録卷十一
　　吏部左侍郎孙承泽撰
　　武英殿
　　武英殿在右顺门之西规制如文华凡斋居及召见大臣其中后以文华殿近慈宁宫故歴朝多居之而移太子讲读于南庑至嘉靖建九五斋于文华殿以为致斋之所而武英遂不复御
　　文华有直殿中书择能书者居之武英有待诏择能画者居之如宋之书画学是也然宋朝立学时有考较至明惟以中官领之不关艺苑无从考其殿最故技艺之精逺不及宋宣徳独好画品武英待诏间有一二著名者至书法以姜立纲为宗类如掾史矣
　　仁智殿
　　仁智殿在武英殿后命妇朝贺中宫之地朝仪前期一日女官陈设皇后寳座于宫中设香案于丹墀之南其日清晨内官陈设仪仗于丹陛之东西及丹墀东西女官擎执者立于寳座之左右陈内乐于丹陛东西北向设而不作设笺案于殿东门外设班首拜位及各命妇拜位于丹墀北向设司赞位于丹墀东西设司賔位于命妇班之北东西相向设内赞二人于殿内东西命妇至宫门外司赞引命妇入就拜位女官具服侍班如常仪尚冠尚衣等官诣内奉迎尚仪奏请陞座皇后具礼服出导从如常仪陞座司赞唱班齐赞四拜外赞唱进笺赞众命妇跪引笺案女官二人由殿东门入至殿中笺文不宣命妇皆兴司赞唱四拜尚仪跪奏礼毕皇后兴还宫命妇以次出
　　卤簿
　　丹陛仪仗三十六人黄麾二防五色绣旛六戈五色绣旛六锽五色绣旛六小雉扇四红杂花团扇四锦曲葢二紫方繖二红大繖四
　　丹墀仪仗五十八人班劎四金吾杖四立四卧四仪刀四镫杖四骨朶四斧四响节十二锦花葢二金交椅一金脚踏一金水盆一金水罐一方扇八
　　宫中常用仪卫二十人内使八人青五色绣旛二金斧二金骨朶二金交椅一金脚一宫女十二人金水盆一金水罐一金香罏一金香盒一金唾壶一金唾盂一拂子二方扇四宫女服用紫色圆领穿袖徧刺折技小葵花于上以金圏之珠络缝金束带红裙弓样鞵乌纱防饰以花防额縀团珠结珠鬓梳垂珠耳饰
　　冠服
　　冠为圆匡冒以翡翠上饰以九龙四鳯大花十二树小花如大花之数两博鬂十二钿服祎衣深青为质画翠赤质五色十二等素纱中单黼领朱罗縠褾襈裾蔽膝随衣色以緅为领缘用翟为章三等大带随衣色朱里纰其外上以朱锦下以丝锦钮约用青组玉革带青袜青舄舄以金饰凡朝会受册谒庙皆服之燕居则服双鳯翊龙冠首饰钏镯以金玉珠寳翡翠随用诸色团衫金绣龙鳯文带用金玉
　　命妇冠服
　　一品冠花钗九树两博鬂九钿服用翟衣色随夫用紫绣翟九重素纱中单黼领朱縠褾襈裾蔽膝随裳色以緅为领缘加文绣重翟为章一等大带随衣色革带用玉青袜舄佩绶二品冠花钗八树两博鬂八钿服用翟衣八等其色随夫用紫革带用犀角余并同一品三品冠花钗七树两博鬂七钿翟衣七等其色随夫用紫革带用金余同二品四品冠花钗六树两博鬂六钿翟衣六等其色随夫用紫革带用金余同三品五品冠花钗五树两博鬂五钿翟衣五等其色随夫用紫革带用乌角余同四品六品冠花钗四树两博鬂四钿翟衣四等其色随夫用绯革带用乌角余同五品七品冠花钗三树两博鬂三钿翟衣三等其色随夫用绯革带用乌角余同六品
　　崇祯五年三月二十八日皇后千秋命妇例当朝贺久不行阁拟二票一免一是上用是字而是时京官以驿递禁用夫马罕携家者多携妾媵即间有之亦多不习是日惟勲臣成国公朱纯臣夫人韦氏等七人文职礼部侍郎姜逄元詹事何吾驺两淑人而已然何淑人尚云候封则未封也又鸿胪卿等三人武职都督十五人共命妇二十七人耳教坊司奉銮等官妻李氏四名口女乐来定三十六名口其日甫明中宫已御仁智殿行礼毕命妇即归亦无颁赏例也先十日文书房传谕文武命妇从西安门北安门进西华门赴武英殿行礼仁智殿在武英后中宫受朝贺之所也
　　甲戍三月命妇再朝贺林尚书欲楫庄少司农钦隣二夫人与焉诸命妇可百余人自西华门外下舆入门复肩舆至武英殿门外下黎明皇后升殿诸命妇入排班下手立四拜女官宣笺表跪班首成国夫人入殿内致词命妇皆跪三叩头起四立拜而出以立为拜不复俯伏也是日皇后母嘉定伯夫人亦入班朝贺毕即召入殿皇后欲设座拜之辞不许皇后面有泪痕先是二十四日上以祈雨出宿文华是日方入宫故事东西宫备宴奉邀上与中宫上座上以斋素辞翌日再出文华崇祯帝事皇嫂懿安皇后甚恭每年十月初六为懿安圣节许命妇朝贺崇祯辛巳十月行贺文官命妇无一至者惟武命妇十八人耳上令司礼监呼仪制司诘问时道路冦警又杨司马嗣昌严申驿禁官至八座仅用夫二十名以次递减仅至数名势难携家也教坊司女乐旧用一百十五人后惟用三十余人耳














　　春明梦余録卷十一
　　钦定四库全书
　　春明梦余録卷十二
　　吏部左侍郎孙承泽撰
　　文渊阁
　　文渊阁系中秘藏书之所明初伐燕诏大将军收秘书监图书典籍太常法服祭器仪卫及天文仪象地里戸口版籍既定燕诏求遗书散民间者永乐辛丑命修撰陈循将南内文渊阁书各取一部至京计取书一百柜载以十艘又遣官四出购买故阁中所积书计二万余部近百万卷刻本十三抄本十七蓄积之富前古所未有也嘉靖中阁灾书移通集库及皇史宬
　　洪容斋云梁元帝在江陵蓄古今图书十四万卷将亡之夕尽焚之隋嘉则殿有书三十七万卷唐平王世充得其旧书于东都浮舟泝河尽覆于砥柱贞观开元募借缮写两都各聚书四部禄山之乱尺简不存代宗文宗时复行搜采分藏于十二库黄巢之乱存者葢尠昭宗又于诸道采访及徙雒阳荡然无遗宣和殿太清楼龙图阁所储靖康荡析之余尽归于燕观此则知燕之书葢合宋金元三朝所蓄而为一代之书计数百万卷缥缃之富逺胜前代也
　　周礼太史掌建邦之六典又有外史掌四方之志三皇五帝之书汉氏图籍所在有石渠石室延阁广内贮之于外府又有御史居殿中掌兰台秘书及麒麟天禄二阁藏之于内禁后汉图书在东观桓帝延熹二年始置秘书监一人掌典图书考合同异唐制秘书省掌经籍图书之事秘书郎掌四部图籍较书郎掌较讐典籍刋正文章宋有秘书监掌古今经籍图书国史实录天文歴数之事官有少监监丞属有著作郎秘书郎较书正字各以其职隶于长贰明初设秘书监秩正六品先除监丞一员直长二员使掌秘书后改典籍及文渊阁中书移之他所而典籍乃为内阁办事官失立官之意矣治五年阁学士邱濬请于文渊阁近地别建重楼不用木植但用砖石将累朝实录御制玉牒及干系国家大事文书盛以铜柜于楼之上层如诏册制诰行礼仪注前朝遗文旧事与凡内府衙门所藏文书可备异日纂修全史之用者盛以铁柜之下层每嵗曝书先期奏请委翰林院堂上官一员晒晾事毕封识内外衙门因事欲有稽考者必须请防不许擅开防允行正徳间阁学士杨廷和请令中书胡熙典籍刘伟与主事李继先查校书籍由是盗出甚多永乐初问文渊阁书皆备否解缙对经史粗备惟子集尚缺上曰士人起家皆欲积书况朝廷可阙乎遂召礼书郑锡令择通知典籍者四出购求且曰书籍不可较价值惟其所欲与之又曰置书不难须常览有益洪武二年八月诏儒臣修纂礼书其书以吉凶军賔嘉冠服车辂仪仗卤簿字学乐为纲所该之目吉礼十四曰祀天曰祭地曰宗庙曰社稷曰朝日曰夕月曰先农曰太嵗风云雷雨师曰岳镇海渎天下山川城隍曰旗纛曰马祖先牧马社马歩曰祭厉曰祀典神祗曰三皇孔子嘉礼五曰朝会曰册拜曰冠礼曰婚礼曰乡饮酒賔礼二曰朝贡曰遣使军礼三曰亲征曰遣将曰大射凶礼二曰吊赙曰防仪又冠服车辂仪仗卤簿字学各一乐三曰钟律曰雅乐曰俗乐凡陞降仪节制度名数纎悉备具通五十卷赐名大明集礼
　　洪武二十六年上以诸司职有崇卑政有大小无方册着成法恐后之涖官者罔知职任政事施设之详命吏部同翰林官仿六典之制自府部以下诸司凡其设官分职之类彚编为书名曰诸司职掌行之
