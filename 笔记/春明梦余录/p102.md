<!-- { "loadSidebar": true } -->
　　朱文公熹于光宗时着升贡议曰古学校选举之法始于乡党而达于国都敎之以德行道艺而兴其贤者能者葢居之者无异处官之者无异路取之者无异术故士有定志而无外慕蚤夜孜孜惟惧乎德业之不脩夫子所谓言寡尤行寡悔而禄在其中孟子所谓脩天爵而人爵从之者也今学校所敎既不本于德行而所谓艺者又皆无用之空言其又则所谓空言者又皆怪妄无稽而适以败坏学者之心术治经者不复读经之本文与先儒之传注但取近年科举中选之文讽诵摹仿转相祖述以治经为经学之贼以作文为文字之妖也是以人才日衰风俗日下朝廷郡国有一疑事尝试则公卿大夫官人百吏相顾眙愕而不知所从亦可以知其为敎之得失矣议者不原本其所自尚犹以程试文字之不工为大患岂不谬哉古大学之敎先于致知格物而考较之法又以九年知类通达强立不反为大成盖天下之理皆学者所当知而理之载于经者固各有官而不茍相混也况今乐亡礼缺二戴所记已非正经而治经者又类舍其所难而趋其所易仅窥其一而不及其余于天下之事宜有不能尽通其理者矣若诸子之学同出于圣人各有所长而不能无所短其长者固不可以不学而所短者亦岂可不精择为趋舍哉至于诸史该古今兴亡治乱得失之变而礼乐制度天文地理刑法兵制之属在焉皆当世所须而不可阙者一旦欲尽通其理势固有所不能惟合所当读之书分年而课试之使天下之士各以三年而通其三四之一则亦宜若无甚难者今欲诸经各立家法主注防而讨论诸儒先之説附焉以易诗书为一科子午年试之周礼仪礼及二戴礼为一科卯年试之春秋三传为一科酉年试之皆兼大学中庸论语孟子论则分诸子为四科分年附焉策主诸史时务傅焉将士无不通之经无不习之史德成材达而可为当世之用若学校之师必遵仁宗之制选士之寔有道德可为师表者为学官而久其任使讲明道术而裁减觧额舍选谬滥之恩独使为之师者考察其德行之寔以闻而命之官则大学之教不虚而怀利干禄之流自无所为而至矣文公此语可为百世法崇祯六年癸酉二月初三日谕祖制设科取士专为致治求贤近来士习日偷举贡失当真才鲜少理道不张由督学敎谕训导各官董率乖方培养无术尽失旧制初意以致朝廷不获收用人之效朕思士子读书进身乃人才根原必宜首重德行幼学壮行如生平果系孝悌亷让自然做官时不贪不欺尽忠竭节何必专工文艺据防典及提学敕书内敦尚行谊以励頽俗不专论文优劣开载甚明近来通不遵行至小学诸书乃州县各有社学原欲养育德敷敎储才近来全不讲论兴举其士子自童时入塾以迨应试登科只以富贵温饱为志竟不知立身脩行忠君爱国之大道如此教化不行士风吏治安得不日趋卑下朕惟祖宗朝求才用贤原不尽拘科目至考试文义正欲因言征人亦非专尚浮词务华遗实今欲祗遵祖制起敝还醇童生必先入学遇试先查德行自儒童以及乡防须有实迹方许入塲异日败行考官挨论又教官为士子师长化导最亲旧制甚重近皆以衰庸充数教术全废此尤士风不正之源今设法兴起着吏礼二部同都察院及该科详议明确具奏至海内之大岂无潜脩硕德纯孝鸿才清志刚方实堪大用者更宜特拔一二以示风劝至于科道不必专出考选馆员应令先歴推知并着酌议来行宗伯黄汝良防窃惟臣等顷所条奏文体欵项不过科塲之防维时文之针砭耳兹恭捧纶音臣等阐绎再四仰见我皇上端夲澄源至意洞晰古今有非臣等愚陋所及敢一对扬而敷陈之按周官以乡三物教万民而宾兴之先六德曰智仁圣义中和次六行曰孝友睦婣任恤次乃及六艺曰礼乐射御书数可见德行在六艺之先也孔门以四科程及门高弟首曰德行次乃及言语政事文学可见德行居四科之首也比及汉唐宋以制策诗赋经义取士虽防非古初然而贤良方正经明行脩之举未尝不相辅而行我国家因时变通设科试士程以制义分为三塲然高皇帝时首重德行意尤拳切如大诰有颁明伦有堂礼贤有馆孝亷有举天理行事有敕学宫有卧碑乡约有圣训褒节义之福寿黜失节之危素至处士有行谊如陶安王祎章溢陈遇等时加征辟列圣相承率循斯轨所以三百年来士贵名节人重清修即应试之文多醇正典雅无非道徳所发挥即文章亦徳行也乃迩来习尚陵夷风俗靡敝行谊既乖文章亦舛礼义亷耻俱为赘谈背公营私相沿为故事攘官则不胜其众任事则鲜有其人甚至以绅佩而祝阉祠以衣冠而降盗贼世道人心败坏至此极矣宜圣心穆然有徳行之思也窃谓取士固宜先徳行而尤贵在豫养方今士习久锢骤挽为难则惟有豫养一法耳董仲舒有言不素养士而欲求贤譬犹不琢玉而求文采也在易之曰山下出泉君子以果行育徳伊训列三风十愆以儆有位而总其要曰具训于士葢豫养于则教易入而徳成以之脩身则自可以果行育徳以之入仕自可免三风十愆所谓少成若天性习惯成自然者也古之教者家有塾党有庠州有序国有学顺序渐进无非先朂以六徳六行而后及六艺故曰行有余力则以学文今之教者自少至长自长至壮所学习者皆咕哔文艺之事所经营者皆富贵温饱之图一切登第为官竟不知徳行为何物无怪其四维不张而百事决裂也合无敕下臣部劄行各省直学臣刋为条教颁下府县塾师俱籍名于官有能以孝经小学教育童俾之入孝出悌几几小子有造者塾师荣以衣巾其子弟败类而不戒戢者塾师有罚教官有能以规矩准绳表率子衿俾之饬躬励行斌斌成人有徳者教官注以上考其生童入试须令州县教官各取保结无过犯方准进塲有败伦而失简举者教官与州县官有罚至于提学一官尤为宣上率下机要必于文字外加意作兴其诸生行谊着闻文虽平加以优等素行薄劣文虽工黜革示惩实能奉行敕书者查覆纪録如彰瘅不明劝惩无法提学官有罚乃若举贡生儒及山林隐逸有笃学不倦秉谊由砥砺潜脩志行迈众者府县官核实申之督学督学核寔申之抚按抚按核寔上之朝廷朝廷覈寔而旌表加焉其尤殊髙等者特加征召如洪武中陶安等天顺中呉与弼等故事果称得人举主纪録否则举主亦与其罚至于庙堂广励有位尤当以徳行为先大抵进亷而黜贪抑竞而奬恬贵名节重清议如孔门四科即言语政事文学犹其后耳如此则父兄子弟所朂励者无非徳行之事耳目见闻所荣羡者无非徳行之人士风庶可挽伪而还醇世道庶可反邪而归正夙习可祛而太平可几矣
　　治中王鏊制科议国家设科取士之法其可谓正矣密矣先之经义以观穷理之学次则论表以观其博古之学终之策问以观其时务之学士诚穷理也博古也识时务也当复何求然行之百五十年宜得其人超轶前代卒未闻有如古之豪杰者出于其间而文词终有愧于古虽人才髙下系于时然亦科目之制为之也夫科目之设天下之士羣趋而奔向之上意所向风俗随之人才之髙下士风之醇漓率由是出三代取士之法吾未暇论唐宋以来科有明经有进士明经即今经义之谓也进士则兼以诗赋当时二科并行而进士得人为盛名臣将相皆是焉出则明经虽近正而士之拙者则为之谓之学究诗赋虽近于浮艳而士之髙明者多向之谓之进士诗赋虽浮艳然必博观泛取出入经史百家葢非诗赋之得人而博古之为益于治也至宋王安石为相黜诗赋崇经学科塲以经义论策取士可谓一扫歴代之陋也然士专一经白首莫究其余经史付之度外谓非已事其学诚专其识日陋其才日下葢不过当时明经一科耳后安石言初意驱学究为进士不意驱进士为学究葢安石亦自悔之矣今科塲虽兼策论而百年之闲主司所重惟在经义士子所习亦惟经义以为经义既通则策论可无竢乎习矣近来颇尚策论而士习既成亦难猝变夫古之通经者通其义焉耳今也割裂装缀穿凿支离以希合主司之求穷年毕力莫有底止偶得科目弃如弁髦始欲从事于学而精力竭矣不能复有进矣人才之不如古其实由此也然则进士之科可无易乎曰科不竢易也经义取士其学正矣其义精矣所恨者其途稍狭不能尽天下之才耳愚欲于进士之外别立一科如前代制科之类必兼通诸经博洽子史词赋乃得预焉有官无官皆得应之其甲授翰林次科道次部属而有官者则递陞焉如此天下之士皆将奋志于学虽有官者亦翘翘然有兴起之心无复专经之陋矣或曰今士之一经俱不能精如余经何曰制科以待非常之士也以科目收天下士以制科收非常之才如此而后天下无遗才故曰科不竢易也
　　谢铎科举议周子曰天下势而已矣势之至虽圣人亦莫如之何故由忠而质由质而文圣人非不知忠质之贵及其至也亦不得而不文然文胜至于灭质则夲亡矣于此而不有以回干之通变之以不失乎先王之意奚可哉葢自先王之政废而民无恒产则无恒心无恒心则毁誉之口不胜其爱恶之私于是乡举里选之法不得不变而为后世科举之制此势也非得已而为之者也善因其势者谓之随时于是而廻干通变之而先王之意存焉是故今科举罢诗赋而先之经义以观其穷理之学则其夲立矣次制诏论判而终之以策以观其经世之学则其用见矣穷理以立其夲经世以见诸用是虽科举之制茍于此而尽焉则古之所谓徳行道艺之教要亦不出诸此而其所以成人材厚风俗济世务而兴太平也亦岂有不及古之叹哉然考其归则所谓穷理所谓经世者恒浮谈冗説脩之无益于身心措之无益于国家甚者口夷齐而身蹻跖名伊周而迹斯鞅遂使科举之学悉为无用之虚文暨其得而弃之也顾乃以吏为师以律为治视其昔之所习者曾筌蹄刍狗之不若噫是岂朝廷立法之意使然哉欧阳子曰三代以上治出于一而礼乐达于天下三代而下治出于二而礼乐徒然虚文然则文与道离而欲据一日之文以尽收夫有道之士不亦难矣乎虽然静言而庸违者有矣未有不深于道而文能至焉者此科举立法之深意而今之豪杰亦未必不由之以出是其所谓回干通变之机以不失先王之意者乎不然一举而纷更之吾固未知所以善其后也
