<!-- { "loadSidebar": true } -->
　　翰林由别衙门改用者如王子沂以御史改左春坊司直陈颢徐敬李贤刘子春周干韩守善皆以御史陞中允欧阳兼以御史改编修金臯以给事中改检讨张衮胡经俱御史改编修仪智以右通政改右春坊右中允许诰以南京右叅议改侍读学士盛端明以南京尚寳卿改左庶子兼侍读邹济以吏部郎中改左庶子王道彭泽俱以文选司郎中改右谕徳任翰以考功司郎中改春坊司直兼检讨邹守益以南京考功郎中改洗马李维鼎以仪制郎中改賛善刘球以仪制郎中刘铉以兵部主事俱改侍读尹昌隆以刑部主事陞中允王一宁以工部主事改修撰欧阳崇一以刑部郎中改编修韩邦竒以考功郎中改左庶子嘉靖十一年唐顺之李学诗陈束虞淮王汝孝陈节之屠应埈叶察吕怀王愼中金潞杨沦皆以科道部属改编脩王大任姜儆俱以御史陞侍读学士宣徳正统初陈叔纲邵宏誉俱以与修实録改修撰翰林陞改别衙门及外官者除考察降调外正统元年刘永清以侍讲学士陞广东右布政陈文升以侍讲学士陞云南右布政治十六年李州以侍讲学士陞浙江右布政后亦有以史官径转两司者不具载洪武中罗公愿以编修改都水郎中张显宗以编修为太常寺丞宣徳中徐允逹以中允陞鸿胪少卿高巽志以侍讲学士陞太常寺少卿迮原霖以修撰陞通议黄观以修撰陞尚寳卿卢原质以编修陞太常寺少卿金问以修撰陞太常寺少卿正统初陈珣以侍读谪安陆州知州寻召为大理寺少卿巡抚大名孔公恂以修撰改大理寺丞巡抚贵州天顺中林文李绍俱以左庶子改尚寳司卿李太以中允改尚寳司丞柯潜以洗马改尚寳少卿成化中罗璟以洗马改礼部员外郎孙贤刘珝以中允陞太常寺少卿治中李继以谕徳陞南太常少卿傅珪以中允陞太常少卿正徳中靳贵以学士改光禄卿黄諌以编修陞尚寳司卿黄琮以左庻子改宗人府经历许彬以修撰陞大理少卿徐穆以编修改南礼部员外郎嘉靖中张春以侍读改南太仆寺丞秦鸣夏以中允在告起为兵部主事万历中张一桂以谕徳调兵部员外郎范应期以谕徳调南刑部郎中崇祯中以编修杨廷麟改兵部职方司主事监军
　　翰林兼科道者洪武中夏原吉范显祖以太子宾客兼治书侍御史永乐中李凖以太子賔客兼吏科都给事中嘉靖庚戍赵贞吉以左春坊左谕徳兼河南道御史己丑夏言以侍讲学士兼吏科都给事中万历己未徐光啓以少詹事兼河南道御史其实改科道者永乐中孔谔以中允改御史洪熙初侍读李时勉罗汝敬俱以言事改御史正统中金幼孜子检讨逹改给事中成化中检讨李昊改南礼科给事中洪武中编修马亮任敬王琏王辉陈敏张唯俱改御史正统己巳徐珵以侍读改浙江道御史杨鼎以中允改河南道御史检讨王玊改江西道御史崇祯中金声以编修改御史张缙彦以侍读改兵科俱以知兵改任翰林改教授者永乐乙未进士第二人李贞以编修改高州府敎授第三人陈景以编修改福州府教授
　　鼎甲不入翰林洪武四年状元呉伯宗授礼部员外郎第二郭翀第三呉公逹授吏部主事丁丑状元陈防谪戍第三刘锷补鸿胪寺司賔署丞第二尹昌隆授礼部主事嘉靖壬辰第二孔天以王亲授陜西按察司佥事万历己未庄际昌廷试卷误书醪字为胶言者劾之请告归
　　词臣以諌诤着誉者如修撰罗伦疏争李贤不冝夺情起复贬福建市舶副使编修章懋黄仲昭检讨庄防疏言上元张灯赋诗非盛徳事又时四方多故乞将烟火一切停罢以省烦费充兵饷忤防各廷杖调外任时称为翰林四諌其后疏争张居正夺情有编修呉中行检讨赵用贤杖革时许文穆国为庶子镌玊杯一日斑斑者何卞生泪英英者何蔺生气追之琢之永成器以赠中行镌犀杯一曰文羊一角其理沉黝不惜剖心宁辞碎首黄流在中为君子寿以赠用贤又其后疏争杨嗣昌夺情为少詹黄道周修撰刘同升编修赵士春各降斥有差皆翰苑中之祥麟威鳯也
　　成化间邹公智幼贫居龙泉庵焚叶照读或通宵不寐丙午领四川乡试第一郡人聚观于防江门外公马上口占曰龙泉山上苦书生偶窃三巴第一名世上尚多难了事乡人何用大相惊时年方弱冠耳及入庶常因星变抗章极斥宦官遂下诏狱其冩怀曰人到白头终是尽事埀青史定谁眞梦中不识身犹系又逐东风入紫宸其辞朝曰尽披肝胆知何日望见衣裳只此时但愿太平无一事孤臣万死更何悲舒公芬及第入翰苑未几以建言出为福建提举赋诗曰金榜题名墨未干寸心耿耿向长安九重殿阙金门鎻万里江山赤子寒午夜人争揺狗尾一封谁肯犯龙顔生来戅直怀孤愤不作肓聋喑哑官
　　洪武中谕侍读张信等曰官翰林者虽以论思为职然既列近侍旦夕左右凡国家政治得失生民利病当知无不言昔唐陆贽崔羣李绛之徒在翰林皆能正言谠论补益当时显闻后世尔等当以古人自期又谕詹同曰古人为文明道徳通世务如典谟皆明白易知无怪异险僻之词至出师表诚意溢出近文士卽过相如扬雄何禆实用今翰林但取通道理明世务无事浮藻
　　经筵
　　王文恪鏊疏国家经筵之设其盛矣乎天子自正朝辇御文华公侯九卿大臣盛服侍列羽林之士亦皆环列以听经筵一开天下欣欣焉传之以为希濶之典故曰其盛矣乎然一歳之间寒暑皆歇春秋月分日不过三三日之间风雨则免遇事有妨则免讲之日夙具讲章至期讲讫纶音赐宴俨然而退上下之情未见其亲且宻也至于日讲可谓亲矣然体分犹过于严上有疑焉未尝问也下有见焉未尝献也昔傅说之告高宗曰学于古训乃有获惟学逊志务时敏厥修乃来逊者逊其志如有所不能敏者敏于学如有所不逮成王访落于羣臣曰学有缉熙于光明弼时仔肩示我显徳行缉熈者继续而光明之示我显徳行者冀群臣有以开示之也商周之君其学如此之切夫人主一日万几固不暇如儒生学士日夜孜孜然而帝王精一之传治天下之大经大法古今治乱之迹天人精微之际自非逊敏缉熙亦安望其有得而今也濶畧如是暴之之日少寒之之日多傅之之人寡咻之之人众未见其能得也且不独商宗周成为然也汉光武虽在军中投戈讲艺息马论道至夜分乃罢唐太宗延四方文学之士房杜禇薛辈十八人分番直宿讨论经籍或至夜分今贞观政要与魏征所论亦可见矣宋世贤君宫中消日惟是观书居常禁中亦有日课翰林侍从日寓直禁中以备顾问我太祖高皇帝甫得天下开礼贤舘与宋濓刘基章溢辈日相讲论其后圣学高明诏诰天下皆出御制睿翰如飞羣臣拱视今御制文集是也仁宗皇帝临御建文馆于思善门之右文学之臣数人入直时至馆中讲论孝宗皇帝经筵之外兼观永乐大典又常索太极图西铭等书于宫中玩之尤嗜故学士沈度之书日临数过夫自古帝王之学如此祖宗之学如此陛下睿哲自天春秋鼎盛讲明圣学正其时也臣愚特望于便殿之侧修复文馆故事妙选天下文学行艺着闻者七八人更番入直内阁大臣一人领之如先朝杨溥故事陛下万几有暇时造馆中屛去侍从特霁天威从容访问或讲经或读史传或论古今成败或论民间疾苦闲则游戏翰墨诗文之类亦惟所好而不禁盖亦日讲之义而加亲焉大畧如家人父子上有疑则必问下有见则必陈日改月化有不知其然而然者时御经筵所以昭国家之盛典日造文所以崇圣明之实功如是不已则圣徳日新又新高宗成王不得专美于前矣杨守陈疏陛下冝遵祖宗旧制开大小经筵以讲学当御蚤午二朝以听政其大小经筵则必择端介博雅之儒臣侍班进讲陛下听讲之际凡所未明輙赐清问若复有疑更加详诘讲官或讷则侍班诸臣佐之而覆觧详释旁引曲喻必待圣心洞然明悟而后已凡圣贤之防帝王之道与夫理欲危微之所以辨知行精一之所以尽以及人臣何者为贤何者为否政事何者为得何者为失天下因何而治乱歴代为何而兴亡若此之类皆必讲之明而无疑乃可行之笃而无懈凡四书五经祖宗典训及歴代诸史百官题奏皆当聚文华殿日轮内阁大臣一员讲官二员使居前殿之右厢陛下退朝常御后殿或前殿以养心穷理裁决庶务一遇经书题奏或有可疑奥义则録讲官示之使解或召问使对一日之间陛下居文华殿之时多处乾清宫之时少则欲寡而心清惑少而理明当夫万几闲暇之际旦气清明之时湛然凝思常恐欲心长而理心微邪佞进而忠良退以致政事多失天下不安凡一念之萌一事之作愓然警省必务除人欲而循天理远小人而亲君子以致政事皆得天下乆治心常得其正事常执其中则陛下之得于内者深如尧舜而出治之本立矣
　　薛文清瑄疏近有请开经筵以缉熙圣学者未见施行盖欲候军旅事平之日以开讲也臣愚以为当圣主中兴之时天歩维艰之日正讲论为学为治之道不可一日而缓焉者也昔汉光武躬擐甲胄讨除羣凶犹且投戈讲艺息马论道军旅之间未尝一日废学故能除羣盗如鸿毛复大业犹反掌此讲学所以有资于成大功也唐太宗兴义兵扫除冦乱一时潜邸从龙之臣皆文学智谋之士日夕相与论为学致治之道乙夜之览身忘其倦故能刬刮僭伪拯济生民此讲学所以有资于戡大难也近者漠北虽称兵深入而内外御侮各有其人堂堂天下号令一施风行草偃非至如汉唐草昧之秋也顾可以斯时而少缓讲学之事乎伏望皇上命廷臣集议经筵仪式务从简约不尚奢华仍博选公卿侍从文学之臣有学术纯正持己端方谋虑深远才识超卓通逹古今明练治体者一二十人使之更代入直恭遇皇上视朝之暇日御便殿卽召各臣进讲其所讲之书先大学论语孟子中庸兼讲尚书春秋诸史则资治通鉴纲目务要详细陈说圣贤修己治人之要恳切开告帝王端心出治之方以至唐虞三代汉唐宋以来人君行何道而天下致治失何政而天下乱与夫赏善罸恶之典任贤去邪之道莫不备陈于前如此则劝讲之臣庶可日修其职讲读官之职旣修虽皇上聪明上智之资实由于天锡而朝夕缉熙啓沃之力亦有益于圣心圣学日新圣徳日明于以修治道则正心以正朝廷正朝廷以正百官正百官以正万民而治道有修明之效于以御外侮则修军政以简将帅简将帅以练士卒练士卒以备不虞而烽燧有销灌之期此讲学有资于成大功戡大难冝急行之而不冝缓焉者也且汉光武唐太宗一时英主也犹能勤讲学于抢攘之时以收戡靖之绩伏惟皇上有唐尧虞舜之圣徳将以立殷周中兴之大功诚于此时举行开讲之事以缉熙圣学则神功圣徳高出千古矣又岂汉唐二主之可比哉
