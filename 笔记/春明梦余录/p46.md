<!-- { "loadSidebar": true } -->
　　崇祯十五年壬午内阁魏照乘谢陞张四知先后去贺逄圣亦以告得请止首辅周宜兴延儒次辅陈井研演在直一日上允阁请下吏部枚卜吏部尚书李日宣令选郎卢化鳌约会吏科都给事章正宸掌河南道张煊照例内外兼推以蒋少宗伯德璟黄詹翰景昉姜南玺卿曰广王少宗伯锡衮倪大司成元璐杨少詹汝成杨宫谕观光李少宗伯绍贤郑大司冦三俊刘少宰宗周呉少司马甡惠少司冦世扬王总宪道直于五月十六日列名上请至六月初一日防令再推防员通列来看吏部仍持前单令选郎商之掌科掌道再次第得十人林宗伯欲楫谢少詹得溥邱詹翰瑜王南司成廷垣闫宫庶仲俨徐少司冦石麒房副院可壮宋少司空玫沈大银台惟炳张廷尉三谟于六月初四日上请初十日召会推诸臣入对既至上赐馔传免上游西苑召二辅臣随宜兴以足疾辞独井研在焉先是井研有亲廖于义为御史及考实授井研托房副院为之地房坚拒之而掌道张煊持之益力廖于义上疏紏宪臣及掌道不公疏下吏部将于义降调井研衔之是日侍宴舟中上问及枚卜诸臣井研力奏此畨枚卜冢臣滥狥掌科掌道把持以不堪房可壮等情面滥推上屏左右令之再奏十一日上谕吏部会推有未到者宜促来陛见十九日召对诸臣中极殿至则仍赐馔上先召辅臣延儒演及已允告贺逄圣入德政殿赐坐贺忽放声大哭久之上召兵部尚书陈新甲入询边事先出又召吏部尚书李日宣谕顺天廵抚王文清为廵按梁士济言其病状谁可代者日宣以大名道魏公韩对又召都察院王道直谕将新授御史王爕苏京王汉差分监军援豫亦命二臣先出上即移驾过中左门入中极殿三辅臣亦入殿坐宴而贺复放声大哭拜跪至数十不止上命之出及出殿槛外行五拜三叩头礼复絮哭不止上召会推诸臣入对至二十一日奉防蒋德璟黄景昉呉甡俱陞礼部尚书入内阁同首辅延儒等办事会推大典当矢公矢慎勿滥勿遗况系辅弼重臣宜何如敬慎乃任意称诩狥情滥推内如房可壮宋玫张三谟等是否皆堪斯任着吏部回话来二十二日吏部具疏回话二十三日召五府九卿京营总协及科道掌印来中左门召对首辅延儒以病辞不入赐馔毕上衣青袍皇太子定王永王皆衣红侍案前行礼毕上唤吏部尚书李日宣来其声甚厉上曰用人为致治之要用人不当吏部不得辞其责如今封疆多故督抚屡易天下安望治平记得两年前曽面谕诸臣有宁背君父不背私交宁隳职业不破情面而今还是这等照管情面那能济事昨者枚卜阁臣是何等事如何也狥情滥举任意扬诩这事如此何况他事日宣伏地少许上曰何不奏来日宣曰用人是臣部职掌臣入严地两载无小无大无不兢兢从事如督抚不得人用天下不得治平臣甞以为愧至会推督抚则枢臣科道具在不是臣一人能独行其意但用之而当臣不敢居功用之不当臣不敢辞罪昨者枚卜一事臣不啻万分兢业即臣微贱姓名亦不敢循例轻入若诸臣才品原具在圣鉴中止是臣才识疎浅未及详确臣该万死上曰吏科章正宸河南道张煊来又曰房可壮宋玫张三谟来上曰你看三臣是否堪任阁员日宣奏臣初推十三员犹以为多后奉防再推科道诸臣皆欲仰体立贤无方之意广收博采以聼圣裁如房可壮之峻节练识饱歴风霜宋玫之英资防学谙于典故张三谟之风节凛然能持正论三臣之事业在后日非臣所敢知今日之用否在皇上非臣所敢必臣但知三臣原不愧枚卜上曰章正宸张煊如何説二臣奏冢臣凡事相商臣等亦相规勉如此事有一毫狥私纳贿臣等可必其无三臣才品原俱可用日宣又奏此事臣亦要説个明白科臣此奏殊为不是今日之事只宜论其人之应否堪用如何只把不狥私纳贿等语向皇上凟臣自入吏部凡事一任虚公有何规劝每遇会推必先令选郎与掌科掌道商妥然后约会九卿上推至于枚卜尤不比寻常所推之人掌科必商之六垣掌道必商之十三道大家敲推但有一不当臣部即不啓事从中酌定不敢纎毫任意臣事皇上十三年自为御史至今精白一心若有一毫狥私背公今文武诸臣具在皇上一一可问廷臣一一可叅良久上曰六员都着锦衣卫堂上官拿了次早回话奉防俱革职刑部提问七月初二日部用贡举非其人律拟杖具状上请防竟以吏部掌垣掌道发戌边逺与推三人赎罪为民是日上初欲行大法頼冢臣奏对详明而止犹记是年余楚闱事竣遇贺公对扬于九江问以近事贺曰大臣谋国不忠主上振作无绪天下事万不可为矣余亦言楚中之事祸在眉相对洒泣在路闻余以户科左转刑科都比至都自念身为刑垣朝廷失政孰有如枚卜一案者遂补牍上谏奉防疏内吞声荷戈士论共惜是成何语孙承泽着吏部议处原疏发垣见疏上硃抹二行然抹处用红纸贴之纸痕尚在始知非上意也冢宰李公遇知持之不肯处久之闻上稍悔其事仅获罚俸
　　纶扉药石
　　吏科给事中章允儒阁臣忠告疏从来内阁票拟必有专属凡有得失六科得而驳之自魏广微交结逆党专擅票拟一时辅臣依阿淟涊而中防夺封驳之权至黄立极专取易者与已难者与人而票拟乃分后遂为固然假令票拟未当甲乙可移臣等又何据封驳乎臣谓目前韩爌未至宜专责居前者担当而更不废防酌庶一防出而是非晓然辅臣亦不得交诿则防宜一也皇上亲裁庶政动法祖制辅臣当取祖宗典故礼乐兵刑用人理财大端一一讲求凡遇召对如叩洪钟毋以不知仰谢明问葢辅臣平章军国茍云不知谁当知者昔姚崇事中主尚能设十事以坚上意况遇圣明可无伟畧所谓重救时之相则识宜练也先臣薛瑄为御史三杨为相求识面不可得若是乎言路之不敢与政府亲也犹忆臣昔典试入朝罪辅广微令人至臣寓求臣往见臣坚拒之乃贾试録竒祸今实封具奏自矢勿欺循例送掲已非古道况可踵门乎即或未有此事然渐不可开也愿辅臣以集思广益为心勿以疎亢而抑嘉猷勿以亲近而増褒赏庶防作忠鲠之气披吐握之诚则心宜虚也臣所为辅臣忠告者以此
　　兵部员外华允诚可惜可忧疏窃见三四年来皇上焦劳于上羣百工执事鞅掌拮据于下勿勿孜孜日不暇给而法令滋章臣民觧体人材荡尽根本受伤此臣所谓可惜可忧者也以皇上圣德加之励精何难手握大权坐跻至治乃当事者借皇上刚严而佐以舞文击断之术借皇上综核而骋其讼逋握算之能遂使和恒之世竞尚刑名清明之躬浸成丛脞以皇上图治之盛心为诸臣鬬智之防径可惜者一人臣典干展采止此精气今但以窥微指为尽心抉摘细瑕为快意乃至率属大僚惊魂于回奏认罪封驳重臣奔走于接本守科直指风裁徒徴事件长吏考课惟问钱粮遂使官守言责止归牒牍之繁吏治民生尽成勾较之务以多士修职之精神为小夫趋办之能事可惜者二今何时乎非大小臣工同舟遇风之时乎而庙堂不以人心为忧政本不以人才为重四海渐成土崩瓦觧之形诸臣但有角户分门之见意见互觭议论滋烦遂使佹剿佹抚等于筑舍忽用忽舍有若举碁以兴邦启圣之日时为即聋从昧之举动可惜者三国家所据以总一天下者法也今雷霆所及防莫知其方矣丧师误国之王化贞何以与杨镐异辟洁己爱民之余大成何至与孙元化并逮甚而一事偏误一言偶咈执讯随之反使轻猾者不以扞罔为惧而矜矫者且以对吏为荣刑罚不中鈇钺无威可忧也国家所恃以为元气者公论也今直言敢谏之士一鸣立斥指佞荐贤之章非讦则党不惟不用其言并锢其人不惟锢其人又加之罪遂使诸臣相戒拱嘿喑塞求容是非共蔽忠谗互淆可忧也国家所赖以为防维者廉耻也今大臣握重权大官而有徒之心小臣惟望气占风而鲜特立之操近者中使一遣妄自尊倨与之抗衡者仅二三人耳其余奔走期会惟恐后时謟曲趋承犹虞获戾皇上以为近臣可倚而不知幸窦已开以为内臣可惟吾操纵而不知其屈辱士大夫已如此矣贪竞成风羞恶尽丧可忧也国家所借以进贤退不肖者铨衡也古者宰相之职实兼今之阁部权太重而易以为奸国家罢设丞相于是用人之职吏部掌之而阁臣不得侵焉今次辅与冢臣以同邑为朋比惟异己之驱除阁臣兼操吏部之权吏部惟阿阁臣之意线索呼吸机关首尾造门请命夜以为常统均大臣甘作承行之吏加膝堕渊惟其所欲黜陟大柄祗供报复之私卿贰羙官两手握定而私人遍布脉暗通乎南北封疆重寄一味游移致覆辙相寻忧独遗于君父甚至庇同乡则逆党可公然保举而白简翻为罪案排正类则讲官可借题逼逐而荐剡遂作爰书皇上恶诸臣之欺欺莫大于此矣皇上怒诸臣之擅擅莫专于此矣皇上厌诸臣之党党莫固于此矣威福下移举错倒置权熖薰灼正气消靡可忧也臣区区之心愿皇上尚德缓刑用贤去佞勿以至圣至神之资为臣下所误勿以治人治法之大为奸回所牵勿过用严而使士气人心日趋于顽懦勿偏为任而使名流善类永锢于清时使臣言得行即加臣以出位僭言之罪有余荣矣
　　给事中冯元飏政本名实宜稽疏臣惟今日边氛未熄冦熖旋张涓涓江河驯致大慼所恃圣明哀痛率土同讐卧薪枕戈谊无再计然以臣私忧过虑固非一端积痼未瘳为患方大则独谓政本一席治乱所繇实以表率之司而为弛诿之首尤而效之其祸安极当此主忧臣辱灾并剥肤岂复微臣畏咎威喑黙不言之日耶每见一二孤戅之流遇事抒忠时多齿路顾皆紏绳欺误摘及细微斯则国人之所皆知明主之所必察但关名节无系安危臣所鳃鳃窃不在此特以今日政本大臣往往居实避名受功辞罪平时养威贾重是其固然一至朝廷有事如汉制所谓天地大变天下大过者輙云昭代本无相名吾曹止供票拟上则诿之圣裁下则推之六部持兹片语遂丛百欺安得复有定识訏谟为中外文武倡其忠恳者乎夫中外之责则谁复有大于票拟者即以皇上神明天纵每出独裁者以辅臣所拟视之诸曹条奏其为俞咈不啻倍蓰果若所云必如国初之制或以疎逖遽补访咨或自纶扉仍还卑秩可云事权不在肩任为难今则体絶百僚任兼庶事有汉唐宰相之重而更代天言有国初顾问之荣而特隆位号地亲势峻言聼志行是从古柄用之专且重莫如今之辅臣矣若以经自上裁便可过归君父则凡百司庶府逺近巨细所见施行固无有不取进止得自矫擅者使其得失尽诿朝廷纪官以来未闻斯义臣以为票拟一事辅臣生平人品心术邪正公私于此毕露皇上苐静以照之严以呈之某事为某辅所误某事为某辅所挠某人为某辅所奨某人为某辅所抑他日某票而当则某宜任功某票不当则某宜任罪掲其肺肝公诸耳目不许以闪烁游移之故智阴阳其词不许以刻忮险仄之深机髙下其手则议任自清谋断自定恩讐自不得徇功过自无所逃庶已棼之土宇犹可复萃所以慰祖宗之恫怨酧圣主之焦劳端无有逾此者治乱之分是在今日若仍悠悠忽忽佹谢佹承如顷者所以谋流冦载胥及溺当不知所底止矣昔唐太宗命谏官随宰相入阁议事有失輙谏所以贞观之治声施不冺岂其事至今日犹可更忌人言区区诚无所避伏望皇上留意垂察
