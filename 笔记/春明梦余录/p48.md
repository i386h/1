<!-- { "loadSidebar": true } -->
　　御史呉履中攻补阙失疏皇上仁明威断鋭意防康好学勤政敬天法祖嘉猷懿德史不胜书有何阙失尚需攻补虽然皇上虚己责躬臣子匿心献谀则惭负圣明之盛矣臣谓皇上之失有二一曰大奸之罪状未彰而身为受过一曰图治之纲领未挈而用志多分皇上临御初年天下犹未大壊也特简一温体仁显托严正之义阴行嫉之私凡正人君子必百计摧折以致贤士觧体救过不遑使朝廷不得任人以治事而酿成大乱之源者体仁之罪状也专任一杨嗣昌以欵抚为忠谋以四事为实政加练饷以刈割海内致使民怨天怒灾旱频仍四海困穷盗贼蠭起而结成大乱之势者嗣昌之罪状也皇上所信任无如此二人二人恃皇上之信任以售其奸欺不知如何忠爱如何匪躬以自结于皇上迨深信不疑然后得为所欲为无不如意其所欲为者先做成一不得不为之机彀待皇上发一意防而遂见诸行事有执以罪彼彼不任受曰皇上自为之皇上亦曰彼实未尝专擅也乃益深信不疑是以二奸悮皇上而反卸责于皇上皇上为二奸所悮而反为二奸代受过也夫臣子为君父受过分也谊也岂有君父为臣子受过之理皇上自君临以来无一念不善无一事不善而奸邪輙借以济其恶如治尚严明也而引之于苛刻刑欲当罪也而引之以从重皇上念与事之善无由见于天下而乱臣贼子无知小民遂见为朝廷阙失敢于非议而叛背之孰知皇上固十五年如一日哉今即下罪己之诏俾父老扶杖往观相顾流涕亦祗曰天子至今日始翻然悔悟孰知其十五年如一日哉诚以两奸罪状暴白于天下使天下皆知皇上为二奸所悮而未尝自有阙失则圣明之戴翕然无间亦收拾人心大机括也至于图治自有纲领圣人抚世酧物因时制宜世治则润色太平为制治保邦之计世乱则干济屯蹇为拨乱兴治之谋要惟相天下大势缓急而轻重布之如今日者乱极当治之会也内治缺而后戎马生民生促而后冦盗起向者急于外而政治愈棼冦起于内而赋敛愈急是以生乱防救乱何惑乎乱无已而益甚也近始反其所为省躬厉翼治有纪绪蠲租觧网民有生机乱源已塞急宜求治兵之人真能御边者任边隅真能勦冦者办内地先了此两大事而治功可次第举矣选贤自辅敦勉臣工司调爕者以平格理阴阳秉枢衡者以公衷董僚属庶官蒸乂百职交修渐至天心降顺大有书年便可整顿皇猷恢张化理将国家数百年之纪纲法度陵夷而壊乱者悉行修举千百世之基图统绪缺畧而废坠者从此创垂皇上为法今传后之主羣工为干蛊开防之臣千古盛明拭目可俟若委托非人纷丝求理臣未卜成功于何日也皇上以天下为一身其精神当无所不周贯以古今为一堂其学问当无所不并包兢业万防间值闲暇何可用心于元虚无益之事况释宗道不过为我兼爱之源流孟子所谓无父无君之教圣人之徒所当禁而辟之皇上甚不可惑志于此也唐贞观中引学士番宿更休与讨论古今宋亦令名儒夜直禁中不时召对葢圣贤义理所以栽培此心神明之地时加灌溉则与天地民物自然不相间隔而精神黙运无弗贯通时复翻阅经史触发理趣考证事变无事而静有感輙通阙失无自来矣
　　吏科都给事中章正宸忻闻下济疏履端肇庆羣寀呼嵩有喜天顔忽遣中使宣阁臣入殿一时鹓鹭咸愕眙为希有盛事引竚良久导驾导表同官班防臣始窃闻梗概不胜手额曰有是哉端冕以临之折节以下之调和以望之师保以称之股肱心膂以托之志同道合以叮咛之学焉后臣帝王盛而不世遭逄也顾阁臣何德堪此以矢报我皇上哉今时势最大且急者兼裕公私澄清吏治内平流防外制四裔孰非阁臣仔肩能不急商办此四者之法而访求办此四者之人乎若夫感孚帝衷赞襄庙谟宏开言路收拾人心此四者不由阁臣身亲为之更谁任乎以汉陈平犹知理阴阳顺四时遂万物之宜镇抚四裔诸侯亲附百姓使卿大夫各得任其职为相务也而况亲见尧舜者乎昔商宗之命傅説也首言启心沃心今阁臣所造膝请者必无敢有祖述刑名嫉之説掊克聚敛之文者矣而夙夜靖共其果藏身以恕乎从来先格君而后事功可建亦必先积诚而后君心可格何以故凡人主菲薄左班朝士必因外廷无一人一事足称意防茍能不与中官作縁不凭恩怨起见不以宠利居成功不以爵防私亲昵而任一二大事不惊料一二大事不惑自足以起皇上敬信敬信则宫府通委任专而百事办矣阁臣事办总在知人吕公着见士大夫以人物为意者必问其所知所闻参互攷实以达于上王淮问杨万里先务万里曰人才因疏朱熹以下六十八人虞允文为相尝籍人才为三等有所见闻即记之号材馆録是国计边防非不吃揆之用人似犹第二义而所用之人惟吏兵二部尚书最急如皆贤也则阁臣当与同心共理有不贤者则必更置之何悠悠忽忽为也其次讲官其次谏官其次督抚其次提学其次总镇至于文选职方两郎须精择而久任焉更得贤掌院注意廵按御史严为殿最则州县长吏孰不化枉为直若是者然后百姓亲附羣才奋庸而诸事就理矣以今扆宁配羲轩之德社城絶狐鼠之縁时际道行躬逄圣作赞平章而翼协和俾天下犹有纳沟饥溺阁臣岂不抱耻实欲式酧天奬惟在以人事君罄伊吕之衷蹀臯防之奏太平之绩斯真万世一时也臣方斋袚缮疏间又有愓于天人之际焉是夕也同云忽合雨雪载涂道路欢呼有年叶卜和气致祥于兹徴信臣惟日祝皇上以天自处下济光明而已
　　给事中傅朝佑论内臣不宜叅阁臣疏夫公论国之元气也故为台谏者以天下公论为主臣读王坤一疏为岌岌乎有履霜坚冰之惧也昔太祖髙皇帝垂训有曰为政必先谨内外之防庶得朝廷清明纪纲振肃大哉王言实万世治平之鉴歴汉唐宋以暨我朝其间治乱相寻往辙未有或易之者也我皇上虑周边境用王坤监视宣大而未尝令其操弹劾之权司中朝之议论也乃一叅再叅近且浸滛防于阁臣试思阁臣之上更有何人日进不已长此安穷是防于轻朝廷矣易有之由来者渐言不可不辨之蚤也纵令阁臣有过朝廷有缺上有典章下有清议今朝廷耳目之司不乏人乃令中官漫言天下事书之史册其何以示子孙而传后世哉臣于是乎不能不为首辅咎焉当遣内臣之始满朝諌官何不近援祖制逺援汉唐宋之覆辙以力谏即不然相率以去就争之皇上神圣聪明当必转圜而听而柰何泄泄防防坐视其至此极也臣于是乎又不能不为诸辅咎焉当令票拟王坤之疏曷不直言奏上正义责坤为皇上遵祖制为朝廷持大权为天下昭公论而奈何唯唯以聼也失今不争后将何及矣臣葢不意王坤为此言也廷臣佥谓为此言者非必王坤也其文词练达机锋挑激是必有阴邪憸人附之而起而借王坤为发端以尝试皇上此臣不特为阁臣一时惜而深为国体惜深为天下治乱之大关惜也夫臣之言迂言也亦正言也祈皇上幸聼臣言裭斥之生死之惟命乃臣之心区区忧国之心也臣不惟爱朝廷爱世道并爱中官夫中官权盛亦非中官之福也方今搆结者渐起中外皇皇无敢为皇上言者天下事不堪再壊矣诗云不愆不忘率由旧章书曰鉴于先王成宪其永无愆愿皇上遵祖训提公论以上稽往古正责王坤而撤回内遣于以清议论而正国体消隐祸而课实功其于治平之计岂细故哉

　　春眀梦余録卷二十四
<子部,杂家类,杂说之属,春明梦余录>
　　钦定四库全书
　　春明梦余録卷二十五
　　吏部左侍郎孙承泽撰
　　六科
　　六科直房在午门外东西相向初在掖门内之西与内阁相对所谓六科廊是也以灾移外直房洪武初统设给事中六年始分为六科二十二年改给事魏敏卓敬等八十一人为士源先是上以给事中数符元士改为元士至是以六科为政事本源又改为士源未几复为给事中都给事则二十四年所增也吏户礼兵刑工科各都给事中一人左右给事中各一人给事中吏科四人户科八人礼科六人兵科十人刑科八人工科四人盖随事烦简而设员也凡章奏出入咸必经由有所遗失抵牾更易紊乱皆得封驳事有关系抄发过部略用叅语谓之抄叅部覆録入疏中凡朝政之得失百官之贤佞皆许聫署以闻实兼前代谏议补阙拾遗之职也六科卽唐之补阙拾遗宋改补阙为司谏拾遗为正言唐制谏官随宰相入阁此最得为政之要至明革中书省乃并谏官裁之惟设六科以掌封驳宣德中廷臣请设谏官不允于是谏无专职此为缺典
　　昔言官察官截然二项如宋时亦尚如此监察御史初亦言事后惟察事至谏院左右谏议大夫左右司谏左右正言此专为拾遗补阙之官凡奏疏涉弹击上卽戒谕而不纳故观唐宋言官奏疏绰有可观后世有纠劾而鲜规正盖以言官察官浑之为一也
　　明初省臣以所定官制班次图进上览毕因论及选谏议之官曰论道经邦辅弼之臣折冲御侮将帅之职论思献纳侍从之任激浊扬清台察之司此数者朝廷之要职也至于绳愆纠缪拾遗补过谏诤之臣尤难其人抗直者或过于矫激巽懦者又无所建明必国尔忘家忠尔忘身之士方可任之不然患得患失之徒将何所頼
　　洪武十七年九月给事中张文辅言自九月十四日至二十一日八日之间内外诸司奏劄凡一千六百六十计三千二百九十一事上谕廷臣曰朕代天理物日总万几岂能一一周徧茍政事有失宜岂惟一民之害将为天下之害岂惟一身之忧将为四海之忧卿等能各悉心封驳则庶事自无不当此六科稽查号件封驳章奏之例也
　　永乐元年十一月谕都给事中朱原贞等曰朕虑天下之民有失所者为尔曹未能尽知故选郡县考满官职达事体者俾于六科办事如朕有所欲闻卽可知彼有所欲言卽可达而久无一人言者夫郡邑之间岂都无一事利害可言今在朕左右尚默默然况逺千里其肯言乎尔等退以朕意申谕之此俸满有司授科之例也
　　永乐二年召都给事马麟等谕曰为治贵得大体比尔等疏驳奏牍一字之误皆喋喋以言碎甚矣吏治文书丛脞积累其精力有时而敝岂免错谬自今奏内有数目日月等字错谬者皆令从傍改注用印盖之不必以闻此抄叅不具题用印钤盖之例也
　　宣德二年谕六科曰朝廷虑刑狱有寃下情不能达故设登闻鼔然前代置院设官托耳目于一人非兼听广览之道我国家命六科给事中轮直最得其当尔等无畏权势无忽孤防惟其所言卽时为达庶几事无壅蔽幽隐毕闻况给事中为朝廷近侍诚能效职当显用尔无或阿比以忝所任此六科直鼔院之例也
　　正统中给事中张固言六科都左右给事中员缺乞选各科年深者以次陞补英宗谓吏部臣曰给事中乃近侍之官凡朝廷政令得失军民休戚百官邪慝举得言之况都左右给事中为之领袖非识达大体者不可畀也固乃欲循资而用之不亦舛乎此都科不循资俸之例也
