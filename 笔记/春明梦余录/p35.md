<!-- { "loadSidebar": true } -->
　　其礼以嵗仲春择日皇后祭用少牢礼三献乐六奏去舞公主内外命妇陪祀先期内尚仪奏祭祀皇后内执事皆致齐蚕宫令陈祭物乐女生陈乐器至日皇后乘肩舆出宫至西华门升重翟车女官奉钩筐前行至郊坛皇后易礼服拜跪瘗奠饮福受胙如礼毕皇后易常服遂视桑
　　蚕为龙之精按马质云禁原蚕注天文辰为马蚕书曰蚕为龙精月值大火则浴其种是蚕与马同气李林甫月令释曰先蚕天驷也先蚕之神或以为苑窳妇人寓氏公主或以为黄帝或以为西陵氏或以为天驷歴论不一然蚕其首马首其性喜温恶湿其浴火月而再养则伤焉此固与马同出于天驷矣然天驷可为蚕祖而非先蚕者也蚕妇人之事史记黄帝娶西陵氏始蚕汉祀苑窳妇人寓氏公主此或有所传然其祭设坛或少牢或太牢或一献或三献礼必皇后亲享北齐使公卿祀之非也
　　髙禖台
　　髙禖台眀初无此祀世宗嘉靖中始设木台于皇城东永安门北震方坛上皇天上帝南向骍犊苍璧奉献皇帝配牛一羊一豕一髙禖在坛下西向牛一羊一豕一礼三献乐九奏陈八佾皇帝位坛下北向后妃位坛南数十丈外北向用帷坛下陈弓矢弧韣如后妃嫔之数祭毕女官导后妃嫔至髙禖前跪取弓矢授后妃嫔后妃嫔受而纳于弧韣
　　张璁疏顷者生员李时飏监生张岑各疏请举祀郊禖之礼以祈圣嗣夫古后稷之生祈于禖孔子之生亦祷于尼山乞祷之说古礼有之然大雅既醉之诗曰公尸嘉告曰君子万年永锡祚曰厘尔女士从以孙子夫公尸之告皆祖考之锡福也皇上仁孝诚敬天地神明日鉴在兹况祖考之亲者乎臣愿当兹慎选淑女之时以广求嗣续之诚告于太庙世庙以祈祖考之祐以慰圣母之心上嘉其请择十二月二十四日行礼夏言充祈嗣醮坛监礼使
　　金章宗明昌六年以上未有子尚书省臣奏行髙禖之祀乃筑坛于景风门外以春分日祀青帝伏羲氏女娲氏及姜嫄简狄其斋戒奠玉帛进熟皆如大祀仪官备弓矢弧韣以进上命后妃嫔御皆执弓失东南而射命以次饮福受胙及得子遣官报谢髙禖
　　西海神祠
　　西海神祠在西苑嘉靖十四年八月建
　　夏言疏臣言于本月二十日伏蒙召见无逸殿钦奉圣谕兹西海子毎嵗端午奉两宫逰赏止是望祭以祀其神今宜特建祠宇庶有所瞻依钦此臣切惟禁内西海子者即古燕京积水潭也其源出西山神山一亩马眼诸泉绕出瓮山后滙为七里泺东入都城潴为积水潭南入玉河入于大通前人谓积水为海且在西内故至今沿称西海都城之水悉于此滙玉河城壕大通漕河皆食其利比之五祀之神其功较大但一向未立祠宇以便举祀是亦缺典今特建祠宇足以栖神且便于行礼皇上事神之义可谓周矣但祠必有名旧日西海之名恐嫌于四海正号未恊専称今祠宇既建所有神位祠额伏乞皇上特赐嘉名以答神贶庶称祀典今将相度过北门口涌泉亭后隙地一区堪以定建其规制丈尺谨画图贴说二本随本进呈伏乞圣裁命下之日行移内外各该衙门遵奉施行
　　春明梦余録卷十九
　　钦定四库全书卷
　　春明梦余録卷二十
　　吏部左侍郎孙承泽撰
　　帝王庙
　　帝王庙在阜成门内大市街之西永乐定鼎北京诸祀毕举惟帝王无庙嘉靖十年中允廖道南请改大慈恩寺兴辟雍以行飬老之礼撤灵济宫徐知证知谔二神改设歴代帝王神位仍配以歴代名臣礼部覆言今国子监乃祖宗以来临幸之地恐不必更葺梵宇旧址重立辟雍惟都内喜佛寺系元人制败壊风俗相应毁弃灵济二神当时已得罪名教固宜撤去但所在窄隘不足以改设帝王寝庙宜择地别建得防邪鬼像可便毁之帝王庙工部其相地卜日兴工于是工部销毁像防官相择帝王庙地因言阜成门内保安寺故址旧为官地改置神武后卫而中官陈林鬻其余为私宅地势整洁且通西坛可赎还而鼎新之诏可遣工部侍郎钱如京提督工程名景徳崇圣之殿东西两庑南砌二燎炉殿后为祭器库前为景徳门门外东为神库神厨宰牲亭钟楼又前为庙街门东西二坊曰景徳立下马牌
　　大学士宋讷帝王庙碑两仪判而人极立大统建而君道眀越自上古神圣继作代天理物以开万世太平之治故天地以之而位四时以之而序万物以之而育大经大本以之而立盛徳相继传至于今钦惟圣天子受天明命肇修人纪以建民极缵皇帝王之正统衍亿万年之洪基稽古制作庙京邑以祀歴代帝王重一统也相旧庙地介乎通衢防而勿严洪武二十一年秋始命改作于钦天山阳越明年己巳夏五月三日工部尚书臣秦逵奏成功请文劖石诏臣讷为之记臣忝职胄监惧不敢辞谨拜手稽首而言曰帝王功徳于昭于天宜有清庙以宅神展敬歴世以来祀典斯阙三皇
<子部,杂家类,杂说之属,春明梦余录,卷二十>五帝祭于肆类仅见于周而尧舜禹汤发迹肇基及所经歴之地或有祠焉遣使致祭后世有之至于合庙京国嵗修享礼古未之闻皇上定鼎江右治功既成神人洽和礼乐明备凡庙祀之凟礼不经謟神非法者一切去之正名定统肇自三皇继以五帝曰三王曰两汉曰唐曰宋曰元受命代兴或禅或继功相比徳相侔列像于庭金玉其相衮冕焜煌聚精防神咸宅于兹毎嵗春秋二仲诹日誓士上御宸极制命大臣斋眀承事笾豆静嘉粢盛丰洁告充告硕神格洋洋所以推惟本始式昭旷典者至矣三年则命奉香币诣陵寝具仪物以时致享又以昭圣显灵而示不忘也呜呼天生民而立之君所以靖乱也康济天下阜成兆民而登之仁夀之域者皆以奉若天道而已是故前乎三代之家天下者亦天也皇帝王之继作汉唐宋之迭兴以至于元皆能混一寰宇绍正大统以承天休而为民极右之序之不亦宜乎秦晋及隋视其功徳不能无愧故斥而不与是可见皇上敦名实重理道崇徳报功大公至正之心真足以度越百王垂宪来世永永无斁谨为之铭曰惟皇作极克配天地丕昭盛化以正大位皇道而皇帝道而帝歴夏商周三王迭继熙熙皥皥同底于治于赫汉祖寛而有制光武奋兴炎灵用炽唐兴晋阳遂有神器太宗重光力行仁义明明有宋其徳克类暨于元氏而亦用乂丰功茂徳后先辉贲翼翼新宫有侐而閟貌象既严皇灵斯莅享祀苾芬仪文孔备陟降在庭神之攸塈祚我皇眀以克永世洪武元年祀三皇用太牢以勾芒祝融风后力牧配四年今天下立三皇庙嵗春秋祭已而祭扵陵是年命礼官防考古帝王在中原安养人民者三十四君合祀之择名臣从祀六年上从礼官言古帝王有父子祖孙合祀非礼乃别立帝王庙同堂异室祀三皇五帝禹汤文武汉髙光唐髙祖太宗宋太祖元世祖其守成贤君令所在有司祭于陵七年塑帝王衮冕坐像上曰伏羲神农未有衣裳之制勿加冕服二十年以武成王从祀去王号二十一年礼官择歴代名臣始终全节者三十五人请从祀上曰赵普负太祖不忠不可祀元穆呼哩安图祖也不可祀孙而去祖可祀穆呼哩罢安图并巴延阿珠勿祀又曰汉陈平冯异宋潘羙皆宜祀又曰文王虽基周命终守臣节唐髙祖有天下本太宗也可勿祀祀于陵增祀隋文帝是年庙火改建于钦天山之阳去隋文帝又增帝王坛于大祀殿以孟春从祀天地惟仲秋祭于庙嘉靖九年罢南郊从祀礼官请加南京庙春祭上不从令建庙京师以嵗仲春秋祭罢南京庙祭十年春上祀之文华殿是年庙成殿中奉安太昊伏羲氏炎帝神农氏黄帝轩辕氏东奉安帝金天氏帝髙阳氏帝髙辛氏帝陶唐氏帝有虞氏西奉安夏禹王啇汤王周武王又东奉安汉髙祖皇帝汉光武皇帝又西奉安唐太宗皇帝宋太祖皇帝东庑则风后臯陶龙伯益傅说召公奭召穆公虎张良曹参为一坛西庑则力牧防伯夷伊尹周公旦太公望方叔萧何陈平为一坛东之次则周勃冯异房元龄李靖李晟潘羙岳飞许逺为一坛西之次则邓禹诸葛亮杜如晦郭子仪曹彬韩世忠张浚张廵为一坛从祀是年上亲祭修撰姚涞请罢元世祖并从祀之臣穆呼哩等凡嵗仲春秋太常寺题请遣大臣一员行礼四员分献凡子午卯酉之秋上传制遣乐舞生祭于陵其年罢秋祭
　　昔人议罢唐髙祖而祀太宗为非者谓温大雅大唐创业起居注义旗之初皆由帝防大郎二郎尚未轩轾及入关东讨秦力虽多然身系嗣何殊将帅禁门之举不无遗议焉而遽谓功尽彼出罢父祀子灵岂无知至于从祀云者以臣事君耳中兴诸君未闻爼豆而其臣俨然且仲虺列于见知甘盘称为旧学梁公之伐逺过西平淮隂之寃有同武穆而舎彼取此义复何居也

　　春明梦余録卷二十
　　钦定四库全书
　　春明梦余録卷二十一
　　吏部左侍郎孙承泽撰
　　文庙
　　文庙在城东北国学之左元太祖置宣圣庙于燕京以旧枢宻院为之成宗大徳十年京师庙成明太祖改为北平府学庙制如故永乐元年八月遣官释奠仍改称国子监孔子庙寻建新庙于故址中为庙南向东西两庑丹墀西为瘗所正南为庙门门东为宰牲亭神厨西为神库持敬门门正南为外门正殿初名大成殿嘉靖九年改称先师庙殿门为庙门万歴二十八年庙宇易以琉璃
　　庙主
　　至圣先师孔子之位
　　洪武定大成文宣王木主长三尺三寸五分连上云下座共五尺二寸濶七寸连左右云共一尺一寸五分嘉靖中定至圣先师木主髙二尺三寸七分阔四寸厚七分座髙四寸长七寸厚三寸四分朱地金书
　　四配
　　复圣顔子　　　　　　宗圣曽子
　　述圣子思子　　　　　亚圣孟子
　　洪武制木主各长一尺九寸五分连上云下座共三尺阔五寸连左右云共一尺一寸嘉靖中改各髙一尺五寸阔三寸二分厚五分座髙四寸长六寸厚二寸八分赤地墨书启圣公神主与四配同十哲
　　先贤闵子损　　　　　　冉子耕
　　冉子雍　　　　　　　　宰子予
　　端木子赐　　　　　　　冉子求
　　仲子由　　　　　　　　言子偃
　　卜子商　　　　　　　　颛孙子师
　　洪武制木主各长一尺九寸阔四寸连座共二尺五寸嘉靖改一尺四寸阔二寸六分厚五分座髙二寸六分长四寸厚二寸赤地墨书
　　东庑从祀
　　先贤澹台子灭明　　　　原子宪
　　南宫子适　　　　　　　啇子瞿
　　漆雕子开　　　　　　　樊子须
　　公西子赤　　　　　　　梁子鳣
　　冉子孺　　　　　　　　伯子防
　　冉子季　　　　　　　　漆雕子徒父
　　漆雕子哆　　　　　　　啇子泽
　　任子不齐　　　　　　　公良子孺
　　奚子容蒧　　　　　　　顔子祖
　　句子井疆　　　　　　　子商
　　公祖子句兹　　　　　　县子成
　　燕子伋　　　　　　　　顔子之仆
　　乐子欬　　　　　　　　邽子防
　　公西子舆如　　　　　　公西子蒧
　　陈子亢　　　　　　　　琴子牢
　　歩叔子乘
　　先儒左子邱明　　　　　伏子胜
　　髙堂子隆　　　　　　　后子仓
　　董子仲舒　　　　　　　王子通
　　欧阳子修　　　　　　　邵子雍
　　司马子光　　　　　　　程子颢
　　杨子时　　　　　　　　罗子从彦
　　陆子九渊　　　　　　　朱子熹
　　真子徳秀　　　　　　　许子衡
　　陈子献章　　　　　　　王子守仁
　　西庑从祀
　　先贤宓子不齐　　　　　公冶子长
