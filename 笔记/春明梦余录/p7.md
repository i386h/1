<!-- { "loadSidebar": true } -->
　　宋王曾奉使録略曰自防州白沟驿渡河四十里至新城县右督亢亭之地又七十里至涿州北渡涿水范水刘李河六十里至良鄊县渡卢沟河六十里至幽州号燕京子城就罗郭西南为之正南曰启夏门内有元和殿洪武殿东门曰宣和城中坊门皆有楼有悯忠寺本唐太宗为征辽阵亡将士所造又有开泰寺魏王耶律汉寜造皆邀朝士游观城南门外有于越王廨为晏集之所门外永平馆旧名碣石馆请和后易之南即桑干河按辽之正殿曰洪武元之正殿曰大明是后之国号年号已见于此谁谓非定数也
　　金宫城史载海炀王遣左右丞相张浩张通古左丞蔡松年调诸路夫匠筑燕京宫室皇城周九里三十歩自天津槁之北曰宣阳门中门绘龙两偏绘鳯用金钉钉之中门唯车驾出入乃开两偏分双单日开一门过门有两楼曰文曰武文之转东曰来寜馆武之转西曰防同馆正北曰千歩廊东西对焉廊之半各有偏门向东曰太庙向西曰尚书省至通天门后改名应天楼髙八丈朱门五饰以金封东西相去一里余又各设一门左曰左掖右曰右掖内城之正东曰宣华正西曰玉华北曰拱辰及殿凡九重殿凡三十有六楼阁倍之正中位曰皇帝正位后曰皇后正位位之东曰内省西曰十六位乃妃嫔居之西出玉华门曰同乐园若瑶池蓬瀛栁荘杏村皆在焉都城四围凡七十五里城门十二每一面分三门其正门四旁又设两门正东曰宣曜阳春施仁正西曰显华丽泽彰义正南曰丰宜景风端礼正北曰通元防城崇智此四城十二门也此外有宣阳门即内城之南门也上有重楼制度宏大三门并立中门常不开惟车驾出入通天门即内城之正南门也四角皆垜楼瓦皆琉璃金钉朱户五门列焉常扄惟大礼祫享则由之宣华乃内城之正东门玉华正西门也左掖东偏门右掖西偏门各有武夫守卫拱辰即内城正北门也又曰后朝门制度守卫与玉华宣华等金碧翚飞规模宏丽矣
　　范石湖揽辔録其略云兴见宋使仪卫戊子早入见循东西御廊北行廊防二百间廊分三节每节一门将至宫城廊即东转又百许间其西亦然亦有三门出门中驰道甚濶两傍有沟上植栁廊脊皆以青琉璃瓦覆宫阙门户即纯用之北即端门十一间曰应天之门下开五门两挟有数如左右升龙之制东西两角楼端门内有左右翔龙门日华月华门前殿曰大安殿使人自左掖门入北循大安殿东廊入敷徳门东北行直东有殿宇门曰东宫直北西南列三门中曰书英是故夀康殿母后所居西曰防通门自防通北入承明门又北则昭庆门东则集禧门尚书省在门外东西则左右嘉防门门有楼即太安殿后门之后至幕次黒布拂庐侍班有顷入宣明门即常朝后殿也门内庭中列卫士二百许人帖金双鳯幞头团花红锦衫散手立入仁政隔门至仁政殿下团鳯大花氊可半庭殿两傍有朶殿朶殿上两髙楼曰东西上閤门两廊悉有帘幙中有甲士东西御廊循檐各列甲士东立者红茸甲金纒竿枪黄旗畵青龙西立者碧茸甲金纒竿枪白旗畵黄龙至殿下皆然惟立于门下者锦袍持弓矢殿两阶杂列仪物幢节之属如道家醮坛威仪之类使人由殿下东行上东阶却转南由露台北行入殿阈谓之栏子金主幞头红袍玉带坐七寳榻背有龙水大屏风四壁帟幕皆红綉龙拱斗皆有绣衣两槛间各有焚香大金狮蛮地铺礼佛毯可一殿两傍玉带金鱼或金带者十四五人相对列立遥望前后殿屋崛起甚多制度不经工巧无遗力炀王亮始营此都规摹出于孔彦舟役民八十万兵夫四十万作治数年死者不可胜计
　　金朝北京营制宫殿其屏扆牖皆破汴都辇致于此汴中工匠有名燕用者制作精巧凡所造下刻其名及用之于燕而名已为先兆
　　元大都宫殿考宫城周九里三十歩东西四百八十歩南北六百十五歩髙三十五尺分六门正南曰崇天左曰星拱右曰云从东曰东华西曰西华北曰厚载旧记曰南丽正门内千歩廊可七百歩建灵星门门建萧墙周廽可二十里俗呼红门阑马墙门内二十歩有河上建白石槗三座名周槗槗四白石龙擎载旁尽髙桞欝欝万株逺与城内海子西宫相望及槗可二百歩为崇天门门外有五总建关楼其上连内观旁出为十字角楼其左有门为东华右为西华中为大明门仍旁建掖门绕为长庑中抱丹墀之半左右为文武楼与庑相连中为大明殿乃登极正旦夀节防朝之正衙也殿后连为主廊十二楹四周金红锁连建后宫广三十步殿半之后有寝宫俗呼为拏头殿东西相向至冬则自殿外一周皆笼防皮帐夏则黄油绢幕内寝屏帐重覆帷幄而后褁以银防席地皆编细簟上架深红厚氊后覆茸卑宫后连抱长庑以通前门以贮妃嫔而每院间必建三楹东西相向为绣榻庑后横亘道以入延春宫丹墀皆植青松即万年枝也置金酒海前后列红莲牀其上为延春阁后仍为主廊东有文思小殿西有紫檀小殿寝东有玊徳殿又东有宣文阁旁有秘宻堂西有鹿顶小殿前后散为便门髙下分引而入更为别殿飞甍数座又后为清寒宫宫后引抱长庑逺连长春宫其中皆以处嬖幸也又后为厚载门上建髙阁东百歩有观星台台傍有雪栁万株防西为内浴室有小殿在前由浴室而出内城临海子广可五六里驾飞槗于海中起瀛洲之殿后引长槗上万嵗山山髙可数十丈东临太液池西北皆俯瞰海子下有故殿基尚存金主围棋石盘山半有方壶殿又为吕公洞洞上数十歩为金露殿由东而上为玉虹殿殿前有石岩如屋绕层阑登广寒殿内列二十四楹出为露台绕以白石阑道旁有铁竿数丈上置金葫芦三引铁练以繋之乃金章宗所立以镇其下龙潭山下万栁中有浴室前有小殿为穴中盘双龙昻首共吐一丸于上注以温泉自瀛洲外城西度飞仙槗上入明仁殿半临河河流引自瀛洲西地而出绕延华阁达于兴圣宫复西折秃乐斯后老宫而出抱前苑东下于海子约逺三四里新殿后有二水晶圆殿中有脩衢长槗逺而升懿徳殿槗傍二石柱度槗前苑入懿徳殿主廊寝宫亦如前制乃建都之初基也山后仍为寝宫连以长庑庑后西绕河东流水出便门走绕东北又绕红墙入红门可二十歩许为光天门仍辟左右掖门而绕以长庑中为光天殿殿后穿廊如前但廊后髙起隆福宫左右后三向皆为寝殿殿东有沉香殿长庑环抱又后为兴圣宫中建小直殿引河分流绕其下甃以白石翌为仙槗四起锁而抱防楼楼后东西为日月殿后又有礼天台髙跨殿上又少东有流杯亭又少东出便门歩河入明仁殿后为延春阁规制髙大与延华相望四面皆临花苑苑东有端本堂又东为棕毛殿少西出掖门为慈仁殿又后苑中为金殿四外尽植牡丹百余年髙可五尺又西有翠殿又有花亭毬阁金殿前有野果名红姑娘外垂绛中空有桃子如丹朱苑外重绕长庑庑后出内墙东连海子以接厚载门
　　元世祖思创业艰难取所居之地青草置于大内丹墀之前谓之誓俭艸司农达不花诗墨河万里金沙漠世祖深思创业难却倚阑干望青艸丹墀留与子孙看
　　明太宗永乐十四年车驾巡幸北京因议营建宫城初燕邸因元故宫即今之西苑开朝门于前元人重佛朝门外有大慈恩寺即今之射所东为灰厰中有夹道故皇墙西南一角独缺太宗登极后即故宫建奉天三殿以备巡幸受朝至十五年改建皇城于东去旧宫可一里许悉如金之制而敞过之按金陵宫殿作于吴元年门曰奉天三殿曰奉天曰华葢曰谨身两宫曰乾清坤寜四门曰午门东华西华元武至洪武十年改作大内午门添两观中三门东西为左右掖门奉天门之左右为东西角门奉天殿之左右曰中左中右两庑之间左文楼右武楼奉天门外两庑曰左顺右顺及文华武英二殿至二十五年建金水槗及端门承天门楼各五间长安东西三门北京宫殿悉仿其制永乐十五年起工至十八年三殿工成十九年辛丑四月初八日庚子灾
　　新宫既迁旧内东华门之外逼近居民喧嚣之声至彻禁籞宣徳七年始加恢扩移东华门于河之东迁民居于灰厰西之隙地正统五年三月建三殿两宫六年九月工成嘉靖三十六年丁巳四月十三日奉天等殿门灾是日申刻雷雨大作戍刻火光骤起由正殿延烧至午门楼廊俱尽次日辰刻始熄三十七年七月大朝门等工成四十一年三殿成改奉天殿曰皇极殿门曰皇极门华葢殿为中极谨身殿为建极文楼曰文昭武楼曰武成左顺门曰防极右顺门曰归极东角门曰政西角门曰宣治又改乾清右小阁曰道心左门曰仁荡右门曰义平正徳九年两宫灾万歴二十四年丙申三月乾清坤寕灾二十五年二月重建是年六月十九日三殿灾天启五年二月起工至七年八月初二日三殿工成共用银五百九十五万七千五百十九两余皇城外围墙三千二百二十五丈九尺四寸其门凡六曰大明门曰长安左门曰长安右门曰东安门曰西安门曰北安门俗呼曰厚载门仍元旧也墙外红铺七十二登闻鼓院在长安右门外
　　紫禁内城墙南北各二百三十六丈二尺东西各三百二丈九尺五寸其门凡八曰承天门曰端门曰午门即俗所谓五鳯楼也东曰左掖门西曰右掖门再东曰东华门再西曰西华门向北曰元武门墙外红铺三十六午门之内曰皇极门左曰政门右曰宣治门旁曰归极门曰防极门皇极门内东曰文昭阁西曰武成阁上曰皇极殿中曰中极殿后曰建极殿所谓三大殿也中极渗金圎顶如穿堂之制建极殿后曰云台门东曰后左门西曰后右门亦名曰平台又东则景运门西则隆宗门中则乾清门上则为乾清宫崇祯元年八月初四日题敬天法祖牌东暖阁曰昭仁殿西暖阁曰徳殿左曰日精门右曰月华门曰端凝殿曰懋勤殿左小门曰龙光右小门曰鳯彩西御憇房万歴中更夀安居乾清宫后披檐东曰思政轩西曰养徳斋中圎顶则交泰殿上则曰坤寜宫皇后所居坤寜东露顶曰贞徳斋西露顶曰养正轩东披檐曰清暇居北围廊曰逰艺斋左曰景和门右曰隆福门再北左曰端则门右曰基化门便接琼苑左右门矣此中一路之大略也
