<!-- { "loadSidebar": true } -->
　　崇祯丁卯九月二十七日册立皇后谕曰朕闻太极元撰首辟乾坤天地合徳乃生万物则君之有后固俪体于两仪而弼成于风化者也朕昭受鸿图诞抚函夏思顺阴阳刚柔之道茂衍室家君王之传嘉内徳于安贞稽懿徽于温恵敬崇壸教宜正隆称元妃周氏扬芬华族毓庆轸元皇兄慎选以配朕躬夙夜无逸而阐敬戒已受封章于潜邸丕纉景命以维新四徳咸修六宫着范可册立为皇后女顺蔚承干之佑坤寜恊应地之符特谕于是遣礼部尚书来宗道持节英国公张惟贤捧册大学士黄立极捧玺施凤来行礼
　　崇祯元年二月初四日皇长子生诰曰朕惟帝王膺天歴而奉宗祧首重元储尤隆世嫡朕以躬嗣位丕基夙夜祗念我皇祖皇考集庆发祥源深绪逺伫昌嗣续仰慰贻谋兹荷上帝居歆宗祊垂祐以今年二月初四日第一子生系皇后周氏出中闱开冡之先万国惬元良之祝肆颁渥泽覃被多方
　　崇祯三年二月初十日册立东宫诏曰朕惟自古帝王嗣大歴服长治久安莫不首重建储所以定宗祧隆国本凝天眷而系人心也我祖宗列圣相承徳祚绵洽率繇兹道以裕贻谋朕祗绍丕基兢怀付托乃荷皇穹眷祐嗣早开长子慈烺睿托坤元祥钟震一中外起敬承之颂天人表恊应之符昨日文武臣民疏请再三举行册礼而朕以子方襁褓谦让未遑兹届青阳载仲之辰正值苍防诞弥之月礼官复申前请众志诚难固违爰考旧章式诹吉日祗告于天地宗庙社稷授册宝立慈烺为皇太子以仰防累叶无疆之绪俯慰兆人胥戴之情大典告成环垓同庆
　　崇祯十四年九月十八日册封第三子慈炯为定王
　　十五年三月二十一日册封第四子慈照为永王皇女乐安长公主名徽娖
　　春明梦余録卷二十九
　　钦定四库全书
　　春眀梦余録卷三十
　　吏部左侍郎孙承泽撰
　　五军都督府
　　五军都督府在阙之西皆东向初置统军大元帅府后改枢密院又改为大都督府秩正一品设左右都督都督同知都督佥事等官洪武十三年始分中左右前后五军都督府各府都督初间以公侯伯为之参赞军国大事后率以公侯伯署府事同知佥事则参赞军事永乐元年建行都督府于北京后仍分五府称行在某都督府十八年定都北京除行在字在应天者称南京某府洪熙元年复称行在宣徳三年革行都督府正统六年复建五府其职分领都司衞所凡武职袭替及诰勅旗役并鎗手水陆歩骑操练俸粮屯种器械舟车赏赐声息军情清勾替补邉腹画图贴说薪炭荆苇之事分移所司综理之
　　大都督府因枢密院而改建之者也枢密院之职实古太尉大司马诸将军而其名则循唐宦官之旧五季托肺腑其权寄宰相上宋颛兵政稍与宰相次而号两府然皆缙绅大夫为之至元而用其国人与汉人之以武功显者第徃徃参互一二缙绅以赞其谟画至眀兴而截然武弁薮矣髙帝之下集庆置中书省即置行枢密院而自领之功臣宿将得序迁为同知佥院同佥判官其品秩皆仍元旧至四年辛丑之三月始改置大都督府拜皇侄文正为大都督节制中外诸军寻増置左右都督同知副使佥事官以中书参议李善长兼司马宋思顔为参军经歴都事皆极一时之选而同知佥院之在军行者尚仍其故不改吴元年甲辰正月即王位定大都督从一品左右都督正二品同知从二品副使正三品佥事从三品寻大都督坐罪废罢不设以左右都督为长官十月进阶俱正一品同知从一品副使从二品佥事从三品三年革副使陞佥事正二品凡天下将士兵马大数防授迁除与征讨进止机宜皆属之十三年分大都督为五军都督府见若以为品秩如其故者而兵部隂移之其权渐分矣至永乐而尽归之兵部所谓五军都督者不过守空名与虚数而已其左右都督以下至同知皆以加邉将之有功者其佥事以待序迁者而掌印佥书之类必以属公侯伯间有属老将之实为都督者不能什一也
　　封拜考
　　封建古制也而莫详于周周之天子仅称王而其下为公侯伯子男不能子男者为附庸其命则自九而至五其别则有同姓有异姓而其封则以功徳不以亲疎秦始并天下创尊为皇帝废封建公族无尺寸土而犹存侯爵为三等以待有功者列侯则如武城通武之类伦侯则如建成信武之类皆有邑名而不称国下者则闗中侯有封食而无邑名然皆金印紫绶而列侯伦侯至位丞相上丞相之尊重者莫如李斯九卿之见幸有大功者莫如蒙恬兄弟而皆不得沾其慎贵可略推已汉髙豁逹裂天下以王诸子弟及大功臣而其次则因秦之旧为彻侯亦有闗内侯凡二等第功臣之为王雅非其意至白马之誓而独侯国存武帝狭海宇穷兵黩武不爱通侯之印以待有功者即功虽尠细或见録天下之壤地不能侯而国用则益侈于是苛为之禁以伺其过即尠细亦见削而髙帝身与共创业之臣所余无几封拜日下而侯国不日益汉地不小损自武帝而后封拜之与削亦渐寡而终东西二京其制亦相仿佛中间虽有吕氏之擅王与新莾之盗为公未几輙罢自魏氏之末司马擅制始复为五等曰郡县公侯伯曰县子曰县男皆得称开国金印紫绶而闗内侯有不开国者顾反居子男下晋氏以至齐梁陈皆因之若北魏之与北齐皆崇设王爵以待勲旧而其更有功者则别封郡公侯或一人而担三四爵然同姓异姓皆不得为国王而郡县公侯益卑矣后周宇文防辞安定王遂以安定公终其身而其子簒魏进封功臣晋赵等大国然皆称公而不王隋氏因之至唐而始定以子弟为亲王正一品其稍疎而有功者为郡王功臣之有功者为国公皆从一品郡公以至侯伯子男则逓降焉如赵无忌梁元龄之类皆得世袭而他以恩赐者或世与否自安禄山之为东平王遂毁周例而逾之然中兴以后王公之格益轻至有佩櫜鞬捧酒炙而趋走于节度之庭者而封亦不复世矣宋兴复唐初之制以宗室之懿叙封王爵而其疎者与文武大臣自国公而下至子男徃徃以郊恩逓进徒以媺其名而已戸不得言禄爵不得言世然犹斤斤守其靳焉自蔡京之公两国而公制紊矣童贯之为王而王制逾矣南渡以后所谓王者遂冐于宰执如桧如侂胄如弥逺矣元承辽金之后王爵尤易即将相非勲徳可以一嚬笑而得之独汉人至国公而止明髙帝下建业草创未遑吴元年始拜功臣李善长徐逹常遇春为国公而其他功臣之死勤事封疆者有国郡公侯伯子男之赠然徃徃一循元旧洪武三年始大启封建皇帝之子为亲王亲王之从庶子为郡王而功臣则公侯伯三等有世袭有流爵罢子男不置公侯位正一品上伯位正二品上朝服进贤冠加笼巾貂蝉世袭者领鐡劵流爵则否当是时封伯者仅二人忠勤之禄仅当侯三之一诚意至不能当六之一而其轻可知矣十年以后封东莞徽先禄遂与侯等至永乐初而始定居侯之下正一品之上其阶勲皆与侯等而伯亦重矣凡公侯伯之任入则掌参五府总六军出则领将军印为大帅督留都筦钥辖治朝纲独不得预九卿事
　　宋制军旅属于枢密院与中书省并谓之两府眀以兵部掌兵政而统军旅专征伐则归之五军都督府兵部有出兵之令而无统兵之权五军有统兵之权而无出兵之令至将属于五府而兵又总于京营合之则呼吸相通分之则犬牙相制五军都督府总天下之戎政国体具存其所闗者甚大眀初勲臣俱充参逰后止充两广湖广漕运三总兵又次苐革而惟戎政五府属焉五府佥书犹有以都督充者至掌印则必勲臣嘉靖八年令五府掌印官都督有才望者一体推用终不能行都督有三等曰左右都督曰都督同知曰都督佥书是为世官副都督则流官也
　　都督都指挥等官虽定于洪武初然其称谓与后亦有不同如称都督府佥书曰某府佥都督都指挥使司佥书曰某都指挥司左封印右封印皆见于张紞云南机务抄黄嘉靖间防议疏列五府衔佥书与带俸者槩称管府事即锦衣衞堂上皆称管衞事亦此例也
　　初制总兵无专官有事命将事已即归后因邉境多事遂留镇守然或地方小警调兵勦杀非奉上命者即有功亦不称防具疏闻而已
　　眀初在外兵马尽是屯军指挥千百戸管领而尽属都司提调其制各都司掌印佥书等官缺本处有相应官聼各镇廵官保举兵部拟议具奏夲处无官兵部查访中外相应官员兼用极重其选衞所之制洪武中设锦衣等上十二衞以卫宫禁留守等四十八衞以衞京城上十二衞为亲军指挥使司番直宿衞不于都督府永乐中设五府各衞于北京改前北平三衞为金吾左右衞为羽林前衞改北平都司为燕山左右衞为大兴左衞为济阳通州衞是为上十衞与腾骧左右衞武骧左右衞四衞亦得名亲军其武功中左右衞以匠役工部其诸陵设衞不隶督府亦不称亲军凡亲军衞得直逹兵部其余衞分流官世官土官袭替优给优飬所衞都司上之府引奏送兵部五府以中左右前后为序南以总兵坐中府北以总兵坐后府凡舎人承袭皆以五府试验必年至二十以上方许比试初试不中者食半俸再试不中者降充军盖国初将材皆储于此故其严如此每衞设指挥使一人指挥同知二人指挥佥事二人又设中前后左右千戸所分领军士其所领军士逃亡者计数论罚如百戸逃一人减半俸逃十人全不给至三十人降总旗至四十人降小旗至五十人发充军其千戸逃军十倍于百戸指挥逃军五倍于千戸者并减俸及逓降如百戸例盖国初之兵皆籍于此故其严如此
　　洪武初谕五军府曰养兵而不病于农者莫若屯田今海宇宁谧邉境无虞若使兵但坐食于农农必受其弊非长治乆安之术其令天下衞所督兵屯粮庶几兵农合一国用以纾又谕曰天下衞所分民屯种者咸获稼穑之利其令在屯军士树桑枣百株柿栗胡桃之类随地所宜植之亦足以备嵗歉之不给又谕今年屯种须于五月报禾苖长养何如七月报结实何如十月报所收籽粒若干一歳三报彼时留心屯政如此故大宁都督佥事啇暠奏见在粮粟大宁三十一万石松亭闗五十八万石防州二十五万石他镇所报亦相若至宣徳时所积之粟尤多立法之善古所未有也屯田原额宣府屯军八千六百七名屯地四千三百三顷五十亩各色籽粒二十五万四千三百四十四石三斗一升大同屯军一万六千七百名屯地一万五千八百三十顷各色籽粒五十一万三千九百四石五斗五升山西屯军九千四百九十名屯地六千一百一十二顷一十亩各色籽粒二十五万七千七百四十六石五斗五升辽东屯军四万五千四百五名屯地二万五千三百七十八顷二十八亩额粮七十一万六千一百七十石其后减徴四十五万四千石固原延绥二镇屯军舎人二万六千七百三十八名屯地二万六千一百一十八顷二十一亩各色籽粒三十六万五千一百四十石五斗四升六合宁夏屯军一万一千一名屯地五千五百二十七顷九十二亩五分各色籽粒三十二万二千七百二十二石一斗七升九合四勺甘肃屯军二万三千八十三名屯地一万一千六百九十一顷五十亩各色籽粒六十万三千一百八十八石四斗二升五合蓟州屯军五千八百七十五名屯地二千八百二十八顷五十一亩细粮六万八千五百六十七石五斗九升其制每军一名受田五十亩嵗征米二十四石以十二石飬赡其人十二石入仓给官俸并城操之兵仓中所积率足供数年之用
