<!-- { "loadSidebar": true } -->
　　元崇国寺元有二崇国寺此乃北寺至元中建至宣德改名隆善成化壬辰又増防国二字寺为托克托丞相故宅今佛座下立一幞头朱衣老叟一凤冠朱裳老妪乃其夫妇也后僧録司右姚广孝一像一主在焉广孝旧配享庙庑嘉靖九年阁臣李时以髠徒不便在庙乃将其主送大兴隆寺寺灾移此其像上自题一偈防破芭蕉拄杖子等闲彻骨露风流有时揺动龟毛拂直待虚空笑防头后署独庵老人题独庵广孝号也释名道衍字斯道
　　元东岳庙旧称仁圣宫在朝阳门外真人张留孙买地大都齐化门外拟为宫以祀东岳大帝未成至治壬戌其徒吴全节始毕工赐名仁圣宫防定乙丑鲁国大长公主出资钜万更为寝宫又赐名昭德殿其像乃昭文舘学士刘元手制两傍侍臣仿唐开国功臣像为之故赫赫有生气刘元字秉元寳坻人官至昭文舘大学士正奉大夫秘书监卿凡两都名刹有塑土范金抟换为佛一出元手天下无与比
　　元石湖寺在德胜门内北湖傍后为方阁老园
　　元鐡牛庙在旧燕城东南有土埋鐡牛露脊元人立庙祀之
　　元昭应寺在西阜成门外至元中建正德八年重建脩元法王寺即今广通寺在髙梁桥西北寺四角有石楼门前玉河水色如碧古栁参天髙梁一桥横亘水上余少时读书东角楼者三年西山黛色时照书幌
　　元从容庵元僧万松老人建所着有从容録今砖塔尚存在宣武门内干石桥北
　　元碧云庵在西山建于元雅克伊勒吉正德中内监于经拓之为寺经以佞幸得宠于通湾等处开设皇店嵗报上银八万两余以自饱乃为寺于香山而立塜域于后所费以万万计嘉靖初下狱死籍其家天启三年内珰魏忠贤重脩土人呼为于公寺
　　朝天宫在皇城西北元之天师府也宣德中仿南都之制建三清殿通明殿又建普济景德总制寳藏佑圣靖应崇真文昌元应九殿至成化十七年重脩天启六年六月二十日灾止存张真人府府设道箓司元三碑存张真人元以为天师明太祖去其旧称俾为大真人改天师印为真人印后授六品铜印曰龙虎山正乙元坛之印宏治间赐玉印文曰阳平治都功印盖红巾张道陵旧印其文如此而阳平治即蜀之阳平山二十八治之一道陵起处也隆庆元年追夺其玉印万暦二年厚贿冯保复给之
　　大德显灵宫在皇城西永乐时建成化中更拓其制又建弥罗阁嘉靖中复建昊极通明殿东辅萨君殿西弼王帅殿西殿有栢为雷所擘其枝委地如屏
　　灵济宫在皇城西祀玉阙金阙二真人永乐十五年建成化十六年重増宏丽凡遇大礼朝臣先习仪于朝天宫宫燬乃习仪于此崇祯十五年科臣左懋第防言二真人乃叛臣之子不宜受朝臣拜跪请以帐幕隔之报可
　　延夀寺在韩家山永乐时内臣刚鉄靖难从征有功葬于此
　　真觉寺在阜成门外永乐中建至成化九年建石台髙五丈许上列五塔
　　宏光寺在香山宣德中内侍郑同建同髙丽人仿其国毘罗殿之制作圎殿供毘罗门内松径作盘最为幽胜顺天保明寺天顺中建俗称皇姑寺正统八年征额森陜西吕尼叩马谏而死及复辟乃为建寺肉身在寺中碧霞元君庙在城外东南宏仁桥成化时建宏仁桥元时呼为马驹桥都人最重元君祠其在麦庄桥北者曰西顶在草桥者曰中顶在东直门外者曰东顶在安定门外者曰北顶又西直门外髙梁桥北亦有祠每月朔望士女云集
　　极乐寺在阜成门外成化中建寺有牡丹园春日游履恒满园有髙楼万歴壬辰新进士旷鸣鸾必欲登之寺僧以乆扄不便开旷不聼甫登火发旷与楼俱烬盖嘉靖庚戌都城告警贮火药于此煮酒者火触之而作也关帝庙在皇城北安门东者曰白马庙隋基也姚彬盗马庙在三里河天坛北亦隋基也正阳门瓮城庙建于明初蒲州杨太宰愽每元旦入拜先以名刺通之曰乡晚生
　　明因寺在天坛北内有贯休所画罗汉十六轴僧紫栢各系以赞僧寮左壁有董文敏其昌书佛成道纪天启二年刻石
　　隆安寺天顺间建万歴己酉重脩后有一堂曰净土社宏善寺在左安门外所谓韦公寺也正德中内侍韦霦建寺后有西府海棠二株髙二寻每开烂如堆绣香气满庭昔人恨海棠无香误也寺东临池一亭亭后假山极其幽胜
　　龙华寺在德胜门东成化三年建万歴五年重脩寺外稻田千畆宛如江南
　　大隆福寺景防四年建极其钜丽大法堂石栏乃南城翔凤殿物撤用于此
　　摩诃庵在阜成门外八里荘嘉靖丙午建
　　都人王崇简记予少时猎西郊偶过摩诃庵见石工勒金刚经集篆于石呼僧问之廓上人曰此汪中丞所得之古集篆也其始青衣鼓枻于黄莲洲垝垣间一箧浮水上触舟视之故经没灭耳夜则有鬼物恍惚呵防惊告中丞于日中辨之为古集篆金刚经中丞欲刻之金陵旋以抚军云中未果其门人洪度刻木相贻且告之故感此竒因愿勒之石以示乆逺并募士大夫楷书于后余为之叹异尝闻金刚经之有集篆始于五代僧梦英集十八体宋僧道増成三十二体此或是耶亡何籀文法书焜燿壁上时万歴戊午己未之际也予频年读书庵中夕灯晨磬瞻曯独久甲申避宼窜伏庵中流连而去迨归来村墟半落风景非殊石经之室巍然而上人已九十老矣三十年来余初见刻石于承平之时逰覧于闲暇之日以至防乱余生人物灰散犹得见此经石俛仰今昔不知泣涕之无从也一日上人命诸孙元长闻因谓余知刻石因縁属为着其意求汪中丞序不可得长椿寺僧性柔出以相质为掇其大畧而识之亦以见余之瞻依此经独乆也汪中丞名可受号静峰黄梅人廓上人名性宏元长名寂善闻因名寂惠
　　万夀寺万歴五年建大珰谷大用寺基慈圣李太后出资钜万命太监冯保督造寺悬永乐时所铸大钟内外书华严八十一卷名曰华严钟
　　按钟在汉经厰此其一也厰在德胜门内旧铸髙二丈余濶一丈余者尚有十数仆地上皆楷书佛经端劲如帖非沈度夏防不能也
　　十刹海在龙华寺前万歴中陜西僧三藏建
　　千佛寺万歴九年孝定皇太后建内供髙丽所供尊天二十四身阿罗汉一十八身像貎诡异
　　西域防林寺在阜成门外二里沟万歴四年建佛作西番变相
　　兴教寺在防林寺东成化中建
　　药王庙在天坛北戚畹李成铭建
　　长椿寺万歴四十年孝定皇太后建在宣武门外斜街都人米万钟水斋禅师传长椿寺水斋大师者名明阳故中山郡鹿氏子隂入母腹已立禅于嘉靖三十八年七月十有一日生泡质虽防识田无染见僧而悦闻佛而称镇星甫周即从剃落嗣法本郡慈氏寺太和座下餐麸跣立肇脩苦行八越暑霜色腰参请初受记防岭不二和尚谓当十方宏济大展宗风某甲不当汝师再走云雾山谒无穷长老心心印可冺言谛矣自是三十余年间普陀大士峨眉普贤菩萨少林逹摩祖师道塲躬亲顶礼徃来五台终南伏牛等山普行饶益一切诸苦徧经罔摄其在中台古松和尚问师云空假中是甚麽师黙然元对当体全空顿见本来心地为然指以谢复于普陀问大智禅师云如何是生死荅云生死原是大智师了然更然一指炙背八十一炷如华严卷数乃去通天和尚者峨眉老宿也问师西来意晴天日头出下雨地皮湿说破无生话只恐信不及又问识得麽师左指天右指地不更下一语机缘既投衣法旋授二十七代之灯嘱师重剔盖至是师复然一指通前而三矣略述苦行实难缕数尝割体肉半斤于伏牛兼刺骨悬耳立禅一年负椽求饲虎于本山暨大澷者前后共六年其临崖泼水以供僧细事尔最后来京师以水斋着人号水斋师先期不食七七后然后呷水日数以为常初师持之终南三阅月已持之京师黒窑厰一年鹫峰寺一年宣武门外茶庵五年嗟夫月光水观未罢资粮图澄涤肠存乎神化方之于师行独苦矣虽然苦行云者世俗目师之强名师固不知孰为苦孰为非苦也惟知空吾身以空一切示无拣择而已矣圣母太皇太后皇帝陛下实与嘉之赐金紫钦命焚脩勅建大华严寺于永乐店再建大祚长椿寺于今所寻勅师赍内帑普赐南海诸净刹及钦建八十八佛道塲于休哉师之苦师之宏也斯真十方宏济大展宗风者哉
　　慈慧寺在平则门外万歴中蜀僧愚庵建寺后蜘蛛塔蜀太史黄辉有碑记其事
　　慈夀寺在阜成门外八里万歴丙子慈圣皇太后建寺有塔十三级髙入云表后寜安阁榜太后手书又后有九莲菩萨像
　　嘉禧寺在阜成门外二十里万歴中建中有御书聨天主堂在宣武门东构于西洋利玛窦自欧罗巴航海九万里入中国崇奉天主所画天主乃一小儿妇人抱之曰天母其手臂耳鼻皆隆起俨然如生人所印书册皆以白红一靣反覆印之字皆傍行其书装法如宋板式外以漆革防之外用金银屈戌钩络所制有简平仪龙尾车沙漏逺镜钟天琴之属
　　蒋德璟破邪集序向与西士防苐知其歴法与天地球日圭星圭诸器以为工不知其有天主之教也比读其书苐知其窃吾儒事天之防以为天主即吾中国所奉上帝不知其以汉哀帝时耶龢为天主也其书可百余种颛与佛抗而迹其人不婚不宦颇胜于火居诸衲子以是不与之絶比吾筑家庙奉先而西士见过谓予此君家主当更有天主公知之乎予笑谓天主则上帝也吾中国惟天子得祀上帝余无敢干者若吾儒性命之学则畏天敬天无之非天安有画像即有之恐不是深目髙鼻一浓胡子耳西士亦语塞或曰佛自西来作佛像利氏自大西来亦作耶龢像以大西抑西以耶龢抑佛非敢抗吾孔子然佛之徒非之而孔子之徒顾或从之者何也未几当道檄所司逐之燬其像拆其居而株擒其党事急乃控于予予适晤观察曽公曰其教可斥逺人则可矜也曽公以为然稍寛其禁而吾漳黄君天香以破邪集见示则若以其教为必乱世而亟为建鼓之攻又若以予之斥其教而缓其人为异于孟子距杨墨之为者予谓孟夫子距邪说甚峻然至于杨墨逃而归则受之而以招放豚为过今亦西士逃而归之矣愚自以为善学孟子特不敢似退之所称功不在禹下耳且以中国之尊贤圣之众圣天子一统之盛何所不容四夷八舘现有译字之官西僧七王亦赐阐教之号即近议脩歴亦令西士与钦天分曹测定聊以之偹重译一种示无外而已原不足驱也驱则何难之有李文节曰退之原道其功甚伟苐未闻明先王之道以道之而輙庐其居亦不必予因以此意广黄君而复叹邪说之行能使愚民为所惑皆吾未能明先王之道之咎而非邪说与愚民之咎也白莲闻香诸教入其党者骈首就戮意窃哀之然则黄君破邪之书其亦哀西士而思以全之欤即谓有功于西士可矣

　　春明梦余録卷六十六
<子部,杂家类,杂说之属,春明梦余录>
　　钦定四库全书
　　春眀梦余録卷六十七
　　吏部左侍郎孙承泽撰
　　石刻
　　周宣王石鼓文在国子监庙门内京师石刻莫古于宣王猎碣矣其形如鼔其数盈十葢周宣田猎之事史籕之迹也旧在陈仓野中韩昌黎为愽士时请于祭酒欲舆之太学不从郑余庆迁之凤翔孔子庙经五代之乱遂至散失宋司马池知凤翔复辇至府学庑已失其一皇祐四年向传师搜足大观二年归于汴京诏以金填其文初致之辟雍后移至寳和殿金人破汴辇至于燕置王宣抚家复移大兴府学元皇庆移至文庙防门内其文漫灭不可读潘廸音训载四百九十四字薛尚功帖载四百五十一字今存三百二十五字
