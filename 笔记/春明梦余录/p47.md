<!-- { "loadSidebar": true } -->
　　御史詹尔选辅臣以去明心疏顷臣具疏驳陈启新因而责备冢臣与诸辅臣葢为大臣担荷不力循黙不言而发也乃近阅邸报大学士钱士升有微臣职分看详等事一疏奉防诘问不胜惊异及得辅臣与李璡疏合观之而后知辅臣有不忍不言之情且有不得不疾呼之势也俄而辅臣引咎求斥矣俄而遽奉回籍调理之防矣明乎辅臣之以票拟去执争去也夫大臣所以不肯言也其源在不肯去耳今辅臣肯言矣去矣上可对九庙之式凭下可质后世之清议隐以去就悟明主显以气节风百僚臣实荣之而独不能不为朝廷惜此一举也葢皇上所不满于辅臣者为其以心膂之臣而致疑于圣明之主耳臣则有説焉孔子曰君有诤臣父有诤子夫臣子之有诤皆从疑起也不疑而又何诤古来一德之世孰如唐虞维时臯陶矢知人安民之谟而禹輙曰惟帝其难之然则千古以上之能疑其君者莫如禹而舜未甞以此贬圣且鳃鳃焉惟恐禹言之不尽也故从显处谏者小臣之事也而从疑处谏者是谓防諌此真大臣事而不意其以过虑无当于皇上也且辅臣所言者为何事乎李璡不识皇上为尧舜之君而敢导以非情非法荼毒富民郷绅从来庸主所不屑为之事此关一错大乱将兴正辅臣忧心如焚之时而忽又奉有改票之命因是揣摩未当亦由惊惧愈深遂不觉抗章之汲汲耳窃谓辅臣此举差强人意皇上方嘉许以示鼓舞之不暇顾以为相疑以为要誉耶夫人臣无故而敢疑其君非忠也若乃全不敢疑谓吾君为万举万当以是为信其君也恐只容悦之借名亦非忠也人臣而习于沽名义所不敢出也乃人主不以名誉鼓天下使其臣争为尸位保宠习成寡亷鲜耻之世界又岂国家之利也况今天下疑皇上者恐亦不少也何哉以天下人对皇上者皆中材以下之品也知常而不知变知平而不知竒知法后王而不知遵逺代如尚方剑不灵将卒骄懦日甚圣意恩礼感激威于斧钺也而人见亿万之生灵徒以供韎韐之逗遛则或疑过于右武穿札与操觚并课非是者弗録圣意取聪明才技分注于骑射以助武臣之不振也而人见卖牛而买马绌德而齐力徒使强冦溷迹于道途而父兄莫必其子弟则疑缓于敷文免觐之説行上意在暂苏民困臣亦以为苏民困也而或疑朝宗之大义不值数万路费之金钱驳问之日烦上意在痛惩奸顽臣亦以为惩奸顽也而或疑明启之刑书能当防畨加等之纷乱其君子忧驱策之无当其小人惧防累之多门明知一切茍且之政或拊心愧恨或对众欷歔种种隐情有难殚述辅臣不过偶因一事代天下而发愤耳而竟欝志而去也辅臣之去以言而自后之大臣恐无复敢言矣大臣不敢言而小臣愈难望其言矣所日与皇上言者惟此苛细刻薄不识大体之徒似忠似直如狂如痴售则挺身招揺败则濳形逋窜骇心志而爚耳目毁成法而酿隐忧天下事尚忍言哉伏乞皇上以逺大宅心以简静率宪责大臣弼违之义作言官敢谏之风严勅下内阁部院大臣不得以去辅臣士升为戒宁献可赞否无借口圣明独断掩皇上之谦冲宁进礼退义无借口君恩未酧餙自家之濡滞务期上下交格志气聿新于以覩廓清平治之猷成纲纪风俗之羙庶防有日矣
　　中书陈龙正特阐揆职疏本朝不设宰相然今之辅臣上效启沃下倡寅恭职无不统世庙宝训云此官虽无相名实有相职洋洋圣谟至矣哉古人毎言如某者宰相才也夫明相职然后可辨相才相职云何居恒则位置六卿有事则谋定大将是也英宗皇帝谕辅臣李贤曰今六部尚书庶皆得人葢知天下治安由六卿而独与贤面商正谓贤之职事宜与闻乎此也他日又曰吏部乃天下人物权衡命举左右侍郎贤遂举姚防举崔泰是则六卿称职皆贤之能使当年六卿有不称而贤狥顾情面不以入告皆贤罪也故位置六卿者揆职也世宗皇帝谕辅臣张孚敬李时曰六部须要得人吏部都察院尤为紧要因传谕分别诸臣才品他日又因吏兵二尚书缺与时及翟銮面议其人遂以王琼居冢宰王宪居本兵葢深明致治得人之纲领而独与辅臣议者以辅臣又吏兵部院之纲领也下至羣僚贤否草野逸才皆辅臣所宜留心而不得专以票拟章疏遂足尽帷幄论思之职业也所谓谋定大将亦以近事騐之正嘉之间有杨廷和张孚敬则能信本兵王琼能一再起用王守仁而南昌定思田平诸苗荡矣万歴初有张居正则能委王崇古专制而谙达欵和数世矣能委戚继光修守御而诸边十八年不闻警矣故能定大将然后可以为辅臣史迁云兴圣统在择将相特为孝武言之其实天子之事惟在择任辅臣辅臣得则诹谋大将者亦辅臣事而天子无烦拊髀也李敬告世宗皇帝云人君以论相为职谓此也顷者辅臣常数人不为不盛然未闻有以搜访异才足民裕国赈灾弭患为己任而分至尊之忧者岂真无心报主退然甘让古名臣亦多谓票拟之外无他司习惯而安耳臣愚以为今后凡遇卿贰专阃员缺会推既上宜各以保举之事责之俾得各出目力各吐赤心并其平日胸中所识不拘大小文武山林隐逸但系真才悉令分别行能堪何事之任堪居何职随时开奏歳月之间皇上总计其所荐孰当所当孰多多称职即某辅也知人少称职即某辅也不逮将得人而兵戢冦弭即某辅也功将非才而兵骄冦炽即某辅也咎宋儒程颐言天下治乱责宰相而孚敬防谓今之内阁宰相职也宣流德化必始自内阁谓此也至于他事小有得失未足以定辅臣之优劣也如此不惟朝廷可得多才又可因荐才以别辅臣不惟已用诸辅分量因兹较然即欲求良辅于方来亦可以此法预试而储之矣取人图治岂不至简至要欤所谓谋定大将亦须先辨大将之才将才有二要能戢士也能用间也夫士卒戢之平日甚易临阵驱之必死甚难诿其易而能其难万不然之数也今客兵所过城守望风披靡岂兵真不可禁也将不能御耳故曰将才以戢士卒为第一义至于军中机要则在用间年来我屡为敌人所间而我曽未闻一人能间敌人者敌为客而反明我为主而恒暗溃师失守曷足怪乎葢知己莫先戢士知彼无过用间所谓智仁勇信严与一切因时因地出竒合变之道举包其中辅臣与枢臣论辨将才为推毂之纲领惟宜精考于斯二者或曰本朝权归六部遴拟文官吏部事推举将帅兵部事孰敢冐侵官之嫌不知拟推文武原出铨枢但所当推则宜入告尔后允而行之不当则宜入告尔后驳而更之惟夙昔注心临时始能辨其当否设铨枢所推终缪虽辅臣自举所知可也更议铨枢亦可也至自举之更议之而必无不当则非古人之论相所云一心正两目明者孰能堪其任哉襄宻勿忠国家惟斯亊为最大不然以用人得失直委铨枢辅臣一身超然长立于是非担当之外盍思蒙鉴赏独深受恩数独隆其于报礼酧知究竟所主者何事耶伏见我皇上十余年求治谋兵谋饷忧劳万端窃谓宜且勿忧饷而忧兵兵精则饷自省又且勿忧兵而忧将将良则兵自精又且勿忧将而忧辅臣辅臣贤则铨枢部院多贤而良督抚良将帅自出故特阐揆职以为明主聚精会神地而治效可岁月计矣
　　再阐揆职疏窃惟票拟一事未足尽辅弼大臣之职而今日辅弼大臣果欲就票拟一事以尽厥职则亦有道焉凡诸司章奏其言非当则违其事非可即否其意非私即公未有介于两者之间茫无定持而可低昻二三其断者也所借于票拟者正谓为诚心观理折衷求平使票拟果当虽偶值发改亦宜详悉敷陈某事理合何如天心至虚必能转圜是则票拟之中具有启沃之道若随发随改至于再三谓原拟者非耶岂其始有未竭之心谓原拟者是耶继何以不坚其信皇上孜孜求治无问巨细槩期精详所以一再发改者不过欲事理得平晓然见其斟酌裁处之故原非必尽更初拟始可允惬圣懐且以外间事理喻之郡县词讼申报抚按其稍重大者抚按必一驳再驳葢亦致详致慎岂欲槩翻初招郡县抱公心持定见者覆报明确原招允行十固八九以圣明天纵岂有辅臣能覆申前説果平如权衡洞若指掌而不逌然乐从者乎説命曰后从谏则圣皇上于羣臣葑菲时赐裒收况委以股肱心膂之重论道经邦又非若亲臣小臣补阙拾遗之难为力者耶唐宰相李绛有云知而不言臣负上言而不用上负臣今愿诸辅臣皆以绛之志为志可也顷自行人司司副倪元珙疏称阁臣票拟各自注名料今日诸辅已无不殚厥心之患惟念可否有一定是非无屡迁谓宜深体圣明发改之心求至是于初拟矢至诚于复奏则诸辅品职各可自见而皇上亦得洞见诸辅之能明良交赓庶事康哉孟子曰责难于君谓之恭臣以尧舜期君因以益稷期辅臣今一日而再效责难之説固臣所以致其恭也若乃本朝相业首称三杨三杨当日惟以保举众才商确六卿为务如掌院刘观贪士竒与荣劾去之而举顾佐代卒为名臣自后杨一清翟銮共举胡世宁掌院而请罢原拟王时中费宏亦举姚镆为兵部尚书总制三边世宗即传谕行不待部推是辅臣之克举其职者于中外大僚时时仰赞庙断固不止票拟为司明甚而况或少旷于票拟之内其可哉臣再考国初罢中书省歴朝止称阁臣欲名与事相符也迩者阁员有缺廷臣章请恒借枚卜为名详稽禹谟枚者指大功臣卜者谋及龟筮非谋及乃心卿士也与今推防阁臣事体非类语称舜汤选于众举臯陶伊尹帝典曰使宅百揆于此参酌其间因义定名自有攸当或云选辅犹简在帝心之义也或云命揆犹俞往汝谐之义也或径云推举阁员则爵人众共之义也务使名与事符以仰追圣祖不设宰相本意并备末议供采纳焉
