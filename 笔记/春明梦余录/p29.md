<!-- { "loadSidebar": true } -->
　　明太祖未即大位之先已建圜丘于正阳门外钟山之阳建方丘于太平门外钟山之隂分祀天地元年李善长等进方丘説曰按三代祭地之礼见于经传者夏以五月商以六月周以夏至日祀之于泽中之方丘盖王者事天明事地察故冬至报天夏至报地所以顺隂阳之义也祭天于南郊之圜丘祭地于北郊之方泽所以顺隂阳之位也然先王亲地有社存焉礼曰享天于郊祀社于国又曰郊所以明天道社所以神地道又曰郊社所以祀上帝又曰眀乎郊社之礼或以社对帝或以社对郊则祭社所以亲地也书曰敢昭告于皇天后土左氏曰戴皇天履后土则古者亦命地祗为后矣曰地祗曰后土曰社皆祭地也此三代之正体而释经之正説自郑元惑于纬书而谓夏至于方丘之上祭昆仑之祗七月于防折之坛祭神州之祗析而二之后世宗焉嵗一祭自汉武用祠官寛舒议立后土祠于汾隂脽上礼如祗祀而后世又宗之于北郊之外仍祠后土元始间王莽奏罢甘泉泰畤复长安南北郊以正月上辛若丁天子亲合祀天地于南郊而后世又因之多合祭焉由汉歴唐千余年间亲祀北郊者惟魏文帝之太和周武帝之建徳隋髙祖之开皇唐元宗之开元四祭而已宋元丰中议专祭北郊故政和中专祭者凡四南渡以后则惟摄祀而已元皇庆间议夏至专祭地未久施行今当以经为正拟今嵗夏至日祀方丘以五岳五镇四海四渎従祀上是之四年三月复改筑圜丘方丘二坛七年七月増圜丘方丘従祀更定其仪十年以分祭天地揆之人情有所未安命举合祀之典即圜丘旧址为坛而以屋覆之名曰大祀殿自是方丘之祭遂罢永乐建天地坛于南郊一如太祖更定之制至嘉靖九年议改诸祀礼臣夏言因奏分祭天地本是古制况坛于南郊坎于北郊就隂阳因髙下原无崇树栋宇之文至祖宗并配举行不于长至之日而于孟春俱不应古典宜令羣臣博考防议陛下称制而裁定之此中兴大业也疏入未报给事中王汝梅等以言説非是而霍韬诋之尤力上怒皆加切责而又自为説以示礼部于是建方泽坛于安定门外坐南向北以髙皇帝配如洪武十年以前之制潘简肃潢议臣闻礼者体也昔者圣人作易设卦观象以干为天为君为父以坤为地为母为妻为臣而系之曰天尊地卑乾坤定矣卑髙以陈贵贱位矣此礼所由生也是故因天事天祭帝于郊因地祀地祭社于国燔柴泰坛崇效天地瘗埋于泰折异乐殊日不与帝同牢以卑法地明王者父干母坤礼至而辨示民严上焉故孔子曰天无二日土无二王禘尝郊社尊无二上知其説者之于天下也其如视诸斯乎盖慎之也以此坊民后世乃犹有合享分郊如新莽匡衡之云者其于上也不亦二乎臣愚窃谓礼有贵多亦有尚寡文质无常惟称之适圜丘不屋致诚之极也明堂大享宜非所施是故扫地之典义不可旷奕奕郊庙列圣作之践位行礼于今百祀神灵之所依祖宗精神之所聚律之以春秋讥毁泉台之法而揆之以诗人勿翦勿拜之意有其举之孰敢废乎是故大祀之殿义不可堕按尚书孝经春秋凡言郊不卜郊郊祀用牲于郊皆断名之曰郊不别云某郊凡言郊以明天道郊则天神格祭天于郊皆直系之天更不并云天地是知祭天之外无郊郊祭之中无地易明也匡衡徒见天子有兆于南郊之语妄意祭地当于北郊其言本孝经纬于经无据且北既隂方地象母位则郊配亦当以其类矣严母莫大于配地古有之乎是故北郊之谬义不可袭王者受命有天下谓之有土是故古者天子大社丘方五丈封土五色祭后土焉凡封建诸侯则各割其方色之土苴以白茅而锡之使各立社祭于其国亦曰胙土是天子太社五土王社自祭畿内分土诸侯独得祭其方土而已故曰王者有分土祭天地诸侯方祭祭土而尚书周官礼记皆谓祭地曰社或曰后土曰土示曰大示亦曰地示又曰土示丘方曰方丘折曰泰折天下之社莫大焉曰大社社所以眀地道列地利命降乎社之谓殽地社之为大示昭昭矣自郑元诸儒牵附防纬误分泰折为祭昆仑方丘为祭神州于是大社自为五土之神而夏至祭地别在北郊夫五土之神非地而何旅五帝独非祭天耶周礼宗伯师甸用牲于社大祝大师大防同宜于社小祝冦戎之事保郊祀于社大司马搜田献禽祭示大合军以先恺乐献功于社大司冦军旅之事涖戮于社类皆言社而不及稷臣谓此天子大社也张载曰大社王为羣姓所立必在国外王社王所自立必在城内夫大社既在国外则小宗伯建国之神位所谓右社稷左宗庙者固王自立之社而大社无稷矣汉儒乃谓大社有稷王社无稷是无怪其以社为地别体而杂求诸泰折方丘卒起后来纷纷之议非胡宏王炎诸臣相继讲正流惑可胜慨乎
　　编修欧阳铎议窃惟二仪定位天髙而地下先王制礼天尊而地亲故我太祖皇帝兆圜丘于钟山之阳兆方丘于钟山之隂用周礼也行之十年乃更为大祀之殿定合祀之仪又行之二十余年而太宗皇帝承之百十年来论者类疑其非古然以太祖非无为而变太宗非无据而承况土木一兴财费不赀事干国典不敢易言耳兹遇陛下博稽古典臣工何容异议虽然古不可悖亦不可泥叅之酌之与时宜之是在陛下圣明而已况周礼固有不可知者臣请先举其畧而后效其愚谨按周礼冬至圜丘夏至方丘可以见天地之分祀矣然未知其兆于南郊欤抑南北二郊欤不可考也及考大宗伯掌建邦礼则禋祀祀天血祭祭社而无祭地之礼小宗伯掌建神位则右社稷左宗庙五帝四郊而无地祗之位司服则祀天大裘祭社希冕而无祭地之服乃若大宗伯苍璧礼天黄琮礼地圭璋琥璜礼四方则无礼社之玉典瑞四圭祀天两圭祀地璋邸射祀山川则无祀社之圭何其阙畧如此耶或谓天子之社非诸侯各祭一方者比古无北郊社以祭地也故尊与郊等亲与庙并故武王伐商类于上帝即宜于冡土成王迁洛用牲于郊即社于新邑周礼盖言地即不言社言社即不言地耳信斯言也则既谓右社稷又曰泽中方丘何其乖错如此耶意者国门之内除地为泽而筑丘祭社如古者坛墠之制欤或社稷在国都之右因泽为丘不必于门内欤是又未可考也臣故曰古不可悖亦不可泥得其意不践其迹时之为贵可也
　　修撰姚涞议太祖髙皇帝当分祭之初存复古之念必尝求其制于周礼必尝采其説于诸儒必尝集其议于在廷之臣二郊尝并立矣二至尝分祀矣心思其义非一日也身践其礼非一祭也歴试而亲验之非若儒生之空谈髙论而已也十年之内幽明感通之间天人相与之际必有不尽如诸儒所议者而后更之以合于一不安于前而安于后无得于分祀而有得于合祀于是定为一代之礼以垂宪无极不然终洪武之世使其少有未惬则圣祖自将复従其初矣夫岂惮于更定以贻今日之议哉是故断之于定鼎之时者圣祖也行之而安者凡二十年袭之于徙都之日者太宗也行之而安者亦二十年承之于继世之后者列圣也行之而安者复百余年天清地晏百神受职命其宴曰庆成者庆天心之克享也未始一嵗间也固不屑屑于古礼之合而祭则受福已大非汉唐宋之所班矣臣愚以为合祭之礼未可轻易也夫臣非不能组织旧闻使言之成章以効仰赞之忱但言必虑其所终而行必稽其所敝古之祭日于坛谓春分也祭月于坎谓秋分也其隂阳先后之序义则得矣従之可也若冬至夏至之祭臣于此窃有疑焉周人以建子之月为嵗首故冬至祭天夏至祭地隂阳之义先后之伦各有攸宜斯制礼之本意也今所用者夏正也如以一嵗之月序之则夏至前而冬至后茍夏至祭地冬至祭天是先地而后天虽曰阳先隂后于义无嫌然实非一嵗之事尊天之义岂其若此行周之礼不可以用今之时用今之时不可以行周之礼是其大者已碍而不通矣
　　西垣笔记
　　崇祯十五年五月二十六日甲午夏至先是上传亲祭地于方泽所司者皆如仪是日四鼓后钟鸣上乗舆従午门端门承天门长安左门安定门诣北郊至行幄具祭服时曙色渐开上繙阅章疏久之报卯时上步出大次従内壝櫺星右门步入行大祭礼乐九奏上升坛者五而对越尽礼仍至大次易常服而还
　　正位黒犊一黄琮黄帛黄玉爵配位同惟无玉四従位黒犊四北羊四猪四计用犊六只北羊及猪各四只北羊者角弯下价髙山羊角直上价廉大祀不用山羊
　　南祀配位藏于泰神殿北郊配位在太庙临祭前一日请出入坛祭毕仍奉入
　　朝日坛
　　朝日坛在朝阳门外缭以垣墙嘉靖九年建西向为制一成春分之日祭大明之神神西向祭用大牢玉礼三献乐七奏舞八佾甲丙戊庚壬年皇帝亲祭祭服拜跪饮福受胙余年遣文大臣摄祭坛方广五丈髙五尺九寸坛面用红琉璃阶九级俱白石櫺星门西门外为燎炉瘗池西南为具服殿东北为神库神厨宰牲亭灯库钟楼北为遣官房外为天门二座北天门外为礼神坊西天门外迤南为陪祀斋宿房五十四间防坛地一百亩
　　夕月坛
　　夕月坛在阜成门外缭以垣墙嘉靖九年建东向为制一成秋分之日祭夜明之神神东向祭用牲玉献舞如朝日仪惟乐六奏従祀二十八宿木火土金水五星周天星辰丑辰未戌年皇帝皮弁服亲祀亦如朝日仪余年遣武臣摄祭坛方广四丈髙四尺六寸面白琉璃阶六级俱白石内櫺星门四东门外为瘗池东北为具服殿南门外为神库西南为宰牲亭神厨祭器库北门外为钟楼遣官房外天门二座东天门外北为礼神坊防坛地三十六亩祭日之时以寅祭月之时以亥
　　祭法曰王宫祭日夜明祭月王宫坛名营域如宫日神尊故名坛曰王宫夜明祭月坛名月明于夜故谓其坛为夜明又曰祭日于坛祭月于坎以制上下祭日于东祭月于西以端其位
　　春官典瑞玉人之事圭璧五寸以祀日月圭璧谓以璧为邸旁有一圭盖祀天之玉以四圭有邸此为一圭者杀于上帝也
　　嘉靖中改郊坛礼朝日夕月等坛玉爵各用其方之色因诏求红黄二玉不得暂用红玛瑙水晶仍极意购求终不获回回馆通事撒文秀者言二玉产在阿丹去吐鲁番西南二千里其地两山对峙自为雌雄有时自鸣乞依宣徳时下番事例往求可获部以遣官非例止责陜西抚按于边地访求













　　春明梦余录卷十六
<子部,杂家类,杂说之属,春明梦余录>
　　钦定四库全书
　　春明梦余录卷十七
　　吏部左侍郎孙承泽撰
　　太庙
　　太庙在阙之左永乐十八年建庙京师如洪武九年改建之制前正殿翼以两庑后寝殿九间间一室主皆南向几席诸器备如生仪嘉靖十一年召辅臣李时翟銮礼官夏言议复古七庙制未决防中允廖道南疏请建九庙上从其议撤故庙祖宗各建专庙合为都宫太庙因旧而新之居中文皇世皇在太庙东北居六庙上昭穆六庙列太庙左右庙各有殿殿后有寝藏主太庙寝后别有祧寝藏祧主太庙门殿皆南向羣庙门东西向内门寝殿皆南向十五年十二月九庙成二十年四月雷火八庙灾惟睿庙存因重建太庙复同堂异室之制二十四年七月新庙成正殿九间内贮诸帝后冕旒凤冠袍带匮而藏之祭则陈设祭毕仍藏匮中东西侧间设亲王功臣牌位前为两庑东西二燎炉东燎列圣亲王祝帛西燎功臣帛南为防门设具服小次门左为神库右为神厨又南为庙门门外东南为宰牲亭南为神宫监西为庙街门正殿后为寝殿九间奉安列圣神主皆南面又后为祧庙五间藏祧主皆南向时享于四孟祫于岁除仍设衣冠不出主如初制
　　寝殿神主
