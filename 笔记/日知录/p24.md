<!-- { "loadSidebar": true } -->
　　广安游氏曰后世所承传之礼有出二代之末沿礼之失而为之者不丧出母古礼之正也孔氏丧出母惟孔子行之而非以为法今礼家为出母服齐衰杖期此后世之为非礼之正也同母异父之昆弟子游曰为之大功鲁人为之齐衰亦非礼之正也昔圣人制礼教以人伦使之父子有亲男女有别然后一家之尊知统乎父而厌降其母同姓之亲厚于异姓父在则为母服齐衰期出母则不为服后世既为出母制服则虽异父之子以母之故亦为之服矣此其失在乎不明父母之辨一统之尊不别同姓异姓之亲而致然也及后世父在而升其母三年之服至异姓之服若堂舅堂姨之类亦相縁而升夫礼者以情义言也情义者有所限止不可徧给也母统于父严于父则不得不厌降于其母厚于同姓则不得不降杀于异姓夫是以父尊而母卑夫尊而妇卑君尊而臣卑皆顺是而为之也今子游欲以意为之大功此皆承世俗之失失之之原其来寖逺后世不攷其原而不能正其失也
　　子卯不乐
　　古先王之为后世戒也至矣欲其出而见之也故亡国之社以为庙屏【谷梁传】欲其居而思之也故子卯不乐【檀弓下】稷食菜羹【玉藻】而太史奉之以为讳恶【王制　郑氏注讳先王名恶子夘日】此君子安而不忘危存而不忘亡之义也汉以下人主莫有行之者【惟崔琰谏魏世子田猎曽引此义】后周武帝天和元年五月甲午诏曰道徳交丧礼义嗣兴褒四始于一言美三千于为敬是以在上不骄处满不溢富贵所以长守邦国于焉乂安故能承天静地和民敬鬼明并日月道错四时朕虽庸昧有志前古甲子乙卯礼云不乐苌表昆吾之稔杜蒉有觯之文自世道丧乱礼仪紊毁此典茫然已坠于地昔周王受命请闻颛顼庙有戒盈之器室为复礼之铭矧伊末学而能忘此宜依是日省事停乐庶知为君之难为臣不易贻之后昆殷鉴斯在【春秋庄公二十一年春王正月肆大公羊传作大省何休注谓子卯日也先王常以此日省吉事不忍举又大自省敕得无有此行乎】
　　子甲子也卯乙卯也古人省文但言子卯翼奉乃谓子为贪狼卯为隂贼是以王者忌子卯礼经避之春秋讳焉此术家之説非经义也
　　君有馈焉曰献
　　仕而未有禄者君有馈焉曰献使焉曰寡君示不纯臣之道也【长乐陈氏曰宾之而弗臣故有馈焉不曰赐而曰献其将命之使不但曰君而曰寡君若子思之仕衞孟子之仕齐是也注以君有馈为馈于君者非】故哀公执挚以见周丰而老莱子之于楚王自称曰仆【荀子周公自言所执贽而见者十人】葢古之人君有所不臣故九经之序先尊贤而后敬大臣尊贤其所不臣者也至若武王之访于箕子变年称祀不敢以维新之号临之恪旧之心师臣之礼又不可以寻常论矣
　　邾娄考公
　　邾娄考公之丧徐君使容居来吊含注考公隠公益之曾孙考或为定按隠公当鲁哀公之时传至曾孙考公其去春秋已逺而鲁昭公三十年呉灭徐徐子章羽奔楚楚沈尹戍帅师救徐弗及遂城夷使徐子处之是巳失国而为寓公其尚能行王礼于邻国乎定公在鲁文宣之时作定为是
　　因国
　　有胜国有因国周礼媒氏凡男女之隂讼听之于胜国之社丧祝掌胜国邑之社稷之祝号士师若祭胜国之社稷则为之尸书序言汤旣胜夏欲迁其社又言武王胜殷左传凡胜国曰灭之【文公十五年】是也【左传哀公十三年今吴王有墨国胜乎注国为敌所胜】王制天子诸侯祭因国之在其地而无主后者左传子产对叔向曰迁阏伯于商丘主辰商人是因迁实沈于大夏主参唐人是因【昭公元年】齐晏子对景公曰昔爽鸠氏始居此地季萴因之有逢伯陵因之蒲姑氏因之而后太公因之【昭公二十年】是也【都宗人注都或有山川及因国无主九皇六十四民之祀】
　　文王世子
　　文王之为世子朝于王季日三鸡初鸣而衣服至于寝门外不独文王之孝亦可以见王季之其勤也为父者未明而衣则为子者鸡鸣而起矣茍宴安自逸又何怪乎其子之惰四支而不养也是以小宛之诗必曰夙兴夜寐而管宁三日晏起自讼其愆古人之以身行道者如此
　　武王帅而行之
　　文王之孝可谓至矣武王帅而行之不敢有加焉如三朝食上色忧复膳之节皆不敢有过于文王此中庸之行而凡后人之立意欲以过于前人者皆有所为而为之也故乐正子春之母死五日而不食曰吾悔之自吾母而不得吾情吾恶乎用吾情
　　用日干支
　　三代以前择日皆用干郊特牲郊日用辛社日用甲【书召诰丁巳用牲于郊戊午乃社于新邑而月令择元日命民社郑注谓春分前后戊日则郊不必用辛社不必用甲矣】诗吉日惟戊既伯既祷谷梁传六月上甲始庀牲十月上甲始系牲月令仲春上丁命乐正习舞释菜仲丁命乐正入学习乐季秋上丁命乐正入学习吹春秋秋七月上辛大雩季辛又雩易蛊卦先甲三日后甲三日防九五先庚三日后庚三日之类是也秦汉以下始多用支如午祖戍腊三月上巳祓除【张衡南都赋于是暮春之禊元巳之辰】及正月刚卯之类是也月令择元辰躬耕帝借卢植説曰日甲至癸也辰子至亥也郊天阳也故以日借田隂也故以辰蔡邕月令章句云日榦也辰支也有事于天用日有事于地用辰此汉儒之説攷之经文无用支之证【夏小正二月丁亥万用入学二月不必皆有丁亥葢夏后氏始行此礼之日值丁亥而用之也犹郊特牲言郊之用辛也周之始郊日以至言周人以日至郊适值辛日谓以支取亥者非】
　　社日用甲
　　月令择元日命民社注祀社日用甲据郊特牲文日用甲用日之始也正义曰召诰戊午乃社于新邑用戊者周公告营洛邑位成非常祭也墨子云吉日丁夘周伐祝社疑不可信【礼外事用刚日丁卯非也】汉用午魏用未晋用酉各因其行运潘尼皇太子社诗孟月渉初旬吉日惟上酉则不但用酉又用孟月唐武后长夀元年制更以九月为社宗开元十八年诏移社日就千秋节皆失古人用甲之义矣
　　不齿之服
　　道二仁与不仁而已矣出乎吉则入乎凶惰游之士缟冠垂緌不齿之人冠缟武以其为自吉而之凶之人故被之以不纯吉而杂乎凶之服
　　为父母妻长子禫
　　禫者终丧之祭父母之丧中月而禫固巳妻与长子何居夫不有祖父母伯叔父母及昆弟乎曰夫为妻父为长子丧之主也服除而禫非夫非父其谁主之若祖父母伯叔父母及兄弟则各有主之者矣故不禫
　　父在为母则从乎父而禫
　　为殇后者以其服服之
　　为殇后者以其服服之殇无为人父之道而有为殇后者此礼之变也谓大宗之子未及成人而殇取殇者之兄弟若兄之子以为后则以为人后之服而服之如父不以其殇而杀重大宗也若鲁之闵公八嵗而薨僖为之后是巳夫礼之制殇所以示长幼之节而杀其恩也大宗重则长幼之节轻故殇之服而有时不异乎成人不以宜杀之恩而亏尊祖之义此所谓权也若曰服其本服云尔记何必言之而亦乌有为殇后者哉
　　庶子不以杖即位
　　古之为杖但以辅病而已其后以杖为主丧者之用丧无二主则无二杖故庶子不以杖即位
　　夫为妻杖则其子不杖矣父为长子杖则其孙不杖矣杂记曰为长子杖则其子不以杖即位【其子长子之子】
　　妇人不为主而杖者
　　无杖则不成丧故女子在室父母死而无男昆弟则女子杖其曰一人明无二杖也
　　姑在为夫杖必其无子也母为长子削杖必其无父也此三者皆无主之丧故妇人杖
　　庶姓别于上
　　庶姓者子姓也特牲馈食礼言子姓兄弟注曰所祭者之子孙言子姓者子之所生玉藻丧大记并言子姓注曰子姓谓众子孙也【玉藻缟冠武子姓之冠也正义曰姓生也孙是子之所生故云子姓】故诗言公姓以继公子而同父之变文则云同姓此所云庶姓别于上者亦子姓之姓与周礼司仪之云土揖庶姓者文同而所指异也【注以始祖为正姓髙祖为庶姓意亦不殊然多此两姓之目】
　　爱百姓故刑罚中
　　人君之于天下不能以独治也独治之而刑繁矣众治之而刑措矣古之王者不忍以刑穷天下之民也是故一家之中父兄治之一族之间宗子治之有其不善之萌莫不自化于闺门之内而独有不帅教者然后归之士师然则人君之所治者约矣然后原父子之亲立君臣之义以权之意论轻重之序慎测浅深之量以别之悉其聪明致其忠爱以尽之夫然刑罚焉得而不中乎是故宗法立而刑清天下之宗子各治其族以辅人君之治罔攸兼于庶狱而民自不犯于有司风俗之醇科条之简有自来矣诗曰君之宗之吾是以知宗子之次于君道也
　　庶民安故财用足
　　民之所以不安以其有贫有富贫者至于不能自存而富者常恐人之有求而多为吝啬之计于是乎有争心矣夫子有言不患贫而患不均夫惟收族之法行而嵗时有合食之恩吉凶有通财之义本俗六安万民三曰联兄弟而乡三物之所兴者六行之条曰睦曰恤不待王政之施而矜寡孤独废疾者皆有所养矣此所谓均无贫者而财用有不足乎至于葛藟之刺兴角弓之赋作九族乃离一方相怨而缾罍交耻泉池并竭然后知先王宗法之立其所以养人之欲而给人之求为周且豫矣【宋范文正公苏州义田至今裔孙犹守其法范氏无穷人】
　　术有序
　　学记术有序注术当为遂声之误也周礼万二千五百家为遂按水经注引此作遂有序周礼遂人之职五家为邻五邻为里四里为酂五酂为鄙五鄙为县五县为遂皆有地域沟树之使各掌其政令【遂人中大夫二人遂师下大夫四人上士八人中士十有六人旅下士三十有二人遂大夫毎遂中大夫一人】又按月令审端径术注术周礼作遂夫间有遂遂上有径径小沟也春秋文公十二年秦伯使术来聘公羊传汉书五行志并作遂管子度地篇百家为里里十为术术十为州术音遂此古术遂二字通用之证陈可大集説改术为州非也周礼州长防民射于州序陈氏礼书曰州曰序记言遂有序何也周礼遂官各降乡官一等则遂之学亦降乡一等矣降乡一等而谓之州长其爵与遂大夫同则遂之学其名与州序同可也
　　师也者所以学为君
　　三代之世凡民之俊秀皆入大学而教之以治国平天下之事孔子之于弟子也四代之礼乐以告顔渊五至三无以告子夏而又曰雍也可使南面然则内而圣外而王无异道矣其系易也曰九二曰见龙在田利见大人何谓也子曰龙德而正中者也庸言之信庸行之谨闲邪存其诚善世而不伐德博而化易曰见龙在田利见大人君徳也君子学以聚之问以辨之寛以居之仁以行之易曰见龙在田利见大人君德也故曰师也者所以学为君也
　　肃肃敬也
　　肃肃敬也雍雍和也诗本肃雍一字而引之二字者长言之也诗云有洸有溃毛公传之曰洸洸武也溃溃怒也即其例也
　　以其绥复
　　男子以车为居以弓矢为器故其生也桑弧蓬矢以射天地四方其死也设决丽于掔比葬则弓矢之新沽功有弭饰焉亦张可也以射者男子之事也如死于道则升其乘车之左毂以其绥复【注改绥为緌谓旌旗之旄也以旄复死不切于事广陵胡氏曰此复魂既在车当是执绥之绥】以车者男子之居也【晋书祖逖传论灾星告衅笠毂徒招用此】
