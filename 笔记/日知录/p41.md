<!-- { "loadSidebar": true } -->
　　广平府志曰地有大小之分者以二百四十步为亩自古以来未之有改也由国初有奉防开垦永不起科者有因洿下鹻薄而无粮者今一概量出作数是以元额地少而丈出之地反多有司恐亩数增多取骇于上而贻害于民乃以大亩该小亩取合元额之数自是上行造报则用大地以投黄册下行徴则用小亩以取均平是以各县大地有以小地一亩八分折一亩递増之至八亩以上折一亩既因其地之高下而为之差等又皆合一县之丈地投一县之元额以敷一县之粮科而赋役由之以出此后人一时之权宜尔考之他郡如河南八府而懐庆地独小粮独重开封三十四州县而地独小粮独重葢由元末未甚残破故独重于他郡邑天下初定日不暇给度田之令均丈之法有所不及详【解缙大庖西封事言土田之高下不均而起科之轻重无别或膏腴而税反轻瘠卤而税反重是则洪武之时即已如此】而中原之地弥望荆榛亦无从按亩而圗之也唐陆防有言创制之始不务齐平供应有烦简之殊牧守有能否之异所在徭赋轻重相悬所遣使臣意见各异计奏一定有加无除此则致之端古今一辙而井地不均赋税不平固三百年于此矣故东昌府志言二州十五县步尺参差大小亩规画不一人得以意长短广狭其间而大名府志谓田赋必均而后可久除沙茅之地别籍外请檄诸州县长吏画一而度之以钞准尺以尺准步以步准亩以亩准赋仿江南鱼鳞册式而编次之旧所籍不齐之额悉罢去而括其见存者均摊于诸州县之间一切粮税马草驿传均徭里甲之类率例视之以差数百里之间风土人烟同条共贯矣则知均丈之议前人已尝着之而今可通于天下者也
　　宋史言宋时田制不立甽亩转易丁口隐漏兼并冐伪未尝考按【王洙传洙言天下田税不均请用郭谘孙□千步开方法颁州县以均其税】又言宣和中李彦置局汝州凡民间美田使他人投牒告陈指为天荒鲁山阖县尽括为公田焚民故劵使田主输租诉者辄加威刑公田既无二税转运使亦不为奏除悉均诸他州【宦者传】是则经界之不正赋税之不均有自宋已然者又不独金元之季矣
　　州县界域
　　自古以来画疆分邑必相比附天下皆然后世则州县所属乡村有去治三四百里者有城门之外即为邻属者则幅贠不可不更也下邽在渭北而并于渭南美原在北山而并于富平若此之类俱宜复设而大名县距府七里可以省入元城则大小不可不均也管辖之地多有隔越如南宫【属真定】威县【属广平】之间有新河县【属真定】地清河【属广平】威县之间有冠县【属东昌】地郓城【属兖州】范县【属东昌】之间有邹县【属兖州】地青州之益都等俱有高苑地淮安之宿迁县有开封之祥符县地大同之灵丘广昌二县中间有顺天之宛平县地或距县一二百里或隔三四州县薮姧诲逋恒必繇之而甚则有如沈丘【属开封】之县署地粮乃于汝阳【属汝宁】者则错互不可不正也卫所之屯有在三四百里之外与民地相错浸久而迷其版籍则军民不可不清也水滨之地消长不常如蒲州之西门外三里即以补朝邑之坍使陜西之人越河而佃至于争鬬杀伤则事变不可不通也周礼形方氏掌制邦国之地域而正其封疆无有华离之地有王者作谓宜遣使分按郡邑圗写地形奠以山川正以经界地邑民居必参相得庶乎狱讼衰而风俗淳矣【洪武十七年八月丙戌以州之民户不及三千者皆改为县改者凡三十七州】
　　后魏田制
　　后魏虽起朔漠据有中原然其垦田均田之制有足为后世法者景穆太子监国令曰周书言任农以耕事贡九谷任圃以树事贡草木任工以余材贡器物任商以市事贡货贿任牧以畜事贡鸟兽任嫔以女事贡布帛任衡以山事贡其材任虞以泽事贡其物乃令有司课畿内之民使无牛者借人牛以耕种而为之芸田以偿之凡耕种二十二亩而芸七亩大畧以是为率使民各标姓名于田首以知其勤惰禁饮酒游戏者于是垦田大增高祖太和九年十月丁未诏曰朕承干在位十有五年每覧先王之典经纶百氏储蓄既积黎元永安爰暨季叶斯道陵替富强者并兼山泽贫弱者望絶一廛致令地有遗利民无余财或争亩畔以亡躯或因饥馑以弃业而欲天下太平百姓丰足安可得哉今遣使者循行州郡与牧守均给天下之田劝课农桑兴富民之本其制男夫十五以上受露田四十亩妇人二十亩民年及课则受田老免及身没则还田诸桑田不在还受之限男夫人给田二十亩课莳余种桑五十树枣五株榆三根非桑之土夫给一亩依法课莳榆枣限三年种毕不毕夺其不毕之地于是有口分世业之制唐时犹沿之嗟乎人君欲留心民事而创百世之规其亦运之掌上也已宋林勲作本政之书而陈同父以为必有英雄特起之君用于一变之后岂非知言之士哉
　　开垦荒地
　　明初承元末大乱之后山东河南多是无人之地洪武中诏有能开垦者即为已业永不起科【是时方孝孺有因其旷土复古井田之议】至正统中流民聚居诏令占籍景泰六年六月丙申户部尚书张鳯等奏山东河南北直并顺天府无额田地甲方开荒耕种乙即告其不纳税粮若不起科争竞之涂终难杜塞今后但告争者宜依本部所奏减轻起科则例每亩科米三升三合每粮一石科草二束不惟永絶争竞之端抑且少助仓廪之积从之户科都给事中成章等劾鳯等不守祖制不恤民怨帝不听然自古无永不起科之地明初但以招徕垦民立法之过反以啓后日之争端而彼此告讦投献王府勲戚及西天佛子【见实录成化四年三月】无怪乎经界之不正赋税之不均也
　　苏松二府田赋之重
　　丘濬大学衍义补曰韩愈谓赋出天下而江南居十九以今观之浙东西又居江南十九而苏松常嘉湖五府又居两浙十九也考洪武中【据诸司职掌】天下夏税秋粮以石计者总二千九百四十三万余而浙江布政司二百七十五万二千余苏州府二百八十万九千余松江府一百二十万九千余常州府五十五万二千余是此一藩三府之地其田租比天下为重其粮额比天下为多今国家都燕岁漕江南米四百余万石以实京师而此五府者几居江西湖广南直之半臣窃以苏州一府计之以准其余苏州一府七县【时未立太仓州】其垦田九万六千五百六顷居天下八百四十九万六千余顷田数之中而出二百八十万九千石税粮于天下二千九百四十余万石岁额之内其科徴之重民力之竭可知也已杜宗桓上廵抚侍郎周忱书曰五季钱氏税两浙之田每亩三斗宋时均两浙田每亩一斗【宋淳祐元年鲍亷作琴川志曰国初尽削钱氏白配之目遣右补阙王永高象先各乘递马均定税数只作中下二等中田一亩夏税钱四文四分秋末八升下田一亩钱三文三分米七升四合取于民者不过如此自熙丰更法崇观多事靖炎军兴随时増益然则宋初之额尚未至一斗也】元入中国定天下田税上田每亩税三升中田二升半下田二升水田五升【元史耶律楚材传】至于我太祖高皇帝受命之初天下田税亦不过三升五升而其最下有三合五合者于是天下之民咸得其所独苏松二府之民则因赋重而流移失所者多矣今之粮重去处每里有逃去一半上下者请言其故国初籍没土豪田租有因为张氏义兵而籍没者有因虐民得罪而籍没者有司不体圣心将没入田地一依租额起粮每亩四五斗七八斗至一石以上民病自此而生【宋史言建炎元年籍没蔡京王黼等庄以为官田减租三分洪武初未有以此故事上言者】何也田未没入之时小民于土豪处还租朝徃暮回而已后变私租为官粮乃于各仓送纳运渉江湖动经岁月有二三石纳一石者有四五石纳一石者有遇风波盗贼者以致累年拖欠不足【王叔英疏亦言输之官仓道路既遥劳费不少收纳之际其更多有甚于输富民之租者自洪武时已然矣】愚按宋华亭一县即今松江一府当绍熙时秋苖止十一万二千三百余石景定中贾似道买民田以为公田益粮一十五万八千二百余石宋末官民田地税粮共四十二万二千八百余石量加圆斛元初田税比宋尤轻然至大德间没入朱清张瑄田后至元间又没入朱国珍管明等田一府税粮至有八十万石迨至季年张士诚又并诸拨属财赋府与夫营围沙职僧道站役等田至洪武以来一府税粮共一百二十余万石租既大重民不能堪于是皇上怜民重困屡降德音将天下系官田地粮额递减三分二分外【即宣德五年二月癸巳诏书】松江一府税粮尚不下一百二万九千余石愚厯观徃古自有田税以来未有若是之重者也以农夫蚕妇冻而织馁而耕供税不足则卖儿鬻女又不足然后不得已而逃以至田地荒芜钱粮年年拖欠向恩赦自永乐十三年至十九年七年之间所免税粮不下数百万石永乐二十年至宣德三年又复七年拖欠折收轻赍亦不下数百万石折收之后两奉诏书勅谕自宣德七年以前拖欠粮草盐粮也种子粒税丝门摊课钞悉皆停征前后一十八年间蠲免折收停徴至不可算由此观之徒有重税之名殊无征税之实愿阁下转达皇上稽古税法斟酌取舍以宜于今者而税之轻其重额使民如期输纳此则国家有轻税之名又有徴税之实矣
