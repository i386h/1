<!-- { "loadSidebar": true } -->
　　太仓陆道威【世仪】尝剏为君丧五服之图其略为嗣君及勲戚大臣斩衰三年文武臣一品以下斩衰期年四品以下斩衰九月七品以下斩衰五月士庶人斩衰三月庶君臣之情不至邈焉相絶而服有降杀亦不至捍格难行盖本朱子之意而实出于魏孝文所云羣臣各以亲疎贵贱远近为除服之差庶几稍近于古易行于今之説然三代之制亦未尝不然所谓为君斩衰三年者诸侯为天子卿大夫为其国君家臣为其主若庶人之为其国君但齐衰三月【白虎通曰王者崩京师之民丧三月何民贱故三月而已又曰王者崩臣下服之有先后何恩有深浅远近故制有日月服问曰君为天子三年夫人如外宗之为君也世子不为天子服注曰不服与畿外之民同】而诸侯之大夫以时接见乎天子则繐衰裳牡麻绖既葬除之杂记曰大夫次于公馆以终丧士练而归大夫居庐士居垩室【此言国君之丧】正义以为位尊恩重位卑恩轻之等檀弓曰公之丧诸达官之长杖是其所以别亲疏明贵贱者则固有不同矣今自天子之外别无所谓国君而等威之辨则未尝有异于古茍称情而制服使三代之礼复见于今日而人知尊君亲上之义亦厚俗之一端也【朱子曰百官如丧考妣此其本分四海遏密八音以礼论之则为过也为天子服三年之丧则是畿内诸侯之国则不然礼为君为父但服斩衰君谓天子诸侯及大夫之有地者大夫之邑以大夫为君大夫以诸侯为君诸侯以天子为君各为其君服斩衰诸侯之大夫却为天子服齐衰三月礼无二斩故也民则畿内者为天子齐衰三月畿外无服　公之丧诸达官之长杖达官谓通于君得奏事者各以其长其长杖其下者不杖可知　问后世不封建诸侯天下一统百姓当为天子何服曰三月天下服地虽有远近闻丧有先后然亦不过三月】
　　丧礼主人不得升堂
　　济阳张尔岐言今人受吊之位主人伏哭于柩东賔入门北面而吊拜毕主人下堂北面拜賔相习以为定位鲜有知其非者不知方伏哭柩东时妇女当在何所乎女賔至主人避之否乎主人避而賔又至又将何所伏而待乎既失男女内外之位又妨主賔拜谢之节考之士丧礼主人入坐于牀东众主人在其后西面妇人侠牀东面此未敛以前主人室中之哭位也其拜賔则升降自西阶即位于西阶东南面拜之固已不待賔于堂上矣及其既敛而殡也居门外倚庐惟朝夕哭乃入门而奠其入门也主人堂下直东序西面北上外兄弟在其南南上賔继之北上门东北面西上门西北面东上西方东面北上主人固不复在堂上矣所以然者其时即位于堂南上者惟妇人故主人不得升堂也今主人柩东拜伏之位正古人主妇之位也若依周公孔子之故未敛以前则以柩东为位既敛而殡则堂下直东序西面是其位也主人正位于此则内外之辨賔主之仪无适而不当矣
　　南史孔秀之遗令曰世俗以仆妾直灵助哭当繇丧主不能淳至欲以多声相乱魂而有灵吾当笑之
　　居丧不吊人
　　礼父母之丧不吊人情有所专而不及乎他也孔子曰三年之丧练不羣立不旅行君子礼以饰情三年之丧而吊哭不亦虚乎谷梁子曰周人有丧鲁人有丧周人吊鲁人不吊天子之丧犹可以不吊而况朋友故人之丧乎【孔氏曰若有服者则往哭】或疑末世政重事繁有丧之人不能不出独废此礼有所难行是亦必待既葬卒哭之后或庶乎其可耳
　　像设
　　古之于丧也有重于祔也有主以依神于祭也有尸以象神而无所谓像也左传言尝于太公之庙麻婴为尸孟子亦曰弟为尸而春秋以后不闻有尸之事宋玉招魂始有像设君室之文尸礼废而像事兴盖在战国之时矣【汉文翁成都石室设孔子坐像其坐敛蹠向后屈膝当前七十二弟子侍于两旁】
　　朱子白鹿洞书院只作礼殿依开元礼临祭设席不立像
　　正统三年巡按湖广监察御史陈祚奏南岳衡山神庙嵗久頽坏塑像剥落请重修立依祭祀山川制度内筑坛壝外立厨库缭以周垣附以斋室而去其庙宇塑像则礼制合经神祗不渎事下礼部尚书胡濙以为国初更定神号不除像设必有明见难以准行今按凤阳县志言洪武三年诏天下城隍止立神主称某府某州某县城隍之神前时爵号一皆革去未几又令城隍神有泥塑像在正中者以水浸之泥在正中壁上却畵云山图像在两廊者泥在两廊壁上千载之陋习为之一变后人多未之知嘉靖九年诏革先师孔子封爵塑像有司依违多于殿内添砌一墙置像于中以塞明诏甚矣愚俗之难晓也
　　宋文恪【讷】国子监碑言夫子而下像不土绘祀以神主数百年陋习乃革是则太祖已先定此制独未通行天下尔
　　从祀
　　周程张朱五子之从祀定于理宗淳祐元年顔曽思孟四子之配享定于度宗咸淳三年自此之后国无异论士无异习厯元至明先王之统亡而先王之道存理宗之功大矣【宋史賛言身当季运弗获大效后世有以理学复古帝王之治者考论匡直辅翼之功实自帝始】
　　十哲
　　孟子言他日子夏子张子游以有若似圣人欲以所事孔子事之彊曽子曽子曰不可江汉以濯之秋阳以暴之皜皜乎不可尚已慈谿黄氏【震】曰门人以有若言行气象类孔子而欲以事孔子之礼事之有若之所学何如也曽子以孔子自生民以来未之有非有若之所可继而止之而非贬有若也有若虽不足以比孔子而孔门之所推尚一时无及有若可知咸淳三年升从祀以补十哲众议必有若也祭酒为书力诋有若不当升而升子张【宋史礼志度宗咸淳三年正月戊申封颛孙师陈国公升十哲位】不知论语一书孔子未尝深许子张【按理宗作颛孙子赞其末语云色取行违作戒后人似亦不足之辞】据孟子此章则子张正欲事有若者也陆象山天资髙明指心顿悟不欲人从事学问故尝斥有子孝弟之説为支离奈何习其説者不察而剏攻之于千载之下耶当时之论如此愚按论语首篇即录有子之言者三而与曽子并称曰子门人实欲以二子接孔子之传者传记言孔子之卒哀公诔之有若之丧悼公吊焉其为鲁人所重又可知矣十哲之祀允宜厘正【孟子不曰有若似孔子而曰有若似圣人史记乃云有若状似孔子谬甚】
　　嘉靖更定从祀
　　古人每事必祭其始之人耕之祭先农也桑之祭先蚕也学之祭先师也一也旧唐书太宗贞观二十一年二月壬申诏以左丘明卜子夏公羊髙谷梁赤伏胜髙堂生戴圣毛苌孔安国刘向郑众杜子春马融卢植郑服防贾逵何休王肃王弼杜预范甯等二十二人【太宗纪无贾逵止二十一人今依礼仪志増又按唐六典祠部名有贾逵然贞观时未祀七十二弟子则为二十二人开元八年勅七十二子并许从祀则卜子夏已在其中而先儒止二十一人六典国子祭酒司业条云七十二弟子及先儒二十二贤则亦误也】代用其书于国冑自今有事于太学并令配享宣尼庙堂盖所以报其传注之功迄乎宋之仁英未有改易可谓得古人敬学尊师之意者矣神宗元丰七年始进荀况杨雄韩愈三人此三人之书虽有合于圣人而无传注之功不当祀也祀之者为王安石配享王雱从祀地也【宋史礼志神宗熈宁七年从晋州州学教授陆长愈言以孟子同顔子配享殿上封荀况兰陵伯杨雄成都伯韩愈昌黎伯并从祀于左丘明等二十二贤之间徽宗政和三年封王安石舒王同顔子孟子配享殿上安石子雱临川伯从祀诸贤之末　此封三人为増入从祀之始而不及董仲舒至元文宗至顺元年方进仲舒从祀】理宗宝庆三年进朱熹淳祐元年进周颐【避光庙讳去惇字】张载程颢程颐景定二年进张栻吕祖谦度宗咸淳三年进邵雍司马光以今论之惟程子之易传朱子之四书章句集注易本义诗传及蔡氏之尚书集传胡氏之春秋传陈氏之礼记集説是所谓代用其书于国胄者尔【成化三年五月乙卯太常寺少卿兼翰林院侍读学士刘定之请以元儒陈澔以胡安国蔡沈例从祀勅下江西考其行事以闻】南轩之论语解东莱之读书记抑又次之而太极图通书西铭正亦羽翼六经之作也至有明嘉靖九年欲以制礼之功盖其丰昵之失而逞私妄议輙为出入殊乖古人之旨【去戴圣刘向马融贾逵何休王肃王弼杜预又改郑众卢植郑服防范甯祀于其乡二十二人之中惟存九人　成化初刘定之议以为左丘明以下经师二十二人虽其中不无可议然当世衰道微火于秦黄老于汉佛于魏晋之时而此二十二人者守其遗经转相付授讲説注释各竭其才以待后之学者则其为功殆亦犹文武成康之子孙虽衰替微弱无所振作尚能保守姬姓之宗祀谱牒以阅厯春秋战国不亡而幸存者也虽有大过亦当宥之况小失乎　又曰愚窃以为仲尼素王也七十子助其创业者也二十二经师助其垂统者也】夫以一事之瑕而废传经之祀则宰我之短丧冉有之聚敛亦不当列于十哲乎弃汉儒保残守缺之功而奬末流论性谈天之学于是语録之书日増月益而五经之义委之榛芜自明人之议从祀始也有王者作其必遵贞观之制乎
　　嘉靖之从祀进欧阳修者为大礼也出于在上之私意也进陆九渊者为王守仁也出于在下之私意也与宋人之进荀杨韩三子而安石封舒王配享同一道也成化四年彭时奏谓汉晋之时道统无传所幸有专门之师讲诵圣经以诏学者斯文頼以不坠此马融范甯诸人虽学行未纯亦不得而废
　　祭礼
　　陆道威着思辨録欲于祭礼之中而寓立宗之意谓古人最重宗子然宗子欲统一族众无如祭法文公家礼所载祭礼虽详整有法顾惟宗子而有官爵及富厚者方得行之不能通诸贫士又一岁四合族众繁重难举无差等隆杀之别愚意欲仿古族食世降一等之意定为宗祭法岁始则祭始祖凡五服之外皆与大宗主之仲春则祭四代以髙祖为主曽祖以下分昭穆居左右合同髙祖之众继髙之宗主之仲夏则祭三代以曽祖为主祖考则分昭穆居左右合同曽祖之众继曽之宗主之仲秋则祭二代以祖为主考妣居左昭位合同祖之众继祖之宗主之仲冬则祭一代以考为主合同父昆弟继祢之宗主之皆宗子主祭而其余子则献物以助祭不惟爱敬各尽而祖考髙曽隆杀有等一从再从远近有别似于古礼初无所倍或曰髙曽祖考祭则俱祭古人具有成法不当随时加损答之曰凡礼皆以义起耳礼有云上杀旁杀下杀中庸言亲亲之杀是古人于礼凡事皆有等杀况丧礼服制父母皆服三年而髙祖则齐衰三月【此今律文】是丧礼已有等杀何独于祭礼不可行乎此虽剏举恐不无补于风教也
　　女巫
　　周礼女巫舞雩但用之旱暵之时使女巫舞旱祭者崇阴也礼记檀弓岁旱穆公召县子而问曰吾欲暴巫而奚若曰天则不雨而望之愚妇人无乃已疏乎此用女巫之证也汉因秦灭学祠祀用女巫后魏郊天之礼女巫升坛揺鼔帝拜后肃拜杜岐公曰道武帝南平姑臧东下山东足为雄武之主其时用事大臣崔浩李顺李孝伯等多是谋猷之士少有通儒硕学所以郊祀上帝六宫及女巫预焉
