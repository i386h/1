<!-- { "loadSidebar": true } -->
　　晋宋以来尤重流品故虽蕞尔一方而犹能立国宋书蔡兴宗传兴宗为征西将军开府仪同三司荆州刺史常侍如故被征还都时右军将军王道隆任参国政权重一时蹑履到兴宗前不敢就席良久方去竟不呼坐元嘉初中书舎人狄当诣太子詹事王昙首不敢坐其后中书舎人王为太祖所爱遇上谓曰卿欲作士人得就王球坐乃当判耳殷刘【殷景仁刘湛】并杂无所益也若往诣球可称旨就席及至球举扇曰若不得尔还依事啓闻帝曰我便无如此何五十年中有此三事张敷传迁江夏王义恭抚军记室参军时义恭就文帝求一学义沙门防敷赴假还江陵入辞文帝令以后艑载沙门敷不奉诏曰臣性不耐杂迁正员郞中书舎人狄当周赳并管要务以敷同省名家欲诣之赳曰彼若不相容便不如不往当曰吾等并已员外郞矣何忧不得共坐敷先设二牀去壁三四尺二客就席詶接甚欢既而呼左右曰移吾牀远客赳等失色而去世説纪僧真得幸于齐世祖尝请曰臣出自本县武吏遭逢圣时阶荣至此无所湏惟就陛下乞作士大夫上曰此由江斆谢我不得措意可自诣之僧真承旨诣斆登榻坐定斆顾命左右曰移吾牀远客僧真丧气而退以告世祖世祖曰士大夫故非天子所命梁书羊侃传有宦者张僧候侃侃竟不前之曰我牀非阉人所坐自万厯季年搢绅之士不知以礼饬躬而声气及于宵人【如汪文言一人为东林诸公大玷】诗字颁于舆皁至于公卿上寿宰执称儿而神州陆沈中原涂炭夫有以致之矣
　　重厚
　　世道下衰人材不振王伾之吴语郑綮之歇后薛昭纬之浣溪沙李邦彦之俚语辞曲莫不登诸岩廊用为辅弼至使在下之人慕其风流以为通脱而栋折榱崩天下将无所芘矣及乎板荡之后而念老成【大雅荡】播迁之余而思耆俊【文衞之命】庸有及乎有国者登崇重厚之臣抑退轻浮之士此移风易俗之大要也
　　侯景数梁武帝十失谓皇太子吐言止于轻薄赋咏不出桑中张説论阎朝隐之文如丽服靓妆燕歌赵舞观者忘疲若类之风雅则罪人矣今之词人率同此病淫辞曲传布国门有如北齐阳俊之所作六言歌辞名为阳五伴侣写而卖之在市不絶者诱惑后生伤败风化宜与非圣之书同类而焚庶可以正人心术
　　何晏之粉白不去手行歩顾影邓飏之行歩舒纵坐立倾倚谢灵运之每出入自扶接者常数人后皆诛死而魏文帝体貌不重风尚通脱是以享国不永后祚短促史皆附之五行志以为貌之不恭昔子贡于礼容俯仰之间而知两君之疾与乱夫有所受之矣子曰君子不重则不威学则不固子法言曰言轻则招忧行轻则招辜貌轻则招辱好轻则招淫
　　四明薛冈谓士大夫子弟不宜使读世説未得其隽永先习其简傲推是言之可谓善教矣防其乃逸乃谚之萌而引之有物有恒之域此以正养之道也南齐陈显达语其诸子曰麈尾蝇拂是王谢家物汝不湏捉此即取于前烧除之
　　耿介
　　读屈子离骚之篇乃知尧舜所以行出乎人者以其耿介同乎流俗合乎污世则不可与入尧舜之道矣非礼勿视非礼勿听非礼勿言非礼勿动是则谓之耿介反是谓之昌披夫道若大路然尧桀之分必在乎此
　　乡原
　　老氏之学所以异乎孔子者和其光同其尘此所谓似是而非也卜居渔父二篇尽之失非不知其言之可从也而义有所不当为也子云而知此义也反离骚其可不作矣寻其大指生斯世也为斯世也善斯可矣此其所以为莽大夫与
　　卜居渔父法语之言也离骚九歌放言也
　　俭约
　　国奢示之以俭君子之行宰相之事也汉汝南许劭为郡功曹同郡袁绍公族豪侠去濮阳令归车徒甚盛入郡界乃谢曰吾舆服岂可使许子将见之遂以单车归家晋蔡充好学有雅尚体貌尊严为人所惮髙平刘整车服奢丽尝语人曰纱縠吾服其常耳遇蔡子尼在坐而经日不自安北齐李德林父亡时正严冬单衰徒跣自驾灵舆反博陵崔谌休假还乡将赴吊从者数十骑稍稍减留比至德林门才余五骑云不得令李生怪人熏灼李僧伽脩整笃业不应辟命尚书袁叔德来候僧伽先减仆从然后入门曰见此贤令吾羞对轩冕夫惟君子之能以身率物者如此是以居官而化一邦在朝廷而化天下魏武帝时毛玠为东曹掾典选举以俭率人天下之士莫不以亷节自励虽贵宠之臣舆服不敢过度唐大厯末元载伏诛拜杨绾为相绾质性贞廉车服俭朴居庙堂未数日人心自化御史中丞崔寛剑南西川节度使宁之弟家富于财有别墅在皇城之南池馆台榭当时第一寛即日潜遣毁撤中书令郭子仪在邠州行营闻绾拜相坐中音乐减散五分之四京兆尹黎干每出入驺从百余亦即日减损惟留十骑而已李师古跋扈惮杜黄裳为相命一干吏寄钱数千缗毡车子一乘使者到门未敢送伺候累日有绿舆自宅出从婢二人青衣褴缕言是相公夫人使者遽归告师古师古折其谋终身不敢改节此则禁郑人之泰侈奚必于三年变雒邑之矜夸无烦乎三纪脩之身行之家示之乡党而已道岂远乎哉
　　大臣
　　记曰大臣法小臣廉官职相序君臣相正国之肥也故欲正君而序百官必自大臣始然而王阳黄金之论时人既怪其奢公孙布被之名直士复讥其诈则所以攷其生平而定其实行者惟观之于终斯得之矣季文子卒大夫入敛公在位宰庀家器为葬备无衣帛之妾无食粟之马无藏金玉无重器备君子是以知季文子之忠于公室也相三君矣而无私积可不谓忠乎诸葛亮自表后主曰成都有桑八百株薄田十五顷子孙衣食悉仰于家自有余饶至于臣在外任无别调度随身衣食悉仰于官不别治生以长尺寸若臣死之日不使内有余帛外有赢财以负陛下及卒如其所言夫廉不过人臣之一节而左氏称之为忠孔明以为无负者诚以人臣之欺君误国必自其贪于货赂也夫居尊席腆润屋华身亦人之常分尔岂知髙后降之弗祥民人生其怨诅其究也乃与国而同败耶诚知夫大臣家事之丰约关于政化之隆污则可以审择相之方而亦得审民之道矣
　　杜黄裳元和之名相而以富厚讥卢怀慎开元之庸臣而以清贫见奨是故贫则观其所不取此卜相之要言
　　除贪
　　汉时赃罪被劾或死狱中或道自杀唐时赃罪多于朝堂决杀其特宥者乃长流岭南睿宗太极元年四月制官典主司枉法赃一匹已上并先决一百而改元及南郊赦文每曰大辟罪已下巳发觉未发觉已结正未结正系囚见徒罪无轻重咸赦除之官典犯赃不在此限然犹有左降遐方谪官蛮徼者而卢怀慎重以为言谓屈法惠奸非正本塞源之术是知乱政同位商后作其丕刑贪以败官夏书训之必杀三代之王罔不由此道者矣
　　宋初郡县吏承五季之习黩货厉民故尤严贪墨之罪开宝三年董元吉守英州受赃七十余万帝以岭表初平欲惩掊克之吏特诏弃市而南郊大赦十恶故劫杀及官吏受赃者不原史言宋法有可以得循吏者三而不赦犯赃其一也天圣以后士大夫皆知饰簠簋而厉廉隅盖上有以劝之矣【石林燕语熈寜中苏子容判审刑院知金州张仲宣坐枉法赃论当死故事命官以赃论死皆贷命杖脊黥配海岛子容言古者刑不上大夫可杀则杀仲宣五品官今杖而黥之得无辱多士乎乃诏免黥杖止流岭外自是遂为例然惩贪之法亦渐以寛矣】于文定【慎行】谓本朝姑息之政甚于宋世败军之将可以不死赃吏巨万仅得罢官而小小刑名反有凝脂之密是轻重胥失之矣盖自永乐时赃吏谪令戍边宣德中改为运甎纳米赎罪浸至于寛而不复究前朝之法也【宣德中都御史刘观坐受赃数千金论斩上曰刑不上大夫观虽不善朕终不忍加刑命遣戍辽东正统初遂多特旨曲宥】呜呼法不立诛不必而欲为吏者之毋贪不可得也人主既委其太阿之柄而其所谓大臣者皆刀笔筐箧之徒毛举细故以当天下之务吏治何由而善哉
　　北梦琐言后唐明宗尤恶墨吏邓州留后陶玘为内乡令成归仁所论税外科配贬岚州司马掌书记王惟吉夺厯任告敕长流绥州亳州刺史李邺以赃秽赐自尽汴州仓吏犯赃内有史彦珣旧将之子又是驸马石敬瑭亲戚王建立奏之希免死上曰王法无私岂可徇亲供奉官于延徽巧事权贵监仓犯赃侍衞使张从贵方便救之上曰食我厚禄盗我仓储苏秦复生説我不得并戮之以是在五代中号为小康之世
　　册府元龟载天成四年十二月蔡州西平县令李商为百姓告陈不公大理寺断止赎铜敕旨李商招愆俱在案款大理定罪备引格条然亦事有所未图理有所未尽古之立法意在惜人况自列圣相承溥天无事人皆知禁刑遂从轻丧乱以来廉耻者少朕一临寰海四换星灰常宣无外之风每革从前之惟期不滥皆守无私李商不务养民专谋润已初闻告不公之事件决彼状头又为夺有主之庄田挞其本戸国家给州县篆印祗为行遣公文而乃将印厯下乡从人戸取物据兹行事何以官为宜夺歴任官杖杀读此敕文明宗可谓得轻重之权者矣
　　金史大定十二年咸平尹舒穆噜阿穆尔以赃死于狱上谓其不尸诸市巳为厚幸贫穷而为盗贼盖不得已三品职官以赃至死愚亦甚矣其诸子皆可除名夫以赃吏而锢及其子似非恶恶止其身之义然贪人败类其子必无廉清则世宗之诏亦未为过汉书言李固杜乔朋心合力致主文宣而孝桓即位之诏有曰赃吏子孙不得详举岂非汉人已行之事乎
　　元史至元十九年九月壬戌敕中外官吏赃罪轻者决杖重者处死
　　有庸吏之贪有才吏之贪唐书牛僧孺传穆宗初为御史中丞宿州刺史李直臣坐赃当死中贵人为之申理帝曰直臣有才朕欲贷而用之僧孺曰彼不才者持禄取容耳天子制法所以束缚有才者安禄山朱泚以才过人故乱天下帝是其言乃止今之贪纵者大抵皆才吏也茍使之惕于法而以正用其才未必非治世之能臣也
　　后汉书称袁安为河南尹政号严明然未尝以赃罪鞫人此近日为寛厚之论者所持以为口实乃余所见数十年来姑息之政至于纲解纽弛皆此言贻之敝矣嗟乎范文正有言一家哭何如一路哭耶
　　朱子谓近世流俗惑于阴德之论多以纵舎有罪为仁此犹人主之以行赦为仁也孙叔敖断两头蛇而位至楚相亦岂非阴德之报耶
　　唐柳氏家法居官不奏祥瑞不度僧道不贷赃吏法此今日士大夫居官者之法也宋包拯戒子孙有犯赃者不得归本家死不得葬大茔此今日士大夫教子孙者之法也
　　贵廉
