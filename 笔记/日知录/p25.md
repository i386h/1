<!-- { "loadSidebar": true } -->
　　升车必正立执绥【徐铉曰绥者所执辔之总】以其绥复者象其行也象其行所以逹其志也于是有朝聘而终以尸将事之礼矣【左氏哀公十五年传　聘礼宾死以棺造朝介将命　宋史章频传为刑部郎中使契丹至紫蒙馆卒契丹遣内侍就馆奠祭命接伴副使吴克荷防其丧以锦车驾橐驼载至中京敛以银饰棺具鼓吹羽葆吏士衞送至白沟】邾娄复之以矢犹有杀敌之意焉此亡于礼者之礼也
　　亲丧外除兄弟之丧内除
　　亲丧外除者祥为丧之终矣而其哀未忘故中月而禫兄弟之丧内除者如其月日而止
　　十五月而禫
　　期之丧十一月而练十三月而祥十五月而禫孔氏曰此言父在为母亦备二祥节也葢以十月当大丧之一周逾月则可以练矣故曰十一月而练以十二月当大丧之再周逾月则可以祥矣故曰十三月而祥【必言十一月十三月者亲丧外除】又加两月焉则与大丧之中月同可以禫矣故曰十五月而禫
　　父在为母其禫也父主之则夫之为妻亦当十五月而禫矣晋孙楚除妇服诗但以一周而毕葢不数禫月其他期丧祥禫之祭皆不在巳则亦以十一月而练十三月而除可知故郑氏曰凡齐衰十一月皆可以出吊
　　妻之党虽亲弗主
　　姑姊妹其夫死而夫党无兄弟使夫之族人主丧妻之党虽亲弗主夫若无族矣则前后家东西家无有则里尹主之此文以姑姊妹发端以戒人不可主姑姊妹之夫之丧也夫宁使疏逺之族人与邻家里尹而不使妻之党为之主圣人之意葢巳逆知后世必有如王莽假母后之权行居摄之事而篡汉家之统而豫为之坊者矣别内外定嫌疑自天子至于庶人一也或曰主之而附于夫之党是恶知礼意哉
　　吉祭而复寝
　　禫而从御吉祭而复寝互言之也郑注巳明而孔氏乃以吉祭为四时之祭虽禫之后必待四时之祭讫然后复寝非也禫即吉祭也岂有未复寝而先御妇人者乎
　　如欲色然
　　人少则慕父母知好色则慕少艾能以慕少艾之心而慕父母则其诚无以加矣【正义云王肃解欲色为如欲见父母之顔色郑何得比父母于女色马昭申云孔子曰吾未见好徳如好色者是亦比色于徳张融云如好色取其甚也于文无妨】
　　先古
　　祭义以事天地山川社稷先古先古先祖也诗曰以似以续续古之人亦谓其先人也近曰先逺曰古故周人谓其先公曰古公
　　博爱
　　先之以博爱而民莫遗其亲左右就养无方谓之博爱
　　以养父母日严
　　故亲生之膝下以养父母日严孩提之童知爱而已稍长然后知敬知敬然后能严子曰今之孝者是谓能养至于犬马皆能有养不敬何以别乎故鸡初鸣而衣服至于寝门外问衣燠寒疾痛苛养而敬抑搔之出入则或先或后而敬扶持之敬之始也诗云战战兢兢如临深渊如履薄冰而今而后吾知免夫敬之终也日严者与日而俱进之谓
　　致知
　　致知者知止也【董文清槐以知止二节合听讼章为格物传】知止者何为人君止于仁为人臣止于敬为人子止于孝为人父止于慈与国人交止于信是之谓止知止然后谓之知至君臣父子国人之交以至于礼仪三百威仪三千是之谓物
　　诗曰天生烝民有物有则孟子曰舜明于庶物察于人伦昔者武王之访箕子之陈曾子子游之问孔子之荅皆是物也故曰万物皆备于我矣
　　惟君子为能体天下之物故易曰君子以言有物而行有恒记曰仁人不过乎物孝子不过乎物
　　以格物为多识于鸟兽草木之名则末矣知者无不知也当务之为急
　　听讼者与国人交之一事也
　　顾諟天之明命
　　维天之命于穆不已其在于人日用而不知莫非命也故诗书之训有曰顾諟天之明命又曰永言配命自求多福又曰若生子罔不在厥初生自贻哲命又曰惟克天德自作元命配享在下而刘康公之言曰民受天地之中以生所谓命也是以有动作礼义威仪之则以定命也彼其之子邦之司直而以为舍命不渝乃如之人怀昏婣也而以为不知命然则子之孝臣之忠夫之贞妇之信此天之所命而人受之为性者也故曰天命之谓性求命于冥冥之表则离而二之矣
　　予迓续乃命于天人事也理之所至气亦至焉是以含章中正而有陨自天匪正之行而天命不祐
　　桀纣帅天下以暴
　　仲虺之诰篇曰简贤附势实繁有徒多方篇曰叨懫日钦劓割夏邑此桀民之从暴也微子篇曰殷罔不小大好草窃奸宄卿士师师非度凡有辜罪乃罔恒获小民方兴相为敌雠此纣民之从暴也故曰幽厉兴则民好暴古之人所以胥训告胥保惠胥教诲而不使民之陷于邪僻者何哉上无礼下无学贼民兴丧无日矣天保之诗皆祝其君以受福之辞而要其指归不过曰民之质矣日用饮食羣黎百姓徧为尔德然则人君为国之存亡计者其可不致审于民俗哉
　　财者末也
　　古人以财为末故舜命九官未有理财之职周官财赋之事一皆领之于天官冢宰而六卿无专任焉汉之九卿一太常二光禄三衞尉四太仆五廷尉六鸿胪七宗正八大农【武帝太初元年更名大司农】九少府【应邵曰少者小也师古曰大司农供军国之用少府以养天子】大农掌财在后少府掌天子之私财又最后唐之九卿一太常二光禄三衞尉四宗正五太仆六大理七鸿胪八司农九太府大略与汉不殊而户部不过尚书省之属官故与吏礼兵刑工并列而为六至于大司徒教民之职宰相实总之也罢宰相废司徒以六部尚书为二品非重教化后财货之义矣
　　未有上好仁而下不好义者也
　　治化之隆则遗秉滞穗之利及于寡妇恩情之薄则耰鉏箕帚之色加于父母故欲使民兴孝兴弟莫急于生财以好仁之君用不畜聚敛之臣则财足而化行人人亲其亲长其长而天下平矣
　　君子而时中
　　记曰礼时为大顺次之体次之宜次之称次之尧授舜舜授禹汤放桀武王伐纣时也天地之祭宗庙之事父子之道君臣之义伦也社稷山川之事鬼神之祭体也丧祭之用宾客之交义也羔豚而祭百官皆足太牢而祭不必有余此之谓称也古之圣人内之为尊外之为乐少之为贵多之为美是故先王之制礼也不可多也不可寡也惟其称也此所谓君子而时中者也故易曰二簋应有时损刚益柔有时【舜之大孝文王之无忧武王周公之达孝皆所谓时中也】
　　子路问强
　　洪范六极六曰弱郑康成注愚懦不毅为弱故子路问强
　　鬼神
　　王道之大始于闺门妻子合兄弟和而父母顺道之迩也卑也郊焉而天神假庙焉而人鬼飨道之逺也髙也先王事父孝故事天明事母孝故事地察脩之为经布之为政本于天殽于地列于鬼神达于丧祭射御冠昏朝聘而天下国家可得而正也若舜若文武周公所谓庸德之行而人伦之至者也故曰君子之道造端乎夫妇及其至也察乎天地
　　人之有父母也鸡鸣问寝左右就养无方何其近也及其既亡而其容与声不可得而接于是或求之隂或求之阳然后僾然必有见乎其位然后乃凭工祝之传而致赉于孝孙生而为父母殁而为鬼神子曰为之宗庙以鬼享之此之谓也【论语菲饮食而致孝乎鬼神】洋洋乎如在其上如在其左右由顺父母而推之也
　　记曰文王之为世子朝于王季日三鸡初鸣而衣服至于寝门外问内竖之御者曰今日安否何如内竖曰安文王乃喜及日中又至亦如之及暮又至亦如之其有不安节则内竖以告文王文王色忧行不能正履王季复膳然后亦复初食上必推视寒暖之节食下问所膳命膳宰曰末有原应曰诺然后退又曰文王之祭也事死者如事生思死者如不欲生忌日必哀称讳如见亲祀之忠也如见亲之所爱如欲色然其文王与诗云明发不寐有懐二人文王之诗也夫惟文王生而事亲如此之孝故殁而祭如此之忠而如亲之或见也茍其生无养志之诚则其殁也自必无感通之理故曰惟孝子为能飨亲而夫子之告子路亦曰未能事人焉能事鬼是故庸徳之行莫先于父母之顺而郊社之礼禘尝之义缘之以起明此而天下国家可得而治矣
　　在上位者能顺乎亲而后可以祀天享帝在下位者能顺乎亲而后可以获上治民
　　程子曰鬼神天地之功用而造化之迹也张子曰鬼神者二气之良能也用以解易神也者妙万物而为言一章斯为切当如二子之説则视之而弗见听之而弗闻者鬼神也其可见可闻者亦鬼神也今夫子但言弗见弗闻知其为祭祀之鬼神也
　　质诸鬼神而无疑犹易干文言所谓与鬼神合其吉凶【谦丰二彖亦以鬼神与天地人并言】
　　期之丧达乎大夫
　　丧服自期以下诸侯絶大夫降者説者以为期已下之丧皆其臣属故不服然制礼之意不但为此古人有丧不祭诸侯有山川社稷宗庙之事不可以旷故惟服三年而不服期大夫亦与于其君骏奔在庙之事但人数多不至于旷故但降之而已此古人重祭之义后人不知但以为贵贵而已【正义曰期之丧达乎大夫谓旁亲所降在大功者得为期丧还着大功之服若天子诸侯旁期之丧则不服也】
　　诸侯亦有期服如始封之君不臣诸父昆弟封君之子不臣诸父而臣昆弟且亦有大功服如姑姊妹嫁于国君尊同则不降记特举其大槩言之尔
　　三年之丧达乎天子
　　父母之丧无贵贱一也即解上三年之丧达乎天子一句此举其重者而言然三年之丧不止父母左氏昭公十五年传王一嵗而有三年之丧二焉谓穆母与太子王后谓之三年者据达子之志而言其实朝也是天子亦有期丧
　　达孝
　　达孝者达于上下达于幽明所谓孝弟之至通于神明光于四海无所不通者也【与达道达德之达同义】
　　思事亲不可以不知人
　　无丰于昵祖已之所以戒殷王也自八以下众仲之所以对鲁隠也以客为臣子游之所以规文子也亲亲之道赖贤人而明者多矣汉哀帝听冷褒叚犹之言而尊定陶共皇唐髙宗听李勣之言而立皇后武氏不知人之祸且至于斁伦乱纪而不顾可不慎哉
　　人伦之大莫过乎君父而子夏先之以贤贤易色何也思事亲不可以不知人也
　　父子之亲长幼之序男女之别非师不明教人以礼者师之功也故曰师无当于五服五服弗得不亲
　　诚者天之道也
　　诚者天之道也故天下雷行物与无妄而先王以茂对时育万物
　　天叙有典敕我五典五惇哉天秩有礼自我五礼有庸哉天命有德五服五章哉天讨有罪五刑五用哉莫非诚也故曰凡为天下国家有九经所以行之者一也
　　肫肫其仁
