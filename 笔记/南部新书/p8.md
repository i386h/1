<!-- { "loadSidebar": true } -->
　　三原之南薫店贞元末有孟媪者百余歳而卒年二十六嫁张詧詧爲郭汾阳左右与媪貌相詧死媪伪衣丈夫衣爲詧弟事汾阳又凡一十五年巳年七十二矣累兼大夫忽思茕独遂嫁此店潘老爲妇诞二子曰滔曰渠滔年五十四渠年五十二
　　连山张大夫抟好养猫儿众色备有皆自制佳名毎视事退至中门数十头拽尾延脰盘踥入以绛纱爲帏聚其内以爲戏或谓抟是猫精
　　升平裴相昆弟三人俱盛名朝中品藻谓俅不如俦俦不如休
　　贞元十三年二月授许孟容礼部员外郎有公主之子请两馆生孟容举令式不许主诉于上命中使问状孟容执奏竟不可夺迁本曹郎中
　　郑致雍未第求婚于白州崔相逺初许而崔有祸女则填宫至开平中女托疾出本家致雍复续旧好亲迎之礼亦无所阙寻崔氏卒杖绖朞周莫不合礼士林以此多之塲中翘首一举状头脱白授校书郎入翰林与丘门同勅不数年卒
　　镇州普化和尚咸通初将示灭乃入市谓人曰乞一领直掇人或与披袄或与布裘皆不受振铎而去时临济令送与一棺师笑曰临济厮儿饶舌便受之乃告辞曰普化明日去东门死也郡中相率送出城师厉声曰今日葬不合青鸟乃曰第二日南门迁化人亦随之又曰明日出西门去人出渐稀已出旋返人意稍怠第四日自檠棺出北门外振铎入棺而逝人奔走出城掲棺视之已不见惟闻铎声渐逺莫测其由
　　张鉴父齐丘酷信释氏毎旦更新衣执经于像前念金刚经十五遍积十年不懈永泰初爲朔方节度使衙内有小将负罪惧事露乃扇动军人数百定谋反叛齐丘因衙退于小防闲行忽有兵数十露刃走入齐丘左右惟奴仆遽奔宅门过小防数步回顾又无人疑是物将及宅其妻女奴婢复呌呼出门云有两甲士身出防屋上时衙队军健闻变持兵乱入小防前见十余人屹然庭中垂手张口投兵于地众遂擒缚五六人瘖不能言余者具首云欲上防忽见二士长数丈瞠目叱之初如中恶齐邱因之断酒肉
　　天宝中哥舒翰爲安西节度使拓地数千里甚着威令故西鄙人歌曰北斗七星髙哥舒夜带刀吐蕃总杀尽更筑两重壕时差都知兵马使张擢上都奏事值杨国忠专权好货擢逗留不返因纳贿交结翰续入朝奏事擢知翰至求国忠拔用国忠乃除擢兼御史大夫充剑南西川节度使勅下就第辞翰翰命部下就执于庭数其罪而杀之俄奏闻帝却赐擢尸更令翰决一百
　　至徳初安史之乱河东大饥荒地十五里生豆谷一夕埽而复生约得五六千石其米甚圆细复美人皆頼焉
　　李徳幼时尝于明州见一水族有两足嘴如鸡鱼身终莫辨之
　　刘晏任吏部与张继书云博访羣材揖对宾客无如戴叔伦
　　吉顼之父哲爲冀州长史与顼娶南宫县丞崔敬女崔不许因有故胁之花车卒至崔妻郑氏抱女大哭曰我家门戸底不曽有吉郎女坚卧不起小女自当登车而去顼后入相
　　雷公墨雷州之西有雷公庙彼中百姓每年配纳雷鼓雷车人有以黄鱼彘肉同食者立遭雷震人皆敬而惮之毎大雷后人多于野中拾得黳石谓之雷公墨扣之锵锵然光莹如漆又于霹处或土木中收得如楔如斧者谓之霹楔与儿带皆辟惊邪与孕妇人磨服爲催生药皆有应验
　　诃子汤广之山村皆有诃梨勒树就中郭下法性寺佛殿前四五十株子小而味不涩皆是陆路广州毎歳进贡只采兹寺者西廊僧院内老树下有古井树根蘸水水味不咸院僧至诃子熟时普煎此汤以延宾客用新诃子五颗甘草一寸并拍破即汲树下水煎之色若新茶味如酪乳服之消食踈气诸汤难以比也佛殿东有禅祖慧能受戒坛坛畔有半生菩提树礼祖师啜乳汤者亦非俗客也近李夷庚自广州来能煎此味士大夫争投饮之
　　天授三年始置试衔
　　李延夀所撰南北史因父太师先有纂集未毕追终先志凡十六载方毕合一百八十卷并表上之其表云北史起魏登国元年尽隋义宁二年凡三代二百四十年兼自东魏天平元年尽齐隆化二年又四十四年行事总编爲本纪十二卷列传八十八卷谓之北史南史起宋永初元年尽陈祯明三年四代一百七十年爲本纪十卷列传七十卷谓之南史南北两朝合一百八十卷其表云鸠集遗逸以广异闻去其冗长扬其菁华既撰自私门不敢寝黙又云未经闻奏不敢流传轻用陈闻伏深战越
　　元相稹之薨也卜葬之夕爲火所焚以煨烬之余瘗之也
　　李徳自西川入相视事之日令御史台牓兴礼门朝官有事见宰相者皆须牒台其他退朝从龙尾道出不得横入兴礼门于是禁省始静
　　天宝中有樵人入山醉卧爲蛇所吞因以樵刀画腹得出久之方悟自尔半身皮脱如白风状
　　上官昭容仪之孙也其母将诞之夕梦人与秤曰持此秤量天下文士母视之曰秤量天下岂是汝耶口中呕呕如应曰是
　　徳皇西幸知星者奏曰逢林即住及至奉天奉天尉贾隐林入谒遂拜侍御史
　　睿皇时司马承祯归山乃赐宝琴花帔以送之公卿多赋诗以送常侍徐彦伯撮其美者三十余篇爲制序名白云记盖承祯号白云子也
　　开元八年谷水夜半涨时伐契丹兵营于彼漂没二万人惟行纲夜摴蒱不睡接髙获免
　　衞中行自福察有赃流于播州会赦北还死于播之馆置于臼塘中南人送死无棺椁之具稻熟时理米凿木若小舟以爲臼土人呼爲臼塘
　　范液有口才薄命所向不偶曽爲诗曰举意三江竭兴心四海枯南游李邕死北望宋珪殂
　　进士周逖改次千字文更撰天宝应道千字文将进之请颁行天下先呈宰执右相陈公迎问之曰有添换乎逖曰翻破旧文一无添换又问翻破尽乎对曰尽右相问枇杷二字如何翻破逖曰惟此两字依旧右相曰若如此还未尽逖逡巡不能对
　　御史旧例初入台陪直二十五日节假直五日谓之伏豹直百司州县初授官陪直者有此名杜易简解伏豹之义云直宿者离家独宿人情所难其人初荣拜故以此相处伏豹直者言众官皆出此人犹留如藏伏之豹伺候待搏故曰伏豹耳韩琬则解爲爆直言如烧竹过节则爆封演以爲旧说南山赤豹爱其毛体毎雪霜雾露诸禽兽皆出取食唯赤豹深藏不出故古人以喻贤者居避世鲍明逺赋云岂若南山赤豹避雨雾而深藏此言伏豹直者盖取不出之义初官陪直已有伏豹之名何必以遇节而比烧节之爆也
　　近代通谓府廷爲公衙即古之公朝也字本作牙诗曰祈父予王之爪牙祈父司马掌武备象兽以牙爪爲衞故军前大旗谓之牙旗出师则有建牙祃牙之事军中聴号令必至牙旗之下与府朝无异近俗尚武是以通呼公府公门爲牙门字称讹变转爲衙
　　官衔之名盖兴近代当是选曹补授须存资歴闻奏之时先具旧官名品于前次书拟官于后使新旧相衔不断故曰官衔亦曰头衔所以名衔者言如人口衔物取其连续之意又如马之所衔以制其首前马已进后马续来相似不絶者古人谓之衔尾相属即其义也
　　薛宜僚会昌中爲左庶子充新罗册赠使由青州泛海船频阻恶风雨至登州却漂回青州邮传一年节度乌汉贞加待遇有籍中饮妓段东美者薛颇属情连帅置于驿中是春薛发日祖筵呜咽流涕东美亦然乃于席上留诗曰阿母桃花方似锦王孙草色正如烟不须更向沧溟望惆怅欢娱恰一年薛到外国未行册礼旌节晓夕有声旋染疾谓判官苗田曰东美何故频见梦中乎数日而卒苗摄大使行礼薛张榇回及青州东美乃请告至驿素服奠哀号抚棺一恸而卒情缘相感颇爲竒事
　　沈询嬖妾有过私以配内竖归秦询不能禁既而妾犹侍内归秦耻之乃挟刃伺隙杀询及其夫人于昭义使衙是夕询尝宴府中宾友乃更歌着词令曰莫打南来雁从他向北飞打时双打取莫遣两分离及归而夫妻并命时咸通四年
　　顾非熊少时尝见欝栖中壊绿裙幅旋化爲蝶张周封亦言百合花合之泥其隙经宿亦化爲大蝶
　　胡淛者吴少诚之卒也爲辩州刺史好撃毬南方马庳小不善驰淛召将吏蹴鞠且患马之不便玩习因命夷民十余辈肩舁据辇防杖肩者且系旋环如风稍怠淛即以防叩其背犯鞭亟走淛用是爲笑乐
　　三藏谓大乗中及薛婆多部诸小乗经量部师惟立二藏【比西天宗部各异】一素怛防藏此云契经能契于理及摄生故佛地论云能贯摄故名爲经佛初成道爲五俱轮等说四谛十二行法即三转法轮经爲首此幻化相而谈名幻性说初成正觉爲诸菩萨称法界性说华严经譬如日出先照髙山尔时声闻在会如此方时即四十二章经爲首【开元录即大般若经爲首】二毗奈耶藏此云调伏如期所应爲调伏故摄论云调和控御身语等业制伏灭除诸恶行故律即以四分戒经爲上首即佛成道十二年中说若约数至此方即遗戒经爲首【又律有大乗山乗律令此律藏即以菩萨地持经爲首亦名爲论亦名菩萨戒此开元次第也】三阿毗达磨藏达磨此云法阿毗有四义此云对法数法伏法通法对法向无注涅槃故有又通释契经义故此藏亦名邬波提铄古云优波提舍此云论议又曰摩呾里迦古曰摩徳里迦此云本无自佛在世及灭度后大小乗各有制造不可见其先后若依开元录即大智度论爲首龙树菩萨造圣贤集传契经应颂记别讽诵自说缘起譬喻本事本生方广希法论议亦名爲十二部经谓部也以转法轮三周总说十二行相能诠彼教分故分十二人破十二有支人十二处所说法亦爲十二示
　　上蜀刑部侍郎李仁表寓居许州将入贡于春官时薛能尚书爲镇先缮所业诗五十篇以爲贽濡翰成轴于小亭凭几阅之未三五首有戴胜自檐飞入立于几案之上驯狎良乆伸颈亸翼而舞向人若将语乆之又转又舞向人若如是者三超然飞去心异之不以告人翌日投诗薛大加礼待居数日以其子妻之
　　濠州西有髙塘馆附近淮水御史阎敬爱宿此馆题诗曰借问襄王安在哉山川此地胜阳台今朝寓宿髙塘馆神女何曽入梦来轺轩来往莫不吟讽以爲警絶有李和风者至此又题诗曰髙唐不是这髙塘淮畔江南各一方若向此中求荐枕参差笑杀楚襄王读者莫不解顔后因失印求新铸始添濠字
　　乔林天宝初自太原赴举过大梁有申屠生善鍳人谓之曰惜其情反于气心不称质若交极位不至百日年过七十当主非命咸如其言后在相位八十七日以七月七日生七月七日诛
　　萧颖士开元中年十九擢进士第儒释道三教无不该通然性褊躁忽忿戾举世无比常使一佣仆杜亮毎一决责便至力殚亮养疮平复爲其指使如故人有劝之去亮曰岂不知但以爱其才而慕其博奥以此恋恋不能去卒至于死耳

　　南部新书卷七
　　钦定四库全书
　　南部新书卷八　　　　　　宋　钱易　撰
　　三铨之士具庆之下多避忧阙除则皆不受对易于他人
　　大厯来自丞相以下出使作牧无钱起郎士元诗祖送者时论鄙之
