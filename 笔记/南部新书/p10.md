<!-- { "loadSidebar": true } -->
　　晋公在中书左右忽白以印失所在闻之者莫不失色度即命张筵举乐人不晓其故窃怪之夜半宴酣左右复白以印存焉度不答极欢而罢或问度以其故度曰此出于胥徒盗印书券耳缓之则存急之则投水火不复更得之矣时人服其宏量
　　胡楚宾属文敏速毎饮酒半酣而后操笔髙宗毎令作文必以金杯盛酒令饮便以杯赐之
　　李素替杜兼时韩吏部愈自河南令除职方员外郎归朝问前后之政如何对曰将缣来比素
　　李相国程执政时严謩严休皆在南省有万年令阙人多属之李云二严休不如謩
　　元和十五年辛邱度邱纾杜元颖同时爲遗补令史分直故事但举其姓曰辛邱杜当入
　　独孤常州及末年尤嗜鼓琴得眼疾不理意欲专听杜兼常聚书至万卷卷后必自题云清俸冩来手自校汝曹读之知圣道坠之鬻之爲不孝
　　大中三年东都进一僧年一百二十歳宣皇问服何药而至此僧对曰臣少也贱素不知药性本好茶至处唯茶是求或出亦日遇百余椀如常日亦不下四五十椀因赐茶五十斤令居保寿寺
　　开元以后鄙常侍拜此官者朝中谓之貂脚也
　　杜邠公悰位极人臣富贵无比尝与同列言平生不称意有三其一爲澧州刺史其二贬司农卿其三自西川移镇广陵舟次瞿唐爲骇浪所惊左右呼唤不至渴甚自泼汤茶吃也
　　天宝十三载始改金风调苏莫遮爲感皇恩
　　中书门下戸部各有甲厯名爲三库以防渝滥戸部式云安曲西偏桃仁一石杭州糟藏越瓜二百挺瓜豆防五斗戎州茘枝煎五斗兼皮浸四斗甘州冬柰五百颗房州竹防五枚兰州魁【未详】儿六枚此每年进数余久主判戸部逐年所上贡此物咸絶但杭州进糟瓜尔
　　姚岘爲于頔陜州掾不胜其虐与其弟泛舟于河遂自投水而死
　　光化四年正月宴于保宁殿上自制曲名曰赞成功时盐州雄毅军使孙徳昭等杀刘季述帝反正乃制曲以褒之仍作樊哙排君难戏以乐焉
　　孟云之诗祖述沈千运
　　景云三年八月十七日东方有流星出五车至上台又歳星犯左执法时侍中窦懐贞请罢所职爲安国寺奴罢职从之爲寺奴不许
　　章八元尝于邮亭偶题数言盖激楚之谓也防严维至驿问元曰汝能从我学诗乎曰能少顷遂发元已辞家维大异之乃亲指喻数年间元擢第
　　巨胜者秋之沈云也茯苓者绛晨之伏胎也
　　苏涣本不平者善放白弩巴中号爲弩跖賨人患之比壮年后自知非变节从学乡举擢第累迁至侍御史佐湖南幕崔中丞遇害涣遂逾岭扇动
　　司空图侍郎旧三峯天祐中移居中条山王官谷周回十余里泉石之美冠于一山北岩之上有瀑泉流注谷中溉良田数十顷至今子孙犹存爲司空之庄耳
　　建中年中大林国贡火精剑其国有山方数百里上出神铁以其有瘴毒不可轻采取中国有圣君此铁自流出链之爲剑有光如电切金玉如泥以朽木磨之则生烟焰以金石击之则火光迸溢徳宗之将幸奉天自携火精剑出于殿内遂以剑斫槛上铁狻猊应手而碎及乗舆遇夜侍从皆见上仗之有数尺光明
　　罗浮甘子其味逾常品开元中始有僧种之于南楼寺其后常资进献幸蜀奉天之歳皆不结实
　　婆娑石一名婆萨石灵台记云星多者味甜无毒性温疗一切虫毒及诸丹石毒肿毒防折此石出西蕃山涧中有盘形状礧磈大小不常色如皮青緑黒斑有星者爲上似嵩山矾石斑不至焕烂者爲中色如滑石微黄轻者爲下但以人血拭之羊鸡血磨一如乳似觉羶爲妙西蕃以爲防身之宝辟诸毒也
　　封抱一任栎阳尉有客过之既短又患眼及鼻塞抱一用千字文作语嘲之诗曰面作天地鼻有鴈门紫既无左达承何劳罔谈彼
　　崔郢爲京尹日三司使在永达亭子宴丞郎崔乗酒突饮众人皆延之时谯公夏侯孜爲户部使问曰尹曽任给舍不崔曰无谯公曰若不曽任给舎京兆尹不合冲丞郎宴席命酒纠来罚下筹且吃罚爵取三大器引满饮之良久方起决引马军将至毙崔出爲賔客分司
　　陆相扆出典夷陵时有士子修谒相国与之从容因酒酌劝此子辞曰天性不饮相国曰诚如所言已减过五分矣盖平生悔吝各有十分不爲酒困自然减半矣
　　卢詹尚书任吏部押官告楷署其名字体遒丽时谓之真书卢家
　　象先之子防初自大理评事除户部郎中未防迁宣徽使不周载拜宣武军节度使
　　南部新书卷八
<子部,小说家类,杂事之属,南部新书>
　　钦定四库全书
　　南部新书卷九　　　　　　宋　钱易　撰
　　李纹者早年受王涯恩及爲歙州巡官时涯败因私爲诗以吊之末句云六合茫茫皆汉土此身无处哭田横乃有人欲告之因而纂异记记中有喷玉泉幽魂一篇即甘露之四相也玉川先生卢仝也仝亦涯客性僻面黒常闭于一室中凿壁穴以送食太和九年十一月二十日夜偶宿涯馆明日左军屠涯家族随而遭戮
　　裴说寛之侄孙佐西川韦臯幕善鼓琴时称妙絶灵开山有美桐取而制以新様遂谓之灵开琴蜀中又有马给弹琴有名尤能大小间吴人阳子儒亦于悲风尤妙
　　天尊应号者取灵宝经中三十二天之十方即其次序也
　　大忌学士进名奉慰其日尚食供素膳赐茶十串大中年日本国王子求唐人围棊上勅待诏顾师言敌着出楸玉局冷暖棊子本国有手谭池池中出玉子不由制处自然黒白冬温夏冷
　　御府进馔凡器用有少府监进者九饤食以牙盘九枚装食味其间置上前亦谓之看食见京都人说两军毎行从进食及有宴设多食鸡鵞毎只价直二三十千毎有设据人数取鵞燖去毛及五脏饟以肉及粳米饭五味调和先取羊一口亦燖剥去肠胃置鵞于其中缝合炙之肉熟便揕去却羊取鵞浑食之谓之浑羊没忽翰林学士毎遇食赐食有物若毕罗形絶大滋味香美号爲诸王修事
　　髙劭者骈之犹子以门地迁华州刺史中和后寓圃田爲蔡冦挈之后得脱去投汴梁祖擢爲判官后驾在岐使致书四人至三原行十里遇害
　　増佛寿命者续佛寿命也四分律中说住持毗尼藏者即住佛法也以住持佛法故乃续佛夀命结集缘起云佛临涅槃阿难问佛佛灭度后以何爲师佛答阿难吾灭度后以波罗提木叉爲师梵曰波罗提木叉此云别解脱戒与毗尼同出而异名毗尼者此云调服律藏也又戒经序云今演毗尼法令正法久住
　　太和九年勅江南湖南共以傔资一百二十分送上都充宰臣雇召手力宰臣李石坚让乞只以金吾手力引从之时初诛李训后也至今爲例
　　建中三年六月诏中书门下两省各置印一面
　　元和三年李藩为给事中时制勅有不可遂于黄纸批之吏曰宜连白纸藩曰别以白纸是文状岂曰批勅裴垍言于上以爲有宰相器俄而郑絪罢免藩遂拜相
　　万回阌乡人也神用若不足人谓愚痴无所能其兄戍安西久不得问虽父母亦谓其死矣日夕悲泣而忧思焉万回顾父母感念其兄忽跪而言曰涕泣岂非忧兄耶父母且疑且信曰然万回曰详思我兄所要者衣装糗粮屝屦之属悉备之某将往观之忽一朝赍所备而去夕返其家告父母白兄善矣发书视之乃兄迹也农抵安西盖万余里以其万里而回故曰万回也万回貌若愚痴忽有先举异见惊人神异也上在藩邸时多行游人间万回毎于聚落街衢中髙声曰天子来或圣人来信宿间上必经过徘徊也安乐公主上之季妺也附防韦氏可炙手道路惧焉万回望见车骑连唾曰血腥血腥不可近也不久而遂灭矣上知万回非常人内出二宫人侍奉之时于集贤院图形焉
　　旧制碑碣之制五品以上碑七品以上碣隐沦道素孝义着闻虽不仕亦立碣
　　贞元以来选乐工三十余人出入禁中号宣徽常入供奉皆假以官第毎奏伎乐称旨辄厚赐之至元和八年始分番上下更无他锡所借宅亦收之
　　胡生者失其名以钉铰爲业居霅溪而近白苹洲去厥居十余步有古坟胡生毎茶饮必奠酹之尝梦一人谓之曰吾姓栁平生善爲诗而嗜茗及死葬室乃子今居之侧常衔子之惠无以爲报欲教子爲诗胡生辞以不能栁强之曰但率子言之当有致矣既寤试搆思果有冥助者厥后遂工焉又一说列子终于郑今墓在郊薮谓贤者之迹而或禁其樵采里有胡生性落魄家贫少爲洗镜锼钉之业倐遇甘果名茶美醖辄祭于列御冦之祠垄以求聪慧而思学道歴稔忽梦一人刀划其腹开以一卷之书置于心腑及睡觉而吟咏之意皆甚美之词所得不由于师友也既成卷轴尚不弃猥贱之业真者之风逺近号爲胡钉铰
　　肃皇赐髙士真子张志和奴婢各一人真子配爲夫妻名曰渔僮樵青人问其故答曰渔僮使卷钓收纶芦中鼓枻樵青使苏薪斫桂竹里煎茶志和字子同
　　太和中郑汪中纳山木如市一根有至万钱者郑覃力奏勅以禁絶
　　开元十三年五月集贤学士徐坚等纂经史文章之要以相从上制名曰初学记至是上之欲令皇太子及诸王检事缀文尔
　　开元中李绅爲汴州节度使上言于本州置利润楼店从之与下争利非长人者所宜
　　大厯八年吴明国进奉其国去东海数万里经挹娄沃沮等国其土宜五谷多珍玉礼乐仁义无剽刼人寿二百歳俗尚神仙常望黄气如车盖知中国有土德君王遂贡常然鼎量容三斗光洁玉其色纯紫毎修饮馔不炽火常然有顷自熟香洁异常久食之令人反老为少百疾不生
　　礼记儒行云儒有席上之珍以待聘夙夜强学以待问注云席犹铺陈也铺陈往古尧舜之善道以待见问也大问曰聘今人使席上珍皆误也皆以爲樽俎之间珍羞耳潘岳曰笔下摘藻席上敷珍亦误也
　　玉藻云笏天子以球玉诸侯以象士以鱼须文竹注文犹饰也大夫士饰竹爲笏不敢与君并用纯物也释文云用文竹及鱼须也以鱼须饰文竹之边须音班今之人多呼鱼须爲须误也
　　余凡四爲府监试官往往有举子公然于无字韵内押鸡树郭颁晋魏世语曰刘放孙资共典枢要夏侯献曹肇心内不平殿中有鸡树二人相谓此亦久矣其能复防指谓中书令孙资中书监刘放今之人赞徳于宰相多使鸡树非嘉也唐贤牋啓往往有之误也
　　大中二年以起居郎郑颢尚万夀公主诏曰女人之徳雅合慎修严奉舅姑夙夜勤事此妇人之节也万夀公主妇礼宜依士庶
　　一行老病将死皇执手问之曰更有何事相敕行曰尚有二事其一曰勿遣边人掌重兵不获已用之勿与内宴若使见富贵必反逆以取其二曰禁兵勿付汉官须令内官监统及幸蜀临渭水与肃皇别叹曰吾不用一行之言后方置神防军又一说临终留一物令弟子进上发之乃蜀当归上初不喻及西幸方悟微防
　　贞元中仕进道塞奏请难行东省数月闭门南台惟一御史令狐楚爲桂府白身判官七八年奏官不下由是两河竞辟才隽抱器之士往往归之用爲谋主日以恣横元和以来始进用有序
　　大足元年则天尝引中书舍人陆余庆入令草诏余庆迟回至晚竟不能裁一词由是转左司郎中
　　贞元初中书舍人五员俱缺在省惟髙参一人未防亦以病免惟库部郎中张蒙独知制诰宰相张延赏李泌累以才可者上闻皆不许其月蒙以姊丧给假或草诏宰相命他官爲之中书省案牍不行十余日
　　华岳云台观中方之上有石崛起如半瓮之状名曰瓮肚峯上尝赏望嘉其髙迥欲于峯肚大凿开元二字填以白石令百余里望见谏官上言乃止
