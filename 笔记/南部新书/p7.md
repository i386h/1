<!-- { "loadSidebar": true } -->
　　稷山驿吏王全作吏五十六年人称有道术往来多赠篇什故李义山赠诗云过客不劳询甲子惟书亥字与时人
　　郑颢尝梦中得句云石门雾露白玉殿莓苔青续成长韵此一聨杜甫集中诗
　　罗隐罗邺罗虬共在塲屋谓之三罗
　　韩建在华下成汭在荆门【旧姓郭】皆有理声朝廷谓之北韩南郭
　　杜邠公饮食洪博既饱即寝人有谏非摄生之理公曰君不见布袋盛米放倒即慢
　　道吾和尚上堂戴莲花笠披襴执简撃鼓吹笛口称鲁三郎
　　永宁李相蔚在淮海暇日携酒乐访节判韦公昭度公不在及奔归未中途已闻相国举酒纵乐公曰是无我也乃回骑出馆相国命从事连往留截仍移席于防门以候及回相国舞杨栁枝引公入以代负荆
　　太和七年八月勅每年试帖经官以国子监学官充礼部不得别更奏请其文崇文两馆生斋郎并依令式试经毕仍差都省郎官两人覆试
　　骊山华清宫毁废已久今所存者惟缭垣耳天宝所植松柏遍满岩谷望之郁然虽屡经兵冦而不被斫伐朝元阁在山岭之上基最爲斩絶柱础尚有存者山腹即长生殿殿东西盘石道自山麓而上道则有饮酒亭子明皇吹笛楼宫人走马楼故基犹存缭垣之内汤泉凡八九所是御汤周环数丈悉砌以白石莹彻如玉石面皆起鱼龙花鸟之状于名万品不可殚记四面石座皆级而上中有双白石瓮腹异口瓮中涌出濆注白莲之上御汤西北角则妃子汤面稍狭汤侧红白石盆四所刻作菡萏之状陷于白石面余汤逦迤相属而下凿石作暗渠走水西北数十步复立一石表水自石表涌出灌注一石盆中此亦后置也
　　魏徴疾亟文皇梦与徴别既寤流涕是夕徴卒故御制碑文云昔殷宗得良弼于梦中朕今失贤臣于觉后
　　沙州城内废大乗寺塔者周朝古寺见有塔基相传云是阿育王本塔才有灾祸多来求救又洛都塔者在城西一里故白马寺南一里许古基俗传爲阿育王舍利塔即迦叶摩腾所将来者
　　永徽之理有贞观之遗风制一戎衣大定乐曲至永隆元年太常丞李嗣真善审音律能知兴衰云近者乐府有堂堂之曲再言之者唐祚再兴之兆也后霓裳羽衣之曲起于开元盛于天宝之间此时始废泗濵磬用华原石代之至天宝十三载始诏遣调法曲与胡部杂声识者深异之明年果有禄山之乱
　　益州福感寺塔者在州郭下城西本名大石相传云是神奉阿育王教西山取大石爲塔基舍利在其中故名大石也隋蜀王秀作镇井络闻之令人掘凿全是一石寻缝至泉不见其际风雨暴至人有于旁凿取一片将去乃是毉玉问于识宝商者云此真毉玉世中稀有隋初有诜律师见此古迹于上起九级木浮图贞观初年地内大震动此塔揺飏将欲摧倒于时郭下无数人来忽见四神形如塔量各以背抵塔之四面乍倚乍倾卒以免壊
　　平时开逺门外立堠云西去安西九千九百里以示戎人不爲万里之行
　　天宝末康居国献胡旋女盖左旋右转之舞也
　　云南有万人冢者鲜于仲通李等覆军之地
　　长安夏中或天牛虫出篱壁间必雨天牛虫即黒甲虫也段成式七度验之皆应
　　开元初突厥防边时天武军将子郝灵筌出使回引回纥部落斩突厥夷献首于阙下自谓有不世之功时宋璟爲相以天子少好武恐徼功者生心痛抑其赏逾年始授中郎将灵筌遂呕血而死
　　释提桓因者防利天王之号也即帝释二字华梵双彰帝是华言即王主义释乃梵字此字译云能今言释提桓因者梵呼讹畧具正合云释迦婆因达罗此云能天主余如智度论释
　　南部新书卷六
<子部,小说家类,杂事之属,南部新书>
　　钦定四库全书
　　南部新书卷七　　　　　　宋　钱易　撰
　　季敬彜宅在洛阳毓材坊土地最灵家人张行周事之有应未大水前预梦告求饮食至其日率其遏水头并不冲圮
　　邱爲致事还乡特给禄俸之半既丁母丧苏州疑所给请于观察使韩滉滉以爲授官致仕本不理务特令给禄以恩养老臣不可在丧爲异命仍旧给之惟春秋二时羊酒之直则不给虽程式无文见称折衷
　　开元末有人好食羊头者尝辰出有怪在焉羊头人身衣冠甚伟告其人曰吾未之神也其属在羊吾以尔好食羊头故来求汝汝辍食则已若不已吾将杀焉其人大惧遂不复食
　　至德二年十月二十二日丰乐里开业寺有神人足迹甚多自寺门至佛殿先是阍人宿门下梦一人长二丈余被金甲执槊立于寺门外俄而以手推其门扃钥尽解神人即俯而入寺行至佛殿顾望久之而没阍人惊寤及晓视其门已开矣即具以梦白于寺僧共视见神人之迹遂告京兆以闻肃皇命中使验之如其言
　　段成式侄女乳母阿史本荆州人尝言小时见邻居百姓孔谦篱下有蚓口露双齿肚下足如蚿长尺五行疾于常蚓谦恶遽杀之其年谦丧母及兄叔困不可得活
　　长安安邑坊法寺本里人张频宅也频尝供养一僧僧念法华经爲业积十余年张门人谮僧通其侍婢因以他事杀之僧死后阖宅常闻经声不絶张寻知其寃因舍宅爲寺
　　建中二年南方贡朱采鸟形如戴胜善巧语养于宫中毙于巨雕内人有金花纸上爲冩多心经者寻泚犯禁闱亦朱采之兆也
　　元和以来举人用虚语防子作赋若使陈诗观风乃教人以妄尔
　　沃州山禅院在剡县南三十里颇爲胜境本白道猷居之太和二年有头陀白寂然重修白居易爲其记白君自云白道猷肇开兹山白寂然嗣兴兹山白乐天垂文兹山沃州与白氏有縁乎
　　吴郡陆懐素贞观二十年失火屋宇焚烧并从烟灭惟金刚般经独存函及缥轴亦尽惟经字竟如故
　　一房光庭尝送亲故葬出定鼎门际晚且饥会鬻蒸饼者与同行数人食之素不持钱无以酬付鬻者逼之一房命就我取直鬻者不从一房曰乞你头衔我右台御史也可随取直时人赏其放逸
　　长安四年十月隂雨雪百余日不见星明年正月诛张易之等
　　裴垍入相之年才四十四须发尽白
　　杭州灵隐山多桂寺僧云此月中种也至今中秋朢夜往往子坠寺僧亦尝拾得而岩顶崖根复产竒花气香而色紫芳丽可爱人无有知其名者招贤寺僧取而植之郡守白乐天尤爱赏因名曰紫阳花
　　温璋爲京兆尹一日闻挽钤者三乃一鵶也尹曰是必有探其雏者来诉耳命吏随之果得探雏者乃毙之
　　天宝末有宻采艳色者当时号爲花鸟使吕向【一本作尚】献美人赋以讽之
　　有人问赵州师年多少师曰一串念珠使不尽终年一百二十歳
　　奘法师至中印度居那烂陀寺馆于幼日王院觉吴房第四重阁日供步罗果一百二十枚大人米等
　　吴融字子华越州人弟蜕亦爲拾遗蜕子程爲吴越丞相尚武肃女程子光谦光逺二人皆爲元帅府推官入京并除著作郎皆去光字谦寻卒逺终于水部郎中累牧藩郡
　　咸通中令狐绹尝梦李德诉云吾获罪先朝过亦非大已得请于帝矣子方持衡柄诚爲吾请俾穷荒孤骨得归葬洛阳斯无恨矣他日令狐率同列上奏懿皇允纳卒获归葬
　　孔子庙始贞观年立之文皇书额洎武后权政额中加大周二字至大中四年冯审爲祭酒始奏琢去之
　　内外官职田三月三十日水田四月三十日麦田九月三十日以前上者入后人已后上者入前人
　　程元振帅兵经畧河北夜袭邺俘其男女千人去邺八十里阅妇人有乳汁者九十余人放归邺邺人爲之设斋
　　苗晋卿爲东都留守有兵健屡犯科禁罪当杖罚谓之曰留守鞭武人甚易舍之甚难今舍人之所难遂舍之武人自励卒成善士
　　含元殿侧龙尾道自平阶至上诘屈七转由丹凤门北望宛如龙尾下垂于地两垠栏槛悉以青石爲之至今石柱犹有存者兴庆宫九龙池在大同殿古基之南西对瀛洲门周环数顷水极深广北望之渺然东西微狭中有龙潭泉源不竭虽歴冬夏未尝减耗池四岸植嘉木垂栁先之槐次之榆又次之兵冦以来多被翦伐
　　南中红蕉花色红有蝙蝠集花中南人呼爲红蝠景通禅师初参仰山后住晋州霍山化缘将毕先备薪于郊野徧辞檀信食讫行至薪所谓弟子曰日午当来报至日午师自执烛登积薪上以笠置项后作圆光相手执拄杖作降魔杵势立终于红焰中
　　滕王蛱蝶图有名江夏斑大海眼小海眼村里来菜花子
　　令狐相绹以姓氏少族人有投者不恡其力由是逺近皆趋之至有姓胡冒令狐者进士温庭筠戏爲词曰自从元老登庸后天下诸狐悉带令
　　贞观六年王珪任侍中通贵渐久不营私庙四时犹祭于寝爲有司所弹文皇优容之特爲置庙于永乐坊东北角
　　司刑司直陈希闵以非才任官庶事凝滞司刑府史目之爲髙手笔言秉笔支颔半日不下故目之髙手笔又号按孔子言窜削至多纸面穿穴故名按孔子
　　陈懐卿岭南人也养鸭百余头后于鸭栏中除粪中有光爚爚然试以盆水沙汰之得金十两乃觇所食处于舍后山足下因凿有防金销得数千斤时人莫知懐卿遂巨富仕至梧州刺史
　　晋吴修爲广州刺史未至州有五仙人骑五色羊负五谷而来今州防梁上画五仙人骑五色羊爲瑞故广南谓之五羊城
　　裴旻山行有山蜘蛛垂丝如疋布将及旻旻引弓射杀之大如车轮因断其丝数尺收之部下有金疮者剪方寸贴之血立止
　　魏知古年七十卒于工部尚书妻苏氏不哭含讫举声一恸而絶同日合葬
　　曲江池天祐初因大风雨波涛震荡累日不止一夕无故其水尽竭自后宫阙成荆棘矣今爲耕民畜作陂塘资浇溉之用毎至清明节都人士女犹有泛舟于其间者九龙池上巳日亦爲士女泛舟嬉游之所
　　白傅葬龙门山河南尹卢贞刻醉吟先生传立于墓侧至今犹存洛阳士庶及四方游人过其墓者必奠以巵酒冢前常成泥泞
　　裴说应举只行五言诗一卷至来年秋复行旧卷人有讥者裴曰只此十九首苦吟尚未有人见知何暇别行卷哉咸谓知言
　　宣皇制泰边陲曲撰其词云海岳晏咸通此符武皇之号也
　　李郃爲贺牧与妓人叶茂连江行因撰骰子选谓之叶子咸通以来天下尚之
　　绣岭宫明庆二年置在硖石县西三里亦有御汤崔圆妻在家见二鹊搆巢共衔一木大如笔管长尺余安巢中众悉不见俗言见鹊上梁必贵
　　李讷仆射性卞急酷尚奕棊毎下子安详极于寛缓往往疎忘怒作家人辈则宻以奕具陈于前讷观便忻然改容取其子布算都忘其恚矣
　　懴之始本自南齐竟陵王因夜梦往东方普光王如来所听彼如来说法后因述懴悔之言觉后即賔席梁武王融谢眺沈约共言其事王因兹乃述成竟陵集二十篇懴悔一篇后梁武得位思懴六根罪业即将懴悔一篇乃召真观法师慧式遂广演其文述引诸经而爲之故第二卷中发菩提心文云慧式不惟凡品轻摽心志实由渇仰大乗贪求佛法依倚诸经取譬世事即非是爲郄后所作今之序文不知何人所作与本述不同近南人新开印本去其慧式二字盖不知本末也
　　白仁哲龙朔中爲虢州朱阳尉差运米辽东入海遇风四望昏黒仁哲忧惧急念金刚经三百遍忽如梦寐见一梵僧谓曰汝念真经故来救汝须臾风定八十余人俱济
　　鲤脊中鳞一道毎鳞上有小黒防大小皆三十六鳞唐律取得鲤鱼即宜放仍不得吃号赤鯶公卖者决六十
