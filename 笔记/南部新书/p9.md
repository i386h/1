<!-- { "loadSidebar": true } -->
　　海内温汤甚众有新丰骊山汤蓝田石门汤岐州凤泉汤同州北山汤河南陆浑汤汝州广成汤兖州干封汤邢州沙河汤此等诸汤皆知名之汤也并能愈疾骊山汤甫迩京邑帝王时所游幸皇于骊山置华清宫毎年十月车驾自京而出至春乃还百官羽衞并诸方朝集商贾繁会里闾阗咽焉山上起朝元阁上常登眺命羣臣赋诗正字刘飞诗最清拔赏之右相李林甫怒飞不先呈已出爲一尉竟不入而卒士子寃之丧乱以来汤所馆殿鞠爲茂草博物志云水源有石硫黄其泉则温天下山泉由土石滋润蓄而成泉耳如硫黄煎铄久久理当焦竭有汤之处皆不出硫黄有硫黄之所不闻有汤事可明矣
　　卢常侍鉟牧庐江日相座嘱一曹生令署郡职不免奉之曹恱营妓名丹霞卢阻而不许会饯朝客于短亭曹献诗云拜玉亭闲送客忙此时孤恨感离乡寻思往歳絶缨事肯向朱门泣夜长卢演爲长句和而勗之曰桑扈交飞百舌忙祖亭闻乐倍思乡樽前有恨慙卑宦席上无聊爱靓妆莫爲狂花迷眼界须求真理定心王游蜂采掇何时已却恐多言议短长令丹霞改令罚曹霞乃遂别为一调以嘲曹因举座欢笑而散
　　有范师姨者知人休咎爲顔鲁公妻党顔尝问之官阶尽得五品否范笑曰邻于一品顔郎所望何其卑也顔曰官阶尽得五品身着绯衣带银鱼儿子补斋郎余之满望也范指座上紫丝食单曰顔郎衫色如是
　　吴行鲁尚书彭城人少年事内官西门思恭小心畏慎毎夜常爲温溺器以奉之深得中尉之意一日尝爲中尉洗足中尉以足下文理示之曰如此文理争教不作军容使行鲁拜曰此亦无凭西门曰何也行鲁曰若其然者某亦有之何爲常执仆厮之役乃脱履呈之西门嗟叹谓曰汝但忠孝我当爲汝成之后爲川帅
　　元万顷爲辽东道管记作檄文讥议髙丽曰不知守鸭緑之险莫离支报云谨闻命矣遂移兵守之万顷坐是流于岭南
　　驸马韦保衡之爲相以厚承恩泽大张权势及败长安市儿忽竞彩戏谓之打围不旬余韦祸及
　　吕衡州温祖延父渭俱有盛名重任而吕氏家风先世碑志不假于人皆子孙自撰云欲传庆善于信词儆文学之荒坠也
　　栁芳上元中爲史臣得罪窜逐黔中时髙力士亦徙巫州因相遇爲芳言禁中事芳因论次其事号曰问髙力士后着唐厯此书不复出
　　开元皇帝初即位曽醉中杀一人自此覆杯四十年不尝酒味
　　真定帅王公一日携诸子入赵州院师坐而问曰大王会麽王曰不会师云自小持斋身已老见人无力下禅牀王公尤加礼重翌日令客将传语师下禅牀受之侍者问和尚见大王来不下禅牀今日军将来爲甚麽却下禅牀师云非汝所知第一等人来禅牀上接中等人来下禅牀接末等人来三门外接
　　端州以南三日一市谓之趂虚
　　南中解毒药谓之吉财俗云昔人遇毒其奴吉财得是药与其主服遂解因名之又谚曰秋收稻夏收头即妇人歳以截发而货以爲常也
　　长沙岑和尚因问话蹋倒仰山仰山曰直下似个大虫自此诸方号爲岑大虫长沙嗣南泉法名景岑也
　　安邑县北门县人云有一蝎如琵琶大毎出来不毒人人由是无恐其灵积年也
　　吕太一爲戸部员外郎戸部与吏部邻司时吏部移牒令戸部于墙宇自棘以备铨院之交通太一答曰眷彼吏部铨总之司当须简要清通何必树篱种省中赏其清俊
　　开元二十七年明州人陈藏器撰本草拾遗云人肉治羸疾自是闾阎相效割股于今尚之
　　开元二十八年天下无事海内雄富行者虽适万里不持寸刃不赍一钱
　　开元二年以江宁县置金陵郡
　　天宝四载改尚书无颇字爲陂
　　太平公主之出降薛绍也燎炬列焰槐树多死永隆二年七月也
　　上元二年制敕始用黄纸
　　李客师爲大将军即靖之弟也好从禽人谓之鸟贼贞观末吐蕃献金鵞可盛酒三斗
　　景云二年除贺拔嗣河西节度使节度使自此始杨妃本夀王妃开元十八年度爲道士入内
　　裴子羽爲下邳令张晴爲县丞二人俱有声气而善言语论事移时人吏窃相谓曰县官甚不和长官称雨賛府道晴终日如此非不和乎
　　皇尝召王元宝问其家财多少对曰臣请以绢一疋系陛下南山树树尽臣绢未穷又皇御含元殿望南山见一白龙横亘山间问左右皆言不见令急召元宝问之元宝曰见一白物横在山顶不辨其状左右贵臣啓曰何以臣等不见皇曰我闻至富可敌贵朕天下之贵元宝天下之富元宝又年老好戏谑出入市里人以爲钱文有元宝字因呼钱爲王老盛流于时矣
　　河满子者蜀中乐工将就刑献此曲而不免当时云一声去也又北史隋乐人王令言尝卧于室内其子以琵琶于戸外弹作翻调安公子令言惊起问曰此曲有来逺近子曰顷来有之令言流涕曰帝往江东当不返矣子问之答曰此曲宫声往而不反宫君也吾所以知之寻有江都之变
　　江南无野狐江北无鹧鸪旧说也晋天福甲辰歳公安县沧渚民家犬逐一妇人登木而坠爲犬啮死乃老狐也尾长七八尺则丘首之妖江南不谓无也但稀有耳蜀中彭汉卭蜀絶无惟山郡往往而有里人号爲野犬更有黒腰尾长头黒腰间燋黄或于村落鸣则有不祥事
　　疮人血能疗又说一世人则可惟洛中胡卢生尔郑珏第十九应进士十九年及第十九人及第十九年后入相子遘太平兴国中任正郎
　　冀王朱友谦镇河中常以一铁毬杖昼夜爲从遇怒者击而毙之有爱姬极专房因其夫人之诞日作珠翠衣以献夫人拒而不纳姬乃发怒悉焚之友谦忽闻其臭询之得实至暮遂命其姬三杯后责之喝起而毬杖已破脑矣
　　洛阳郑生丞相扬武之后也家藏法书数十轴贾君常得遍阅其尤异者晋衞瓘上晋武帝啓事纸尾有批答处又有太宗在辽东与宫人手勅言军国事一取皇太子处置其翰真草相半字有不用者皆浓墨涂杀圆如棊子不可寻认复有欧阳率更爲皇太子起草表本不书太子讳称臣某叩头顿首书甚端谨然多涂改于纸末别标臣询呈本四字
　　华岳金天王庙明皇御制碑广明中其石忽鸣隐隐然声闻数里浃旬而后定明年巢冦犯阙其庙亦爲贼火焚爇仍隳其门观
　　郑縚先中者大中之外孙万夀公主之子自襁褓至悬车事十一君凡七十载所任无官谤无私过三持使节不辱君命士无贤不肖皆恭己接纳晚年伛时人咸曰郑伛不名平生交友之中无怨隙亲族之间无爱憎及致政归洛燕居寝疾卒年八十位至戸部尚书
　　江淮间多九郎庙与茅将军庙九郎者俗云即苻坚之第九子曽有隂兵之感事极多说茅将军者庙中多画缚虎之像盖唐末浙西僧徳林少时游舒州路左见一夫荷锄治方丈之地左右数十里不见居人问之对曰顷时自舒之桐城至此暴得痁疾不能去因卧草中及稍醒已昏矣四望无人烟唯虎豹吼呌自分必死俄有一人部从如大将至此下马据胡牀坐良久召二卒曰善守此人明日送至桐城县下遂上马忽不见唯二卒在焉某即强起问之答此茅将军常夜出猎虎忧汝被伤故使防汝欲更问之则困卧及觉已日出不见二卒即起行意甚轻健至桐城顷之疾愈故以所见之地立祠祀之徳林止舒州十年及回则村落皆立茅将军祠矣
　　胡桐泪出楼兰国其树爲虫所蚀沫下流出者名爲胡桐泪言似眼泪也以汁涂眼今俗呼爲胡桐律讹也
　　无名异自南海来或云烧炭灶下炭精谓百木脂归下成坚物也一云药木胶所成然其功补损立验胡人多将鸡鸭打胫折将此药摩酒沃之逡巡能行爲验形如玉栁石而黒轻爲真或有橄防作尝之黏齿者僞也验之真者取新生鹿子安此药一粒于腹脐中其鹿立有肉角生是真也一云生东海者树名多茄是树之节胶采得胡人链作煎干缘生异故有多说
　　开元中重沙门一行幼时邻母常济行贫常思报之后王姥男杀人诣求救行曰要金帛可十倍酬国法难请姥防手骂曰何用此爲一行心计浑天日役数百工命空其室移一大瓮于中又宻遣奴二人持布囊曰汝可往某方某角有废园汝潜伺之自午至昏当有异物至其数七可尽掩之失一则罪汝至彼酉时果有羣豕至奴获七豕囊负归令寘瓮中覆以木盖封以六一泥朱书梵字数十其徒罔测诘旦中使诏对便殿皇曰太史奏昨夜北斗不见何祥也师禳之乎一行曰后魏时失荧惑至今帝车不见此天警陛下耳臣所见莫若大赦天下从之一行归放一豕出其夕奏一星见至七夕皆见矣
　　张志安居乡闾称孝差爲里尹在县忽称母疾急白县令令问之志安曰母有疾志安亦病志安适患心痛是以知母有疾令拘之差人覆之果如此说寻奏髙祖表门闾寻拜散骑常侍又裴敬彛父爲陈王典所杀敬彛时在城忽自觉流涕不食谓人曰我大夫凡有痛剧吾即不安今日心痛手足皆废事在不测遂归觐父果已死
　　懿宗赐公主出降幕三丈长一百尺轻亮向空张之纹如碧丝之贯赤珠虽暴雨不濡湿云以鲛人瑞香膏傅之故尔云得自国
　　狼之状若苍狗赤色者最猛毎作声窍皆沸腿中有筋大如鸡子又筋满身犹织络之状人或有犯盗讳不首者但烧此筋以烟薫之能使盗者手挛缩可怪凡边疆放火号常用狼粪烧之以爲烟烟气直上虽烈风吹之不斜烽火常用此故谓候曰狼烟也
　　龙之性麤猛而畏蜡爱玉及空青而嗜烧鷰肉故食鷰肉人不可渡海
　　大中时女王国贡龙油绢形特异与常缯不云以龙油浸丝织出雨不能濡又宝库中有澄水帛亦外国贡以水蘸则寒气萧瑟暑月辟则一堂之寒思挟纩细布明薄可鉴云上傅龙涎故消暑毒也
　　元和初隂阳家言五福太一在蜀故刘辟造五福楼符载爲文记
　　李着李子正辨言至精之梦则梦中之身可见如刘幽求见妻梦中身也则知梦不可以一事推矣愚者少梦不独至人闻之驺皁百夕无一梦也
　　蜀东西川之人常互相轻薄西川人言梓州者乃我东门之草市也岂得与我耦哉节度使栁仲郢闻之谓幕賔曰吾立朝三十年清华备歴今日始得爲西川作市令闻者皆笑之故世言东西两川人多轻薄
　　畿尉有六道入御史爲天道入评事爲仙道入京尉爲人道入畿丞爲苦海道入县令爲畜生道入判司马爲饿道
　　大中中丞郎宴席蒋伸在座忽酌一杯言曰座上有孝于家忠于国及名重于时者饮此爵众皆肃然无敢举者独李孝公景让起引此爵蒋曰此宜然
　　刘禹锡言司徒杜公佑视穆赞也故人子弟佑见赞爲台丞数弹劾因事戒之曰仆有一言爲大郎久计他日少树敌爲佳穆深纳之由是稍霁其威
　　太和中光禄厨欲宰牝牛牛有胎即日合生或曰既如此可换却屠者操刀直前畧不介意牛乃屈膝拜之亦不肯退此牛并子遂殒于刃下而屠者忽狂惑失常毎日作牛喘食草少许身入泥水以头触物良久方定
　　杜荀第十五字彦之池州人大顺二年正月十日裴贽下第八人其年放牓日即荀生日故王希羽赠诗云金牓晓悬生世日玉书潜纪上升时九华山色髙千尺未必髙于第八枝后入梁爲主客员外郎翰林学士懐恩思报未防暴卒
　　李英公爲宰相时有乡人尝过宅爲设食客裂却饼缘英公曰君太少年此饼犁地两遍熟槩下种锄持收刈打飏讫硙罗作面然后爲饼少年裂却缘是何道理此处犹可若对至尊前公作如此事参差斫却你头客大慙悚
　　李齐物天宝初爲陜州刺史开砥柱之险于石中得古铁犁铧有平陆字因改河北县爲平陆县
