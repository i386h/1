<!-- { "loadSidebar": true } -->
　　钦定四库全书　　　　子部十二
　　默记　　　　　　　　　小说家一【杂事之属】提要
　　【臣】等谨案默记三卷宋王铚撰铚字性之汝隂人自称汝隂老民绍兴初以廷臣奏荐诏视秩史官给札奏御为枢密院编修官所着有雪溪集已别着録集部中此编多载汴都朝野杂事末一条乃考正陈思王感甄赋事所记颇有依据可信者多惟王朴引周世宗见火轮小儿及宋太祖以周世宗子赐潘羙二事似出附防又所纪江南野史李后主小周后事参校龙衮书无此文然铚所著述以此书为最纯故李焘续通鉴长编亦多节取其説固未可因云仙萱诸録出铚僞托而槩斥其为诬罔也乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　黙记卷上　　　　　　　　宋　王铚　撰
　　艺祖仕周世宗功业初未大显防世宗亲征淮南驻跸正阳攻夀阳刘仁瞻未下而艺祖分兵取滁州距夀州四程皆大山至清流闗而止关去州三十里则平州而西涧又在滁城之西也是时江南李景防一方国力全盛闻世宗亲至淮上而滁州其控扼且援夀州命大将皇甫晖监军姚凤防提兵十万扼其地太祖以周军数千与晖遇于清流关隘路周师大败晖整全师入憇滁州城下令翌日再出太祖兵再聚于关下且虞晖兵再至问诸村人云有镇州赵学究在村中教学多智计村民有争讼者多诣以决曲直太祖防服徃访之学究者固知为赵防检也迎见加礼太祖再三叩之学究曰皇甫晖威名冠南北太尉以为与已如何曰非其敌比也学究曰然彼之兵势与已如何曰非其比也学究曰然两军之胜如何曰彼方胜我已败畏其兵出所以问计于君也学究曰然且彼来日整军再乘胜而出我师絶归路不复有噍矣太祖曰当复柰何学究曰我有竒计所谓因败为胜转祸为福者今关下有径路人无行者虽晖军亦不知之乃山之背也可以直抵城下方阻西涧水大涨之时彼必谓我既败之后无敢蹑其后者诚由山背小路率众浮西涧水至城下斩关而入彼方战胜而骄解甲休众必不为备可以得志所谓兵贵神速出其不意若彼来日整军而出不可为矣太祖大喜且命学究指其路学究亦不辞而遣人前导即下令誓师夜出小路亟行三军跨马浮西涧以廹城晖果不为备夺门以入既入晖始闻之旋率亲兵擐甲与太祖巷战三纵而三擒之既主帅被擒城中咸谓周师大兵且至城中大乱自相蹂践死亡不计其数遂下滁州即国史所载太祖曰余人非我敌必斩皇甫晖头者此时也滁州既破中断夀州为二救兵不至夀州为孤军周人得以擒仁瞻自滁州始也擒晖送世宗正阳御寨世宗大喜见晖于篑中金疮被体自抚视之晖仰面言我自贝州卒伍起兵佐李嗣源遂成唐庄宗之祸后率众投江南位兼将相前后南北二朝大小数十战未尝败而今日见擒于赵某者乃天赞赵某岂臣所及因盛称太祖之神武遂不肯治疮不食而死至今滁人一日五时鸣钟以资荐晖云盖淮南无山惟滁州边淮有髙山大川江淮相近防为淮南屏蔽去金陵才一水隔耳既失滁州不惟中断夀州援则淮南尽为平地自是遂尽得淮南无复障塞世宗乘滁州破竹之势尽淮南李景割地称臣者由太祖先擒皇甫晖得滁州阻固之地故也此皇甫晖所以称太祖为神武者晖亦非常人知其天授非人力也其后真宗时所以建原庙于滁而殿曰端命者太祖厯试于周功业自此而成王业自此而始故号端命盖我宋之咸镐丰沛也其赵学究即韩王普也寔与太祖定交于滁州引为上介辟为归徳军节度廵官以至太祖受天命卒为宗臣比迹于萧曹者自滁州始也
　　王朴仕周为枢宻使五代自朱梁以用武得天下政事皆归枢宻院至今谓之二府当时宰相但行文书而已况朴之得君哉所以世宗才四年间取淮南下三关所向成功时縁用兵朴多宿禁中一日谒见世宗屏人嚬蹙且仓皇叹嗟曰祸起不久矣世宗因问之曰臣观象大异所以不敢不言世宗曰如何曰事在宗社陛下不免而臣亦先当之今夕请陛下观之可以自见是夜与世宗防行自厚载门同出至野次止于五丈河旁中夜后指谓世宗曰陛下见隔河如渔灯者否世宗随亦见之一灯荧荧然迤甚近则渐大至隔岸大如车轮矣其间一小儿如三数嵗引手相指既近岸朴曰陛下速拜之既拜渐逺而没朴泣曰陛下既见无可复言后数日朴于李谷坐上得疾而死世宗既伐幽燕道被病归而崩明年而天授我宋矣火轮小儿盖圣朝火徳之兆岂偶然哉陆子履为先子言
　　艺祖初自陈桥推戴入城周恭帝即衣白襴乘轿子出居天清寺世宗节名而寺其功徳院也艺祖与诸将同入院内六宫迎拜有二小儿丱角者宫人抱之亦拜询之乃世宗二子纪王【阙】　也顾诸将曰此复何待左右即提去惟潘美在后以手搯殿柱低头不语艺祖云汝以为不可耶美对曰臣岂敢以为不可但于理未安艺祖即命追还以其一人赐美美即之以为子而艺祖后亦不复问其后名惟正者是也每供三代惟以美为父而不及其他故独此房不与美子孙连名名夙者乃其后也夙为文官子孙亦然夙有才为名帅其英眀有自云
　　徐归朝为左散骑常侍迁给事中太宗一日问曽见李煜否对以臣安敢私见之上曰卿第徃但言朕令卿徃相见可矣遂径徃其居望门下马但一老卒守门徐言愿见太尉卒言有防不得与人接岂可见也云我乃奉防来见老卒徃报徐入立庭下乆之老卒遂入取旧椅子相对遥望见谓卒曰但正衙一椅足矣顷间李主纱防道服而出方拜而李主下堦引其手以上告辞宾主之礼主曰今日岂有此礼徐引椅少偏乃敢坐后主相持大哭乃坐黙不言忽长吁叹曰当时悔杀了潘佑李平既去乃有防再对询后主何言不敢遂有秦王赐牵机药之事牵机药者服之前郤数十回头足相就如牵机状也又后主在赐第因七夕命故妓作乐声闻于外太宗闻之大怒又传小楼昨夜又东风及一江春水向东流之句并坐之遂被祸云
　　先子言钱俶所以子孙贵盛蕃衍者不特纳土之功使一方无兵火之厄盖有社稷大勋虽其子孙莫知之也从太宗于平原既擒刘继元以归又旁取幽燕幽燕震恐既迎大驾至幽州城下四面攻城而我师以平晋不赏又使之平幽遂军变太宗与所亲厚夜遁时俶掌后军有来报御寨已起者凡斩六人度大驾已出燕京境上乃按后军徐行故銮辂得脱不然后军与前军合又辽觉之则殆矣盖一夜逹旦大驾行三百里乃脱皆俶之功也
　　世传王迥遇女仙周瑶英事或言非实托寓而为之耳是诚不然当斯时盛传天下禁中亦知是时皇储屡夭晏元献为相一日遣人请召迥之父郎官王璐至私第欵宻乆之王璐不测其意忽问曰贤郎与神仙游其人名在帝所果否王璐惊惶不知所对徐曰此子心疾为妖鬼所凭为家中之害所不胜言晏曰无深讳不知每与贤郎言未来之事有验否王璐对曰间有后验而未常问也晏曰此上防也上令殊呼郎中宻托令似以皇太子屡夭深轸上心试于帝所问早晩之期与后来王子还得定否王璐曰不敢辞后数日来云宻言漫令小子问之小子言其人亲到九天见主典簿籍者言圣上若以族从为嗣即圣祚绵久未见诞育之期也虽其言若此愿相公勿以为信以保家族晏公黙然其后闻所奏者亦不敢尽言富郑公乃晏壻也富公为宰相皇子犹未降故与文潞公刘丞相王文忠首进建储之议盖本诸此
　　王溥五代状元相周髙祖世宗至本朝以宫师罢相其父祚为观察使致仕待溥甚严不以其贵少假借每宾客至溥犹侍立左右賔客不自安引去国史言之详矣祚居富贵乆奉养奢侈所不足者未知年夀耳一日居洛阳里第闻有卜者令人呼之乃瞽者也宻问老兵云何人呼我荅曰王相公父也贵极富溢所不知者夀也今以告汝俟出当厚以卦钱相酬也既见祚令布卦成又推命大惊曰此命惟有夀也祚喜问曰至七十否瞽者笑曰更向上答以至八九十否大笑曰更向上答曰能至百嵗乎又叹息曰此命至少亦须一百三四十嵗也祚大喜曰其间莫有疾病否曰并无固问之其人细数之曰俱无只是近一百二十嵗之年春夏间防苦脏肺寻便安愈矣祚喜回顾子孙在后侍立者曰孙儿軰切记是年且莫教我吃冷汤水
　　太宗长子楚王元佐既病废次即昭成太子元禧封许王最所钟爱尹开封府择吕端张去华陈载一时名臣为之佐礼数优隆诸王莫比将有青宫之立王丰肥舌短寡言娶功臣李谦溥侄女而王不喜之嬖惑侍妾张氏张梳头隂有废嫡立为夫人之约防冬至日当家防上夀张预以万金令人作关捩金注子同身两用一着酒一着毒酒来日早入朝贺夫妇献酬王互换酒饮而毒酒乃在王盏中张立于屏风后见之撧耳顿足王饮罢趋朝至殿庐中即觉体中昏愦不知人事不俟贺扶上马至东华门外失马仆于地扶策以归而卒太宗极哀恸命王继恩及御史武元頴鞫治顷刻狱就擒张及造酒注子人凡数軰即以冬至日脔钉于东华门外赠王为太子府僚吕端陈载俱贬官而张去华已去官旋以他事贬云去华之孙景山言亲见其详今国史载此事多防辞惟言上闻之停册礼命毁张之坟墓而已晏元献守长安有村中富民异财云素事玉髑髅因大富今弟兄异居欲分为数段元献取而观之自额骨左右皆玉也瓌异非常者可比公见之喟然叹曰此岂得于华州蒲城县唐明皇泰陵乎民言其祖寔于彼得之也元献因为僚属言唐小説唐宗为上皇迁西内李辅国令刺客夜擕鐡槌击其脑宗卧未起中其脑皆作磬声上皇惊谓刺者曰我固知命尽于汝手然叶法善曽劝我服玉今我脑骨皆成玉且法善劝我服金丹今有丹在固自难死汝可破脑取丹我乃可死矣刺客如其言取丹乃死孙光宪续通録云宗死云上帝命我作孔升真人爆然有声视之崩矣亦防意也然则此乃真宗之髑髅骨也因潜命瘗于泰陵云肃宗之罪着矣或云肃宗如武乙之死可验其非虚也
　　王朴仕周世宗制礼作乐考定声律正星厯修刑统百废俱起又取三关淮南皆朴为谋然事世宗才四年耳使假之夀考安可量也尝自谓朴在则周朝在非过论也王禹偁记朴在宻院太祖时为殿前防检一日有殿直冲节者诉于宻院朴曰殿直虽官小然与太尉比肩事主且太尉典禁兵不宜如此太祖耸然而出又周世宗于禁中作功臣阁画当时大臣如李糓郑仁诲与朴之属太祖即位一日过功臣阁风开半门正与朴象相对太祖望见却立耸然上御袍襟领磬折鞠躬顶礼乃过左右曰陛下贵为天子彼前朝之臣礼何过也太祖以手指御袍云此人若在朕不得此袍着其敬畏如此又闲谈録云朴植性刚烈大臣藩镇皆惮之世宗淮南俾朴留守时以街巷隘狭例从展拓怒厢校弛慢于通衢中鞭背数十其人忿然嗟云宣补厢虞候岂得便从决朴防闻之命左右擒至立毙于马前世宗闻之笑谓近臣云此是大愚人去王朴面前夸宣补厢虞候宜其死矣
