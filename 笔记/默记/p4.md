<!-- { "loadSidebar": true } -->
　　杨康国为先子言治平中彭汝砺谅隂榜赴省试时以汴河上旧省为试院既闻榜出与同试数人自徃榜既出门则报者纷然天汉桥忽有一肥举人跨蹇自河路东来者问报榜者曰状元何人对曰彭汝砺也跨蹇者闻之即时回更不至省前康国追问随行小童曰此雍丘许秀才名安世也康国骇之次举闻安世第一人及第也
　　李公弼字仲修登科初任大名府同县尉因检验村落见所谓鱼鹰者飞翔水际问小吏曰此关睢也因言此禽有异每栖宿一巢中二室仲修令取其巢观之皆一巢二室盖雌雄各异居也因悟所谓和而别者以此也鸷而通者习水而善捕鱼也和而别者因此悟眀仲修且叹村落犹呼曰关睢而和而别则学者不复辨矣东坡自海外归至南康军语刘义仲壮舆曰轼元丰中过金陵见介甫论三国志曰裴松之之该洽寔出陈夀上不别成书而但注三国志此所以陈夀下也盖好事多在注中安石旧有意重修今老矣非子瞻他人下手不得矣轼对以轼于讨论非所工盖介父以此事付托轼轼今以付壮舆也仆闻此于壮舆尽直记其旧言时彦举进士第一人后为江东小漕因按部舟行于大江阻风系舟僻左港汊一山下因与仝载二三举人尽却从者上山闲歩山甚峻披荒而行及转山背忽一小寺出于山顶已有一老僧下山迎问曰岂非时状元乎彦既讶了无従者且非当路何以知其至也僧曰此寺佛殿后有人题壁曰某年月日时状元到寺某志之有年今日乃其所记之日时也某及时晨起相望久矣彦始吐实而未之信也相与至佛殿后旋扫去积尘始见其字皆如僧言而别有题年月则彦尚未生之前也观其旁又曰此去十三年官终四品彦录之以归常以语于人至大观初彦以吏部尚书卒正四品距见题字时还十三年矣
　　刘琯河中人枢宻学士综之孙也其生母王氏既生琯而出外琯事嫡母任氏三十年不懈嫡母死寻访王氏了不可得遂弃官布衣蔬食跣足走天下访之莫知其生死数年而琯志益坚誓不见母不复为人防嵗除日行次汝洛间地名彭坡者逆旅覊栖嵗尽未遂所志泣于村市酒肆中忽见日者琯忧欝中漫呼令作卦日者端防云此坤卦乘乾卦父母爻动必求访父母今坤卦为主则必母也因自喜曰平生求久未见而喜神临之如化速但不须发去只留此以俟匪惟在今日且在今一时之内所谓大庆可以贺矣琯虽心喜知本意而后段悠漫乃日者常态唯唯不应日者临行犹曰郎应无相忘也琯愈惑旋闻箫鼓喧阗乃村人嫁女于除夕也举酒肆人奔徃观之琯独坐无聊已而观者稍复还坐而各说所见一老卒在坐曰此本县富人之女嫁此村富家其送女者所生也其壻家去此才十歩此妇人先在一大官家闻生子今作官矣又入一家再为此富家侧室生儿女三人今嫁其季也故今自送嫁其正室已亡家甚富而专家事于女资送甚厚也琯引身稍相近问翁知媪之姓氏与前主之姓氏曰此妇姓王闻主姓刘其子小名则琯也琯始惊问翁何以知其详如此兵曰我放停兵也因常役于其家且每属我此事故我常在心也盖书其姓名状貌以千计矣出腰间系衣中小示琯因畧道所以方语话酬酢间村市小儿之慧者潜徃报此妇人矣已而老兵问琯详细曰为当騐之然琯久求母不获而为人绐之疑似多矣意事与名字或有相同者未敢必信也已而小儿辈与老兵继徃妇人闻之亟遣骑乘迎琯琯犹未信漫徃既各细騐之真琯母也贮心滋久再见于不料母子相持号恸殒絶于村久之事定因访日者莫见也问于村中亦曰未尝有此色目人意以琯纯孝所感天假神灵以告之尔琯后迎母同居久之以夀终琯仕遇神宗屡膺防剧为世名臣子二何勃皆登科其家光显贵盛亦天之报也李教者都官郎中昙之子自少不调学左道变形匿影飞空妖术既成而精同党皆师而信服焉昙之母以夏月昼寝于堂而堂阶前井中忽雷电霹大震续有黄龙自井飞出昙母惊起开目视之怖投床下径死家人徐视之乃教所变龙即教也昙见母死吼怒杖之垂尽逐出教益与恶少年薄防不检一日书娼馆曰吕洞賔李教同游昙知其尚存也遣人四出捕之寻获矣教皇窘自缢死久之王则叛于贝州其徒皆左道用事闻教妖术最髙声言教为谋主用事朝廷亦知教妖术最髙果为则用不可测也闻之大骇捕昙及教妻儿兄弟下狱冀必得教虽昙言教逐出既自缢死终不信也又于娼馆得教所题教与吕洞賔同防又诏天下捕李教及吕洞賔二人防贝州平本无李教者始信其真死矣乃独令捕吕洞賔甚久乃知其寓托无其人乃已虽知其贝州无李教所部监司太守如张昷文张存十数人前皆重贬昙责昭州别驾教妻子皆诛死今仁宗实録虽载此而无如此之详故表见之
　　吕文穆防正少时常与张文定齐贤王章惠随钱宣靖芳水刘龙图煜同学赋于洛人郭延卿延卿洛中乡先生一日同渡水谒道士王抱一求相有僧应门曰师出矣众问僧何为师道士僧曰学术数于道士三十年矣众因泛问之僧曰吾师切戒术未精慎毋为人言君等必欲知眀日复来叩师可也眀日遂见之文穆对席张王次之钱又次之刘居下座坐定道士抚掌太息众问所以道士曰吾常东至于海西至流沙南穷昆仑北抵大漠四走天下求所谓贵人以验吾术了不可得岂意今日贵人尽在座中众惊喜徐曰吕君得解及第无人可奉压不过十年作宰相十二年出判河南府自是出将入相三十年富贵夀考终始张君后三十年作相亦皆富贵夀考终始钱君可作执政然无百日之久刘君有执政之名而无执政之实语遍及诸弟子而遗其师郭君忿然以为谬妄曰坐中有许多宰相乎道士色不动徐曰初不受馈必欲闻之请得徐君后十二年吕君出判河南府是时君可取解次年虽登科然不可作京官延卿益怒众不自安乃散去久之诏下文穆果魁多士而延卿不预眀年文穆廷试第一是所谓得解及第无人可压矣后十年作相十二年有留钥之命悉如所言延卿连蹇塲屋至是预乡荐鹿鸣燕日文穆命道士与席賔散独留二人者内閤尽欢如平日文穆惊叹赋诗曰昔作儒生谒贡闱今为丞相出黄扉两朝鸳鹭醉中别万里烟霄逹了归羽客渐垂新髪故人犹着旧麻衣洛阳漫説多才子徒惜遭逢似我稀道士索札似若复章者乃书偈曰重日重月荣华必别笙歌前导偃师着雪文穆心知其异敬之其后钱贰枢府未百日罢张王先后登庸刘守蒲中朝廷议除执政命未及下而卒延卿以文穆极力推挽登第未久改秩后卒无一差者独赠文穆之偈乃致仕薨于西京以重阳日丧过偃师是日大寒防霰笙歌乃敕卤簿鼓吹也郑翰林獬郎官纾之子也獬虽时名然累赴殿试省试俱不利纾为狄青征广南辟客是时侬智髙鸱张未知胜留家在雍丘舟中而獬赴殿试罢在京师唱名其母与尽室忧纾从军未知吉音又忧獬仍旧黜于殿试一家屏黙惶惑之次忽舟尾晨炊釜鸣声甚厉震动两岸举家不知所为釜鸣未定忽岸上亟防郑郎中船乃报防者南来且附纾书云已破侬贼杀戮殆尽走入溪洞且议赏超迁矣语次又有北来报榜者驰至云二秀才昨日唱名而出已状元及第矣釜鸣盖有为吉者
　　郑毅夫防弟名猷字献嘉风流文雅人物秀少翩翩佳公子也又自防随侍毅夫守东南名郡如钱唐之所阅佳丽皆一时之选喜读书而诗章翰墨皆有声毅夫既没求监安州酒税安州其乡里以便飬亲也久之湖南招降得蛮首舒光勇者溪洞生面色如漆声音侏如鬼物然朝廷不杀以三班差使亦来监安州酒税与猷同官猷以其素茹蛇馅蛊之人每于其家送食必作两分与之对飡然光勇终不快意盖未尝知中国士大夫家尝馔也每食馔毕必令拦头軰于务前饼店以四钱买胡饼二枚光勇既取食必大称味之美以谓平生未尝知此味也一日又以对猷言如前猷因语之曰汝本溪洞腥臊生蛮不知有饮食乍得此至下之物食之以为未始有也猷谓所善曰此事固小可以喻大凡不知而妄作者皆舒光勇之也
　　王景彛以御史中丞知贡举而王平甫被黜平甫对客云就试前梦御街上骑驴而坠地今果为驴子所落景彛闻而大衔之其后平甫试大科景彛弹其士检不修罢之又曽子固作中书舍人还朝自恃前辈轻蔑士大夫徐徳占为中丞越次揖子固甚恭谨子固问贤是谁徳占曰禧姓徐子固荅曰贤便是徐禧禧大怒而忿然曰朝廷用某作御史中丞公岂有不知之理其后子固除翰林学士徳占宻疏罢之又攻罢修五朝史
　　喩皓所造开寳塔为天下之冠康定中白昼人见塔上一灯明顷刻数盏以至千百盏须臾大雷雨作而焚尽都人大骇此真天火也祖母为先子言
　　刘原父就省试时父立之为湖北转运使按部至鄂州与郡守王山民宴于黄楼数日不发谓守曰吾且止此楼以殿榜儿子决须魁天下守心不平且曰四海多士虽令似才俊岂可预料立之曰縦使程试不得志亦须作第二人来日殿榜到州原父果第二名继得家书云初考为状元赋中小悮遂以贾黯为魁立之即以书示郡守而行所谓知子莫若父也







　　黙记卷中
　　钦定四库全书
　　黙记卷下　　　　　　　　宋　王铚　撰
　　頴上安希武殿直言太祖受命封丘独守城不下其曽祖常随太祖自攻之后守封丘者奏职既入拜诸司使陈桥门开以迎太祖即斩守门者又言其祖乃安习也太宗判南衙时青州人携一小女十许嵗诣阙理产业事太宗悦之使买之不可得习请必置之遂与银二笏柱习刀截银一二两少块子不数日窃至南衙不久太祖知之捕安习甚严南衙遂藏习夫妇于宫中后至登位才放出故终为节度留后其青州女子终为贤妃者是也
　　欧公云太祖英武潞州学筠反状至怀其奏召其子皇城使守节言父反事惶恐次谓彼只少尔但速去来日方出奏示臣寮守节至潞州开城降兵不血刅
　　庆厯三年御试进士时晏元献为枢宻使杨察晏壻也时自知制诰避亲勾当三班院察之弟寘时就试毕负魁天下望未放榜间将先宣示两府上十人卷子寘因以小赋求察问晏公己之髙下焉晏公明日入对见寘之赋己考定第四人出以语察之察以报寘而寘试罢与酒徒饮酒肆闻之以手击桉叹曰不知那个卫子夺吾状元矣不久唱名再三考定第一人之卷进御赋中有孺子其朋之言不怿曰此语忌不可魁天下即王荆公卷子第二人之卷即王珪以故事有官人不为状元令取第三人即殿中丞韩绛遂取第四人卷子进呈上欣然曰若杨寘可矣复以第一人为第四人寘方以鄙语骂时不知自为第一人也然荆公平生未常略语曾考中状元其气量髙大视科第为何等事而增重杨宣懿察之母甚贤文而教之以义小不中程輙扑之察省试房心为明堂赋榜登科第二人报者至其母睡未起闻之大怒转而向壁曰此儿辱我如此乃为人所压若二郎及第殆不教人压却及察归亦久不与语寘果魁天下
