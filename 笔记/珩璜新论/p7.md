<!-- { "loadSidebar": true } -->
　　武帝之时作歌者七元狩元年行幸雍祠五畤获白麟作白麟之歌元鼎四年得寳鼎后土祠旁马生渥洼水中作寳鼎天马之歌元封二年祠泰山至瓠子临决河命从臣将军以下负薪塞河旁作瓠子之歌五年冬南巡至盛唐望祀虞舜于九嶷登灊天柱山自浔阳浮江亲射蛟江中获之舳舻千里薄枞阳而出作盛唐枞阳之歌太初四年春贰师将军广利斩大宛王首获汗血马来作西极天马之歌太始三年行幸东海获赤鴈作朱鴈之歌四年祠神人于交门若有乡坐拜者作交门之歌汉赐诸侯王及功臣以下金凡言黄金者皆与之真金不言黄金者一金与万钱也
　　陆机云千里莼羮但未下盐豉耳世説具载此语意谓生莼羮在水中者也后人谬以千里未下为地名可删去但字刘禹锡厯阳诗一钟菰葑米千里水莼羮亦陆机之意也
　　观刘梦得祭退之文有以知退之之文独步一时也云手转文柄髙视寰海权衡低昻瞻我所在三十余年声名塞天又祭子厚文云勒石垂后属于伊人此语心服之矣















　　珩璜新论跋
　　右孔氏杂説毅父记録之文也三孔文字漫不可得独此编乃传图之珩璜论渝川丁氏尝板于家视此为稍畧且珩璜之名未知所由或谓玉之碎者岂其然乎旧尝见吴虎臣引其数则以为杂説兹故因之淳熈庚子九日临江假守吴兴沈诜识










