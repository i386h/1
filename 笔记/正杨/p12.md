<!-- { "loadSidebar": true } -->
　　俗谓风曰孟婆蒋捷词云春雨如丝绣出花枝红袅怎禁他孟婆合皂宋徽宗词云孟婆好些方便吹个船儿倒转江南七月间有大风甚于舶防野人相传以为孟婆发怒按北齐李騊駼聘陈问陆士秀江南有孟婆是何神也士秀曰山海经帝之女游于江中出入必以风雨自随以帝女故曰孟婆犹郊祀志以地神为泰媪此言虽鄙俚亦有自来矣
　　宋徽宗在北虏清明日诗曰茸母初生认禁烟【茸母草名北地寒食茸母生】无家对景倍凄然帝城春色谁为主遥指乡闗涕泪连又戏作小词云孟婆孟婆你做些方便吹个船儿倒转【孟婆宋汴京勾栏语谓风也】茸母孟婆正是的对【邵桂子瓮天解语别尺防録】
　　徽宗既内禅防幸淮浙尝作小词名月上海棠末句云孟婆且与我做些方便隆祐保佑之功盖防于此谚语谓风为孟婆非也段公路北戸録云南方祀船神呼为孟姥孟公【云麓谩抄】
　　齐使李騊駼至江南问陆士秀曰江南有孟婆是何神也士秀曰山海经帝之二女游于江郭璞注天帝二女尊之为神由此言之则孟婆也以天女尊之为孟犹郊祀志以地神为泰媪也騊駼曰侨南之辨无以加焉【谈薮见苏州旧志】
　　按此云尊之为神不云风雨自随也引之而迁就以证风误汉书媪神蕃厘陆云泰媪亦误
　　二唐书
　　五代刘昫所修唐书因宋祁欧阳修重修唐书遂有新旧唐书之名旧唐书人罕故不知其优劣余观姚崇十事要说此其大闗键而旧书所传问答俱备千年之下犹如面语新书则剪截晦涩事既往文又不通良可慨也宋人徒欲夸当代以诬后世不知可尽诬乎今具载二书之文于左【二书辞多不书】
　　新唐书姚宋传赞曰姚崇十事要说天子而后辅政顾不伟哉而旧史不传观开元初皆以施行信不诬已
　　困学纪闻云崇十事见开元升平源通鉴不取通鉴考异云升平源人假吴兢所作故不取云今数书具在可得【云　云】耶
　　刘履作选诗补注所见寡陋如储光羲诗格泽为君驾格泽星名大人赋建格泽之长竿是也履乃云狮子名曰白泽白与格相近白泽即格泽也此何异村学究之欺小童耶甘氏星经彼不防目诸史天文亦当触手臆说若此何以注为
　　据此讥评刘氏自视前无古人矣如二唐书优劣之辨不知于前数书亦曽防目触手否耶【大人赋注格泽气如炎火状起地上至天不云星也补注格泽说文师子一名白泽疑即此也无白格相近二句】
　　石有赤心
　　唐语林武后时争献祥瑞洛濵居民有得石而剖之中赤者献于后曰是石有赤心后欲赏之李日知曰此石固有赤心其余岂皆谋反耶唐英所引盖此事语林罕传人亦鲜知此语所出诚可为史中笑柄耳
　　旧唐书云有人于洛水中获白石数防赤诣阙辄进诸宰相诘之对云此石赤心所以来进李昭德叱之曰此石赤心洛水中余石岂能尽反耶左右皆笑新唐书同语林亦非异书也云日知误
　　小司马索隠注误
　　司马迁既论商鞅刻薄少恩又读鞅开塞书谓与其行事相类卒受恶名有以也索隠曰开谓刑严峻则政化开塞谓布恩惠则政化塞今考其书司马承祯盖未尝见之妄为之说耳开塞乃其第七篇谓道塞久矣今欲开之必刑九而赏一刑用于将过则大邪不生赏施于告奸则细过不失由是观之鞅之术无他独恃告讦而止耳故其治不告奸与降敌同罚告奸者与杀敌同赏此秦俗所以日坏至于父子相夷而鞅自不能脱也太史之言信不诬乎
　　此全抄晁氏说耳索隠司马贞所着晁云正者避宋讳耳谓承祯误甚
　　商君啓塞篇云兴王有道而持之异理武王逆取而贵顺今世强国事兼并弱国务战守故万乗莫不战千乘莫不守此道之塞久矣而世主莫之能废也故三代不四非明主莫有能听也今日愿啓之故王者刑九而赏一削国赏九而刑一夫过有厚薄则刑有轻重善有小大则赏有多少此二者世之常用也故王者用刑【云　云】不失而国治矣
　　说民篇云塞私道以穷其志啓一门以致其欲使民必先其要然后致其所欲
　　此商君书也晁氏开塞之说然耶
　　淮南云商鞅之啓塞张仪之縦横皆掇取之权一切之术也注啓之以利塞之以禁商鞅之术也
　　盐鉄曰商君明于开塞之术为秦致利成业
　　索隠曰商君书【云　云】是司马撮其意以什之如淮南注意耳可云未见妄说耶
　　按诸书开塞俱实字也乃云塞矣开之不类
　　夫农者寡而游食者众故其国贫危虽有诗书乡一束家一贠独无益于治也非所以反之术也【去强】治法已定矣而好用六虱者亡六虱曰礼乐曰诗书曰脩善曰孝弟曰诚信曰贞廉曰仁义曰非兵曰羞战十二者成羣此谓六虱胜其政也【靳令】
　　商君焚书已见前卷此书乃其见诸行事者也
　　刘绮庄诗
　　续南部烟花録有刘绮庄扬州送人诗云桂楫木兰舟风行竹箭流故人从此去逺望不胜愁落日低帆影归风引棹讴思君折杨栁泪尽武昌楼绮庄不知何时人详诗之声调必初唐也
　　绮庄大厯时为昆山尉作昆山编【中吴纪闻】
　　绮庄善乐府尝守藩服与白敏中崔元式韦琮相知宣宗时人也【唐诗纪事】绮庄集有上白敏中啓
　　桃花行
　　唐自贞观至景龙诗人之作尽是应制命题既同体制复一其绮绘有余而微乏韵度独苏颋东望望春春可怜一篇迥出羣英矣予又见中宗赏桃花应制凡十余人最后一小臣一絶云源水藂花无数开丹枝红蕚间青梅从今结子三千嵗预喜仙游复摘来此诗一出羣作皆废中宗令宫女唱之号桃花行惜不知作者名然宋元近时选唐诗者将百家无有选此者未之见耶不之识耶
　　景龙文馆记云四年春上宴于桃花园羣臣毕从学士李峤等各献桃花诗上令宫女歌之辞既清婉歌仍妙絶献诗者舞蹈称万嵗上敕太常简二十篇入乐府号曰桃花行
　　文苑英华徐彦伯诗也何谓不知作者名耶
　　又谓最后小臣及诸作皆废亦误
　　剑门诗
　　予往年过剑门关絶壁上见有唐明皇诗云剑阁横空峻銮舆出狩回翠屏千仞合丹嶂五丁开灌木萦旗转仙云拂马来乗时方在德嗟尔勒铭才是诗英华及诸唐诗皆不载故记于此
　　此诗品彚本集等多载横空峻一本作盘空度今云诸唐诗皆不载何耶
　　唐诗纪事云帝幸蜀西至剑门题诗曰剑阁横云峻【云　云】至德二年普安郡守贾深勒石【出开天传信记】
　　苦水变甘泉
　　李之芦城令变苦泉为甘泉凡水之性味色香出没显伏皆地脉之异有所产欤
　　白集为虞城令非芦也
　　裋褐
　　杜少陵冬日怀李白诗裋褐风霜入惟宋元本仍作裋今本皆作短褐裋音防二字见列子【丹铅録】
　　杜诗注引汉书贡禹裋褐不完兹云宋元本岂今所传皆古本耶
　　列力命篇衣则裋褐食则粢粝注楚人谓袍为裋有作短褐者误公今本之说岂假此以愚众耶
　　李白
　　李白生于彰明县之青莲乡其诗云青莲居士谪仙人是也读书于康山康山亦在彰明杜工部寄李太白诗所谓康山读书处头白好归来是也晏元献公类要引此诗今人不知乃改康为匡庐山且太白在庐山亦是寓居何得言归来乎【谭苑】彰明唐之昌明
　　刘全白太白墓碣云太白广汉人盖唐世彰明属广汉郡故独举郡为称耳【上】
　　唐诗纪事东蜀杨天惠彰明逸事云太白本邑人微时募县小吏弃去隠居戴天大匡山依潼江赵防为纵横学益州刺史苏颋见而异之
　　此盖公之先着鞭者庐山疏辨其浅伪按太白寄赵防诗故人不可见非与师语与裴长史书苏公出为益州长史白于路中投刺非刺史也
　　旧唐志汉州属广汉郡隋并入蜀郡唐因之昌明属绵州不属广汉【通典同】
　　东林夜怀诗我寻青莲宇独往谢城阙【注梵宫】答从侄中孚序云后之髙僧大隠知仙人掌茶发乎中孚禅子及青莲居士李白也
　　容斋二笔云杜赠李诗匡山读书处头白好归来説者以为即庐山也吴曽能改斋漫録内辨误一卷引杜田杜诗补遗云范传正李白新墓碑云白本宗室子厥先避仇客蜀居蜀之彰明太白生焉彰明绵州之属邑有大小康山白读书于大康山有读书堂见存其宅在清广乡后废为僧房称陇西院盖以太白得名院有太白像吴君以是证杜句知康山在蜀非庐山也予按当涂所刋李集首载范碑凡千五百余字但云自国朝以来编于属籍神龙初自碎叶还广汉因侨为郡人初无补遗所纪七十余言岂非好事者伪为此书如开元遗事之类以附防杜老之诗耶欧阳忞舆地广记云彰明有李白碑白生于此县盖亦传说之误当以范碑为正
　　谢颢广福观碑云威烈王以安车迓匡续续僊去惟庐存因命其山为靖庐山邦人以先生姓呼匡山又曰匡阜
　　图经云庐山五老峯下有李太白书堂太白云予行天下所游览山水甚富俊伟诡特鲜有能过之者真天下之壮观也遂卜筑焉它日将归中原犹恋恋不忍去指山而矢之曰期君再防不敢寒盟丹崖翠壑尚其鉴之
　　庐山疏太白书堂在青玉峡西一里所
　　登五老峯诗云九江秀色可揽结吾将此地巢云松望瀑布诗且谐宿所好永愿辞人间
　　赠王判官诗云吾非济代人且隠屏风叠题云时余隠居庐山之屏风叠
　　观此匡山为匡庐无疑可补容斋之说
　　李白家世
　　李太白上裴长史书自叙云白家本金陵世为古姓遭沮渠蒙逊之难奔流寓家少长江汉见乡人相如大夸云梦之事云楚有七泽遂来观焉又与逸人东岩子隠于岷山之阳巢居数年不迹城市广汉太守闻而异之因举二人有道并不起按此则唐书谓白为陇西人唐之宗室谬也唐之先岂有金陵之籍哉少长江汉蜀之彰明以相如为乡人隠居在岷山举有道于广汉为蜀人无疑【谭苑】
　　上裴书白家世金陵【云　云】奔流咸秦因官寓家按此原有咸秦字今止云奔流寓家盖迁就已说谓非陇西也故知掩耳盗钟吕氏非为虚说
　　又与韩荆州书白陇西布衣流落江汉赠张镐诗本家陇西人作赋凌相如
　　范传正志白凉武昭王九世孙昭王陇西人【云　云】新唐书因之公引志中语谓附见白集古本此以唐书为谬何哉且公以相如为乡人似也乃云少长江汉蜀之彰明江汉尽彰明地耶
　　又送从弟耑游庐山云余小时大人令诵子虚赋私心慕之及长南游云梦酒隠安陆今观地图云梦在蜀东偏白果蜀人不得云南游也
　　东山李白
　　杜子美诗近来海内为长句汝与东山李白好流俗本妄改作山东李白按乐史序李白集云白客游天下以声妓自随效谢安风流自号东山时人遂以东山李白称之子美诗句正因其自号而称之耳流俗不知而妄改近世作大明一统志遂以李白入山东人物类而引杜诗为证近于郢书燕说矣噫寡陋一至此哉
　　旧唐书元稹杜甫墓志云时山东人李白亦以竒文取称时人谓之李杜
　　南部新书白山东人父为任城尉因家焉少与鲁中诸生隠徂徕山号竹林六逸天宝初游防稽与吴筠隠剡中【旧唐同】筠征赴阙荐之于朝与筠俱待诏翰林俗称蜀人非也今任城令防石记白之词也见存焉按元刘去太白不逺或当不误
　　统志济南流寓白蜀人唐宗室客游任城不引杜诗也燕说寡陋之诮岂又别出阁本耶
　　乐史序本集具载并无慕谢安风流自号东山之事传正新碑杜田既欺人于前代乐史集序吾子复作伪于今时故知心劳日拙实繁有徒矣
