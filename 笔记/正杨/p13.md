<!-- { "loadSidebar": true } -->
　　吴元济将败之兆【秇林伐山】
　　裴度征淮西掘得一碑上有謡云井底一竿竹竹色深緑緑鸡未肥酒未熟阵车儿郎且须缩有识之者曰鸡未肥肥去月乃己字酒未熟乃酉字后果以己酉日擒吴元济宋人四六有学慙防狱智乏鸡碑下句正用此事防狱张汤传
　　晋书云戴逵总角时以鸡卵汁溲白瓦作郑碑又自为文而自镌之词丽器妙
　　宣室志云元和十三年裴度击吴元济封人濬城濠有得一石者上有雕出文字为铭曰【云　云】有一卒辨之度擢为禆将
　　此止云石不云碑曰铭不曰謡也
　　所引二句唐丁用晦芝田録序语也亦非宋人四六
　　纲目减字【巵言】
　　司马温公资治通鉴云补阙乔知之有婢名碧玉美色善歌舞知之为之不昏昏与婚古字通用盖言知之惑溺此婢不娶正室也纲目去一字而云知之为之昏盖误以婚姻为昏惑之昏也字义不明文理不通纲目似此类极多盖朱子门人赵师渊奉师命所编朱子固无与也师渊史学既非所长而古文又未经心其疎舛固宜今人以为出于朱子合于春秋殆魏子牟所谓承余窍之鄙夫诚可笑也
　　纲目云知之有美妾曰碧玉武承嗣夺之知之作緑珠怨诗以寄之碧玉赴井死承嗣得之于裙带大怒讽酷吏罗告族诛之
　　通鉴云知之为不昏纲目去四句云昏惑之昏误
　　李泌
　　李肇诬李泌定麻姑送酒朱子纲目亦不取麻姑送酒事李泌匡复之功亦大矣此小过似可恕也况温公通鉴元以此事入考异传疑纲目乃升为正文君子与人为善之意何在乎或门人妄笔非朱子本意
　　纲目泌有谋畧而好神仙诡诞故为世所轻与通鉴同考异固有之纲目未始升为正文也
　　大颠
　　韩文公与大颠书前人论之详矣苏东坡则力言其为伪朱晦庵则力辨以为真未有折其衷者予观黄东发之说有云韩与大颠书东坡谓妄撰而晦翁载其全书以为真愚平生读其书真见其与韩文同苏公学佛犹辨其为伪而先生辟佛反指以为真所不可晓况据韩文韩公止因祭神至海上曾与大颠语今请之者四书又亟以道为望安有平日谓道其所道非吾所谓道而一旦求之亟如此使其既与习熟而少变其说尚近人情今未之曽见而先欲闻其道尤不可晓也愚按东发朱子之徒而其说如此天下之公言也又有一证人未之引李汉编韩文序谓收拾遗文无有失坠总其目七百篇今内集是也外集皆非公作而此书正在外集其为妄撰尤灼然矣或曰晦翁必欲以大颠书为韩之真何也予曰此殆难言也可以意喻昔欧阳公不以始倡古文许尹师鲁评者谓如善奕者常留一着欧公之于尹师鲁留一着也然则朱子之于韩公亦犹欧阳之于师鲁乎不然朱子岂不知大颠书词非韩公之笔东坡之言为可信又岂不知外集非韩公文李汉之序可据耶
　　朱子语録谓与大颠书乃昌黎平生死案呜呼晦翁之言抑何其秋霜烈日耶愚考韩与大颠书刻石于灵山禅院乃僧徒妄撰假韩公重名以尊其道亦犹怀素假李白歌称其草书独步也怀素草书歌人皆信其非白作而独以大颠书为出于韩何哉李白作歌赠怀素不足以损白之名而韩公以道自任一与颠书则所损多矣世人多不成人之美虽心知其非乃乗瑕蹈隙而挤之卓哉李汉之先见乎序公之文无有失坠总其目以七百正虑后人羼入防増以诬韩公也以此证之则死案犹可翻也呜呼至公无我之心自圣人以下皆不能矣古人谓公论百年而定若此者虽千年犹不定也韩郁外集疑误注云潮州灵山寺所刻末云吏部侍郎潮州刺史者非也退之自刑部侍郎贬潮晚乃由兵部为吏部流俗但称韩吏部耳又潮本韩集不见有此书使灵山旧有此刻集时何不编入可见此书之妄也
　　陈氏曰晦庵韩文外集皆如旧本独用方本益大颠三书决以为韩笔无疑方氏未足责晦翁识髙一世而其所定者乃尔殆不可解
　　前人俱已辨明不能尽书姑寘勿论可也
　　唐诗葳防
　　唐诗春楼不闭葳防锁又望见葳防举翠华葳防旗名卤簿中有之孙氏瑞应图云葳防瑞草王者礼备至则生今之字书例解为草木之状未得其原也
　　録异记葳防锁金缕屈伸在人　顾况诗春楼不闭葳防锁緑水回通宛转桥【秇】
　　子虚赋错翡翠之葳防注羽饰貌封禅书纷纶葳防胡广曰葳防委顿也张楫曰乱貌南都赋望翠华兮葳防建太常兮裶裶注葳防翠华貌
　　録异记杜光庭所着无葳防锁事
　　録异传云建安中刘照为河间太守妇亡埋棺于府园中遭黄巾贼照委郡走后太守至梦见一妇人往就之后又遗一双锁太守不能名妇曰此葳防锁也以金镂相屈伸在人实宝物吾方当去故以相别慎勿告人后二十日照遣儿迎丧守乃悟【云　云】儿见锁悲痛不能自胜
　　此诗韩翊作非顾况也
　　魏文帝沧海赋振緑叶以葳防
　　何晏景福殿赋流羽毛之葳防
　　古乐府乌夜啼云欢下葳防籥交侬那得住
　　刘孝标与举法师书葳防秋竹照曜春松
　　文心雕龙纬候稠叠钩防葳防
　　郑禺津阳门诗迎娘歌喉玉窱蛮儿舞带金葳防先引则谓之旗后引则谓之锁若引此必当谓之籥带与竹矣
　　石尤风
　　郎士元留卢秦卿诗云知有前期在难分此夜中无将故人酒不及石尤风打头逆风也行舟遇之则不行此诗意谓行舟遇逆风则住故人置酒而以前期为辞是故人酒不及石尤风矣语意甚工近日吴中刻唐诗不解石尤风为何语遂改作古淳风可笑又可恨也古乐府宋武帝丁督防歌云愿作石尤风四面断行旅似非打头风也
　　瑟瑟
　　白乐天琵琶行枫叶荻花秋瑟瑟此句絶妙枫叶红荻花白映秋色碧也瑟瑟珍宝名其色碧故以瑟瑟影指碧字读者草草不知其解也今以问人辄答曰瑟瑟者萧瑟也此解非是何以证之乐天又有暮江曲云一道残阳照水中半江瑟瑟半江红此瑟瑟岂萧瑟哉正言残阳照江半红半碧耳乐天有灵必惊予为千载知音矣
　　刘桢赠徐干诗曰亭亭山上松瑟瑟谷中风
　　水经云汉水东迳岚谷北口嶂逺溪深涧峡近吹气潇潇以瑟瑟风飕飕而飗飗故川谷擅其目矣此瑟瑟岂珍宝也耶
　　靺鞨
　　靺鞨国名古肃慎地也其地产宝石大如巨栗中国谓之靺鞨文与可朱樱歌云金衣珍禽弄深樾禁籞朱樱班若缬上幸离宫促荐新藤篮宝笼貂珰发凝霞作丸珠尚软油露成津蜜初割君王午坐鼔猗兰翡翠一盘红靺鞨葛鲁卿西江月词云靺鞨斜红带栁琉璃涨緑平桥人间花月见新妖不数江南苏小恨寄飞花情随緑水迢迢鲤鱼风送木兰桡回棹荒鸡报晓二公诗词皆用靺鞨事人罕知者故详疏之
　　唐代宗时楚州尼真如李氏者得天宝曰红靺鞨大如巨栗赤烂若朱樱见楚州刺史郑辂记
　　唐书外国传靺鞨附勿吉国下亦不云出宝也瀛涯胜览云靺鞨国西一枚用二人举之今红子西可云靺鞨乎
　　六赤打叶子
　　李洞集有赠龙州李郎中先梦六赤后因打叶子因以诗上其诗云红蜡香烟扑画楹梅花落尽庾楼清光辉圆魄啣山冷彩镂方牙着腕轻宝帖牵来狮子镇金盆引出鳯凰倾征黄喜兆庄周梦六赤重新掷印成六赤者古之琼畟今之骰子也叶子如今之纸牌酒令郑氏书目有南唐李后主妃周氏编金叶子格此戏今少传咸定録云唐李郃为贺州刺史与妓人叶茂莲江行因撰骰子选谓之叶子咸通以来天下尚之不知正应本朝年祚正体书叶字乃二十世木子自武德至天祐恰二十世
　　归田録云叶子格者自唐中世以后有之说者云因人有性叶号叶子青者撰此格因以为名此说非也唐人藏书皆作卷轴其后有叶子其制似今防子凡文字有备检用者卷轴难数卷舒故以叶子写之如吴彩鸾唐韵李郃彩选之类是也骰子格本备检用故亦以叶子写之因以为名耳唐世士人宴聚盛行叶子格五代宋初犹然后渐废不传今其格世或有之而人无知者昔杨大年好之仲简大年门下客也故亦能之余少时亦有此格后失其本今絶无知者房千里骰子选格序云开成三年春予自海上北徙舟行次洞庭之阳有风甚急系船野浦下三日遇二三子号进士者以穴骼双双为戏更投局上以数多少为进身职官之差数丰贵而约贱卒局有为尉掾而上者有贵为相臣将臣者有连得美名而后不振者有始甚微而歘升于上位者大凡得失不系贤不肖但卜其偶不偶耳
　　王起
　　隂符经云禽之制在气王起云龟食蟒飞防断猿狼虱啮鹤青要食虎皆以小制大言在气不在形也王起唐贞观时人博学有声太宗尝撰字试之起曰臣于世间字所不识者惟八骏图中数字耳
　　云溪友议云李筌注黄帝隂符经至禽兽之制在气经年懵然不解忽梦乌衣人教之所谓【云　云】以小服大皆得乌衣之防　又云王仆射起武宗召至殿陛曰朕近见二字一□一莫能详也特询于卿对曰臣于三教经典窃尝徧览向者二字羣书未见未审天顔何文而得周穆王传有□二字经昔儒宗但言古马名不敢分为飞兎騕褭于今靡有详之者也上笑曰知卿夙学儒宗朝偶为此二字相试非于经传而得之遂赐金防等
　　以李筌为王起武宗为贞观俱误
　　五代史
　　欧阳氏五代史誉之太过其实至云胜于史记此宋人自尊其本朝人物之言要其实未也史记自左氏而下未有其比其所为独冠诸史非特太史公父子笔力亦由其书防辑左氏国语战国防世本及汉代司马相如东方朔辈诸名人文章以为桢干也五代史所载有是文章乎况其笔力亦萎靡不振不足为司马迁家奴而云胜之非欺天罔人而何
　　罔人可尔乃云欺天岂天亦读书耶
　　子瞻问欧阳公曰五代史可传后也乎公曰脩于此窃有善善恶恶之志苏公曰韩通无传恶得为善善恶恶公黙然【野客丛书】
　　他如介甫呜呼之诮二等文字之讥在宋固自有后言矣独举一隅讵为定论耶【嘉祐中进士吴镇为五代史纂误刋行之】
　　吕蒙正
　　吕蒙正父图多内宠与其母刘氏不协并蒙正出之颇沦踬窘乏刘誓不嫁及蒙正登仕乃迎二亲同堂异室奉养之近世传竒饐亭亦縁此附防也
　　邵氏闻见録云吕蒙正微时于洛阳之龙门利涉院土室中与温仲舒读一日行伊水上见卖者意欲得之无钱可买其人偶遗一枚于地公怅然取食之后作相买园洛城东南下临伊水起亭以饐名焉不忘贫贱之意也
　　鹌鹑狱
　　范伯禄曰牵牛以蹊田而夺之牛此王安石鹌鹑狱也谓相牵引以入
　　宋史仁宗嘉祐四年王安石知制诰纠察在京刑狱有少年得鬭鹑其侪求之不与恃与之昵辄持去少年追杀之开封当此人死安石驳之曰不与白持去是盗也追而杀之是捕盗也遂劾府司失狱事下审刑大理皆以府断为是诏放安石罪安石不谢御史举奏之帝亦不问
　　此事正与蹊田夺牛事类何谓牵引以入耶
　　雪窖冰天
　　叹马角之不生魂消雪窖攀龙髯而莫逮泪雨冰天洪皓祭徽宗文
　　宋史朱弁在金奏送徽宗大行之文也王伦归自金以文为献帝感泣官其亲属曰洪皓误
　　容斋随笔有皓在冷山荐徽宗功德疏【云　云】文多不载
　　龙钟
　　龙钟竹名年老曰龙钟言如竹之枝叶揺曳而不能自禁持也
　　南越志云罗浮山第三十一领半是巨竹皆七八围长一二丈叶若芭蕉谓之龙钟竹
　　魏杜弼为侯景檄梁文委慈母如脱屣弃宠弟如遗芥龙钟稚子痛哭成行
