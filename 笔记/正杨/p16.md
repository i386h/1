<!-- { "loadSidebar": true } -->
　　唐书乐志古无韵字均即韵也五帝之学曰成均均亦音韵书曰命汝典乐敎胄子论语曰成于乐是成均之说也周人立大学兼五帝及二代之名东学为东序西学为瞽宗北学为上庠南学为成均宜学言语者处之成均则均之为韵义益明矣潘安仁笙赋音均不恒曲无定制注均古韵字鹖冠子五音不同均然其可喜一也唐书李纲传引周礼均工乐胥不得列于士伍唐书乐志开元用祖孝孙十二和十曰休和皆以其月之律均又贞元中韦臯作南诏奉圣乐用黄钟之均又为五均髙宗时吕才上言舜弹五弦之琴歌南风之诗今以御雪诗为白雪歌以羣臣所和诗十六韵为送声十六节帝善之都无古无韵字均即韵也之说【旋宫以七声为均均言韵也古无韵字犹言一韵声也杨收传】
　　说文均平徧也从土均声韵和也从音贠单出为声成文为音【音贠】为韵说文在唐志之后乎
　　礼文王世子郊人逺之于成均以及取爵于上尊也注董仲舒曰五帝名大学曰成均则虞庠近是也疏云以无正文故云近是仲舒去古未逺不能定其名今复千载余矣乃为指其事竒哉
　　礼大司乐掌成均之法以治建国之学政而合国之子弟有道有德者使教焉以乐德中和祗庸孝友乐语兴道讽诵言语乐舞云门大卷咸防夏濩武今专以学言语者处之得乎
　　易氏曰成者成其行之亏均者均其习之偏五帝即此以名学成周因之以为教
　　书帝曰防命汝典乐教胄子直而温寛而栗刚而无虐【云　云】岂直教韵乎
　　大戴礼保傅篇云帝入东学尚亲而贵仁入南学上齿而贵信入西学上贤而贵德入北学上贵而尊爵注四学者东序瞽宗虞庠及四郊之学也
　　易传太初篇云天子旦入东学昼入南学夕入西学暮入北学在中央曰太学天子所自学也
　　成公绥啸赋音均不恒曲无定制善注引鹖冠子【云
　　云】五臣作韵谓笙赋误
　　笙赋基黄钟以举韵望仪鳯以擢形【不作均字】
　　周国语伶州鸠曰律所以立均出度也韦昭曰均者均钟木长七尺有击之以均钟者又云度律均钟百官轨仪注平也夏小正云农率均田疏均田则审端径遂也
　　易丰卦虽旬无咎荀本作均周礼均人公旬用三日注旬古均字书厥罪惟钧左传年钧以德礼内则旬而见注当为均亦可谓为韵字乎
　　古字简少相近者多假借用之如集古金石二録所载县令为苓眉寿为麋职方为识蓼莪为仪邓艾为义之类不能尽书若必欲以均为韵则前之诸字又将何解耶
　　水龙【墐戸録】
　　隋梁睿请伐陈文帝答诏曰陈国来朝未尽臣节诚须有罪必兴师旅若命水龙终当相屈昔人谓战舰曰水龙
　　水龙乃永袭字也两山墨谈既误于前矣公録于册岂容再误耶
　　隋书云睿上平陈之防上善之下诏曰公既上才若总戎律一举大定固在不疑但朕初临天下政道未洽恐先穷武事未尽善昔公孙述隗嚣汉之贼也光武与其通和称为皇帝尉佗之于髙祖初犹不臣孙皓之答晋文书尚云白或寻款服或即灭亡王者体大义存遵养虽陈国来朝未尽藩节如公大畧诚须责罪尚欲且缓其诛宜知此意淮海未灭必兴师旅若命永袭终当相屈想以身许国无足致辞也睿乃止焉【北史同】
　　晋书孙皓天纪中童謡曰阿童复阿童衔刀浮渡江不畏岸上虎但畏水中龙羊祜闻之曰此必水军有功又王濬小字阿童乃表武帝加龙骧将军及征吴江西众军无过者而濬先定秣陵【五行志及祜传】
　　此虽有水中龙字亦非战舰也
　　鱮【异鱼图赞】
　　缗调饵芳可获鱮鱼网鱼得鱮不如噉茹或名曰鳙其性慵如【说苑子贱语又古谚云云】
　　説苑政理篇宓子贱将适单父阳昼曰吾少贱无以送子有钓道二焉夫投纶错饵迎而吸之者阳桥也其为鱼薄而不美若亡若存若食若不食者鲂也其为鱼也博而厚味子贱曰善【云云】
　　选应休琏书阳昼喻于詹何注引说苑桥作鱎俱无鱮字亦非子贱语也　余里语见诗疏埤雅
　　鲲【上】
　　鲲本鱼子细如蚕茸庄周寓言鲲化为鹏譬彼诗颂雕育桃虫千古言诠谁发其蒙注庄子云北溟有鱼其名为鲲鲲之大不知其几万里此寓言也按内则卵醤卵音鲲国语曰无禁鲲鲕皆以鲲为鱼子至小之物也庄子乃以至小为至大便是滑稽之开端后人皆不得其言诠虽郭象之奥沉思亦误况司马彪辈乎余尝谓天地乃一大戏塲尧舜为古今正生桀纣为古今大丑庄列为古今大净千载而下不得其解皆矮人观塲也庄注云鹏鲲之实吾所未详也夫庄子之大意在乎逍遥游放无为而自得故极小大之致以明性分之适达观之士宜要其防归而遗其所寄不足事事曲与生说自不害其防皆可畧之
　　此解明甚公云言诠得非子误合者耶
　　世说向秀注庄妙析致秀卒子幼义遂零落然犹有别本郭象者为人薄行有儁才见秀义不传于世遂窃以为巳注惟自注秋水至乐二篇
　　据此则庄非象注矣窃注见讥于义庆误注追诮于用修子厄哉
　　晏子春秋载橘枳狗门之说史滑稽传纪叔敖葬马之辞乃云滑稽开端岂周在楚庄齐景前耶
　　天地戏塲【云　云】非圣不道姑无论矣但公品词制曲自等周郎者其生丑净字名义如太和正音等所载是如此解耶
　　太白诗
　　太白哭宣城纪叟诗纪叟黄泉里还应酿老春夜台无晓日沽酒与何人古本作夜台无李白絶妙不但齐一生死又且雄视幽明矣昧者改为夜台无晓日夜台自无晓日且与下句何人字不相应甚矣士俗不可医也诗有本明浅而故欲其髙深此是文人一病如太白哭纪叟诗纪叟黄【云　云】何人本自明白沈痛而杨用脩云古本【云　云】夫此诗为哭纪叟亦寓调谑意正是旷达处黄泉酿酒岂真如地狱六街三市耶白意盖谓纪叟生前善酿即在黄泉还应不忘本业但夜台茫茫无有晓日沽酒与何人耶可谓至痛今云夜台自无晓日此自不嫌于复也予不暇逺引如谢灵运谷幽光未显亦可谓幽谷自无显光陆士衡明月一何朗亦可谓明月本自朗诗家如此类甚多也且夜台无李白以见在之身而言则诚妙若究竟言之李白能不入夜台耶果骑鲸上天耶反与沽酒与何人之句不应矣乃笑士俗不可医予不知其何说也【王昌】
　　李集分注又载题戴老酒店云戴老黄泉下还应醉大春夜台无李白沽酒与何人
　　按此具载本集乃云古本何耶
　　与涴同
　　韦庄应天长词云想得此时情切泪沾红袖字义与涴同而字则读如涴字入声始得其叶然说文玉篇俱无字惟元词中马骤人语喧北音作平声四转作入声正叶
　　花间集云泪沾红袖黦不作字或所见别本之误耳字书音流与涴义不相蒙乃苦欲转作涴读何耶
　　龙生九子
　　俗传龙生九子不成龙各有所好治中孝庙御书小帖以问内阁李文正东阳具疏以对据圭峯罗玘芦泉刘绩之言承上问而不蔽下臣之美贤相之盛节也文正尝为【慎】言今影响记之録于此　一曰赑屭形似好负重今石碑下趺是也二曰螭吻形似兽性好望今屋上兽头是也三曰蒲牢形似龙而小性好叫吼今钟上纽是也四曰狴犴形似虎有威力故立于狱门五曰饕餮好饮食故立于鼎盖六曰性好水故立于桥柱七曰睚眦性好杀故立于刀环八曰金猊形似狮性好烟火故立于香鑪九曰椒图形似螺蚌性好闭故立于门铺首又有金吾形似美人首尾似鱼有两翼其性通灵不寐故用警巡【巵言】
　　按尔雅九种龙其名曰蒲牢囚牛蚩吻嘲风赑屃霸下狴犴狻猊睚眦赑屃好文云云【总对类】
　　近峯闻畧云龙生九子见尔雅西涯公纪桂岥遇録所解甚悉予又观他说间有同异殆必有所据也【吴郡皇甫録】
　　夫尔雅者兴于中古隆于汉氏列在十三经中非僻书也其释兽中止有狻猊郭璞注云即狮子并无别项龙子之说且埤雅雅翼并号该综亦絶无一言及之者对类【云　云】得无虚搆伪辞如云仙散録等书类耶
　　菽园杂记古诸器物异名屭赑其形似【云　云】出山海经博物志尝过倪村民家见其杂録中有此然考山海经博物志皆无之山海原缺第十四十五卷闻博物志自有全本与今书坊本不同岂记此者尝得见其全书欤【吴郡陆文量】
　　夫山海记于伯益博物志于张华方其未缺之时汉晋以来并不见于引证独倪村民家乃得见其全书陆公无乃亦失于折衷乎
　　唐赵耕龙公碑云张路斯颍上人隋初明经登第景龙中为宣城令夫人闗州石氏生九子自宣城罢归每夕出自戌至丑归辄体寒而湿石氏异之问其故曰我龙也蓼人郑祥逺亦龙也骑白牛据吾池自谓郑公池吾屡与战未胜明日取决可令吾子射以助我系鬛以青绡者郑也绛绡者吾也明日九子遂射青绡者中之郑怒东北去投合肥西山以死今龙穴山是也公与九子皆化为龙【欧阳修集古録苏轼碑隂】
　　按龙生九子盖此事也大臣不学小臣妄对其误一耳公复笔之以夸人岂容再误乎
　　胡侍真珠船云治间泰陵令中官问龙生九子名目于李少师东阳李不能悉询于吏部刘员外绩乃得其说于故册面上所録然亦不知所从出因据以复余忆十一二时曽见其说于对类总中近因厯考传记乃知其说为不经其辨甚详然亦不及于此因附载之
　　陈晦伯攷龙生九子事详矣犹觉一事未及引后汉书哀牢夷有妇人名沙壹捕鱼水中触沉木有感产子男十人后沉木化为龙出水上曰若为我生子何在九子见龙惊走独小子不能去背龙而坐龙因防之其母鸟语谓背为九谓坐为隆因名子曰九隆诸兄推以为王后牢山下有一夫一妇复生十女九隆兄弟皆娶为妻据此亦龙生九子一证也【于碝注笔】按本传名子为九隆及后长大诸兄以九隆为父所舐而黠遂共推以为王夫曰小子曰诸兄则九隆第十子也谓背为九则九非数也谓坐为隆则非即龙也云未及引为证似犹未审
　　兴渠【禅林】
　　阿魏药也【一云】兴渠方芦菔根未出土臭气闻于逺近荤而非辛阿魏是也辛而非荤姜芥是也是荤复是辛五辛是也梵网经云五辛者一葱二薤三韭四蒜五兴渠【翻译名义】释慧日云僧徒多迷五辛中兴渠或云芸薹胡荽或云阿魏唯净土集云五辛此土有四阙于兴渠梵语稍讹正云形具余国不见回至于阗方得见也根麄如细蔓菁根而白其臭如蒜彼国人种取根食也于时冬天到彼不见枝叶薹荽非五辛所食无罪日亲见为验【唐髙僧传】

　　正杨卷四
