<!-- { "loadSidebar": true } -->
　　注士会尧后刘累之别族复累之姓据此则刘氏岂在士氏之后耶谓汉儒増六字则刘累岂亦増之耶无此六字左氏竟不行耶可笑
　　鶢鶋
　　鶢鶋海鸟今俗名秃是也出景焕小説
　　国语曰海鸟曰爰居止于鲁东门外展禽曰今兹海其有灾乎夫广川之鸟兽常知而避其灾是歳海多大风
　　左传文公二年仲尼曰臧文仲祀爰居三不知也荘子至乐篇云昔者海鸟止于鲁郊鲁侯御而觞之于庙奏九韶以为乐具太牢以为膳鸟乃视忧悲不敢食一脔不敢饮一杯三日而死此以巳养养鸟也注爰居一名杂悬举头高八尺樊光注尔雅云形似明皇
　　汉元帝时琅琊有大鸟如马驹时人谓之爰居诗云有鹙在梁解云秃鹙也贪恶之鸟也使爰居为秃鹙文仲何为祀之鲁君何为膳之乎
　　古今注秃鹙一名扶老不云爰居也
　　蜀景焕野人闲话云孟防时有鹦鶋【二字疑误】鸣于屋射之不中俗呼秃鹙故老见之曰此鸟主少主归命咸康时来此时又来当义兴替乎皆秘而不奏明年大军入界　咸康王衍年号
　　公之所引或即此也大若爰居爰集于屋者耶蜀时两至故老习见者耶
　　由汤至于武丁
　　注云由汤至于武丁中间太甲太戊祖乙盘庚慎按尚书无逸称殷之贤君曰其在太戊其在高宗其在祖甲又总之曰自殷王中宗及高宗及祖甲及我周文王兹四人迪哲以祖甲与中宗高宗并称而不言太甲则祖甲并美二宗而贤于太甲明矣以祖甲与周文王而并言则其贤益明矣朱子称殷之贤君独不及祖甲何哉予详考而思司马迁作史记未见古文尚书乃取国语帝甲乱之一语而衍之曰祖甲淫乱孔安国注尚书遂以祖甲为太甲甚矣安国之愚也不信经而信史不信周公而信司马迁即使祖甲为太甲无逸之书何以置祖甲于中宗高宗之后言之至再其序皆然周公不如此之颠倒也朱子不称祖甲者盖亦信史记及孔安国之过也【丹铅续録】
　　孔子世家云安国为今皇帝博士至临淮太守早卒安国生卭卭生驩【史记】
　　孔氏有古文尚书孔安国以今文字读之安国为諌大夫授都尉朝而司马迁亦从安国问故迁书载尧典禹贡洪范防子金縢诸篇多古文説【汉儒林传】夫祖甲之非太甲蔡氏无逸传辨之详矣观史汉则迁史之作在安国后也可云安国未见古文而信司马乎
　　诗大序哀窈窕
　　文选吕向注云哀盖字之误也哀当为衷谓中心思念之也余旧疑哀字之难解见吕説乃豁然矣
　　选六臣注止有李善无吕向也
　　诗序云哀窈窕思贤才而无伤善之心焉郑氏笺云哀盖衷字之误也衷谓中心恕之无伤害之心谓好逑也【注疏】
　　此本自明乃引选注何耶
　　王肃曰哀窈窕之不得思贤才之良质无伤善之心焉若茍慕其色则善心伤也【正义】
　　惄如调饥
　　调韩诗作朝薛君章句云朝饥最难忍其义晣矣毛诗作调本属鲁鱼郑氏求其説而不得乃云调音稠又改字作輖调饥也稠饥也輖饥也三者均之不通也愈解而愈离真不若朝饥之为长也焦氏易林云防如旦饥晋郭遐周诗言别在斯湏惄焉如朝饥汉晋去古未逺当得其实耳
　　毛传曰惄饥意也调朝也郑笺云惄思也未见君子之时如朝饥之思食
　　释文云韩诗作愵如调饥
　　此注疏自明乃谓薛君乂晣出何典记耶复引焦郭谓汉晋去古未逺毛郑又何代人耶
　　烝在桑野
　　説文菆麻蒸也故有薪蒸之説薪柴也蒸麻稭也麻稭亦可烧故以薪蒸并言又训进火气上行也蒸又训众言众多麻也诗曰天生蒸民是也东山诗烝在桑野烝在栗薪或训为众或训为进皆不通当训为麻军士从征于外而麻无人收或在桑野或在栗薪此于物理人情最叶千载之疑今日始释然周公有灵亦当抚掌矣【秇林】
　　诗云蜎蜎者蠋烝在桑野有敦苦烝在栗薪毛传烝窴也郑笺古者声窴填尘同也栗薪裂薪也疏云释诂云尘乆也古窴填尘皆是田音
　　烝有三义众也进也乆也此诗言烝者二以为进则可以言蠋不可以言瓜以为众则喻独宿不取众义也此诗皆言乆役之情则乆义为胜【诗缉】
　　集传云烝发语辞读诗记分行书之
　　夫豳风七月陈王业之艰难其诗固云禾麻菽麦矣乃云烝当训为麻【云　云】谓其叶于情理释疑千载呜呼后稷教民稼穑岂专教豳民种麻耶且军士在外麻无人收矣其在桑野者谁种之在栗薪者谁寘之耶周公有灵故知果尔当抚掌矣
　　天夭是防
　　张衡应间云利端始萌害渐亦牙防防方谷夭夭亦加欲丰其屋乃蔀其家据此则以天夭为夭夭也衡去古未逺疑得其真且佌佌防防夭夭连文为是不应速速下又特出天夭也
　　夭夭之説近之此蔡邕释诲语也以为应间误
　　易逆数
　　安公石作易牖此解极为超迈自唐宋诸儒未有是説也朱子尝有一半逆一半顺之疑矣而终未能自决之也公石之説曰天下之事数往者顺知来者逆易为知来而作故其数逆数也数往者顺盖因下句而并举之非为易有数往之顺数也公石于经妙契超诣有如此赵子崇为予言此惜未见其全也
　　韩康伯曰作易以逆覩来事以前民用【注】
　　孔頴达曰易之为用人欲数知既往之事者易则顺后而知之人欲数知将来之事者易则逆前而数之是故圣人用此易道以逆数知来事也易虽备知来往之事莫不假象知之故圣人作易以逆覩来事也【正义】
　　张敬夫曰易之于天下皆逆数而察其来故易逆数也逆如逆暑逆寒预为之主者也【易説】
　　邱富国曰易言藏往知来彰往察来又言数往知来则方来已往之事易皆有以知之然往者已过而易知来者未形而难见易之占筮为知来设故曰易逆数也正如所谓占事知来所谓遂知来物所谓前民用皆逆数之谓也【易全解】
　　李简曰数往者顺谓数已往之事则顺而易知也知来者逆谓预度未来之事则逆而难知也易之道无它其于未来之事可逆睹而前知也故曰易逆数也【学易记】
　　康伯晋人頴达唐人俱载注疏可云唐宋以来无是説耶公本经也岂于诸家注解畧不目耶故知面皮之云葢亦当时之定价者矣
　　阴符经
　　阴符经非黄帝书盖出后汉末唐人文章引用者惟吴武陵上韩舎人行军书有禽兽之制在气一语梁肃受命寳赋有天人合发区宇乐推一语冯用之机论权论两引之此外絶无及之者
　　李筌郎中为荆南节度判官集阃外春秋十卷既成自鄙之曰常文也乃注黄帝阴符经兼成大义至禽兽之制在气经年懵然不解忽梦乌衣人引理而教之其书遂行于世佥谓鬼谷留侯复生也筌后为邓州刺史常夜占星宿忽见东南异气明旦呼吏于郊市搜访之于村落得牧羊胡妇一子李君惨容曰此假天子也乃安禄山生于南阳【云溪友议】
　　李筌号达观子好神仙之道常厯名山博采方术至嵩山虎口岩石室中得黄帝阴符本绢素书缄之甚密题云大魏真君二年七月七日道士冦谦之藏之名山用传同好其本麋烂筌抄读数千遍竟不晓其义因入秦至骊山下逢一老母神状甚异路傍见遗火烧树因自语曰火生于木祸发必克筌闻之问曰此黄帝阴符秘文母何得而言之母曰吾受此符已三元六周甲子矣少年从何而知筌具告其故母命坐为説阴符之义曰非竒人不可妄传复曰吾有麦饭相与为食袖中出瓠令筌谷中取水水既满矣瓠忽重百余斤力不能制而沉泉中及还已失老母但留麦饭数升于石上而已筌有将畧作太白阴符十卷有相业着中台志十卷时为李林甫所排位不显竟入名山访道不知所终【神仙感遇传集仙传】
　　陆蒙读阴符经诗清晨整冠坐朗咏三百言备识天地意献词犯乾坤口衔造化斧凿破机关门五贼忽迸逸万物争崩奔虚施神仙要莫救华池源曽亦爱两句可与贤达论生者死之根死者生之根方寸了十字万化皆胚浑
　　皮日休读阴符经诗三百八十言出自伊祁氏上以生神仙次云立仁义机一以发五贼纷然起结为日月精融作天地髄不测似阴阳难名若神鬼得之升高天失之沈厚地具茨云木老大块烟霞委自颛顼以降贼为圣人轨如何黄帝机吾得多坎踬　欧阳询艺文木部引阴符火生二句
　　以上三书及二诗皆唐人也乃云此外絶无及之者谈何容易耶其区宇乐推亦非阴符中语
　　晁氏读书志云阴符经唐少室山人布衣李筌注按骊山姥传筌仕为荆南节度副使邓州刺史与云溪友议俱同乃云布衣何耶
　　王蜀军校黄承真受黄帝阴符于郑山古与今阴符不同凡五六千言一画一皆以五行属配通畅亹亹实秘纬也孙光宪于黄处见之【北梦琐言】
　　王元美云阴符是秦汉人赝作李筌为之释仍托辞于骊山老姥以神其説杨用脩遂谓为筌作非也筌开元时人永徽中禇遂良尝奉防冩一百卷
　　李筌伪阴符刘歆伪周礼犹能文其词
　　夫既驳杨矣复云筌之伪书何自矛盾耶
　　焚书起于韩非
　　秦焚书坑儒起于李斯乎斯之先固有为此説于秦者矣韩非是也非之言曰世之愚学皆不知治乱之情讘
　　防多诵先古之书以乱当世之治【阙】　　　　又妄非有术之士聴其言者危用其计者乱又言舎法律而言先王者上任之以国主以是过予而臣以此徒取矣此与斯所言是古非今若合符节作俑者乃韩非匪斯也宋儒有过丈者乃谓斯之学出于荀卿焚坑之祸卿有以啓之卿尝入秦见应侯讥秦之无士矣舎非而罪卿所谓洗垢而索瘢者耶
　　商君教秦孝公以连什伍设坐之过燔诗书而明法令塞私门之请而遂公家之劳禁游惰之民而显耕战之士孝公行之主以尊安国以富强【韩和氏】
　　夫诗书之燔韩子明谓商鞅矣乃摘韩语追咎之洗垢索瘢其亦自道也与
　　鲁禘
