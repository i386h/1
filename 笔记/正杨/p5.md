<!-- { "loadSidebar": true } -->
　　礼记明堂位曰成王以周公有勲劳于天下命鲁公世祀周公以天子礼乐汉儒鲁颂閟宫传遂縁此以解皇皇上帝皇祖后稷之文宋儒程子曰周公之功固大矣然皆臣子之分所当为鲁安得独用天子之礼乐哉成王之赐伯禽之受皆非也其论正矣其事则未之详考也鲁用天子礼乐鲁之末世失礼也非始于成王伯禽明堂位之作周末陋儒之失辞也不可以诬成王伯禽自汉儒傅会之太过宋儒考究之不精使成王伯禽受诬于千载之下寃矣哉昔成王命君陈拳拳以遵周公之猷训为言猷训之大无大于上下之分岂其命伯禽而首废之哉按吕氏春秋鲁惠公请郊庙之礼于周天子使史角往报之所谓天子葢平王也使成王果赐伯禽则惠公又何复请之有其曰天子使史角往报之葢亦未之许也平王犹不之许而谓成王赐之乎且襄王之世衰亦极矣犹不许晋文公之请隧而谓成王不如襄王乎且伯禽之贤虽不及周公然贤于晋文公逺矣岂肯受之哉礼又曰成王康王赐鲁重祭成王既赐康王又何加焉此盖不能自掩其伪矣然则鲁之僣礼何始也曰着在春秋与鲁颂春秋桓公五年书大雩雩之僣始于桓也闵二年书曰禘于荘公禘之僣始于闵也僖三十一年书曰四卜郊郊之僣始于僖也鲁颂閟宫三章首言乃命鲁公俾侯于东锡之山川土田附庸无异典也其下乃言周公之孙荘公之子以及于享祀不忒皇皇后帝皇祖后稷盖鲁自伯禽而下十有八世自僖公始有郊祀而诗人颂之则其不出于成王之赐益明矣故论语载孔子之言曰禘自既灌而往者吾不欲观之矣礼记载孔子之言曰杞之郊也祀禹也宋之郊也祀汤也鲁之郊禘非礼也当时鲁之僣礼不惟圣人非之天下有识者盖亦非之鲁之君臣恐天下议巳乃借名于成王伯禽以掩天下之口鲁之陋儒謟佞遂作明堂位以文其过甚矣其无忌惮也孰甚焉鲁颂曰白牡骍刚白牡周公之牲也周公既用天子礼乐胡为而白其牲乎白者殷之色也宋之郊用之冝也鲁人用之不冝也既不冝矣用之何义噫我知之矣鲁之君臣见宋之郊必私相谓曰宋无功于周而且郊可以鲁而不郊乎于是效宋之郊亦白其牲使后世有王者起以僣分讨鲁则以宋为解若其果受成王之赐则遂用周之赤色矣元儒许白云亦尝考鲁郊庙之事不出成王之赐然以程朱尝引言之终不敢议是敢于非周公孔子而不敢于非宋人也学者膏肓之病也哉
　　按此特増衍春秋意林及周尚书洪谟説耳移宫就商非磪论也意林周説语多不载详掇本事一为正之
　　左襄十年宋公享晋侯于楚丘请以桑林【桑林殷天子乐名】荀偃士匄曰诸侯宋鲁于是观礼【宋王者后鲁以周公故皆用天子礼乐故可观】鲁有禘乐賔祭用之【禘三年大祭则作四代之礼乐】宋以桑林享君不亦可乎
　　此晋人语岂亦鲁之陋儒耶
　　襄二十九年吴公子札来聘请观于周乐使工为之歌周南召南【云　云】舞象箾南籥【文乐】大武【武乐】韶濩【汤乐】大夏【禹乐】至舞韶箾【舜乐】曰德至矣观止矣若有他乐吾不敢请巳【鲁用四代之乐故及韶箾而季子知其终也】
　　文公四年卫甯武子来聘公与之宴为之赋湛露及彤弓不辞又不答赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾夫季子来聘闻乐知德甯武聆赋不辞不答故知天子礼乐鲁之用也旧矣不然季子安得请观武子谓之肄业耶
　　染不可不慎也孔子学于老耼孟苏防靖叔鲁惠公使宰让请郊庙之礼于天子桓王使史角往惠公止留之其后在于鲁墨子学焉举天下之荣显必称此二士者孔墨之后学业显荣于天下者不可胜数皆所染者得当也【吕覧当染】
　　春秋平王四十九年隠公元年也隠三年平王崩桓王即位吕云惠公请郊庙之礼桓王使史角往则在隠前岂桓为太子事耶世逺言湮其将何以取证乎刘恕外纪云初鲁惠公使宰让请郊庙之礼于天子王使史角往鲁公止之
　　路史云刘原父谓使鲁郊者在周而必非成王葢平王以下固亦未之悉耳始鲁惠公使宰让请郊庙之礼于天子天子使史角往止之其后在鲁于是有墨翟之学鲁之用郊正亦始于此矣夫惠公之止之则是周不与之矣不与而鲁用郊自用之也惠公之请由平王世也
　　金履祥通鉴前编云平王四十八年鲁初请郊庙之礼用外纪路史修
　　按二书所引皆吕覧事也刘恕王上去桓字罗泌以天子易桓王字不过欲附会其事迁就已説耳然吕覧固在也金氏因而载之何耶且惠公止之是留史角耳故墨翟学焉罗云天子使史角往止之则是周不与之于当染合耶
　　杨引吕覧云天子使史角往报之所谓天子葢平王也其曰使往报之葢亦未之许也改易桓字又添报字岂亦前人故知耶
　　祭綂曰昔者周公旦有勲劳于天下周公既没成王康王追念周公之所以勲劳者而欲尊鲁故赐之以重祭外祭则郊社是也内祭则大尝禘是也夫大尝禘歌升清庙下而管象朱干玉戚以舞大武八佾以舞大夏此天子之乐也康周公故以赐鲁也子孙纂之至于今不废所以明周公之德而又以重其国也夫俾侯于鲁颂谓分封之典赐鲁重祭记言追念其勲固各纪事之辞也执此例彼以意逆志者耶且成康赐鲁此载甚明乃云不能自掩其伪夫礼记非一人作也岂记祭綂者为作明堂位者掩之耶
　　隠公五年初献六羽公羊曰初者何始也左氏曰始用六佾也糓梁曰始僣乐也文公十五年初履畆注哀公曰二吾犹不足遂以为常故曰初此经例也大雩禘郊俱不云初讵可谓始于某公耶且大雩后书螽亦可云螽始于桓耶　尸子曰舞夏自天子诸侯皆献八佾初献六羽始厉乐矣
　　家语礼运言偃曰今之在位莫知由礼何也孔子曰夫鲁之郊及禘皆非礼周公其已衰矣杞之郊也禹宋之郊也契是天子之事守也天子以杞宋二王之后周公摄政致太平而与天子同是礼也【礼记无天子以杞宋后三句扬以契作汤误】
　　张汤问曰鲁祀周公用白牡非礼也周天子用骍犅羣公不毛周公诸公也何以得用纯牲董仲舒曰成王幼在襁褓周公继文武之业成二圣之功故贤而贵之使祭以白牡上不得与天子同色下有异于诸侯报徳之礼也汤曰天子祭天诸侯祭土鲁何縁以郊祭曰周公傅成王成王遂及于圣功莫大于此周公圣人也有祭于天道成王令鲁郊也汤曰鲁祭周公用白牡其郊何用曰鲁郊用纯骍犅周色尚赤鲁以天子命郊故以骍【仲舒郊祀对】周公称太庙鲁公称世室周公用白牡鲁公用骍犅【公羊文十三】制曰周公祭天命社故鲁有白牡骍刚之牲羣公不已贤不肖差也【史武三王世家】
　　明堂位曰季夏以禘礼祀周公牲用白牡
　　郊特牲曰由夷王以下诸侯之宫悬而祭以白牡诸侯之僣礼也故天子防诸侯僣
　　夫周公白牲诗礼春秋俱同而效宋为解无乃费词耶且记于夷王以下之僣未始假借也独明堂位乃为佞耶
　　杂记孟献子曰正月日至可以有事于上帝七月日至可以有事于祖七月而禘献子为之也
　　此又鲁郊禘之一证也
　　克段于邬
　　石经春秋郑伯克段于邬邬郑地也在缑氏县西南左氏云王取邬刘蒍邗之田于郑是也杜预颍川鄢陵谬矣鄢陵非郑地段焉得有兵众乎郭知切韵云帝虎竝讹乌焉互舛正指此条
　　成十六年左传云郑叛晋晋侯将伐郑郑人使告于楚楚子救郑六月晋楚遇于鄢陵郤至曰郑陈而不整蛮军而不陈我必克之
　　国语曰晋伐郑荆救之栾武子与荆人战于鄢陵大胜之韦昭曰鄢陵郑地
　　杜预缪矣韦注国语因贾君之精实采唐虞之信善去非要存事实以鄢陵为郑地岂亦谬乎
　　传云京叛太叔段入于鄢公伐诸鄢史记段出走鄢鄢溃段出奔共未尝言有兵众而用之也
　　夫东都石经乆已无存今所行长安石经正作鄢字公引石经岂别本耶
　　史记段出走鄢正义曰邬音乌古反今新郑县南邬头有村多万家旧作鄢音偃杜预云鄢今鄢陵也公欲用邬字引此犹为有据乃引石经耶
　　郭知切韵乌焉互舛【云　云】寡陋未能见之然公古音畧目载知集韵拾遗不云切韵岂亦引石经意耶
　　冶容
　　冶字从仌冶者销金铁也遇热则销遇冷则凝与氷同志故其意从氷易曰冶容诲淫艳色美容能令人精神销融故曰冶容干寳易注云尔【巵言】
　　冶销也遇热则销遇冷则合与氷同志故冶字从氷女之艳媚能令人销神流志故美色曰冶也【三苍】
　　蛊与冶通易曰冶容诲淫【古韵】
　　陆德明经典什文云冶音也郑陆虞姚王肃作野言妖野容议教诲淫泆也
　　陆备引众解不及干注不知公于何书得之
　　三苍止有冶销也遭热【云　云】从氷五句
　　魏书江式曰李斯作苍颉篇扬雄作训纂篇后汉郎中贾鲂作滂喜篇故曰三苍
　　冶容解一也一云干注一云三苍将戌系亥岂皆自谓影撰者耶
　　蛊冶字详三卷冶渚条下
　　劳薪
　　王劭奏改火疏昔晋师旷食饭云是劳薪所炊晋平公使视之厨果然车辋今传以为苻朗事非也【巵言】
　　世説云荀朂尝在晋武帝坐上食荀进饭谓在坐人曰此是劳薪炊也坐者未之信密遣问之实用故车脚
　　正杨卷一
<子部,杂家类,杂考之属,正杨>
　　钦定四库全书
　　正杨卷二　　　　　　　明　陈耀文　撰
　　方城本万城
　　左传方城以爲城古本方本万字古字万亦作万故讹尔唐勒奏土论曰我是楚也世伯南土自越以至叶垂境万里故曰万城也
　　水经注春秋昭公十五年许迁于叶楚盛周衰控霸南土欲争强中国多筑列城于北方以逼华夏故号此城爲万城或作方字唐勒奏土论曰我是楚也世霸南土自越以至叶垂境万里号曰万城也余按屈完之在召陵对齐侯曰楚国方城以爲城杜预曰方城山名也在叶南未详孰是
　　左僖公四年齐侯伐楚楚子使屈完如师师退次于召陵齐侯陈诸侯之师与屈完乗而观之屈完曰君若以力楚国方城以爲城汉水以爲池虽众无所用之
　　服防曰方城山在汉南
　　左定公四年吴子伐楚自豫章与楚夹汉左司马戍谓子常曰子沿汉而与之上下我悉方城外以毁其舟还塞大隧直辕寘泥子济汉而伐之我自后击之必大败之
　　史记礼书楚汝颍以爲险江汉以爲池阻之以邓林缘之以方城然而秦师至鄢郢举若振槁是岂无固险阻哉其所以统之者非其道故也
　　正义曰括地志云方城房州竹山县东南四十一里其山顶上平四面险峻山南有城长十余里名爲方城即此山也
　　史记楚世家成王初即位布德施惠结旧好于诸侯使人献天子天子赐胙曰鎭尔南方夷越之乱无侵中国于是楚地千里十六年齐桓公以兵侵楚至陉山楚成王使将军屈完以兵御之蘓秦説楚威王曰楚天下之强国也地五千余里帯甲百万此霸王之资也
　　国语曰桓公用管仲即位数年一战帅服三十一国遂南征伐楚济汝逾方城望汶山【管子霸形同汶音岷】
