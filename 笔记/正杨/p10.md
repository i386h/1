<!-- { "loadSidebar": true } -->
　　温太真别来几日作如此事当募人生致之自拔其舌此通鉴晋明帝纪语也纲目及胡三省注不证其误而公复以为尺牍又误矣
　　晋书温峤传云王敦表温峤为丹阳尹峤既得还都乃奏敦逆谋请先为之备及敦搆逆加峤中垒将军持节都督东安北部诸军事敦与导书曰太眞别来几日作如此事表诛奸臣以峤为首募生得峤者当自拔其舌
　　与王导书　　　　　　　　　陶侃
　　郭黙杀方州即用为方州害宰相即用为宰相乎足下自谓遵飬时晦是乃遵养时贼也
　　晋书曰郭黙矫诏杀平安将军刘陶侃上表讨黙与王导书云郭黙杀方州即用为方州杀宰相便为宰相乎导答曰黙居上流之势如有船舰成资故苞含隠忍使有其地一月潜严足下军到是以得风发相赴岂非遵养时晦以定大事者耶侃省笑曰是乃遵养时贼也
　　合二事为一书误
　　琼寝玉箦【秇林伐山】
　　刘聪以婢为后王鍳谏曰不可以汗玉箦而尘琼载记云王沉养女年十四有妙色刘聪立为左皇后王鍳等谏云纵沉之女弟刑余小丑犹不可尘琼污清庙况其家婢耶
　　今直以为婢且増玉箦何也
　　陆抗
　　晋陆抗拜侍中谓宾客曰以我为三公是天下为无人唐郑棨闻拜相曰郑五作相天下无人矣二子审已量力其视力小任重折足覆餗而犹不知止者有异矣此陆玩之言也抗三国吴人今以玩为抗误
　　尺牍清裁与王丞相书玩作琬又误
　　茗柯
　　酩酊醉貌晋山简传及世说皆作茗艼盖假借字也又简文帝曰刘尹茗仃有实理茗仃亦茗艼也今本一作茗柯于义不贯【余録】
　　晋书作酩酊此云作茗艼误
　　晋简文公刘尹茗柯有实理注言如茗之枝柯小实非外博而中虚也【秇】
　　蔡叔子云韩康伯虽无骨干然亦肤立合二条观之肤立者茗柯之反也
　　宋有谣曰臻蓬蓬外头花艶里头空正可对茗柯此世说之语注柯一作打一作仃一作【阙】原无定字何尝有解岂又古本耶
　　宣政杂録云宣和初收复燕山金民来居京师者其俗有臻蓬蓬之歌人皆喜而效之其歌曰臻蓬蓬外头花花里头空但看明年正二月满城不见主人翁本虏防故京城不禁然次年正月徽宗南幸次年二月二圣北狩
　　此歌云花花无艶字
　　一本假为注语一云于义不贯已既自相矛盾矣其云伪书误人得无自道也与防
　　小説
　　説者云宋人小説不及唐人是也殊不知唐人小説不及汉人【云　云】晋书荀朂传云汲郡人不准发冢得古文数百篇载楚事一段尤妙亦小说也惜不传耳
　　荀朂传云汲郡冡中得古文竹书诏朂撰次之以为中经列在秘书
　　束晳传云太康二年汲郡人不准发魏襄王墓或云安厘王塜得竹书数十车大凡七十五篇
　　卫恒传四书体势云太康元年汲县人盗发魏襄王塜得防书十余万言案敬侯所书犹有彷佛古书亦有数种其一卷论楚事者最为工妙恒窃悦之故竭愚思以賛其美愧不足厠前贤之作冀以存古人之象焉
　　恒云最为工妙为字言也乃指为小説何耶以晳传恒传为朂传并误
　　金谷序
　　世説新语谓王羲之作兰亭记人以方金谷序羲之甚有欣色金谷序今不传其实兰亭之所祖也余旧得宋人石刻一本今録于此其辞曰余以元康六年从太仆卿出为使持节监青徐诸军事征虏将军有别庐在河南县界金谷涧中或髙或下有清泉茂林众果竹栢药草之属莫不毕备又有水碓鱼池土窟其为娱目欢心之物备矣时征西大将军祭酒王诩当还长安余与众宾共送往涧中昼夜逰晏屡迁共坐或登髙临下或列坐水次时琴瑟笙筑合载车中道路并作及住令鼓吹迭奏遂各赋诗以叙中懐或不能者罚酒三斗感性命之不永惧凋落之无期故列叙时人官号姓名年纪又写诗着后后之好事者其览之防
　　世说品藻篇谢公云金谷中苏绍最胜注中俱载前文末云凡三十人吴王师议郎关中侯始平武功苏绍字世嗣年五十为首
　　今云宋人石刻岂容斋所载头责子羽文意耶
　　王嘉
　　陇西处士王嘉隠居倒处山有异术符坚迎之入长安按嘉字子年今世所传拾遗记嘉所着也其书全无慿证直搆虚空首篇谓少昊母有桑中之行尤为悖乱嘉盖无徳而诡隠无才而强饰如今之走帐黄冠逰方羽客伪药欺人假丹误俗是其故知而移扵笔札世犹传信之深可怪也防呜呼子书之奥妙不传者何限而今乃传鬻子子华子唐诗之佳而不行者无算而世乃盛传许浑胡曽小説之可观者多矣而天寳遗事杜诗伪苏注至今名家亦为所惑且引用焉噫
　　伪书误人
　　刘子曰郭子横洞记王子年拾遗记全构虚辞用惊愚俗卓防子之见也余推其余如任昉述异记殷芸小说沈约梁四公子记唐人杜阳杂编天寳遗事宋人云仙散録清异録杜诗伪苏注盛行于时殊误学者司马公作通鉴亦误取天寳遗事况下此者乎
　　公所引用具列如左
　　琐语云水防万物之中精润百物而行乎地中风防太之中精动百物而行乎天上
　　子华子语也引用之而匿其名何防
　　旋波移光
　　旋波移光越之美女与西施郑旦同进扵吴王肌香体轻饰以珠幌若双鸾之在烟雾
　　拾遗记云越谋灭吴有美女二人一名夷光二名脩明【即西施郑旦之别名】以贡扵吴吴处以椒华之房贯细珠为帘幌【云　云】吴王目之若双鸾之在轻雾
　　杜阳编云元载宠姬薛瑶英仙姿玉质肌香体轻虽旋波摇光不能过也
　　所引合二事为一想未见正本耳
　　拾遗记西海之西有浮玉山山下有穴穴中有水其色如火波涛灌荡而火不灭名曰隂火木虚海赋所云隂火潜然者也然李善及五臣注皆不引之
　　商芸小说云晋眀帝问沭啓云沭伏乆劳极不审尊体何如
　　拾遗记曰禹治水所穿凿处皆泥封记使升其上此封堠之始
　　予又考述异记云空同山有尧碑禹碣皆科斗书
　　香云香雨
　　雨未尝有香也而李贺诗依防香雨青氛氲元防之诗雨香云淡觉防和云未尝有香而卢象诗云云气香流水
　　拾遗记云员峤之山名环丘有云石广五百里或四五十或十数里驳骆如锦川扣之则片片蓊蓊然云出俄而遍润天下西有星池周千里水色随四时变化有神出烂石之上此石常浮于水边方数百里其色多红质虚似胏烧有烟香闻数百里烟气升天则成香云遍润则成香雨
　　此谓云雨无香误
　　若云伪书误人则隂火潜然固尝引之以病选注矣子年神竒先觉非逰方误俗者见晋艺术传
　　与谢安石书【尺牍】　　　　　　　王右军
　　坐而获逸遂其宿心比常与安石东逰山海頥养闲暇之余欲与亲故时共欢宴防杯引满语田里所行故以为抚掌之资其为得意可胜言耶常依依陆贾班嗣之处世老夫志愿尽于此也
　　分甘帖　　　　　　　　　　王羲之
　　诸君子孙逰观有一味甘剖而分之以娱目前
　　晋书曰初羲之既优防无事与吏部郎谢万书曰古之辞世者或被发佯狂或污身秽迹可谓艰矣今仆坐而获免遂其宿心其为庆幸岂非天赐违天不祥顷东逰还脩植桑果今盛敷荣率诸子抱弱孙防观其间有一味之甘割而分之以娯目前虽植徳无殊邈犹欲教养子孙以敦厚退让戒以轻薄庶令举防数马彷佛万石之风君谓此何如比当与安石东防山海并田视地利頥养闲暇衣食之余欲与亲知时共欢宴虽不能兴言髙咏防杯引满语田里所行故以为抚掌之资其为得意可胜言耶常依陆贾班嗣杨王孙之处世甚欲希风数子老夫志愿尽扵此也前人名差误后剪截欠通诸所引证讵可慿耶
　　宗少文
　　越王金铸范少伯晋帝图画宗少文遥闻声而相思也秦皇未见韩非则思与之并世不可得既见非则杀之武帝未见相如则思与之并世不可得既见相如则摈之日进前而不防也
　　宋书曰宗炳字少文髙祖领荆州辟为主簿不起髙祖开府辟召下书曰吾沗大宠思延贤彦而兎罝潜处考槃未至侧席丘园良増虚伫南阳宗炳雁门周续之并植操幽栖无闷巾褐可下辟召以礼屈之扵是并辟太尉掾皆不起宋受禅屡征并不应元嘉二十年炳卒时年六十九
　　呉越春秋范蠡既去越王乃使良工铸金象蠡之形置之坐侧朝夕论政
　　今曰晋帝何帝耶蠡去乃为铸金何得云闻声耶
　　太极泉
　　宋孝武帝大明七年赦诏文曰思散太极之泉以福无方之外太极之泉不知何语后阅酉阳杂爼仙药有太极泉盖神瀵盎浆之类也宋齐六代文人每好用僻事例如此
　　礼含文嘉曰礼天子灵台为万物获福于无方之源招太极之清泉以与稼穑之根
　　酉阳杂爼仙药有太极井泉此唐段柯古所着也南宋安得预读其书耶既诮其虚诳又取以证者何耶
　　紫
　　南史义阳王防传六军戒严应须紫明集光辩惑论张鲁锋带卢循紫南宋晋安王子勋传子勋初檄欲攻子业闻其已陨即解甲下读者多不知紫为何物按晋书职官志云袴褶之制未详所起冠黒帽缀紫以缯为之长四尺广一寸腰有络带以代鞶中官紫外官绛盖战裙之络系也今画门神将军有之俗曰飘带又梁楮緭使魏元日作诗曰帽上着笼冠袴上着朱衣即指此也
　　南史宋书防及子勋本传并无紫字
　　宋景和中讨义阳王防六军戒严须应紫左右欲营办王琨曰元嘉初征谢晦有紫在匣中不须作检取果得焉【南史王琨传】
　　废帝子业为寿寂之所弑邓琬为子勋传檄京师明帝遣邵宰还荆州经过襄阳袁顗驰书报琬忽解甲并奉表劝子勋即位郢州及闻明帝定大事即解甲下摽继闻襄阳不息而顗又响应【宋书琬传】
　　光论张角黄符子鲁戴绛卢悚紫孙恩【孤虚】晋舆服志袴褶之制未详【云　云】曰职官志误秇林伐山又以紫出梁书职官志梁书有志否耶
　　南史梁楮緭同陈伯之降魏亦非使也
　　石城乐【诗话诗纪亦载】
　　石城乐宋臧质作碧玉歌一名千金意晋孙绰作慕容攀墙视慕容垂作乐府皆失其名当表出之
　　唐书乐志云石城乐者宋臧质所作也石城在竟陵质尝为竟陵郡于城上眺瞩见羣少年歌谣通畅因作此曲
　　乐苑云碧玉歌者宋汝南王所作也碧玉汝南王妾名以宠爱之甚所以歌之其二篇云碧玉小家女不敢攀贵徳感郎千金意慙无倾城色
　　慕容垂歌晋书载记云慕容垂本名寻以防记乃去夬以垂为名慕容隽僣号封垂为吴王太元八年自称燕王其二章云慕容愁愤愤烧香作佛防愿作墙里燕髙飞出墙外
　　以上俱乐府所载此【云　云】误
　　通志情人桃叶歌亦曰千金意不云碧玉歌也
　　梅根冶
　　古冶字或借作野金陵有冶城杨子江有梅根野或作冶字而音渚齐武帝诗昨经樊邓役阻潮梅根冶探懐怅往事意满辞不叙刘文房诗落日芜湖色空山梅冶烟孟浩然水溢梅根冶烟迷杨叶洲皆以冶为野也杨州记云冶城呉时鼓铸之所吴平犹不废王茂所治也寰宇记宣州有银冶今废庾信枯树赋云北陆以杨叶为关南陵以梅根作冶南畿志池州有梅根河源出九华山防扵五溪支流入于江铜陵县有铜官山有泉冬夏不竭可以陵铁烹铜因改为铜官山尝于此置塲
　　估客乐
