<!-- { "loadSidebar": true } -->
　　毛居正六经正误云谷风蔓音万作万非盖万本音墨万侯姓也俗借作草书万字经典岂应用之【经典】夫齐师至陉退次召陵颍川至叶相去无几则服防所谓方城在汉南者是也元凯似爲少误楚成王时越非楚属威王强盛不过五千则自越至叶境万里者非也道元亦失折衷然杜注之称山名尚云可据郦氏之持两端犹爲愼密也今勦旧籍以自奓假古本以欺人何耶宋本文言曽得丰生于面觌左传古本又对杨子于遗编故知蒸豚烹鸡何代无贤十室之邑必有忠信者矣
　　王元美云用修以方城爲万城其可笑不待言伯晦引史记阻之以邓林缘之以方城又我悉方城外及服防杜预之説以辟之似矣然不如盛之荆州记之明切也其云叶东界有故城始犨县东至瀙水达泚阳界南北联联数百里号爲方城一谓之长城南北虽无基筑皆连山相接而汉水流其南故屈完云云何其易晓也郡国志叶县有方城郭仲产曰苦莱于东俱有方城又楚狂接舆耕于方城之南盖皆傍此长山方城而名者也
　　按此所引荆州记云云俱见水经注潕水条下前不引之以正者盖管国俱云逾方城望汶山是即所谓长江之险与我共之者矣则屈完所云方城爲城其指汉南无疑故余谓元凯似爲少误是欲因杨以弼杜非引杜以辟杨也今述道元所载之説以爲明切易晓而复错综其词自见其博是又承杜之误而蹈杨之辙矣
　　孔子沐浴而朝
　　孔子沐浴而朝于义尽矣胡氏乃云仲尼此举先发后闻可也是病圣人之未尽也果如胡氏之言则不告于君而擅兴甲兵是孔子先叛矣何以讨人哉胡氏释之于春秋朱子引之于论语皆未知此理也岳飞承金牌之召或劝之勿班师飞曰此乃飞反非桧反也其从容君臣之义虽圣人不过是也
　　春秋隐公四年夏宋公陈侯蔡人卫人伐郑胡氏曰春秋之法诛首恶云云引陈恒云云不告也然则隣有弑逆声罪赴讨虽先发而后闻可矣
　　胡氏未尝有仲尼此举之言朱子误引之耳奈何波及胡氏耶想亦未观胡传耳
　　翠微
　　尔雅山未及上曰翠微诗曰陟彼崔嵬崔嵬即翠微诗传授字各不同尔然崔嵬字不及翠微之工凡山逺望则翠近之则翠渐微也故曰翠微也
　　陆佐公石阙铭云旁映重叠上连翠微济曰翠微天边气也
　　尔雅云石山戴土谓之崔嵬
　　使崔嵬即翠微尔雅何爲重岀耶
　　筤
　　蜀名竹藂曰林筤易説卦爲苍筤竹古注音浪
　　字书云苍筤幼竹又车篮也在阳字韵易注音郎今曰古注岂阁本耶
　　雉噫
　　杨子五百篇论孔子因女乐去鲁曰不听政谏不用雉噫注雉噫犹歌叹之声梁鸿五噫之类也琴操曰季桓子受齐女乐又不致膰爼于大夫孔子遂行师已送之曰夫子则非罪也孔子曰吾歌可乎歌曰彼妇之口可以岀走彼妇之谒可以死败优哉游哉聊以卒岁此即雉噫之歌也冲波传云孔子相鲁齐人惧而欲败其政选齐国好女八十人皆衣文衣而舞容玑季桓子语鲁君爲周道游舘孔子乃行覩雉之飞鸣叹曰山梁雌雉时哉时哉色斯举矣翔而后集因爲雉噫之歌曰彼妇之叩可以岀奏彼妇之谒可以死北优哉游哉聊以卒岁杨子所云雉噫者指此唐人学官碑文云聆鳯衰于南楚歌雉噫于东鲁亦用杨子之语也今本无雉字故详具之以广异闻
　　杨子雉噫司马本无雉字
　　又秇林伐山云杨子言孔子之去鲁云云五噫之类也按家语孔子去鲁歌曰彼妇云云聊以卒岁此即雉噫之歌也唐文聆鳯衰于接舆歌雉噫于桓子
　　按此一事一曰家语一曰冲波传一有论语一无之何自相矛盾也
　　风雅逸篇
　　冲波传云有鸟九尾孔子与子夏见之人以问孔子曰鸧也子夏曰何以知之孔子曰河上之歌云鸧兮鸹兮逆毛衰兮一身九尾长兮
　　韩诗内传云孔子渡江见鸧鸹异之众莫能名孔子尝闻河上人歌云鸹兮鹘兮逆毛衰兮一身九尾长兮
　　大戴礼注引韩诗内传云鸧鸹胎生孔子渡江见而异之
　　白泽图云昔孔子子夏所见故歌之其头九首今呼爲九头鸟也
　　文选江赋龙鲤一角竒鸧九头注刘騊駼根赋云一足之防九头之鸧
　　酉阳杂俎云白泽图谓之鸧鸆帝鹄书谓之逆鸧寳厯中国子四门助教史逈语段成式常见裴瑜所注尔雅言鸧糜鸹是九头鸟也
　　此数书俱不引冲波传不知何从见之眞竒闻也
　　公冶长
　　世传公冶长能通鸟语不见于书惟唐沈佺期燕诗云不知黄雀语能免冶长灾白乐天鸟鹤赠答诗序云予非冶长不能通其意似实有其事或在亡逸书中如冲波传鲁定公记之类今无所考耳
　　论语疏云公冶长辨鸟雀语云唶唶啧啧白莲水边有车覆粟车脚沦泥犊牛折角收之不尽相呼共啄人验之果然
　　邢昺云旧説冶长解鸟语故系之缧絏
　　此既云如冲波传之类无所于考则所引鸧鸹之歌及雉噫之歌皆云岀冲波传何耶
　　王元美云谚有城门失火殃及池鱼诗有旧时王谢堂前燕飞入寻常百姓家其事甚明而附防其説者至以池鱼爲姓名以王谢爲商误游乌衣国又孔子谓公冶长在缧絏之中而小説谓公冶长识鸟语爲鸟所误至沈佺期引之入诗曰不知黄雀语能免冶长灾皆可笑也
　　解鸟语者公冶长见冲波传又沈佺期诗不知黄雀语能免冶长灾
　　池鱼王谢事前人已自有説但冶长缧絏既笑沈诗爲附会而识鸟语复引冲波及沈诗实之一卷中前后不顾如此王杨殆二秦一律者矣
　　扁舟本作鳊舟
　　或问予诗人多用扁舟何处爲始予按南史天渊地新制鳊鱼舟形甚狭故小舟称扁舟六朝诗惟王由礼有扁舟夜向江头泊之句至唐人则多用之
　　方望爲隗嚣军师后嚣不听其言望以书谢之曰范蠡收责勾践乗扁舟于五湖舅犯谢罪文公亦逡巡于河上望之无劳固其宜也望闻乌氏有龙池之山微径南通与汉相属其傍时有竒人聊及闲暇广求其真愿将军勉之望之见机乱邦托迹方外飘然行遁邈焉莫追贤于范増逺矣
　　吴越春秋范蠡辞王乃乗扁舟岀三江入五湖人莫知其所适
　　史货殖传范蠡既雪会稽之耻乃乗扁舟浮于江湖汉书音义曰特舟也
　　后汉书更始三年正月平陵人方望立前孺子刘婴爲天子望爲丞相弓林爲大司马更始遣李松苏茂等击斩之
　　所云扁舟爲编舟矣又引方望书望岂在南朝后耶王元美引方望书末云虽鸱夷子皮何以加焉然至立刘林作天子自爲丞相卒防大戮死者有知能无爲西川强鬼所笑　以刘婴弓林爲一人误
　　西施
　　世传西施随范蠡去不见所岀只因杜牧西子下姑苏一舸逐鸱夷之句而附会也予窃疑之未有可证以折其是非一日读墨子曰吴起之裂其功也西施之沉其美也喜曰此吴亡之后西施亦死于水不从范蠡去之一证墨子去吴越之世甚近所书得其眞然犹恐牧之别有见后检修文御览见引吴越春秋逸篇云吴亡后越浮西施于江令随鸱夷以终乃嗟曰此事正与墨子合杜牧未精审一时趂笔之过也盖吴既灭即沉西施于江浮沉也反言耳随鸱夷者子胥之谮死西施有力焉胥死盛以鸱夷今沉西施所以报子胥之忠故云随鸱夷以终范蠡去越亦号鸱夷子杜牧遂以子胥鸱夷爲范蠡之鸱夷乃影撰此事以堕后人于疑网也既又自笑曰范蠡不幸遇杜牧受诬千载又何幸遇予而雪之亦一快哉
　　唐陆广微吴地记云嘉兴县一百里有女儿亭勾践令范蠡取西施以献夫差西施于路与范蠡潜通三年始达于吴遂生一子至此亭其子一岁能言因名女儿亭越絶书云西施亡吴国后复归范蠡因泛五湖而去
　　观此则逸篇宁非影撰耶
　　王元美云杨陈之证西施俱各有所岀难以臆断第陈引吴地记云云此大可笑夫蠡必不爲此事语儿者就李也晦伯之驳用修可谓梦中説梦矣
　　按吴地记其书见存杨谓逸篇者岀何典记耶余谓其影撰故引以正之耳元美不能逆志而云各有所岀殆梦中説梦之后更防语耶
　　更
　　列子云禾生伯子岀行经坰外宿于田更更训老老而更事也汉立三老五更义取此张湛注列子乃云更当作叟误矣
　　困学纪闻三老五更按列子云禾生子伯宿于田更商丘闻之舍更亦老之称也已先言之矣
　　孝经援神契云尊三老者父象也五更宠以度礼祭义养三老五更于太学所以教诸侯弟也又食三老云云　史记西门豹治邺投三老于河
　　应劭汉官仪曰三老五更三代所尊也史正义云百官表云十里一亭亭有长十亭一乡乡有三老掌教化皆秦制也曰汉立三老五更当别有见
　　蔡邕云更当爲叟叟老人之称也
　　重违
　　孔藂子载孔子高谓平原君曰重违公子盛防汉书孔光传重违大臣正义东坡晁错论又重违其意重难也言难违其意而勉从之也近世不达此语以重爲重大之重失之矣
　　孔藂抗志篇云卫公子交馈马四乗于子思曰礼虽有爵赐人不逾父兄今重违公子之盛防则有失礼之僣焉若何
　　谓子高谓平原君或今本误
　　鬼谷子
　　汉书蓻文志鬼容区三篇注即鬼区也郊祀志黄帝得寳鼎冕侯问于鬼臾区云云注即鬼容区容臾声相近今按鬼谷即鬼容者又字相似而误也高似孙子畧便谓蓻文志无鬼谷子何其轻于立论乎
　　史记注郑云鬼臾区黄帝佐也
　　史记云鬼谷先生苏秦张仪之师也今以爲谷区岂见鬼耶仪秦亦岂黄帝时人耶
　　拾遗记鬼谷子云吾生于归谷亦曰鬼谷鬼者归也又曰归者谷名也古史考云鬼谷子也归鬼相近也栁子云汉刘向班固录书无鬼谷子鬼谷子后出妄言乱世难信
　　今诮子畧栁子亦未见耶
　　度毂
　　韩非子云顔回明仁于度毂程婴显义于赵武上句不知事之所岀度毂似是人姓名度姓古有之宋有度正蜀之遂宁人
　　此后汉书崔骃达防语也曰韩子误
　　秀才
　　赵武灵王论胡服云俗辟民易则是吴越无秀才也秀才之名始此后再见于贾谊传六朝遂以此爲取士之科名云
　　史记赵武灵王云且服竒者志淫则是邹鲁无竒行也俗辟者民易则是吴越无秀士也战国防是吴越无俊民也无秀才字
　　君主妻河
　　史记年表秦始以君主妻河君主秦君之女其曰君主犹后世公主也妻河沉之河水如河伯娶妻故事盖戎俗也吕东莱作大事记不达君主之义改主爲生又改生作甥失之逺矣是以君子无贵凿也
　　史年表秦灵公八年初以君公妻河索隐曰谓初以此年取他女爲君主君主犹公主也妻河谓嫁之河伯故魏俗犹爲河伯取妇盖其遗风殊异其事故云初
　　此注自明伯恭岂不见之或传写之误改甥者何人
　　别号
　　战国防秦惠王时有寒泉子注云秦处士之号史记索隐云甘茂居渭南隂乡之樗里故号曰樗里子又范蠡去越自称鸱夷子此固后人别号之所昉乎
　　史记樗里子者名疾秦惠王之弟也滑稽多知武王时与甘茂爲左右丞相室在于昭王庙西渭南隂乡樗里故俗谓之樗里子索隐即引爲注
　　楚防甘茂与樗里疾贸首之雠也谓茂号樗里误史记范蠡自谓鸱夷子皮今止云鸱夷子亦误
　　万岁夜
　　姚寛战国防注博引诸书以证之用心亦至矣然犹有遗也楚防楚王游云梦谓安陵君曰乐矣今日之游寡人千秋万岁后谁与乐此矣安陵君泣下数行曰万岁夜愿以身试黄泉蓐蝼蚁夜如左传注窀穸厚夜之夜最见人臣不敢斥言之意今本改夜作后不见古人立言之妙矣
