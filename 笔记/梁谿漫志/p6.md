<!-- { "loadSidebar": true } -->
　　士大夫多识前言往行岂独资谈柄为观美葢欲施之用也国初遣卢多逊使李国主还舣舟宣化口使人白国主曰朝廷重修天下图经史馆独阙江东诸州愿各求一本以归国主亟令缮冩送与之于是多逊尽得其十九州之形势屯戍逺近户口多寡以归朝廷始有用兵之意熙宁中髙丽入贡所经州县悉要地图所至皆造送山川道路形势险易无不备载至扬州牒州取地图是时陈秀公守扬绐使者欲尽见两浙所供图仿其防模供造及图至都聚而焚之具以事闻秀公之举盖因前事有所感发也
　　老而能学
　　曹孟德尝言老而能学惟吾与袁伯业东坡云此事不独今人不能古人亦自少也东坡以论语觧寄文潞公书云就使无取亦足见其穷不忘道老而能学也予窃谓年齿寖髙而能留意于学此固非易事然于其中亦自有味盖老者更事既熟见理既明开卷之际迎刃而觧如行旧路而见故人所谓温故知新者人于少年读书与中年晚年所见各不同其作文亦然故老而能学盖自有以乐之也
　　温公论商鞅
　　温公论魏惠王有一商鞅而不能用使还为国害丧地七百里窜身大梁予窃谓商鞅刻薄之术始能帝秦卒能亡秦使用之于魏其术犹是也孟子不逺千里而来惠王犹不能听其言其妄庸可知矣温公不责惠王以不听孟子仁义之言而乃责其不用商鞅功利之说何耶公于此必有深意特予未之晓尔
　　辨髙祖卧内夺韩信军
　　史记西汉所书髙祖即卧内夺韩信军事殊可疑且信为汉名将凡用兵之法敌人动息尚当知之岂有其主夜宿传舎而军中不知其斥不明可想见矣周亚夫屯细栁天子先驱至不得入今乃使人晨入其卧内称汉使者至麾召诸将易置其军而犹不知信方起乃知独汉王来大惊则其军门壁垒荡然无禁所谓纪律果安在邪设或敌人仿此而为之其败亡可立而待也项羽死髙祖又袭夺其军夫为将而其军每为袭夺则真成儿戏尔信号能申军法恐不应至是也
　　平淮西碑误
　　唐宪宗以永贞元年八月即位是月剑南西川刘辟自称留后十一月夏绥银节度留后杨惠琳反元和元年三月辛巳杨惠琳伏诛十月戊子刘辟伏诛事皆在元和元年而退之平淮西碑云明年平夏又明年平蜀葢误也新唐书载此碑删去明年平夏一句
　　晋史书事鄙陋
　　晋史书事鄙陋可笑者非一端如论阮孚好屐祖约好财同是累而未判得失夫蜡屐固非雅事然特嗜好之僻尔岂可与贪财下俚者同日语哉而作史者必待客见其料财物倾身障簏意未能平方以分胜负此乃市井屠沽之所不若何足以污史笔尚安论胜负哉许敬宗之徒污下无识东坡以为人奴不为过也
　　论姚崇序进郎吏
　　姚崇序进郎吏明皇仰视殿屋崇再三言之终不应崇惧趋出髙力士侍侧曰大臣奏事陛下当面加可否柰何一不省察帝曰朕任崇以天下事当进贤退不肖郎吏卑秩乃一一以烦朕耶防力士传防省中为道帝语崇乃喜闻者皆服帝识人君之体后之论史者亦美之予谓明皇怠心已兆于此夫官吏虽有崇卑之异然一吏不肖则一事隳君相共议亦理之常不应以其防而忽之政使欲示信任之意亦当因是面加开谕使崇晓然于心岂宜傲睨峻拒忿然不荅则是厌万几之繁畏恶之意已形于外不复顾省矣其后竟委政于李林甫専擅国柄付边事于安禄山卒致大乱盖胎于拒姚崇之时也
　　错名如字读
　　错之名古今皆读如措字潘岳西征赋云越安陵而无讥谅惠声之寂寞吊爰丝之正议仗梁剑于东郭讯景皇于阳丘爰信谗而矜谑殒吴嗣于局下葢发怒于一博成七国之称乱翻助逆以诛错恨过听之无讨兹沮善而劝恶据此则乃如字读而前辈初不然不知岳何所据耶
　　西汉句读
　　西汉极有好语患在读者乱其句读【去声】如卫青传云人奴之生得无笞骂足矣安得封侯事乎人奴之为一句生得无笞骂足矣为一句生读如生乃与哙等为伍之生谓人方奴我平生得无笞骂已足矣安敢望封侯事则语有意味而句法雄健今人或以人奴之生为一句只移一字在上句便凡近矣
　　西汉沟洫志
　　西汉沟洫志载贾让治河防云河从河内北至黎阳为石隄激使东抵东郡平冈又为石隄使西北抵黎阳观下又为石隄使东北抵东郡津北又为石隄使西北抵魏郡昭阳又为石隄激使东北百余里间河再西三东读者多善其五用石隄字而不为冗复予谓其源葢出于禹贡自导河积石而下至九州攸同一段才二百余字而用东至北至者凡三十余皆连属重复读之初不觉其烦政如崇山峭壁先后崛立愈险愈竒班固盖法此
　　作史华实相副
　　质胜文则野文胜质则史作史者当务华实相副须能摹写当时情状如在目前乃为尽善若惟务语简则下笔之际必有没其本意者如始皇见茅焦之时记事者书云王仗剑而坐口正沫出观口正沫出四字则始皇鸷忍虎视之状赫然可见矣作史之法当然也
　　论季布
　　季布面折廷争欲斩樊哙殿上皆恐吕后罢朝遂不复议击匈奴其刚直可知矣曹丘生数招权顾金钱事贵人赵谈等与窦长君善布以书谏长君使勿与通其始固亦善矣及曹丘来见初无他说止进谄辞以悦之谓其得声梁楚间欲游扬其名于天下其奸佞取媚亦犹所以待赵谈窦长君耳为布者当骂而弗与通如袁盎之絶富人可也顾乃大悦引为上客布至此何谬耶
　　辨唐太宗臂鹞事
　　通鉴载唐太宗尝自臂鹞望见魏徴来纳之懐徴奏事故久不已鹞竟死懐中按白乐天元和十五年献续虞人箴云降及宋璟亦谏宗温顔聴纳献替从容及璟趋出鹞死握中故开元事播于无穷则是宋璟谏明皇非魏徴谏太宗也乐天在当时耳目相接必有据依殆史之误抑岂二事皆然适相似耶
　　五代典章
　　五季承唐之后虽兵革相寻然去唐未逺制度典章人犹得以持循如萧希甫论内宴枢宻使不当坐李琪为仆射太常礼院言无送上之文马缟赵咸议嫂叔之服崔税以宰相改其所草制而引经固争使当时人人能守唐制如此岂不能久立国乎
　　老泉赞画五星
　　老泉赞吴道子画五星云妆非今人唇傅黒膏予常疑霄汉星辰之尊而妆饰乃如是之妖何也及观唐五行志元和末妇人为圆髻椎髻不设饰不施朱粉惟以乌膏注唇状若悲啼乃悟唐之俗工作时世妆嫁名道子以绐流俗星辰不如是也
　　痛饮读离骚
　　昔人有云痛饮读离骚可称名士世往往道其语予常笑之方痛饮时天地一醉万物同归乃复攒眉于幽忧悲愤之作而顾称名士耶张季鹰云使我有身后名不如即时一桮酒真达者之言也
　　通鉴不载离骚
　　邵公济【博】著书言司马文正公修通鉴时谓其属范纯父曰诸史中有诗赋等若止为文章便可删去葢公之意士欲立于天下后世者不在空言耳如屈原以忠废至沈汨罗以死所着离骚淮南王太史公皆谓可与日月争光岂空言哉通鉴并屈原事尽削去之春秋襃毫髪之善通鉴掩日月之光何耶公当有深识求于考异中无之予谓三闾大夫以忠见放然行吟恚怼形于色词扬巳露才班固讥其怨刺所着离骚皆幽忧愤叹之作非一饭不忘君之谊盖不可以训也若所谓与日月争光者特以襃其文词之美耳温公之取人必考其终始大节屈原沈渊葢非圣人之中道区区絺章绘句之工亦何足筭也
　　四六谈麈差误
　　古今人作诗话多矣近世谢景思【伋】作四六谈麈王性之【铚】作四六话甚新而竒前未尝有此然谈麈载陈去非草义阳朱丞相起复制云眷予次辅方宅大忧有以宅忧为言者令贴麻陈改云方服私艰说者又以为语忌又云叔祖逍遥公【谢显道也】初不入党籍朱子发【震】内相以初废锢乞依党籍例命一子官伋为作谢启云刻石刋章偶逃部党按景思记此二事皆误宅忧二字乃有防令綦处厚贴麻去非曾待罪非令其自贴改也谢显道崇宁元年入党籍至四年立奸党碑时出籍久矣一子得致仕恩仅监竹木务而卒故子发为请于朝复得一子官其奏牍云名在党籍是也景思记当时所见偶尔差舛恐误作史者采取故为是正之
　　庄岳齐地名
　　孟子论齐语而曰引而置之庄岳之间数年注庄岳齐地也左传襄公二十八年齐乱伐内宫弗克又陈于岳注岳里名也曹防为齐相属后相曰以齐狱市为寄勿扰也狱字合从岳音葢谓岳市乃齐阛阓之地奸人所容故当勿扰之耳
　　梁谿漫志卷五
　　钦定四库全书
　　梁谿漫志巻六　　　　　　宋　费衮　撰成都大成殿
　　成都大成殿建于东汉初平中气象雄浑汉人以大隶记其修筑嵗月刻于东楹至今千余年岿然独存殆犹鲁灵光也绍兴丙辰高宗因府学教授范仲殳有请亲御翰墨书大成之殿四字赐之其后胡承公【世将】宣抚川陜治成都诣殿周视栋梁但爲易其太腐者增瓦数千而不敢改其旧云
　　蜀中石刻东坡文字藁
　　蜀中石刻东坡文字藁其改窜处甚多玩味之可发学者文思今具注二篇于此乞校正陆贽奏议上进劄子学问日新下云而臣等才有限而道无穷于臣字上涂去而字窃以人臣之献忠改作纳忠方多传于古人改作古贤又涂去贤字复注人字智如子房而学则过改学字作文但其不幸所事暗君改所事暗君作仕不遇时德宗以苛察爲明改作以苛刻爲能以猜忌爲术而贽劝之以推诚好用兵而贽以消兵爲先好聚财而贽以散财爲急后于逐句首皆添注德宗二字治民驭将之方先冩驭兵二字涂去注作治民改过以应天变改作天道远小人以除民害改作去小人以陛下圣明若得贽在左右则此八年之久可致三代之隆自若字以下十八字并涂去改云必喜贽议论但使圣贤之相契卽如臣主之同时昔汉文闻颇牧之贤改汉文闻三字作冯唐论取其奏议编冩进呈涂去编字却注稍加校正缮五字臣等无任区区爱君忧国感恩思报之心改云臣等不胜区区之意获鬼章告裕陵文自孰知耘耔之劳而下云昔汉武命将出师而呼韩来廷効于甘露宪宗励精讲武而河湟恢复见于大中后乃悉涂去不用犷彼西改作憬彼西戎号称右臂改作古称非爱尺寸之疆改作非贪自不以贼遗子孙而下云施于冲人坐守成筭而董氊之臣阿里骨外服王爵中藏祸心与将鬼章首犯南川后乃自与将而上二十六字并涂去改云而西蕃首领鬼章首犯南川爰敕诸将改作申命诸将盖酬未报之恩改作争酬生擒鬼章改作生获其下一聮初云报谷吉之寃远同彊汉雪渭水之耻尚陋有唐亦皆涂去乃用此二事别作一聮云颉利成擒初无渭水之耻郅支授首聊报谷吉之寃末句务在服近而柔远改作来远
　　温公论碑志
