<!-- { "loadSidebar": true } -->
　　本朝郊祀五使沿唐及五代之制大礼使用宰相仪仗使用御史中丞顿递使又増桥道之名用京尹礼仪使【唐本以太常卿为之】及卤簿使则以学士及他尚书为之大中祥符中东封五使皆命辅臣以重非常之礼天圣二年亲郊晏元献以翰林学士为仪仗使薛简肃以御史中丞为卤簿使议者以为非故实治平二年当郊以贾直隭中丞为卤簿使贾遂引故事以请乃以为仪仗使元符郊祀礼仪使以下改差执政官然自后五使自宰执外继以从官之长或使相为之
　　摄官典礼
　　故事冬至祀圜丘摄太尉掌誓百官摄侍中进玉币并奏请致斋及辇辂前奏请政和以左辅右弼易侍中中书令大礼行事以左辅摄事靖康诏三省长官并依元丰官制自是复初绍兴癸丑上昭慈諡孟信安以摄太尉奉册于是权太常少卿江端友言汉唐以来太尉乃三公之官故命宰相执政摄之以重其事政和以后降太尉不得为三公今杂压乃在特进观文殿大学士之下而奉册宝犹称摄太尉自上摄下名实不相副兼不以三公奉册不应典礼遂诏今后摄三公行礼自是皆摄太傅乾道壬辰既改左右仆射为丞相删去侍中中书尚书二令淳熙初复有诏侍中中书令虽已删去每遇大礼并仍摄事贵存旧名以备礼文乙巳之冬举行庆夀礼王鲁公以首相摄太傅梁郑公以次相摄侍中周益公以枢宻使摄中书令重盛典也自是率遵行之
　　时政记
　　唐故事宰臣每于閤内及延英奏论政事退归中书惟知印宰臣得书其日德音及凡宰臣奏事付史馆名时政记其后议者谓所奏事非一端移数刻之久或但记出已之辞而忘同列之对恐有遗漏乞令宰臣人自为记国初以扈之言诏卢多逊録时政月送史馆然迄不能成书太平兴国末直史馆胡旦言五代自唐以来中书枢宻皆置时政记周显德中宻院置内庭日厯望令枢宻院依旧置内庭日厯诏自今军国政要并委防知政事李昉撰録枢宻院令副使一人纂集每季送史馆昉因请每月先奏御后付所司时政记奏御自昉始端拱二年中书门下建言所録时政记縁御前殿枢宻院以下先上宰臣未上所有宣谕无由闻知乞差副枢二人抄録送中书遂诏枢宻副使张宏张齐贤共抄録送中书同修为一书以授史官然止送中书未得自为记也大中祥符五年王钦若陈尧叟在西府乃请别撰不附中书其后不止宰相与宻院凡执政人人皆自为书而所记益广然循袭一季之例或半年始送著作往往愆期妨于修撰绍兴初始命每月终録送著作院云
　　台谏见政府
　　祖宗时台谏得见政府而不得自相往来如王沂公亲谕韩魏公近日章疏甚好范文正公争郭后面与吕许公辨吕献可争濮议面与韩魏公辨司马温公乞立皇子亲见魏公纳劄子张横渠至中书见王荆公争新法之类韩魏公问陈师道【洙】司马近日论何事答以彼此台谏不相徃来不知所言何事是已其后台谏得相往来而不得见政府吕汲公对前以备位执政不敢与言事官相通遂令范淳父谕防于刘器之是台谏已不可见政府矣苏子由王彦霖诸公撃吕吉甫防议于兴国浴室院则台谏相见无所拘也今沿袭此制云


　　梁谿漫志卷一
　　钦定四库全书
　　梁谿漫志卷二　　　　　　宋　费衮　撰文武官制
　　文武官制自元丰政和更新其后增改亦不一因合而书之以备稽考云元丰三年初行文臣官制以阶易官寄禄新格中书令侍中同平章事为开府仪同三司左右仆射为特进吏部尚书为金紫光禄大夫五曹尚书为银青光禄大夫左右丞为光禄大夫【元祐右银青光禄大夫】宣奉大夫【大观新置元祐左光禄大夫】正奉大夫【大观新置元祐右光禄大夫】六曹侍郎为正议大夫通奉大夫【大观新置元祐右正议大夫】给事中为通议大夫左右谏议为太中大夫秘书监为中大夫中奉大夫【大观新置元祐左中散大夫】光禄卿至少府监为中散大夫太常至司农少卿为朝议大夫奉直大夫【大观新置元祐右朝议大夫】六曹郎中前行为朝请大夫中行为朝散大夫后行为朝奉大夫员外郎前行为朝请郎中行及起居舎人为朝散郎后行及左右司谏为朝奉郎左右正言太常国子博士为承议郎太常秘书殿中丞著作郎为奉议郎太子中允赞善大夫中舎洗马为通直郎著作佐郎大理寺丞为宣德郎【政和改宣教】光禄衞尉寺将作监丞为宣义郎大理评事为承事郎太常寺大祝奉礼郎为承奉郎秘书省校书郎正字将作监主簿为承务郎崇宁初又因刑部尚书邓洵武有请以留守节察判官换承直郎节度掌书记支使防团判官换儒林郎留守节察推官军事判官换文林郎防团推官监判官换从事郎以録事防军县令为通仕郎以知録事防军知县令为登仕郎以军廵判官司理司法司戸主簿尉为将仕郎五年改太庙郊社斋郎为假将仕郎政和六年又诏旧将仕郎已入仕不可称将仕可为迪功郎旧登仕郎为修职郎旧通仕郎为从政郎寻又以假版官行于衰世始从版授葢非真官于是却以此三官易假授官以处未入仕者假将仕郎去假字为将仕郎假承务郎为登仕郎假承事承奉郎为通仕郎云政和二年易武选官名内客省使为通侍大夫延福宫使为正侍大夫宣正大夫【政和六年増置】履正大夫【政和六年增置】协忠大夫【政和六年増置】景福殿使为中侍大夫客省使为中亮大夫引进使为中衞大夫翊衞大夫【政和六年増置】亲衞大夫【政和六年増置】四方馆使为拱衞大夫东上閤门使为右武大夫正侍郎【政和六年増置】宣正郎【政和六年増置】履正郎【政和六年増置】协忠郎【政和六年増置】中侍郎【政和六年増置】客省副使为中亮郎引进副使为中卫郎翊衞郎【政和六年増置】亲衞郎【政和六年増置】拱卫郎【政和六年增置】东上閤门副使为左武郎西上閤门副使为右武郎皇城使为武功大夫宫苑使左右骐骥使内藏库使为武德大夫左藏库使东作坊使西作坊使为武定大夫【寻改武显】庄宅使六宅使文思使为武节大夫内团使洛苑使如京使崇仪使为武略大夫西京左藏库使为武经大夫西京作坊使东西染院使礼賔使为武义大夫供备库使为武翼大夫自皇城副使至供备库副使为武功郎至武翼郎【今呼武功大夫以下为正使武功郎以下为副使】内殿承制为敦武郎【淳熙改训武】内殿崇班为修武郎东头供奉官为从义郎西头供奉官为秉义郎左侍禁为忠训郎右侍禁为忠翊郎左班殿直为成忠郎右班殿直为成义郎【寻改保义】三班奉职为承节郎三班借职为承信郎三班差使为进武校尉三班借差为进义校尉下至军大将等易为副尉殿侍为下班祗应及更医官名有差
　　翰苑降诏
　　故事近臣有所请乞辞免其从与违皆当令学士院降诏建炎掌故者省记凡请乞辞免惟不允者始降诏绍兴初吕忠穆公乞二子任在外宫观赵忠简公谢任伯乞朝见并从所请而无诏书綦叔厚【崈礼】时为学士引故事论之取荆公内制荅富郑公乞判汝州韩魏公乞判相州东坡内制荅文潞公吕正献辞免拜安厚卿辞迁官诸允诏以为据从之寻又言近年急于除用人材并无降诏之礼乃或有如敢迁延重寘典宪指挥非待贤之道望举行故事凡六尚书及翰林端明殿学士以上职任与曽任宰相执政官若自外除授或被召应赴行在者并令尚书省日下报学士院颁降诏书以示待遇之礼且使外任近臣有所取信以离其官守制可于是礼文稍稍复旧
　　学士不草诏
　　唐制惟给事中得封駮本朝富郑公在西掖封还遂国夫人词头自是舎人遂皆得封缴元祐间东坡在翰林当草文潞公吕申公免拜不允批荅及安厚卿辞迁官宗晟辞起复诏皆以为未当不即撰进具所见以奏朝廷多从之葢学士实代王言视外制为重命令有所未韪舎人犹得缴还岂亲为内相者顾乃不可固应执奏以示守官之义理则然尔
　　知制诰不试而命
　　欧阳公归田録载知制诰不试而命者杨文公陈文惠及公凡三人盖误也实始于至道三年四月真宗念梁周翰夙负词名令加奬擢乃不试而入西閤自国初以来不试而命者周翰实为之首而杨公继之叶少蕴左丞【梦得】避暑録话乃谓周翰与薛映梁鼎亦皆不试而用此亦误映鼎葢与大年并命者独大年不试而后命云
　　学士带知制诰
　　翰林学士带知制诰本于唐制唐自开元末改翰林供奉为学士院专掌内命号为内相凡充其职者无定员自诸曹尚书下至校书郎皆得与选入院一嵗则迁知制诰未知制诰者不作文书但备顾问防侍行幸而已唐自有知制诰以中书舎人或前行正郎为之本朝亦自有知制诰如钱若水苏易简皆自知制诰入为翰林学士然唐之学士必带知制诰之三字者所以别其为作文书之学士也若本朝翰林学士未始有不作文书者则带知制诰徒成赘尔元丰改官制失于删去况知制诰自掌外制天禧末欲罢冦忠愍政事召知制诰晏元宪示以除目元宪辞以臣掌外制此非臣职是也建炎元年谢任伯防政【克家】除翰林学士以知制诰犯祖名为言有防权不系知制诰三字任伯力辞言翰林学士祖宗时若兼领他官止与职名同元丰官制既行专典内制则必带知制诰三字此不易之制也讵可辄縁防臣轻有改革卒辞不拜然元丰以前省台寺监皆领空名则固与职名同官制既行赐之以阶而省台寺监各还所职则翰林学士自应专典内制矣何必更带知制诰三字为哉任伯第不详攷尔
　　北门西掖不以科第进
　　北门西掖之除儒者之荣事也其有不由科第但以文章进者世尤指以为荣熙宁则韩持国崇宁则林彦振皆尝直北门绍兴初徐师川【俯】赐出身为翰林学士任世初【申先】苏仲虎【符】皆赐出身为中书舎人而吕居仁【本中】赐出身兼掌内外制乾道淳熙以来韩无咎【元吉】王嘉叟【秬】刘正夫【孝韪】皆以门防特命摄西掖而刘正夫有召试之命因力辞言国朝之制词命之臣皆先试而后命自渡江以来废而不举今方修故事恐弗克称塞虽可其奏然摄词命几三年乃罢
　　二史扈从
　　二史立螭旧多服緑者谓之一防青其职曰记言记动则人主起居之际皆所当侍而遇乘舆行幸未尝扈从此亦阙文近嵗始命起居郎起居舎人从驾乃合建官本意
　　三馆馆职
　　唐三馆者昭文馆史馆集贤院是也五代卑陋仅于右长庆门筑屋数十间为三馆国初太平兴国二年度地在升龙门东北一新之以三馆新修书院为崇文院大中祥符八年又于左右掖门外建院天禧初诏崇文外院以三馆为额天圣九年乃徙三馆于崇文院前列三馆后建袐阁修史藏书校雠皆其职也中兴以来复建袐书省而三馆之职归之开元故事校书官许称学士本朝三馆职事皆称学士绍兴初犹仍此称葢旧典也
　　秘书省官撰文字
　　故事朝廷有合撰乐章赞颂敕軷祭文夏国人使到驿燕设教坊白语删润经词及回答髙丽书并送秘书省官撰葢学士代王言掌大典册此等琐细文字付之馆职既足以重北门之体且所以试三馆翰墨之才异时内外制阙人多于此取之所谓馆职储材意葢本此
　　检校官
