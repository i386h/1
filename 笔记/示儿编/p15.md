<!-- { "loadSidebar": true } -->
　　东坡侄安节逺来夜坐三首前二首皆押灯檠韵末篇云大弨一弛何縁彀已觉翻翻不受檠孙倬云杨子曰见弓之张兮弛而不失其良兮曰何也曰檠之而已及攷扬子正文作擏其字从手温公音居影切复质诸周礼弓人注云至冬胶坚内之檠中定徃来体檠音景韵略三十八梗作防居影切所以正弓释云苏武能防弓弩虽并从木皆非平声东坡所押独取杨倞注荀子防弱钜黍古之良弓也然而不得排防则不能自正音巨京反然玉篇广韵平上声皆收作正弓之檠但上声注云防今周礼亦作防则是不専主平声之音
　　囊槖
　　公刘之诗曰于槖于囊毛曰小曰槖大曰囊孔曰左传称赵盾见灵辄饿为之箪食与肉寘诸槖以与之槖惟盛食而已是其小也公羊传称陈乞欲立公子阳生盛之巨囊囊内可以容人是其大也说文曰无底曰囊有底曰槖董氏曰无底曰槖有底曰囊唐韵曰槖无底囊二说不同并存之
　　马耳
　　东坡雪夜诗曰试埽北防看马耳未随埋没有双尖赵次公云马耳山名窃谓天下之山至低不下数丈而止于寻丈者少雪虽深埋没山阜未之有也赵指为山果何所据殊不知雪夜王晋之与霍辩对谈雪盈尺王曰雪太深乎霍曰看北防马耳菜何如左右曰有两尖在坡葢用此何赵未尝见是事而妄为是说
　　于莵
　　宣公四年楚人谓虎于莵于音乌前汉序传楚人谓虎于檡一音乌涂今作于莵山谷题双涧寺云二水犇犇鸣屋除松林落日吼于莵碑本作乌非也又诗曰王侯文采似于莵洪生人间汗血驹复用于字乃是
　　欵乃
　　人皆曰栁栁州渔父诗欵乃二字本书为欵乃读曰袄霭既有山谷题浯溪碑可证又有元次山集中笺音可质胡仔渔隐丛话乃谓洪驹父诗话反其音为霭袄者非柰何广韵十五海欵音于改反相然譍也谓之相然譍则正得一声山水緑之本意当从驹父欵音霭乃音袄为正故洪景卢尚书欵乃斋记云栁别本或并二字为袄音又别出一霭字非也
　　殷盘
　　初读进学解周诰殷盘之语颇疑盘庚是君名非训诰誓命之比至味六一先生聼琴诗有二典意深博三盘语丁宁又复云然一再思之太甲益稷之属篇皆以名檀弓本鲁人以其善于礼故亦著名如泰伯卫灵公梁恵王亦载于语孟之篇首同此一意
　　正鹄
　　周礼司裘王大射则共虎侯熊侯豹侯设其鹄郑注侯谓以虎熊豹麋之类饰其侧又方制之以为□【音凖】谓之鹄着于侯中所谓皮侯梓人张皮侯而栖鹄诗云终日射侯不出正兮射义云循声而发发而不失正【音征】鹄者其为贤者乎孔子曰大射之侯其中制皮为鹄賔射之侯其中采画为正正大如鹄皆居侯中三分之一其燕射则侯中画为兽其中射处皆二尺则以侯中所射之处为正鹄也正与鹄皆禽名正鴊之省文也方言齐鲁以题肩为鴊月令征鸟厉疾郑氏谓征鸟题肩也齐人谓之撃征或名曰鹰正义曰征鸟鹰隼之属也鹄即汉髙祖所谓鸿鹄髙飞一举千里虽有矰缴尚安敢施鴊健黠而难中鹄髙逺而难中故射者取以为质的焉
　　非熊
　　六韬曰文王将田卜曰田于渭阳将大得焉非龙非彲非虎非罴兆得公侯天遗汝师以之佐昌施及三王文王乃斋三日田于渭阳卒见太公坐茒以渔文王乃载以归立为师史记曰吕尚以渔钓奸周西伯西伯将猎卜之曰所获非龙非彲非虎非罴所获伯王之师果遇太公于渭水之阳载而归立为师而沿袭皆作非熊用之严有翼雌黄亦云世所传本或作非熊非罴致使学者相承皆以非熊为太公事何其谬欤及观崔骃达旨词曰或以渔父见兆于元龟注云西伯出猎卜之曰所获非龙非彲非熊非罴所获伯王之辅班固賔戏曰周望兆动于渭濵李善曰史记云太公望以渔钓奸周西伯将出占之曰所获非龙非虎非熊非罴所谓伯王之辅则谓之非熊葢本于此不可谓之谬矣然今史记寔无非熊二字不知李善何所据而云
　　赦书弱水
　　本朝赦文必曰赦书日行五百里用昌黎荅张彻诗赦行五百里葢有自来矣又八月十五夜赠功曹云赦书一日行万里罪从大辟皆除死信如后之说无乃太逺乎神仙传谢自然泛海求蓬莱一道士曰蓬莱隔弱水三十万里非飞仙不可到东坡诗则曰蓬莱不可到弱水三万里信如苏之説无乃太近乎
　　瘴疠地
　　杜甫梦李白诗曰江南瘴疠地逐客无消息旧注引刘孝标流离大海之南寄命瘴疠之地谓广南也赵彦材乃引唐史白坐永王璘事诏长流夜郎防赦还浔阳坐事下狱浔阳今之江州属江南东路【今又属西路】予谓此指夜郎而言江南非瘴乡少陵号诗史必不妄言当是传写之误雷诗何以又曰南方瘴疠地罹此农事苦
　　引经误
　　无妄六二曰不耕获不菑畬则利有攸徃而坊记乃曰不畊获不菑畬凶牧誓曰戎车三百两虎贲三百人而孟子乃曰革车三百两虎贲三千人矢其文徳洽此四国宣王也礼记以为太王【间居】戎狄是膺荆舒是惩僖公也孟子以为周公【滕文公上】致逺恐泥子夏之言也班固以为出孔子其进鋭者其退速孟子之言也李固以为出老子孟子以孔子所谓生事之以礼死葬之以礼祭之以礼为曾子唐史以曾子所谓以能问于不能以多问于寡为孔子与有扈战于甘野夏启也刘向以为夏禹【说苑】济人于溱洧子产也刘向以为景差【説苑】防子曰我旧云刻子论衡本性篇引之曰我旧云孩子立政曰以又我受民论衡明雩篇引之曰以友我爱民荀子尧问篇乃曰诸侯自为得师者王得友者伯得疑者存自为疑而莫己若者亾与今仲虺之诰能自得师者王谓人莫己若者亡文意小异盐铁论文举所引孟子乃曰居今之朝不易其俗而成千乗之势不能一朝居与今孟子由今之道无变今之俗虽与之天下不能一朝居文意大异
　　误经意
　　孔子曰禹吾无间然即无瑕可指之义贾捐之泥于文而不明其意便谓禹入圣域而不优孔子曰为命裨谌草创之即非草野之义左邱明亦泥于文而不达其意直谓裨谌谋于野【襄十一】得非读论语之误欤诗曰天命鸟降而生商史记则谓元鸟堕卵简狄呑之而生契诗曰履帝武敏歆攸戒攸止史记则谓巨迹在野姜嫄践之而生稷得非读诗之误欤史记谓妻舜二女者岂非因尧典厘降二女而误耶又谓舜重瞳子者岂非因舜典明四目而误耶甚者有曰禹辛日娶妻甲日生子非泥益稷之文所谓娶于涂山辛壬癸甲而误耶书曰协和万邦论衡艺増篇以为唐必无万国书曰弼成五服论衡语增篇以为五采之衣服则王充岂深明于书者耶
　　意误
　　光武即位祝文曰上当天地之心地果可与天同称上耶宋玉赋曰料天地之极髙地果可与天同称髙耶唐髙昌传曰髙昌兵如霜雪唐家兵如日月日月照霜雪几何自殄灭谓日灭霜雪可也谓月灭霜雪可乎昌黎诗曰潢潦无根源朝满夕已除谓潢潦无源可也谓潢潦无根可乎
　　事误
　　前辈多引脱粟饭为公孙事按韩子春秋晏婴齐相尝食脱粟米不食重味则是倡自晏平仲　多引浮查为张骞事按王子年拾遗记尧时有巨查浮于西海查上有光若星月查浮四海十二年一周天名贯月查又名挂星查羽仙栖息其上则自是尧时　吴甘宁住止尝以缯锦维舟去輙割弃以示奢侈则锦缆不始于炀帝　韩诗外传北郭先生妻曰结驷列骑所安不过容膝刘向列女传楚于陵妻亦云则容膝之语非首出于渊明　人言苏武不拜单于考之范史乃是郑众　选诗得鱼腹中书攷之史记乃是陈胜　谢灵运述祖徳诗有髙犒晋师之语按吕氏春秋郑贾人髙实犒秦师也　潘安仁西征赋有嵗次枵之语按安仁永康二年之长安嵗在壬子寔困敦也【并文选】　人皆信退之讳辩称杜度以杜恕笃论求之乃知杜操字伯度泗州大圣传云和尚何国人也又谓莫知所从来云不知何国人也以隋书西域传观之乃有何国　观后汉礼仪志上陵议状注茍先帝有瓜葛之属男女毕防不可以葛为王导弈棋事　观刘禹锡赠进士张□诗云忆尔悬弧日余为坐上賔举筯食汤饼祝词天麒麟不可専以汤饼为明皇王后事　观髙朕汉末为蜀郡守兴设学校修周公礼乐殿邦人立石室祠之在文翁石室旁则兴蜀之学不特文翁一人也【详见范镇东斋记事】　观前汉淮南王钦传廼□左顾存恤师古曰左顾犹言枉顾则左顾之事不当指为毛寳也　观述异记石室山晋时王质伐木至见数童子棋与质一物如枣核含之不觉饥视斧柯烂尽既归无复时人则烂柯之事非弈棋也

　　示儿编卷十三
<子部,杂家类,杂说之属,示儿编>
　　钦定四库全书
　　示儿编卷十四　　　　　　宋　孙奕　撰杂记
　　无恙多能果然率然
　　人皆知无恙为无忧而不知为虫名人皆知多能为多材而不知为兽名按史记外戚世家云吕氏夷戚氏诛赵王而髙祖后宫独无宠踈逺者得无恙索隐曰尔雅云恙忧也一説古者野居露宿恙噬人虫也故人相恤云得无恙乎又按汉髙纪云吾非敢自爱恐能薄师古曰能谓材也能本兽名形似熊足似鹿为物坚中而强力故人之有贤材者皆谓之能然则以无恙配多能尤为的对又有兽名果然出国史补扬州人取果然得一果然则数十果然可得葢果然不忍伤其类聚族而啼杀之不去也此禽兽而人心薄俗有不如者果然大类猩猩蛇名率然出山海经常山有巨蛇物触之中首则尾至中尾则首至中腰则首尾俱至名曰率然孙子兵法曰将之三军势如率然者此也
　　地有二义
　　盘谷之名有二义或曰环山或曰盘旋而韩昌黎两存之冉谿之名有二义或曰冉氏或曰可染而栁河东两存之
　　可称之地
　　天下可称之地有四谢晖鼔吹曲云江南佳丽地是也杜甫祠南夕望诗云湖南清絶地囘首一茫茫为懐锦水作也
　　地名异
　　梁一也而有南有大有少焉【今汝州南县为南梁皇都浚仪县为大梁同州韩城县为少梁】蔡一也而有新有上有下焉【新蔡上蔡今蔡州县下蔡今颍川县是也】三齐三楚之有别【齐与济北胶东为三齐江陵为南楚彭城为西楚吴为东楚】三蜀三呉之有异【三蜀谓蜀都汉髙分置广汉武帝分置犍为三呉今苏润湖州】既辨三亳【今曺州考城县为北亳今南京谷城县为南亳今西京偃师县为西亳】又分三江【自豫章而下入于彭蠡而东至海为南江自蜀岷山至于九江彭蠡以入于海为中江自嶓冡导漾东流为汉过三澨大别以入于江汇于彭蠡以入于海为北江】嵩髙外方一山而名二具区震泽一湖而号殊荆山有南北之异条防山有东西之异域
　　地名同
　　崆峒山有三在临洮者秦筑长城之所起也在安定者禹导泾水之所出也在临汝者黄帝问道于广成子之地也霍山有四南岳之衡庐江之天柱皆谓之霍山晋之霍山在今晋州霍邑蛮氏有霍山在今汝州梁县也汶水有二鲁之汶水出泰山莱芜县所谓东北防于汶是也其一出朱虚县太山北过淳于县今潍之东南有大汶小汶是也泛水有二僖二十四年王处于泛南泛也出汝州僖三十年秦军泛南东泛也在中牟城有二楚之县庄周所居也宋之防县宋万弑闵公之地也武城有四襄十九年城武城鲁地也即子游所宰之邑也僖六年许僖公见楚子于武城楚地也文八年秦人伐晋取武城在今同州冯翊今恩州亦有武城县漆沮既见于扶风又睹于冯翊沱潜既发于梁地复出于荆州
　　帝王歴年
