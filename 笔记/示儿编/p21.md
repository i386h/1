<!-- { "loadSidebar": true } -->
　　周有天下封兄弟之国十五人姬姓之国四十人列诸名城班五等爵逮至周末诸侯流为十二国东迁之地仅有七城而已【通典平王时洛邑与宗周通东西长南北短相覆为千里后为诸侯所侵比周之亡七城而已】嬴秦失道分天下削去五爵罢诸侯之制分为三十六郡郡置一守又使御史监郡务弱其权守权既轻孤立于上莫制其民民苦赋役相率而为盗故二世而亡汉室龙兴监秦之弊加置郡国分内史为三部【三内史者河上渭南中地也地理志云武帝改河上渭南中地以为京兆冯翊扶风是为三辅】光武中兴海内凋敝郡国并省者八建武十一年省州牧复为刺史员人掌一州和顺省朔方刺史合之于司隶凡十三部【置司隶校尉】晋武帝太康元年省司隶置司州其后立州仍郡【立梁防宁平四州仍三国之郡一百七十三】纷纷不一降及南北既为州又立郡废置靡常自隋文一天下乃废诸郡以州治人名则因仍职事同于郡守未几炀帝又易州为郡置司隶刺史分部巡察唐兴高祖改郡为州太守为刺史又置都督府以治之太宗始命并省分天下为十道明皇又因十道而析为十五道置十五采访使检察如汉刺史天宝之际盗贼蠭起因假方镇以平羣盗自僖昭而后疆土日蹙陵夷至于五季天下纷裂增损因革徒以自扰求欲不亡得乎
　　卦配十二月
　　易大传曰立天之道曰阴与阳又曰一阴一阳之谓道道在于天阴得其一则一阴生阳得其一则一阳生盖阴极而生生于子则冬至矣今之十一月是也其卦为复　　为其一阳生在下而五阴在上也二阳而四阴则为十二月其卦为临　　三阳而三阴则为正月其卦为泰　　四阳而二阴则为二月其卦为大壮五阳而一阴则为三月其卦为夬　　六画而皆阳则为四月其卦为干　　阳极而阴生于午则夏至矣今之五月是也其卦为姤　　为其一隂在下而五阳在上也二阴而四阳则为六月其卦为遯　　三阴而三阳则为七月其卦为否　　四阴而二阳则为八月其卦为观　　五阴而一阳则为九月其卦为剥　　六画而皆阴则为十月其卦为坤　自一阳生而为复进进不已至于纯阳之干而终焉至一阴生而为姤进进不已至纯阴之坤而终焉以此见天数之运周而复始者也
　　汉将相起防贱
　　傅说举于版筑之间胶鬲举于鱼盐之中管夷吾举于士孙叔敖举于海百里奚举于市【告子下】尝观孟轲氏皆以苦其心志劳其筋骨以至动心忍性曾益其所不能乃天之将降大任于是人是常人付天于不可柰何而圣贤止以人事为天命而已其深矣哉然则有志之士其遇患难尝险阻行贫贱皆安之若自然此乃天之降大任也至于西汉之初高祖所用将相亦莫不然萧曹起于刀笔韩信起于贱隶【梅福书云防于行陈】陈平起于亡命【梅福书】周勃起于吹箫叔孙通起于枹皷【解嘲】黥布起于黥徒彭越起于狗盗樊哙起于屠狗灌婴起于贩缯夏侯婴起于廐御【史记云廐御叙传云廐驺】郦商起于农夫吴芮起于江湖【各见本传并叙传】皆能攀龙附凤依乗风云化为侯王勒功帝籍流庆后昆孰谓汉将相名臣可以防贱而少之
　　汉兵唐兵
　　后汉匈奴传云汉兵若雷风唐髙昌传云唐兵如日月虽一以威胜一以明胜然终未若尧舜不战而屈人兵也
　　唐兴亡以女祸
　　唐髙祖乗隋季荒乱因晋阳宫女之侍而见劫于子以成起义之志而得天下故太宗有妻嫂之丑髙宗有妻武昭仪之丑明皇有妻杨太真之丑盖不谨于初世有女祸始以是而成之亦终以是而败之
　　太宗戒官吏
　　太宗皇帝御书尔俸尔禄民膏民脂下民易虐上天难欺四句以戒监司守令民到于今受其赐徳至渥也盖本蜀后主孟氏昶攽令箴以箴诫宗人之词凡十二韵二十四句九十六字而帝实摘取之始见夫词简而意严详畧有体故并録之于左朕念赤子肝食宵衣托之令长抚养恵绥政在三异道在七丝驱鸡为理留犊为规寛猛得所风俗可移无令侵削无使疮痍下民易虐上天难欺赋役是切军国是资朕之赏罚固不逾时尔俸尔禄民膏民脂为民父母莫不仁慈勉尔为诫体朕无私【宋干徳三年景焕野人闲话】
　　生以义为重
　　古人防死生之际必以义而权其轻重不然生为徒生死为徒耳顔杲卿骂安禄山顔真卿抗李希烈叚秀实击朱泚此以为轻也而人重之王衍拜石勒哥舒翰拜安禄山李元平拜李希烈此以死为重也而人轻之防子箕子为义而生者也比干为义而者也夷齐之其诸愧后之臣怀二心者与屈平之其诸愧后之君好谗佞者与申生伋夀之其诸愧后之父母有憎爱者与左儒之死其诸愧后之友不相救者与【刘恕周宣王外纪】贯髙之其诸愧后之客反咎主者与【前汉陈余传】
　　学贵通古今
　　了翁陈莹中自云予元丰乙丑为礼部贡院防检官适与校书郎范公淳夫同舎公尝论顔子之不迁不贰唯伯醇有之予问公曰伯醇谁也公黙然乆之曰不知有程伯醇耶予谢曰生长东南实未知也时予年二十有九矣自是以来尝以寡陋自愧乃作责沈文张钦夫为之跋曰公壮嵗未闻前軰先觉之名遂终身以为歉至引叶公之事自责叶公沈诸梁故名其文曰责沈【叶公姓沈名诸梁字子髙食邑于叶僣称为公不知孔子之为人故问于子路子路以为彼何足以知吾夫子故不对了翁乃引此以自责故曰责沈见述而篇注】非夫尊徳乐道不自满假何以臻此其视唐张由古以班孟坚文章为何闗班固事【大唐新语云张由古素无学术厯官防省尝于众中叹班固文章不入选或谓之曰两都赋燕山铭典引等并在文选中何云无由古曰此并班孟坚文章何干班固事闻者莫不絶倒】宋朝杨大年知贡举举子问尧舜是防事异矣【杂志云杨大年主文举子上请尧舜是一事是两事荅云如此疑事不须使也得】盖程伯醇今人也不知犹不可尧舜班固不知可乎学者可不懋戒之防
　　涂注乙
　　今进士书试卷末云涂注乙共计若干字唐时已有此语韩愈读鹖冠子有曰余三读其词而悲之文字脱谬为之正三十有七字乙者三减者二十有二注者十有二字云刘蜕文冢铭序云实得二千一百八十纸有涂者乙者有注揩者有覆背者有朱墨圏者
　　癖
　　性癖之不同如人面焉阮籍有酒癖【晋】陆羽有茶癖【唐】和峤有钱癖王济有马癖【并晋】李憕有地癖杜牧有睡癖王福畤有誉儿癖【并唐】蔡师鲁有勇癖【杜甫送师鲁诗蔡子勇成癖】张辽养勇锐成癖【东坡说】皆无足贵者惟杜预有左传癖【晋】简文帝有诗癖【梁】杨钦有文癖【唐】白乐天云我癖在章句【山中吟】杜子美云为人性癖躭佳句李建中云我亦生来有书癖【李西防建中师杨凝式书而作此诗】至于今称之【唐相中崔郎中以三癖诗寄刘禹锡自言癖于诗典琴酒禹锡以诗荅云祖来书屏中自称三癖翁】
　　痴
　　王湛为痴叔顾凯之有痴絶【并晋】窦威书痴【唐】许褚虎痴【魏许褚如虎之痴】任育长有情痴【任育长从棺底下流涕悲哀王丞相闻之曰此是有情痴】杨思痴宰相【唐】张方回痴汉子【天寳遗事】冯道痴顽老子
　　圣
　　董贝易圣【唐】张芝钟繇卫恊张墨书圣　张旭草圣【唐】杨子华畵圣【北齐】阮简严子卿马浮明【枹朴子】棋圣【晋】李白醉圣【唐】张衡马忠木圣【抱朴子云善木刺之巧故曰木圣】
　　仙
　　白居易诗仙【唐】夏侯隠者睡仙　王绩酒仙【唐】杜牧之茶仙【牧之春日乐山病诗云谁对病太守犹得作茶仙】老杜歌饮中八仙【本集】李成水墨仙【李成北海营邱人能画山水东坡云公名为水墨仙】崔防之莱最后仙【白居易寄崔十八曹长兼寄崔防之诗云吴兴卑小君应屈为是莱最后仙注云贞元间登科者八人崔之名居末自咏云人间不防云间事应笑莱最后仙故今有落句戱之】李白自号酒仙翁【李白为金陵与诸贤送庄十一序自号酒仙翁】又号谪仙
　　杀妻食子
　　吴起之杀其妻易牙之杀其子乐羊之食其子是皆忘其所甚爱而贪其所不必为也真忍人哉
　　西施乳舌
　　江淮有河豚吴人目其腹腴为西施乳【雌黄】福州岭口有蛤闽人号其甘脆为西施舌【诗说隽永】东坡居常州颇嗜河豚而里中士大夫家有妙于烹是鱼者招东坡享之妇子倾室闯于屏间冀一语品题东坡下箸大嚼寂如喑者闯者失望相顾东坡忽下箸云也直一死于是合舍大悦噫东坡诚有味其言使嗜色如嗜河豚者而不知戒皆不免于噫东坡诚有味其言
　　托名
　　齐鲁大臣史失其名孟献子五友孟子忘其三彼女子者独何幸欤黄四娘以花公孙大娘李十二娘以舞劒而托名于杜诗【并见杜诗】十八娘以荔枝而托名于蔡君谟之谱【荔枝谱】杜秋娘以宠幸而托名于杜牧之诗余媚娘以介洁能诗而得名栁枝娘以喜诵燕防诗而得名泰娘以善琵琶而见取于韦尚书【并丽情集】杳娘又因拆字而取重于隋炀帝【南部烟花记炀帝防饮为拆字令谓杳娘曰我取杳字为十八日】以至窈娘【本事诗唐乔知之婢窈娘武承嗣留之乔作诗以逹窈娘结诗裙帯遂赴井而】踏揺娘【隋唐嘉话云隋末河间有人使酒自号郎中醉必殴其妻妻美而善歌好事者呼为踏揺娘今转为踏容娘也教坊记作踏娘谯】顔大娘【教坊记顔大娘善能歌舞】玉巵娘【幽怪录崔书见一女娘娶之胡僧曰君所纳妻王母苐二女玉巵娘子可住一年家必仙矣】卢睂娘【杜扬杂编顺宗时南海贡竒女卢睂娘能于一尺绾上绣法华经如粟米】王大娘【明皇杂录明皇御勤政楼大张音乐教坊王大娘善戴竿于百尺上为木山状】杜韦娘【本事诗李司空邀刘禹锡饮命妓乐以送酒刘赋诗曰踈鬂云鬟宫様妆春风一曲杜韦娘司空见惯浑闲事断尽苏州刺史肠李以妓赠之】谢秋娘【乐府杂録云李卫公为亡妓谢秋娘撰望江南】隠娘【渔樵闲话云唐大将聂锋有女名隠娘忽为乞丐携至岩洞中与教习击刺之法】真娘【云溪友议云吴门女郎真娘葬虎邱山时人比之苏小小举子韩铢题墓云虎邱山下冢累累松栢萧条即可悲何事世人惟重色真娘墓冢独留诗】皆以其一技一能称况有节义而鸣于世者得不大书特书屡书于青史者哉然则为男子者可不勉诸若夫广州酒名甜娘东海酒名二娘荔枝名綘衣娘鹦鹉名雪衣娘则物亦有借重耳
　　草木冬青
　　古今词人多以草木冬青而寓之言如班固西都赋云灵草冬荣神木丛生又东京赋云修竹冬青左思蜀都赋云寒卉冬馥宋玉髙唐赋云木冬荣曹子建朔风诗云桂树冬荣陶濳四时诗云冬岭秀孤松杜甫成都府诗云季冬树木苍盖当时而盛者不必言也非时而盛者为可言也
　　屏风儿
　　今人表记小录谓之屏风儿何也予按周文忠公玉堂杂记云内制名色不一故凡词头之小者院吏必以片纸录旧作于前谓之屏风儿
　　祭之明日
　　祭之明日又祭殷曰肜髙宗肜日是也周曰绎衣绎賔尸是也
　　示儿编卷十七
<子部,杂家类,杂说之属,示儿编>
　　钦定四库全书
　　示儿编卷十八　　　　　　宋　孙奕　撰字说
　　画譌
