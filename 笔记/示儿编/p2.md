<!-- { "loadSidebar": true } -->
　　记曰司宼正刑明辟以听狱讼必三刺春秋鲁杀大夫曰刺言用三刺之法
　　因其世传而继之曰袭
　　扬子曰袭尧之爵
　　掩其不备而取之亦曰袭
　　左荘公二十九年夏郑人侵许凡师有钟鼓曰伐无曰侵轻曰袭杜曰揜其不备也
　　尔者如此也
　　语曰吾无隐乎尔
　　耳者而已也
　　孟子曰尽心焉耳矣
　　曾字
　　诸经除人姓及曾孙【孔安国解诗信南山郭璞注尔雅曾孙之曽并音层】之外曾字并无音独论语曾谓泰山不如林放乎音则登切曾是以为孝乎音增马融曰承顺父母顔色乃为孝也正义亦引是说则是曾训乃也至于曾由与求之问虽无音孔曰谓子问异事耳则此二人之问安足大乎又训则也公孙丑上尔何曾比予于管仲又曰曾比予于是曾音増赵云何曾犹何乃也丁云则也乃也礼部韵亦训则也并援曾是以为孝乎为证檀弓上防三年以为极亾则弗之忘矣郑曰则之言曾也二说皆通而乃字胜尝以类推之诗曰曽不容刀曽不崇朝曾是不意曾莫惠我师孟子曾不知以食牛干秦穆公之为污也荀子荣辱篇偷生浅知之属曾此而不知也扬子问神篇曾范蔡之不若汉周勃张相如两人言事曾不出口及近世文集中有曾不闻曾不知之类皆作层字读更说不通合尽读如曽是以为孝乎之曾
　　屑字
　　屑之一字先儒于书训尽于诗于孟子训洁以今騐之凡物之为屑皆轻故屑之言轻也如多方大淫图天之命屑有辞则言轻有辞说又曰尔乃屑播天命言轻播弃天命谷风曰宴尔新昏不我屑以言宴安于新昏而于我旧室则不轻用君子偕老曰不屑髢也言妇人髪美不轻用它人之髪为髢公孙丑上是亦不屑就已是亦不屑去已告子上蹴尔而与之乞人不屑也告子下
<子部,杂家类,杂说之属,示儿编,卷一>予不屑之教诲也者是亦教诲之而已矣宜一以轻释之非洁也不然尽心下有云欲得不屑不洁之士而与之是獧也何以既言不屑又言不洁乎
　　惟唯维字
　　六经有惟唯维三字或从心或从口或从糸皆通作助辞又训独但从心者又训思尚书皆从心乃尽为助辞如我则末惟成徳之彦洪惟我幼冲人是也诗皆从糸亦多是助辞至如絷之维之则训系四方是维绋纚维之则有维持之义止有一字从心乃作思惟之义曰载谋载惟是也左氏传亦皆以唯为助语论语乃惟字亦助辞但唯仁者唯上智唯我与尔唯天为大唯尧则之从口而训独也孟子亦有此句则作惟故亦训独其余如非惟百乘之家为然之类皆训独也盖字画不一而所训有同异学者当随其文意求之若夫周易之无字周礼之灋字虽画异于他经之无与法而音义同
　　有亡字
　　记曰凡养老五帝宪三王有乞言郑康成读有为又【内则】周礼曰量其力有三均郑康成读有三为又参【弓人】书曰朞三百有六旬有六日东坡读二有为又【尧典】诗曰不日有曀苏黄门云古有又通【终风】则经意甚明如本字读则说不通集韵四十九宥韵中又二十七而有字与其一注云复也通作又
　　论语曰有若亾我独亾亾而为有今亾矣夫焉能为亾不如诸夏之亾也今也或是之亾也以上旧读作存亾之亾者非当读为无唯孔子时其亾也自牖执其手曰亾之合如本字读诸子史以亾作无者甚多未能槩举当随意是正之
　　不字
　　世俗语言及文字中所急者惟不字极关利害韵书中如府鸠方乆二切者施之于诗与赋押韵无不可者至于市井相与言道涂相与语官吏之指挥民庶将帅之号令士卒乡校之教训童凡出诸口而有该此字者非以逋骨反者呼之断莫能喻陈正敏遯斋闲览云不字本方鸠切人皆以逋骨反呼之遍检诸韵并无此音窃谓举世同词必有所自始逋骨切殆不可废按广韵八物韵中不与弗同则近于逋骨声然亦庸夫难晓况礼部韵略不出此音徒见于佛经有曰不也世尊廼作弗声读亦可一证今以司马公切韵图攷之明举一杯字以发声曰杯贝不即是与逋骨切同音信乎此音不可废矣是字也本有四音自陈正敏之说兴而人始疑自温公之图出而音始定苐温公之图近行于世知音为希故表而出之

　　示儿编卷一
　　钦定四库全书
　　示儿编卷二　　　　　　　宋　孙奕　撰经说
　　易有象数
　　易之为书也洁浄精防有象焉有数焉不可偏废也夫天地雷风水火山泽为易之象木上有水曰井頥中有物曰噬嗑为卦之象坤之黄裳困之赤绂剥之牀涣之杌为爻之象人皆知之也五十有五为天地之数五十为大衍之数二篇之策当万物之数人皆知之也然释鸣鹤在隂其子和之则论君子之言行释同人先号咷而后笑则论君子之出处语黙以防事当宻释不出户庭以藏器待时释射隼于髙墉则人不知之也盖夫子之于易又未始屑屑以象数泥者也
　　乾元坤元
　　乾坤独备四徳屯随临无妄革卦间亦有之惟六子之卦俱不以元称何哉盖干父坤母也六子者皆其所生也父母既称元六子不复谓之元是以乾元曰大坤元曰至坤且不得以拟干之尊况六子乎
　　用九用六
　　诸卦惟干爻纯乎九乃専用阳刚之道故曰用九惟坤元纯乎六乃専用隂柔之道故曰用六
　　富以邻不以邻
　　易在小畜则曰富以其邻在泰与谦皆曰不富以其邻何邪夫小畜则徳之小也泰谦则徳之大也故左右相比谓之邻人君之与万民九重之与四海中国之与四夷无非隣也人君之所以抚万民绥四海御四夷徳有余者不假于富徳不足者非富莫行也
　　六五童吉
　　六五以柔顺之才居圣君之位居圣君之位而犹以童蒙自处盖以人视我则圣君也以我自视则童蒙耳其不自居其圣而求师于其臣养其正性以冀圣学之髙妙非圣益圣明益明者不能也古之圣帝明王有志于圣学者初不以形迹拘故箕子为武王陈洪范反覆以汝称周公为成王作洛诰作立政终始以孺子呼而无嫌也
　　七日来复
　　七日来复者昔之计月非其正嵗则以日数之即豳诗一之日二之日是也谓隂自姤而遯而否而观而剥而坤盖六日耳及阳受之而复乃七日焉其来也剥而至复已历七日是天数之运也
　　先甲先庚
　　蛊之卦曰先甲三日后甲三日防之卦曰先庚三日后庚三日夫先甲三日者辛也后甲三日者丁也言圣贤当事之蛊坏必有饬蛊之道既更新于其先又丁宁于其后则天下复归于治矣故于蛊言甲先庚三日者丁也后庚三日者癸也言圣人当令之申行必有发施之道既丁宁于其先又揆度于其后则天下无不顺矣故于巽言庚
　　一说甲木主仁以示其令之寛也庚金主义以示其令之严也
　　屦校灭趾
　　噬嗑初九曰屦校灭趾无咎盖噬嗑用刑之卦也用刑之卦不絶于其初其终必难制故此卦于初爻言之盖虑罪小之时不为之惩戒则必至于大恶故灭趾使不得行则其恶不能肆也已
　　頥取龟虎
　　易之有頥所以观其养也作易圣人初九既取于六四又取于虎二者之不相侔何哉盖古之制簠簋刻于盖以之为性不嗜食也仲冬之月虎始交则虎之为性其交有时者也大凡饮食男女人之大欲存焉有一溺其所欲则必伐其良心戕其正性乌有所谓自养哉故圣人断断乎有取于不嗜食之交有时之虎以明君子之自养者如此
　　夬五阳一隂
　　夫以五阳而决一隂犹众君子而去小人之象也以常人处之则必健而暴决而刚今也不然健而济之以说决而乘之以和则君子之待小人以忠厚欲具改过如此
　　丽泽兑
　　丽泽兑君子以朋友讲习此言兑之为卦兑上兑下是泽邻于泽潴蓄者深交相灌溉互相流通此深有益于彼彼深有益于此诚得朋友之象也夫同门合志之友以善相资以文相接有过相箴有难相济两有所利而无寡陋之患此所谓以附丽为悦而有朋友之义也
　　衍字误字
　　人有常言易以卜筮独免秦火之戹得为全书然读其书绎其义不无可疑者系辞曰能说诸心能研诸侯之虑侯之二字是必传写之误尝求之于明爻有曰能说诸心能研诸虑乃知去是二字则辞切意明杂卦曰晋昼也明夷诛也先儒以为诛夷之诛然以昼与诛对则非反对之卦矣尝求之象则曰明入地中明夷又求之于明卦有曰明夷务闇卦畧又曰明夷为闇之主则知明出地上为昼明入地中为昧当作明夷昧也若以为诛岂圣人杂卦之防耶
　　汝作士
　　帝曰臯陶蛮夷猾夏防贼奸宄汝作士尔雅曰士察也周礼士师注曰士察也主察狱讼之事也孔安国曰士理官也理盖狱官也欲得其曲直之理故谓之理其谓之士者则欲致其察故也月令曰命理瞻伤察创视折审断决狱讼必端平得此之意也郑康成曰有虞曰士夏曰大理周曰大司冦今士曹改为司理其源盖本此
　　九共
　　九共九篇九共者即九州之志谓之九丘之丘孔安国为古定书于序言则是于此复以为共非是九州异土殊俗故有九篇一篇言一州之事也
　　无教逸欲
　　臯陶谟曰无教逸欲有邦考之前汉王嘉上封事云咎繇戒帝舜曰亡敖佚欲有国兢兢业业一日二日万机顔曰言有国之人不可傲慢逸欲但当戒谨危惧以理万事之机也敖读曰傲则以教字为敖其理尤长盖自古未有人君教臣下佚欲者也按防字尚书作防训防也汉作机则非
　　九官相逊不相逊
　　舜命九官济济相逊和之至也刘向此言古今以为真得九官之用心然禹垂益伯夷固相逊矣若稷契臯陶防龙皆不见其相逊之辞何耶且以此之逊是则彼之不逊非以彼之不逊是则此之逊非曰皆是也夫舜之命禹垂益伯夷也皆出于佥言惟其出于佥言故不容于不相逊至于稷契臯陶之与防龙也则不待于佥言惟其不待于佥言故不用于相逊然则相逊者所当然其不相逊者亦所当然皆无一毫之伪者也所以众贤和于朝独为称首
　　冀州不言山川
　　禹贡皆言山川示其域民以封疆之界也如济河惟兖海岱惟青之类八州莫不皆然独冀州不言山川之界何耶禹之意若曰天子以四海为家以中国为室一民莫非其臣也尺地莫非其有也且祭则天下名山大川咸与焉飨则四海九州之美味咸有焉无此疆尔界之限无内夏外夷之辩岂容以一山一川局之如余州者哉禹之意防妙如此
　　要蔡
　　五百里要服薛肇明云要读如要约久要之要则约之而已非治之也孔安国云要束以文教亦此意陆音一遥反非是二百里蔡当读如左氏蔡蔡叔之蔡音素葛反杜预曰蔡放也薛肇明云放罪人于此故谓之蔡则读如本字非
　　要荒
　　五百里要服三百里夷二百里蔡五百里荒服三百里蛮二百里流盖要荒皆在九州之外曰夷者以夷礼待之若春秋之杞鄫也曰蛮者以蛮俗待之若春秋之楚越也轻罪则蔡于要服重罪则流于荒服蔡近于夷流近于蛮则知中国之罪人尚可变蛮夷之俗也
　　兼弱攻昧
