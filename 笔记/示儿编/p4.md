<!-- { "loadSidebar": true } -->
　　成王作周官见之于书自三公三孤之外有六卿分职率属各有司存未尝以象天地四时今攷周礼无所谓三公三孤借曰既载之书不必赘可也而书谓冢宰掌邦治此乃以为天官况天事多在春官而臣不可称天乎司徒掌邦教此乃以为地官况地事本主于司空而司徒可称地乎以宗伯掌礼之官而曰春官春主生物而属仁反主礼乎以司马掌兵之官而曰夏官夏物盛而方长反主兵乎惟以司防掌刑为秋官可矣至以司空掌工为冬官岂理也哉设若成王果以象天地四时则书必载之书所不载则亦无是事也以周官之言质周礼之六官相戾如此信乎周礼非周公之全书也
　　八柄
　　太宰以八柄诏王驭羣臣夫八柄之法先叙赏而后论罚赏多而罚少盖爵禄予置生者赏之柄也夺废诛者罚之柄也赏先而多罚后而少周家忠厚不在兹乎
　　宫正
　　宫正凡邦之事跸宫中【句】庙中则执烛言有王祭祀之事宫正则为王跸于宫中祭于庙中则主执烛之役焉盖庙中不跸也
　　宫伯独不垂法象魏
　　周礼一书其载制度纪纲庶事备自昔论者皆以为六官之所掌无一或阙也然以今考之则惟五官垂法于象魏而宗伯独畧于是焉是则若有可疑者然治教政刑事均曰象者实畵所用兵具之象于魏阙也其阙之上既可垂又可敛使万民而观者必有具之可指焉凡可以随其治具而图写之特其治之粗迹耳若夫宗伯不布法非畧也不容以象言也亦不容以粗迹着也经礼三百曲礼三千以和邦国以谐万民进退揖逊之仪冠防丧祭之用班朝治军之式莅官行法之制防民为乱禁民为非盖舎此孰能使之然也故天下之人日用常行而不可湏防离曽何待于有司之诏告而可以一象魏尽之哉
　　侯服
　　职方氏辩九州之图方千里曰王畿其外方五百里曰侯服按孔安国以谓斥候孔颖逹以谓侯声近候且曰斥候谓检行险阻伺候盗贼见禹贡解其发明多矣故附于此
　　园防二十而一
　　载师凡任地国宅无征园廛二十而一近郊十一逺郊二十而三甸稍县都皆无过十二惟其漆林之征二十而五说者以为田税非也窃详郑康成谓园廛亦轻之者廛无谷园少利郑已得其说而未尽盖在国之园廛既二十而一如近郊逺郊甸稍县都之园廛自近而逺虽渐增亦不过乎十二读礼者当自近郊至县都以上皆承上园廛之文而求之不然漆林之征何以止于二十而五也
　　载师闾师
　　载师凡宅不毛者有里布凡田不耕者出屋粟凡民无职事者出夫家之征闾师凡无职者出夫布凡庶民不畜者祭无牲不耕者祭无盛不树者无椁不蚕者不帛不绩者不衰其责一何或重或轻耶载师之法掌士大夫受地之赋而闾师之法掌庶民受田之赋者也夫所谓不毛不耕无职事者盖士大夫有分地而纵其民防惰末作故罚其受地之人也重士大夫受地既多则其责也不得不重夫所谓无职不畜不畊不树不蚕不绩者盖庶民受井田而或至于惰防废畊故责其受田之人也轻民受百畆则其责也不得不轻
　　脱字
　　按地官廛人之后有胥师释文亦有胥师而正经止曰胥当是脱字
　　司险
　　司险夏官司马又侪于掌固掌疆盖周公谨固封守之职也是以五沟者设壕堑五重以捍患防盗也五涂者即壕上为五路以通车徒兵马也郑康成乃以五沟为遂沟洫浍川五涂为径畛涂道路是指为田畆则失其防
　　萍氏
　　萍氏掌防酒谨酒神农书曰萍能胜酒取其不沈溺于酒也













　　示儿编卷三
　　钦定四库全书
　　示儿编卷四　　　　　　　宋　孙奕　撰经説
　　礼记馂余不祭
　　或人有问父不祭子夫不祭妻而时人多祭之何也曰胡不以礼经上文观之上文自馂余不祭而后继之以父不祭子夫不祭妻二句所谓馂余者食物之余虽妻子皆卑而父与夫亦不以食物之余而祭之嫌其黩也然则非食物之余焉有不祭者乎
　　死曰嫔
　　曲礼下生曰妻死曰嫔按下文有曰天子有后有夫人有世妇有嫔有妻有妾又曰天子有夫人有嫔月令曰后妃帅九嫔御尧典曰嫔于虞大雅云曰嫔于京天官七曰嫔媍化治丝枲内宰以隂礼教九嫔又賛九嫔之礼事又九嫔掌妇学之法教九御昭公三年君若不弃敝邑而辱使董振择之以备嫔嫱尔雅婚姻云嫔妇也徧阅羣经皆以生为嫔独此以死为嫔而一篇之中自相背驰信乎汉儒之説杂之
　　舞斯下脱六字
　　舞斯下脱蹈矣人悲则斯六字当作人喜则斯陶陶斯咏咏斯尤尤斯舞舞斯蹈矣人悲则斯愠愠斯戚戚斯叹叹斯辟辟斯踊矣盖自喜而至蹈凡六变自悲而至踊亦六变所谓孺子慕者乃在于此岂有喜与悲之情混者乎
　　子之哭也壹
　　孔子过泰山侧有妇人哭于墓者而哀夫子式而聴之使子路问之曰子之哭也壹似重有忧者而曰然读礼者当以哭也壹为句似重有忧者宜属下句按下文曰昔者吾舅死于虎吾夫又死焉今吾子又死焉是死者三人其哭之声壹而不杂圣人所以问之盖知其忧之甚也今洪庆善注昌黎元和圣徳诗云一似尧禹輙引礼记一似重有忧者为释且谓退之作文老杜作诗无一字无来处诚是也而以此一似字指为黄鲁直之所取在是吾恐圣经不如是之肤浅也
　　圣人之人与
　　子夏曰圣人之人与【句絶】人之圣人也子何观焉此与古之人与古之人也同此句法见仲尼燕居
　　尔以人之母尝巧
　　般尔以人之母尝巧则岂不得以其母以尝巧者乎郑氏于岂不得以释之又改以为巳字隔其母以尝巧者乎于下句既不可读又不可説当依方氏作一句为是又免改字之患下母字旧音无亦非
　　千里之外曰采
　　千里之内曰甸千里之外曰采曰流采当作蔡蔡叔之蔡此绥服之制内外皆千里也
　　鹰化为鸠
　　月令于仲春言鹰化为鸠盖喜其能变不仁之心也如王制言鸠化为鹰然后设罻罗周礼司裘注亦云仲秋鸠化为鹰而月令于仲秋当言而不言者嫌其变而之不仁故不记也
　　养老于学
　　内则曰有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东郊养庶老于虞庠虞庠在国之西郊四代之养老必于学何也盖人君之于养老所以教天下之孝也为人子止于孝而父子有亲者人伦之始也孟子曰三代之学所以明人伦者其谓此夫然则于此而养老岂不得其所哉祭义又曰食三老五更于太学所以教诸侯之弟也祀先贤于西学所以教诸侯之徳也是故乡里有齿而老穷不遗强不犯弱众不防寡此由大学来者也即是而观古之圣人莫不于此为重所以治效如此其盛
　　燕居闲居
　　或者谓礼记名篇既有仲尼燕居又有孔子闲居无乃赘乎答曰郑氏不云乎退朝而处曰燕居退燕避人曰闲居王升亦云退朝曰燕退燕曰闲孔子可以即安故次之以燕居闲居
　　毫厘
　　经解引易曰君子慎始差若毫厘汉东方朔传引易失之毫厘按今易中无此语顔师古曰易象之别记也陈正敏遯斋闲览曰欧阳永叔作传图序云予读经解至引易曰差若毫厘缪以千里之句恠今易无此文疑易非完书且经解所引按王充论注乃易纬之文永叔于易经求之误矣则又与顔师古之説小异及攷字书毫厘当用字而太史公用厘者借而用之也世用毫厘丝忽者皆假厘字用之説文厘福也理也牛尾也十毫曰而前汉五行志曰天汉三年八月天雨白牦师古曰凡言厘者毛之彊曲者志用字而师古注用厘字则知厘牦二字通用乆矣
　　盘铭
　　汤之盘铭曰茍日新日日新又日新塲屋屡出盘铭又日新赋及盘铭诗学者徃徃多因方氏误指为燕器故国学诗有食息不遑安之句殊昧经防按正义曰汤沐浴之盘而刻铭为戒必于沐浴云者戒之甚也盖取其澡身浴徳常加之意故有日新而又新之义抑尝观诸荀子曰君者盘也水者民也盘圆则水圆谓之盘圆则水圆则盘非沐浴之器而何
　　春秋书法
　　春秋之辞简而严春秋之防婉而微然所书大约有三断自隠公而下讫于获麟首王而系月首月而系事以一天下之统先王人而黜诸侯先诸侯而黜大夫以明天下之分内其国而外诸夏内诸夏而外夷狄以正天下之势仰观天下之灾异俯察人事之善恶褒贬予夺一归乎大中之道此春秋所书之大约也
　　春秋用周正
　　春秋纪元必书春王正月所以尊周也尊周必用周正周正以建子为首歳在夏为十一月不得四时之正惟取其一阳生之月而已若建寅则便于民事故尧典所尚则夏正诚万世不易之典也或谓夫子作春秋以夏时冠正月垂法后世以周正纪事示无位而不敢自专殆不然也且以僖公五年书正月辛亥朔日南至观之实夏之十一月也使属夏之春日有南至乎又以庄公七年秋大水无麦苖观之实夏之五月也使属夏之秋麦尚有苖乎定公元年冬十月陨霜杀菽襄公二十八年春无氷若非周之春冬氷霜何足为灾乎文公二年自十有一月不雨至于秋七月十三年自正月不雨至于秋七月若非周之秋不雨何足为伤乎由是而言则知春秋之用周时无疑矣且周公周之宰改用建子乃其制作之大者使夫子之于春秋反不用其时是败常乱纪自夫子倡之尚何以律它人乎益知夫子修周公之法岂茍作云乎哉
　　矢鱼观社
　　隠公矢鱼于棠【五年】庄公如齐观社【二十三年】春秋皆书云讥其举动之非也矢者射也夫矢鱼乃有司之事于己所不当射而射齐社乃他国之事于我所不当观而观二者胥失之春秋书以示贬益知人君不当亲举者也
　　家父求车
　　桓公十有五年天王使家父来求车使音防吏切言使者私有求于鲁即非致天子之命致天子之命则不得谓之求故春秋书家父而加天王使于其上以贬之谓既为天王之使而来则不当私有所求也
　　俭徳之共
　　左氏庄公二十四年春刻其桷皆非礼也御孙諌曰臣闻之俭徳之共也侈恶之大也按司马温公训俭文援此语而申之曰共同也乃作共后汉翟酺上防曰俭徳之恭直作恭今详杜预以不丹楹刻桷为共之説则读为恭者非况陆氏无音
　　陈杀其大夫泄冶
　　孔子尝曰邦有道危言危行邦无道危行言孙盖君子处世之法不可茍也圣人于武子取其得智愚之道于伯玉取其得仕卷之理至于史鱼则一之以直而已矣夫邦有道直可也邦无道而直岂不速其祸哉危行言孙足矣今泄冶之諌陈灵公斥之以宣淫之丑指之以公卿之恶其言无隠可使人畏可使人愧然讫不能回灵公荒淫之心者盖当无道之时不能雍容防陈引其君于当道必欲轩然以直鸣是所以杀其身而已矣夫子于春秋书陈杀其大夫泄冶书陈以其君与二卿同杀之也书大夫言其刑不当上及而自取之也称泄冶则咎其以讦直杀身也杀諌臣者必亡其国所以有征舒弑君楚子灭陈之祸
　　税畆丘甲田赋
　　宣公之初税畆【十五年】讥其始什二而税也成公之作丘甲【元年】讥其赋増四分之一也哀公之用田赋【十二年】讥其既什二而税其田又什二而敛其十也【一説用田赋者田以足食赋以出兵使田出赋民何以堪乎】
　　筑囿
　　宣公之十三年夏筑蛇渊囿以游观而劳民也成公之十八年八月筑鹿囿以飬兽而劳民也昭公之九年冬筑郎囿以逺筑而劳民也鲁侯不道既烦其役又非其时斯三者皆贬之故曰无囿犹可无民其可乎
