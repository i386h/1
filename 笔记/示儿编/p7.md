<!-- { "loadSidebar": true } -->
　　序有曰朕尝三复斯言景行先哲按景行二字他无所见实本于车舝景行行止之语此若依旧音去声读则景行先哲一句亦难强通今质之东莱读诗纪于景行下注云释文下孟反当不音又引晦庵朱氏曰景行大道也则行字平读无疑葢诗人以髙山对大道而言皆取喻之辞若徳行则不类然晦庵于诗则以景训大行训道乃谓大路之可行此序则当以景训明行训践而谓明践先圣之训则辞意晓然或者不审景行之音训徃徃泥此一句便随声是非倡为景慕之説博攷经传景之为言大也明也景慕二字徃徃因孝经叙而言之近世尺牍中间有用之者殊未闻有以景一字训慕也或有以景顔景苏命名已无谓矣甚者有景贤之称则是自名曰大贤可乎呜呼音训之不讲其弊至此
　　断章取义
　　圣人之于六经造理髙逺去取随意无溺于本文无泥于一句故孟子有不以文害辞不以辞害志之説如曰一人有庆兆民頼之本非爱敬事孔子则取以证天子之孝如临深渊如履薄氷本非诸侯事孔子则取以证诸侯之孝或以赫赫师尹民具尔瞻证三才或以有觉徳行四国顺之证孝治夫如是然后见夫子于孝经之书断章取义无所不可而孝经之道通矣若乃自天子至于卿士每章或引书或引诗独于庻人章无之此又见圣人之于贵贱有别焉
　　哭不偯
　　偯旧音哀观礼记闲传曰大功之哭三曲而偯释文于起反声余从容也许氏説文作防云痛声广韵玉篇集韵皆音于岂反旧音不攷诸家而误为之音

　　示儿编卷六
　　钦定四库全书
　　示儿编卷七　　　　　　　宋　孙奕　撰文説
　　史重复
　　书有意异而言同者有意同而言异者如矜而不争羣而不党言同而意异者也足食足兵民信之矣言异而意同者也然前之言人皆知之后之言无子贡三者之问孰知其兵食之外又有信也古人之立言深严如此若夫后世则不然良史之才古今莫不以迁固为称首史记孟尝君传言冯公形容状貌乃四字而一意西汉张禹传言后堂理丝竹管弦乃四字而二物昭帝賛言周成有管蔡四国流言之变夫举四国则管蔡已在其中矣乃四字而骈文南史恩幸传序云谋于管仲齐桓有召陵之师迩于易牙小白掩阳门之善小白即齐桓也不亦重复乎独韩退之作王仲舒碑又作志苏子瞻作司马君实行状又作碑其事虽同其辞则异虽然左氏此患亦或不免文公五年臧文仲闻六与蓼灭曰臯陶庭坚不祀忽诸【六蓼二国皆臯陶之后椘灭之】按文公十八年才子八人注云庭坚臯陶字也则此既言臯陶又言庭坚何耶
　　文重复
　　汉人文章最为近古然文之重复亦自汉儒倡之贾生过秦论曰席卷天下包举宇内囊括四海之意并吞八荒之心四句而一意也至于陆士衡文赋序曰妍媸好恶四字而二意也张景阳之七命既曰防嫠为之擗摽又曰孀老为之呜咽岂防嫠孀老果二义乎既曰按以商王之箸又曰承以帝辛之杯岂商王帝辛果二人乎既曰蹙封豨又曰偾冯豕岂封豨冯豕果二物乎
　　承舛袭譌
　　丝竹管弦均二物耳班孟坚既不之审遽书此以为张禹后堂之盛王羲之又拾以序兰亭则承舛袭譌而不自知也
　　祖述文意
　　欧阳文忠公初得昌黎文尝曰茍得禄矣当尽力于斯文以偿其素志居无几何公以文章独歩当世而于昌黎不无所得观其词语丰润意绪婉曲俯仰揖逊歩骤驰骋皆得韩子之体故本论似原道上范司諌书似诤臣论书梅圣俞诗稿似送孟东野序纵囚论恠竹辩断句皆似原人葢有横翔防出不减韩作而平澹详赡过之若夫罗池碑曰春与吟兮秋鹤与飞则退之又自深得离骚东皇太一歌吉日兮辰良之句法寄崔立之诗曰欢华不满眼咎责塞两仪则又深造乎班固賔戏福不盈眦祸溢于世【魏人章防亦云福不盈眦祸将溢世】之遗意其前軰各相祖述类如此
　　祖意而胜
　　东坡喜雨亭记云使天而雨珠则寒者不得以为使天而雨玉则饥者不得以为粟即刘陶改铸大钱议有曰就使当今沙砾化为南金瓦石变为和玉使百姓饥无所食渴无所饮之遗意然不如东坡辞婉意明所谓出蓝更青者也
　　拟圣作经
　　作经以拟圣者其后儒之僣者乎自非僣者则扬雄不作太经以拟易【汉】王长文亦不作通元经以拟易【晋】刘向不作洪范五行传以拟书【汉】陈黯亦不作禹诰以拟书【唐】而虞卿春秋【赵相】吕氏春秋【秦相吕不韦】楚汉春秋【陆贾】吴越春秋【赵晔】晋春秋【檀道鸾】唐春秋【吴竞】之类无闻焉汉尚书【孔衍】隋尚书【王劭】后汉尚书汉魏尚书【并孔衍】续书【王通】续尚书【唐陈正卿】之类无有焉扬雄不作法言以拟论语之精微王通不作中説以拟论语之緼奥呜呼孝经孔子所论也孰知郭良辅又变为武孝经【唐】郑氏又易为女孝经【唐侯莫陈邈妻】以至农孝经【皇朝贾元道】酒孝经【不着撰人名氏】纷纷而出尔雅周公所记也孔鲋又转为小尔雅【不着撰人名氏拟为楚孔鲋撰后乃别行】张楫又衍为广雅【魏】以至博雅【张楫】埤雅【陆农师】譊譊而起与配孝经者又有马融之忠经【林少颍羣经辨惑云马融作忠经崇文摠目又载海鹏撰忠经失其姓氏】凖论语者又有宋尚宫之女论语【唐内人宋若莘着见唐书宋若昭传】皆其僣之尤者乎
　　史体因革
　　自编年变为纪为书为表为世家为列传也司马迁跻项羽于纪与帝王并则失史体迁固列吕后于纪不没其实则合春秋法史记始制八书前汉改为十志东观汉书曰记华峤后汉曰典张勃曰録【吴録】何法盛曰説【晋中兴书】五代史曰考【司天考】其实一也如迁曰平凖固曰食货前曰地理后曰郡国书曰河渠志曰沟洫书曰封禅志曰郊祀班易天官为天文范易礼乐为礼仪律与厯礼与乐兵与刑或分或合百官舆服固所无晔増之五行艺文马所阙班补之隋独着经籍唐特出选举防革纷如也自太史公效周谱以为表【桓谭説】何法盛改表为注以至诸侯稍卑当别于天子故称世家然陈胜吴广起自羣盗迁不应特举而列之唯三国以吴蜀侪之列国为当传之为体大抵记公卿之行事迁始传循吏晋曰良吏三国则阙晔始传文苑隋曰文学唐曰文艺后汉为独行唐为卓行五代一行焉后汉为方术魏为方伎晋艺术焉自晋至唐改东都逸民为隠逸自唐以来改南史孝义为孝友列女不见于西汉义儿独见于五代迁固皆作佞幸南北曰恩幸魏晋俱作后妃五季曰家人称号虽异体制不殊也
　　古今之言详畧
　　圣人之言丈约而意已尽自然不可易而非若后世君子好自立论也观孔子之言性曰相近而已而孟子曰善荀子曰恶扬子曰混何其彰彰也观孔子之言三代相因曰损益可知而已而董仲舒曰上敬上忠上文太史公曰忠以野敬以鬼文以僿何其纷纷也至于行夏之时一语而已后世乃有建子建丑建寅三正三统之扰扰【礼记大传改正朔疏云周子商丑夏寅是改正也周夜半商鸡鸣夏平旦是易朔也三正三统见前汉侓厯志篇】春秋之书一编年而已后世遂变而为纪书世家列传甚者书变而为志为表志又变而为攷【五代史】列传又衍而为叙传【前汉】河出图洛出书论语与易大传两言之而已春秋纬乃言河以通干出天苞洛以流坤吐地符河龙图发洛龟书感河图有九篇洛书有六篇中人以上中人以下曰可与不可语上而已【语六】芋尹无宇辞曰人有十等【昭公七年】班固古今人表分九等【前】司马迁儒之外五家孟坚儒之外八流【卢景亮撰于夐神道碑】或増或损或因或革纷纷籍籍殆有不可胜言者矣
　　句法同
　　伊尹有不被尧舜之泽若己推而纳之沟中张平子得之于赋曰人或不得其所若己纳之于湟范雎一飰之徳必偿睚眦之怨必报孔融得之于书曰睚眦之怨必雠一餐之惠必报黄鲁直学优斋铭曰学哉身哉身哉学哉句法使班孟坚典引曰唐哉皇哉皇哉唐哉其祖出益稷曰臣哉邻哉邻哉臣哉杜子美南郊赋曰九五之后人人自以为遭唐虞四十年来家家自以为稷卨句法使曹子建与杨徳祖书曰人人自谓握灵蛇之珠家家自谓抱荆山之玉其源出崔骃逹防曰家家有以和乐人人有以自优及扬雄解嘲曰家家自以为稷卨人人自以为臯陶退之进学解曰口不絶吟于六艺之文手不停披于百家之篇句法使夏侯湛抵疑曰志不辍著述之业口不释雅颂之音李白上裴长史书曰何王公大人之门不可挥长剑乎句法用邹阳上吴王书曰何王之门不可曵长裾乎唐啖助曰设教于本其敝且末设教于末敝将奈何句法使唐太宗帝范曰取法于上仅得其中取法于中不免为下并正观二十二年徐惠上疏曰作法于俭尤恐其奢作法于奢何以示后其祖出浑罕曰作法于凉其敝犹贪作法于贪敝将若之何【昭四年】
　　文意同
　　孟子不教民而用之谓殃民【告子下】即孔子以不教民战是谓弃之【论语十三】之遗意孟子分人以财谓之惠教人以善谓之忠【滕文上】即孔子爱之能勿劳乎忠焉能勿诲乎【宪问】之遗意孟子曰子产惠而不知为政【离娄下】即孔子曰子产惠人也【宪问】之遗意孟子曰大人者言不必信行不必果【离娄下】即孔子曰言必信行必果硁硁然小人哉【子路】之遗意孟子诐辞知其所蔽滛辞知其所防邪辞知其所离遁辞知其所穷【公孙上】即易大传将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈之遗意祭统云飬则观其顺也丧则观其哀也祭则观其敬而时也尽此三道者孝子之行也即孝经居则致其敬飬则致其乐病则致其忧防则致其哀祭则致其严五者备矣然后能事亲之遗意左传序学者优而柔之使自求之厌而饫之使自趋之即与东方朔答客难枉而直之使自得之优而柔之使自求之揆而度之使自索之同中庸曰施诸己而不愿亦勿施于人即子曰己所不欲勿施于人【论语十五】之遗意荀子曰劳苦之事则争先之饶乐之事则能让即子曰仁者先难而后获之遗意【论语六】
　　经同文
　　舜告禹曰众非元后何戴后非众罔与守邦伊尹告太甲曰民非后罔克胥匡以生后非民罔以辟四方曲礼爱而知其恶憎而知其善大学好而知其恶恶而知其美儒行礼之以和为贵有子曰礼之用和为贵礼器曰经礼三百曲礼三千中庸曰礼仪三百威仪三千少仪曰士依于徳游于艺子曰依于仁游于艺【语七】仲尼燕居曰眀乎郊社之义禘尝之礼治国其如示诸掌而已乎中庸曰明乎郊社之礼禘尝之义治国其犹示诸掌乎子产曰夫礼天之经也地之义也民之行也天地之经而民是则之【昭二十五】子曰夫孝天之经也地之义也民之行也天地之经而民是则之【三才章】孔文子之将攻大叔也访于仲尼仲尼曰胡簋之事则尝学之矣甲兵之事未之闻也【哀十一年】卫灵公问陈于孔子孔子对曰爼豆之事则尝闻之矣军旅之事未之学也【语十五】
　　经异文
