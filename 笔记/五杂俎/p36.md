<!-- { "loadSidebar": true } -->
　　鲲鹏数千里，或庄生之寓言，然崔豹《古今注》云：“鲸鲵，大者长千里。”则似实有之矣。《神异经》谓：“东海之大鱼，行者一日逢鱼头。七日逢鱼尾。”余家海滨，常见异鱼。一日，有巨鱼如山，长数百尺，乘潮入港，潮落不能自返，拨刺沙际。居民以巨木拄其口，割其肉，至百余石。潮至复奋浮出，不知所之。又有得巨鱼脊骨为臼者，今见在也。若非亲见以语人，人岂信乎？宋高宗绍兴间，漳浦海场有鱼高数丈，割其肉，数百车，至剜目乃觉，转鬣，而旁舰皆覆。近时刘参戎炳文过海洋，于乱礁上见一巨鱼横沙际，数百人持斧，移时仅开一肋，肉不甚美，肉中刺骨亦长丈余。刘携数根归，以示人。想皆此类耳。
　　张志和诗：“桃花流水鳜鱼肥。”《尔雅翼》谓：“凡鱼无肚，独鳜鱼有肚，能嚼。”《焦氏笔乘》引此释肥字，义亦似牵合。凡鱼之肥者固多也，恐志和诗意亦未便至此。至于以鳜鱼为回鱼，又误矣。二鱼，余皆见之，大小形质，然不同，何得混为一耶？
　　吴陈湖傍有巨潭，中产老蚌，其大如船。一日，张口滩畔，有浣衣妇以为沉船也。蹴之，蚌闭口而没，妇为惊仆。尝有龙来取其珠，蚌与斗三昼夜，风涛大作，龙爪蚌于空中，高数丈，复坠，竟无如之何。景泰七年冬，河冰尽合，蚌自湖西南而出，冰皆摧破，堆壅两岸，如积雪然，以后遂不知所之矣。
　　《尔雅》曰：“蜃小者珧。”是以蜃为蚌属。罗愿曰：“蜃，大蛤也。”故海中车螯亦有谓之蜃者。然古人蛟、蜃同称。若蚌、蛤属，岂能变化为人害？陆佃埤雅云：“蜃形如蛇，而大，腰以下鳞尽逆。”一曰：“状似螭龙，有耳有角，嘘气成楼台。”然则蜃有二种，而海市蜃楼，及许逊所诛慎郎者，必非珧、蛤明矣。又雉入大水为蜃。雉本蛇所化，晋武库中雉飞而得蛇蜕是也，则其入水为蜃，亦从其类耳。而罗氏以为蛤属，俱误也。
　　龟之为物，文采灵异，古人取之以配龙、凤，然以知吉凶之故，不免有刳剔赞约之参，可不幸也！狐疑之人，每事必卜，焚骨弃板，积若丘山，此与鸡豚何异？而圣人作事谋始，乃忍于戕灵物之命以千万计！必不其然。古者，大龟藏之府库为宝，国有大事，则告庙而卜焉，世世用之。臧氏所谓三年而一兆者是也，非一灼而遽弃之也。今龟卜，南方不甚用之，而市肆所鬻败龟板者，皆已灼之余，岁不知其几也。近一友人谓甲必生取者始灵，得龟不即杀之，以巨石坠其首，而生剔其肉，冤惨之状令人不忍见闻。此岂可施于神灵之物者？龟而有知，当衔冤报仇，其不告以吉凶审矣，故卜可废也。
　　龙虾大者重二十余斤，须三尺余，可为杖。蚶大者如斗，可为香炉。蚌大者如箕。此皆海滨人习见，不足为异也。
　　嘉兴天宁寺有蜈蚣长七尺许，时出檐际，人每见之，而不为害。一日，雷震其后殿，遂不复见。南京报恩寺塔顶有蜘蛛，大如斗，垂丝数百丈，直至南城楼后，亦为雷所击。俗云：“物大则有珠。”故龙来取之。候官水西村民击杀一蛇。其大异常，剥其皮，挂肉于柱，雷霆殷殷，绕檐角不散，众惧而弃之野。余谓此亦当有珠。故龙以雷至，惜村人无辨之者。
　　宋乾道间，行都北阙有鲇鱼，色黑，腹下出人手于两傍，各具五指。
　　海粉乃龟、鼋之属腹中肠胃也，以巨石压其背，则从口中吐粉，吐尽而毙，名曰海粉。持斋者常误食之。
　　河豚最毒，能杀人。闽、广所产甚小，然猫、犬、鸟、鸢之属，食之无不立死者。而三吴之人，以为珍品。其脂名西施乳，乃其肝尤美，所忌血与子耳。其子亦有食者，少以盐渍之，用燕脂染不红者，即有毒，红者无毒，可食。一云：“烹时用伞遮盖，恐尘坠其中，则杀人。中毒者，橄榄汁及蔗浆解之。”然千百中无一二也。
　　有客于吴者，吴人招食河豚，将行，其妻孥尼之，曰：“万一中毒，奈何？”曰：“主人厚意，不可却。且闻其味美也。假不幸中毒，便用粪汁及溺，吐之，何害？”既及席，而市者以夜风，不能得河豚也，徒饮至夜，大醉归，不知人，问之瞠目不答。妻孥怖曰：“是河豚毒矣。”急绞粪汁灌之。良久酒醒，见家人皇皇，问所以，具对，始知误矣。古人有一事无成而虚咽一瓯溺者，不类是耶？
　　东方朔客难云：“以管管天，以蠡测海。”蠡，古螺字也，注以为瓠瓢，非是。杨用修引《方言》蠡字解之，愈僻而愈不通矣。
　　杀鼋，割肉悬桁间，见无人便自垂至地，闻人声即缩。鼋肉尽，而留肠属于首，数日不死，乌攫之，反为所啮，南人无食之者，乃子公以为异味，何也？广陵沙岸上有水牛偃曝，一鼋大如席，闯出水际，潜往牛所。牛觉，亟起环行，出其后，奋角抵之，鼋即翻身仰卧，不能复起，为滨江人击杀之。古有相传水牛咬蛟，当不虚也。
　　仪真人有网而得鼋者，击其足，置豕圈中，将烹之。入夜。有虎入圈，以为豕也，搏之，为鼋所啮，至死不放。虎创甚而伏。比明，众至，格杀虎。以鼋为有功，放之于江焉。
　　鼋鼍皆能魅人，《河东记》载元长史事甚详。又唐开元中，敦煌李鹬过洞庭，衄血沙上，为鼍所舐，遂化为鹬形。与其家人赴任，而鹬反被鼍禁制水中。如是数年，遇叶法善，问其故，乃飞石往击其鼍，鹬始得生。故今舟行相戒不敢沥血水中，杂剧载鲤鱼精事，与此相似。
　　南人口食可谓不择之甚。岭南蚁卵、蚺蛇，皆为珍膳。水鸡、虾蟆，其实一类。闽有龙虱者，飞水田中，与灶虫分毫无别。又有泥笋者，全类蚯蚓，扩而充之，天下殆无不可食之物。燕齐之人，食蝎及蝗。余行部至安丘，一门人家取草虫有子者，炸黄色入馔。余诧之，归语从吏，云：“此中珍品也，名蚰子。缙绅中尤雅嗜之。”然余终不敢食也。则蛮方有食毛虫蜜唧者。又何足怪？
　　陆佃《埤雅》云：“蜉蝣似天牛而小，有甲。角长三四寸，黄黑色。甲下有翅，能飞。烧而啖之，美于蝉也。据其形质，即是龙虱之类，古人以为口食久矣。”然蝉今人不闻有食者，而古人食之，又一新事也。
　　万历间，京师市上有鸟大如鹧鸪，毛色浅黄，足五指，有细鳞如龟状，名曰沙鸡，云自塞外至者，其味亦似山雉。
　　余弱冠至燕市上，百无所有，鸡、鹅、羊、豕之外，得一鱼，以为稀品矣。越二十年，鱼、蟹反贱于江南，蛤蜊、银鱼、蛏蚶、黄甲，累累满市。此亦风气自南而北之证也。
　　大内供御溷厕所用，乃川中贡野蚕所吐成茧，织以为帛，大仅如纸。每供御用之物，即便弃掷。孝庙时，一宫人取已用者浣濯缝纫，为帘帷之属。一日，上见问之，具以对。上曰：“如此殊可惜！”即敕以纸代之，停所进贡。逾年，川中奏诏书到后，野蚕比年不复吐茧，村民有衣食于是者，流离失所，乃令进贡如初，翌岁蚕复生矣。固知惟正之供，不偶然也。
　　江南无蝗，过江即有之，此理之不可晓者。当其盛时，飞蔽天日，虽所至禾黍无复孑遗，然间有留一二顷，独不食者，界畔截然，若有神焉。然北人愚而惰，故不肯捕之。此虫赴火如归，若积薪燎原，且焚且瘗，百里之内，可以立尽。江南人收成后，多用火焚一番，不惟去秽草，亦防此等种类也。
　　相传蝗为鱼子所化，故当大水之岁，鱼遗子于陆地，翌岁不得水，则变而为蝗矣。雌雄既交，一生九十九子，故种类日繁。案史传所载尚有螟蝻、螽蜮、蟊贼等名，虽云食心食苗各异，同一种耳。《酉阳杂组》云：“腹下有梵字，首有王字。”又云：“部吏侵渔百姓，则蝗食谷。身黑头赤，武吏也，头黑身赤，文吏也。”语虽荒唐，可以警世。
　　姚崇令姚若水捕蝗至数百万石，蝗患讫息。今之有司，能设法捕除，即不能尽绝，未必无少补也。况蝗不避人，易于擒捉。飞则千万为群，可以罗网。夜以火取之尤易。而坐视其纵横，莫之谁何，岂不哀哉？
　　京师多蝎，近来不甚复见，惟山东平、阴阳谷等处最多。过其蛰时，发巨石下，动得数斗。小民亦有取以为膳者。相传为蝎螫者忍痛问人曰：“吾为蝎螫，奈何？”答曰：“寻愈矣。”便即豁然。若叫号，则愈痛，一昼夜始止。关中有天茄可治蝎毒。余在齐固安，刘君养浩为郡丞，传一膏药方，傅之痛立止，屡试，神效。
　　蝎双尾者杀人。余初捕得蝎，辄斩其尾，纵之，后以语人。一客曰：“若断尾复出，即成双尾，害不浅矣。”后乃神之。
　　蝎孕子在背，长则剖背出而母死，此亦凫破獍之类也。
　　岭南屋柱多为虫蠹，入夜则啮声刮刮，通昔搅人眠，书籍覃蛀尤甚，故其地无百年之室，无五十年之书。而蛇虫虺蜴纵横与人杂处，盖依稀蛮獠之习矣。
　　蚊盖水虫所化，故近水处皆多。自吴越至金陵、淮安一带，无不受其毒者，而吴兴、高邮、白门尤甚。盖受百方之水，汊港无数故也。李赵《唐史补》称江东有蚊母鸟，湖州尤甚。余在湖州，蚊则多矣，不闻有鸟吐蚊也。南中又有蚊子木，实如枇杷，熟则裂，而蚊出焉。塞北又有蚊母草，亦生蚊者。鸟之吐蚊，如蝇之粪，虫不足异也。草木生蚊，斯足异矣。
　　京师多蝇，齐、晋多蝎，三吴多蚊，闽、广多蛇。蛇蝎与蚊，害人者也。蝇最痴顽，无毒牙利嘴，而其搅人尤甚，至于无处可避，无物可辟。且变芳馨为臭腐，浣净素为缁秽。驱而复来，死而复生。比之谗人，不亦宜乎。
　　物之最小而可憎者，蝇与鼠耳。蝇以痴，鼠以黠。其害物，则鼠过于蝇；其扰人，则蝇过于鼠。世间若无此二种，昼夜差得帖席矣。譬之于人，蝇则嗜利无耻，舐痔吮痈之辈也；鼠则舞文驵会雄行奸命之徒也。故防鼠难于防虎，驱蝇难于驱蛇。何者？易之也。
　　蝇，雌者循行求食，雄者常立不移足。虱交则雄负雌，其势在尾近背上。蜂及蜘蛛，未有见其交者，阴类多相贼也。
　　江南有花地遍，状如小蛇，螫，立杀人。岭南有夜虎，此其类也。
　　江南山谷中有黑蜂大如蜣螂，能螫杀人。俗云：“七枚能杀一水牛。”楚词云：“赤蚁若象，玄蜂若壶。”是也。
　　山蜂螫人，皆复引其芒去；惟蜜蜂螫人，芒入人肉，不可复出，蜂亦寻死。传言尹吉甫后妻取蜂去毒，系衣上以诱伯奇，即此也。余在楚长沙，见蜜蜂皆无刺，玩之掌上，不能螫人，与蝇无异，又可怪也。
　　物之小而可爱者莫如蚁，其占候似智，其兼弱似勇，其呼类似仁，其次序似义，其不爽似信，有君臣之义焉，兄弟之爱焉，长幼之伦焉。人之不如蚁者多矣。故淳于棼纵酒遗世，而甘为之婿，亦有激之言也。
