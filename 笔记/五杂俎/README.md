<!-- { "loadSidebar": true } -->
《五杂俎》（明）谢肇淛	
　　●序
　　五杂俎诗三言，盖诗之一体耳，而水部谢在杭著书取名之。何以称五？其说分五部：曰天、曰地、曰人、曰物、曰事，则说之类也。何以称杂？《易》有杂卦，物相杂故曰文。杂物撰德，辨是与非，则说之旨也。天数五，地数五，河图、洛书，五为中数宇宙至大，阴阳相摩，品物流形，变化无方，要不出五者。五行杂而成时，五色杂而成章，五声杂而成乐，五味杂而成食。《礼》曰：“人者，天地之心，五行之端，食味别声被包而生。”具斯五者。故杂而系之五也。《尔雅》组似组产东海，织者效之，间次五采。或绾玺印，或为冕缨，或象执辔，或咏千旄，或垂连网，或偕玄入贡，或玄朱纯綦，缊辨等威，或丈二抚镇方外，经纬错综，物色鲜明，达于上下，以为荣饰。在杭产东海多文为富，故杂而系之组也。昔刘向《七略》，叙诸子凡十家，班固《艺文志》因之。儒、道、阴阳、法、名、墨、纵横、小说、农之外有杂家。云其书盖出于议官，兼阴阳墨合名法，知国体之有此，见王治之无不贯，小说家出于稗官，街谈巷语，道听途说者之所造。两家不同如此，班言可观者九家。意在黜小说。后代小说极盛，其中无所不有，则小说与杂相似。在杭此编，总九流而出之，言天下之至赜而不可恶也！即目之杂家可矣。龙门六家，儒次阴阳，殊失本末，兰台首儒，议者犹以并列艺文为非。语曰：通天地人曰儒。在杭此编，兼三才而用之，即目之儒家可矣。余尝见书有名五色线者，小言詹詹耳，世且传诵。孰与在杭广大悉备发人蒙覆，益人意智哉。友人潘方凯见而好之，不敢秘诸帐中，亟授剞劂，与天下共宝焉。
　　大泌山人李维桢本宁父
　　●卷一 天部一
　　老子谓：“有物混成，先天地生。”不知天地未生时，此物寄在什么处？噫！盖难言之矣。天，气也；地，质也。以质视气，则质为粗；以气视太极，则气又为粗。未有天地之时，混沌如鸡子。然鸡子虽混沌，其中一团生意，包藏其中，故虽历岁时而字之。便能变化成形。使天地混沌时无这个道理包管其中，譬如浊泥臭水，万年不改，又安能变化许多物事出来？故老氏谓之“玄牝”，夫子谓之“太极”，虽谓之有，其实无也。周子谓“太极本无极”，似于画蛇添足矣。
　　天地未生之初，本无也。无之中能生有，而无不可以训，故曰易有太极，盖已包管于无之先矣。即不言无极可也；若要言之，则无极之前又须有物，始得几于白马之辩矣。
　　天之苍苍，其正色耶？其远而无所至极耶？然日月五星，可以躔度。周步推测，则天之为天，断有形体。既有形体，必有穷极。释氏以为有三十三天，幻说也。假使信然，三十三天之外，又复何物？语曰：“六合之外，圣人存而不论。”噫！非不论也，所谓极其至，虽圣人亦有所不知也。
　　朱晦翁曰：“天者，理而已矣。”夫理者，天之主宰也，而谓理即天，终恐未是。理者虚位，天者定体。天有毁坏，理无生灭。如目之主视，耳之主听，世有无耳无目之人，视听之理。将何所属？况圣人举天以敌奥灶，此即苍苍之天，不专言理也。
　　天，积气尔，此亘古不易之论也。夫果积气，则当茫然无知，混然无能，而四时百物，孰司其柄？生死治乱，孰尸其权？如以为偶然，则孛蚀变故，谁非偶然者？而“天变不足畏”之说，诚是也。然而惠迪从逆，捷如影响，治乱得失，信于金石，雷击霜飞，人妖物眚，皆非偶然者也。故积气之说，虽足解杞人之忧，而误天下后世不浅也。
　　象纬、术数之学，圣人所不废也。舜以耕稼陶渔之夫，一旦践帝位，便作璇玑玉衡，以齐七政，则造化之理固尽在圣人橐龠中矣。后世如洛下闳、僧一行、王朴之辈，冥思精数，亦能范围天地，浑仪倚盖，旋转不差，黍管葭灰，晷刻靡爽，亦奇矣。至宋儒议论，动欲以理该之，噫，天下事理之所不能尽者多矣。况于天乎！
　　天之不足西北也，何以知之？日月行斗之南，而不行斗之北故也。汉明帝嘲张重曰：“日南郡人应北向看日。”然北方瀚海，有熟羊胛，而天明之国，出塞七千里，便可南视北斗矣，安知无北向看日之地乎？
　　天去地九万里，天体径三十五万七千里，此亦臆度之词耳。天之体，日月星辰所不能周也，而况于人乎！
　　七政之行，自消自息，何与人事？而圣人必以璇玑玉衡测之也，遂使后世私智之士，转相摹效互出己见，如周髀宣夜浑仪之属，议论纷拿，各有刺缪；及测之而不得，求之而不应，遂以为幽远难明之事，而“天变不足畏”之说，于此矣。然则舜非与？曰：舜之齐七政，所以协岁时，戒农事也，非后世无用之空谈也。
　　天地有大阳九，大百六；有小阳九，小百六。又云：“天厄于阳九，地亏于百六。大期九千九百年，小期三千三十年。故当阳九之会，天旱海啸而陆ㄡ；当百六之会，海水竭而陵自填。”按《汉书》曰：“四千五百岁为一元。一元之中有九厄：阳厄五，阴厄四。阳为旱，阴为水。”又云：“初入元百六会有厄，故曰百六之会。”二说互异。前说期似太远，荒唐无稽；后说四千五百岁之中九厄，则五百岁当一厄，而自古及今，未有三百年不乱者。至于水旱频仍，恐无十年无灾之国耳，又何阳九、百六之多也耶？《异闻录》所载，又有阴七阳七，阴五阳五，阴三阳三，皆谓之灾岁。大率经岁四千五百六十，而灾岁五十七，以数计，则每八十岁而值其一。此说又不知何所据也。按《汉书》又有“元二”之厄。或云即元元之误，未知是否。又《吹剑录》载，丙午、丁未年，中国遇之必有灾，然亦有不尽然者。即百六、阳九亦如是耳。
　　日，阳精也，而雷、电、虹、霓皆阳属也；月，阴精也，而雨、露、霜、雪皆阴属也。星宿风云，行乎阴阳之间者也。日月，恒有者也；雷、电、雨、露之属，不恒有者也。星宿体生于地，而精成于天，风云皆从地起而行天者也，故兼阴阳之气也。
　　日出而葵藿倾，月虚而鱼脑减，下之应上也；虎交而月晕，麟斗而日蚀，上之应下也；潮之逐月，桐之合闰，上下交为应也。
　　秦始皇登君山，遇大风雨，遂赭其山。隋炀帝泛舟遇风，怒曰：“此风可谓跋扈将军！”二君之与风雨为仇，不若鲁阳挥戈以止日，宋景发善言而荧惑退舍也。
　　《礼统》曰：“雨者辅时，生长均遍。”又曰：“雨者，辅也。”今闽人方音尚以雨为辅。
　　云根，石也，然张协诗曰：“云根临八极，雨足洒四溟。”曹毗请雨文曰：“云根山积而中披，雨足垂零而复散。”则专指云言也。
　　《四时纂要》曰：“梅熟而雨曰梅雨。”《琐碎录》云：“闽人以立夏后逢庚日为入梅，芒种后逢壬为出梅。”按梅雨诗，人多用之，而闽人所谓入梅、出梅者，乃霉湿之霉，非梅也。
　　客星犯帝座，此史官文饰之词耳，未必实也。古今帝王求贤下士者多矣，未闻天象之遽应也。即汉文帝之于邓通，哀帝之于董贤，同卧起者数矣，未闻帝座之有犯也。而子陵贤者，一夕之寝，遽云犯帝座耶？武帝微行，宿主人婢，婢婿拔刀袭之，同宿书生见客星掩帝座，此贼也。而子陵同之乎？史官于是为失词矣。苻坚之母以送少子至灞上，而太史奏后妃星失明，羯胡腥膻乃上干天象若是耶？矫诬甚矣。至于海内分裂之时，史官各私其主，人君各帝其国，不知上天将何适从也。宋仁宗嘉中，有道人游卜京师，上闻召见，赐酒。次日，司天台奏寿星临帝座，恐亦妄耳。
　　客星有五：周伯、老子、王蓬絮、国星、温星。所临之国，周伯主丧，老子主饥，王蓬絮主兵，国星主疾，温星主暴骸。然则五者俱非吉星也，而史以子陵当之，不亦冤乎？
　　星宿，宿字俗音秀，然辰之所舍有止宿之义，则音夙亦可也。《阴符经》云：“天发杀机，移星易宿；地发杀机，龙蛇走陆；人发杀机，天地反覆。”则从夙音久矣。
　　天体东南下而西北高，日月之行，皆自南至中天而止，故南方暖而北方寒。然日月之大有限，方夏至时，虽距数万里，更无北向看日者，此又不可晓之理也。
　　日一岁而一周天，月二十九日有奇而一周天，非谓月行速于日也。周天度数，每日日行一度，月行十三度有奇。凡月初生明时，行南陆如冬至时之日；及生魄时，行中天，如夏至时之日。故月行一月，抵日行一岁也。
　　中宫天极星，帝星也。三台三公星也。文昌六星在北斗魁前，天之六府，故世以文昌为魁星也。太微东西藩各四星，将相星也。东壁，文章星也。南极，寿星也。贯索，狱星也。昴，胡星也。箕，风星也。毕，雨星也。彗、孛、搀抢、荧惑、妖星也。太白，兵星也。考之历代天文，太白竟天，兵戈大起；彗星竟天，则有禅代之事。
　　正德初，彗星扫文昌。文昌者，馆阁之应也。未几，逆瑾出首，逐内阁刘健、谢迁，而后九卿台谏无不被祸。万历丁丑十月，异星见西南方，光芒亘天，时余十余岁，在长沙官邸，亦竟见之。无何，而张居正以夺情事杖，赵用贤、吴中行、艾穆、邹元标等，编管远方；逐王锡爵、张位等。朝中正人为之一空。变不虚生，自由然矣。
　　俗言南斗注生，北斗注死，故以北斗为司命。而文昌者，斗魁戴匡六星之一也。俗以魁故，祠文星以祈科第，因其近斗也，故亦称文昌司命云，傅会甚矣。至以蜀梓ㄅ神为文昌化身者，又可笑也。
　　数起于一，而成于九。九，阳数也。故曰九天、九霄、九垠、九垓、九闳、九有、九野、九关、九气、九位、九域之类，非必实有九也，犹号物之数，谓之万耳。圣人则之，分地为九州，别人为九族，序官为九流、九卿、九府。天子门曰九重，亦取九垓之义也。
　　道书云：“九霄谓神霄、青霄、碧霄、丹霄、景霄、玉霄、琅霄、紫霄、太霄。”恐亦附会之词。如天门九重，又安能一一强为之名耶？
　　《蠡海录》云：“天之色苍苍然也，而人称曰丹霄绛霄，河汉曰绛河，盖观天以北极为标准，仰而见者，皆在北极之南，故借南之色以为喻。”此言亦恐未然。天无色，借日以为色，故称丹与绛者，从日言耳；不然，彼称青天、银汉者，又岂指北斗之北哉？
　　《酉阳杂组》载：“人不欲看天狱星，有流星入，当披发坐哭之，候星出，灾方弭。”金楼子言：“予以仰占辛苦，侵犯霜露，又恐流星入天牢，方知俗忌巳久。”今闽中新妇不戴星行，云：“恐犯天狗星，则损子嗣。”闺女间亦忌之。而见流星以为不吉，亦古之遗禁也。
