<!-- { "loadSidebar": true } -->
　　海上操舟者，初不过取捷径，往来贸易耳；久之，渐习，遂之夷国。东则朝鲜，东南则琉球、吕宋，南则安南、占城，西南则满剌迦、暹罗，彼此互市，若比邻然。又久之，遂至日本矣。夏去秋来，率以为常；所得不赀，什九起家。於是射利愚民，辐辏竞趋，以为奇货，而榷采之中使，利其往来税课，以便渔猎。纵令有司给符与之，初未始不以属夷为名。及至出洋，乘风挂帆，飘然长往矣。近时当事者虽为之厉禁，诛首恶一二人，然中使尚在，祸源未清也。老氏曰：“不贵难得之货，使民不为盗。”上既责以税课方物，而又禁其贩海，其可得乎？
　　贩海之舟，所以无覆溺之虞者，不与风争也。大凡舟覆，多因斗风。此辈，海外诸国既熟，随风所向，挂帆从之，故保其经岁无事也。余见海盐、钱唐，见捕鱼者，为疏竹筏，半浮半沉水上，任从风潮波浪，舟皆戒心，而筏永无恙者，不与水争也。小人诚有意智，然因之悟处世之法。江南遣徐铉聘宋，词锋才辩，廷臣无出其右者，而宋太祖遣一不识字殿侍接之，即是此意。
　　海外之水，不知还靠天乎？还有地乎？今之高处望日似从海中生者，盖亦远视云然。如落日之衔山，非真从山落也。所云海外诸国，如琉球、日本之类，皆海中，非海外也。北方沙漠之外，不知道还有海否？若果有之，则中国与北虏亦在海中矣。水土合而成地，大段水犹多於土也。
　　潮汐之说，诚不可穷诘，然但近岸浅浦，见其有消长耳，大海之体固毫无增减也。以此推之，不过海之一呼一吸，如人之鼻息，何必究其归泄之所？人生而有气息，即睡梦中形神不属，何以能吸？天地间只是一气耳。至於应月者，月为阴类，水之主也。月望而蚌蛤盈，月蚀而鱼脑减，各从其类也。然齐、浙、闽、粤，潮信各不同，时来之有远近也。
　　苏州东入海五六日程，有小岛，阔百里馀，四面海水皆浊，浊此水清无风，而浪高数丈，常见水上红光如日。舟人不敢近，云：“此龙王宫也。”而西北塞外人迹不到之处，不时闻数千人砍树拽木之声，及明，远视，山木一空，云：“海龙王造宫也。”余谓龙以水为居，岂复有宫？即有之，亦当鲛宇贝阙，必不藉人间之木殖也。愚俗之不经，一至於此。
　　天下之桥以吾闽之洛阳桥为最，盖跨海为之，似非人力。相传蔡君谟遣吏持檄海神，及归，得一醋字，遂以廿一日酉时兴工，至期，潮果不至。今世所传四喜杂剧者本此也。事有无不可知。计桥长三百六十丈。若当怒潮，必难驻足耳。吾郡台江大桥亦百馀丈，跨大江而度，三十九门，江涛澎湃，亦自恐人，不知当时何以建址。大抵闽人工于此伎，亦不烦神力耳。
　　江南无闸，江北无桥。江南无茅屋，江北无溷圊。南人有无墙之室，北人不能为也；北人有无柱之室，南人不能为也。北人不信南人有架空之楼，行于木杪；南人不信北人有万斛之窖，藏于地中。
　　地窖，燕都虽有，然不及秦、晋之多，盖人家颛以当蓄室矣。其地燥，故不腐；其上坚，故不崩。自齐以南不能为也。三晋富家，藏粟数百万石，皆窖而封之；及开，则市者坌至，如赶集然。常有藏十数年不腐者。至於近边一带，常作土室以避虏其中，若大厦，尽室处其中，封其隧道，固不啻金汤矣，但苦无水耳。
　　闽、广地常动，浙以北则不恒见。说者谓滨海水多则地浮也。然秦、晋高燥，无水时亦震动，动则裂开数十丈，不幸遇之者，尽室陷入其中。及其合也，浑无缝隙，掘之至深，而不可得。王太史维桢实遭此厄。则闽、广之地，动而不裂者，又得无近水滋润之故耶？然大地本一片生成，而有动不动之异，理尤不可解也。
　　万历己酉夏五月廿六日，建安山水暴发，建溪涨数丈许，城门尽闭。有顷，水逾城而入，溺死数万人。两岸居民，树木荡然。如洗驿前石桥，甚壮丽，水至时，人皆集桥上，无何，有大木随流而下，冲桥，桥崩，尽葬鱼腹。翌日，水至福州，天色清明而水暴至，斯须没阶，又顷之，入中堂矣。余家人集园中小台避之，台仅寻丈，四周皆巨浸矣。或曰：“水上台，可奈何？”然计无所出也。少选，妹婿郑正传，泥淖中自御肩舆迎老母暨诸室人至其家，始无恙，盖郑君所居独无水也。然水迄不能逾吾台而止，越二日始退。方水至时，西南门外白浪连天，建溪浮尸，蔽江而下，亦有连楼屋数间泛泛水面，其中灯火尚荧荧者；亦有儿女尚闻啼哭声者；其得人救援，免于鱼鳖，千万中无一二耳。水落后，人家粟米衣物为所浸渍者，出之，皆霉黑臭腐，触手即碎，不复可用。当时吾郡缙绅，惟林民部世吉捐家赀葬无主之尸凡以千计，而一二巨室大驵，反拾浮木无数以盖别业，贤不肖之相去远矣。
　　闽中不时暴雨，山水骤发，漂没室庐，土人谓之出蛟，理或有之。大凡蛟蜃藏山穴中，岁久变化，必挟风雨以出，或成龙，或入海。闽乌石山下瞰学道公署，数年前，邻近居民常见巨蟒，长数百尺，或蹲山麓，或蟠官署觚棱之上，双目如炬。至己酉秋八月，一夜，大风雨，乌石山崩，自后蟒不复见云，先是阮中丞一鹗以退倭，全城庙食山巅，舆论未尽释，是日山崩，政当其处，祠宇尽为洪水漂流，片瓦只椽杳不可见，时以为异云。
　　吴兴水多於由间暴下，其色殷红，禾苗浸者尽死，谓之“发洪。”晋中亦时有之。岢岚四面皆高山，而中留狭道，偶遇山水迸落，过客不幸，有尽室葬鱼腹者。州西一巨石，大如数间屋，水至，民常栖止其上。一日，水大发，民集石上者千计，少选，浪冲石转，瞬息之间，无复孑遗，哭声遍野。时固安刘养浩为州守，后在东郡为余言之，亦不记其何年也。
　　水柔于火，而火之患惨於火。火可避而水不可避，火可扑灭而水无如之何，直俟其自落耳。若癸卯山东之水，丁未南畿之水，己酉闽中之水，壬子北都之水，皆骸骨蔽野，百里无烟，兵戈之惨，无以逾之。然北方之水，或可堤防而障，或可沟浍而通，惟南方山水之发，疾如迅雷，不可御也。
　　火患独闽中最多，而建宁及吾郡尤甚：一则民居辐凑，夜作不休；二则宫室之制，一片架木所成，无复砖石，一不戒则燎原之势莫之遏也；三则官军之救援者，徒事观望，不行扑灭，而恶少无赖利于劫掠，故民宁为煨烬，不肯拆卸耳。江北民家，土墙甓壁，以泥苫茅，即火发而不然，然而不延烧也。无论江北，即兴泉诸郡，多用砖，火患自稀矣。
　　周辉《清波杂志》谓：“人生不可无田，有则仕宦出处自如，可以行志，故福字从田从衣，谓之衣食足为福也。然必税轻徭简，物力有馀之地，差足自乐；若三吴之地，赋役繁重，追呼不绝，只益内顾之忧耳”。彼但知福之从田，而不知累之亦从田也。（按福字傍从示，不从衣。）
　　吴、越之田，苦於赋役之困累；齐、晋之田，苦於水旱之薄收；可畜田者，惟闽、广耳。近来闽地殊亦凋耗，独有岭南物饶而人稀，田多而米贱，若非瘴蛊为患，真乐土也。
　　燕、齐萧条，秦、晋近边，吴、越狡狯，百粤瘴疠，江右蠲瘠，荆、楚悍，惟有金陵、东瓯及吾闽中尚称乐土，不但人情风俗，文质适宜，亦且山川丘壑足以娱老，菟裘之计，非蒋山之麓则天台之侧，非武夷之亭则会稽之穴矣。
　　《书》言：“天下有九福：京师，钱福，病福，屏帷福；吴越，口福；洛阳，花福；蜀川，药福；秦陇，鞍马福；燕赵衣裳福。”今以时考之，盖不尽然：京师直官福耳；口福则吴、越不及闽、广；衣裳福则燕、赵远逊吴越；钱福则岭南、滇中，贾可倍蓰，宦多捆载。
　　楚中如衡山、宝庆亦一乐土也：物力裕而田多收，非戎马之场，可以避兵，而俗亦朴厚。长沙则卑湿而儇，不可居矣。
　　国家自采榷之使四出，虽平昔富庶繁丽之乡，皆成凋敝，其中稍充裕者，岭南与滇中耳。然五岭瘴乡，不习者有性命之虞，滇南远隔绝徼，山川阻修，黔巫之界，苗獠为梗，过客辎重，时遭抄掠，不但商旅稀少，即仕宦者亦时时戒心也。
　　滇中沃野千里，地富物饶，高皇帝既定昆明，尽徙江左诸民以实之，故其地，衣冠文物，风俗言语，皆与金陵无别。若非黔筑隔绝，苗蛮梗道，诚可以卜居避乱。然滇若不隔万山，亦不能有其富矣。
　　富室之称雄者，江南则推新安，江北则推山右。新安大贾，鱼盐为业，藏镪有至百万者，其它二三十万则中买耳。山右或盐，或丝，或转贩，或窖粟，其富甚于新安。新安奢而山右俭也。然新安人衣食亦甚非啬，薄糜盐薤，欣然一饱矣。惟娶妾，宿妓，争讼，则挥金如土。余友人汪宗姬家巨万，与人争数尺地，捐万金娶一狭邪如之，鲜车怒马，不避监司前驱，监司捕之，立捐数万金，不十年间，萧然矣。至其菲衣恶食，纤啬委琐，四方之人皆传以为口实，不虚也。
　　天下推纤啬者，必推新安与江右，然新安多富，而江右多贫者，其地瘠也。新安人近雅而稍轻薄，江右人近俗而多意气。齐人钝而不机，楚人机而不浮。吴、越浮矣，而喜近名；闽、广质矣，而多首鼠。蜀人巧而尚礼，秦人鸷而不贪。晋陋而实，洛浅而愿；粤轻而犷，滇夷而华。要其醇疵美恶，大约相当，盖五方之性，虽天地不能齐，虽圣人不能强也。今之宦者，动欲择善地，不知治得其方，即蛮夷可化，况中国哉？
　　仕宦谚云：“命运低，得三西。”谓山西、江西、陕西也。此皆论地之肥硗，为饱囊橐计耳。江右虽贫瘠而多义气，其勇可鼓也。山、陕一二近边苦寒之地，诚不可耐，然居官岂便冻饱得死？勤课农桑，招抚流移，即不毛之地，课更以最要，在端其本而已。不然，江南繁华富庶，未尝乏地也，而奸胥大驵，舞智于下，巨室豪家，掣肘於上，一日不得展胸臆，安在其为善地哉？
　　仕小邑，驭疲民，居官者每郁郁不乐，此政不必尔。小邑易于见才，疲民易于见德。且“不见可欲，则心不乱”。尝见江南大地，败官者十常八九，择地者固无益也。
　　避塞苦寒之地，有唾出口即为水者；五岭炎暑之地，有衣物经冬不晒晾即霉湿者。天地气候不齐乃尔。然南人尚有至北，北人入南，非疟即痢，寒可耐而暑不可耐也。余在北方，不患寒而患尘，在南方不患暑而患湿。尘之污物，素衣为缁；湿之中人，强体成痹。然湿犹可避，而风尘一至，天地无所容其身，故释氏以世界为尘，讵知江南有不尘之国乎？
