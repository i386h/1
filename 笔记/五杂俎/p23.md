<!-- { "loadSidebar": true } -->
　　介葛卢解牛语，公冶长、侯瑾解鸟语，阳翁仲、李南解马语，唐僧隆多罗、白龟年俱通鸟兽语，成子、杨宣皆解雀语。夫鸟兽之音，终身一律，果能语耶？左氏之诬，野史之谬，无论已，公冶长，圣门高第，乃受此秽名。至宋之问诗：“不如黄雀语，能免冶长灾。”则真以为实事矣。世又传公冶长雀绕舍，呼曰：“公冶长，南山虎驮羊。汝得其肉，我食其肠。”又云：“啧啧，白莲水边，有车覆粟。车脚沦泥，犊牛折角，收之不尽，相呼共啄。”余谓雀作人言固可怪，而春秋之雀，知用沈约之韵，又可怪也。至太原王氏因祭厕神而获闻蚁言，又奇矣！
　　元时有必兰纳识里者，贯通三藏及诸国语，凡外夷朝贡表笺文字无能识者，皆令译进，令左右执笔，口授如流，略不停思，皆无差谬，众无不服其博识，而不知其所从来也，此其难又甚于介葛卢等矣。
　　《冷斋夜话》载：“太平有日者，为市井凡庸之人，课无不奇中。至为达官贵人课，则皆无验。或问之。答曰：‘我无德量。凡见寻常人，则据术而言，无所缘饰；见贵人则畏怖，往往置术之实，而务为谀词，其不验要不足怪。’”此言正与汉郭玉论医相同。余行天下，遇有术数者，多召致之，而十九无验，彼务为迎合故也。
　　六壬之数若精，天下无不可测之物。云间有陈生者，善为之，试以小事，良信。尝教余四课三传之法，至于占解推测，在人自悟，不可传也。余时亦懒，且以为无益，遂不竟学，徒家藏其书数百卷。今细思之，终是无益，纵学得如邵尧夫，亦徒为人役役也。
　　修武有崔生者，善六壬，余在东郡，曾一致之，言多奇中。但其起课法微不同，大约用金口诀，取其简便耳。向后休咎，亦不肯尽言也。聊城杨师孝术颇精，于崔人以神仙目之，然其人不学无术，故不能尽其变也。
　　古人谓蓍短龟长，故舍筮从卜。今之卜则六壬备矣，患人未之精耳。筮用易占其繇，不可得而闻也。
　　不知古卜筮繇词，皆何所本，如“凤凰于飞”、“大横庚庚”之类，似非当时杜撰也。焦延寿易林，其占亦多奇。余于己亥春，为友人筮补官，得僵尸蔽野，不见其父之繇。时友人有老父在，不怿也。余解之曰：“僵尸无验矣，而独丧父验乎？妄耳！”无何，献播俘至日补牒下，友人拊心曰：“验矣，奈何！”旬日而外艰之讣至。
　　自周以后，始有堪舆之说，然皆用之建都邑耳。如《书》所谓“达观于新邑，营卜涧之东西”，《诗》所谓“考卜维王，宅是镐京”者，则周公是第一堪舆家也。而葬之求吉地，则自樗里始。然汉时尚不甚谈，至郭璞以其术显，而惑之者于是牢不可破。然观天下都会市集等处，皆倚山带溪，风气回合，而至于葬地，则有付之水火犁为平田者，而子孙贵盛自若也，其效验与否昭然矣，世人不信目而信耳，悲夫！
　　堪舆，自郭璞之后，黄拨沙、厉伯招其最著者也。然璞已不免刑戮於其身，而黄、厉之后，子孙何寥寥也，其它如吴景鸾、徐善继等，或不得令终，或后嗣绝灭，若有地而不能择，是术未至也。若曰，“天以福地，留与福人”，则又何必择乎？江南之俗，子孙本支，人各为冢，一家贵盛，则曰某祖坟也；一支绝灭，则曰某祖坟也。而其家丘垅百数，岂独无一善地，足以掩前人之失？又岂独无一恶地，足以败已成之绪者乎？至如父得善地，子得恶地，祸福又将何适从也？况为其术者，各任己见，甲以为善，乙以为恶，嚣然聚讼，迄无定评，而漫以祖父之骨，尝试于数十年之后，以验术者之中否，而其人与骨固已朽矣，则又何惮而不妄言也？且人之一身，岁不能无休戚，阖门百口，岁不能无盛衰，此必然之理也。而谓生者之命脉，其权尽制于死者之朽骨，不亦可笑之甚耶？
　　葬欲其速朽也，比化者无使土侵肤，人子之情也。山形完固，不犯水蚁，不近田畴，土膏明润，梧楸森郁，死者之宅永安，子孙自阴受其庇矣。若必待吉地，暴露浅土，惑于异议，葬后迁移，使祖父魂魄无依，骨肉零落，天且殛之矣，何福之能求？世有掘墓而得石与水者，皆好奇以求福也，不求福则无祸。
　　世有葬后而棺反侧者，地脉斜也；棺骸俱散者，无生气也；聚叶满穴中者，风杀也。水蚁之患可避，而此数者稍难辨耳。
　　葬地大约以生气为主，故谓之《龙经》。所谓“空手抱锄头，步行骑水牛”者，总欲认得真龙耳。龙真穴真，断无水蚁风杀之患。世有好奇者，先看向背沙水，而后以己强合之，误人多矣。
　　有龙真而穴未真者，气脉未住也，故好奇者，有斩龙法。譬之人方远适，而挽之使入门也，不可为训，恐有主客同情之戒。
　　吴越之民多火葬，西北之民多葬平地，百年之后，犁为畎亩矣，而富贵不绝，地理安在？
　　惑于地理者，惟吾闽中为甚，有百计寻求，终身无成者，有为时师所误，终葬败绝者。又有富贵之家，得地本善，而恐有缺陷，不为观美，筑土为山，开田为坡，围垣引水，造桥筑台，费逾万缗，工动十载。譬人耳鼻有缺，而雕垩为之，纵使乱真，亦复何益？况于劳人工，绝地脉，未能求福，反以速祸，悲夫！
　　余从大父观察公，讳廷柱，於书无所不读，聪颖绝人，而尤于择地自负。所著堪舆管见，人争传诵之。致政归，筑室于西湖之上，面城背水，四面巨浸，人以为绝地，公不听也。传及子孙，贫落日甚，孤丁孑然几斩，竟不能有，鬻为宗祠。
　　古今之戏，流传最久远者，莫如围棋，其迷惑人不亚酒色，木野狐之名不虚矣。以为难，则村童俗士，皆精造其玄妙；以为易，则有聪明才辩之人，累世究之而不能精者。杜夫子谓其有裨圣教，固为太过，而劝其开阖操纵，进退取舍，奇正互用，虚实交施，或以予为夺，或因败为功，或求先而反后，或自保而胜人，幻化万端，机会卒变，信兵法之上乘，韬钤之秘轨也。《棋经》十三篇，语多名言，意甚玄着，要一言以蔽之曰：着着求先而已矣。
　　弈秋、杜夫子、王抗、江彪、王积薪、滑能之技，不知云何，即其遗谱，亦无复传者矣，今所传者，尚有王积薪所遇姑妇，及顾师言镇神头二势。妇姑之说，荒诞不足信，或者积薪以此自神其术耳。镇神头以一着解两征，虽入神妙，而起手局促缠累，所谓张置疏远者安在哉？恐亦好事者为之耳。今之势谱，如所谓大小铁网、卷帘边、金井栏者，凡以百计，要其大意只求制人，而不制于人而已。
　　唯其求制人，故须求先。始而布置，既而交战，终而侵绰，稍缓一着，则先手为彼所得，而我受制矣。先在彼者，弃子可也；先在我者，无令人有可弃之子可也。
　　近代名手，州论之略备矣。以余耳目所见，新安有方生、吕生、汪生，闽中有蔡生，一时俱称国手。而方于诸子，有白眉之誉。其后六合有王生，足迹遍天下，几无横敌。时方已入赀为大官丞，谈诗书，不复与角。而汪、吕诸生皆为王所困，名震华夏。乙巳、丙午，余官白门，四方国工，一时云集。时吴兴又有周生、范生，永嘉有郑头陀，而技俱不胜王。洎余行后，闻有宗室至，诸君与战，皆大北。王初与战，亦北。越两日，始为敌手。无何，王又竟胜。故近日称第一手者，六合小王也。汪与王才输半筹耳，然心终不服，每语余：“彼野战之师，非知纪律者。”余视之，良信。但王天资高远，下子有出人意表者，诸君终不及也。
　　到溉于梁武御前比势覆局，凡有记性者，皆能覆局，不必国手也。余棋视王、方当君差三四道，至覆局则与之无异。与余同品者，皆不能也。此但天资强记耳。遇能记时，它人对局，从旁观亦能覆之。至其攻取大略，即数年后，十犹可覆七八也。
　　王六合与余弈，受四子，然其意似不尽也。王亦推余颖悟，谓学二年可尽其妙。时余以废时失事，不肯竟学，然尚嗜之不厌。至丙午南归，始豁然有省，取所藏谱局，尽焚弃之，从此绝不为矣。然世人之戒弈，难于戒酒也。
　　邯郸淳艺经棋局，纵横各十七道，合二百八十九道，其制视今少七十一道。汉、魏以前，想皆如是。至志公说法曰：“从来十九路，迷误许多人。”则与今无异矣！
　　象戏，相传为武王伐纣时作，即不然，亦战国兵家者流，盖时犹重车战也。兵卒过界，有进无退，正是沉船破釜之意。其机会变幻，虽视围棋稍约，而攻守救应之妙，亦有千变万化，不可言者，金鹏变势略备矣。而尚有未尽者，盖著书之人，原非神手也。
　　象戏视围棋较易者，道有限而算易穷也。至其弃小图大，制人而不制於人，则一而已。
　　《唐玄怪录》载岑顺事，可见当时象棋遗制，所谓“天马斜飞”、“辎车直入”、“步卒横行”者，皆仿佛与今同。但云“上将横行击四方”者，稍异耳。唐不闻有象，而今有之。胡元瑞云：“象不可用于中国。”则局中象不渡河，与士皆卫主将者，不无见也。
　　双陆一名握槊，本胡戏也，云：“胡王有弟一人得罪，将杀之，其弟于狱中为此戏以上，其意言孤则为人所击，以讽王也。”曰握槊者，象形也。曰双陆者，子随骰行，若得双六，则无不胜也。又名“长行”，又名“波罗塞戏”。其法以先归宫为胜，亦有任人打子，布满他宫，使之无所归者，谓之“无梁”，不成则反负矣。其胜负全在骰子，而行止之间，贵善用之。其制有北双陆，广州双陆，南番、东夷之异。事始以为陈思王制，不知何据。
　　博戏自三代已有之，穆天子与井公博三日而决。仲尼曰：“不有博、弈者乎？”庄周曰：“问谷奚事？则博塞以游。”今之樗蒲，是其遗意。但所用之子，随时不同。古有六博，谓大博则六着，小博则二茕，其法今不传矣。魏、晋时始有五木之名：枭、卢、雉、犊、塞也。其制亦不可考。但史载刘裕与诸人戏，余人并黑犊以还，刘毅掷得雉，及裕掷四子皆黑，一子跳跃未定，裕厉声喝之，即成卢。又曹景宗掷得卢，遽取一子反之曰，异事，遂作塞。则卢与犊塞皆差一子耳。大约黑而纯一色者为卢，相半者为雉。黑而有杂色者为犊塞，以今骰子譬之，则浑四为枭，浑六为卢，四六相半为雉。其它杂色，则犊塞耳。今之樗蒲，朱窝云：“起自宋朱河除红谱。”一云：“杨廉夫所作。”然其用有五子、四子、三子之异，视古法弥简矣。
　　掷钱虽小戏，然刘寄奴能喝子成卢，宋慈圣侧立不仆，光献盘旋三日，似皆有鬼神使之者。若狄武襄平广南，手掷百钱尽红，虽云谲术，乃更胜真。
