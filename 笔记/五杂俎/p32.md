<!-- { "loadSidebar": true } -->
　　史传所载，僧自焚者有三：其一，唐李抱真，为潞州节度使，兵荒之后，财用窘竭，素与一僧交善，乃谓之曰：“事急矣，欲借师之道，以济军国，可乎？”僧曰：“性命可捐，它何所惜？”曰：“师但投牒，言欲自焚。吾为地道，与州宅通，火发之顷，既潜身而入，彼此俱无所损。”因引僧至地道，往来无阻。僧信之，遂积薪高坐，说法辞世。李亲率将校，膜拜合施。于是州人响应云集，货财山积。克期举火，李已命人潜塞地道。顷刻之间，僧薪俱灰，收其施财，以充公帑，别求如舍利者数十枚，建塔葬之。其一，宋某人为某官，有僧投牒，欲自焚，判许之。至期，亲往验视，见僧两眼凝泪不动，问之不答，乃令人梯取之，授以纸笔，乃自言：“某处游僧，至此寺。”众欺其愚弱，诳言惑众，厚得钱帛，至期，药而缚之耳。遂按诛诸僧，毁其寺。又其一，元时达鲁花赤为政，不通汉语，动辄询译者。江南有僧，田为豪家所侵，投牒讼之，豪厚赂译。既入，达鲁花赤问译：“僧讼何事？”译曰：“僧言天旱，欲自焚以求雨耳。”达鲁花赤大称赞，命持牒上。译业别为一牒，即易之以进。览毕判可，僧不知也。出门，则豪已积薪通衢，数十人舁僧，舁火中焚之。然则从来火化之妄惑，往往如是矣。
　　道家之教，若徒以功行积满，白日升天，尚可以诱人为善，即非柱下黄石宗旨，吾不之责也。彼熊经鸟伸，炼形住世，已自是贪生业障，无益于时，而况于黄白龙虎之术，房中采战之方，贪利无厌，纵欲败度，以之求长生，何异适燕而南向郢哉？道家之旨，清净无为，“不见可欲，使心不乱”；“不贵难得之货，使民不为盗。”况神仙乘云御气，下视尘寰，纵有大药，点化山河大地，尽成黄金，亦复何益于身心性命？而且必无之事也。然世间固有一种痴人妄想，甘受邪术所欺，而崇奉惑溺，至破家亡身而不顾者，此又不如佞佛持素，差觉安静耳。
　　吾友曹能始尝言：“人虽极善，然一入公门作胥曹，无不改而为恶；人虽极恶，然一入佛寺作比丘，无不改而为善。余大笑：“君但见其形骸耳。不闻有不要钱提控，及杀人放火和尚耶？然此语诚有致。不独此也，吾辈纵极高雅，一入公门，说公事，便觉带几分俗恶，纵极鄙俗，一入佛寺，看经啜茶，便觉有几分幽致。士大夫不可不存此想也。”
　　天下僧惟凤阳一郡，饮酒，食肉，娶妻，无别于凡民，而无差役之累。相传太祖汤沐地，以此优恤之也。至吾闽之邵武、汀州，僧道则皆公然蓄发，长育妻子矣。寺僧数百，惟当户者一人削发，以便于入公门，其它杂处四民之中，莫能辨也。按陶谷《清异录》谓僧妻曰梵嫂。《番禺杂记》载广中僧有室家者，谓之火宅僧。则它处亦有之矣。此真所谓幸民也。
　　先为僧而后入仕者，宋汤惠休，唐贾岛、蔡京，宋法崧也。先仕而后为僧者，汉阳城侯刘俊，南齐刘勰，梁刘之遴、张缵，魏元大兴，唐圆净，南唐姚结耳。宋饶德操、佛印，元来复见心也。先为道士而后入仕者，唐魏征、卢程，元张雨，国朝陈鉴也。先仕而后为道士者，唐贺知章、郑铣、郭仙舟，宋李大尉也。先为僧又为道而后仕者，唐刘轲也。先入仕，惧祸为僧道，而后又仕者，梁伏挺，唐徐安真也。近时闽李贽先仕宦，至太守，而后削发为僧，又不居山寺，而遨游四方以千权贵，人多畏其口而善待之。拥传出入，髡首坐肩舆，张黄盖，前后呵殿。余时在山东，李方客司空刘公东星之门，意气张甚，郡县大夫，莫敢与均茵伏，余甚恶之，不与通，无何，入京师，以罪下狱死，此亦近于人妖者矣。
　　赵普、王旦，皆宋名臣，而旦于临终遗命，髡首披缁，而普二女皆出为尼，长号智果大师，次号智园大师，其可笑如此。
　　僧道拜大位者，则唐怀义、于什方、叶静能、郑普思、尹，宋林灵素，元刘秉忠，国朝则姚太师广孝、邵大宗伯元吉、陶少师仲文三人而已。然广孝为佐命元勋，功参帷幄，盖陆法和、佛图澄之流也，虽拜大位，而终身不娶妻，不蓄发，晚年里居，布衲锡杖，萧如也，虽未成正果，似亦得度世法门者。邵、陶皆以房中邪术取悦一时，其品又在林灵素之下矣。
　　世传上中下八洞皆有仙人，故俗动称八仙云。如所谓钟离、铁拐、韩湘子、张果老之属，皆列仙传探拾而强合之耳。张果乃明皇时术士，与罗公远、叶法善同在朝，非仙也，独吕洞宾者，史传所载，灵异之迹，昭彰在人耳目，想不可谓之全诬。今世所传纯阳诗字甚多，如“朝游北海暮苍梧”及“石池清水是吾心”者，好事者裒为之集。但纯阳，唐人，既与进士，又列仙籍，而其诗乃类宋人口吻，岂亦后人传会所成耶？不然，既遗世高举，而又屡降人间，若恋恋不忍舍者，何也？退之云：“我自屈曲住在世间，安能从汝求神仙？”此视纯阳去而复来者，过之远矣。
　　宋瑞州高安县郑氏女定二娘者，临嫁汲井，忽有彩云掖之升天，州县以闻，立祠建庙，祈祷辄应。既而廉之，则因与人通而孕，父母羞之，密售于傍邑，而托词惑众耳。无何，新建有阙氏者，雇一婢，讯之，即仙姑也。昌黎谢自然华山诗意，亦可见。不独此也，汉末张道陵避疟丘社，得咒鬼之术，遂以符术使鬼疗病，后为蟒蛇所吞。子衡奔往，觅尸不得，乃生縻鹄足，置石崖顶，托以白日升天，至今历代崇奉，称为天师，良可笑也。
　　张道陵初以妖术惑众治病者，今出五斗米，故世号米贼。陵死，子衡傅其道。衡死，鲁复行之。鲁母有姿色，出入益州牧刘焉之家，以鲁为司马，后刘璋立，杀鲁母及家室，鲁遂据汉中以叛。后为曹操所破，降魏为镇南将军。张之本末，不过如此。自晋及唐，尚未有闻。至五代遂称天师。历宋、元，未有非之者。据广信之龙虎山，金碧殿宇，偃然为世业矣。我太祖皇帝曰：“至尊者天，岂有师也？”削之，止称真人。然以二品秩传流后裔，亦幸之甚矣。真人每入觐，沿途民为鬼魅所恼者，悉往扶牒，所至成市，闻其符亦有验者，故愚民信奉之也。万历间，京师大旱，适真人入朝，上命留之祷雨。终不效，乃遣之，则其伎俩亦与寻常黄冠一间耳。
　　今天下有一种吃素事魔及白莲教等人，皆五斗米贼之遗法也，处处有之，惑众不已，遂成祸乱。如宋方腊、元红巾等贼，皆起于此。近时如唐赛儿、王臣、许道师皆其遗孽。而吾闽中又有三教之术，盖起于莆中林兆恩者。以艮背之法，教人疗病，因稍有验，其徒从者云集，转相传授，而吾郡人信之者甚众。兆恩死后，所在设讲堂，香火朔望聚会。其后，又加以符醮章，祛邪捉鬼。盖亦黄巾、白莲之属矣。兆恩本名家子，其人重意气，能文章，博极群书。倭奴陷莆后，骸骨如麻，兆恩捐千金，葬无主尸以万计，名遂大噪。其后著三教会编，授徒讲学，颇流入邪说，而不自知。既老病，得心疾，水火不顾，颠狂逾年乃死。此岂真有道术者？而闽人惑之，至死不悟也。今其徒布满郡城，其中贤者，尚与士君子无别，一二顽钝不肖者，藉治病以行其私，奸盗诈伪，无所不有，其与邪巫、女觋，又何别哉？余十三四时，见三教书，心甚不然，著论以辟之，今亦不复记忆。及既长，入闽，观其行事，益自负前言之不妄也。
　　古有百家九流，而今之行世者，仅仅数家而止。至于墨家、纵横家、名家，不惟不能传其学，亦不能举其书矣。战国之时，杨、墨盛行，及其后，而杨之言绝矣，独墨氏之教，至往往称与孔并，即荀卿、贾谊亦尔，何其张也？然自汉以来，不闻有治墨家言者，岂泛爱而忘亲，纤啬而非儒，不可适于世故耶？纵横之术，自鬼谷子而后，秦仪、衍轸相尚为高。至于汉之侯公、蒯彻，三国秦宓、彭美之徒，亦其遗也。唐末藩镇纷争，说士间出，若柏耆、罗隐之流，皆得阖押短长之术，而高者取世资，下至不能保其首领，亦所遇何如耳。名家搏抗千古，鉴察微茫，耳目岂能皆真？毁誉易于失实。不有人祸，必有天刑，谈何容易？是以君子不为也。
　　韩非曰：“自孔子之死也，而儒分为八；自墨子之死也，而墨分为三。”噫，今墨之三家，既已失其传矣，而所号为儒者，又岂复八家之儒哉？已之不正，何以攻人？
　　孔子曰：“攻乎异端，斯害也已。”孔子当时，杨、墨未兴，其所谓异端者，不过邓析、少正卯之流耳。至孟氏极口诋杨、墨，不遗馀力，想得天下崇信二家，不亚今之释道。观当时著书立论者，动以孔、墨并称，可见矣。当时老、庄之言，已满天下，而孟子不之及，盖以老子为仲尼所严事，非异端也。汉、唐而下，莫盛于佛、老，然道教已非柱史之旧。而世之惑溺者，不过妄意神仙，或贪黄白以图利耳，固无甚见解，而亦不足辩也。惟释氏之教，入人骨髓。然彼之所谈，皆高出世界四大之外，而排之者，动以吾儒之粗攻释氏之精，如以羸兵敌强虏，宜其不能胜而反炽其焰也。二者之外，如白莲回回色目，及吾闽三教等项，然皆猥琐庸劣，无甚见解，此又异端之重怡，而不足与辩者也。
　　●卷九 物部一
　　莫灵于龙，人得而豢之；莫猛于虎，人得而槛之。有欲故也。故人而无欲，名利不能羁矣。
　　相人之书，凡人得鸟兽之一形者，皆贵。大如龙凤则大贵，小如龟、鹤、猿、马之类，亦莫不异于常人。夫人为万物之灵者也，今乃以似物为贵耶？此理之所必无也。
　　龙性最淫，故与牛交，则生麟；与豕交，则生象，与马交，则生龙马；即妇人遇之，亦有为其所污者。岭南人有善致雨者，幕少女于空中，驱龙使起，龙见女即回翔欲合，其人复以法禁，使不得近，少焉，雨已沾足矣。
　　王符称世俗画龙，马首蛇尾，又有三停九似之说，谓自首至膊，膊至腰，腰至尾，皆相停也。九似者，角似鹿，头似驼，眼似鬼，项似蛇，腹似蜃，鳞似鱼，爪似鹰，掌似虎，耳似牛。然龙之见也，皆为雷、电、云、雾拥护其体，得见其全形者罕矣。
　　俗有立夏分龙之说，盖龙于是时始分界而行雨，各有区域，不能相渝，故有咫尺之间而晴雨顿殊者，龙为之也。又云：“龙火与人火相反，得湿则焰，得水则燔。惟以火投之，则反熄。”此亦不知其信否也。
