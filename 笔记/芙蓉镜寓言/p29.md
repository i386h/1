<!-- { "loadSidebar": true } -->
　　霍尚书韬亦尝取寺基为宅，浼县令逐僧。僧去，书于壁云：「学士家移和尚寺，会元妻卧老僧床。」霍愧而止。/壶公曰：真道学。 

　　纰漏 
　　庄黑犬人字长子曰「盗」，少子曰「殴」。盗出行，其父在后追呼之曰：「盗，盗！」吏闻，因缚之。其父呼殴喻吏，遽而声不博，但言「殴、殴」，吏因殴之，几殪。/壶公曰：建酉名「奴奴」，可抗主乎？ 

　　康庄长者，字童曰「善搏」，字犬曰「善噬」。宾客不过其门者三年。长者怪而问之，乃实对。于是改之，宾客复往。/壶公曰：邑有遗腹子，名之曰「父没」。后兄生一子，因名之曰「父在」。 

　　齐有田果者，命狗曰「富」，命子为「乐」。将欲祭也，狗入室，果呼之「富出！」巫曰：「不祥也。」家果大祸。长子死，哭曰「乐乎！」而不似悲也。/壶公曰：名之误人如是。 

　　宋有澄子者，亡其缁衣，顺途以求之。见妇人衣缁衣焉，援之而弗舍，曰：「而以是偿我矣。」妇人曰：「公虽亡缁衣，然此吾所自为者也。」澄子曰：「而弗如速以偿我矣。我昔所亡者纺缁也，今子所衣者禅缁也。以禅缁而当我之纺缁也，而岂有不得哉？」/壶公曰：澄子之意甚平。 

　　郑县人卖豚，人问其价，曰：「道远日暮，安假语汝？」 
　　郑人使其妻为裤，请式，曰：「象故裤。」妻乃毁其新者，令如故裤。/壶公曰：贤哉妻也，如其式矣。 
　　楚王佩玦遂兔，患其破也，因佩两玦以为豫。两玦相触，破乃愈迅。/壶公曰：楚王有远虑。 
　　齐人有谓齐王曰：「河伯，大神也。王何不试与之遇乎？臣请使王遇之。」为坛场大水之上，而与王立之焉。有间，大鱼动，因曰：「此河伯。」/壶公曰：尚有大鱼。炉火之事，则绝无影响矣。 

　　齐棠公之妻，东郭偃之姐也。东郭偃臣崔武子，棠公死，偃御武子以吊焉。见棠妻而美之，使偃取之，偃不可。武子筮之，示陈文子。文子曰：「夫从风，风陨，妻不可娶也。」崔子曰：「娶也何害？先夫当之矣。」遂娶之。/壶公曰：里有杀三夫者，未尝五月而寡。 

　　宋人有游于道得人遗契者，归而藏之，密数其齿，告邻人曰：「吾富可待矣。」 
　　昔齐人有欲金者，清旦衣冠而之市，适鬻金者之所，因攫其金而去。吏捕得之，问曰：「人皆在焉，子攫人之金何？」对曰：「取金之时，不见人，徒见金。」/壶公曰：金果不可见，使人心乱。 

　　鲁之南鄙，人有吴虑者，冬陶夏耕，自比于舜。/壶公曰：真舜，真舜！但不遇尧耳。 
　　苍梧绕娶妻而美，以让其兄。/壶公曰：兄受之乎？愧伯夷矣。 
　　滑石梁性畏，见己之影，以为鬼也，惊而死。 
　　昔王池国有民，婿面奇丑，妇国色，鼻齆。婿乃求媚，此妇终不肯迎顾。遂往西市无价名誉而熏之，还入其室。妇既齆，岂知分香臭哉？ 
　　博士买驴，书券三纸，未有驴字。/壶公曰：今时艺多摹此格。 
　　陈思王《武帝诔》「遂深永蛰之思」，潘安仁《悼亡赋》「乃怆手泽之遗」，是方父于虫，匹妇于考也。/壶公曰：二君何说之辞？ 
　　卫人有夫妻祷者，而祝曰：「使我无故得百束布。」其夫曰：「何少也？」对曰：「益是，子将以买妾。」/壶公曰：妒妇巧于防微。 
　　客有教燕王为不死之道者。王使人学之，所使学者未及学，而客死。王大怒，诛之。王不知客之欺己，而诛学者之晚也。 
　　郑人有相与争年者，其一人曰：「我与黄帝之兄同年。」讼此而不决，以后息者为胜耳。/壶公曰：后息者必胜，千古一律。 
　　秦昭王令工施钩梯，而上华山。以松柏之心为博，箭长八尺，棋长八寸，而勒之曰：「昭王尝与天神博于此矣。」/壶公曰：功德碑皆此类也。 
　　刘表攻西鄂，柏孝长在围城中。始闻兵攻声，恐甚，入闭户，伏床牵被覆头。至半日，才敢出，面其明，侧立而听。二日往出户，问消息，更四五日，乃更负楯亲斗。谓子绪曰：「乃今知勇可习也。」/壶公曰：孝长可当一面。 

　　晋之平吴也，晋将周旨生获吴都督孙歆。时王濬奏捷，先列上得孙歆头。未几，杜预使人以生歆送至洛中，士大夫为之传笑。/壶公曰：从来露布都是如此，难得生歆作证。 

　　库狄伏连愚陋，居恒患蝇，杖门者曰：「何故听入。」/壶公曰：凡入宦门者，非蝇而何？ 
　　苏威政尚苛细，尝作五教，使民无长幼悉诵之。遂激变江南，至有生脔县令而啖其肉者，或执长史抽其肠而杀之。曰：「更能使我诵五教不？」/壶公曰：五教是何等文字？ 

　　徐之才精医术而无行，武成时，位仆射。尝语人曰：「我在江东见徐勉作仆射，朝士莫不佞之。今我亦是徐仆射，无一人佞我，何由可活？」/壶公曰：无行仆射，竟无人肯佞，犹是三代之风。 

　　刘韫，宋宗室，人才凡鄙，为湘、雍二州刺史。尝使善画者图其出行，卤簿羽仪，时自披玩。一日，以图示蔡兴宗，兴宗戏之，阳若不解者，指韫象问曰：「此何人而在舆上？」韫曰：「正是我。」/壶公曰：那个士夫无待漏图？难怪一韫。 

　　范晔尝言死者神灭，欲著无鬼论。及坐孔熙先狱将伏诛，乃与徐湛之书曰：「当相从地下。」又语人曰：「寄语何仆射，天下决无佛鬼。若有灵，自当相报。」其谬乱如此。/壶公曰：作此举止，鬼已先夺其魄矣。 

　　张种为无锡令，有重囚，种以天寒怜之，呼出令曝日。俄而失之。/壶公曰：趣。 
　　窦怀贞谐结宦竖，或见无须者，每误为之礼。/壶公曰：当是情之所钟，误处亦适。 
　　宗楚客尝密谓其党曰：「始吾在卑位，则爱宰相；及位宰相，又思作天子，得南面一日足矣。」以是外附韦氏，阴蓄逆谋，旋败。/壶公曰：作天子，必思神仙。 
　　漳州界有一水，号乌脚溪，涉者足皆如墨。数十里间，水皆不可饮，饮则病瘴。行人皆载水自随。梅龙图公仪宦州县时，沿牒至漳州。素多病，预忧瘴疠方害。至乌脚溪，使数人肩荷之，以物蒙身，恐为毒水所沾。兢惕过甚，睢盱瞿铄，忽堕水中，至于没顶。乃出之，举体黑如昆仑，自谓必死。然自此宿病尽除，顿觉康健，无复昔之羸瘵，又不知何也。/壶公曰：黑汉反健。 

　　结赞入寇泾陇，邠之民荡然尽矣。诸将曾不得一俘，但贺贼出塞而已。/壶公曰：千古一律。 
　　张角作乱，向栩上便宜：不须兴兵，但遣将于河上，北向读孝经，贼自消灭。/壶公曰：王钦若读道德经，输此一筹。 
　　王莽败，张疏客池阳，知有贼，当去；会反支日，不去，因为贼所杀。/壶公曰：贼杀腐儒，贤贼也。 
　　李少君病死，武帝以为化去，不死也。而使黄锺史宽舒受其方。/壶公曰：意或求其死方，但少君无寻处耳。 
　　汝南郑伯敬，行必矩步，坐必端膝，呵叱狗马，终不言死。行道闻凶，解驾留止，还归触忌，寄宿乡亭。后坐事见杀。/壶公曰：腐得好。 
　　晋兵薄汴，友贞召宰相谋之。郑珏请自怀传国宝诈降，以纾国难。友贞曰：「今日固不敢爱宝，但如卿此策，竟可了否？」珏俯首久之，曰：「但恐未了。」左右皆缩颈而笑。/壶公曰：竟了此矣。 

　　陈寿将为三国志，谓丁梁州曰：「若觅千斛米见借，当为尊公作佳传。」丁不与米，遂不为立传，时论以此少之。梁州是敬礼子。/壶公曰：文人无行。 
　　王濬冲典选，未尝进寒素，退虚名。与时浮沉，门调户选而已。/壶公曰：得典选活法，流传于今。 
　　刘义基封营道侯，凡鄙无识。始兴王濬谓义基曰：「陆士衡诗云“营道无烈心”，其意若何？」义基答曰：「下官初不识士衡，何忽见苦？」/壶公曰：妙，妙！ 
　　袁淑尝诣彭城王，彭城问其年，淑答曰：「邓仲华拜衮之岁。」彭城曰：「身不识也」。淑又曰：「陆机入洛之年。」彭城曰：「身不读书，何为作才语见向？」/壶公曰：袁淑太俗。 

　　吕申公素喜释氏之学。及为相，务简静，罕与士大夫接，惟能谈禅者多得从游。于是好进之徒，往往幅巾道袍，日游禅寺，随僧斋粥，谈说理性，觊以自售。时人谓之「禅钻」。/壶公曰：钻得雅淡。 

　　王思性少信。时有吏，父病笃，近在外舍，自白求假。思疑其不实，发怒曰：「世有思妇病母者，岂此谓乎？」遂不与假。吏父明日死，思无恨意。 
　　唐玄宗既用牛仙客为相，颇忧时议，因访于高力士。力士曰：「仙客出于胥吏，非宰相器。」上大怒曰：「即当用康辩。」盖一时恚怒之辞。或窃报辩，辩闻，谓信然，翌日盛服趋朝，既就列，延颈冀有成命。观之者无不掩口。辩为将作大匠，多巧思，尤能知地，尝谓人曰：「我居是宅中，不为宰相邪？」闻之者盖为嗤笑。/壶公曰：康辩岂不贤于仙客乎？ 

　　裴灿为胶州刺史，时青州叛贼耿翔，受萧衍假署，寇乱三齐。灿唯高谈虚论，不事防御之术。翔乘其无备，掩袭州城。左右言贼至，灿云：「岂有此理？」左右又言已入州门，灿乃徐云：「耿王可引上厅事，自余部众且付城外。」寻为翔所害，送首萧衍。 

　　库狄干不知书，署名为干字，逆上画之，时人谓之「穿锥」。又有武将王周者，署名先为吉，而后成其外。/壶公曰：羲、献之法。 
　　段孝言为吏部尚书，既无深鉴，又持物不平，抽擢之徒非贿则旧。有将作丞崔成，忽于众中抗言曰：「尚书，天下尚书，岂独段家尚书也？」/壶公曰：今认真之夫，安得此丞唤醒？ 

　　崔颂性多疑，在鄜州官舍，尝召圬墁者治堂室，以帛蒙其目。 
　　王景咸在邢州日，使者王班至，景咸劝班酒，曰：「王班请满饮。」典客曰：「是使者姓名也。」景咸悟曰：「我意王班是官尔，何不早谕我？」/壶公曰：王班名奇，讹作官名尤奇。 

　　苏威立条章，每岁责人间五品不逊，或答者乃云：「管内无五品家，不相应领。」/壶公曰：条章奇，讹作五品家尤奇。 
　　燕荣尝按部，道次见丛荆，堪为笞箠，命取之，辄以试人。或自陈无咎，荣曰：「后有罪当免。」及后犯细过，将挝之，人曰：「前日被杖，许有罪宥之。」荣曰：「无过尚尔，况有过耶？」/壶公曰：趣。待左右宜此。 

