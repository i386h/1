<!-- { "loadSidebar": true } -->
　　尚书石璞乡人有为典史者，璞往其家，陈列银器、金杯十余。问曰：「宦几年矣？」曰：「未满考也。」曰：「胡归乎？」曰：「刁民讼我贪，夺职。」璞曰：「嗟夫，使我治汝，汝焉能还乡里哉？」/壶公曰：何为責备典史？ 


　　俭啬 
　　梁兵伐齐，东昏侯战屡败，犹吝赏赐。茹法珍叩头争之，答曰：「贼来独取我耶？何独就我索物？」/壶公曰：东昏真智囊！ 
　　朱修之刻核少恩，其姊饥寒，绝不顾。姊为设菜羹粗饭以激之，修之曰：「此是贫家好食。」为饱餐而去。/壶公曰：如此顽皮，姊奈何？ 
　　库狄伏连鄙吝愚陋，其妻病，百钱买药犹恨其多。家百余口，常有饥色。冬至日，妻为设豆饼，问豆所从得，云：「于马豆中分之。」伏连大怒，杖典马食者。积年赐物俱贮别库，令一婢专司管铒，每入库检阅，必语妻子：「此官物，不得辄用。」至死，身惟敝裈，而家积绢至二万余。武平中被诛，并籍入。/壶公曰：积钱者应有此散。又曰：钱虏不必论识字者，鄙吝愚陋，吾未如之何矣！ 

　　庾炳之贪黩无厌，闻刘遵考有材，即乞材；见好烛盘，即乞烛盘。荀万秋尝诣炳之，值一客姓夏侯者来谒炳，炳之问曰：「有好牛不？」云：「无。」「有好马不？」又云：「无。政有佳驴耳。」炳之曰：「甚是所欲。」客出门，遂与相闻索之。/壶公曰：随缘教化。不俗，不俗！ 

　　晏子一狐裘三十年。长孙道生一熊皮障泥数十年。/壶公曰：二公惜福，未可尽非。 
　　明帝大官进御食，有果蒸，帝曰：「我食此不尽，可四片剖之，余充晚食。」/壶公曰：其失也矫。 
　　张雍性鄙吝，所至藩镇，宴犒率皆裁节，聚公钱为羡余，以输官帑；集会宾佐，粝食而已。在三司置簿籍，有按前急、马前急、急申急之目。/壶公曰：秽。 
　　夏侯豫州性极吝，晚忽好音乐，有妓妾数十，无被服姿容。客至，常隔帘奏乐。时呼帘为夏侯妓衣。/壶公曰：夏侯知音。 
　　沈叔山在吴有美名，性至俭吝。张惠恕使蜀时，诣沈别，沈入内良久，出语惠恕曰：「向择一端布，欲以送卿，而绝无粗者。」惠恕佳其能显非。 
　　南阳有人为生奥博，性殊俭吝。冬至日，女婿谒之，乃设一铜瓶酒，脔獐肉。婿恨其单率，一举尽之，主人愕焉。俛仰命益，如此者再。退而责其女曰：「某郎好酒，故汝常贫。」/壶公曰：此冰山殊难倚仗。 


　　汰侈 
　　吴王阖庐，秋冬至城中，春夏至城外，旦食{鱼且}山，昼游苏台，射于欧陂，驰于游台，兴乐石城，走犬长洲。/壶公曰：亦足以豪。 
　　魏文侯与大夫饮，使公乘不仁为觞政，曰：「饮若不尽，浮之大白。」 
　　武帝起招仙阁于甘泉宫西偏，翠羽麟毫为帘，青琉璃为扇，悬黎、火齐为床，其上悬浮金轻玉之磬，有霞光绣、藻龙绣、连烟绣，有走龙锦、云凤锦、翻鸿锦。阁上烧荃蘼香屑，烧粟许，其气三月不绝。/壶公曰：果是仙阁。 

　　梁孝王好营宫室，作曜华之宫，筑兔园。园有百灵山，山有肤寸石，落猿岩，栖龙岫。又有雁池，池有鹤洲、凫渚。其宫观相连亘数十里，奇果异树，瑰禽怪兽毕备。/壶公曰：名士毕集，自足千秋矣。 

　　马季长居宇器服，多存侈饰，教养生徒常数千许。自坐高堂，施绛纱帐，前授生徒，后列女乐，弟子高足传授，鲜有入其室者。/壶公曰：那可入室？ 
　　河间王骏马千余匹，以银为槽，窗户之上，玉凤衔铃，金龙吐旆。/壶公曰：马癖。 
　　隋虞孝仁，性奢华。伐辽之役，以骆驼负函盛水，养鱼以自给。/壶公曰：可恨。 
　　于頔为襄州日，点山灯，一上油二千石。/壶公曰：有何光景？ 
　　鱼朝恩有洞房，四壁皆安琉璃板，中贮江水及萍藻、诸色鱼虾，号鱼藻洞。/壶公曰：趣。 
　　李德裕好饮惠山泉，自京至常州置递，时号水递。/壶公曰：风流罪过。 
　　王敬弘诸子未尝教以学问，人问之，答曰：「丹朱未应乏教，宁越不闻被捶。」/壶公曰：极是。 
　　王锡年二十四，辞吏部郎，掩扉覃思，室宇萧然，诸子温清，隔帘趋倚。/壶公曰：官早，子早，休早。 
　　刘威硕在蜀，车服饮食，号为侈靡。侍妾数十，能为声乐，悉教诵读鲁灵光殿赋。/壶公曰：大雅。 
　　羊稚舒冬月酿，常令人抱瓮，须臾复易人，酒速成而味好。/壶公曰：可恨。大不近情。 
　　李昌夔在荆州打猎，大修装饰。其妻独孤氏，亦出女队二十人，皆着红紫绣袄子及锦鞍鞯。/壶公曰：趣。 
　　段文昌富贵后，打金莲花盆盛水濯足。或规之，答曰：「人生几何？要酬平生不足也。」/壶公曰：穷措大何其陋也。 
　　世祖兴光楼上施青漆，世谓之青楼。东昏侯曰：「武帝不巧，何不纯用琉璃？」/壶公曰：青楼景雅，琉璃政相反。 
　　郁林王昭业即位，极意赏赐，动百数十万。每见钱，辄曰：「我昔时思汝一文不得，今得用汝。」/壶公曰：才得满志。 
　　炀帝于景华宫征求萤火，得数斗，夜出游山而放之，光遍岩谷。/壶公曰：別有天地非人间。 
　　炀帝观书处，窗户玲珑相望，金铺玉观，辉映溢目，号「闪电窗」。/壶公曰：炀帝能文，此举殊不恶。 
　　唐玄宗置曲清潭，砌以银砖，泥以石粉，贮三辰酒一万车，以赐当制学士。/壶公曰：李青莲作清平调，不闻以此赐之。 
　　外国进火浣布，帝服之，以幸季伦。季伦身敝服候帝，从奴五十人悉衣火浣衫。/壶公曰：以奴方帝，何跋扈乃尔？ 
　　石崇妓妾千馀人，择十数人装饰一处，使忽视之，不相分别。刻玉为倒龙佩，索金为凤凰钗。有所召者，不呼姓名，悉听佩声、视钗色，玉声轻者居前，钗色艳者居后，以为行次而进。/壶公曰：卒以绿珠殒躯。 

　　世祖幸芳林园，就虞侍中悰求扁米粣。虞献粣及杂肴数十舆，大官鼎味不及也。上就虞求诸饮食方，虞秘不肯出。上醉后，体不快，虞乃献醒酒鲭鲊，一方而已。/壶公曰：纯是夷风。 

　　谢安于土上营野楼馆，林竹甚盛。每携中外子侄游集，肴馔亦费百金，世颇讥焉。安殊不以屑意。/壶公曰：江左风流，贤者不免。 
　　羊琇性豪侈，费用无复齐限，而屑炭和作兽形，以温酒。洛下豪贵，咸竞效之。 
　　金陵，诸士大夫渊薮，家事鼎铛有七妙：虀可照面，馄饨汤可注研，饼可映字，饭可打擦擦台，湿面可穿结带，饼可作劝盏，寒具嚼着惊动十里人。/壶公曰：种种可口。 

　　羊侃性豪侈，善音律。初赴衡州，于两艖{舟符}起三间通梁水斋，饰以珠玉、锦缋，设帷屏，列女乐，乘潮解缆，临波置酒，缘塘傍水，观者填咽。大同中，有诏命侃延魏使，宾客三百余人，食器皆金玉杂宝。至夕，侍婢百余人俱执金花烛。侃不饮酒而好宾游，终日献酬，同其醉醒。性宽厚，尝南还至涟口，置酒，有客张孺才者，醉于船中，失火延烧七十余艘，所燔金帛不可胜数。侃闻，命酒不辍。孺才惭惧自逃，侃追还，慰喻之加厚。/壶公曰：亦豪亦达。 

　　李昊事前后蜀五十年，资货巨万，奢侈逾度，妓妾百数。尝读王恺、石崇传，曰：「穷俭乞儿，以此为富，可笑，可笑。」/壶公曰：蜀民苦矣。 
　　明帝于月夜宴群臣于园，大官进樱桃，以赤瑛为盘，赐群臣。月下视之，盘与桃同色，群臣皆笑云：「是空盘。」/壶公曰：趣。 
　　李迁哲世为山南豪族，累战功，爵安康郡公。性华侈，厚自奉养，姬妾至数百，生男女凡六十九。缘汉千馀里，第宅相次，令姬人有子者分处其中。迁哲往来游幸，鸣笳导从，纵酒宴酣，极生平之乐。子孙参见，或忘其年名者，披簿审之。/壶公曰：似郭汾阳，不免介胄习气。 

　　鱼弘尝以军功历太守，恒谓人曰：「我为郡有四尽：水中鱼鳖尽，山中麞鹿尽，田中米谷尽，村里人庶尽。」/壺公曰：鱼头可斩。 
　　小宋好客，会宾于广厦，中外设重幕，内列宝炬，百味具备，歌舞俳优相继。观者忘疲，但觉更漏差长。席罢已二宿矣，名曰「不晓天」。大宋居政府，上元夜在书院内读周易，闻小宋点华灯，拥歌妓醉饮，翌日谕所亲，令诮让云：「相公寄语学士，闻昨夜烧灯夜宴，穷极奢侈，不知记得某年上元，同在某州学内，吃齑煮饭时否？」学士笑曰：「却须寄语相公，不知某年同某处吃齑煮饭是为甚底？」/壶公曰：吃齑煮饭，单为拥妓醉饮乎？ 


　　忿狷 
　　沈攸之，庆之仲子，元嘉中尝求补白丁，队主刘遵考以形陋黜之。攸之叹曰：「昔孟尝身长六尺为齐相，今求士乃取肥大哉？」已随庆之征讨，累绩封贞阳公。时遵考在御前，攸之谓曰：「形陋人定何如？」帝问故，攸之以实奏，帝为大笑。/壶公曰：世多皮相士，滋苦矣。 

　　范廷召性恶飞鸟，所至弹射殆尽。尤不喜驴鸣，闻声必击杀之乃已。/壶公曰：荀子称性恶，未必无见。 
　　刘蕡，杨嗣复门生也。对策以直言忤时，中官尤所嫉忌。中尉仇士良谓嗣复曰：「奈何以国家科第，放此风汉耶？」嗣复惧而答曰：「嗣复昔与刘蕡及第时，犹未风耳。」/壶公曰：近日绝无风汉。 

　　太祖与王彦超有旧，因幸作坊，召从臣宴射。酒酣谓彦超曰：「卿昔在复州，朕往依卿，何不纳我？」彦超降阶顿首曰：「勺水岂能止神龙耶？」帝大笑。 
　　虞仲翔放弃南方，自恨疏节，骨体不媚，犯上获罪，当长没海隅，生无可与语，死以青蝇为吊客，使天下一人知己者，足以不恨。/壶公曰：数语可痛哭。又曰：既放弃矣，那得有知己？ 

　　王彦深不为群从所礼，常怀耻慨，欲以将领自奋。每抚刀曰：「龙泉太阿，汝知我者！」/壶公曰：当令白虹贯日。 
　　萧惠开除少府，意甚不得。寺内所住斋前，有故种花草甚美，悉令剗除，列种白杨树。每谓人曰：「人生不得行胸怀，虽寿百岁，犹为夭也。」/壶公曰：笃论。又曰：白杨萧萧，令人生趣顿尽。 

　　王融自恃人地，三十内望为公辅。夜直中书省，叹曰：「作此寂寂，使邓禹笑人！」/壶公曰：躁甚。 
　　丘车骑初领骁骑将军，不乐武位，谓人曰：「我还东，掘顾荣冢，江南地方数千里，士子风流皆出此中。顾忽引诸伧渡，妨我辈途辙。」/壶公曰：何关诸伧事？ 
　　梅侍读晚年躁于禄位，而病足，常抚其足而詈之曰：「是中有鬼，令我不至两府者，汝也！」/壶公曰：我有尊足者存。 
