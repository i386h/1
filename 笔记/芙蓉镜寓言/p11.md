<!-- { "loadSidebar": true } -->
　　延熹中，京师游士范滂诸人，非毁朝政。公卿以下折节下之；太学生争慕其风，以为文学将兴，处士复用。申屠蟠叹曰：「昔战国之世，处士横议，列国之君至为拥篲先驱，卒有坑儒烧书之祸，今之谓矣！」乃绝迹于梁砀之间，因树为屋，自同佣人。/壶公曰：众人皆醉，我独醒。
　　许子将山峙渊渟，行应规表。谢子微世称其裁鉴，见子将十许岁时，叹曰：「此乃希世之伟人。」
　　许子将尝到颖川，多长者之游，唯不诣陈仲弓。又陈仲举妻丧，还葬，乡人俱至，许独不往。或问其故，子将曰：「太丘道广，广则难周；仲举性峻，峻则少通。故不造也。」时人服其裁量。/壶公曰：妙于自照。
　　司马德操有人伦鉴。荆州时，知刘表性暗，必害善人，乃括囊不复谈议。时有以人物问德操者，初不辨其高下，每辄言佳。其妇谏曰：「人质所疑，君宜辨论，而一皆言佳，岂人所以咨君之意?」德操曰：「如卿所言，亦复佳。」/壶公曰：危邦不居，居必三缄其口。
　　管幼安见公孙度时，语唯经典，不及世事，乃因山为庐，凿坏为室。越海避难者，皆就之，旬月成邑。遂讲诗书，陈俎豆，饰威仪，明礼让，非从学者弗见。由是，度安其贤，民化其德。邴原时亦在辽，好以清议格物。度已下，心不安之。幼安谓原曰：「潜龙以不见为德，官非其时，皆招祸之道也。」密劝令西还。/壶公曰：管先生之品，在卧龙、雏凤上。
　　刘恭嗣年十岁时，尝于讲堂上戏。司马德操拊其头曰：「孺子，孺子，黄中通理，宁自知不？」
　　夏侯仲权入蜀，姜伯约问之曰：「司马公既得彼政，还复有征伐之志不?」仲权曰：「此人方营立家门，未遑外事。有钟士季者，其人虽少，终为吳蜀之忧。」/壶公曰：伯约老矣，非士季对手。
　　索靖有先识远量，知天下将乱，指洛阳宫门铜驼，叹曰：「会见汝在荆棘中。」/壶公曰：索先生竟以书掩其品，王右军亦然。
　　隋文帝见蜀王秀不才，因谓群臣曰：「坏我法者，子孙也。辟如猛虎，物不能害，反为毛间虫所损食耳。」/壶公曰：语极沉痛。毛间虫，天生一副快嘴，不肖子孙偏怜之。
　　世谓裴矩佞于隋而忠于唐，非也。炀帝好谀，矩以谀佞之；太亲好谏，矩以谏佞之。邪正不同，而趣世取宠，其佞一也。/壶公曰：谏是佞，诛心之笔。后世有格佞之目。
　　王谌，名知人。河南尹田歆谓谌曰：「今当举六孝廉，而贵戚多书命。吾欲自用一名士报国，尔助我求之。」明日，谌送客大阳郭，遥见种暠，异之，还白歆曰：「得孝廉矣，即洛阳门下史。」歆曰：「当得之山泽。乃近洛阳史耶?」谌曰：「山泽不必有异人，异人不必皆山泽。」歆即暠谘之，果奇士。/壶公曰：奇赏。
　　邓艾少孤，倜傥，每见高山大泽，辄规度指画军营处所。时人多笑焉。司马宣王独奇之，卒平蜀。/壶公曰：蜀之老成至此尽矣，邓生得以售其奇。
　　曹操尝遣刺客至昭烈所，昭烈与论伐魏形势，甚惬意。时客未得便，诸葛亮忽入，客神色失措。须臾，起如厕，备谓亮曰：「向得奇士，足以助君。」亮问谁，曰：「起者其人也。」亮曰：「观客色动而神惧，视低而忤数，奸形外漏，邪心内藏，必曹氏刺客也。」急追之，已越墙遁矣。/壶公曰：客亦明眼人，高荆卿一筹。又曰：昭烈亦认不得。
　　魏武将见匈奴使，自以形陋，不足雄远国，使崔季珪代。帝自捉刀立床头。既毕，令间谍问曰：「魏王何如?」匈奴使答曰：「魏王雅望非常，然床头捉刀人，此乃英雄也。」魏武闻之，追杀此使。/壶公曰：惜哉，此使不识捉刀人惯杀人。
　　燕王垂议代西燕，曰：「吾比老，叩囊底智，足以取之。」
　　崔岳谓刘曜曰：「四海脱有微风摇之者，英雄之魁，卿其人矣。」/壶公曰：胡相定奇。
　　齐神武自洛阳还，倾产结客。亲故怪问之，答曰：「吾至洛阳，宿卫羽林相率焚领军张彝宅，朝廷惧乱而不问。为政若此，事可知也。财物岂可常守邪?」/壶公曰：为政者，当凛凛，勿使英雄窥人。
　　马燧讨李怀光，夜宿一村，问田父：「此何村也？」曰：「名埋怀村。」燧大喜，曰：「吾诛怀老必矣。」/壶公曰：诛反贼犹拉朽耳。
　　萧嵩数与韩休争论，因乞骸骨。玄宗曰：「朕未厌卿，何为遽去?」对曰：「臣蒙圣恩，待罪宰相，富贵已极。及陛下未厌臣，故臣得从容引去；若已厌臣，臣首领且不保，安能自遂?」/壶公曰：知几其神乎。
　　孙沔受命征侬智高时，请发骑兵，求武厍精甲。宰相梁适抑之，曰：「毋张皇。」沔曰：「前日惟无备，故至此。今乃欲示镇静耶?夫实备不修，而貌为镇静，此危亡之道也。」/于文定曰：「此言切中事理，可以破玩愒矫拂之弊。」壶公曰：今寇至则张皇，寇去则镇静，大家如此。
　　尔朱荣尝问左右曰：「一日无我，谁可主军?」皆称尔朱兆。荣曰：「此止可统三千骑以还。堪代我主众者，唯贺六浑耳。」因诫兆曰：「尔非其匹，终当为其子穿鼻。」/壶公曰：不能诛高欢，天也。
　　宋明帝废立之际，王思远谓从兄晏曰：「兄荷武帝厚恩，今一旦赞人，如此事彼，或可以权计相须，不知兄将何以自立?及此引决，犹可保全门户，不失后名。」晏曰：「方啖粥，未暇此事。」及晏拜骠骑，会子弟，谓思远兄思徵曰：「降昌之末，阿戎劝我自裁。若用其语，岂有今日?」思远遽应曰：「如阿戎所见，犹未晚也。」旬日，晏及祸。/壶公曰：宦海沉人，千古一律。
　　李勣临事选将，必先相其奇庞福艾者遣之。或问其故，答曰：「薄命之人，不足与成功名。」/壶公曰：敬业果薄命否？
　　张曲江见朝士趋附杨国忠，语人曰：「皆是向火乞儿，一旦火尽灰冷，暖气何在?当冻尸裂体，弃骨沟壑中不远矣。」后禄山之乱，果皆灭族。/壶公曰：危语，快语！
　　安禄山自范阳偏校入奏，张九龄一见，即谓裴光庭曰：「乱幽州者，必此胡雏也。」及讨奚契丹败，九龄署其状曰：「军法若行，禄山不容免死。」帝曲赦之。九龄曰：「禄山有逆相，留之恐为后害。」帝曰：「卿无以王衍知石勒，枉害忠良。」帝后入蜀，思其言，泣下。/壶公曰：千古遗恨。
　　曹彬下江南城，李煜面缚，就彬请命。彬谓曰：「国主可归宫，厚有装蓄，以备归朝。」煜深德之。诸将争言不可，盖惧其或自引决耳。彬徐曰：「无畏。彼若能死，则岂复忍耻以见吾辈耶?」毕如其言。众皆服其识量。/壶公曰：刘禅、孙皓，何代无之！
　　真宗朝，李沆、王旦同时执政。四方奏报祥瑞，沆固灭裂之，如有灾异，则再三疏陈，以为失德所招。上意不悦。旦退谓沆曰：「相公何苦违戾如此?似非将顺之意。」沆曰：「自古太平天子，志气靡盛，非事四夷，则耽酒色，或崇释老，不过以此数事自败。今上富于春秋，须常以不如意事裁挫之，使心不骄，则可为持盈守成之主。沆老矣，公他日当见之。」旦犹不以为然。至晚年，东封西祀，礼无不讲。时沆已薨，旦绘像事之。每胸中郁郁，则摩腹环行曰：「文靖，文靖！」盖服其明识也。/壶公曰：文靖几于格心。
　　元祐间，东坡在禁林，张无尽以书自言曰：「觉老近来见解与往时不同，若得一把茅盖头，必能为公呵佛骂祖。」盖欲坡荐为台谏也。温公颇有意用之，尝以问坡。坡云：「犊子虽俊可喜，终败人事。不如求负重有力而驯良服辕者，使安行于八达之衢，为不误人也。」温公遂止。/壶公曰：多少名公，为犊子所败。
　　倪元镇当至正初，天下尚无事，元镇日鬻其家田产，不事家人作业，唯逍遥吟讽，兼寓意于图画。人窃笑其为戆。后兵兴，诸富家田产剽剥都尽，众始服其有见。/壶公曰：图画更多事。
　　耶律德光死，有孛光芒指北。陶穀曰：「自此契丹自相鱼肉，永不乱华矣。」/壶公曰：帝德好生，孛光芒还应指北。
　　包拯除参知政事，或曰：「朝廷自此多事矣。」李师中曰：「包公何能为?今鄞县王安石，眼多白，甚似王敦。他日乱天下必斯人也。」后二十年而言验。/壶公曰：宋亡于安石，而王敦不能亡晋。
　　庆历中，有近侍犯法，罪不至死。执政以其情重，请杀之。范希文独无言，退而谓同列曰：「诸公劝人主法外杀近臣，一时虽快意，不宜教手滑。」闻者悚然。/壶公曰：名言，名言！杀机一动，正人多受亏。
　　卢多逊父亿，性俭，素恬于荣进，以少府监告老。归洛，棋酒自放，不亲俗事。及多逊参大政，服玩渐侈，亿叹而泣曰：「家本寒素，今富贵骤至，不知税驾地矣。」后多逊果败。/壶公曰：自古奸臣即不肖子。
　　寇莱公十九擢进士第，有善相者曰：「君相甚贵，但及第太早，恐不善终。若功成早退，庶免深祸。盖君骨类卢多逊耳。」/壶公曰：骨似多逊，虽莱公不免。若早退，骨不灵矣。此不退转，骨应埋海外。
　　绍兴中，统制郦琼缚节制吕祉归刘豫。魏公方宴，报忽至，满坐失色。公不动，徐曰：「此有说，第恐虏觉耳。」因乐饮至夜分，乃为蜡书，遣死士持遗琼。虏籍书，果疑，分隶琼众，因苦之。/壶公曰：妙于用间。
　　岳飞讨杨么，时么据洞庭，出没不可测。偶获一谍者，问其巢穴，对曰：「险阻安可入?惟飞乃能入耳。」飞大笑曰：「天遣汝为此言，吾必破之。」
　　汤和有语及兵法者，辄笑曰：「临阵决机在智识敏达，何泥古为?」/壶公曰：房琯有定陶之败。
　　天顺初，朝廷颇好宝玩。中贵奏宣德间王三保出使西洋，获奇宝无算。上即命兵部查西洋水程。时刘忠宣为职方，匿其籍，事亦寝。后尚书诘都吏曰：「库中案卷焉得失去?」忠宣从旁微笑曰：「三保下西洋，所费钱粮巨万，军民死者亦万计。旧案在，亦当毁之以拔其根，尚足追究其有无耶?」尚书悚然。/壶公曰：是识鉴，又是德行。
　　于肃愍甥，欲公援入中书科，公不许，第曰：「试日但书"大明一统圣寿万年"八字而已。」甥如其言。阁下虽不满其字，党不敢言其不佳，遂置上等。
　　丰庆升河南方伯。一县令簠簋不饰，惧甚，乃以白金为烛馈之。厅子以告，公佯曰：「试燃之。」厅子曰：「燃而不燃也。」公曰：「不燃则还之耳。」次日，从容为县令曰：「汝烛不燃，尽出之，以易燃者。自今无复尔矣。」/壶公曰：清畏人知。又曰：受之必为波及，故入识鉴。
