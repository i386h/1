<!-- { "loadSidebar": true } -->
　　高英秀辨捷滑稽，尝与赞宁共议古人诗病云：李山甫览汉史「王莽弄来曾半破，曹公将去便平沉」，是「破船诗」；李群玉咏鹧鸪「方穿诘曲崎岖路，又听钩辀格磔声」，是「梵语诗】；罗隐「云中鸡犬刘安过，月里笙歌炀帝归」，是「见鬼诗」；杜荀鹤「今日偶题题似着，不知题后更谁题？」，此「卫子诗」也，不然安有「四蹄」？/壶公曰：卫地多驴，故呼驴曰「卫子」。 

　　宋景文修唐史，好以艰深之词文浅易之说，欧阳永叔思有以讽之。一日，大书其壁曰「宵寐匪祯，札闼洪休」。宋见之曰：「非夜梦不祥、题门大吉耶？何必求异如此？」欧公曰：「李靖传云：震霆无暇掩聪，亦是类也。」宋惭而退。/壶公曰：李于鳞多用此法，号曰「古」。 

　　林和靖虽隐居，而亦以豪放玩世，故当时颇有不足之者。尝傲视许洞，洞作诗嘲之曰：「寺里啜斋饥老鼠，林间咳嗽病弥猴。豪民送物鹅伸颈，好客临门鳖缩头。」/壶公曰：摹小人之态，直揭肺肝。 

　　王拱辰太师即洛之道德坊，营第甚侈，中尝起屋三层，最上曰「朝元阁」。时司马君实亦在洛，于私第穿地深丈余，作秘室。邵尧夫见富郑公，富问：「洛中有何新事？」邵曰：「近有一巢居者，一穴处者。」遂以二公对。富为发笑。/壶公曰：此贤者之过，邵子安乐窝殊平平耳。 

　　钱昭度咏方池诗云：「东道主人心匠巧，凿开方石贮涟漪。夜深若被寒星映，恰似仙翁一局棋。」有嘲之者曰：「此正谓一局黑，全输也。」 
　　永乐四年，西僧尚师哈立麻至京，启建法坛，屡著灵异。翰林李继鼎私曰：「若彼既有神通，当作中国语，何待译者而后知乎？」/壶公曰：此一难当作何解？ 
　　理学家文字往往剿袭语录，铺叙成文。乃语人曰：「吾文如菽粟布帛。」杨升庵笑曰：「菽粟则诚菽粟，但恐陈陈相因，红腐不可食耳。」/壶公曰：绝顶之谈，食之者腐肠烂胃。 

　　王槐野问王元美曰：「赵刑部某治状何如？」元美曰：「循吏也，且苦吟。」槐野大笑曰：「循吏可作，诗何可便作？」/壶公曰：王槐野才是诗人。又曰：「诗何可便作」，一语千古。今人顶一进贤冠，便作诗，诗从进贤冠来耶？ 

　　但陶村曰：「佛不设持钵应供法，后世必无寡廉鲜耻之人；佛不设丛林接众法，后世必无游谈坐食之人；佛不设低眉打坐法，后世必无白昼欲寝之人；佛不设登坛讲经法，后世必无满堂聚讼之人。」/壶公曰：呵佛骂祖，政大转法轮。 

　　又曰：「不思议，无启口处，是禅和子藏拙法门；提话头，摘公案，是禅和子敲打人短棍；作诗写字，竖拂清谈，是禅和子化缘本钱。」/壶公曰：除却三项，才是禅和子。 

　　假谲 
　　单父人吕公善沛令，避仇从之客，因家沛焉。沛中豪杰吏，闻令有重客，皆往贺。萧何为主吏，主进，令诸大夫曰：「进不满千钱，坐之堂下。」高祖为亭长，素易诸吏，乃纷为谒曰贺钱万，实不持一钱。/壶公曰：妙，妙，已有睥睨一世之意。 

　　袁绍曾遣人以剑掷魏武，少下不着。魏武曰：「后来必高。」因贴卧床上，剑果高。/壶公曰：老贼多智，不待官渡，而知袁之无成。 
　　魏太祖少好飞鹰走狗，荡游无度。其叔父数言之于嵩，太祖患之。后逢叔父于路，乃阳败面喁口。叔父怪而问其故，太祖曰：「卒中恶风。」叔父以告嵩。嵩惊愕，呼太祖，太祖口貌如故。嵩问曰：「叔父言汝中风，已差乎？」太祖曰：「初不中风。但失爱于叔父，故见罔耳。」嵩甚疑焉，自后叔有所告，嵩终不复信。太祖于是益得肆意矣。/壶公曰：老贼不知有父，那知有叔？ 

　　尔朱兆时，大小二十六反，诛之不止。兆患之，问计于高欢。欢曰：「六镇反残，不可尽杀，宜选王素腹心者，使统焉。若有犯，罪其帅，则罪者寡，而徐定矣。」兆曰：「谁可？」时贺拔允在坐，谓欢可。欢心喜，故拳欧之，折其一齿，曰：「生平天柱时，奴辈服处分如鹰犬。今日天下分置在王，而阿鞠泥敢诬下罔上？请杀允。」兆信欢为诚，遂委焉。欢以兆醉，虑醒后疑贰，辄出宣官，受委统川镇兵，亟集汾东受令，遂即日往建牙阳曲川。自是大权悉归欢矣。天柱谓荣，阿鞠泥，允小字。/壶公曰：兆已在欢掌股之中。 

　　齐武帝少不涉学，颇慕风流。时有谈论，人皆依违。郑鲜之独与抗难，未尝宽假。理之所属，必须帝词穷，然后置之。帝时或惭恧变色，而终感其输情。时人谓为「格佞」。/壶公曰：「格佞」添一翻光景。 

　　武帝待诸藩严急，诸王不得读异书。江夏王锋独密遣人广收图籍，而善自匿。江佑尝为王晏曰：「江夏以琴道授羊景之，景之著名，而江夏掩能于世，非惟七经而已，百氏亦复如之。」锋闻，叹曰：「江佑复为混沌画眉，欲益反弊。寡人诗酒是耽，狗马是玩，岂复一豪子生平哉？」/壶公曰：诗酒狗马，亦难自全。 

　　和士开性倾俭，多智数。尝佞武成曰：「陛下非天人，是天帝。」武成谓曰：「卿非世人，乃神人。」/壺公曰：魔王鬼判。 
　　王邵笃嗜书，遗落世事。每对食，犹闭目凝想。盘饰为仆从所窃，而弗觉。惟屡以乏少督司庖，司庖白其情，邵乃诡闭目，得窃食者。/壶公曰：有老儒苦攻，婢进馒首二枚，蜜一碟。适作字，磨墨汁甚浓，乃以馒首餂墨而啗，满嘴通黑，弗觉也。昔王荆公作字说，而误吃蚓，请问济得甚事？ 

　　公孙弘恢奇多闻，然阴阳人主意。元朔中，上方通西南夷，东置沧海，北筑朔方郡。弘时为御史大夫，数谏以为罢疲中国。天子怒，使朱买臣等难弘，以置朔方之便发十策，弘不得一。弘辄谢曰：「山东鄙人，不知其便若是。」/壶公曰：汉武时多才，公孙亦奇佞。 

　　李谐貌短小，尝因瘿而举颐，因跛而缓步，因謇而徐言。世称谐「善用三短」。/壶公曰：炼石可以补天。 
　　周弘正丑而不陋，吃而能谈，诽谐似优，刚肠似直，善玄理，为当时所宗。/壶公曰：快人。 
　　孝武欲擅书名，王僧虔用拙笔以自匿。/壶公曰：为尊者屈。 
　　张融动止诡越，坐尝危膝，行则曳步，翘身仰首，意制甚多。豫章王大宴宾僚，方食炙，炙始行，行炙人便去。融欲求盐蒜，终不言，竟摇食指，几半日，见者惊诧聚观，而融渺若无涉也。/壶公曰：是笨汉。 

　　兴古太守马氏，在官，有亲故人投之求恤焉。马乃令此人出住外，诈云神人道士，治病无不手下立愈。又令辨士游行，为之虚声，云能令盲者即明，躄者即行。又敕诸来治病者，虽不便愈，当告人已愈也，如此则必愈。于是后人问前来者，辄曰「已愈」，无敢言未愈者也。旬月，乃至巨富。/壶公曰：白莲无为，不过此法愚人。 

　　王义方初拜御史，意望殊高，忽略人间细务。买宅酬值讫，数日，对宾朋，忽惊指庭中双青梧树曰：「此忘酬值。」遽召宅主付值四千。宾朋曰：「侍御贵重，不知交易。树当随宅，无别酬例。」义方曰：「此嘉树，不比他也。」及贬黜，或问其故，答曰：「初以居要津，作宰相，示大耳。」/壶公曰：这一片深心，非自白那得知？ 

　　张易，昇元中上元令，后以水部员外郎通判歙州。刺史朱匡业使酒陵人，果于诛杀，无敢犯者。易赴其宴，先故饮醉。就席，酒甫行，寻其小失，遽掷杯推案，攘袂大呼，诟责蜂起。匡业愕然不敢对，唯曰：「通判醉甚，不可当也。」易嵬峨喑哑自如，俄引去。匡业使吏掖就马。自是见易加敬，不敢复使酒，郡事亦赖以济。/壶公曰：张易真大英雄，真阿罗汉。 

　　交广间游客，各求馆帖，所至骚扰。广帅卢钧深知其弊，凡求馆帖者，皆云：「累路馆驿供菜饭而已。」有客赍帖到驿，驿司依帖供讫。客不发，驿吏曰：「恐后更有使客，前驿又远，此非宿处。」客曰：「食帖何如处分？」吏曰：「供菜饭而已。」客曰：「菜饭供了，还我“而已”」。驿吏相顾莫知所为，客又迫促，无计更问，曰：「不知“而已”大于驴？小于骡？」曰：「若无可供，但还我价值。」驿吏问：「每一“而已”，其价几何？」客曰：「三五千。」驿吏遂敛送之。/壶公曰：无名之供，大都「而已」。 

　　秦桧夫人常入禁中，显仁太后言：「近日子鱼大者绝少。」夫人对曰：「妾家有之，当以百尾进。」归告桧，桧咎其失言。与其馆客谋进青鱼百尾，显仁拊掌笑曰：「我道这婆子村，果然！」盖青鱼似子鱼而非，特差大尔。观此，贼桧之奸可见。/壶公曰：王氏长舌，何昧于此？ 

　　秦桧为相日，都堂左揆前有石榴一株，每着实，桧默数焉。忽亡其二，桧佯不问，一日将排马，忽顾谓左右取斧伐树。有亲吏在傍，仓卒对曰：「实甚佳，去之可惜。」桧反顾曰：「汝盗食吾榴？」吏叩头服。 

　　黜免 
　　蜀先主衔张裕不逊，兼忿其漏言，下狱将诛之。诸葛武侯表请其罪，先主答教曰：「芳兰当门，不得不锄。」/壶公曰：先主得申、韩之学。 
　　王嗣宗为中丞日，常忿宋白、郭贽、邢昺七十不请老。言之真宗，乞敕令休致；又遣亲属讽激之。及自晚年疾甚，乃犹享厚禄，徘徊不去。尝谓人曰：「仆平生惟此一事，未能免物议。」士林鄙之。/壶公曰：大家同病。 

　　陈暄才俊逸而放浪无检，后主狎之，至倒悬放梁，临之以刃。一日，乃抟艾为帽，加其首，以火爇之，燃及发，暄号泣哀求声彻外，数日悸死。/壶公曰：趣，待佞臣得体。 

　　鲍泉征长沙，久而不克。元帝为书数之曰：「面如冠玉，还疑木偶；须似猬毛，空劳绕喙。」/壶公曰：这相亦奇。 
　　文帝尝数贺若弼曰：「公有三太猛疾：妒心太猛，是非人心太猛，无上心太猛。」/壶公曰：如此那得全？ 
　　危素仕元为学士承旨，高皇雅闻其名，仍为弘文馆学士。一日，上御东阁側室静坐。危素至，履声彻帘内。诏问为谁，对曰：「老臣危素。」上曰：「朕将谓是文天祥。」遂谪居和州。/壶公曰：圣主，圣主！ 

　　宪庙升遐，内监于宫中得疏一小箧，皆房中术也。悉署曰：「臣安进」，盖万阁老所进者。孝宗遣怀恩袖至阁下，曰：「是岂大臣所为乎？」复令怀恩将科道论劾疏示安，每展一卷，安即跪泣，犹无去意。恩令摘其所悬牙牌请出矣，始惶遽归第。/壶公曰：到此地位，真着力不得。 

