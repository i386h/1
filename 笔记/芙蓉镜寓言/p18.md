<!-- { "loadSidebar": true } -->
　　何敬容躯干修伟，而好矜庄。武帝虽恒衣浣衣，而左右衣必须整洁。敬容希旨，故益鲜华。尝以胶青刷须，衣常必熨贴。或暑月，背为之烁。/壶公曰：病于夏畦。 
　　陆子春姿容如玉，威仪秀异。光武尝登台见而伟之，叹曰：「南方故多佳人。」 
　　陆士龙好笑，尝着缞帻上船，水中自见其影，便大笑不已，几落水。/壶公曰：陆生有笑疾，被收时笑否？又曰：宁为阮生哭，笑更无谓。 
　　庾公道：王尼非唯事事胜人，布置须眉亦胜人，我辈皆出其辕下。/壶公曰：岂须眉丈夫？ 
　　张思曼吐纳风流，听者皆忘饥疲，见者肃然，如在宗庙。/壶公曰：扯淡。 
　　陶隐居身长七尺四寸，神仪明秀，朗目疏眉，细形长耳。虽在朱门，闭影不交外物。/壶公曰：神仙相。 
　　管幼安在家，恒着皂帽。/壶公曰：幼安不在，帽上学幼安者，请从皂帽始。 
　　魏武帝佻易无威重，性好音乐，倡优在側，穷日达夜，被服轻绡，常自佩小鞶囊，以盛手巾细物。时或着帢帽见客，每与人谈论，戏弄言咏，尽无所隐。及欢悦大笑，至以头没杯案间，肴膳皆沾污巾帻。/壶公曰：昔人比魏武为狮子，甚确。又曰：看他欢悦时，心胆堕地。 

　　谯元南体貌素朴，而潜识内敏，然无造次论辨。诸葛武侯领益州牧，辟为劝学从事，初到修谒，左右皆笑。既出，有司请推笑者，武侯曰：「孤欲不能忍，何况左右？」听令勿推。/壶公曰：琐事见武侯之顺人情。 

　　嵇叔夜长七尺八寸，伟容色，土木形骸，不加饰厉，而龙章凤姿，天质自然。正尔在群形之中，便自知非常之器。/壶公曰：向东市操广陵散，才见真品。 
　　朱泚之乱，裴佶与衣冠数人佯为奴，求出城。佶最寝陋，自称甘草。门兵曰：「此数子定非人奴，如甘草者不疑。」/壶公曰：士居衰世，唯恐不为甘草。 
　　刘器之待制，对客多默坐，往往不交一谈，至于终日。客意甚倦，或请去，辄不听，至留之再三。有问之者，曰：「人能终日危坐而不欠伸欹侧，盖百无一二，其能之者，必贵人也。」以此试人，皆验。/壶公曰：予持此法，观夜坐达旦者，必贵人，无几人矣。 

　　黄太史尝言：「人心动则目动。王介甫终日目不停转。」/壶公曰：奸相相。 
　　世宗幸太庙，见张文忠公，喜赐诗，称公貌奇才崛。 
　　孙一元善谈玄虚，渥颜飘须，望之如神仙中人。/壶公曰：山人相。 
　　习孔教论琅琊兄弟曰：「元美神仙相，敬美王子相。」 
　　方豪性嗜石，工诗，鹤骨虬髯，山立时行。/壶公曰：王阳明先生赠思道诗：「方子岩廊器，兼负云霞姿。每逢泉石处，必刻棠陵诗。」数语尽公之生平矣。 

　　自新 
　　萧思话十岁时，犹未知书，好骑屋栋打细腰鼓。后乃折节，工隶书，善弹琴、骑射，遂有令誉。/壶公曰：骑屋栋打细腰鼓，便佳。 
　　萧惠开为益州刺史，颇任严酷。蜀人号为「卧虎」。因激变生乱，已讨平之。及见帝，乃曰：「非臣不乱，非臣不平。」/壶公曰：代帝答曰：「非朕不任，非朕不容。」 

　　傅永少负拳勇，不学，年二十。友人与之书，不能答，请于叔父洪仲。洪仲深让之，不为报。乃始发愤读书，自是才兼文学。/壶公曰：傅生知所用耻矣。 
　　卢思道年十六，遇中山刘松。松出所为文示思道。思道读之，多不解。自是感激，闭户读书，师河间邢子才。后思道为文，以示松，松亦不能解。/壶公曰：非卢进，应是刘退。 

　　梁萧恪为雍州刺史，委政群下，贿賂公行。客有江仲举、蔡蘧、王台卿、庾仲容，皆有蓄积。人间歌曰：「江千万，蔡五百，王新车，庾大宅。」武帝续之曰：「主人愦愦不如客。」帝以示恪，恪大惭。乃折节学问，所历以善政称。/壶公曰：今委政纳贿者，是没学问。 

　　魏甄琛举秀才入都，颇以弈棋废日。至通夜不止，令苍头执烛，或时睡顿，财杖之。奴曰：「郎君辞父母仕宦，若读书，执烛所不敢辞；今乃围棋日夜不息，岂是向京之意乎？」琛怅然惭感，遂诣赤彪许，假书研习，闻见日优。/壶公曰：此奴可为师。 

　　吾谨喜击剑、弄丸、蹴踘、六博，日与诸少年饮胡姬肆中。醉，辄出都门，走马平原。识者咸目之曰：「此吾舍人儿耶？舍人长者，何为令无子？」谨闻，曰：「如人言，必何若乃称舍人有儿也？」或曰：「丈夫能以文章博上第耳。」谨曰：「若是，于谨何有！」遂谢诸少年，始为博士业，至抡魁，才五月耳。 

　　企羡 
　　郭林宗游京师，当还乡里，送车千许乘。李膺亦在焉。众人皆诣大槐客舍而别，独膺与林宗共载，乘薄笨车，上大槐坂。观者数百人，引领望之，眇若松乔之在霄汉。/壶公曰：开党锢之衅。 

　　庾徵君少给事县庭，郭林宗见而拔之，劝游学宫，遂为诸生佣。后能讲论，自以卑第，每处下坐。诸生博士皆就雠问，由是学中以下坐为贵。/壶公曰：余见上坐者，多无义味。 

　　张新安少与颜光禄延之邻居。颜谈议饮酒，喧呼不绝。新安静翳无言声。后颜于篱边闻其与客语，设胡床坐听，辞义清玄。颜指谓坐宾曰：「此中有人。」由此不复酣叫。/壶公曰：颜自可人。 

　　萧颖士有一仆，事之十余年。每加箠楚辄百余，不堪其苦。人或激之使去，其仆曰：「我非不能他从，所以迟留者，特爱慕其博奥耳。」/壶公曰：此仆堪配郑康成之婢。仆爱博奥，应是仙人谪下。 

　　羊公还洛，郭奕为野王令。羊至界，遣人要之。郭便自往，既见，叹曰：「羊叔子何必减郭太业！」复往羊许，少选还，又叹曰：「羊叔子去人远矣！」羊既去，郭送之弥日，一举数百里，遂以出境免官。复叹曰：「羊叔子何必减颜子！」/壶公曰：三见三叹，必有精神耸动处。 

　　任中丞欲造阮居士而不敢，尝至其兄履之许，辄望而叹曰：「其室虽迩，其人甚远。」/壶公曰：想阮有远神。 

　　伤逝 
　　陈善、窦武为中官所害，郭林宗哭之于野，恸，既而叹曰：「“人之云亡，邦国殄瘁”，“瞻乌爰止”，不知“于谁之屋”？」/壶公曰：在汉时还容郭有道哭。 
　　羊太傅好山水，每风景，必造岘山置酒，言咏终日不倦。尝慨然叹息，顾谓从事中郎邹湛曰：「自有宇宙，便有此山。由来贤达胜士，登此远望如我与卿者多矣，皆烟灭无闻，使人悲伤。如百岁后有知，吾魂魄犹应登此。」/壶公曰：啖名客。 

　　羊昙少为谢太傅所知，太傅亡后，羊辍乐弥年，行不由西州路。尝因石头大醉，扶路唱乐，不觉至州门。左右白曰：「此西州门。」羊悲感不已，以马策叩扉，咏曹子建诗曰：「生存华屋处，零落归山丘。」恸哭而去。/壶公曰：觉凄楚之景，犹在目前。 

　　孝武山陵夕，王孝伯入临，告其诸弟曰：「虽榱桷惟新，便自有黍离之哀。」/壶公曰：可痛。又曰：真忠臣。 
　　张思曼亡后，从弟融赍酒于灵前，酌酒恸哭曰：「阿兄风流顿尽。」/壶公曰：情至语，却为兄写照。 
　　龚胜死，楚父老来吊，哭甚哀，既而叹曰：「薰以香自烧，膏以明自煎。嗟哉，龚生竟夭天年，非吾徒也！」/壶公曰：此父老，老子之徒。又曰：数语孔明先生不得免焉，何论龚生？ 

　　崔浩诛后，眭夸为之素服，受乡人吊唁，叹曰：「崔公死，谁能更容眭夸？」/壶公曰：崔生有此乎？几同孔明。 
　　任昉卒，武帝方食西苑绿沉瓜，投之于盘，悲不自胜。/壶公曰：了了二语，情景如画。 
　　王昙首卒，左右曰：「王家欲衰，贤者先殒。」帝恸之曰：「非王家衰，直是我家衰耳。」/壶公曰：人才关于世运。 
　　后主悼孙琏，题四十字于铭后，词曰：「秋风动竹，烟水惊波。几人樵径，何处山阿？今时日月，宿昔绮罗。天长路远，地久云多。功臣未勒，此意如何？」/壶公曰：后主怜才之意，自足千秋。 

　　宣帝为太子，与江总书曰：「管记陆瑜，奄然殂化，悲伤悼惜，此情何已。论其博综子史，谙究儒墨，披文摘句，一激一扬，真令听者解颐。自以为布衣之赏，每清风朗月，对群山之参差，望巨波之滉漾。或玩新花，或观落叶，既听春鸟，又聆秋鸿，未尝不促膝举觞，连情发藻，间以嘲谑，且代琢磨。自谓百年为速，朝露可伤。岂意玉折兰摧，遽从短运。为悲为恨，当复何言？遗迹余文，触目增泫。」/壶公曰：一字一泪，一泪一珠。 

　　元德秀之卒也，其族弟结哭之恸。或谓结曰：「子哭过哀，礼与？」结曰：「若知礼之过，而不知情之至。大夫弱无固，性无专，老无在，死无余，人情所共耽溺者，大夫尽无之。吾袁之以戒荒淫贪佞，愧绮纨膏粱之徒也。」/壶公曰：有关世教语。 

　　赵方疾革，犹曰：「未死一日，当立一日纪纲。」 
　　刘清之有志理学，当疾革，犹赋二诗别朱熹、杨万里。适周必大来视疾，谓曰：「子澄其虑。」时清之气息已微，张目答曰：「无虑可澄。」/壶公曰：清之解脱矣。 
　　杨亿深达性理，精悟禅观，捐馆时作偈曰：「沤生复沤灭，二法本来齐。要识归真处，赵州东院西。」/壶公曰：苏子瞻云：「西方不无此际，殊难着力。」 
　　丞相王公随作偈曰：「画堂灯已灭，弹指向谁说。去住本寻常，春风扫残雪。」/壶公曰：似有所得。 
　　苏东坡尝改白乐天寒食诗，令郭生作挽歌歌之，坐客有泣者。其词曰：「乌啼鹊噪昏乔木，清明寒食谁家哭？风吹旷野纸钱飞，古墓累累春草绿。棠梨花映白杨路，尽是死生离别处。冥漠重泉哭不闻，萧萧暮雨人归去。」/壶公曰：猿不堪闻。 

　　郭震将死，其友往问之，侧身欹枕而言。其友曰：「子且正身。」震笑曰：「此行岂可复啖名哉。」/壶公曰：乘谑仙去。 
　　葛公谦守临川。一日，属微疾，忽索笔书偈曰：「大洋海里打鼓，须弥山上闻钟。业镜忽然扑破，翻身透出虚空。」召僚吏示之，曰：「生之有死，如昼之有夜，无足怪者。若以道论，安得生死？若作生死会，则去道远矣。」语毕，端坐而化。/壶公曰：索笔书偈，还作生死会。 

　　于谦冤死，宪宗嗣极，首复谦官，制词曰：「先帝已知其枉，朕心实怜其忠。」/壶公曰：晚矣。 
　　宸濠之变，许忠节逵不屈，挺立受刑，观者壮之。时其父家居，闻江西有变，杀一副使，辄为位，易服而哭。人怪问之，父曰：「必吾儿也。此其素志，今果然。」/壶公曰：忠节非一时做出底。 

