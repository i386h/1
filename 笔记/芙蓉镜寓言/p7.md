<!-- { "loadSidebar": true } -->
　　宇文忻追尉迟迥于邺，不利，时士庶观者数万人。忻曰：「事急矣，吾当以权道破之。」于是射走，观者转相腾籍，声如霄霆，忻乃传呼曰：「贼败矣。」众复振，齐力击之，迥大败。/壶公曰：奇。
　　吐谷浑与党项寇边，柴绍讨之。虏据高射绍军，矢下如雨。绍安坐，遣人弹胡琵琶，二女子对舞。虏异之，休射纵观。绍伺其懈，以精骑从后掩击，虏遂溃。/壶公曰：奇。
　　王崇文任兼将相，而被服儒雅，风度夷旷。在武昌，方阅骑士于鞠场，旁古屋数十间忽崩，声震数里，闻者莫知所为。崇文指麾号令，讫事，不失常度，竟不问。
　　柳公绰为京兆尹，方赴府，有神策校乘马不避道，即时榜死。帝怒其专杀，公绰曰：「此非独轻臣，乃轻陛下法。」帝曰：「既死，何不以闻?」公绰曰：「臣不当奏。在市死，职金吾；在坊死，职左右巡使。」帝意解。/壶公曰：危言危行。
　　张齐贤才识敏辨，为相时，尝有戚里分财不均者，更相讼，至入宫自诉。贤曰：「是非台府所能决。臣请自治。」上俞之。贤乃坐相府，召讼者至，问曰：「汝非以所分不均乎?」曰：「然。」命具款核实，乃召两吏押出。令甲入乙舍，乙入甲舍，货财勿得动，分书交易之。明日入奏，上大悦，曰：「朕固知非卿莫能定也。」/壶公曰：此案难翻。
　　丁孝寿为开封尹。有举于为仆所凌，忿甚，具牒欲送府。同舍生劝解之，因戏取牒，效寿花判云：「与决杖二十。」仆喜，阴窃之。明日持诣府，告主伪判。孝寿追举子至，备言本末，即忻然谓曰：「若判正合我意。」如数杖之，而谢举子。/壶公曰：趣。又曰：治悍仆，令人思商君。
　　宋大内火，百官晨朝，而宫门不开。辅臣请对，帝御拱辰门，百官拜楼下。吕夷简独不拜。帝使人问故，曰：「宫庭有变，群臣愿得望见清光。」帝为举帘，夷简审视，乃拜。/壶公曰：真宰相。
　　吕公弼知成都，治尚宽，人嫌其少威断。适有营卒犯法者，法当杖。卒不受，曰：「宁以剑死。」公弼曰：「杖者国法，剑者自请。」为杖而后斩之，军府肃然。/壶公曰：情法两尽。
　　王罕尝知澶州，有妇病狂，数诣守诉事，出言无章，却之则誖骂。前守屡叱逐。罕至，独引令前，委曲问之。盖本为人妻，无子，夫死，妾有子，遂逐妇而据其货；以屡诉不得，直愤恚发狂也。罕为治妾，而反其货，妇寻愈。一郡称神明。/壶公曰：这知州细心。
　　吴处厚传致蔡确车盖亭诗，以为谤宣仁后，贬新州。范纯仁奏曰：「圣朝益务宽厚，不可以语言文字间暖昧不明之过，诛窜大臣。且以重刑除恶，如以毒药去病，即病愈不能无损，况未必愈乎?」/壶公曰：所全者大，确何足惜?
　　包恢知建宁，有母愬子者，年月后作疏字。恢疑之，呼其子问，泣不言。微求之：母孀，与僧通，恶其子谏，坐以不孝，状则僧为之也。因责子侍养，勿离跬步。僧无由至，母乃托夫讳日，入寺作佛事，以笼盛衣帛出，旋纳僧笼内以归。恢知，使人要其笼，置诸库。逾旬，吏报笼中臭，恢乃命沉诸江。语其子曰：「吾为若除此害矣。」/壶公曰：疏字妙，自卖破绽。库中笼臭，大是快事。
　　陈仲微为蒲田尉，囊山浮屠与郡学争水利，久不决。仲微按法，曲在浮屠。浮屠不服，为揭其事于寺钟，而旦夕咒诅之。他日，仲微偶过寺，见之，曰：「吾向直据法耳，何心哉?何心哉！」质明首僧，无疾而死。
　　任延为会稽都尉，时年十九，迎官惊其壮。及到，静泊无为，唯先遣馈礼祠延陵季子。/壶公曰：初政可观。
　　苏琼为清河太守，清慎无私。有沙门道研求谒，意在理债。琼每见，则谈问玄理，道研无由启口。弟子问其故，道研曰：「每见府君，径将我入青云间，何由得论地上事?」遂焚其券。/壶公曰：有耻且格矣。又曰：放债僧应入泥犁。
　　杨德幹为万年令。高宗朝，有宦官恃宠，放鹞不避人禾稼。德幹杖之二十，悉拔去鹞头。宦者涕泣，袒背以示帝。帝曰：「情知此汉狞，何须犯他百姓?」/壶公曰：圣主！圣主？
　　李文靖为相，当太平之际，凡有建议，务更张喜激昂者，一切报罢，曰：「用此报国。」/壶公曰：李文靖圣人。
　　宋璟在位，有荐山人范知璿文学，并献其文。璟判之曰：「观其良宰论，颇涉佞谀。山人当极言谠论，岂宜偷合取容？文章若高，自宜从选举求试，不可别奏。」/壶公曰：绝趣。又曰：山人必佞，必诡，必偷。
　　明宗在晋阳，相士周玄豹言其当贵。明宗即位，欲召诣阙，宰相赵凤曰：「玄豹言陛下当为天子，今已验矣，无所复询。若置之京师，则轻躁狂险之人，必辐辏其门，争问吉凶。自古术人妄言，致人族灭者多矣，非所以靖国家也。」
　　宋太宗问李继捧曰：「汝在夏州，用何道以制诸部?」对曰：「羌人鸷悍，但羁縻而已。」/于慎行曰：「此虽漫应之语，其实制伏边夷之道不出于此。即班超告任尚之言也。多事之徒，
　　为苛法以扰，即决裂而去矣。」
　　欧阳在政府，以官吏、兵民、财利之要，集为总目。遇事即取视之，不复求诸所司，此最得法。/壶公曰：便。
　　德宗即位，淄青节度李正己表献钱三十万缗，上欲受，恐见欺，却之，则无辞。宰相崔祐甫请遣使慰劳淄青将士，因以正己所献钱赐之，使将士人人戴上恩，诸道知朝廷不重财货。上悦，从之，正已大惭服。/壶公曰：巧而当，奸雄胆落矣。
　　赵中令为相日，于厅事屏风后置二大瓮，凡有人投机宜文字者，悉置于中，满即焚之通衢。/壶公曰：此相臣第一议。
　　赵德明言民饥，求粮百万斛。大臣皆曰：「德明新纳誓而敢违约，请以诏书责之。」真宗以问王魏公，公请敕有司，具粟百万于京师，诏德明来取。上从之，德明得诏，惭且拜曰：「朝廷有人。」
　　富韩公在青州，活饥民四十余万。公常自以为功，语人曰：「过于作中书令二十四考矣。」/壶公曰：富公精禅理，此不住相布施。
　　曲端为泾原都统日，张魏公尝按视其军，端执挝以军礼见。营中阒无一人，公异之，谓欲点视，端以所部五军籍进，公命点其一部。端于廷间开笼，纵一鸽以往，而所点之军随至。张为愕然，既而欲尽阅，于是悉纵五鸽，则五军顷刻而集。戈甲焕灿，旗帜精明。公大加奖异。/壶公曰：观曲君才略，岂减韩、岳诸公?又曰：魏公奇妒，卒自坏万里长城。
　　陈良幹在瑞安，瑞安俗号强梗，吏治尚严。陈独抚之以宽，催租不下文符，但揭示名物，民竞乐输。听讼咸得其情。或问陈何术，陈答曰：「良幹无术，第公此心如虚堂悬镜耳。」/壶公曰：诸葛武侯云：「我心如秤、镜。」宜守令秤，则相天下矣。
　　宋给两川军士缗钱，诏至西川，而东川不及。军士怒，杜黄裳白主者曰：「朝廷岂忘东川耶?殆诏书稽留耳。」即开州帑给钱如西川，众乃定。/壶公曰：济变之才。
　　范文正公用人多取气节，而略细故，如孙威敏、滕达道皆所素重。其为帅日，辟置幕客，多取谪籍未牵复人。或疑之，公曰：「人有才能，而无过失，朝廷自用之。若其实有可用之才，不幸陷于吏议，不因事起之，遂为废人矣。」故公所举多得人。/壶公曰：文正怜才之意，千古如生。
　　建炎初，驾幸钱塘，留张忠献于平江为后镇。时汤东野为守将，闻有赦令，疑之，走白张公，公曰：「亟遣解事者往视。有故，则缓驿骑而先取以归。」及发视，乃明受伪诏也。汤告公曰：「是可宣乎?」公曰：「事已至此，胡可匿？且卒徒急于望赐，吾属先受祸矣。今便发库钱示行赏之意，而阴取故府所藏登极赦书置舆中，迎登谯门读而张之。即去其阶，禁无辄登，散金帛如郊赉时可矣。」于是人情略定，乃决大计。/壶公曰：济变之才。
　　叛将范琼，拥兵据上流，召之不来，来又不肯释甲，中外汹汹。张忠献与刘子羽密谋诛之。一日，遣张俊以千人渡江，若捕他盗者。因召琼、俊及刘光世诣都堂计事。设饮食，食已，相顾未发。子羽恐琼觉，遽取黄纸，执之趋前曰：「有勅，将军可诣大理置对。」即顾左右，拥置舆中，以俊兵卫送狱，而使光世出抚其众，数琼在围城中附虏胁二圣出狩状，且曰：「所诛止琼，汝等固天子自将之兵也。」众皆投刃曰：「诺。」悉麾隶他军，顷刻而定。琼伏诛。/壶公曰：有识，有才，有胆。
　　英宗北狩，郕王监国。时于少保定议，不欲急君，遣人谢之曰：「荷天地祖宗之灵，国有主矣。」/壶公曰：数语，英宗以之回銮，于公以之殒躯。
　　徐文贞秉国，榜于座曰：「以威福还朝廷，以政务还诸司，以黜陟还公论。」/壶公曰：严介溪之后，此是急着。
　　文学
　　司马相如为上林、子虚赋，意思萧散，不复与外事相关。控引天地，错综古今，忽然而睡，涣然而兴，几百日而后成。友人盛览，尝问以作赋，相如曰：「合綦组以成文，列锦绣而为质，一经一纬，一商一宫，此赋之迹也。赋家之心，包括宇内，总览人物，斯乃得之于内，不可得而传。」/壶公曰：笼天地于毫上，挫万物于笔端，岂雕虫小技哉！
　　枚皋文章敏捷，长卿制作淹迟，皆尽一时之誉。而长卿首尾温丽，枚皋时有累句。扬子雲曰：「军旅之际，戎马之间，飞书驰檄，用枚皋；庙廊之下，朝廷之中，高文典册，用相如。」/壶公曰：长卿不朽，枚叔爽快。
　　侯道华好子、史，手不释卷。尝曰：「天上无愚懵仙人。」/壶公曰：古人云：宁作才鬼，不为顽仙。
　　庾子舆五岁读孝经，手不释卷。或曰：「此书文句不多，何用自苦?」答曰：「孝德之本，何谓不多?」/壶公曰：庾得本领。
　　董仲舒梦蛟龙入怀，作春秋繁露。/壶公曰：作奇书，神先告之矣。
　　张茂先强记默识，四海之内，若指诸掌。晋武帝尝问汉代宫室制度，及建章千门万户。茂先应对如流，听者忘倦；画地成图，左右属目，时人比之子产。/壶公曰：曾到琅嬛福地，那得不博?
　　齐竟陵王精信释教，而范子真盛称无佛。竟陵曰：「君不信因果，世间何得有富贵?何得有贫贱?」范答曰：「凡人之生，譬如一树花，向发一枝，俱开一蒂，随风而堕。自有拂帘幌堕于茵席之上，自有关篱墙落于溷粪之侧，贵贱虽复殊途，因果竟在何处?」/壶公曰：此等议论，皆出性灵，自不可破。
　　陶贞白幼有异操，年十岁得葛洪神仙传，昼夜研寻，便有养生之志。谓人曰：「仰青云观白日，人不觉为远矣。」/壶公曰：神仙必由苦学得之。
