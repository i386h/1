<!-- { "loadSidebar": true } -->
　　庾诜博涉经史，而性夷简。尝乘舟，载谷一百五十石。有人寄载三十石。既至，寄者曰：「君三十，我百五十。」诜默不言，恣其取足。
　　徐陵尝遇疾，其子份烧香涕泣，跪诵孝经，如此者三日夜，陵疾霍然。/壶公曰：其然。
　　韩麒麟为齐州刺史，在官简刑弛罚。从事刘普庆进说曰：「明公仗节方夏，而无所斩戮，何以示威？」麒麟曰：「刑罚所以止恶，不得已而用之。今民不犯法，刑将安施?若必须断斩以立威者，当借卿立法耳。」普庆惭惧。/壶公曰：趣。
　　秦穆公亡善马，岐山野人共得而食之，吏欲法之，公曰：「君子不以畜害人。吾闻食马肉，不饮酒伤人。」皆赐酒沃之。后与晋战，三百人争死以报恩。/壶公曰：假之也。三代而下，惟恐其不假。
　　汉光武爱惜士卒，每欲发一兵，头须悉白。/壶公曰：真。
　　朱晖、张堪，同是南阳宛人。张于太学见文季，甚重之，把臂语曰：「欲以妻子托朱生。」文季不敢对。张亡后，文季闻其妻子贫困，自往候视，厚赈赡之。文季子撷问曰：「大人不与堪为友，何忽如此？」文季曰：「堪常有知己之言，吾以信于心也。」/壶公曰：真相知。
　　文季又与同郡陈揖交善。揖早卒，有遗腹子友。及司徒桓虞为南阳太守，召晖子骈为吏，晖辞骈而荐友，虞遂召之。
　　王义方举明经，魏征见而奇之，欲妻以夫人之侄，义方辞不敢。俄征薨，乃娶之。人问其故，答曰：「初不附宰相，今感知己。」/壶公曰：语有生气。
　　徐有功与皇甫文备同按狱，文备诬有功纵逆党。久之，文备坐事下狱，有功出之。或曰：「彼尝陷君于死。」对曰：「尔所言私忿，我所守公理，安得以私害公？」
　　蔡兴宗收葬范义，孝武曰：「卿何敢尔？」兴宗抗言曰：「陛下自杀贼，臣自葬周旋。」李日知官侍中，乞骸骨，诏许之。日知先不谋于家，及治行，妻訾曰：「生产空空，何辞之遽?」日知曰：「仕至此已过吾分。人亦何厌之有?必若厌心，五日可足也。」/壶公曰：凤凰翔于千仞之上。又曰：休官谋于妻子，定不谐矣。
　　李勉观察江西，人有以父病为蛊求厌者，以木偶署勉名埋之。事发，勉曰：「是其为父，则孝也。」释不治。
　　周世宗时，中国乏钱，诏毁天下铜佛像以铸钱。尝曰：「吾闻佛说，以身世为幻妄，而以利人为急。使其真身尚在，苟利于世，犹不惜割截，岂惜此铜像哉?」/壶公曰：真佛弟子。
　　宋珰历官三十年，未尝问家事。惟聚书贻子孙，曰「使不忘本。」
　　顾润之德玉，尝从俞观光学。观光无子，尝语人曰：「吾昔寝疾，润之侍汤药，情若父子，医为感动，弗忍受金。我老必托之以死。」寻访医吴中，疾革，趣舟归。润之次尹山，而观光卒。润之奉其尸，敛于家，衰绖就位，士人为润之来吊者拜之。明年葬顾氏先人之旁，岁时享祭惟谨。或问：「敛于家，礼与?」润之曰：「吾闻师哭诸寝。」又曰：「生于我乎养，死于我乎殡。非家敛之，其将尸诸草莽乎?生受其训，死而委诸草莽，仁者不为也。」/壶公曰：心葬。
　　王旦为相时，有货玉带者，旦弟以为佳，呈旦。旦命系之，曰：「还见佳否?」弟曰：「系之安得自见?」旦曰：「自负重，而使观者称好，毋乃劳乎？」亟还之。/壶公曰：今尊官赫奕，大率为人美观。
　　刘挚儿时，父居正课以书，朝夕不少间。或谓曰：「君止一子，独不可少宽耶？」居正曰：「正以一子，不可纵也。」/壶公曰：极是。细人之爱人也以姑息。
　　柳世隆性无他嗜，独嗜坟典。尝启借秘阁书，上为给二千卷。张绪尝问曰：「观君举动，当以清名遗子孙耶?」答曰：「一身之外亦复何须?子孙不才，将为争府；如其才也，且笑我之拙。」/壶公曰：笑我拙者，可耐；贻我巧者，不可耐。
　　刘道传读程朱书，玩索义理，每忘寝食，虽处暗室，正襟危坐，肃如也。于经史无所论著，曰：「学未至，不敢。」于诗文，则曰：「学未至，不暇。」/壶公曰：只此是至学。
　　曹彬宋朝名将，勋业之盛，无与为比。尝曰：「吾自为将，杀人多矣。然未尝以私喜怒杀戮一人。」其所居堂室敝坏，子弟请修葺，公曰：「时方大冬，墙壁瓦石之间，百虫所蛰，不可伤其生。」其人心爱物盖如此。/壶公曰：仁民而爱物。
　　于令仪者，市井人也。长厚不忤物，晚年家颇丰富。一夕，盗入其家，诸子擒之，乃邻子也。令仪曰：「汝素寡过，何苦而为盗耶?」曰：「迫于贫耳。」问其所欲，曰：「得十千，足以衣食。」如其欲与之。既去，呼之，盗大恐。谓曰：「汝家贫，乘夜负十千以归，恐为人诘。」留之至明使去。盗大感愧。
　　孝宗朝，诏婺州市牛筋五千觔。时李侍郎椿为守，奏：「一牛之筋才四两，今必求此，是欲屠二万牛也。」上悟，为收前诏。/壶公曰：苟能充之，足以保四海。又曰：真放生。
　　司马温公曰：「我平居无大过人，但未尝有不可对人言者耳。」/壶公曰：此慎独之学。
　　朱百年家贫，母以冬月亡衣，并无絮，百年自此不衣绵帛。尝寒时，就孔思远宿，衣悉夹布，饮酒醉眠。思远以卧具覆之，百年初不知。既觉，引去，谓思远曰：「绵定奇温。」因流涕悲切，思远亦为感泣。/壶公曰：冷孝。
　　傅茂远昭泊然静处，不妄交游。袁司徒每经其户，辄叹曰：「经其户，寂若无人；披其帷，其人斯在。岂得非名贤？」/壶公曰：傅先生得遁之义。
　　江士清泌性至仁，衣敝多虱，以绵裹置之；食莱不食心，以其有生意也。/壶公曰：一段元气。
　　韩魏公为相，每见文字有攻人隐恶，必手自封记，不令人见。/壶公曰：千载而下，如见其休休之心。
　　曹武惠彬下江南，副帅欲屠城，曹力止之，曰：「此已降，不可杀。」曹后梦一神人，告之曰：「汝能全江南一城人，帝命赐汝城中人为汝子孙。」故其后繁盛。/壶公曰：我中山王其庶乎。
　　王佑不置田宅，曰：「子孙当各念自立，何必田宅?置之徒使争财，为不义耳。」尝以百口保符卿无异志，乃植三槐于第中，谓其子必有任公台者，文正公其子也。/壶公曰：今高大之家，宜植荆棘于第中。
　　范希文贬饶州，朝廷方治朋党，莫敢相送。王待制独扶病饯于国门，大臣让之曰：「君何自限朋党?」王曰：「范公天下贤者，质何敢望之?若得为范公党人，公之赐质厚矣。」/壶公曰：从古朋党，都是正人吃亏。
　　胡存斋参政折节下士，宾客至者如家焉，每患阍者不为通。一日苟不出，即悬牌于门曰：「胡存斋在家。」/壶公曰：趣。又曰：清客延不来，俗子挥不去，可奈何?
　　岳忠武生而有力，未冠，能引弓三百斤，弩八百石。学射于周同，能左右射。同死，朔望必鬻衣，具酒肉，诣同冢奠而泣，引同所赠弓发三矢，乃酹。父知而义之。/壶公曰：真正英雄，断不肯背本。
　　钱伯全尝纳一女鬟，风姿秀雅，其室劝伯全私之。伯全正色答曰：「我所以置此者，直欲侍巾栉耳。汝乃欲败吾德耶?」即具资嫁之，果是处子。/壶公曰：张乖崖亦有此奇行，难难难！
　　吴越王归宋，命臣江景房赍图籍以献。景房虑赋重，竟沉之江。太宗大怒，责沁水尉，景房归戒子孙，勿言沉籍事，以重欺罔之罪。然钱氏每亩赋三斗，后减至一斗者，沉籍力也。/东伟曰：沉籍事宋史失记。甚矣，《宋史》之疏也。又曰：伟始迁开化祖。
　　江万里谢政家居，闻襄楚已破，曰：「吾虽不在位，当与国为存亡。」举家赴池水死，可谓烈矣。/东伟曰：今谢政者，与君了不相干。又曰：文忠公墓在开化。
　　苏长公轼，卜居阳羡，以五百缗买一宅。格入居，偶夜行，闻老妇哭极哀。公问妪何为哀伤如是，妪言旧居相传百年，一旦诀别，所以泣也。问其居所在，正五百缗买者。即取屋券焚之，不索其值。/壶公曰：此段奇行，朱夫子以为何如？
　　夏忠靖夜阅文书，抚案太息，笔欲下而止者再。夫人问之，公曰：「吾适所批者，岁终大辟奏也。笔一下，死生决矣。是以惨阻，笔不忍下。」
　　韩雍巡抚江西，经壺和，念陈芳洲为举主，躬祭墓下，流涕不已，曰：「士为知己死，何能报也！」/壶公曰：弯羿之弓者，是何心肠。
　　薛文清曰：「某二十年治一怒字，尚不能消磨，方见克己之难。」/壶公曰：克怒字须用恕字。
　　杨士奇妇家有坏冢，世远无遗骸。术家谓葬此后必贵，欲以赠公，公曰：「幽明一理，攘人之室而居之，其得者、失者皆能安乎？」/壶公曰：今士夫有强葬者，噫！
　　冯俊为举子时，得伪银，悉投于河，曰：「毋陷后人。」/壶公曰：今士夫有烧茅者。
　　李子奇游维扬，有囚窘于纳赎，李欲周之。其友笑曰：「扬州罚赎之家数万，虽罄家难遍也。」李曰：「不然，吾及耳目中人耳，安问其他?」/壶公曰：此亦小惠耳，其意则佳。
　　潘司空礼归田，贫甚。盗夜掠之，有粟数升、一敝裘耳。盗惊叹，叩头曰：「使在官皆若公，我辈安能乱?」/壶公曰：盗语真道学。
　　罗栗斋训子曰：「富贵非一家物，须要看得破。」/壶公曰：只因看作一家物，把自己坏了，又把世界坏了。
　　梁俭庵曰：「秀才读书不要钱，是分内事，不可向人说，况欲骄人乎?」/壶公曰：今人要钱，便明向人说了，钱多又骄人。
　　陈白沙丧母，服阕，绝不衣锦绣，曰：「昔为亲娱耳。」
　　尚书杨翥，德冠一时。邻家构舍，其桷溜坠其庭，公不问，曰：「晴日多，雨日少也。」又或侵其址，公曰：「再过些儿不妨。」/壶公曰：难。
　　张宁晚年无子，祷于家庙，曰：「宁何阴祸，至辱先人?」傍一妾遽云：「误我辈阴骘耳。」公即日嫁者数人。/壶公曰：王处仲能之。又曰：贵官多娶小艾，不知小艾可虚拘乎?误人犹可，适自误耳。
　　庐陵孙鼎，督学南畿。每阅诸生试卷，虽盛暑或灯下，亦必衣冠，焚香朗诵，而去取之。侍者请先生解衣，曰：「士子一生功名发轫于此，此时岂无神明在上，与各家祖宗之灵森列左右?小子岂敢不敬?」/壶公曰：发此念头，定不愦愦。
　　蒋性中为给事，归甚清介。尝驾小舟入城，遇潮落，船不得进。二仆牵挽，蒋自刺船，大为他舟窘辱。二仆厉声曰：「此是蒋给事，尔无横也！」蒋叱家人曰：「休哄人，此处安得有蒋给事？」/壶公曰：今给事吓人，不必哄人。
