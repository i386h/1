<!-- { "loadSidebar": true } -->
　　狐丘丈人谓孙叔敖曰：「仆闻之，有三利必有三患，子知之乎?夫爵高者人妒之，官大者主恶之，禄厚者怨归之。」孙叔敖曰：「不然。吾爵益高，吾志益下；吾官益大，吾心益小；吾禄益厚，吾施益博。可以免于患矣。」狐丘丈人曰：「善哉言乎!」/壶公曰：叔敖得老聃之术。
　　齐景公游海上而乐之，六月不归。告左右曰：「敢有先言归者死！」颜蠋进曰：「君乐治海，不乐治国。彼若有治国者，君安得独乐此海乎？」遂归。中道闻国人谋将不纳之。/壶公曰：海上何乐?遵海而南，此公素志也。
　　秦王与中期争论不胜。秦王大怒，中期徐行而去。或为中期说秦王曰：「悍人也。中期适遇明君故也；向者遇桀纣，必杀之矣。」秦王因不罪。/壶公曰：秦王喜誉，故或能中之。
　　秦宣太后爱魏丑夫，太后病将死，出令曰：「为我葬。必以魏子为殉。」魏子患之，庸芮为魏子说太后曰：「以死者为有知乎?」太后曰：「无知也。」曰：「若太后之神灵明，知死者之无知矣，何为空以生所爱，葬于无知之死人哉?若死者有知，先王积怒之日久矣。太后救过不瞻，何暇乃私魏丑夫乎?」/壶公曰：丑夫殉葬，吾欲为之下石。
　　有献不死之药于荆王者，谒者操之以入，中射之士问曰：「可食乎?」曰：「可。」因夺而食之。王大怒，使人杀中射之士。中射之士使人说王曰：「臣闻谒者曰可食，臣故食之，是臣无罪，而罪在谒者也。且客献不死之药，臣食之，而王杀之，是死药也，是客欺王也。夫杀无罪之臣，而明人之欺王也。不如释臣。」王乃不杀。/壶公曰：荊王全无心肝，一欺于献药者，再欺于食药者。
　　鲁阳文君谓子墨子曰：「有语我以忠臣者，令之俯则俯，令之仰则仰，处则静，呼则应，可为忠臣乎?」子墨子曰：「令之俯则俯，令之仰则仰，是似影也；处则静，呼则应，是似响也。君將何得于影与响哉?」/壶公曰：绝顶之谈！今之所谓忠臣，影响而已矣。
　　子墨子仕人于卫。所仕者至而反。子墨子曰：「何故？」对曰：「与我言而不当，曰待汝以千盆，授我五百盆，故去之。」子墨子曰：「授子过千盆，则子去之乎？」对曰：「不去。」子墨子曰：「然则非为其不当也，为其寡也。」/壶公曰：诛心语。
　　景公有马，其圉人杀之。公怒，援戈将自击之。晏子曰：「此不知其罪而死，臣请为君数之。」公曰：「诺。」晏子举戈临之曰：「汝为吾君养马而杀之，而罪当死；汝使吾君以马之故杀圉人，而罪又当死；汝使吾君以马故杀人闻于四邻诸侯，而罪又当死。」公曰：「夫子释之，勿伤吾仁也。」/壶公曰：讽谏易入。
　　晉平公问叔向曰：「昔齐桓公九合诸侯，一匡天下，不识其君之力乎？其臣之力乎？」叔向对曰：「管仲善制割，隰朋善削缝，宾须无善纯缘，桓公知衣而已，亦其臣之力也。」师旷侍曰：「臣请譬之以五味：管仲断割之，隰朋煎熬之，宾须无齐和之，羹已熟矣，奉而进之，而君不食，谁能强之？亦君之力也。」/壶公曰：两说俱胜。
　　魏文侯问狐卷子曰：「父贤足恃乎？」曰：「不足。」「子贤足恃乎？」曰：「不足。」「兄弟贤足恃乎？」曰：「不足。」「臣贤足恃乎?」曰：「不足。」文侯勃然作色曰：「寡人问此五者于子，一一以为不足者，何也？」曰：「父贤不过尧，而丹朱放；子贤不过舜，而瞽瞍顽；兄贤不过舜，而象傲；弟贤不过周公，而管。蔡诛；臣贤不过汤、武，而桀、纣伐。望人者不至，恃人者不久，君欲治，从身始，人何足恃乎?」
　　秦王立帝宜阳，令许绾诞魏王。魏王将入秦，魏敬谓王曰：「以河内孰与梁重？」王曰：「梁重。」又曰：「梁孰与身重?」王曰：「身重。」又曰：「使秦求河内，则王将与之乎？」王曰：「弗与也。」魏敬曰：「河内三论之下也，身三论之上也。秦索其下而王弗听，索其上而王听之，臣窃不取也。」王曰：「甚然。」乃辍行。/壶公曰：六国之君，偏肯入虎穴，不知何解？
　　武帝时有杀上林鹿者，下有司收杀之。朔时在旁曰：「是固当死者三：使陛下以鹿杀人，一当死；天下闻陛下重鹿贱人，二当死；匈奴有急以鹿触之，三当死。」帝默然赦之。/壶公曰：晏先生故智，百发百中。
　　诸葛瑾与权谈说谏喻，未曾切愕，微见风采，粗陈指归，如有未合则舍而及他，徐复托事造端，如物类相求，于是权意往往而释。
　　张敞为京兆尹，素与严延年善。其治虽严，然时有舍纵。闻延年用刑刻急，乃以书贻之曰：「昔韩卢之取兔也，上观下获，不甚多杀。愿次卿少缓诛罚，思行此术。」/壶公曰：天性刻薄，闻善言，若飘风过耳。
　　谢朏初之吴兴，弟瀹送别，朏指瀹口曰：「此中惟宜饮酒。」/壶公曰：醉乡无得失，无恐怖，递营糟丘，吾将老焉。又曰：负酒狂者，可奈何?
　　何尚之尝以吏部侍郎休假定省，倾朝送别。及至，父叔度谓曰：「闻顷倾胡相送，可有几客?」答曰：「殆数百人。」叔度笑曰：「此送吏部郎，非关何彦德也。背殷浩作豫章，归省，饯别者倾朝。及废徙东阳，舡泊征虏亭积日，乃至亲旧无复相窥者，汝识之。」/壶公曰：叔度枉费口舌，宦海中何人唤得醒?
　　柳元景、颜师伯尝诣沈庆之，列仗鸣笳，驺从盈道。会庆之在田间，止从一奴。既见，悄然曰：「贫贱不可居，富贵亦难守。老子八十之年，目见成败多矣，诸君炫此欲何为乎?」/壶公曰：沈君快人。不必说成败，石火电光中炫得几时?
　　贺若敦以失职怨望诛。临死，呼其子若弼曰：「吾以舌死，汝不可不思。」因引锥刺弼，盖诫以慎言也。/壶公曰：若弼卒不免，安得日日引锥刺之？
　　王长史至性凝简，不狎当世。尝从容语诸子曰：「吾家门户，所谓素族，自可随流平进，不须苟求。」/壶公曰：在今日当学退一步法，说平进还不是。
　　彭懒农落职家居，县当大造，其子嘱司书者飞税他户。懒农知之，招司书饮，戏赠之诗曰：「洛阳城中桃李花，飞来飞去落谁家?」司书答曰：「旧时王谢堂前燕，飞入寻常百姓家。」懒农曰：「既不飞上天，飞入地，不过飞入百姓家耳，安忍为此？」乃为诗谢之曰：「洪水推沙塞两涯，推来推去只交加。谁知二世宫中鹿，走过刘家又李家。」飞税乃止。/壶公曰：飞税偏属士夫，田多粮重，焉得不飞？
　　时有新登进士第者，彭绥之具酌招饮。值微雨，累速不至。绥之遗以诗云：「倘来名利若游尘，何事痴儿太认真?咫尺泥途行不得，山阴雪夜是何人?」/壶公曰：彭绥之尤可鄙。
　　羲之与桓温笺：谢万才流经通，处庙廊参讽议，故是后来一器，而令屈其迈往之气，以俯顺荒余，近是违才易务矣。/壶公曰：右军才高识大，惜以书见长。
　　张兴世累战功，仕至左卫将军。将拜墓，父仲子谓曰：「汝卫从太多，先人必当惊怖。」兴世为之减撤。/壶公曰：见墓前竖翁仲、华表者，子孙多类顽石。
　　颜延之尝过子竣，见宾客盈门，而竣犹卧未起。怒曰：「出粪土之中，升云霓之上，而骄盈若此，其能久乎！」/壶公曰：富贵薰人，父必不得之于子。
　　张融尝戒其子曰：「人生有口，止可论道说文、给饮与食，此外如树网焉。吾每以不尔为恨，尔曹当振网也。」/壶公曰：此中惟宜饮酒，论道说义转多事。
　　安叱奴者，舞工也。唐高祖官之散骑。李纲谏曰：「周家均工乐胥不得预士伍，虽复妙如师襄，才如于野，皆继世不易业。故魏武使祢衡击鼓，衡先解朝衣，不敢以先王法服为伶人亵也；齐高纬封曹妙达为王，安马驹开府，此有国之鉴戒。今令舞胡鸣玉曳组位五品、趋丹地，非贻厥孙谋之道。」/壶公曰：唐庄宗狎伶人，自称李天下，更妙。
　　光武临朝，或有惰容，张湛辄陈谏其失。常乘白马，帝每见湛，辄言：「白马生且复谏矣。」
　　司马温公夫人，元宵夜欲出观灯，公曰：「家自有灯。」夫人曰：「兼看游人。」公笑曰：「我是鬼?」/壶公曰：尝与张山人渤观灯，山人曰：「花灯花灯，观花乎，观灯乎？都不是，曰"观人"。」。予曰：「诗客诗客，做诗乎，做客乎?都不是，曰"做贼"。」
　　黄鲁直好作艳语，诗词一出，人争传之。时法云秀老呵之曰：「公文词之富，翰墨之妙，甘施于此乎？」公曰：「某但空语，初非实践，终不以此堕恶道也。岂亦欲置于马腹中乎?」秀曰：「李伯时但以念想在马腹，墮落不过正其一身；今公艳语实荡天下心，使其信以为然，荡而不反，则逾越礼法，冒犯廉耻，无不至矣。罪报何止入马腹?定当入泥犁也。」公为之动容。/壶公曰：文土当知。又曰：庾开府堕泥犁，万劫不曾翻身。
　　冯当世晚年好佛，知并州，日以书寄王平甫曰：「并州歌舞妙丽，闭目不窥，日以谈禅为上。」平甫答曰：「若如所论，未达禅理。闭目不窥，已是一重公案。」/壶公曰：「临去秋波那一转」，老宿以此省悟。
　　王安石初见晏元献，元献熟视无他语，但云：「能容于物，物亦容矣。」安石唯唯而退。/壶公曰：顶门一针。
　　立春日，翰林作春词，贴于禁中。皇帝阁六篇，其一曰：「漠然天造与时新，根着浮流一气均。万物不须雕琢巧，正如恭己布深仁。」皇后阁五篇，其一曰：「春衣不用蕙兰薰，领缘无烦刺绣文。曾在蚕宫亲织就，方知缕缕尽辛勤。」夫人阁四篇，其一曰：「圣主终朝勤万几，燕居专事养希夷。千门永昼春岑寂，不用东前插柳枝。」此诗不特咏景物为观美，尝寓规讽，为玉堂之楷式。/壶公曰：依样葫芦。
　　韩魏公妻弟崔公孺，持论甚正。公喜，与之语，偶泛及差除，公孺忽曰：「豺狼、虎豹、蛇虺，天乃屏置于山林深僻之地者，盖恐为人之害也。今监司郡守一失选，抡置在要路，其为民害得不甚于豺狼虎豹蛇虺乎?」公默然。/壶公曰：崔君可掌铨。
　　李太白赠子美云：「借问因何太瘦生，只为从前作诗苦。」苦之一字，讥其困雕镌也。杜子美寄太白云：「何时一樽酒，重与细论文。」细之一字，讥其欠缜密也。/壶公曰：文人互相讥弹，是真知己。
　　壶公见尊官赫奕，书二绝于壁云：「可怜世事浑无定，却笑痴儿偏认真。石火电光那得久?眼前现例欲酸辛。」「烈风张帆滚浪颠，笑语中流意兴翩。岸上有人明着眼，危哉苦海急相煎。」
　　北魏王珪问博士李先曰：「天下何物最益人神智?」先曰：「莫若书。」/壶公曰：关壮缪、岳武穆善读左氏春秋。
