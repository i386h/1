<!-- { "loadSidebar": true } -->
　　宋世祖至殷贵妃墓，谓刘德愿曰：「卿等哭贵妃若悲，当加厚赏。」刘应声号恸，涕泗交横。上以为豫州刺史。帝又令羊志哭，羊亦呜咽甚哀。他日有问羊者：「卿那得此副急泪？」羊曰：「我尔日自哭亡妾耳。」/壶公曰：羊哭亡妾，刘谁哭？明良相遇一段奇趣。 

　　卢询祖甚有口辨，好臧否人物。尝语人曰：「我昨东方未明，过和氏门外，见二陆、两潘，森然与槐柳齐列。」/壶公曰：潘陆卒不保首领，枉做小人一场。 
　　钟雅语祖士言：「我，汝颖之士，利如锥；卿燕赵之士，钝如槌。」祖曰：「以我钝槌，打尔利锥。」钟曰：「自有神锥，不可得打。」祖曰：「既有神锥，亦有神槌。」/壶公曰：毕竟槌钝。 

　　王仲祖好饮茶，宾至辄命饮之。士大夫皆患其如此，每欲往候，必曰：「今日有水厄。」/壶公曰：倒把陆羽作屈平矣。 
　　齐世有席毘，嗤鄙文学，嘲刘逖曰：「君文如朝菌，须臾之玩，岂比吾千丈松，常有风霜。」刘答云：「既有寒木，又发春花，可乎？」席不能屈。/壶公曰：道学家辄负千丈松，悲夫！ 

　　孙彦举以文才著称，然学浅行薄。邢邵尝谓之曰：「卿更须读书。」孙曰：「我精骑三千，足敌君羸卒数万。」/壶公曰：似为枵腹者解嘲。 
　　徐晦嗜酒，沈传师善餐，杨嗣复戏语云：「徐家肺，沈家脾，真安稳耶。」/壶公曰：卫生语。又曰：余观饮食之人多不寿，故仙人首辟谷。 
　　刘贡父性滑稽，喜嘲谑，与王汾同在馆中，汾病口吃，贡父为之赞曰：「恐是昌家，又疑非类，未闻雄名，只有艾气。」/壶公曰：贡父遇子瞻，辄窘，快哉！ 
　　南涼慕容德，尝宴集群臣，酒酣，笑而言曰：「朕虽寡薄，恭己南面而朝诸侯，可方自古何等主也？」刺史鞠仲对曰：「陛下中兴圣后，少康、光武之俦。」德顾左右，赏仲帛千匹。仲以赐多，辞谢。德曰：「卿调朕，朕不调卿乎？卿饰对非实，朕故以虚言相赏。赏不谬加，亦何足谢？」/壶公曰：君君臣臣。 

　　王弘少尝为樗蒲公城子野舍。及后秉政，有人就弘求县者，此人亦颇以樗蒲著，弘诘之曰：「君得钱会戏，何用禄为？」答曰：「不审公城子野何在？」弘默然。/壶公曰：王弘自卖破绽。 

　　始兴王濬尝饷袁淑钱三万，业一宿而复遣追取，谓使人误谬，盖以戏淑也。淑与濬书曰：「闻之前志，七年之中，一予一夺，义士犹非之，况密迩旬次，何裒益之急也？窃恐二三诸侯，有以窥大国之政矣。」/壶公曰：濬奇谑，淑书不称。 

　　武帝尝令群臣赋诗，王敬则抚其纸曰：「臣几落此奴度内。」帝问何故，答曰：「臣若解书，不过作尚书郎令史耳，那得今日？」/壶公曰：敬则英风如在，数语破的。 

　　孙搴为文，授笔立就，而学浅行薄。少与温子昇齐名，尝谓子昇：「卿文何如我？」子昇曰：「不如卿。」搴要其为誓，昇笑曰：「但知不如卿便是，何必尔？」搴怅然曰：「卿不为誓，事可知矣。」/壶公曰：搴恁地聪明。 

　　边人传诵一诗云：「昨夜阴山吼贼风，帐中惊起紫髯翁。平明不待全师出，连把金鞭打铁骢。」有张师雄者，好以甘言悦人，晚年尤甚，号曰「密翁翁」，官在边郡。一夕，贼马至界上，忽城中失雄所在；至晓，方见师雄重衣披裘，伏于土窟中，已痴矣。西人呼土窟为空，寻改旧诗以嘲曰：「昨夜阴山吼贼风，帐中惊起密翁翁。平明不待全师出，连着皮裘入土空。」/壶公曰：今密翁翁满九边矣。 

　　晏叔原聚书甚多，每有迁徙，其妻厌之，谓叔原有类乞儿搬漆碗。叔原戏作诗曰：「生平惟兹碗，搬擎岂惮劳？造虽从假合，成不自埏陶。阮杓非同调，颜瓢庶共操。朝盛负馀米，暮贮藉残糟。幸免墦间乞，终甘泽畔逃。挑宜筇作杖，捧称葛为袍。倘受桑间饷，何堪井上螬？绰然真自许，呼尔未应饕。世久轻原宪，人方逐子敖。愿君同此器，珍重到霜毛。」/壶公曰：隐壶中亦止几个漆碗。 

　　宋游道除司州中从事，时将还邺，会霖雨，行旅拥于河桥。游道于幕下朝夕宴歌，行者曰：「何时节作此声也？固大痴。」游道应曰：「何时节而不作此声也，亦大痴。」/壶公曰：宋君有风神。 

　　三虱相与讼，一虱过之曰：「讼者奚说？」三虱曰：「争肥饶之地。」一虱曰：「若亦不患腊之至而茅之燥耳？若又奚患？」于是乃相与聚嘬其母而食之，彘癯，人乃弗杀。/壶公曰：一虱是巧宦，处于无竞之地。 

　　有睹邻夫见妇吹火，赠诗云：「吹火朱唇动，添薪玉腕斜。遥看烟里面，恰似雾中花。」其妻告夫曰：「君岂不能学也？」夫曰：「君当吹火，吾亦效之。」乃为诗曰：「吹火青唇动，添薪墨腕斜，遥看烟里面，恰似鸠盘茶。」/壶公曰：和诗人更饶奇趣。 

　　李少师宗闵，不以威重自处，好与宾客饮宴谈笑。暑月临池，以荷为杯。既散，有人言：「昨饮大欢也。」李曰：「今日言欢，明前日之不欢，自今好恶，一不得言。」/壶公曰：少师能自作乐。 

　　一人盛谈轮回报应，慎无轻杀，凡一牛一豕，即作牛豕以偿，至蝼蚁亦罔不然。时许文穆曰：「莫如杀人。」众问其故，曰：「那一世责偿，犹得化人也。」/壶公曰：何不杀佛，定得化佛。 

　　高帝尝面许张融为司徒长史，敕竟不出。融乘一马甚瘦，帝曰：「卿马何瘦？给粟多少？」融曰：「日给一石。」帝曰：「何瘦如此？」融曰：「臣许而不与。」明日即除司徒长史。/壶公曰：趣。 

　　裴郎中诚善谈谐，与温岐为友，好作淫艳之歌，云：「不是厨中串，争知炙里心？井边银钏落，展转恨还深。」又曰：「不信长相忆，抬头问取天。风吹荷叶动，无夜不摇莲。」又曰：「簳蜡为红烛，情知不自由。细丝斜结网，争奈眼相钩。」裴词云：「思量大是恶姻缘，只得相看不得怜。愿作琵琶槽那畔，美人长抱在胸前。」又曰：「独房莲子没人看，偷折莲时命也拚。若有所由来借问，但道偷莲是下官。」温词云：「一尺深红蚁麴尘，旧物天生如此新。合欢桃核终堪恨，里许元来别有人。」又曰：「井底点灯深烛伊，共郎长行莫围棋。玲珑骰子安红豆，入骨相思知不知？」/壶公曰：郑卫之音。 

　　顾渊白访僧胜福，闲游市井间，见妇女皆浓妆艳饰，因问从行者，知少艾者，僧之宠；下此，则皆道人所有。遂戏题一绝于壁云：「红红白白好花枝，尽被山僧折取归。只有野薇颜色浅，也来钩惹道人衣。」胜见亟命去之，然已盛传矣。/壶公曰：地狱之设，正为此辈。 

　　诸葛恪尝献马，孙权先芻其耳。范镇时在堂，嘲恪曰：「马虽大畜，禀气于天。今残其耳，岂不伤仁？」恪答曰：「母之与女，恩爱至矣。穿耳附珠，何伤于仁？」/壶公曰：谑语有理。 

　　丁裴字文侯，为典军校尉，总摄内外。建安末，从太祖征吴。裴随行，自以家牛羸困，乃私易官牛。为人所白，被收送狱，夺官。其后太祖问裴曰：「文侯印绶所在？」裴亦知见戏，对曰：「以易饼耳。」太祖笑，复裴官，所用如初。/壶公曰：曹瞒前作戏语，定是英物。 

　　刘宽尝于坐被酒睡伏，灵帝问太尉：「醉邪？」宽仰对曰：「臣不敢醉。但任重责大，忧心如醉。」/壶公曰：直醉耳，那得巧言欺君？ 
　　胡昉大言夸诞，当国者以为天下奇才，力加荐引。未数年，为两浙漕。一日，语坐客云：「朝廷官爵，是买吾曹头颅，岂不可畏？」适闻人伯卿在坐末，趋前云：「也买脱空。」众大笑。/壶公曰：都买脱空，都买脱空。莫笑，莫笑！ 

　　张翥长于诗，其近体、长短句尤工，文不如诗，而每以文自负。常语人曰：「吾于文已化矣。盖吾未尝构思，特任意属笔而已。」他日翰林学士沙刺班示以所为文，请易置数字，苦思者移时，终不就。沙刺班曰：「先生于文岂犹未化耶？何思之苦也。」/壶公曰：化不化，那关迟速？ 

　　关澥有俊才，而容止不扬。持服中，过南徐，客次见一绯鱼朝士倨坐，关揖而问之。彼疑关为攫徒，因谑关曰：「太子洗马高垂鱼。」良久，复询关，关答以「某之官乃是：皇后骑牛低钓鳖。」朝士骇曰：「是何官位？」关笑曰：「且欲与君对偶精切。」/壶公曰：趣。 

　　五代时，何子全言：「前世惑骏逸者，为马癖；泥贯索者，为钱癖；耽于子息者，为誉儿癖；耽于褒贬者，为左传癖。陆鸿渐溺于茗事，将何以名其癖？」杨粹仲曰：「茶至珍，盖未离乎草也。草中之甘，无出茶上者，宜追目陆氏为“甘草癖”。」/壶公曰：茶癖清苦，目之曰甘草，非知味者。陆先生那肯受。 

　　王荆公作字说，妄意杜撰。东坡曰：「请问犇、麤二字，牛之体壮于鹿，鹿之行速于牛，今积三为字，而其义皆反之，何也？」又戏谓曰：「以竹鞭马为笃，不知以竹鞭犬又何可笑？」又尝举坡字问荆公何义，公曰：「坡者，土之皮。」坡公笑曰：「然则滑者，水之骨乎？」荆公并无以答。 

　　叶仲子一日论制字之妙，因及疾病，从丙从矢，盖言丙燥矢急；燥急，疾病之所自起也。友人故以痔字难之，沈伯玉笑曰：「因此地时有僧人往来，故从寺。」众方哄堂，一少年不解，向叶问之，叶徐曰：「异日汝当自解。」众复哄堂。/壶公曰：沈伯玉先生之说，安石寻味不到。 

　　元祐间，太学有治春秋陈生，与宋门一娼狎。一日，会饮于曹门，因用春秋之文题于壁曰：「春正月，会吴姬于宋，夏四月复会于曹。」有讥其文，戏之曰：「秋饥，冬大雪，公薨。」其意以为财匮，当有饥寒之厄也。/壶公曰：真春秋。 

　　窦巩性温雅，多不能持论。士友言议之际，吻动而不发。白居易等目为「囁嚅翁」。/壶公曰：此翁天下去得。 
　　或戏柳耆卿曰：「“杨柳岸，晓风残月”，此乃艄工登溷处耳。」闻者笑之。/壶公曰：柳语自孤洁。 
　　方圭好为恶诗，宋公序知扬州日，圭来谒，燕于平山堂。圭诵诗不已，宋欲他辞已之，顾野外有牛就木磨痒，谓坐客胡恢曰：「青牛恃力狂挨木。」恢应声曰：「妖鸟啼春不避人。」宋公大笑，圭悟其意。饮至客散，欲奋拳击恢，众救而散。/壶公曰：坐有胡恢，一帖清凉散。 

　　东坡在惠州，天下传其已死，后七年北归，时章丞相方贬雷州，东坡见南昌太守叶祖洽。叶问曰：「世传端明已归道山，今尚尔游戏人间耶？」坡曰：「途中见章子厚，乃回反耳。」/壶公曰：嘻笑唾骂，总是文章。 

