<!-- { "loadSidebar": true } -->
　　元丰末，文潞公年几八十矣。神宗见其康强，问：「卿摄生亦有道乎?」潞公对：「无他，臣但能任意自适，不以外物伤和气，不敢作过当事，酌中恰好即止。」上以为名言。
　　宗杲论禅云：「譬如人载一车兵器，弄了一件，又取出一件来弄，便不是杀人手段。我则只有寸铁，便可杀人。」朱晦庵深喜其说。/壶公曰：寸铁杀人，陆子静、王伯安之学。
　　朝廷一有计较利害之心，便非王道。士大夫一有计较利害之心，便非真儒。
　　郭仲晦曰：「处事当以易简。简以制繁，易以制难，便不费力。乾坤之大，所以使万物由其宰制者。不过此二字，况于人乎?且以用兵言之，韩信多多益善，只是一简字；狄青夜半破昆仑关，只是一易字。」/壶公曰：称淮阴曰「简」、武襄曰「易」，是创论。
　　杨伯子言：「士大夫清廉，便是七分人了。」盖公忠仁明，皆自此生。/壶公曰：不清不廉，便没半分人了。
　　苏子瞻云：「吾酒后乘兴作数千字，觉气拂拂从十指出。」/壶公曰：长公精神如在。
　　古语云：「斛满人概之，人满神概之。」/壶公曰：此绝顶语，处盛者毋为神所概。又曰：雕龙绣虎之才，神应概之。
　　蔡西山云：「为善得祸，乃是为善未熟；为恶得福，乃是为恶未深。人事尽处，方是天理。」/壶公曰：一事一时，定不得祸福。
　　张无垢云：「贪冒之士，如落秽溷汙渠中，如何使人敢近?廉正之士，如竹间清风，露气洒洒袭人，观者已觉心目顿快，况处其间哉！」/壶公曰：恁地透彻。
　　黄鲁直云：「士大夫三日不读书，则礼义不交于胸中，便觉面貌可憎，语言无味。」/壶公曰：快语，乃玄。
　　吴定翁尝曰：「士无求用于世，惟求无愧于世。」/壶公曰：此君子为己之学。
　　孛术鲁翀在翰林日，尝进讲。罢，上顾问曰：「三教何者为优？」鲁翀对曰：「释如黄金，道如白璧，儒如五谷。」上曰：「若尔，则儒为贱耶?」鲁翀曰：「黄金白璧，无亦何妨?五谷于世，其可一日阙哉?」上大悦。/壶公曰：是。
　　李德裕对武宗曰：「正人如松柏，特立不倚；邪人如藤萝，非附他物，不能自起。故正人一心事君，而邪人竞为朋党。」此数语，尽君子、小人之情状矣。/壶公曰：只数语了了，觉朋党论之烦。
　　周墀入相，问于韦澳，曰：「愿相公无权。」墀愕然不知所谓，澳曰：「官赏刑罚，与天下共其可否，勿以己之爱憎喜怒移之，天下自理，何权之有？」/壶公曰：政要相公揽权。
　　善处权者，常不忘避；善处利者，常不忘予；善处小人者，常不忘密。/壶公曰：老于涉世。
　　张文成为徐有功赞曰：「蹑虎尾而莫惊，触龙鳞而不惧，凤峙鸱枭之内，直以全身；豹变豺狼之间，忠能远害。」/壶公曰：徐君幸而免，天也。果真能入火不热，入水不濡乎?险矣！
　　张忠定曰：「事君者廉不言贫，勤不言苦，忠不言己效，公不言己能，斯可以事君矣。」/壶公曰：只「不言」，多少意思。
　　小人百巧，一拙即败；君子百正，一邪即败。
　　善谄者必善骄，能趋者必能背。何者?其机括一也。明智之士，见人之谄者而知其必骄；见人之趋者，而知其必背，故内不失己，外不失人。暗者反是。/壶公曰：自是风波之感。
　　人臣名位平常，其时必治朝，其人必君子；声势烜赫，其时必末造，其人必权奸。/壶公曰：当末造，则为鬼谷、鹿门，跳出阴阳之外。
　　江公望谓吴师礼曰：「子异日得志，当如何?」曰：「但为人作丰年耳。」/壶公曰：隽语，令人可想。
　　王荆公尝问张文定：「孔子去世百年生孟子，自后绝无人，何也?」文定言：「岂无?只有过孔子者。」公问：「是谁?」文定言：「江西马大师，汾阳无业，雪峰严头，丹霞云门是也。」公问：「何谓?」文定曰：「儒门淡薄，收拾不住耳。」荆公欣然叹服。后举似张天觉，天觉抚几，叹以为佳。
　　范蜀公不信佛，苏公尝求其所以不信之故。范云：「平生事非目见即不信。」苏曰：「公亦安能然哉?设公有疾，令医切脉，医曰寒，则服热药；曰热，则服寒药。公何尝见脉而后信之？」/壶公曰：苏理爽透。
　　元明善尝副一蒙古出使交趾，濒还，国王赆以兼金。蒙古受之，明善不受。国王曰：「彼使臣已受矣，公何固辞?」明善曰：「彼所以受者，安小国之心；我所以不受者，全大国之体。」
　　天下惟有二事着手不得：以外廷攻宦官，其势不入，必有入之者而后可行，譬捕黄羊必用夜猴；以中国攻夷狄，其势不出，必有出之者而后可行，譬逐狡兔必用韩卢。故能诛宦官者，必宦官之党；能攻夷狄者，必夷狄之邻：此形便也。宋申锡、崔彻智不及此，其败宜矣，况李训、郑注之奸乎?/壶公曰：古有是语，今做不得。
　　明肃临朝，范文正公以上寿会宁，抗疏外补。太后既逝，言者多追诋旧事，仲淹乃言于帝曰：「太后受遗先帝，调护陛下十馀年，今宜掩其小故，以全大德。」帝曰：「此亦朕所不忍闻也。」乃下诏戒饬中外，毋得辄言垂帘时事。/壶公曰：一言兴邦。
　　范景仁疏请建储，累上不报，执政谕之曰：「今间言已入，为之甚难。」镇曰：「事当论其是非，不当论其难易。诸公谓今日难于前日，安知异日不难于今日乎?」/壶公曰：畏难苟安，千古一律。
　　新法之行，长吏苦于牵迫，多至投劾。康节门人故友，或贻书访之。答曰：「此贤者所当尽力之时。新法固严，能宽一分，则民受一分之赐矣。」大哉，仁人之言，非兼万物，洞悉当世之宜，不能为也。可谓通儒矣。/壶公曰：此邵子经世之学。
　　吕大防、范纯仁当国，欲为调停之方，以兼用熙丰之党。刘巗叟驳之曰：「自古君子、小人，无参用之理。圣人但云：君子在内、小人在外则泰，君子在外、小人在内则否。若君子小人并进，则危亡之基也。」巗叟此论，乃正大公平之理，圣人所不易者。不知吕、范二贤，身任天下之重，胡为有此模稜之见也?此名一出，而后之巧于处世者，阴借其言以为牢笼之具，而天下之事遂至大坏而不可救矣。/壶公曰：才调停，小人便占胜场。
　　梁焘作相，一以引援人才为务。尝作荐士录，具载姓名。或曰：「公所植桃李，乘时而发，但不向人开耳。」/壶公曰：那个肯向人开？
　　赵鼎为相，遇户部进钱入宫，召至相府切责之。翌日，问帝曰：「某人献钱耶?」帝曰：「朕求之也。」鼎曰：「其人不当献，陛下不当求。」遂出其人于远郡。/壶公曰：真宰相。
　　元世祖崇信佛法，厘正道教，诏枢密副使张易参校道书，言惟道德经为老子所著，馀皆后人伪撰，悉焚毁之。此世间一大快也。/壶公曰：参同契几付祝融。
　　耶律楚材尝言：「兴一利，不若除一害；兴一事，不若减一事。」时以为名言，可为好功喜事之戒。
　　有言佛教可治天下者，英宗以问拜住。拜住对曰：「清净寂灭，自治可也。若治天下，舍仁义，则纲常乱矣。」/壶公曰：「自治」二字，得佛教之髓。
　　揭傒斯之论储材曰：「养之于誉望未隆之先，用之于周密世务之后，此用人之要法也。」
　　太祖微行至某寺，见一僧治爨，问曰：「尔僧耶?有度牒否?」答曰：「真和尚不用度牒，真皇帝不用玉玺。」/壶公曰：这和尚早知有西洋之役。
　　国初梁孟敬应聘修元史。成，遂乞骸骨，日与二三野老婆娑丘樊。野老曰：「我辈脱战征之苦，享太平之福，何以祝吾君？」孟敬举手曰：「愿吾君恭己九重，存心四海，扩天理而遏人欲，进君子而退小人。」野老曰：「愈于华封三祝。」/壶公曰：愈于格致诚正。
　　白昂成进士，谒胡文忠公，问处世之要。公答曰：「多栽桃李，少种荆棘。」/壶公曰：树荆棘者，长必刺人。
　　仁宗尝问院判蒋用文保和之要，对曰：「在养正气。正气完，邪气无从而入。」又问：「卿医效迟速何如?」对曰：「善治疾者必固本，急之恐伤其本，圣人所以戒欲速也。」识者知用文以医谏。
　　孝宗朝有上言山西石胆子益寿者，命中官采求，经年不得。时王维为宪使，中官曰：「其物载书中，云何无也？」王曰：「凤凰麒麟，古书所载，今果有乎?」/壶公曰：有识有胆。
　　夏寅尝语人曰：「君子有三惜，此生不学，一可惜也；此日闲过，二可惜也；此身一败，三可惜也。」/壶公曰：予常拈以醒世。
　　谢文庄尝云：「愿为真士夫，不愿为假道学。」/壶公曰：不是假道学，便是真士夫。
　　豫章张洪阳曰：「贫莫夸俭，富莫夸廉，居势要莫谈无宦情，处山林莫谈负经济。」/壶公曰：勘破世情。
　　或言有善读书不善做官者，张悦笑曰：「此不善读书耳，岂有遵书本行而误者耶?」/壶公曰：那个肯遵书本行?
　　弘治间，云南昼晦五日，朝命考察云贵官员。林见素疏：「灾之由，系朝廷，不在云贵；在大臣，不在小臣。」/壶公曰：顶门一针。
　　或问：「今居大位、享大福者，未必有学问；有学问者，多贫贱无福，何也?」沈鉴曰：「有学问便是福，何须富贵?」/壶公曰：富贵者，那得有学问，那得有清福?
　　赵大周在京师，何吉阳问曰：「大周近来何故全不讲学?」大周曰：「不讲。」吉阳又问曰：「若不讲，何所成就?」大周应曰：「不讲，就是我成就处。」/壶公曰：不讲，是大周成就人处，亦人成就大周处。
　　杨文襄尝言：「今日务在省事，不在多事；在守法，不在变法；在安静，不在纷扰；在宽简，不在烦苛。」/壶公曰：是保泰之术，是救时之方。
　　王阳明中会试，同舍有以不第为耻者，阻明慰之曰：「世以不得第为耻，吾以不得第动心为耻。」/壶公曰：或问不动心有道乎?曰：只是无耻。
　　刘忠宣语后进曰：「居官以正己为先。所谓正己，不但当戒利，亦当戒名。」/壶公曰：三代而下，惟恐不好名。
　　御史王相被中官搆下狱，朱裳抗疏曰：「朝廷设御史，如齐民畜猫捕鼠。猫鼠相持，主人其可助鼠耶?」/壶公曰：可怜。
　　杨文襄总制全陕，每谕诸将曰：「无事当如有事时提防，有事还如无事时镇静。」/壶公曰：能提防，自镇静。
　　李于鳞曰：「不朽者文，不晦者心。」/壶公曰：于鳞止二语可传。
　　林景暘好周贫乏，每曰：「与其为无益以求冥福，不若为有益以济生人。」/壶公曰：余见放生者，皆惯杀人者也。
