<!-- { "loadSidebar": true } -->
　　曹时中作寿藏，日往坐片时，曰：「此中无朝无暮，无春无秋，恍似天地未判之初。」/壶公曰：谁知属纩后，才做盘古氏。 

　　贤媛 
　　楚平王奔郧，钟建负季芊以从。王将嫁季芊，季芊辞曰：「所以为女子，远丈夫也。钟建负我矣，以妻钟建。」/壶公曰：得别嫌明微之意。 
　　齐王使使者问赵威后。书未发，威后问使者曰：「岁亦无恙邪？民亦无恙邪？王亦无恙邪？」使者不说，曰：「臣奉使威后，今不问王而先问岁与民，岂先贱而后尊贵者乎？」威后曰：「不然，苟无岁，何有民？苟无民，何有君？故有问舍本而问末者邪？」/壺公曰：知重岁重民，战国君皆拜其下风。 

　　秦昭王尝遣使者遗君王后玉连环，曰：「齐多智，而解此环不？」君王后以示群臣，群臣不知解。君王后引锥椎破之，谢秦使曰：「谨以解矣。」及君王后病，且卒，诫子建曰：「群臣之可用者某。」建曰：「请书之。」君王后曰：「善。」取笔牍受言，君王后曰：「老妇已忘矣。」/壶公曰：早知有松耶柏耶之日。 

　　成帝时，班婕妤有宠。后为赵飞燕所妒，谮其挟媚道诅咒，坐考问。婕妤对曰：「妾闻死生有命，富贵在天。修正尚未蒙福，为邪欲以何望？使鬼神有知，不受不臣之愬；如其无知，愬之何益？放不为也。」上善其对，怜之。/壶公曰：大家风范。 

　　司徒袁隗为从女择婿，见黄允，叹曰：「得婿如是，足矣。」允归，遂黜其妻夏侯氏。氏谓姑曰：「今当见弃，方与黄氏长辞，乞一会亲属，以展离诀。」于是大会亲宾三百许。妇中坐攘袂，数允隐慝秘秽，凡十五事。语毕，浩然登车而去。允竟以此废于时。/壶公曰：女中英雄，快甚，快甚！ 

　　魏文帝得立为太子，抱辛毗项，谓之曰：「知我喜否？」毗归，谓女宪英。宪英叹曰：「代君不可不戚，主国不可不惧。宜戚宜惧而反喜，魏其不昌乎？」/壶公曰：何物女子，知为君之难？ 

　　房景伯母崔氏，博览书传，有高识。景伯为清河太守，有讼子不孝者。景伯伤之，以白母，母曰：「此小人未知礼教耳。试呼其子母来，吾有以教之。」景伯为呼入崔处。其母于榻与共食，令景伯如常行温清礼，而立其子阶下使熟视。未及数日，子悔罪求归，崔曰：「未也，特其面惭耳，更需之。」几二十日，其子叩头流血，其母亦涕泣。然后听归，竟以孝闻。/壶公曰：阿母锡类之仁。 

　　郑母崔氏，年十三适郑诚，生善果。诚以讨尉回战死，母二十而寡，凛节操，识大体。善果为景州刺史，每出听事，母恒于障后察之。一日，闻其妄瞋，母即退，蒙被泣，终日不食。善果伏不敢起。母乃起请之，曰：「吾非怒汝，恨愧汝家耳。汝父在官清恪，以身殉国。吾寡妇有慈无威，汝自童子便袭茅土、位方伯，岂汝身致之？安得不念及此，而妄瞋怒？内堕家风，外亏国法，吾死何以见汝先人？」善果乃顿首受命。/壶公曰：贤哉，母也！识大体。 

　　徐贤妃惠，四岁通论语、诗，八岁知属文。其父好德，试使拟离骚，辄为小山篇，中云：「仰幽岩而流盼，抚桂枝以凝想。将千龄兮此遇，荃何为兮独往？」父大惊。/壶公曰：屈子之后第一人。 

　　后汉韦逞母宗氏，博究经典，置生徒一百二十人，隔纱窗授业。/壶公曰：好为人师。 
　　崔玄暐母卢氏，有贞操。尝戒玄暐曰：「吾姨兄辛玄驭云：“子姓仕宦，或贫窭不自存，此善事也。”吾以为确论。比见亲表仕者，务多财以奉亲，而亲不究所从来。必出于禄廪则善，如其不然，何异盗蹠乎？若今为吏，宜识吾意。」以故，玄暐所历，并以清白著。/壶公曰：阿母喜宦贫，几同夷之清矣。 

　　潘孟阳官侍郎，年尚未四十。其母尝谓曰：「以尔之材，而位丞郎，吾甚忧之。」/壶公曰：贤哉，母也，爱子以德。 
　　李畲母有卓识。畲为监察御史，得廪米。母量之，三斛而赢。问于畲，曰：「御史米不概也。」又问车佣有几，曰：「御史佣不偿也。」母怒，敕归其赢米，偿其佣。因切责畲。畲乃劾仓官，自言状。诸御史闻之，有惭色。/壶公曰：御史得其平矣。 

　　毕士安，本云中人，少事继母祝氏。祝谓曰：「学不求良师友，不如不学。」乃携士安如宋，又如郑，从杨朴、韩丕、刘锡等游，遂为郑人。/壶公曰：依稀三迁之风。 

　　王荆公女长安县君，能诗。尝见亲族妇女有服者，带白罗系头子，因戏为诗云：「香罗如雪缕新裁，惹住乌云不放回。还似远山秋水际，夜来吹散一枝梅。」其姑李氏，亦能文。尝有诗云：「絮如柳陌三春雨，花落梨园一笛风。百尺玉楼帘半卷，夜深人在水晶宫。」/壶公曰：女子能诗，必出于正，则可。 

　　王安石女，吴安持之妻，工诗，多佳句，有诗寄父曰：「西风吹入小窗纱，秋气应怜我忆家。极目江山千里恨，依然和泪看黄花。」父以楞严经新释付之，并和其诗曰：「青灯一点映窗纱，好读楞严莫忆家。能了诸缘如梦幻，世间应有妙莲花。」/壶公曰：女诗可以怨。 

　　杜羔妻刘氏，善为诗。羔累举不第，将至家，妻先寄诗曰：「良人的的有奇才，何事年年被放回？如今妾面羞君面，君到来时近夜来。」羔见诗，赧不敢归，复游长安，寻登第。妻又寄诗云：「长安此去无多地，郁郁葱葱佳气浮。良人得意正年少，今夜醉眠何处楼？」羔得诗，即命驾还里。/壶公曰：风神郁渤。 

　　李景逊为观察使。初，母郑早寡，家贫子幼。居东都，因古墙坏，得钱盈船。郑乃炷香祝之，曰：「吾闻无劳而获者，身之灾也。天必以先君馀庆，矜其贫而赐之，则愿诸孤他日学问有成，乃其志也。此不敢取。」命掩而筑之。/壶公曰：临财毋苟得，屡于闺阁中见之。 

　　苏子瞻云：昔僦宅于眉，一日，二婢熨帛，足陷于地。视之，深数尺，有大瓮，覆以乌木版。先夫人亟命以土塞之。人谓其下有宿藏物，欲出也。其后居岐，适有藏欲发，予妻崇德君曰：「使先姑在，必不发也。」乃止。/壶公曰：三苏之门，应有此姑媳。 

　　东坡一日退朝，食罢，扪腹徐行，颐谓侍儿曰：「汝辈且道是中何物？」一婢遽曰：「都是文章。」坡不以为然。又一人曰：「满腹都是机械。」坡亦未以为当。朝云乃曰：「学士一肚皮不入时宜。」坡捧腹大笑。/壶公曰：真坡老知己。 

　　贵池唐贵梅，笄年适朱。姑悍而淫，诲妇淫者以百数。弗听，加之楚箠炮烙，终不听，姑乃讼妇不孝。通判毛玉受贿，倍加妇刑，几死。亲党咸劝妇曰：「何不吐实？」妇曰：「全吾名而污吾姑，可乎？」竟自经死。/壶公曰：唐节而仁矣！ 

　　屠渐山欲治一仆，仆求解于夫人。夫人笑谓：「置一大鱼来！」莫测其指。渐山嗜鱼，见而诧其肥。夫人从傍笑曰：「但水宽耳。」仆竟获免。/壶公曰：巧于解纷。 
　　开阳烈女程菊英，美而知书。富人徐铋谋婚，父濂拒之。濂卒，铋赂邑贵人，居间督府，差逻卒逼之。女坚守父命，慷慨登舆，至中途自经死。时五月桂花盛开，香闻数十里。女玄感通天矣！/壶公赞曰：於戏，孝女玉质霞标，守父治命，抗志云表。风激霜摧，兰凋蕙夭。罗静曹娥，千古同皎。帝命宠锡，德音孔昭。精英不昧，桂芯缭绕。穆乎神远，长夜斯晓。 


　　术解 
　　周穆王西巡狩，越昆仑，还，未及中国，道有献工人名偃师。穆王荐之，问曰：「若有何能？」偃师曰：「臣唯命所试。然臣已有所造，愿王先观之。」穆王曰：「日以俱来，吾与若俱观之。」翌日，偃师谒见王。王荐之曰：「君与俱来者何人邪？」对曰：「臣之所造能倡者。」穆王惊视之，趋步俯仰，信人也。巧夫！颔其颐，则歌合律；捧其手，则舞应节。千变万化，惟意所适。王以为实人也，与盛姬内御并观之。技将终，倡者瞬其目，而招王之左右侍妾。王大怒，立欲诛偃师。偃师大慑，立剖散倡者以示王，皆傅会革木、胶漆、白黑丹青之所为。王谛料之，内则肝胆、心肺、脾肾、肠胃，外则筋骨、支节、皮毛、齿发，皆假物也，而无不毕具者。合会复如初见，王试废其心，则口不能言；废其肝，則目不能视；废其肾，则足不能步。穆王始悦而欢曰：「人之巧乃可与造化者同功乎！」诏贰车载之以归。/壶公曰：此幻术鼻祖。 

　　魏文侯谓扁鹊曰：「子之兄弟三人，孰为最善医？」扁鹊对曰：「长兄于病视神，未有形而除之，故名不出于家中。兄治病其在毫毛，故名不出于闾。若扁鹊者，镵血脉，投毒药敷肌肤间，而名出闻于诸侯。」/壶公曰：古之下医，今之神圣。 

　　鲁公扈、赵齐婴二人有疾，同请扁鹊求治。扁鹊治之，既同愈，谓公扈、齐婴曰：「汝曩之所疾自外而干府藏者，固药石之所已。今有偕生之疾，与体偕长，今为汝攻之，何如？」二人曰：「愿先生闻其验。」扁鹊谓公扈曰：「汝志强而气弱，故足于谋，而寡于断；齐婴志弱而气强，故少于虑而伤于专。若换汝之心，则均于善矣。」扁鹊饮二人毒酒，迷死三日，剖胸探心，易而置之。投以神药，既悟如初。二人辞归。于是公扈反齐婴之室，而有其妻子，妻子弗识。齐婴亦反公扈之室，有其妻子，妻子亦弗识。二室因与相讼，求辨于扁鹊。扁鹊辨其所由，讼乃已。/壶公曰：此讼竟不可已。 

　　赵襄子率徒十万，狩于中山，藉艿燔林，燀赫百里。有人从石壁中出，随烟上下，若无所经涉者。襄子以为物，徐察之，乃人也。问其奚道而处石、奚道而入火，其人曰：「奚物为火？」/壶公曰：奚物为人？ 

　　王大将军尝坐武昌钓台，闻行船打鼓，嗟称其能。俄而一捶小异，王以扇柄撞几曰：「可恨！」时王应侍侧曰：「不然，此是回帆挝。」使视之，云：「船人入夹口。」/壶公曰：此易辨。 

　　隋文帝将迁都，夜与高熲、苏威二人定议。庾季才旦日奏云：「臣仰观玄象，俯察图记，龟兆允袭，必有迁都之议。且汉宫北城，经今八百岁，水皆咸卤，不甚宜人，愿为迁徙计。」帝愕然，谓熲等曰：「是何神也！」遂发诏施行。/壶公曰：止得二世，何以迁为？ 

　　晁文元公，少闻方士之术，凡人耳有灵响，目有神光，其后听于静中，若铃声远闻；耆年之后，愈觉清澈。公名之曰三妙音：一曰「幽泉漱玉」，二曰「清声摇空」，三曰「秋蝉曳绪」。/壶公曰：从闻思修。 

