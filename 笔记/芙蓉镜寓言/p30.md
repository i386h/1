<!-- { "loadSidebar": true } -->
　　石勒以参军樊坦清贫，擢授章武内史。既而入辞，勒见坦衣冠敝坏，大惊曰：「樊参军何贫之甚也？」坦甚诚朴，率然而对曰：「顷遭羯贼无道，资财荡尽。」勒笑曰：「羯贼乃尔暴掠邪？今当相偿耳。」坦大惧，叩头泣谢。勒曰：「孤律自防俗士，不关卿辈老书生。」/壶公曰：石勒可儿。 

　　张丞相好草书而不工，当时流辈皆讥笑之。丞相自若也。一日得句，索笔疾书，满纸龙蛇飞动。使侄录之，当波险处，侄罔然而止，执所书问曰：「此何字也？」丞相熟视久之，亦自不识，诟其侄曰：「胡不早问，致予忘之？」/壶公曰：才是草圣。 

　　张率善属文，年十六，诗赋颂已及二千余首。有虞讷者见而诋之，率乃一旦焚毁，更为诗示讷。诡云：「此沈约作也。」讷便句句嗟称，无字不善。率徐曰：「是吾作耳。」讷大惭。/壶公曰：世皆虞讷，毋宁藏之名山。 

　　翁肃，闽人，守江州。昏耄，代者至。既交割，犹居右席，代者不校也。罢起转身，复将入州宅。代者揽衣止之曰：「这个使不得。」/壶公曰：得无伪昏耄乎？ 
　　孔纬拜官，教坊优伶继至，各求利市。石野猪独先行列，公有所赐，谓曰：「宅中甚阙，不得厚致。若有诸，野猪幸勿言也。」复有一伶继来，公索其笛，唤近阶，指笛窍问之曰：「何者是浣溪沙孔笼子？」笛伶大笑之。/壶公曰：绝趣。 

　　宋仁宗时，大名府有营兵，背生肉，蜿蜒如龙。时程天球判大名，见之，骇曰：「此大犯禁。」乃囚其人于狱，具奏于朝。上览其奏，笑曰：「此赘耳，何罪？」即令释之。/壶公曰：法应笞背，孰令之赘？ 

　　叱罗协为中外府长史，形貌瘦小，举止褊急。既以得志，每自矜高。朝士有来请事者，辄云：「汝不解，吾今教汝。」及其所言，多乖事衷，当时莫不笑之。/壶公曰：戴纱帽的多肯教人。 

　　张融与从叔永书：「昔求三吴一丞，虽属舛错，今闻南康缺守，应得之不？融不知阶级，阶级亦可不知融。政以求丞不得，所以求郡，求郡不得，亦可复求丞。」/壶公曰：意之所欲，何论阶级？ 

　　隋内史柳骞之奏事好错，尝有周家公主衰请出家，骞之奏云：「周家公主上表求作道人。」上大笑。及出，卢仆射问之曰：「奏事若为错？」骞之复错答曰：「周家公主欲得还族。」 

　　李邕尝不许萧诚书，诚乃诈作古帖，令纸故暗，持示邕曰：「此乃右军真迹，如何？」邕看称善。诚以实告之，邕复取视，曰：「细看亦未能好。」/壶公曰：北海作此态乎？可恨。 

　　庐陵王薨，子应蠢呆无知识，检阅内库珍物，见金铤，问左右曰：「此可食否？」答曰：「不可。」应曰：「既不可食，并乞汝。」 
　　邵陵王纶为南徐州，轻躁酷虐，民不能堪。一日出行，道逢丧车，夺孝子服着之，匍匐号叫，以为笑乐。帝闻而严责之。纶顽慢逾甚，乃取一老公短瘦类帝者，加以衮冕，置之高坐，朝以为君，自陈无罪。因使就坐，剥褫捶之于庭。事闻，赐死。 

　　杨国忠出使江浙，逾年，妇在家产男，名朏。国忠归，妇告以远念成疾，忽昼梦尔我交会，因得孕。国忠以为夫妇相念，情感所致，欢然不疑。/壶公曰：国忠有相度。 

　　李益字君虞，世称李十郎。少有痴病，而多猜忌，防闲妻妾过为苛酷。每夜散灰扃户。时谓妒痴。 
　　吴中一士登科，即于省中娶妾。同年友问曰：「新人安在？」答曰：「寄于湖上萧寺。」同年云：「僧俗恐不便。」答曰：「已扃之矣。」同年云：「其如水火何？」答曰：「锁钥乃付彼处。」/壶公曰：皈依僧。 

　　顾恺读父书，每句应诺。/壶公曰：痴。 
　　倪云林性好洁，文房什物，两童轮转拂尘，须臾勿停。庭前有梧桐树，旦夕汲水揩洗，竟至槁死。尝留友人宿斋中，虑有污损，夜三四起潜听焉。微闻嗽声，大恶之。凌晨令童索痰痕不得，童惧笞，拾败叶上有积垢似痰痕以塞责。倪掩鼻闭目，令持弃三里外。/壶公曰：何乃自苦？ 

　　陆诗伯曾咏枇杷树云：「一株枇杷树，两个大丫叉。」后韵未成，吴匏庵请续之曰：「未结黄金果，先开白玉花。」陆摇首曰：「殊脂粉气。」/壶公曰：山人强项，自爱其丸。 

　　倪云林每盥头，易水数次。冠服着时，数十次振拂。尝眷歌姬赵买儿，留宿别业中，心疑其不洁，俾之浴。既登榻，以手自顶至踵，且扪且嗅。扪至阴，有秽气，复俾浴。凡再三，东方既白，不复作巫山之梦，徒赠以金。赵或自谈，必至绝倒。/壶公曰：不俗。 

　　郭洗马入洛，听妓歌，大称佳。石季伦问何曲，郭曰：「不知。」季伦笑曰：「不知安得言佳？」郭曰：「譬如见西施，何必识姓，然后知美？」/壶公曰：郭定知音。 

　　周定州刺史孙彦高，被突厥围城，不敢诣厅，文符须徵发者，于小窗接入，锁州宅门。及报贼登垒，乃身入柜中，令奴曰：「牢掌钥匙，贼来慎勿与。」/壶公曰：北门锁钥，非孙不可。 

　　杭州参军独孤守忠，领租船赴都，夜半急集船人，至则无他语，但曰：「逆风必不得张帆。」/壶公曰：未可尽非。 
　　德清有马主簿，本富家子，愚不谙事。忽一晚三更时，扣大令门甚急。令以为非火即盗，惊惶而出。簿云：我思四月间田蚕两值，百姓甚忙。何不出示，使百姓四月种田，十月养蚕，何如？」令曰：「十月间安得有叶？」簿无以对，徐云：「夜深矣，请睡罢。」自此后，每夜出，其妻必诒以倭子在外，不可出。遇圣节，其妻曰：「可出行礼。」簿摇手曰：「且慢，且慢，有倭子在外。」/壶公曰：此簿无他肠，簿中鸾凤。 

　　尹旻偕卿贰，欲诣汪直，属王越为介，私问：「跪否？」越曰：「安有六卿跪人者乎？」越先入，旻阴伺，越跪白叩头。及旻等入，皆跪。越尤旻，旻曰：「吾见人跪，特效之耳。」/壶公曰：盛世风景，同心同德。 

　　陈献章入内室，必请命于太夫人曰：「献章求嗣。」常熟周木尝朝叩父寝室，父问谁，曰：「周木问安。」父不应。顷之，又往曰：「周木问安。」父怒起，叱之曰：「老人酣寝，何用问为？」时人取以为对曰：「周木问安，献章求嗣。」/壶公曰：余恶道学，惧其转伪转腐。 

　　刘生者，好夸诩，常往吊无锡邹氏。客叩曰：「君来何晏？」生曰：「昨与顾状元同舟联句。直至丙夜，是以晏耳。」小顷，顾九和至，问先生何姓，客曰：「此昨夜联句之人也。」生默然。他日，又与华氏子弟游惠山，手持华光禄一扇，群知其伪也，不发。时光禄养疴山房，徐引入，揖坐。生不知为光禄，因示以扇。光禄曰：「此华某作，先生何自求之？」生曰：「与仆交好二十年，何事于求？」光禄曰：「得无妄言？」生曰：「妄言当创其舌。」众笑曰：「此公即华光禄也。」相与哄堂。/壶公曰：山人可耐，说缙绅不住口，不可耐。又曰：山人一种，豺虎不食。 

　　一儒者谈万物一体，忽有腐儒进曰：「设遇猛虎，此时何以一体？」又一腐儒解之曰：「有道之人，尚且降龙伏虎，即遇猛虎，必能骑在虎背，决不为虎所食。」周海门笑而语之曰：「骑在虎背，还是两体，定是食下虎肚，方是一体。」闻者大笑。/壶公曰：候虎撒屎，才是一了百当。 

　　藩司吴梦蜚家有怪，时出以窃饮食，间窃衣饰金银。吳厌苦之，偶诉监司徐公，徐曰：「邪不胜正。」朱书「修身为本」四大字，令贴堂中。鬼见拍手揶揄，且出秽语，徐大怍。/壶公曰：此黠鬼，不为道学所愚。 

　　许子伯与友人言次，因及汉无统嗣，幸臣专朝，世俗衰薄，贤者放退。慨然据地悲哭。时称许伯哭世。/壶公曰：一片热心。 
　　翟耆年好奇，巾服一如唐人，自名唐装。一日往见许彦周，彦周髽髻，着犊鼻裤，蹑高屐出迎。翟愕然，彦周徐曰：「吾晋装也。公何怪？」 
　　周用斋偶有迎谒，道中为一门子所诱，识其味。既归乡，童仆皆蔑远之，独老门公殷勤启事，遂与之昵，无节，因病死。/壶公曰：老门最毒。 
　　吴徵士召至京师，尝以两手大指、食指作圈曰：「令太极图常在眼前。」长安浮薄少年，竟以芦菔投其中戏侮之。公亦不顾。/壶公曰：芦菔正是导师，惜当面蹉过。 
　　娄谅自负道学，佩一象环，名「太极圈」。桑悦怪而作色曰：「吾今乃知太极匾而中虚。」作太极诉冤状，一时传诵。/壶公曰：孔子佩象环五寸，是太极圈否？ 
　　迂公出，遭酒人于道，见欧，但叉手听之，终不发言。或问公何意，曰：「倘毙我，彼自抵命，吾正欲其尔尔。」/壶公曰：高见。 
　　有偷儿瞰迂公室，公适归，遇之。偷儿大恐，弃其所衣羊裘而遁。公拾得之，大喜，自是羊裘在念。入城，虽丙夜必归，至家，门庭晏然，必蹙额曰：「何无贼？」/壶公曰：是道学。 

　　惑溺 
　　李少君以祀灶却老方见武帝，帝深信，为少君数百岁人也。尝言见安期生，安期生食巨枣如瓜。未几病死，帝独以为化去不死。/壶公曰：礼斗祀鬼，尽幻何益？ 
　　齐人少翁，以鬼神方见帝，拜文成将军。居岁余，方衰，神不至，为帛书以饭牛，佯弗知也。言此牛腹中有奇，杀而视之，得书，书言甚怪，天子弗信。有识其手书者诘之，果伪。于是诛文成而隐之。/壶公曰：石鼠之技穷矣。 

　　柏夫人有宠，张后罕得进见。宣帝尝卧疾，后往省病，帝曰：「老物可憎，何烦出也。」后惭恚，不食，将自杀。诸子亦不食。帝惊而致谢，后乃止。常退而谓人曰：「老物不足惜，虑困我好儿耳。」/壶公曰：老物定须有儿。 

　　高骈有所爱马死，圉人俱求救于吕用之，用之乃见骈，曰：「用之尝有事，命至淮东。隋将陈仁杲诉以无马，令公大乌且望一借。」顷，厩吏报云：「大乌汗发。」骈徐应之曰：「吾以借大司徒矣。」俄而告毙。/壶公曰：高骈似有血性男子，为妖人所惑，几无人理。 

　　赵积善夤缘，性躁率。天圣中厚结刘美人家婢，致位枢府。命未下，人驰告积，积急问曰：「东头？西头？」盖意在中书也。闻者传以为笑。/壶公曰：婢作举主，应在中书。 

　　顾恺之痴信小术。桓玄恒以一柳叶绐之，曰：「此蝉翳叶也。以自蔽，人不见己。」恺之引叶蔽己，玄佯眯而溺之。恺之信玄不见己，受溺而珍叶焉。/壶公曰：灵宝爽人。 

　　阴铿父子春，当官颇廉，而身积污秽，衣垢不浣，足数年一洗，每洗则失财败事。在梁州以洗足致州败云。/壶公曰：传语辽阳官，不许洗足。 
