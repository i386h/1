<!-- { "loadSidebar": true } -->
　　扬子云作法言，蜀富人赍钱十万，愿载一名。子云不听，以富无仁义之行，正如圈中之鹿，栏中之牛，安得安载?/壶公曰：法言若载富人，早覆瓿矣。又曰：圈鹿、栏牛，摹钱虏态逼真。
　　魏明帝尝驾卒至尚书门，陈矫跪问曰：「陛下欲何之？」帝曰：「欲案行文书耳。」矫曰：「此自臣职，非陛下事。若臣不称职，请黜退。陛下宜还。」帝惭，为之却回。
　　明帝时常林徙太常，晋宣王以林乡邑耆德，见每下拜。或谓林曰：「司马公贵重，君宜止之。」林曰：「司马公自欲敦长幼之叙，为后生法，贵非吾之所畏，拜非吾之所制也。」言者跼蹐而还。/壶公曰：何其坦率。
　　辛毗从帝射雉，帝曰：「乐哉！」毗曰：「于陛下甚乐，而于群下甚苦。」帝默然。
　　刘放，孙资专制。辛毗子敞谏毗曰：「孙、刘用事，众皆影附。大人宜小降意。」毗正色曰：「主上虽未甚聪明，亦不为暗劣。吾立身自有本末，就与孙、刘不平，不过使吾不作三公耳。有大丈夫以欲为公，而自毁其生平者耶?」/壶公曰：不少降意，断不到三公。
　　齐文宣崩，朝士都哭临，阳休之惟颦眉而已，无涕泪。或问之，答曰：「佞哀诈泣，实非本怀。」/壶公曰：做朝士，定要一副急泪。
　　艾陵伯苌性严毅，虽逢吉庆，未尝开口笑。孝文迁都，以苌留镇怀朔，别赐苌酒，因谓曰：「闻公一生不笑，今且隔山，幸为朕一笑。」竟不能得。孝文曰：「五行之气，偏有所不入，六合之内，亦何所不有?」左右见之皆大笑。/壶公曰：孝文语佳，岂偏得冬气耶?转恨士龙太奢用之。
　　宋游道尝以事忤临淮王彧，王厉声诃之。游道为执板长揖曰：「下官谢王嗔，不谢王理。」/壶公曰：强项。
　　赵轨在州，所居东邻有桑椹落其家。轨令悉拾归其主，仍诫子曰：「吾宁以此求名?」意非机杼间物，不愿侵人耳。/壶公曰：一介不取。
　　唐狄仁杰为安抚使，除去淫祠一千二百所。
　　郭弘霸为右台御史，时大夫魏元忠病，僚属省候，弘霸独后人，忧形于色，请视便液，即染指尝之，因贺曰：「凡甘者，病不瘳；今味苦，当即愈也。」元忠恶其媚，暴语于朝。/壶公曰：弘霸枉做小人一场。此后对人何以开口?又曰：真遗臭万年。
　　顾协少清介有志操。初为廷尉正，冬服单薄。寺卿蔡法度欲解襦与之，惮其清严，不敢发口，曰：「顾郎难衣食者。」/壶公曰：蔡生亦真品。
　　李虞为尚书左丞，有清德。妹夫刘晏方秉权，见其燕室门帘甚敝，潜度广狭，以粗竹织成帘，将以赠虞。三携至门，不敢发言而去。/壶公曰：如此清真，如祥麟威凤，世不多见。
　　唐临性坚直，执谊不回，为御史，一日在朝，韦挺越次与江夏王道宗语。临进曰：「王乱班。」道宗曰：「与大夫语，何至尔?」临曰：「大夫亦乱班。」挺失色。众皆悚服。
　　则天时，有人于洛水获白石而赤文，以献阙下曰：「此石赤心，故以献。」李昭德叱曰：「洛水馀石，岂尽能反耶？」/壶公曰：止二张赤心耳。
　　桓彦范、袁恕己争荐阳峤为御史，杨再思言矫意不乐弹抨事。彦范曰：「为官择人，岂必待情乐乎?惟不乐者，固当与之，以抑竟躁。」/壶公曰：不乐为御史，奇。强他为御史，更奇。
　　杨绾性沉静，恒独处一室。左右图史，凝尘满席，澹如也。一生不问生事，造者清谈竟日而不及私。人欲干以私，听其言必内忤止。拜相之日，中丞崔宽毁别墅，京兆尹黎幹减驺从，中书令郭子仪裁声乐。世比之杨震、山涛、谢安云。/壶公曰：今人得甲第，便营别墅，列驺从，竞声乐，适资达人一噱耳。
　　梁萧詧恶见妇人，虽相去数步，亦云遥闻其臭。/壶公曰：可惜世上多逐臭之夫。
　　祥符初，天书事起，群臣皆附会，再拜称万岁。孙奭独曰：「以臣愚所闻，天何言哉?岂有书也?」/壶公曰：妙，妙！王旦以为何如？
　　韩侂胄筑南园，属杨万里为记，饵以掖垣。万里曰：「官可弃，记不可作。」侂胄恚。自是卧家十五年。侂胄误国事久，万里忧愤成疾，家人知其故，凡邸吏报时政者，皆不以告。一日，忽有族子来，遽言侂冑用兵事，万里恸哭失声，亟呼纸，书曰：「奸臣韩侂胄专权无上，动兵残民，谋危社稷。吾头颅如许，报国无路，惟有孤愤。」落笔而逝。/壶公曰：应骑箕尾而归天上。
　　王鼎尝宰县。一日，憩於庭，俄有暴风举卧榻上空中，但觉枕榻渐高。鼎无惧色，徐曰：「吾中朝端士，邪无干正。可徐还我故处。」须臾，榻复故，风亦止。/壶公曰：风伯有灵。
　　金海陵尝召杨伯雄问鬼神事，辞未学。强之，伯雄漫应曰：「臣家有书一卷，记人死复生，或问冥官何以免罪，答曰：「汝第置一历，白日所为，暮夜书之。不可书者，即不可为也。」」海陵为改容。/壶公曰：海陵淫虐，闻之毛竖。
　　许衡尝暑中过河阳，渴甚，道有梨，众争啖之。衡独危坐树下，曰：「非其有而取之，不可。」或曰：「世乱无主。」衡曰：「梨无主，吾心独无主乎?」/壶公曰：真道学。於陵子以一李丧节。
　　吕蒙正为宰相，一朝士家藏古镜，自言能照二百里。欲因公弟献以求知。其弟伺间言之，公笑曰：「吾面不过揲子大，安用照二百里?」其弟遂不敢复言。/壶公曰：七尺之躯，安用大厦？三寸之喉，安用万顷?人胡不内照也！
　　张子韶对策，至晡未毕，貂珰促之。子韶曰：「未也，方谈及公等。」其策曰：「阉寺闻名，国之不祥也。尧舜阉寺不闻于典谟，三王阉寺不闻于誓诰。竖刁闻於齐而齐乱，伊戾闻于宋而宋危。」/壶公曰：子韶先生通身都是胆。
　　沈巑之为丹徒令，在县以清廉，不事左右。毁言日至，竟抵罪锁系。尚方叹曰：「得一见天子足矣。」上闻，召问曰：「复何言?」答曰：「臣坐官清，获罪。」上曰：「清，何以获罪?」曰：「无以承奉要人。」上曰：「要人为谁?」巑以手板四面，指曰：「此赤衣诸贤皆是。」上亦不责，令复任。/壶公曰：赤衣诸贤肯令复任耶?
　　陈尚书咸，见王莽诛何武、鲍宣，喟然叹曰：「吾可以逝矣！」父子相与归乡里，闭门不出入，犹用汉家祖腊。或问之，答曰：「我先祖岂知王氏腊乎?」/壶公曰：陈氏一门，尚延汉脉。
　　王丞相名位隆重，百僚欲为降礼，冯太常以问颜光禄，颜曰：「王公虽重，礼无偏敬。降礼之言，或是诸君事宜。鄙人老矣，不识时务。」既而告人曰：「吾闻伐国不问仁人，向冯祖思问佞于我，我其有邪德乎?」/壶公曰：自反最妙。
　　殷仲文还姑熟，祖送倾朝。桓敬祖要王参军同行。王曰：「饯离送别，必在有情，下官与殷，风马不接，无缘扈从。」/壶公曰：今风马不接者，偏肯近前。
　　郭贽拜参政。奏对曰：「臣遭不次之遇，誓以愚直上报。」太宗曰：「愚直何益于事？」贽曰：「犹胜奸邪。」
　　姚彪与张温俱至武昌，遇吴兴沈珩守风粮尽，从彪贷盐一百斛。彪性峻直，得书不答。方与温谈论良久，呼左右倒百斛盐著江中，谓温曰：「明吾不惜，惜所与耳！」/壶公曰：宁与冯夷，倒不伤惠。
　　郭景纯尝遇颜弘都，欲为之筮。颜曰：「年在天，位在人。修己而天不与者，命也；守道而人不知者，性也。自有性命，无劳蓍龟。」/壶公曰：若颜生者，可与谈性命矣。
　　纪僧真得幸於齐世祖，容表有士风，尝请于世祖曰：「臣出自本县武吏，邀逢世时，阶荣至此。为儿婚得荀昭光女，即时无复所须，唯就陛下乞作士大夫。」上曰：「此由江敩、谢瀹，我不得措意，可自诣之。」僧真承旨，诣敩。登榻坐定，敩顾命左右曰：「移吾床远客。」僧真丧气而退，以告世祖。世祖曰：「士大夫故非天子所命。」/壶公曰：有盛世之风。
　　朱彦和方贵用事，宾客辐辏，欲引江子一为助。彦和是子一姑夫，子一知彦和不为物议所归，未尝造门。/东伟曰：子一公卒死侯景之难。
　　范淳夫尝语李方叔曰：「李文正有言，「士人当使王公闻名多而识面少。」此最名言。盖宁使王公讶其不来，无使王公厌其不去。」
　　元兵大入，贾似道当国，以去要君。时度宗初即位，呼为师相，至涕泣拜留之。江万里时为参政，以身掖帝云：「自古无此君臣礼，陛下不可拜，似道不可复言去。」似道不知所为，下殿举笏谢万里曰：「微公，似道几为千古罪人。」/东伟曰：文忠公卒死难，沉芝山止水。
　　周新为御史，弹劾敢言，贵戚畏之，目为「冷面寒铁」。江右抚台，居者多病，孙燧口潘臬请改建，新曰：「有正人无邪地。」止移后堂。向前数尺，槛下得一古镜，背刻「昭明光运，忠扶日月」等语，为公死节先兆。/壶公曰：事奇。
　　阉宦汪直以权幸，延揽名士。闻杨继宗治郡名，往吊拜，起手捋公须曰：「比闻杨继宗名，今貌乃尔。」公曰：「继宗貌陋，但亏体辱亲，未之敢也。」直不复言。
　　陆深为讲官，一日，讲罢而奏曰：「令日讲章，非臣原撰，乃经阁臣改窜者。陛下有尧舜之资，当令诸臣各陈所见，则圣德日新。」/壶公曰：经阁臣手，便是依样葫芦。
　　李梦阳督学江右，渡江，有司请祀水神。公怒，命从者缚神投诸江，曰：「以水神投水，得其所哉，得其所哉！」/壶公曰：趣。
　　雅量
　　孔文举在青州为袁谭所攻，流矢雨集，矛戟内接。孔隐几安坐，读书论义自若。/壶公曰：如此风度，卒不免于曹瞒，鹿门先生所以为高。
　　诸葛武侯与司马宣王治军渭滨，克日交战，宣王戎服莅事，使人视武侯，独乘素舆，葛巾、毛扇，指麾三军，随其进止。宣王叹曰：「诸葛君可谓名士矣！」/壶公曰：宣王曰「名士」，陈寿则曰「应变将略，非其所长。」
　　王子敬夜斋中卧，有群偷入其室，盗物都尽，王徐曰：「偷儿，青毡我家旧物，可特置之。」/壶公曰：青毡终舍不得。
　　王江州弘，欲识陶渊明不能置。渊明尝往庐山，王令渊明故人庞通之赍酒具，于半道栗里要之。渊明有脚疾，使一门生、二儿举篮舆。既至，欣然便共饮酌。俄倾，王至，亦无忤也。/壶公曰：江州佳士，何委曲以媚渊明?又曰：有酒有舆，脚疾何损？
　　宋明帝赐王景文死。敕至之夜，景文在江州，方与客棋。看敕讫，置在局下，神色恬然。争劫竟，敛子纳奁毕，徐言奉敕见賜以死，方以敕示客。因举赐鸩，谓客曰：「此酒不可相劝。」遂仰饮而绝。/壶公曰：何其从容，惜不得其死耳！
