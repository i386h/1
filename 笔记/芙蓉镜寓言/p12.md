<!-- { "loadSidebar": true } -->
　　周公瑛知广德。有道士作法，能使童子舞。公摘树叶置童子怀中，戒曰：「汝第舞，但树叶落地，则笞汝矣。」童子心在守叶，道士百计作法，凝然不动。/壶公曰：我法惟一。
　　给事中徐昂，论救韩文，忤太监刘瑾，落职归。或问：「瑾等后来如何?」昂曰：「予观瑾等，非能以正相助者。三五年后，必互争权，自相屠戮矣。」后果如昂言。/壶公曰：偶然耳。
　　梅溪一富翁，贪吝之极。陈良谟语客曰：「此人财积不散，又无一善状，当有奇祸。」岁余，陈又曰：「此人祸且至矣。」客曰：「何也?」陈曰：「曩惟贪吝可鄙，近则渐骄横矣。非速祸哉？」未几，死于盗。/壶公曰：不贪吝必不富，不富必不骄横。又贪又吝，又骄又横，死于盗，幸也。
　　宸濠谋逆，外议籍籍，皆云：「王阳明任数，其去留不可必。」王晋溪在本兵，以为阳明必能成功，朝廷不必命将出师。其婿候主事入告晋溪曰：「外间人言若此，大人坚持此议，恐灭族之祸不远。」晋溪曰：「阳明谋略足了此，不久捷音至矣。」不旬日，果报捷。/壶公曰：发纵指示，权在本兵。我朝将将首推王晋溪，说者以为一枭。小人诬蔑君子，何所不至。
　　徐文溥任给事中，时宁藩未叛，江右院司暨三学生员上章颂孝行，公劾其饰诈沽名，包藏祸心。时宰恶之，黜为广东宪副。后庶人反，王新建平之。公赋诗有曰：「焦头皆上客，公论有谁凭?」
　　赏誉
　　仲尼曰：「史鰌有君子之道三：不仕而敬上，不祀而敬鬼，直能曲于人。」/壶公曰：史君三反，夫子窥之微矣。
　　孔子问漆雕马人曰：「子事臧文仲、武仲、孺子容，三大夫者，孰为贤?」漆雕马人对曰：「臧氏家有龟焉，名曰蔡，文仲立三年，为一兆焉；武仲立三年，为二兆焉；孺子容立三年，为三兆焉，马人见之矣。若夫三大夫之贤不贤，马人不识也。」孔子曰：「君子哉，漆雕氏之子。其言人之美也，隐而显；其言人之过也，微而著。故智不能及，明不能见，得无数卜。」/壶公曰：此时封人马人皆吏隐者也，得夫子而名彰。
　　赵简子问成抟曰：「吾闻夫羊殖者，贤大夫也，是行奚然?」对曰：「臣抟不知也。」简子曰：「吾闻之，子与友亲，子而不知何也?」抟曰：「其为人也数变，其十五年也，廉以不匿其过；其二十也仁以喜义；其三十也，为晋中军尉，勇以喜仁；其年五十也，为边城将，远者复亲。今臣不见五年矣，是以不敢言。」简子曰：「果贤大夫也，每变益上。」/壶公曰：成先生水镜，羊大夫之鲍子也。
　　脂元升哭孔文举尸，魏武欲收治罪，以其事直见原。后见武帝，武帝字之曰：「元升，卿故慷慨！」/壶公曰：老贼何放过脂君？
　　袁绍见郑玄，叹曰：「吾本谓郑君东州名儒，今乃是天下长者。夫以布衣雄世，岂徒然哉！」/壶公曰：本初乌知郑先生。
　　晋宣王与孔明书曰：「黄公衡快士也，每叹述足下，不去口实。」
　　阮籍孝尽其亲，忠不忘君，明不遗身，知不预事，愚不乱治。自庄周以来，命世大贤，其惟阮先生乎！/壶公曰：阮先生人知其达，此必有见。
　　世目陈仲举昂昂如千里骥，周孟玉浏浏如松下风。一云世目颖川李府君，頵頵如玉山；汝南陈仲举，轩轩如千里马；南阳朱公叔，飘飘如行松柏之下。
　　曹子建七步成章，世目为绣虎。/壶公曰：奇评。
　　庞德公目诸葛孔明为卧龙，庞士元为凤雏，司马德操为水镜。/壶公曰：三国人才，以庞公第一，竟至无可名。
　　张子纲与孔北海书言：「虞仲翔前颇为论者所侵，美宝为质，雕磨益光，不足以损。」/壶公曰：非为虞生解嘲，多口才见真品。
　　山公目嵇叔夜岩岩如孤松之独立。/壶公曰：嵇不及阮，丰颖太露。
　　嵇君道云：「吾在洛尝与二陆谈，觉辞少理畅，语约事举，莫不豁然。若春日之判薄冰，秋风之扫枯叶。」/壶公曰：快谈。
　　世目邓士载为伏鸾，陆士龙为隐鹄。
　　周中丞目裴逸民曰：「裴公若武库，五兵纵横。」/壶公曰：胸若武庠，何乐如之？
　　世目杜弘治清标令上。/壶公曰：恐是皮相。
　　或问范孟博：「郭林宗何如人?」范曰：「隐不违亲，贞不绝俗，天子不得臣，诸侯不得友，吾不知其他。」/壶公曰：居乱世，若郭有道，吾知免矣。
　　世目王苟子曰：「流奕清举。」
　　谢叔源与从子灵运并有美名，时人谓叔源风韵为高，目望蔡肃如寒风振松，目康乐凛凛如霜台笼日。/壶公曰：康乐有远神。
　　益州献蜀柳数株，枝条甚长，状若丝缕。武帝植于太昌云和殿前，尝嗟赏之曰：「杨柳风流可爱，似张绪当年。」
　　褚司徒尝集袁粲舍。初秋凉夕，风月甚美，彦回援琴奏别鹄之曲。宫商既调，风神谐暢。王彧、谢庄并在坐，叹曰：「以无累之神合有道之器，宫商暂离，不可得已。」/壶公曰：雅会。
　　袁尹见江叔文，叹曰：「风流不坠，政在江郎。」
　　刘孝标目刘讦超然越俗，如半天朱霞；刘歊矫矫出尘，如云中白鹤，皆俭岁之粱稷，寒年之纤纩。/壶公曰：先标其体，次赞其用。
　　周彦伦目慧隆道人曰：「隆公萧散森疏，若霜下之松竹。」/壶公曰：物外品。
　　崔司徒每与卢玄谈，辄叹曰：「对子真，使我怀古之情更深。」/壶公曰：语玄。
　　张普惠转谏议大夫，任城王澄谓普惠曰：「不喜君得谏议，唯喜谏议得君。」/壶公曰：此语可思。
　　昭明太子尝与诸名士游宴玄圃，独执王筠手，抚刘孝绰肩曰：「所谓"左把浮丘袖，右拍洪崖肩。"」/壶公曰：风流自喜。
　　谢朓尝云：「好诗圆美流转如弹丸，近见元礼数首，方知此言为实。」元礼，王筠字。/壶公曰：诗以韵胜，此语政是法门。
　　朱异专朝，每休下，辄车马填门。魏郡申英者，门寒才俊，好以危言触忤权近。尝指异门曰：「此中辚辚皆为利来，能不入此门者，惟大小王东阳耳。」盖指王承、王穉也。/壶公曰：朱门安在哉?
　　张绾与兄缵齐名。湘东王绎尝策以百事，绾对阙其六，号为「百六公」。/壶公曰：绰号太奇。
　　王俭尝集才学之士，总校虚实，类物隶之，谓之隶事。使宾客隶事，惟何宪为胜，乃赏以五花簟、白团扇。容气自得。王摛后至，俭以所隶示之曰：「卿能夺之乎?」摛操笔便成，文辞华奥美，举坐击节。摛乃命抽宪簞扇，登车而去。俭笑曰：「所谓大力者负之而趋。」/壶公曰：渐入恶道。
　　任昉性至孝。居丧，每一恸绝，良久乃苏。庐于墓侧，哭泣之地，草为不生。腰带素充，服阕后，至不可复识。齐武帝尝谓其伯遐曰：「昉哀乐过礼，使人忧之。非直丧卿家宝，亦时才可惜。」/壶公曰：齐武怜才之意，千古如生。
　　山公举阮咸为吏部郎，目曰：「清真寡欲，万物不能移也。若在官人之职，必妙绝于时。」名士传曰：「咸字仲容，籍兄子，任达不拘，当世皆怪其所为。及与之处，少嗜欲，哀乐至到。太原郭奕见之心醉。」七贤论曰：「涛之举咸，盖惜旷世之俊，莫识其意故耳。」/壶公曰：山公得人于骊黄之外。
　　李夷简弹杨凭，贬临贺尉。亲友无敢送者。徐晦独蓝田与別。权德舆谓之曰：「毋乃为累乎？」对曰：「晦自布衣，蒙杨公知奖，今日远谪，安得不与之别?」数日，夷简奏为御史，晦谢曰：「平生未尝得望颜色，公何从而取之?」夷简曰：「君不负杨临贺，肯负国乎?」/壶公曰：夷简不负国。
　　崔棱有文学，伟风貌，端嶷若神，以简贵自处。高欢尝言：「崔棱应作令仆，恨其精神太遒。」/壶公曰：高语可味。
　　赵郡李浑将聘梁，朝士饯之，名辈毕萃，诗酒正欢。崔棱后到，一座默然。郑伯猷叹曰：「身长八尺，而如刻画，謦欬为洪钟响，胸中贮千卷书，使人那得不畏服？」/壶公曰：胸无点墨汁，更怕人。
　　武帝谓周舍曰：「君子不可求备，至于柳恽，可谓具美，分其才艺，足了十人。」
　　袁聿修为尚书郎十年，未尝受斗酒之遗。尚书邢邵每呼为「清郎」。及邵为兖州，聿修以太常少卿巡省，邵送白紬为信，聿修不受。邵答曰：「弟昔作清郎，今日复作清卿矣。」/壶公曰：人间世那得清卿?
　　卢怀仁善与人交，与琅邪王衍、陇西李寿之情好相得。尝语衍曰：「昔太丘道广，许邵知而不顾。嵇生峭立，钟会遇而绝言。吾处季孟之间，去其太甚。」衍以为然。/壶公曰：长于自料。
　　杨愔谓元文遥云：「堪解穰侯印者必此人。」/壶公曰：隽语。
　　刘捷卿寝疾，房太尉闻而忧之，通夕不寐，语宾从曰：「捷卿有不讳，可谓无复有神理。」/壶公曰：颜何以夭?
　　释昙迁与范蔚宗、王昙首游款。后蔚宗被诛，门有十二丧，交知无敢近者。昙迁抽货衣物，悉营送葬。宋孝武闻而叹赏，语徐爰曰：「卿著宋书，勿遗此事。」/壶公曰：至交却在世外。
　　刘孝绰七岁能文，王融见而异之曰：「天下文章，若无我，当归阿士。」阿士，绰小字。
　　元稹在鄂州，周复为从事。稹尝赋诗命院中属和，周簪笏见稹曰：「某偶谬获一第，其实诗赋皆不能。」稹曰：「遽以实告，贤于能诗者。」/壶公曰：不知而作诗云乎哉?
　　李充言：「潘安仁之文，如翔禽之羽毛，衣被之绡縠。」/壶公曰：惜其躁进。
　　支道林清谈，著名一时。风流贵胜，莫不崇敬，以为造微之功，足参正始。然独重郄嘉宾，称为一时之隽。/壶公曰：支公可与言。
　　支道林谈善标宗会，而章句或有所遗，时为守文者所陋。谢太傳闻而善之曰：「此是九方歅之相马，略其玄黄，取其骏逸。」/壶公曰：真赏鉴家。
　　王长史问孙兴公：「郭子玄定何如?」孙曰：「词致清雅，奕奕有馀，吐章陈文，如悬河泻水，注而不竭。」
　　殷中军识度清远，当时比之管葛。屏居墓所，几将十年。王濛、谢尚伺其出处，以卜江左兴亡。因相与省之，知浩有确然之志。既反，因相谓曰：「渊源不起，当如苍生何?」/壶公曰：尽为虚名所蒙。又曰：咄咄书空，如渊源何？
　　刘尹亡后，孙兴公为之诔曰：「居官，无官官之事；处事，无事事之心。」当时以为名言。/壶公曰：兴公以笔墨媚人。
　　孙兴公目刘真长曰：「神犹渊镜，言必珠玉。」/壶公曰：真长不以人理待孙，孙偏媚之。
　　孙兴公云：「庾太尉雅好所托，常在尘埃之外。虽柔心应世，蠖屈其迹，而方寸湛然，固以玄对山水。」/壶公曰：语隽。又曰：兴公居心不净，而文可观。
　　谢尚书目弘微曰：「微子异不伤物，同不害正。」
