<!-- { "loadSidebar": true } -->
　　裴植自言人门不后王肃，怏怏朝廷处之不高。及为尚书，志意颇满，欲以政事为己任。谓人曰：「非我须尚书，尚书亦须我。」/壶公曰：今辇上人多作此语。 
　　陈暄文才俊逸，而沉湎过度。兄子秀致书止之，暄答曰：「速营糟丘，吾将老焉。」/壶公曰：政使人自远。 
　　齐神武欲用李元忠为仆射，文襄言其常醉，不可委以台阁。其子搔闻之，请元忠节饮。元忠曰：「我言作仆射，不胜饮酒乐；尔爱仆射，宜勿饮酒。」/壶公曰：神武时是何仆射？惜此子不爱父。 

　　张思光居常叹曰：「不恨我不见古人，所恨古人不见我。」/壶公曰：胸破万卷，此我见古人；下笔有神，此古人见我。 
　　喻明仲妙于长笛，持节数郡，每出按行，至山水佳处，马上临风，辄快作数弄。/壶公曰：按部有此风神，其品可知。 
　　元文遥子行恭，少颇骄恣，文遥令与范阳卢思道游。文遥尝谓思道云：「小儿比日微有所知，是大弟之力。然白掷剧饮，甚得师风。」思道答云：「郎辞情俊迈，自是克荷堂构；白掷剧饮，亦天性所得。」/壶公曰：白掷剧饮，为蠢物写照。 

　　杨铁崖晚年卧起小蓬台，不复下。直榜于门曰：「客至不下楼，恕老懒；见客不答礼，恕老病；客问事不对，恕老默；发言无所避，恕老迂；饮酒不辍乐，恕老狂。」其诞情傲世如此。/壶公曰：老铁颇有光景，文不如诗，诗不如人。 

　　吴与弼两召不起，曰：「宦官、释氏不除，而欲天下治，难矣！必除之，吾可入。」人笑其迂。/壶公曰：宁曳尾于途中。 
　　杨用修在泸州，尝醉，胡粉傅面，作双丫髻，插花。门生舁之，诸伎捧觞，游行城市，了不为怍。人谓此君故自汙。王元美曰：「特是壮心不堪牢落，故磨耗之耳。」/壶公曰：用修先生狂而荡。 

　　桑民怿好为大言。时铨次古人，以孟轲自况，更非薄韩愈，曰：「此小儿号嗄，何传？」问：「翰林文今为谁？」曰：「虚无人，举天下惟怿，其次祝允明，又次罗玘。」/壶公曰：僻。 

　　王廷陈削秩归，益自放。达官贵人求见者，多蓬首垢足，囚服应之。间衣红苧窄衫，跨马或骑牛，啸歌田野间，人多望而避者。/壶公曰：谲。 
　　杨君谦每以文示人。其人曰「佳」，即掩卷曰：「何处佳？」其人卒不能答，便去不复别。/壶公曰：秽。 

　　简傲 
　　刘巴性高亮。张飞尝就巴宿，巴不与语，飞忿恚。诸葛亮谓巴曰：「飞虽武人，实敬慕足下，宜少降意。」巴曰：「大丈夫处世，当交四海英雄，奈何与兵子共语乎？」/壶公曰：飞实怜才。 

　　孙权尝与张昭论神仙，虞翻指昭曰：「彼死人而语神仙，岂能得仙？」权大怒。/壶公曰：赤壁之役，昭劝迎操，死久矣。 
　　成公简自以才高而在周馥下，谓馥曰：「扬雄为郎三世不徙，而王莽、董贤位列三司，千古一揆耳。」/壶公曰：造化颠倒豪杰，列三司，必非子雲。 
　　萧惠开有风骨，披服简素，意趣多与人不同。或比肩三年，不共语。/壶公曰：如芳兰之在幽谷。 
　　炀帝尝与贺若弼论将略，弼曰：「杨素、韩擒虎是斗将，非领将；史万岁是骑将，非大将。」帝曰：「然则大将为谁？」弼顿首曰：「惟殿下所择。」盖自许也。/壶公曰：弼那得如素？ 

　　王昕为汝南王参军。王与府僚宴饮，起自移床，人争进手，昕独执板却立。王作色曰：「我帝子帝孙、帝弟帝叔，亲起舆床。卿是何人，独尔偃蹇？」昕对曰：「元景位望虽微，不敢以亲王僚寀从厮养之役。」王为谢。/壶公曰：讽语有骨。 

　　桓荣祖少学骑射，或曰：「何不学书？」荣祖曰：「曹操、曹丕，上马横槊，下马谈论，此可不负饮食矣。君辈尤自全之技，何异犬羊乎？」/壶公曰：操、丕得天地之偏气。 

　　庾炳之性好洁。士大夫造之者，去未出户，辄令人拭席洗床。/壶公曰：此中果有大不堪者存。 
　　崔悛以籍地自矜，尝与萧祗明少遐辈高宴终日，悛独无语。少遐脱谓悛曰：「惊风飘白日，忽然落西山。」悛直曰「尔。」/壶公曰：吾不恨悛，而恨与悛周旋者。 
　　孙子荆为石苞骠骑参军，既负其才气，又侮易苞。初至不拜，但长揖，直语苞曰：「天子命我参卿军事。」/壶公曰：兴公到处为名宿所窘，却于此吐气。 
　　王敬弘尝往何氏看女，值尚之不在，寄斋中卧。俄顷，尚之还。敬弘使二婢守阁，不听尚之前，直语云：「正热，不堪相见，君可且去。」尚之遂移于他室。/壶公曰：婢奇。何减一夫当关？ 

　　高爽尝经晋陵，诣刘蒨，了不相接，高甚衔之。俄爽代蒨为县，蒨迎赠甚厚。爽受饷，答书云：「高晋陵自答。」人问其故，爽曰：「刘蒨自饷晋陵令耳，何关爽事？」/壶公曰：炎凉态千古一律。又曰：高爽不免堕刘蒨术中。 

　　范晔善弹琵琶，能为新声。宋武帝欲闻之，屡讽以微旨，伪为不晓，终不肯弹。一日因饮宴欢适，谓晔曰：「我欲歌，卿可弹。」晔乃奉旨，上歌既毕，晔亦罢。/壶公曰：范君于此尚能作意气，狱中无聊极矣。 

　　张思光尝诣吏部尚书何戢，误通尚书刘澄融。下车入门，曰：「非是。」至户外，望澄又曰：「非是。」既造席，视澄曰：「都自非是。」乃去。/壶公曰：趣。又曰：能作态。 

　　张吏部与何敬容意趣不协。敬容居权轴，宾客辐辏。有过诣吏部者，辄拒不前，曰：「吾不能对何敬容残客。」/壶公曰：今人处冷局，只收拾几个残客。 
　　许敬宗见人多忘之，或谓其不聪，曰：「卿自难记，若遇何、刘、沈、谢，暗中摸索，亦可识。」/壶公曰：名理名言。又曰：难记人，偏肯怪人。 
　　南唐严续尝请韩熙载撰其父神道碑，以珍货几万缗，仍辍一歌鬟质冠洞房者，为濡笔之赠。韩纳其请，文既成，但叙谱裔品秩，略不道续事业。续慊之，封还，尚冀改窜。熙载直以向所赠及歌姬悉还之。临登车，立写一阕于泥金双带而去。/壶公曰：如此旷度，才可秉笔。 

　　米元章守涟水，地接灵壁，蓄石甚富，一一品目，入玩则终日不出。杨次公为察使，因往廉焉，正色言曰：「朝廷以千里郡邑付公，那得终日弄石，都不省录郡事？」米迳前，于左衲中取一石，嵌空玲珑，峰峦洞穴皆具，色极清润，宛转翻复以示杨曰：「如此石安得不爱？」杨殊不顾，乃纳之袖；又出一石，叠嶂层峦，奇巧又胜，又纳之袖；最后出一石，尽天划神镂之巧，顾杨曰：「如此石安得不爱？」杨忽曰：「非独公爱，我亦爱也。」即就米手攫得之，迳登车去。/壶公曰：既爱石，必不爱钱。 

　　陶徵士居家，凡贵贱造之，有酒辄设。陶若先醉，便语客：「我醉欲眠，卿可去。」/壶公曰：晋室风流，大都造作，真率者元亮一人。 
　　萧子显性凝简，颇负其才气。及掌选，见九流宾客，不与交言，但举扇一撝而已。/壶公曰：清风习习。 
　　曹嘉为御史，上封事弹坐院都御史。都御史不知，曰：「弹者谁耶？」嘉平身曰：「老先生！」都御史即出待罪。/壶公曰：此盛世之风。 

　　芙蓉镜寓言四集 开化壶公江东伟清来著 
　　排调 
　　龙叔谓文挚曰：「子之术微矣！吾有疾，子能已乎？」文挚曰：「唯命所听，然先言子所病之证。」龙叔曰：「吾乡誉不以为荣，国毁不以为辱；得而不喜，失而不忧；视生如死，视富如贫；视人如豕，视吾如人；处吾之家如逆旅之舍，观吾之乡如蛮夷之国。凡此众疾，爵赏不能劝，刑罚不能威，盛衰利害不能易，哀乐不能移，固不可事国君、交亲友、御妻子、制仆隶。此奚疾哉？奚方能已之乎？」文挚乃命龙叔背明而立，文挚自后向明而望之。既而曰：「嘻，吾见子之心矣，方寸之地虚矣，几圣人也。子心六孔流通，一孔不达，今以圣智为疾者，或由此乎？非吾浅术所能已也。」/壶公曰：疾奇，医尤奇。又曰：视人如豕，可行蛮貊。又曰：一孔不达，谓之神。 

　　齐人见田骈曰：「闻先生高议，设为不宦，而愿为役。」田骈曰：「子何闻之？」对曰：「臣闻之邻人之女。」田骈曰：「何谓也？」对曰：「臣邻人之女，设为不嫁，行年三十而有七子，不嫁则不嫁，然嫁过毕矣。今先生设为不宦，訾养千钟，徒百人，不宦则然矣，而富过毕矣。」田子辞。/壶公曰：似聚徒讲学者。 

　　陈灵公与孔宁、仪行父饮酒于夏氏，公谓行父曰：「徵舒似女。」对曰：「亦似君。」徵舒病之。/壶公曰：如此君臣，夷不若矣。又曰：夏姬能导引返老如少，开后世房中之术。 

　　齐侯将为臧纥田，臧孙闻之，见齐侯，与之言伐晋。对曰：「多则多矣，抑君似鼠。夫鼠昼伏夜动，不穴于寝庙，畏人故也。今君闻晋之乱而后作焉，宁将事之，非鼠而何？」/壶公曰：方君于鼠，无乃太甚。又曰：险谏。 

　　郢人有鬻其母，为请于买者曰：「此母老矣，幸善食之而勿苦。」此行大不义，而欲为小义者。/壶公曰：今受菩萨戒者，大都如此。 
　　邢俊臣性滑稽，喜嘲咏，常出入禁中，善作临江仙词，末章必用唐律两句为谑，以寓调笑。徽宗置花石纲，石之大者曰「神运石」，大舟排联数十尾，仅能胜载。既至，上大喜，置艮岳万岁山。命俊臣为临江仙诃，以「高」字为韵，末句云：「巍峨万丈与天高，物轻人意重，千里送鹅毛。」又令赋陈朝桧，以「陈」字为韵。桧亦高五六丈，围九尺余，枝复地几百步。词末云：「远来犹自忆梁陈，江南无好物，聊赠一枝春。」内侍梁师成位两府，甚尊显用事，自矜为诗，因进诗，上称善。顾谓俊臣曰：「汝可为好词，以咏师成诗句之美。」且命押「诗」字韵。俊臣口占，末云：「欲知勤苦为新诗，吟安一个字，撚断数茎髭。」上大笑，师成恨之，谮其漏泄禁中语，责为越州钤辖。太守王嶷闻其名，置酒待之。醉归，灯火萧疏，明日携词见帅，叙其寥落之状。末云：「扪窗摸户入房来，笙歌归院落，灯火下楼台。」席间有妓秀美，而肌白如玉雪，颇有腋气，嶷令乞词，末云：「酥胸露出白皑皑，遥知不是雪，为有暗香来。」又有善歌舞而体肥者，末云：「只愁歌舞罢，化作彩云飞。」/壶公曰：字字精妍。 

　　谢康乐少时便文藻艳逸，祖车骑甚奇之。谓亲知曰：「我乃生瑍，瑍那得不生灵运？」/壶公曰：我宁生瑍。苏长公有言：「但愿生儿愚且鲁，无灾无难到公卿。」 
