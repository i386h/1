<!-- { "loadSidebar": true } -->
　　潘师正居嵩山逍遥谷。高祖召问所须，师正对曰：「臣所须者，茂松清泉，山中不乏。」/壶公曰：是真山人。
　　田游岩频召不出。高宗幸嵩山，亲至其门。游岩野服出拜，仪止谨朴。帝问：「先生比佳否？」游岩对曰：「臣所谓泉石膏肓，烟霞痼疾。」
　　天后尝召徐有功责之曰：「公比断狱多失出，何耶？」有功答曰：「失出，臣小过；好生，陛下大德。」/壶公曰：在天后时尤难。
　　王侍中份，尝因侍晏，高祖问群臣：「朕为有为无?」侍中答曰：「陛下应万物，为有；体至理，为无。」/壶公曰：问奇，答殊平平。
　　李谐至南，梁武与之游。历至放生处，帝问曰：「彼国亦放生否?」谐答曰：「不取，亦不放。」帝大惭。/壶公曰：放生是杀机，不取是生机。
　　贾思伯至性谦和，遇士大夫，虽在街道，停车下马，接诱恂恂，曾无倦色。客曰：「公今贵重，宁能不骄？」思伯曰：「衰至便骄，何常之有?」/壶公曰：骄至必衰。
　　温太真问郭文举：「饥则思食，壮则思室，自然之性。先生安独无情乎?」文举答曰：「思由忆生，不忆故无情。」/壶公曰：笃论。
　　王安期去官，东渡江，道路梗涩，人怀危惧。王每遇艰险，处之夷然，虽家人，不见其忧喜之色。即至下邳，登山北望，叹曰：「人言愁，我始欲愁。」谢太傅曰：「当尔时，觉形神俱往。」/壶公曰：情景如画。
　　桓南郡问谢夫人：「太傅在东山二十馀年，遂复不终。其理云何？」夫人答曰：「亡叔先正以无用为心，隐显为优劣，始末正当动静之异耳。」/壶公曰：隽语。
　　殷仲文劝宋武帝畜伎，帝曰：「我不解声。」仲文曰：「但畜自解。」帝曰：「畏解，故不畜。」/壶公曰：畜者政未必解。
　　戴仲若春日携双柑斗酒，人问何之，答曰：「往听黄鹂声。此俗耳砭灸，诗肠鼓吹。」/壶公曰：趣。
　　宋世祖尝赐谢中书庄宝剑，谢以与鲁豫州送别。后鲁作逆，世祖尝因晏集问剑所在，谢曰：「昔与鲁爽别，窃为陛下杜邮之赐。」世祖大悦。/壶公曰：与逆贼作缘，幸而免。
　　萧大圜曰：「面修原而带流水，倚郊甸而枕平皋，蜗舍丛林，环堵幽薄，近瞻烟雾，远睇风云。披良书，采至赜，歌篡篡，唱乌鸟。有朋自远，扬搉古今，田畯相过，剧谭稼穑。乐不可支，斯亦足矣。」/壶公曰：似壶公近况。
　　欧阳纥反广州，徐俭奉敕往谕，纥拘留不遣。一日，纥见俭，俭从容谓曰：「俭之性命，虽在将军，将军成败，不在于俭。」纥味其言，遣之。/壶公曰：说理通，鳄鱼可化。
　　李士谦家富好施。或谓谦曰：「子多阴德。」谦曰：「所谓阴德，譬犹耳鸣，惟己独闻，人无知者。今我所作，皆子所知，何阴之有?」/壶公曰：拈出阴字。
　　士谦尝论轮回之旨，谓鲧为黄熊，杜宇为鶗鴂，裒君为龙，牛哀为兽，君子为鹄，小人为猿，彭生为豕，如意为犬，黄母为鼋，宣武为龟，邓艾为牛，徐伯为鱼，铃下为乌，书生为蛇，羊祜前身李家之子。此皆佛家变受异形之谓，其说甚辨。客曰：「岂有松柏后身化为樗栎?」士谦曰：「变化者，皆由心造，木岂有心乎?」客不能对。
　　唐高宗御武成殿，问兵家何为三阵。员半千进曰：「古以星宿孤虚为天阵，山川向背为地阵，编伍弥缝为人阵。臣谓不然。夫师以义出，沛若时雨，顺天时，是天阵也；足食约费，且战且耕，占地利，是地阵也；举三军士，如子弟从父兄，得人和，是人阵也。」帝曰：「然。」/壶公曰：此汤武节制之师。
　　韩琬为御史，上疏规切时政，末云：「乱绳已结，急引之则不解。今刻薄吏能结者也，举劾吏能引者也，而解者未见其人。」/壶公曰：千古一律。
　　武后语魏元忠曰：「卿屡负谤铄，何耶?」对曰：「臣犹鹿也，罗织之吏如猎者，苟须臣肉为之羹耳。臣则何事?」/壶公曰：真可怜。
　　肃宗问李勉曰：「众谓卢杞奸邪，朕殊不识。」勉对曰：「惟天下皆知，而陛下独不知，此所以为奸邪也。」/壶公曰：陛下独不知，哀哉！
　　卢坦始仕，为河南尉。时杜黄裳为尹，召坦谕曰：「某巨室子与恶人游破产，盍察之。」坦曰：「凡居官廉，虽大臣无厚蓄。其能积财者，必剥下致之。如子孙善守，是天富不道之家，不若恣其不道以归于人也。」黄裳惊异其语。/壶公曰：请循其本。又曰：大臣厚蓄，原为恶人作计。
　　柳玭曰：「余幼闻先公仆射言，处世以恭默为本、畏怯为务。肥家以忍顺，保交以简恭，广记如不及，求名如傥来，涖官则洁己省事，而后可以言家法。家法备，然后可以言养人。」/直不近祸，廉不沽名，忧与祸不偕，洁与富不并。
　　董生有云：「帛者在门，贺者在闾。」言忧勤则恐惧，恐惧则福至。又曰：「贺者在门，吊者在闾。」言受福则骄奢，骄奢则祸至。故世族远长与命位丰约，不假问龟筮星数，在处心行事而已。
　　今世人盛言宿业报应，曾不思视履考祥。夫名门右族，莫不由祖考忠孝勤俭以成立之，莫不由子孙顽率奢傲以覆坠之。成立之难如升天，覆坠之易如燎毛。
　　夫人德行、文学为根株，正直刚毅为柯叶，有根无叶，或可俟时；有叶无根，膏雨所不能活也。至于孝慈、友悌、忠信、笃敬，乃食之醯酱，可一日无哉！/
　　壶公曰：上五则柳玭家训，撮其最警策语。
　　建中初，河朔用兵，赋无所出。杜佑以为救弊莫若省用，省用莫若省官。/壶公曰：省用省官是真经济。
　　王叔文不喜崔群，欲逐之。群往见叔文曰：「事固有不可知者。」叔文曰：「奈何?」群曰：「去年李实伐恩恃权，震赫中外，君此时逡巡路傍，江南一吏耳。今君又处实之势，宁不思路傍亦复有如君者伺其间乎？」叔文悚然。/壶公曰：区区权势，若寒暑风雨之序。小儿认真，虽唤不醒。
　　司马光尝言：「吾为资治通鉴，人多欲求观。然读未终一纸，已欠伸思睡。能阅之终篇者，独一王胜之耳。」/壶公曰：王胜之耐繁。
　　范纯仁尝教人曰：「惟俭可以助廉，惟恕可以成德。」/壶公曰：名言，名言！
　　神宗时忧旱，尝召韩维入对。维曰：「陛下忧旱而避殿损膳，特举行故事耳，何足动天?当痛自刻责，广求直言。」上感悟，即令草诏。其略曰：「意者，听纳不得于理与?讼狱非其情与?赋敛失其节与?忠言谠论郁于上闻，而谗谄壅蔽以成其私与?」诏出，人情大悦，是日雨。/壶公曰：全以精诚感动天人。陆宣公奏疏，率得此意。
　　刘奉世尝云：「家世惟知事君，求不愧士大夫公论。得失常理也，譬如酷暑加人，虽善摄生者，不能无病。正须安以处之。」/壶公曰：妙。
　　卢秉尝谒蒋堂，坐池亭。堂曰：「亭沼初可，恨林木未就。」秉曰：「亭沼如爵位，时或有之；林木非培植，根株弗成，大似士大夫立名节。」堂赏味其言。/壶公曰：务华者，必拨其根。
　　赵鼎再相，或议其无所建明。鼎闻之，曰：「今日之事，如人患羸，当静以养之。若复加攻砭，必伤元气。」/壶公曰：今值弥留之时，偏用劫剂。
　　岳飞尝云：「文官不爱钱，武将不惜死，天下太平矣。」/壶公曰：何消讲学，只此两语，是治平之本。说性命、说韬略者，愧死。
　　赵方为青阳令，谓其守史弥远曰：「催科不扰，是催科中抚字；刑罚不苛，是刑罚中教化。」时以为名言。
　　陈仲微尝言：「禄饵可以钓天下之中才，而不可啖尝天下之豪杰；名航可以载天下之偎士，而不可陆沉天下之英雄。」/壶公曰：显名厚实，能解脱者，鲜矣！
　　辽主尝问萧韩家奴曰：「卿居外有异闻乎?」对曰：「臣无他闻。向典栗园，惟知炒栗，小者热，则大者必生；大者熟，则小者必焦。使大小均熟，始为尽美。」盖借栗以讽治也。帝为笑。/壶公曰：栗谏。
　　董师中云：「宰相不必亲细务，但在一心正，两目明。」/壶公曰：二语够了。
　　王恂为太子伴读。太子尝问以心之所守，恂对曰：「许衡有言：人心如印板。板本不差，虽摹千万纸，皆不差。若本一差，千万纸无不差矣。」太子深然之。/壶公曰：此正心之说，却说得活动。
　　范忠宣云：「我生平所学，惟忠恕二字，一生用不尽。」/壶公曰：曾子之学，谭何容易！
　　又云：「人虽至愚，责人则明；虽有聪明，恕己则昏。」
　　范文正尝言：「史称诸葛亮能用度外人。用人者，莫不欲尽天下之才，常患己之好恶而不自知也。能用度外人，然后能周大事。」/壶公曰：千得一失，其马谡乎！
　　宋太宗诏访天下高年。前参军麻希梦年九十余，诣阙下。延见便殿，赐坐，询及人间利害，对从容，尤详。他日访以养生之理，对曰：臣无他术，惟寡情欲，节声色，薄滋味，故得至此。」/壶公曰：从月令得来。又曰：薄滋味最难。今人八关斋，于养生得力。
　　骆隐士尝言：「修养之士，当书月令，常置座右。夏至宜节嗜欲，冬至至宜禁嗜欲。且嗜欲四时皆损人，但冬夏二至，阴阳争之时大损人耳。」
　　江南朱真，每语人曰：「世皆云不欺神明，此非天地百神，但不欺心，即不欺神明也。」
　　真宗召陈抟至京师。士大夫多求其言，抟曰：「优游之所勿久恋，得意之所勿再往。」/壶公曰：驽马恋栈，千古一律。
　　范文正尝问琴理于崔遵度。崔曰：「清丽而静，和润而远，琴书是也。」/壶公曰：得琴书三昧。
　　宋景文言：「为文是静中一业。」/壶公曰：极是。
　　邵康节尝言：「善人固可亲，未能知，不可急合；恶人固可疏，未能远，不可急去。」/壶公曰：邵子甚圆，大而化之，无可无不可。
　　欧阳公尝问一僧曰：「古之高僧，有去来翛然者，何今世之鲜也?」僧曰：「古人念念在定慧，临终安得而乱?今人念念在散乱，临终安得而定?」公深然之。/壶公曰：曾子易箦，季路结缨，岂临时做得?
　　司马温公曰：「登山有道，徐行则不困，措足于实地则不危。」/壶公曰：入世之诀。
　　程正叔语其兄明道曰：「吾兄弟近日说话太多。」明道曰：「使见吕晦叔，则不得不少；见司马君实，则不得不多。」/壶公曰：多少从人起见，久执其中。
　　东坡谓晨饮为浇书，李黄门谓午睡为摊饭。/壶公曰：快语。
　　周辉曰：「生而富贵，穷奢极欲，无功无德，而享官爵，又求长寿，当如贫贱者何?若又使之永年，为造物者无乃太不均乎?履富贵者，其可不思持之以德?」/壶公曰：噫，知德者鲜矣！
