<!-- { "loadSidebar": true } -->
　　各道御史掌道，论俸之先后一定不易，惟协理则总宪批委，遂多趋避。如河南、江南、浙江三道缺协理之员，则人竞趋之，台规不肃，为日已久。予为掌院，凡协理一按，俸次先后不许越次。至内升京卿，初荐常百子翼圣，后荐李质君斯义、陈大年齐永，皆以久次掌河南道者，无所容其营竞。后常至大理寺卿，陈至太常寺少卿卒。李今为福建巡抚。此亦所以崇恬退抑奔竞之道，而前后皆不尽然。
　　翰林有对房师生之例，自明代相沿至今。州谓三品已上则不复叙，然予见王大宗伯涓来（泽弘）为吏侍，杜大司马肇余（臻）为尚书，每相遇，杜执弟子礼益恭，此盛德足以风世也。州又言常熟严文靖公（讷）以嘉靖甲辰会试，分领《诗经》房，瞿文懿（景淳）以本经中式，乙未再分房，李文定（春芳）亦以本经中式，皆不称门生，不可解也。
　　明旧例，五部尚书避大学士，惟吏部尚书不避，相遇则下舆而揖。今吏部亦与五部尚书同矣。州谓蒲州杨襄毅公为太宰，位望俱重，侍郎以下皆远避，后起掌兵部，亦然。
　　明旧例，太常、光禄、太仆寺正卿皆避侍郎。州议其非，今无是矣，即遇尚书亦不避也。若翰林庶常以至内阁中书舍人遇尚书、都御史，亦分途抗行不避，不知何说。
　　州载吴中陆子刚之治玉，鲍天成之治犀，朱碧山之治银，赵良璧之治锡，马勋治扇，周之治商嵌，吕爱山治金，王小溪治玛瑙，蒋抱云治铜，皆比常价再倍，其人或与士大夫抗礼。
　　《文房宝饰》云：养笔以硫黄水舒其毫。东坡以黄连煎汤调轻粉蘸笔头，候干收之。山谷以川椒黄蘖煎汤磨松烟，染笔藏之，尤佳。又东坡作墨，以高丽煤，契丹胶为之。
　　倪云林每作画必题一诗，多率意漫兴，惟《妮古录》载一诗最佳，云：“十月江南未陨霜，青枫欲赤碧梧黄。停桡坐对西山晚，新雁题诗小著行。”
　　又顾阿瑛题文与可竹云：“湖州昔在陵州日，日日逢人写竹枝。一段枯梢三作折，分明雪后上窗时。”风致不减云林。
　　昔在京师，从宋荔裳（琬）所见元朱碧山所制银槎，乃太乙仙人，一时多为赋诗，以为张骞事，非是。《妮古录》云：“曾见所作昭君像，琵琶乘骑，眉发衣领，花绣鬃鬣，种种精细。马腹上豆许一穴，其中嵌空，琵琶上刻‘碧山’二字。”
　　《群碎录》云：书曰帙者，古人书卷外必用帙藏之，如今裹袱之类。宋真宗取庐山东林寺《白居易集》，命崇文院写较，包以斑竹帙送寺。尝于秀水项氏见王右丞画一卷，外以斑竹帙裹之，云是宋物。帙如细帘，其内袭以薄缯，故帙字从巾。
　　内典云：“福不唐捐。”今谓亭馆无壁曰唐肆。唐训空。
　　《续文献通考》载刘辰翁《须溪集》一百卷，今所传止《记略》二卷，及批点《老》、《庄》、《列》、《班》、《马》、《世说》、摩诘、子美、长吉、子瞻诗九种耳。
　　《太平清话》云：“朱竹，古无所本，宋克仲温在试院卷尾以朱笔扫之，故张伯雨有‘偶见一枝红石竹’之句。”然闽中实有此种，红如丹砂。
　　明仁宗赐礼侍金问《欧阳居士集》凡二十册，遭回禄，失其八，后在文华殿从容言及赐书事，宣宗促命内侍补之复完。余闻曹舍人贞吉云，官典籍日料检内府藏书，宋刻欧阳集凡有八部，竟无一全者。盖鼎革之际散轶，不可胜道矣。
　　王介甫狠戾之性，见于其诗文，可望而知，如《明妃曲》等，不一其作。《平甫墓志》，通首无兄弟字，亦无一天性之语，叙述漏略，仅四百余字。虽曰文体谨严，而人品心术可知。《唐宋八家文选》取之，可笑。
　　屠隆长卿令青浦，梁辰鱼伯龙过之，为演《浣纱记》，遇佳词，辄浮以大白。昔袁荆州箨庵（于令）自金陵过予广陵，与诸名士泛舟红桥，予首赋三阕，所谓“绿杨城郭是扬州”者，诸君皆和，袁独制套曲，时年八十矣。曲载《红桥倡和》。昔张子野与东坡会饮垂虹亭，年亦八十。
　　司马子长采《左氏内外传》、《国策》、《世本》以为《史记》，杨用修取《华阳国志》、王象之《纪胜》、《成都碑目》、费著《器物谱》、《蜀锦谱》、《蜀笺谱》以为《蜀志》，昔人谓可以为修志乘法。予见康对山《武功志》前幅，载织锦璇玑诗图，刘九经《志》前幅，载武侯木牛流马图，殊有别趣，但如此佳料不易得耳。
　　秦少游有姬边朝华，极慧丽，恐妨其学道，赋诗遣之至再。后南迁过长沙，乃眷一妓，有“郴江幸自绕郴山，为谁流下潇湘去”之句，何前后矛盾如此？
　　画家界画最难，如卫贤、马远、夏圭、王振鹏皆以此专门名家，不足贵也。郭忠恕画山水入逸品，乃工界画，斯足异耳。论诗文当以是推之。或云忠恕以篆籀画屋。
　　李义山记荥阳郑官象州，得怪石六，辇运以归，费俸钱六十万；后还长安，无居宅，妻儿寄人舍下。余读而笑之，既称廉吏，安所得六十万钱？郁林石殆不如此。
　　予最爱汤义仍先生绝句：“清远楼中一觉眠，雨鸠风燕乍晴天；年来爱作团栾语，不得中男在眼前。”昔丁卯、戊辰间，予家居，而第三男启氵方官文登广文，尝写此诗寄之，以代家书，真不减子由彭城逍遥堂绝句也。兴观群怨，学诗者当于此等求之。
　　张景山一石，中有月形，石色紫而月白，月中有桂树，其文黑，枝叶老劲，虽工画者不能为。又吕东莱蓄一犀带，中有月影，过望则见。范文正家一古镜，背具十二时，如博棋子，每至某时，则棋中明如月。又季雁山一炉，幕上有十二孔，应时则香出。
　　赵松雪《鹊华秋色图》，为周密公谨作，山头皆著青绿，全学右丞。公谨家世济南，流寓吴兴，故松雪为作此，以寄其故乡之思。密常著《癸辛杂识》、《云烟过眼录》诸书。癸辛，所居巷名，犹许浑之丁卯桥。
　　康熙中尝命画苑写耕织图，御制诗冠其上方，刻印颁行。按此图始于宋于潜令四明楼作耕织图以献思陵，各系五言八句诗，逐段有宪圣皇后题字。
　　古人文章，身后所托不一，如白居易以转轮藏，唐球以瓢，刘蜕以冢，陆龟蒙以白莲寺佛腹。后百千年必有知者，何必藏之名山，副在通都耶！
　　梅梁有二，会稽禹庙梅梁，乃大梅山所产梅树，张僧繇画龙其上，夜大风雨，飞入镜湖，与龙斗，乃以铁索锁之。晋谢安石作新宫，造太极殿，少一梁，忽有梅树流至石头城下，取为梁，殿乃成，画梅花于其上。
　　予昔奉使广州，亲见筚麻树、翩豆树、茄树。昨阅一书，言西土甘草亦有成大树者，皆异闻也。
　　袁淑《山公九锡文》、沈约《修竹弹甘蕉文》、韩愈《毛颖传》之类，偶然游戏，后来作者遂多。吾乡贾公三近尝辑《滑耀编》若干卷，先生父方伯赠尚书府君曾属毛子晋刻之汲古阁。又尝见《文府滑稽》一书，皆此等文也。
　　会稽女子商婉人能诗，工楷法，常仿吴彩鸾写《唐韵》，作廿三先廿四仙。武林沈间芳（名荪）为题绝句云：“簪花旧格自嫣然，颗颗明珠贯作编。始识彩鸾真韵本，廿三廿四是先仙。”商本老学究女，兼能制举文字，尝手评沈文一卷。又有诗赠之云：“细笔猩红绝妙辞，扫眉窗下拜名师。从来玉秤称才子，楼上昭容字婉儿。”
　　门生沈间芳又云，康熙壬子为河道总督，请主任城书院，有诸生馈墨数丸，云是土人所制，形如掘丸，磨之甚黝黑。则充墨至今犹有传其遗法者，惜予未及见之。
　　杭州臬署本宋岳忠武王宅，东偏有王祠，祠后又有一祠，并祀文信国及元伯颜。养济院则祠严嵩为土地，皆不知起于何时。
　　间芳尝与友人泛西湖，未几雨作，座有请乩仙者，至则书一绝句云：“才散笙歌罢绿么，冷风疏雨上轻ザ。问予名字真消息，曾向王维雪里描。”叩之，自云：“绿天仙子，贾秋壑半间堂后植蕉百本，予乃其中之得灵气者，现美人身，侍书于巾峰洞天。”翼日迹之，果有巨蕉一本，樵牧不侵，遂醵金构精舍其侧，自后数降乩与诸生倡和云。
　　康熙甲申十二月，苏州洪生者与客谈次，忽空中有声，举头视之，见一人左手抱册，右手持杖，黄巾黄衫，御风而过，顷刻渐远，犹见衣角。出问市人，亦多见之。
　　间芳云，曾见诸生中有油姓、烟姓。
　　粤东抚署即尚藩故王宫，东园有树一株，结实如枇杷，中空似有核而脱去，竟无能名之者。亦异植也。
　　先兄《考功集》诗屡经芟削，最后止刻四卷，佳句佚者颇多，略记一二，如《潍县道中》云：“人烟通下密，桥路绕东丹。”《夏夜词》云：“梦觉闻花漏，星河一带横。”《感兴》云：“大人有赋言仙意，内景何方驻圣胎。”此类尚伙。予少时诗，如《送人知鄞县》云：“天晴真腊树，日射灌门潮。”分赋菊名《孔雀尾》云：“未登嵇氏状，却号孔家禽。”《赠徐东痴》云：“湘东品第留金管，江左风流续玉台。”《过郡城》云：“郭边万户皆临水，雪后千峰半入城。”《舟中小饮》云：“行藏略已同仙尉，得失何妨任老兵。”余亦颇有可存者，今略识其概耳。
　　《雪蕉馆纪谈》云：“明玉珍在蜀，有成都人陆子良能造薛涛笺，工巧过之。玉珍建捣锦亭于浣花，置笺局，俾子良领其事。”今万里桥东有蜀府造笺白石盆，镂刻甚精，然距浣花尚数里。
　　又云：“陈友谅在南昌，喜食玉叶羹，乃以西山罗汉莱、曲江金花鱼为之。”按曲江隶丰城，宋元太后为金人所追，投金花于此祈风，改名金花潭。
　　倪云林小画一轴，上题字云：“三月四日，解后德方郎官九成掾使于荆溪之上，相从及旬而别，因九成征予画，并赋诗：剡掾学阮掾，宛然西晋风。百年聊复尔，三语将无同。载酒来溪上，看山入剡中。孤帆逐云树，烟雨满春空。净因庵主瓒。”沈石田摹大痴山水，自题云：“山叠气未充（按：此“充”字据《清代笔记丛刊》本补），衍迤势叵穷。溪壑互中涵，草树发青红。缥缈神仙居，隐现金银宫。飞霞隔鸾鹤，丛笙思阆风。谁从此招手，度我逍遥翁。时弘治辛亥九月下浣沈周。”右二幅皆于济南朱氏枫香阁观。
