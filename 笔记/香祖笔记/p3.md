<!-- { "loadSidebar": true } -->
　　台湾古荒服，在福建东南大海中，西界于漳，南邻于粤，北与闽安相直，其水道则东连日本，南邻琉球、暹罗、吕宋、荷兰诸国，其沿革莫得而详也。明嘉靖四十二年，流寇林道乾作乱，都督俞大猷剿之，追及澎湖。道乾遁入台湾，大猷不敢逼，留偏师驻澎湖岛，时哨鹿耳门外，徐俟其敝，道乾遁往占城。道乾既去，澎湖驻师亦罢。天启改元，有颜思齐者，为日本国甲螺（犹头目也），引倭酋归一王屯台湾，闽人郑芝龙附之，始建平安镇城。既而荷兰国人舟遭飓风至此，爱其地，借居之，遂与倭约，尽有台湾之地，而岁输鹿皮三万。荷兰国人善火器，其居台湾也，以夹板船为犄角，虽兵不满千，南北土酋咸畏之，又建赤嵌城以居。顺治庚寅，日本甲螺郭怀一谋逐荷兰人，事觉，怀一被杀于欧汪（在今凤山县界）。辛丑，郑成功自江南败归，势日蹙，顿军厦门。适日本甲螺何斌与荷兰酋长隙，潜诱成功进取台湾。鹿耳门诘屈回旋，沙浮水浅，猝难飞渡，成功舟至，水忽涨十余丈，巨舰纵横毕济，遂克台湾。荷兰国人与成功战不利，退保安平镇城。其酋归一王以死拒之，成功力攻不克，乃环山列营以困之。荷兰人势穷，以十余艘决战，成功用火攻，尽焚之，荷兰人遁归其国。成功既有台湾，以赤嵌城为承天府，改台湾土城为安平镇，总名曰东都。未几，成功死，其子经居鹭江（即今厦门）。成功弟世袭阴有窃据意，经攻逐之，世袭渡海来归，经僭立，改东都曰东宁，改县曰州，设安抚司三、南北路澎湖各一。辛酉经死，子克爽嗣。康熙二十一年壬戌，福建总督姚启圣用间谍阴结傅为霖为内应，事泄，为霖遇害。明年癸亥，靖海将军施良奉命率舟师进讨，六月，自铜山抵澎湖，入罩湾，连克虎井、桶盘诸屿，誓师戒严。郑克爽奉表降，诏赴京师，隶旗下。于其地设台湾府，统台湾、凤山、诸罗三县，隶福建布政使司云。
　　十月二十七日，车驾回宫。
　　御赐内直吏部尚书陈廷敬、副都御史励杜纳、右谕德查升各松花江石小研一方，色澹绿如洮石，腹有御书研铭八字，云“以静为用，是以永年”。继又赐大学士张玉书、吴黄、熊赐履、工部尚书王鸿绪各一方。鸿绪所得有倭漆研匣，匣中有御用墨四笏。时十一月，偶召张及王入南书房编次御书，得赐，因及吴、熊二公云。
　　驾在德州，赐致仕在籍户部左侍郎田雯“寒绿堂”扁额，原任翰林侍读萧惟豫、编修田需亦蒙赐御书各一幅。
　　召户部郎中陈奕禧入南书房，命书大小字各三幅，赐御书御制《塞上》诗一幅，诗云：“半岭黄云合，风悲鼓角闻。野原沙草外，落日自成群。”御制《宋高宗父母之仇终身不报论》，命大学士熊赐履、礼部尚书韩、内直吏部尚书陈廷敬、右谕德查升同作，又命浙江举人查慎行（原名嗣琏），江南举人钱名世等同作进呈。
　　诏蠲甘肃等处地方四十一年、四十二年钱粮，江南上江下江四十二年钱粮。
　　十二月，诸王、内阁九卿、翰、詹、卿、寺、科、道请上尊号，奉旨：“朕即位四十余年，未尝少刻不以民生休戚为念，远迩安静为本。虽或庆云景星，嘉禾瑞草，天书麟凤之奇，总无关于黔黎，亦无关于朕心，反为史书之讥。朕以实心为民，天视天听，故有其道，难免后人公论。若耀功德，取一时之虚名，朕之不悦甚矣，毋烦数陈。”
　　上召海宁举人查慎行、武进举人钱名世、长洲监生何焯、休宁监生汪灏于南书房，屡试诗及制举文，特赐焯、灏举人，明年一体会试。
　　考试新差提督各省学政翰林侍读学士张廷枢等、郎中翁嵩年等十一人于南书房，称旨，又赐御书一幅（八股题《夫子循循然善诱人》一节，诗题《恭和御制考试叹》）。
　　壬午冬，驾归自德州，考试内直诸词林官，至二十二日封印，后一日始毕。定一等十人，侍读学士陈元龙等；二等若干人；其三等五人调知县用：谕德王化鹤、中允吴晟、修撰戴有祺（辛未状元）、检讨赵尔孙、吴文炎。
　　命吏部右侍郎吴涵兼掌翰林院事。
　　山行虑迷，握响虫一枚于手中，则不迷，见《物类相感志》。虞山先生作《响言》，取此。
　　明文士如桑悦、祝允明，皆肆口横议，略无忌惮。悦对丘文庄言，举天下文章，惟悦，其次祝允明。世但嗤其妄人耳。允明作《罪知录》，历诋韩、欧、苏、曾六家之文，深文周内，不遗余力。谓韩伤易而近儇，形粗而情霸，其气轻，其口夸，其发疏躁；欧阳如人毕生持丧，终身不被衮绣；东坡更作儇浮，的为利口，哗犷之气，肆溢舌表，使人奔迸狂颠而不息；曾、王既脱衣裳，并除爪发，譬之兽啮腊骨；至于老泉、颍滨、秦、黄、晁、张，则谓不足尽及；惟柳如冕裳玉，犹先王之法服。乃其大旨，则在主六代之比偶故实，吁亦鄙而倍矣。论唐诗人，则尊太白为冠，而力斥子美，谓其以村野为苍古，椎鲁为典雅，粗犷为豪雄，而总评之曰外道，李则《凤皇台》一篇亦推绝唱。狂悖至于如此，醉人骂坐，令人掩耳不欲闻。论诗余则专祖太白、飞卿，稍许欧、晏、周、柳，以为缀旒，谓东坡木强疏脱，少游、鲁直特市廛小家之子。略举大端如右，所谓无忌惮者，不足置辨也。
　　《西园杂记》记明大臣寿考者，自王端毅公、魏文靖公而下十三人，而不及雒阳刘文靖公晦庵。文靖寿九十余，近百岁。又弘正名相也，何独遗之？
　　释氏言羚羊挂角，无迹可求。古言云羚羊无些子气味，虎豹再寻他不著，九渊潜龙，千仞翔凤乎？此是前言注脚，不独喻诗，亦可为士君子居身涉世之法。
　　大竹破山和尚，天童密弟子也，蜀乱后居万峰。贼李鹞子者，残忍嗜杀，延师供养，请肉食。师曰：“公不杀人，我便食肉。”李笑而从之，全活无算。师蹇姓，忠定公之裔孙也。
　　郑端简云：“十哲，陈蔡一时与难之贤，非孔门定论，自开元至今，无敢议者。夫有若之言，四见于《论语》，大类圣人。公西赤志于礼乐，有为邦之才，不远优于宰我、冉求乎？求、我言行，不必征诸史传，《论语》中多有之矣，其视二子，优劣何如？宜进祀二子于殿上，改求、我于庑中。”右与予官祭酒时具疏大意略同，惜为友人中阻，疏不果上。即当时礼部未必果行，要当存此一段公论于天下后世耳，予至今悔之。
　　皮日休本字逸少，后字袭美，见《北梦琐言》。
　　康熙乙丑夏，予使粤东还，便道游庐山，宿开先寺，观阳明先生石壁大书纪功碑，末云“嘉靖我邦国”，若前知世宗入继大统者。按《碧里杂存》，阳明既平田州之乱，先是州有巨石，侧卧江浒，旧有童谣云：“田石倾，田州兵；田石平，田州宁。”岑猛恶之，夜遣人平之，明复如故。先生定乱后，其石即平。先生自往观之，洗剔苔藓，有古刻“新建伯”三大字，异之，遂续加九字，并刻于石，云“嘉靖岁戊子新建伯王守仁”。又记先生习静阳明洞，预知门人朱白浦、蔡我斋入山事。《中庸》云“至诚之道，可以前知”，阳明其庶几乎。
　　《乐郊私语》云：海盐少年多善歌，盖出于澉川杨氏。其先人康惠公梓与贯云石交善，得其乐府之传，今杂剧中《豫让吞炭》、《霍光鬼谏》、《敬德不伏老》，皆康惠自制，家僮千指，皆善南北歌调，海盐遂以善歌名浙西。今世俗所谓海盐腔者，实发于贯酸斋，源流远矣。
　　●卷二
　　《异物类苑》云：“山都人面黑长身，有尾踵，见人则笑，笑则上唇掩目。”按诸书言人都鸟都猪都，皆不尔，此乃误以狒狒为山都耳。
　　仅字有少、余二义，唐人多作余义用。如元微之云：“封章谏草，繁委箱笥，仅逾百轴。”白乐天《哭唐衢》诗：“著文仅千首，六义无差忒。”小说《崔炜传》：“大食国有阳燧珠，赵佗令人航海盗归番禺，仅千载矣。”《甘泽谣陶岘传》：“浪迹怡情，仅三十载。”《摭言》：“曲江之宴，长安仅于半空。”《玉壶清话》：“《南唐先主传》：吴越灾，遣使唁之，赉帑币粮镪，仅百余艘”之类。至宋人，始率从少义，迄今沿用之。
　　令狐子先，安陆高士，予尝著之《古欢录》矣。王彦辅《麈史》载其著书甚多，有《万卷录》、《易说精义》、《晋年统纬》、《世乐要注》、《默书》、《谗髓》、《琴谱》、《兵途要辖》等若干卷。又云令狐先生卒，阮逸天隐表之，林逸书，孟逸篆额，号“三逸碑”。
　　南齐侍中庾杲之家贫，每食生韭、熟韭、韭菹，时人为之语曰：“孰谓庾郎贫，每食二十七种。”后魏陈留侯李崇为尚书令，性俭吝，食止韭菹，其客李元佑戏语人曰：“李令公一食十八种。”问其故，答曰：“二九一十八。”二事极相似。
　　《梅村诗话》云：“尝与陈卧子共宿，问其七言律诗何句最为得意，卧子自举‘禁苑起山名万岁，复宫新戏号千秋’一联。”然予观其七言，殊不止此，如“九龙移帐春无草，万马窥边夜有霜”，“左徒旧宅犹兰圃，中散荒园尚竹林”，“禹陵风雨思王会，越国山川出霸才”，“石显上宾居柳市，窦婴别业在蓝田”，“七月星河人出塞，一城砧杵客登楼”，“四塞山河归汉阙，二陵风雨送秦师”诸联，沉雄瑰丽，近代作者，未见其比，殆冠古之才，一时瑜、亮，独有梅村耳。
　　弹棋之戏，始见《西京杂记》，《后汉梁冀传》注稍详之，似近投壶，而其制不传。今人诗多以奕棋当之，可发一笑。王建《宫词》云：“弹棋玉指两参差，背局临虚斗著危。先打角头红子落，上三金字半边垂。”读之亦不能通晓也。
　　《挥麈新谈》记费鹅湖初第谒彭文宪，文宪曰：“殿上金阶滑，须慢慢行。”吾乡高念东侍郎（珩）有句云“金阶路滑且徐行”，本此。
　　唐萧仿咸通四年知礼部贡举，责授蕲州刺史，有《与浙东郑大夫书》云：“韩绾即文公之孙，柳告是柳州之子，凤毛殊有，而名字陆沉。”皆仿是年所举士也。
　　千里马，人皆知之，王兆云《湖海搜奇》载陕西民家有千里驴，腰有肾六。又张翁言有友人省亲山东，亲家以一驴至，曰：“此千里驴也。”乘之倏忽抵家。
