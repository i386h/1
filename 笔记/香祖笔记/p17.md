<!-- { "loadSidebar": true } -->
　　治痘疹黑陷，用沉香、乳香、檀香，不拘多少，放火盆内焚之，抱儿于烟上熏之，即起。
　　治恶疮，取冬瓜一枚，中截之，先以一头合疮，候瓜热，削去，再合，热减乃已。又一方，用蒜泥作饼，疮上炙，不痛炙痛，痛者炙不痛，即止。
　　小儿耳后生疮，肾疳也。地骨皮一味为末，粗者热汤洗之，细者香油调搽。（已上诸方见《蓼洲闲录》）
　　唐德宗使段善本授康昆仑琵琶，奏曰：“且遣昆仑不近乐器十年，忘其本领，然后可教。”后乃尽段之艺。知此者可与言诗矣。
　　常见一贵人买得柴窑碗一枚，其色正碧，流光四照，价馀百金。始忆陆鲁望诗“九秋风露越窑开，夺得千峰翠色来”，可谓妙于形容。唐时谓之秋色也。
　　南唐李主研山，后归米元章。米与苏仲恭学士家易北固甘露寺海岳庵地，宣和入御府，事详《避暑漫钞》。后又四百馀年，不知更易几姓，而至新安许文穆（国）家，已而归嘉禾朱文恪（国祚）。予戊辰春从文恪曾孙检讨彝尊京邸见之，真奇物也。检讨请予赋诗，既为作长句，又题一绝句云：“南唐宝石劫灰馀，长与幽人伴著书。青峭数峰无恙在，不须泪滴玉蟾蜍。”后二年复入京师，则研山又为昆山徐司寇购去矣。今又十五年，不知尚藏徐氏否？“青峭数峰”，盖用南唐元宗语。元章既失研山，赋诗云：“研山不可见，哦诗徒叹息。惟有玉蟾蜍，向予频泪滴。”皆用本事也。
　　僧《释迦谱》云：“懿摩王四子被摈到雪山，住直树林中。四子生子，王欢喜，言此真释子，能自存立，故名释。”注，释迦为能。谱又云：“在直树林中，故名为释。”注，梵语呼直亦曰释。别传云：“此国有释迦树，甚茂盛，相师云‘必出国王’，因移四子立国，因名释种。”
　　莱阳左公萝石，忠孝大节，出于天性，乡人敬仰之，称大忠先生。昆山徐章仲（炯），健庵尚书次子也。岁庚辰，官山东提学，允公议，建大忠祠于其里，首捐百金为倡，一时皆乐助，不浃岁落成，粗有次第。而新令某适至，方修衙署，日遣胥役入祠，取所庀甓石木植之属。乡之绅士以为言，令诟怒，欲申请毁祠。会章仲按莱考试，令恐拂其创建之意，乃诡辞以自白。章仲因而慰之曰：“子勿虑，第往，具牲牢躬拜祭，则浮议自息。”令如其指，祠竟得无恙。
　　顺治初，吏部诸司郎官最为清要。吴郡顾松交（予咸）茜来（贽）俱以吏部郎里居，宾客辐辏。一日，广坐中一客忽曰：“二公所谓‘一顾倾人城，再顾倾人国’也。”客皆为之绝倒。
　　佛经幻妄，有最不可究诘者。如善慧菩萨自兜率天宫下作佛，在摩耶夫人母胎中，晨朝为色界诸天说种种法，日中时为欲界诸天亦说诸法，晡时又为诸鬼神说法，于夜三时，亦复如是。虽稗官小说如《西游记》者，亦不至诞妄如是。
　　余官左都御史，一日五鼓启事，候于中左门，故吏部侍郎赵公玉峰（士麟）谓曰：“公真今日之泰山北斗也。”余曰：“何忽见推？”赵曰：“公为户部侍郎七年，屏绝货贿，不名一钱，夫人而知之。至为御史大夫，清风亮节，坐镇雅俗，不立门户，不急弹劾，务以忠厚大培养元气，真朝廷大臣也，抑亦今日药石也。”余谢不敢当。然数语实有关治体之论，故追记之。赵官浙江巡抚，尝开杭城市河，代贫民偿旗债万馀金，浙人至今尸祝之，近日名臣也。
　　《闻见杂录》云：韶州人于江边得巨蚌，剖之有珠，大如弹丸，光若水精，中有北斗七星，隐然可见。纳本州军资库。
　　扬州琼花，天下只一株，晏元献守扬，作无双亭于其侧。宋德乙亥，北兵至，花遂不荣。赵棠国炎有诗曰：“他年我若修花史，合传琼花烈女中。”然《山房随笔》所记，仁宗庆历中常分植禁中，辄枯，比载还，则郁茂如故，又何说耶？
　　贵州苗峒出沙板，然彼中不甚贵重。其最重者曰桂板，有金桂、水桂二种，一如黄金间碧玉竹，一如沉香之色，嗅之如沉速香，其木在地中横生，长或丈馀，短或三五尺，大者或至数围，更无枝叶。其生多在山根，其上土色皆黄，庶草不殖。以铁之，坚而难入，苗人解为板售之，直较沙板数倍。与宋人《谈薮》所记大同小异，《谈薮》谓湖南亦然。湖南与苗蛮风壤相接，理合有之。又谓平江（即今苏州）大旱，河水涸，居人就河底掘井，得沙板，愈取愈多，亦有得沉香者，此则不可晓也。
　　古董字，东坡作骨董，晦庵作汩董，见《霏雪录》。
　　上东巡幸曲阜，竭至圣庙，庙门外降辇步行，行三拜礼，留御前曲柄伞于大成殿，命家祭即陈设之，古今未睹之异数也。事详《幸鲁盛典》。按宋故事，天子谒孔庙，止行肃揖之礼；庆历四年五月，仁宗特行再拜礼。乃知先圣后圣，其揆一也。《盛典》：衍圣公孔毓圻疏请翰林院庶吉士孙致弥、乙丑进士金居敬（金，予之门人）纂修。书成，金已前授灵丘县知县，卒于官；孙先以无妄诖误，至是复官授编修云。
　　木鳖子入药，能杀人，见《霏雪录》。
　　康熙己卯，南巡视河工，回跸，有御制诗云：“行遍江南水与山，柳舒花放鸟绵蛮。明朝又入邳徐路，凤阙龙楼计日还。”会予以御史大夫被旨，与大司徒陈公（廷敬）、大宗伯张公（英）、大司空王公（鸿绪）入直南书房，因获恭睹，共叹为太平和吉之音云。
　　吕宋国所产烟草，本名淡巴菰，又名金丝薰，余既详之前卷。近京师又有制为鼻烟者，云可明目，尤有辟疫之功，以玻璃为瓶贮之。瓶之形象，种种不一，颜色亦具红紫黄白黑绿诸色，白如水晶，红如火齐，极可爱玩。以象齿为匙，就鼻嗅之，还纳于瓶。皆内府制造，民间亦或仿而为之，终不及。
　　古来兼官皆以大兼小，明初大学士、学士皆五品，其后加尚书、侍郎始为二品、三品，故明初三杨辈结衔，皆云某部尚书兼某殿阁大学士。今内阁结衔，移大学士于上，而云兼某部尚书，学士兼侍郎亦然，与古制异。
　　甲申七月，门人李子来（先复）自奉天少京兆迁少廷尉，归京师，遗松花砚一，绀色白文，遍体作云锦形，试之细润宜墨，类端溪之下岩。后有续《砚谱》者，品当列洮河龙尾红丝之上。
　　《李林甫外传》言，有术士说安禄山常有五百铜头铁额人侍其左右，一日请林甫宴，令术士窥之，见一童子捧香炉而入，五百人皆走避，云云。又言道士许林甫三百年后白日上升，及为相二十年，复见之，云：“相公所行多不合道，更六百年乃如约矣。”信如所云，是天上神仙必需此不忠不孝之人，义何所取？而小说往往记林甫后身有为牛为倡之说，讵尽诬耶！
　　唐高宗将立武氏，谋之李，对曰：“此陛下家事。”明皇将废太子瑛兄弟，未决，李林甫亦曰：“家事何必问外人。”奸臣误国，先后一辙如此。
　　予以顺治八年辛卯中乡试，闱牍为座主蒲阪御史大夫杜公（笃，字振门）、房师寿春侍御夏公（人，字敬孚）所赏异，已定解元三日矣。有丘县令李应轸者，高邮人，与夏公为淮南乡里，年七十矣，私于夏公曰：“某老矣，日暮途远，使元出本房，差慰迟暮。公能相让，则奕世之感也。”请至再三，夏公乃许之。其首荐即昌乐滕国相（字和梅）也，已拟第六，与予皆习《毛诗》。杜公甚难之，而李请益坚，杜怜其意，遂改予第六，而滕得元。时滕年近六十，予年始十八耳。榜后旅谒，杜公颇悔之，间语予以前事，且曰：“子文合作元，此亦命也。”予初不以屑意。其后十年，而予铨授扬州府推官，李以兵部主事告老家居，年八十馀矣。其子为州役窘辱，属予谳其事，李忆往事，殊惴惴。予顾力直其子，而痛惩州役，且戒州守吴君之俊（后为东昌府知府），以李公高年家居，有司宜加礼。吴诣李道予意，李感泣，遂通闻问陈谢，如平生交。凡予一生报德不蓄怨皆此类。《唐摭言》载裴举宏辞，崔枢考之被落，及为宰相，擢枢为礼部，笑谓枢曰：“聊以报德。”予不敢妄拟古人，其存心宁厚勿薄，庶不愧耳。偶书之以示子孙。
　　邯郸人侯二，素不孝。其母以米施乞者，二见而怒，痛捶而逐之，妻子泣谏不听。未几，二遍体生毒疮，溃烂而死，梦告其子曰：“我以忤逆不孝，罚往京师宣武门西车子营张二家作猪。汝可速往赎归，迟无及矣。”子如其言，至京师宣武门访张氏，果有牝豕，适生数子，其一豕身人面，有髭，貌如其父。子痛哭述其故，愿以十金赎归，张不听而杀之。此康熙三十九年事。
　　唐庚《三国杂事》云：“先主父子相继，始终号汉，未尝一日称蜀。陈寿黜其正号，徇魏、晋之私意，废史家之公法，改汉为蜀，犹五代称李为吴，刘崇为晋。”今《五代史南唐、北汉世家》未尝以吴、晋名之也。盖宋人之论，已以南唐为吴王恪之后，比于昭烈矣。欧公《五代史》世家首南唐，而胡恢、陆游、马令之书，层见叠出，岂非有深意存焉乎？近兴化李映碧（清）廷尉取马、陆二氏之撰为经，别作《南唐书》，而杂采《江南野史》、《钓矶立谈》、《玉壶清话》诸书为纬，殊为有见。予尝谓五代中原之君，史家所谓正统者，皆盗贼僭窃，无足比数，惟唐庄宗虽以沙陀赐姓，而能手除篡贼，复唐社稷，则君子引而进之，不忍斥也。其于南唐，亦若是焉已矣。以南唐为正统，不犹愈于朱温、石敬瑭之流哉！
　　四川达州民某兄弟二人，甚友爱，弟未授室而他出，其兄卖身得十二金，为弟聘妇。弟归娶，知兄卖身事，乃相持而泣，遣其妇往母家取原聘金为兄赎身。湖南流民二人某某知其事，尾之，中途击妇死，而攫其金。忽迅雷大震，击二人立毙，其尸罗跪于妇家之门，手中持十二金。顷之妇复苏，归至其家，则二人者已先跪门外矣。妇语其故，兄弟邻里及州人来观者如堵，莫不叹异，以为孝友强暴之报施不爽如此。
　　予丙子奉使祭告西岳，于玉泉院见无忧树四株。后阅内典，频头婆罗王立瞻婆国婆罗门女为第一夫人，生子名无忧，又生子名离忧。其无忧即阿育王也。后王出外园游戏，见一无忧树，华极敷盛，王见已，此华树与我同名，心大欢喜。盖此树与青柯坪婆罗树皆西域种，然西岳乃道士所宅，绝无兰若，不知以何因缘而有此树。又《释迦谱》，毗婆尸佛有执事弟子名无忧。
　　唐刘希夷《汝阳潭》诗：“鱼鳞可怜紫，鸭毛自然碧。”写物最工。然非初唐人语，已似皮、陆。予近咏寓邸西斋丛竹，有句云：“冉冉紫云盖，翻翻红鹊尾。”自谓不减刘语。
