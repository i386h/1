<!-- { "loadSidebar": true } -->
　　《岭海见闻》言：铁树生海底石上，干类珊瑚，尾如彗，千年则成珊瑚，其旁有蚌守之，往往得铁树则兼得珠。是铁树与珊瑚同类，俱生于海。然珊瑚大者五六尺，小者不过尺许，以铁网取之，在水则软，见风则坚，初白渐黄，得日色乃殷红如丹砂。按王济雨舟所记，云官横州于一指挥家圃中，亲见此树，历言其六十年开花之详。予在羊城学使署，亦见铁树，高大不殊诸树，乃木本，非玉石之属，但以铁培护其根，则茂，与他树以水浇灌者差异，与前所云云不类，岂名同实两种耶？
　　《岭海见闻》云：“香树干如树兰，叶如黄杨，子如连翘而黑，以夏月子熟种之，亦有寄生榕树上者。”《闽小纪》云：“千年榕树，上生奇南香。”
　　陶岳《五代史补》载冯道镇同州，有酒务吏乞以家财修夫子庙，道以付判官，判官素滑稽，书一绝句于判后云：“荆棘森森绕杏坛，儒官高贵尽偷安。若教酒务修夫子，觉我惭惶也大难。”道有愧色，因出俸修之。又李谷为陈州防御使，三日，谒夫子庙，惟破屋三间，中存圣像。有伶人李花开进口号曰：“破落三间屋，萧条一旅人。不知负何事，生死厄于陈。”谷惊叹，遽出俸以修之。五代学校废坏如此，赖滑稽之言始得复故，可为浩叹。观唐玄宗过鲁谒孔子庙诗，居然盛世帝王气象。近圣驾东巡，谒阙里圣庙，载谒孔林，特命户部发金钱十余万重修庙貌，轮奂一新，赐孔氏子孙十余人为五经博士等官，特赐御用曲柄伞于大成殿，此又汉、唐、宋、明已来所未有者。故观于文教之兴废盛衰，而世之治乱可知矣。
　　周郭威亲征慕容彦超，至兖州，梦文宣王。明日攻其城，入之，过夫子庙，叩首再拜，且谕近臣曰：“夫子圣人，百王取则焉，安可不拜？”且命孔氏袭文宣王者长为本县令。五代之世，乃亦有此。自明代至本朝，曲阜县知县皆以孔氏子孙为之，而不知始于后周也。
　　越处女对勾践曰：“见之如好妇，夺之似惧虎，杳之如日，偏如滕兔。”此即处女脱兔之喻，而语益奇。
　　凡溺水及服金屑，用鸭血灌之即瘥。
　　耳暴聋，用全蝎去毒为末，酒调，滴耳中，闻水声即愈。
　　枸杞子榨油，点灯观书，能益目力。
　　金疮伤，用独壳大栗研干末，敷之立愈。
　　治喉痹、乳鹅，用虾蟆衣、凤尾草擂细，入盐霜梅肉，煮酒各少许调和，再研，细布绞汁，以鹅毛刷患处，吐痰即消。
　　恶疮肿毒初起，当归、黄蘖皮、羌活为细末，生鹭鸶膝捣汁，调傅疮之四围，自然收毒，聚作小头即破，切不可并疮头傅之。
　　骨鲠用犬涎，谷芒用鹅涎，灌之即愈。
　　宋孝宗食蟹过多，患痢。有严防御者，用新采藕节研细，热酒调服，果愈。
　　治病眼生赤障者，用白螺一枚，去掩，以黄连末糁之，置露中一夜，晓取肉化为水，滴目，则障自消。
　　治嗽验方：香橼去核，薄切作细片，以清酒同研入砂罐内煮，令熟烂，自黄昏至五更为度。用蜜拌匀，当睡中唤起，用匙挑服，甚效。又方，向南柔桑条一束，每条寸折，纳锅中，用水五碗，煎至一碗，渴即饮之。
　　治水肿方：用田螺、大蒜、车前草和研为膏，作大饼，覆脐上，水从便出即愈。（已上俱出《养疴漫笔》）
　　予平生为诗，不喜次韵，不喜集句，不喜数叠前韵。惟少时有集黄山谷诗一绝云（《谢人送梅》）：“榨头夜雨排檐滴，谁与愁眉唱一杯。瘦尽腰围怯风景，城南名士遣春来。”如此集句，恐非李西涯所知。西涯有集句诗一卷。
　　《李西涯集》第六卷《主一斋为徐公肃都宪作》，又《徐亚卿原一六十二得双生子戏赠》。原一与昆山徐健庵司寇初字同，公肃与其弟立斋相国初字同，立斋亦为都宪，健庵亦为亚卿，何其吻合至此。但前之二徐未悉其名耳。
　　宋陈辅辅之，丹阳人，有诗云：“北山松粉未飘花，白下风轻麦脚斜。身似旧时王谢燕，一年一度到君家。”为王介甫所知，而与苏公尤厚善。黄是师是，章之甥也，以二女妻颍滨子适、逊。哲宗时欲召用，林希以是沮之，后知定州卒。东坡皆有尺牍与之。元人吴师道跋云：“二人出处不同，而尚德守义，不为势利回邪变易，其贤则一。”予撰《古欢录》，取师是而遗辅之，此诗尤为可爱，特书之。
　　吴师道《礼部集》有云，江阴赵彦卫作《西汉定安公补纪》，首书元年、四年书策命孺子为定安公，五年至十八年每年书公在定安，法《春秋》“公在乾侯”之义，意亦美矣。按孺子婴，宣帝玄孙，楚孝王孙，广戚侯显子，汉之近亲，非若吕后取他姓子比矣。太后临朝称制，莽居摄践阼，改元居摄，又改元初始，则孺子虽未正帝位，固已俨然为天下之君矣。莽篡而犹存，莽灭而复为汉，若之何绝之哉。又考序例云，正统虽绝，而故君尚存，则追系正统之年而注其下，如唐武氏例，是赵氏《补纪》殆类此。但其书法犹有可议者，不称居摄、初始，直云元年、三年，则失其实矣。莽以平原、安德、漯阴、鬲、重丘万户为定安国，而以大鸿胪府为公第居之，则书公在定安亦为失实。定安公乃莽所加，岂得仍其伪号？窃谓宜自初始二年下注新莽始建国元年，初始三年以后下注莽年，如前递数而书，孺子在京师，存其故称，纪其实地，庶几得之。或曰，其后方望立婴为帝，而元灭之，当若何？按方望事在光武建元元年，书法当云方望以前孺子婴称帝于临泾，元（更始）遣兵击斩望，婴并遇害。
　　释典，罗云出家（即罗侯罗），佛命舍利弗为其和尚，大目犍连作阿黎。故沙门以和尚为尊贵之称。
　　佛姨母瞿昙弥欲出家，如来不许，谓阿难言，若听女人出家，乃令佛法清净梵行不得久住，譬如莠生稻田，善谷复败；又言我之正法，千岁兴盛，以度女人，故至五百岁而渐衰微。所以者何？女人有五处不能得作，一不得作如来，二不得作转轮圣王，三不得作第二忉利天王，四不得作第六天魔王，五不得作第七梵天王（瞿一作骄）。按此乃比丘尼之始，夫如来既受姨母乳哺深思，及五百除馑女，皆长老久修梵行，而如来难之且如此，后之人谈何容易耶？又如唐武后乃真天魔王，以释氏因果论之，不知往劫是何福德也。
　　南渡时，东平伯刘泽清者，字鹤洲，曹州人，天启中户书郭允厚家奴也。后充本州捕盗弓手，少无赖，为乡里所恶。徙居曹县，遭离乱，从军，积功至总兵官。金陵立福王，遂为藩伯，开府淮阴。其兄忘其名，字凤洲，崇祯时亦至总兵官，御敌，殁于王事，称名将，非泽清比也。泽清为人阴狠惨毒，睚眦必报，曹县士大夫罹其祸者甚众。泽清在江淮县有故居，空无人。一日，诸生十数辈僦饮其宅，或拾一锦鞋于内阁中，传玩之，座中有谑者，泽清知之，使健儿名捕至淮，尽杀之。中表兄某，夙有违言，遣人召之。中表惧，祈哀于泽清之母，为婉转申救。泽清佯许诺，礼待颇厚，既辞归，立遣健儿途中拉杀之。已而大兵渡淮，泽清迎降，归于京师，以叛案有连，至卢沟桥伏法，行路快之。不数年，子姓无孑遗，故居为墟。
　　《唐书》言孟浩然与给事中王维善，维私邀入内直，会明皇至，浩然仓卒避匿床下。帝问知之，喜曰：“朕闻其名久，恨未见耳。”立召见，问所为诗，云云。而《北梦琐言》以为李白，误。
　　卢沆为举子，于氵产水遇宣宗微行，意其贵人，敛身回避，缘此受知擢第。贾岛、温飞卿亦以微行傲忽，致长江、方城之谪，此可为轻薄之戒。又孟弘微郎中者，性诞妄，因次对奏曰：“陛下何以不知有臣，不以文字召用？”宣宗怒曰：“卿何人，朕耳中全不知有卿！”亦坐贬。
　　丹青树出终南山，丹青竹出熊耳山。
　　唐、宋启事用门状，即今士大夫彼此拜谒之名刺也，上书某官谨祗候某官。陆务观《老学庵笔记》云，见东都时苏、王诸名公门状一卷，率皆手书。古人郑重不苟如此，今则小胥之事耳。又翰林故事，坊局已上乃得用红柬为刺，史官庶常止用白。虽元旦贺寿等吉礼亦不用红，不喻其义。
　　故事有最可笑者，唐御史台惟南床最尊重，每会集，南床不笑，则诸御史不敢笑；南床笑，则皆大笑，谓之哄堂。
　　唐相国段文昌，史云西河人，褒国公志玄之后。志玄本临淄人，文昌徙居荆南。又云荆蜀皆有先祖故第。又云先人坟墓在荆州，其称临淄人，以先世本籍故，而与邹平无涉，不知何以封邹平公。今邹平县西北，地名段家桥，谓是文昌故居，傅会不足信也。子成式柯古。罢江州刺史，居襄阳，与李商隐、温飞卿倡和，故号《汉上题襟集》。然柯古著《酉阳杂俎》，多言齐州事，如长白山、沙弥二桃之类，皆在邹平。
　　唐华原柳氏家法为士族之冠，公绰、公权已下至比皆然。比家鬻婢，犹不屑奉侍卖绢牙郎，其家法可知。而负国贼柳璨乃生其族，卒与张廷范辈同诛死，未足酬衣冠之祸。故知蓬生麻中，不扶自直之论，未必尽然。若桓彝为晋忠臣，而温与玄继世为逆，郗鉴、郗之生超，卢怀慎、卢奕之生杞，皆其类欤？每读史，辄为三叹。
　　金陵胡宗仁字彭举，以画名，亦工诗，与竟陵钟伯敬为友。当有与钟书云：“兄弟子侄皆耽作画，蓬门昼掩，茗碗垆香，阁笔盈案。妄拟堆笏满床，昔人一门五贵，七叶蝉连，宁复过之。”其子玉昆，字元润，亦工画，尝写杭州宋宫古梅，予题绝句云：“风雨崖山事渺然，故宫疏影自年年。何人寄恨丹青里，留伴冬青哭杜鹃。”故友合肥李文定容斋（天馥）极爱此诗，常讽咏之。昔人谓沈石田相城乔木，代禅吟写，此后惟金陵胡氏足以继之。
　　张遗瑶星题程青侍郎（正揆）画云：“唐六如画学周东村，不啻过之，只为胸中多数百卷书耳。”予评陈户部子文（奕禧）书品，亦如此。
　　姚翼字伯右，工画梅，又取钟山梅瓣粘于便面，以笔添枝干其上，极有生韵，时号姚梅，人多效为之。渠丘张杞园（贞）孔目仿作甚工。
　　白乐天诗“吴娘暮雨潇潇曲，自别江南久不闻”，极是佳句。虞山钱牧翁宗伯诗：“东风谁唱吴娘曲，暮雨潇潇暗禁城。”予亦有二绝句云：“波绕雷塘一带流，至令水调怨扬州。年来惯听吴娘曲，暮雨潇潇水阁头。”“七载离筵唤奈何，玉壶红泪敛青蛾。潇潇暮雨南阳驿，重听吴娘一曲歌。”
　　周侍郎栎园（亮工）《闽小纪》云：“鸥皆白，独莆田九鲤湖鸥作粉红色。”隋宦者刘继诠献芙蓉鸥二十四只，色如芙蓉，疑即此种。
　　唐、宋外任官到任，皆有谢表，《高常诗集》有《谢封丘县尉表》，则县尉亦得上表矣。
