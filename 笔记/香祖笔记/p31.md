<!-- { "loadSidebar": true } -->
　　赵甥执端以元人画二轴索题，其一崇山大溪，山水间多林木，丹绿相错，中有草堂，堂上二丈夫左右相向立，左者抱琴，中有绣墩，墩上有盘，盘中横红梅一枝，阶下二人控马立，不知何谓也。其一《士女惜花图》，丛花片石。予昔藏江上女子周禧画《惜花春起早》一帧，似是临摹此画。上方有潘纯、张雨、倪瓒、钱惟善四诗，钱诗云：“庭院无人春已深，东风吹老惜花心。自知命薄难承宠，不费长门买赋金。”颇有寄托。予少时有《咏梅妃减字木兰花》一阕云：“天然姿媚，比似梅花应不异。一斛珍珠，得似鲛人泪点无。文园老去，恨煞无人能解赋。我见应怜，不索长门买赋钱。”意各别而语相似。
　　康熙乙酉，命词臣广续《群芳谱》。《群芳谱》者，先王父赠尚书方伯府君万历末被亓韩之党，归田林下十年所著书也。异代乃为九重所赏，亦家世盛事，不可不纪。
　　世谓宋文贞公铁心石肠，而赋梅花，殊不类其为人。愚按南卓《羯鼓录》云：“宋开府虽耿介，亦深好色，乐尤善羯鼓。常与明皇论鼓事曰：‘头如青山峰，手如白雨点。’云云。”大类教坊乐人语，文贞岂宜有此（文贞，南和人，葬沙河，今二县皆有祠）。
      
