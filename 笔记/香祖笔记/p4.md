<!-- { "loadSidebar": true } -->
　　唐人五言绝句往往入禅，有得意忘言之妙，与净名、默然、达磨得髓同一关捩。观王、裴《辋川集》及祖咏《终南残雪》诗，虽钝根初机，亦能顿悟。程石瞿有绝句云：“朝过青山头，暮歇青山曲；青山不见人，猿声听相续。”予每叹绝，以为天然不可凑泊。予少时在扬州亦有数作，如：“微雨过青山，漠漠寒烟织；不见秣陵城，坐爱秋江色。”（《青山》）“萧条秋雨夕，苍茫楚江晦；时见一舟行，水云外。”（《江上》）“雨后明月来，照见下山路；人语隔溪烟，借问停舟处。”（《惠山下邹流绮过访》）“山堂振法鼓，江月挂寒树；遥送江南人，鸡鸣峭帆去。”（《焦山晓起送昆仑还京口》）又在京师有诗云：“凌晨出西郭，招提过微雨；日出不逢人，满院风铃语。”（《早至天宁寺》）皆一时伫兴之言，知味外味者当自得之。
　　南昌陈士业（弘绪）言，尝登泰山日观峰，四更起候日出，见霞彩万道，碧绿交加，有赤盘从中涌出，晃漾不定，久之乃成日轮，因悟气至此始聚而为日，日生一日，非以昨日之日复为今日之日也。新吴宋长庚亦有此论，此说甚奇。《山海经》云：“羲、和，二国名，每日出，二国人为御，推升太虚。”语尤荒诞可笑。
　　七言律联句，神韵天然，古人亦不多见。如高季迪：“白下有山皆绕郭，清明无客不思家。”杨用修：“江山平远难为画，云物高寒易得秋。”曹能始：“春光白下无多日，夜月黄河第几湾。”近人：“节过白露犹余热，秋到黄州始解凉。”“瓜步江空微有树，秣陵天远不宜秋。”释读彻：“一夜花开湖上路，半春家在雪中山。”皆神到不可凑泊。
　　钱武肃王目不知书，然其寄夫人诗云：“陌上花开，可缓缓归矣。”不过数言，而姿致无限，虽复文人操笔，无以过之。东坡演之为《陌上花》三绝句，云：“陌上花开胡蝶飞，江山犹是昔人非。遗民几度垂垂老，游女还歌缓缓归。”五代时，列国以文雅称者，无如南唐、西蜀，非吴越所及，赖此一条，足以解嘲。
　　韩、苏七言诗，学《急就篇》句法，如“鸦鸱鹰雕雉鹄，骓丕骆骊非原”等句，予既载之《池北偶谈》。近又得五言数语，韩诗“蚌螺鱼鳖虫”，卢仝“鳗鲇鲤酋，鸥凫”，蔡襄“弓刀甲盾弩，筋皮毛骨羽”。然此种句法，间作七言可耳，五言即非所宜，解人当自知之。
　　武林女子王倩玉，貌甚美而工诗词，已字人矣，悦其中表沈生声而越礼焉。母家讼于官，杭守弋断离，鬻于驻防旗下。沈百方赎归，复为沈生一女而死。传其寄沈《长相思》一阕云：“见时羞，别时愁，百转千回不自由，教奴怎罢休？懒梳头，怯凝眸，明月光中上小楼，思君枫叶秋。”虽淫奔失行，其才慧亦尤物也。
　　癸未正月十六日，大驾南巡，视河工。
　　上谕：“官民人等及革职降级官员、赎罪人犯，愿赴山东被灾地方泰安州、沂州、新泰、蒙阴、郯城等县赈济饥民者，列名以闻，事毕议叙。”
　　会试总裁官：东阁大学士兼礼部尚书熊赐履、吏部尚书陈廷敬、吏部右侍郎兼掌翰林院事吴涵、礼部右侍郎许汝霖。
　　本朝惟高阳李文勤公三典会试，今孝感熊公以癸丑、甲戌、丁丑、庚辰、癸未五典会试，泽州陈公以壬戌、辛未、癸未亦三典会试，可谓盛事。按明二百七十年，惟金溪王公英永乐戊戌、宣德庚戌、正统壬戌三典会试耳。
　　台湾风信与他海殊异，风大而烈者为飓，又甚者为台。飓倏发倏止，台常连日夜不止。正、二、三、四月发者为飓，五、六、七、八月发者为台，九月则北风初烈，或至连月，为九降。过洋以四、七、十月为稳，以四月少飓，七月寒暑初交，十月小春天气多晴暖故也。六月多台，九月多九降，最忌。台、飓俱多挟雨，九降多无雨而风。凡台将至，则天边有断虹，先见一片如船帆者曰破帆，稍及半天如鲎尾者曰屈鲎。土番识风草，草生无节则一年无台，一节则台一次，多节则多次。飓之名以时而异，正月初四日曰接神飓，初九日曰玉皇飓，十三日曰关帝飓，念九日曰乌狗飓，二月二日曰白须飓，三月三日曰上帝飓，十五日曰真人飓，念三日曰马祖飓（真人多风，马祖多雨），已上春三月共三十六飓，此其大者。四月八日曰佛子飓，五月五日曰屈原飓，十三日曰关帝飓，六月十二日曰彭祖飓，十八日曰彭婆飓，念四日曰洗炊笼飓，七月十五日曰鬼飓，八月一日曰灶君飓，十五日曰魁星飓，九月十六日曰张良飓，十九日曰观音飓，十月十日曰水仙王飓，念六日曰翁爹飓，十一月念七日曰普庵飓，十二月念四日曰送神飓，念九日曰火盆飓，念四日已后皆曰送年风。（按升庵先生云飓当作风贝，音贝）
　　凤山县有姜，名三宝姜，相传明初三宝太监所植，可疗百病。
　　诸罗县番首名大眉者，每岁东作时，诸番请其出射，射所及之地，稼辄大熟，号“灵箭”。
　　正月二十七日，前少傅兼太子太傅保和殿大学士兼礼部尚书王熙卒。公礼部尚书文贞公崇简长子也，顺治丁亥进士，父子同官禁林，又同为学士。康熙壬戌，以兵部尚书大拜，居政府者二十年。辛巳，以病予告，至是卒，年七十六，赐谥文靖。王文贞公六子：长熙，保和殿大学士、礼部尚书；次，桃源县知县；次然，广西布政使司布政使；次照，浙江金华道参议；次燕，贵州巡抚都察院副都御史；次默，刑部郎中。阀阅之盛，时无其比。
　　二月二十九日放榜，会元王式丹（江南宝应人）。
　　康熙中，以尚书拜相者，或进部衔，如宛平王胥庭（熙）相国，以司马大拜，而进兼礼部尚书；京江张素存（玉书）相国，以宗伯大拜，而进兼户部尚书是也。其后吴沁州铜川（典）以刑部尚书大拜，止兼本部。
　　浙江巡抚张泰交以士民公吁，请前巡抚升浙闽总督谥忠贞范承谟春秋特祀，允行。
　　汤调鼎，淮之清河人，顺治初进士，著《辨物志》，议论多发人神智，偶笔其记人参二则于此：“隋高祖时，上党民宅后闻人呼声，求之得人参一本，根五尺余，具体人状。占者谓晋王阴谋夺宗，故妖草生。予曰非妖也，人参如人形者，食之得仙，根至五尺而具人状，盖岁久神灵之物，而上党又人参之所出。惜时无张华其人，故其物不著，而以为阴谋夺宗之应。文帝以丞相僭帝位，何尝不以阴谋得哉？”又“《元览》云，人参千岁为小儿，枸杞千载为犬子。按参以人名，伏土岁久，而具体人状，气类神灵之感，无足怪者。枸杞字不从犬，何以岁久为犬？《广韵》云春名天精子，夏名枸杞，秋名却老根，冬名地骨皮。是枸杞特四名之一。考《山海经》：建木上有九属，下有九枸。枸根盘错也，与犬义绝不相涉。使枸杞而为犬，天精、却老、地骨皮又何化乎？”（《人参谱》）
　　吕与叔记二程子语云：“今日释氏未消理会，大患者在介甫之学。譬之卢从史在潞，朝廷将讨之，当时便使一处逐节度使，朝议欲讨之，而李文饶之意必欲先讨潞州，则不必治彼而自败。今日却要先整顿介甫之学，坏了学者。”
　　程子云：“《诗小序》（按：此处《清代笔记丛刊》本有一“云”字）必是当时人所传国史，明乎得失之迹者是也。不得此，何缘知此篇是甚意思。《大序》则是仲尼所作，要之皆得大意。”朱子学宗二程，于《诗序》独不然，何也？
　　伯淳道君实语，自谓如人参、甘草，病未甚时可用，病甚则非所能及。愚谓熙宁之病已甚矣，温公一出而立起膏盲，天下咸如更生。天不祚宋，遂使公年不永，岂云非所及哉！
　　三月十五日，上南巡视河回宫，内阁九卿迎驾于南海子西红门。
　　四川巡抚贝和诺请复设蜀省五十七学学官，下礼部议覆，得俞旨允行。
　　谢在杭肇氵制《小草斋诗话》，殊多愦愦，启发人意处绝少。如云：“诗境贵虚，故仙语胜释，释语胜儒。”夫仙语如《步虚辞》等最易厌，释语入诗最近雅，今乃反之，岂非强作解事者。惟所云：“王右丞律选歌行绝句种种臻妙，图绘音律独步一时，尤精禅理。晚居辋川，穷极山水园林之乐，唐三百年诗人仅见此耳。”如云：“明诗远过于宋。”又云：“本朝仅数名家力追上古，然刻画摹拟已不胜其费力矣。其他作者，虽复如林，上乘隽语，人不数篇，要其究竟，尚不及宋。宋人有实学，而本朝多剽窃故也。”右二条自相矛盾，当以后论为允。又云：“国初诗，林鸿、高启尚矣。鸿一意盛唐，而启杂出元、白、长吉。”夫鸿之为盛唐，赝鼎耳，安得与启并称？而且语有轩轾，此真齐人之知有管、晏而已。又云：“李西涯乐府野狐外道。”夫西涯乐府虽变体，自是天地间一种文字，州晚年尚尔服膺，遽斥之为野狐外道，可乎？约略驳正数端，以例其余。至外篇、杂篇以下多载晚唐、五代、宋、元诗，无可采者，正与刘后村《诗话》同耳。
　　三月十八日万寿节，大赦天下。
　　十九日赴畅春苑，启奏刑部释放囚犯八百余人，是日请旨，御批又减等二十一人。
　　二十六日巳刻，文华殿经筵，满礼部尚书席尔达、汉礼部尚书韩进讲“知者乐仁者寿”二句，满吏部左侍郎傅继祖、汉詹事府詹事徐秉义进讲《易经》“其德刚健而文明”三句。讲毕，赐宴太和门。
　　上南巡畿辅，在籍诸臣迎驾，诏复原任礼部右侍郎田种玉、国子监司业刘芳、御史戈英原官；至江南，诏起用原任河南巡抚侍郎顾、翰林编修杨，加检讨尤侗侍讲，复内阁学士卢琦、谕德秦松龄、检讨潘耒、徐钅九、冯勖、御史吴震方等原官。
　　二十八日午刻，东宫会讲，工部右侍郎兼詹事来道、洗马张豫章进讲“兴于诗”三句，庶子常寿、修撰胡任舆进讲“说命虑善以动动惟厥时”二句。讲毕，赐茶文华殿门。
　　特赐江南举人汪灏、何焯、蒋廷锡三人与癸未科会试中式举人王式丹等一体殿试。
　　宋中丞牧仲得王介甫《唐百家诗选》残本，自第五卷王昌龄、李颀起至第八卷钱起、卢纶、司空曙止；又自十三卷王建起（建诗二卷，逸上卷）至十六卷许浑止，中间第六卷沈千运已下全取元次山《箧中集》，而益以李嘉等七人，通三十八家，盖亦详于中晚而略于初盛。宋人选唐诗，大概如此。意初唐盛唐诸人之集，更五代乱离，传者较少故也。牧仲谓今所传十卷是章安杨蟠所改窜，非介甫元本，此虽阙本，而真面目尚在。山阳阎百诗（若璩）云，曾见闽贾持翻刻本，正二十卷，惜无从觅之。近牧仲有书至，云已购得全本，方刻之吴门云。
