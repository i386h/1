<!-- { "loadSidebar": true } -->
　　杜宪英，开封士人家女也。父故精技击术，无子，遂尽以其术授宪英。宪英长，适中表周生，周生亦以拳勇闻一时者也。咸丰中叶，土寇扰开封，旁掠村野，周生集乡兵数百人，保卫桑梓，夫妇更番督众出战，杀伤颇多。周一日战胜，轻骑追贼，与左右相失，中途马蹶，竟被禽。宪英闻耗，率壮士数十人往救，于贼中荡决十余往返，斩馘数百级，终莫得周所在，疑已被戕矣。贼退后，乡人自投归者无算，问周生死，皆莫能言之者。不得已，乃散遣众，而独携一婢度淮南，沿途寻消问息，冀获周踪迹，年余靡所得。一日泊舟高邮宝间，一商船先在焉，船中资货山积，估客皆鲜衣美食，笑语甚适。俄儒服者三数人，由岸上缓步来，临河与诸商言笑，意致爽朗，谈吐亦驯雅。诸商肃使登舟，款以酒果，亦不辞，谈噱移晷，始从客登岸而去。近泊舟处一破刹，丹青剥蚀，古木掩郁，一老僧服壤色衣，瞑目趺坐庙门阶圮上，人问之辄不答，亦未尝一启睫。顾无人时，辄数数张目左右盼，目光炯然，射数十步。宪英语其婢曰：“不见彼耽耽者乎？”婢哂曰：“乱世怀璧，固惟祸是贾，何豫吾辈事？”女太息曰：“虽然，亦可悯矣。”邻舟微闻之，异其所言。因见杜主婢皆弱女子，而孑身远行豹虎窟中，且意态闲暇，度必非常人，乃径登舟长揖请命。宪英初不肯言，诸商乞不已，始曰：“向之引杯笑谈，今之瞑目危坐者，非他人，皆君辈慢藏所诲者也。虽然，吾亦当自为计。诸君今遇我，亦不幸中大幸矣。”乃戒令“闭仓默坐，即有所闻，毋惊扰败吾事，吾呼公等出，乃可出耳”。诸商归舟，如其教，灭烛屏息以俟。夜未中，陡然岸上栗声，数十人呼噪登舟。自蓬隙窥之，槊而前者老僧，刀剑从其后者儒服三数人也。女倏自己舟中跃而过，僧方奋槊，忽狂呼倒地，视之已丧元矣。儒服者怒，共以短刀环攻，宪英纵横格斗，皆被伤仆，或有坠水者。一寇自舟后登蓬上，手佛郎机，欲出宪英不意，婢以长练引椎击之，亦破颅毙，余众悉骇散。天亦微明，宪英始呼诸商出曰：“无恐，寇退矣。”众皆伏船头，崩角谢再生恩。俄而钲鼓訇訇，十数兵舰自上流下，桅颠建大纛，署王字。众方骇顾，有顷已至，则水师巡官，闻下游有警，急至救援者也。一少年将领立船舷，召诸商问寇至状，众具以告。少年始而惊，俄若有悟，急请宪主仆。甫相见，即喜跃曰：“宪娘无恙耶？”宪英愕然，谛视良久，然未敢遽相认。少年乃曰：“卿不记嵩高山射虎时耶？”盖其夫妇少时，曾游猎嵩高山下也。宪英始信曰：“果尔，君何以更姓王？”少年始为言其故。盖被虏后，贼询其姓名，诡以他姓对，贼不知为周，爱其勇，因释而重用之。乘间逸去，投淮北军中。有提督王某者，养以为子，因袭其姓，已积功官至副将矣。夫妻相持，悲喜交集，同载而去。此事在京师时闻人言，颇疑为裨官家粉饰之词。后与祥符钱心梅屯田昌祥谈及，心梅云：“杜周夫妇，确有其人，精技击亦良信。”偶忆而录之，见ひ中固有异人也。

　　◎阎文介开通太行北道

　　山西潞安、泽州两府，在万山中。唐以前，孔道可通车马，后久堙塞，旅行苦之。光绪丙子、丁丑两年，秦、晋、豫大旱，山西诸府，灾象尤重，至有一村数百户，馁死不留一人者。而泽、潞两郡，乃大有年，谷贱，农为之伤。而运道梗阻，竟不克输斗粟出山外。于是朝邑阎文介公，以工部侍郎家居，奉命山西赈务大臣。是时官巡抚者为威毅伯曾忠襄公，派员购米湖南北，隔越数千里，不得时至。文介尝阅《通鉴》，考唐会昌中，用兵昭义，曾敕石雄率朔方军，由平阳东南取道曲亭，进兵径指上党。既可行军，其轨道必非甚隘，上下未及千年，不应遽无踪迹可寻。乃与忠襄谋，派员查勘，往来月余，竟得曲亭故址。遵此入山，直抵潞安府城外，不唯旧迹宛然，且广阔能并行两轨，不必凿山堙谷，仅平夷险阻，即可通车马。文介大喜，即奏以放赈余款兴工，未竣而文介解赈务，忠襄亦调任去。张文襄继为晋抚，乃卒成之。

　　◎纪贾世芳事

　　清世宗晚年，颇信方士。寝疾时，浙督李卫奏荐河南医生贾世芳，善符水，治疾不须药饵。因召见，令试其术。世芳于上前，以朱绘符，焚诸火，口喃喃诵咒数十语，上果霍然愈。乃大喜，赏赉甚厚。王公贵戚，争相延治。然未及数日，上疾复作，须再诵咒，初尚有验，久之疾乃愈增，世芳亦无如何矣。未几，遂弃天下。高宗在藩邸，固深疑之，忽忆数年前游西京白云观，观中一道士，酷类世芳，益灼然知非善类。且聆其陈奏，多幻妄不道语。既即位，立命诛之，缚至市曹，利刃不能入。监刑者出其不意，直刺其腹，砉然洞胸而入，死，乃断其首而枭示焉。

　　◎齐世武之被酷刑

　　齐世武，满洲人。康熙中官尚书，以勤干为上所眷。尝语诸大臣曰：“可以托六尺之孤，寄百里之命者，汉大臣惟有张鹏翮，满大臣惟齐世武而已。”其亲信如此。及理密亲王被废，世武以谄事王为罪，上怒极，命以铁钉钉其五体于壁，号呼数日而后死。

　　◎汤文正笔记

　　光绪中，义州李文石葆恂，尝以百钱于祥符书摊上，得雎州汤文正公笔记一册，白纸行楷书凡十二条。首为苏州府沿革之异，及官田税重征之所由。次为夏水平王、周太伯、吴伍大夫、宋韩忠武王庙祀。次辨稻粳异名，有箭子，红莲、罢亚、早白、乌口、师姑、稻航七种，及一熟再熟之别。次为吴中隐君子韩浃、处士顾有孝、朱鹤龄轶事。次为张文贞、汪尧峰，陈蔼公、满洲勒公、明公、邵戒、三俨老魏、蔚州李子静、胡又弓翁、谓公、张运青，张曼园诸老，议论行事得失。次为兴化知县张可立治绩，而吴县知县刘滋，宜兴县知县蔡司沾轶事附焉。其考水利，南则记白茆、刘、孟三河，北则备载高堰、六减水坝、徐州南堤、王家山北堤、大谷山下河、射阳、平望、德胜、平喜、鹊仇、淤溪、渌洋、广洋诸湖。其入领詹事，则详记主敬殿讲书仪注，灵台郎董汉臣言事始末，翰林院学士库勒纳劾少詹事耿逸庵溺职，而以己四次讽逸庵避位书稿附之，终阁臣徐国柱乞退事，末写《近思录》第一卷。盖随笔遣兴，未成之作，子孙重其手泽而附存之也。书凡四十八叶，虽无多，而所载皆康熙中中外大事，于史事极有关系。惜其本未刊，附识于此，冀留心掌故者访求之。

　　◎黄京卿外交轶事

　　从前诸大老巨公之顽谬，有不可以情理解者。某公之巡抚江苏也，正值中东和议甫定条约，开苏为商埠。日员珍田舍已来议苏租界事，指索阊门外地，诸大臣以阊门为姑苏精华所萃，且民居市廛栉比，不欲斥以与人，将以盘门外地与之。珍田执不可，往返驳诘，词甚不逊。某公故以道学著称，于国际法懵然无所知。苏省又绝无外交人才，堪以折冲尊俎者。某公窘甚，不得已乞援于金陵。时江督刘忠诚尚未回任，张文襄方权南洋大臣印务。得某公咨，乃遣嘉应黄公度京卿遵宪往京师。既至苏，珍田即日来谒于私宅，京卿谢不见，谓私邸非公议事地，约翌日于抚署会晤。届期珍田阳阳来，寒暄一二语，即及界务。谓奉其政府训令，指索阊门，断无迁就理。若不得阊门，即当下旗回国，不再开议矣。京卿但静听之，不置可否。俟珍田语毕，徐徐正色谓之曰：“吾辈今日所应办者，第一事为互换凭证，不然不能认为外交人员，此国际定例，断不能少紊者。吾来时已奉南洋大臣谕，且此间抚军亦有委，当出以相示。君自贵国启行时，自必奉有贵政府训条，盍出以示我？”言已，即由怀中出两置案上。珍田出不意，次且良久，始嗫嚅曰：“来时匆遽，竟忘携训条，君如不信，盍电达贵国驻使？向吾政府致询，当知非矫伪也。”京卿侃然曰：“此何等大事，奈何忘之？君为外交人员，并此而不之知耶？信若是，则君在此地，但有私人资格，界务非所应言。为君计者，当即日回国，领训条，再行来此会议。吾金陵尚有要差，不暇与君作无谓周旋，刻即登舟遄返，俟君再到时，方奉迓耳。”珍田始大沮，立辞出，次日遂行。及再至，则非复前日意气，京卿随机折辩，竟以盘门定议，且保全利权不少。其交涉员在杭州者，闻苏事已定，亦不复有所争执。京卿与某公乡试同年，自谓有此排难解纷之绩，当蒙格外优礼。及复命，且并无感语，匆匆数言，即送京卿出，由是忌外交人材愈甚。尝语其幕客曰：“吾固谓洋人非人类，不可以人道相待。君辈每病其言过甚，今何如耶？珍田来时，吾及诸君苦口哓音，与之以礼相折，而彼反桀骜益甚。黄某来，不知作何等语，被遽肯帖然就范，一语不复争执，为解葛卢始能解牛言，观于此而益信。然如黄某者，他日使居要地，则虽以江苏全省轻易与人，亦意中事，此等人安可使得志耶？”幕客皆匿笑，然不敢辨。及后戊戌政变，京卿方奉使日之命，尚留沪上未行，曾被某言官参奏，几不免奇祸。后虽获免，然竟废不用，某公盖有力焉。

　　◎祁文恪趣语

　　昔官工部时，寿阳祁文恪公世长为大司空。一日入署，余亦随班持稿请画诺。适江宁梅郎中寿阳，随刘芝田、中丞瑞芬出使英法，差竣回国，是日到署销差，诣堂上谒见文恪，长揖侍立。文恪询姓字籍贯讫，卒然问曰：“君在惊波骇浪中，前后至四年有奇，亦良苦矣。今日复睹陆地，乐否？”梅对曰：“由英回国，海行不过月余程，中间亦尚登陆换船，非尽水行也。”文恪愕然曰：“然则英国亦竟陆地耶？亦有室庐可居，谷粟可餐，如吾人世界耶？”梅忍笑而应曰：“唯唯。”文恪亦笑曰：“吾今日如读未见书矣。向谓君等出使外国者，皆终岁居处舟中，不得见一片地土，今乃知其误也。”都下相传以为笑谈。吾谓闻人言而自知其误，究是君子所为。若在某公，则方以梅为妖言惑众矣。

　　◎有清一代弈学小论

