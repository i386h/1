<!-- { "loadSidebar": true } -->
　　李庄简公光作诗极清絶可爱予尝见其越州双鴈道中一絶云晩潮落尽水涓涓栁老秧齐过禁烟十里人家鸡犬静竹扉斜掩护蚕眠后在政府与秦桧议不合为中司所击命下送藤州安置差枢密院使臣伴送公戏赠之云日日孤村对落晖瘴烟深处忍分离追攀重见蔡明逺赎罪难逢郭子仪南渡每忧鸢共堕北辕应许鴈相随马蹄惯踏关山路他日重来又送谁亦婉而有深意
　　李孟博庄简公光之子也苦学有文绍兴五年进士第三人及第庄简南迁随侍至贬所遂卒于琼州未卒数月前忽梦至一处海山空阔楼观特起云霄间有轩榜曰空明先世诸父皆环坐其间顾指其一曰留以待汝既寤知非其祥也未几遂属疾临终有云气起于寝冠服宛然自云中冉冉升举琼人悉见之庄简有诗悼之云脱屣尘寰委蜕蝉真形渺渺驾飞烟丹防路杳无归日白玉楼成不待年晏坐我方依古佛空行汝去作飞仙恩深父子情难割泪滴千行到九泉
　　李文简公续通鉴长编明道元年二月丁卯以真宗顺容李氏为宸妃注云宸妃之号前此未见恐是创置予按唐武后纪髙宗立武氏为昭仪进号宸妃又来济传武后被宠特号宸妃济与韩瑗谏云妃有常员今别立号不可则宸妃之号创于唐髙宗明肃之封章懿葢据于此耳
　　乾道五年廷试未唱名之先参政郑公侨梦升梯至一所梯傍皆云气绕之自念世所谓云梯者兹其是欤未至间有大石横亘于梯之表不复可进有顷疾风骤至石已在下侨遂履石直上及唱名侨为第一次名乃石起宗也先是考官用分数编排石当居上临唱名始易之云
　　近时闽中书肆刋书徃徃擅加改易其类甚多不能悉纪今姑取一二言之睦州宣和中始改为严州今所刋元丰九域志乃径易睦州为严州又广韵桐字下注云桐庐县在严州然易去旧字殊失本书之防将来谬乱书传疑误后学皆由此也
　　文士厌于求索人以才艺名世者未尝不役于人久之亦自以为厌魏韦仲将善书时起凌云阁忘题榜乃使仲将悬櫈上题之比下须发尽白裁余气息还语子弟云宜絶楷法文与可妙于墨竹四方之人持缣素而请者足相蹑于其门与可厌之投诸地而骂曰吾将以为韈士大夫传之以为口实此一艺名于时尚如此况乎文章议论足以荣辱千古者乎尝见欧阳公与刘道原手简云某今日不入正为凌晨稍凉为江氏作志幸语其家勿相煎又一简云承见谕某为之翰家遣仆坐门下要志铭所以两日全不能至局大热如此又家中小儿女多不安更为人家驱逼作文字何时免此老业江氏邻几之家之翰孙甫也杜甫云能事不受相促迫二家子弟岂知此乎
　　王象先于鹅溪绢上作山水不如意急湔去故墨再三挥染即有悟后作画多复涤去或以细石磨绢令墨色入绢缕沈珪作墨亦因捣和墨蒸去故胶再入新胶及出灰池而墨坚如石遂悟李氏对胶法
　　蜀中有一种木彼人呼为葨芝其树常髙丈余不甚増长花小而白每一嵗开花次年方结子又次年方熟葢厯三嵗子如楮实有文如背味甘酸可食今青城山范仙观卭州蒲江县崇真观皆有之故俗传以为仙果蟠桃三千年一实世谓方士夸诞之言以此推之六合之外世人所不及安知无三千年一实者哉【原注葨乌恢切或呼为瓌芝葢语之讹也故临卭记只作葨芝也】
　　沅湘间多山农家惟植粟且多在冈阜每欲布种时则先伐其林木纵火焚之俟其成灰即布种于其间如是则所收必倍葢史所谓刀耕火种也









　　云谷杂纪卷四
　　钦定四库全书
　　云谷杂纪卷末
　　张右史特荐状
　　朝议大夫直龙圗阁权知安庆军府兼管内劝农营田屯田事臣张嗣古臣猥以迂愚缪当郡寄补苴罅漏粗竭琐材退念簿书淟涊不足仰圗报称惟有搜采人材上备选择庶几不负公朝甄録之意臣伏覩迪功郎监安庆府枞阳镇监辖仓库兼烟火公事张淏资禀粹明学问该洽当官而行惟义之适廉介公勤不激不随莅事三年备罄劳能凡夲府委送剖决民讼毫分缕析多得其情而退然无营不自表暴前守杨楫漕臣钱文子皆器遇之稍加识拔必有可观臣愚欲望睿慈特赐旌擢如后不称所举臣甘坐缪举之罚须至奏闻者右谨録奏闻伏候勅防嘉定六年正月日奏状
　　章尚书举充学问该博可备顾问科奏状
　　寳谟阁学士太中大夫提举隆兴府玉隆万寿宫建安郡开国侯食邑一千二百戸臣章颖准格节文职自观文殿大学士至待制每嵗聴于十科内举三人者右臣伏覩迪功郎监潭州永丰仓张淏学术该通记问宏博今保举堪充学问该博可备顾问科如朝廷擢用后不如所举臣甘伏缪举之罪臣契勘嘉定十年分未曽举人所举张淏系是嘉定十年合举第一员之数夲官见在任谨録奏闻伏候勅防嘉定十年正月十一日奏状
　　萧尚书举充学问该博可备顾问科奏状
　　寳文阁直学士正议大夫提举隆兴府玉隆万寿宫臣萧逵准格节文职自观文殿大学士至待制每嵗许于十科内举三人右臣伏覩迪功郎监潭州永丰仓张淏性姿恬静学问该深博考羣书多所是正尚淹常调未决公言臣今保举堪充学问该博可备顾问科如朝廷擢用后犯正入已赃臣甘伏朝典其人在朝无食人禄臣照得嘉定十年分合于十科内举三人已举过一员外今来举张淏系第二员合举之数谨録奏闻伏候勅防嘉定十年十二月十四日奏状
　　赵尚书举充学问该博可备顾问科奏状
　　宣奉大夫天水郡开国侯食邑一千四百戸食实封一百戸臣赵善坚准庆元令格节文应寄禄官自特进至太中大夫每嵗许于十科内举三人者右臣伏覩迪功郎前监潭州永丰仓张淏学问渊深操履端洁俾居献纳必有可观今保举充学问该博可备顾问科照得张淏前任监潭州永丰仓三考满罢如朝廷擢用后不如所举及犯正入已贜臣甘伏朝典伏候勅防嘉定十一年五月十七日奏状
　　昔王原叔辩娄碑刘原父言入閤仪虽欧阳公亦叹服之则知博物洽闻之士世不易得而自昔以为重也嘉定庚午予假守龙舒始识张君清源一见知其非碌碌余子比时愧倥偬不暇与之欵曲他日以职事之郡试与之言凡予平生所得而未尝与人言者清源悉能道之其于书传间辩正譌谬旁证逺引博而且确非胷中有万卷书未易至此予既嘉其为人且虑其溺心于是反缓其所当行者因谓之曰士之于学非徒曰闻见博而已今既从仕要当究心政事以行其所学毋专于诵説可乎清源曰唯防旁郡有讼析赀者几二十年不决部使者下之郡予因以属之清源一阅文牍曰得之矣即呼二人者叩之甲曰某三衢人也绍兴十三年从兄尝鬻祖产得银帛楮劵若干悉辇而商且书约期他日复置如初兄后以其赀买田于淮不复归今兄虽亡元约固存于法当析乙曰父存而叔未尝及此父死之后忽称为约实为不可清源曰此固然也抑岂足以折其奸而服其心哉复呼甲至谓之曰按国史绍兴三十年后方用楮币不应十三年汝家已预有若干汝约伪矣甲不能对其讼遂决又有讼田者余五十年屡置对而不得其理清源验其劵乃政和五年龙舒民与陶龙圗者为市因讯之曰此呼龙圗者谓何人曰祖父也清源曰政和三年五甲登第于法不过簿尉耳不应越二年已呼龙圗此券绍兴间伪为以诬人尚何言哉其人遂俯服众皆骇叹其他类此者甚多虽其敏识过人亦平时记问为之助予始愧前之知清源者犹浅也防予持宪湘南欲请于朝以清源自随清源以不便亲为辞予亦不敢强相别于宿松道中清源有诗云今朝执手难言处此去倾懐更有谁读之殊不胜懐因取其所着杂纪识于后庶知予与清源非茍相知者也嘉定五年三月长乐杨楫书
　　春秋之世诸国交聘之际莫不观应对于言辞之间觇贤否于威仪之顷问事以不知为耻歌诗以不类为非绛县老人甲子之疑吏走问于朝师旷知其为狄伐鲁之年史赵以亥有二首六身为言而士文伯知其为二万六千六百有六旬晋之诸贤各致其所闻而邻国之诸侯皆知晋之有人噫学识于人不可无也如此金华张君清源年方盛而学愈进如百川之方至而不可御郎中杨公通老笃学力行之士也一见而器之为识其云谷之编其所以期望于清源者岂止此哉頴尝谓自伏羲始画八卦由是文籍生焉夫子屋壁之藏固已多于河洛之圗书诸子鼓吹之作尤盛于洙泗之简编自科斗而为古由传授而失夲真字画之差殊篇章之殽乱与夫方言南北之殊地志古今之异鸟兽草木之伙器用名物之琐细记録之纷纭传写之脱略或一物而异名或一事而互见或一书成而纠缪继之或一説出而辩误随之史籍所载不同于金石耳目所接或殊于简牍清源悉从而纂辑之加订正焉其为书亦博矣颖自志学以来年少气鋭之时涉猎阅博浩无津涯葢晚而后悔其日力之可惜也清源以为学之余力致意如此它日之所编当且十倍于今虽然清源方策足荣途官无崇卑皆有职业君子思不出其位则吾之所职者皆在所深长思也研覈事情之隠赜而握其机审稽利害之源委而求其实清源必优为之颖葢以此书而占之矣嘉定甲戌腊日寳谟阁学士太中大夫提举隆兴府玉隆万寿宫章颖序
　　张清源笃志苦学出入羣书援据殚洽欲于周丞相洪内翰中间更展一席地非凡材也余素以寡陋自媿垂尽残年仅得亲近其论日闻所未闻不亦快哉泊宅编载张安道花书名事恐误当更考正叶适题
　　予自幼无他好独嗜书之癖根着胶固与日加益每获一异书则津津喜见眉宇意世间所谓乐事无以易此虽隂阳方伎种植医卜之法輶轩稗官黄老浮圗之书可以娱闲暇而资见闻者悉读而不厌至其抵牾讹谬处辄随所见为辩正之独学孤陋讵敢自以为然以故弃而弗録他日阅洪文敏公容斋随笔徃徃多予所欲言者乃知理之所在初何间于智愚哉而公以戊为武谓司天之谄朱温以秋寺雨声之句为李颀所作怪赏鱼袋之名不可晓言玉蘂花至弥亘山野如此之类亦疑公考之未详深恨其生也晚不得陪公谈麈丐一言以祛所惑太息之余曩之贮积于方寸间者于是悉索言之非敢以千虑一得为夸葢将识所疑而求诸博闻之士相与质正焉凡同于随笔者不録又徃嵗尝纪所闻杂事数条因取而合为一编杂然无复诠次故目之曰杂纪时嘉定嵗在黓涒滩仲春单父张淏清源识










　　云谷杂纪卷末
