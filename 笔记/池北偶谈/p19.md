<!-- { "loadSidebar": true } -->
　　蒋虎臣
　　翰林修撰蒋虎臣先生【超】金坛人自号华阳山人幼躭禅寂不茹荤酒祖母梦峨睂山老僧而生生数嵗尝梦身是老僧所居茅屋一间屋后流泉绕之自伸一足入泉洗濯其上高山造天又数梦古佛入己室与之谈禅年十五时有二道人坐其门説山人有师在峨睂二百余嵗恐其堕落【云　云】久之乃去顺治丁亥先生年二十三以一甲第三人及第入翰林二十余载率山居仅自编修进修撰终于史官性好山水徧游五岳及黄山九华匡庐天台武当不避蛇虎晚自史馆以病请告不归江南附楚舟上峡入峨睂山以癸丑正月卒于峨睂之伏虎寺临化有诗云偶向镬汤求避热那从大海去翻身功名傀儡场中物妻子枯髅队里人尝自谓蜀相蒋琬之后在蜀与修四川通志以琬故徧叩首巡抚藩臬诸司署前其任诞不羁如此
　　逸
　　宋史逸载种放而遗郭延卿延卿少与吕文穆张文定游居水南钱惟演畱守西京常率欧尹诸公访之旧唐书阳諌议入逸元史余阙不入忠义皆不可解
　　孔明之学
　　徐庄裕公【问】读书续记云汉儒为学能见得静字惟孔明一人学以广才静以成学等语亦得规模领要
　　王恭靖公逸事
　　徐庄裕【问】读书续记所载名臣六十四人中清古一条云王璟字廷采山东沂州人左都御史为巡抚坐忤权要免官后起为吏部侍郎左都御史正徳末士大夫当权竖乱政之后多营私殖政以贿成公门下不受私谒澹然如布衣时家无僮仆之奉田园之适惟读书课子孙而已去之日言官惜而畱之公嘉靖中諡恭靖近见新修山东通志削去公及李襄敏公秉秦襄毅公纮名不载因详着于此【李公諡诸书皆作襄敏叶秉敬諡法考作襄毅】
　　按恭靖公一字东臯成化进士以清节着闻擢南台御史改北巡视保定诸郡进光禄寺卿佥都御史总理两淮盐法浙东大饥被命赈济所全活四十万人巡抚保定乞罢皇庄以苏民困孝宗嘉纳之正徳丙寅入协理院事忤逆瑾矫旨罢瑾诛起抚山西时流贼入河东设险防御多所斩获召为吏部侍郎左都御史掌院事风裁清峻朝廷倚重之嘉靖初进太子太保乞归卒　公未遇时肄业琅琊山寺夜半有巨手自窻入类人掌而有毛公取朱笔书一山字于上怪哀号乞免且言公贵人异日当至都宪公复援笔书一山字于下怪乃得出公为诸生与友人胡某同读书别业夏夜胡每苦热
　　公辄言凉因易地而寝胡觉清风徐来都忘炎暑忽闻有人语曰此非王都宪乃胡教官耳叱之不见遗二莲叶于榻前　公赴省试在途为雨阻三日逆旅主人子妇为狐所祟忽三日不至问之曰王公在此故不敢耳比公归主人以告求为除之公书王璟在此四字令置壁上狐遂絶迹　公诸生时夜读书有嫌家持枪隔窻刺之公走避得免月下窥知为某阅三十余年未尝告人公后显贵其人以俵马差累求救于公公略无难色但笑曰某日夜若刺我死谁当救汝此后慎勿害人其人感泣谢罪其厚徳如此
　　穆文简论王安石
　　堂邑穆文简公【孔晖】治中乡举领解出王文成公之门为理学大儒然其学多入禅宗其古文精劲自子书出可匹崔文敏公后渠如送沈朝绶送王如行诸序可见予尤喜其与武城王文定公【道】论王介甫书今录于此孔晖顿首纯甫先生足下昨在阳明先生坐上同观象山荆国祠堂记予时未敢谓然者必象山之意多为荆公恕不为人之社稷计不为天下生灵忧不为后学虑恕一夫而不悯天下后世此何心哉不然乃象山之偏见自喜也将以正名定罪释天下苍生之愤为社稷大计不当姑随也大舜殛鲧于羽山鲧之恶不大于安石安石之罪浮于鲧予谓以安石拟鲧可也鲧名重安石亦名重鲧悻直自用安石亦悻直自用鲧圮族安石亦圮族鲧陻汨安石亦陻汨鲧不能除天下之害亦不能成功安石祸及天下生灵生灵何辜宋之元气遂不复振其罪尚为不浮于鲧乎夫以倾人社稷流毒四海者尚取其志尧舜当取鲧之志矣何者鲧之志欲平水土也孟子曰食志乎食功乎安石之操介在古人一节之士甚多未可以一节而揜元恶也非圣人无法圣人作春秋以训万世安石独废之此不容诛矣安石秉周礼盖功利之心胜也何者周礼之政天无旷时地无旷利人无旷力此圣王所以富天下者尽三才之道者也安石慕其近似専以利言又无管仲之才所以万无一利而害不可胜言矣天下以为君子者安石恶之天下以为小人者安石好之好人之所恶恶人之所好此之谓拂人之性辟则为天下僇矣欲恕安石者是求为过高之论恐诬后学不浅不审聪鉴以为何如孔晖顿首
　　穆文简论格物
　　穆文简大学千虑论格物曰苍颉篇云格量度之也见文选运命论注此朱程以前书乃训诂之最古者以其书久废故见之者鲜考之内典隋智顗法华经文句解分别功徳品云格量功徳又云格量多少其一篇内格量字甚多此又在唐以前者大庄严经论云况复如来徳何可格量格量之义古皆用之而程子未之见意虽暗合而解释弗畅故使圣经难明然其为説合于圣门无疑岂前人所及哉问格之训至可终废乎曰不可当云格量物理以求其至其义始备此解甚新然文简学近于禅亦可见
　　三进士出处
　　本朝进士出身最竒者三乂一予同年任暄猷杞县人明末团结乡勇以御流寇南渡授官后军府左都督靖边伯
　　豫王下江南投诚遂旗下中顺治壬辰进士以磨勘被黜复中乙未进士官至江西南贑道佥事一吴李芳邵阳人崇祯己卯举人粤西时官至左都御史投诚愿以科第进中康熙甲辰进士一钱世熹五河人南渡为副总兵官既而为浮屠久之复补诸生中康熙庚戌进士年已七十余未几卒
　　杨文公
　　宋王文正公尝言昔杨文公有言人之操履无若诚实吾每钦佩斯言【云　云】文公为文正诵法如此而石介作怪説乃谓其蠧坏圣人之道讵不誖哉
　　王东臯
　　汤阴王东臯【伯勉】官文选郎中清介有执持为本朝吏部第一尝语同官尹澜柱【源进】曰宋岳忠武王吾汤阴人也王之言曰文官不要钱武官不怕死吾生平服膺斯言惟求无愧耳又曰作吏部无他才能只须守定不愆不忘率由旧章八字
　　宋开之
　　王在吏部同时以清直称者南宫宋开之【文运】亦以文选郎内陞归卧不出魏环溪【象枢】疏荐之起鸿胪寺少卿庚申四月光禄寺少卿缺人应宋序转适光禄正卿亦缺特旨以宋为正卿后至刑部侍郎卒諡端慤
　　薛忠武
　　明鄞国忠武公薛禄胶州人其父居海岛为人牧羊时闻牧处有鼓乐声出地中心识之语忠武兄弟曰死即我于此后如其言焉已而勾军赴北平其兄不肯行忠武年少请往后从靖难师累功至大将军封阳武侯追封鄞国公其地至今号薛家岛
　　苏章事
　　宋人小説载坡公与章惇题名石壁事顷见耆旧续闻又一事极相类子厚为商州推官子瞻为凤翔幕签因差试官开院同途小饮山寺闻报有虎二人酒狂同勒马往观去虎数十步马惊不前子瞻乃转去子厚独鞭马向前取铜锣于石上戞响虎遂惊窜谓子瞻曰子定不如我旧闻乃檇李项氏抄白本也
　　徐公长者
　　宣城徐翁尚书元太父官浙江某县典史偶以言忤巡按御史受辱扑责羞愤自免归时尚书与弟通政元气皆失学翁每流涕忽忽不乐尚书兄弟跪请其故曰而兄弟皆废学吾无后矣因述受扑直指事复流涕不已尚书兄弟曰儿辈不类自今愿力学以慰大人心愿勿悲也乃发愤下帷兄弟相继登第尚书谒选得某府推官即直指之家也心私喜得报父怨濒行置酒戚友毕集翁出称觞翁称疾坚卧不起尚书入跪问故且言此行冀得报夙怨何反不乐为翁曰此吾所以病也吾为小吏当日诚不为无过但直指稍过当耳且缘渠扑责激而罢归教子以有今日则直指乃吾恩人非仇也汝思报怨吾所以病汝往当以吾言开心告之尽捐夙嫌是吾子也否则非吾子也尚书唯唯翁乃起尽欢而罢时直指久失职家居闻尚书来恐甚郊迎尽礼尚书首述父命誓无芥蔕自是情好甚洽后翁跻大耋三子皆成进士两登九列焉此与蔡确父黄裳濒死属其子必报陈氏确既登政路遂以事寘恭公子世儒极典贤不肖霄壤矣
　　王伦
　　王伦宋臣其死不失为忠义金史不应载且与宇文虚中同贬尤非是
　　张尚书
　　堂邑张蓬【凤翔】自明时已为尚书入
　　国朝为大司宼年已七十余一日侍宴
　　上前下堦而仆
　　世祖命内侍掖以行出长安门尚有
　　诏追问能骑否徐讽令以礼致仕遂进所撰礼经乐经而去张公在明时为东林所推尝自作年谱谓甲申之变欲死而不得吏部侍郎孙二如【昌龄】谓已曰箕子不死者以洪范也公有礼乐二经道统在焉亦箕子之九畴也何必死
　　盛王赞
　　宝应乔圣任【可聘】崇祯中以御史按浙江至金华遇山水暴涨舟不得进索挽舟者县令盛王赞呼曰农忙矣令请以身挽乔遂改而陆行仍荐之于朝时两贤之此与唐何易于事相类
　　高文襄
　　新郑高文襄【拱】为相恣横己甚至以赐防大礼大狱建言赠杨忠愍诸臣官起用葛端肃赵文肃诸公指为徐文贞之罪其疏有曰皇上先帝之亲子也议事者先帝之臣遗诸皇上者也而乃敢于悖君臣之义伤皇上父子之恩非所以训天下也【云　云】此与章惇一辈小人倡为绍述之论者何异
　　石琚
　　玉堂嘉话载金丞相石琚致仕居乡闻司呵过门即起立客曰丞相何为如此公曰参军虽微朝廷命官也吾敢不敬先曾祖司徒公居乡亦然
　　元法
　　元宋子贞作耶律文正公神道碑云河南初破被俘掳者不可胜计及大军北还逃者什八九有诏停畱逃民资给饮食者皆死无论城郭保社一家犯禁余幷连坐由是百姓惶骇公进説曰十余年间存抚百姓以其有用故也若胜负未分虑涉携贰今敌国已破去将安往安有因一俘囚罪数百人者乎上悟诏停其禁
　　张璁
　　毅宗孝静皇后崩礼官议当循累朝故事后諡用十二字张璁独谓当用四字其党霍韬亦非之卒用八字璁寻以病告归他日世宗与李文康公时言及此事亦以为非是璁以庶僚躐致宰相惟敢于负孝宗敢于犯名教而不之恤术已售矣以故主之嫡后骨肉未寒虽数字之虚文亦断断持之徒欲以仇孝宗者媚世宗而卒为世宗所薄小人用心竟何益哉
　　史兵部
　　吾邑旧令史公讳能仁河南鹿邑举人崇祯间来为县清正而才刚柔互用至今尸祝之庚辰辛巳嵗大祲人多流亡时邑境甘露降于林木地生羊肚菜公赋诗曰上天降甘露徧地生羊肚饥食羊肚菜渴饮甘露乳涕泣告吾民慎无去乡土真仁人之言也后调繁淄川迁兵部主事去顺治辛卯复至县虽三尺之童亦束炬欢迎至十余里不絶可称循吏矣惜至今未祀名宦
　　刻言行录
　　顷见嘉靖中锓文信公集乃鄢懋卿所刻宋明名臣言行录浙人刘廷元所刻而序则出南乐魏相手笔也向见故相某公以书诫其孙谆谆以忠孝为训而考其平生大相剌谬亦此类
　　伍宁方著书
　　吴人伍宁方袁萃撰林居漫录弹园杂志续睂山论诸书攻李三才自比于苏明允辨奸论而其于当时台谏所推重定国是者则徐绍吉徐兆魁邵辅忠刘廷元数人也其后熹宗之际皆为阉党兆魁廷元至大司寇辅忠至大司马绍吉至都御史崇祯初定逆案数人皆褫职定罪是时袁萃已前殁矣至其书并攻孙立亭吕新吾诸公语尤狂悖
　　金忠节
