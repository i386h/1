<!-- { "loadSidebar": true } -->
　　又乐言：光绪庚辰岁知青浦县，以公事至乡间，泊舟月城镇。其时夕阳在树，炊烟四起，凭窗眺望，见距舟可数十步，沿岸有竹篱，篱之内外男妇数人，或坐或立，又有童子六七，嬉戏其间。俄一童子失足堕水，男妇皆惊顾。而岸斗绝不可下。又乐欲移舟救之，而维系甚牢，且长年三老皆散就酒家，一时不易招集。正愕眙间，忽有狗跃入水，衔童子之衣，泅水而至对岸，盖此岸峻削，而彼岸则陂陀可上也。狗曳童子登岸，其家人亦趋至，抱之起，幸无恙。又乐大异之，使人召其家人问焉，则其家止此一子，若水死，则无后矣，狗即其家所畜者。一常狗耳，乃能入水救其幼主，古有义犬，斯之谓矣。又乐命从者以肉和饭饲之。后闻人言，竹篱中男妇，有其族人在焉，甚利此子之死而得其资财。又乐叹曰：“可以人而不如犬乎？”

　　咸宁樊氏子，余亲家玉农观察之疏族也。少无赖；好饮博，不事恒业，年四十余而死。有某者，其袒免昆弟也，樊子之鬼，忽至其家为祟。某曰：“我与汝素无怨，何忽见祟？”鬼曰：“吾死无子，尔不为吾立后，何也？”某曰：“汝自潦倒，不畜妻子，非我之咎。且我与尔远矣，某某非汝近支乎？汝欲立后，何不就彼谋之，祟我何为？”鬼曰：“不然，吾无田产，谁肯为吾后？虽近支，可若何？汝实管一族之事，得汝一言，乃有济耳！”盖樊氏为咸宁大族，族长一人外，又有管事者数人，族中事皆其主持，某即其一也。乃语之曰：“事诚在我，但汝生前初不以此为意，今何亟也？”鬼曰：“吾生前大错，日谋逸乐，有子无子不挂怀抱，死后为先灵所责，以为祖宗血食自我而斩。汝不为我立后，吾无以对先灵矣！”某于是言于族人，择其近支一人为之后，鬼始去。观于此，知鬼犹求食，古语非诬。兴灭继绝，先王之仁政；敬宗收族，古人之良法。未可谓魂升魄降，遂泯然无所知也。

　　钱唐茂才张亮采之妻魏氏，嘉庆丙子举人、湖州府训导名彭年者女孙，咸丰壬子举人、两淮候补盐大使名大缙者长女也，于同治癸亥岁归亮采。次年七月，亮采病，魏股肉以进，竟不效。亮采垂死，泣谓魏曰：“吾死无他恨，惟恨两亲在堂，不得终事，愿汝以妇代子矣。”言已而卒。魏欲死之，众以其夫遗言劝勉，乃不死。事舅姑极孝，姑病祷于神，请以身代姑，病良已。至己巳岁，舅卒；光绪己卯岁，姑卒。魏叹曰：“吾事毕矣。”于其年三月二十三日仰药死，年三十有八。距其姑之死，甫十八日；距其夫之死，则十六年矣。死后检遗箧，得其亲笔书一纸，规画其亡姑窀穸事甚详，盖其死志素定也。余从前视学河南时，有嵩县符烈妇牛氏，于夫死后，奉舅姑，教嗣子，至舅姑考终，嗣子成立，乃缢而死。有司具其事以上，予手批其牍云：“妇历十三年之久，竟成初志，从容就义，可谓心坚金石者矣。”有《符烈妇传》一篇，存《宾萌集》中，今于魏亦云。丹徒邹晴郊宝麒，少时遇有以生人而役于冥中者，谓之曰：“子前生为胥吏，无过恶；今生亦安乐，但寿不永耳。”光绪戊寅岁，在杭州得寒湿之疾，左膝不能屈信。医者攻治太过，肝风大作，两目皆盲。晴郊祷于神，愿减寿一纪，使两目复明，已而果愈。及辛巳岁正月，其父大病，晴郊又祷于神，愿借己寿一纪与其父，父病遂瘳。是年三月十九日，晴郊忽感疾，自知不起，谓家人曰：“吾寿固不永，往岁为治目疾，减寿一纪，今又为父病减一纪，吾数尽此矣。”问何以知之，曰：“神已以名籍示我也。”至二十五日，含笑而逝。其兄镜堂，余门下士也，请以此事载入笔记。余于第九卷中载王孝子继谷事，亦减算以益亲年，借此等事以耀吾书，衰颓笔墨与有光矣。
