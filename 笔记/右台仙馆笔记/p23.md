<!-- { "loadSidebar": true } -->
　　唐西劳氏女许嫁而其夫死，遂守贞不嫁，长斋奉佛，足不及阈外，亲党咸叹美之。至三十余岁，忽有鬼附其身，自言：“生前为某氏妇，劳女乃其夫兄之子也。吾寡居，病鼓胀，乃诬我为私孕，昌言于族人，迫吾嫁。吾见逼夺，雉经而死，今来索命耳。”又谓女曰：“汝十余岁时曾病鼓胀，忆之乎？此吾所为也。吾寡妇病鼓胀则为私孕，汝室女亦私孕乎？汝若嫁人，吾必使汝以产难死。今汝既不嫁，吾仍使汝以鼓胀死。”后果如其言。或谓前志有之，敌惠敌怨，不在后嗣，况在来世。乃佛言众生造业，有现报，有生报，有后报。生报者，今身造业，后身受之也；后报者，第二第三生受之也。然则苟种业根，必有业报，虽于无量世中流转生死，而业结牵缠，终不相舍。噫！亦甚可畏矣。又按《婆沙论》云：有一屠儿，七生以来常屠，七生以前曾施辟支一食，故七生不堕恶道。然此人七生以来所作屠罪之业，过七生已次第受之，无有得脱，善恶俱尔。以是言之，此女前世之恶既有恶报，今生之善仍当有善报，但人不得见耳。

　　咸宁人吕某，有两兄，极友爱，俱前死。吕忽梦至一处，见堂上列长几二，两兄皆就几上治事，簿书堆积，似甚茫遽者。有一神，赤发颜，手执笔，跳舞于前，若俗所画魁星之像。正旁皇间，两兄已见之，曰：“汝何得来此？家中止汝一人矣，何得来此？”乃起至神前，若有所诉。神始不允，两兄力言之，乃首肯。两兄遽麾之出曰：“汝增寿一纪矣。”遂寤，果逾十二年而卒。异哉！使非两兄力言，此梦遂不醒欤？彼执笔而舞者，何神也？吕君与樊氏有旧，余大儿妇樊为余言之。余戏曰：“此必南斗之神也。魁为北斗第一星，此神似魁星，而赤发颜，南方之色也，则为南斗神无疑。南斗注生，宜吕君之益算也。”门下士司马晴江言：其伯曾祖宜亭公讳骧，江宁诸生，少任侠，有膂力。曾馆于扬州一盐商家。商有听事，颇宏厂，而终岁扃其户，言有鬼物，不可启。公曰：“试辟之。”商不可，强而后从之。公令以大盆实米，画八卦于上。是夜，公身坐米上，手执《周易》一卷，案头燃巨烛，置匕首二。夜将半，其左楹有声如裂帛。审视之，有人长寸许，蠕蠕然动摇于楹下，寝摇寝长，俄长至丈许，红袍乌帽，行近案侧，烛光骤暗。公以匕首指之，辄稍却，已而复前，指以匕首，却如初。前却者三，乃退至楹下，仍缩小至寸许而灭。公以匕首插地，识其处，还坐米上读《周易》，终夜不复有见矣。翌日，命人就所识处掘之，得朱棺一，有题字，不可辨。商欲焚之，公不可，令觅地迁葬，为文祭之，其宅以安。司马秀谷钟，乃晴江之伯父也。弱冠即以画名，山水、人物、花鸟、鱼虫，下笔辄有生趣。道光中，颇见重于公卿间。尝画麻姑一幅，其母韩宜人爱之，遂悬之室中。室逼仄，即悬于卧榻旁，下置溺器，亦弗留意也。俄而韩病鼻衄，血出如注，三昼夜不止，势甚危。其戚许云章言北山有孙明秀者，精奇门之术，乃即使许诣孙占问吉凶。孙布式已，曰：“病虽危，无伤也。病者床前有神像一帧，宜送禅院供奉，则病自愈矣。”许归以告，佥谓闺闼中无他神像，惟此麻姑，悬之已久，初无他异，且移奉禅院，亦非所宜。许曰：“何不火之。”乃如其说，付之火，火焰中有青气一道，直冲霄汉，逾时始散。其明日，韩病良已。金陵永福庵一老僧曰长龄，其俗家在鼓楼北之老菜市。自幼好勇斗狠，与里中无赖子游，父母弗能禁。曾为聘某氏女为妻，坚不欲娶，父母强之，始成婚。合卺之夕，逾墙逃去，竟不复归。无何，以酗酒杀人亡命于外，遂削发为僧。后事解，潜归故里，住永福庵，家人不知也。其妇自夫之出亡，恒郁郁，遂成疾，久之且死，乃语翁姑曰：“妇病入膏肓，无复生理，愿延僧作佛事，资冥福，虽死不恨。”翁姑怜而许之，即为延永福庵之僧。僧至，始知即其子也，令还俗，不可。使与妇见，妇取指上区环掷以与僧曰：“此汝家聘物，仍还汝。妾与汝无夫妻情，然死守空帷，自谓无负于汝。妾死后，当为诵《大悲忏》四十九日。”又谓舅姑曰：“请以妇柩停永福庵中。不从所请，死必为祟。”越日竟死。舅姑惧其为祟，如所请，停柩于庵之西厢。阅数月而僧病，羸瘦日甚。庵中旧佣一人，司香火，俗呼之曰道人。一夜将半，风雨凄凄，道人闻西厢门忽启，潜窥之，见一少妇循廊下，入僧所居室。道人疑僧所匿也，急奔捉之，妇忽不见，乃知其非人，惊而仆地，逾时始苏。遂以告僧，且诘其故。僧亦不讳，言：“吾妇每夜辄出，与吾合，吾病固以此也。”道人曰：“是不难。”乃用石工之墨绳于柩上纵横弹之，每一弹，柩内辄有声如裂，遂不复出，僧疾寻愈。及粤寇之乱，金陵不守，僧去游淮扬间。乱定复返，而庵已毁，乃住鼓楼之善司庙。同治三年，尚有人见之，年八十矣。

　　木工石工所用之墨线，古谓之绳墨，《记》云“绳墨诚陈，不可欺以曲直”是也。然权衡规矩，皆不足辟邪，惟木工石工之墨线，则鬼魅畏之，其故何也？邪不胜正也。《管子。宙合篇》曰：“绳扶拨以为正。”东晋《古文尚书》曰：“木从绳则正。”《淮南子。时则篇》曰：“绳者，所以绳万物也。”高诱注曰：“绳，正也。”鬼魅之畏墨线，畏其正耳。慈溪西门外曾有僵尸，夜出为人害。一夕，有木匠数人登城，隐女墙窥之，果见棺中有僵尸飞出，其行如风。匠人伺其去远，乃至其处，以墨线弹棺四周，复登城观其反。俄而僵尸还，见墨线痕，不敢入，徘徊四顾，如有所寻觅者然。俄见城上有人，踊跃欲上。众匠急以墨线弹女墙，尸遂不能上，相持至天明，仆于地，乃共焚之。

　　金陵小仓山后有大悲庵，乱后屋宇挠，惟前殿与后楼存。有吴生者，失其名，贫且孤，馆其中，日则于殿上授徒，夜则宿于楼。其徒皆村童，轮流为执爨。庵久无僧，师徒外无他人也。楼左右皆山，山中固多荒冢，每夕阳西下，暮色苍茫，恒见白衣人往来松下。吴妄意白者金象，疑有藏金，伺之。知自一棺中出，因托故早散诸徒，袖斧而往。乃斧未及棺，而棺中白衣人已出，则僵尸也。大惊却走，尸从之。吴意僵尸不能逾沟，走坎科处避之，而尸逾坑越谷如履平地。吴窘甚，奔还，庵门未及掩，而尸已及。吴急走，上楼而仆。明日诸徒咸集，而师不出，乃入视之，将及楼，见一白衣人僵立于梯，骇而出走，告其家。于是闻者毕至，以长竿缚帚扑之，乃倒，面如生，惟毛毵毵长寸许。众以称锤压其胸，惧其复起也。登楼视吴，则仆于床前，口吐白沫，胸间犹温，以姜汤灌之，始苏。诘得其故，乃曰：“君真大幸也。”意者僵尸艰于登陟，竭蹶半夜，甫及梯半，而天已明，阳气浸盛，故僵立不能动耳。吴遂导众至所出之棺，众皆知之，曰：“此某甲之子也。”往告之，甲乃返其尸于棺，聚薪蒸而燔之。逾数月，吴亦物故。或问甲：“尔子何乃衣白？”甲曰：“吾夫妇年逾六十，止此一子。此子死，族中又无可嗣。念身后竟无成服者，故预以白衣敛之也。”

　　郑和轩，江宁人，习申、韩家言。有妾某氏，颇有姿首，郑甚嬖之。就馆睢宁县，携妾俱往。署西斋固多狐，妾偶言及之。其夜，梦一少妇，美而艳，微有愠色，诣榻前，责其言语不谨，触犯忌讳，曰：“不薄惩之，奚以禁其后！”以手拂其面，微哂而去。妾惊寤，亦无所苦。明日窥镜，则左额上有爪痕五，青黑色，百计治之，不能去，心殊怏怏。会居停主人解任去，郑亦他就。越五年，又受睢宁令之聘，仍携妾往居。匝月，复梦前所见少妇，视之而笑。妾求去其瘢，妇笑曰：“诺。”及旦，爪痕如故也。妾阴念既已许我，必不我绐，乃置净水一盂，于西斋焚香拜祷之。三日后，取水面，其痕果应手而灭。

　　周某者，江南督标骑兵也。尝从一武弁至古北口外，宿旅店中。其地山深林密，地僻人稀，每多虎狼。日落之后，人无敢出者，而周不知也。晚饭毕，出门便旋，久而不返。店中故畜猛犬数头，日以铁锁锁之，及夜放犬，主人必遍告诸客勿出户，为犬噬。武弁闻之，呼周，始知其外出。主人骇曰：“此何时，尚外出欤！得勿为虎所食乎？”乃悉集其徒，秉炬火，持器械，往寻之。甫出门，见周俯卧于地，虎踞坐其股。众皆惊，欲击虎，则恐伤周。虎忽起立，以舌舐其项，众始击之，虎一跃而去。众舁周入店，血淋漉，仅一息存，以药敷之，幸不死。而自此项后骨外露，&lt；齿&gt；如锯齿然，皮肉不存，毛发不生矣。

　　徐州睢宁县北门有玄武庙，相传建自明时，庙久圮，仅存一殿，亦无僧也。道光丁未夏，有乡间甲乙二老，负薪入市，既售同归。至北门，小憩风于城下，就地酣眠。逾时甲醒，失乙所在，而担缠皆存。疑其如厕，久之不至，遂往寻之。至庙中，见殿前有血迹，仰视，则乙在空中，其腹黏著屋椽，初无所维系，而不坠落。大惊，奔闻于官。官至，饬役下其尸，众议以梯升，而尸忽堕，验之，则胸已洞矣。知其上必潜伏怪物，发视其笮，无所见。官无如何，姑命甲还告其家。时日方午也，俄浓云四合，雷声殷然，须臾大雨骤至。忽发一迅雷，殿上栋折榱崩，有黑物从电光中飞去，雨即止。未几，有自城外来者，言距城七里震死一蝙蝠，大如牛。乃知杀乙者，即此物也。

　　咸丰癸丑岁，粤寇陷金陵。有邓某者，江宁将军印房吏也，自城中逃出，而其子陷贼中，受伪职，邓不知也。其后大军围城，贼势穷蹙，有自贼中出者，以告邓，邓乃寄书于其子，速之出。子得书，将历年所得金银，分装四坛，埋旧所居屋中，覆以巨砖，暗立标记，遂亡归其父。未逾月城复，邓恐子所埋金为他人得，急与其子入城。至家，见屋宇如故，埋金处标记犹存，大喜，及夜发之，则坛固在，益喜。启其砖，则空矣，骇甚。俄闻一坛中有声，视之，惟鳝鱼一尾，长二尺许，圆径寸，游行其内。邓疑为金所化，出而死之，血淋沥无异常鱼。县之檐下，冀其复化为金，翌日腐矣。

