<!-- { "loadSidebar": true } -->
　　江西鄱阳县民叶佐恩，娶同县徐姓寡妇陈氏为妻，生一子，曰福来。佐恩死，遗腹又生一子，曰福得。陈氏不能守，赘同县严磨生为婿。磨生与陈氏居叶氏者五年，始偕妻挈其前夫之二子以归。叶佐恩所遗田二亩，归严磨生耕种，以养其二子。屡荒于水，衣食不赡，而福来亦已九岁矣。乃送至坑下村徐茂拐子家，使学习裁缝，每年与钱三千四百。未几，又送福得至坑下刘光裕家，为之牧牛。其地距严氏所居曰车门湖者四十里。光绪三年十二月二十五日，磨生至坑下村接福来、福得回家度岁。二十六日晨起，蓐食而行，福来负蓝布袋，内盛洋钱一、铜钱千；福得负白布袋，盛米数升。行至上亭遇雨，而磨生又发痰病，乃于亭中少息，适遇雷细毛者担两箩而至。雷亦坑下刘氏之佣，自刘氏归其家，其所居与严相近也。磨生曰：“我病不能兴，当使二子从君先行，我小愈即至。”乃以钱米并置雷之箩内，雷与二子俱行。至鸳鸯岭，语二子曰：“我与若至此分路，若可坐此，待尔翁偕归，我去矣。”反其钱米于二子而归。而磨生犹卧亭中，久之病愈，雨止，天亦薄暮，乃走间道径归其家，已逮乙夜矣。问其妻，知二子未至。次日使严复仂走问雷细毛，知在鸳鸯岭相失，求之鸳鸯岭左右，无有也。上湾林有欧阳六毛者，言于二十七日遇二稚子问途，约略指示之，然问途之后亦不知所之。又有汪同兴者，启布肆于路旁，言二十七日，有二稚子因饥饿向汪索食，汪饭之而去。问饭毕焉往，不知也。问有见者无，曰：“有欧阳发仂者适在肆中，二子出亦出，或当见之。”二十八日，乃始得二子之尸于陈公坂，福来伤于腮，伤于耳，伤于咽喉；福得并伤于肾。钱米俱在，无所失。陈公坂距车门湖二里而近，莫知为谁所杀。或曰欧阳发仂也，或又曰欧阳丝林也。于是严磨生乃以欧阳发仂、欧阳丝林杀其二子控于官。而叶氏之族则曰：“是严磨生利其故父所遗之田，而自杀之也。”亦控于官，讼久不决。光绪四年，余亲家翁彭雪琴侍郎巡江至饶，严、叶皆具牒诉于行辕，发饶州府讯之。六年夏，侍郎至江西省垣，中丞以下咸迎候于滕王阁。而严磨生之妻陈氏，又以前事诉，前马者斥之，则自投于江。侍郎急命拯之起，受其牍，言于中丞。而豫章诸大吏久知其事，咸疑严磨生实杀二子，谓二子年幼，必无仇杀者；若利其有，则何以钱米俱在？是其继父杀之无疑也。故当侍郎未至之先，已命移其狱至省中治之。而鄱阳令汪君以诚者，贤令也，初下车，叹曰：“境有此狱，而卒不得杀人者主名，上为大府忧，焉用县令为？”时案中人证咸羁管县中，汪君密使侦者于诸人一举一动一语一言，随时伺察。至是年五月，民间传言彭侍郎巡江且至，将亲临郡城审断冤狱，而欧阳发仂闻之，即自疑，频向丁役探问消息。是月十六日，侍郎至。先是，有浮梁沈可发，私刻木印，伪造执照，自称曾在侍郎营中；侍郎提审得实，即以军法斩之。而欧阳发仂愈惧，其夜梦中呓语，连称不好者再。汪君得其状，知杀人者必欧阳发仂矣。乃于密室供城隍神之位而祷焉。夜梦至一处，闻尸臭而不见尸，有一人以身覆之，视之欧阳发仂也。及旦，躬率诸囚诣神庙而讯之，谓欧阳发仂曰：“尔实杀人，神已告我矣。”发仂虽不即承，而神色大变。越日，又讯于城隍庙，诸囚皆号哭，求神明昭雪，欧阳发仂无一言。夜将半，则大呼曰：“吾不敢欺神明，请吐实。”盖鸳鸯岭距车门湖尚三十余里。二十六日之夜，二子宿于鸳鸯岭之社庙中，明日前行，遇欧阳六毛而问途焉。又前行，饭于汪同兴布肆。而欧阳发仂见其幼稚可欺，欲诱至他处而卖之，乃追及之，而与之同行，且请为导。导至己家，宿之墙外土室中，虽其家人无知者。二十八日平明，复招之偕行，行至陈公坂，则离车门湖近矣。福来已识之，登山而望见其村，不肯与欧阳发仂偕。欧阳发仂强挽之，则大骂，乃痛殴其头面，又扼其吭而死。福得走且呼，曰：“杀吾兄矣！”蹴以足，伤其肾，亦杀之。发青白二布袋，见钱与米，弃之地不取，盖恐以此为人所踪迹也。汪君鞫得实，即驰白侍郎，侍郎时在焦山自然庵，读之狂喜。手批其牍，有云：“数年郁结，为之顿释。望空遥拜，为两冤魂叩谢贤令君。天下多覆盆，而有司安得如此尽心欤！又不禁感慨系之。”其年侍郎来吴下，知余有笔记之作，以全案示余，乃录其略如此。

