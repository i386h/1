<!-- { "loadSidebar": true } -->
　　维扬王氏妇，孕六月矣。适有邻猫来攫其笼中之鸟，妇起逐之，仆于地，震动胎气，势甚危殆。一邻媪曰：“可速觅一二纸过期不赎之当票，烧灰和开水服之，则胎即安矣。”如其言，果无恙。夫过期当票，已成废纸，乃有安胎之妙用，其理不可解，亦见天下之无弃物也。

　　扬州之俗，婴儿初生，必服化毒丹以涤胎毒。有何氏者，生一子，命老妪至药肆买化毒丹。此妪乃金陵人，口音与扬州有异，药肆中人听之不审，误会为买活络丹者，即以付之。婴儿服后，忽大病，不食乳，数日竟死。偶检点得蜡丸，刻“活络丹”三字，穷究之，乃得其故，然无及矣。是故买药不可不慎也。有卖柴老媪，挈其子入城，至一富家。其子年十八九，未娶也。富家适有隔夜冷粥一盂，有蜈蚣死其中，议弃之于河，其子正苦馁，即曰：“此不足为患。”乃以指捉去蜈蚣，而啜之立尽。富家有女睨之而笑。其子以为悦己也，归而思之不置，遂成疾，日以羸瘦，几不起矣。媪知其情，偶以语富家之婢，遂达于女。女曰：“然则速召此子来。”其子喜甚，力疾奔赴。女一见大骂曰：“天下有此妄人邪！我见汝饥不择食，是故哂之，汝敢遽萌妄想乎！”命婢媪辈批其颊数十，其子叩头服罪，始叱之出。及归，病若失矣。

　　陈广辅、陈广弼，安徽巢县人，兄弟也。一日，因喧传天半有龙见，因登城观之。先有一人在城上，天雨泥滑，仆于地，压广辅之足。辅举足欲使挽之而起，不意足一举而其人滚落城下，头面破损，奄然毙矣。于是城门之兵役咸集，执二人，将送官。辅曰：“是诚我之罪也，与弟何与？”弼曰：“否，此我为之，非兄也，宜执我。”兄弟两争不已。辅曰：“我一时卤莽，致有此事，安可诬弟？”弼曰：“兄甫有室，兄死，嫂必嫁；我又无力娶妇，则宗祀绝矣。不如我死之愈也。”于是众皆叹曰：“义士，义士。彼人虽绝，或尚有救，姑试救之。”移时果苏，而其母亦奔至，见其子已苏，众又告以辅、弼之言，母亦泫然曰：“吾子幸而得生，即不幸，吾不责汝偿也。”辅、弼咸厥角谢之。道路嗟叹，以为三义。高邮一农家，衣食粗足。生一女，极美，父母爱之，择婿殊苛。其后门临大河，有宦家子泊舟河干，见女而艳之，停桡不去。一日，见有尼自其门出，遂尾之至庵，告以故，许以重赂。尼诺之。越数日，醉女以酒，而送之至舟，遂扬帆而去。女醒大啼，宦家子曲意抚慰之，矢以白首。比至家，则有翁在，女哭诉于翁。翁曰：“是吾儿之过也。然既至此，毋戚戚，吾为汝玉成其事。”乃倩媒妁，具彩币至其父母家，聘为子妇焉。农家失女，正愁苦无策，至是喜出望外，遂结朱陈之好。好事者为谱《意外缘传奇》。

　　王士淮，皖人，而家于扬，其妻则扬之仙女庙镇人。生一子一女，而妻卒。子年甫及冠，聘某氏女为妇矣，以学贾于质库，故恒不在家，惟女依父以居。一日，有从母至其家，谓女曰：“吾将归宁于仙女镇，汝曷从我至外家乎？”士淮适他出，从母乃告之邻妪，而携女去。士淮归，不见其女，邻妪亦他出，无从问讯。而大江以南，自经兵燹，妇女绝少，欲娶妇者辄谋之江北，奸人逐利，往往有略卖妇女之事。士淮疑其女为人所略，即渡江而南，踪迹之。至丹阳县境一小村聚，闻村人偶语曰：“可惜此好女子嫁此白头翁也。”王惊询其故，村人告以村中李翁年将六十，今日新买得一妾。王即访至其家，伪为贺喜者。闻内室有啼泣声，王遽出奔城中，诉于官。官命役偕往，闯入其室，大呼索女。女出，则非己女也。王骇愕，方自咎卤莽，女哭曰：“吾扬州某氏女，许嫁王氏。王士淮，吾翁也。”王惊且喜曰：“汝吾儿妇邪？吾即王士淮也。”拉李赴公廷。李愿还女，且以洋泉二百为谢，乃罢讼。寄女于尼庵，而遣急足告知女父。女家失女，正共惊扰，闻信奔至，得女，大喜，谓王曰：“吾昨至君家，闻之邻妪，君女固无恙，乃从姨至外家耳。然使君早闻妪言，则必不渡江寻女，不渡江寻女，则吾女不可得矣。此吾两家大幸也。”王亦喜曰：“此诚天。吾叨天之，而因以罔人之财，可乎？”归洋泉于李翁偕女父挈女归。

　　某甲以盐官需次维扬。家藏一大珠，重二钱有奇，置之暗中，有光荧荧，古所称夜光者也。一日，有同官数人踵门求观，咸共赞叹，先后辞去，惟一庄姓者未去。某送客复入，则庄姓者犹踞隐囊而吃鸦片，盘中之珠已失所在。大惊问庄，庄亦大惊曰：“室无他人，岂我窃邪？”乃自解其衣，不留寸缕，使大索之，且曰：“如疑我藏珠衣中，请留此衣，君假我衣以归可也。”某失珠大懊恼，然初不疑庄，乃越月而庄之仆以其珠来归。盖庄幼无赖，习吞刀、吐火诸幻术。是日乘某出送客，吞珠腹中，归则哇而出之也。后以虐遇其仆，事遂败。古人剖腹藏珠，以为大愚，此则匪夷所思矣。

　　苏州葑门内有王七者，与富仁坊巷某姓有连，自其父在时，即呼某姓妇为乾阿奶。父卒后，某姓抚育之，视犹子也。妇有一女，与年相若，初意即以为婿。及王七年长，则一流荡子也，妇乃悔前议，许嫁其女于胥门外某生，娶有日矣。王七闻之，纠合无赖少年十余辈，劫其女归。女至王七家，闭门号泣，久之无声。或自门间窥之，则雉经矣。破门入，救之复苏，女遂绝食求死。事闻于官，官以王七劫婚，非礼也。笞之百，且谕之曰：“汝谓某姓先曾有婚姻之议，然空言无实据。女既誓死不汝从，汝又何爱焉？男子岂患无妇哉！”乃判某姓妇以洋泉五十畀王七，使为异日婚娶之资，而全曩时抚育之义，女则归之某生云。

　　何阿双，金陵人，以负贩为业。畜一犬，竟体白毛如雪，光洁可爱。出入寝食，必与之俱，室无他人，以犬为侣。一夕，携犬归卧，至明日，门不启，人犬无声。邻人疑焉。又越一夕，门闭如故，呼之不应。排闼入，则流血满床，阿双已为犬啮断喉管而死，犬犹据其腹，大嚼不止。乃醵钱殡之，即杀犬祭焉。圣人云“鸟兽不可与同群”，信夫！

　　张阿福，绍兴人，寓于杭。自幼聘王氏女为妻，年三十矣，贫不能娶，女亦年二十有七。其母屡托媒媪趣阿福成婚，媪曰：“彼贫奈何？”母曰：“彼无婚费，我亦无嫁资，无已，其抢亲乎？”媪以告阿福。阿福大喜，乃期于某月日纠众劫女去。母故招集邻比至张氏夺女，则合卺已毕，贺客盈门矣。媒媪劝曰：“事已至此，夫复何言？明日当令其来谢罪也。”母若为悻悻者而归。夫抢亲，恶俗也，律有明禁，乃此则由女氏招之使抢，亦事之创见者矣。

　　律载将妻妾典雇与人为妻妾者，杖八十。而宁波乡间往往有此事，亦恶俗也。有唐某者，以采樵为业。一母一妻，以捆屦织席佐之，而常苦不给。值岁歉，饔飧缺焉。闻邻村有王姓者，无子，欲典人妻以生子。唐谋于母，将以妻典焉。妻不可，唐曰：“妇人失节，固是大事，然使母饿死，事更大矣。”妇乃诺之，典于王，以一年为期。而妇有姿，王嬖之。及期往赎，王将典契中一字改为十字，唐不能争。妇告众曰：“吾隐忍为此者，以为日无多而可以活姑与夫之命也。若迟至十年，吾行且就木矣，其奚赎焉？”乃投水死。此妇以养姑失节，卒至破镜难圆，黄泉赍恨，其亦可悲也已！

　　金陵城中有以芦席覆一尸者，其上半身不可见，下半身则裤仅及膝，双足不履不袜，挺然不动。尸旁立一丐者，向众涕泣，募钱收敛，云死者其父也。于时观者甚众，颇有哀而予钱者，或百或数十，一时积有千余。丐犹未足，请益哀。有老翁持筒吸淡巴菰，余烬适坠于尸足，足为之蹄。众大惊，既而悟其伪也，乃大笑。死者掀开芦席而起曰：“愈矣，愈矣！”卷芦席，向众叩头谢，共荷钱而去。

　　苏有汪氏子者，贾于常州，托其友金姓者寄家书于其母。金故酒徒也，既至苏，先沽饮大醉，然后如汪氏。汪所居在虎丘山后，金行至望山桥，失足坠于河，觉有人坚握其手不令起。金大惊，正与相持，忽有人诃曰：“此人为汪节妇送家书，尔曹安得留之！”金始得攀援登岸，疾行至汪氏，衣服淋漓，手腕青黑，汪母问故，具告之。母曰：“不图匹妇一节之善，感动鬼神也。”

　　浙右某生，年少美风姿，有声庠序间。以早丧父母，故弱冠而未有室。某年，以乡试至省城，寓亲串家。其家有女，貌美而能文，两相慕悦，遂有割臂之盟。女父已亡，其母微知之，不禁也。及生使媒妁来求婚，母问生年，则长于女者六岁，以俗有六冲之忌，辞焉。女知事不谐，终日悲泣。母始而慰论，继而谯诃，女遂雉经死。生闻之，亦仰药自尽。拘牵俗忌，遂使男女并以情死，虽非礼所许，其情亦可怜也。

　　龚某，不知何处人，入都应京兆试。场前纳一妾一婢，皆购自牙人，其姓氏里居，固无稽也。寓宅在前门外三里河，分前后二院。将入闱，以妾独居，虑有他虞，乃请其友部郎某君居其前院。部郎素迂谨，承友朋之托，一步不敢离，日坐前院读书而已。场毕，龚归，部郎告以谨守管键，幸不辱命。龚再三致谢，乃入后院，则阒其无人，并室中什物俱归乌有矣。窗户完好，惟后垣颓焉。始悟妾与婢皆从此去。防其前，未防其后也。

　　扬州东乡十里田有看青苗人，野宿棚内。遥见二里外河边土地庙前有火光，或大或小，忽明忽暗，疑之，约壮夫数人持械同往。至则一僧席地坐，旁置土锉，支以石，聚薪燃之。问何事，僧曰：“吾朝南海还，过此腹饥，故煮食耳。”众亦将返矣，一人笑曰：“和尚得毋食肉？”戏揭其盖，则所煮者两婴儿胎也。众大惊，争以械击僧。僧倒地，叹曰：“吾数尽矣！凡吾曹炼金刚禅者，须食男胎三十六个，大道乃成。吾止食其七，而遇公等，此吾福薄也。速毙吾，无多言。”众怒甚，击杀之，而投其尸于河。

