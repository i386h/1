<!-- { "loadSidebar": true } -->
　　海宁硖石镇之南有地曰大虹村，其地有吴姓者，本农家子也。后以水旱荒其田，弃而逐什一之利。久之，家稍裕，遂服贾于外，恒数月不归。其妻陈氏，虽农女而颇有姿，邻里诸少年皆艳之，然陈贞洁白守，无可乘也。有小姑，色仅中人，而愁眉龋齿，作诸媚态，惑之者颇众。性狡工谗，常于母前短其嫂，母信之，故陈恒郁郁，久之成疾。每疾发，心辄大痛，四体如冰，终日不暖，惟夜卧而痛止，而体亦温和，心异之。一夕睡醒，觉有人并枕卧，大骇，推枕而起，则杳矣。惶怖无措，解带欲自经，忽见少女向之敛衽，笑而言曰：“姊何卤莽，以侬为男子欤？”陈问：“卿人邪？鬼也？”女曰：“侬非人非鬼，实则狐耳。已为姊按摩四夕矣，再如是三夕，病即全愈。”陈见其修眉秀项，笑靥嫣然，甚爱之。与俱坐，问所自来，曰：“侬亦吴姓，小字细细，旧住海宁潮神宫，今宫圮，故一家俱他徙。侬与姊有缘，来相伴耳。”自是女不去，惟陈得见之。小姑闻嫂与人絮语，疑有所私，告其母。母怒，执梃而往，先于窗隙窥之。陈独坐灯下，方缝纫故衣，寂无他人。母以女诳己也，将还问之，至其室，则见女正与邻子狎，状甚亵。母愤甚，奔入，奋梃挞之，邻子尚抱持女不释。女号呼，母恐声闻于外，忍怒走出。女哭詈终夕，罔测其故。盖女虽与邻子私，是夕固独宿也，细细幻形以挫辱之耳，然自此百口莫辨矣。居月余，细细忽辞陈去，曰：“明日郎君至矣。”明日，吴果至，陈为述其事。吴欲一见，陈曰：“渠约一月复来，且俟其来谋之。”及匝月，陈方独坐，而细细至，握手笑语如故。陈述其夫求见，意不可，再三言之，乃许于道旁一见。戒勿萌他念，若恶作剧，则与姊从此绝矣。陈谨诺之。其日，吴自外归，忽见道旁大树杈桠中坐一女郎，衣浅碧色衫，淡墨色裙，罗袜锦鞋，纤不盈握，对吴微笑，百媚横生。吴大喜，趋而前，将缘树而上。忽飞尘眯目，痛不可启，掩面而归，为妻白其故。陈方咎吴狂妄，忽闻空中语曰：“与姊从此绝矣！”聆其音，细细也。陈拉吴俱跪叩头谢罪，泣而留之。曰：“缘定不能强也，明年二月尚可一见。”言已寂然。是时为咸丰己未八月。至庚申二月，杭城陷，乡间盗贼公行。吴外出未返，陈已有孕。其邻村有某甲者，素无行，且习邪术，恒取孕妇胎以为药。久闻陈美，且知其孕，白昼将三人入其室，思奸之而堕其胎。陈骇欲死，忽皆反奔而出，跪而自投，又以手自批其颊，颊尽肿，口流血。邻里聚观，甲等誓从此不敢犯陈，且愿保卫吴氏，使不受他害。众亦为代求，始得扶携而起，归各大病数月，后遂敛戢。是夜，陈梦细细来曰：“今日之事，我救姊也。上帝以我好善而贞，命为碧霞宫侍书。从此真与姊绝矣。”咸丰乙卯科浙江乡试，头场有绍兴某生于卷上大书一绝云：“绣鞋踏遍几回寻，相会当年未了因。记否红栏明月夜，楼头偷占一枝春。”人询其故，摇首不言。至初十日黎明，缴卷而出。余门人高海与同坐一号，先一日相与论文，极相契合。其三艺皆已脱稿，读之甚佳，乃夜间忽有此异，是必于温柔乡中失足者也。诸书言科场果报事，类此者极多，此则海实亲见之。

　　仁和高君桂山，与其兄啸萝，读书西湖之葛林园。其邻为梁文庄公祠，祠中有棺数十具，皆他姓所寄也。一夕，闻外有吟哦声，启视无人，闭户而声又作，乃笑曰：“如有吟魂，盍来相见？”久之杳然。隔数夕，又闻之，其声自西南来，浸至窗外。审听之，则嗟叹之声，非吟哦也。俄而哗然一声，其门自启，二人惊顾，以为鬼来，然实无所见。及卧，梦见一叟曰：“我粤东钱某，老诸生也，以谋食来浙，死于此。明日断桥堍下有著青布衣者，吾子也。吾棺停梁家祠内东廊下，烦两君指示之。”二人寤，述所梦皆同，相与愕然。次日，至白堤伺之，未至断桥，果有一人来，如梦所言，迎问之曰：“尔姓钱乎？”其人惊问：“何以知我？”乃告以梦。其人果访寻父柩者也。导至梁公祠，指示所在，并厚赠之使归。

　　黄桂圃培荣，浙之会稽人，道光末官湖北武昌府同知。咸丰二年，粤寇至鄂，城陷，桂圃衣冠坐堂皇，骂贼求死。贼絷之，并其一妾二子，挟以入舟。桂圃得间自沉于江，妾与子皆至金陵。长子启勋，时年十一二，为乡人窃负以出，逃至苏州。桂圃有弟金溪刺史，需次于苏，因抚育之。其妾为贼幽于女馆，久之放出，居乡间，以缝纫自给。幼子尚孩提，力不能养，有邻村妇乞为子，不得已许之，密以针刺“天赐”二字于儿左肩，泣而畀之。天赐者，儿乳名也。及官军收复金陵，启勋长矣，至金陵访其母，得之，迎以归。光绪四年，启勋预海运之役，溺死天津。金溪痛桂圃之无后也，其妾因言夭赐事，乃致书江宁蒋鹤庄太守物色之。得其母子，召至署中，解儿衣，验其左肩，则“天”字二画尚存，“赐”字贝旁亦未泯灭。乃谓村妇曰：“此黄氏子也。”判归黄氏。桂圃为国捐躯，固宜有后，而其妾之智节则亦足多矣。此事杜筱舫方伯为余言之。筱舫又言：启勋之溺也，失其尸，求之数日不得。筱舫之弟筱珊太守，时为江苏海运津局总办，命以纸作灵位，备书官职姓名，置木盆中，旁设羹饭匕箸具焉。浮之天津插口，使人驾小舟从之。初入水，其盆向北逆流，及小舟解维，盆即顺流下行。约二里许，至宝林庵前，木盆忽自就岸，则尸已出自水中，面貌虽改，衣装宛然。乃厚敛之，并请于朝，得优恤焉。筱舫问弟何处得此法，曰：“咸丰八年七月，有直隶广文忘其姓名，奉檄押送南漕剥船。舟中携有一子，以便旋失足入水，欲觅其尸。有土人传此法云。”鬼神之事诚有不可解者，此法屡试屡验，则亦奇矣。惟启勋殁于王事，其遗魄自不应葬之鱼腹，或有神物护持，亦未可知也。

　　周镜楼，南汇县人，曾应童子试，生一女而卒。初无灵异。数年之后，其女长矣，忽大病，病中言其父实保护之，故得不死。自是目中遂能见鬼，而镜楼即附其女以与人言，灵异大著。自云在冥中签押文书，颇能作威福。有谢心畲者，娶于周氏，与镜楼兄弟也。己卯秋病甚，镜楼之女往视之，见鬼往来甚多，问之灶神，神言无有。女曰：“吾所亲见，安得云无？”于是灶神穷治之，告女曰：“是于某月日赂门神而窃入者也。”其夜镜楼至，其家人环跪求之。镜楼诘问鬼，鬼自言姓李名儒奎，浙江人。八世前为王氏女，潘氏妇，心畲八世前为某氏子，与之私。后有孕，服堕胎药而死。岁月虽远，怨毒未消。累世寻求，至今始遇，必索其命乃去。镜楼劝之再四，且许延道士为诵经。鬼不可。镜楼怒曰：“汝不知吾周镜楼乎！汝能出吾掌握中欤？”鬼始听命，曰：“苟延道士诵经，愿诵《大梵经》。若《玉皇经》，则在冥中为最下田土，不愿得之也。”谢氏从其言，病良已。镜楼又言有顾春船者，戊子科举人，在冥中颇有势力，己得为冥吏，乃其所荐也。以是观之，冥间营营，亦与人世无异矣。

　　●卷八年月日时干支俱同者，六十年中，惟甲戌岁有甲戌月甲戌日甲戌时，乙酉岁有乙酉月乙酉日乙酉时，丙申岁有丙申月丙申日丙申时，丁未岁有丁未月丁末日丁未时，戊午岁有戊午月戊午日戊午时，己巳岁有己巳月己巳日己巳时，庚辰岁有庚辰月庚辰日庚辰时，辛卯岁有辛卯月辛卯日辛卯时，壬寅岁有壬寅月壬寅日壬寅时，癸亥岁有癸亥月癸亥日癸亥时。然甲戌之岁必有甲戌月，甲戌之日必有甲戌时，而甲戌之月不能必有甲戌日，其余皆然：故遇此难也。光绪六年三月十三日日加辰，是为庚辰岁庚辰月庚辰日庚辰时。杭有杨翁者，精于丛辰之学，死后营葬，有术者为择得此年此月此日此时，取四庚辰也。他术者以为不可用，议改用初六日癸酉。其家以翁素精此术，乃就其灵前拈阄决之，竟拈得四庚辰者，遂用以葬。友人丁松生与执绋焉，还过俞楼，为余言此，因为记之。

　　南斗注生，北斗注死，古有此说，是冥冥之中固有簿书记载矣。世间每遇水火刀兵诸劫，辄有人梦见冥中缮写册籍，疑亦理之所有也。咸丰之初，粤寇萌芽，有海盐人查某者，梦至一处，见文书堆积如山，数十人缮写，犹若不及。楹间悬一联云：“弱柳琼箫仙有劫”，“落花铜鼓佛无灵”。意不可解，而其语则颇可诵也。

　　黄冈县易氏女子化为男，余已载在第一卷矣。有佣媪宋姓者言：河南兰仪县乡间某氏女子，已许嫁矣。某翁无子，性好善，其女病数日，忽化为男。言于父母，验之信，乃使人告之夫家。其亲家翁曰：“此翁为善之报也。吾有弱女，愿即以嫁之。亲者无失为亲，不亦善乎？”某翁大喜，仍谐二姓之好。后生子女，而母故荏弱，凡衣履缝纫之事，父辄分任其劳，盖素习女红，虽为男子，犹未忘故技也。

　　牙牌之戏，相传起于宋宣和时，其来久矣。近世有《牙牌数》一书，借以占卜，盖亦古者棋卜樗蒲卜之类也。兄子履卿言：光绪己卯岁江南乡试，无锡诸士子于榜前占《牙牌数》，其辞云：“大开围场，射鹿得獐。顾盼自喜，中必叠双。”是科无锡县中式者二人，一顾姓，一章姓。顾字明见数中，而“射鹿得獐”句暗影“章”字，尤为巧合也。

　　任司马，江苏人，谈者不言其名字。需次浙中，寓舍频有怪异。一日，失去洋钱三枚，正相诘问，忽空中语曰：“我所假也，三日当奉还。”越三日，果得其二。问尚有其一何在，曰：“此尚须迟一日耳。”越日，果得之。嗣后频有假贷，或偿或否，而不见其形。司马偶坐听事前，忽见一人过其檐下，其形夭矫，几及丈余，疑蛇精也。司马有女公子刺绣于楼，晨起视之，则于空处添绣一人面，异而传观。空中语曰：“此我所为，即我之像也。汝曹欲识我貌，观此可矣。”其面不辨为男为女，惟上有两角，面色白，角则黄色。其余口鼻之类，尚与人无大异。至今此像尚在司马家。司马迁屋避之，辄随之至，不知其究竟如何也。咸丰间，江都符南樵孝廉主讲松江之柘林书院，与同人为扶箕之戏。有女仙降坛，自称唐时人，姓韩名碧霞，父诚为苏州刺史。时江苏尚陷于贼，问何时贼平。箕笔作一诗，有二句云：“扫开云雾见青天，正在辽东献豕年。”后贼平在癸亥岁，符豕年之语。又苏州陆凤石润庠之封翁九芝先生，于咸丰间扶箕，问凤石科名事。箕笔书七绝一首，其末句云：“金阶拜向卷帘时。”后凤石以同治甲戌大魁天下。是岁毅皇帝亲政，皇太后撤帘，箕诗“卷帘”之句，洵有先见。古称山鬼知一岁事，此殆不止一岁矣。

