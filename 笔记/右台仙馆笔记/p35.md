<!-- { "loadSidebar": true } -->
　　四川茂州西南有马厂山，其高数十里，盛夏积雪不消，土人言往往见山市。云有熊姓者，以淘金为业，闻是山多金苗，往寻之。至山深处，忽得一聚落，居人数千家，鸡犬相闻，庐舍栉比。熊游览，忘路远近，久之饥甚。见一家南向，颇壮丽，有白发翁负手立门外，顾熊曰：“客自远方来乎？”曰：“然。”又曰：“得无饥乎？此间无沽酒市脯处，老夫当作主人，脱粟一餐，不责直也。”熊称谢，从之入，出鸡黍如夙具者。熊食饱兴辞，翁问：“客何为来？”告以故，翁曰：“山中固产金，然外人不知其处，徒劳无益。客不如佣于我家，虽得直不丰，然较安逸矣。”熊从之。翁自言李姓，相待优渥。熊操作之暇，游于市井，皆殷勤款洽，乐而忘归。一日，李翁命人洒扫庭内，陈设一新。熊问故，曰：“腊日祀先祖耳。”熊自至山中，不知历时几许，闻翁言，知迫岁暮，怅然思归。翁慰留之。曰：“暂还当复来耳。”翁曰：“客必欲归，请以明日。”其夜，翁出一物，包裹重叠，授之曰：“薄具佣直，不能丰也，在汝家可数年温饱矣。然须秘密，虽床头人勿泄也。”熊谨受教，而异其言。夜方午，翁趋熊起，曰：“趁月色可行。”以蒸饼数枚纳熊怀中，曰：“饥则食此，可至家矣。元宵后仍来此，勿爽约！”熊甫出，门即阖。行数步回顾，则庐舍皆无，惟斜月欲落、树林深黑而已。大骇，以为遇鬼，探怀中则饼故在，啖之甚甘，乃于路旁稍憩。天明，出翁所赠物，发而视之，黄金可二十余两，惊且喜。虑复来迷路，折竹枝数十，沿路曲折插之，以为表识。及入城，则城中人方祀灶，急回家。出金易钱，邻人问金所从来，不以告。邻人疑焉，遂为蜚语，谓熊出行劫。熊不能复隐，具述所遇。邻人欣然固求偕往，届期转相招致至十余人，偕入山，寻向所插竹，历历俱在，而无复人迹。登高眺望，见有犬数十头从山下至，及近，则伏地大吼，悉化为虎，伤者数人，踉跄而归。

　　茂州环城皆山，夷汉杂处。距城十余里为塔山墩，依山构屋，曰奶奶庙。奉一女神，不知名氏，番人皆严事之。庙恒扃，遇祭赛始一开。有士人何某者，为人执担缠之役，每蒇事辄先返。火伴问之，则曰：“待汝于塔山墩。”如是半载，火伴疑焉，施行从其所之而瞰之。至庙侧之土谷祠，一叟出与何共语，语已偕入，瞰者随入，则叟巳杳，惟何独行。至祠后，有门通于庙，及门，门启，何入门。瞰者仍尾其后，门有阍者，亦不禁也。男女数十辈迎何入，为易衣履，俨然贵人。望殿上陈设华丽，非人世所有，意其为鬼魅，大声呼叱之，忽昏然仆地。诘旦始寤，则人物俱渺，惟何卧地上似已死者，而肌肤犹温，衣服则垢敝如故。屡呼之不应，惶遽欲出，而扃钥甚严。乃呼于墙隙，番人之守庙者闻之，讶其何以得入，启钥出之。诘其故，知内有死者，乃闻于州牧周公受田，命驾往验，至则何已醒矣。问之，自言上年过土谷祠，遇一叟招与语，欲以甥女女之，辞以已娶。叟曰：“固知之，然此有宿缘，以为外室，无伤也。”遂赘于其家。女貌甚美，家甚富，谓我福薄稍之，使足衣食而已。嗣是常宿其家。昨夜偶多饮而醉，故晏起耳，不自知僵卧庙中也。周以为妖，欲火其庙，番人罗拜乞免，乃已。其后诸番人以何为奶奶之婿，咸尊敬之。何担负往来，仍止宿庙中，瞰者后亦无他。何云是夜己与女均不知有瞰者也。

　　董叟，茂州人，善符水之术。老而丧妇，无子，携一女僦居废廨。有族子某，常外出，唯其妇及四岁子依叟以居。一夕，妇与女共话，至夜深，携子入室，女亦归寝。诘朝，日过午矣，而妇门不启。窥之，见与其子相对坐，呼之不应，破扉入，则妇与子俱死。子有烧痕一线，自足指入阳道中，妇亦有烧痕入于阴。视其面，欢然无戚容；抚其腹，空空然，如肠胃已烬者。室故有地炉，然无延烧及人之理，皆大异之。叟以此屋不吉，迁于他处。旋赘潘氏子为婿。次年正月，婿与女偕出贺岁，过废廨之门，婿忽欲入，女止之，婿即头痛不可忍。女急与俱归，言于父。叟知其遇祟，为施敕勒，痛稍止。其夜，叟就寝，忽闻女室中呼救声，持炬趋往，则女背为鬼火所燎，其光深碧，内外衣皆焦灼，殆将及肤，以水沃之始熄。女迷惘不能言，久之乃云：“见嫂使其子持其两手，而举火其背，窘甚而不能出声，幸亡母来疾声呼救，始获免耳。”女所云嫂，即族子妇也。叟复以符水治之，女遂安，婿亦无恙。前第五卷所记毛氏婢、第八卷所记某氏妇，殆皆此类乎！

　　茂州，古汶山郡，唐时曾陷于土番，人民稀少。从州治东行六十里，为甘沟；西行二十里，为打鼓石。沿途置店，以待行李之往来，应门者、当垆者，皆妇女也。其妇女之貌美者，恒有异疾，土人名之曰毒药鬼。每立春、立秋两节间，天癸至而疾作，作则腹涨如鼓，皮肤皆肿，口眼及十指甲流出黄水，至夜而烦懑更甚。其人身畔密藏小竹筒，虽其父母其夫不使知也。筒中储各兽之毛，犬、豕、牛、马、驴、骡皆备，暗中拈得一毛，其毛为何物，魂即化是物，出至旷野，迷罔行人，往往受其累。间或遇有胆力者，执而捶击之，则哀鸣乞怜。天欲明，窘更甚，辄自言其姓氏里居，人或杀之，则病者死矣。病人所流出之黄水，人稍沾染之，即中其毒，病亦如之，而病者得以稍间。故凡有是病者，相戒不食于其家，或不得已而就食，则以赤铜置食器内，毒不能中。异哉！此疾视粤之麻疯、粤之畜蛊更有甚矣。以上蜀事数则，皆徐诚庵所记，其子思赞录以示余，盖皆闻之蜀人刘斗山者也。

　　咸丰间功令，凡亲丧因兵乱不及奔赴者，虽已服满，仍命解任回籍，持百日服。于是余亲家翁樊君玉农，由河南府知府回湖北咸宁县籍持服，而满洲人德公实来代理府事。未逾月，有妾投井死。先是，有王公者与德公之父同官江西，实有异姓昆弟之谊。其王媪与德公之母，亦以姊妹相称。后王公以事遣戍，有仆负羁纟曳以从。临行，叩首于其主母，曰：“奴从主人去，无所顾恋。惟一女名莲，所爱怜也。幸主母善视之。”王媪曰：“若从主人去，若女即吾女也。”于是迁莲于闺中，以女畜之，且教之读书。莲长而美，德见而艳之，德故呼王媪为姨，请于姨，愿委禽焉。德美风仪，且能为诗，喜金石书画，亦翩翩佳公子也。然性儇薄，得新则弃旧，初娶妇极相爱重，后又纳广陵倡女为妾，与其妇仳离。王媪固知之，谓曰：“汝已娶妻，将以阿莲为妾乎？”德曰：“不然，前所娶妇不安于室，久归母家，姨所知也。莲妹归我，即我妻矣。”王媪曰：“广陵之妇，口舌可畏，阿莲非其敌也。”德曰：“彼妇已物故久矣。”王媪使侦之，其家果无广陵之妇，乃诺其请。德以礼娶之，视如嫡。而广陵妇实未死，已更易满洲装束，故王氏侦者不觉也。其性阴险，凡德所爱宠者，必以术间之。德怒，则或以赠僚友，或以配家奴；若有子女，知不可去，则用计并杀其母子，如是者非一人矣。莲始至，广陵妇谬相敬重，不敢均礼。久之，微用其离间之策，而德甚爱莲，不能动。广陵妇乃益自卑下，日为栉发，俄而发臭，俄而体臭，然他人固不闻也，惟德则闻之，不知其何术也。俄而并其室中亦臭，德遂不复入莲室，久而厌之，乃以与其弟。弟于兄弟行居八，家人呼之曰八爷。莲号泣不从，德语之曰：“吾与若缘尽矣。吾弟八爷，年少未娶，从八爷不胜从我乎？”乃择吉日，将使成礼。而所谓八爷者，亦喜甚，未及期先入莲室，以甘言悦之曰：“若意中欲何好物？当为若购之。”莲不应，固问之，乃大言曰：“他无所需，为我买好棺一具足矣。”八爷悚然而出。会王媪之子来为河南府丞，王媪将与偕至，莲每日问王氏已至未。乃王氏未至而所期已及，莲知不及待。一日，挈一小婢入后圃。圃故有井，莲趋赴井所，而命婢至他处采花。婢去稍远，即奋身入于井，婢回救无及矣。奔告于德，使人出之井，其内衣皆缝纫严密，知其死志久定也。莲既死，而王媪至，大骂于河南府之堂，呼德之小名曰：“阿巧，偿吾女之命！”德叩头服罪，且为莲盛丧葬之仪，使其弟八爷以妻服服之。时余长子妇樊尚从其母居河南府署，故知之甚详焉。莲以小家女，深明大义，从容死节，视彼持粱啮肥之子何如哉！是可嘉矣。惜不得其姓氏，大儿妇云：“当时闻署中人称为王姑娘，以其来从王媪家故云尔，实非其姓也。”

　　衢州人傅翁，无子，买他人子为子，已为娶妇矣。久之，其子知所生父母在某所，遂亡归省视。而其父母自卖子后以居积起家，颇足衣食，得子大喜，语之曰：“汝在孕时，与某氏指腹为婚姻，今其女长成，当为汝娶之。”子告以在傅氏已娶妇，父母曰：“此傅氏妇，吾何有焉？”卒娶之。而某氏女美，子甚匿焉，遂欲绝傅氏。而傅氏失子后，其妇日夜悲泣，傅翁乃踪迹之。得其子，挟以归，好语之曰：“天性之恩，固不可绝；然吾自幼卵翼汝，以至于成人，且有妇在，庸可绝乎？今后宜往来两家，两家各有妇，将来各孙其孙，可也。”子唯唯。而以傅氏所娶妇，不及后所娶者美，虽居傅家，情意落寞。其妇则事之如初，不以其别娶为恨，然子意益厌弃之。一日，傅翁夫妇方燕坐，闻子舍中声息绝异。奔视之，则子以绳勒妇喉，妇气垂绝，而子犹力持绳两端未释。大惊，急叱其子出，百计救妇，妇乃苏。问状，妇惟垂泪而已。有小婢在侧，述知子引绳向妇，妇延颈受之，略不撑拒，婢欲出告人，妇犹摇手止之。舅姑问何意，妇叹曰：“新妇不得于良人，虽生何味？不如死良人手之为愈也。”舅姑益怜之。然自此其子竟绝迹于傅氏。舅姑不得已，乃归妇于母家，劝之他适。数年后，舅偶过之，妇犹出拜，舅劝喻之，执志如初，是亦可悲矣。

