<!-- { "loadSidebar": true } -->
　　宋大观中，吴兴邵宗益剖蚌，得罗汉像，偏袒右肩，矫首左顾，衣纹毕具（见《天中记》引《艺苑雌黄》，余未见原书）。又宣和中，溧水人俞集于蚌中得观世音像，旁有竹两枝。菩萨相好端严，冠衣璎珞，及竹叶枝干，皆细真珠缀成者（见《夷坚乙志》第十三）。是蚌中见佛菩萨象，记载有之。彭雪琴侍郎于宁波普陀山得蚌壳二，皆有佛像。以其一施焦山自然庵；携其一至苏州，余得见之。佛像凡十有二，左三、右五、中四，分列三行。其像皆如佛寺所塑弥勒佛然，眉目有笑容，手有指，腹有脐，无不酷肖，亦一奇迹也。徐花农庶常曰：“《金刚经》有一佛、二佛、三四五佛之语，是蚌所孕，正可谓之三四五佛矣。”彭雪琴侍郎幼时读书于衡阳之石鼓书院。有萧满者，少负才气，工为讼牍，然意在扶弱锄强，非挟邓思贤之术以牟利者也。中年以后，乃大悔之，改而习道家言，善敕勒之术，且好扶箕。其扶箕也，必与侍郎俱。萧满止能焚符召仙，而运笔于沙盘作字，则皆侍郎为政。其言乃侍郎自以意为之，然往往曲中问者之意，侍郎亦不知其所以然也。久之其名颇著，有问休咎者，有以病求方者，几无虚日。一县中老吏，以其子妇病求方，侍郎假箕笔作一诗云：“无端恶疾到心头，老米陈茶病即瘳。持赠与君惟二味，会看病起下高楼。”其人翌日来谢，果服老米陈茶而愈。萧满愈自信，侍郎则以为偶中也，如是者不胜记。时衡阳县令金君日声，浙人也。其孙甫三龄，偶病，使医治之，医授以方而去。如方具汤液以进，则其孙正熟睡，金君之妻谓其子妇曰：“儿睡甚安，勿遽进药。”乃使佣媪置之饭甑之上，欲其勿冷也。俄儿醒，命取药，姑妇二人共饮儿，儿啼不欲饮，强灌之，不能尽，视碗底浓厚如膏。金君妻咎其子妇曰：“我固命汝沥取清汁，何乃如是？”其子妇讶曰：“曩已倾竹{徙}中，尽去其滓，岂犹未尽邪？”然不疑有他也。俄而儿大啼，颜色骤变，手足揎蹙，殆不可堪，疑为药所误。呼前医诘之，医曰：“吾药虽不中，病何遽至此？”取余药审视，惊曰：“是鸦片烟膏也，不可为矣！”时道光中叶，鸦片烟犹未盛行，然官署中已多有之。金之庖人素嗜此，是日适以鸦片烟膏一碗蒸饭甑上，与儿之药碗大小形制相同，媪仓卒误取之也。金大怒，趣召庖人，欲予大杖，金妻曰：“无益也，宜为儿计。”偏召诸医，医至皆束手。或言萧、彭二君善扶箕，能为人求方，乃使使者二人持柬以往。其一人至书院，侍郎固在院中，使者致命。侍郎私计：三岁婴儿而饮鸦片烟膏一大碗，必无幸矣，辞不往。使者固请，侍郎不获已，乃曰：“然则当与萧满偕，今不知其人焉在。”请与使者共求之。侍郎之意以为萧满未必即得，迁延一二时，儿必死，即无事矣。甫出书院大门，而遇萧满，不得不与俱至县署。至则已设香案，陈箕盘，而金君者久具公服鹄立以待矣。略述病状，即请扶箕。萧满焚符如常仪，金君跪拜甚谨，侍郎惶悚无以为计，手扶箕笔，不能成一字，但频作旋转之势。金君请益苦，姑连书“吾至矣”，书已，仍作旋转之势。萧满见箕笔与常时异，亦自疑惧，左右顾望，汗出如浆。侍郎愈窘，平日常用之药，皆不能记，忽胸中骤得蓖麻子三字。思蓖麻子固药名，然非常用之药，不可轻投，转展寻思，竟无他品，遂书“蓖麻子”三字于盘中。金又请曰：“既蒙赐药，敢问当用几许？”又大书“一两”二字，侍郎亦不能自主也。金乃命人延二客至便坐小憩，且具食焉。食未竟，金出谢曰：“儿饮药大吐，毒尽出，今无害矣。仙人之赐也，二君之力也。”侍郎与萧满皆大喜，出以语人。有知医者曰：“蓖麻子固能拔毒，然其性烈，与巴豆同用之者，法不得过三钱。今用一两，殆哉！”盖以毒攻毒，少则无济，此殆有鬼神相之也。当此时，侍郎年甫弱冠。光绪庚辰岁，侍即年六十有六矣。夜过余春在堂，言此事。余曰：“楚语有云，民之精爽不携贰者，而又能齐肃衷正，则明神降之。侍郎固真灵位业中人，萧满亦必生有夙根者也，故二人扶箕，实能感召神明，与江湖术士左道惑众者不同也。”侍郎因言萧满晚年，折节为善，有以讼事相商者，必宛转排解之。其人自言前生为猴精，不知何所见，然其自睛流转不定，并口鼻辅颊亦然，疑其所自来必与人异矣。所谓萧满者，满非其名，盖于兄弟行居末，故谓之满，楚语然也。相呼既熟，其名与字，侍郎转不能记矣。余按吴江沈曰霖《奥西琐记》有土字一则云：“&lt；子兑&gt；，音近满，谓最少也。”然则字当作&lt；子兑&gt；，乃《曾文正公集》有《满妹碑志》曰：“吾父生子女九人，妹班在末，家人称之满妹。”其字亦作满，盖取盈满之义。税乃俗字，不足据也。雪琴侍郎又言：一日正在书院中作文，而萧满至，大呼曰：“速助我，不然败矣！”问何事，则其时衡阳县城中有书肆曰集贤者，其主妇为妖所凭，延萧满施敕勒之术，大为所窘，飞一石至，几碎其颅，故欲与侍郎俱往扶箕也。侍郎私念扶箕伪耳，安足驱妖，不欲往。而萧满固强之，乃与俱行，然实非其志也，故行甚迟。路中萧满与言：“此妇居楼上，辄从窗中飞石击人，肆中书籍皆为所毁，其余什物无完者。一月以来，人莫敢往，往辄为所困。”言未已，侍郎大怒曰：“青天白日，而魑魅横行如此，我必往除之。”奔而往，萧满自后呼之曰：“止止，吾尚有言。”问何言，曰：“两人偕往，气稍壮耳。”侍郎愈怒，曰：“吾何畏之有！”径叩书肆之门。门启，突入，主人问姓名，不告，曰：“来驱妖耳！”即脱帽露顶，望楼上而呼曰：“妖能飞石击人，何不敲吾头？若不能者，吾且登楼，赫汝躯，拉汝干。”楼上竟寂然。侍郎连呼不已，而萧满至，见之喜曰：“有胜矣，速登楼。”乃俱登楼。妇在帐中，力持其帐不释，侍郎呼其夫曰：“劈之！”帐既启，而妇遽引衾自蒙其头。萧满即取清水一瓯，画符其中，使其夫启衾而灌之。妇饮符水，略不柢梧。萧满曰：“饮此，神识当稍清矣，吾侪且扶箕。”侍郎则假箕笔，为处一方，略用丹砂镇心、茯苓安神之品，授其夫曰：“以此疗尔妇。”遂与萧满俱出。越日询之，此妇竟愈矣。

　　光绪七年正月上元夜前后数日，扬州灯市颇盛。自教场街鹅颈湾至犁头街一里有余，高棚广幕，灯明如画，士女嬉游，充街塞陌。有张纲镇人王姓者，全家入市观灯，俄皆失散，惟王翁与其子王大仅存。所失者：老妇一人，年五十四，即王翁之妻也；少妇一人，年二十四，王大妻也；又少妇一人，年二十三；少女三人，长者十七，次者十三，最小者九岁，皆王翁之女；又幼子一人，才八岁，王大之子也。于是王翁父子皆痛哭于路。或曰江湖间有曰洒天花者，善用迷药，欲取人子女，先以药洒同来者，则对面不能见。然后以药洒所欲取者，即惘惘随之去矣。王翁父子曰：“是则信矣，吾父子彼时皆头昏目眩，几欲倾跌，必迷药使然也。”王大曰：“父请先归，我自营求之，不得，不归矣。”掷杯交卜于神，请所之，神示以东南行。行数日，至仪征，于江口见一舟，曝衣于竿，则其妻之裙也。往求附舟，一老翁坐船头，操楚音，执不可；许以重赂，翁欲纳之。有少妇在船尾语翁曰：“尔不惜死邪？我欲留此身以复仇，必不可！”听其言，似中州人也。翁即麾王大去。王大徘徊江岸，忽有兵船巡江，帆风而至，其中有所识陈姓者在焉。即登舟告以故，乃眠桅以待。薄暮，见有一人入此舟，陈即招集火伴往捕之。其人一跃入水中，舟中惟老翁及少妇。少妇自言黄姓，河南偃师人，亦其人以术取之者，“一家四口皆为所杀，投尸于江，独我在耳。”翁则周姓，湖南茶陵人，老而行乞于市，其人招之至，以奴隶畜之。陈问其人姓名，妇曰：“此安徽舒城人。但知姓李，不知其名，年三十八岁。习于水，勇于泅，虽入水不死也。”王大问家属所在，果在舟中，闭置仓下（唐人欧阳詹诗：“隔帘微月入中仓。”是古止作仓，今作舱，俗字也），发而出之，皆喑不能言。少妇曰：“是饮哑药矣，我始来亦然，饮水则解。”乃饮以水，复能言，挈之同归。兵船中将弁将此船移交仪征县，县官命捕李姓者，后未知得否。

　　徽人程姓者，启肆于扬州新城之流芳巷。光绪庚辰腊月二十四日，既祀灶，与其徒会饮，皆大醉而罢。有李姓者，酒后至相识某姓肆中闲话，适有人来借钱，券书具矣，而无任者，主人辞焉。李慨然请为任，主人不可，李怒，始而谩骂，继而擐衣露臂，殆将用武，环而观者如堵墙。其旁有候补同知吴君寓，吴君之子闻门外大哗，出而观之。李忽一举手，伤吴辅车，四齿折焉。吴君怒，命里长监守之，质明将送之官。夜半，李酒醒，大惧，以头触壁，流血被面，昏绝于地。众惊救无及，正共，忽来一老者，曰：“毋动，我能治之。”取水一盂，书符其中，楔齿而灌之，李竟复苏，血亦顿止。老者曰：“十日不风，即无虞矣。”吴君闻之，使视其子之断齿，老者曰：“齿虽断，根犹在，可复生也。其童子欤，百日复故；若丈夫也，一年不入房，亦如故矣。”吴请治之，老者不受谢，惟请释李之罪。吴从其言，纵李去。此老者殆精于祝由之术者与？

　　天津有所谓姑娘子者，女巫也。乡间妇女有病，辄使治之。巫至，炷香于炉，口不知何语，遂称神降其身，是谓顶神。所顶之神，有曰白老太太者，猬也；有曰黄少奶奶者，鼠狼也；有曰胡姑娘者，狐也；又有蛇、鼠二物。津人合而称之为五家之神。紫竹林有李氏妇得寒疾，巫语之曰：“尔名在冥中，已书铜牌，越十日，当书铁牌，则虽神不能为矣。今幸有十日之期，宜速禳之。”病者惟妇言是听，大具牲醴祷焉。一二日间，病似小瘥。巫益自多，乃授以秘方汤丸杂进，其药率由巫配合，所费不赀，而服之无验。病日加剧，巫屡变其方以侥幸，其或中朝补而夕泻，昨热而今寒，不及十日，李氏妇竟死。

