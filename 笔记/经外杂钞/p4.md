<!-- { "loadSidebar": true } -->
　　或问明堂当在甚处先生曰合在应门之内路寝之前祖既在左社既在右则明堂自合居中况应门政为应天而设则明堂在内可无疑矣然则亦有据乎曰有据在明堂朝位武王没周公摄政四方诸侯大会欲于外朝则情不安欲于祖庙则地狭不足以容众因明堂有三阶四门故因而用之置三公九卿五等于三阶之前置四夷之国于四门之外故知明堂之位在应门之内路寝之前也然则先儒置明堂于郊四靣各置五门以朝诸侯兼以享帝其规模壮观亦无取乎曰明堂本非朝位但是享帝之宫礼与其奢也宁俭故清庙茅屋止取其恭明堂夹牕止取其明初无事于壮观况五门之设皆有所为路门则为路寝应门则为明堂库门则为廐库臯门则为外朝号令所出雉门则为两观外达雉堞若置堂于郊四靣各置五门则路库臯雉复何为而设乎故唐儒顔氏云门有臯应不应施在郊野汉儒郑氏云明堂本非朝位周公权用之此说最为合理可以为明据矣或问明堂建立之地合在甚处先生曰合在应门之内祖社之间如仁庙就大庆殿权夹五室为之可谓脗合礼意曰在徽庙时尝欲建明堂于内殿之前议者谓辇路不得由中而罢先生曰古者辇路未尝由中故有賔阶有阼阶书云太保率西方诸侯入应门左毕公率东方诸侯入应门右政縁明堂在中诸侯不得直入故分而为左右耳尚何疑于此哉
　　环溪先生问对中録出先生名沆字徳逺抚州人其学长于周礼有书行于世魏公得其书称其该洽兄弟叔侄皆能诗虎臣亦其族也按周礼匠人夏后氏世室殷人重屋周人明堂郑氏谓世室宗庙也重屋王宫正堂若大寝也或举宗庙或举王寝或举明堂互言明其同制周书亦曰太庙路寝明堂咸有四阿重亢重廊复格藻井设移旅楹南阶陛提唐山墙台门阃其言三古同制呉说为长【此李肩吾録】

　　经外杂抄卷一

　　此先天环中图中央之外第三规黄色相交者也易大传曰四象生八卦邵子曰阳交于隂隂交于阳而生天之四象刚交于柔柔交于刚而生地之四象于是八卦成矣又曰四分为八又曰四象生八卦之类又曰四象交而成八卦又曰三变而八卦成矣又曰八卦何谓也曰谓干兑离震巽坎艮坤之谓也迭相盛衰终始于其间矣
　　今知眉州任侯直翁易心学中録出太极两仪之说惟朱文公初画为仪再画为象之说足以一洗传注之陋然其为图每一画已必分而为二而后更加一画此图自中而生逐一而分为隂阳而八卦具比朱图似径便然文公原画之賛则此图犹未及之也若夫衣黄裳之说其寓言哉
　　说文矤词也从矢引省声矢者取词之初从矢李阳冰云苍颉作字无形象者则取音以为之训矢引则为矧其类徃徃而有之矣字是也臣锴以为周礼六书无形象者莫过声字则取法于耳又尔字则取象气散皆有以象之不尔则会意亦虚象也今言矢引为矧在左右皆音六书所未闻六书之中欲附何处若有全以音为字则是七书不得言六书此浅俗之甚
　　学者之事固有童而习之白首而不知其自者亦不可以细故末节而忽之也字书之始作也有其字而无音切许叔重之说文郑康成之经训皆云读如某字之字是后汉时无音训也杜元凯解春秋传僖七年音如成二年音近烟王辅嗣注易遯卦音臧否之否井卦音举上之上虽以如近言之又大过音相过之过然已指名为音矣是音字起于晋魏之间也沈休文顾野王以来始有反切见之于书不知二子所着耶或后人加之也至陆氏经典释文孙愐唐韵则反切详矣见谿羣疑知彻端透唇齿清浊纎悉必计世莫不用之然亦莫或知之也楚金辨少温之误是矣若更指陈两汉以前无反切之义则少温之说不攻而自破矣或云反切之学来自胡僧因释经而流行不知是否然亦有一騐今西羌之人忽劣【平】为靴筈陁为科犵兠为钩突栾为窟笼为孔南蛮之人以不防为斑不乃为摆之类不可胜举深山穷谷之中递递相承久而不改则反切之自来亦逺矣少温之踈亦可自警【后汉无音有音在魏晋间沈休文顾野王始有反切陆释孙韵反切方详】
　　王嘉传哀帝欲封董贤王嘉与贾延上封事宜暴贤等本奏语言延问公卿大夫博士议郎必有言当封者在陛下所从天下虽不说咎有所分不独在陛下前定陵侯淳于长初封其事亦议大司农谷永以长当封众人归咎于永先帝不独防其讥上感其言而止愚按此言虽务为婉顺以兾易从而导人主以分谤遂非反不若哀帝之闻言而止
　　马融征于邓氏不敢复违忤势家遂为梁冀草奏李固作大将军西第颂以此颇为正直所羞梁冀诬奏李固马融为章草呉祐谓融曰李公即诛公何靣目见人乎愚按融忤邓氏滞于东观十年不得调后又忤梁兾免官髠徙朔方何其壮也传谓居宇器服多存侈饰前施绛帐后列女乐然则防身失节其基于此乎马援谓梁松窦固曰凡人为贵当使可贱如卿等当不可复贱居高坚自持勉思鄙言松后果以贵满致灾固亦几不免然则士至于贵满而不可复贱则凡可以全躯保禄者无不为也范蔚宗论融曰事苦则矜全之情薄生厚故安存之虑深登高不惧者胥靡之人也坐不垂堂者千金之子也与愚意相近而不同左传随会能贱而有耻风俗之所由来非一日也或覩其壊而欲齐诸其内禁诸其外此后世刑政之所以益繁至未如之何则浸而归于茍且玩嵗月习揜着便文饰说以规责偷誉谓理不过如是其视书传所记治古之俗若必不可复至以为未必然者有矣孩提之童无不知爱其亲及其长也无不知敬其兄先王之时庠序之教抑申斯义以致其知使不失其本心而已尧舜之道不过如此此非有甚高逺难行之事何至辽视古俗自倍于圣贤哉物之所蔽说之所迷欲之所制意之所羁独不可研极考竟图所以去之而顾安之乎取士之科久渝古制驯致其弊于今已剧稍有识者必知患之然不狥流俗而正学以言者岂皆有司之所弃天命之所遗先达之士由塲屋而进者既有证矣是固制时御俗者之责为士而托焉以自恕安在其为士矣二帝三王之书先圣先师之训炳如日星传注益繁论説益多无能发挥而祗以为蔽家藏其帙人诵其言而所汲汲者顾非其事父兄之所愿欲师友之所期乡实背而驰焉而举世不以为非顾以为常士而有识是可以察其故得其情而知所去就矣退不溺其俗而有以自立进不负所学而有以自逹使千载之弊一旦而反诸其正此岂非明时所宜有圣君所愿得而为士者所当然乎何所悼惧何所维絷而顾不择所安决所乡哉福唐陈君显公之为贵溪视前政则优焉视比县则优焉民言士论固已胥辑而陈君自视欿然乡学问道之诚如恐不及此其所以为民师帅者大矣县学久不葺于是撤讲堂直舍而新之祠屋士庐门庑庖湢缮治加壮创表其坊扁曰申义遣学职事致书请记于余陈君所乡明着如此斯邑之士可不自防于流俗而勉所以逹者以无负陈君之意哉
　　右象山先生陆荆门贵溪学记
　　唐丕逺字子猷登进士第崇宁五年除右正言乞谨天戒上曰龙骧岂能当天变丕逺皇恐未谕上曰廐马也一夕无疾而毙或者便为星拂之致应天止如是耶丕逺对此语欺甚不知陛下何从得之上作色曰京丕逺对京大臣宜省愆引慝如此奏对大非昌言諌官陈瓘尝劾京愚弄朝廷信有之也陛下知归过于已天下幸甚上曰此语非欺则佞佞人殆丕逺对佞恐不足以尽京之过再进劄子乞罢修造及止絶诸司浮费并非泛赐予及论当十钱与令学者读史切中时病除左正言论家安国不合献移尚书省议上曰郎曹岂当容此人丕逺对外人言京待欲作第宅上曰庸有此京欲崇丽移之耳外人不知也只两月前郑居中朱谔来留京要得赐第又为京足疾乘骑难乞就近处踏遂朝廷亦未有指挥近处无以易省中居中莫意有所在否丕逺对外议谓陛下已许之矣上曰无但居中近亦来乞赐京第亦只欲得近便处且云以彗而罢京为非若不还京相天将动威当复有大雷电之恐此语殆刧持朕兾其请之必从丕逺对居中人谓京腹心陛下何以语之上曰朕与他道星谴未久黜京以代朕责也销灾弭变尚未知所出遽复京相天下谓何若要赐第却待商量丕逺对观此则昨来移省之请不无使之者皆人所不敢及者后卒为恶直者所逐晚年优游乡里人所推敬汪端明为状元归见公乞言与之语有宜退不宜进宜贫不宜富宜怯不宜勇之说有味其言也子尧谟尧可尧可知华亭县有声后知房州
　　右二篇偶看上饶志録出
　　淮南王安生子迁为太子取皇太后外孙修成君女为太子妃服防曰武帝异姓姊之女也应劭曰修成君王太后先适金氏女也按此汉妃后乃有再适者
　　曾文清之子仲躬逮尝从震泽王苹信伯仲躬问亲师友之道信伯云师不专在传授友不専在讲习于精神气貌间自有相激发处是善亲师友者【上饶志周宪字可则云】
　　伍被传蓼太子注文頴曰或言外家姓也师古曰亦犹汉之栗太子也
　　温公之子名康其兄太常少卿字昭逺子二人曰雍曰应案康当作□雍当作雝应当作□则三字皆无一防在上也驾部之子字周卿之子曰齐曰庭曰广曰房庭广从广而齐当作【阙】房当作房亦无一字此见于二志然也后又为兄子十四人通作字说乃京亮禀元育良富齐方爽衮章奕裔大抵不尽合
　　袁盎兄子种为常侍骑【阙】谓盎曰呉王骄日久国奸今丝欲刻治【如淳曰种称叔父字曰丝下又一再称】愚按子思字其祖仪礼皆字父祖古人称字者尊之卑者字尊当然之礼也
　　鼂错传劲弩长防射疏及逺刘仲冯曰长防恐误或者劲弩如今九牛大弩以枪为矢故可射疏及逺也然防有钩又不可射又李陵传连弩贡父曰盖如今之合蝉或并两弩共一之类二刘近世人乃言如今九牛大弩以枪为矢及合蝉云云此制不惟未见亦未尝闻有此
　　韩退之贬阳山令遇顺宗即位恩赦以叔文之党尚炽不得放还其寄三学士诗云前日遇恩赦私心喜还忧果然又羁系不得供耡耰又忆昨行云伾文未揃崖州炽虽得赦宥常愁猜近者三奸悉破碎羽窟无底幽黄能眼中了了见乡国知有归日眉方开大抵小人専政必不肯以恩赦放逐客惧恩不已归也
　　商鞅凌轹公族伤残百姓赵良曰君之出也后车载甲多力而骈胁者为骖乗持矛而操闟防者傍车而趋此一物不具君固不出君之危若朝露而尚贪商于宠秦政畜百姓之怨云云
　　栁子厚送诗人廖有方序交州多南金珠玑瑇瑁象犀其产多竒怪至于草木亦殊异吾尝怪阳徳之炳耀独发于纷葩瓌丽而罕钟于人又小石城山记亦曰其气之灵不为伟人而独为是物故楚之南少人而多石欧公金鸡诗亦曰蛮荆鲜人秀厥美为物怪
　　祢衡鹦鹉赋岂言语以阶乱将不宻以致危鲍明逺舞鹤赋厌江海而防泽掩云罗而见羁欧公金难诗岂知文章累遂使网罗挂黄太史荅惇夫诗后生玩文采照影若孔翠【集作后生文楚楚】
　　陆宣公曰权之为义取类权衡若重其所轻轻其所重谓之权也久矣以反道为权君上行之必失众臣下用之必殒身伊川云秦汉以来不识权字按此则陆宣公亦识此义
　　汉张安世传上追思张贺欲封其冢为恩徳侯　师古曰身死追封故云封冢也　安世深辞贺封遂下诏置守冢三十家　明年复下诏赐贺谥曰阳都哀侯建武九年追爵隂贵人父
