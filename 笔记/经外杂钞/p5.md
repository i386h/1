<!-- { "loadSidebar": true } -->
　　燕剌王传诈言武帝时受诏得职吏事修武备之非常如淳曰诸侯不得治民与职事是以为诈言受诏得知职事发兵为备也
　　齐懐王闳传元狩六年庙立为齐王师古曰于庙受策也
　　扬子云曰后世复有扬子云必知苏孺文曰今日苏孺文与故人饮酒者私恩也韩文公志李虚中云将疾谓其友韩愈退之曰王敦自谓王处仲【王戎传后】古人呼字最重如孔子之字人皆称之虽门人与其孙子思及孟子以后至于今呼仲尼未有自呼其字者自呼昉见乎此又匡衡传注字以表徳岂人所自称鼎衡字也
　　东方朔传陛下累郎台恐其不高也顔注郎堂下周室愚按郎官之称恐以此汉子弟多是父任为三署郎后世子弟呼几郎者疑亦以此不然未知所取之义
　　东汉公孙瓉记过忘善睚眦必报州里善士名在其右者必以法害之常言衣冠皆自以职分富贵不谢人惠故所宠爱类多商贩庸儿所在侵暴百姓怨之按此病自王蔡秦史以来多有之
　　景祐中贾文元言诸道州有合避亲三等举人乞诏漕臣彚聚更命官较试十取三焉今运司贡士昉于此记得唐人有别头试
　　洪范五行传曰田猎不宿饮食不享出入不节夺民农时及有奸谋则木不曲直说曰木东方也于易地上之木为观其于王事威仪容貌亦可观者也　弃法律逐功臣杀太子以妾为妻则火不炎上说曰火南方扬光辉为明者也其于王者南靣乡明而治　治宫室饰台榭内淫宠犯顔戚侮父兄则稼穑不成说曰土中央生万物者也其于王者为内事宫室夫妇亲属亦相生者也　好攻战轻百姓饰城郭侵邉境则金不从革说曰金西方万物既成杀气之始也故立秋而鹰隼击秋分而微霜降其于王事出军行师把旄杖钺誓士众抗威武所以征畔逆止暴乱也简宗庙不祷祠废祭祀逆天时则水不润下説曰水北方终减万物者也其于人道终而形灭精神放越圣人为宗庙以收魂气春秋祭祀以终孝道　右汉书五行志云董仲舒治公羊春秋始推隂阳为儒者宗宣元之后刘向治谷梁春秋数其祸福传【或作传】以洪范与仲舒错【错互不同】至向子歆治左氏传其春秋意亦已乖矣言五行传又颇不同是以防仲舒别向歆传载眭孟夏侯胜京房谷永李寻之徒所陈行事讫于王莽举十二世以传春秋着于篇按此其说亦不可废故记于此以俟摭讨
　　通鉴宋文帝十七年上以司徒义康嫌隙已着将成祸乱诛其党刘湛等出义康镇豫章殷景仁卧疾五年虽不见上而宻函徃来日以十数影迹周密莫有知者收湛之日上忽召景仁诛讨处分一皆委之五年卧疾而人莫能知其为人深险可见宋文与此等人谋国安得不亏君臣之义贼兄弟之恩乎
　　魏邢颙为平原侯家丞防闲以礼由是不合庶子刘桢諌曰君侯采庶子之春华忌家丞之秋实虞喜曰世人竒诸葛之英辩而哂吕岱之无对是乐春藻之繁华而忌秋实之甘口也春华秋实二事相似
　　诗墙有茨韦史传茨檐贱士本无官情茨亦草也史记茅茨不剪注屋盖曰茅茨以茅覆屋则茨又为屋盖
　　王介甫元丰七年罢相居钟山作两元丰行元丰圣人与天通十日五日一雨风或谓徼幸再相
　　王介甫千枝孙峄阳万本母淇奥孙枝取杜子美赋桐花未吐孙枝之鸾鳯相鲜此未害如母淇澳稍牵强李注云世俗谓慈竹为子母竹
　　尔雅科斗一名活东　异苑字元绪桑字子明蔡卞本末详见介甫示元度诗注　哀公四年为一昔之期【注】夜结期也
　　尝谓屈原自投汨罗此乃祖来传袭之误徃过秭归谒清烈庙尝题诗辨正一事漫附于此舣舟石门步敬欵三闾祠三闾楚同姓竭节扶颠危虽抱流放苦爱君终不衰呜呼义之尽永世垂忠规子胥固激烈籍馆鞭王尸于呉实貔虎于楚乃枭鸱大夫视国贼剚刃理则宜讵忍形咏叹黼藻严彰施陋儒暗伦纪解释纷乖离奢尚置弗称翻以胥为词舍顺而取逆无宁汩民彛高贤动作则于此渠不思囘风惜徃日音韵何凄其追吊属后来文类玉与差愚窃懐此久聊扶千载疑猨为我吟青兕为我悲徘徊庙门晩寒日下中坻按子胥挟呉败楚几墟其国三闾同姓之卿义笃君亲决不称胥以自况也离骚泛论太康五子孟坚未见尚书全文指为伍胥士固哂之九章涉江言贤不必用兮忠不必以五子逢殃兮比干葅醢此正引奢尚而言王逸陋儒顾以为胥又缪矣悲囘风章云呉信谗而弗味兮子胥死而后忧呉之忧楚之喜也置先王之积怨深怒而忧仇敌之忧原岂为此哉又言遂自忍而沉流遂已然之词原安得先沉流而后为文此足明后人哀原而吊之之作无疑也且世传原沉流殆与称太白捉月无异盖平懐沙既作之后文词尚多岂真絶笔于此哉所言吾将从彭咸之所居渔父章句所载吾宁葬江鱼之腹中此亦乘桴浮海之意孔子岂遂入海不返太白亦何尝有捉月事乎
　　右王介甫闻吕望之解舟诗李季章注漫记
　　前汉地理志鲁地去圣久逺周公遗化销微孔子庠序衰壊地狭民众颇有桑麻之业亡林泽之饶俗俭啬爱财趋商贾好赀毁多巧伪丧祭之礼文备实寡然其好学犹愈于他俗按此时去圣人之世未逺鲁之壊已若此
　　呉中书令贺却曰比年以来朝列纷杂真伪相贸人执反理之评士吐诡道之论遂使清议变浊忠臣结舌按反理诡道盖君子小人隂阳之性相反如君子好遯小人否小人用壮君子罔
　　胡明仲评诸葛亮　当此之时蜀丧元帅惨戚而归魏师欢忻奏凯振旅一荣一悴存亡闗焉时运不留世代迁改向之成败利钝皆为陈迹而青史所载赫赫若前日事孔明忠义之行节制之兵皆可详细思维反覆防攷使人愞气激昂因以兴起而曹操司马懿欺人孤儿寡妇狐媚以取天下羯奴犹羞而不取然则犹夸夺雄伯于俄顷间何足道哉以是知古今一心理无间断　又评唐太宗功业者应时而造时运既徃特陈迹耳而行事是非出于人心有不可冺没者后世将于是焉以为师资可不辨乎　杨再思薨再思贵为宰相一善无闻而有两足狐之号自无知者观之必以谓贤于张柬之崔元晖之徒矣彼其自处亦必曰白璧不可为吾宁以偷合而全身也呜呼天地久逺人以一身生死其间何翅白驹之过隙君子所以异乎小人者勉勉于为善不与草木俱腐耳使柬之元晖之徒无善可称而又罹寃横是诚再思之不若也故君子不较荣辱成败于一日以千载自期而已矣　高骈被囚君子之事其心不以一物自累衣服饮食不得则不生犹直寄焉余可知矣虚明正静可以监天地照万物何徃而不裕此等语皆有益世教
　　两龚传龚胜曰窃见国家征毉常为驾征贤者宜驾上曰大夫乘私车来耶诏为驾汉时招贤已乘私车
　　韩福归诏行道舍传舍县次具酒肉食从者及马邴汉龚胜归亦诏行道舍宿嵗时羊酒衣衾皆如韩福故事师古曰于传舍上若今官人行道过驿也按此非有诏不舍宿
　　龚胜戒子孙勿随俗动吾种柏作祠堂按此汉时墓有祠堂【龚可谓虑逺】
　　夏侯胜从父子建师古曰从父昆弟之子名建又曰同产弟子赏为梁内史
　　元次山有心规云元子病游世归于商余山中以酒自肆云云歌曰元子乐矣我鼻我目我口我耳歌已矣夫公曰自乐山林可也自乐耳目何哉人谁无此元子引酒当夫曰劝君此杯酒缓饮之聴我说云云此司马公耳目口鼻皆为我有之意
　　方中张汤传孟康曰陵上土作方师古曰古谓掘地为阬曰方赵广汉传汉作平陵方上
　　李林甫身未及寒剖棺抉口夷诸庶人以葬十九年所积悖入之货还归于官子孙窜流亲党披败前日之威势富贵一旦如飞烟浮尘不可搏玩未用逺引前古与之同朝者裴耀卿张九龄严挺之卢绚诸人生荣死哀曾无此患而国忠终不监戒随以族灭
　　萧望之传郑朋楚士怨恨张晏曰朋会稽人会稽并属楚苏林曰楚人脆急也又下文朋曰我闗东人【今按上文云会稽郑朋又有归延陵等语此疑非也】
　　唐中宗賛夫吉凶之于人犹影响也而为善者得吉常多其不幸而罹于凶者有矣为恶者未始不及于凶其幸而免者亦时有矣而小人之虑遂以为天道难知为善者未必福为恶者未必祸也
　　张翰字季鹰齐王冏辟为大司马东曹掾冏时执权翰谓同郡顾荣语欲求去荣执其手怆然曰吾亦与子采南山蕨饮三江水耳翰因见秋风起思呉中菰菜莼羮鲈鱼鲙云云冏败人谓见几此与渊明归去来意同非谓督邮
　　公孙瓉兵屡败掘堑筑京以鐡为门积谷三百万斛曰食此足以待天下之变董卓筑坞于郿高厚七丈号曰万嵗坞曰事成足以雄据天下不成亦足以老
　　温公曰古之所谓文云云今之文乃古之辞　按经传中未有以辞为文者
　　孟东野哭卢殷诗有文死更香又曰无文生亦腥灵帝光和元年置鸿都门学画孔子及七十二弟子象蔡邕传三互法【注】谓昏姻之家及两州人不得交互为官谢承书曰史弼迁山阳太守其妻钜鹿薛氏女以三互自上转拜平原相
　　邕传又云迎气五郊而车驾稀出四时至敬屡委有司虽有解除犹为疏废又云迎五帝于郊所以导致神气祈福丰年清庙祭祀追养孝敬养老辟雍示人礼化皆帝者之大业祖宗所祗奉也而有司数以蕃国疏丧宫内产生吏卒小汚屡生忌故【注】解除谓谢过也小汚谓病及死也愚按灵帝时人主亲迎气亲祠祀之礼犹未尽废有故不出犹有解除谢过之文虽亦末世弊典犹以不亲祭为过而谢之也
　　邕以季文质得罪上书皆称父子
　　王介甫宰嚭诗谋臣本自系安危贱妾何能作祸基但愿君王诛宰嚭不愁宫里有西施李泰伯诗若教管仲身长在宫内何妨有六人程正叔云管仲时威公之心未蠧也若已蠧虽管仲奈何未有心蠧尚能用管仲之理程说知本王李何其谬也
　　介甫读蜀志诗千载纷争共一毛可怜身后两徒劳无人语与刘徳问舍求田意最高李季章注云云其实兴复之义天理人心之所同不可以纷争言
　　又赋韩子云力去陈言夸末俗可怜无补费精神此退之荅李翺书也恐陈言务去王介甫误说古人一言一句欲其自得不与人共机杼
　　鲍宣传云云今朝臣无有大儒骨鲠白首耆艾魁垒之士论议通古今喟然动众心忧国如饥渇者臣未见也此病今有之
　　愈来京师于今十五年所见公卿大臣不可胜数皆能守官奉职无过失而已未见有赤心事上忧国如閤下者今年以来不雨者百有余日种不入土野无青草而盗贼不敢起谷价不敢贵百坊百二十司六军二十四县之人皆若閤下亲临其家老奸宿销缩摧沮魂亡魄丧影灭迹絶非閤下条理镇服布宣天子威徳其何能及此愈也少从事于文学见有忠于君孝于亲者虽在千百年之前犹敬而慕之况亲逢閤下得不候于左右以求效其恳恳谨献所为文两卷凡十五篇非敢以为文也以为谒见之资也进退惟命愈恐惧再拜【韩文】
