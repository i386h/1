<!-- { "loadSidebar": true } -->
　　辛酉贬京兆尹李实为通州长史诏曰实素以宗属累更任使骤升班列遂极宠荣而政乖惠和务在苛厉比年旱暵先圣忧人特诏逋租悉皆蠲免而实敢肆诬罔复令征剥颇紊朝廷之法实惟聚敛之臣自国哀以来增毒弥甚无辜毙踣深所兴嗟朕嗣守洪业敷理道宁容蠧政以害齐人宜加贬黜用申邦宪尚从优贷俾佐逺藩实謟事李齐运骤迁至京兆尹恃宠强愎不顾文法是时春夏旱京畿乏食实一不以介意方务聚敛征求以给进奉每奏对辄曰今年虽旱而谷甚好由是租税皆不免人穷至壊屋卖瓦木贷麦苗以应官优人成辅端为謡嘲之实闻之奏辅端诽谤朝政杖杀之实遇侍御史王播于道故事尹与御史相遇尹下道避实不肯避导骑如故播诘让导骑者实怒遂奏播为三京令廷诟之陵铄公卿已下随喜怒诬奏迁黜朝廷畏忌之尝有诏免畿内逋租实不行用诏书征之如初勇于杀害人吏不聊生至谴市里讙呼皆袖瓦砾遮道伺之实由间道获免【顺宗实録】
　　右韩文公上李实书极其称誉至顺宗实録亦公所作也而抵排之词乃如此韩公每是有求于人其词辄卑謟不可据
　　建安十八年先主进军围雒县厐统为流矢所中卒先主言则流涕
　　厐徳公以孔明为卧龙以士元为凤雏则士元之齿当少于孔明孔明卒时年五十四而士元先卒二十有二年则士元物故尚未三十也岂不惜哉建安二十四年先主始王汉中是嵗闗侯卒明年黄忠法正卒又明年张飞卒又明年马超马良卒基业未就而一时功臣相继沦谢如有物夺之者明年后主践祚而旧人独有孔明赵云后七年云卒又五年孔明卒而勲旧于是乎尽正卒时四十五超四十七良三十五其余不着其年飞传称少与侯俱事先主侯年长数嵗飞兄事之则飞卒时年才五十许霍峻年四十此数杰者皆以高才早世而谯周至七十余而终天不祚汉明矣
　　右唐子西鲁国文録出【三国杂事之卒章】
　　端平三年　八日发金陵后看素问节録大意黄帝岐伯问对雷公内经秦和述六气之论厥后越人演而述难经西汉仓公传其旧学东汉张仲景撰其遗绪晋皇甫谧刺而为甲乙隋杨上善纂而为太素时则有全元起者始为之训解缺第七卷迄唐寳应中太仆王冰笃好之大为次注嘉祐中命林亿等搜访是正十正三四又采汉唐録古毉经之存于世者得数十家增注义二千余条
　　右素问序【林亿】
　　黄帝内经十八卷今有鍼经九卷素问九卷共十八卷即内经也【王冰所注者】又素问外九卷东汉张仲景西晋王叔和脉经各九卷皇甫士安鍼经九卷杨操云黄帝内经二帙帙各九卷隋书经籍志谓之九灵王冰名为灵枢
　　右王冰序注
　　上古圣人云云恬淡虗无真气从之精神内守病安从来是以志闲而少欲心安而不惧形劳而不倦
　　圣人春夏养阳秋冬养隂以从其根注云阳气根于隂隂气根于阳无隂则阳无以生无阳则隂无以化全隂则阳气不极全阳则隂气不穷
　　精则养神柔则养筋
　　风客淫气精乃亡邪伤肝也【注】隂阳应象大论曰风气通于肝也风薄则热起热盛则水干水干则肾气不营故精乃无也
　　春养生逆之则伤肝夏为寒变奉长者少云云【逆谓反行秋令】夏养长逆之则伤心秋为痎疟奉收者少【注谓反行冬令】冬至重病秋养收逆之则伤肺冬为飱泄奉藏者少【注行春令】冬养藏逆之则伤肾春为痿厥奉生者少【逆谓行夏令】
　　春伤于风邪气留连乃为洞泄夏伤于暑秋为痎疟秋伤于湿上逆而欬发为痿厥冬伤于寒春必温病又春伤于风夏生飱泄
　　风者百病之起也清静则肉腠闭拒虽有大风苛毒弗之能害
　　平旦人气生日中而阳气隆日西而阳气已虚气门乃闭【气门谓府所以发泄经脉营卫之气】
　　夫言人之隂阳则外为阳内为隂言人身之隂阳则背为阳腹为隂言藏府中则藏隂府阳【五神藏六化府】故背为阳阳中之阳心也背为阳阳中之隂肺也腹为隂隂中之隂肾也腹为隂隂中之阳肝也腹为隂隂中之至隂脾也【注心为牡藏位处上焦以阳居阳　肺为牝藏上焦以隂居阳　肾为牝藏下焦　肝牡藏中焦　脾牝藏中焦以太隂居隂故为隂中之至隂】
　　阳化气隂成形云云寒气生浊热气生清【言正气也】清气在下则生飱泄【热在下谷不化】浊气在上则生防胀【寒在下气不散以隂静而阳躁也】
　　地气上为云天气下为雨雨出地气云出天气
　　水为隂火为阳阳为气隂为味味归形形归气气归精精归化精食气形食味【气化则精生味和则形长故云食之】化生精气生形味伤形气伤精【过其节也】
　　壮火食气气食少火壮火散气少火生气【气生壮火故云云少火滋气故云云以壮火食气故气得壮火则耗散以少火益气故气得少火则生长人之阳气壮少亦然】
　　东方生风风生木木生酸酸生肝肝生筋筋在地为木在体为筋在藏为肝在志为怒　南方生热热生火火生苦苦生心心生血血在地为火在体为脉在藏为心在志为喜　中央生湿湿生土土生甘甘生脾脾生肉肉在地为土在体为肉在藏为脾在志为思西方生燥燥生金金生辛辛生肺肺生皮毛皮毛
　　在地为金在体为皮毛在藏为肺在志为忧　北方生寒寒生水水生咸咸生肾肾生骨髓骨髓在地为水在体为骨髓在藏为肾在窍为耳在志为恐【道经义曰神处心神守则血气流通　意托脾意宁则智无散越魄在肺魄安则徳修夀延　金匮真言论云开窍于二隂　杨上善以心寄窍于耳故与此不同】
　　隂在内阳之守也阳在外隂之使也
　　年四十而隂气自半也起居衰矣【灵枢经曰人年四十腠理始疏荣华稍落】年五十体重耳目不聪明矣六十云云
　　天不足西北故西北方隂也而人右耳目不如左明也地不满东南故东南方阳也而人左手足不如右强也云云东方阳也阳者其精并于上并于上则上明而下虚故使耳目聪明而手足不便也西方隂也隂者其精并于下并于下则下盛而上虚故其耳目不聪明而手足便也故俱感于邪其在上则右甚在下则左甚此天地隂阳所不能全也故邪居之
　　注道经义曰魂居肝魂静则至道不乱神处心云云意托脾云云魄在肺云云志藏肾志营则骨髓满实此未知道义经谁为之姑録出
　　阳之汗以天地之雨名之阳之气以天地之疾风名之善治者治皮毛【止于萌也】其次治肌肤【救其已生】其次治筋脉【攻其已病】其次治六府【治其已甚】其次治五藏治五藏者半死半生也【治其已成神农曰病势已成可得半愈】故天之邪气感则害人五藏水谷之寒热感则害于六府地之湿气感则害皮肉筋脉
　　形不足者温之以气精不足者补之以味【天真论曰肾者主水受五藏六府之精而藏之故五藏盛乃能冩】
　　二阳之病【注】二阳谓阳明大肠及胃之脉也云云夫肠胃发病心脾受之心受之则血不流脾受之则味不化血不流故女子不月味不化则男子少精
　　黄帝问天以六六之节以成一嵗人以九九制会【校正云详下文】地以九九制会
　　人有大谷十二分小谿三百五十三名少十二俞【注】大经所会谓之大谷十二分者谓十二经脉之部分也小络所会谓之小谿
　　后汉班彪传彪既才高而好述作遂専心史籍之间武帝时司马迁着史记自太初以后阙而不録后好事者颇或缀集时事然多鄙俗不足以踵继其书彪乃继采前史遗事旁贯异闻作后传数十篇因斟酌前史而讥正得失其略论曰司马迁采左氏国语删世本战国策据楚汉列国时事上自黄帝下讫获麟作本纪世家列传书表凡百三十篇而十篇缺焉【云云】其论术学则崇黄老而薄五经序货殖则轻仁义而羞贫贱道游侠则贱守节而贵俗功此其大敝伤道所以遇极刑之咎也云云迁序帝王则曰本纪公侯传国则曰世家卿士特起则曰列传又进项羽陈涉而黜淮南衡山细意委曲条例不经若迁之著作采获古今贯穿经传至广博也云云若序司马相如举郡县着其字至萧曹陈平之属及董仲舒并时之人不记其字或县而不郡者盖不暇也
　　迁之论序道盖有激而云至于字相如而不字萧曹陈董愚固疑之文帝后有字者多惟贾生不字亦是未安
　　静思屈原沉逺忆贾生贬椒兰争妬忌绛灌共谗謟右韩文公陪杜侍御游湘西寺所谓椒兰妬忌者谓楚懐王之弟司马子兰楚大夫子椒王逸固有此意今韩公又言之而朱文公不以为然
　　天庆观乳泉赋　　　　　　　苏　轼
　　隂阳之相化天一为水六者其壮而一者其稺也夫物老死于坤而萌芽于复故水者物之终始也意水之在人也如山川之蓄云草木之含滋漠然无形而为徃来之气也为气者水之生而有形者其死也死者咸而生者甘甘者能徃能来而咸者一出不复反此隂阳之理也吾何以知之盖尝求之于身而得其说凡水之在人者为汗为涕为洟为血为溲为泪为涎为沬此数者皆水之去人而外骛然后肇形于有物皆咸而不能返故咸者七而甘者一一者何也唯华池之真液下涌于舌底而上流于牙颊甘而不壊白而不浊宜古之仙者以是为金丹之祖长生不死之药也今夫水之在天地之间者下则为江湖井泉上则为雨露霜雪皆同一味之甘是以变化徃来有逝而无竭故海州之泉必甘而海云之雨不咸者如泾渭之不相乱河济之不相涉也若夫四海之水与凡出盐之泉皆天地之死气也故能杀而不能生能槁而不能浃也岂不然哉吾谪居儋耳卜筑城南邻于司命之宫百井皆咸而醪醴湩乳独发于宫中给吾饮食酒茗之用盖沛然而不穷吾尝中夜而起挈瓶而东有落月之相随无一人之我同汲者未动夜气方归锵琼佩之落谷灔玉池之生肥吾三咽而遄反惧守神之呵讥却五味以谢六尘悟一真而失百非信飞仙之有药中无主以何依助松乔之安在犹想像于庶几
　　经外杂抄卷二
