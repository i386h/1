<!-- { "loadSidebar": true } -->
　　乌头天雄附子一物春秋冬夏采各异也
　　逺志苗曰小草根曰逺志
　　芎防苗曰江蓠根曰芎防
　　菊有二种苗花如一唯味小异苦者不中食
　　埜葛食之杀人家葛种之三年不后旅生亦不可食神仙传云松栢脂入地千年化为茯苓茯苓化为琥珀琥珀一名江珠今泰山出茯苓而无琥珀益州永昌出琥珀而无茯苓或云烧蜂巢所作未详此二説
　　地黄蓝首断心分根复种皆生女萝寄生兔丝兔丝寄生木上生根不着地
　　槿花朝生夕死
　　药论
　　神农经曰上药养命谓五石之练形六芝之延年也中药养性合欢蠲忿萱草忘忧下药治病谓大黄除实当归止痛夫命之所以延性之所以利病之所以止当其药应以病也违其药失其应即怨天尤人説神矣
　　神农经曰药物有大毒不可入口鼻耳目者即杀人凡六物焉【一曰钩吻似黄精不相连根苗独生者是也二曰鸱状如雌鸡生中山三曰隂命赤色着木悬其子出海中四曰内童状如鵞亦生海中五曰鸩羽如雀黒头赤喙六曰防生海中雄曰防雌曰也】
　　神农经曰药种有五毒一曰狼毒占斯解之二曰巴豆霍汁解之三曰黎卢汤解之四曰天雄乌头大豆解之五曰班猫戎盐解之毒菜害小儿乳汁解多食饮二升
　　食忌
　　人啖豆三年则身重行止难
　　啖榆则眠不欲觉
　　啖麦稼令人有力健行
　　饮眞茶令人少眠
　　人常食小豆令人肌肥麤燥
　　食鷰麦令人骨节断解
　　人食鷰肉不可入水为蛟龙所吞
　　人食冬葵为狗所齧疮不差或致死
　　马食谷则足重不能行
　　鴈食粟则翼重不能飞
　　药术
　　胡粉白石灰等以水和之涂髩须不白涂讫着油单裹令温煗候欲燥未燥间洗之汤则不得着晩晩则多折用暖汤洗讫泽涂之欲染当洗髩须有腻不着药临染时亦当拭须燥温之
　　陈葵子微火炒令爆咤散着熟地遍蹋之朝种暮生逺不过经宿耳
　　陈葵子秋种覆盖令经冬不死春有子也【周日用曰愚闻熟地植生菜兰将石流黄筛于其上以盆覆之即时可待又以变白牡丹为五色皆须沃其根以紫草汁则变紫红花汁则变红并未试于理可为此出尔雅注】
　　烧马蹄羊角成灰春夏散着湿地生罗勒
　　蠏漆相合成为神仙药服食方云
　　戏术
　　削氷令圆举以向日以艾于后承其影则得火
　　取火法如用珠取火多有説者此未试
　　神农本草云鸡卵可作琥珀其法取伏卵毈黄白浑杂者煮及尚软随意刻作物件以苦酒渍数宿既坚内着粉中佳者乃乱眞矣此世所恒用作无不成者
　　烧白石作白灰既讫积着地经日都冷遇雨及水浇即更燃烟焰起
　　五月五日埋蜻蜓头于西向户下埋至三日不蚀则化成青眞珠又云埋于正中门
　　蜥蜴或名蝘蜒以器养之食以朱砂体尽赤所食满七斤治捣万杵防女人肢体终身不灭唯房室事则灭故号守宫传云东方朔奏汉武帝试之有验
　　取鼈挫令如碁子大捣赤苋汁和合厚以茅苞五六月中作投地中经旬脔脔尽成鼈也













　　博物志卷四
　　钦定四库全书
　　博物志卷五
　　晋　张华　撰
　　方士
　　魏武帝好养性法亦解方药招引四方之术士如左元放华佗之徒无不毕至【周日用曰操虽好竒而心无道如何招引方术之人乎如囚左元放而将欲杀之非变化必至灭身故有道者不合亲之矣既要试术则何可乎】
　　魏王所集方士名
　　上党王眞　　　　　陇西封君达
　　甘陵甘始　　　　　鲁女生
　　谯国华佗字元化　　东郭延年
　　唐霅　　　　　　　冷寿光
　　河南卜式　　　　　张貂
　　蓟子训　　　　　　汝南费长房
　　鲜奴辜　　　　　　魏国军吏河南赵圣卿阳城郄俭字孟节　　庐江左慈字元放
　　右十六人魏文帝东阿王仲长统所説皆能断谷不食分形隐没出入不由门户左慈能变形幻人视听厌胜魅皆此也周礼所谓怪民王制称挟左道者也
　　魏时方士甘陵甘始庐江有左慈阳城有郄俭始能行气导引慈晓房中之术善辟谷不食悉号二百嵗人凡如此之徒武帝皆集之于魏不使游散甘始老而少容曹子建密问其所行始言本师姓韩字世雄尝与师于南海作金投数万斤于海又取鲤一双一鲤傅药游釜中若处渊其无药者已熟而食言此药去此逾逺万里已不可行人不能得也
　　皇甫隆遇青牛道士姓封名君达其与养性法皆可仿用大略云体欲常少劳无过虚食去肥浓节酸咸减思虑损喜怒除驰逐慎房室春夏泄泻秋冬闭藏详别篇武帝行之有效
　　文帝典论曰陈思王曹植辩道论云世有方士悉招至之甘陵有甘始庐江有左慈阳城有郄俭始能行气俭善辟谷悉号二百嵗人自王与太子及余之兄弟咸以为调笑不全信之然甞试郄俭辟谷百日同与寝处行步起居自若也夫人不食七日则死而俭乃能如是左慈脩房中之术可以善终命然非有至情莫能行也甘始老而少容自诸术士咸共归之王使郄孟节主领诸人
　　近魏明帝时河东有焦生者裸而不衣处火不燋入水不冻杜恕为太守亲所闻见皆有实事【周日用曰焦孝然迩河居一庵大雪庵倒人以为死而视之蒸气于雪畧无变色时或析薪惠人而已故魏书云自羲皇以来一人而已】
　　颍川陈元方韩元长时之通才也所以并信有仙者其儿时所传闻河南密县有成公其人出行不知所至复来还语其家云我得仙因与家人辞诀而去其步渐高良久乃没而不见至今密县传其仙去二君并信有仙盖由此也【周日用曰岂惟二子乎】
　　桓谭新论説方士有董仲君罪系狱佯死臭自户出既而复生
　　黄帝问天老曰天地所生岂有食之令人不死者乎天老曰太阳之草名曰黄精饵而食之可以长生太隂之草名曰钩吻不可食入口立死人信钩吻之杀人不信黄精之益寿不亦惑乎【周日用曰草既杀人仍无益寿者也若杀人无验则益寿不可信矣】
　　服食
　　左元放荒年法择大豆粗细调匀必煮熟按之令有光焰气彻豆心内先不食一日以冷水顿服讫其鱼肉菜果不得复经口渴即饮水慎不可暖饮初小困十数日后体力壮健不复思食
　　一法服三升为剂亦当随人先食多少増损之丰年欲复食者煮葵子及脂苏服肉羮渐渐饮之须豆下乃可食豆未尽而以实物塞肠则杀人矣此未试或可以然【周日用曰一法蜡涂黏饼炙饼令熟即涂之以意量多少即食之如常渴即饮冷水忌茶耳】
　　孔子家语曰食水者乃耐寒而善浮食土者无心而不息食木者多力而不治食石者肥泽而不老食草者善走而愚食桑者有绪而蛾食肉者勇毅而悍食气者神明而寿食谷者智慧而夭不食者不死而神仙传曰杂食者百病妖邪之所钟焉
　　西域有蒲萄酒积年不败彼俗云可十年饮之醉弥月乃解所食逾少心逾开所食逾多心逾塞年逾损焉
　　辨方士
　　汉淮南王谋反被诛亦云得道轻举【周日用曰汉书云淮南自刑应不然乎得道轻举非虚事也至今维境内马迹犹存且日与八公同处皆上品眞人耳既谈道德肯图叛逆之事况恒行隂德好书艺不善弋猎淮南内书言神仙黄白之术去反事逺矣夫古今书传多黜仙道者虑帝王公侯废万几而慕其道故隐而不书唯老耼不可掩而云三百嵗后西游流沙不知所之庾书云蜀有女道士谢自然白日上升此外歴代史籍未尝言也】
　　钩弋夫人被杀于云阳而言尸解柩空【周日用曰史云夫人死大风拔树沙揭石亦不云尸解柩空】
　　文帝典论云议郎李覃学郄俭辟谷服茯苓饮水中寒泄痢殆至殒命军祭酒农董芬学甘始鸱视狼顾呼吸吐纳为之过差气闭不通良久乃苏寺人严峻就左慈学补导之术阉竪眞无事于斯而逐声若此
　　又云王仲统云甘始左元放东郭延年行容成御妇人法并为丞相所録间行其术亦得其验降就道士刘景受云母九子元方年三百嵗莫知所在武帝恒御此药亦云有验刘德治淮南王狱得枕中鸿寳秘书及子向缄而竒之信黄白之术可成谓神仙之道可致卒亦无验乃以罹罪也【周日用曰神仙之道学之匪一朝一夕而可得黄白者也仍须有分升腾者应须有骨安可偶然而得效也】
　　刘根不觉饥渴或谓能忍盈虚王仲都当盛夏之月十炉火炙之不当严冬之时裸之而不寒恒山君以为性耐寒暑恒山以为无仙道好竒者为之前者已述焉
　　司马迁云无尧以天下让许由事雄亦云夸大者为之雄又云无仙道桓谭亦同














　　博物志卷五
<子部,小说家类,琐记之属,博物志>
　　钦定四库全书
　　博物志卷六
　　晋　张华　撰
　　人名攷
　　昔彼高阳是生伯鲧职典水土取帝之息壤以堙洪水殷三仁微子箕子比干
　　文王四友南宫括散宜生闳夭太颠
　　仲尼四友顔渊子贡子路子张
　　参字敬伯
　　蔡伯喈母公妹曜卿姑也
　　古之善射者甘蝇蝇之弟子曰飞衞
　　平原管辂善卜筮解鸟语
　　蔡邕有书万卷汉末年载数车与王粲粲亡后相国掾魏讽谋反粲子与焉既被诛邕所与粲书悉入粲族子叶字长绪即正宗父正宗即辅嗣兄也初粲与族兄凯避地荆州依刘表表有女表爱粲才欲以妻之嫌其形陋乃谓之曰君才过人而体陋非女壻才也凯有风貌乃妻凯生叶即女所生
　　太丘长陈寔寔子鸿胪卿纪纪子司空羣羣子泰四世于汉魏二朝有重名而其德渐少减故时人为之语曰公惭卿卿惭长
　　文籍攷
　　圣人制作曰经贤者著述曰传郑注毛诗曰笺不解此意或云毛公尝为北海郡守是此郡人故以为敬
　　何休注公羊传云何氏学有不能解者或荅云休谦词受学于师乃宣此义不出于巳此言为允
　　太古书今见存有神农经山海经或云大禹作周易蔡邕云礼记月令周公作【周日用曰礼记疏云第一是吕不韦春秋明吕氏所制蔡邕云周公未之详也】
　　諡法司马法周公所作
　　余友下邳陈德龙谓余言曰灵光殿赋传为宜城王子山所作子山尝之泰山从鲍子眞学算过鲁国见都殿赋之还归本州溺死湘水时年二十余也
　　地理攷
　　周自后稷至于文武皆都闗中号为宗周秦为阿房殿在长安西南二十里殿东西千步南北三百步上可以坐万人庭中受十万人二世为赵高所杀于宜春宫在杜城南三里葬于旁
　　周时德泽盛蒿大以为宫柱名曰蒿宫
　　姜嫄祠在雍城长安西南三十里
　　盗蹠冢在太阳县西
　　赵鞅冢在临水县西
　　始皇陵在骊山之北髙数十丈周回六七里今在隂盘县界北陵虽髙大不足以销六十万人积年之功其功力或不见如骊山水泉本北流障使东西流又此土无石于渭北诸山运取大石故歌曰运石甘泉口渭水为不流千人唱万人钩今陵余石大如覆土屋其余功力皆如此【卢氏曰秦氏奢侈自知葬用珍寳多故髙作陵园山者使难发也髙则难上固则难攻项羽争衡之时发其陵未详其至棺否】
　　旧洛阳字作水边各火行也忌水故去水而加佳又魏于行次为土水得土而流土得水而柔故复去佳加水变雒为洛焉
　　洞庭君山帝之二女居之曰湘夫人又荆州图经曰湘君所游故曰君山
