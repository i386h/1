<!-- { "loadSidebar": true } -->
　　南荆赋江陵有台甚大而有一柱众木皆拱之
　　典礼攷
　　三让一曰礼辞二曰固辞三曰终辞
　　汉承秦羣臣上书皆曰昧死言
　　王莽盗位慕古法昧死曰稽首光武因而不改
　　肉刑明王之制荀卿每论之至汉文帝感太仓公女之言而废之班固著论宜复迄汉末魏初陈纪又论宜申古制孔融亦云可复欲申之钟繇王朗不同遂寝夏侯李胜曹羲丁谧建私议各有彼此多云时未可复故遂寝焉
　　上公备物九锡一大辂各一牡二驷二衮冕之服赤舄副之三轩悬之乐六佾之舞四朱户以居五纳陛以登六虎贲之士三百人七鈇钺各一八彤弓一彤矢百玈弓十玈矢千九秬鬯一卣珪瓒副之
　　乐攷
　　汉末丧乱无金石之乐魏武帝至汉中得杜防旧法始复设轩悬钟磬至于今用之依防也
　　服饰攷
　　汉末丧乱絶无玉佩始复作之今之玉佩受于王粲古者男子皆丝衣有故乃素服又有冠无帻故虽凶事皆着冠也
　　汉中兴士人皆冠葛巾建安中魏武帝造白帢于是遂废唯二学书生犹着也
　　器名攷
　　寳劒名纯钩湛卢豪曹鱼肠巨阙五劒皆欧冶子所作龙泉太阿工市三劒皆楚王所问者
　　风胡子因呉请干将欧冶子作干将阳龙文莫邪隂澷理此二劒呉王使干将作莫邪干将妻作也【夫妻甚喜作劒也】
　　赤刀周之寳器也
　　物名攷
　　古骏马有飞兔腰
　　周穆王八骏　赤骥　飞黄　白蚁　华骝　騄耳騧騟　渠黄　盗骊
　　唐公有骕骦
　　项羽有骓【周日用曰曹公有流影而吕布有赤兔皆后来之良骏也】
　　周穆王有犬名毛白
　　晋灵公有畜犬名獒
　　韩国有黒犬名卢
　　宋有骏犬曰防
　　犬四尺为獒
　　张骞使西域还乃得胡桃种
　　徐州人谓尘土为蓬块呉人谓跋跌

　　博物志卷六
　　钦定四库全书
　　博物志卷七
　　晋　张华　撰
　　异闻
　　昔夏禹观河见长人鱼身出曰吾河精岂河伯耶冯夷华隂潼乡人也得仙道化为河伯岂道同哉仙夷乘龙虎水神乘鱼龙其行恍惚万里如室
　　夏桀之时为长夜宫于深谷之中男女杂处十旬不出听政天乃大风沙一夕填此宫谷又为石室瑶台闗龙逄谏桀言曰吾之有民如天之有日日亡我则亡以龙逄为妖言而杀之其后复于山谷下作宫在上耆老相与谏桀又以为妖言而杀之
　　夏桀之时费昌之河上见二日在东者烂烂将起在西者沈沈将灭疾雷之声昌问于冯夷曰何者为殷何者为夏冯夷曰西夏东殷于是费昌徙族归殷
　　武王伐纣至盟津渡河大风波武王操戈秉麾麾之风波立霁
　　鲁阳公与韩战酣而日暮援戈麾之日返三舍
　　太公为灌坛令武王梦妇人当道夜哭问之曰吾是东海神女嫁于西海神童今灌坛令当道废我行我行必有大风雨而太公有德吾不敢以暴风雨过以毁君德武王明日召太公三日三夜果有疾风暴雨从太公邑外过
　　晋文公出大蛇当道如拱文公反修德使吏守蛇吏梦天杀蛇曰何故当圣君道觉而视蛇则自死也
　　齐景公伐宋过泰山梦二人怒公谓太公之神晏子谓宋祖汤与伊尹也为言其状汤晳容多发伊尹黒而短即所梦也景公进军不听军鼓毁乃散师不果伐
　　徐偃王志云徐君宫人娠而生卵以为不祥弃之水濵独孤母有犬名鹄苍猎于水濵得所弃卵衔以东归独孤母以为异覆暖之遂沸成儿生时正偃故以为名徐君宫中闻之乃更録取长而仁智袭君徐国后鹄苍临死生角而九尾实黄龙也偃王乃葬之徐界中今见云狗垄偃王既主其国仁义着闻欲舟行上国乃通沟陈蔡之间得朱弓矢以巳得天瑞遂因名为弓自称徐偃王江淮诸侯皆服从偃从者三十六国周王闻之遣使乘驿一日至楚使伐之偃王仁不忍鬭害其民为楚所败逃走彭城武原县东山下百姓随之者以万数后遂名其山为徐山山上立石室有神灵民人祈祷今皆见存
　　昔夸父与日相逐走渴饮于河谓不足北饮大泽未至渴而死弃其策杖化为邓林
　　澹台子羽渡河赍千金之璧河伯欲之至中流阳侯波起两蛟挟船子羽左操璧右操劒击蛟皆死既渡三投璧于河伯河伯跃而归之子羽毁而去
　　荆轲字次非渡河蛟夹船次非不走断其头而风波静除【周日用曰余甞行经荆将军墓墓与羊角哀冢邻昔安伯施云为秦将军所迁乃在此也其地在苑陵之源曽见其墓碑将军名轲次非字也】
　　东阿王勇士有蕃丘防过神渊使饮马马沈防朝服拔劒入水二日一夜杀二蛟一龙而出雷随击之七日夜眇其左目
　　汉滕公薨出葬东都门外公卿送丧驷马不行局地悲鸣跑蹄下地得石室有铭曰佳城郁郁三千年见白日吁嗟滕公居此室遂葬焉
　　衞灵公葬得石椁铭曰不逢箕子灵公夺我里
　　汉西都时南宫寝殿内有醇儒王史威长死葬铭曰明明哲士知存知亡崇陇髙原非宁非康不封不树作灵乘光厥铭何依王史威长
　　元始元年中谒者沛郡史岑上书讼王宏夺董贤玺绶之功
　　灵帝和光元年辽西太守黄翻上言海边有流尸露冠綘衣体貌完全后翻感梦云我伯夷之弟孤竹君也海水壊吾棺椁求见掩藏民有襁褓视者无疾而卒
　　汉末闗中大乱有发前汉时冢者宫人犹活既出平复如旧魏郭后爱念之録着宫内常置左右问汉时宫中事説之了了皆有次序后崩哭泣过礼遂死焉【见述异説】
　　汉末发范明友冢奴犹活明友霍光女聓説光家事废立之际多与汉书相似此奴常游走于民间无止住处今不知所在或云尚在余闻之于人可信而目不可见也
　　大司马曹休所统中郎谢璋部曲义兵奚侬息女年四嵗病疫故埋葬五日复生太和三年诏令休使父母同时送女来视其年四月三日复病死四日埋葬至八日向墟邑采桑闻儿生活今能饮食如常
　　京兆都张潜客居辽东还后为驸马都尉闗内侯表言故为诸生太学时闻故太尉常山张颢为梁相天新雨后有鸟如山防飞翔近地市人掷之稍下堕民争取之即为一员石言县府颢令捶破之得一金印文曰忠孝侯印颢表上之藏于官库后议郎汝南樊行夷校书东观表上言尧舜之时旧有此官今天降印宜可复置
　　孝武建元四年天雨粟孝元竟宁元年南阳郡中雨谷小者如黍粟而青黒味苦大者如大豆赤黄味如麦下三日生根叶状如大豆初生时也
　　代城始筑立板榦一旦亡西南四五十板于泽中自立结草为外门因就营筑焉故其城周三十七里为九门故城处为东城

　　博物志卷七
　　钦定四库令书
　　博物志卷八
　　晋　张华　撰
　　史补
　　黄帝登仙其臣左彻者削木黄帝帅诸侯以朝之七年不还左彻乃立颛顼左彻亦仙去也
　　尧之二女舜之二妃曰湘夫人舜崩二妃啼以涕挥竹竹尽斑
　　处士东槐责禹乱天下事禹退作三章彊者攻弱者守攻城围郭盖禹始也
　　太姒梦见商之庭产乃小子发取周庭梓树树之于阙间梓化为松栢棫柞觉惊以告文王文王曰慎勿言冬日之阳夏日之隂不召而万物自来天道尚左日月西移地道尚右水潦东流天不享于殷自发之生于今十年夷羊在牧水潦东流天下飞蝗满埜命之在周其信然乎
　　武王伐殷舍于畿逢大雨焉革舆三百乘甲三千一日一夜行三百里以战于牧野
　　成王冠周公使祝雍曰辞达而勿多也祝雍曰近于民逺于佞近于义啬于时惠于财任贤使能
　　陛下离显先帝光耀以奉皇天之嘉禄钦顺仲夏之吉日遵并大道郊域康阜万国之休灵始加元服推逺童稚之幼志积文武之宠德肃勤高祖之清庙六合之内靡不防德嵗嵗与天无极
　　右孝昭周成王冠辞
　　止雨祝曰天生五谷以养人民今天雨不止用伤五谷如何如何灵而不幸杀牲以赛神灵雨则不止鸣鼓攻之朱緑绳萦而胁之
　　请雨曰皇皇上天照临下土集地之灵神降甘雨庶物羣生咸得其所
　　礼记曰孔子少孤不知其父墓母亡问于邹曼父之母乃合葬于防防墓又崩门人后至孔子问来何迟门人实对孔子不应如是者三乃潸然流涕而止曰古不修墓蒋济何晏夏侯王肃皆云无此事注记者谬时贤咸从之【周日用曰四士言无者后人何故而述之在愚所见实未之误矣且征在与梁纥埜合而生事多隐之况孔子生而父已死既隐何以知之非问曼父之母安得合葬于防也】
　　孔子东游见二小儿辩鬭问其故一小儿曰我以日始出时去人近而日中时逺也一小儿曰我以日出时逺而日中时近一小儿曰日初出时大如车盖及日中时如盘盂此不为逺者小而近者大乎一小儿曰日初出沧沧凉凉及其中如探汤此不为近者而逺者凉乎孔子不能决两小儿笑曰孰谓汝多知乎亦出列子【周日用曰日当中向者炎气下也譬犹火气上而两旁者其炎凉可悉耳足明初出近而当中逺矣岂圣人不能决乎】
　　子路与子贡过郑神社社树有鸟神牵率子路子贡説之乃止
　　春秋哀公十有四年春西狩获麟公羊传曰有以告者孔子曰孰为来哉孰为来哉【卢氏曰以其时非应故孔子泣而感之麟口吐三防盖天使报圣人】
　　左传曰叔孙氏之车子鉏商获麟以为不祥
　　燕太子丹质于秦秦王遇之无礼不得意思欲归请于秦王王不听谬言曰令乌头白马生角乃可丹仰而叹乌即头白俯而嗟马生角秦王不得已而遣之为机发之桥欲陷丹丹驱驰过之而桥不发遁到闗闗门不开丹为鸡鸣于是众鸡悉鸣遂归
　　詹何以独茧丝为纶芒针为钩荆篠为竿剖粒为饵引盈车之鱼于百仞之渊汨流之中纶不絶钩不申竿不挠
　　薛谭学讴于秦青未穷青之防于一日遂辞归秦青乃饯于郊衢抚节悲歌声震林木响遏行云薛谭乃谢求返终身不敢言归秦青顾谓其友曰昔韩娥东之齐匮粮过雍门鬻歌假食而去余响绕梁三日不絶左右叹其神妙去过逆旅凡人辱之韩娥因曼声哀哭一里老幼喜欢忭舞弗能自禁乃厚赂而遣之故雍门人至今善歌哭效娥之遗声也
　　赵襄子率徒十万狩于中山借艿燔林燀赫百里有人从石壁中出随烟上下若无所经涉者襄子以为物徐察之乃人也问其奚道而处石奚道而入火其人曰奚物为石火襄子曰而向之所出者石也所入者火也其人曰不知也魏文侯闻之问于子夏曰彼何人哉子夏曰以商所闻于夫子和者同于物物无得而伤阂者游金石之间及蹈于水火皆可也文侯曰吾子奚不为之子夏曰刳心去智商未能也虽然试语之有暇矣文侯曰夫子奚不为之子夏曰夫子能而不为之也文侯大悦
　　更羸谓魏王曰臣能射为虚发而下鸟王曰然可试于此乎适闻有鸟从东来羸虚发而下之也
　　澹台子羽子溺水死欲葬之灭明曰此命也与蝼蚁何亲与鱼鼈何雠遂使勿葬
　　列传云聂政刺韩相白虹为之贯日要离刺庆忌彗星袭月专诸刺呉王僚鹰击殿上
　　齐桓公出因与管仲故道自炖煌西涉流沙徃外国沙石千余里中无水时则有沃流处人莫能知皆乘骆驼骆驼知水脉遇其处辄停不肯行以足蹋地人于其蹋处掘之辄得水
　　楚熊渠子夜行射寝石以为虎伏矢为没羽
