<!-- { "loadSidebar": true } -->
　　汉武帝好仙道祭祀名山大泽以求神仙之道时西王母遣使乘白鹿告帝当来乃供帐九华殿以待之七月七日夜漏七刻王母乘紫云车而至于殿西南面东向头上太华髻青气郁郁如云有三青鸟如乌大立侍母旁时设九微灯帝东面西向王母索七桃大如弹丸以五枚与帝母食二枚帝食桃辄以核着膝前母曰取此核将何为帝曰此桃甘美欲种之母笑曰此桃三千年一生实唯帝与母对坐其从者皆不得进时东方朔窃从殿南厢朱鸟牖中窥母母顾之谓帝曰此窥牖小儿甞三来盗吾此桃帝乃大怪之由此世人谓方朔神仙也
　　君山有道与呉包山潜通上有美酒数斗得饮者不死汉武帝斋七日遣男女数十人至君山得酒欲饮之东方朔曰臣识此酒请视之因一饮至尽帝欲杀之朔乃曰杀朔若死此为不验以其有验杀亦不死乃赦之










　　博物志卷八
　　钦定四库全书
　　博物志卷九
　　晋　张华　撰
　　杂説上
　　老子云万民皆付西王母唯王者圣人真人仙人道人之命上属九天君耳
　　黄帝治天下百年而死民畏其神百年以其数百年故曰黄帝三百年
　　上古男子三十而妻女二十而嫁曽子曰弟子不学古知之矣贫者不胜其忧富者不胜其乐
　　昔西夏仁而去兵城郭不脩武士无位唐伐之西夏亡昔者都贤神道废人事其谋臣不用防是从忠臣无禄神巫用国
　　榆烱氏之君孤而无徒曲沃进伐之以亡
　　昔有巢氏有臣而贵任之专国主断已而夺之臣怒而生变有巢氏以亡昔者清阳强力贵美女不治国而亡
　　昔有洛氏宫室无常囿池广大人民困匮商伐之有洛以亡
　　神仙传曰説上据箕尾为宿嵗星降为东方朔傅説死后有此宿东方生无嵗星
　　曽子曰好吾者知吾美矣恶我者知吾恶矣
　　思士不妻而感思女不夫而孕后稷生乎巨迹伊尹生乎空桑
　　箕子居朝鲜其后伐燕复之朝鲜亡入海为鲜国师两妻黒色珥两青蛇盖勾芒也
　　汉兴多瑞应至武帝之世特甚麟鳯数见王莽时郡国多称瑞应嵗嵗相寻皆由顺时之欲承防求媚多无实应乃使人猜疑
　　子胥伐楚燔其府库破其九龙之钟
　　蓍一千嵗而三百茎其本以老故知吉凶蓍末大于本为上吉筮必沐浴斋洁焚香每月望浴蓍必五浴之浴亦然明夷曰昔夏后筮乘飞龙而登于天而使华陶占之陶曰吉昔夏启筮徙九鼎启果徙之
　　昔舜筮登天为神占之有黄龙神曰不吉武王伐殷而占于蓍老蓍老曰吉桀筮伐唐而占于荧惑曰不吉昔鲧筮注洪水而占于大明曰不吉有初无后
　　蓍末大于本为上吉次蒿次荆皆如是蓍皆月望浴之
　　水之怪为龙罔象木石之怪为躨魍魉土之怪为坟羊火之怪为宋无忌
　　鬭战死亡之处其人马血积年化为燐燐着地及草木如露略不可见行人或有触者着人体便有光拂拭便分散无数愈甚有细咤声如炒豆唯静住良久乃灭后其人忽忽如失魂经日乃差今人梳头着髻时有随梳解结有光者亦有咤声
　　风山之首方高三百里风穴如电突深三十里春风自此而出也何以知还风也假令东风云反从西来诜诜而疾此不旋踵立西风矣所以然者诸风皆从上而下或薄于云云行疾下虽有微风不能胜上上风来则反矣
　　春秋书鼷鼠食郊牛牛死鼷鼠最小者食物当时不觉痛世传云亦食人项肥厚皮处亦不觉或名甘鼠俗人讳此所啮衰病之征
　　鼠食巴豆三年重三十斤








　　博物志卷九
　　钦定四库全书
　　博物志卷十
　　晋　张华　撰
　　杂説下
　　妇人姙娠未满三月着壻衣冠平旦左绕井三匝暎祥影而去勿反顾勿令人知见必生男【周日用曰知女则可依法或先是男如何余闻有定法定母年日月与受胎时日算之遇竒则为男遇偶则为女知为女胎即可依法】
　　妇人姙身不欲令见丑恶物异鸟兽食当避其异常味不欲令见熊罴虎豹并及射鸟射雉食牛心白犬肉鲤鱼头席不正不坐割不正不食听诵诗书讽咏之音不听淫声不视邪色以此产子必贤明端正寿考所谓父母胎教之法【卢氏曰子之得清纯滋液则生仁圣得错乱之气则生贪淫子因母气也】故古者妇人姙娠必慎所感感于善则善感于恶则恶矣姙娠者不可啖兔肉又不可见兔令儿唇缺又不可啖生姜令儿多指
　　异説云瞽瞍夫妇凶顽而生舜叔梁纥淫夫也征在失行也加又野合而生仲尼焉安在有胎教也【卢氏曰夫甲及寅年生者圣以年在嵗德在甲寅之年生者则然矣亦由先天也亦由父母气也古者元气清故多圣今者俗淫隂浊故无圣人也】
　　豫章郡衣冠人有数妇暴面于道寻道争分铢以给其夫舆马衣资及举孝亷更取富者一切皆给先者虽有数年之勤妇子满堂室犹放黜以避后人
　　诸逺方山郡幽僻处出蜜蜡人徃徃以桶聚蜂每年一取
　　逺方诸山蜜蜡处以木为器中开小孔以蜜蜡涂器内外令遍春月蜂将生育时捕取三两头着器中蜂飞去寻将伴来经日渐益遂持器归
　　人借带眠者则梦蛇
　　鸟衔人之发梦飞
　　王尒张衡马均皆冒重雾行一人无恙一人病一人死问其故无恙人曰我饮酒病者食死者空腹
　　人以冷水自渍至膝可顿啖数十枚瓜渍至腰啖转多至颈可啖百余枚所渍水皆作瓜气味此事未试人中酒不解治之以汤自渍即愈汤亦作酒气味也
　　昔刘石于中山酒家沽酒酒家与千日酒忘言其节度归至家当醉而家人不知以为死也权葬之酒家计千日满乃忆石前来酤酒醉当醒耳徃视之云石亡来三年已葬于是开棺醉始醒俗云石饮酒一醉千日
　　旧説云天河与海通近世有人居海濵者年年八月有浮槎去来不失期人有竒志立飞阁于槎上多赍粮乘槎而去十余日中犹观星月日辰自后芒芒忽忽亦不觉昼夜去十余日奄至一处有城郭状屋舍甚严遥望宫中多织妇见一丈夫牵牛渚次饮之牵牛人乃惊问曰何由至此此人具説来意并问此是何处答曰君还至蜀郡访严君平则知之竟不上岸因还如期后至蜀问君平曰某年月日有客星犯牵牛宿计年月正是此人到天河时也
　　人有山行堕深涧者无出路饥饿欲死左右见蛇甚多朝暮引颈向东方人因伏地学之遂不饥体殊轻便能登岩岸经数年后竦身举臂遂超出涧上即得还家顔色悦怿颇更黠慧胜故还食谷啖滋味百余日中复本质
　　天门郡有幽山峻谷而其土人有从下经过者忽然踊出林表状如飞仙遂絶迹谷中如此甚数遂名此处为仙谷有乐道好事者入此谷中洗沐以求飞仙徃徃得去有长生意思人疑恐是妖怪乃以大石自坠牵一犬入谷中犬复飞去其人还告乡里募数十人执杖揭山草伐木至山顶观之遥见一物长数十丈其高隐人耳如簸箕格射刺杀之所吞人骨积此左右已成封其蟒开口广丈余前后失人皆此蟒气所噏上于是此地遂安稳无患

　　博物志卷十
