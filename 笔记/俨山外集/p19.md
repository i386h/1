<!-- { "loadSidebar": true } -->
　　术家以人生所值年月日时推算吉凶而必归重于日主颇亦有说夫子丑寅邜辰巳午未申酉戌亥十二时皆生于日积日而后成月积月而后成嵗故日干最为重盖日躔于子宫则谓之子时丑寅之类皆然无日则无时而月与嵗皆无从推矣虽小道亦尝窥测隂阳之际者
　　火炎上水润下金从革木曲直土稼穑此五行之中气也凡过则为害而金火尤甚五星惟荧惑太白出必为祸而木则谓之福徳土则谓之镇星所至必有福焉
　　三皇五帝之法后世所存者无几秦始皇极不道而其所为后世有不能改者三事称皇帝一也郡县二也长城三也
　　陛下用人如积薪后来者乃居上耳此汲黯语也长孺在汉廷号不学何其言之悲壮明快若是万世而下读者如新韩退之一生用力于文章求如汉人此语者无之崔编修铣子钟亟以予言为然
　　陆务观有言诗至晚唐五季气格卑陋千人一律而长短句独精巧富丽后世莫及盖指温庭筠而下云然长短句始于李太白菩萨蛮等作盖后世倚声填词之祖大抵事之始者后必难过岂气运然耶故左氏庄列之后而文章莫及屈原宋玉之后而骚赋莫及李斯程邈之后而篆隶莫及李陵苏武之后而五言莫及司马迁班固之后而史书莫及钟繇王羲之之后而楷法莫及沈佺期宋之问之后而律诗莫及宋人之小词元人已不及元人之曲调百余年来亦未有能及之者但不知今世之所作后来亦有不能及者果何事耶
　　东坡小词山谷亦谓其于音律小不谐亡友徐昌谷祯卿尝为予道东坡一日顾一优人解音者问之曰我词何如栁耆卿答曰相公词湏用铜琵琶鐡绰板唱大江东去浪淘尽千古英雄栁学士词却用十七八女儿唱杨栁外晓风残月坡为之一笑胡致堂之论则曰词曲至于眉山苏氏一洗绮罗香泽之态摆脱绸缪宛转之度使人登堂望逺举首髙歌而逸懐浩气超乎尘垢之外于是花间为皁隶而栁耆卿为舆台矣然世必有知言者
　　先秦两汉间书名尔雅曰故者如毛诗故鲁故后氏故翰故杜林仓颉故曰微者如左氏微铎氏微张氏微虞卿微曰通者如陆君通白虎通风俗通之类魏晋而下则华靡矣宋王景文有诗总闻闻音曰音韵闻训曰字义闻章曰分闻句曰句读闻字曰字画闻事曰事实闻人曰人姓号闻物曰鸟兽草木器物闻地曰山川土壤州县乡落之类闻共十闻每篇为总闻又有闻风闻雅闻颂等观其命名已得古意惜未得其书而读之也【戊戌嵗借録于李文选开先其书颇与朱传不合亦多前人所未发云】
　　正徳乙亥六月一日未时龙下东南隅自云中接地云一缕中蜿蜒湏臾云尽散腾骧于虚中望之可缚冉冉而坠已而一龙下少南若初烟雾中双垂疑若两龙然云亦尽散而坠顷间复自下从薄云而升余居海濵四嵗数见龙未有若斯之竒者也是日北蔡民项鼎家为龙火烧焚压死者凡七人亦龙灾也
　　刘瑾弄国日纳赂其门者谓万为方千为干宋时以万为力千为撇至今尚有谓千为撇头者俚语亦有从来哉
　　洪武二十三年福建布政使司进南唐书金史苏辙古史初上命礼部遣使购天下遗书令书坊刋行至是三书先成进之
　　姓非天子不可以赐而氏非诸侯不可以命姓所以繋百姓之正统氏所以别子孙之旁出族则氏之所聚而已古者或氏于国则齐鲁秦吴是也氏于諡则文武成宣是也氏于官则司马司徒是也氏于爵则王孙公孙氏于字则孟孙叔孙氏于居则东门北郭氏于志则三乌五鹿氏于事则巫土匠陶是也盖别姓则为氏即氏则有族族无不同氏氏有不同族故八元八凯出于髙阳氏髙辛氏而谓之十六族是氏有不同族也商氏条氏徐氏之类谓之六族陶氏施氏之类谓之七族宋氏华氏之类谓之戴族向氏谓之桓族是族无不同氏也

　　俨山外集卷二十二
　　钦定四库全书
　　俨山外集卷二十三
　　明　陆深　撰
　　中和堂随笔下
　　昔人收蓄兰亭多至三百余匣当时好事其盛若此今何寥寥耶间有流传摧泐之余考其工拙徃徃俱有可喜语云兰亭无下本信哉吾松旧有数刻家往时搜得一石于郡斋及承乏国子复得一石于载道所合为一帙充匣藏一种夫金珠犀玉之珍虽号一时精絶安知后出者不愈胜耶惟是懐易嗜寡之物好古之士宜以日惜之可也
　　儒先谓月中山河之影电为光于同云之际皆非也隂精之融而未尽者月也阳光之迸而成形者电也故日中之乌亦阳精之融而未尽者也故日月物也非神也诗曰上天之载无声无臭
　　余往来漕渠未尝不三致意焉通塞者天幸也使北方无惰农有此焉而不恃可也国家详于讲漕而畧于讲农岂未之思乎
　　吴渊頴立夫所着有乐府类编辨次其时代又有楚汉正声专取宋玉司马相如扬雄栁宗元四家之作惜未见其全书
　　每嵗濵海之地至秋间輙有飓风挟雨推潮而上谓之风潮然不常作作辄损秋田木绵豆尤甚余今年四十有六凡经几次惟今嘉靖元年七月廿五日尤异余所居小楼颇坚亦动揺不已其尤异者则北风挟雨拥入北窻如注雨皆自下而上飞洒屋梁先垅新建两石亭皆摧倒予夫妇相对而泣两年精力一旦尽矣自余各处小房屋頽塌数十间皆可不问惟压死一小儿夫水逆行谓之洚水若兹雨者不亦可谓之洚雨乎
　　叶文庄公水东日记载熊天慵先生朋来文深所推与余近见其钟鼎篆韵序文尤博雅朋来墓志见虞文靖集
　　王源字啓泽别号韦庵永乐甲申进士福建漳州龙岩县人为松江同知奏免逋租数十万【金寔文集】
　　洪武三年庚戌徐士全榜【见苏志】十八年乙丑景清榜魏尚守云中其军市租尽以给士卒出私养钱享賔客军吏賔客所该尤广凡游説探谍之人皆是此云中鴈门尤要策也宋田锡谓厚赐将帅使之赏用足充供亿若在今日能使将帅不刻减军士抑亦可矣
　　龙鳯十二年实为丙午丁未为吴元年
　　叶宗行松江上海人永乐间以言事称防擢知钱塘县清白自将均徭役简词讼民甚亲之卒于官浙江按察使周新自为文祭之曰惟钱塘之山水与公万古同清
　　宋宰相王淮字季海本朝黄阁老淮字宗豫皆温州人元大徳间有王淮字玉渊博学美容仪尝受业于石塘胡先生大徳间授浏阳州教授歴松江路判官处州人
　　陈迪字景道少倜傥有志操领洪武乙卯乡荐辟郡学训导尝为郡撰万夀贺表上览而异之除翰林编修进侍讲预修大典擢山东布政司左防议捕蝗弭盗民甚徳之再迁云南左布政时普定曲靖乌撒乌防诸夷煽乱迪击破之防闻有白金防币之赐召入为礼部尚书革除二年朝廷因灾求言廸条陈清刑狱恤流民等事多见采纳寻加太子少保辞不受靖难师起迪与太常寺卿黄子澄兵部尚书齐防等上书陈论大计事败文庙召迪等责问迪杭辞不屈遂与子丹山鳯山等六人同日伏诛子孙俱尽迪既刑人于衣中得诗有曰三受天王顾命新山河砺此丝纶千秋公论明于日照彻区区不贰心又有五噫词并悲烈苍头侯来保者拾其遗骸以归是时宗婣悉戍边徼洪熈改元始诏释之同时有俞逢辰者字彦章永阳西镇人洪武初选充燕府伴读靖难师起尝以力谏被诛先是逢辰寓书其家示以必死至是果然予得之王给谏盖云
　　叶春字景阳海盐人由吏员仕至刑部右侍郎
　　唐以雄望三等分别内郡县以上中下三等分别外郡县
　　冯益字损之慈谿人永乐九年乡试举人盛有时名水东日记载其以人才荐内阁试记里鼓赋曳白而出以为无实后以馆于曹钦家与谋逆伏诛尝为陇西教谕近见清道观天开图画记文亦特作
　　孙权有舸名驰马曹真有骑曰惊帆正堪作对
　　唐庚子西眉州人及登东坡之门予在蜀时欲为刻其文而未成诗刻在绵州亦尝为补亡数首近见次强防安冬日旅舍五言云残嵗无多日此身犹旅人客情安枕少天色举杯频桂玉黄金尽风埃白发新异乡梅信逺谁寄一枝春又次留别七言云白头重踏软红尘独立鸳行觉异伦往事已空谁叙旧好诗乍见且尝新细思寂寂门罗雀犹胜累累塜卧麟力请宫祠如意否渐谋归老锦江濵其文笔尤胜尝云六经不可学亦不湏学最尊史记而不取汉书当是为新唐书发愤之过也又谓立意之初必有难易二涂学者往往舍难而趋易故文章罕工此论亦当
　　王文恪公笔记称王行止仲才敏苏志传在文章止仲尝识姚少师广孝于未遇中皆图王断伯之人然止仲死于蓝党岂其学术所遭有幸不幸哉
　　曹子建号绣虎王仲宣泥下濳蛙邓艾伏鸾陆云隐鹄皆喻其文也【见玉箱杂记】
　　隋炀帝命虞世南等四十人选文章自楚辞讫大业共五千卷为一部今所存者无几
　　天文分野角亢氐属郑兖州东郡入角一度东平任城山隂入角六度济北陈留入亢五度济隂入氐一度东平入氐七度泰山入角十二度房心属宋豫州颍川入房一度汝南入房二度沛郡入房四度梁国入房五度淮阳入心一度鲁国入心三度楚国入房四度尾箕属燕幽州凉州入箕十度上谷入尾一度渔阳入尾三度右北平入尾七度西河上郡北地辽西东入尾十度涿郡入尾十六度渤海入箕一度乐浪入箕三度莬入箕六度广阳入箕九度斗牵牛湏女属吴越扬州九江入斗一度庐江入斗六度豫章入斗十度丹阳入斗十六度会稽入牛一度临淮入牛四度广陵入牛八度泗水入女一度六安入女六度虚危属齐青州齐国入虚六度北海入虚九度济南入危一度乐安入危四度东莱入危九度平原入危十一度菑州入危十四度营室东壁属卫并州安定入营室一度天水入营室八度陇西入营室四度酒泉入营室十一度张掖入营室十二度武都入东壁一度金城入东壁四度武威入东壁六度炖煌入东壁八度奎娄胃属鲁徐州东海入奎一度琅琊入奎六度髙密入娄一度城阳入娄九度胶东入胃一度昴毕属赵冀州魏郡入昴一度钜鹿入昴三度恒山入昴五度广平入昴七度中山入昴八度清河入昴九度信都入毕三度赵郡入毕八度安平入毕四度河间入毕十度真定入毕十三度觜参属魏益州广汉入觜一度越嶲入觜三度蜀郡入参一度犍为入参三度牂牁入参五度巴蜀入参八度汉中入参九度益州入参七度东井舆鬼属秦雍州云中入东井一度定襄入东井八度鴈门入东井十六度代郡入东井二十八度太原入东井二十九度上党入舆鬼二度柳七星张属周三辅农入柳一度河南入七星三度河东入张一度河内入张九度翼轸属楚荆州南阳入翼六度南郡入翼十度江夏入翼十二度零陵入轸十一度桂阳入轸六度武陵入轸十度长沙入轸十六度此二十八宿分属十有二州星家相传若此余每求其説而难通夫天常运而不息地一成而无变以至动求合至静未易以齐此其难通者一也若以为形象所主必有相当气类之应乃出自然不应各有入度之限况天之一度当地之二千九百余里则天大而地小尤碍脗合此其难通者二也且以舆地言之闽粤广交通谓之州实当中国之半而分星所属止此此又地广而天狭矣此其难通者三也姑记所疑以俟深明此学者辨焉

　　俨山外集卷二十三
<子部,杂家类,杂编之属,俨山外集>
　　钦定四库全书
　　俨山外集卷二十四
　　明　陆深　撰
　　史通防要上
　　建置第一
