<!-- { "loadSidebar": true } -->
　　宋承唐制以同平章事为宰相之职无常员有二人则分日知印以丞郎已上至三师为之其上相为昭文殿大学士监修国史其次为集贤殿大学士或置三相则昭文集贤两学士并监修国史并除焉太祖干徳间以赵韩王普为相为置参知政事以副之参知政事者与参庻务以毗大政其除授不宣制不押班不知印不预奏事不升政事堂殿庭别设专位于宰相及勑尾署衔降一等至道元年诏与宰相体例并同亲王枢密使留守节度使兼中书令侍中同平章事者则谓之使相不预政事不书勑惟宣勑除授者勑尾存其衔而已神宗新官制于三省置侍中中书尚书二令而不除人而以尚书令之贰左右仆射为宰相左仆射兼门下侍郎以行侍中之职右仆射兼中书侍郎以行中书令之职复别置中书门下侍郎尚书左右丞以代参知政事之职徽宗政和间左右仆射为太宰少宰仍兼两省侍郎靖康间复为左右仆射髙宗建炎间改尚书左右仆射各同中书门下平章事门下中书二侍郎并改为参知政事废尚书左右丞乾道间又改尚书左右仆射为左右丞相云按唐宋置相沿革如此陈平有言宰相上佐天子理隂阳顺四时下遂万物之宜外镇四夷诸侯内亲附百姓使卿大夫各任其职此确论也元儒马端临亦谓相业无所不统不容拘以一职乃有同中书门下三品同平章事参知机务参预政事之名又谓宰相总百官弼天子既不当侪之他官而其上不当复有贵官矣唐自开元以来郭元振李光弼相继以平章事为节度使谓之使相而宰相之职侪于他官自此始宋自元祐以后文潞公吕申公相继以平章国家重事序宰相上而宰相之上复有贵官自此始然郭李以勲臣名将为之宜也自此例一开于是田承嗣李希烈之徒俱以节镇带同平章事非一人极而至于王建马殷钱镠之辈蠭起盗地者皆欲效之盖鄙他官而不为而必欲侪于宰相以自附于郭李则唐中叶以后所谓平章者如此文吕以硕徳老臣为之宜也自此例一开于是蔡京王黼相继以太师总知三省事三日一朝赴都堂治事以至于韩侂胄贾似道擅权专政之久者皆欲效之葢卑宰相而不屑为而必求加于相以自附于文吕则宋中叶以后所谓平章者如此其感叹于世变者深矣

　　俨山外集卷二十七
<子部,杂家类,杂编之属,俨山外集>
　　钦定四库全书
　　俨山外集卷二十八
　　明　陆深　撰
　　同异録上
　　进同异録序
　　臣愚才拙器疎力小图大故尝狭陋汉唐之治思欲致身唐虞之朝恭遇陛下继统御极天纵性成真尧舜之主也千载一时益思自奋第愧诚意素薄不识献纳之宜言出祸随动与罪会仰赖陛下仁圣曲赐保全尚与衣冠之列昨自讲筵出佐延平延平实文献之邦杨罗李朱四贤之遗风犹在水土相宜职务易称臣颇得以读书向学每见先儒议论有功于大典礼大政事者手自劄録未及三月又陛下特超常资付以山西学政俾列宪臣增还旧秩非臣捐糜所能报也比至山西巡行之暇偶出旧编粗加诠次分为上下谨用缮写上尘乙览伏惟圣人之学贵得其要帝王之务在知所先傥事博览泛观殆非神明化育所以无声无臭之妙也颇恨时日有限文籍少随不免挂一而漏万譬如涓埃何益海岳然裒多益寡之志终存而万折必东之性难改窃伏自念臣本农家僻居江海之上兼有藏书可资考索衣食所余足备笔札之费傥乞赐骸骨少假嵗时臣当部分首尾兼总条贯勒成一家之言庸为万防之助罔知可否若蹈渊冰不胜恐悚待罪之至臣谨序
　　典常上
　　臣深释曰典常经久之意上简帙之首也是编皆古人之成轨乃今时之急务第厥所由葢将以寓施为缓急之序而区区一得之愚亦因以附见于此
　　欧阳修唐纪赞畧
　　自古受命之君非有徳不王自夏后氏以来始传以世而有贤有不肖故其为世数亦或短或长
　　司马光应诏论畧
　　汉世国家有大典礼大刑狱大征伐必下公卿大夫博士议郎议其议者固不能一必有参差不齐者矣于是天子称制决之曰丞相议是或曰廷尉当是而羣下帖然无有不服者矣
　　又曰古之帝王闻人之言则能识其是非故谓之聪观人之行则能察其邪正故谓之明是非既辨邪正既分奸不能惑佞不能移故谓之刚取是而舍非诛邪而用正确然无所疑故谓之断诛一不肖而天下不肖者皆惧故谓之威赏一有功而天下有功者皆喜故谓之福
　　富弼邪正辨畧
　　夫天子无官爵无职事但能辨别君子小人而进退之乃天子之职也自古称明王明君明后者无他惟能辨别君子小人而用舍之方为明矣至于烦思虑亲细故则非所以用明之要也
　　欧阳修礼乐志畧
　　由三代而上治出于一而礼乐达于天下由三代而下治出于二而礼乐为虚名古者宫室车舆以为居衣裳冕弁以为服尊爵爼豆以为器金石丝竹以为乐以适郊庙以临朝廷以事神而治民其嵗时聚会以为朝觐聘问懽欣交接以为射乡食飨合众兴事以为师田学校下至里闾田亩吉凶哀乐凡民之事莫不一出于礼由之以敎其民为孝慈友悌忠信仁义者常不出于居处动作衣服饮食之间葢其朝夕从事者无非乎此也此所谓治出于一而礼乐达于天下使天下安习而行之不知所以迁善逺罪而成俗也及三代已亡遭秦变古后之有天下者自天子百官名号位序国家制度宫车服器一切用秦其间虽有欲治之主思所改作不能超然逺复三代之上而牵其时俗稍即以损益大抵安于苟简而已其朝夕从事则以簿书狱讼兵食为急曰此为政也所以治民至于三代礼乐具名物而藏于有司时出而用之郊庙朝廷曰此为礼也所以敎民此所谓治出于二而礼乐为虚名
　　刘顔辅弼名对序畧
　　昔者三王咸设四辅一曰师二曰保三曰疑四曰丞俾居左右前后各主训防论思又建三公以总百揆书曰梦帝赉予良弼又曰弼予一人是四辅三公九卿通谓之辅弼故西汉汲黯曰天子置公卿辅弼之臣宁令从谀承意陷主于不义乎则三公九卿通谓之辅弼明矣皆所以勗仁劝道补政益徳申朝廷之大义固社稷之长策致君上于无过措国家于不倾出入询谋言动献替者也是以持平守正审情切事中于时病合于物心一言之发足以广其聪明一语之行足以垂其法度此乃辅弼之臣应对之名者也
　　徐积书郑綮传畧
　　天下之所恃而为安危者谁乎曰宰相焉耳故自朝廷百执事至于州县之吏不幸而一非其人不过败其一局之事耳至于宰相者其人一非则天下殆矣虽亡宗赤族何益祸败葢天子之于天下也得其术则其道甚易宰相佐天子治天下以一身而当天下之责虽得其术其道甚难
　　蔡襄送黄子思寺丞知咸阳序畧
　　天子之尊下视民人逺絶不比然出政化行徳泽使之速致而均被者葢其所闗行有以始而终之者也恶乎始宰相以始之恶乎终县令以终之辅相天子施政化徳泽自朝廷下四方而至扵县令者承其上之所施然后周致于其民也近天子莫如相相必得贤故能辅其政化徳泽之施也近民莫如令令无良焉虽政敎之美徳泽之厚而民莫由致之也相近天子而令近于民其势固殊然其相与贯通以为本末是必动而相济者也民知所赖而相休养以业其生惟令而已令之于民察其土风井闾而别其善恶强弱富贫勤惰寃讐疾苦以条辨而均治之使咸得其平焉令之责岂轻也哉
　　欧阳修请补馆职疏畧
　　臣窃以治天下者用人非止一端故取士不以一路若夫知钱谷晓刑狱熟民事精吏干勤劳夙夜以办集为功者谓之才能之士明于仁义礼乐通于古今治乱其文章论议与之谋虑天下之事可以决疑定策论道经邦者谓之儒学之臣善用人者必使有才者竭其力有识者竭其谋故以才能之士布列中外分治百职使各办其事以儒学之臣置之左右与之日夕谋议求其要而行之而又于儒学之中择其尤者置之廊庙而付以大政使总治羣材众职进退而赏罚之此用人大畧也
　　刘摰分析助役论畧
　　祖宗累朝之旧臣则镌刻鄙弃去者殆尽国家百年之成法则刬除废弃存者无防　岂不怪天下所谓贤士大夫比嵗相引而去者凡防人矣　　亦当察此乎去旧臣则势位无所轧已而权可保也去异已者则凡要路皆可以用门下之人也去旧法则曰今所以制驭天下者是己之所为而　　必将久任以听其伸缩也
　　臣深谨案摰此论葢当王安石变法之日然安石犹知畏名义创宫观以处异议而朝廷之体不失卒使宋社丘墟金人搆祸其源已兆于此摰之论可监已臣又案章内空白二字乃前朝臣子尊称君上之文义当避阙余仿此
　　刘摰论人才疏畧
　　臣窃以为治之道唯知人为难葢善恶者君子小人之分其实义利而已然君子为善非有心于善而惟义所在小人为恶颇能依真以售其伪而欲与善者淆故善与恶虽为君子小人之辨而常至于不明世之人徒见其须臾而不能覆其久也故君子常难进而小人常可以得志此不可不察也是故今天下有二人之论有安常习故乐于无事之论有变古更法喜于敢为之论二论各立一彼一此时以此为进退则人以此为去就臣尝求二者之意葢皆有所为而为非也乐无事者以为守祖宗成法独可以因人所利据旧而补其偏以驯致于治此其所得也至昧者则茍简怠惰便私胶习而不知变通之权此其所失也喜有为者以谓法烂道穷不大变化则不足以通物而成务此其所是也至凿者则作聪明弃理任智轻肆独用强民以从事此其所非也彼以此为乱常此以彼为流俗畏义者以竝进为可耻嗜利者以守道为无能二势如此士无归趋臣谓此风不可浸长
　　唐制畧
　　给事中得以封駮诏书封谓封还诏书而不行駮谓駮正诏书之所失
　　孙觉论章疏畧
　　凡人臣当谨宻者以君子小人消长之势未分言有漏泄或能致祸如其不宻则害于其身若遭值明主危言正论无所忌惮亦何谨宻之有乎惟有奸邪小人以枉为直惧为公论之所不容则唯恐其言之不宻若得此辈在位　　何所利乎
　　臣深谨按易曰君不宻则失臣臣不宻则失身防事不宻则害成此宻説之所由始也窃详宻之为义葢具数端有缜宻有秘宻有隠宻有深宻有慎宻有微宻有机宻有茂宻若夫君臣事防之间大抵缜宻之意居多而非必専主于秘宻也语云有天徳便可行王道其要只在慎独慎独云者正宻之谓也何者有缜宻则秘宻该焉有秘宻而无缜宻此祸乱之所乗以起者也昔赵清献公昼之所为夜必焚香以告天不敢告者不敢为也乃所谓宻也究而言之其所谓宻者乃不敢为也非不敢告也
　　宋祁庆厯兵録序畧
