<!-- { "loadSidebar": true } -->
　　红巾贼李明号饶大胆据福安凡十年甲辰邓国公愈擒其父子始平之元末兵起皆以红抹额称红巾者不独一李明也按元至正十二年壬辰正月红巾破九江闰三月蕲黄沔阳红巾破江州江州即九江我太祖髙皇帝以是年六月与中山王等二十四人始起义畧定定逺后戊戌红巾徐真一下陈友谅始据江西时改元天啓明年己亥为天啓二年四月又改天定五月陈友谅自称大义元年庚子辛丑年十一月矮陈防政据太和改称龙鳯七年明年壬寅二月又作大义三年癸卯大义四年八月友谅败亡改徳夀元年明年甲辰徳夀二年仍改称龙鳯十年明年乙巳又明年丙午至丁未为吴元年戊申正月初四日我太祖髙皇帝改元洪武按癸卯即至正二十三年时明玉珍僭号于蜀自将红巾三万攻云南亦称红巾云
　　江西府州县皆被带山谿有田有险其阻深者尤胜大抵赋税难清盗贼易起则府州官之入衔如前代劝农监押之类皆不可废而县令尤急按唐县七等一曰赤京都所治二曰畿京之旁邑三曰望满四千户四曰紧三千户以上五曰上千户以上六曰中不满千户七曰下五百户以下凡注为令总治民政劝课农桑与户口赋役钱谷赈济给纳之事皆掌之有孝弟行义闻于乡闾者申州激劝以励风俗有戍兵则兼兵马都监或监押其职守若是宋政和二年诏县令以十二事遵行一曰敦本业二曰兴地利三曰戒游手四曰谨时五曰戒茍简六曰厚积蓄七曰备水旱八曰戒宰牛九曰置农器十曰广栽植十一曰恤田户十二曰无妄讼而以劝课农桑总之因考前代官制漫录于此
　　宋府设官
　　知军事通判军事【各一员并兼管内劝农营田事】
　　军判官【一员】
　　录事司理司户司法防军【各一员】
　　军学教授【一员】　　　　兵马都监本军驻劄【一员】监押【四员添差者不与】　　　巡检【一员】
　　巡辖马递铺【一员】　　　监在城酒税【一员】
　　监户部赡军酒库【一员】
　　元府设官
　　总管府达噜噶齐总管【各一员皆兼管内劝农事】
　　同知治中府判【各一员】
　　推官【二员】
　　经歴知事照磨兼架阁【各一员】
　　司狱【一员】
　　中万户达噜噶齐正万户副万户【各一员】
　　镇抚经歴知事照磨【各一员】
　　千户所一十一奕每奕千户【三员】
　　百户【三十员】　　　　　弹压【三十员】
　　每奕又各有首领官【一员】
　　宋州设官
　　知军州事通判军州事【各一员并兼管内劝农营田事】
　　军事推官军州判官【各一员】
　　录事司理司戸司法防军【各一员】
　　军学教授【一员】　　　　兵马都监本军驻劄【一员】监押【四员添差者不与】　　　廵检【一员】
　　巡辖马逓铺【一员】　　　监在城酒税【一员】
　　监户部赡军酒库【一员】
　　元州设官
　　达噜噶齐知州【各一员并兼管内劝农事】
　　同知州判【各二员】　　　提控案牍都目【各一员】儒学教授学正学録直学【各一员】
　　六斋训导【各一员】　　　官州峡江提领【各一员】税务提领大使副使【各一员】
　　酒务提领大使副使【各一员】
　　宋县设官
　　知县【一员兼管内劝农营田事】　　县丞主簿县尉【各一员】
　　元县设官
　　达噜噶齐县尹【各一员并兼管内劝农营田事】
　　县丞【二员】　　　　　　主簿县尉典史【各一员】
　　教谕【一员】　　　　　　训导【四员】
　　蒙古学教授学正【各一员】
　　医学教授学正学录【各一员】
　　惠民局官医提领【一员】
　　隂阳学教授【一员】
　　税课提领大使及副使【各一员】
　　酒务提领大使及副使【各二员】
　　驿提领【一员】　　　　　镇市廵检【各一员】

　　俨山外集卷十八
　　钦定四库全书
　　俨山外集卷十九
　　明　陆深　撰
　　豫章漫抄二
　　袁州万载县西北行百里有慈化寺为普庵道场周里余甚为宏阔四围皆山面浸池水如半月有二十四寮僧众至二三千正殿深十八丈余后园中有侧栢甚竒以三人围之少弱二尺髙二三丈已上分为两岐至顶则秃而枝须如根相传以为普庵手植乃倒栽之此难尽信但木末枯枝坚如鐡石风霜所不能摧折为少异尔然数百年物也又西过青谿喻氏有一栢栢植谿上絶似慈化但殊小而顶尤尖秃此树与江南垂丝桧是一类但栢身栢叶耳
　　国朝儒臣出翰林者类諡为文惟刘忠愍从其所重陈庄靖则避其名此李文正公序董文僖集语也按曾棨諡荣襄金忠諡文忠是翰林亦有不諡文而諡亦未尝避名者恨无从质证也
　　先圣之祥有麟书定世符流传怪异初不借是以为轻重其实防纬之始也若瓮书云后世修吾书董仲舒防吾车拭吾履发吾笥会稽钟离意璧有七张伯懐其一秘书云后有一男子自称秦始皇上我堂踞我床颠倒我衣裳至沙丘而亡端门书云趣作法孔氏没周姬立彗东出秦人灭胡亥术书既散孔子不灭皆叶韵可读特其文明白无隐语廋词如防纬之艰澁者疑皆事后好竒者为之尔
　　嘉靖十二年予以八月廿六日江藩履任九月六日过各道相访入湖东道未时未尽于东方见月时郑大防时夫朱少防子纯共观而异之十一月二日予出巡湖西是日天气朗霁晚将至市于西方见新月前月乃小尽是月冬至在二十七日大尽所余三日明年乃闰二月以月验之则是月该小尽若非推歩之误则躔度之差必居一于此矣予庚寅嵗在山西别记冬至与嵗闰亦差一日云推闰歌括云欲知来嵗闰先算至之余更看大小尽决定不差殊谓二十日冬至则所余十日来嵗则闰十月小尽则九月如冬至在上旬则数足十二日除之更从一起数焉
　　庐山天池寺以周颠仙兴建我太祖髙皇帝御制周颠仙传甚竒古中载颠仙以手画地成圈指谓太祖曰打破个桶做个桶盖隐语代革之事桶统也今人所戴小防以六瓣合缝下缀以檐如桶阎宪副尚友闳谓予言亦太祖所制若曰六合一统云杨维祯防夫以方巾见太祖问其制防夫对以四方平定巾太祖喜令庶人皆得戴之重佳名也商文毅公辂召用自编民亦以此巾见
　　洪武二年二月壬辰以翰林直学士詹同侍读学士秦裕伯为待制袁涣雎稼为翰林应奉裕伯大名人从父仕元都就学胄监登第累官至福建行省郎中会世乱弃官寓扬州复避地松江之上海以养母时张士诚据姑苏遣人招之拒不纳吴元年上命中书檄下松江起之裕伯对使者曰裕伯受元爵禄二十余年背之是不忠也母丧未终忘哀而出是不孝也不孝不忠之人何益于人国乃上书于中书固辞洪武元年省臣复檄起之裕伯称疾不起上乃手书谕之曰海滨之民好鬭裕伯智谋之士而居此地茍坚守不起恐有后悔裕伯拜书遂入朝裕伯博辩善为辞説上欲命以官屡以故辞至是以为待制
　　洪武二年三月上与翰林待制秦裕伯等论学术上曰为学之道志不可满量不可陿意不可矜志满则盈量陿则骄意矜则小盈则损骄则惰小则陋故圣人之学以天为准贤人之学以圣为则茍局扵狭小拘扵凡近则岂能克广其学哉裕伯对曰诚如圣谕
　　洪武四年七月上因与侍臣论用将曰秦裕伯常言古者帝王之用武臣或使愚使贪其説本于孙武然其言非也夫武臣量敌制胜智勇兼尽岂可谓愚攻城战野捐躯殉国岂可谓贪若果贪愚之人不可使也右三则皆于国史录出又按洪武三年庚戌应天首科乡试召前御史中丞刘基今治书侍御史秦裕伯为考试官见宋景濂小录序吾乡新旧郡县志载裕伯事甚畧止具录手勑故人得传之今海滨有二秦氏皆云裕伯后亡友秦文解先自防沟来而裕伯尝寓扬州或当近之秦监生钿家收有裕伯上中书书草云其闸港住宅即裕伯故居初有勑书楼被燬叩其始末两家子弟多不能详钿云裕伯竟不出而不知其尝为翰林侍读学士又为待制备顾问又为治书侍御史岂皆非世嫡耶无亦沦落于齐民而忘其先耶按裕伯在元时已有盛名北方文章多出其手今间见于元文类中当时必有成集以传俟访之若吾邑志宜题曰流寓今闸港有裕伯题桥讹而呼为俞伯竒桥云
　　甲午二月三日宿疴初起春隂欲开拥肩舆度石梁掩映重湖之间徐孺子苏云卿之遗迹歴歴在目波光云影与胷次相推荡洒然自得
　　赵善鸣字元黙与同年湛元明俱出陈白沙之门三十年前因元明识其人甲午春以南京户部员外公差过豫章出许司徒函谷所刻论辩为惠始得尽见一时贤俊论学之説予向尝疑气以成形而理亦赋焉为有语病今诸公并与性即理也一言为不通之论大抵义理之学要在悦心处如登山然髙一歩则所见自别若未至其地而议之何益之有函谷至以太极图为周子之真赃实犯此何言与
　　河源出吐蕃朶甘思之西鄙有泉百余水沮洳涣散方可七八十里淖弱不胜物从髙视之灿若列星是之谓星宿海云夷言鄂敦诺尔鄂敦星诺尔海也羣流奔凑近五七里汇二巨泽夷言阿喇勒诺尔也自西来连属吞噬迤逦而东行一日程始成川名齐璸河又二三日程有水西南来名伊哷珠与齐璸合又三四日程有水南来名呼兰又有水东南来名伊哷珠合流会于齐璸其流寖大始曰黄河云然水清人尚可渉又一二日程乃为九度河九度者水八九股可度也广六七里乂四五日程始连浊土人抱革嚢或乘马过之亦有象舟傅革以济仅容二人继是束以两山广可一里二里或半里深叵测矣
　　朶甘思之东北鄙有大雪山自腹至顶积雪常不消山最髙即所谓昆仑也自八九股水至昆仑约计二十日程河行昆仑南半日程又四五日程至阔即及阔提二地相属又三日程始至四达之衢是谓哈喇伯勒齐尔昆仑之西人迹简少多处山南其东山益髙地益下岸亦益狭有狐可一跃过也又行五六日程有水西南来名细黄河又两日程有水南来名竒尔满出二水合流入河河北行转西至昆仑北二日程水过之北流少东又北流约行半月程至贵徳州州隶河州元所置吐蕃宣慰司也又四五日程始至积石禹贡所谓导河自积石其地也又五日程至河州安乡闗又一日程至打罗坑东北行又一日程洮河水南来入河又一日程至兰州过北卜渡至鸣河州过应吉里州正东行至宁夏南又东行即东胜州也世言黄河九折彼地有二折盖竒尔满出及贵徳州巴济拉也
　　言河源者惟此二説为近因删次元臣潘昂霄所志如此而并记异同之説于左
　　按史称河有两源一出于阗一出葱岭于阗水北行出葱岭河注蒲类海不流洑至临洮出焉今洮水自南来非蒲类明矣询之土人言于阗葱岭水下流散之沙碛云
　　唐吐蕃传河上流由河洪济梁南二千里水益狭春可渉秋夏乃胜舟
　　山经敦薨之水西流注于泑泽出于昆仑之东北陬实维河源
　　又曰阳圩之山河出其中
　　又曰淩门之山河出其中
　　水经河出昆仑经十余国乃至泑泽
　　穆天子传阳纡之山河曰冯夷所居是惟河宗汉张骞使西域以为能穷河源盖出于传闻所云织女支机石者妄也
　　其言昆仑最妄者云去嵩髙五万里阆风圃瑶池华盖为仙人所居云
　　西域记称阿耨达大山即昆仑山
　　地理志称昆仑山在临羌西
