<!-- { "loadSidebar": true } -->
　　米氏砚山后归宣和御府今闻说流落台州戴氏家不可见之杭省广济库出售官物有灵壁石小峰长仅六寸髙半之玲珑秀润卧沙水道裙折胡桃文皆具于山峰之顶有白石正圆莹如玉徽宗御题八小字于石背曰山髙月小水落石出略无雕琢之迹真竒物也
　　吴妓徐兰
　　淳祐间吴妓徐兰擅名一时吴兴乌墩镇有沈承务者其家巨富慕其名遂驾大舟往游焉徐知其富初至则馆之别室开宴命乐极其精腆至次日复以精缣制新衣一袭奉之至于舆台各有厚犒如此兼旬日未尝略有需索沈不能自已以白金五百星并防缣百匹馈之凡留连半年糜金钱数百万而归于是徐兰之声播于浙右豪侠少年无不趍赴其家虽不甚大然堂馆曲折华丽亭榭园池无不具至以锦缬为地衣干红四纱为单衾销金帐幔侍婢执乐音十余辈金银宝玉器玩名人书画饮食受用之莫不精妙遂为三吴之冠其后死塟于虎丘太学生边云遇作墓铭云此亦娼中之贵者其后如富沙之唐媚魏华苏翠京口邢蕋韩香越之杨花缪翠皆以色艺称士大夫之不自检者往往为其所汚屡见之于白简云
　　氷蛆飞驼
　　西域雪山有万古不消之雪冬夏皆然中有虫如其味甘如蜜其冷如冰名曰冰蛆能治积【郭祐之云冰蛆今杭州路达噜噶齐约蘓穆尔尝为使臣至其处亲见之又赛尚书尝宦于云南亦有毛曾带得数条来亦尝见之其大如指】又有飞骆驼及有马髙一丈余人皆行于马腹下往来无碍
　　虹见井中
　　丁未岁先君为柯山倅防后屏星堂前有井夏月雨后虹见于井中五色俱备如一匹防轻明绚烂经一时乃消后亦无他
　　道学
　　尝闻吴兴老儒沈仲固先生云道学之名起于元祐盛于淳熙其徒有假其名以欺世者真可以嘘枯吹生凡治财赋者则目为聚敛开阃扞边者则目为麄材读书作文者则目为玩物丧志留心政事者则目为俗吏其所读者止四书近思录通书太极图东西铭语录之自诡其学为正心修身齐家治国平天下故为之说曰为生民立极为天地立心为万世开太平为前圣继絶学其为太守为监司必须建立书院立诸贤之祠或刋注四书衍辑语录然后号为贤者则可以钓声名致膴仕而士子场屋之文必须引用以为文则可以擢巍科为名士否则立身如温国文章气节如坡仙亦非本色也于是天下竞趋之稍有议及其党必挤之为小人虽时君亦不得而辨之矣其气焰可畏如此然夷考其所行则言行了不相顾卒皆不近人情之事异时必将为国家莫大之祸恐不在典午清谈之下也余时年甚少闻其说如此颇有嘻其甚矣之叹其后至淳祐间每见所谓达官朝士者必愦愦冬烘弊衣菲食髙巾破履人望之知为道学君子也清班要路莫不如此然密而察之则殊有大不然者然后信仲固之言不为过葢师宪当国独握大柄惟恐有分其埶者故专用此一等人列之要路名为尊崇道学其实幸其不才愦愦不致掣其肘耳以致万事不理丧身亡国仲固之言不幸而中呜呼尚言之哉
　　秦九韶
　　秦九韶字道古秦鳯间人年十八在乡里为义兵首豪宕不羁尝随其父守郡父方宴客忽有弹丸出父后众宾骇愕莫知其由顷加物色乃九韶与一妓狎时亦抵筵此弹之所以来也既出东南多交豪富性极机巧星音律算术以至营造等事无不精防迩尝从李梅亭学骈俪诗词游戏毬马弓劒莫不能知性喜奢好大嗜进谋身或以厯学荐于朝得对有奏藁及所述教学大略与吴履斋交尤稔吴有地在湖州西门外地名曾上正当苕水所经入城面埶浩荡乃以术攫取之遂建堂其上极其宏敞堂中一间横亘七丈求海栰之竒材为前楣位置皆自出心匠凡屋两翚搏风皆以塼为之堂成七间后为列屋以处秀姬管制乐度曲皆极精妙用度无算将持鉢于诸大阃会其所养兄之子与其所生亲子妾通事泄即幽其妾絶其饮食而死及使一隷偕此子以行授以毒药及一劒曰导之无人之境先使仰药不可则令自裁又不可则挤之于水中其隷伪许而送之所生兄之寓鄂渚者归告事毕已而寖闻其实隷惧而逃秦并购之于是罄其所蓄自行且求其子及隷将甘心焉语人曰我且赍十万钱如杨维秋壑所以处我既至遍谒台幕洪恕斋勲为宪起而贺曰比传令嗣不得其死今君访求之是传者妄也可不贺乎秦不为意久之贾为宛转得琼州行未至怒迓者之不如期取驭卒戮之至郡数月罢归所携甚富巳未透渡秦喜色洋洋然既未有省者则又曰生活皆为人揽了也时吴履斋在鄞亟往投之吴时将入相使之先行曰当思所处秦复追随之吴旋得谪贾当国徐摭奏事窜之梅州在梅治政不辍竟殂于梅其始谪梅离家之日大堂前大楣中断人谓不祥秦亡后其养子复归与其弟共处焉余尝闻杨守斋云往守霅川日秦方归家暑夕与其姬好合于月下适有仆汲水庭下意谓其窥己也翌日遂加以盗名解之郡中且自至白郡就欲黥之杨公颇知其事以其罪不至此遂从杖罪断遣秦大不平然匿怨相交如故杨知其怨己每阚其亡而往谒焉直至替满而往别之遂延入曲室坚欲苛留杨力辞之遂荐汤一杯皆如墨色杨恐甚不饮而归葢秦向在广中多蓄毒药如所不喜者必遭其毒手其险可知也【陈圣观】
　　吴生坐亡
　　故都向有吴生者专以偏僻之术为业江湖推为巨擘居朝天门开大茶肆无赖少年竞登其门其后贾师宪在州补以勇爵遂有制属之称兵火后忽谢絶妻子翦发为僧居吴门东禅寺众寮素与游者邀之饮酒食肉皆不拒也尝于寺隣僦小房为出入憇息之地一日忽置酒治具尽招平日狎游诸友大防歌笑竟日酒将阑据坐胡牀命笔作偈跏趺端坐众皆大笑而呼之则果逝矣岂所谓顿觉者耶
　　银瓶娘子籖
　　太学忠文庙相传为岳武穆王并祠所谓银瓶娘子者其籖文与天竺一同如门里心肝卦私试得之必中葢私试摘卦于中门内故也如飞鸿落羽毛解试得之者必中以鸿中箭则羽毛落
　　上庠斋牌
　　上庠斋牌亦有闗系雷宜中为成均时立三槐市于学前市字似吊字即时学生三人皆不得其死存心斋立斗魁牌当时十三人遇省既而徐摭死以斗字止为十二也笃信斋立德聚牌时本斋一十四人赴防试仅二人葢德字虽有十四字而聚字乃取二人之防也
　　入燕士人
　　丙子岁春三学归附士子入燕者共九十九人至至元十五年所存者止一十八人各与路学教授
　　太学生一十四人　文学二人　武学二人
　　赵希榛【蒲城严教】　　　林立义【福州秀教】
　　赵孟镠【福州苏教】　　　徐武子【温州温教】
　　潘梦桂【明州明教】　　　黄元辉【福州福教】
　　吴时森【上虞越教】　　　陈寅之【福州泉教】
　　赵又贵【福州处教】　　　沈唐光【漳州漳教】
　　许又进【许州建宁教】　　林桂发【杭州润教】
　　张观光【婺州婺教】　　　黄子敏【杭州宣教改南钦教】
　　金　炎【杭州松江教】　　虞廷桂【长兴湖教】
　　陈自立【福州福清教】　　髙　选【福州杭教】
　　卖阙沈官人
　　昔有卖阙沈官人者本吴兴之族专以卖阙为生饍百余指或遇到部干堂之人欲得便家见阙者或指定何路或干僻阙虽部胥掌阙簿者亦不过按图索骏时方员多阙少动是三五政十年殊不易得必往扣之门外之履常满彼必先与谐假邀物为质或立文约然后言某处为见阙某处减两政虽在官累数政缘上政某人已于何时事故有见亲弟若亲故见在某处某卹可问而知次政某人见行通理月日补填岁月不俟终更已常于考功或他所属投放文书见是吏人某承行可问而知次某人则近于此月某日已行丁忧各详援亲戚乡人可证者乃各相引指踪放访问其的然后能射阙阙已则以所许酬之天下诸州属县大小员阙无一不在其目中如指诸掌亦各有小失然时时揭帖实为觅阙之指南虽有费不惮也他人欲効之皆不能逮葢人之心计各有所长如此
　　爱水
　　楞严经云因诸爱受染发起妄思情积不能休生爱水是故众生心忆珍羞口中水出心忆前人或怜或恨目中泪盈贪求财宝心发爱涎举体光润心着行淫男女二根自然流液又曰婬习交接发于相磨
　　避讳去姓
　　叶亦愚之右丞相也李澌泉班通书题衔云门生中奉大夫福建道宣慰使班葢径去自己之姓以避其名其茍贱不足道如此澌泉在前朝为省元为从官为督府参谋所守如此宋安得不亡
　　贡狮子
　　近有贡狮子者首虎身如狗青黑色官中以为不所画者疑非真其入贡之使遂牵至虎牢之侧虎见之皆俯首帖耳不敢动狮子遂溺于虎之首虎亦莫敢动也以此知为真狮子焉唐阎立本画文殊所骑者及世俗所装戏者为何物岂所贡者乃狮子之常而佛所骑者为狮子之异品邪又云狮子极多力十余人挽之始能动【伯机坐中闻杜郎中云】
　　倭人居处
　　倭人所居悉以其国所产新罗松为之即今之罗木也色白而香仰尘地板皆是也复涂以香入其室则芬郁异常倭妇人体绝臭乃以香膏之每聚浴于水下体无所避止以草系其势以为礼番船至四明与娼妇合凡终始能竟夕事至其畅悦则大呼如猱或恶其然则以木槌扣其胫乃止然下体虽暑月亦服至数重其衣大袖而短不用带食则共置一器聚则团食以竹作折折取之鞵则无跟如罗汉所著者或用木或以细蒲为之所衣皆布有极细者得中国绫绢则珍之其地乃絶无香尤以为贵其聚扇用倭为之以雕木为骨作金银花草为饰或作不肖之画于其上
　　马赵致怨
　　马华父光祖知髙沙日戍军叛华父抚谕不从遂藏身后圃乱荷中获免其家人散走藏匿华父之妻则匿于都吏之家遂为所汚赵信国自维提兵至郡讨叛令王克仁入城抚谕遂诛首谋者百余人赵遂系吏者以麻絙渍之以油用大竿称于通衢而燃之华父惭怒以赵为彰其家丑遂搆大怨其后华父开江阃遂辟王容之子某为溧水令俾觇赵过将甘心焉赵公知之遂首以外执政一削举之且为宛转料理改秩马知其故遂劾去之其后建清溪诸贤祠凡仕于江淮者皆在祀列独信国之父忠肃公方不得预焉
　　南丹婚嫁
　　周子功云南丹州男女之未婚嫁者于每岁七月聚于州主之防铺大毯于地女衣青花大袖用青绢葢头手执小青葢男子拥髻皂衣皂防各分朋而立既而左右队长各以男女一人推仆于毯男女相抱持以口相呵谓之听气合者即为正偶或不合则别择一人配之葢必如是而后成婚否则论以奸罪也
　　相怜草
　　又云彼之山中产相怜草媚药也或有所瞩密以草少许掷之草心着其身不脱彼必将从而不舍尝得试辄验后为徐有功取去
　　石洞雷火
　　费洁堂伯恭云重庆受围之际城外一山极崄絶有洞洞口仅容一人而其间可受数百人于是众竞趋之复以土石窒其穴时方初夏一日忽天雷雨火光穿透洞中飞走不定其间有老者云此必洞中之人有雷霆死者遂取诸人之巾以竹各悬之洞外忽覩雷神于内取一巾而去众遂拥失巾之人出之洞外即有神物挟之而去至百余歩外仆于田中其人如痴似醉莫知所以然及雷雨息复往洞中问之但见山崩坏洞中之人皆被压死无一人得免祸者惟此失巾人获存耳
　　按摩女子
