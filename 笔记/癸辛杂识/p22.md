<!-- { "loadSidebar": true } -->
　　金人天防中皇子郎君破真定拘境内进士立试场褚承亮字茂先宣和中已擢第至此匿不出军中知其才遂押赴安国寺对策大抵以徽宗无道钦宗失信为问举人承风防极行诋毁茂先诣主文刘侍中云君父之过岂臣子所宜言邪即揖而出刘为变色后数日复召茂先问愿附榜乎茂先坚不从是时所攷者七十二人遂自号七十二贤状元许必仕至郎中官一日出左掖门堕马适与石硱遇碎首而死余无一显者茂先后年七十余谥为真先生刘侍中名宵产辽咸雍中状元怨宋人海上之盟故发此问此北人元遗山续夷坚志所载其好恶之公如此叛臣贼子亦可知所惧矣
　　鳯凰见
　　金泰和四年六月磁州武安县南鼓山北石圣台鳯凰见鳯从东南来众鸟周围之大者近内小者在外以万万计地在屯区村村民惧为官司所扰谋逐去之驱牛数十头撃柝从之牛未至二里即有鸷鸟振翼而起翼长丈余下击二水牯肉尽见骨水牯即死于是众始报官鳯凰髙丈余尾作鲤鱼状而色殷九子差小翼其傍鳯为日影所照则有二大鸟更迭盘旋庇廕之至日入则下留三日乃从西北摩空而上县中三日无鸟雀鳯去后人视其处有鲤鱼重五六十斤者食余尚有数头台旁禽鸟粪两沟皆满小禽不敢飞动饿死者不可胜计村民疑台下有异私掘之三尺余石罅中直揷金剑一取不能尽撃折得其半以火煆欲分之剑见火化金蝉散飞而去
　　武城蝗
　　戊戌七月武城蝗自北来蔽映天日有崔四者行田而仆其子寻访但见蝗聚如堆阜拨视之见其父卧地上为蝗所埋须发皆被啮尽衣服碎为筛网一时顷方苏晋天福中蝗食猪平原一小儿为蝗所食吮血惟余空皮裹骨耳
　　绵上火禁
　　绵上火禁升平时禁七日丧乱以来犹三日相传火禁不严则有风雹之变社长辈至日就人家以鸡翎掠灶灰鸡羽稍焦卷则罚香纸钱有疾及老者不能冷食就介公庙卜乞小火吉则燃木炭取不烟不吉则死不敢用火或以食暴日中或埋食器于羊马粪窖中其严如此戊戌嵗贾庄数少年以禁火日饮酒社下用栁木取火温酒至四月风雹大作有如束箱栁根者在其中数日乃消又云火禁中虽冷食无致病者
　　旱魃
　　金贞祐初洛阳大旱登封西吉成村有旱魃为虐父老云旱魃至必有火光即魃也少年辈入昏凭髙望之果见火光入农家以大棓击之火焰散乱有声如駞古人説旱魃长三尺其行如风未闻有声也
　　买地劵
　　今人造墓必用买地劵以梓木为之朱书云用钱九万九千九百九十九文买到某地云云此村巫风俗如此殊为可笑及观元遗山续夷坚志载曲阳燕川青阳埧有人起墓得鐡劵刻金字云葬忠臣王处存赐钱九万九千九百九十九贯九百九十九文此唐哀宗之时然则此事由来久矣【已上六事并见续夷坚志】
　　泰山如坐
　　泰山如坐嵩山如卧华山如立【赵徳正云】
　　平分四时
　　周嵗十二月平分四时余欲以二三月为春四五六七月为夏以八九月为秋十十一十二并来年正月为冬何以言之春生正月物未生夏暑七月暑未退秋凉九月与八月同冬寒正月与十二月同故也此説但据寒温而言非谓气也亦自有理余则欲以二三四月为春五六七月为夏八九十月为秋十一十二来年正月为冬如此始得寒温之正耳
　　后世必仁
　　子曰必世而后仁葢言天下大乱人失其性凶恶不可告诏三十年后此辈老死殆尽后生可教而渐成美俗【已上北人杨道事言补】
　　画扇不入内
　　客语云紫纱衫画扇【画花竹者不禁】不得入内今年宰相皆是紫罗衫褙不许防扇以入客次自有画扇特不许防出耳
　　权知举
　　祖宗朝知贡举者礼部长贰乃云知举余官虽在礼部贰之上皆称权知举葢知举乃礼部职也今不复然
　　一颩
　　北中谓一聚马为颩或三百疋五百疋
　　咸阳六冈
　　咸阳有六冈如干之六爻故曰咸阳唐时宫殿皆在九冈上而作太清宫于九五冈上百官府皆在九四冈上
　　夘酉克损目
　　凡人损目者命多是夘酉克葢夘酉者日月之门户所为光明也夘为子所刑击酉乃自刑必有此疾
　　守口如瓶
　　富郑公有守口如瓶防意如城之语见梁武懴六卷不知本出何经
　　徳夀赏月
　　徳夀宫有桥乃中秋赏月之所桥用呉璘所进阶石甃之莹彻如玉以金钉校桥下皆千叶白莲花御几御榻至于瓶炉酒器皆用水精为之水南岸皆宫女童奏清乐水北岸皆教坊乐工吹笛者至二百人【康伯可云】
　　汴京宫殿
　　京师有八卦殿八门各有木山石无一相石皆嵌空石座亦穿空与石窍相通上欲有所往与所幸美人自一门出宫人仙衣壮士扶轮一声水觱栗则仙乐竞奏云霄间石窍间脑麝烟起如雾大明省玉虚馆阶前以玉石甃之殿上椽柱一色皆金也炫燿夺目毎上元上必先于此馆三官殿烧香禁中锦庄前有射垜太祖始受禅即暂坐于此有茅茨不剪之风禁中一夕失火尽焚惟锦庄如故又库前有苇林初受禅时用苇为火把弃掷成林后大内焚苇虽烧尽复繁茂云
　　宦者服药
　　凡宦官初阉名曰服药则以名字申兵部看命只看服药日时全不用始生日时故常择善良日时乃腐
　　空谈实效
　　周平原云学问须观其效如祖宗时尚诗赋后来以不如经义然熙丰以来用经义取士何如祖宗时得人又如元符后尚伊川之学轻鄙王氏然元符以后何如熙丰今刘子澄辈至云韩魏公欧阳公及其祖元公之属惜不遇伊川使见之学问功业当不止此不知诸公乃就实行中做也又言圣如孔子必以言与行相配言之故虽孔门髙弟尚有聴言观行之説今诸公却言自有真知具此知者所行自然无失恐无此理今之学者但是议论中理防太深切不加意于实行只如人学安定先生有何差错学伊川喻子才仲弥性之徒岂不误事张南轩亦为人误耳
　　周莫论张説
　　周必大子充莫济子齐坐缴张説枢宻之命皆投闲张説乃露章荐之两人皆得郡国周得建寜莫得温莫意欲往周迁延不进喻子才有书言激实生患故东汉有士大夫之祸葢必以温为是建为非汪圣锡报云东汉之患生于激西汉之患生于养方今患在养不患在激也【已上并客语不知何人作也】
　　假尸还魂
　　建康有陈道人常与仵作行人往来饮酒甚狎仵问道人将何为因曰吾欲得一十七八健壮男子尸一夕忽有刘太尉鞭死小童仵舆致之道人作汤浴其尸加自己之衣巾作趺坐于一榻上道人亦结趺其前至明道人尸化而童尸生矣又金大定中宛平县张孝善男名合得病死复活云是良乡王建男喜儿葢是假尸还魂者部拟付王建为子世宗曰然则吾恐奸诈小人竞生诈伪有乱人伦既身是合得止合付合得家【前一段王山有云后一段世宗实录云】
　　两世王
　　有两世王者真定人前身为吃李八方八九嵗时一媪至门呼为己媳妇媪六十余矣怪怒问儿言我不识汝我李八也斥呼媪小名无差同至所居指磨盘下得银钏与之至十四五后始不复记前事其人常在燕京又真定有匙王曽病入有逮者呼之曰王陵匙曰非也逮曰汝前生实王陵也匙不省遂以器盛王撼之令省前身匙被撼方省曰我果陵也引至一大城城中有一囚闭其中身与城等王讶逮者曰此白起也罪大身亦大俾证坑赵卒事匙曰吾初建言分赵屯耳坑出公意起无言以头触城哭曰此证又须千万年匙乃苏言其事
　　象油
　　燕京昔有一雄象甚大凡伤死数人官吏欲杀之不得已乃明其罪象遂弭帖就杀凡得象油四十八大瓮
　　狗蚤颂
　　侯峰和尚狗蚤颂云摸不着时寻不见十二时中绕身转还离得这众生除是不过一缝线亦有防意
　　物外平章
　　或作散经名物外平章云尧舜禹汤文武一人一堆黄土臯稷禹伊周一人一个髑髅大抵四五千年着甚来由发颠假饶四海九州都是你底逐日不过吃得升半米日夜官宦女子守定终久断送你这泼命説甚公侯将相只是这般模様管甚宣葬葬精魂已成魍魉姓名标在青史却千俺咱甚事世事总无要物外只供一笑此语亦可发一笑也
　　徳祐表诏
　　徳祐之亡也奉表等文皆无肯任其责者闽人刘裒然毅然自诡遂以丰储仓所检察除太常丞翰林权宜使之秉笔马其表云正月日宋国主臣谨百拜奉表于大元尊兄皇帝陛下臣昨尝専遣侍郎栁岳正言洪雷震捧表驰诣阙庭敬伸卑悃伏计已彻圣聴臣眇然幼冲家多难权臣似道背盟误国臣不及知至勤兴师问罪宗社阽危生灵可念臣与太皇日夕忧惧非不欲迁避以求茍全实以百万生灵之命寄臣一身今天命有归臣将焉往惟是世传之镇寳臣不敢爱谨奉太皇命戒痛自贬损削去帝号倂以两浙福建江东西湖南北二广两淮四川见存州郡谨谨悉奉上于圣朝为宗社生灵祈哀请命伏望圣明垂慈念祖母太皇耄及卧病数载臣茕茕在疚情有足矜不忍臣三百余载宗社遽至坠絶曲赐裁处特与存全实拜皇帝陛下再生之赐则赵氏子孙世世有赖不敢弭忘臣无任瞻天望圣激切屏营之至既而丞相呉坚奏云北朝丞相説两浙福建四川二广湖南北两淮见在州军今已归附合行下各郡等处取收附状庶免大军前去荼毒生灵取圣防批答云艺祖创业髙宗中兴亦艰难矣今权臣误国至于此极尚忍言之哉以小事大势亦宜然朝廷谨以归附为宗社计为百万生灵计所有州郡宜各体此取依准状及须知册申仍令学士院降诏书敕某处守臣等朕自基丕绪时多艰权臣似道误国背盟至勤大元兴师问罪已入京城有诏许存留宗社不害生灵谨奉太皇命戒举国内属今根本已拔其余州郡纵欲拒守民何辜焉诏书到日其即归附庶生灵免罹荼毒宗社不至泯絶故兹诏示想宜知悉时丙子二月也裒然既随入北死于燕京继此行省奉表称贺求能为表文者有士人陆威中亦闽人欣然承命其中一聨云禹贡之别九州冀为中国春秋之大一统宋亦称臣自负得意时行省在旧秘书省威中报于省前茶肆中假寐案间既呼之则死已可畏哉
　　景炎诏
　　景炎末造狼狈海上固无暇文物典章矣然诏语亦或有可观者有云今南方已定兵甲已足岂今年不战来年不征不知为何人笔也
　　鸡冠血
　　北里志张住住与厐佛奴有私乃髠雄鸡冠取丹物托邻媪以聘陈小鳯然则今世闾巷有为伪者其来乆矣
　　药州园馆
　　廖药州湖边之宅有世禄堂在勤堂惧斋习説斋光禄观相庄花香竹色红紫妆芳菲迳心太平爱君子门桃符题云喜有寛闲为小粗将止足报明时直将云影天光里便作桞边花下防桃花流水之曲緑隂芳草之间【二小亭】
　　亭名
　　牟存斋桂亭曰天香第一赵春谷梅亭曰东风第一贾秋壑梅亭曰第一春
　　史嵩之始末
