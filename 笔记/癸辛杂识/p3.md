<!-- { "loadSidebar": true } -->
　　绍兴庚戌十月倪文节公思爲中书舍人杨文节万里自大蓬除龙图阁将漕江东朝论惜其去公畱録黄欲缴却当奏或以语杨杨亟作简止之倪公答云贤者去国公论以爲不然既辱宠喻不敢复缴却当别作商量也杨公即以所答简余纸复止之云死无良医幸公哀我得并别作商量之説免之尤荷公孙黑辞职既而又使子爲卿子产恶之至恳至叩不胜激切至以恩府呼之其欲去之意可见也然倪公竟入劄畱之云臣闻孔子曰吾未见刚者又曰不得中行而与之必也狂狷乎刚与狂狷皆非中道然孔子有取焉爲其挺特之操可与有爲贤于柔懦委靡患得患失者逺矣朝廷之上得如此三数辈可以逆折奸萌矫厉具臣爲益非浅窃见秘书监杨万里学问文采固已絶人乃若刚毅狷介之守尤爲难得夫其遇事辄发无所顾忌虽未尽合中道原其初心思有补于国家至惓惓也向来劝讲东宫已陛下嘉奬陛下践祚首赐召晋登册府士咸以爲当今甫逾年遽尔丐外朝廷以职名漕节处之不爲不优然而公论以爲如万里者不宜遂使去国録黄之下臣始欲缴论又爲念朝廷此命本是优贤虽已书行而于臣愚见犹欲陛下改命畱之盖万里再入修门未爲甚久傥朝廷以贪贤爲意喻之小畱万里感荷君恩岂能复以私计爲辞云云盖二公相知极深也后二十年杨公已亡倪公得复当时手简不忍弃之遂自録所上之劄及往来之书装潢成卷亲叙其事于后攻媿楼公尝跋之云东坡赋屈原庙云虽不适中要以爲贤兮诚斋有焉昌黎畱孔戣事虽不行陈义甚髙诚斋有焉尤爲确论亦可概想前辈去就之道交情之谊也
　　王小官人
　　建康缉捕使臣汤某者于侪辈中着能声盖羣盗巨擘也一日有少年衣裳楚楚背小笈扣汤所居汤遣询谁何则自通爲鄯沙王小官人趋前致拜汤亦素知其名因使小憩辞云观察在此不敢畱只今往和州拟假一力至东阳鎭问渡汤疑有他遂择其徒驵者偕徃俾侦伺之自离城闉遇肆辄饮已而大吐防不能步同行者左笈右扶醉人殊倦甚恚曰汤观察以其爲好手不过一酒徒耳凡七十里抵鎭邸大吐投床终夕索水喧呶不少休黎明有骑马扣门者乃汤也密扣同行知夕来酒醉伏枕亟造卧所则亦扶头客闻汤来强披衣扣所以至汤谩以他语答之客笑曰得非疑其沿途有作过否因指同行爲证且曰虽然或有他故愿効区区汤嗫嚅久之曰不敢相疑实以夜来总所有大酒楼失银器数百两总所移文制司立限搆捕严甚少违则身受重谴矣束手无措用是冒急求防耳少年微笑曰然则关系甚大恐妖异所爲非人力能措手惟有祈哀所事香火或可徼神物之庇耳汤哂其醉中语荒诞不复诘力邀同还抵家谩用其説祷之圣堂则所失器物皆粲然横陈供床下矣汤始大惊以爲神方欲出谢之则其人已去矣盗亦有道其是之谓乎
　　化蝶
　　杨昊字明之娶江氏少艾连岁得子明之客死之明日有蝴蝶大如掌徊翔于江氏傍竟日乃去及闻讣聚族而哭其蝶复来绕江氏饮食起居不置也盖明之未能割恋于少妻稚子故化蝶以归尔李商尝作诗记之曰碧梧翠竹名家儿今作栩栩蝴蝶飞山川阻深网罗密君从何处化飞归李铎谏议知鳯翔既卒有蝴蝶万数自殡所以至府宇蔽暎无下足处官府吊奠接武不相辨挥之不开践踏成泥其大者如扇逾月方散杨大芳娶谢氏谢亡未殓有蝶大如扇其色紫褐翩翩自帐中徘徊飞集戸间终日乃去始信明之之事不诬余尝作诗悼之云帐中蝶化眞成梦镜里鸾孤枉断肠吹彻玉箫人不见世间难覔返魂香亦纪实也
　　玉环
　　杨太眞小字玉环故今古诗人多以阿环称之按李义山云十八年来堕世间瑶池归梦碧桃闲如何汉殿穿针夜又向中觑阿环荆公诗云瑶池森漫阿环家又云且当呼阿环乘兴弄溟渤则是以西王母爲阿环也按西王母降汉庭遣使女与上元夫人答云阿环再拜上问起居然则上元夫人亦名阿环耳
　　书书
　　隆州跨鳌李先生老儒也尝著书名之曰书张行成跋云方言曰倦也丁度谓字或作故司马相如云穷极倦释云倦疲惫也盖乐其倦游不希时用也楼攻媿云尝考之集韵二十陌有字与剧同音方言倦也然则此书之名音从剧义则倦耳然説文解字无集韵胡宫反防亭名在上谷防谟官切説文解字其虐切相踦也二字若不俗书足以相乱从山谷之谷弹丸之丸则钦宗兼名三十六号止是亭名别无义可取从谷亦其虐切口上阿也从口上象其理郤绤皆从谷俗书与山谷之谷无别丮居逆切持也象手也集韵云变爲丮执孰等丸恐筑之凡皆从刍俗书与丸几无别相如上林赋曰徼受诎曰穷极倦□俱音剧倦疲惫而説文□字徐楷通释亦引上林赋徼受屈谓以力相踦角徼而受屈也渴极切□其虐切声亦相近疑即□字跨鳌之书不应取踦之意义正用方言上林赋倦之意耳区区虽若辞费详考及此因并及之又余橦自著书以拟太潜虚命名书以八起数字之义亦未易晓攻媿尝爲考云説文解字二字部亟敏疾也从人从口从又从二二天地也去吏反徐楷释曰承天之时因地之利口谋之手执之时不可失疾也防意气至切集韵于去声七志正引上文而又入声二十四职出此字注亦引上文而云或作橦盖以此备三才故用之亦务奇故又加卝第未知防字止用集韵爲据惟复别见他书复其下又加木则未之见也当考去吏乃本音也要当从去声爲正余异二公名书之僻嘉前辈考订之精故并书之以俟问奇字者
　　乘槎
　　乘槎之事自唐诸诗人以来皆以爲张骞虽老杜用事不茍亦不免有乘槎消息近无处问张骞之句按骞本传止曰汉使穷河源而已张华博物志云旧説天河与海通有人赍粮乘槎而去十余月至一处有织女及丈夫饮牛于渚因问此是何处答曰君还至蜀问严君平则知之还问君平曰某年月日有客星犯牵牛宿然亦未尝指爲张骞也及梁宗懔作荆楚岁时记乃言武帝使张骞使大夏寻河源乘槎见所谓织女牵牛不知懔何所据而云又王子年拾遗记云尧时有巨槎浮于西海槎上有光若星月槎浮四海十二月周天名贯月槎挂星槎羽仙栖息其上然则自尧时已有此槎矣
　　游月宫
　　明皇游月宫一事所出亦数处异闻録云开元中明皇与申天师洪都客夜游月中见所谓广寒清虚之府下视玉城嵳峩若万顷琉璃田翠色泠光相射炫目素娥十余舞于广庭音乐清丽遂归制霓裳羽衣之曲唐逸史则以爲罗公逺而有掷杖化银桥之事集异记则以爲叶法善而有潞州城奏玉笛投金钱之事幽怪録则以爲游广陵非潞州事要之皆荒唐之説不足问也
　　郑仙姑
　　瑞州高安县旌义乡郑千里者有女定二娘己酉秋千里抱疾危甚女刲股和药疾遂瘥至次年女出汲井之次忽云涌于地不觉乘空而去人有见若紫云接引而升者于是乡保转闻之县县闻之州乞奏于朝立庙旌表以劝孝焉久之未报然乡里爲立仙姑祠祷祈辄应逺近翕然趍之作防防数千人明年苦旱军士复申前请时洪起畏义立爲宰颇疑其有他因阅故牒密遣县胥亷其事适新建县有阙氏者雇一婢来厯不明且又旌义人因呼牙侩讯即所谓郑仙姑也盖此女初已定姻而与人有奸而孕其父丑之遂宛转售之傍邑乃设爲仙事以掩之利其施享之入以爲此耳昌黎谢自然华山女诗盖亦可见然则世俗所谓仙姑者岂皆此也耶
　　寡欲
　　孟子曰养心莫善于寡欲老子曰不见可欲使心不乱圣贤拳拳然以欲爲害道可不愼乎刘元城南迁日尝求教于涑水翁曰闻南地多瘴设有疾以贻亲忧奈何翁以絶欲少疾之语告之元城时盛年乃毅然持戒惟谨赵清献张乖崖至抚劒自誓甚至以父母影象设之帐中者盖其初未始不出于勉强久乃相忘于自然甚矣欲之难遣也如此坡翁云服气养生难在去欲苏子卿啮雪啖氊蹈背出血无一语少屈可谓了生死之际然不免与胡妇生子于穷海之上况洞房绮疏之下乎乃知此事未易消除香山翁佛地位人晚年病风放妓犹赋不能忘情吟王处仲凶悖小人知体敝于色乃能一旦感悟开閤放妓盖天下事勇决爲之乃可进道余少年多病间有一二执巾栉供纫浣者或归咎于此兵火破家一切散去近止一小获亦复不畱然犹未免时有霜露之疾好事不察者复以前説戏之殊不知散花之室已空久矣虽然戏之者所以爱之也余行年五十已觉四十九年之非其视秀惠温柔不啻伐命之斧鸩毒之杯一念勇猛顿絶斯事以徼晚年清净之福闭阁焚香澄怀观道自此精进不已亦庶乎其防于道矣然则疾疢者安知非吾之药石乎
　　芍药
　　韩昌诗两厢铺毺五鼎烹芍药注引上林赋注云芍药根主和五脏辟毒气故合之于兰桂五味以助诸食因呼五味之和爲芍药七发亦曰芍药之酱子虚赋曰芍药之和具而后御之南都赋曰归鴈鸣鵽香稻鲜鱼以爲芍药服防文颖文俨等解芍药或亦不过称其美而本草亦止言辟邪气而已独韦昭曰今人食马肝者合芍药而煮之马肝至毒或误食之至死则制食之毒者宜莫良于芍药故独得药之名耳此説极有理古今注载牛亨问曰将离将别赠以芍药何耶答曰芍药一名将离故以此赠之此又别一説也江淹别赋云下有芍药之诗正用此义而注之中仅引赠之以芍药之语张景阳七命和兼芍药乃音酌畧广韵中亦有二音
　　三建汤
　　三建汤所用附子川乌天雄而莫晓其命名之义比见一老医云川乌建上头目之风虚者主之附子建中脾胃寒者主之天雄建下腰肾虚惫者主之此説亦似有理复因观谢灵运山居赋曰三建异形而同出盖三物皆一种一岁爲子二岁爲乌喙三岁爲附子四岁爲乌头五岁爲天雄是知古药命名皆有所本祖也
　　杨凝式僧净端
　　杨凝式居洛日将出游仆请所之杨曰宜东游广受寺仆曰不西游石壁寺凝式举鞭曰姑游广受寺仆又以石壁爲请凝式乃曰姑游石壁闻者爲之抚掌呉山僧净端道解深妙所谓端狮子章申公极爱之乞食四方登舟旋问何风风所向即从之所至人皆乐施盖杨出无心端出委顺迹不同而意则同也
　　迎曙
　　李方叔师友谈记及延漏録铁围山録载仁宗晚年不豫渐复康平忽一日命宫嫔妃主游后苑乘小辇向东欲登城堞遥见小亭榜曰迎曙帝不悦即时囘辇翌日上仙而英宗登极盖曙字乃英宗御名也又寇忠愍杂説载哲宗朝常创一堂退绎万防学士进名皆不可意乃自制曰迎端意谓迎事端而治之未防徽宗由端邸即大位又晁无咎杂説言仁宗时作亭名曰迎曙已乃悟爲英宗名改之曰迎旭又以爲未安复改曰迎恩皆符英宗御名也已上数説未知孰是
　　白帽
