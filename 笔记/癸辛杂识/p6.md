<!-- { "loadSidebar": true } -->
　　成均旧规后来不复可见矣谩言所知者数则于此亦可想见当时学校文物之盛庶异日复古或有取焉大学私试以孟仲季分爲三塲或司成无暇则并在岁晚有公试则无私试试爲监中司成命题就差学官充考校封録之职不复经由朝廷至第三日即揭晓毎十人取一孤经则二三人亦取二名第一等常缺第二等谓之放等魁当三分第二名二分半第三等魁二分率从第二三取起魁二分第二第三一分半第四第五一分三厘余并一分太学公试遇省试年则在省试后二月下旬凡引试二日【经赋一日论防一日】非省试年分则随铨试后引试系朝廷差官士子则襴幞入试大约七人取一第一等缺第二等约二十人取一余约七人取一第四第五并一分公试魁纵不该升补他日登第亦是部注教官三名前例是教官有外校次年公试中第二等谓之入等升又谓之正升或外舍成校人前一年已中第三等本年再中第三等谓之本等升或外舍成校定人前一年中第四等本年中第三等谓之进等升若先在三而今在四谓之退舍不能成事此外又有追补法前一年或不成校本年忽中公试第二等名爲入等却用本年私试二塲并得如中魁亦当一塲谓之追升可以陈乞追升内舍或止中两塲则无用又前一年外校八分以止或优本年公试不同得失得之升榜若下就试者非内舍校定以升补做内舍校定者一年止有两试一试中则又试两试若一年两试俱失谓之折脚不复试第三试以三试不中则当退舍毎年二十一人或于内有未升上舍而过省者或有事故者许二十一人之后分数少者依资次来豁校如正升内外舍人亦用状射某人已成事缺新升内舍一年无两升纵当年上舍试入优止理爲内舍校定不可升上舍内舍一年无三色试已试公试者不许赴私试已试私试者不许赴公试上舍试毎三人取一人优等十人【赋三书二余经各一】通榜魁十分亚鼎各九分余七名并八分平六分内舍未有校定本年中舍平等者理爲内校升补上舍有三等内舍平校试舍试平等或内舍优校不中上舍试或有季无校定试入上舍试优等亦与随榜升补下等上舍谓之赤脚升其升补名字依上舍试榜资次盖舍试压公试内舍新升及无季人虽中舍试只作内校分数然舍试一中优等八分平等六分五名以前又有加分尽可赶优或前一年已有平校本年有平等上舍试入两中舍试平等已上谓之俱平或一优一否皆爲下等上舍谓如内舍平校人试入上舍优等当举免省到殿元有求免人理作升甲用已升甲者升名谓之一优一平爲中等上舍谓如内舍优校人又中上舍试优等以优中优皆是释褐不拘名数先赐进士出身谓之上等上舍法注教官续有此附黄甲第三人恩例注推官自方熙孙始当年间有内舍优校【内优三人当年积八分已上者可成舍试次年分已上者不可成】偶舍试当年分人多亦止以三人爲限等四名纵积十分亦不理若以优中优则谓之两优状元其试两年一次率在季秋圣旨差官命极难之题重于省试优校赴舍试如不中守三年后径到殿中平即免省到平校人赴舍试中优即赴殿自甲子年后上舍人多陈乞解褐出身不到殿应当举免解次举免省赴殿谓之待年若本自免解谓之两免相充此学法也或本未免解当年实请免谓之请免相衡并相衡免省赴殿国子生寄理法国子生补入者升补内舍谓之寄理内舍升补上舍谓之寄理上舍未许行正食止借一日食而已升中等下等上舍合后到殿者未许到殿待元牒主补外方理爲正行食及许到殿以此牒官有请一月或半月暇者盖欲其早成事故耳解褐舍法下等上舍先免解后免省待三年后到殿中等上舍径到殿或特防径行解褐释褐恩数成而优者谓之状元择日于崇化堂鸣鼓集众诸生两廊序坐学者穿秉立堂上状元亦襴幞立同舍班俟揖揖讫诣堂下香案前面东南望阙谢恩跪受勑黄再拜次入幕换公裳其所换下之衣尽爲斋仆持去以利市再次诣阶上面西北再拜谢恩毕与学官同舍讲拜者再次诣忠文庙次诣舍通门状谢学官亦止称其斋学生再拜遂归本斋团拜次诣诸斋谢亦称同舍生不书斋名礼毕到堂上换衫防与学官相见交贺监中备酒七杯次本斋三杯讫临安府差到客将备轿马从人差防迎至祥符寺状元局凡学夫斋仆以次平日趋走之人皆以大小黄旗多至数百面呵喝状元与唱名一同遂择日谒先圣其局钱酒支用并天府应办次日谢宰执台谏然后部中送缺初任文林郎节察推官视殿试第三人恩例谢宰相用启事见主司有拜礼太学解试与舍试无相干太学十人取三人若参未满年七人取一人系不满年太学生升补一请求免已经特恩正免又一请者亦免曾于方州请举不改名者谓之带胎入学异时于学中请者亦免在学三十年公私试曾一中者永免在学曾一请后二十年永免太学解试都魁虽不升舍将来在第亦许升甲部注教官
　　光斋
　　太学先达归斋各有光斋之礼各刻于斋牌之上宰执则送真金碗一状元则送镀金魁星杯柈一副帅漕新除各斋十八界二百千酒十尊
　　诸斋祠先辈
　　太学诸斋各祠本斋之有德行者存心斋果行斋并祠粟斋巩丰循理斋祠慈湖杨简果行斋祠梅溪王十朋菊坡崔与之
　　学规
　　学规五等轻者关暇防月不许出入此前廊所判也重则前廊关暇监中所行也又重则迁斋或其人果不肖则所迁之斋亦不受又迁别斋必须委曲人情方可须本斋同舍力告公堂方许放还本斋此则比之徒罪又重则下自讼斋则比之黥罪自宿自处同舍亦不敢过而问焉又重则夏楚屏斥则比之死罪凡行罚之际学官穿秉序立堂上鸣鼓九通二十斋长谕并襴幞各随东西廊序立再拜谢恩罪人亦谢恩用一新参集正宣读弹文一集正权司罚以黒竹箆量决数下大门甲头以手对众将有罪者执下堂毁裂襴衫押去自此不与士齿矣
　　太学文变
　　南渡以来太学文体之变干淳之文师淳厚时人谓之干淳体人材淳古亦如其文至端平江万里习易自成一家文体防于中复淳祐甲辰徐霖以书学魁南省全尚性理时竞趋之即可以钓致科第功名自此非四书东西铭太极图通书语録不复道矣至咸淳之末江东谨思熊瑞诸人倡爲变体奇诡浮艳精神焕发多用庄列之语时人谓之换字文章对防中有光景不露大雅不浇等语以至于亡可谓文妖矣
　　两学暇日
　　太学上已暇一日武学则三日清明太学三日武学乃一日殊不可晓
　　学舍燕集
　　学舍燕集必防妓乃是各斋集正自出帖子用斋印明书仰弟子某人到何处只本斋燕集专有一等野猫儿卜庆等十余人专充告报欺骗钱物以爲卖弄生事之地凡外欲命妓者但与斋生一人相稔便可借此出贮辱之此事不知起于何时极于无义乃所以起多事之端也
　　三学之横
　　三学之横盛于景定淳祐之际凡其所欲出者虽宰相台谏亦攻之使必去权乃与人主抗衡或少见施行则必借秦爲谕动以坑儒恶声加之时君时相畧不敢过而问焉其所以招权受赂豪夺庇奸动摇国法作爲无名之谤扣阍上书经台投卷人畏之如狼虎若市井商贾无不被害而无所赴愬非京尹不敢过问虽一时权相如史嵩之丁大全不防行之亦末如之何也大全时极力与之爲敌重修丙辰监令榜之三学时则方大猷实有力焉其后诸生协力合党以攻大全大全终于得罪而去至于大猷实有题名之石磨去以爲败羣之罚自此之后恣横益甚至贾似道作相度其不可以力胜遂以术笼络毎重其恩数丰其馈给增拨学田种种加厚于是诸生啖其利而畏其威虽目击似道之罪而噤不敢发一语及贾要君去国则上书赞美极意挽畱今日曰师相明日曰元老今日曰周公明日曰魏公无一人敢少指其非至鲁港溃师之后始声其罪无乃晚乎盖大全之治三学乃惩嵩之之不敢爲似道之不敢轻治乃监大全之无能爲至彭成大之爲前廊竟摭爲平日之赃决配南恩州学舍寂不敢发一语此其术亦有过人者
　　贾相制外戚抑北司戢学校
　　似道误国之罪上通于天不可悉数然其制外戚抑北司戢学校等事亦是所不可及者固不可以人而废也外戚诸谢惟堂最深崄其才最颉颃难制似道乃与之日亲狎而使之不疑未防不动声色悉皆换班堂虽知堕其术中然亦末如之何矣北司之最无状者董宋臣李臣辅前是当国者虽欲除之往往反受其祸似道谈笑之顷出之于外余党慑伏惴惴无敢爲矣学舍在当时最爲横议而啖其厚饵方且讼盛德赞元功之不暇前庑一得罪则黥决不少莫敢少非之福邸帝父也畧不敢以邪封墨勑以丐恩泽内庭无用事之人外阃无怙势之将宫中府中俱爲一体凡此数事世以爲极难而似道乃优爲之谓之无才可乎其所短者专功而怙势忌才而好名假崇尚道学旌别髙科之名而专用一等委靡迂缓不才之徒髙者谈理学卑者矜时文畧不知兵财政刑爲何物垢面弊衣冬烘昏愦以致靡烂渐尽而不可救药此皆不学而任术独运而讳言之罪也呜呼古人以集众思广忠益爲相业真万世之名言也欤
　　祠神
　　太学除夜各斋祀神用枣子茘枝蓼花三果盖取早离了之防遇出湖则多不至三贤堂盖以乐天东坡和靖爲落酥林故也可发一笑
　　簿録权臣
　　前后权臣之败官籍其家毎指有违禁之物爲叛逆之罪韩侂胄家有翠毛裀褥虎皮及有织龙男女之衣及有穿花龙团之是也近世籍贾似道至以借御书龙团锦袱之爲违法此则大不然盖大臣之家平日必与禁苑通往往有赐与帝后之衣谓之御退衣服皆织造龙鳯他如御书必借以龙锦又何足爲异余妻舍有两朝赐物甚多亦皆龙鳯之物至于御退罗帕四角皆有金龙小印凡数十枚亦皆御前之物诸阁分递相馈无足怪者今一切指此爲违法恐不足以当其罪适足以起识者之笑耳大臣误国其罪莫大以此爲罪死魄游魂不得而逃借此以重其罪则恐九原有知反得以有辞耳昔侂胄败捕其党于大理狱狱吏加以不道欲以违法诸物文致之大理卿奚逊明其不然曰侂胄首兵权自有定罪欲诬之以叛逆天不可欺也庙堂无以夺其议
　　韩平原之败
　　韩平原被诛之夕乃其宠姬四夫人诞晨张功甫移庖大燕至五更方散大醉防不可起干办府事周筠以片纸入投云闻外间有警不佳乞关阁门免朝韩怒曰谁敢如此至再三皆不从乃盥栉取瑞香畨罗衣一袭衣之登车而往旋即殿司军已围绕府第矣是夕所用御前乐部伶官皆闭置于内饥饿三日始放去时赵元父祖母蕲国夫人徐氏与其母安部头皆在府中目击其事其后斥卖其家所有之物至于败衣破絮亦各分爲小包包爲价若干时先妣母谩以数券得一包则皆妇人弊鞋也方恚恨以爲无用欲弃之疑其颇重则内藏大北珠二十粒盖诸婢一时藏匿爲逃去之计适仓惶遗之云耳
　　马相去国
