<!-- { "loadSidebar": true } -->
　　家志行尝和三贤堂诗云孤峰落魄一诗人白傅何曾号直臣较似眉山敢同传并祠浙水恐诬神人非伦拟终非偶论贵平和不贵新争似独尊元祐学髙堂正笏更垂绅又谁称三老作三山【方回曾以香山眉山孤山为三山也】夫子宁居季孟间骆厩侍人多媿色鼈头处士为攀辞章小技应间事节义千年真大闲何似眉山专一壑九京贤圣尽欢顔虽然志行尊坡翁是也贬二贤无乃过乎何不反观自己为德政碑以媚杨髠受僧赂以作寺记义方之训可笑由径之欢不慙奈何
　　四圣水灯
　　西湖四圣观前毎至昏后有一灯浮水上其色青红自施食亭南至西陵桥复回风雨中光愈盛月明则稍淡雷电之时则与电争光闪烁余一之所居在积庆山巅毎夕观之无少差凡看二十余年矣
　　大辟登科
　　南康刘以仁尝手杀其叔里族买静不经有司后竟登宝祐癸丑第及官长沙令江古心尝云糊名考校中诸行百户何所不有虽盗贼大辟亦可登科改秩云
　　黄王不辨
　　浙之东言语黄王不辨自昔而然王克仁居越荣邸近属也所居尝独燬于火于是乡人呼为王火烧同时有黄瑰者亦越人尝为评事忽遭台评云其积恶以遭天谴至于独焚其家乡人有黄火烧之号葢误以王为黄耳邸报既行而评事之隣有李应麟者为维幕一见大惊知有被火之事亟告假而归制使李应山怜之馈以官楮二万及归则家无患乃知为误耳葢黄无辜而受王之祸而李无望而得二万之获殊可笑
　　押韵语录
　　刘后村尝为吴恕斋作文集序云近世贵理学而贱诗赋间有篇咏率是语录讲义之押韵者耳
　　演福新碑
　　家之巽志行为演福寺作观音殿碑所得几何乃大骂贾相以示髙殊不知其寺常住赡僧田一万三千亩乃贾相所舍也其碑具衔云前朝奉大夫秘书省挍书郎兼国史编修官实录院捡讨官殊不知此二兼职非卿监不可也意者欲愚庸髠俗眼以为荣耳碑成打造遍送当路其后官司打勘没官田土则贾相所舍寺中万三千亩正在数中省官呼释髠问之云贾似道既舍许多田与寺中不知寺中呼之为何称曰大檀越也曰寺中亦感激他否曰大众仰食于此田安得不感激曰既是如此何乃刻碑毁骂邪髠无以应之以此知公论在人心无间于南北也
　　喜行古礼
　　吴中一富家子粗识字而騃然其性僻专喜行古礼辟大堂以祀夫子凡朔朢二丁必大集里中士人以行礼凡俎豆衣冠之具及祭馔牲酒莫不精腆毎一行礼必有重费不靳也然其人初无识解不过所存如此亦可尚也
　　龙畏神火
　　乙未岁五月宜兴近湖之地忽有二龙交鬭俱坠于湖其长无际顷刻大风驾水髙丈余而至即有火块大如十间屋者十余自天而坠二龙随即上升葢天恐其为祸驱神火逐之使少缓须防则百里之内皆为巨壑矣余向者舟经德清之桃园其稻田皆焦黑凡数十亩遂舣舟问其里人云昨午有大龙自天而坠下随即为地火所烧而飞去葢龙之所畏者火耳
　　不葬父妨子
　　或谓停父母之丧久而不塟者则其子孙毎岁缩小近见钱达可康自修二子之事皆然此其异也【姚子敬云】
　　多景红罗头
　　张于湖知京口王宣子代之多景楼落成于湖为大书楼扁公库送银二百两为润笔于湖却之但需红罗百匹于是大宴合乐酒酣于湖赋词命妓合唱甚懽遂以红罗百匹犒之
　　韩平原姓王
　　王宣子尝为太学博士适一婢有孕而不容于内出之女僧之家韩平原之父同乡与之同朝无子闻王氏有孕婢在外遂明告而纳之未几得男即平原也
　　乌银江防
　　承平时贵家以鸟银为江防殻外具细纹而色似真每宴集则以此防柱以供客可谓富贵之极也【胡存斋】
　　金紫银青
　　广西诸洞产生金洞丁皆能淘取其碎粒如蚯蚓泥大者如甜子故世名子金其碎者如麦片则名麸皮金金色深紫比之寻常金色复加二等此金之絶品也银之品有纹如罗甲者有松纹者有中洼而郭髙者皆为精银其絶品则色青故官品有金紫银青之目葢金至于紫银至于青为絶品也【张敬堂】
　　乌贼得名
　　世号墨鱼为乌贼何为独得贼名葢其腹中之墨可写伪契劵宛然如新过半年则淡然如无字故狡者专以此为骗诈之谋故諡曰贼云
　　天雨豆米
　　至元丙申三月十八日永嘉天雨黑米粒小而多饭可食【陈本斋云】泉州雨红豆亦可为饭其色如丹砂前未见也【徐容斋云】乙未岁江西歉甚时天亦雨米贫者得济富家所雨则雪也此又异甚【胡存斋云】
　　朱宣慰诗
　　日观僧子温善作墨蒲萄时书诗文句于上或有可喜者尝在朱宣慰家作画讫遂写一诗在上云昔有朱买臣今有朱宣慰两个担柴夫并皆金紫贵朱老欣然曰朱清果是卖芦柴出身和尚说得我着遂馈赆资五锭酬之
　　杏仁有毒
　　松雪云杏仁有大毒须煮令极熟中心无白为度方可食用生则能杀人凡煮杏仁汁饮犬猫立死
　　章宗效徽宗
　　金章宗之母乃徽宗某公主之女也故章宗凡嗜好书劄悉效宣和字画尤为逼真金国之典章文物惟明昌为盛
　　茯苓益松
　　凡所砍大松根下枯而红润者其下必有茯苓葢得茯苓所养故耳人能服饵岂无竒功
　　虎引彪渡水
　　谚云虎生三子必有一彪彪最犷恶能食虎子也今闻猎人云凡虎将三子渡水虑先往则子为彪所食则必先负彪以往彼岸既而挈一子次至则复挈彪以还还则又挈一子往焉最后始挈彪以去葢极意闗防惟恐食其子故也
　　撩
　　凡撩必用黄蜀葵梗叶新捣方可以撩无则占粘不可以揭如无黄葵则用杨桃藤槿叶野蒲萄皆可但取其不粘也
　　冬至前造酒
　　凡造酒令冬至前最佳胜于腊中葢气未动故也今造盐菜者亦必于冬至前则可以久留矣此说极有理【李静仙】
　　壬日扦种
　　芒种后壬日入梅壬日所种花草虽至难活者亦皆活申日亦可
　　白蜡
　　江浙之地旧无白蜡十余年间有道人自淮间带白蜡虫子来求售状如小芡实价以升计其法以盆桎树【防字未详】树叶茱茰叶生水傍可扦而活三年成大树每以芒种前以黄草布作小囊贮虫子十余枚遍挂之树间至五月则每一子中出虫数百细蠛蠓遗白粪于枝梗间此即白蜡则不复见矣至八月中始剥而取之用沸汤煎之即成蜡矣【其法如煎黄蜡同】又遗子于树枝间初甚细至来春则渐大二三月仍收其子如前法防育之或闻细叶冬青树亦可用其利甚博与育之利相上下白蜡之价比黄蜡常髙数倍也










　　癸辛杂识续集卷下
<子部,小说家类,杂事之属,癸辛杂识>
　　钦定四库全书
　　癸辛杂识别集卷上
　　宋　周密　撰
　　汴梁杂事
　　罗夀可丙申再游汴梁书所见梗防汴学曰文学武庙即昔时太学武学旧址文庙居汴水南面城背河栁堤莲池尚有璧水遗意太学与首善阁五大字石刻皆蔡京奉勑书先圣之右为孟左为顔作一字位置不可晓北方学校皆然先圣先师各有片石镌宋初名臣所为賛独先圣太祖御制也讲堂曰明善蔵书阁曰稽古古碑数种如宋初翰苑题名开封教授题名九经石板堆积如山一行字一行真字又有大金登科题名女真进士题名其字汉而不可识司天台太嵗殿徽宗草书九曜之殿旧开封府有府尹题名起建隆元年居润继而晋王荆王而下皆在焉独包孝肃公姓名为人所指指痕甚深楼阁最髙而见存者相国寺资圣阁朝元宫阁登云楼资圣阁雄丽五檐滴水庐山五百铜罗汉在焉国初曺翰所取者也朝元宫阁即旧日上清储祥宫移至岧嶤半空登云楼俗呼为八大王楼又称谭【一作潭】楼葢初为燕王元俨所居后为巨珰谭积有之其竒峻雄丽皆非东南所有也朝元宫殿前有大石香鼎二制作髙雅闻熙春阁朝元宫有十余座徽宗毎宴熙春则用此烧香于阁下香烟蟠结凡数里有临春结绮之意也朝元宫虚皇台亦上清移来下有青石础二刻画龙鳯团花极工巧旧时是朱温椒兰殿旧物台上有拜石方广二丈许光莹如璧玉四畔刻龙鳯云雾环绕内留品字三方素地云是宣政内醮时徽庙立于中林灵素王文则居两傍也汴之外城周世宗时所筑神宗又展拓其髙际天坚壮雄伟南闗外有太祖讲武池周美成汴都赋形容尽矣梁王鼓吹台徽宗龙徳宫旧基尚在开封府衙后有蜡梅一株以为竒遂创梅花堂北人言河北惟懐孟州号小江南得太行障其后故寒稍杀地暖故有梅且山水清逺似江南云南门外有五岳观太乙宫岳帝殿极雄壮华丽宫连跨小楼殿极天下之巧俗呼为暖障闻汴有大殿九闻【一作间】者五相国太乙景徳五岳尽雕镂穷极华侈塑像皆大金时所作絶妙徽宗定鼎碑瘦金书旧皇城内民家因筑墙掘地取土忽见碑石穹甚其上双龙趺昻首甚精工即痩金碑也四方闻之皆捐金求取其家遂専其利蔡京题额政和定鼎之碑或云九鼎金人未尝迁亦只在土中或水中耳如资圣阁登云楼覆压嵗久今其地低陷甚多曽记佛书言山河大地凡为城邑宫阙楼观塔庙亦是缘业深重所致光教寺在汴城东北角俗呼为上方寺琉璃塔十三层鐡普贤狮子像甚髙大座下有井以铜波斯葢之泉味甘谓通海潮旁有五百罗汉殿又云五百菩萨像皆是漆胎装丽金碧穷极精好普贤洞记石碑甚雅金皇统四年四月一日奉议大夫行台吏部郎中飞骑尉施宜生撰并书所谓方人者也后为金相字步骤东坡寺入门先经蔵殿蔵殿极工巧四隅不动其中运转经卷无伦次皆唐人书也极精妙太庙街近城有古观音寺北齐施主姓名碑佛殿开寳皇后命孙徳元画西方浄土极竒古精妙仅存半壁僧崇化大师为之讃书亦有法相国寺佛殿后壁有咸平四年翰林髙待诏画大天王尤雄伟殿外有石刻东坡题名云蘓子瞻子由孙子发秦少防同来观晋卿墨竹申先生亦来元祐三年八月五日老申一百一嵗又片石刻坡翁草书哨遍石色皆如玊寳相寺俗呼为大佛寺有五百罗汉塑像甚竒古又噀水石龙镌刻甚精皆故宫物也
　　蟛馄饨
　　轩渠录载有人以糟蟹馓子同荐酒者或笑曰只是家中没物事然此二味作一处怎生吃众以为笑近溆浦富家杨氏尝宴客作蟛馄饨真可作对也
　　包宏斋桃符
　　包宏斋恢致仕后归作园于南城题桃符云日短暂居犹旅舍夜长宜就作祠堂年八十七薨
　　南风损藕
　　近闻亭臯荡户云毎嵗夏月南风少则好藕晒荷叶遇雨所着处皆成黑防蔵荷叶则须宻室见风则蛀损不堪用矣
　　灯檠去虫
　　桃树生小虫满枝黑如蚁俗名砑虫虽用桐油洒之亦不尽去其法乃用多年竹灯檠挂壁间者挂之间则纷纷然坠下此物理有不可晓者戴祖禹得之老圃云
　　鱼苖
