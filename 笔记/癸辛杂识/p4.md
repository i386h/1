<!-- { "loadSidebar": true } -->
　　管宁白帽之説尚矣虽杜诗亦云白帽应须似管宁然幼安本传止云常着皁帽又云着絮帽布衣而已初无白帽之事独杜佑通典帽门载管宁在家常着帛帽岂以帛爲白乎然宋齐之间天子燕私多着白髙帽或以白纱今所画梁武帝像亦然盖当时国子生亦服白纱巾晋人着白接防谢万着白纶巾南齐桓崇祖白纱帽南史和帝时百姓皆着下檐白纱帽唐六典天子服有白纱帽他如白帢白幍之通爲庆吊之服古乐府白纻歌云质如轻云色如银制以爲袍余作巾杜诗光明白防巾常念着白帽采薇青云端白乐天诗云青笻竹杖白纱巾然则古之所以不忌白者盖丧服皆用麻重而斩齐轻而功缌皆麻也惟以升数多寡精粗爲异耳自麻之外缯缟固不待言苎虽布属亦皆吉服缟带纻衣昔人犹以爲赠则亦何忌之有汉髙帝爲义帝发丧兵皆缟素行师权制固不备礼后世人多忌讳丧服往往求杀今之薄俗盖有以缟纻爲缌功者矣宜乎巾帽之不以白也
　　送刺
　　节序交贺之礼不能亲至者毎以束刺佥名于上使一仆遍投之俗以爲常余表舅呉四丈性滑稽适节日无仆可出徘徊门首恰友人沈子公仆送刺至漫取视之皆亲故于是酌之以酒隂以已刺尽易之沈仆不悟因往遍投之悉呉刺也异日合并因出沈刺大束相与一笑乡曲相传以爲笑谈然説载陶谷易刺之事正与此相恐呉効之爲戏耳又杂説载司马公自在台阁时不送门状曰不诚之事不可爲之荥阳吕公亦言送门状习以成风既劳作僞且踈拙露见可笑则知此事由来久矣
　　今时风俗转薄之甚昔日投门状有大状小状大状则全小状则半今时之刺大不盈掌足见礼之薄矣
　　简椠
　　简椠古无有也陆务观谓始于王荆公其后盛行淳熙末始用竹纸高数寸濶尺余者简版防废自丞相史弥逺当国台谏皆其私人毎有所劾荐必先呈副封以越簿纸书用简版缴达合则缄还否则别以纸言某人有雅故朝廷正赖其用于是旋易之以应课习以爲常端平之初犹循故态陈和仲因对首言之有云稾会稽之竹囊括苍之简正谓此也又其后括苍爲轩様纸小而多其层数至十余叠者凡所言要切则用之贵其卷还以泯其迹然既入贵人达官家则竟畱不遣或别以他椠答之往者御批至政府从官皆用蠲纸自理宗朝亦用黄封简版或以象牙爲之而近臣密奏亦或用之谓之御椠盖亦古所无也
　　人妖
　　赵忠惠帅维扬日幕僚赵参议有婢慧尽得同辈之懽赵昵之坚拒不从疑有异强即之则男子也闻于有司盖身具二形前后奸状不一遂置之极刑近李安民尝于福州得徐氏处子年十五六交际一再渐具男形盖天眞未破则彼亦不自知然小説中有池州李氏女及婢添喜事正相而此外絶未见于古今传记等书岂以秽污笔墨不复记载乎尝考之佛书所谓博叉半释迦者谓半月能男半月不能男又遗像经有五种不男曰生剧妒变半变半者二形人中恶趣也晋五行志谓之人疴惠帝时京洛人兼男女二体亦能两用人道而性尤婬乱此乱气所生也玉厯通政经云男女二体主国婬乱而二十八宿眞形图所载心房二星皆两形与丈夫妇人更爲雌雄此又何耶异物志云灵狸一体自爲隂阳故能媚人褚氏遗书云非男非女之身精血散分又云感以妇人则男脉应胗动以男子则女脉顺指皆天地不正之气也
　　四韩
　　或云韩信爲吕后所杀韩通爲杜后所杀韩侂胄爲杨后所杀韩震爲谢后所杀四人皆将相皆死于妇人之手亦异矣
　　韩彦古
　　韩彦古字子师诡谲任数处性不常尹京日范仲西叔爲谏议大夫阜陵眷之厚大用有日矣范素恶韩将奏黜之语颇泄韩窘甚思所以中之范门清峻无间可入乃以白玉小合满贮大北珠缄封于大合中厚赂铃下老兵使因间通之范大怒叱使持去所爱亦在傍怪其奁大而轻曰此何物也试启观之则见玉合益怪之方复取视玉滑而珠圆分迸四出失手堕地合既破碎益不可拾范见而益怒自起捽妾之冠而气中仆地竟不起其无状至此李仁甫亦恶其爲人弗与交请谒尝瞰其亡一日知其出往见之则实未尝出也既见韩延入书屋而请曰平日欲一攀屈而不能今幸见临姑解衣盘礴可也仁甫辞再三不获遂爲强畱室有二厨贮书牙籖黄袱扃防甚严仁甫问此爲何书答曰先人在军中日得于北方盖本朝野史编年成书者是时仁甫方修长编既成有诏临安给笔札就其家缮録以进而卷帙浩博未见端绪彦古常欲畧观不可得仁甫闻其言窘甚亟欲得见之则曰家所秘藏将即进呈不可他示也李益窘再四致祷乃曰且爲某饮酒续当以呈李于是爲尽量毎杯行辄请至酒罢笑谓仁甫曰前言戏之耳此即公所着长编也已爲用佳纸作副本装治就以奉纳便可进御矣李视之信然盖隂戒书吏传録毎一板酬千钱吏畏其威利其赏辄先録送韩所故李未成帙而韩已得全书矣仁甫虽愤媿不平而亦幸其成竟用以进其怙富玩世狡狯毎此【今之官吏亦有过此者】
　　松五粒
　　凡松叶皆双股故世以爲松钗独栝松毎穗三须而髙丽所产毎穗乃五鬛焉今所谓华山松是也李贺有五粒小松歌陆诗云松斋一夜怀贞白霜外空闻五粒风李义山诗松暄翠粒新刘梦得诗翠粒防晴露皆以粒言松也酉阳杂俎云五粒者当言鬛自有一种名五鬛皮无鳞甲而结实多新罗所种云然则所谓粒者鬛也
　　唐重浮屠
　　唐世士大夫重浮屠见之碑铭多自称弟子此已可笑柳子厚道州文宣庙记云春秋师晋陵蒋坚易师沙门凝安有先圣之宫而可使桑门横经于讲筵哉此又可笑者然樊川集亦有炖煌郡僧正除州学博士僧慧苑除临坛大德制则知当时此事不以爲异也
　　葖
　　今成都面店中呼萝卜爲葖子虽曰市井语然亦有谓按尔雅曰葖芦菔也郭璞以萉爲菔俗呼雹葖先北反或作卜释曰紫花松也一名葖盖其性能消食解面毒谈苑云江东居民岁课艺初年种芋三十亩计省米三十斛次年种萝菔三十亩计益米三十斛可见其能消食昔有婆罗门僧东来见人食面骇云此有大何以食之及见萝菔曰赖有此耳洞微志载齐州人有病狂歌曰五灵叶盖晚玲珑天府由来汝府中惆怅此情言不尽一丸萝菔火吾宫后遇道士作法治之云此犯天麦毒按医经芦菔治面毒即以药并萝菔食之遂愈以其能解面毒故耳
　　乞食歌姬院
　　韩熙载相江南后主即位颇疑北人有鸩死者熙载惧祸因肆情坦率不遵礼法破其家财售妓乐数百人荒淫爲乐无所不至所受月俸至不能给遂敝衣破履作瞽者持琴俾门生舒雅执板挽之随房乞丏以足日饍后人因画夜宴图以讥之然其情亦可哀矣唐裴休晚年亦披毳衲于歌姬院持鉢乞食不爲俗情所染可以説法爲人乃知熙载之前已有此例虽发令逃禅熙载避祸余谓熙载是世法发令是心法心迹不同也
　　彦纯客诗
　　彦纯同知始以史同叔同里之雅荐以登朝尹京既以才猷自结上知遂繇文昌跻宥府寖寖乎柄用矣适诞辰客有献诗爲夀云见説黄麻姓字香且将公论是平章十年旧学资犹浅二纪中书老欲僵刑鼎岂堪金锁印仙翁已在白云乡太平宰相今谁是惟有当年召伯棠刑鼎指薛盖以金科赐第仙翁指时已七十旧学则郑安晚也此诗既传史闻恶之旋即斥去
　　长沙茶具
　　长沙茶具精妙甲天下每副用白金三百星或五百星凡茶之具悉备外则以大缕银合贮之赵南仲丞相帅潭日尝以黄金千两爲之以进上方穆陵大喜盖内院之工所不能爲也因记司马公与范蜀公游嵩山各携茶以往温公以纸爲贴蜀公盛以小黒合温公见之曰景仁乃有茶具耶蜀公闻之因畱合与寺僧而归向使二公见此当惊倒矣
　　眞西山入朝诗
　　眞文忠负一时重望端平更化人徯其来元祐之涑水翁也是时楮轻物贵民生颇艰意谓眞儒一用必有建明转移之间立可致治于是民间爲之语曰欲百物贱待眞院及童马入朝敷陈之际首以尊崇道学正心诚意爲一义继而复以大学衍义进愚民无知乃以其所言爲不切于时务复以俚语足前句云吃了西湖水打作一锅面市井小儿嚣然诵之士有投公诗云先生绍道统辅翼圣经爲天地立心爲生民立命愚民无知乃欲以琐琐俗吏之事望公虽然天下之名者必天下之责楮币极坏之际岂一儒者所可挽囘哉责望者不亦过乎公居文昌防一岁洎除政府不及拜而薨
　　赵子固梅谱
　　诸王孙赵孟坚字子固善墨戏于水仙尤得意晚作梅自成一家尝作梅谱二诗颇能尽其源委云逃禅祖花光得其韵度之清丽间庵绍逃禅得其萧散之布置囘视玉面而防须已见工夫较精致枝枝倒作鹿角曲生意由来端尔所传正统谅末节舍此的传皆僞耳僧定花工枝则粗梦良意到工则未女中却有鲍夫人能守师绳不轻坠可怜闻名不识面云有江西毕公济季衡麄丑恶拙祖弊到雪蓬滥觞矣所恨二王无臣法多少东邻儗西子是中有趣岂不传要以眼力求其旨踢须止七萼则三防眼名椒梢防尾枝分三叠墨浓淡花有正背多般蘂夫君固已悟筌蹄重説偈言吾亦赘谁家屏幛得君画更以吾诗跋其底　浓写花枝淡写梢鳞皴老干墨微焦笔分三踢攒成瓣珠晕一圆工防椒糁缀蜂须凝笑靥稳拖防尾施长梢尽吹心侧风初急犹把枝埋雪半消松竹衬时明掩映水波浮处见飘飖黄昏时候朦胧月清浅溪山长短桥閙里相挨如有意静中背立见无聊笔端的皪明非画轴上纵横不是描顷觉坐来春盎盎因思行过雨潇潇从头总是扬汤法拚下工夫岂一朝
　　笔墨
　　先君子善书体兼虞栁余所书似学栁不成学欧又不成不自知其拙往往归过笔墨谚所谓不善操舟而恶河之曲也虽然工欲善其事必先利其器泛观前辈善书者亦莫不于此畱意焉王右军少年多用紫纸中年用麻纸又用张永义制纸取其流丽便于行笔蔡中郎非流纨丰素不妄下笔韦诞云用张芝笔左伯纸任及墨兼此三具又得巨手然后可以建径丈之字方寸千言韦防善书而妙于笔故子敬称爲奇絶汉世郡国贡兔惟赵爲胜欧阳通用狸毛笔皇象云真措毫笔委曲宛转不叛散尝滑密沾汚墨须多胶绀黟者如此逸豫余日手调适而欢娯正可小展试世惟米家父子及薛绍彭畱意笔札元晖谓笔不可意者如朽竹篙舟曲筯哺物此最善喻然则古人未尝不畱意于此独率更令临书不择笔要是古今能事耳
　　辨章
　　今人呼平章爲辨章见尚书大传唐传第一曰辨章百姓百姓昭明史记则又以爲便章百姓韩文公袁氏先庙碑亦用辨章二字
　　来牟
　　今人呼小麦面爲来牟或曰牟粉皆非也广雅云牟爲大麦来爲小麦然则来牟自是两物説文云大麦牟也牟大也牟一作周之所受瑞麦来牟即今之大麦按小麦生于桃后二百四十日秀之后六十日成秋种冬长春秀夏实具四时之气兼有寒温冷故小麦性微寒以爲麯则温麪则麸则冷
　　父客
　　世称父之友爲执则父之宾客宜何称按史记张耳传外黄女亡其夫去扺父客汉呉王濞傅周亚夫问父绛侯客东坡赠王定国诗云西来故父客正用此耳父客二字甚新
　　误着祭服
