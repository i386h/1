<!-- { "loadSidebar": true } -->
　　马八二国进贡二人皆女子黑如昆仑其隂中如火或有元气不足者与之一接则有大益于人又有二人能按摩百疾不劳药饵或有心腹之疾则以药少许涂两掌心则昏如醉凡一昼夜始醒皆异闻也或谓此数人至前途因不服水土皆殂
　　张老防御沈壵
　　杭医老张防御向为谢太后殿医官革命后犹出入杨驸马家言语好异人目为张风子然其人尚义介靖不徇流俗其家影堂之上作小阁奉理宗及太后神御位牌奉之惟谨以终其身焉可谓不忘本者矣杨府九位有掠屋贱人沈壵者居长生老人桥每至杨和王忌辰必设位书恩主杨和王供事惟谨人问其故则云某家在世皆衣食其家今其位虽凌替然不敢忘此亦小人知义者今世号为士大夫者随世上下自以为巧而得计视此真可媿矣
　　蔡陈市舶
　　永嘉有蔡起莘尝为海上市舶德祐之末朝廷尝令本处部集舟檝以为防招之用其处有张曾二者颇健蔡委以为部辖既而本州防检所部船有违阙即欲置张于极刑蔡力为祈祷事从减明年张宣使部舟欲入广又以张不能应办欲从军法施行蔡又祈免之遂命部舟入广以赎罪未几厓山之败张尽有舟中所遗而归觐骤至贵显蔡既归温遂遭北军所掳家遂破焉因挈家欲入杭谒亲故道由张家浜偶怀张曾二部辖者居此今不知何如漫扣之酒家云此处止有张相公耳因同酒家往谒之张见蔡即下拜称为恩府延之入中堂命儿女妻妾罗拜白曰我非此官人无今日矣遂为造宅置田造酒营运遂成富人张即今宣慰也名瑄同时继蔡为市舶者姓陈名壁天台人有方元者世居上海谨徒也因事至官陈遂槌折方手足弃之于沙岸后医治复全革世后隷张万下为头目因部粮船往泉南至台境值大风不行遂泊舟山下因取薪水登岸望数里外有聚屋扣之土人则云前上海陈市舶家也方生意疑为向所见杀者即携酒往访之陈出迎已忘其为人扣所从来方以阻风告陈遂置酒酒半酣方笑曰市舶还记某否某即向遭折手足方元也陈方愕然逊谢三鼓后方哨百人秉炬挟刃而来陈氏一家皆不得免焉此二事一为报恩一为复怨皆得之于天
　　铁蛆
　　鲜于伯机云向闻其乃翁云北方有古寺寺中有大铁锅可作数百人食一夕忽有声如牛吼晓而视之已破矣于铁窍中有虫色皆红凡数百枚犹有蠕动者铁中生虫亦前所未闻也
　　捕狸法
　　捕狸之法必用烟薰其穴却于别处开穴张罝捕如拾芥然狸性至灵每于穴中迭土作台以处且可障烟夏月则于台下避暑可谓巧矣而捕者又必穷其台之所之而后止可谓不仁也
　　兰亭两俣
　　山隂之亭其扁乃靖康中箕山王俣书壬辰岁全楚卿舍天章寺旁庵田三十亩为兰亭书院其扁乃廉访分司王俣书之二百年间同姓同名可谓异矣
　　洪起畏守京口
　　洪起畏知京口日乃北军入境之初尝大书揭榜四境曰家在临安职守京口北骑来有死不走其后举郡以降或为人改其末句云不降则走【衞山斋】
　　张世杰忠死
　　张世杰之战海上也尝与祥兴之主约曰万一事不可为则老臣必死于战有沉香一株重千余两是时当焚此香为验或香烟及御舟可即遣援兵或不然宜速为之所无堕其计中也及厓山之败张俨然立船首焚香拜天曰臣死罪无以报国不能翊运辅主惟天鉴之尚有将佐三十余人亦立其后如此者凡一昼夜从者亦耸立不少动既而北军拥至篙师亦皆以小舟逃去风起浪涌舟遂沉溺者甚众其部曲有张霸都统者遂收其遗赀放舟回至永嘉海洋中与之招魂作佛事时周文英者一舟正泊对港远见旗船遣人觇之则知为将军也遂轻舟往见之甚懽因谓张曰二王既死吾侪无主放浪海中与盗贼何异意欲与之投拜也张素知其人中险漫尔应之次日张欲置酒招周将乘间图之适有人往报于周周亟杀一人拂明亟遣以半体送之曰昨见相公回马适踠足今已烹之敢屈相公一醉张不虞其机已露乃曰今日本欲相招乃为君所先当即往就邀以归也至则周杀张于坐中因抚其部曲张军头目竞献子女玉帛周尽却之令各自收拾同往广中梁相公处投拜止留张世杰所爱二内人皆絶色也二人常持家事尽知世杰所有宝玩及供军金帛既约日进发则凡张军诸舟各差守把不许一人登岸凡数十船金宝悉卷而有之既约日进复以世杰节度使印以为根脚授广州宣慰使及其还江南也异世随二王官属贵珰幕士竞往投之附其舟以归周皆为料理舟檝及舟发至海中乃尽杀之掩有数家之财焉时毛文豹为士人处梁相公之馆备知其事故告发焉
　　许夫人
　　周文英之父名彦荣守节死于毘陵昔在闽广时有许夫人者聚兵立山寨甚盛周每至其寨往来许悦之因嫁焉遂辟诸山寨最后至一寨遇伏前值水坎周跃马过之许马弱堕坎遂为所烹周遂据其所有云【李声伯】
　　孕妇双胎
　　安吉县村落间有孕妇日馌其夫于田间每取道自丛祠之侧以往祠前有野人以卜为业日见其往因扣之情寖洽一日妇过之卜者招之曰今日作馄饨可来共食妇人就之同入庙中一僻静处笑曰汝腹甚大必双生子也妇曰汝何从知之曰可伸舌出看可验男女妇即吐舌为其人以物钩之遂不可作声遂刳其腹果有孪子因分其尸烹以祀神且以孪子炙作腊为鸣童预报之神至晩妇家寻觅不见偶有村翁云其每日与卜者有往来之迹疑其为奸遂入庙捕之悉得其尸并获其人解之县中葢左道者以双子胎为灵单乃所不及也【壬辰之冬】
　　屠节避讳
　　省吏屠节尝出知道州太守省劄其本房书史以避贾相之名遂书作某人知舂陵州事贾见之大怒批出云二名不偏讳临文不讳皆见于礼经今屠节乃敢擅改州名可见大无忌惮使不觉察岂不相陷决欲黜之后以诸省吏罗拜恳告遂从编置即存博之【阙】也
　　回人送炭
　　牟献之巘存斋之子旧为浙东宪尝有谢人送炭一联云翻手可覆手曲身成直身
　　赵孟台评
　　赵孟因诱买王寿妾楚【阙】　遂为曾渊子所论一联云乔妾之归承嗣着主衣周顗之事【阙】　殆非人
　　金钩相士
　　文时学昔为秘书郎日有金钩相士朝省防日挤于防吏辈入省中遍阅诸馆职继而扣之云左偏坐二人一月皆当补外【潘墀王世杰】末坐一少年最不佳官虽极穹然当受极刑扣其何以知之云顶有拳发此受刑之相也凡人具此相无得免者葢文宋瑞时为正字居末坐也未几潘王果出而宋瑞之事乃验于两纪之后可谓神矣又尝见宋瑞自云平生凡十余次梦中见髑髅满前后无数此何祥也然则异时之事岂偶然哉【本心翁癸巳六月】
　　十干纪节
　　或云上已当作十干之已葢古人用日例以十干如上辛上戊之无用支者首午尾卯则上旬无已矣故王季夷嵎上已词云曲水湔裙三月二此其正也
　　文山书为北人所重
　　平江赵升卿之侄总管号中山者云近有亲朋过河间府因憇道傍烧饼主人延入其家内有小低阁壁贴四诗乃文宋瑞笔也漫云此字写得也好以两贯钞换两幅与我如何主人笑曰此吾家传宝也虽一锭钞一幅亦不可博咱们祖上亦是宋氏流落在此赵家三百年天下只有这一个官人岂可轻易把与人邪文丞相前年过此与我写的真是宝物也斯人朴直可敬如此所谓公论在野人也【癸巳九月】
　　至元甲午节气之巧三十一年
　　正月初一日壬午立春　二月初二日癸未惊蛰三月初三日癸丑清明　四月初四日甲申立夏五月初五日甲寅芒种　六月初六日乙酉小暑七月初七日乙卯立秋　八月初八日乙酉白露九月初九日丙辰寒露【系亥正初刻至初八日至有四刻日之迟】
　　十月初十日丙戌立冬　十一月十一日丁巳大雪十二月十二日丁亥小寒
　　夷考百年以来
　　正月一日立春　　　二月二日惊蛰
　　三月三日清明　　　四月四日立夏
　　五月五日芒种　　　六月六日小暑
　　七月七日立秋　　　八月八日白露
　　九月九日寒露　　　十月十日立冬
　　十一月十一日大雪　十二月十二日小寒
　　余见未如此者亦一竒事也
　　香炉峰桐柏山
　　越上有香炉峰唐德宗时有告于朝者言此山有天子气于是遣使凿其山理宗髙祖周元肃王向祗投于河南死焉其子楚王遂挟父母遗骨以归越葬于香炉峰下于是前说验焉又杭之仁和县有桐柏山宣和中蔡京尝葬其父于临平及京败或谓此为骆驼饮海埶遂行下本路遣匠者凿破之有金鸡自石中飞出竟渡浙江其地至今有开凿之径知地理者谓犹出带血天子而后济王实生其地【赵节山】
　　失诰碎带
　　丙寅冬嗣荣王拜福王之命贾御医将上命部押仪物过越及至邸第则遗忘诰命及新铸之印人皆以为不祥贾师宪景定庚申自江上凯旋归朝遂拜少师赐玉带及入朝之日马蹶而坠碎其带焉人人皆知为不祥
　　吴氏鸟卵
　　吴子明居杭之横塘晚年闲步水滨忽见泥中一物蠕动疑为虵细视之乃一鸟卵大可如拳心异之遂取归寘之圣堂净水盂中旋即涨大忽发大声穿屋而出或以为龙卵云然吴竟以此惊悸成疾而殂
　　鲁港风祸
　　或谓贾平章鲁港之师尝与北军议定岁币讲解约于来日各退师一舍以示信既而西风大作北军之退西者旗帜皆东指南军都拨发孙虎臣意以为北军顺风进师遂仓忙告急于贾贾以为北军失信而相绐遂鸣锣退师及知其悮则军溃已不可止矣是南军既退之后越一宿而北军始进葢以此也鸣呼天乎
　　慈宪生吉兆
　　慈宪全夫人之生也其父全翁大节忽门外有大虵蟠绕一大树间细而视之则其虵有两小角方以为异将入呼儿侄辈逐之则报以得女而虵不复见矣福王妻柔懿李夫人之生也忽大雷雨有龙入其室而夫人生焉
　　德祐二子名
　　福王长子小字祐孙【庚子生即不育】次日黄氏所生小字德即绍陵也葢取并立人二字后乃应德祐之号异哉
　　绍陵初诞
　　绍陵之在孕也以其母贱遂服坠胎之药既而生子手足皆软弱至七岁始能言黄氏德清人乃李夫人从嫁名定喜后封隆国育圣夫人
　　宁宗不慧
　　或谓宁宗不慧而讷于言每北使入见或隂以宦者代答
　　衢吏徐信
　　衢之常山有道院三月三日上真诞辰道侣云集吏魁徐信主此防有一道人得如意袋三寄留徐家约以四月八日合防复至以取且赠以诗云一方眼目共推尊祸福无门却有门夜半或传人一语明朝推背受皇恩徐大刻之石及期道人不至未几詹峒作梗诿其罪于徐夜半省劄下竟伏极刑【陆大匹时为龙游宰亲言之】
　　征日本
　　至大十八年大军征日本船军已至竹岛与其太宰府甚迩方号令翌日分路以入夜半忽大风暴作诸船皆击撞而碎四千余舟所存二百而已全军十五万人归者不能五之一凡弃粮五十万石衣甲器械称是是夕之风木大数围者皆拔或中折葢天意也【李顺文为令史目击而言】
　　束手无措
　　束元嘉知嘉陵【泰州】禁醋甚严有大书于郡门曰束手无措
　　蜘蛛珠
