<!-- { "loadSidebar": true } -->
　　古及之在福建省时有村落小民家一妇人以织麻为业每夜沤麻于大水盎中忽一日视之盎中水涸矣视之初无鏬漏凡数夕皆然怪其异至夜俟之夜过半果有一物来径入盎中饮水其身通明如月光炤满室妇细视之乃一白蜘蛛耳其大如五斗栲栳其妇遂急以大鸡笼罩之割其腹内得一珠如弹丸大照明一室是夕地分军士皆见其家有火光烛天疑为有火翌日遂往扣其妇人以为无有军人之者以言诱之终不能隐遂出示之其卒胁以威以十五千得之既而千户知其事复杀卒以取之如此转数手亦杀数人最后归之古遂以所得福王玉枕并进之遂得江浙省平章闻内府一珠向以数千锭得之于海贾方之此珠不及其半葢絶代之宝也
　　佛莲家赀
　　泉南有巨贾南蕃回回佛莲者蒲氏之壻也其家富甚凡发海舶八十艘癸巳岁殂女少无子官没其家赀见在珍珠一百三十石他物称是省中有榜许人告首隐寄债负等
　　圣铁
　　有所谓圣铁者凡人佩之刀兵皆不能入尝以羊试之良验又谓此铁佩之刀兵所至则铁随应之终不可入又云此铁大者仅如豆破肉入之身中或遇刀兵则此铁随以应之更不可入未知孰是闻张眼子有之
　　华岳阿房基
　　王国用佥省云五岳惟华岳极峻直上四十五里遇无路处皆挽铁絙以上有西岳庙在山顶望黄河一衣带水耳所谓龙池者仅方丈龙在则水深黑龙不在则清见底山有郭仙姑者年二百六七十岁矣曾事陈希夷又常随吕公游于世又云阿房宫基址尚存前殿纵广各数里可容万人其大可知
　　钉官石
　　又云钉官石在长安城中色青黑其坚如铁凡新进士求仕者以大钉钉之如钉径入则速得美官否则龃龉不能入入亦不能快利也石上之钉皆满
　　张氏银窖
　　张府主奉位酒库屋其左则古平章之居一日古欲展地丈余主奉者不获已与之彼方毁旧垣再筑于旧基得乌银数十大笏皆奄有之葢张氏之宿藏也
　　猪祸
　　至元癸巳十二月内村落间忽伪传官司不许养猪于是所有悉屠而售之其价极廉不知何祥也
　　张松
　　世俗命强记者曰张松按蜀纪刘禅纪注杨修以所撰兵书示张松饮宴间一看便暗诵之即此也
　　桃符获罪
　　盐官县学教谕黄谦之永嘉人甲午岁题桃符云宜入新年怎生呵百事大吉那般者为人告之官遂罢去
　　龙蚌
　　老学庵笔记言寿春县滩上有一蚌其中有龙蟠之迹以为絶异余尝于杨氏勤有堂见其亦此疑即寿春之物既而隣邸有六家有客人持一蚌殻求售其中俨然一蛇身累累贯珠乃知天壤之间毎有竒事
　　透光镜
　　透光镜其理有不可明者前辈传记仅有沈存中笔谈及之然其说亦穿凿余在昔未始识之初见鲜于伯机一枚后见霍清夫家二枚最后见胡存斋者尤竒凡对日暎之背上之花尽在影中纎悉毕具可谓神矣麻知几尝赋此诗得名余尝以他镜视之或有见半身者或不分明难得全体见者太平广记第二百三十卷内载有侯王授王度神镜承日照之则背上文尽入影内纎悉无失然则古亦罕见也
　　菖蒲子
　　菖蒲花结子老收之至梅月用米饮同子嚼碎喷在大炭上则自然生苗极细可爱然止是虎须耳昌化有此苗【章爱山】
　　死马杀人
　　凡驴马之自毙者食之皆能杀人不特生丁疮而已岂特食之凡剥驴马亦不可近其气薰人亦能致病不可不谨也今所卖鹿脯多用死马肉为之不可不知
　　哇铜器
　　徐子方尝得哇国一铜器箕径约四寸从约三寸其中有梁如斗梁上坐国主国后二像一人侍侧极其丑恶如优人之其侧有两人首殊不知为何所用也
　　黑漆船
　　赵梅石孟防性侈靡而深崄其家有沉香连三暖阁窻户皆镂花其下替抜亦镂花者下用抽替打篆香于内香雾纷郁终日不絶前后皆施锦帘他物称之后闻献之福邸云后为都大坑冶又造黑漆大坐船船中蝗板皆用香楠镂花其下焚沉脑如前阁子之制吕师防亲见之遂号孟防为黑漆船后饿死于燕京【存斋】
　　周弥陀入冥
　　湖州贵泾坊有周弥陀者其人手中有弥陀印故得名为人善良且孝忽以病殂以心腹未寒未敢殓越二日复苏曰此番得生皆陈尚书之力因言至一官府囚徒甚众仰观据案者即陈本斋尚书也【存字体仁】见谓曰汝吾赁户也何缘至此检大簿曰此人极孝且所追同姓名可令发回蹶然而苏好事者虽能言未之信也未几廉访分司嶭特穆尔自嘉兴至霅因扣左右曰前宋有马裕斋陈本斋否众曰然因言在嘉兴时一书吏暴死一夕方苏因言入冥有二冥官以簿参照误而遣回吏语之曰此善恶判官也恶判官乃马裕斋善判官乃陈本斋耳乃与周弥陀之事正相合亦可怪【衢按裕斋名光祖】
　　马相漂棺
　　饶州乐平县中有某人者元执役于马相府后以病死入防见中坐者乃马相公也其人举首叩头以求救既而以悮追放还方出马即呼语之曰汝回人间可与吾儿言我屋已漏损一角宜亟修之可怜儿子读书将来有用处既苏遂往马府告之然所居之第初无损漏之事越明年山中发洪水马相之墓适当其冲遂为大水漂其棺随流而去莫知所之至四十里之外为枯槎挽定适渡子见之讶其棺华大疑非常人者即举渡船中载之以归既而马府物色得之给赏取回改葬焉此事陈无逸在婺源为山长时见张伯大家言之甚详伯大丞相之妹壻也
　　伯宣被盗
　　刘伯宣为宣慰司同知去官日泊北闗外俞椀盏家之别室一夕为偷儿盗去银匙筯两副及毛衫布海青共三件次日几无可着之衣其家即欲经官捕盗伯宣不许因自于门首语其隣曰此辈但知为盗而不知吾乃穷官人也所有之物不过如此万一见获遂坏此生银匙筯入其手亦不愿得但衣服颇觉相妨仍见还可也幸相体此意人皆笑其迂越再宿忽得一簏于屋后空地视之毛衫布衣皆在焉刘公一言信及穿窬非一日之积也【白廷玉】
　　李性学
　　李性学之为吾教也有诗云天下今无读书者世间惟有作诗人其后得罪于巨室故遭完顔御史之怒杖几及身阎子静援之而免于是怒之者有墙壁之文丑诋有云挂腐鼠于书斋之内谓辟蝇营避飞蚊于锦被之间有如缩吃带糠糙米粥啜无盐淡菜羮猫儿常宝玩于房中虱子任珠悬于衣上又云胗病知心脉之已死自缢有颈痕之尚存先是性学尝以俪语数范药庄之恶有云面带墨香口尚乳臭等语此其报也
　　夏驾山
　　吾乡妙喜谓之杼山谓夏杼尝巡厯于此故名其西曰夏驾山又有所谓夏王村者皆是也今乃讹夏王为下黄夏驾为下夹且名其上曰上夹以成伪焉
　　渴字无对
　　衞山斋云凡字皆有对如饥之对饱寒之对暖悲之对欢之是也独有渴字无不渴一字对之此虽戏言亦似有理又云向见乡先生言闗雎后妃之德注家皆指后为太姒非也葢后即君耳妃乃夫人以夫人为后乃自秦始耳
　　观堂二石
　　徐子方云向到故内观堂有黑漆厨内龛二石髙数尺其一有南斗六星隐起石上刻金书南极呈祥其一有北斗七星亦隐起而色白刻曰北斗降瑞及再至杭则观堂已化为佛寺此石莫知所在矣
　　董仪父论易
　　董仪父鸿尝云易有圣人之道四焉王辅嗣去三而存一于道阙焉晦庵知其为非所以本义啓各以卜筮言之然虽知其为卜筮之道而不知其所以为卜筮之道不过复以理言之则亦何异乎辅嗣哉
　　棺葢悬镜
　　今世有大殓而用镜悬之棺葢以照尸者往往谓取光明破暗之义按汉书霍光传光之丧赐东园温明服防曰东园处秘器以镜置其中以悬尸上然则其来尚矣
　　北地赏柳
　　焦达卿云鞑靼地面极寒并无花木草长不过尺至四月方青至八月为雪虐矣仅有一处混堂得四时阳气和暖能种柳一株土人以为异卉春时竞至观之
　　光禄寺御醴
　　达卿尝为光禄寺令史掌醴事云炊米之器皆以温石为大釜【温石即菜石】甑以白檀香瓮盎之皆银为之极其侈靡前代之所无也车驾毎亲幸焉所掌必以大头目外廷丞不足道也
　　奸僧伪梦
　　安吉县朱实夫马相碧梧之壻也有温生者因朱而登马相之门近复无聊遂依白云宗贤僧录者无以媚之乃创为一说云曩闻碧梧与之言云向在相位日度宗宣谕云朕尝梦一圣僧来谒从朕借大内之地为卓锡之所朕尝许之是何祥也马虽知为不祥而不敢对今白云寺所造般寺即昔之寝殿也则知事皆前定于是其徒遂以此说载之于寺碑以神其事呜呼使当时果有此梦方贾平章当国安得独语马公使马公果闻此语安得不使子侄亲友知之且独语门吏耶可见小人之无忌惮如此余恐后人不知而轻信故不得不为之辩【金一之荪壁云】
　　沉香圣像
　　杭西湖延祥观四圣小像并从人共二十身皆蜡沉香凡数百两即韦太后北巡狩归日所雕皆饰之以大珠及杨髠据观为寺尽取之为笠珠及香饼可叹也【杜秋泉】
　　西湖好处
　　江西有张秀才者未始至杭胡存斋携之而来一日泛湖问之曰西湖好否曰甚好曰何谓好曰青山四围中涵绿水金碧楼台相间全似着色山水独东偏无山乃有鳞鳞万瓦屋宇充满此天生地设好处也此语虽麄俗然能道西湖面目形埶为可喜也
　　石庭苔梅
　　宜兴县之西地名石庭其地十余里皆古梅苔藓苍翠宛如虬龙皆数百年物也有小梅仅半寸许丛生苔间然着花极晩询之土人云梅之早者皆嫩树故得春最早树老则得春渐迟亦犹人之气血衰旺老少之异也此说前所未闻梅间有小溪流水横贯交午桥下多小石圆净可爱时有产花鸟及人物者近世以来则有骑而笠者葢天地之气亦随时而赋形尤可异也
　　陈谔捣油
　　陈谔字古直号埜水尝为越学正满替往婺之廉司取解由归途偶憇山家有长髯野叟方捣桕子作油见客至遂少辍相问劳曰君亦儒者邪持杯茶饮之遂问今将何往陈对以学正满替欲倒解由别注他缺髯叟忽作色而起曰子自倒解由我自捣桕油遂操杵臼不复再交一谈陈异而询于隣人云此傅秀才隐者也恶君言进取事故耳陈心甚愧之因赋诗云忽遇深山避世翁居然沮溺古人风老来一出为身计不满先生一笑中
　　襄鄂百咏
　　又云向在鄂渚正值己未透渡之变至辛酉闰十一月二十一日解围尝作鄂渚百咏以记一时之事多归功于贾老中间有一首云久戍蕃兵已念家将军何不奏胡家今朝忽报严围解白雪纷纷亦散花贾见散花之语大怒捕陈甚急陈窘甚求救于赵晦岩晦岩为解释乃免
　　打聚
　　阛阓瓦市专有不逞之徒以掀打衣食户为事纵告官治之其祸益甚五奴辈苦之切视其所溺何妓于是假金以偿其直然后许以嫁之且俾少俟课钱足日取去然所逋故尔悠悠使延引岁月而不肖子隂堕其计中反为外防虽欲少逞故智不可得矣其名曰打聚
　　家之巽三贤诗
