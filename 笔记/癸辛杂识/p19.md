<!-- { "loadSidebar": true } -->
　　王伋云隂阳家无他惟忌乐二字而已乐惟乐其纯阳纯隂忌惟忌其生旺库墓此水法也谓如子午向午水甲水皆可向即纯阳艮震山庚辛水流即纯隂
　　悬棺葬
　　孔应得云朱晦庵之葬用悬棺法术家云斯文不坠可谓好竒
　　郭阊
　　郭阊号方泉广州人少颉颃场屋其父与廖莹中之父有好两家之子同笔研得第后试邑平江事吕文徳数以事忤之而亦以受知符代授以书与其子师防师时在从班葢命之荐于时相也郭还里二年漫以书达之师旋外补继而如京干堂间廖在翘馆闻之使人通意郭不为汲汲而廖挽之不置未几除省门充辛未省闱考官旋入言路廖有所属往往不能曲意徇之寖不乐之又虚名实用一疏为陈宜中刘黻所不平达于贾相大费分解夙有上气之疾呕血而死
　　王葢伏法
　　王葢县丞福州长溪人嘉定初宦逰京湖时方经敌患杀人至多积骸如山数层之下复加捜索击以鐡槌乃去有未絶者夜见炳烛呵殿而来以为帅也惧甚屏息窥之旋闻按籍呼名死者辄起应之应已复仆次至其人亦起应之则又闻有言云此人未当此死乃举籍唱曰二十年后当于辰州伏法既得免投僧舍为行者适郡倅眉山家坤翁来防寺中喜其淳厚而文曰肯从我乎欣然而就家人亦爱之家有女适史植斋李温之子使从之以往遂居史已而史得辰州欲以自随王猛忆前事具白辞行史曰吾为郡守岂不能庇汝乃勉从之至郡逾年史幼女戏后圃为蛇绕王因击蛇并女毙焉史怒竟致之法距前神言恰二十年
　　埋蔵防
　　桐州祠山新安云岚皆有埋蔵防或以为异康植守广徳不以为信至用郡印印其封翌日发视无有焉或以见异恐未必然余按周礼以貍沈祭山林川泽注祭山林曰貍川泽曰沈然则尚矣
　　东迁道人
　　丙子北师自苏入杭道由东迁有道人结茅岸傍备水饮以施行者化縁募铸观音铜像积久成相好端严晨夕奉事闻师至叹曰一死无恨所惜此像兵火不保耳夜梦大士告曰吾何所虑恐汝不免葢汝前生曽杀人今来者正宿寃也明日有三骑过山其前二人衣红后一人衣白者是已汝可迎之以请死无所逃也至期所见无异其人诧曰人皆避匿独尔敢耳执之至庵索其散花具以梦告且曰我厚蔵岂不能为性命计其人感悟遽之且有所赠曰吾与汝解寃结竟以获免
　　屠门受祭
　　戴良斋云昔有宦家过屠门见幼稚而爱之抱以为子戒抱者使勿言既长且承序矣尝因祀先恍惚见受享者皆佩刀正坐而裹章服者列位其傍愕然以语保者保者始告以实自是当祀必先祀其所生而后祀其所为后者云命后者不可不知也
　　陈公振立子
　　止安陈公振字震亨居呉门无子有同姓昌世者为人端慤毎加敬爱因延之家塾常从容与言命继之事且托之访歴久未有所啓问之以难其人为对则曰得如子者乃佳昌世皇恐不敢当又久之问如初昌世谢未敢轻有所进乃曰如此则无出于子矣昌世固辞不敢强之再三乃勉承命后因语及曩尝梦谒家庙觉有拜于后者顾视则昌世也此意遂决昌世以其泽入仕尝倅三衢摄郡于公帑纎毫无所取穆陵闻之擢为郎淳祐间也
　　梅津食箩
　　尹梅津焕无子螟蛉罗石二姓名一越人为之语曰梅津一生辛勤只办得食箩一担
　　郁鬯大毒
　　明堂所用郁鬯凡三十斤取之信州吏云实未尝用用之大毒能杀人葢文具久矣
　　陈仲潜健啖
　　永嘉平阳陈仲潜健啖过人仕至邑宰偶临安防北使至亦健啖求为敌者使与馆伴陈闻而自衒因获充选食已复索乃各以半豚进使者辞不能容陈独大嚼由是得湘隂庾节使还不为生计每饭必肉数斤未几所畜一空其妻以饥愁中吐出一虫如小金色遂殂
　　范吕不合
　　范文正始与吕文靖不合而去文靖晚以西事复召用之文正遗吕书以郭李为喻共济国事视古防蔺寇贾真无慊矣而忠宣乃谓无之吕太史所辑文鉴特载此书而文正集中无之葢忠宣所删也父子之间可谓两尽近世倪祖常刻齐斋集内有昆命元説専为史弥逺而以集遗宅之此犹出于不审也陈石斋力修与陈叔方争军赏于都堂省拂袖径出以此去国终焉而其子臯谟乃以行实属之节斋叙此一节指为中风且有以防罪行之语臯谟以呈其从兄应辰应桃之子也以为不然节斋恐其不用也径取而刻之以出此岂特不审而已哉葢敌恵敌怨不在后嗣然自当视其事之轻重理之是非不可一防论也
　　施武子被劾
　　施宿字武子湖州长兴人父元之绍兴张榜乾道间为左司諌宿晩为淮东仓曺时有故旧在言路因书遗以畨葡萄归院相防出以荐酒有问知所自憾其不已致也劾之无以蔽罪宿尝以其父所注坡诗刻之仓司有所识穉字汉孺【湖州人】穷乏相投善欧书遂俾书之锓板以赒其归因摭此事坐以私其女适章农卿良朋云
　　二章清贫
　　章文庄参政与其兄宗卿虽世家五马而清贫自少依卿校沈丞相该之家学相连章日过其门沈氏少年与客坐于防事时方严冬二章衣不掩胫沈哂之曰此人防着及时衣客儆之曰二章才学乡曲所推不可忽也章亦防闻之既而兄弟聨登第骎骎通显沈氏之屋适有出售者宗卿首买之以居焉宗卿滑稽善谑与同舍聚话呉棣调之曰鸟覆翼之翼之宗卿字也章不闻他语自良久忽语众曰顷与众人防语正洽俄闻恶臭防知所自时舍弟达之亦在焉久乃觉其自达之也退而诮之曰吾弟吾弟众皆在此説话吾弟却在此放屁众为一笑
　　卿小
　　何小山既贵里居有卿宰初上来见一覩刺字曰小耳遣吏谢之后以佃家来诉邻鳬之扰有状至邑宰判云作髙田塍多着水鸭踏苖头自理防朝中自有大官人何必执状问小
　　刘漫塘
　　刘宰字平国号漫塘润之金坛人早有经世志以防疾不乐出或言其面防防不能应诏起者再力辞以免尝大书其印厯以示终身不起云怪矣面容无食肉相介然褊性无容物量智浅而虑不周材疎而用则旷不返初服輙啓荣望岂特一不可七不堪正恐一不成万有丧故俛以自适超然自放衣敝袍可无三禠之辱饭蔬食何用八珍之饷几觉来杖藜独往或从田家瓦盆之饮或和渔父沧浪之唱顾盻而花鸟呈伎言笑而川谷传响优防嵗月逍遥天壤道逢扁舟而去者语之曰汝非覇越之人乎陶天下之中从子致富亟去毋乱吾乐遇篮舆而来者揖之曰汝非不肯见督邮者乎有要于路者借得钱送酒家固不若髙卧北窻日傲羲皇之上也又尝发明靖节意云士大夫既作县弃官而归率自托于陶元亮其説以不见督邮为髙以解印绶不顾五斗米为廉愚以为此士大夫有血气者之常元亮非为血气所使者其胸中必有见论语载子在川上一章秦汉以来学者所未喻独程门以为论道体其説葢本于元亮元亮谓寘彼不舍安此自富惜其寄情于酒而为学有作辍也不然总角闻道白首未成所欲成者何事脂我名车策我良骥千里虽遥孰敢不至所欲至者何所惟其用功深见道明知世道之难而时事葢不可为故欲翻然而归其发于督邮之来特不欲为茍去云耳世遂以为诚然真痴人之前难説梦也
　　陈宜中父
　　陈宜中之先为吏毎以利物为心日计所及以钱投大缶中一钱为一事久而不可胜计人多徳之尝负官钱在圄属其孙往贷于宣义居外沙资累钜万宿梦黒龙绕其防柱觉而异之夙兴未防径至彷徨有所伺家人呼之不顾果有小儿来年可十许嵗问为谁曰陈某孙又问来故以实对又问所需几何曰百千如数付之陈既出诣谢曰汝肯以此子见与否陈曰寒贱下吏势分辽絶非所敢闻勉使就学许以捐助未几以长女许之既而陈逰上庠上书攻丁大全南还数年贾相牢笼置之伦魁陈在南日以往江心寺设水陆供尽室以往独长女居守巨富是夕寇夜至遂席卷以去长女亦被获以往至是寻盟乃以幼女归之陈后以文昌出守七闽遇巧节诸吏各有所献陈妻忽识一柈似其家物审视果也因语陈陈乃召吏扣所从来云海巡所遗也亟发兵围其寨尽殍诸校寘于理悉得其情正寇也事已各以次伏诛无漏网者女已有二子初犹不言其妹为言委曲执手相哭乃毙其二雏焉
　　刘朔斋再娶
　　魏鹤山之女初适安子文家既寡谋再适人乡人以其兼二氏之撰争欲得之而卒归于朔斋以故不得者嫉之朔斋以是多啧言晚丧偶于建寜王茂悦构自台归霅继而朔斋亦以口语归王辂之近郊既而皆有伉俪之慽语相泣也王告别归舟得疾竟至不起王刘所爱也刘归呉中未几亦逝二人皆蜀之隽人识者无不惜之时戊辰己巳之间也【衢按朔斋名震孙】
　　朔斋小姬
　　嘉熙丁酉朔斋守湖赵母堕为鼎倅既得湖守为朔斋交代刘颇不乐防刘得史督之辟是时其父端友适自蜀来正所由也不容不就刘欲卜居于湖拟郡教场地为基地乃别相地以迁之得广化寺后空地后得宅于蘓不复来斯随废蔡达夫节守湖口剏安定书院用其地为之云朔斋在呉日有小妓善舞扑蝴蝶者朔斋喜而纳之矣郑润父霖来守蘓葢旧逰也因燕集扣其人知在刘处亟命逮之辈承风径入堂奥窜取以去刘大不能堪未几郑殂刘复取之以归时淳祐己酉也【衢按母堕名希宋宗室】
　　成均浴堂
　　贾似道之为相也学舍纎悉无不知之雷宜中长成均也直舍浴堂久圮遂一新之或书其壁云碌碌盆盎中忽见古罍洗雷未之见也一日见贾语次忽云碌碌盆盎中雷恍然不知所答深用自疑久之入浴堂见之乃悟云
　　潜説友
　　潜説友缙云人甲辰得第咸淳庚午尹京凡四年后因误捕贾公私秫事去语之同傅者呉元真逾年起家守呉闻北师至计无所出适时宰欲以金银往舒城犒军防舒已下不得进寄呉门郡库潜因移为萨哈用偕表同往北师既退自以全城为功未几朝廷知其事遂罢去文天祥实代之后从二王入闽二王入广留守闽中更反覆随之向背末乃复为北守所共事王积翁因众军支米不得王以言激之曰潜意也遂罹剖腹之酷王复作文以祭之潜与赵裕庵同邑初甚相好后浸不相能潜既南向裕庵之子巩与其子交恶至聚众角鬬巩以女妻之索多因拉裕庵入闽以其常帅彼也还至三衢而殂巩后得南剑同知云
　　王积翁
　　王积翁留耕参政伯大之侄也尝宰富阳有声后觐北留连甚久遂自诡宣谕日本遂命为奉使以兵送之至温陵有任大公者家有四舶王尽拘用之使行又于途中鞭之有谇语王颇闻之至骸山【即髑髅山】以好语官职诱之且付以空头总管文帖且作大茶饭享之任亦领略亦作酒以报众使醉饱任纵兵尽杀之靡有孑遗王窜匿于柁楼下任叱之曰奉使何在犹佯笑曰在此出则叩头乞命任顾其徒鞭而挤之于水席卷所有寳物货财而去取所乗舟断其首尾使倭舟然后有水手四人逃回永嘉北朝为之立庙赐谥焉
　　王厚斋形拘
　　王厚斋应麟为右史两制时刘黻在言路尝论之云识局于形忠夺于艺惟务防説以钓爵位遂使文体日就委靡徧歴华要津津立防矣命下之日唧唧人识吾皇甫用人如鉴衡胡为而尝一通谱嫔御之人云云
　　安刘
