<!-- { "loadSidebar": true } -->
　　倪文节为吾乡一代名流常与秀邸为邻颇有侵越地界之争常为之语云住场好不如肚肠好坟地好不如心地好葢有为而发也或议其有窖藏之癖然余未敢以为信既而子孙有分析窖蔵不平之讼颇为前人之辱余始疑而终未敢以为信也后纳一婢乃自其孙所来备言其事云一日骤雨堂屋舍漏水壅不泄遂呼圬者整之得大箧于檐溜中轝下视之皆黄白也或窖于墙壁间凡数处以此兴词数年不已尽为刻木辈所有正不救子孙之贫也悲夫
　　燕子城铜印
　　伯机云长安中有耕者得陶器于古墓中形如卧茧口与足出茧腹之上下其色黒匀细石光润如玉呼为茧瓶大者容数斗小者仅容数合养花成实或云三代秦以前物汉物则茍简不足观也又保定府之西有易州即郭药师起兵处在易水北州东南有故城土人号曰燕子城有人耕于城中得小铜印数十枚一好事者购得赵云之印一钮不盈寸十字极精好伯机得一印于焦达卿处古文二字莫有识者其最可怪者或一锸土凡得数枚莫知其所以然也
　　祖杰
　　温州乐清县僧祖杰自号斗崖杨髠之党也无义之财极丰遂结托北人住永嘉之江心寺大刹也为退居号春雨庵华丽之甚有富民俞生充里正不堪科役投之为僧名如思有三子其二亦为僧于鴈荡本州总管者与之至宻托其访寻美人杰既得之以其有色遂留而蓄之未几有孕众口借借遂令如思之长子在家者娶之为妻然亦时往寻盟俞生者不堪邻人嘲诮遂挈其妻往玉环【地名】以避之杰闻之大怒遂俾人伐其坟木以寻衅俞讼于官反受板遂诉之防司杰又遣人以弓刀寘其家而首其蔵军器俞又受杖遂诉之行省杰复行赂押下本县遂得甘心焉复受杖意将往北求直杰知之遣悍仆数十擒其一家以来二子为僧者亦不免用舟载之僻处尽溺之至刳妇人之孕以观男女于是其家无遗焉鴈荡主首真蔵叟者不平越境擒二僧杀之遂发其事于官州县皆受其赂莫敢谁何有印僧录者素与杰有隙详知其事遂挺身出告官司则以不干己却之既而遗印钞二十锭令寝其事而印遂以赂首于是官始疑焉忽平江録事司移文至永嘉云据俞如思一家七人经本司陈告事官司益疑以为其人未尝死矣然平江与永嘉无相干而录事司无牒他州之理益疑之及遣人防问于平江则元无此牒此杰所为欲覆而彰耳姑移文巡检司追捕一行人巡检乃色目人也夜梦数十人皆带血诉泣及晓而移文已至为之悚然即欲出门而杰之党已至把盏而赂之甫开樽而瓶忽有声如裂帛巡检恐而却之及至地所寂无一人邻里恐累而皆逃去独有一犬在焉诸卒拟烹之而犬无惊惧之状遂共逐之至一破屋嘷吠不止屋山有草数束试探之则三子在焉皆恶党也擒问不待捶楚皆一招即伏辜始设计招杰凡两月余始到官悍然不伏供对葢其中有僧普通及陈轿番者未出官普已防重货入燕求援以此未能成狱凡数月印僧日夕号诉不已方自县中取上州狱是日解囚上州之际陈轿番出觇于是成擒问之即承及引出对则尚悍拒及呼陈证之杰面色如土陈曰此事我已供了奈何推托于是始伏自书供招极其详悉有附而书者其事虽得其情已行申省而受其赂者尚玩视不忍行旁观不平惟恐其漏网也乃撰为戏文以广其事后众言难掩遂毙之于狱越五日而赦至【夏水时为路官其弟木备言其事】
　　杨髠发陵
　　乙酉杨髠发陵之事起于天长寺僧福闻号西山者成于剡僧演福寺允泽号云梦者初天长乃魏宪靖王坟闻欲媚杨髠遂献其寺继又发魏王之多得金玉以此遽起发陵之想泽一力赞成之遂俾泰寜寺僧宗恺宗允等诈称杨侍郎汪安抚侵占寺地为名出给文书【详见前集】将带河西僧及凶党如沈照磨之徒部领人夫发掘时有宋陵使中官罗铣者犹守陵不去与之极力争执为泽率凶徒痛棰胁之以刃令人拥而逐之铣力敌不能犹拒地大哭遂先发寜宗理宗度宗杨后四陵刼取宝玉极多独理宗之陵所蔵尤厚啓棺之初有白气竟天葢寳气也【帝王之陵乃天人也岂无神灵守之】理宗之尸如生其下皆借以锦锦之下则承以竹丝细簟一小厮攫取掷地有声视之乃金丝所成也或谓含珠有夜明者遂倒悬其尸间沥取水银如此三日夜竟失其首或谓西畨僧回回其俗以得帝王髑髅可以厌胜致巨富故盗去耳事竟罗铣买棺制衣收敛大恸垂絶乡里皆为之感泣是夕闻四山皆有哭声凡旬日不絶至十一月复发掘徽钦髙孝光五帝陵孟韦吴谢四后陵徽钦二陵皆空无一物徽陵有朽木一段钦陵有木灯檠一枚而已髙宗之陵骨发尽化略无寸骸止有锡器数件端砚一只【为泽所得】孝宗陵亦蜕化无余止有顶骨小片内有玉瓶炉一副及古铜鬲一只【亦为□取】尝闻有道之士能蜕骨而仙未闻并骨而蜕化者葢天人也光寜诸后俨然如生罗陵使亦如前棺敛后悉从火化可谓忠且义矣惜未知其名当与唐张承业同传否【后之作宋史者当览此以入忠臣之传】金钱以万计为尸气所蚀如铜鐡以故诸凶弃而不取往往为村民所得间有得猫睛金刚石异寳者独一村翁于孟后陵得一髻其发长六尺余其色绀碧髻根有短金钗遂取以归以其为帝后之遗物置圣堂中奉事之自此家道渐丰其后凡得金钱之家非病即死翁恐甚遂送之龙洞中闻此翁今为富家矣方移理宗尸时允泽在旁以足蹴其首以示无惧随觉竒痛一防起于足心自此苦足疾凡数年以致溃烂双股堕落十指而死天长闻僧者既得志且富不义之财复倚杨髠之势豪夺乡人之产后为乡夫二十余辈俱俟道问屠而脔之当时刑法不明以罪不加众而决之各受杖而已
　　二僧入防
　　乙未嵗余还霅省墓杼山闻寳积僧云去嵗菁山普明寺僧茂都事者病伤寒死二日复苏言初至大官府冠裳数人据坐大殿有一僧立庑下窃窥之则径山髙云峰也欲扣其所以摇手云我为人所累至此忽枷至一僧则其徒也即具鐡床炽火炙之呌号臭不可闻主者呼云峰问其事如何答曰彼受此痛某有预必言矣主者曰当是时是谁押字则无以对继又枷至一僧骨肉皆零落则资福寺主守观象先也方欲问之忽有黄巾武士直造殿上问某事何为久不行遣【或云问景僧录事】主者皆悚然而起立命吏索案案卷盈庭防检名字一吏就旁书之凡四十二人主者遂署于后甫毕此纸即化为火飞去即有大青石枷四十二具陈于庭下各标姓名于上顷刻追至二僧乃灵龄悦二都事即就枷之继而又有一人自外巡庑而入各防姓名见茂云汝安得至此遂令拥出至门一跌而寤然其所见四十二人是时皆无恙至次年死者凡十数人固已异矣至丁酉七月演福主僧允泽号云梦者以双足堕指溃烂病亟日夕号呼瞑目即有所覩其亲族兄长在左右视其疾一日忽令其兄设四十九解礼懴自疏平生十大罪以谢过发陵亦一事泣谓其兄曰适至隂司见平日作过诸僧皆在各带青石大枷独有二枷尚空已各书名于上矣其一则下天竺瑞都事也其时瑞故无恙扣其一枷为何人则然堕泪曰吾恐不可免也是夕泽殂越一日瑞都事亦殂其中所见大率与甲午嵗茂僧入所覩皆脗合葢可谓怪天理果报之事未有昭昭如此事者故书之以警世云

　　癸辛杂识别集卷上
　　钦定四库全书
　　癸辛杂识别集卷下
　　宋　周密　撰
　　天籁
　　风之吹万不同天籁也禽鸟啁亦天地自然之声作乐者当于此取则焉所谓聴风聴水作霓裳近之矣以箫韶九成鳯凰来仪击石拊石百兽率舞葢以我自然之声感彼自然之应所谓同声相应者也
　　陈绍大改名
　　陈绍天台之仙居人初名诏宋淳祐丙申尝魁漕闱后防上庠欲改名或有言増损偏旁可也昔先圣本名兵已乃去其下二笔遂易今名登第及问其语所本则不能知所谓异闻也
　　银花
　　髙疎寮一代名人或有议其家庭有未能尽善者其父尝作兰亭博义叙疎寮后易为兰亭攷且辄改翁之文陈直斋尝指其过焉近得炳如亲书与其妾银花一纸为之骇然漫书于此云庆元庚申正月余尚在翰苑初五日得成何氏女为奉侍汤药又善小唱嘌唱凡唱得五百余曲又善双韵弹得赚五六十套以初九日来余家时元宵将近防灯防客又连日大雪余因记刘梦得诗银花垂院榜翠羽撼绦铃王禹玉和贾直孺内翰诗银花无奈冷瑶草又还芳蘓味道元宵诗火银花合星桥鐡锁开羣仙录姚君上升之日天雨银花缤纷满地宋之问雪中应制琼章定少千人和银先舒六出花遂名之曰银花余丧偶二十七年儿女自幼至长大恐疎逺他照管不到更不再娶亦不蓄妾婢至此始有银花至今只有一人耳余既老不喜声色家务尽付之子身旁一文不蓄虽三五文亦就宅库支全不饮酒待客致馈之一切不管银花専心供应汤药収拾缄防检视早晩防心二膳亦多自烹饪妙于调胹缝补浆洗烘焙替换衣服时其寒暖之节夜亦如之余衰老多小小痰疾或不得睡即径起在地扇风炉趣汤瓶煎防汤药以进亦颇识字助余看书检阅能对书劄时余六十七歳矣同往新安供事二年登城亭览溪山日日陪侍余甚适也既同归越入新宅次家亲族以元宵夀予七十时银花年限已满其母在前告某云我且一意奉侍内翰亦不愿加身钱旧约逐月与米一斛亦不愿时时来请余甚嘉其廉谨且方盛年肯在七十多病老翁身傍日夕担负大公徒此世间最难事其淑静之美虽士大夫家贤女有所不及也丙寅春余告以你服事我又三年矣备极勤劳我以面前洗潄等银器约百来两欲悉与你对以不愿得也时其母来余遂约以毎年与钱百千以代加年之直亦不肯逐年请也积至今年凡八百千余身旁无分文用取于宅库常有推托牵掣不应余求自丙寅年欲免令庵庄粜租谷六百石是嵗积两年租米未粜见管五六十石庵僧梵头执法云知府与恭人商量欲以此谷变钱添置解库一所继而知府来面説且要谷子钱作库本要钱用但来支用不知要钱几何余云用得千缗答曰无不可者而宅库常言缺支用拒而不从又二年遂令庄中粜谷五百石得官防一千八十贯除还八年逐年身钱之外余二百八十贯还房卧钱系知府曽存有批子支三百千系丙寅春所许令填上项钱余谓服事七十七嵗老人凡十一年余亦沗从官又是知府之父又家计尽是笔耕有之知府未曽置及此也况十一年间看承谨细不曽有病伏牀姑以千缗为奁具之资亦未为过但即未办日后亲支给银花素有盻盻燕子楼之志而势亦不容留余勉其亲亦迟迟至今今因其归先书此为照银花自到宅即不曽与宅库有分文交涉及妄有支用遇寒暑本房买些衣着及染物余判单子付宅库正行支破银花即无分毫干预他日或有忌嫉之辈辄妄有兴词仰将此示之遇明正官司必鉴其事情察余衷素且悯余叨叨于垂尽之时岂得已哉嘉定庚午八月丙辰押达识如乐天亦有不能忘情之句爱之难割也如此浮图三宿桑下者有以夫余年及炳如之嵗室中散花之人空也幸无此项罣碍耳
　　褚承亮不就试
