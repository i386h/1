<!-- { "loadSidebar": true } -->
　　李伯玉字纯甫乙未殿试第三人议论端慤出处不茍当史嵩之柄国时为太学博士上疏援章李二台官以此大得声誉未几为陈劾去壬子以小着召兼右司以萧泰来附谢丞相伤残善继弹髙斯得伯玉乃援神宗朝张商英故事有都司可以按台臣之条厯数泰来之过封章以劾之穆陵大怒乃降御笔云国家置御史所以纠正官邪置宰属所以俾賛机务御史乃天子耳目之官宰掾不过一大有司耳未闻以庶寮而劾纠御史者近有以都司而按大言【言徐霖也】今伯玉以都司而按泰来隂懐朋比之私蔑视纪纲之地是所以轻台諌乃所以轻朝廷也今伯玉且复援张商英事以文其过且郭磊卿以正言而按李遇英吴当可翁甫以博士而按刘之杰以其职事之闗系也都司可以按台諌则台諌反将聴命于都司矣朝纲不几紊乱乎李伯玊可降两官放罢既而台臣程元鳯刘元龙上疏劾之御批李伯玉僣劾御史以快已私擅改宪章以文已过肆为欺诞浸紊纪纲既得罪于祖宗已难逃于黜罚云云明年萧泰来除左史牟子才亦作右史潘凯除都丞竝有疏辞免以为耻与哙伍泰来遂除职与郡佐郎孙梦观又缴新命察官丁大全则奏罢其祠禄而同援伯玊不肯与之书降官録黄其后牟子才譔词命云国家设御史以纠官邪非使之为营私谋利计也萧泰来昨居弹劾之任而黩货背义丑正党邪靡所不至尔以都曺能白其奸虽有体统闗系之法然英词劲气靡拂救正略不少挫此可以观汝之所存矣姑屈两阶以振台纲而汝之心则朕所鉴也尚少安之以俟叙复又明年七月姚希得引对直指赵汝腾为君子之宗萧泰来为小人之宗诸公多为之言叙复者八月伯玊与宫观又明年叙复原官景定间除礼部尚书侍读入政地矣甫入阁门一疾而卒伯玉初号畏斋又号斛峰
　　伪号
　　淳祐甲寅五月禁中获伪号人乃是玉津园火工包四勘供系赁到直閤人潘寳敇号继于潘寳家捜出敇入宫门假印板一面遂正典刑其子潘三亦杖死凡黥决者四十八人于是尽易敕号内宫门号八角様禁卫号银锭様殿门号四如意様毎嵗一易各立様式承袭为例
　　马光祖
　　马光祖字华父号裕斋吏事强敏风力甚着前后麾节皆有可观乙夘尹京内引一劄云自后宣谕防挥容臣覆奏戚里请托容臣缴进下车之后披剔蠧风采一新时号名尹未几有仓部郎中师应极之子夜饮于市碎其酒家器诘朝尹车过门泣诉其事光祖即偿所直追逮一行作閙仆从仍牒问师仓郎葢光祖时领版曺以仓部为所属故牒问殊不思京师无牒问朝士之理师乃时相之私人乃执缚持牒之卒恣肆凌辱又率诸曺郎官白堂乞正体统朝廷遂劄漕司追出被打酒家反加黥配应极之子帖然无它于是光祖威风顿挫百事退缩初顔帅尹京之时遇三学应有讼牒必申国子监俟报方与施行学舍己不能堪及光祖尹京又创为一议应学舎词讼须先经本监用印保明方许经有司学舍尤怒之作为小诗曰几年贪帅毒神京虎视国家三学生休道新除京尹好敢将书铺待司成未几察官朱应元劾李昻英大学作书讥之有云何不移其劾昻英者劾光祖等语光祖愈不安既而辟客参议薛坦以踪迹诡秘罢于是光祖力丏外任出守留都焉尹京号为难治者葢以广大之区奸究百上则有应奉之劳次则有贵戚千政他司挠权之患此其所以难也余则曰不然自淳熙以来尹京几人其得罪而去者未始不由学校可指而数也然则学校之横又有出于数者之外矣
　　胥吏识义理
　　嘉定间宇文绍节为枢宻楼钥为参政宇文卧病王医师泾投药而毙史直翁帅宰执往祭之命南宫舍人李师普为文末句曰云谁过欤医师之罪相府书吏张日新冩至于此执白卫王曰既是误投药剂岂可谓之医师只当改作庸医之罪卫王首肯之又嘉定初玉堂草休兵之诏有曰国势渐尊兵威已振日新时在学士院为笔吏仍兼卫王府书司密白卫王曰国势渐尊之语恐贻笑于夷狄不当素以为弱也卫王是其説遂道意于当笔者改曰国势尊隆兵威振励葢吏胥亦有识义理文字之不可不检防也如此容斋随笔所载一事亦然
　　沈夏
　　沈夏徳清人夀皇朝为版曺贰卿一日登对上问版曺财用几何合催者几何所用几何亏羡几何夏一一奏对讫于所佩夹袋中取小册进呈无毫发差上大喜次日问宰臣曰侍郎有过政府例否梁克家奏云陛下用人何以例为遂特除佥书枢宻院事
　　史嵩之致仕
　　丙申之春御笔史嵩之退安晩节已逾十年可特授观文殿大学士依旧金紫光禄大夫求国公致仕仍尽与宰执恩数令学士院降诏仍免宣锁越二日奏事右相董槐公云四川屡捷颇为可喜佥枢蔡秔随奏云大奸复出深为可虑又云近降嵩之防挥外间谓宰臣欲为汲引以报私恩上曰此乃还其致仕恩数耳参政程元鳯奏云臣曩在经筵亦尝亲闻圣训及此圣意虽坚天下未必尽知兼致仕二字岂能摰缚之使不出越一日董槐上疏辨明蔡枢之奏欲乞于嵩之致仕指挥之下明示以不复图任之意庶可白孤踪羣疑所有上项制可未敢施行御批史嵩之复职不过酬以宰臣谢事之恩数耳且其一闲十三年中外未尝任使何縁今日用之仍令致仕指挥甚明正示天下以决不复用之意而予之职名则休致之典备矣岂有他哉断自朕衷非由啓拟卿其安之林存当制有云髙尚不事王侯朕毎加于雅志忠爱不忘畎畆尔毋有于遐心公论复以为未然太学生上书攻董相及邓泳李仲熊并攻林存董相再奏谓嵩之予致仕恩数臣见凡前执政之罢斥者皆有之不复执奏今则皆归罪于用事之人伏望姑寝前命御笔云史嵩之复职非由卿请惟朕知之学舍有言但虑其复出耳岂校其职名哉其人决不再用其职亦不可夺所请既不悖理其安之正言邵泽劾姚希得又于希得董试之时捕其馆人以黥决其人乃已黥之人故也未几内批史玠卿理卿竝与合入干官差遣既而嵩之又陈请任相位日进书赏时留梦炎为国史复申省以其邀求经修经进之赏将来列衔某决不敢预佥乞罢免职事嵩之躁进始终不静真是可厌而朝廷用事岂学校一一能把持乎
　　度宗诞育
　　景定三年壬戍度宗在东宫闰九月二十九日亥时降生皇孙赐名焯封崇国公【一作封崇国资政国公】是年十一月薨度宗登极追封广王谥冲善景定五年甲子度宗在东宫七月初三日未时皇太子妃全氏降生皇孙以彗星出现避殿免贺度宗即位改称皇子赐名　咸淳四年戊辰闰正月初六日午时淑妃杨氏降生皇子辛未赐名显甲戌七月进封吉王　是嵗十月一日顺安郡修容夫人俞氏诞生皇子五年十二月赐名宪封益国公六年六月十二日薨追封谥冲定　咸淳五年己巳六月初十日淑妃杨氏再诞生皇子二十三日薨赐名锽封岐王谥冲靖咸淳辛未九月二十八日全后诞生皇子癸酉十一月赐名显封嘉国公甲戌七月度宗遗诏即帝位　咸淳壬申正月十二日脩容俞氏诞生皇子甲戌七月进封信王凡七子
　　钿屏十事
　　王橚字茂悦号防溪初知郴州就除福建市舶其归也为螺钿卓面屏风十副图贾相盛事十项各系之以賛以献之贾大喜毎燕客必设于堂焉行将有要除而茂悦殂矣
　　度宗即位　　南郊庆成　鄂渚守城
　　月峡断桥　　鹿矶奏捷　草坪决战
　　安南献象　　建献嘉禾　　川献嘉禾
　　淮擒孛化
　　已上十事制作极精
　　襄阳始末
