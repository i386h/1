<!-- { "loadSidebar": true } -->
　　◎七修类稿郎瑛《七修类稿》谓李商隐袭谢逸诗句，又以西台为南唐李建中，王阮亭《香祖笔记》曾訾其误。以余观之，疵谬尚不止此。如：隐语于《左传》“麦麴”、“山芎劳”之喻，而以为起自东方朔“口无毛，声，<尸几>益高”。

　　“南道主人”见《魏书。裴延俊传》，而以为始于唐郑余庆。“亲家翁”见《隋书。房陵王勇传》，而以为始于五代李愚诮冯道。谓“今之祭物众矣，名亦工文”，备述“黍曰芗合”数语，而不知其出于《曲礼》。谓表德用“甫”字起自王荆公，而不知《后汉书》已有之，如袁闳字夏甫，杜密字周甫，葛龚字元甫之类是也。

　　谓“点心”始于《能改斋漫录》，而不知本于《唐书。郑惨传》，吴氏特引其语耳。谓赵明诚为清献公中子，是误以正夫为阅道也。谓刘健今尚在，年已一百七，而考之《明史》则云：“卒于嘉靖五年，年九十四。”其他谬误尚多，未遑悉正也。

　　◎经史数见字经史各有数见之字，《周易》“也”字，《尚书》“哉”字，《诗经》“兮”

　　字，《左传》“将”字、“故”字，《史记》、《汉书》“乃”字，《南史》“便”字、“深”字，《新唐书》“叵字”。

　　◎一言一言有作一句解者：“一言以蔽之”、“一言可以兴邦”是也；有作一字解者：“一言可以终身行之”是也。又“六言”、“六蔽”之“言”，亦作“字”

　　字解，后世诗家所云：“四言”、“五言”、“七言”，殆于此。

　　◎银顶道光戊子年，言官奏请改正服色，以混戴金顶者甚众。饬令遵例，惟七品官及进士举人得戴素金顶，八九品官及贡生戴起花金顶，生监戴银顶。一时购顶更易，肆中赖以获利。寒士皆购锡顶代之，肆工杂之以铅，历时未久，色即黯黑。

　　有力者以银铸实心顶，约重一两许，加以磨琢，望之与六品砗磲顶无异，往往于酒筵酣饮之时为人窃去。行之年余，仍沿旧习，间有守法之儒犹戴银顶，则群哗笑之。甚矣，习俗之难更也。

　　◎俗称今之称谓有与古相反者，如《尔雅》谓妻之昆弟为甥，而今则称为舅矣；《仪礼》舅之子称内兄弟，而今则称为表兄弟矣，此犹有所本也。至如称五世祖为太高祖或称高高祖，称父之舅为舅祖（当称大舅，见《后汉书张禹传》，又称祖舅，见《晋书应詹传》、《南史袁彖传》），称从母为姨母，称姑为姑母，称姑夫为姑父或称姑丈，称妻父为岳父，称公为伯兄，称弟之妻为弟妇，皆习俗沿讹，不可以入文辞。若称舅氏为舅父，则《史记》已有之。称外舅为丈人，外姑为丈母，则柳子厚文已有之。

　　◎帅中丞黄梅帅仙舟中丞承瀛，抚浙有惠政。乞归后，以公余银四万两发商生息，永为浚湖之资。胡书农学士赋诗纪之，有“闻道归无半顷田，为民留费岁三千”之句。

　　◎黄少司马昆明黄少司马琮，道光丙戌馆选，戊申岁，以父母年跻大耋陈请归养，其奏牍有云：“八千里外，高堂之梦想时殷；十五年来，一日之瞻依未遂。白云徒望，遥隔乡关；清夜自思，难安寝馈。情辞恳挚，不必以设色为工。”

　　◎小军机纪文达公性喜诙谐，尝作《京官》诗数十首，传诵一时。犹记某《小军机》一律云：“对表双鬟报丑初，披衣懒起倩人扶。围炉侍妾翻貂挂，启匣娇僮理数珠。流水是车龙是马，主人如虎仆如狐。昂然直入军机处，低问中堂到也无。”

　　有京官不愿外迁观察，而老于京卿贫病而死者，公戏挽之云：“道不远人人远道，卿须怜我我怜卿。”

　　◎李方伯嘉定李许斋方伯赓芸，少时孤贫力学，乡、会试（乾隆丙午、庚戌），皆以经策受知于大兴朱文正公，会试几得元，以律句用“毛诗”二字未安，抑第六。

　　因赋诗云：“泥金报去人皆后，淡墨书来我最先。”盖填榜从第六名起，五魁后入也。又殿试后赋《纪恩》诗云：“待诏齐来金马门，贤良策进帝亲抡。筑坛将以为皆得，扬觯人真廑有存。鼎足三分须有福，奎躔五纬已承恩。孙山名第非容易，频占前茅感可言。”（乡试第四，殿试第六）李以县令莅官浙江，卓著循声，荐擢闽藩，洁清自矢。以劾僚属，为其诬讦。大府素忌李之公正，必欲周内其事，质讯时肆意胁侮，李不能堪，遂自裁。奏入，上震怒，遣二星使实勘，闽人合词讼冤，事得白。主其狱者皆得严谴，闽人快之。

　　◎红豆吴茨太守词云：“把酒祝春风，种出双红豆。”有毗陵女子日诵之，以为秦七、黄九复生，时号红豆词人。长洲惠砚溪大令周惕居近吴郡东禅寺，寺有红豆树，移一枝植阶前，自号红豆主人。会稽王笠舫大令衍梅赋《红豆诗》云：“故园酒祝吴林蕙，别浦人祠惠半农。”（半农乃砚溪之子士奇，著有《红豆斋小草》，乡人因其斋名称红豆先生）盖用本朝典也。

　　◎杨拙园先生归安杨拙园先生知新，绩学能文，屡困闱试，读书益力。好周恤贫乏，家以中落。后长子蕉雨观察炳出宰中州，禄入稍裕，好施益甚。著有《夙好斋诗钞》，句如《晚登南城》云：“落日在高树，平芜生夕烟。”《初秋登望崧台》云：“江山留故迹，天地入新秋。”《送姚干之云》：“桃花柳絮随孤棹，流水青山入远村。《秋闱报罢》云：”世事分明论成败，人情顷刻变炎凉。“《春初由豫抵家》云：”千里云山迂客路，一天风雪送归人。“皆足嗣响唐人。

　　◎改姓姓有去字之偏傍而改者，曾阝之为曾，由来远矣。王莽末，疏广孙孟达避难，去疏之足而为束。王审知据闽时，人避其讳，去沈之水而为尤。文彦博先世本敬氏，以避讳改。金履祥先世姓刘，避吴越讳而改。黄子澄死靖难，子易其姓为田，名经。魏忠贤时，魏氏有去鬼而为委者。又如熊为能、慎为真、敬为苟、谢为射之类，不可悉举。

　　◎梁元帝梁元帝于甲戌岁被害，年四十七。所著《金楼子》自言于丙申岁婚，则是年方九岁耳，何其早也！又言：“余年十四，苦眼疾沈痼，比来转暗，不复能自读书。三十六年来，恒令左右唱之。”计自年十四迄于末年，未及三十六之数，疑必有误。

　　◎一日不见如三月兮“一日不见，如三月兮”，《采葛》咏之，见谗谤交构之际，犹不忘君也，读之可似怨；《子衿》咏之，见学业衰废之时，尤亟须友也，读之可以群。

　　◎梳铭《明诗综》七十一卷项真名下，《静志居诗话》云：“予尝见其为闺人铭梳奁曰：”人之有须，旦旦思理；有身有心，奚不如是？‘笔法极其飞舞，绎其语，殆亦非真狂生也。“予按：《铭》乃卢仝所作，见《唐文粹》云：”人之有发兮，旦旦思理；有身兮有心兮，胡不如是？“项盖减易其字而书之耳。

　　◎舒元舆铭舒元舆《玉箸篆志》论李斯、李阳冰之书曰：“斯去千年，冰生唐时。冰复去矣，后来者谁？后千年有人，谁能待之？后千年无人，篆止于斯。呜呼！主人为吾宝之。”《容斋随笔》称之，以为有不可名言之妙。余按：元舆所作《陶母坟版文铭》，语亦简妙：“彭蠡之滨，峨峨高坟。有晋陶君，哲太夫人。前瞻千年，卜孟为邻；后千万年，卜谁为邻？西江悠悠，东湖滔滔，彭蠡有竭，斯坟更高。”

　　◎印章隐姓名有于印章隐姓名者，如姜白石夔之“鹰扬周室，凤仪虞廷”，乃运典格也。

　　徐文长渭之“秦田水月”，乃拆字格也。盖防于辛稼轩“六十一上人”印文。

　　◎张睢阳庙联台州巾子山张睢阳庙屡著灵应，郡人奉祀甚虔。楹联云：“慷慨誓师，守睢阳蕞尔之区，孤城中人皆乐死；从容尽节，振河北英雄之气，千载后貌尚如生。”

　　运意精湛。又云：“保障在江、淮，业肇中兴，正史论功先郭、李；辉光齐日月，心明大义，孤城著节迈颜、卢。”语亦圆稳。

　　◎巢居阁祠宇楹联往往工拙互杂，独西湖巢居阁联语皆可传诵。“祠傍水仙王，北宋尚留高士躅；树成香雪海，西湖重见古时春。”（陈若霖）“梅鹤寄高闲，遗稿千秋笑司马；湖山写清冷，寒泉一掬拜坡仙。”（朱上林）“华表千年，遗蜕可闻玄鹤语；孤山一角，暗香先返玉梅魂。”（吴廷琛）“山冷好教梅似续，巢新应有鹤归来。”（方应纶）

　　◎琴铭浦城祝桐君司马风喈精琴理，以前人琴谱阐发未详，著《琴谱》四卷。蓄一琴，名“秋声”，其自题曰：“嘉庆戊寅，予始学操缦于伯兄秋斋先生。庚辰，姊夫詹正斋赠是琴，材质古厚，而漆剥音先攵，置之有年。嗣稍识琴理，因悟修斫之法。道光辛卯，手自治之，伯兄为题‘秋声’二字，以雅器复完，其音清实也。咸丰辛亥五月，兄遽谢世，明年夏，予驰驱吴、越、燕、鲁，携是琴行，抚之感怆，爰题辞曰：惟石之岩桐生巅，孤高适性枝刚坚，斫之为琴历长年。气与质浑木液竭，铿然发音疏以越。抑兮实，汛兮清，秋声移情，永怀伯兄。甲寅七月既望，凤喈撰。”属余为之铭，曰：“斫之补之质完善，抚焉调焉韵清远。山遥水纡，息游与俱。万虑涤除，悠然古初。挥弦正谱持特识，四海知音未易得，言念同气意何极。”

　　◎沈氏姑沈氏姑蕙心，德性幽闲，大母施太恭人最爱之。少娴吟咏，诗格清新，姑夫沈虚舟咸孚为归安名士，结衤离未久即得痫疾。姑遂绝口不吟诗，幼时所作，亦深自讳匿，不以示人。余请之再三，始得见之。《咏松》云：“瘦石寒梅共结邻，亭亭不改四时春。须知傲雪凌霜质，不是繁华队里身。”《秋日闲居》云：“翠幕初寒小阁幽，茶烟袅袅拂帘钩。一庭秋色堪吟赏，底事诗人惯说愁。”

　　《秋夜》云：“细雨初收爽气浮，香飘桂树露华秋。姬娥也爱窥书史，先遣清光入小楼。”

　　◎学林王观国《学林》谓：“汉、晋以来，卑者呼尊者为足下，乎交相呼亦以足下。

　　今自高而侮人则曰足下，而称尊者为座下、几下、席下、阁下，又何耶？不宣、不具、不备、不次，其义一也，今平交用不宣，尊者与卑者用不具，卑幼与父母尊长则称不备，而居丧则用不次。顿首、稽首、叩首，其为恭敬之礼则同也。今居父丧者用叩首，母丧者用叩头，又何谓耶？此皆出于近世吉凶书仪，世俗不考其是否，而咸遵用之，问其义则不能别也。此亦徇俗之太过也。“余按：近世尊与卑曰足下，称尊者曰阁下，而无座下、几下、席下等称。不宣、不备、不具，大略与宋时相同，惟不次未尝专用于居丧。又如不既、不尽、不戬、不悉、不一，皆与不宣并用。至于居父母之丧则概用稽首，此皆了无取义，而习尚相沿即通，人亦莫能易。殆所谓礼从宜者欤。

