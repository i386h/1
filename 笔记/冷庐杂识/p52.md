<!-- { "loadSidebar": true } -->
　　◎岳忠武于忠肃文人立论，往往好逞偏见，如魏叔子谓岳忠武不当班师，侯朝宗谓于忠肃不谏易储，非社稷臣，皆拂乎理之正。仁和应潜斋征君谦云：“恢复者，一时之功也；受命班师，万世君臣之正也。武穆之全者大矣！终宋之世，将无一人跋扈者，谁之力也？坤六三含章可贞，或从王事，无成有终。武穆之无成，乃所以有终也。”此论出，而忠武之心白矣。袁随园云：“大臣者，以安社稷为容悦者也。

　　彼正统者，得罪于社稷人民，譬如吏弃城，将弃军，遗敌之擒而侥幸返国，幸矣。

　　复欲偿其官、荫其子孙，此何理也？夫忠肃，固社稷臣也。但愿其君有治世之大功，不愿其君有谦让之小节。就使博一谏名，未必遽干主怒而不出此者，其所见者大而用心纯故也。“此论出，而忠肃之心白矣。

　　◎眉生侄诗眉生侄秉枢，幼颖悟，八岁学为文，落笔隽敏，异于常儿。道光癸巳游庠，年甫十三，旋于丁未入词林，乙巳春闱后，留寓京邸。尝赋《都门愁思》诗，为诸名宿所称，兹摘录其二首。云：“人海茫茫自溯洄，遣愁聊复一樽开。孤吟欲与秋声敌，百感都随月影来。未了名心休作达，惯经离恨转生才。频年书剑飘零极，不信黄金旧有台。”“麝煤烧尽雁书沈，回首乡园思不禁。云里关山孤客梦，月中砧杵万家心。生偏耐冷怜秋菊，倦即知还愧暮禽。检点寒衣更惆怅，缁尘痕比去年深”。又《高唐州》诗云：“满院琵琶闹夜分，离人到晓不曾闻。梦魂先要寻家去，那有闲情管雨云。”语亦清俊。

　　◎给烛殿试不给烛，岁试、科试亦然。《制科杂录》云：“康熙己未，试博学鸿词，晚出者十余人，皆给烛竣事，洵为破格抡才。”道光间，滨州杜石樵侍郎Ф督学浙江，士子亦得给烛。吾郡某生，能文章而构思甚迟，作字又拙，历试以不完卷被黜，年四十余，犹困童子试。比公按试，某日晚仅录首艺，公命给烛完卷，俾游于庠，逾年遂登贤书。公之待士宽仁类如此，宜其躬膺多福，后起炽昌也。

　　◎徐观察娄县徐玉崖观察长发，备兵蜀中建昌，接僚属之暇，辄与诸生讲学，民安之，忘其为长吏达官。年七十乞归，赋诗留别，有句云：“风雨将阑防失足，溪山大好要回头。”语意深切，可为恋栈者指引迷津。

　　◎锦囊集武康徐雪庐孝廉熊飞，采辑当代杂流诗为《锦囊集》二卷，颇多佳句，节录以广其传。秀水钱梅，号玉崖，卖肉韭溪桥下，以好诗贫其家，乃肩二竹筐置彘首、羊胃、鸡跖、鸭肃于中，售诸市以自给。筐下诗幅鳞次，遇小异流俗者辄出以赠之。《登凌秋阁》云：“江涵斜日千砧急，人倚西风一剑寒。”《金陵怀古》云：“天际楸梧留二寝，云间宫殿失千官。”嘉兴郁心哉，字秋堂，寓乍浦以沽菽乳为生业，自称粗粝腐儒。《和王墨庄移居》诗云：“占断清阴数亩赊，水村茅屋作烟霞。先生不种门前柳，渔父空寻渡口花。春暖闻莺初啭药，月中放鹤自煎茶。世人那得知名姓，此是方壶隐士家。”海盐张炎，字淡玉，尝卖饼平湖之清溪。日肩炉釜，行吟村落间，得句就村夫子索笔砚书之，饼为儿童攘窃一空，弗顾也。《咏白菊》句云：“老圃月三径，晓霜秋一篱。”为时所称。南汇张宏，字野楼。少工诗，以嗜酒致贫，困顿不能自给，辱身为门隶，循墙觅句，终日不休。《春日吴门道中》云：“渡江三日雨，寒食一村花。”《登闸港桥》云：“风阔片帆来极浦，天空一雁度斜阳。”华亭朱铎，字愚谷，狱卒之子。尝于邻馆见《纲目》残本，读而悦之，因蓄钱购书，苦不能多，见人辄问：“家有书乎？”乞借读。后得高青丘诗，大悦之，朝夕讽诵，下笔辄似青丘。后以父老更役，为狱卒阅十年。院司谳狱，偕众狱卒至苏州，及期当归，谓众曰：“我为狱卒，以养父也。今父死，我何狱卒为？然不可以是辞于官，因循至今。公等自去，我不归矣。”遂赴水死，闻者莫不悲之。《怨歌》云：“昨夜春风来，庭前弄颜色。不用下珠帘，是依旧相识。”《焚香》云：“焚香小阁前，幽绪忽凄然。

　　亲老愁更役，诗多那换钱！风花判落溷，山豆莫成田。坐忆当年事，生涯亦可怜。“

　　甘泉汤振宗，字绣谷。负才不遇，尝依人纪纲盐，往来豫章、荆、楚间，苦吟不辍。《答唐淡村》云：“风雨空庭花落后，江湖秋水雁来初。”《即事》云：“华发无情催客老，青山不语看人忙。”平湖陈文藻，字愚泉，以发为业。年未及冠，即工五七言，后为童子师，专意吟咏，所诣益进。《游僧院》云：“看花香引路，坐石藓侵衣。”《郊行》云：“渔艇迎凉依柳泊，村鸡报午隔花啼。”

　　《秋日同人村店小饮》云：“负山茅屋松成径，临水渔庄竹拥门。”钱塘阮松，字秋山，业发。所居与余慈柏学博为邻。学博擅墨梅，阮得其指授，间作小诗，亦清妙有神韵。《雨夜怀友》云：“听到更残倍寂寥，西风送雨转萧萧。空山一夜泉流急，人隔前村旧板桥。”

　　◎难经经释徐灵胎《难经经释》，辨正误谬，有功医学。其释分寸为尺，分尺为寸，云：“关上分去一寸，则余者为尺；关下分去一尺，则余者为寸。”诠解明晰，可谓要言不烦。

　　◎董枯匏秀水董枯匏茂才耀，禀其父石农山人家法，书画皆秀逸，诗品冲淡似韦苏州。

　　句如：“浮云拂澄宇，白日下危檐。云净淡溪色，松高落翠阴。”又《咏闽兰不开花》云：“孤芳不媚世，空谷甘寂寞。移种庭阶前，幽怀欣有托。真意不在花，勿厌得气薄。不见木槿花，朝开暮还落。浮荣亦何为，吾将藏吾朴。”寄托高旷，即此可见。

　　◎任子不齐秀水盛秦川大令百二，《任城书院学海楼释奠先贤任子记》谓：“《任氏谱》载任子少孔子六岁。楚以上卿礼聘不就。有《诗传》、《礼纬考》及《逸语》三篇，其弟子有东门子高、蒯伯仪。皆他书所无，当表出之。”

　　◎晋唐文章欧阳公云：“晋无文章，惟陶渊明《归去来辞》。”坡公云：“唐无文章，惟昌黎《送李愿归盘谷序》。”盖取其意识高卓、合于乐天知命之旨耳。若论文章，此岂足以尽之？至于宋之文章，苟持此意衡之，其惟坡公之《赤壁赋》乎？

　　◎聪训斋语桐城张文端公英《聪训斋语》有云：“读书者不贱，守田者不饥，积德者不倾，择交者不败。”四语可括诸家训辞千万言。

　　◎陶弘景陶弘景受知于齐帝，迨梁武兵至新林，遣弟子戴猛之假道奉表。及闻议禅代，又援引图谶数处，皆成“梁”字，令弟子进之。夫既自号隐居，何乃与人家国事？

　　且忘齐帝知遇之隆，而干宠新朝，氵存膺恩礼，以是远拟巢、由，得无有余怍耶！

　　◎除夜诗文衡山《甫田集》除夕诗至多，其《甲寅除夕杂书》绝句情味最胜：“千门万户易桃符，东舍西邻送历书。二十五年如水去，人生消得几番除。”“多事关心偶不眠，随人也当守残年。不须更说新春事，来岁今宵在目前。”“人家除夕正忙时，我自挑灯拣旧诗。莫笑书生太迂阔，一年功课是文词。”“小童篝火洁门闾，为说新年忌扫除。却有穷愁与多病，无因岁晚一般驱。”“遥夜迟迟烛有花，家人欢笑说年华。人生勿苦求身外，常得团圆有几家！”

　　◎五律句用仄声五律无一句全用平声者。一句全用仄声，如孟浩然《送友东归》起云：“士有不得志，栖栖吴楚间。”杜少陵《蕃剑》起云：“致此自僻远，又非珠玉装。”

　　齐己《早梅》起云：“万木冻欲折，孤根暖独回。”皆是，此类尚多。

　　◎王微之《困学纪闻》王微之云：“观书每得一义，如得一真珠船。”见陆农师诗注。

　　陈耀文正杨以为王徽之，胡广《拾遗录》以为元微之。按：陆农师佃《和孙勉教授》诗：“仲舒玉杯足瑕，中散珠船不光彩。”自注云：“中散谓王微之。”

　　则陈、胡之说皆误。

　　◎黄绾《明史》黄绾为绍兴知府，以宽大为治。因核陈洗狱，为张璁、桂萼等所诬，被征，士民哭震野，争致赆，绾止取二钱。汉刘太守宠后，此可媲美。

　　◎桑水部诗桑甫水部咏古诗，时出新义。《王文成公祠》云：“千载武宗辉庙号，多缘新建大功成。”《于忠肃公墓》云：“黄屋何缘重入塞，可怜只论夺门功。”

　　皆可作史评。

　　◎张浚杨诚斋谓张魏公有社稷大功五：建复辟之勋，一也；发储嗣之议，二也；诛范琼以正朝纲，三也；用吴以保全蜀，四也；却刘麟以定江左，五也。然其功固大，其过亦甚多，前人訾之者众矣。青浦王兰泉司寇昶论尤明畅，大旨谓：“宋南渡之时，天下形势尚可为，高宗以军国重事付浚，而乃刚愎自用，致四十万人坐丧于娄宿之手，四方震动，兵气沮丧，宋之不亡，不独诸将力战之功，亦天幸耳。且浚而以恢复中原为己任，则曷为劾李纲挤赵鼎？宋室中衰，小人盘互，仅仅一二贤臣，而复出死力以倾轧之，专权固位，桀骜自雄，其心尤有不可问者。

　　他如：王庶，小将也，信之而杀曲端；郦琼，剧盗也，任之而拒岳飞；邵宏渊，骄卒也，护之而败李显忠。好恶拂人，故三督师而败衄。良臣绝迹于内，良将离心于外，士卒糜烂于疆场，宋之天下有可为而卒至于不可为，皆浚有以致之。愚以为其材甚庸，其识甚暗，其量甚狭，其自用也甚专。宋儒以南轩故交相推重，不敢作一指摘语。最可异者，至以诸葛武侯比之，或嘉其不主和议，彼韩胄曷尝不伐金也！“司寇之言如此。余又考诸《宋史》，如：张守与浚力争不当罢刘光世兵柄、吕祉不可令抚淮西，浚不从；仇念说浚以精兵自寿阳、汉上径趋旧京，浚不能用；汪伯彦既贬，浚与秦桧援郊祀恩，起伯彦知宣州；浚尝荐秦桧可任大事；富平之役，杨晟、吴力言勿轻进，郭浩言当分守其地，犄角相援，俟衅而动，浚皆不听；又以督府乏用，议加征于民，又不救陈东、欧阳澈死，且奏胡呈笔削东书，欲使布衣挟进退大臣之权，几至召乱，将理追勒编置。盖其生平瑕，未可缕数矣。

　　◎仞仞字解，包咸七尺，赵岐八尺；王肃四尺，应劭五尺六寸，朱子注《论语》从包，注《孟子》从赵。程氏瑶田谓度广以寻，为八尺：度深曰仞，必七尺。是则包说为长矣。

　　◎市市，南方曰市，北方曰集，蜀中曰疾，粤中曰墟，滇中曰街子，黔中曰场。

