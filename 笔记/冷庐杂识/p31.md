<!-- { "loadSidebar": true } -->
　　◎裴晋公宋强至《韩忠献遗事》谓：“公论近世宰相，独许裴晋公。”“公又尝云：‘若晋公点检著，亦有未是处。君子成人之美，不可言也。’不知公摘晋公何处，恨不得闻之。”窃意宰相当佐人君进贤退不肖，晋公历相四朝，勋德隆茂，无可指摘。惟刘ナ以对策诋宦官见谪，谏官御史交章论其直，李邰上疏，请回所授官，以旌ナ直。晋公于斯时，不能采群言以回君听，擢ナ而用之。忠献所云，岂为是欤？

　　◎蔡明经德清蔡明经寿昌，少有神童之称，赵太守学辙府试，爱其才，以女妻之。尝偕游碧浪湖，赵口占“鱼蹙水纹圆到岸”句，命之对，即应声曰“龙嘘云气直冲天”。后卒于都门，年仅三旬，士论惜之。

　　◎华妹长妹华贞静而慧，八岁读《诗经》、唐诗，俱成诵。十岁学为诗，出笔韶秀，先伯父彡石公见之曰：“此吾家女学士也。”性不喜华饰，屏弃粉黛。有讽以稚年非所宜者，则曰：“自有本来面目，安用俗艳为？”许姻同里严琴史茂才铨，年十六病卒。著有《裁香室诗钞》一卷，摘录数首于此。《漫兴和定圃兄韵》云：“佳境可行乐，莫愁生有涯。杯邀千古月，庭种四时花。山色当门近，泉流绕屋斜。挥毫成一笑，得句漫笼纱。”《冬日沈织云表姊韫珠侄女过谈有作》云：“北风吹不尽，寒意入帘来。庭积未残雪，室藏将放梅。恰逢知己至，顿使笑颜开。拟共围炉坐，携樽倒绿醅。”《舟中即事》云：“春光已满画桥西，野岸周遭望欲迷。流水声中孤棹远，夕阳影里远山低。沿堤柳叶藏莺语，夹路花香衬马蹄。载酒归来天正晚，一桁新月挂前溪。”《枕上》云：“欹枕当寒夜，残更隔院催。新诗吟未稳，进入梦中来。”《偶作》云：“一桁花枝压画檐，小窗日影上书签。恐妨梁燕归巢路，满院东风不下帘。”《过蠡泽》云：“桥边烟影淡无痕，桥外春波绿到门。十里东风吹不尽，桃花开遍夕阳村。”

　　◎义田吾郡石门蔡学博载樾，承其父大令德淳遗命，仿范文正公义庄之法，为田以赡其族人。乃与从弟载坤合出七百万钱，以七之一为祠祀先人。又思田不可遽得，以六百万钱入质库，岁得息钱四十二万，族中之茕独五十以上者，妇女寡而不嫁者，幼孤无养者，废疾者，计日给米五合、钱十文，青年守节者倍之，冬夏各给以衣帐。敛死者，买公地葬之。大小试各有赠，获隽者加厚焉。六十以上遇生辰各有赠，视其年以定轻重。贪墨酷吏及民为匪类堕其家声者，虽妻子屏不与。告于邑令为规条，以垂永久。其时在道光六年九月，宝应朱文定公师士彦为作记以传。窃思：尊祖收族之道，莫善于义田，自文正公创始后，效法者代不乏人。此举规模虽不及前人，然量力而行，俾族人不至失所，其意甚厚。诚使世之拥高赀者，皆能遵而行之，其有裨于风俗人心岂浅鲜欤？

　　◎谢侍郎谢金圃侍郎屡掌文衡，鉴别精核。乾隆辛丑主春官之试，同事者有吴侍郎玉纶，士之不第者造为蜚语曰：“谢金圃抽身便讨，吴香亭倒口即吞。”二语实本《寄园寄所寄》，言者以闻。侍郎曾督学江苏，吴亦曾督学福建，高宗纯皇帝密询两省大吏，江苏巡抚闵鹗元覆奏以道路之言，事无实迹。而闽督李侍尧有幕客李三俊，亦辛丑之不第者，代李草奏，文致其词。上以事虽无实，清议不谐，于是吴降三品卿，侍郎亦降为内阁学士。后于己酉岁三月初，上书房诸臣以会试期近，候主文之信，同时皆不入直，因此并予谪降，侍郎遂降为编修，免入上书房。

　　嘉庆中，追赠三品卿。侍郎于乾隆己亥典试江南，得长洲钱阁学，置解首。辛丑主试春闱，阁学会、殿试皆抡元，而是科所取曹文正公、德州卢文肃公荫溥，皆为名相。得人之盛，一时莫与并云。

　　◎张太史联某记室随玉尚书保塞外数年，甚见推重。玉卒后，某乞人代为挽联，鲜当意者。时平湖张海门太史金镛以计偕入都，为撰句云：“短后记裁衣，雪窖冰天，万里追随班定远；长安仍索米，鸢肩火色，九衢恸哭马宾王。”蒲城相国王文恪公师见之，极口褒赏。旋入词垣，才望著一时焉。

　　◎称人为官俗称人为官，系以姓与行，初唐人文往往有之。如王勃序云：“张二官松驾乘闲，桂筵追赏。”又云：“宋五官芝庭袭誉，盛文史于三冬；桂幄凝欢，照绮罗于九夏。”又云：“白七官吞台杰气，地乳奇精。”杨炯序云：“杨八官金木精灵，山河粹气。”骆宾王序云：“尹大官三冬业畅，指兰台而拾青；薛六郎四海情深，飞桂尊而举白。”又云：“阎五官言返维桑，修途指金陵之地；李六郎交深投漆，开筵浮白玉之樽。”今则罕有以此称入文字者。

　　◎建文帝《明史》书建文帝自焚，而于《程济传》书：“金川门启，济亡去。或曰帝亦为僧出亡，济从之，莫知所终。”盖野史皆言出亡，故亦存其说也。

　　◎二鸟诗韩文公《二鸟》诗，方崧卿据欧公《感二子》诗及东坡《李太白画像赞》以为为李、杜而作，柳仲涂以为刺释、老，朱子《考异》以为为己与孟郊而作。按：诗中“不停两鸟鸣，大法失九畴”、“周公不为公，孔丘不为丘”等语，似与方、朱之说不相符合，当以柳说为长。

　　◎何文肃公明孝宗朝，何文肃公乔新为刘吉所憎，罢归十四年，中外多论荐，竟不复起。

　　尝贻李钅遂书云：“归田以来，忧患不于于心，毁滂不入于耳，视陆宣公在忠州，盖过之矣。方壮时，犹不如人，况老且疾，岂可再起以取后生描画哉！倘相知有问及者，烦告之曰：老病日侵，不堪当世用矣！自古及今再起者，孰能善其终哉？

　　寇莱公、王三原且然，况其他乎！“此非特立品之高，抑亦知几之哲。吁！使夏贵溪能知此义，亦不至于杀身矣。

　　◎七李杜“李杜”有七：汉李固、杜乔，李云、杜众，李膺、杜密，《魏书》世宗诏王肃曰“英惠符于李、杜”，此合晋杜预、魏李冲而言之，唐李白、杜甫，李商隐、杜牧，宋李韶、杜范。又《新唐书。杜审言传》：“少与李峤、崔融、苏味道为文章四友，世号崔、李、苏、杜。”至杜于美诗云：“李、杜齐名真忝窃。”

　　又指李衔矣。

　　◎苏绍康对山《武功县志。人物》苏氏最多，然如苏则之孙、苏愉之子苏绍，金谷园赋诗最胜，见《世说新语》，独不采入，岂以其仅为文人，如《通鉴》之不载屈原、杜甫耶？纂纪亦綦严矣！

　　◎尊经阁祀典金岱峰教授司铎临安，用全谢山太史《尊经阁祀典议》而稍变通其说，恪遵功令，以《十三经注疏》为主，参以《大戴礼记》、《国语》、《说文》，其已入两庑者不赘。《易》祀王弼、韩康伯、孔颖达；《诗》祀毛亨，《周礼》、《仪礼》祀贾公彦，《礼记》祀戴圣，《左传》祀杜预，《公羊》祀何休、徐彦，《谷梁》祀杨士勋，《孝经》以唐明皇未便列入，专祀邢，《论语》祀何晏，《孟子》祀赵岐、孙，《尔雅》祀郭璞，《大戴礼记》祀戴德、卢辩，《国语》祀韦昭，《说文》祀许慎外，增祀功在群经之河间献王刘德，暨作诸经音义之陆德明，共二十一人。余不概及，据所读书而言也。学使者姚伯昂侍郎允其请，爰设栗主于阁上，以春秋二、八月仲丁祭之。醵钱百金，生息以供祭品。其祭文云：“伏惟起以义者，有未见之礼六；传其言者，居不朽之名三。况乎抉经心而执圣权，阐微言而明大义。以先觉起后觉，实经师为人师。兹际清时，特修旷典。等旧德先畴之食报，陋儒林道学之分途。馨香补两庑之遗，诂训仍专家之守。治崇正学，朝廷敷Ο化于鼓钟；礼奉先师，庠序肃明梗于俎豆。尚飨！”洎官温州教授，又奉祀许、郑二儒于仓圣祠，手题联扁。仓圣祠扁云：“圣德天生。”联云：“作黄帝史官，记动记言，鼻祖神灵明四日；开元公《尔雅》，《释沽》、《释训》，耳孙著述衍《三苍》。”许公叔重龛扁云：“学祖。”联云：“家传十四篇，书合《三苍》为一；律讽九千字，学通《五经》无双。”郑公康成龛扁云：“经神。”联云：“微言守遗，当奉大师为表帜；实事求是，敢从二氏问传薪。”

　　◎神缸天台县署三堂有神缸，人犯之，每有殃咎，胥吏等岁时祷祀，恒宰鸡沥血以祈福。余于壬寅夏至署见之，缸覆地上，四围离地寸许，高不及二尺，圆径三尺有余，血痕凝渍其上。仁和沈兰亭煌有记刊于壁，其文曰：“五福神，相传即缸神也。守斯土者，朔望必祭。神之灵爽，始于本朝康熙间，以是县志无可考。袁简斋太史《续齐谐》曾记之，未之详也。煌于道光癸巳秋就馆兹邑，询之父老及署吏，始知其说有三：一曰县署向属窑基，是为窑神，然县志载，署治历年久远，并无增扩之举，其说似不足信。一日神缸本朝初由海门逆流而上，至青溪乃止，内有五蝠，随波不散，邑令神之，因迎入署，即五福神缸之说欤？而一则谓其下有井，前明有投井殉难者，后人以缸覆之，而悬不著地，其由忠烈之气上升而使然耶？阮芸台协揆督学浙东时，曾一发之，果有井。噫！此三说也，其殉难之说为可信焉。夫天地之大，何所不有！石言莘降，史册昭然，况秉乾坤之正气，焉有不历久弥新者乎！天台为仙境，为佛地，无怪钟灵毓秀，甲于他邑，又岂独堂东之神桂云尔哉！”余闻之县吏云：巡抚阮公元发缸后，即丁内艰去。其时，学使刘公凤诰亦发视之，未几以科场事获谴。自是，邑人奉祀益虔。

　　◎外吏起家入阁大学士自外吏起家者：阳城田文端公从典，康熙戊辰进士，为英德令；泰安赵公国麟，康熙丙戌进士，为长垣令。赵公宰邑时，勘灾，足浸水中三日，故病跛，每入朝许给扶以行。

