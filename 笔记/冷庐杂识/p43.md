<!-- { "loadSidebar": true } -->
　　◎禁咒治病禁咒治病，自古有之，往往文义不甚雅驯，而获效甚奇，殆不可以理测。余内人之乳母顾妪，其父曾习祝由科，传有二咒甚验。一治蜈蚣螫，咒云：“止见土地神知载灵，太上老君急急如律令敕。”治法：以右手按螫处，一气念咒七遍，即挥手作撮去之状，顷刻痛止。一治蛇缠，咒云：“天蛇蛇，地蛇蛇，塍青地扁乌稍蛇。三十六蛇，七十二蛇，蛇出蛇进，太上老君急急如律令敕。”凡人影为蛇所啄，腰生赤瘰，痛痒延至心则不可救，名蛇缠，亦名缠身龙。治法：以右手持稻干一枝，其长与腰围同，向患处一气念咒七遍，即挥臂置稻干门槛上，刀断为七，焚之，其患立愈。又治蜈蚣螫方，急以手向花枝下泥书“田”字，勿令人见，取其泥向螫处擦之，即愈。

　　◎马从龙《明史》载：列女“谷氏，余姚史茂妻。父以茂有文学，赘之于家。数日，邻人宋思征责于父，见氏美，遂指逋钱为聘物，讼之官。知县马从龙察其诬，杖遣之。及氏下阶，茂将扶以行，氏故未尝出闺阁，见隶人林立，而夫以身近己，惭发赭，推茂远之。从龙望见，以氏意不属茂也，立改判归思。思即率众拥舆中而去，氏乘间缢死。从龙闻之大惊，捕思，思已亡去”。因疑似之迹，而使贞妇含恨以死，此由于辨之不精，而发之太骤也，听讼者可不慎与！

　　◎子衿非淫诗《子衿》非淫诗。萧山沈补堂豫引《晋书》左贵嫔《离思赋》“彼城阙之作诗兮，亦以日而喻月”，谓如果亵狎之什，岂有椒壁之宠，而写诸彤管者乎？证据甚确。

　　◎孙秦倡和词吴门孙月坡茂才麟趾，家贫嗜学，尤工填词。旅食金陵，与江宁秦雪舫部曹耀曾交好，倡和成编。孙《送雪舫之豫章》词云：“帆影摇云，潮声咽雨，客里暗添离绪。樱桃门巷送春天，忍教抛故园尊俎。帘栊日暮，抱湘瑟拂弦愁误，倚危阑。料今宵魂梦，相随柔橹。长亭路，几个啼鹃，几簇无情树。看山此后共谁游，叹才人也如飞絮。辞家最苦，道弹指归与便赋，怕君归，侬又扁舟远去。”

　　（《西予妆》）秦亦有词留别云：“莺慵燕倦，春残还又，扁舟催理。短短芦芽，引著片帆千里。驿门不用栽杨柳，已是魂销流水。待新词谱就，弦弹处，怕人垂泪。满江干、是恨南朝胜迹，怨碧愁红无际。坐向蓬窗，多少旧情重记！渡头一枕游仙梦，袖带匡庐云气。把归期再订，黄梅熟后，楝花风里。”（《陌上花》）

　　二作皆有情味。

　　◎房晖远隋高祖尝谓群臣曰：“自古天子有女乐乎？”杨素以下，莫知所出，遂言无女乐。房晖远进曰：“臣闻‘窈窕淑女，钟鼓乐之’，此即房中之乐，著于《雅》、《颂》，不得言无。”高祖大悦。晖远此言，根据经术，又能导君以正，深得献替之义。“五经库”之誉，良不虚也。

　　◎刘后村宋刘后村克庄知建阳县时，《咏落梅》云：“东风谬掌花权柄，却忌孤高不主张。”言官李知孝、梁成大劾其谤讪，郑清之力辨得释。后赋《访梅》诗云：“菊得陶翁名愈重，莲因周子品尤尊。后来遂判梅公案，断自孤山迄后村。”其自命高矣！惜晚年为贾似道一出，志节未坚，能毋让和靖独有千古哉？

　　◎更迭交战李白成攻宁武，周遇吉悉力拒之，城圮复完者再，伤其四骁将。自成惧，欲退，其将曰：“我众百倍于彼，但用十攻一，番进，蔑不胜矣。”自成从之。前队死，后复继，官军力尽，城遂陷。按：南宋张{角}守南剑州御寇，分州兵为数队，令多具饭。将战，则食第一队人，既饱遣之出城，便食第二队人；度所遣兵力将困，即遣第三队人往代；第四至五六队亦如之，更迭交战，士卒饱而力不乏。盗之计，深合古人之法，惜为自成所用也。

　　◎报喜娄县姚春木上舍椿《晚学斋文集》，谓吴节愍公不从发，自缢死，所遗家书题曰“报喜”；徐玺丞无念，乙酉，阖门殉节，亦称喜终居士。盖明士大夫固以尽忠为喜耳，苛论者未之知也。余谓苛论者，盖以好名之积习深也，抑知其激发忠义，慷慨捐生，实足扶翼名教，愧天下后世之苟且图存者？如是，则好名正足贵耳，奚病焉！

　　◎严比玉藏书画严比玉太守家藏书画甚多，道光甲申春，曾与董石农山人同观，最佳者如李龙眠《真武像》、赵承旨《洗马图》、戴文进《夏木垂阴》大幅，俱入神品。

　　又文衡山《雪景》大幅，自题诗云：“云埋岭树雪漫漫，天削芙蓉万玉攒。小蹇不辞山路永，十分诗思属吟鞍。”李流芳《山水》，自题云：“每爱疏林平远山，倪迂笔墨落人间。幽人近卜城南住，为写东风水一湾。”亦皆妙品。

　　◎唐冰溪先生同里唐冰溪先生琦，熟精《史》、《汉》，文品极高。乾隆庚辰乡墨“樊迟请学稼”一节，中比云：“凡人有所学，当自识其为吾，知有不可不如者，而后知有可以不如者。人有所请，当识师之为吾，而知有举世不如者，而后知有举世皆如者。”笔意清隽，非巨眼亦不能识也。生平有洁癖，每赴宴饮，必自携杯箸以往，终席盥漱十数次。初得中正榜，引见后，以口嘘气，以手拂尘，上以为书呆子，后班遂撤不引见，人皆以此咎先生。登第后归部铨选，时年已五十，自以无济世具，不之官。垂老犹以授徒为业，年七十五，卒于分水书院。

　　◎沈妪传方单方之佳者，不必出自方书，往往有乡曲相传，以之治病，应手取效者。吴江沈妪服役余家，曾传数方，试之皆效，备录之：痔疮，用皮硝煎汤，乘热薰洗，此方治热毒皆效。小儿雪口疮，马兰头汁擦之。眼癣，大碗幕布，以晚米糠置布，燃糠有汁滴碗，取抹患处。

　　◎吴烈女永康吴教谕士骐之女宗爱，字绛雪，国色也。幼慧，十余岁，父教令作诗，诗辄工，兼工绘事。嫁邑诸生徐明英，早寡。康熙十三年，耿精忠伪总兵徐尚朝陷处州，游兵至永康，邑人の窜。尚朝令人宣言曰：“以绛雪献者免。”众议行之以纾难，势汹汹。绛雪念徒死贻桑梓忧，乃伪请行，至三十里坑，投崖死，年仅二十四。道光癸卯，桐城吴廷康为永康丞，慨绛雪死一百七十余年邑人无以文发之者，为刻其遗诗二卷，而属海宁许农部楣为之传。予述其略如右，且摘诗句于左。《秋夜偶成》云：“香缘漏水薰还冷，锦为愁多织未成。”《春晓寄二姊》云：“山含软碧犹春雨，门掩浓阴半落花。”《春日有怀素闻》云：“疏风小圃宜莺粟，细雨新蔬采马兰。”《忆外》云：“贫家蔬笋怜佳节，驿路风波阻远人。”

　　又《寄外弟绝句》云：“贫贱驱人少胜筹，天台境好任淹留。寻仙不是韶年事，好遇桃花便转头。”

　　◎归宫詹国初顺天乡试，主考官用翰林，同房官用部曹、行人、中书等官，而直隶省实缺知县及候选进士亦皆用之，见常熟归孝仪宫詹允肃康熙辛酉为顺天主考官入闱誓辞。前此士子竞趋声气，宫詹守正不阿，一秉至公，榜发，下第者哗然肆诋，冀兴大狱。时蔚州魏敏果公象枢以朝端重望，步行随一仆，携红褐垫至宫詹邸第门外，行四拜礼，曰：“我为国家庆得人。”复赋诗以纪事，谤者乃息。其誓词有云：“绝夤缘奔竞之阶，务求实学；杜浮薄夸张之习，不采虚声。对阅公堂，退无私语。期诸同事，各矢此心。倘或为利营私，徇情欺主，明正国法，幽伏冥诛。甘受妻孥戮辱之惨，必膺子孙绝灭之报。洁诚具告，神其鉴之。”

　　◎戴益生嘉定戴益生孝廉增，性情诚朴，学问淹通。乙未岁见于京师，如旧相识，遂与订交。丙申出都后，不复相见。戊戌得其来书云：“与阁下别久矣。晴窗孤坐，辄复相忆。引领南望，悄焉于怀。去春得书，知已启行往楚。及固翁（谓舅氏固轩先生）入都，又接书并惠笔墨二种，良朋厚爱，铭戢良深。屡欲作答，实缘楚水燕山，鳞鸿鲜便。相知不在形迹，谅不责其疏懒也。客秋阅邸抄，知阁下改就教职，都中朋辈咸谓阁下失计，而增独心悦诚服，其钦佩有莫可形容者。夫牧令之难，未有甚于此时者也。以视苜蓿一盘，诗书万卷，寻古贤之凡储名山之业，其得失何如？有定识，有定力，阁下于此真不愧一‘定’字。增春关四写，故我依然。自知猿臂将军封侯无命，不过逐队入试，尽其在我，不敢作‘上林栖一枝’想也。教习已报满，以教职用，圣恩高厚，适如私愿。固翁说阁下已就馆苕上，甚慰。固翁人品学问实可师事，惜远寓东城，不得昕夕过从耳。兹因固翁南旋之便，率泐布臆，临颖驰溯，不尽视缕。”戴尝有《述怀》诗，句云：“耽书枉自穷三味，作客何堪过十年。”读之令人感喟无已。辛丑岁，闻其以疾卒于家，年仅四十。命不副德，遇不副才，是可痛也。

　　◎刑名幕联汪龙庄大令为刑名幕宾时，书联座右云：“苦心未必天终负，辣手须防人不堪。”近有人赠刑名幕宾联云：“求其生不得则无憾，勿以善之小而弗为。”语亦警迫。

　　◎知不足斋丛书歙县鲍菜饮先生廷博，寓居吾里之杨树滨，好学博闻，尤喜搜罗散佚。乾隆时，开四库馆，献书七百种，钦颁《图书集成》。旋刻秘籍数百种，曰《知不足斋丛书》。进呈乙览，宸翰赐题卷首，有“知不足斋奚不足，渴于书籍是贤乎”

　　之句，睿皇帝复赐以举人。两朝褒宠，可谓极稽古之荣矣。所刻丛书，校订精审，风行海内。尝谓：“与其私千万卷于己，或子孙不为之守，孰若公一二册于人，与奕礻┆共永其传。”今其孙曾辈以书为业，奇编宝笈价重艺林，盖犹食其报云。

　　◎府州县同名今天下幅员广远，府、州、县同名者甚多，汇记于左以备考。钱竹汀宫詹《潜研堂集》中《辨名篇》尚有遗漏，兹所记者较详，亦未必无舛误处，俟再考正。府同名太平（安徽、广西）。州同名通州（直隶、江苏）。开州（直隶、贵州）。

　　赵州（直隶、南）。宁州（甘肃、南）。永宁州（山西、广西、贵州）。县同名会同（湖南靖州、广东琼州府）。海丰（山东武定府、广东惠州府）。泸溪（江西建昌府、湖南辰州府）。清溪（四川雅州府、贵州思州府）。风台（安徽凤阳府、山西泽州府）。安仁（江西饶州府、湖南衡州府）。桃源（江苏淮安府、湖南常德府）。龙门（直隶宣化府、广东广州府）。石门（浙江嘉兴府、湖南澧州）。新安（河南河南府、广东广州府）。

