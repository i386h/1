<!-- { "loadSidebar": true } -->
　　◎冯侣笙诗南海冯侣笙明府锡镛豪于诗，官太平时，与钱塘范春船学博元伟论诗甚契，吟筒往还无虚日。所刊《于滇集》二卷，乃捧檄采铜滇南纪行之作也。五言善写景，七言善写情。如《罐子窑道中》云：“乱山围故垒，老木卧残垣。”《黔阳杂咏》云：“天驱三伏尽，地割万峰开。”《留别太平士庶》云：“身如游客忘程远，情在苍生惜别多。”《秋日偶成》云：“酒缘闷酌翻难醉，棋为愁敲更易输。”《苍梧留别邓星槎》云：“与我相同惟宦况，嬴君如许是乡愁。”皆为集中警语。

　　◎窃人之书窃人之书为已有，自昔已然。如虞预之窃王隐，郭象之窃向秀，法盛之窃褚生，齐邱之窃谭子是也。元、明以来，如吴澄《三礼考注》，晏璧曾有之；倪士毅《四书辑释》，胡广等袭之；唐汝询《诗史》，顾正谊据之；张自烈《正字通》，廖文英攘之；张岱《石匮书》，谷应泰得之（改名《明史纪事本末》）。近代王尚书《明史稿》，实万季野所缮也；傅观察《行水金鉴》，实郑芷畦所撰也；王履泰《畿辅安澜》，实戴东原所著也。此皆彰彰在人耳目者。

　　◎转败为功宋与金议和，种师道劝钦宗乘金师度河半击之，不从，曰：“异日必为后患。”

　　比京师城破，钦宗思其言，嗟痛之。元兵围襄阳危急，汪立信说贾似道，选兵五十万，沿江距百里而屯，刁斗相闻，互相应援以为联络之固。似道不从，元师遂渡江深入。伯颜知立信之策，叹曰：“使果用，我安得至此？”明李自成陷山西，蓟辽总督王永吉请撤宁远吴三桂兵守关门，选士卒四遏寇，即京师警，旦夕可援。

　　给事中吴麟徵力主其说，辅臣陈演、魏藻德谓无故弃地二百里，不可。麟徵复为议数百言，六科不署名，独疏昌言，不省。比贼势日逼，帝悔不用麟徵言，旨下永吉，而已无及矣。此三策者，皆可转败为功，而乃以浅见沮之，卒底于亡，是岂得仅诿之天命哉！

　　◎撰述传信蔡中郎自言，为人作碑，未尝不有惭容，惟为《郭有道颂》无愧。韩昌黎文，刘叉讥之为谀墓。虚辞悦人，知贤者亦不能免。尝观尹河南《刘彭城墓志》云：“某撰述非工，独能不曲迂以私于人，用以传信于后。故叙先烈，则详其世数；纪德美，则载其行事；称论议，则举其章疏。无溢言费辞以累其实。”此则所谓修辞立诚，可为撰述者法矣。

　　◎讨武檄任《为齐明帝让宣城郡公表》云：“陵士未干，训誓在耳。”骆宾王《讨武墨檄》演作四句云：“言犹在耳，忠岂忘心。一杯之土未干，六尺之孤安在？”

　　可谓善于脱化。

　　◎石敬瑭杜重威石敬瑭为李氏婿，乞师契丹以灭唐；杜重威为石氏婿，乃亦降契丹以亡晋。“

　　天道之不爽若是。

　　◎单传汉扬雄五世单传，童乌既没，继绪无人。周勰自曾祖父扬至勰孙恂，六世单传，皆知名，此后不闻有济美者。孔子之子伯鱼七传至鲋，始有弟子襄。以上俱单传，迄今胄裔蕃衍，英彦世出，盖盛德之后，积久益昌，非常人所能并也。

　　◎夏山如怒郭熙论画云：“春山淡冶而如笑，夏山苍翠而如滴，秋山明净而如妆，冬山惨淡而如睡。”恽平叔格改“如滴”为“如怒”。窃谓摹雨后之景，“滴”字为胜，若当晴杲炎赫之时，“怒”字尤肖其真。《诗》云“夏云多奇峰”，盖亦于怒字意为近。

　　◎秋鸿馆词杭州武林门内天后宫，栋宇宏敞，虽在城市，境极静僻，余己亥秋曾寓居于此。北厢之壁有丁见堂诸君题词，读之，想见当时文藻之盛。恐日久湮废，备录之以贻同好。《秋鸿馆词》，调寄《满江红》并序：“西湖勾留有年矣。秋九月，同人毕集，箬篷蜡屐，酒楼禅榻，游必竟日，聚必卜夜，会合之乐，得未曾有。

　　入冬将各散去，金溪补官北上，选楼赴维扬，小茗归栖水，丹生返娄东，九能归吴兴，春谷入都门，骊泉与余归禾中。念良会之难再，相与倚声，作者有七。湖山恋人，苍然云表。朔风初厉，远怀何如。嘉庆戊辰十月既望，丁子复识。“

　　“鸿影连江，却都被西风留取。肯浪掷，爪痕点点，秋光轻负。一月闲心鸥外远，雨湖清响尊前有。怅临风、何处觅坡翁，频搔首。屐不折，穿云走；船不击，摇风久。向乱泉声里，禅关遍叩。坐到南屏钟动处，饱看西子妆成后。问青山、别后倚晴空，想思否（嘉兴丁子复见堂）。”“横笛江城，又搅起离愁千斛。乍倾倒，同岑小住，浊醪共漉。夕照峰头高下屐，秋声树里东西屋。恁更阑，不厌把新诗，三过读。谁挑得，蕉林鹿？谁认取，柯亭竹？叹匆匆分手，云龙难逐。风月且谈今夕事，升沈莫向君平卜。唱骊驹，寒色上征衫，肠迥毂（仁和王崇本骊泉）。”秋剩无多，扫败叶不容停着。恰意外，萍踪三两，湖山栖泊。名字蚤从香国饮，性情别向尘樊凿。倚疏狂，一例结苔芩，谁绳削？英灵气，王郎斫；圆妙想，鄱阳谑。尽澜翻盾陷，总谐牛铎。襟上酒痕凄似雨，江边帆影闲于鹤。绕天涯、何处乏新知，浑非昨（开化戴敦元金溪）。“雁叫霜寒，已看到六回圆月。

　　天付与，湖山诗酒，一时清绝。携屐频来今旧雨，对床莫辨云泥客。况连朝、放棹豁双眸，枫林色。燕台路，风尘隔；鸳湖畔，烟波阔。问茫茫后会，者番堪惜。

　　我向西州应恸哭（时得娄东汪照庭讣），人过北郭伤离别。待重逢、何处续前游？

　　寻鸿迹（钱塘王槐丹生）。“如此湖山，能几度良朋胜游？才盼到，酒香菱熟，已是残秋。旧雨声消黄叶路，新寒梦醒白洲。正风前、一笛弄凄清，人倚楼。

　　娄东水，家尚浮；竹西月，客还留。更蹇驴冲雪，远度芦沟。丛菊怕沾羁旅泪，疏杨难绾别离愁。把片情、且付与烟波，随去舟（仁和李堂西斋）。“芾芾霜风，吹落叶敲窗如雨。频唤酒，烧残红烛，已经几度？杯底破除千载恨，城头留恋三通鼓。约明朝、小艇更看山，西泠路。欢娱事，元无数；别离恨，长终古。算雪鸿萍水，且休回顾。此去诸公须爱惜，后来我辈休尘土。再十年，重与证前盟，烦鸥鹭（归安严元照修能）。”棹入西泠，畅好是秋光浓候。合便把，杖头钱挂，联来吟袖。花港画船人去远，洲渔笛吹来又。剩空狂，怀抱未消除，还如旧。

　　南屏路，寻僧走；万峰顶，携樽就。爱吟诗声里，晚钟清透。好句欲分红叶艳，遥岑已共黄花瘦。奈鞭丝，摇动各天涯，分襟骤（代州冯振声春谷）。

　　◎张孝廉嘉兴张孝廉昌衢，英才卓荦，人皆以大器目之。嘉庆丙子，秋试中式，揭晓后，数日即卒。一月间，连丧其子女，妻亦自缢以殉，惟一老母存焉。其同年平湖高孝廉一谔恸以诗曰：“仙才合守旧青毡，蕊榜生平欠宿缘。怪尔文光腾万丈，一时冲破玉楼天。”“连理枝开顷刻花，伤心最是折兰芽。独抛白发灯前坐，地下依然聚一家。”令人不忍卒读。

　　◎郎蟹安吉郎苏门观察葆辰，画蟹入神，晶人皆宝贵之，称为“郎蟹”。自题诗亦多佳者，录其七绝二首，云：“秋来不减持螯兴，愿学东坡守戒难。聊借砚池无数墨，写生且作放生看。”“橙黄橘绿稻花疏，杯酒双螯小醉余。若使季鹰知此味，秋来应不忆鲈鱼。”

　　◎吴澹川诗秀水吴澹川明经文溥，诗品高远，阮文达公谓为两浙诗人第一。著有《南野堂诗集》，五言如“桐影方流月，琴声不见人”、“莺啼春去后，客到雨深时”、“江湖多落木，风雨急归舟”、“暮雨啼禽缓，残春过客稀”、“峡云开晓色，关树老秋声”、“鸟飞风未定，人语月初生”、“别浦流春水，闲门落古花”，七言如“并州雁到枫初冷，江上人归橘又黄”、“青山独行路不尽，白日欲暮春无多”、“一笑身家书卷外，半生心事酒杯间”，皆清逸出尘。吴自言幼嗜吟诗，三十岁而成癖，寝食都废。尝有《示儿》诗云：“秀才衣钵传三世，选佛功名隔一尘。除却惊人诗句外，平生事事不如人。”可想见其用力之深矣。

　　◎六舟僧杭州近日诗僧，首称海宁六舟达受，工草书、墨梅，尤精金石篆刻。得怀素大小草书千文墨迹，钩摹上石，赋诗纪之，有“自喜不贪缸面酒，莫教萧翼赚《兰亭》”之句，阮文达公称为金石僧。“江夏陈芝楣中丞銮，尝延主吴门沧浪亭畔大云庵。婺源齐梅麓太守彦槐赠以联云：”中丞教作沧浪主，相国呼为金石僧。“后又主西湖南屏方丈，厌酬应之烦，退居海宁白马庙，吟讽自得，人皆重之。

　　◎张解元诗嘉兴张叔未解元廷济，家居新篁里，嗜奇好古，自商、周以来至近代，凡金石、书画、刻削、髹饰之属，无不搜聚，构清仪阁藏之，各系以诗。其题黄文节公书“新篁”臂阁（自注：竹高八寸二分，阔二寸四分，字高三寸三分，阔二寸二分。嘉庆辛酉，从诸城相国所藏文节书刘宾客《伏波神祠》诗墨迹摹得）云：“谁镌寒玉半规如，两字涪翁老笔余。有客临摹须阁学，此君抬举自中书。镫前万画蝇头细，窗外千竿凤尾疏。为喜嘉名符小里，爱渠吾亦爱吾庐。”《袁永之北征图》（绢本横卷。高六寸七分，长二尺五分，陈道复画。前有祝京兆题“北征”二大字，后有祝京兆、王雅宜、文寿承、彭寅父、顾华玉、钱贵、汤子重、汤子凤、陆芝生、金元宾、袁邦正、袁尚之、袁补之、袁与之诸题咏。嘉靖四年乙酉科，袁永之裹领应天乡荐第一，此其入都时诸友人送行作也）云：“匹马胥台赋北征，旗亭杨柳故交情。文章门第倾耆旧，风雨河桥梦弟兄。早岁应须成富贵，传人何必薄功名。十年三上长安道，愁听阳关叠几声。”笔意清俊，兼饶情味。

　　◎志书国朝志书如平湖陆清献公陇其《灵寿志》，不登寺院，黜异端也；不载坊表，尚暗修也；不及前人文字之彰著者，如《乐毅报燕王书》之类，欲人博求之典籍也；体例最严。会稽章实斋学诚作《永清志》，叙例有云：“近人辑志，艺文不载书目，滥入诗文杂体。”因力为厘正，别具文征，其识亦卓。近时乌程纪石斋磊、震泽沈退甫眉寿作《震泽镇志》，以列女载流寓、释道之前，亦足矫流俗之弊。

