<!-- { "loadSidebar": true } -->
　　◎母母，《尔雅》称“妣”，《诗经》称“母氏”，《广雅》称“蝗”、“<母也>”、“毕”、“尔”、“媪”、“姐”，《金史》称“阿婆”，《古诗》称“娘”，李义山作《李贺小传》称“阿尔”，《汉书》称嫡母为“民母”，《北齐书》称“家家”，《汉书》列侯子称母为“太夫人”，《陆放翁家世旧闻》称庶母为“支婆”。

　　◎疾风知劲草《猗觉寮杂记》云“疾风知劲草”有五事，谓后汉王霸，《南史》庾仲远，唐萧、裴、李绛也。按：《隋书杨素传》，素平汉王谅，帝手诏劳素云：“古人有言曰：”疾风知劲草，世乱有诚臣。‘公得之矣。“《萧璃传》所云太宗赐诗”疾风知劲草，板荡识诚臣“，当本于此。

　　◎画状元唐岱号静岩，满洲人。官参领，工山水，圣祖御赐“画状元”。见胡书农学士《国朝画院录》。

　　◎煮人狱霍邱范二之为某媪赘婿，逾年忽不见，范父讼于官。县令王某雇乳妇为媪同村人，问以媪婿事，曰：“闻之邻家，知以奸被害。”王信之，严刑拷讯，范某氏供与义兄韩三有奸，恐败露，共杀范二之，判碎其骨，煮化其肉以灭迹。韩三与媪供皆同，旋于其房后检得碎骨，定案达府。犯供翻异，府以碎骨为证，犯谓是牛骨，非人骨也。府不听，遂达臬司。时秉臬者为夏邑李书年少保，鞫之，供如前。惟犯无戚容，供词太熟，疑有冤。反覆阅牍，得间曰：“死者肉煮骨М固已，肺胃肝肠等物何在耶？”复以是讯之，犯皆愕然，供各异词。公曰：“是真有冤矣。”遂停鞫以待。越半载，突有人至臬司大堂哭喊，问之，即范二之也。

　　因负博进他遁，探知家难，特来前。冤狱因是得解。使因犯无翻供，定案申详，立杀三命，则院司得重咎，府县且拟实抵。一时无不服公之识，并谓有盛德者，必有厚报。是时公年五十余，尚未有嗣，次年举一子，名曰铭皖，以地志也。后又连举数子。公中乾隆庚子进士，铭皖中道光庚子进士。公年八十余，重遇恩荣宴，父子相隔六十年作同年，为熙朝之盛事，殆天佑之，以彰平反巨案之德也乎？

　　公从弟检斋大令道融《疆恕堂文稿》记此事甚详，因节其略，为世之司狱者告。

　　◎汤火伤方《镜花缘》说部征引浩博，所载单方，以之治病辄效。表弟周莲史太史士炳为余言之，因录其方以备用。余母周太孺人喜施方药，在台郡时求者甚众。道光癸卯夏，有患汤火伤，遍身溃烂，医治不效，来乞方药。检阅是书中方，用秋葵花浸麻油同涂，时秋葵花方盛开，依方治之，立愈。乃采花贮油瓶中，以施人，无不应手获效。

　　◎李司马罗江李石亭司马化楠，以进士宰余姚，有循声，复摄平湖县事。前令某七年积案三千有奇，司马计日定程，早、午、晚决讼各数事，纵民观听，三月尽理，民为之语曰：“云雾七年，三月见天。”尝言居官有六字诀：眼到、身到、心到。

　　行政以仁爱为主，不轻勾摄，曰：“堂上一点朱，民间数点血也。”乾隆壬申分校浙闱，得嘉兴李虹舟祖惠卷，呈荐主试李鹤峰宗伯因培，遂定为元榜发，知为浙中老宿。宗伯赋诗庆司马得人云：“吾宗有墨绶，岷、峨发精英。乍如得荆璞，价重十二城。遗我共欣赏，古色果峥嵘。”司马和云：“两浙文才薮，此卷超群英。想见腹便便，何处拥百城？席夺五十重，意气犹峥嵘。”

　　◎郑笏君诗乌程郑笏君孝廉祖球，高才短命。其弟梦白中丞裒遗诗，刻为《红叶山房集》。

　　佳句如《过清凉寺》云：“危石下秋瀑，幽篁深夕阳。”《渚渔》云：“鱼飞挟风力，湖黑劲雷声。”《入菁山》云：“四围半僧寺，一径万梅花。”《独对亭夜坐》云：“绝壁松涛晴亦雨，空山虫语夏如秋。”《表忠观》云：“魂魄犹思造南宋，文章何幸遇东坡。”《古壁》云：“画像阴森神鬼守，诗题漫漶姓名虚。”

　　语皆警特。

　　◎葛壮节公山阴葛壮节公云飞，为定海总兵，以父忧去官。逾年，英夷陷定海，大府以书属公墨从军事。公方督耕田间，即趋归白母，母张太夫人曰：“金革无避，汝受国恩厚，行矣，勿复疑。”遂诣镇海，请尽出劲兵扼金鸡、招宝两山间，又以计俘夷军师安突得，夷大惊扰。公设计请乘机收复，巡抚乌不能用。已而有通市之议，大府命公率所部往收定海，而以寿春镇总兵王锡朋、处州镇总兵郑国鸿帅师协守，时道光辛丑二月也。公以南道头空旷，增筑土门。又请自竹山门至摘箬山遍列炮，县治后晓峰岭筑炮台，以杜侵越；小竹山门下塞其江路，对土城诸岛均置防守，使夷舟不得近，谓必如是则定海可固。督师裕谦以费辞，则请借三年俸廉兴筑，督师怒曰：“是挟我也！”坚不许。八月，夷再犯定海，众二万余，我兵合三镇仅四千。飞书大营请济师，督师疑其张大，戒死守毋望援。公苦战六昼夜，日仅啖数饼，耆老有煎参以进者，公投诸水与众共饮之，士卒毕感奋。戊戌，天大雾，夷全队逼土城。公闻风帆海水声，知夷舻将至，炮击焚之。夷倏遁，分道攻晓峰、竹山，晓峰无炮，夷众夺间道上，并攻破竹山门，遂下薄土城。时土城兵分守他所，麾下仅二百人。公率以拒敌，持短兵奋呼而进，杀戮无算。至竹山门方仰登，一酋长刀劈公面，去其半，血淋漓，径登，酋骇，乃以炮背击公，洞胸，穴如碗，前后四十余创，遂卒。定海义勇徐保夜迹公尸於竹山门，雨霁，月微明，见公半面宛然立崖石上，两手握刀不释，左一目ㄦㄦ如生。欲负之行，不能起，拜而祝曰：“盍归见太夫人乎？”负之起，乘夜内渡。大吏护公丧还山阴，张太夫人一恸而止，曰：“吾有子矣。”时王、郑二总兵皆死难，而公死尤烈。事闻，上悼甚，赏加提督衔，世荫骑都尉又一云骑尉。赐长子以简文举人，次子以敦武举人，予谥壮节，昭忠祠，且立专祠以祀。御制祭文云：“朕惟良臣蹇蹇，昭大义於匪躬；巨典煌煌，沛鸿恩于赐恤。唯忠贞之克笃，斯褒予之重申。尔原任浙江定海镇总兵提督衔葛云飞，识邃韬钤，律娴步伐。初膺甲第，旋摄水师。荐牍屡登，不愧干城之选；崇阶氵存陟，叠邀纶之荣。迩以螳怒当车，蛙鸣自井。念兵戎之未靖，资骠骑之先驱。叱咤风云，施壮士天山之箭；超腾矢石，帅丈人地水之师。同仇者一德一心，贾其余勇；连战于六昼六夜，誓不空还。

　　军鹅鹳而皆惊，贼鲸鲵而待扫。方谓金精气壮，离披麾下之尘；何期石鼓声沈，仓卒矛头之恸。忠魂不返，毅魄犹馨。览奏心伤，为之涕陨。畀殊恩更及其子，式焕新纶；命大吏常恤其家，重颁内帑。秩均一品，义设专祠。於戏！鼓鼙思将帅之臣，易名两字；俎豆视功宗之礼，炳节千秋。灵如有知，尚其歆格。“天语褒忠，至优极渥。同时避敌幸生之臣，读之当益滋愧矣。

　　◎郭参政诗长洲郭参政谏臣，《明史》无专传，其《发严氏奸状事》附见《林润传》中，有诗集四卷，抄入《钦定四库全书》，《提要》具载本末。而朱竹太史《明诗综》、沈归愚尚书《明诗别裁》皆未采入。今录四首于后。《秋日都门送别有感》云：“为送南归客，翻怜北驻人。白云凝望远，华发共愁新。落日湖边橘，秋风江上莼。何时返初服，吾亦任吾真。”《夜宿仪真公馆》云：“风色晓来定，涛声听渐平。大江当县绕，片月向人明。柏府寒乌集，松阶夜鹤鸣。沈吟灯下坐，多少别离情。”《柳枝词》云：“河桥青眼竞窥春，淡著烟光别样新。留却长条休浪折，春来多少远行人！”《送王司业同年北上》云：“江上西风动客旌，故人相对眼俱青。一杯赠别休辞醉，世路於今畏独醒。”又断句：“芦岸近沙频下雁，渔村隔水远闻鸡。”“十里暖烟迷竹坞，一篙春水没鱼梁。”皆清逸可讽。

　　◎何小山词青浦何小山上舍其章，精医术，尤工倚声，著有《七榆草堂词》，殁后其兄书田茂才其伟刊行于世。予最爱其《题西溪渔隐图。菩萨蛮》云：“玻璃冷浸莲湖月，鲈鱼风起秋波阔。流水绕渔村，蓼花红到门。言寻栖隐处，客向烟中去。

　　疏柳挂斜晖，扁舟犹未归。“《送春和朱淑真韵。蝶恋花》云：”一寸柔肠愁万缕，才得春来，又送春归去。借问东风和柳絮，卷将春色归何处？打起枝头双杜宇，听到声声，总是凄凉意。告诉落花花不语，西楼日暮潇潇雨。“一写景，一写情，各臻其妙。

　　◎海蛳诗咏海蛳，前人罕有佳句。开泰徐新斋观察同年之铭诗独擅长。如“七层塔涌螺纹细，九曲珠穿蚁穴匀。”“高簇犀痕罗刹齿，小盘蠡样释迦头。”皆新警夺目。

　　◎倒用印段秀实取姚令言印不获，乃倒用司农印以追朱Г所遣之兵。令言时为将军，是以司农印诈为将军印也。《五代史。周本纪》倒用留守印，《李崧传》倒用都统印，则皆伪作诏书，而以印诈为天子玺矣。盖当军兴扰乱之顷，故得假以绐众耳。

　　◎周南卿诗周南卿茂才，幼以神童名，娴吟事。家贫客游，足迹半天下，所至名公卿争迎之。著有《抱玉堂诗集》，断句如《送郑渔帆司马得告还里》云：“才子偶将官作达，高人多以病为名。”《三十初度》云：“家累催人儿女大，名场责我友朋多。”《挽吴谷人祭酒》云：“湖山气并文章秀，天地恩容出处宽。”语皆俊拔。

　　◎长人叔孙得臣获长狄侨如，《左传》杜注谓长三丈，《公羊》何注谓长百尺，《毂梁》范注谓长五丈四尺。据《国语》，仲尼称诮侥长三尺，大者不过数之十，自当以杜说为正。按《十六国春秋。前秦录》夏默，乞活人；护磨那，胡人；申香，奄人，皆长一丈八尺，多力善射，每食饭一石、肉三十斤，殆即长狄之种类欤。

　　◎高斗枢明崇祯初，鄞高斗枢为长沙兵备副使。时土寇蜂起，长沙止老弱卫卒三百，城库雉堞尽圮。斗枢至，建飞楼四十，大修守具。临、蓝贼艘二百余抵城下，相拒十余日，却去。寻，击杀乱贼刘高峰等，抚定余众。十四年，进按察使，移守郧阳。郧被寇且十载，属邑有六，居民不四千，斗枢至甫六日，张献忠自陕引而东，斗枢与知府游击等分扼之，战频捷，贼不敢犯。十五年至十七年，李自成四攻郧，卒不克而去。当是时，湖南、北十四郡皆陷，独郧在。夫以如是之才，仅使局守偏隅，而庸劣如熊文灿、杨嗣昌辈，转握重兵以讨贼，安能免于偾军误国哉！

　　◎明崇祯朝相明崇祯朝五十相，文震孟最贤，入阁三月遽罢。而奸如温体仁，辅政乃至八年之久。是犹病剧而投以峻削之剂，欲不亡得乎！

