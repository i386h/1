<!-- { "loadSidebar": true } -->
　　◎琼程氏大昌《演繁露》云：“《说文》：”琼，赤玉也。‘《诗》有’琼琚‘、’玉佩‘，《左氏》’楚子玉为琼弁玉缨‘，皆对别言之，若等为一玉，不分言也。今人用琼比梅、雪，皆误。“余按：《诗。木瓜篇》毛传云：”琼，玉之美者。“则与玉对举，安知不以精粗为别耶？又按：《齐风毛传》云：”琼华，美石。琼莹，石似玉。琼英，美石似玉。“其言似玉，则色白可知，似不必泥《说文》之言。

　　◎杯中角影《晋书。乐广传》载杯中角影事，与《风俗通义》所纪杜宣事绝相类，二书文法各异，而《晋书》简要胜之。

　　◎明史体例《明史》体例极精，姚广孝入列传，不以僧许之也。秦良玉入列传，不以女视之也。阉党、佞幸、奸臣列于宦官之后流贼之前，其嫉之也深，而贬之也至矣。

　　◎语意相似《史》、《汉》有语意相似而叠用者，略识于此。《史记》“空言虚语”

　　（《高祖本纪》）。“内外表里”（《礼书》）。“逾年历岁”（《赵世家》）。

　　“延年益寿”（《商君传》）。“匿意隐情”（《张仪传》）。“露兵暴师”

　　（《主父偃传》）。《汉书》“年衰岁暮”（《冯衍传》）、“俊雄豪杰”、（《蒯通传》）。“飘至风起”（《蒯通传》）、“道辽路远”（《中山靖王胜传》）。“天下少双、海内寡二”（《吾丘寿王传》）。“招殃致凶”（《李寻传》）、“残贼酷虐、苛刻惨毒”（《翟方进传》）、“等盛齐隆”（《王莽传》）、“穷凶极恶”（《王莽传》）、“思过念咎”（《郎频传》）、“道尽涂殚”

　　（《司马相如传》）、《后汉书》“欢欣喜乐”（《马融传》）、“怨恨忿怼”

　　（《孙程传》）、“陟危历险”（《都夷传》）。

　　◎郭子仪《新唐书。高郢传》：“郭子仪怒判官张昙，奏抵死。郢引奏甚力，忤子仪意，下徙猗氏丞。”《南部新书》谓郭令公惟奏杖杀张谭，物议为薄。“谭”即“昙”之讹也。汾阳盛德，乃有此事，是可知惩忿之难。

　　◎文章流别论挚仲洽《文章流别论》以“交交黄鸟止于桑”为七言，以“洞酌彼行潦挹彼注兹”为九言，与《毛诗》异读。其说当有所本，然玩其文义，自当断读为宜。

　　◎豫章行乐府薛道衡《豫章行》乐府云：“不为将军成久别，只恐封侯心更移。”视唐人“忽见陌头杨柳色，悔教夫婿觅封侯”，意更深曲，不独“空梁落燕泥”句足以动人也。

　　◎清和长洲沈归愚尚书德潜《说诗ㄧ语》谓“张平子《归田赋》云‘仲春令月，时和气清’，明指二月。谢康乐诗‘首夏犹清和’，言时序四月，犹余二月景象，故下云‘芳草亦未歇’也。自后人误读谢诗有‘四月清和雨乍晴’句，相沿到今，贤者不免”云云。按：《岁时纪》“四月朔为清和节”，又魏文帝《槐赋》“伊暮春之既替，即首夏之初期。天清和而温润，气恬淡以安治”，谢元晖诗“麦候始清和”，刘士章诗“首夏实清和”，是以四月为清和，不始于宋人矣。

　　◎飞英塔湖州飞英塔在北门眠佛寺，主阖郡文风。乾隆甲寅，塔圮重修，五年之间出两殿元（乙卯王勿庵侍郎以衔，己未姚文僖公文田）至道光乙未，塔又圮，阉郡会试，遂无一人登第。丁酉重修，戊戌，钮松泉庶子福保大魁；甲辰，周缦云侍御学浚以第二人及第。嗣后科甲复盛，风水之说，非无凭矣。塔高四十余丈，中又有石塔，高数丈。己亥秋，余与乌程周莲伯孝廉学濂昆弟登其颠，梯级玲珑，蹑空而上。莲伯有诗纪游云：“浮屠涌招提，报德资冥奠。哆剥生辉光，象教力能变。七级森嵯峨，八窗互贯穿。密勿穷攀跻，危梯蹑螺旋。腾身压雕鹗，矫首切星汉。众山苍弁来，环卫若鳌忭。具区亘北户，际天渺无岸。俯揽菰城中，一气入凌眄。短树牛毛疏，连甍蚁垤间。是时风日佳，天宇肃清晏。蹑云惭未能，自笑樊篱。愿乞飞霞佩，携手游汗漫。”

　　◎华陀庙联客有述华陀庙联云：“未劈曹颅千古恨，曾医关臂一军惊。”又云：“岐、黄以外无仁术，汉、晋之间有异书。”称前联尤佳。余谓“曹颅”、“关臂”事，皆不见正史，不若后联之大方也。

　　◎徐冲晦徐冲晦处士，宋仁宗时召对，除大理评事，固辞，后居杭之万松岭。精象数，谓子孙世世勿离钱塘，永无兵燹。按：徽宗宣和三年，方腊作乱，十二月二十九日陷杭州，纵火六日，官吏居民死者十三。二月，王师水陆并进，战六日，斩馘二万。十八日，再火官舍、学宫、府库与僧民之居，翌日宵遁，大兵入城，腊旋就擒。计腊所陷杭、睦、歙、处、衢、婺六州与五十二县，所杀平民不下二百万。

　　是冲晦之言亦未必验，特宋、元革除之际，兵不血刃，安堵如恒，异于他处之屡遭杀戮耳。

　　◎疮方余姚吴蓉峰学博麟书，患脓窠疮，医久不痊。后有相识遗一方，云得自名医，为疗疮第一良药，如法治之，果愈。余于庚戌年患此甚剧，亦以此方得痊。兹录于左：厨房倒挂灰尘（三钱，钅，伏地气）、松香（一钱）、茴香（一钱）、花椒（一钱）、硫黄（钅，一钱）、癞虾蟆（一钱）、枯攀（一钱）、苍术（一钱）、白芷（一钱）、朱砂（一钱）。

　　右药共研细末，用鸡子一个，中挖一小孔，灌药其中，纸封固口，置幽火中敦熟，轻去其壳，存衣，再用生猪油和药捣烂，葛布包之，时擦痒处。

　　◎玄真子祠联平望平波台玄真子祠有联云：“泛镜水千塍，归来餐菰饭莼羹，地真仙境；听棹歌一曲，随处有荻花枫叶，我亦渔人。”笔意潇洒可喜。

　　◎蒙求《蒙求》一书，所以资童幼之诵习，作初学之阶梯。晋李瀚创为之，徐子光为之注，名曰《蒙求集注》。宋王逢原又作《十七史蒙求》。明姚光祚又以王逢原所作未备，从而广之，分三十七类，名曰《广蒙求》。然有对偶而无韵，注又简略。刘班取两汉事，括以韵语，名曰《两汉蒙求》，王芮历叙帝王世代，略述古今事迹，名曰《历代蒙求》，徐伯益集妇女事实为韵语，名曰《训女蒙求》，元吴化龙集《左传》事为韵语，名曰《左氏蒙求》，胡炳文集嘉言懿行，可为则效者，属对成文，以启导初学，名曰《纯正蒙求》。此数书，今世尚有其本而得采入《四库》中者，则惟《蒙求集注》、《纯正蒙求》。又有为诸家所著录而其书罕传者，则如《名物蒙求》、《三字蒙求》、《蒙求增注广韵》、《小说蒙求》，宋范镇《本朝蒙求》，胡宏《叙古蒙求》，孙应符《家塾蒙求》、《宗室蒙求》，宋舒津《蒙求》、《续蒙求》和《李翰林蒙求》之类是也。

　　◎文选唐初，李善与许淹、公孙罗并承江都曹宪为《文选》音训苍雅之学，而李注盛行于世，与颜师古《汉书注》并称。开元中，吕延祚复集吕延济、刘良、张诜、吕向、李周翰共为之注，与李氏注并行。然当时文士，如李匡作《资暇录》，邱光庭作《兼明书》，深斥五臣之谬远逊李氏之精核。夫淹通如李氏，其所未详者，且百有十四，亦可见此书之博奥，有未易沿讨者矣。唐、宋士人皆习此书，迨熙、丰间，王安石著《三经新义》颁于学宫，主司以之取士，于是以穿凿为能，以附会为工，而《选》学渐废。然而承学之士，代不乏人，精于是者，若洪氏迈、王氏应麟，皆有论辨，足以发明其旨趣。盖其书历久常新，故其学阅久弗替，后人虽有《广文选》、《续文选》等书，终不能与之争衡也。

　　◎安仪周周芸皋观察《内自讼斋文集》载朝鲜安仪周事甚奇，其略云：“仪周名岐，从贡使入都，偶于书肆见抄本书，不可句读，以数十钱购归，细玩之解，乃前人窖金地下，录其数与藏处，皆隐语。遍视京都，惟明国公屋宇房舍似之，即世所称大观园也。乃求见明公曰：”公日用以千万计，度支将不给，愿假金十万，不问所之，三年还报。‘因指所坐室柱曰：“发此砖可得金如数。’公笑，命具畚间，获如所言，遂付之去。至天津业盐，为商三年，还谒曰：”幸不辱命，息三倍。‘公曰：“是亦不足供吾用，愿再为我谋。’曰：”无已则假金百万。‘公笑曰：“安得发地再得之？’仪周起，请遍观诸室，至寝门内曰：”是可得。“

　　发而与之。乃至扬州为商，三年报曰：“倍之，俟公取用。”公曰：“其再经营之。‘又十余年，仪周老，辞归国，公留与饮食，曰：”若异人，有异术。’曰：‘非也，岐得异书，知藏金处，请为公尽言之。’因一一指其处。公曰‘若不需耶？’曰：“此公物，天以与公者，仗公福，已得赢余，足自给，拜公赐矣。‘仪周好宾客，济贫困，多豪举，富收藏，尽以书画归国，子孙留者为安氏。”观察谓仪周知物之有主，不妄取，而以力取其余，似有道者。余谓仪周躬自致富，而能施与不吝，崇尚风雅，诚足志也。

　　◎齐名韩、柳齐名而声气异，元、白齐名而志节殊，观其平时酬赠，惟事辞章，责善之风邈矣。

　　◎明政明多弊政：阁臣夺情，典礼替矣；廷臣予杖，刑章悖矣；厂臣侵权，名位紊矣。庄烈帝励精图治，不能改其失，此所以终不竞欤！

　　◎朝邑志王阮亭谓韩五泉《朝邑志》与康对山《武功志》并称，先辈称为巨丽。今按：《朝邑志》字仅五千七百余，笔墨简古，洵为杰作。然名宦不载事实，选举不载年岁，失之太略。纪杨恭报复知县事，乃小丈夫所为，未免采择不精，未若《武功志》之简而能核也。

　　◎成仁取义文信国公生于宋理宗端平三年丙申五月二日，死于元世祖至元十九年壬午十二月九日，得年四十有七。及第在理宗宝四年丙辰，年二十有一。《宋史》谓年二十，盖举成数言也。公与弟壁同举进士，后壁降元，公季弟璋亦仕于元。公狱中诗有云：“三仁生死各有意，悠悠白日横苍烟。”又云：“二郎已作门户谋，江南葬母麦满舟。不知何日归兄骨，狐死犹应正首邱。”又与嗣子升书有云：“吾以备位将相，义不得不殉国，汝生父与汝叔，姑全身以全宗祀，惟忠惟孝，各行其志矣。”呜呼！成仁取义，何人不当勉为！乃同体之亲，异趋若此，公之所云，殆以事已至斯，且谊关骨肉，不得不尔，岂国而忘家之本志哉？

