<!-- { "loadSidebar": true } -->
　　跋云：“谨按：始祖淮海先生以宋元丰二年至杭州，与龙井僧辨才善，有《龙井记》、《龙井题名记》，并见集中。元丰二年己未至今乾隆六十年乙卯阅七百十有七年，而瀛以备兵浙西至龙井。《龙井记》故米襄阳书，今壁间碑石乃明华亭董文敏仿米书补书者。《龙井题名记》则寻觅不可得。瀛既属长洲周瓒敬摹先生像，选工上石，并补录《龙井题名记》。镌像后，付龙井僧嵌置寺壁。无锡裔孙瀛谨识。”

　　记云：“龙井之名何以著？以辨才僧居龙井著也。辨才居龙井何以著？以余远祖淮海先生为辨才作《龙井记》者也。先生以绍圣初，尝由国史院编修出为杭州通判矣，而其与辨才往还，则在元丰二年。时先生方自淮如越省亲，过钱塘与参寥访辨才于寿圣院之潮音堂，憩龙井亭，据石酌泉，为之题名，又为之记。乾隆乙卯春，瀛监司浙右，过龙井，既尝摹先生像，并补书《龙井题名》，诸石，嵌龙井壁间。既而思曰：吾祖文章气节与苏文忠略同，两公于杭皆有遗迹，今文忠与李邺侯、白刺史、林处士并祀孤山，称‘四贤’，而先生则无有祠而祀之者。

　　龙井故先生旧游处，不可以无祀。爰于隙地葺屋三楹，中奉先生栗主，而左则以辨才焉。瀛尝按先生游龙井，与辨才善，旋别去。其后先生ヘ杭，在绍圣初，辨才示寂于元枯八年，是先生再至杭州，辨才已殁，而龙井之名犹特以先生与辨才而著。圣天子时巡莅止，亲洒翰墨，天文炳煜，照耀山谷，盖贤哲之流风远矣。

　　龙井故在风篁岭上，俗称老龙井，今龙井距风篁岭半里许。所谓寿圣院、潮音堂都不可考。方先生ヘ杭，即道贬处州，是以无政迹可见。今栗主称杭州通判者，以先生尝奉有ヘ杭之命，则从先生官宜也。祠之落成，以嘉庆元年十二月朔日。

　　董其役者，前浙江临海县知县无锡华瑞潢、龙井僧广浩。浙江杭嘉湖兵备道无锡裔孙秦瀛撰，翰林侍讲钱塘后学梁同书书。“

　　诗云：“杖策呼龙伴夜吟，挥毫对客听潮音。封侯那敌识苏面，说偈同来印佛心。淮海无双推国士，衣冠中岁宴琼林。倚筇久作归欤想，篁岭风泉托意深。”

　　“被谪杭州又处州，觚棱十载梦仙游。熙、丰绍复怜诸老，党籍迁移到远陬。乌鹊栏杆人去后，古藤花影月明秋。雨深溪路黄鹂语，仿佛先生在上头。”丁巳夏日，谒少游先生祠二首，南康谢启昆。

　　◎芗匀公挽联先君子芗匀公讳元钅享，生于先大父秋畦公临海县学官廨，时乾隆辛丑年也。道光己亥（以┟）司铎台郡，迎养署中。先君子精八分书法，求者坌集，应之不倦。性嗜花，栽植盈庭，四时灿烂不绝。兴至，则纵游岩壑，或与二三朋好沦茗衔杯，优游永日。与人仁恕诚恪，周急惟恐不及。甲辰九月，以中风疾弃养，台人士吊者皆哭失声，投赠挽联，录其尤者于左。山阳郭太守恒辰云：“舍怡情，看三径香多，省识人如菊淡；鲤庭侍养，怅六年吏隐，遽闻诗咏莪哀。”长白双协镇德云：“七十载德望常尊，子舍衔，济美克成名进士；万八峰吟踪重到，仙区化鹤，归真定列上清班。”武进冯明府翊云：“鹤俸慰桑榆，台岳重游，六十年前来处去；鲤庭茂桃李，楹书可读，五千言在殁犹存。”萧山张学博锡戊云：“名成鲤对，诰锡鸾封，最惬心镜水辞官（先君子于戊戌岁摄会稽县学事），霞城就养；闲即栽花，病还作草，忍撒手金英正放，墨沈犹浓。”临海傅学博兆兰云：“阅历遍名区，玩水登山，七秩精神欣矍铄；笑谈聆讲幄，栽花赌酒，五年杖履忆追陪。”临海洪明府瞻陛云：“随宦海为汗漫之游，樽酒常携，中圣中贤，无非乐趣；就禄养于降生之地，名山久住，是仙是佛，合有前因。”（同里孔宪采填讳）

　　◎竹杖浸厕刑伤，饮小便止痛解毒，获效最神。秀水诸襄七宫詹锦之先人有为县吏者，悯刑人之痛苦，每竹杖必浸厕中，久而后用之，如是者数十年。迨宫詹显达，人咸谓因是得报。

　　◎九言联九言挽联难得佳者，尝于仁和陈子诚茂才世敬家见其尊人座联云：“蒙二爻，以子克家为吉；箕五福，得考终命而全。”用经语妙造自然。

　　◎妆域杭堇浦太史《道古堂集》有《妆域联句》诗并《序》云：“妆域者，形圆圜如璧，径四寸，以象牙为之，面平，镂以树石人物，丹碧粲然。背微隆起，作坐龙蟠屈状。旁刻‘妆域’二小字，楷法精谨。当背中央凸处，置铁针，仅及寸，界以局，手旋之，使针卓立，输转如飞，复以袖拂，则久久不能停，逾局者有罚。

　　相传为前代宫人角胜之戏，如《武林旧事》所载‘千千’、《日下旧闻》之‘放空钟’之类。盖藉以销吹花永昼，题叶闲思，所谓妆域者也。“诗长不备录，摘其中间十韵。云：”乌三匝未栖，蕉百回仍剥。“（赵信意林）”蓬卷无根株，涡洄乱清浊。“（沈嘉辙乐城）”徐时影缤翻，急处势腾踔。“（吴焯尺凫）

　　“气渴犹蚁旋，局残屡鹤啄。”（赵昱功干）“文窗纷合围，红袖竞关扑。”

　　（嘉辙）“快夺金百锾，偏输玉双珏。”（信）“回肠托防间，匪石谩谣诼。”

　　（厉鹗太鸿）“拢鬓婢争看，扶腰女初学。”（嘉辙）“眉颦侧轻钿，臂瘦动宽镯。”（世骏）“人语喧行廊，花光绣桷。”（焯）摹写情状绝佳。

　　◎观龙舟诗嘉庆间，御制《观龙舟》诗，命诸词臣赓和，皆为“水嬉”嬉字韵所窘，鲜有合作。钱塘陈荔峰师嵩庆和句云：“四海鱼龙呈曼衍，九重珠玉戒荒嬉。”盖是日方以《崇俭黜奢诏》宣示中外，故诗意及之。睿皇帝大称赏，谕为诸诗之冠，由是宠眷有加，遂跻卿贰。

　　◎归去来辞序陶靖节《归去来兮辞序》一百九十八言，叙次详尽，语朴旨深，有此辞必有此序，而其美始全。近世坊本往往芟去不刻，谬矣！

　　◎顾横波小像程春庐京丞，博雅嗜古，所蓄书画甚多。余曾于其侄银湾参军世樾处，见《顾横波小像》一幅，丰姿嫣然，呼之欲出。上幅右方款二行云：“崇祯己卯，七夕后二日，写于眉楼，玉樵生王朴。”左方诗二首云：“腰妒杨枝发妒云，断魂莺语夜深闻。秦楼应被东风误，未遣罗敷嫁使君。淮南龚鼎孳题。”“识尽飘零苦，而今始得家。灯煤知妾喜，特著两头花。庚辰正月廿三日灯下，眉生顾媚书。”

　　◎一字师李绅吏正叔孙之读为敕咎反之误；杨廷秀吏正干宝为于宝之误；齐己《早梅》诗“前村深雪里，昨夜数枝开”，郑谷改“数”为“一”；张咏“独恨太平无一事，江南闲杀老尚书”，萧楚才改“恨”为“幸”；程风衣嗣立“满头白发来偏早，到手黄金去已多”，周白民振采改“到”作“信”：皆所谓一字师也。他若范文正公《严先生祠堂记》云“先生之德，山高水长”，李泰伯改“德”

　　为“风”；苏东坡《富韩公神道碑》云“公之勋在史官，德在生民，天子虚己听公，西戎北狄，视公进退以为轻重，然一赵济能摇之”，张文潜改“能”为“敢”；宋省试赋题“天子听朔于南门之外”，满场皆曰“诣南门而听焉”，惟魁多士者改“诣”为“出”；王贞石《御沟》诗“此波涵帝泽，无处濯尘缨”，贯休改“波”为“中”；任翻《题台州寺壁》诗“前峰月照一江水，僧在翠微开竹房”，有观者改“一”为“半”；陆举之“岩边桂树团丹雾，石上苔花阁绿云”，王荫伯改“团”为“生”，改“阁”为“动”；张虞山养重“南楼楚雨三更远，春水吴江一夜增”，王渔洋改“增”为“生”；陈香泉奕禧“斜日一川水北，秋峰万点益门西”，王渔洋改“峰”为“山”：是亦于一字分工拙也。此类尚多，未遑悉载。

　　◎千字文周兴嗣《千字文》，今之科场、号舍、文卷，及民间质库、计簿，皆以其字编次为识，取其字无重复，且众人习熟，易于检觅也。雍正元年，礼部议准，乡、会试朱卷字号，将《千字文》内不佳字样拣去荒、吊、伐、罪、毁、伤、悲、虚、祸、恶、竭、尽、终、贱、离、颠、亏、疲、逐、邙、惊、坟、弱、倾、困、灭、弊、刑、翦、杳、冥、黜、讥、极、殆、辱、耻、逼、索、寂、寥、散、累、遣、戚、凋、委、落、宰、饥、厌、故、祭、祀、颡、悚、惧、恐、惶、骸、垢、骇、诛、斩、贼、盗、捕、叛、亡、魄、孤、陋、寡、愚、诮共七十五字，又亚圣孟子名应避，及数目四、五、六、九等字与号数复，亦皆勿用。余按：鲍氏《知不足斋丛书》以《千字文》编页，改“祸因恶积”句为“禄因功积”，盖亦以字之当讳而易之也。

　　◎刘太史诗阳湖刘芙初太史嗣绾，天才藻发，早岁入成均，与莫宝斋侍郎齐名。年过四十，始以第一人捷南宫，朝野皆以大魁期之，而刘则以闱作未佳惭憾成疾，殿试时，书卷潦草，遂不得鼎甲。所著《尚纟堂诗集》，佳句如“江远全浮树，山低半入城”、“霁雪他乡树，春灯独夜船”、“野水自成渡，乱峰争入楼”、“江上春阴孤店外，客中寒食百花前”、“好春似水难消劫，名士如花易散场”、“梦来好夜连天远，情到中年比海深”、“棋局在心还敛手，酒杯如影不离身”，吐属隽妙，不愧名士风流。刘久困名场，羁旅漂泊，感慨无聊之意，悉寓诸诗，如“身世漫将书慰藉，姓名都与刺消磨”、“全家别后贫兼病，独客归来哭当歌”、“琴余焦尾声都死，烛烬伤心泪亦干”、“生原有恨偏同世，归已无聊况异乡”、“万念总由蚕自缚，一生只有蠹相怜”，情辞悱恻，读之尤令人辄唤奈何。

　　◎姚明府道光庚子，英夷陷定海，邑令姚履堂怀祥赴水殉难。越九年，其友谢厚庵参军兰生以明府分校时蓝笔所作诗刊石吴山祠中，杭州太守徐倍轩先生敬为作启征诗，词气雄壮，结段尤佳，云：“当夫神祠月黑，山阿雨来，远闻鹤笙自天而下，明府披上清之法服，驾逍遥之云车，陟降在庭，摩挲片石。灵旗东指，茫茫怒涛。

　　戍鼓无声，妖烽绝焰。叹葬身之得所，吾从冯夷；听招魂于异乡，谁非宋玉！邈彼英爽，庶几乐胥。呜呼！颜鲁公握拳透爪之气，早知在《争坐位》间，岳鄂王怒发冲冠之词，宜对峙栖霞岭上。“

