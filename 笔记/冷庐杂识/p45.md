<!-- { "loadSidebar": true } -->
　　如朱竹坨赋云：“传诸故老，一事矜奇。遇入吴之西子，胭脂之汇舟移。经纤指之一掐，量心赏之在斯。何造物之工巧兮，化千亿于来兹。虽彼美之云亡兮，仿佛若或睹之。”金学博介复诗云：“此邦书《越绝》，彼美忆西施。指点痕如捻，流传事不疑。”沈明经翼诗云：“爪痕千古在，入市合输钱。”皆指此也。

　　◎赵仪姑诗上海赵仪吉女史，归安汪参军延泽之配也。天性高朗，有丈夫风骨。博习经史，兼工吟咏。著有《滤月轩诗集》，句如：“残红尽落啼莺老，众绿新生好雨多。”“五夜怀亲空有梦，十年遣日只凭诗。”《春晚》云：“才脱春衫换夹纱，东皇何事便思家。杜鹃声里斜阳暮，深闭幽窗避落花。”俱娟妙。

　　◎理财三代以下，善理财者莫如刘晏，不善理财者莫如王安石。一则利国而不伤民，一则害民而遂病国也。

　　◎大佛寺联西湖大佛寺有沁雪泉，其题联云：“沁雪贮寒泉，一片清虚，照彻大干世界；开山成宝相，十分圆满，想见丈六金身。”语特雅切。

　　◎鹿坪师联沈鹿坪师作对联，警炼自然，人争传诵。恐日久散佚，备录于此。太均神祠云：“德并高，犹众之母；慈同大士，则百斯男。”乌程城隍神祠云：“一城捍天下兵，丹心贯日；片语留身后誓，铁面凌霜。”（神为张睢阳像，脸色黑，以有“为厉鬼杀贼”语也。）吾里李临川先生祠云：“德仰儒宗，次立功，次立言，殁而可祭于社；名垂史册，古遗直，古遗爱，过者犹式其闾。”严比玉太守之母蔡太恭人四十生辰联云：“长日彩衣孙抱戏，盛年纱幔子传经。”蔡太恭人挽联云：“礼重延宾，七载倍钦陶母谊；训垂翼子，一家齐凛敬姜箴。”李鹤杉学博日蛾之尊人秋霞先生允枫挽联云：“惭未因群随谒纪，惨于见绍辄思康。”

　　（鹤杉从师游，而师与秋霞先生未尝谋面。）德清陆庵先生震东七十寿联云：“地本仙居，鸠杖亲携寻药饵；官真吏隐，鹤觞小酌咏梅花。”（时官仙居教谕。）

　　湖州杨氏祠堂联云：“祠开苕左新门第，村纪关西旧世家。”题某道士居云：“受录开宗，千秋香火人间世；栖真卜筑，一室烟霞物外身。”官台州教授时，督修文庙，题堂联云：“事可问心宁任怨，功难藉手敢辞劳。”

　　◎世次《汉书。孔光传》：“孔光，孔子十四世之孙也。”《后汉书。光武帝纪》：“世祖光武皇帝，高祖九世之孙也。”皆连身叙世次。《北齐。神武纪》：“六世祖隐生庆，庆生泰，泰生湖、湖生谧，谧生皇考树。”乃离身为六世。后人叙世次皆离身，如穆员、陈子昂、柳子厚、苏子美父志，称高祖上一世为五代祖、五世祖是也。

　　◎鼠《尔雅》隶鼠于《释兽》，以四足而毛，谓之兽也。《埤雅》隶鼠于《释虫》，以其为穴，虫之长也。鼠之种见于《尔雅》者十有四，有同名而异种者为<鼠贝>鼠，一在寓属，一在鼠属。有与鸟同穴者为<鼠突>.至《释鸟》之鼯鼠，《释虫》之鼠负，则与寓属之<鼠贝>鼠，皆名鼠而实非鼠矣。

　　◎唐明府吾里唐明府炳，由庶吉士改官桃源县令，殁后有挽之者云：“天上谪仙，此去依然参桂署；人间隐吏，今来何处问桃源？”人皆称其雅切。

　　◎戴孝廉诗杭州戴孝廉兆元工诗，嘉庆戊辰会试，诗题“天临海镜”，友人某以病倩戴代作，诗起联云：“善纳真如海，能容即是天。”以是获售。而戴竟不第，坎Б终其身。

　　◎沈胎簪诗同邑沈胎簪大令淮，受业于先君子。工篆刻，能诗，以拔贡官山左。惩胥吏之弊，赋《感事》诗云：“为宰百事难，尤难在胥吏。以彼阅历深，况加嗜欲蔽。

　　奸猾本性成，乘间工窥伺。翻案或缘情，见利岂思义！譬犹虎而冠，出柙人争避。

　　去诈复去贪，要在能驾驭。苟能烛其奸，尽法无轻恕。安得清风来，好驱大暑去。“

　　言之可谓深切。又有《扬州杂诗》云：“一椽遗宅没寒芜，澜息波平井已枯。三月烟花春似海，更无人问董江都。”“香漂粉泊怅无家，啼遍垂杨剩暮鸦。一赋芜城已凄绝，不堪更访玉钩斜。”绰有情味。

　　◎葛壮节公骈语葛壮节公以水师起家，擒斩海盗，不遗余力。尝伪作商舟以诱贼，屡获巨寇，贼惧，为之谣曰：“莫逢葛，必不活。”官镇海总兵时，巡洋劳瘁，感暑，卧病甚剧。时闻闽省盗船百余拦入浙海，大府檄公率三镇兵船总巡。公力疾前往，先以书驰告曰：“寸心自誓，期尽瘁以事君；一息尚存，敢偷安而负国！”时道光戊戌年也。公官瑞安副将时，会稽宗涤楼侍御稷辰赠联云：“武穆两言，不爱不怕；文成一诀，即知即行。”公尝手书一联揭于治事之堂，曰：“持躬以正，接人以诚；任事惟忠，决机惟勇。”并自作擘窠大字，颜其堂曰“威惠”，论者谓能不负所言。

　　◎上官皇后《汉书。外戚传》：“孝昭上官皇后立十年，昭帝崩，昌邑王贺即位，尊为皇太后。贺废，宣帝即位，为太皇太后。”是时后年仅十五耳，而有太皇太后之称，乃史册所未有也。《纲目》书后立时年五岁，与《汉书》不符。按：后立于昭帝始元四年戊戌，崩于元帝建昭二年甲申，年五十二。以此推之，自应从《汉书》六岁为是。《汉书》又曰：“昭帝崩，后年十四五云。”此“四”字当是衍文。

　　◎避讳古来避讳改字，至今尚有沿用不变者。汉吕后名雉，改为野鸡；梁武帝小名练，改练为绢；唐高祖之祖名虎，改虎子为马子；太宗名世民，改民部为户部；吴越文穆王名元，改一贯为一千；宋英宗名曙，改薯蓣为山药；宋寇莱公为相，诸司公移避其名改为准。地名尤多。吾浙虎林，以避唐讳改称武林；嘉禾，以避三国吴太子名改称嘉兴；括州，以避唐德宗名改称处州。其他更难悉数。

　　◎劫寨守城者必劫寨，昔人之言当矣。今为广其旨云：御敌者必用侦，诱敌者必用伏，攻敌者必用间。古人制胜之术，大率如斯。

　　◎明阉祸江阴杨大令宁谓有明一代，如王、汪、刘、魏，其害固不可容言，其余诸帝自太宗、仁宗而外，未有不任阉人者。按：《明史》载永乐三年，命太监郑和帅舟师下西洋；八年，命内官马靖镇甘肃、马骐镇交址；十八年，置东厂令刺事。

　　因谓明世宦官出使专征、监军分镇、刺臣民隐事诸大权，皆自永乐间始。然则明之祸，莫甚于宦官，而宦官之祸，实基于太宗也，安得谓其不任阉人哉！

　　◎吴中行吴中行劾座主张居正得直谏名，然终不可为训。流及既衰，遂有阉党御史智铤受业赵南星门而疏诋南星为元恶者。

　　◎经学理学言经学者，宗宋必斥汉；言理学者，宗程、朱必斥陆、王，何见之小耶！试观本朝孙夏峰、汤文正，理学皆宗陆、王而未尝悖圣道也；东吴之惠氏、东浙之万氏，经学皆宗汉而未尝悖圣教也。譬之登山者，或自南或自北，其路之平易远近不能皆同，要皆望是山以行，不迷于所往，则固殊涂而同归也。

　　◎柳仲涂作铭柳仲涂为其外祖父伊阙县令太原王公作墓志铭，其文首纪葬之年月与地，末纪名字三代与卒年，中叙事实，则全述其舅氏信诏之言，盖仿昌黎《襄阳卢丞墓志铭》述其子之语、《河中府法曹张君墓碣铭》述其妻之语例，乃变体也。铭语亦简质，云：“男贤若父，妇贤若母。斯焉为谁，柳开外祖。名兮传于世，骨兮归于土。洛水、邙山，千秋万古。”

　　◎刘轲唐刘轲行藏最奇，初为僧，继为道士，后进士登第，以能文章名。所作《农夫祷》有云：“农人不饥而天下肥，蚕妇不寒而天下安。”语特精妙。轲为僧时，因葬遗骸感梦而精儒学，策名任史官，见《南部新书》。

　　◎斛铭常熟蒋雨亭制军陈锡之父侍御伊，尝铭其斛曰：“出此入此，厥惟公平。有易是者，天殛其人。”制军谨守家法，凡遇迁除，辄蠲佃租。外叔祖周葵园先生以清收租斛内嵌木一方，视他斛减二升，刊字于木曰：“少收几粒，多收几年。”

　　至今遵用之。

　　◎养一斋诗话诗话类取近人之诗，易涉标榜，惟山阳潘彦辅孝廉德舆《养一斋诗话》，尚论列代，至明而止。其论悉禀圣人诗教之旨，以心术行谊为本，以气骨韵味为主，近时诗话，当以此为首矣。略识数则于左：“三百篇之体制音节不必学、不能学，三百篇之神理意境不可不学也。神理意境者何？有关系寄托一也，直抒己见二也，纯任天机三也，言有尽而意无穷四也。不学三百篇，则虽赫然成家，要之纤琐摹拟，浅尽而已。”“学诗当先求六义，唐以前比兴多，宋以来赋多，故韵味迥殊。”“诗积故实固是一病，矫之者则又曰诗本性情。余究其所谓性情者，最高不过嘲风雪弄花草耳。其下则叹老嗟穷，志向龌龊。其尤悖理则荒淫狎蝶之语，皆以入诗，非独不引为耻，且曰：‘此吾言情之什，古之所不禁也。’于！此岂性情也哉？吾所谓性情者，于三百篇取一言曰‘柔惠且直’而已。此不畏强御，不侮鳏寡之本原也。老杜云‘公若登台辅，临危莫爱身’，直也；‘穷年忧黎元，叹息肠内热’，柔惠也。乐天云‘况多刚狷性，难与世同尘’，直也；‘不辞为俗吏，且欲活疲民’，柔惠也。

　　两公此类诗句开卷即是，得古诗人之性情矣。舍此而言性情，诗之螟[A186]也。

　　‘性情’二字，颇不易言，更勿误认。“”吾学诗数十年，近始悟诗境全贵‘质实’二字。盖诗本是文采上事，若不以质实为贵，则文济以文，文胜则靡矣。吾取虞道园之诗者，以其质也，取顾亭林之诗者，以其实也。亭林作诗，不如道园之富，然字字皆实，此修辞立诚之旨也。竹、归愚选明诗皆及亭林，皆未尝尊为诗家高境，盖二公学诗见地，犹为文采所囿耳。

　　◎龙井寺西湖龙井寺重修于乾隆二十六年，明年仲春，高宗纯皇帝敬奉慈舆，省方南服，驻跸湖滨，旬日之中，翠华四至，亲洒宸章三十有一，自来名胜莫之能比，见于浙江巡抚庄有恭碑记。余于咸丰元年重九日往游，寺宇全圮，残碑断碣，偃仆荒草间，仅存秦淮海祠庑三楹，壁间刊《龙井题名记》及无锡秦小岘侍郎瀛一跋一记、谢蕴山中丞二诗。因恐数年之后并此亦毁，急录之以备湖山掌故。

