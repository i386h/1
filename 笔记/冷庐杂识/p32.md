<!-- { "loadSidebar": true } -->
　　◎王惺斋大令嘉兴王惺斋大令元启，积学工文。手批《归震川文集》，抉发精当，摘记数则于此：“读书各有所见，如一部《史记》，古今人称美者，累千百言未已，吾独谓妙处只是层理清晰。震川文亦然。”“震川文只落笔处一二语，便定一篇之局，自后虽波澜百变，而皆不离其宗。盖篇篇如是，故能随方布陈，而无一成之辙迹可寻，其妙在一切字。”“震川文只是一个精切而有条理，人徒以宽博目之，不知震川者也。”“人但知震川文学《史记》，见有感慨处便谓学《史记》，不知震川之文之妙，在意理稠叠而折皱分明，此其所以为真《史记》也。”“太史公为《吴王濞列传》，首尾四千余言，结云：”初，吴王首反，并将楚兵，连齐、赵，正月起兵，三月皆破，独赵后下。‘只用二十四字括尽。震川《陶节妇传》结云：“妇年十八嫁于舸，十九丧夫，事姑九年，而与其姑同日死，卒葬之清水湾，在县南千墩浦上。’只用三十余字，真有一口吸尽西江之势，昔人所谓命世之笔力也。”

　　◎案案有以为床者，《周礼。天官》“王大旅上帝，则张是案”是也。有以为食器者，《考工记》“诸侯以享夫人，案十有二寸”，注云“玉案”是也。有以为几者，许氏《说文》所云“几属”是也。张平子《四愁诗》“何以报之青玉案”，注以为古“碗”字，当是《考工记》“玉案”遗制。《史记。万石君传》“对案不食”，《田叔传》“赵王张敖自持案进食”，《后汉书。梁鸿传》“举案齐眉”，盖皆指食器言也。扬子《方言》：“案，陈、楚、宋、魏谓之写，自关东、西谓之案。”当亦指食器。类书有属之几案者，似误。盖《方言》皆以类相从，案在盂、碗、否[1234]、否落、箸、筒之间，故知其为食器也。

　　◎维莫之春《诗》“维莫之春”，句法绝奇，王元长《曲水诗序》引之，以“粤上斯巳”

　　为偶，盖即仿其句法。

　　◎疏表杰作本朝疏表杰作，备于《俪体金膏》一书。其最佳者，如礼亲王永恩等《请祝万寿表》云：“建极保极，会运世乃统于元；大生广生，禄位名必得其寿。”直省将军督抚永玮、刘莪等《请祝万寿表》云：“极天所覆，偕一十七省而共乐舒长；人人也深，阅五十二年而弥加沦浃。”又云：“虽天地为心，如父母不言施报；而岁月以冀，即愚贱亦具性情。”大学士公阿桂《奏请编缉八旬盛典疏》云：“九五演易，九五演范，叠五策天地之全；八千岁春，八千岁秋，积八入宫商之颂。”又云：“嘉筵绍于彤墀，老吾老及三千叟；太和光于屋，孙生孙者二百家。”两广总督孙士毅等《贺平台湾林爽文表》云：“波澄海国，看王师洗甲而还；春暖台阳，庆边黎启扉而卧。历溯圣主当阳之显烈，敢以削平蜗角，遽事颂；而仰睹先几烛照之睿筹，则即绥靖鲲身，亦绳祖武。”礼亲王《谢赏平定台湾告成热河文庙文折》云：“书诵者万本万遍，越七观六义以垂型；受藏而三沐三薰，合四海九州而忭颂。”大学士朱《谢进御制说经古文跋谕折》云：“百四十四篇之经训，日月光悬；八千大干世之心传，孔姬道贯。作而善述，合文思勋业于一人；君实兼师，示心学躬行于万祀。”户部侍郎曹文埴《请封胞伯故廪生曹某》云：“廿年家塾，劬劳不异于所生；一品朝荣，追逮忍歧于自出。”

　　大学士于敏中《谢赐双眼花翎》云：“若朝阳之翔羽，罕能比此文章；如顺风之遇鸿毛，安足方斯遭际。”河南巡抚和兰《谢赏戴花翎》云：“动色凛梁鹈之翼，岂徒耸异于观瞻；关心比池风之毛，倍切钦承于负荷。”莆田郑王臣《谒陵表》结联云：“继封禅七十二君，尤握贞元之秘；后天皇万八千岁，长为仁寿之君。”皆堂皇博大，不愧作家。

　　◎九言诗九言诗最难自然协律，用以颂圣尤难。嘉庆己卯年六旬万寿，郑笏君孝廉代某尚书作《九佳全韵》诗，端庄流丽，传诵一时。篇长不及备录，摘书起结以见一斑。起云：“皇帝御宇二十有四载，乾行不息百福颂孔皆。海隅日出幸生太平世，衢歌巷舞直到长安街。三皇各称一万八千岁，我皇之德更与天地偕。”结云：“轩辕以来四千五百岁，闰桐推算无如今兹佳。八百赓歌卿云纠缦缦，九成乐作凤凰鸣喈喈。微臣愿效葵藿向阳意，导涓测海深愧盘泥蛙。芜祠谨缀九百九十字，窃符九九之数陈尧阶。”

　　◎吴柳塘诗震泽吴柳塘茂才祖修，淡于声利，壹志丹铅。诗主清新，如《芜湖绝句》云：“关吏狰狞去复还，客囊颠倒在江船。书签莫怪无人检，文字何曾值一钱！”

　　《除夕七绝》云：“牢落从他岁序迁，绝无人怨与人怜。平生受尽痴呆益，论价应须十万钱。”《法雨泉》云：“山颠高下势潆洄，时为琮睁听一回。世上浊波流不尽，此泉莫放出山来。”皆有为而作者。余尤爱其《送查韬荒携家还海宁断句》云：“何堪久客逢归棹，况复中年别故人。”情溢于辞，令人寻讽不厌。吴有仆杨清，能诗，《题琉璃河关壮缪庙》有“铁枪不为朱温死，此地如何庙寿亭”

　　句，命意亦新。

　　◎初三月道光丁亥，偶与严比玉太守阅吴澹川明经《南野草堂笔记》，有与吾邑汪霁堂濂作《初三月酒令》。吴先成令云：“初三月，玉一钩，问何人挂在柳梢头？”

　　汪云：“初三月，影纤纤，学娥眉样两头尖。”吴续令云：“初三月，似指爪，半弯儿掐破青云表。”汪亦续云：“初三月，未分明，想佳人睡起眼才醒。”余谓比玉曰：“此吾乡故事也，曷效之？”比玉因成令云：“初三月，映残晖，镜开奁才露影些微。”余云：“初三月，魄生刚，讶高悬弓势未全张。”比玉续云：“初三月，逗檐端，似广寒宫瓦覆弯弯。”余亦续云：“初三月，色无多，要团栾须ツ浃辰过。”时比玉之弟佩仙分守在座，亦成令曰：“初三月，吐华新，宛天仙妆罢半开唇。”今二君已皆宿草，回溯前尘，恍如春梦，因追忆而备录之。

　　◎鹰角解时宪书十一月改“麋角解”为“麈角解”，始于乾隆戊子年。高宗纯皇帝以为木兰之鹿，吉林之麋，角皆解于夏，惟麈角解于冬，曾于南苑验之，特正其讹。

　　又命时宪书纪年仍增注六十一岁至百二十岁，使花甲环周，益绵寿世之庆，盖始于乾隆辛卯年云。

　　◎顾亭林狱事顾亭林狱事，志乘未详，见于《与颜吏部光敏书》，特录其略：先是苏州沈天甫、施明、夏麟奇、吕中伪造《忠节录》，托名已故祭酒陈仁锡，讥毁本朝，罗列江南、北之名士巨室，以为挟害之具。又伪造原任阁辅吴一序，诈其子中书吴元莱银二千两。事发，刑部定谳，即将沈天甫等斩决，此康熙五年中事也。

　　次年莱州即墨黄指挥培之仆姜元衡删易此书，增入黄氏唱和诗，控其主与兄弟子侄作诗诽谤本朝，又与顾亭林搜辑诸人诗，皆有讪语。处士于七年二月在京师闻之，即出都抵济南，幽絷半年，因援沈天甫故牍，谓姜元衡所控之书，即沈天甫等陷人之书，事旋解，株连二十余人均得开释。处士赋诗六章纪其事，有“伟节不西行，大祸何由解”之句。又末章云：“天门讠失荡荡，日月相经过。下闵黄雀微，一旦决网罗。平生所识人，劳苦云无他。骑虎不知危，闻之元彦和。尚念田画言，此举岂足多！永言矢一心，不变同山阿。”诗集中皆不载，详见《颜氏家藏尺牍》。

　　◎汪文端公山阳汪文端公廷珍为大司成时，训迪勤密，取文以清真雅正为宗，一时人才彬彬极盛。会稽莫侍郎晋、德化郑太史兼才，才藻尤富，皆为公所赏识。莫尝戏谓郑曰：“吾若典试，必能取子为元。”后莫先入词林，嘉庆戊午岁，典试福建，郑果以第一人登科，士论翕然，皆无间言。夫东坡于李方叔，尚有“眼迷五色”

　　之叹，以今方古，实乃胜之矣。

　　◎对联复字对联有以复字见长者，归安徐阮邻师保字，题甘肃盐茶同知署云：“回民汉民，多是子民，我最爱民无异视；礼法刑法，无非国法，尔须畏法莫重来。”凤台余菊农观察士栗，题送子观音祠云：“大德曰生，愿众生生生不已；至诚无息，求嗣息息息相通。”安化陶文毅公澍题育婴堂云：“父兮生，母兮鞠，无父母，有父母，此之谓民父母；子言似，孙言续，犹子孙，即子孙，以能保我子孙。”

　　蔡东轩学博司训江山县，岁饥，劝各大姓输粟平粜，题联于堂云：“尽力尽心，未能尽职；任劳任怨、不敢任功。”

　　◎真赏难逢世俗以夫妇之事为敦伦，以使令奴仆为饬纪。嘉庆己卯科，吾浙秋试，某房官阅文，见有“饬纪敦伦”句，大骇，曰：“敦伦岂可饬纪？怪诞极矣！”亟以笔直抹之。同邑卢茂才康锡，应秋试被放，闱文用“舍车而徒”句，为房官所抹。

　　沈茂才逢源，岁试前列，文用曾南丰“真人出而天下平”句，旁评云：“杜撰。”

　　余亲见之。可知场屋文字，真赏难逢，即寻常语句，亦有被抑者，更何得炫异求新乎！

　　◎俚语本佛书俚语有出于佛书者，偶阅唐释玄应《一切经音义》，漫识于此：眉毛（《成具光明定意经》）、胁肋（《四分律》）、脓血（《增一阿含经》）、床铺（《佛本行集经》）、钥匙（《杂宝藏经》）、店肆（《中阿含经》）、吃酒（《无量清净平等觉经》）、搔蛘（《贤愚经》）、欺侮（《胜天王般若经》）、布施（《须赖经》）、调戏（《解脱通论》）、抬举（《舍利弗阿毗昙论》）、痕迹（《解脱通论》）、狗咬（《大威德陀罗尼经》）。

　　◎韩诗外传《隋志。韩诗外传》十卷，李善注《文选》，引孔子登泰山观易姓而王者七十余家事，及汉皋二女事，徐坚《初学记》引鲁哀公穿井得玉羊事，今本皆无之。

　　盖十卷虽仍《隋志》之旧，而已非全书矣。

　　◎论衡王充《论衡》毁圣讦亲，获罪名教，其余诞妄之语，难以悉数。至论行善福至，为恶祸来，谓由于遭遇适然，不因人事，是与《易》“积善有余庆，积不善有余殃”、《书》“惠迪吉，从逆凶”之旨，显相背戾，不将率天下之人去善而就恶乎？古今来，悖理之书鲜能传世，此独历久不废者，盖其引证浩博，才辨宏肆，而篇帙繁富，亦时有平正之辞，足以矫俗祛伪也。学者于此书，当审择而节取之。

