<!-- { "loadSidebar": true } -->
　　◎李太白濑水贞义女碑李太白《溧阳濑水贞义女碑铭》，欧阳公《集古录》、赵德甫《金石录》皆不著录，其文则见于《唐文粹》。考《史记。伍子胥传》，不志贞义女事，自太白详述之，而其事始显。夫子长世为史官，勤搜散失，顾于贞女佚之。因叹古今贤媛德茂行卓而湮没不传者，可胜数哉！太白诗冠有唐，文亦清俊迈俗。《文粹》所载凡二十篇，大率皆投赠登临之作，惟此文表扬幽光，体裁庄雅。昔曹娥孝行，得邯郸淳之碑而始著，而贞女奇节，亦恃太白之文而益彰。迄今过濑渚之旁，世远风微，遗徽寥寂，而抚览碑铭，诵“明明千秋，如月在水”之辞，犹令人遐溯英淑，悠然慨慕。文章之有裨世教，岂浅鲜欤？

　　◎知县承袭知县有承袭为之者，国初，辽阳甫置县，下令能招百人往者官之。义乌陈达德率百人以应，授辽阳令。勤垦关，招商贾，兴文学，逾年，政化大行，卒于官。

　　其子瞻远奉诏承袭，盖异数也。时为诸生，衰经受职，踵父之故辙而循次成功，邑人感慕，为之立祠。历官常州同知。达德能诗，有《游灵鹫》句云：“磬入岩松初地寂，龛生海月晚潮来。”

　　◎邝湛若明南海邝湛若父子殉难事，《南疆绎史》不载。今参考诸书，录其遗事以补之。邝露，南海人。初生时，甘露降于庭槐，不谈母乳，有憨上人见之，曰：“此天上玉麒麟，岂嗅人间乳气耶？”以露水调米汁饣炎之，因名露，字湛若。

　　五岁，父命作甘露诗，应声而就。及长，工诸体书，学骑射。尝跨马，值南海令黄恭庭行宪，下骑弗及，黄怒拘之，御史梁森琅为请罪，弗释，遂亡命走广西。

　　游岑、监诸土司，为瑶女执兵符者云弹娘书记，归撰《赤雅》一编。崇祯末，补诸生，学使以恭、宽、信、敏、惠校士，露五比为文，以真、行、篆、隶、八分五体书之，黜置五等，大笑弃去。纵游吴、楚、燕、赵，赋诗数百篇，才名大起。

　　戊子，以荐擢中书舍人，庚寅，奉使还广州。会王师至，露与诸将死守，十阅月而城陷，幅巾抱琴而死。露好诙谐大言，汪洋自恣，以写其牢骚不平之气。所居海雪堂，环列古器，有二琴，一日“南风”，宋理宗宫中物；一日“绿绮台”，唐武德年制，明康陵御前所弹也。因贫，以所玩质子钱，二琴亦时出入质家。作《前后当票序》，有诗云：“三河十上频炊玉，四壁无归尚典琴。”少尝师事阮大铖，洎阮罗织东林，乃贻书绝交，侃侃千言。子鸿，字剧孟，亦畸士。年二十余，能诗及击剑，丙戌之役，抗命不从，率北山义旅战于广州东郊，死之，赠锦衣千户。余谓湛若，奇人也。乃贻书绝交，守城死节，是奇而能协于正矣。世有以狂目之者，岂足见其真乎？

　　◎荆轲《纲目》荆轲书盗，袁随园非之，其论甚辨。余谓轲既欲生劫秦王，当先量力之能否，力所不能为而冒昧行之，徒杀身湛族以速燕之亡，能毋贻笑于天下后世哉？窃谓《史记》所书刺客，当以荆轲为最下：当其待客未来，因太子丹之请，遂发怒不能姑待；且知秦舞阳之往而不反，而仍与偕行，谋之不慎，事安得成？

　　◎天禄识余杭堇浦太史跋钱塘高江村侍郎士奇《天禄识余》云：“不观《左传》注，妄谓经皇为冢前之阙。不观《汉书》注，妄引《后汉纪》以证太上皇之名。不观《水经》、《文选》两注，妄诧金虎冰井以实三台。不观《地理通释》，妄分两函谷关为秦、汉。‘青云：二字，莆田周方叔以为有四解，乃遽以隐逸当之。

　　‘聚头扇’，已见之金章宗《词咏》（出《归潜志》）。乃谓元时高丽国始贡。

　　银八两为流，本《汉书食货志》，乃引《集韵》以为创获。‘八米卢郎’，见《齐》、《隋》两书，姚宽《丛语》云‘关中语，岁以六米、七米、八米分上中下，言在谷取米，取数之多也’，乃用元微之《八采诗》‘成未伏卢’为证，是知一未知二也。“余观此书，有经书习见语，亦皆采入，其志冷僻之典，又多不标所出之书。至于舛误之处，亦不止此。如《十洲记》：”汉武帝天汉二年，西国王献吉光毛裘，色黄，盖神马之类，入水，经日不沈，入火不ㄡ。“乃谓”入水不濡“，又脱”入火不ㄡ“句。《古今注》：”荷花，一名水芝。“《酉阳杂俎》：”湖目，莲子也。“乃谓”莲子，湖目。芡实，水芝“。”亲家“，见《后汉书应奉传》注，见于史者，始于《隋书房陵王勇传》，乃谓见《唐萧嵩传》。

　　《仪礼士昏礼》云：“日入三商为昏。”贾公彦疏云：“商谓商量，是漏刻之名。”

　　乃谓《周礼》：“漏下三商为昏。”商，音滴。梁元帝《纂要》“日在未曰失”，本《左传》昭五年杜注，乃以“失”为“映”，而引王仲宣诗“山冈有余映”

　　证之。于此见著述之不易也。

　　◎歇后语宋吴《优古堂诗话》谓：“友于”，见《南史》“刘湛友于素笃”，《北史》“李谧事兄尽友于之诚”，又陶渊明诗“一欣侍温颜，再喜见友于”。按：“友于”二字，《后汉书》已有之，《吴弼传》：“陛下隆于友于。”又《晋书。冯ヨ传》：“陛下友于之情甚笃。”“色斯”，亦始于《后汉书。左雄传》：“或色斯以求名。”“赫斯”，始于《后汉书。曹节传》：“发赫斯之怒。”

　　“贻厥”，始于《晋书。贾充传》赞。盖歇后语之滥觞也。

　　◎前汉丞相谥前汉丞相四十五人，二十人无谥，平当、平晏父子为相，皆不得谥。至于王商之刚直而谥曰戾，张禹之奢淫而谥曰节，亦拂乎是非之正矣。

　　◎叠字李易安《声声慢》词：“寻寻觅觅、冷冷清清、凄凄惨惨戚戚；”连叠七字，昔人称其造句新警。其源盖出于《尔雅。释训篇》，篇中自“明明”至“秩秩”，叠字凡一百四十四：“殷殷茕茕”一段连叠十字，此千古创格，亦绝世奇文也。

　　◎忍字张公艺书“忍”字，即“不痴不聋，不为家翁”之意，似与“家人严威”之旨有殊。不知骨肉之间，以分相维，亦以情相接。故于大防宜谨，不得以玩肆致吝；而于小节宜宽，不可以操切生嫌。其义未尝相悖也。

　　◎杨守谦客洪武初，教官给由至京，帝询民疾苦，岢岚吴从权、山阴张桓皆言：“臣职在训士，民事无所与。”帝怒曰：“宋胡瑗为苏、湖教授，其教兼经义治事；汉贾谊、董仲舒皆起田里，敷陈时务；唐马周不得亲见太宗，且教武臣言事。今既集朝堂，朕亲询问，俱无以对，志圣贤道者固如是乎？”命窜之边方。吴、张之对，盖为陈平“有主之者”一言所误。按：嘉靖时，俺答入寇保定，巡抚杨守谦率师入援，薄俺答营而阵，无后继不敢战。客有劝之战者，应曰：“周亚夫何人乎？”客曰：“公误矣，今日何得比汉法？”守谦不纳，竟以失误军机弃市。客之识，胜吴、张二人远矣。

　　◎五圣丹癫狗、毒蛇咬人者多死，方书虽有治法，不甚著效，惟萧山韩氏所传五圣丹获效如神，救人不可胜数。韩氏惟制药施送，秘不传人，郑拙言司铎开化从其同寅汪睦斋学博世钤处得此方见示。汪喜录单方，制良药施人，此方得之于其至戚，乃自韩氏窃得者。汪按方制药以拯人，无不应手取效，因录之以广其传。

　　上号当门子（一钱）、梅花冰片（一钱）、火硝（三分）、上号腰面雄黄（一钱）、九制炉甘石（一钱）。

　　右药共研细末，男左女右，用竹挖耳，点近鼻处大眼角七次，隔一日再点七次，再隔一日又点七次，虽重伤者自愈。若犬咬至二十日外者不治；若用药后误吃羊肉，用药再治，迟至二十日外者，亦不治。宜忌羊肉发物四十九日。兼治痧症、闷死、时疫、伤寒、癍发不出者，亦用此药点眼角，男左女右。

　　◎方公祠名宦建专祠，子孙亦得拊祀永世勿替者，天台方公祠其最著矣。公讳印，号朴庵，安徽桐城人。明弘治间，以孝廉知天台县，薄赋、省刑、劝农桑、治学校、抑豪奸，一切以真诚出之。为县九月卒，囊中仅余俸银八钱。僚佐、吏民为助棺殓，小民罢市相吊，寻入祀名宦祠。万历间，玄孙大镇巡按浙江，建祠，置田百余亩，属学宫收租，后渐为官役侵渔，祠宇芜圮。道光十二年，十一世孙传楗观察浙东，侦知其故，乃尽以其田属邑令，使择绅士之贤者司其事，岁登出入之数于官，纤悉必书，申之大府，著为定律。方氏子孙，阅数岁必至祠省视（以桐城县印文为凭，祠中给资斧钱六十千），由是堂宇崇焕，历久常新。祠中从祀者为公之玄孙大镇（浙江巡按）、九世孙观承（浙江巡抚）、观本（秀水知县）十世孙受畴（闽浙总督）、维甸（浙江巡抚）、十一世孙传オ（宁绍台道），盖皆官于浙者。

　　◎吴祭酒尺牍钱塘吴谷人祭酒锡麒，官京师时，耽情《骚》、《雅》，不屑奔走权门，以故品望日高，而生计日薄。尝贻友人书云：“弟藏身人海，终日闭门，亦谓软红不到，而釜中鱼长，甑里尘生，几欲服却粒丹，行食气法，修到太虚真人地位。”

　　又云：“自唱还云之曲，本拟有田可种，藉奉晨昏。无如饥来驱我，遂复入春明之梦。两年羁绊，一步不移。大抵生平好作冷人，天故以冷待之。破帐纸窗，索索然若时有西风吹到，不自知砭肌消骨也。”读之可想见清寒风味。

　　◎会试总裁五人国朝会试总裁，惟顺治丁亥、己丑二科皆七人，其后或四人，或三人二人而已。道光己丑科，曹文正公奉命典试，以老病辞，上不允。时总裁已四人矣，特增一人，于是歙吴大司农椿以太常寺少卿典试，盖异数也。

　　◎学政三年六人太湖李学士国杞，道光己丑馆选，癸巳大考，“马援讨交址论”，误书“址”

　　作“趾”，列四等，罚俸二年。戊戌大考，《心共寒潭一片澄》诗，次联云：“双消观我相，一片励臣心。”御笔加圈，列一等第一名，由编修擢侍讲学士。

　　己亥，督学浙江，关防告示有“年少登第，学识浅陋”之语。未几，御史萧山高枚参其宽纵，召至都，未及启程，即以瘵疾卒，年仅三十余。督学三年一更任，而自丁酉至庚子共易六人，前此所未有也。丁酉冬，华阳卓侍郎秉恬来，升总宪去；戊戌春，桐城姚侍郎元之来，升总宪去；己亥春，侯官廖侍郎鸿荃来，升总宪去；是夏，李继之；庚子春，江阴季正詹芝昌来，是秋以丁忧去；南海罗学士文俊来，在浙三年，最得士心。

