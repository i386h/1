<!-- { "loadSidebar": true } -->
　　◎王绍宗王绍宗写书三十年，庸足给一月即止，不敢赢。徐敬业起兵，闻其行，以币劫之，不肯赴，几为所杀。后事武后，官至秘书少监，乃与张易之兄弟交结，见废。始树介节，而终隳令名，则以不能择人故也。

　　◎王佥事明昆山王佥事志坚，穷经辨志，有古儒者风。官南驾部时，雅不欲以游闲谈宴把玩日月，而又谓随俗诗文，徒以劳神哗世，非有志者所为。乃要诸同舍郎为读史社，九日诵读，一日讲贯，移日分夜，如诸生时。少间，借金陵焦氏藏书缮写勘雠，盈箱堆几。尝赋《怀李长蘅》诗曰：“一编余故簏，字画麻姑细。

　　仿佛共丹铅，深夜重门闭。“诵之，可想见其居官况味。凡为闲曹者，当以佥事为法，庶几术业不分，而身名俱泰也。

　　◎山涛王戎山涛之称王衍也，以为“何物老妪，生宁馨儿？然误天下苍生者，未必非此人”。王戎则以为“神姿高彻，如瑶林琼树，自然是风尘表物”。褒贬悬殊，即此可判二人优劣，而《晋书》乃谓戎有人伦识鉴，噫，过矣！

　　◎玉堂汉玉堂乃天子所居，又为嬖幸之舍。文翁立石室曰玉堂，则又为讲舍。宋学士院有玉堂，太宗曾亲幸，又飞白书“玉堂之署”以赐苏易简，欧阳公诗云“金马并游年最少，玉堂初直夜犹寒”，自是，玉堂遂专属之翰林。

　　◎[C054]《后汉书》司徒[C054]况，“[C054]”音肃，“、”在中画之上。今世所行汲古阁本误刊作“玉”。[C054]工亦从[C054]，说见《正韵》，而《正字通》驳之。今坊本皆、在中画之下，道光乙巳会试，第三题“至于治国家”四句，御笔书工人之“[C054]”，独、在中画之上，可以正流俗之讹矣。

　　◎太上感应篇元和惠松崖征君栋《太上感应篇笺注》引顾欢棠诰，以为太上者，太古上德之人。是书乃修真者述太上之旨而为之。尚德者用兹无悔，乃君子之光；背义者以此思忧，实小人之福。是以昔人表而出之，名之曰“感应”。余按：《太上感应篇》著录于《宋史。艺文志》，其言祸福，与圣人余庆、余殃之旨同。注者多人，惟征君所笺，阐发精深，敷陈古雅。其体有散，有骈，有韵语，要皆撷经籍之华，示躬行之准，洵有裨于后学，而不得与寻常劝善书并观。

　　◎吴越吾乡为吴、越之地，聚讼纷纷，惟梁氏玉绳之说最核。云：“昔人以钱塘为吴、越之界，唐释处默诗有‘到江吴地尽，隔岸越山多’之句。宋陈师道亦有句云‘吴、越到江分’，盖为《史记。楚世家》‘尽取故吴地至浙江’句所误。以《春秋》内外传考之，吴地止于松江，非浙江也。浙江乃越地，故《国语》曰：‘句践之地，北至御儿，西至姑蔑。’”

　　◎三字字《湛园札记》谓张天锡字公纯嘏，乞伏慕末字安石跋，三字之字，古今仅见此二人。余按：《北史》三字字甚多，周文帝子十二人皆三字字，如孝武帝字陀罗尼，武帝字弥维突之类。义皆难晓，惟公纯嘏文义可通。女子有三字字者，海宁李因字今是庵，葛光禄无奇之室，以节著。

　　◎藏书藏书以遗子孙，子孙未必能读。唐杜暹云“鬻及借人为不孝”，语何隘也！

　　宋李常积书万卷于庐山，以遗后之学者。不藏之藏，其识远，其量宏矣。

　　◎表章苦节归太仆《书张贞女死事》，悯其为强暴戕害，而邑令不为申雪。又作《张贞女狱事》、《张贞女辨》，复与唐虔伯、李浩卿、嘉定诸子，殷、徐、陆三子等书，详晰论之，后果以诸生言，正奸人胡岩罪，而贞女之节大白于世，乃《明史》不采入列传。又太仆集中如宣、曹、韦、陶、沈节妇，王、计烈妇碣、传，皆极意经营之作，所以发幽光而维持名教也。而史多不载，因叹古今来苦节懿行殁世无闻者，何可胜道！此数人者，犹幸有太仆表章得垂不朽耳。

　　◎李杜黄常明《碧溪诗话》云：“李太白文章豪逸，真一代伟人。如论其心术事业，可施廊庙。李、杜齐名，真窃忝也！”此论诚然，然犹未足以尽之。少陵篇什固多忠君爱国之辞，顾其褊躁之性，见之事为，恐亦无裨实用。观其上疏力救房璃，称其才堪公辅，言竟不售。而太白救免汾阳，卒赖以匡扶社稷，厥功甚巨，是岂少陵所能几耶！

　　◎颜氏家训《颜氏家训》辞旨明切，足资劝戒。至其《归心篇》尊崇释氏，谓非尧、舜、周、孔所及。且云：“若能偕化黔首，悉入道场，如妙乐之世，穰亻去之国，则有自然稻米，无尽宝藏，安求田蚕之利乎！”谬妄乃尔，实为全书之玷。

　　◎一代奇才胡天游征君自言为古文学韩昌黎，涩险处时似唐刘蜕、元元明善。前人如王阮亭、朱竹诗文，遍摭其疵。时桐城方望溪为古文有重名，天游力诋之，以故忌之者众。全谢山太史至诋为“夫己氏”。平心论之：望溪之文高洁，固一代正宗；天游之文雄杰，实一代奇才。观其《与朱孝廉书》云：“近世于文章，绝无解者。但得竖夫刍儿，途巷语言，乃谓之工，反是，乃谓之不工。工不工颠悖若此！彼其作者，肯徒为之。柳河东碑饶娥、范晔传皇甫嵩妻、李习之传杨烈妇，虽古今传之，其于辞犹未工。仆尝观《三国志注》、《五代史》，皇甫士安叙庞娥亲，欧阳公叙李氏、与习之《高愍女碑》，激发尽意，可为工矣！假出自今世，使众读之，必有背嫉交訾，深相不善者。嗟哉！凡人行事，自圣贤、豪杰、忠臣、孝子、悌弟、信友、奇行、异节，欲使闻于后，要不能不借文以传。今之俗人知托乎文矣，顾懵其能者，偏好其不能者，敝渍陋鄙，一至于此，可为悯笑。”云云。持论若此，宜文之不谐于俗也。

　　◎程筠轩诗同邑程筠轩茂才拱宽工诗，晚岁精研医理，求治者踵至。寿臻大耋，诗集散佚，偶于友人案头见其残稿二首，急录之。《将进酒》云：“君饮酒，我歌诗，劝君频举金屈卮。醉乡别有一天地，乐处不许凡人知。左手携刘伶，右手招阮籍。

　　空囊无一钱，杯中之物不可缺。吏部醉卧酒瓮边，翰林自称酒中仙。古人旷达乃如此，肯与礼法之士相周旋？繁花满林，倏焉委路。红颜少年，伤心迟暮。人生有酒且须饮，美景良辰莫虚度。明星煌煌照西厢，锦筵银烛添幽光。夜如何其夜未央，清歌一曲累十觞，樽空举瓢酌天浆。“《迁居感赋》云：”男儿的是可怜虫，三十头颅未送穷。虚向怀中藏故刺，谁从爨下赏焦桐？酒称大户千钟少，诗号长城五字工。惆怅立锥无地可，满天风雪响哀鸿。“

　　◎灵星门圣学棂星门当作灵星门，上元程绵庄征君廷祚尝辨之云：“《诗。丝衣》小序高子曰：”灵，星之尸也。‘汉高祖始令天下祀灵星。《后汉书》注：“灵星，天田星也。欲祭天者，先祭灵星。’《宋史。礼志》：”仁宗天圣六年，筑南郊坛，置灵星门。至理宗景定间，移用于圣庙。‘盖以尊天者尊圣也。《建康志》、《金陵志》并云’圣庙立灵星门‘，《元志》误以’灵‘作’棂‘，后人承而用之，则不知其义之所在矣。“程所辨如此。余按：《明史。礼志》至圣先师孔子庙祀：”洪武十五年，新建太学成。庙在学东，中大成殿，左右两庑，前大成门，门左右列戟二十四。门外东为牺性厨，西为祭器库，又前为灵星门。“是棂星之当作灵星，审矣。

　　◎乩韩昌黎为《李于墓志铭》，言其服柳泌水银药以死，类及以药败者六人，为世诫。德清许周生驾部宗彦效之，为《吴台卿哀辞》言：“台卿笃信乩言，长斋礼拜，忘其体之羸。又受道士戒，百日不语。方夏暑火郁肺，遂病血而死，因谓乩之术始犹一二好事者信之，继则朴实之士信焉，继则聪明之士亦信焉。祸福以乩为筮，学问以乩为师，疾病以乩为医。背阳而入阴，舍昭昭而即冥冥，其幽阴沈墨，足以销散人之精爽，而君乃由之，以至於死。”云云。余观近日乩方盛行，往往服药而速之死，盖其为害尤烈。无如习是术者，终溺惑而不知返也。

　　◎十目一行阮文达公《题严厚民杰书福楼图》（厚民湛深经术，精校勘，因昔人云：“书不饱蠹鱼，经俗子误改，书之福也。”因以名楼）。诗云：“严子精校雠，馆我日最长。校经校文选，十目始一行。”自注：“世人每矜一目十行之才，余哂之。夫必十目一行，始是真能读书也。”公此语可为粗心读书者针砭。夫一目十行，由于天资过人。诚使质之钝者十目一行，则用心密而获效宏，岂逊于一目十行者乎？所谓学知、困知，及其知之一也。

　　◎李笠翁华亭董阆石含《莼乡赘笔》谓：“李笠翁性善逢迎，士林不齿。所作《一家言》，大约皆坏人伦、伤风化之语。”今观其书，诚有如阆石所云者。又有《尺牍》一册，干谒公卿，多作乞怜之语，尤为庸鄙。惟《史论》二卷持论较胜，如谓汉文问决狱，所以重民命；问钱谷出入，所以惜民力。为宰相者，正当因势利导，劝之省刑罚，薄税敛，陈平乃以夸诞之词掩其疏略之过，不可谓识大体。谓唐相杨绾，而郭令公减乐，非徒成人之美，盖欲修好于宰相，而不敢稍忤其意，惟恐将相不和，为强寇所伺。谓项羽不渡乌江，固疑为亭长所执而然，然其疑之所自始，则以乌江片土，此时非鸡犬不惊之地，亭长何人，能不随众避兵而尚舣船以待乎？况汉王起兵时，亦一亭长也，此日之亭长，安知非当年同事之人受计而来？羽于斯时，既无他舟可避而死于亭长之手，不如自刎之为烈。此等议论，殊有见地，过《一家言》远矣。

　　◎万方伯明德化万方伯衣，官福建参政时，倭犯兴化，悬金募敢死士乘城守更，伏奇兵待贼。贼薄城，守者矢石雨下，奇兵邀击，斩其渠魁，众遁走。未几，贼又悉众来攻，乃赏健儿十余人，携火药夜缒城下，令分投纵火，贼处处扑火，无暇攻城。城中人得纵射扑火贼死，贼遂不扑火。火愈炽，督城上守者益坚，燃炬鼓噪，击柝达旦。贼见威甚，乃皆遁。迁按察使。倭再寇闽，至北岭，将图福州。以五百人覆岭下，三千人分左右翼登岭上，度贼过，合而衷贼，贼大溃，斩获无算。

　　后官河南布政使，为巡抚所，乞病归。筑北山草堂，题其楹曰“心悬魏阙三千里，身在匡庐第一峰”。屏居三十年，著有《草禺子》行世，后人重刊改为《万子迂谈》。方伯《明史》无传，而拒贼事深合兵法，偶阅《迂谈》，采录之。

