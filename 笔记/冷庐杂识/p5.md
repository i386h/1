<!-- { "loadSidebar": true } -->
　　◎唐骈体文《新唐书》不录骈体文，然亦间书一二。如骆宾王为徐敬业作檄斥武后罪云：“一А之土未干，六尺之孤安在？”于公异为李晟作《平朱Г露布》云：“臣既肃清宫禁，只奉寝园。钟虞不移，庙貌如故。”封敖为武宗作诏书慰边将伤夷者云：“伤居尔体，痛在朕躬。”又草《李德裕定策功进太尉制》云：“谋皆予同，言不它惑。”李德裕为武宗诏王元逵、何弘敬伐刘稹云：“勿为子孙之谋，存辅车之势。”是皆唐人骈体文中精粹语也。

　　◎秦殿撰嘉定秦簪园殿撰大成，事母纯孝，先意承志，母稍不悦，则长跪请罪。家贫，躬啖藜藿，奉母必甘旨。尝续娶某氏女，婚夕，女泣不止，询知已有夫，父母以其贫，逼改嫁。急招其夫至，令即夕成婚，以奁具赠之。迨乾隆癸未，春闱报捷，房师戴太史第元见其字甚劣，谓之曰：“子字仅可三甲，速学焉，或可望二甲耳。”

　　乃昼夜临池，功日进，比殿试对策，字益工。先是诸城刘文正公统勋阅卷，已定长洲褚廷璋第一，同郡某，素有隙，语文正云：“外间早已迎新鼎甲矣。”公勃然曰：“岂我亦有弊乎？”遂以十一卷至二十卷进，而改置卷一至十卷于后，秦竟大魁多士。岂非德行格天，有此美报耶？

　　◎汉口竹枝词余姚叶茂才调元《汉口竹枝词》三百首，述人情、风土、俚语居多。其赋《后湖词》有云：“散步人来远市阌，一回心境得宽闲。眼光直到天穷处，夕照黄陂数点山。”笔意独俊逸可喜。

　　◎王伯厚陆子元《声隽》载：“宋鄞人王某，以贩马为业，畜一弥猴。其妻夏日醉卧，弥猴与之合，醒后知之，大恚，杀弥猴。自是有娠，生二子应麟、应龙，厥状肖焉。是殆谓伯厚昆季也。”按：伯厚之父名，登进士，官至朝请大夫、吏部郎中。家世仕宦，安得有贩马之事？伯厚弟应凤，非应龙。其生也，后伯厚八年，特与之同日耳（伯厚生于嘉定十六年七月二十九日）。褚氏《坚瓠集》乃备采其说，不为考正，讹以传讹，岂非诬蔑前贤耶？

　　◎孤山梅石图滇中大理石象物赋形，最称异品，其大者尤为难得。阮文达公由云贵总督入都，以《孤山梅石图》石赠林文忠公（时为江苏巡抚）。林谢简云：“荷琼瑶之宠锡，真过百朋；欣水墨之纷披，须论万里。惟此烟云吐纳，本苍山灵秀之钟；况乎树石萧疏，绘孤屿横斜之影。忆杭郡久开节钺，即逋仙亦在。当年揽胜名区，探梅寄兴；此日系怀旧部，琢石成图。割翠绿之千重，肖丹青之一幅。登诸几，恰疑鹫岭飞来；障以湘帘，似有鹤声远至。出螂娘之仙馆，清供弥珍；惭和靖之宗风，俗尘难浣。”于此想见老辈风流，虽赠答间，亦有雅人深致。

　　◎诸葛丞相祠联蜀诸葛丞相祠联云：“日月同悬《出师表》，风云常护定军山。”“兴亡天定三分局，今古人思五丈原。”“已知天定三分鼎，犹竭人谋六出师。”语皆可传。

　　◎蔡学博诸暨蔡东轩学博英，举乾隆丁酉孝廉，司训江山县二十余年，以扶植人伦为己任，兼留心于民瘼。岁饥，劝各大姓于宗祠输粟平耀，嗣是歉岁则踵行之，全活无算。后以老病乞归，自庠门达水次，饯送者数百人，咸欷息曰：“好官去矣！”

　　卒祀名宦乡贤祠。著有《俟采副草》，立言皆平易笃实，有功名教。其《论名》云：“世有忠臣孝子，而其后不昌，人以为不获其报。不知名者，造物之所宝，忠孝而受大名，则已厚报之矣。若其后复昌，是犹称贷者之偿其本而加以息也。

　　且人世美名，易浮乎实。苟好名而实不相副，即为盗名。名之盗，天之贼也。得免诛谴幸矣，尚冀后嗣之必昌乎？故古人以名胜为耻，余以为名胜则更可惧。惧之奈何？绝去沽名念，而勉为其实则可矣。“又《与从侄书》云：”以我病躯，居此闲官，而犹不自暇逸，闻者必笑为愚。然每观得美名而其实不副者，后多不昌。盖名为造物所宝，窃而得之，必干天谴。我自到此，外间以虚誉相推，其实于人无所裨益。吃此地饭，用此地钱，而又谬被佳名，返己自思，时深警惕。故凡职分所可为，而有关公事、有益地方者，皆欲尽心力而为之，不敢苟且，不敢偷安，均此畏心愧心耳。“观此，可想见其孳孳力行，不求人知之实学。

　　◎原《日知录》谓：“元者，本也。本官曰元官，本来曰元来，唐、宋人多此语。

　　后人以‘原’字代之，不知何解。原者，再也。《易》‘原筮’、《周礼》‘原蚕’、《文王世子》末有‘原汉“原庙’之‘原’，皆作再字解，与本来之义全不相同。或以为洪武中，臣下有称元任官者，嫌于元朝之官，改此。”余按：《孟子》：“则取之左右逢其原。”“原泉混混。”《汉书。董仲舒传》：“道之大原出于天。”《司马相如传》：“尔ɑ游原。”皆作本字解。《易》：“原始要终。”原谓寻其本也。然则改元为原，正未可议矣。

　　◎自呼其名鸟兽自呼其名，见于《山海经》者甚多，皆非世所常有。其见于他书者，禽则有贝、有鸦、有鹈、有脊令、有鹧鸪、有贝（即）、有（即燕齐人呼为配，盖取其名自呼）、有鸭；虫则有蛤蚧、有庞蜂。原其始，人特因其鸣声而命以名，后遂以为能自呼其名。凡禽言如布谷、脱布裤等，皆若是也。

　　◎当邝湛若有《前当票序》、《后当票序》，全谢山《春明行箧当书》记述之，因谓《六经》、《三史》无有“当”字。按：《后汉书。刘虞传》：“虞所赉赏，典当胡夷。”注：“当，丁浪反。”是“当”字所自始也。

　　◎勺药椒勺药，香草也，而赠之于相谑之日。椒，芳物也，而贻之于迈之时。人汨其情，物亦违其用矣。世之治也，礼教隆而妇职修，草木皆得其所。《周南》所以次《采葛》，《召南》所以次《采蘩》也。

　　◎来《春秋》：“桓六年春正月，来。”三传皆以为州公自曹来，惟胡传以“”为州公之名，且推衍诸侯失地名之义，谓迫乎大国而失国者，非其罪也，可以诸侯之礼接之。若不能修道以正其国，自底灭亡，如蔡献舞、邾益、曹阳、州实之徒，则待之以初，乃礼之过也。以今考之，蔡献舞、邾益、曹阳之失国，传皆详载其事，独州公不书见灭于何国。且《左传》以为度其国危，故不复，则其为人，当犹能量力度德，而不至于恣肆妄为。似不当于无所证据之事，加以罪名，至与蔡献舞等同科也。

　　◎甲申十九忠臣甲申十九忠臣，附以孟章明为二十。南都又益以陈侍御纯德。世祖赐谥，独无纯德。黄梨洲征君以甲申之难，侍御在俘戮之列，而杂入之。意者以此不预乎？

　　余按：《明史》本传不言俘戮，惟云：“都城陷，贼下令百官以某日入见，众摄纯德入。还邸恸哭，遂自经。”因考范文忠公以下二十人，皆闻变即时致命，而侍御独死于入见之后，此所以不得谥也欤。

　　◎申时行王锡爵赵用贤以苏、松、嘉、湖诸府财赋敌天下半，民生坐困，与进士袁黄商榷数十昼夜，条十四事上之。申时行、王锡爵以为吴人不当言吴事，调旨切责，寝不行。甚矣，其悖也！夫申、王亦吴人，为大臣者，道在泽民，况乡邦疾苦，尤当力为拯救，乃反加以谯让而沮之，是诚何心哉！二人之不得为良臣，即此可见。

　　又吴中白粮为累，民承役辄破家。给事中张栋请令出赀助漕舟附载，申时行、王锡爵绌其议，见《李献可传》。

　　◎韩文公庙碑阳湖恽子居大令敬《潮州韩文公庙碑文》云：“公之辟佛，辟于极盛之时；宋人之辟佛，辟于既衰之后。宋人之辟佛，以千万人攻佛之一人；公之辟佛，以一人攻为佛之千万人，故不易也。”可为名言至论。

　　◎慎枢公先祖慎枢公讳琛，乌程庠生。居室在承寿堂南偏之楼，因号南楼。少秉异质，读书过目成诵，作诗文千言立就。尝与友人泛舟里中，自南栅浮澜桥至北栅白娘子桥，凡九里许。默识两岸人家招帖，归书于册，覆之，一字不讹，友大惊服。

　　与本生先祖秋畦公为再从兄弟，友爱甚笃，卒年仅二十有九。秋畦公哭之恸，后遂以先君子嗣之。公诗稿甚多，惜皆散佚。今搜辑七首列于篇，其采人《两浙轩录》、《湖州诗录》者不复载。《游飞来寺登峡山》云：“禅林开绝胜，山路转清阴。一径苍苔滑，千峰花雨深。梵声通鸟语，云气满衣襟。好向风泉侧，琮净写玉琴。”《清远早秋》云：“卷帘官阁惜淹留，风景萧闲及早秋。王粲生平最多感，无穷心事在登楼。”自赣州来，逆风寒雨，日行不过二十里，闷甚，作诗云：“高林纷落叶，密筱丛寒烟。赣江三百里，风雨滞归船。”《归兴》云：“薄晚林峦秀色，日斜村落微红。我与沙鸥有约，归舟又及秋风。”《晚过七姑祠》云：“夕阳江上七姑祠，肃肃灵风满桂旗。无限好山似云髻，苹花香外影离离。”“一样青山窈窕妆，不将眉黛嫁彭郎。到门几曲青溪路，落日清风桂馆凉。”

　　衢州两岸人家皆种橘为业，丹黄万树，诗以赏之云：“秋林霜重熟黄柑，胜日行吟兴倍酣。满眼西风篁步镇，挂帆何异洞庭南。”“水缩烟寒橘柚村，千林金弹压柴门。两年灯火天涯梦，记劈新黄对酒尊。”（秀水高均儒填讳）

　　◎汪子黄秀水同年汪子黄孝廉焘，天才颖异，英气逼人，书法秀挺，诗亦清俊。道光壬辰秋试后，潜入贡院观填榜，见己名在十三，赋诗云：“广寒宫阙异人间，防卫森严昼掩关。亲见上真注名姓，居然身到列仙班。”癸巳会试，因其叔寅禾太史世樽分校，回避不与试，赋诗云：“五云缥渺阻仙津，书剑萧然客邸春。怕向黄金台下过，落花三月作归人。”乙未闱后，留寓都中，旋于丙申正月病卒。诗稿散失，今记忆所及者，惟此二首，急录之以拟吉光片羽。

　　◎鸳鸯湖棹歌吾乡自竹太史赋《鸳鸯湖棹歌》后，继作者数十家，虽品格各殊，而风致皆可玩味。道光辛丑，南海罗萝村学使文俊试禾郡士，复以命题，所取佳作，亦有足步武前贤者：“裴公岛上柳毵毵，细柳三篙已涨蓝。毕竟诗人名不灭，踏云独访芋香庵。”（秀水汪韩度）“宣公桥畔水潆洄，三影亭前去复来。唐代文章元代曲，劝郎还上读书台。”（秀水蔡之沅）“水边水鸟尽双飞，和雨和烟立钓矶。郎向分湖抛妾去，妾从合路载郎归。”（海盐沈炳垣）“百里官塘日往还，陡门西去玉溪湾。看看两岸田如，平望南来不见山。”（石门程禧）“甲粢乙黍更亲桑，民到于今颂越王。试向天文觅牛女，便知耕织万家忙。”（桐乡金鹤清）

