<!-- { "loadSidebar": true } -->
　　◎重次千字文汇编跋萧子范，胡致堂皆有《千字文》，独周兴嗣本最著。重次其字者，明山阴徐文长渭、仁和卓人月珂并称于世，惜未得见。迨余姚吕裁之章成叙明一代之事，名曰《野述》，辞极详赡。近世作者益众，若彭文勤公、刘金门侍郎凤诰、杨春圃学博世英作，尤为世所传诵。余友新城罗镜泉学博以智，搜集诸家，历三十余年，得二十一篇，录成一编，将以付梓，余于丙辰夏五尝次其字，作《冷庐臆言》。

　　今读诸作，弥惬宿好。复次成篇，以为斯编之跋。语愧未工，厕前贤后，恐不免贻诮续貂尔。

　　惟周兴嗣，夙号多闻。奉武帝敕，次《千字文》。广列伦物，富隶《索》、《坟》。顿凋玄发，藉达赤心。壹夕属草，终古垂名。载笔续为，渭与人月。若吕章成，寓指益密。（吕章成《野述》首云：“大明洪武，受命嗣天。”末云：“臣吕幸成，拜手敬书。”）迩时巨手，皆尝陟历。上卿持衡，庶官率职。黄甲充宾，丹陛傍宅。丙照光天，辰垣拱极。皇哉炜曜，重华宜绩。化驾夏、商，言法禹、稷。俯颡拜贡，八音调律。（康熙时，王百朋锡《圣德颂千文》首云：“奉天承运，皇帝有真。尊荣安富，文武圣神。”乾隆时，彭文勤公《御制全韵诗恭跋》有云：“丹笔露垂，墨床星映。平上去入，自初而竟。”高宗纯皇帝深赏之。杨春圃《大上皇帝纪元周甲授受礼成恭颂千文》首云：“圣人御字，甲子壹周。福洪万祀，业驾千秋。”中云：“丙辰上日，嘉庆元年。嗣皇即位，帝命沛宣。初登大宝，只受薪传。基承夙夜，离照当天。）增岁绵息，履枯交推。严眺傅席，孝答亲晖。九如欣庆，百福洪嘉。帐侠羔宴，餐佐爵杯。琴剑戚会，笙阮优俳。（刘金门侍郎《阿云岩馆师八千文》有云：”云岩相公，国之元老。

　　龙飞首岁，登朝最早。再历丙辰，嘉庆建号。绮甲周八，年高德劭。“末云：”竭微恭敬，咏雅音长。永增百禄，愿奉千觞。“杨春圃有《严慈八十双寿征诗启千文》。）县邑辽漠，地承星宿。市场据岩，溪水环岫。沙冈薪飘，田路黍覆。

　　阜翳枇柰，莽育鸟兽。祀释廊深，吊邙土旧。丸墨勒图，岂讥寡陋。（杨春圃《武业县志跋千文》首云：“县称武义，盖自李唐。近连金郡，南达永常。”末云：“嘉庆甲子，简牒初成。谁陪执笔，邑人世英。”）徊顾根本，宗训贻昆。

　　瞻祭庙貌，感想仪刑。节守矢直，量等泾澄。慎辨嫡妾，廉睦弟兄。位连桓信，宠縻冠缨。四知谨始，松郁桐荣。（杨春圃《杨氏谱跋千文》末云：“彩笺详也，巾箱宝诸。甲辰闰月，拜手敬书。”）逍寂端居，首务劝学。潜磨巾箱，朗张盘烛。帷下寐忘，竹素理熟。每阙殆疑，动虞祸辱。遵五礼规，轻万钟禄。己非尽改，躬行最淑。处约饥疲，给糟止足。贱彼曲阿，悚惶身束。（王研云宝行《励学篇千文》首云：“君臣既位，覆载永平。物号曰万，人得其灵。致中作极，执壹惟诚。”末云：“顾笔悬箴，对纸勒策。道光四年，闰月五日。”）少女必箴，静贞旷远。姑意莫抗，母猷实善。隐并孟高，容超虢淡。形体委垢，器宇耻满。

　　筵平坐庄，床晦登晚。裳领济楚，分别投翦。取火倾汤，内助烹膳。尺寸罔亏，毁诮孰敢（魏古愚标有《女训千文》）。似兹佳艺，斩新设色。妍逼绮纨，宝过玑璧。池荷露浴，阶鞠霜洁。遐方惊赏，碣碑竞刻（彭文勤公作，往年曾见石刻）。

　　用稽往牒，厥体攸殊。果能立诚，宁虑其疏。空虚施鉴，圆妙藏珠。气凌岱岳，流沛川渠。毛羽矫转，辅轲骧驱。抽纸摩象，不亦说乎。伏念孔子，德劭业建。

　　做修群经，煌映霄汉。户聆瑟歌，庭诫墙面。同堂敬侍，实茂条散。性得所近，钧克表见；漆园肆论，公羊定传。正则伤悲，龙门史赞。策资治安，奏侈封禅。

　　都京典引，靡弗爱玩。魏、晋受命，奄起俊英。操矜《乐府》，植感洛神。步兵咏怀，令伯陈情。陶耽尊酒，嵇解养生。飞觞欢唱，金谷兰亭。真机既邈，弊染更移。目骇璇组，耳烦弦丝。绛紫累叶，青翠横枝。黜浮制纷，恃韩退之。诗盛李唐，姿巧接迹。老杜精微，白也仙逸。画仰王维，囊秉长吉。鸡林誉腾，驴背思结。秦师何坚，赵楼谁即。东野孤寒，西昆工切。自是以来，闰运相寻。斡回卑弱，永叔主盟。辞归渊美，志造沈冥。斯道再振，语要常存。云蒸曦旦，通书二铭。余馨布扇，乃及于明。圣朝启基，威灵盖世。梧宫恭默，槐殿临御。功并两大，海宙仁被。左皋右伊，升庸特贵。灭霸施政，伐恶践义。洞寥盗捕，城清贼去。宰尹让廉，黎儿绥。塞外雁臣，军营鱼丽。异木戎纳，珍稼羌致。啸聚落魄，州郡食惠。夫杷服农，妇纺获利。犹侧困颠，舍粮薄税。棠阴犊眠，菜亩禽饫。秋暑穑盈，冬凉姜具。笋咸芥肥，丁男悦豫。士当此日，愿适而康。河悬在口，楹读饱肠。劳且对壁，游厌招房。钓谢石，饭称篮糠。驹恐催景，凤听鸣阳。谈故鳞比，彩翔。仕途简任，弁银带玉。骡跃辇驰，摄衣陪毂。匪曰热中，匡扶忠笃。甘雨随车，罪叛诛逐。民谓慈父，国举良牧。鼓吹雅南，和声易俗。笑我荒愚，泰恬昼昃。只执短稿，发蒙温习。因闲效颦，才力几竭。甚慕诸家，的射矩絮。颇惧杳亡，将收入集。幸赖罗君，后事独贤。早夜敦勉，问察积年。好友遥离，欲合无缘。遣使假求，初勿畏难。出笺写竟，可云巨观。后有作者，宜详审焉。
