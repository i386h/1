<!-- { "loadSidebar": true } -->
　　◎范文正公子宋令文有三绝，子之问以文章起，之悌以勇闻，之善书，各得父一绝。范文正公子各得其父一体，仲子纯仁得其德量，三子纯礼得其文学，幼子纯粹得其将略。以视宋氏之子，盖远胜矣。

　　◎七月诗《七月诗》八章，章十一句，而四言、五言、六言、七言、八言之体皆备。

　　诗中言“一之日”二、言“二之日”三、言“三之日”二、言“四之日”二、言“四月”一、言“五月”二、言“六月”二、言“七月”七、言“八月”六、言“九月”六、言“十月”五，三月阙，则以“蚕月”代之。盖天时与人事相权，而后调燮之用精、爱育之利溥也。

　　◎宦寺汉以后宦寺之祸，史不胜书，然亦有贤者。如：汉吕强，北齐田敬宣，唐杨复光，后唐张承业，宋邵成章，明怀恩、覃吉、何鼎、李芳、陈矩、王安，简册褒称，美名著焉。知人贵自立，不患类之贱也。

　　◎六驳“隰有六驳”，毛传云：“驳如马，倨牙，食虎豹。”陆玑疏云：“驳马，梓榆也。树皮青白驳荦，遥视似驳马，故谓之驳马。”《正义》谓：“山有苞棣，隰有树楗，皆山、隰之木相配，不宜云兽。”余谓：非独此也。《诗》凡山、隰对举者七，阪、隰对举者二，南山、北山对举者五，皆不言及兽，可知传之说未若疏之说为长。

　　◎警枕钱武肃王用警枕，司马温公亦用警枕，兴王、贤相勤劳正相同也。

　　◎柏梁台诗联句长篇始于《柏梁台诗》，诗凡二十六句，句各叶韵：时、来、材、哉复二韵；治、之复三韵。自大司马迄上林令，各就其职事言之，至末二句郭舍人云“啮妃女唇甘如饴”，语忽涉于亵；东方朔云“迫窘诘屈几穷哉”，语又近于谐。

　　视三代以前君臣赓和之作，相去远矣。

　　◎方术传《水经注》引邓德明《南康记》：卢耽为交州治中，元会至朝，化为白鹄，威仪以石掷之，得一只履。步骘为广州，恶之，以状列闻，遂至诛灭。然则王乔之凫舄，竟得天降玉棺，百姓立庙，何其幸耶！《后汉书。方术传》语多怪诞，盖不免出于附会，已为葛洪《神仙传》、晚出之刘向《列仙传》等书作滥觞矣。

　　◎州箴扬子云《十二州箴》，冀、兖、青、徐、扬、荆、豫、益、雍、幽、并、交是也。《初学记》所载，多凉、润二州。其《润州箴》云：“蒋庙钟山，孙陵曲衍。江宁之邑，楚曰金陵。吴晋梁宋六代都兴。”此皆汉以后事，岂得谓子云所作？徐公硕儒，当不若是之舛，或其书为后世妄人所增，有是误耳。

　　◎史越王表叶绍翁《四朝闻见录》云：“史越王辞免太傅，作表欲用‘侵寻岁月，七十有三’，未有对，余有锡之父对以‘补报乾坤，万分无一’，王大称赏。”谢仅《四六谈尘》又云：“吕成公《求退表》‘侵寻甲子，六十有三；补报朝廷，万分无一’，乃出于李黄门邦直。”明杨仪《明良记》则又谓：“刘文成公作表用‘蹉跎岁月，六十有三’，未有对，高峰和尚对以‘补报乾坤，万分无一’。”

　　◎火浣布凤首木火油凡物遇火则焚，而火浣布、风首木等，独得火不ㄡ。又火油得水，焰弥盛，钱武肃王尝用以胜淮师。

　　◎父子精相术唐袁天纲、客师父子精相术，明袁珙、忠彻亦父子精相术。珙相人，往往因其不善导之于善，从而改行者其多。技也，而进乎道，胜古人矣。忠彻阴险，与群臣有隙，即缘相法于上前之，术虽精，不足称也。

　　◎柳仲涂文柳仲涂文近于艰涩，盖承五代鼽敞之习，力矫其弊，意在于古其理，高其意，而文辞之工拙不暇计也。其《东郊野夫传》曰：“年始十五六，学为章句，越明年，赵先生指以韩文，野夫遂家得而诵读之。当是时，天下无言古者，野夫复以其幼，而莫有与其同好者焉。但朝墓不释于手，日渐自解之。”又《昌黎集后序》曰：“读先生之文，自年十七至于今，凡七年，日夜不离于手，始得其十之一二。”

　　又《再与韩洎书》曰：“唐有天下三百年间，称能文者，惟足下与我两家。开之学为文章，不类于今者余三十年。”其学之专且勤如此，宜乎倡一代风气之先，立言不朽也。

　　◎陈寿不妄劾人明刑部尚书陈寿为给事中时，言时政无隐，独不喜劾人，曰：“吾父戒吾勿作刑官，易枉人。言官枉人尤甚，吾不敢妄言。”寿于成化时，尝劾去镇守中官不检者，又劾万贵妃兄弟及中官梁芳、僧继晓，知其非竟不劾人也，特不妄劾耳。

　　◎辎重辎重有三解，前汉《韩安国传》颜师古注：“辎，衣车也。重，谓载重物车也。故行者之资总曰辎重。”盖以辎、重为两车，谓辎车以衣蔽之而载人，重车则载物也。《释名》：“辎车，载辎重卧息其中之车也。辎，厕也，所载衣物杂厕其中也。”李善《二京赋》注引张楫云：“辎重，有衣车也。”盖皆以辎重为一车，而一则谓人与衣物并载，一则谓以衣蔽车而兼载入物也。今人以辎重为行者载物之车，是又于三说之外别著一说矣。

　　◎韩胄函首至金韩胄既死，将函首至金，黄度以为辱国，倪思谓有伤国体，楼钥独言奸凶已毙之首何足惜！此君子一言以为不知也。

　　◎爱惜士子福建长乐梁敬叔观察恭辰《劝戒近录》云：“嘉庆戊午，闽乡试，新城陈鉴亭观以盐法道在贡院头门点名，并监视搜检。有应试广文怀挟一包裹，兵弁搜得献之。陈公取包裹置坐右，谓兵弁曰：”既有怀挟，应再细搜。‘兵弁乃重检考篮等，禀曰：“无之。’陈因目广文曰：”既无怀挟，汝不进去何待？“广文乃领卷径去，而兵弁瞠视无一辞，旁观者皆称颂不置。”夫科举之搜检，前代即有之。功令不得不严，而奉行不可不存宽大之心，以全朝廷待士之体，以养士子廉耻之原。如观察者，可谓知政体矣。后观察官至仓场侍郎。因忆嘉庆甲子科浙江乡试，阮文达公为监临时，事绝相类。第一场点名时，搜检官某以士子怀挟之文字跪白于公，公若为弗见也者。某乃起，置文字于案，公取视之，正色曰：“此旧帐簿也，安所用之？”某惶惑退去。公尝谓僚属曰：“士子入闱，能带文字，不能带福命，国家严怀挟之罪，在功令不得不然，吾辈当仰体圣主作人之意，爱养为先，何可任意苛求，罔顾大体乎？”存心仁恕如此，宜乎富贵寿考兼备一身也。又道光壬午北闱，仁和蒋侍御诗为科场巡号官，有号役讦告某士子怀挟文字，蒋谓：“若果怀挟，则当搜检时，诸王大臣岂肯纵其入闱？此必汝藏匿之物，借以挟诈耳！”立予杖责而逐之，是亦能以爱惜士子为心者。

　　◎喜雨志乎民道光丁未科新进士朝考，诗题“喜雨志乎民”，语本《公羊》。惟江西万良点明出处，有“勤民志鲁僖”句，以一等三名入词林，年已六十四。

　　◎双烈嘉庆元年七月，京师民崔升偕妻陈氏至杭州投亲不遇，无所得食，同缢于西壁坊客寓。钱塘县令蒋重耀为葬于万松岭侧，且作判辞以立案。其略云：“共处太平，何至谋生无转计？良由狷介，愿甘骈首不求人。虽匹夫匹妇之自经，愚诚可悯；然同死同生之大节，理实无亏。用特捐廉，即为揖地。掩兹双骼，遂其夫洁而妇贞，锡以一环，庶几行成而名立。”仁和周南卿茂才三燮为赋《双烈行》，有云：“生则异乡死同穴，一贫致死长郁结，一死守贫真决绝。钱塘江水表汝洁，岭上万松表汝节。殉名殉夫总一辙，士与女兮视双烈。”后土人于其墓傍立祠祀之，大著灵应，祷祀不绝。先是乾隆时，杭州有何氏子与邻女高氏有盟约，高父母别为议婚，女遂与何同时缢死。仁和令唐仁植判令合葬，谳语云：“目击双悬，心怜共命。民彝本由物则，惟从一之足嘉；王道原顺人情，尚有终之能正。教必豫童牛之牿，逾闲难责诸蚩氓；风或殊艾之归，节取弗遗于侗俗。用捐廉糈，俾勒贞珉。歌《蒿》借孔雀之词，文梓起鸳鸯之冢。庶几连理长荣南国，一杯永傍西冷。”一时传为美谈。好事者竞登其墓，或携楮帛奠之。自崔墓兴而何墓遂废，今并不能确指其处。盖崔之死虽不得云正命，而夫缢妇殉，义烈足风，视彼何郎，迹判贞淫，固不仅以连理双鸳，供骚人之凭吊也。吾友孙瀛帆茂才谓闻诸故老云：“万松岭畔向有匪人，夜劫孤客，俗称打闷棍。土人祷于崔祠，屡显灵验，由是宵小潜踪，行旅获安。此外，尚有驱虎逐疫诸迹。”果尔，则有功德于民，其历五十余年而香火勿替也固宜。

　　◎传述易讹《雪浪斋日记》以李太白诗“人烟寒橘柚，秋色老梧桐”属之欧阳公，特以“晚”易“人”，以王灏诗“海日生残夜，江春入旧年”属之灵澈，特以“月”

　　易“日”，以“暮”易“旧”。又如“一百五日寒食雨，二十四番花信风”，徐师川诗也，《中州集》则以属之张公药。传述易讹，往往若是。

　　◎民之父母州县署旧有联云：“最防官折儿孙福，难副人称父母名。”语意警切。嘉庆间，秀水邑令某初至，颇著仁声，士民赠以扁云“民之父母”。未几改操，广通贿赂，或于其扁侧题一联云：“漫道此之谓，谁知恶在其。”后被劾去。

　　◎西游记《西游记》推衍五行之旨，视他演义书为胜，相传出元邱真人处机之手。山阳丁俭卿舍人晏据淮安府康熙初旧志艺文书目，谓是其乡嘉靖中岁贡生官长兴县丞吴承恩所作，且谓记中所述大学士、翰林院、中书科、锦衣卫、兵马司、司礼监，皆明代官制，又多淮郡方言，此足以正俗传之讹。

　　◎严石帆诗吾邑严石帆明经光禄，性耽吟咏，文场久困，益刻苦为诗。尤长于五律，如《夜饮金养真肄耕草堂》云：“回首平生事，为欢只友朋。深村凉夜酒，细雨草堂灯。旧侣稀堪惜，吟怀老倍增。一尊共相赏，此外复谁能！”《秋夜》云：“忽又流光换，飘萧鬓已残。浮生垂老易，盛世见才难。河汉影相隔，梧桐阴自寒。西风动瑶瑟，幽怨不禁弹。”格老气苍，不堕凡近。断句如《灵岩》云：“春深吴苑，树烟锁太湖山。”《赠铁隐上人》云：“禅心窗外菊，诗意画中山。”

　　《舟泊吴兴》云：“细火桥边市，疏钟郭外山。”三押山韵，皆妙。

　　◎青腿牙疳咸丰乙卯年，吾里皇甫湘山上舍岷患牙龈肿烂，两腿青胀，其势甚剧，诸医不效。乌程温醉白□诊之，谓病名青腿牙疳，不必服药，惟食马乳可愈。如其言，一月全愈。又一戴姓妇人病证相同，亦食马乳得痊。按：此证见于《御纂医宗金鉴》八十四卷外科门，长洲唐笠山大烈所著《医宜博览论》曾述及之，吾乡罕有此证，医家知此者亦鲜矣。

