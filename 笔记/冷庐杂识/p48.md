<!-- { "loadSidebar": true } -->
　　太恭人有《寄外》诗云“窗下看儿温《鲁论》，灯前教婢拣吴棉”，及“夜枕先愁明日米，朝寒又典过冬衣”等句，皆纪实也。观察官运河，太恭人板舆就养，戒之曰：“毋虑不足而多取一钱，毋恃有余而多用一钱。”嵇文恭公韪其言，为题慎一斋额；观察即以名其诗集。集中佳句如“日影半窥树，山光高入城”、“夕阳孤岛没，春雨一篙深”、“僮沽酒去自磨墨，僧叩门来惟借书”、“疏雨断桥驴背酒，浅滩孤艇鹭傍灯”，皆有隽致。观察博学多闻，兼工尺牍。其幼子秀生乃暮年所得，冯星实鸿胪应榴以书贺之，观察答柬有云：“插成阴之杨柳，我本无心；画依样之葫芦，君其努力。”吾里北栅外分水书院为观察所创地，有三元阁，观察手题联云：“天锡名山储二酉，人登杰阁兆三元。”

　　◎汤将军殉节诗咸丰癸丑年二月十一日金陵被陷，将军祥厚力战殉难，总督陆建瀛乘轻舆遁，为乱兵杀。时武进汤雨生将军贻汾寓居金陵，于城陷之次日赋《绝命诗》，投城北李氏园池死，年七十有六。遗命芦席卷埋竹园内，以手卷百余殉。后抛弃殆尽，诗、文稿亦散失，惟《绝命诗》为仆携出得传。先是，将军之祖大奎官福建凤山知县，父荀业随任。乾隆时，林爽文之乱，父子同殉，邑人呈请敕建父忠子孝祠。

　　将军以难荫世袭云骑尉，官至乐清协副将。工诗爱士，有古名将风。服官三十年，以病告归，居金陵二十年（将军尝题联于金陵所居之堂，为艺林传述：“醉翁之醉，狂夫之狂，四十年旧雨无多，屈指谁为三径客？南岭以南，北海以北，千万里闲云自在，到头还爱六朝山。”），至是殉节，洵克绳先烈而不负国恩矣。其《绝命诗》云：“死生轻一瞬，名义重千秋。骨肉非甘弃，儿孙好自谋。故乡魂可到，绝笔泪难收。藁葬毋予恸，平生积罪尤。”将军之侄成烈刊以征诗，并次韵作《哀挽词》云：“授命临危日，成仁蹈义秋。全归能继志，绝笔见诒谋。矍铄心仍壮，沈埋骨未收（遗命以芦席卷埋竹园内）。双思堂下水，清冷更何尤。

　　陈书谈要略（公曾刻《金汤十二筹》诸书，去岁尝以战守灭贼诸略上书江督陆建瀛，恐贼有卒至江宁之势，陆笑而不用），擘画已经秋。保卫乘城绩（道光壬寅英夷犯顺，公与在籍绅士周开麒、蔡世松设保卫局，同心防堵，奉旨褒奖），艰危在野谋。燎原讵易扑？覆局竟难收。赫赫谁当路，能无众口尤（陆帅自九江一昼夜遁归江宁，安庆因之而溃，复撤采石扼险之师入城，金陵因之而陷）！金陵龙虎地，一夕黯然秋。只有闻风遁（苏抚杨文定先驻江宁，闻陆帅溃于九江，即日遁还京口，复遁江阴，镇江亦陷），曾无未雨谋。黄巾犹未合，赤帜已全收。

　　白发丹心炯，身歼孰可尤。家国无穷恨，当兹多难秋。枕戈期遂志，投笔未成谋。

　　莫泄心胸愤，何能涕泪收。从戎吾计决，报复庶无尤。“一时和者甚多，钱塘张亦篪茂才炳诗最佳，附录于后：”碧血四十字，寒潭万古秋。林泉能赴义，忠孝故诒谋。尽室艰谁托？孤城黯未收。鬼雄知不暝，迅望扫蚩尤。江南谁覆饣束？

　　众口自阳秋。尸有王彭祖，才无孙仲谋。邻防军太玩，逸老策空收。退舍帆何遽！

　　翻难阻石尤（陆帅自九江驶风，一昼夜退回金陵）。遂使窥三郡，徂春又及秋。

　　金钱縻内帑，玉帐待成谋。孤愤敷天积，疮痍遍地收。却思筹十二，空忆策严尤（将军曾刻《金汤十二筹》诸书，及防守事宜）。风雅思公昔，万个秋（壬辰之夏，曾乞公墨竹）。宦从鸥比澹，田与鹤分谋。名有湖山识，忠皆翰墨收。

　　男儿森大节，只字亦效尤。“

　　◎金总宪论诗仁和金桧门总宪德瑛，诗骨坚意警，不主故常。其评昌黎《桃花源图》诗云：“凡古人与后人共赋一题者，最可观其用意关键。如《桃源》，陶公五言，尔雅、从容、草荣、木衰四句略加形容便足。摩诘不得不变七言，然犹皆用本色语，不露斧凿痕也。昌黎则加以雄健壮丽，犹一一依故事铺陈也。至后来王荆公则单刀直入，不复层次叙述，此承前人之后，故以变化争胜。使拘拘陈迹，则古有名篇，后可搁笔，何庸多赘！诗格固尔，用意亦然。前人皆于实境点染，昌黎云：”当时万事皆眼见，不知几许犹流传？‘则从情景虚中摹拟矣。荆公云：“虽有父子无君臣，天下纷纷经几秦？’皆前所未道。大抵后人须精刻过前人，然后可以争胜，试取古人同题者参观，无不皆然。苟无新意，不必重作。世有议后人之透露，不如前人之含蓄者，此执一而不知变也。”观公此论，可知其诗得力之所在矣。

　　◎吴雪坡诗同里吴雪坡上舍钅宏堂，少嗜为诗，出语清俊，以不善谋生，家计日窘。有友媚事显者，招之往，谓：“从我游，则饶裕可立致。”吴力拒之，托《咏燕》以见志云：“社日重来觅旧巢，一双飞处傍花梢。莫夸王谢门庭好，恐被寻常百姓嘲。”晚年益肆力于诗，斗室酣吟，萧然自得；无儋石储不顾也。著有《弃余偶存》，草录其最佳者于左。《咏史》云：“小勇凭血气，大勇尚智谋。荆卿狗屠耳，翻与虎狼雠。覆燕不足惜，终负于期头。至今易水上，悲风常飕飕。咄哉张子房，乃欲效其尤。”《游硖石东西两山》云：“紫藤花外啼暮禽，碧云寺前数峰阴。云根倒插下无际，绝壑奔流泉瀑深。夕阳欲落犹未落，何处炊烟出茅屋！

　　槎牙怪石立如人，一路寒声响丛竹。“《送儿》云：”我已无家别，儿今别更难。一身何处去，双泪几时干。世路风波险，年华草木看。此生须努力，菽水望承欢。“《秋海棠》云：”谁弹粉泪染猩红，蟀蟋栏边见几丛。绝色从来多晚嫁，休将迟暮怨西风。“

　　◎岳小坡诗秀水岳小坡上舍廷枋，少有至性，尝剜左股以疗母病，后父病剧，又割股以进，病寻瘳。及父母殁，哀毁骨立，朝夕恸哭不已，闻者感叹。好读史，工韵语，尤长于七言。如《溪上晚步》云：“风定一蝉嘶独树，雨余双鹊立枯枝。”《舟中即景》云：“细草碧分游客路，远山青落酒人卮。”《忆凌镜蓉》云：“廿年孤馆诗人泪，万里浮云壮士心。”俱堪讽诵。

　　◎蒋礼山临海蒋礼山明府履，以名孝廉官闽之德化县，有循声。调南平县，适台匪滋事，大师进讨，过兵络绎，供应不赀，遂致赔累。清查案起，名列亏项三等中落职，羁闽八年始释归。殁后，其友太平戚鹤泉教授学标为铭以哭之，云：“凤凰之出，为世文章。风雨冥晦，坠翮而伤。啁啁小鸟，得意方翔，仰首问天，其理茫茫。”蒋好吟咏，尝郊游得句云：“疏竹曲通径，寒梅高过墙。”颇为时流所称。其寓闽中时有句云：“妻子田园多割舍，未能抛得醉时吟。”可想见风趣矣。

　　◎舅氏周愚堂先生舅氏周愚堂先生桢，幼即嗜学，尤好吟咏，尝赋《采桑曲》云：“鸠声喔喔唤轻寒，泥滑青郊行路难。愁绝桑阴春欲暮，一痕浓绿上眉端。”人莫不赏其风韵。秋试不得志，援例入成均，应京兆试，题诗闱中云：“栗吹声急，谯楼漏已深。高堂千里梦，矮屋十年心。曙色明寒幕，秋香溢上林。良材焦尾识，莫谓少知音。”放归后，益肆力于诗。家居震泽之藕湖，有复古桃源洞，因绘图题诗见志，云：“我是渔郎惯招隐，桃源久住不迷津。

　　◎字宜从今钱唐古作“唐”，今之钱塘县作“塘”；荡阴古作“荡”，今之汤阴县作“汤”；纯留古作“纯”，今之屯留县作“屯”；豳古作“豳”，今之邻州作“”；茬平古作“茬”，又作“荏”；今之茌平县作“茌”；太山作“太”，今之泰安州作“泰”，非若太原、太平、太湖等仍之作“太”；吴淞江作“淞”，今之松江府作“松”。载在舆图，达于寰宇，皆以从今为宜。

　　◎朱梅叔吾里朱梅叔明经翊清，乌程籍。少擅才藻，有声庠序间。秋试屡见黜，感愤之思皆寓之诗。道光辛巳，鲲溟侄乡试亻危得复失，因作《闺怨》诗，索同人和。

　　朱有诗云：“传语长门姊妹家，漫题红叶寄天涯。苎萝村里如花女，犹向溪头自浣纱。”见者皆为阁笔。与张梦庐学博交好甚笃，无子，其女适梦庐之子干斋明经光锡。妻卒后，孑然无家，遂依干斋以老。尝赋《五十自述》诗云：“荒村风雪数归鸦，孤馆凄凉阅岁华。怅望千秋还著我，侧身四海已无家。酒浇竹叶都成泪，笑索檐梅幸有花。多谢盂公投辖意，不教萍梗向天涯。”其卒也。干斋为之棺殓而无力营葬，其徒周莲史太史士炳与同人谋醵金助之。属余作启，曰：“盖闻自古皆有死，必藏幽而乃得所归；博爱之谓仁，能泽枯则其施更厚。是以掩埋之典，详于《礼经》；窀穸之规，载于《左氏》。俾蒿里荷慈云之覆，庶杨郊免暴露之悲。况夫望重师儒，生同乡国。缅其品而同殷景仰，述所遇而共切凄伤。

　　生前之落魄无依，衔忧已极；死后之游魂未奠，饮恨尤深。如已故明经朱梅叔先生，幼秉异姿，长通群籍。才高命蹇，行洁途穷。六十年苦志怀铅，疗贫乏术；五千言遗书在箧，嗣业谁人？晚托婿乡，遽游仙岛。家无尺寸之土，族鲜期功之亲。未卜牛眠，莫崇马鬣。荒原萧瑟，犹淹两世之骸；浅土飘零，应堕九京之泪。

　　在死者既难瞑目，惟仁人能不伤心。某等敬慕仪型，谋营兆域，祈舍金以布地，用集腋而为裘。幽灵克安，功德无量。惠及泉壤，永垂梓里之芳声；载之简编，可续麦舟之故事。“此举乐助者六十余人，集资百余金，遂并其父母妻之柩合葬于珠村，以其余资属干斋存息，供岁时享祭焉。

　　◎题棺德州程正夫自作一棺，题曰“休息庵”，作诗曰：“板屋萧然四壁周，愚人息矣圣人休。”山阳阮吾山司寇葵生自制棺，题诗其上，有“未死何妨暂贮书”

　　之句。萧山汪龙庄大令治寿木，题前和曰“汪龙庄归室”，并作诗云：“平生愿力志全归，六十三年幸庶几。得到藏身须茧室，居然无缝是天衣。材从楚产缘非偶，制比桐棺魄可依。盖后何时真论定，素履任褒讥。”吾里徐瘦生茂才终身不娶，自署其棺曰“独室”，并题联云：“埋忧待荷刘伶锸，行乐先题表圣诗。”

　　先君子芗匀公于台州购得嘉木制为棺，题曰“止止居”，书联云：“一生倏忽少壮老，万事脱离归去来。”

　　◎关侍郎仁和关云岩侍郎槐，宫中书时，以善画供奉内廷，入词林后，直南书房，充《四库全书》提调官，兼武英殿提调。寓斋前植双松，中罗群籍，为退息之所。

