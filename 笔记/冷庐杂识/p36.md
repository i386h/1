<!-- { "loadSidebar": true } -->
　　◎姚文僖公姚文僖公官内阁中书时，常至阁取历科状元殿试卷观之，日必书卷一本。嘉庆己未科，大魁天下，论者谓殿试卷字为本朝状元之冠。公秉性刚正，尝以事忤某协揆意，殿试时，某适阅卷，匿其卷他处。仁和孙补山相国士毅觅得之，必欲置之前列，谓：“此卷写作俱佳，摈之何以服人？”某不得已，改置第九本，进呈御览，特拔第一。此固由于天定，而相国怜才之意亦可感也。公时艺绝高，初为广东主试（嘉庆庚申），所取文皆古淡，通榜无人登第。继为福建主试（辛酉），乃降格取之，遂有登第者。后为山东主试（丁卯），皆取才气发皇之作，登第者独多。自谓取士后盛于前，取文则前胜于后，常以为憾。

　　◎功在怨磨明夏尚书原吉，治水吴中，民初不便，询诸父老，父老对曰：“相公开河，功多怨多。千载之后，功在怨磨。”公断而行之，功施到今。本朝黎襄勤公世序治南河用碎石，栗恭勤公毓美治东河用砖（南河有石可采，东河无石，故以砖代），皆为众议所挠，两公毅然行之，遂以成功。予谓凡举非常之事，鲜不致怨，惟有大识力者，乃能坚忍持之。然必有千载之利，始可排群议以成大功，若利不能及久远，而亦强民力为之，则悖矣。

　　◎钩慝《折狱龟鉴。钩慝门》载：王恭戍边，留悖牛六头于舅李珊家，养五年产犊三十头。恭还索牛，舅曰：“悖牛二头已死，当还四头老悖，余非汝牛所生。”

　　恭诉于县，县令裴子云以恭付狱，追盗牛贼李。皇怖而至，叱责曰：“贼引汝同盗牛三十头，藏汝庄内。”不服。唤贼对辞，乃以布衫蒙头，立南墙下。

　　急吐款云：“三十头牛是外甥孛牛所生，非盗得也。”子云令除恭头布衫，惊曰：“此是外甥。”子云曰：“是即还牛，更欲何语？”复谓曰：“五年养牛辛苦，特与五头，余并还恭。”闻者叹服。又载江阴令赵和（《唐阙史》作赵宏），咸通初审问淮阴民隐讳东邻赎契钱事，东阳令侯临追还他邑民寄姻家财产事，皆相类。又《金史。移刺斡里朵传》云：“有农民避贼入保郡城，以钱三十千寄邻家。贼平索之，邻人不与。诉于县，县官以无契却之，乃诉于州。斡里朵阳怒械系之，捕其邻人，诘之曰：”汝邻人坐劫杀人，指汝同盗。‘邻人大惧，始自陈有欺钱之隙，乃责归钱而释之。“其事亦相类。近世良吏仿此而著循声者不可胜数。亦有与此相反而蒙诟者。余戚江苏田某，以二千金予张某购丝，张不与丝而匿其金。田诉之郡邑吏不得直，乃控之大府。大府以无券不允，且加责焉，田发恨死，此咸丰四年事也。

　　◎叶馨陔先生同邑明经叶馨陔先生绥祖，学识渊通，兼达世故。里有争竞者，以数语解纷，皆屈服。嗜酒，喜交游，每当良辰令节，招集朋好，酣饮忘疲，恒出新意为觞政以娱宾，入其座者，辄流连不能去。家素封，以是中落。晚岁授徒自给，心绪郁抑，年未及六十而卒。其自挽云：“半生豪气销杯酒，垂老愁怀托砚田。”盖纪实也。先生于余为父辈姻，且比邻而居，幼尝侍谈宴，记其酒令数则。一字三笔而《四子书》中祗一见者：个（“若有个臣”）、勺（“一勺之多”）、弋（“弋不射宿”）。古钱四字备四声者：大泉五十、永通万国、天福镇宝、正德通宝。二物并称有奇耦之分者：冠履、钗环、领袖、杯箸、扁对。成语三字叠韵者：典浅显、轻清灵、皱透瘦、手柳酒。古人姓名三字同一韵者：田延年、高敖曹、王方庆、刘幽求。一字分两字而三字同在一韵者：虹、翁、祺、、伸、谖、。

　　◎麈史王彦辅《麈史》谓：“《诗》多识鸟、兽、草、木之名者也，然花不及杏，果不及梨、橘，草不及蕙，木不及槐。《易》之象近取诸身，《爻辞》说卦，罔不该矣，而独不言眉与领。以余观之，若花之桂、楝、鞠，果之菠芰，草之蘅、芷、葱、蒜、苔，木之枫、楠等，《诗》皆未之见。至《易》所不载者，如须、唇、肩、乳、脐等，亦未可悉数。又《尔雅。释鸟》不及鹤，《释虫》不及蝶。

　　物类至繁，偶有遗焉，无足异也。

　　◎玩好不可溺王思质忄予贻严世蕃以《清明上河图》赝本，世蕃恨其有意绐己，假失机事致之死。程季白宝爱将乐石，构一轩藏之，董思白为题曰乐雪斋。后官中翰，为权贵邀取，不与，贾祸以死。玩好之不可溺也，岂独珠玉宝贿为然哉！

　　◎明史王尚书鸿绪《明史稿》三百十卷，《明史》定为三百三十二卷，并目录四卷，为三百三十六卷。本纪建文帝改称惠帝；列传据《元史》裕宗、睿宗之例，改称懿文太子为兴宗孝康皇帝，兴献皇帝为睿宗兴献皇帝，别为一卷；表增功臣、外戚；列传增阉党，周延儒、温体仁改入奸臣列传；本纪、列传俱增赞语；其余各有增减改易。总其成者，大学士张廷玉也。谨案：康熙十八年，诏修《明史》，召试彭孙等五十人入馆纂修。以纪载互异，考核未定，尚书奉敕纂修，于雍正元年藁缮进呈。二年，诏诸臣续蒇其事。乾隆四年七月二十五日，《明史》始告成，先后阅六十余年。视前代之克期讫事、挂漏舛误者，相判天渊，洵足为一朝之信史也。

　　◎诗酒券太仓王蓬心太守宸，以画作支酒票，嘉善黄霁青观察安涛，因求题图诗者之多，仿而行之，凡索诗，须以酒将意，名“诗酒券”。作歌纪之，有“彼以酒来我诗去，一纸公然作凭据”之句。

　　◎图作佛图徐阮邻师宦成解组，以平生所历之境，绘图三十四幅，各以四字标题，首页曰《图作佛图》，自题赞曰：“忽梦忽觉，独来独往。海阔天空，水流花放。万里行脚，十年折腰。青山鹤怨，白发虫雕。梯仙无技，搏鬼无力。视此牟尼，即心即佛。”

　　◎桐乡桐乡由崇德分县，始自明宣德五年。其名甚古，汉河东郡闻喜邑旧名桐乡，今为闻喜县，属山西绛州；庐江郡舒有桐乡，朱邑为吏即此地，今为舒城县，属安徽庐州府。

　　◎水龙救火之器，古惟水袋唧筒。顺治初，上海县唐氏得水龙之制于倭人，久而他处渐传其制。其行于天津县者，法尤善。城内外置水龙四十八，各隶以二百人，人皆土著，按期练习武力，无事仍安常业，有事则一呼毕至。盖即寓兵于此，而使之可守可战，远胜于召募流民以捍卫者矣。

　　◎葛壮节公诗葛壮节公绩学能诗，不愧儒将。佳句如《游赵氏园》云：“生机三径草，风味半床书。”《夜登金山》云：“鹤鸣山月悄，鼍吼海天空。”《商山遇雨》云：“水声归壑健，雨气入林昏。”又《登第》诗云：“事业人皆争一第，功名我自励千秋。”异日致命遂志，此语已为之兆矣。

　　◎刘园湖北武昌府城内刘园，乃明故藩遗址，在将台驿之东北，因山而构，建于乾隆癸丑岁，吴白华学使题曰霭园。通州刘纯斋太守锡嘏为作记，并题联云：“挹朝爽西来，杯底岚光飞隔岸；望大江东去，檐前帆影度遥空。”园第一门西向，内僻地数亩，皆缭以垣，有祠祀花神，题联云：“五百年为园主人，高台曲池，点缀江城如画里；十二月催花使者，和风甘雨，氤氲香国得春多。”北有茶社，榜曰“来鹤”，游人于此小憩。第二门东北隅南向，内有梅苔、鹤露山房、小天台、白华亭诸胜，俱在东偏；向西，小天台之西有佳山草堂，向南可望江景。入第三门，一小径，东有吸江、春草二亭。径尽有堂三楹向东，颜曰“一池秋水半房山”。堂东有池，池东有树，树阴环绕，凉意袭人，于此避暑最佳。堂之北，即主人内室。园不宏敞，而幽邃静逸，然尘外，洵为鄂州胜地。丁酉岁，余屡游焉，曾题诗云：“一径穿云入，楼台漾碧虚。人为盘谷隐，地是辋川居。旧作藩王宅，今成处士庐。不胜怀古意，凭眺重踟躇。”“莫负山林胜，幽踪且暂淹。

　　江声走虚壁，岚气逼深檐。古砌蟠藤曲，疏篱引蔓纤。好诗扪石赏，写景韵重拈。“

　　（吴白华学使有诗刻石）。

　　◎四代同堂道光丁未科庶吉士伍肇龄，四川邛州人，年十七。曾祖时格、祖琨、父荣光皆存，四代同堂，一时传为盛事。

　　◎父为部民归安张兰渚侍郎师诚抚闽时，兼摄闽浙总督事。其封翁在家，亲故往贺，翁曰：“我不意作儿子部民，君何贺耶？”闻者传为佳话。

　　◎璞玉之喻《孟子》璞玉之喻，盖本《左传》制锦数语，《战国策》王斗之言尺觳，魏牟之言尺帛，赵客之言买马，其命意略同，而遣辞各异，可悟文法之变。

　　◎叠字词李易安词“寻寻觅觅，冷冷清清，惨惨凄凄戚戚”，乔梦符效之作《天净沙》词云：“莺莺燕燕春春。花花柳柳真真。事事风风韵韵。娇娇嫩嫩，停停当当人人。”叠字又增其半，然不若李之自然妥帖。大抵前人杰出之作，后人学之，鲜有能并美者。

　　◎齐少宗伯天台齐息园少宗伯召南，由制科起家。乾隆癸亥，御试翰、詹诸臣，题为“竹泉春雨赋”，人皆不知为御画，宗伯作独称旨，特取一等一名，擢阁学。其赋天语褒奖，即写入御笔画卷之后，装潢成轴。宗伯因赋诗纪恩云：“赋比相如定不如，却登玉轴五云书。武皇纵叹凌云笔，只听傍人诵《子虚》。”宗伯之从兄周华，性怪诡，为逆犯吕留良讼冤，锢刑部狱数年。乾隆元年恩赦出，至湖北为道士。子某迹至武当山，迎之归，年逾六十，乖僻如故。自作诗文，署地舆字，隐以配吕之天盖楼，宗伯戒之不听。会熊中丞至台，周华突出献书，有狂悖语，劾奏，置周华极典，宗伯坐是落职。

　　◎活人种竹明嘉善孙贤良询善岐、黄术，医痊不受酬赠。惟种竹一枝于宅傍，久之成林。

　　自题诗有“活人种竹不种杏”之句，雅韵高风，未易求之近世。

　　◎班马异同元和蔡铁耕云《癖谈》六卷，详稽钱制源流，其论马、班异同最精。谓：“《平准书》云：”令县官销半两钱，更铸三铢钱，文如其重。‘又云：“铜钱识曰半两，重如其文。’曰‘铸三铢钱’，既言其重矣，故曰‘文如其重’。曰‘识曰半两’，既言其文矣，故曰‘重如其文’，史公一字不苟若此。《汉书》概作‘重如其文’，便有不可通者，马、班优劣即此可定。”

