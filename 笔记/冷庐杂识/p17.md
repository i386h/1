<!-- { "loadSidebar": true } -->
　　◎进士归班进士归班，铨选每稽时日，而寒儒当报捷后，费用不赀，转增逋负，往往仍橐笔售文，犹难自给，不免室人之谪。宋危逢吉有《妇叹》诗云：“记得萧郎登第时，谓言即入凤凰池。而今老等闲官职，日欠人钱夜欠诗。”描摹情况，惟妙惟肖。近时进士则归班者少矣。

　　◎姚侍郎奏牍桐城姚伯昂侍郎元之，因事被议褫职，旋奉命授内阁学士。姚缮折谢恩，其略云：“圣无弃物，木虽朽而仍雕；帝有恩言，垢纵污而顿涤。钦承新命，回忆前尘。燕识旧巢，庇夏之欢更洽；羊追歧路，补牢之计弥殷。臣惟有事事讲求，时时省察。向倾葵藿，感恩有胜于迁除；收望桑榆，纠过常萦于寤寐。”措语雅近宋人。

　　◎同谥魏罗斤、罗伊利皆谥静，魏独孤库者、隋独孤罗皆谥恭，唐韦肇、韦澳皆谥贞，是祖孙同谥也。魏韦道福、韦欣宗皆谥简，唐邱和、邱行恭皆谥襄，姚懿姚崇皆谥文献，是父子同谥也。唐窦斑、窦诞皆谥安，是叔侄同谥也。梁萧昂、萧昱皆谥恭，是兄弟同谥也。五代以后则罕见矣。

　　◎取蜀将帅《容斋四笔》谓取蜀将帅多不利，如汉岑彭、来歙，晋邓艾、钟会，唐魏王继岌、郭崇韬、康延孝，宋王全斌、崔彦进皆然。《吹剑录》亦云开禧间，杨巨源、李好义讨吴曦，皆为安丙所杀。余观自宋以下，元之阔端取成都，招降利州、潼川，塔海取汉、邛、简、眉、阆、蓬等州，遂宁、重庆、顺庆等府，纽取彭、汉、怀、绵等州，李德辉取重庆、合州，后俱得保功名以终。殆因所取者祗数郡，未得全蜀地也。然宪宗之自将伐蜀也，由宝鸡攻重贵山，所至辄下，而竟崩于合州城下。明傅友德、廖永忠平蜀还，受上赏，后皆赐死。尤奇者，汤和亦同时征蜀，以军后至无功，赏不及，而和独获令终，追封东瓯王，谥襄武。

　　◎公忠王旦、吕夷简皆为宋初贤相，而一因遵行天书，一因导废郭后，匡救偶疏，贻惭没世。殆由私心未净，遂致大节不纯。此古人言忠所以必先公欤。

　　◎画工歙程易畴学博瑶田，辨画工《带月荷锄归》之误，谓“月一弯而在左，阙亦在左者有二时，一当初五六日，人向南，日已过中，加未申时之间，月未及中；一当廿六七日，人向北，日升加辰巳时之间，月已过中。二者并日在天，月虽如是而不可见，矧农人归恒薄暮。初三后数日间则有新月可带。其画在人左，则必阙其右；若画在人右者，又必阙其左。廿六七之残月在天，当丁夜时其形亦然。

　　然夜半以后发句以前，非农人归息之候“云云。观此，知画虽小道，贵有格致之功，且必运以灵思。如杨行密之画工绘李克用眇目状，作臂弓捻箭之形，仍微合一目，以观箭之曲直，深惬克用意，得免死，厚赂遣归。宋人画《踏花归去马蹄香》，以数蝶随骑擅长。国朝画院祗候金廷标画《琵琶行》，不似唐寅直写一女抱琵琶，而画白乐天等属耳之情，为高庙所称赏。至画之率略者，若昭君则有帷帽，二疏则有芒乔，陶母剪发则手戴金钏，汉祖过沛则有僧，斗牛则尾举，飞雁则头足俱展，掷骰呼六则张口，皆不免为世口实。明仇英一时作手，而《苏李泣别图》所绘橐驼皆作马蹄，谓非疏于研考之故乎？

　　◎金岱峰诗秀水金岱峰教授衍宗，诗沈著清老，无描头画角习气。其《木瓜》诗二首，理真词隽，不落赋物家窠臼：“梨一益百损，一损百益。所以古之人，投之俾有获。苞苴之礼行，岂曰报可责？幡幡者惟瓠，戋戋者有帛。承筐亦几何？要在情不隔。能令受者心，生死感其德。琼琚于木瓜，奚啻过什百？敢日报礼然，期以身许国。聊比玉之华，贡此一心赤。”“万物无贵贱，见用则皆珍。一物适一用，致用则在人。望梅可蠲渴，呼能缓筋。格物得其理，取效疑于神。物理有相感，何况人心真。”又有《梦从军作》，云：“据鞍草檄秃千毫，万帐无声北斗高。请为将军窥敌垒，雪中跃马夜横刀。”气格高爽，雅近中唐。

　　◎姜太史慈溪姜西溟太史宸英作《吴约庵墓志》云：“国家制科，三年即放进士至三四百人，少亦不下百五十人，而天下省试所录士又无论以千计。其间贤不肖杂揉，冠未上头，一经未上口，猥列贤书，冠进贤，以齿序于捂绅者何限？而宿学硕儒，砥行立名，蹈踔而不得进，终于衤阑衫席帽，赍恨入棺。如吴氏一门，祖孙、父子、夫妇之间，至以涕演相慰勉，贫老至死不悔。彼为之有司者，果公与明非耶？

　　讵独无人心耶！夫自有道者视之，穷通得丧，彼在外者亦何与己事，奈何当事者之曾不加意，致使士没齿有不平之叹也！“每一诵之，辄为感喟不已。盖太史久困名场，年七十始登第，生平呕心矮屋，艰苦备尝，故言之剀切若是。太史于康熙己卯主顺天乡试，以目昏不能视为同官所欺，挂吏议，遂发愤死刑，部狱中。

　　吴江陈大令苌挽以诗，有“文章旧价欣方慰，辛苦初心悔已迟”之句，盖伤之也。

　　◎阮文达公拟疏阮文达公于乾隆辛亥年大考，题为“拟张衡天象赋”、“拟刘向封陈汤甘延寿疏”并陈“今日同不同”，赋得“眼镜”诗。阅卷大臣见公赋博雅，而不识赋中“{山企}”字之音，置三等，继查字典，始置一等二名。奉谕：“第二名阮元比一名好，疏更好，是能作古文者。”亲改擢为一等一名，遂由编修荐升少詹事。

　　其拟疏辞云：“臣向疏：郅支单于兼并外国，日益强大，杀辱汉使者，在廷诸臣未有为陛下画策者。都护延寿、副校尉汤远戍西域，特发符节，勒师旅直逼康居，破其重城，馘名王，斩阏支氏，请悬首稿街夷邸以威远服。是沈谋重虑，制胜万里，师徒不劳，兵矢未折，功莫伟焉。而议者徒以汤矫制，不论其功，反欲文致之，是臣所未喻也。夫将在外，有可以振国威、制敌命者，专之可也。今延寿、汤不避死难，为国雪耻，而竟无尺寸之封，其何以劝帅兵绝域者？昔李广利之于大宛，旷日持久，靡敝师旅，仅获数马，功不敌罪，孝武犹且侯之；今郅支之功，当十倍于大宛，竟使致身之臣未得封爵，且不免吏议，臣窃惜之。宜请释其矫制之罪，赏其克敌之功，加以高爵，惟陛下察之。此刘向之疏意也。臣伏见我皇上奋武开扬，平定西域，拓地二万余里，凡汉、唐以来羁縻未眼之地，尽入版图，开屯置驿，中外一家。岂如郅支、呼韩叛服靡常，杀辱汉使哉？此不同一也。我皇上自用武以来，出力大臣，无不加赏高爵，或有微罪，断不使掩其大功。下至末弁微劳，亦无遗焉，未有若延寿等之有功而不封者。此其不同二也。我皇上运筹九重之上，决胜万里之外，领兵大臣莫不仰承圣谟，指授机宜，有战必克。间有偶违庙算者，即不能速蒇丰功，又孰能于睿虑所未及之处，自出奇谋，徼幸立功者？此其不同者三也。”公尝谓所以改第一者，实因三不同最合圣意。

　　◎悼亡诗黄莘田《悼亡》诗，情真语挚，凄惋动人，远胜王阮亭作，摘录八首于此：“马鞍山下奠壶浆，麦饭多应减旧香。为叩墓门申一恸，今年不是妇亲将”。

　　“为儒ツ至为官后，依旧辛勤百事乖。错嫁文人更谁怨，诗书贻累到裙钗”。

　　“每为逐客滞天涯，万里寒更鬓有华。没齿一言忘不得，七年除夜五离家”（余己丑下第出都，复客汴中三载，庄孺人除夕寄书有“万里寒更三逐客，七年除夜五离家”之句，时孺人归余七年矣）。“鹿门即是白云乡，浪向红尘约一场。多少寒盟言在耳，不堪闲坐细思量”。“凄凉旧事散如云，感逝伤离到十分。屈指连年知己尽，闺门何可再无君。”“若论谦约宜遐福，同享期颐未过情。长汝十年还健在，不应汝便薄浮生”。“亦知此事人多有，其奈昏昏拨不开。出去无聊归又闷，等闲枨触上心来。”“残灯欲灭未明天，病骨衰颜照独眠。早晚急营三亩地，与君同穴不多年”。按：《中州集》秦略《悼亡》诗，元遗山称其高出时辈，以视黄作，安见今人不及古人耶？其诗并录于后：“自古生离足感伤，争教死别便相忘。荒陂何处坟三尺，老眼他乡泪数行。多事春风吹梦散，无情寒月照更长。还家恰是新寒节，忍见堂空纸挂墙。”

　　◎双节乞诗启汪龙庄大令于所居建双节堂，为其继母王、生母徐徵诗文多至七百余家。有乞言前后二启，其后启中句云：“念罔极德终难报，止此征词；料吾身生亦有涯，要诸没齿。”又云：“望而首惟九顿，先人之英爽凭焉；立言而名在千秋，作者之精神聚矣。”语最沈著。

　　◎吴布衣杭州吴布衣彭年游幕中州，才名藉甚。天津邵烈妇为志庐茂才之室，结缡一载茂才卒，烈妇于七七之期自经于茂才死所。一时文人俱赋诗哀之，吴得句云：“蝴蝶有情同出梦，鸳鸯到死不分飞。”见者推为绝唱。

　　◎星查兄诗星查兄瀚，幼时沈静好学，以赋诗受知于阮文达公，入邑庠。先伯父彡石公历典名郡，清廉自矢，不名一钱。兄仰事俯育，扌耆拄艰劬。尝赋诗志感云：“多事转思为客好，无田始信读书难。”后宰花县，慈惠抚民，以不善事上官罢归。著有《惬所遇居诗草》，《送穷叹》、《避债谣》二诗尤为人所传。《送穷叹》云：“草艇缚茅钱镂纸，麦饭一盂羹二簋。破帽遮头倒两屣，磬折开门揖穷鬼。鬼曰讠喜讠喜君勿嗔，解纷片语请具陈。君家三世绾青银，胡不买田百顷腰千缗？处脂不润甘食贫，粗饭脱粟衣悬鹑。廉吏之孙廉吏子，被褐负薪奚足耻？

　　穷为善士福之始，清白厚贻无过此。愿君世世子孙永保之，俎豆我应千载祀。君不见，黄头郎君久待诏，脑满肠肥托权要。铜山摧塌钱奴吊，馋鬼愁涎穷鬼笑。“

　　《避债谣》云：“韩侯昔未遇，漂母一饭淮王城；陶公走乞食，邻翁解意壶觞倾。

　　千金之酬意亦厚，冥报相贻事则有。感恩戢义尚不足，天涯何处逋逃薮。天生贫薄天所遗，可怜臣朔常苦饥。途穷反为友生累，报之恨晚敢云避！西风猎猎云茫茫，主人僵卧客在堂。还似饥驱叩门日，言辞苦拙意未详。客语转亲气转下，曰我岂为索逋者？十千沽得尊中酒，银瓶玉壶为君泻。我闻此语颜为酡，重君恩义为君歌。长江万里走东海，公义更比江水多。君不见，塞上老翁失马时，祸兮宁非福所基？集枯集菀偶然耳，若负公恩有如水。“

　　◎孙子潇常熟孙子潇太史原湘，乡、会试名皆第二，旋以二甲进士入词林，妻席道华寄诗有“温峤仍居第二流”之句。舒铁云孝廉为作长歌，有云：“捂笏犹胜读杜牧，张筝聊可嗤丁棱。《元碑》中文潞国，昆明池上沈云卿。”盖皆切第二运典也。

