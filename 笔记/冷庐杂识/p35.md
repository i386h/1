<!-- { "loadSidebar": true } -->
　　◎题句镌竹余姚吴蓉峰麟书官仁和训导，署有竹林小池，种花满园，终日讽咏其中，不问俗事。因题句镌竹，自述其乐趣云：“广文冷官，不理词讼。教授生徒，镇日闲空。有客入门，便衣迎送。散步竹林，随口吟讽。饮酒微醉，华胥一梦。睡起醒来，抱孙自弄。快活逍遥，卓异勿用。可笑神仙，苦修山洞。”

　　◎三世能诗唐人三世能诗者：钱起，子徽、孙可复、可及、；柳公绰，子仲郢、孙璞、璧、硅、砒；章八元，子孝标、孙碣；卢氏则纶以下四世，才藻尤盛。本朝三世能诗：秀水朱竹太史彝尊，子昆田、孙稻孙为最著。

　　◎用民兴利宋种世衡筑青涧城，初无水，穿井百五十尺至石，乃曰：“能屑石一畚者，酬百钱。”居数日，及泉，民甚赖之。王明为鄢陵令，故事，有所献馈。明日：“令不用钱，可人致数束薪刍水际，令欲得之。”得数十万，明取以筑堤，由是民无水患。明李中巡抚山东，岁歉，令民捕蝗者倍予谷，蝗绝而饥者济。陈幼学为确山知县，荒地多茂草，根深难垦，令民投牒者，必入草十斤，未几草尽，得沃田数百顷，悉以畀民。此皆得用民兴利之道者。唐代宗将幸华清宫，先命完葺，柳子华为修宫使，设棘围曰：“民有得华清官瓦石材用，投围中，逾三日不还者死。”不终日，已山积矣。此则胁之以威，乃权宜之术矣。

　　◎汉书造语绝异前、后《汉书》造语有绝异者，如《刑法志》云：“不祥莫大矣焉。”《燕刺王旦传》云：“其者寡人之不及与？”《东平宪王苍传》云：“岂况筑郭邑建都郛哉？”（“岂况”二字屡见，不及备引）《赵壹传》云：“三王亦又不同乐。”

　　《宦者传论》云：“社稷故其为墟。”此等句法，后世罕或用之。

　　◎千里驹“千里驹”之见于史者，汇载诸说部家，而徐氏《玉芝堂谈荟》、赵氏《陔余丛考》所记较多：汉刘德，魏曹休，晋傅咸、刘曜、苻朗，宋张敷，梁萧英、王茂、任、袁昂、刘杳、丘仲孚、王规，北魏李伯尚、李孝伯、袁跃，北齐冯翊、王润、崔昂、元文遥，北周杜杲，隋张虔威，唐李、李千里，宋赵子氵直，辽耶律的录，共二十五人。余为补四人，曰李景年（《十六国春秋前赵录》）、朱友伦（《旧五代史》）、赵（《旧五代史》）、张汝霖（《金史》。《鲁连子》有徐劫之弟子鲁仲连，年十二，号“千里驹”。黄山谷见其甥洪刍诗曰：“不意江南泽，产此千里驹。”此皆不见于史，而《陔余丛考》亦引之。又宋仁宗称刘永年为“刘氏千里驹”，见《宣和画谱》。晁无咎称晁咏之为“吾家千里驹”，见《曲洧旧闻》）。

　　◎有明一代至文冯恩子行可《请代父死疏》、杨继盛妻张氏《请代夫死书》，皆有明一代至文也，虽暴戾之主阅之，当为释怒。乃行可赖通政使陈经入奏，恩得减死戍边。

　　张氏书为严嵩所遏而继盛遂死，权奸之祸烈矣！

　　◎黄鹤楼联湖北黄鹤楼联甚多，录其最著者：“一上高楼，缅当年江、汉风流，多少千秋人物；双持使节，喜此日荆、衡形势，纵横万里金汤。”（史贻直）“我去太匆匆，骑鹤仙人还送客；兹游殊恋恋，落梅时节且登楼。”（钱楷）“恨我到迟鹤已去，怪人来早诗先传。”“何时黄鹤重来？且自把金尊，看洲渚千年芳草；今日白云尚在，问谁吹玉笛？落江城五月梅花。”“一楼萃三楚精神，云鹤皆空残笛在；二水汇百川支派，古今无尽大江流。”“栏杆外滚滚波涛，任千古英雄，挽不住大江东去；窗户间堂堂日月，尽四时凭眺，几曾见黄鹤西来？”

　　◎西村集明史明古鉴《西村集。吊内阁陈某》诗云：“何事先生早盖棺，薤歌声里路人叹。填门客散恩何在？负郭田多死亦安。盐海已无前日利，冰山谁障旧时寒。

　　九原若见南阳李，为道罗生已复官。“按《明史‘陈文传》言：”罗伦论李贤夺情，文内愧，阴助贤，益为时论所鄙。“又言：”既参大政，无所建明，朝退则引宾客故人置酒为曲宴。专务请属，遇睚眦怨必报，名节大丧。“此诗盖道其实也。

　　◎传神写照“传神写照”，见于《晋书。顾恺之传》，后世谓之“行看子”，亦称“行乐图”。至今日而此风盛行，几于人各为图，竞出新意命名，求人题咏，甚至有空纸一幅，名曰“尸解图”以乞诗者，真愈出愈奇矣！

　　◎张少宗伯镇洋汪少司空廷屿，以第三人及第。初名璇，补博士弟子员，学使桐城张少宗伯廷璐（张以第二人及第）。奇其文，曰：“他日名位不在吾下。”为易其名，且加“廷”字，欲引为昆弟行也。有相士之特识，兼有爱士之虚衷，江南人至今称之。

　　◎博古通今袁随园宰江宁，城中韩姓女为风吹至铜井村，离城九十里，村氓次日送女还家。女已嫁东城李秀才子，李疑风无吹人九十里之理，必有奸约，控官退婚。袁晓之曰：“古有风吹女子至六千里者，汝知之乎？”李不信。取元郝文忠公《陵川集》示之曰：“郝公一代忠臣，岂肯作诓语者？第当年风吹吴门女，竟嫁宰相，恐汝子无福耳！”李读诗大喜，两家婚配如初。是知听讼者当博古也。汪龙庄大令官湖南时，宜章县寡妇郑宋氏无子，欲继亲侄郑观，族人谓观无兄弟，且父死，不宜后他人。宋诉县及州，越四年，诉本道，发汪关讯。汪曰：“观宜嗣宋无疑。

　　孀妇立继，听其自择，昭穆相当，独子勿禁。《传》曰‘已孤不为人后’，谓不受命于所生父也，今例得出继，天子命之矣，又何讯焉？“因止宜章不传两造，援例详结。是知听讼者当通今也。

　　◎三圈手东阳楼枚臣茂才梯霞，少负隽才，年十八病盲，犹健于文，与友朋斗艺，以指圈桌可立就，时人号曰“三圈手”。学使周春坊清原至金华，执卷求试曰：“某盲，艰于书，不艰于作，乞得书敏者二人，七艺当立成。”如其言，果然。

　　又命作诗，冲口如应响，遂补博士弟子员。事属破格，人皆称楼之才，而尤颂学使之贤云。

　　◎临文不讳昔人为祖与父作墓表家传，皆直书祖父之名，不假他人填讳，当是临文不讳之义。近代名人，如全谢山太史集中《先公墓石盖文》，姚姬传比部集中《姚氏长岭阡表》皆然。明都穆《南濠诗话》亦书父讳，盖不欲泥避讳之说，致亲名不彰耳。

　　◎续名医类案钱塘魏玉横之诱《续名医类案》六十卷，世无刊本，余从文澜阁借《四库》本录一部，凡六十六万八千余言，采取繁富，间有辨论，亦皆精当。玉横自述医案数十，其治病尤长于胁痛（肝燥）、胃脘痛（肝木上乘）、疝瘕等证。谓医家治此，每用香燥药，耗竭肝阴，往往初服小效，久则致死。乃自创一方，名一贯煎，统治胁痛、吞酸、吐酸、疝瘕及一切肝病，惟因痰饮者不宜。方用沙参、麦冬、地黄、归身、枸杞子、川楝子六味，出入加减投之，应如桴鼓。口苦燥者，加酒连尤捷。余仿其法，治此数证，获效甚神，特表其功用以告世之误用香燥药者。

　　●卷六◎顾蒹塘诗无锡顾蒹塘明府翰宰泾县有恩，廉洁白矢，后亏帑项被劾，邑民醵钱代偿，力拒之曰：“吾宁获谴，不忍累吾民也。”既遣戍，怡然就道。著有《拜石山房诗钞》。《道出松陵绝句》云：“短笛吹残倚柁楼，此身只合伴浮鸥。芦花也有江湖恨，一夜秋风已白头。”饶有风致。断句如《夏日田园》云：“绿杨阴下缫车响，紫楝风中煮饼香。”《卧病》云：“梦中得句全篇少，枕上怀人远道多。”

　　皆可讽诵。

　　◎姚姬传比部诗姚姬传比部以古文名天下，诗亦清俊可诵，如“地拥江声出，天横雨势来”、“雨歇群山响，春深万木齐”、“石壁凌江阁，风林隔浦船”，俱佳。姚与赵云松观察皆于嘉庆庚午重赴鹿鸣宴，赵绘为图，姚题诗云：“敢道与君成二老，与逢此会亦千秋。”语亦婉妙。

　　◎朱立斋诗词长兴朱立斋紫贵，司训杭州，诗名隆起。尝于温州道中得句云：“沿街墙比竹篱短，贴水桥如板凳低。”惟亲历其境者，始知其佳。又有《诸将拟杜》诗云：“元戎宠冠百僚班，共ツ肤功指顾间。缓带轻裘羊太傅，围棋赌墅谢东山。马驮残月宵移帐，旗卷清风晓渡关。队队银刀人簇拥，错疑新破蔡州还。”“潜师宵济费安排，谁遣多鱼漏泄来。烂额焦头新鬼大，短兵狭巷几人回。岂容小丑成坚壁，敢向危时议将才。赤手长鲸畴缚取，至今烧火有余哀。”“寂寂兰陵破阵歌，运筹借箸定如何。空将并命冷盱，终冀安边有牧颇。犄角先同猿鹤化，苍黄转恨兕犀多。伏波横海登坛久，肯向雷池一步过。”“翁洲消息断经年，岛屿波涛路渺然。风利争传黄盖舰，火攻竟报李苗船。果能志奋中流楫，自可功书幕府笺。烽燧未消忧水旱，何人筹及大农钱！”“雪花消后杏花红，谁掣鲸鱼骇浪中。

　　鼠目獐头膺上赏，鸡鸣狗盗奏奇功。亲贤授钺风云壮，巴、蜀飞符士马雄。不有捷书驰海甸，诸公何以答宸衷。“诗盖成于英夷陷宁波之后，旨深语警，独出冠时。词亦清俊，录二首。《买陂塘》（天寒岁暮，乡思无端。陈君筱初同此清况，谱是调奉柬。丁酉岁不尽九日，书于安阳学舍）词云：”甚无端，水程山驿，天涯偏又萍寄。浮云富贵非吾愿，何况一官匏系！疏懒意，也不拟、飘零湖海求知己，闲愁唤起。正落叶堆门，残蕉牖，风雨响窗纸。同心侣，却有哦松隐吏。

　　谁怜家世兰绮？青袍十载萧骚感，仿佛寒毡滋味。春及矣，只愿逐、宾鸿北向成归计。栏杆自倚。算最是无情，桃花峻岭，乡路隔千里。“《台城路》（高大樗仙将赴南溪县尉之任，出《枫江话别图》索题，述此解，时己亥立夏后二日也）

　　词云：“大江东下君西上，天涯又萦离思。酒载吴船，诗编蜀道，三峡啼猿声里。

　　清时宦味，尽官阁看山，了无尘事。曲水平桥，最怜挥手旧珂里。芙蓉塘畔甲第，记林泉选胜，容与文史。夜雨连床（谓令弟芾堂观察），春风进艇，我亦曾陪裙屣。零襟断袂，有如雪杨花，替人垂泪。待话相思，绿波传素鲤。“

　　◎小本书小本挟书始于宋时，见戴埴《鼠璞》，近时坊间所刊尤多，且多讹字。道光庚戌年考试教习，诗题“山雨欲来风满楼”得“阳”字，乃许浑《咸阳城东楼》诗句也。小本书刊“咸”作“戊”，沿其讹而被黜者百余人。

