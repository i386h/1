<!-- { "loadSidebar": true } -->
　　◎戚公饼吾浙市肆所售光饼，以戚少保继光兵间遗制得名。瑞安项雁湖文学霁以为宜避少保之名，改称“戚公饼”，作诗纪之。有云：“孔类缗钱形，解连环结。

　　携来肉串县，穿作鱼贯密。“文学幼耽吟咏，长弃举子业，专意攻诗，中年下世。

　　其弟几山学博傅霖，编其遗诗曰《且瓯集》付刊。余最爱其《夜舟入郡橘花作香二十里不断》绝句云：“碧流如玉驾扁舟，树影离离夜气秋。新月一钩花两岸，水香扶梦到温州。”“温州”二字，鲜有入诗者，此独擅长。

　　◎地有湖山美乾隆丁酉科，彭文勤公主试浙江，以“地有湖山美”为诗题，得“梅”字。

　　盖本宋真宗赐梅挚守杭州诗“地有吴山美，东南第一州”也。“吴”误作“湖”，公自请议处罚俸。然自是文人学士，遂以“湖山有美”作诗料。盖公负一代盛名，言可为典，且改“吴”作“湖”，句法尤浑括而有味也。

　　◎文字之鉴乾隆时，吾乡叶氏家业隆起，作堂颜曰“养浩”，自后家中人死亡相继。有善测字者，指扁字曰：“叶为羊食，又值牛口，焉得全？”急毁去之，乃安。余考刘绩《霏雪录》载张乘槎能以拆字言吉凶。洪武初，参知政事刘公某、王公某莅任浙江日，改拱北楼为来远楼；槎往视之曰：“三日内主哀丧之事。”如期，王公母夫人病卒，刘公以历日纸边坐法。王公延槎问故，槎曰：“来者，丧字形；远者，哀字形。旁二点相续者，泪点也。”公命槎易之，乃为镇海楼。此等解晰字义，真非寻常智虑所及。复按：陆俨山深《豫章漫钞》载其郡中谯楼，太守题扁曰“壮观”。同知王卿，陕西人也。见之忿然曰：“何名‘壮观’？自我西音乃‘赃官’耳。”又绍兴郡斋厅事扁曰“牧爱”，戚编修润谓太守曰：“此可撇去，我自下望之乃‘收受’字也。”形声近似之际，可与宋人“德迈九皇”、“克长克君”等语，同为文字之鉴。

　　◎陆费中丞诗吾邑陆费春帆中丞泉，由明经起家县令，历官至湖南巡抚。自幼即耽吟咏，在长沙节署时，筑校经堂课士，尝以《湘江竹枝词》命题，自赋十二绝，极绵邈悱恻之致，录二首于此。“斑竹涓涓泪尚零，望湘亭上吊湘灵。孤篷听雨巴陵岸，一夜愁心满洞庭。”“三十六湾芦荻秋，飞花如雪扑郎舟。请看今夜湾湾月，双宿鸳鸯已白头。”

　　◎桑水部杭州桑甫水部调元游五岳归，题联书室云：“《六经》读罢方持笔，五岳归来不看山。”其为塾师时，先命徒读经，背诵如童蒙，经熟始教以文法。选天崇文二十六篇，详加评语，令熟诵之，以是登科第者甚多。绍兴某名士经术湛深，而文格重钝，不利于试，年逾四旬，犹困场屋，因受业于门。桑阅其文曰：“病已深矣。”悉屏其所习文，戒勿寓目。授以曹垂灿进士《君子之至于斯也》文，令专诵三月，始课作文。迄一年，诵曹作已数万遍，竟易重钝为轻灵。乃曰：“此后惟子所诵，投无不利矣。”次岁即举乡闱，联捷成进士。

　　◎张长清吾里张长清负异才，制艺高卓。四十余岁始入泮，首题“夫子不答”，破云：“天道有应而不应，圣人不对而亦对也。”次题“仲尼祖述尧舜”，有云：“三代以上，道在尧、舜；三代以下，道在仲尼。尧、舜者，中天之仲尼；仲尼者，春秋之尧、舜也。”传诵一时。未几即卒，无子。才士之厄甚矣！

　　◎陶太守联吴县陶太守庆增，以翰林起家，道光己亥科为浙江副典试，所取多知名士。

　　己酉岁，于济南府任所丁母忧，哀毁过甚，肝气疾剧而卒，年仅四旬，其父犹在堂也。殁时自挽联云：“死而有知，应喜慈亲仍聚首；生何所恋，长离老父独伤心。”闻者莫不悲之。

　　◎两浙校官集上虞许齑生教授正绶，司铎湖州，选国朝两浙校官之诗、古文辞，编集付梓，作征刻启，分贻同志。有云：“二百年之文献，不薄冷官；十一郡之典型，无轻前辈。”其诗集于咸丰初告成，虽采辑未遍，而发潜阐幽，琳琅满目，亦足为寒毡生色。

　　◎郭频伽诗吴江郭频伽明经麟，少有神童之目，一眉白如雪。屡试不售，橐笔江湖，诗名噪一时。所著《灵芬馆集》，气骨清隽，洗净俗尘。余最爱其言情之句，摘录于此。《西湖春感》云：“二月落花如梦短，一湖春水比愁多。”《汶上道中却寄载园》云：“岁月不多须爱惜，功名无定且文章。”《寄寿生独游》云：“狂因醉后轻言事，穷为愁多废著书。”《梦中得句》云：“忧果能埋何必地，人犹难问况于天。”《雪持表弟至杭得家中书赋赠》云：“此地逢君同是客，故乡如我已无家。”《客中饮酒》云：“身世不谐偏独醒，饥寒而外有奇穷。”

　　◎四子书说约舅氏周古轩先生干，志行醇笃，无愧古人。生平无他嗜好，惟研精经书，深探理奥，著有《四子书说约》、《易庸春秋集义》诸书。《说约》尤为精粹，间有与朱子《集注》异者，自谓非敢矜奇，惟求归于至当，以阐明圣道而已。谨为摘录于左。

　　“仪封人”章云：“封人一见夫子，而即相称如此，其德亦可知矣。夫子之周流删定，正是设教致治，不必待得位而后见也。故《中庸》言‘大德者，必受命’，亦不必谓身为天子而始言受命。若夫子承先王之道统，立万世之人极，凡有血气者，莫不尊亲，非受命而何？故曰：”天之将丧斯文也，后死者不得与于斯文也；天之未丧斯文也，匡人其如予何？‘天命之笃于夫子也，盖已久矣，岂得以势位言之哉？其曰’天将以夫子为木铎‘，彼谓天生夫子，正以垂教天下万世，不必以位之得丧而患之。将，殆也，拟议之辞，非谓将来也。若以得位言，则封人之言不验矣。“”子在川上曰“章云：”水有原则其流不息，道有本则其用不穷。观其逝之万殊，而知其来之一贯。夫子欲学者小德之川流，以悟大德之敦化，告诸往，欲其知来也。夫往，至费也，来，至隐也。往之费，人皆见之，而其费必根乎来之隐，则惟知道者乃能知之。盖道必有本，本立则道自生，而其逝自不舍昼夜矣。学者见水之不息，而不知道之不息，知道之不息，而不知道之所以不息，此夫子所以寄慨无穷也。岂徒无间断之意哉？孟子告徐子说，乃此章正解。“”棘子成“章云：”夫子谓’文质彬彬，然后君子‘，即是文质相等之意，则子贡之言未为失也。盖文阳质阴，阴阳不偏胜，而后得中可久耳。惟质为近本，夫子有宁俭毋奢之说，子贡所以先以君子称之，而后救其失也。“

　　◎王忄予杨选王忄予为蓟辽总督，把都儿、辛爱数部将西入，声言东。忄予遽引兵东，寇乃以其间由潘家口入，渡滦河而西，大掠遵化、迁安、蓟州、玉田，驻内地五日，京师大震。忄予遂被逮，死西市。杨选为蓟辽总督，辛爱与把都儿大举，自墙子岭、磨乃峪溃墙入犯，京师戒严。选遣副将胡镇等御之，不胜。寇留内地十日始北去。初，谍者言寇将窥墙子岭，部檄严待之，而三卫为寇导者，绐选赴潘家口，以是寇势乃张。选遂坐死，戮于市。余按：二人之见怒于世宗者，虽不仅因此事，然即此事论之，已足见其防御之疏，被谴实咎所应得。吁！有主兵之责者，其于知彼知己之术何可忽哉！

　　◎六世之宇命名晋、宋间人命名，往往数世同用“之”字，而惟王氏为独多。人皆知王羲之、献之、靖之、悦之四世以“之”字命名，不知有六世相同者，如王廪之、胡之、茂之、裕之、瓒之、秀之，及彪之、临之、纳之、准之、舆之、进之，其名皆载在史册。

　　◎三邦《禹贡》“三邦”，颜师古谓：“荆州界，本有蛮、荆、楚三国，致贡{路}、苦，其名称美也。”此说胜于诸家。毛晃以为：“《春秋》书‘荆人来聘’，即楚人也。《诗》称‘因时百蛮’，蛮非一国之名。谓蛮、荆、楚为三邦，恐非经意。”余谓：蛮、荆、楚皆属荆州之域。毛氏云“荆即楚人”，然安知非当禹之时本为二国，逮后始为楚并，如春秋之晋分为战国之梁，而梁亦可称晋耶？蛮虽有百蛮之称，然《礼记明堂位》又言“九蛮”，《周礼。职方氏》又言“八蛮”，《诗。蓼萧》序注又言“六蛮”。则“三邦”之所云蛮，亦何不可指为一国欤？

　　◎古今字义字义有行之今而古未备者，如“寺”字，古作官府解，不指僧寺也。“兵”

　　字，古作兵器解，不指兵卒也。“字”字，古作抚字解，不指文字也。有行之古而今不用者，如毒兼善恶，祥兼吉凶，落兼始终，臭兼香臭，诞兼信诞，乱兼治乱之类。又如下事上亦言慈，上规下亦曰谏，贵贱皆称朕，生死皆称讳，男女皆称僮。如此之类，古之异于今者，不可悉数。

　　◎樊绍述樊绍述《绛守居园池记》，如“涎玉沫珠”、“瑶翻碧潋”、“嵬眼Е耳”、“提鹇挈鹭”、“风月灯火之”等句，奇隽可讽。又如“万力千气”、“苍官青士”，后世多引用之。其馀大半艰涩，虽有诸家注释，未能尽析其旨。吴居正谓昌黎盛推绍述，谓其词必己出，不烦绳削而自合，文从字顺，则其他文，殆不尽若此矣。余按：《唐。艺文志。樊宗师集》二百九十一卷，今皆不传，所传者仅此记与《绵州越王楼诗序》，岂真人情好奇，转以奇而得传欤？

　　◎曾子闵子圣门以孝称者，曾子、闵子。曾子被杖于父，闵子见疏于后母。盖惟境处乎变，而能尽子职，为人之所难为，斯为孝之至。“疾风知劲草，板荡识忠臣”，其是之谓欤！

　　◎师古之为师也，以道德，降而托之于经术，如田氏之授《易》，孟氏之授《礼》是也。降而托之于辞章，如韩子《答李翊书》、柳州《答韦中立书》是也。又降而托之于举业，假以为利禄之资，则师道衰而学术益替矣！有志世教者，当思所以救之。

　　◎开城门却敌诸葛孔明以万人屯阳平，司马懿率二十万众至前，士失色，乃大开四城门，扫地却洒。懿常谓孔明持重，而猥见势弱，疑有伏兵，于是引军北趋山。此计盖不独孔明也，汉李广尝以百骑却匈奴数千骑。又元铁哥从征乃颜，其党塔不歹率兵奄至，铁哥谓：“彼众我寡，当设疑以退之。”于是帝张曲盖，据胡床，铁哥从容进酒。敌按兵觇之，惧有伏，夜遁去。夫匈奴塔不歹等固可以疑沮之，司马懿智谋索优，使为尝试之计，分二十万众之二三以击之，则阳平之城可得矣，岂孔明之谨慎而敢出此？此事见郭冲三事，而陈寿《蜀志》不载，得毋传之不实欤？

