<!-- { "loadSidebar": true } -->
　　◎秋鸟吾乡土产秋鸟，味绝鲜美，出乍浦陈山屠康僖公墓，当是日本国所产，秋来春去。初至，剖其腹犹有青椒。大者名载毛鹰，亦曰画鹕，中者花鸡，小者钻篱，详载沈季友《携李诗系附考》。此物惟宜碎切，豕膏和糖霜、椒末渍以酒娘蒸食，或细切调鸡卵蒸食，亦佳。有苕西人购数瓶归家炙啖之，枯劲无味，诧为不佳，尽弃其余，传以为笑。吴江郭频伽明经麟尝与诸名士赋《秋鸟词》，一时推为绝唱。其词云：“荒林落照，认宰树苍茫，一群惊噪。纤缴鸣弦，已有弋人寻到。陶村马疃披绵好，算总输、酒边风调。蜀姜鸣釜，吴盐点雪，审瓶开了。

　　问何事、轻离海峤？有绿衣同戏，红椒堪饱。万里头颅，来博樽前人笑。云罗满地西风早，想江湖羁雌多少？料应梦断，蛮天一角，暮烟孤岛。“（调寄《桂枝香》）

　　◎祖德彡石公幼时即为愚汀公所钟爱，乾隆丁酉登贤书，愚汀公已不及见，秋畦公作诗示彡石公曰：“记否垂髫日，桑榆祖暮龄。陶潜归乞食，伏胜老穷经。顾汝扶鸠杖，呼予过鲤庭。兴宗期此子，倚枕重丁宁。”“风木增吾痛，思亲涕泫然。

　　一官邀薄禄，十载隔重泉。清白遗家训，丹铅记手编。勉旃怀祖德，从此著鞭先。“

　　彡石公晚年每一诵之，辄为陨涕不已。

　　◎天时立春后五戊为春社，立秋后五戊为秋社。芒种后丙日起霉，小暑后丙日断霉。

　　夏至后一日起时，三日初时，五日二时，七日末时，必有南风，逾旬方止，谓之起踔风，即苏诗所谓“万里初来舶踔风”也。夏至后三庚起伏为初伏，四庚为中伏，立秋后初庚为末伏。冬至日起九，九九八十一日。大寒后逢戊起腊，立春日止。有谓春分、秋分后戊日为社，夏至后五庚为末伏者，非也。

　　◎酒令蔡宽夫《诗话》谓“唐人饮酒必为令，有举经句字相属而文重者；曰‘火炎昆冈’，乃有‘土圭测景’酬之，此亦不可多得也”云云。余尝与友人宴饮效此为令，仅得二句，曰“山出器车”，曰“一二臣卫”。

　　◎费宏费宏三入内阁，其却钱宁，拒宸濠，忤张璁、桂萼，峻节卓著，无愧名臣。

　　惟大礼之议，第署名公疏，未尝特谏，不得与杨廷和、蒋冕、毛纪、石缶等以直言去位，惜矣！

　　◎焉焉字古有以为发声者，如《礼。三年问》“焉使倍之”，《周礼》秋官之属行夫“焉使则介之”，《荀子。非相篇》“焉广三寸，鼻目耳具而名动天下”，《淮南子。时则训》“天子焉始乘舟”是也。当涂徐位山徵君文靖，作《之乎者也矣焉哉语助七字》诗十四首，引据浩博。惟焉字语助当作尤虔切，而诗中多用于虔切者，如“焉支”、“焉逢”、“焉见”、“焉知”、“焉甘”之类，盖以作尤虔切者，搜索尤艰也。然荀书独未引及，殆偶遗之欤。

　　◎寡能克众段会宗以三十弩至昆弥所，手剑击杀番邱；傅介子以二壮士刺杀楼兰王；薛万均以死士百人走窦建德二十万骑；王君廓以十三人破贼万；马以五百部士败史朝义师十万；李存孝以十八骑拔洛阳；刘整以十二人取金信阳城；岳少保以五百骑破金兵五十万。寡足以克众，惟智勇兼备者能之。否则，行险轻进，鲜有不败者。

　　◎公父称子为公，见《晁错传》；君称臣为公，如汉文帝称田叔、武帝称车千秋等，史不胜书。至宋哲宗时，宦者朱用臣谥议，有“天子念公之劳，久徙于外”

　　之语，措词尤失体。

　　◎史记复见之句《史记》复见之句，往往有更易其字者，如：《商君列传》“家给人足”，《平准书》、《货殖列传》则云“人给家足。”《楚世家》“三年不蜚，蜚则冲天；三年不鸣，鸣则惊人”，《淳于髡传》则云“不飞则已，一飞冲天；不鸣则已，一鸣惊人”。《秦始皇本纪》“饭土留，啜土形”，《李斯列传》则“留”作“匦”，“形”作“”，《自序》则云“食土簋，啜土刑”。至《高祖本纪》、《自序》皆云“拨乱世反之正”，而《自序》有云“匡乱世反之于正”。

　　《留侯世家》“运筹策帷幄中”，《赞》云“夫运筹策帷帐之中”，一篇之中亦自不同。

　　◎两浙轩录阮文达公督学浙江时，裒集十一郡本朝已故名人诗为《两浙轩录》，凡三千一百三十三人，诗九千二百四十一首。胡书农学士之尊人葑唐上舍涛《古欢书屋》诗亦采入录中。学土赋诗以志云：“天教浙水启龙门，文士泉台尽感恩。一代登楼操选柄，千秋覆瓿慰吟魂。家无书集名难假，才偶同时例不存（条例凡诗无专集及生存者不入选）。甲乙编排微意在，续修留待后贤论。”“国风从此补三吴，尚有羲娥未摭无。一品集繁存爵里（条例凡名公钜卿集足单行者，只选有关出处数诗以存梗概）。四灵家小辑《江湖》。艺林采备他年志，诗派分添此日图。感极樗材荷培养，更蒙捃拾到潜夫。”

　　◎叶杏楼同邑叶杏楼茂才文照，笃志好学，家贫授徒为生，昼督馆课，夜乃自课，恒达旦不寐。每应试被放，辄哭泣数日，目为之肿。常云：“若得登科录中题名，虽死何憾！”竟以力学得疾，卒年未及三旬。其友徐瘦生茂才照挽之云：“一生只为名心死，六极惟将恶字除。”语甚沈痛。叶作小诗亦有致，曾记其《春雨遣闷》一绝云：“阵阵风吹密雨斜，薄寒帘幕湿阴娩。空庭尽日无人到，独倚阑干数落花。”

　　◎高伯平墓志铭每乞显者为之，多饰说不可信。吾友高伯平明经均儒，自为妻墓志铭，手书命其子行信篆额并刻，语独简质，铭辞尤真挚动人。“闽高均儒妻，姓陈氏，秀水人。父讳耀，母氏毕。妻以嘉庆十七年十一月戊寅生，九岁丧父，十三岁字均儒，即就育于吾母。明年妻母卒，又明年母命成昏礼。越二十有七年而妻卒，时为咸丰二年四月壬午，年四十一。子行忠、行信、行笃，行信嗣从兄缃儒。女玲，字孙庆丰三碌，殇。今卜于四年正月辛丑，从吾母葬于海盐县元保山先兆之侧。辞曰：”之子归予方笄兮，吾母顾之而尤怜。予孤寒以客游兮，恒千里而经年。岁时归省晨昏兮，母谓妇职之罔愆。泣思吾母之慈爱兮，仿佛犹闻乎斯言。

　　即斯言以铭幽兮，已足衤暴之子之贤。‘“伯平先世由闽徙浙，今隶籍秀水，游清江最久。杨至堂河帅以增重其学行，与订忘分之交，属校刊书籍甚多。

　　◎药忌吴江徐灵胎徵君大椿谓：“医药为人命所关，较他事尤宜敬慎。今乃眩奇立异，欲骇愚人耳目，将古人精思妙法反全然不考，其弊何所底？止略举数端以示儆戒。人中黄（肠胃热毒偶有用入丸散者，今入煎药，则是以粪汁灌人而倒其胃矣）。人中白（飞净入末药，若煎服，是以溺汁灌人矣）。鹿茸、麋茸（俱入丸药，外症、痘症偶入煎药。又古方以治血寒久痢。今人以治热毒、时痢，腐肠而死）。河车、脐带（补贤丸药偶用，今入煎剂，腥秽不堪。又脐带必用数条，肆中以羊肠龟肠代之）。蚌水（大寒伤胃，前人有用一二匙治阳明热毒，今人用一碗半碗以治小儿，死者八九）。蚯蚓（痘症用一二条酒冲，已属不典，今用三四十条，大毒大寒，服者多死）。蜈蚣、蛴螬（即桑虫）。蝎子、胡蜂（皆极毒之物，用者多死，间有不死者幸耳）。石决明（眼科磨光，盐水煮，入末药，今亦以此法入一切煎剂，何义）。白螺壳（此收湿糁药，亦入煎剂，其味何在）。鸡子黄，（此少阴不寐、引经之药，今无病不用）。燕窝、海参、淡菜、鹿筋、丑筋、鱼肚、鹿尾（此皆食品，不入药剂。必须洗浸极净，加以姜、椒、葱、酒方可入口，今与熟地、麦冬、附桂同煎，则腥臭欲呕）。醋炒半夏、醋煅赭石、麻油炒半夏（皆能伤肺，令人声哑而死）。橘白、橘内筋、荷叶边、枇杷露、查核、扁豆壳（此皆方书所弃，今偏取之以示异）。”余按：徐氏所指，诚切中要害，惟海参淡食最能益人，尝有食之终身而康强登上寿者，惟不宜与熟地等药同煮耳。

　　又枇杷露治肺热咳嗽，获效颇速，似不当在屎弃之列。

　　◎世其道德昔人谓古之世其道德者，汉有袁氏、杨氏、陈氏，唐有柳氏，宋有吕氏、韩氏，明有孙氏。然袁之有术、柳之有璨、韩之有胄，实为门户之羞。此皆在于季世，殆因乎国运欤！

　　◎朱瓣香词山阴朱瓣香同年守方，才藻绝俗，登第后遽下世。尝于秋夜枕上戏咏“声”

　　字，用独木桥体作《醉太平调》词十二解，殊有别情，漫录于此。“高槐怒声，修篁恨声。萧骚叶堕阶声，破窗儿纸声。”“沈沈鼓声，寥寥磬声。小楼横笛声声，接长街柝声。”“邻︵吠声，池鱼跃声。啾啾独鸟栖声，竹笼鹅鸭声。”

　　“虫娘络声，狸奴赶声。墙根蟋蟀吟声，又空梁鼠声。”“重门唤声，层楼应声。

　　村夫被酒归声，听双扉阖声。“”兰窗剪声，芸窗读声。孀闺少妇吞声，杂儿啼乳声。“”喁喁昵声，喃喃梦声。咿唔小女娇声，有耶娘惜声。“”盘珠算声，机丝织声。松风隐隐涛声，是茶炉沸声。“”风鸣瓦声，人离坐声。窗盘叩响连声，想残烟管声。“”床钩触声，窗银荡声。檐前玉马飞声，似丁当佩声。“

　　“空堂飒声，虚廊<风析>声。花阴湿土虫声，作爬沙蟹声。”“遥声近声，长声短声。孤衾挨到鸡声，盼晨钟寺声。”

　　◎君君，《尚书》称“辟”、称“元后”、称“皇帝”，《诗经》称“天子”，《礼记》称“后王”，《战国策》称“陛下”，《史记》称“上”、称“巨公”，《汉书》称“朝廷”、称“天辟”、称“至尊、称”圣上“、称”县官“，《后汉书》称”上帝“、称”天公“，《独断》称”天家“、称”大家“、称”官家“，《三国志》称”明上“，魏晋六朝时称”官“、称”殿下“，后魏称”皇上“，《左传箴》称”君天“，《北史》称”大尊“，唐时宫中称”宅家“，《唐语林》称”崖公“。

　　◎父父，《尔雅》称“考”，《战国策》称“公”，《列子》称“家公”，《史记》称“翁”，《韩诗外传》称“先生”，《广雅》称“叟”、“爸”、“爹”、“{父者}”，《方言》称“[1234]”，《晋书》称“大人”，魏晋六朝时称“尊”，隋《回纥传》称“多”，《北史》称“郎”，《北齐书》称“兄兄”，《旧唐书》称“哥”，《古诗》称“耶”，闽俗称“郎罢”，关东称“罢罢”，吴俗称“老相”，又称“爷爷”、称“阿伯”，北方称“老子”，江州民称“大老”，韩昌黎《祭女文》自称“阿爹”，《周易》称父母为“严君”，今则专以称“父”

　　矣。

