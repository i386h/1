<!-- { "loadSidebar": true } -->

　　◎水仙伍子胥、屈原、孙恩、陶岘，皆有“水仙”之称，五代徐钓者亦称“水仙”，杭州西湖又有水仙王祠，仙而称王尤奇。

　　◎猴经药物中有猴经，乃牝猴天癸，治妇女经闭神效。李心衡《金川琐记》云：“独松汛之正地沟，山高菁密，岩洞中猿猱充仞。土人攀悬而上，寻取所谓猴经者，赴肆贸易，多至百斤。”此可以补诸家本草之阙。

　　◎传胪往时会试在二月，乾隆十年，始展限三月，以待春温。往时会试揭晓后，例以磨勘需日，于五月五日殿试，初十日传胪。乾隆辛巳年，高宗纯皇帝念多士守候时久，命速行磨勘，更期四月二十一日殿试，二十五日传胪。此后遂为定例。

　　殿试后，阅卷大臣拟列甲第名次，进呈钦定，于二十四日先拆前十卷，按名引见，名曰小传胪。传胪之日，诸进士有不到者，小传胪之日，则无敢不到，恐名在十卷中，传宣匆遽，不及趋赴而获咎也。

　　◎汪太史钱塘汪韩门太史师韩，雍正癸丑进士。早岁工诗，中年罢官后，一意穷经，著述宏富。初入词馆习国书，赋《龙书五十韵》，李穆堂学士绂见之叹异，携其诗入八旗志书馆，馆中见者多不知其辞所自出。学士曰：“吾尚有不知者，何况君辈！”由是名益著。兹录其诗中间十韵，并自注于此。“垂训肇龙兴（天命间，制清书），承基缵奕世。自两文成来（榜式大海、额尔德宜俱谥丈成），词臣所专肄。经大义微言，史编年纪事。各各穷干枝，往往破疑贰。综博定清文，了焉宝鉴对（《清文鉴》凡二十一卷，分三十六部二百八十类）。纲领三十余，毛目二百类。蚁磨运左旋，龙宾呼十二。弩磔形模，点围循位置（清书乃修饰蒙古字而咸，惟加点与圈与变用捺法，见雍正间御纂《庭训格言》）。四声该仄平，万物括开闭。约之宗谐声，衍之蕴六义。”太史论诗谓：“习俗所尚，曰轻，曰脆，曰新，曰巧，而余之意，则在不轻而重、不脆而坚、不新而旧、不巧而浑。”

　　窃谓近人学诗，皆沿袁随园流弊，此言可救其失。

　　◎鲁云崖大令江西新城鲁云崖大令成龙，莅政勤敏，暇即观史，以为此有用之学，足裨吏治。宰怀柔时，土瘠人满，旗、民杂处，食常不足，且多火灾。乃劝民积谷，每二十五里设仓一所，而荒歉有备。其救火之法，则设为木筹，每火起，辄携至火所，令民运水，互相救应。运水一次给一筹，火止缴筹，因其多寡而予之钱，邻里不相救者有罚。自是怀柔火不能灾。

　　◎皇甫养亭先生诗同里皇甫养亭先生贾，绩学能文，兼工吟咏。与秋畦公交好，尝有题公诗稿绝句云：“晕碧裁红几幅笺，清吟流播五湖船。林泉高致诗如画，著色丹青赵大年。”“我亦耽诗读郑笺，只今般若未登船。平生自笑如潘纬，古镜工夫枉费年。”

　　◎西湖天下西湖三十有六，惟杭州最著。福建福州府亦有西湖，朱子集中《西湖》诗云“湖光尽处天容阔”，其起句云“越王城下水融融”，对句云“潮信来时海气通”，乃闽之西湖也。道光戊子年，浙闱主司以此句命题，盖误以为浙之西湖诗也。

　　◎罗汉像西湖云林寺、净慈寺皆有五百罗汉塑像，圣因寺有贯休十六罗汉像石刻，昭庆寺又有象山金贞女绣幡五百罗汉像。贞女许字同邑黄氏，未嫁而夫卒，闻讣奔丧，入门守节。于事舅抚嗣之外，手绣此幡，寒暑无间者十余年而后成，苦心坚操，弥足重也。

　　◎童二树画梅童二树画梅少粉本，时于月下濡翰，纵横欹侧，皆成妙画，故所绘无一复者。

　　铅山蒋心馀太史士铨见童画梅，寄以诗云：“我不识君见君画，每对梅花身下拜。”

　　幼时，友人刘凤冈梦童化为梅二树，因以为号。生平题画诗往往奇验，尝元旦为周进士世绩题画，有“第一朝开第一花”之句，是年周发解。汤容胃有仆僮乞画藕，因题诗曰：“具此清净姿，何为乎泥中？”僮数日殇。

　　◎孟子外书《史记》谓孟子受业子思之门人，《风俗通》则谓孟子受业于子思，而《孟子外书》又谓孟子学于子思之子子上。此书乃后人纂辑诸书而成，其说有与《孟子》异者，如陈仲子卒，孟子诔之曰：“吁嗟仲子！廉洁以保贞兮，求名而得名兮。数齐国之高士，舍仲子其谁称兮。惟山高而水流，千古一于陵兮。吁嗟仲子！

　　名长存兮，可慰于九泉兮。“夫孟子方以仲子为”乌能廉“，安肯称之如此？辞亦浅易不类。

　　◎百家唐诗夷坚志王介甫选《百家唐诗》，当删取时，用纸帖出付笔吏，吏惮于誊录，易以四韵或二韵诗，王不复再视，故所选不皆佳。洪景卢撰《夷坚志》，急于成书，妄人多取《太平广记》中事，改窜首尾，别为名字以投之，径以入录，致为后人所訾。甚矣！著述不可假手于人也。

　　◎明伦堂联学宫明伦堂联，遂宁张文端公鹏翮所题最为堂皇博大：“先圣道并乾坤，博也、厚也、高也、明也、悠也、久也；今皇教同尧舜，劳之、来之、匡之、直之、辅之、翼之。”

　　◎小山词钞宋晏叔原几道《小山词钞》一卷补钞一卷，其裔孙仪征彤甫廉访端书从《钦定历代诗余》及《四库全书。小山词》录出刊行。黄山谷序，称叔原仕宦连蹇，而不能一傍贵人之门，是一痴也；论文自有体，而不肯一作新进士语，此又一痴也；费资千百万，家人饥寒，而面有孺子之色，此又一痴也。是叔原之为人，正自异于流俗，不第以绮语称矣。其《长相思》一阕，语浅情真，尤为集中别调：“长相思，长相思，若问相思甚了期，除非相见时。长相思，长相思，欲把相思说似谁，浅情人不知。”

　　◎瓴瓿录台郡近多古砖，宋心芝学博嗜之成癖，自吴建衡以下迄于明，搜罗三百余种，编次成集，详为考证，颜曰《瓴甑录》。冯柳东教授题诗云：“荒草秋坟世代遥，赤城山下晚萧萧。残砖零落千年字，一片苔花认六朝。”“遗篆荒凉佛窟山，南朝太尉手书传（宋曹太尉勋墓砖乃其手书，今已出土）。永和故事分明在，访古来寻癸丑砖。”（台州有“永和九年岁癸”砖）。余亦题其后云：“荟萃遗文手自编，标题远溯建衡年。从知汉瓦秦碑外，别有千秋翰墨缘。”“墓门荒草碧迢迢，劫火沈沦阅几朝？重与品题传姓氏，九原遗恨可应销。”宋工书，兼精篆刻。

　　曾司训乐清县，不久即告归，杜门谢客，著书自乐，识者高之。

　　◎藕湖泛月图舅氏家笠泽之藕湖，嘉庆丙子迄己卯，余从舅氏周厦松先生森游读书湖上，时与诸表兄弟放舟湖中，吟赏忘倦。道光甲午，表兄周铁霞舍人士冈绘《藕湖泛月图》属题，尘事牵率，未有以应。丁酉冬，自楚改官归，卜宅于笠泽东偏，距湖三百余武，过从频数，抚景兴怀，谱《金缕曲》以践前诺。云：“斗鸭栏边路，尽诗人、烟波啸傲，放怀朝暮。弹指番风催信早，一夜红英遍吐。又咏就、搴芳新句。画舫沿流忘远近，看娟娟纤魄遥峰露，香雾外，曳柔橹。频年浪迹抛吟侣，想姬娥，多应笑我，抗尘何苦？千里扁舟寻旧约，重访画中林坞。傍水国、移家小住。三五凉辉邀共醉，待更阑便宿花深处，清梦稳，狎鸥鹭。”

　　◎赋重发端试赋最重发端，唐、宋人所作，流播艺林者，如裴晋公《铸剑戟为农器赋》：“皇帝嗣位之十三载，寰海镜清，方隅砥平。驱域中尽归力穑，示天下不复用兵。”

　　白香山《性习相远近赋》：“噫！下自人，上达君，咸德以慎立，而性由习分。”

　　韦彖《画狗马难为功赋》：“有丹青二人，一则矜能于狗马，一则夸妙于鬼神。”

　　李程《日五色赋》：“德动天鉴，祥开日华。”陈佑平《权衡赋》：“俾民不迷，兹器维则。”贾悚《蜘蛛赋》：“凉风起兮秋初，步檐字兮踌躇。”黄滔《秋色赋》：“白帝承乾，乾坤悄然。”郑獬《圜丘象天赋》：“礼大必简，丘圜自然。”

　　宋祁《王畿千里赋》：“测圭于地，考极于天。风雨之所交者，道里之必均焉。”

　　陈元裕《大椿八千岁为春秋赋》：“物数有极，椿龄独长。以岁历八千之久，成春秋二序之常。”熊元君《人成天地之化赋》：“物产于地，形钟自天。赖人君之有作，成化工之未全。”此类不可悉数。近代名作，虽未能上追古人，其见称于世者，亦可约举焉。吴祭酒锡麒《秋声赋》：“迥野千里，危楼一角。油灯欲昏，酒梦初觉。起古愁于虚空，荡余心于眇邈。并万族之可怜，激寒吹以相扑。”

　　蔡明经寿昌《白桃花赋》：“竹外水滨，春风写神。呼之欲出，此中有人。”赵霖召《伯埭赋》：“路过芜城，当川原静处以凝望，见古埭萧然而寄情。”邵堂《蓼花赋》：“白洲外，黄叶村边。鱼梁浅水，古渡寒天。轻阴阁雨，远树梳烟。四围空阔，一派鲜妍。”蒋念晋《春山如笑赋》：“林岚景色，翰墨神仙。

　　山光镜里，人面春前。“韦光黻《西山探梅赋》：”余寒犹峭，众芳未妍。关心昨夜，惜别经年。东崦西崦之路，欲雪未雪之天。逗韶光于岁暮，识芳信于春先。“

　　顾成俊《桃花源赋》：“花坞兮沈沈，隔红尘兮碧岑。”张炳《菊花枕赋》：“积秋一囊，缄香万片。睡味能甘，澹格逾绚。”

　　◎汉唐汉之衰也，何进召董卓以速祸；唐之衰也，萧遘召朱玫而致乱。是以圣人御宇，博选辅弼之彦，而谋必佥同；厚集宿卫之兵，而权必独揽也。

　　◎宋石经宋高宗御书《石经》，今在杭州府学大成门外两廊壁中，《曝书亭集》谓“左则《易》二、《书》六、《诗》十有二，《礼》向有《学记》、《经解》、《中庸》、《儒行》、《大学》五篇，今惟《中庸》片石；右则《春秋左氏传》四十八碑，阙其首卷，通计八十七碑，非足本矣。秦桧一跋，吴讷椎碎”云云。

　　以余考之：左《易》二、《书》七、《诗》十、《中庸》一、《论语》七、《孟子》十一；右《春秋左氏传》四十八，通计八十六碑。秦桧跋刊在《诗经》碑尾者尚存，楷法遒整，宛似思陵。乃其人既遗臭后世，则翰墨亦为儒林所羞称，虽字画端好，适为此碑之玷耳。

