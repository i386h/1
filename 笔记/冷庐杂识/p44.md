<!-- { "loadSidebar": true } -->
　　兴安（江西广信府、广西桂林府）。永安（福建延平府、广东惠州府）。乐安（江西抚州府、山东青州府）。甘泉（江苏扬州府、陕西延安府）。石泉（陕西兴安府、四川龙安府）。太和（安徽颖州府、南大理府）。清河（直隶广平府、江苏淮安府）。山阳（江苏淮安府、陕西商州）。海阳（山东登州府、广东潮州府）。东乡（江西抚州府、四川绥定府）。

　　宁乡（湖南长沙府、山西汾州府）。新昌（江西瑞州府、浙江绍兴府）。广昌（直隶易州、江西建昌府）。建昌（直隶承德府、江西南康府）。安平（直隶深州、贵州安顺府）。清平（山东东昌府、贵州都匀府）。镇平（河南南阳府、广东嘉应州）。石城（江西宁都州、广东高州府）。兴宁（湖南郴州、广东嘉应州）。咸宁（湖北武昌府、陕西西安府）。大宁（山西隰州、四川夔州府）。广宁（奉天锦州府、广东肇庆府）。华亭（江苏松江府、甘肃平凉府）。山阴（浙江绍兴府、山西大同府）。三水（陕西州、广东广州府）。宁远（湖南永州府、甘肃巩昌府）。永定（福建汀州府、湖南澧州）。安定（陕西延安府、甘肃巩昌府）。宣化（直隶宣化府、广西南宁府）。昌化（浙江杭州府、广东琼州府）。

　　德化（江西九江府、福建永春州）。安福（江西吉安府、湖南澧州）。建德（浙江严州府、安徽池州府）。唐（直隶保定府、河南南阳府）。永福（福建福州府、广西桂林府）。三县同名东安（直隶顺天府、湖南永州府、广东罗定州）。龙泉（浙江处州府、江西吉安府、贵州石阡府）。西宁（直隶宣化府、甘肃西宁府、广东罗定州）。新宁（湖南宝庆府、四川绥定府、广东广州府）。长宁（江西戆州府、四川叙州府、广东惠州府）。永宁（江西吉安府、河南河南府、四川叙永厅）。怀远（安徽凤阳府、陕西榆林府、广西柳州府）。定远（安徽凤阳府、四川重庆府、南楚雄府）。安化（湖南长沙府、甘肃庆阳府、贵州思南府）。长乐。（福建福州府、湖北宜昌府、广东嘉应州）。四县同名太平（安徽宁国府、浙江台州府、山西平阳府、四川绥定府）。新城（直隶保定府、浙江杭州府、江西建昌府、山东济南府）。

　　◎箸谜《北史。咸阳王禧传》载箸谜云：“眠则同眠，起则同起，贪如豺狼，赃不入己。”盖以讽贪墨者也。袁简斋太史《咏箸》诗云：“笑君攫取忙，送入他人口。一世酸咸中，能知味也否？”即本此谜之意。按：《中州集》周驰《咏箸》诗云：“正使遭谗口，何尝废直躬！”寓意似胜袁诗。

　　◎改官诗道光丙申，至楚需次，自知无济世才，陈请改官，赋诗云：“凫小队降心从，学步邯郸苦未工。三复昌黎《盘谷序》，出山深悔负初衷。”“红尘滚滚扑征衫，堕落何由骨换凡。宦海波涛深莫测，几人安稳得收帆？”“抚字催科两不胜，有弦可改蹇堪乘。思归若待秋风起，欲脱尘几恐未能。”“簪笔雍容志已虚，不如归去旧蓬庐。高风输与瀛洲客，万卷名山正著书。”（吾郡冯大史登府现为宁波教授）“求贤大府礼优崇，刮目居然到阿蒙。衮衮诸公多伟略，不才何用滥竽充。”（中丞周公之琦命俟秋闱分校，后方伯张公岳崧谓当一视县事，乃决去留，不然将后悔，余力辞始允）“书生济世少奇猷，得就闲曹愿已酬。莫怅云衢升未竟，有人平地尚淹留。”既改官，作《归兴》诗云：“此去真为泛宅行，扁舟江上订鸥盟。酒从黄叶声中醉，诗向青山影里成。高枕连宵酣旅梦，小笺沿路记归程。掉头笑谢风尘侣，图史萧然万虑清。”“百丈云梯未可阶，寒毡仍问旧生涯。只惭报国心终负，且喜还山梦竟谐。书卷随身无恙在，田园乐志有人偕。

　　卜居拟傍渔翁宅，苕、烟波处处佳。“

　　◎写书求官《大唐新语》李袭誉谓子弟曰：“吾不好货财，以至贫之。京城有赐田十顷，可以充食；河南有桑千株，可以充衣；写得书万卷，可以求官。汝曹第勤此三事，何求于人！”夫写书而仅以求官，见何卑也！然必有万卷之书，始可求官，亦岂易事耶？

　　◎今胜于古祭之用尸也，葬之用殉也，媵之以侄也，刑之以肉也，妇人之以废疾、无子出也，古也有之，今则亡。是今之胜于古者。

　　◎追尊称帝唐世追尊称帝者，高宗子孝敬皇帝弘，薨即尊称为帝，是以父尊其子也；睿宗子让皇帝宪，追尊于玄宗时，玄宗子奉天皇帝琮，追尊于肃宗时，是皆以弟尊其兄也；肃宗子承天皇帝亻炎，追尊于代宗时，是以兄尊其弟也。

　　◎地志钱竹汀宫詹跋《成化四明郡志》云：“王文恪公撰《姑苏志》，杨礼部讥其不通。或请其说，曰：”此《苏州府志》也，而云姑苏名，不正矣，文焉得通？“

　　当时传诵其言。予谓文恪撰述，夫有所受，未可非也。试即宋、元地志之传于今者言之：梁克家《三山志》、陈耆卿《赤城志》、杨潜《云间志》，非宋之州郡县名也；徐硕《嘉禾志》、张铉《金陵新志》、秦辅之《练川志》，非元之路名县名也。志苏州而以姑苏名，何渠不可！史家叙事，地名、官名当遵时王之制，行状、碑志亦史之类也，若苏州知府而易为吴郡守，施诸志状，则为非法。至于诗、赋、记、序，自可不拘斯例。“窃谓宫詹引《三山志》等书，以排杨礼部之言，其说是矣。至谓行状、碑志，亦史之类，当遵时王之制，则地志独非史之类乎？而岂得同于诗、赋、纪、序之可不拘斯例乎？伏读《钦定四库全书总目》，有云：”志书题古地名，自宋代已有是例，核以名实，良有未安。“此诚持平之论矣。

　　◎姚兵部归安姚镜堂兵部学爽，学问赡博，品尤高卓。官京师数十年，寓破庙中，不携眷属。趋公之暇，以文酒自娱，朝贵罕识其面。曾典贵州乡试，门下士馈贽金者，力却之，惟赠酒则受，因是贫特甚。出不乘车，随一僮持衣囊而已。所服皮衣冠，毛堕半，见其醇，每彳亍道中，群儿争指笑之，兵部夷然自若也。尝赋《梅子》诗云：“臭味偏于吾辈近，风怀莫遣女郎知。”一时推为绝唱。其他佳句，如《谢人送菜》云：“但使斯民无此色，愿教我辈味其根。”《送闵贡甫之扬州》云：“养志未须嫌禄薄，读书大好是官闲。”皆清妍绝俗。

　　◎沈菁士诗乌程沈菁士比部同年丙莹，幼耽吟咏，以家贫亲老，奋志功名，刻苦攻举子业。通籍后，遂专力于诗，所造日上。其寓感诗，有慨言之深，得主文谲谏之旨。

　　《叹》（悯罹法也）：“鸟将雏，雏飞在路隅。有有善取子，空中一击无完肤。手爪毒，网罗触，有罪兮不可赎。与雏何怨？雏与何仇？与亦无怨，与雏亦无仇。只缘攫取口中哺，乃监其脑、桩其喉。口中哺，曾有几？性命鸿毛判一死，饥不择食至于此！吁嗟乎！安得粟满野，葚满林，鸱鸱兮，化为祥禽。”《悼蛹》（伤剥下也）：“美人织当户，五色工纂组。可怜机中缕，缕缕皆辛苦。吴蚕作茧口卒<疒者>，吴蚕作蛹蛰复苏。献茧者谁心胆粗，剥取入己肥妻孥。剥茧一何酷！蛹在茧中哭。蛹哭渺不闻，生机渐以蹙。宛转将死未死时，我为请命前致词：蛹兮蛹兮好护持，生子明年还吐丝。”

　　◎阮文达公联嘉庆初，阮文达公抚浙，为乡试监临，题贡院联云：“下笔千言，正桂子香时，槐花黄后；出门一笑，看西湖月上，东浙潮生。”归安王勿庵侍郎以衔之太夫人八秩寿辰，公贺联云：“多子两魁天下士（侍郎乾隆乙卯状元，其弟以钅吾同科会元），大年三历太平朝。”钱塘魏春松观察成宪之出守扬州也，公赠联云：“两袖清风廉太守，二分明月古扬州。”又题吴山吕祖殿澄心阁云：“仙佛缘中，湖山胜处；楼台影里，云水闲时。”是真能吐弃凡艳，天然入妙者。

　　◎许秀山临海许秀山布衣保，喜种花，尤爱兰菊，菊种多至百余，每至花时，五色缤纷。先君子恒从乞种，因书联以赠云：“啖啖饭，着粗衣，眷属团圆终岁乐；伴幽兰，对佳菊，花枝烂漫满庭芳。”又题其《琴鹤图》云：“流俗不可侣，伴身惟鹤琴。山空凉月皎，亭古绿阴深。双翮有仙骨，七弦皆道心。幽居惬真赏，长此涤尘襟。”许精于医，为人诊病不计酬金。曾传余秘方，试之皆效，附录之以济世。治头风：用头风膏药入草乌末少许贴之。治牙痛：用北细辛五钱、薄荷五钱、樟脑一钱五分，置大碗中，上覆小碗，纸糊泥封勿通气，缓火熏之，令药气上升至小碗，取涂痛处。治刀伤久烂：用生糯米，于清明前一日一换水，浸至谷雨日晒干，研末敷之。治火烧伤方：鸡子煮熟，去白取黄，猪油去膜，二味等分，捣匀抹之。

　　◎学官联学博向称冷官，以其位卑禄薄，不能自豪也。苏州教授李时庵恩沛自题大堂联云：“扫雪呼僮，莫认今朝点卯；轰雷请客，都知昨日逢丁。”堪发一噱。萧山傅芝堂学博笛作联自嘲云：“百无一事可言教，十有九分不像官。”语更谐妙。

　　然事简责轻，形神安泰。仁和宋学博成勋有联云：“宦海风波，不到藻芹池上；皇朝雨露，微沾苜蓿盘中。”又孙学博学垣联云：“冷署当春暖，闲官对酒忙。”

　　是均能道寒毡趣味者。至福清林译之“俸薄俭常足，官卑廉自尊”（林官海宁教谕。国初人），则辞质旨深，直可作官箴读矣（“禄薄俭常足，官卑廉自尊”，见明姚宣《闻见录》。左忠毅公光斗官中书时，尝以题其堂联，林盖袭用其语）。

　　◎槟榔医书槟榔治瘴，川、广人皆喜食之，近则他处亦皆效尤。不知其性沉降，破泄真气，耗损既久，一旦病作不治，莫识受害之由，嗜之者终无所警也。余按：宋周去非《岭外代答》有云：“川、广人皆食槟榔，食久，顷刻不可无之，无则口舌无味，气乃秽浊。尝与一医论其故，曰：”槟榔能降气，亦能耗气。肺为气府，居膈上，为华盖，以掩腹中之秽。久食槟榔，则肺缩不能掩，故秽气升，闻于辅颊之间，常欲啖槟榔以降气，实无益于瘴。彼病瘴纷然，非不食槟榔也。‘“

　　此论槟榔之害最为切要。知非特无瘴之地不可食也，嗜槟榔者其鉴之。

　　◎许氏科第嘉庆、道光以来，仁和许氏科第最盛。驾部谨身《闱墨。房评》云：“数来族望，寰中能有几家？问到科名，榜上视为故物。”称许可云允当。

　　◎李嘉兴本李地，所产李即以是为名。色红肉脆而味绝鲜，吾郡果品以此为最，惜不可多得。皮有爪痕，相传为西施所掐，此殆饰说耳，而文人赋李者必及之。

