<!-- { "loadSidebar": true } -->
　　◎七夕诗余杭陈炜卿女史尔士，钱新梧给谏之室也。习经史，工吟咏，赋《七夕》诗，命意最高：“梧桐金并露华秋，瓜果聊因节物酬。却语中庭小儿女，人间何事可干求？”

　　◎目疾秘方患目赤者，小便时，以指醮入目中，闭目俟其自干，日三四次即愈。惟当净洗手面，以免不洁之咎。此方载徐氏《医统》，他书不恒见，屡试屡验，秘方也。

　　又《石室秘篆》治目中初起星，用白蒺藜三钱，水煎洗之，日四五次，星即退，此方亦神效。

　　◎吐生《泊宅编》谓天地之间有吐而生子者，鸬、、兔凡三物。按：蟾蜍亦吐生，见《埤雅》。

　　●卷三◎论文魏文帝《典论。论文》谓：“文以气为主，气之清浊有体，不可力强而致。”

　　似不若杜牧之《答庄充书》为得其要，云：“凡为文，以意为主，以气为辅，以辞彩章句为之兵卫。”盖文而无意，则气亦无所统驭。韩、苏之文，气极盛矣，然非研理之精，有意以宰制之，安能几于斯乎？

　　◎误信降人汉岑彭征公孙述，述遣刺客诈为亡奴降，夜刺杀彭。元察罕帖木儿信降贼丰士诚言，观营垒，遂为所刺。明胡大海喜降将蒋英、刘震、李福之骁勇，留置麾下，致被戕害。是皆昧军旅思险、隐情以虞之义者。

　　◎隗嚣隗嚣为更始所征，不听方望之言而甘心臣事。迨光武招之，则信王元之计，负险拒固，卒至于亡。盖有爱士之雅而无察言之明，视窦融之识时归命，相去远矣。

　　◎河间妇传柳子厚《河间妇传》，遣辞猥亵，昔人曾讥之，然其文固有为而作。其记游戏之所，一则曰浮图，再则曰浮图，可知佛庐之贻害甚烈，而妇人之喜入庙者，可以警矣。

　　◎方侍郎桐城方望溪侍郎苞文，誉之者以为韩、欧复出，北宋后无此作（李安溪）；毁之者谓所得者古文之糟粕，非古文之神理（钱竹汀）。鄞全谢山太史祖望尝谓：“侍郎生平于人之里居世系多不留心，自以为史迁、退之适传皆如此，乃大疏忽处也。”余谓作文不留心里居世系，乃文人通病，非独望溪为然。至其文格清真简洁，要当推为一代宗工，钱、全二公皆不逮也。

　　◎游龙杖《诗》“隰有游龙”，陆玑疏云：“一名马蓼，高丈余。”萧山汤敦甫协揆金钊尝取其干以为杖，轻而易持，名曰“游龙杖”，赋诗咏之。

　　◎赵少宰河阳赵少宰士麟，政绩昭显，兼优理学。所著《敬一录》有云：“朱、陆入手不同，其于大原则一。学术止论差不差，不论同不同。”持论平允，可息两家聚讼之喙。

　　◎文昌神台郡士子祀文昌神甚虔，城中自府县两庠外，又有祠十余处。二月初三之期，先一日，各醵钱会于祠中，笙歌彻夜，三日而后罢。城东北隅白云山麓正学书院亦有是会。临海宋心芝学博经畲题联云：“二月二日迓神庥，祈天上星君，文皆夺命；一甲一名承旧学，愿海滨士子，试辄抡元。”“一甲一名”盖指临海秦尚书鸣雷，于嘉靖甲辰年登第，所居故址在书院侧。

　　◎治生许鲁斋尝言，学者以治生为急，士之患贫者，往往借口斯言妄求封殖，是特误会其旨耳。今观其言，日：“为学者，治生最为先务。苟生理不足，则于为学之道有所妨。彼旁求妄进及作官嗜利者，殆亦窘于生理之所致也。士君子当以务农为生，商贾虽为逐末，亦有可为者。果处不失义理，或以姑济一时，亦无不可。

　　若以教学与作官规图生计，恐非古人之意也。“审乎此，则知所谓治生者，必准乎义之所宜，岂导人趋利哉？

　　◎善于法古西门豹为邺令，投巫妪、三老于河，而河伯娶妇之俗以革。后汉宋均为九江太守，浚遒县有唐、后二山，民共祠之。众巫遂取民男女一以为公妪，岁岁改易，既而不敢嫁娶。均下书曰：“自今以后，为山娶者，皆娶巫家，勿扰良民。”于是遂绝。盖即祖邺之意而变通之，是善于法古以为治者。

　　◎同共皆悉等宇同、共、皆、悉等字，《汉书》往往有之，陈寿《三国志》尤多，略识于此。

　　“同共戮力”（《臧洪传》）、“咸共赠赠”（《管宁传》）、“悉共会聚”

　　（《仓慈传》）、“皆悉俱东”（《陈群传》）、“咸悉具至”（《先主传》）、“并咸贵重”（刘封等传后评）、“士人咸多贵之”（《张嶷传》）、“众悉俱济”（《吴主权徐夫人传》）、“若悉并到”（《韦曜传》）。

　　◎君子小人贤如颜浊聚、段干木、周处，其初尝与强暴为伍；奸如王莽、秦桧、严嵩，其初亦著善良之名。是以一息尚存，小人皆可以自新，君子必不可以自恃。

　　◎达德首知窦武、何进诛宦官不速，反召祸衅，机事不密则害成也。桓彦范等诛二张，不尽夷诸武，卒贻后患，小不忍则乱大谋也。此皆由于识之不精，故三达德必以知居首。

　　◎忘己之难陈白沙弟子张诩为白沙作行状云：“成化己丑，礼闱卷为人投之水，复下第。

　　后二十年，御史邝某闻之礼部尚书某从吏云某所为也。先是，先生寓居神乐观，科道诸公往来请益无虚日。既而某被科道劾，疑出先生，故特恶之深。揭晓，编修某时为同考官，主书经，索落卷不可得，欲上章自劾冀根究，不果。时京师有‘会元未必如刘戬，及第何人似献章’之谣，以及舆夫贩卒，莫不喷啧称屈。“

　　余考《明史》，成化己丑会试时，礼部尚书为姚夔。本传称彗星见，言官连劾夔，夔求去不允。又称其在吏部时，留意人才，不避亲故。王翱为吏部，专抑南人，北人喜之。至夔颇右南人，论荐率能称职。史之所言如此，则夔固能拔擢英豪者，乃独逞私憾于白沙而摈之，甚矣，忘己之难也。

　　◎父母汉召信臣、杜诗称“召父、杜母”；宋知广州邵煜、陈世卿亦称“邵父、陈母”。邵以凿海濠通舟，飓不为害；陈以奏免计口盐，广人歌之曰：“邵父、陈母，除我二苦。”所行止一事，而名垂无穷，盖泽之及人远也。

　　◎谏唐穆宗问柳公权用笔法，对曰：“心正则笔正，笔正乃可法矣。”此以笔谏也。宋太宗幸景龙门观水，因语侍臣：“此水出于山源，清冷甘美，故余润所及，凡近河水，味皆甘。”宋琪对曰：“亦犹人之善恶，以染习而成。”此以水谏也。金杨云翼患风痹稍愈，哀宗问愈之之方，对曰：“但当治心，心和则邪气不干。治国亦然，人君先正其心，则朝廷百官莫不一于正矣。”此以医谏也。是皆能得讽谕之术者。

　　◎贿赂免祸晋杜预在镇，数饷遗洛中贵要。或问其故，曰：“吾但恐为害，不求益也。”

　　魏邢峦惧为元晖、卢昶所陷，以汉中所得巴西太守庞景民女化生等二十余口与晖，乃得解。二人皆有大功于国，而犹恃贿赂以免祸，殆亦时会使然，若遇主圣臣直之朝，当不出此。

　　◎舒铁云大兴舒铁云孝廉位，诗才藻逸，书法亦秀挺绝伦，兼善音律，每填词曲，辄按弦管以调之。侨寓吾里十年，后从王朝梧观察之黔，值征南笼仲苗，为观察治文书。威勤侯勒保见而器之，恒与计军事。仲苗平，勒侯移督四川，为经略，率三省兵攻白莲贼，招之往，以母老道远辞之。既归，贫无以养，乃乞米吴、楚间。

　　出行携二大箧，一储书籍，一贮丝竹，此外行李萧然也。岁归省母，在真州闻母丧，戴星而奔，不纳勺饮者弥月，以哀毁卒。

　　与先伯父彡石公论诗最契，其《咏陶靖节》云“侍宦中朝如酒醉，英雄末路以诗传”，最为公所称赏。曾遗公书，自道其作诗甘苦，云：“承评论拙诗如‘诸天雨花，非下界人所能消受’，至谓‘稍敛其锋，而出以沈郁顿挫’，则实位诗短处，而己知之，而人未知之，而先生固已知之，是诚知己之言，敢不服膺！

　　而谓位尚有所不惬于心耶？诗稿本系草录，即乞批评于上，暇日掷还，则受益无量。夫作诗文者，比于当仁不让，以太白之才，而老杜尚有尊酒重论之句，况其他乎？抑位生平行路之日多，读书之日少，偶得佳句，辄复沾沾自喜。近年略知收敛，以期不懈而及于古，并愿多读书以广其识，而旧时习气尚未全除。今兹所言，正乃切中其弊：“愿邓将军捐弃故技，更授要道。‘谨以此言书诸绅矣。今年仍与鹭庭太史公同往扬州，未知明年又在何处。重承关念，附及此言。乌戍程君拱宽七言近体颇佳。禾中则更寥寂，何日一棹南湖，细扫青苔之榻？位虽不胜杯勺，犹当谋斗酒以歌太守醉也。”舒年十岁即下笔成章，年十四随父翼官粤西永福令，读书署后铁云山房，因以自号。

　　◎于观察诗文登于莲亭观察克襄，风雅工诗。归田后，爱武林山水之胜，移家来居。赋《自寿》诗云：“古稀历过四年余，为爱西泠筑室居。策杖闲行同辈少，杜门却扫世情疏。湖山杳霭堪游目，花木幽深且读书。乐趣思寻周茂叔，清风皓月自如如。”观察著有《铁槎诗存》，钱塘周雨亭观察澍序称其“险夷一视，无非中正和平之意，以写缠绵悱侧之音”，信然。

　　◎香屑集华亭黄<广吾>堂宫允《唐香屑集》，集唐诗九百四十二首，各体皆备。其自序集唐骈体文三千余言，工巧浑成，极才人之能事。自言应试屡黜，穷愁外侮，百感纷至，每用艳体为集句，寓美人香草之言，以写忧而寄思，盖皆未通籍时所作也。卷末自题云：“日日成篇字字金（方干）。酒浓花暖且闲吟（罗隐）。诗中得意应千首（姚合）。颇学阴、何苦用心（杜甫）。多少鱼笺写得成（刘兼）。

　　直应天授与诗情（陆龟蒙）。《阳春》唱后应无曲（黄滔）。尽是人间第一声（崔涂）。“其自负亦不浅矣。

