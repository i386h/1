<!-- { "loadSidebar": true } -->
　　◎秋畦公取士先祖秋畦公，讳世采。宰密县时，乾隆丙午、戊申秋试分校，竭昼夜之力悉心评阅，所取皆知名士，时称为得人。丙午分校时，尝赋诗云：“梧井朱门落叶深，咿唔声隔院沈沈。艰难一字频搔首，容易三场尽惬心。啖果试回咀后味，赏琴须辨爨余音。秋风几树天香动，吹向寒山老桂林。”是科闱前，毕秋帆制军试大梁书院诸生，拔祥符方松磐方伯载豫卷冠多士，决其必售。填榜之夕，不闻唱其名，心窃讶之，及拆前五名卷，则以第四名魁。其经即公所取房首也，乃叹曰：“今益信文章自有定价，而司衡鉴者亦煞费苦心矣。”（归安朱闻填讳）。

　　◎赵屏山吾郡石门赵屏山茂才宗藩，精钱谷之学，在某大令幕中数年。某故后，遗孤尚幼囊橐萧然，且仓库亏短甚多。后来者将以上闻，赵设计弥缝，复为经纪其丧，乞援于其素所识者，俾其妻孥得扶柩以归。由是人皆义之，名誉益起，当道争以厚礼延聘。性刚直而明敏，主人有过必面规之。尝谓：“‘急事缓办，缓事急办’二语，实为幕学要诀。盖事出仓卒，心神未定，稍一任性即贻后悔，必慎始图终，熟思而审处之。若微渺之事，人每忽而置之，不知积少成多，弊即自此生矣。”

　　时以为名言。道光庚子，赵在临海县幕，余时司铎郡学，过从频数，投分甚深。

　　辛丑冬，去之苕上，作诗留别，先君子及余俱有和章。原倡云：“小住山城迹似蓬，交情缱绻共春融。行踪自笑同迁客，归计惟应伴钓翁。载月好探苕水曲，停云怅望越天空。明年待续寻芳兴，记取花开菡萏红。”先君子和云：“天涯游躅转如蓬，倾盖欢心水乳融。醉引壶觞同傲俗，笑看杖履各成翁（君与余同辛丑生）。

　　百年吟席留真赏，千里归帆指远空。此后相思隔江树，离愁题寄彩笺红。“余和云：”望望吟┮逐去蓬，归程千里雪初融。酒樽乐志柴桑叟，茶灶随身笠泽翁。

　　驿路正逢梅破腊，屋梁愁见月当空。何时重践论文约，窗烛更深剪碎红。“

　　◎张八愚比部诗吾邑张八愚比部桓，绩学能文，兼工诗律。乾隆庚戌会试，诗题“老当益壮”，朱文正公器其诗为老手，特拔之入额。诗云：“天道惟贞一，人心在自强。敬为难老术，动即永年方。质劲霜弥茂，花迟圃更香。鞍矜神采壮，镜感鬓毛苍。此类邱陵小，难齐日月光。戒犹思抑抑，漠益念洋洋。本是无终始，何曾有驰张。

　　健行归体撰，不息运乾纲。“张由文安县令捐升郎中，素谙刑名学，有所评论，众皆服其公允，遂主谳稿。卒年五十有五。疾亟时，神明清朗，案头有水仙一本，口占云：”那与春光再斗妍，羁魂一缕逼凋年。谁教垂死开双眼，得见凌波第一仙。“著有《海隐山房诗集》。

　　◎晏元献晏元献“无可奈何花落去，似曾相识燕归来”二句，诗词并见。诗为《示张寺丞王校勘》七律：“元已清明假未开，小园幽径独徘徊。春寒不定斑斑雨，宿醉难禁艳艳杯。云云。游梁赋客多风味，莫惜青钱万选才。”词为《浣溪沙》调：“一曲新词酒一杯，去年天气旧亭台，夕阳西下几时回？云云。小园香径独徘徊。”

　　元献得上句，弥年未能对，王琪为对下句，元献大喜，自此辟置馆职，遂跻侍从。

　　王之才固足称，元献服善之雅，亦何可及耶！

　　◎破体字朝考殿试最重书法，大要以黑、光、匀为主，并不可有破体字。犯此者，读卷官票签为识，不得在前列。乾、嘉间，竞尚赵松雪体，破体字亦不以为嫌。曾见嘉庆乙丑科彭状元浚殿试卷，破体字极多，甚至恶书作“{西心}”、所书作“[1234]”。今则一笔不可苟且矣。

　　◎翻用前人诗意诗有翻用前人意者，如金昌绪“打起黄莺儿，莫教枝上啼”，陈灿霖《古怨》则云：“独卧绣窗静，月明宿鸟啼。不嫌惊妾梦，羡汝是双栖。”朱受新《春莺》则云：“任尔楼头啼晓雨，美人梦已到渔阳。”李太白“郎今欲渡缘何事，如此风波不可行”。徐翔蝴则云：“人道横江恶，侬道横江好。不是浪如山，郎船去已早。”杜牧之“公道世间惟白发，贵人头上不相饶”。潘其灿则云：“朝来揽明镜，白发感蹉跎。毕竟无公道，愁人鬓畔多。”张祜“人生只合扬州死，禅智山光好墓田”。庐雅雨鹾使《留别扬州》则云：“为报先畴墓田在，人生未合死扬州。”此类未能悉数也。

　　◎金史昔人谓《金史》叙次明净，胜于《辽》、《元》。然如《后妃传》后所载海陵私其从姊妹莎里古真、余都，“莎里古真在外为淫浃，海陵闻之大怒，谓曰：‘尔爱贵官，有贵如天子者乎？尔爱人才，有才兼文武似我者乎？尔爱娱乐，有丰富伟岸过于我者乎？’”又：“海陵尝曰：”余都貌虽不扬，而肌肤洁白可爱。‘“

　　此等猥亵语亦皆采述，殊失体裁。

　　◎拂珊图先祖秋畦公与海盐俞是斋先生是交最笃，曾为公画《拂珊图》，名流题咏，不乏佳作，摘录于左：戊子小除，陆秋畦大兄属予作《甫里图》，戏为写此。忆少时和友人渔父一律，并以移赠。云：“夷犹一棹出芦丛，艇子前头坐钓翁。杨柳岸边停急雨，栗留声里趁斜风。烟波阅尽江山老，夜月歌残天地空。不是无才甘避俗，闲身爱住浪花中。”是斋俞堤。

　　“笠泽已著鲁望书，钓竿更拂巢父树。他日相逢载缺瓜，还共白洲上住。”

　　“多君怀抱比雪清，著屐几两书百城。梦绕霄川千尺水，乌篷泊处柳风轻。”秋畦大兄既属题字，复成此二绝，以博一笑。朗夫弟耀。

　　“宛宛垂杨英石滩，溪山佳处有渔竿。知君偶此成高寄，不为缁尘插脚难。”

　　“两载深情惜我遐，一尊酒尽即天涯。送行并触思归兴，西定桥边日未斜。”秋畦老世兄属题，拙修嵇璜。

　　秋畦大兄往反公车二十载于兹，学甚富，身甚贫，而不知其寄兴甚超逸。今岁庚寅春，将以先世事归里，予勉留之不得，适携所为《拂珊图》属题。按图名本取杜诗“钓竿欲拂珊瑚树”句，乃不自为照，而貌天随子其上，盖亦自况云尔，昔天随自号江湖散人，予惧秋畦之或将终焉也，故有落句以志慰讽，云：“觌面分明笠泽翁，笔床茶灶旧家风。人依丛碧深青里，境在寒烟宿雨中。入海漫寻巢父逸，哦诗还比日休工。只愁催踏看花马，便号江湖恐未同。”题为秋畦大兄老同年，弟赵佑。

　　“偶然吟意在江湖，且复烟波作钓徒。四面云山围舴艋，一湾风露泊菰蒲。

　　心原似水同行止，志不求鱼任有无。我上秋船寻伴侣，花香里定招呼。“己丑初冬，题奉秋畦老先生清教，秋船冯华。

　　“澹澹春波濯柳丝，一竿风月貌天随。依稀陆汇溪头路，舴艋舟中万轴诗。”

　　题奉秋畦太年伯大人诲正，再侄震东。

　　◎对对难吾郡有师弟同赴省试，至武林关，天晚关闭，师出对曰：“开关迟，关关早，阻过客过关。”弟应声曰：“出对易，对对难，请先生先对。”是科弟获隽。

　　◎ㄢ班参谒上官各有定期，俗名“上衙门”。届期，下僚必黎明赴官厅，俟上官出入，皆趋俟庭隅，鱼贯序立于傍，敛容屏息以示敬，谓之曰“ㄢ班”。凡在督抚署，则于司道、郡守之出入皆然，在司道署，则于郡守之出入皆然。他如庆贺、祭祀、迎送诸礼节，凡上官所到之处，无不先往伺候其出入。故需次省会者，奔走仆仆，几无暇日。余在楚北时，同僚灵宝许明府虎拜，尝改翰林口号“一年事业惟公会，半世功名只早朝”二句云：“终朝事业惟跑路，毕岁功名只ㄢ班。”

　　又戏作联语云：“寒城跑路，满面尖风，古庙ㄢ班，一身明月。”盖纪实也。

　　◎重字重字古作二，今则从冫。乾隆中，江西举人姚近第二场第四篇重字未经重写，磨勘官签“违式，应议”。武进刘文定公覆勘，奏折云：“此等本无应议明文，第举子决科墨，义理宜详慎，不得与自作行草书札，概从两点省文。且在题字中，如不按题纸重写，即应贴出，除此卷照签交议，并请敕部明著为令，俾共识遵循。”

　　◎一挥九制宋刘原父敞在西掖时，一日追封皇子公子九人，将下直，为之立马却坐，一挥九制。明刘主静定之亦尝一日草九制，笔不停书。又中旨命制元宵诗，内使却立以俟，据案伸纸，立成七言绝句百首。原父论著流传天壤，而主静撰述无闻。

　　然《明史》所载章疏二篇，义正词严，亦足垂不朽矣。

　　◎金佗吾郡金佗坊，宋岳珂故里。珂《金佗粹编》自序谓“先王佩佗绶于鄂，不肖幸绍封旧封”，则“金佗”乃因封爵取义，后遂以名其居。按：《尔雅。释训》“委委佗佗”，孙炎谓“佗佗，长之美”，佗绶之佗，意盖本此。今俗皆作“金陀”似误。

　　◎李安远唐李安远历官潞州都督、怀州刺史，卒谥曰安，追封遂安郡公。谥与封叠犯其名，史册罕见。

　　◎隋文帝废长隋文帝自谓傍无姬侍，五子同母，岂若前代多诸内宠，孽子忿诤，为亡国之道？乃卒废太子勇而立广，遂底灭亡，则以听妇言而惑佞臣也。勇又多内宠，干帝后之忌，自启衅阶，欲免于祸，得乎？

　　◎胡大海《保越录》述元吕珍守绍兴拒明军事甚详。时明首将为胡大海，纵兵抄掠财物、米谷、妇女、孳畜，又发掘冢墓，自理宗慈献夫人以下，至官庶坟墓，无不发，金玉宝器捆载而去。其尸或实之以水银，面皆如生，被戮斩污辱者尤甚。据此则宋之陵墓一发于元初，再发于明初矣。考《明史。胡大海传》，大海善用兵，每自诵曰：“吾武人不知书，惟知三事而已：不杀人、不掠妇女、不焚毁庐舍。”

　　乃《保越录》所载若此，岂当日国史掩讳其恶欤？

　　◎明公主郡主明公主、郡主无再嫁者，即此可见官帏礼法之肃，视唐世迥殊矣。

　　◎剑《西溪丛话》云：欧公《父墓表》云：“回顾乳者剑汝于其旁。”《曲礼》曰：“负剑辟耳诏之。”注云：“负谓置之于背，剑谓挟之于旁。”今按：集中作“剑汝而立于旁”，茅氏八大家本则作“抱汝而立于旁”，“抱”字虽明显易解，不若“剑”字之典奥。

　　◎韩陵片石庚子山谓“韩陵片石，堪与共语”，盖指温子升所撰《定国寺碑》，为高欢克尔朱世隆纪功也。今观其文，辞采华缛，殊乏风力。其末云：“虽复高天销于猛炭，大地沦于积水，固以传之不朽，终亦纪此无忘。”极意褒美，至以“天销”、“地沦”相形，措辞亦乖体要。

