<!-- { "loadSidebar": true } -->
　　◎谭涤生诗杭州谭涤生茂才廷献，幼有“神童”之称，诗不作唐以后语。所著《化书堂初集》，佳什綦多，节录四首。《寓言》云：“顾兔岂长圆，沧桑几更变。人生不称意，坐觉微躯贱。山榛隰有苓，美人如可见。羲和鞭日车，欲去不得恋。盛年惜早衰，清镜悲颜面。望远生古心，涕泪如流霰。”《行路难》云：“读书尽万卷，颇识忠孝字。学道行十年，与君斟酌仁与义。人生百年不为少，追逐衣食非我事。行路难，声莫悲。今日是，昨日非，携手出门望白日，惟见浮云东西南北飞。”《遣兴》云：“江乡聊寄迹，流水绕书堂。深竹有人语，野花随径香。

　　相期与农圃，招手话耕桑。习静空山里，闲中日月长。“《送袁藜谷归新城》云：”予已不得意，子今行路难。江湖尊酒别，风雨柁楼寒。士信无长策，贫尤恋故欢。蘼芜山下是，欲采路漫漫。“

　　◎黄韵珊词海盐黄韵珊孝廉宪清，才调倜傥，著有《茂陵弦》、《帝女花》、《凌波影》等院本，为时所称。小词亦工，《浪淘沙》一阕尤饶情韵，云：“秋意入芭蕉，不雨潇潇，闲庭如此好凉宵。月自缠绵花自媚，人自无聊。别恨几时销？认取红绡，风筝音苦雁书遥。醒着欲眠眠着醒，灯也心焦。”

　　◎垂训朴语吾邑陈太华学博其德，明季有道之士，著《垂训朴语》遗后，有云：“省闲言语以补诵习，则拙者敏；省闲心思以绎义理，则愚者通。独立于万物之上，乃为有志；能屈于万物之下，乃为有养。人非圣人，不能无过，过而能改，仍是好人。故以过告我者，爱我之甚也，以过责我，则我之师也；若以过容我、谅我，则彼为君子，而我不适成为小人乎？吾人居心，常以好事望人，常以好意度人，纵使百受人欺，不失为忠厚君子。”又《惜阴说》云：“凡人，纵以百年为期，十岁以前，尚属童蒙，五十以后，又属衰耗，止有四十年可用精力，而夜复当其半，岁时、伏腊、冠婚、丧祭诸务，大略又费十年。以此思之，真所谓一刻千金。”

　　语意警迫，学者皆当书之座隅。

　　◎卓倚兀卓子、倚子、兀子，皆无木字，司马温公《书仪》可证。今书作“桌”、“椅”、“杌”，流俗之误也。

　　◎先生经书“先生”之称，名义各别：《论语》“先生馔”，谓父兄也：“见其与先生并行也”，谓成人也。《孟子》“待先生如此其忠且敬也”，谓师也：“先生将何之”，谓学士年长者也。《仪礼》“士相见礼，若先生异爵者”，谓致仕者也。今人称师曰“先生”，而凡当尊称之者亦曰“先生”，盖其所由来远矣。

　　◎来歙传《后汉书。来歙传》“父仲，娶光武祖姑”，而隗嚣将王遵，乃以歙为光武之外兄。且歙之孙棱，尚光武子显宗女；棱之孙定，尚显宗曾孙安帝妹。稽其世次，证以外兄之称，则仲当是娶光武之姑耳，“祖”字疑衍文。

　　◎终篇用也字《困学纪闻》云：“欧阳公记醉翁亭，用‘也’字，荆公志葛源，亦终篇用‘也’字，盖本于《易》之《杂卦》。韩文公铭张彻亦然。”余谓终篇用“也”

　　字，始于《尔雅。释诂》、《释言》、《释训》三篇，凡用“也”字六百九。

　　《诗。墙有茨》、《君子偕老》篇亦然。《荀子。荣辱篇》、《孙武兵法行军篇》、《论语》、《孟子》亦有此体，《公羊》、《毂梁》二传尤多。唐、宋以还，韩文公《祭潮州大湖神文》、柳仲涂《李守节志》，苏东坡《酒经》、陈止斋《戒河豚赋》、汪浮溪《胡霖志铭》，皆仿其体，为后世所传。元姚燧《仰仪铭》终篇用“也”字四十一，乃四言体又格之变者矣。

　　◎贪生幸福唐太宗、宣宗、武宗，皆以饵丹石殒身，宪宗、懿宗，皆迎佛骨后即殂。庸暗者无足怪，英哲者亦然，则害于贪生幸福之私也。

　　◎吕氏春秋《吕氏春秋》：“汤欲令伊尹往视旷夏，恐其不信，汤由亲自射伊尹。”此以诡谲之术诬圣也。又谓：“孔子道弥子瑕见僖夫人。”此以比党之说诬圣也。

　　当日悬千金而人无能增损，高氏诱谓：“非不能也，盖惮相国畏其势耳！”良然。

　　◎王谷塍萧山王谷塍大令宗炎，学问淹博，性尤恬退。家有中人产，仅足温饱。既通籍，遂杜门不出，筑十万卷楼，以文史自娱。子端履入词林，即贻之书曰：“我已知足，汝当知止，毋恋浮名而失真乐也。”因亦乞病归。大令著有《晚闻居士集》，尝谓：“宋艺祖以受禅开基，《通鉴》自不得以魏为篡；高宗以宗枝再造，《纲目》自不得以蜀为伪。”读书论世，其说至精。又《自题竹圃图》诗云：“百尺楼边半亩园，梅花结子竹生孙。此中合与幽人住，香到芹泥绿到门。”

　　“五十年来鬓已丝，天街尘染碧衫缁。头衔写入农书里，不枉人称老画师。”可以想见其风趣。

　　◎陈朴堂诗嘉善陈朴堂上舍世诊，幕游粤东，判牍之暇不废吟咏。有《感怀》诗，句云：“家难识路何须梦？诗易穷人不敢工。”颇为时流所称。

　　◎徐敬斋明经同里徐敬斋明经斐然，归安籍。博通群书，探研不倦，尤好为古文之学，自唐、宋以迄国朝，采辑诸家，辨其源流，撷其精粹，汇编成书。其论唐文云：“唐人无韵之文，率不可读。昌黎突然起八代之衰，柳州起而与之敌，古文一道，荜路蓝缕之功，以二公为首。习之之精醇，可之之警拔，牧之之倜傥，表圣之安详，袭美之纵恣，鲁望之简古，其嗣音也；顾宣公之沁人肺腑，卫公之绝尘而奔，于韩、柳虽非同调，亦断不可泯，爰汇选而论定之。他若漫郎之僻氵啬异常，独孤之菁华未备，张文昌流传甚少，皇甫七客气未除，以及刘宾客、白香山、李玉溪、罗昭谏诸人，各有所长，均非正轨，概从舍旃。”其论宋文云：“自韩、柳辟古文之一途，至北宋而极盛。盖宋初尚沿唐季之习，柳开、郑条、穆修、张景之徒挽之而不足，欧公得昌黎文于破簏中，登高而呼，学者响应，曾、王、三苏辅而翼之，徂徕、涑水、河南、于江、二刘、三孔润色其间，秦、黄、晁、张、后山、方叔之流克承其绪，于是北宋之古文冠绝古今。呜呼！观止矣！南宋之文导源北宋，顾扶疏劲健则有之，而微伤于剽而不留；和平醇正则有之，而究病其直而少致。然粹然无疵文与理兼到者，朱子而外，实繁有徒，亦学者所当从事也。

　　《文鉴》止于北宋。两宋合选，寥寥罕觏，而宋人文集，搜采两难，南宋集尤少，即藏书之家亦未数数见。数十年以来，北辙南辕，风樯篷底，有所见，即借抄或录草稿以归。自辛酉迄壬辰，首尾三十有二年，得文一千七百六十七首，厘为十有六本，颜曰《宋文偶见》。极知不全不备，挂漏良多，然后之君子欲遴选两宋文者，其或将有取于斯。“今其书皆散佚无存，惟所刊《国朝二十四家文钞》及《今文偶见》行于世。

　　◎顾媚柳是龚鼎孳娶顾媚，钱谦益娶柳是，皆名妓也。龚以兵科给事中降闯贼，授伪直指使。每谓人曰：“我原欲死，奈小妾不肯何？”小妾者，即顾媚也。见冯见龙《绅志略》。顾苓《河东君传》谓：“乙酉五月之变，君劝钱死，钱谢不能。戊子五月，钱死后，君自经死。”然则，顾不及柳远矣。

　　◎芗句公撰联萧山缪磐谷上舍安邦，幕游临海，有姊卒于家，而甥已远出，七年不通音问，其友代作挽联，不当意，质之先君子，乃为题云：“七载思儿，望断双鱼空堕泪，三秋梦竖，影抛只雁最伤心。”缪为叹绝。又仙居王某治痘有名，其戚撰联赠之，屡改未就，先君子援笔书云：“身居仙境成丹易，手补天功保赤多。”一时咸叹为工切。

　　◎历代甲子纪元表仁和董杏塍明经醇，博通群籍，尝以六十甲子为格，取《史》、《鉴》所载历代正闰纪元年号，按格分注，以便考索，名曰《历代甲子纪元表》。第一甲子为黄帝元年，第十一甲子为夏少康自有仍奔虞之年，第二十一甲子为商祖辛十祀，第三十一甲子为周孝王十三年，第四十一甲子为周赧王十八年，第五十一甲子为晋惠帝改元永安之年，第六十一甲子为唐昭宗改元天之年，第七十一甲子为明孝宗弘治十七年。明经生于第七十六甲子之年，正月书成，适当五十初度，乃咸丰三年癸丑也。

　　◎静宜女史诗鲲溟侄之继室静宜女史陈葆贞，嘉善陈朴堂上舍世钅之女，禀承家学，雅擅清才，著有《绮余书室诗稿》。如《秋夜对月有怀外子》云：“孤月上林端，秋光满画栏。遥怜今夜客，不向故乡看。虚幌谁同倚，征衫泪未干。男儿四方志，所叹为饥寒。”“岂有封侯愿，空教别故乡。料应思骨肉，谁与话温凉。怀灭三年刺，人添两鬓霜。上堂亲已老，何日理归航？”《闻粤中有警寄外》云：“落拓江湖客，行吏不自由。那堪羁旅日，重抱乱离忧。处贱无奇策，依人岂善谋！

　　归期应早定，江上理扁舟。“”百越愁回首，高堂有老亲。频年无信息，此日又烽尘。长是伤离别，何由共苦辛？愿随飞雁去，重作岭南人。“《王昭君》云：”紫塞长门一样悲，何心终老向宫帷。不如绝域和亲去，还得君王斩画师。“

　　《杨太真》云：“一死能教国难平，马前值得早捐生。红颜若向升平老，未必君王不负盟。《保阳寓中作寄外》云：”纷纷尘事扰居诸，谁识清闲福有余。侬不鸣机君谢客，且来同读古人书。“”品谊文章泣鬼神，世间如子合长贫。请看乘传成都客，何似皋家庑下人？“石门方幼樗参军廷璐称为”洗尽铅华得正声“，非虚誉也。

　　◎甲癸议乌程严铁桥学博可均，才高学富，睥睨群流。某进土来见，叩以《汉书》事，未尽了了，则曰：“君仅知时文耳！吾失言矣。”其玩世傲物类如此。尝搜辑唐以前文，为《全上古三代秦汉三国六朝文》七百四十六卷，手自缮写，历二十七年而后成，以无资，未得付梓。著有《铁桥漫稿》十三卷，诗如“虚窗三面水，老树半边春”、“一路听流水，前村多落花”、“峭帆追日去，惊浪蹴山回”、“潮生沧海白，日落大江黄”，皆得唐人三昧。

