<!-- { "loadSidebar": true } -->
　　严为建德教谕时，义乌有高才生某，为忌者所诬，见弃于其父。事闻之官，大吏欲为超度，万难措辞。严闻之，乃为《甲癸议》一篇，致其房师闽抚韩芸舫克均。督部见之，大称赏，据其说入爰书，事赖以解。其辞备载稿中，大略谓：“甲在外二十八年，拥高资归，而其妻先死，其子乙年二十六，既举秀才，仪表出群。丙与乙素有隙，丁睨甲赀，党丙而挤乙，称乙奸生子，甲耻之，逐乙。而事闻令长，令长以律无文不能决，上之大吏，大吏入奏，下百官博议。癸议曰：‘窃谓乙事寻常耳，可以片言昭雪。人妊十月，九月而生者常也；妊七月而生，生而寿考者，世间多有。俗说妊八月而生难育，盖不确，阚泽在母胞八月，叱声震外，见《会稽先贤传》。其不及七月者，黄牛羌种，妊六月生，见《魏略》。

　　其逾十月者：苟氏孕十二月生苻坚，呼延氏十三月生刘渊，张夫人十五月生刘聪，见《晋书载记》；庆都孕十四月生尧，见《帝王世纪》；钩弋夫人怀昭帝十四月乃生，见《汉书》，附宝孕二十月生黄帝，见《搜神记》；阳翟有妇人妊身三十月乃生子，见《嵩高山记》；太康温磐母怀身三年然后生，见《异苑》；长人国妊六年乃生，生而白首，见《外国图》；大人国其民孕三十六年而生，见《括地国图》；老子托于李母胞中七十二年，见《濑乡记》；老子母怀之七十岁乃生，生而白首，见《神仙传》。载籍极博，妊逾十月者，悉数难终。甲在外二十八年而归，而乙年二十六，盖其妊二年无足为异，宜片语昭雪，丙丁宜不论。‘大吏曰：“癸议以谓妊二年，允哉！’据以覆奏，于是甲乙复为父子如常。”余按：《元史。黄氵晋传》云：“母童氏梦大星坠于怀，乃有妊，历二十四月始生氵晋。”

　　此尤近而可征者。

　　◎孔宥函司马曲阜孔宥函司马同年继钅荣，诗才超俊，深以学力，气韵直逼古人。诗稿盈尺，刊未及半，录其最著者。《高邮湖作》：“洪湖抱天影，炯为智者忧。万古波涛居，一线堤防留。大官日召令，买石穷山丘。以石抗蛟怒，筑堰如长蚪。下堰楚州脚，上堰淮山陬。汩汩水衡钱，化为蜃与鳅。久客熟湖水，呜咽胸中流。”

　　《寄山阳潘四农师用陶诗拟古韵》：“泽国累年馑，大官无岁荒。小吏朝暮谒，上堂复下堂。戟门列风旆，鼓角吹苍茫。弦酒客在阁，涕泗农在场。一堤障龙蛇，城郭参丘邙。度支竭租赋，水与金低昂。老兵抱锹卧，腹饱防河方。久客傍淮甸，闭户空嗟伤。”《扬州杂诗》：“廿载邗江路，行吟动值秋。客怀看月减，往梦与云浮。野竹山光寺，清风文选楼。旅游复何事，飘泊问沙鸥。”“藏用两无补，聪明百不能。宦情晓岸月，诗境雪山僧。零落川光改，羁栖夜气增。又停江上棹，来对驿楼灯。”皆卓然可传。宥函于咸丰四年秋来游武林，遍探西湖诸胜，屡过余斋，尝即席赋诗相赠云：“东山游钓暮云边，经典传家愧汝贤。莫叹无衣聊卒岁，共怜有母傍余年。荒衙鲑菜新绿，上国莺花旧管弦。廿载梦回江岸晓，鸥波万里接烽烟。”所作楹联亦挺拔可诵，《题钱武肃王祠》云：“吴、越之间，至今乐土；汉、唐以后，无此贤王。”《挽泾县包慎伯明府世臣》云：“衰白际时艰，孤恨荒愁，蹈东海而死；文章憎命达，片言只字，与北斗长垂。

　　◎彡石公联从姊纯葆，伯父彡石公之长女，适同里归安丁学博仁咸，贤明淑慎，三党交称。其殁也，年仅中寿。彡石公哭以联云：“堕地而半龄失恃，提携保抱，端赖重闱，想当年教养恩深，倘泉下相逢，应亦怪尔来太早；宜家而众口称贤，黾勉勤劬，克襄内政，悲此日死生路隔，纵命中有定，独何如我老难堪。”

　　◎寿序寿文始见明陶学士安集，至归震川而益多。方望溪作寿序有云：“以文为寿，明之人始有之。然其知体要者，尚能择其人之可而不妄为，而寿其亲者，亦必择其人之可而后往求。今之人则不然，其所求必时之显人，而其文则之村师幕宾无择也，其所称则男女之美行皆备，而不可缺一焉，而族姻子姓之琐琐者并著于篇。”

　　其言可谓切中。然非特寿序若是，即祭文、墓志等亦然。即此可见世俗之陋，鲜不慕势利而喜夸大也。

　　◎犬门官府案牍，有更易一字而轻重悬殊者，吏胥每借是以舞弊，惟通州胡大宗伯长龄之封翁尝改一字救人之生，可以为法。封翁尝为州吏，承行盗案，犯供纠众自大门入，已定谳矣，翁知众犯因贫若偶作窃，非真巨盗，言于官曰：“此到案而即承认盗情，必非久惯为盗者，今首从皆斩，似失入矣。”官以上司催迫，不及更缮招册为辞。翁请于大字添一点为“自犬门入”，且言某仰体公好生之心，并无私弊，官悟而从之。一举笔间而拯十余人之命，宜其食报于后。按：《五代史》张居翰改诏书“一行”为“一家”，免蜀降人千余，其事亦有足称。

　　◎家传单方单方之神验者，可为世宝。余家传有数方，屡试屡效，济人多矣。恐久而失传，特志之。刀伤：用苎叶末糁之（端午夏至日，各采等分，晒干俟霜降日磨末）。

　　受湿气烂腿：用松香不拘数，釜中用水，慢火煮，以焚一炷香为度，取出松香（取出松香入冷水中，方能凝结，否则胶滞），换水再煮。如此换八次水，煮八炷香时候，松香之毒始尽。研极细末入猪油，捣烂调匀，用隔纸膏摊之。其法，以长薄油纸折成两方块，一面凿满针孔，一面摊药，将两面合拢，药折在里面，以凿针一面向患处贴上，线围扎之，勿著水，有脂流出，自愈。隔纸膏式：[1234]（半纸凿满针孔，半纸摊药）。一切疮：用槟榔、木鳖子、穿山甲血，余雄黄、朱砂、黑砒、大风子肉，各二钱五分，研极细末，入土硫黄七两五钱，煮烊为锭，菜油磨搽，日三次。牙缝出血，名牙红：用元明粉，研细末糁之。一切无名肿毒：用鲜桑枝火热，向患处薰之。小儿头烂，名染疚头：用铜青一钱，沥青一钱，松香一钱，蓖麻子肉四钱，同捣烂，以布一方，如染瘟头大，摊药包患处。跌打损伤：用冬瓜子炒研细末，温酒冲服三钱，日二次。

　　◎江忠烈公江忠烈公忠源，字岷樵，湖南宝庆人。由拔贡举于乡，为学官。道光二十八年，新宁逆匪寇宝庆，公与弟忠浚、忠济、忠淑集族人团练乡勇，屡挫寇锋。事闻，擢知县，赏戴蓝翎，发浙江试用，权知秀水县事。时浙西大水，公请帑十万抚恤，上官从其请。明年补丽水，以父忧归。相国赛尚阿经略广西，招之隶乌都统幕，旋以劳升同知。募乡人千余，日训练之。宝庆民善斗，公又善抚之，故所至破贼，楚勇之名闻天下。贼窜长沙，屡追歼之。由知府擢道员，赏花翎，湖南效用。寇退而土贼四起，浏阳征义堂为百余年盗薮，聚党万余人，公整楚勇剿杀贼五千余，获大炮百余，火药无算。复剿湖北诸土贼，戮首至二万余人，升按察使。奉谕赴江南大营。会江西围急，率楚勇赴之，与贼日夜鏖战，贼用地雷破城，公自缺处出，奋击，先后斩馘二千余，城旋修固。贼复穿地道六，公率勇自城内迎掘破之。自五月十八日被围，至八月二十三日贼始乘风遁去，城几陷而获安，公之力为多。诏赐二品顶带，复臬司任。未几，皖城告急，诏命巡抚安徽。时旧治已为贼据，改省治庐州，公至，居民大半逃散。方训练抚辑，而贼率万众来攻，外援不至。十二月十六夜，贼乘大雾缒城，且发地雷，四更城破。公力战受重伤，弁某强挽公下城，以辔进，公嚼其指乃释手，公遂投水西门塘死，年四十有四。

　　秀水庄芝阶舍人仲芳纪公事甚详，今节录之如此。谭涤生茂才挽公诗有云：“悲凉许国身，奔走亦以疲。枝拄阅数旬，饮泣人登陴。虽缓雀鼠掘，谁为膏油遗？

　　逍遥七千人，犄角空相持。军门大星陨，山崩走熊罴。“皆纪实之辞也。

　　◎大钱咸丰甲寅年，以军兴费繁，始铸咸丰重宝，当十大钱，重四钱四分，凡百钱，用通宝八十、重宝二。浙江于八月廿二日颁行，设大美官钱局主其事。考重宝钱文，始于唐乾元，嗣后南汉刘龚乾亭、闽王延政天德，宋仁宗庆历、神宗熙宁、徽宗崇宁、理宗端平、嘉熙，辽穆宗应历，金章宗泰和，皆有重宝钱。历代钱制，有小钱而亦书重宝者，唐乾元、辽应历是也。大钱而不书重宝者，如唐开元、天佑，宋大观、嘉泰、嘉定、淳，明大中、洪武、天启之类甚多。然重宝之义，似于大钱尤宜。至历代之当十钱，如王莽之么泉一十只重七分三铢，后周五行大布、永通万国，唐乾元重宝、开元通宝，五代李永通泉宝、王延义永隆通宝，宋庆历重宝、熙宁重宝、崇宁重宝、崇宁通宝、大观通宝，金泰和重宝，元大元通宝，明大中通宝、洪武通宝、天启通宝，其制轻重不等，最重者莫若洪武通宝钱，当十者重一两。钱制之便民而通行最久者，汉有五铢钱，唐有开元通宝钱，皆小钱也。其行大钱而不能久者，钱重则耗费繁，而无济于国；钱轻则盗铸多，而有害于民。今能酌轻重之宜，而与时变通，自可行之久远也。

　　◎姚梅伯词慈溪姚梅伯孝廉燮，生秉异资，于学无所不窥，尤精于倚声。著有《疏影楼词》，自题《疏影调》，云：“天门海峤，倚绿梅，ㄓ笛清响如啸。夕隼云盘，秋鹤风嘶，高寒或是同调。江淹、宋玉凭千古，总一样，愁深欢眇。尽半生，锈铗覃徽，托与美人香草。依自狂歌自赏，当前任，赢得，流俗评笑。两宋、三唐，换羽移宫，落寞词仙多少！江篷荻雨花帘月，且畅写，随时怀抱。算拂笺，香北茶南，但欠红儿娇小。”此可想见其寄托矣。

　　◎笙鹤楼杭州吴山城隍庙后淳素房笙鹤楼，俯瞰西湖，境绝超旷。明胡宗宪御倭时，曾于此筹议海防，楼额为董香光所题。落成之日，胡命酒宴赏海内文士，与会者十七人，各赋七言诗一章。后毁于火，志乘失载。马秋药太常履泰独悉其事，因书额以复旧迹。道光乙未昭文蒋宝龄绘为图，一时词人赋诗纪之。兹录二首于左：“楼台传胜迹，笙鹤想遗音。世事有兴废，青山无古今。尚余秋药叟，能话老梅林。旧地喜重筑，迢迢异代心。”（邬鹤徵）“笙鹤逍遥赋远游，太常蝶去更难留。神仙缥缈寻常事，我欲榜书筹海楼。”（戴熙）

　　◎陈参议钱塘陈午桥参议鸿，官御史日，稽查户部银库，屏绝苞苴，终日危坐，官人进茶汤皆谢绝之。越十年，库吏侵蚀案发，刑部谳狱，咸供惟陈御史任内无染无弊，公论始出。尝建言轮班日讲，以为：“康熙、乾隆间，设官使日缮进经史讲义，讨论益精，义理愈出，辨别益确，施措愈明，兼可鉴别其才猷，考验其学识。

