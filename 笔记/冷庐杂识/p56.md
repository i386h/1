<!-- { "loadSidebar": true } -->
　　既备咨访之具，即储简拔之才。“识者称为千古名言。

　　◎周遇吉《明史。周遇吉传》载：其守宁武，“城陷巷战，为贼执，大骂不屈。悬之高竿，丛射杀之。自成集众计曰：”宁武虽破，吾将死伤多。自此达京师，历大同、阳和、宣府、居庸，皆有重兵，倘尽如宁武，吾部下宁有孑遗哉？不如还秦休息，图后举。‘刻期将遁，而大同总兵姜襄降表至，宣府总兵王承荫表亦至，遂决策长驱。抵居庸，太监杜之秩、总兵唐通复开门延之，京师遂不守。贼每语人曰：“他镇复有一周总兵，吾安得至此！’”是遇吉之守宁武，必不轻于一死，故为贼所惮如此。乃榆次人王晦所作《节录补闻》谓：“李自成急攻城，语守陴以周遇吉献，否且屠。遇吉闻之，使人缒己城下，见自成大骂，竟为贼磔杀。”

　　胡天游《石笥山房文》转信以为实，且斥正史陋妄，而诋遇吉之死为不合于义。

　　果尔，则遇吉特弃城以畀贼，贼亦何必刻期谋遁哉？

　　◎赤水元珠孙文垣《赤水元珠》，阐发医理，有裨后学。惟载制红铅之法，为白圭之玷。

　　又推重石钟乳，以《本草》有久服延年益寿之说，遂讥朱丹溪不可过服之言为非。

　　不知《本草》称延年之药如蒲黄、石龙刍、云母、空青、五石脂、菖蒲、泽泻、冬葵子等味，未必皆可久服。《本草》又称水银久服，神仙不死，而服之者鲜不受其害，是岂可过泥其辞乎？善乎！缪氏仲淳之言曰：“自唐迄今，因服石乳而发病者不可胜纪，服之而获效者，当今十五二三。”《经》曰：“石药之性悍。”

　　真良言也！尊生之士，无惑方士有长年益寿之说，而擅服之，自取其咎也。大抵服食之品，宜取中和。方免偏胜之害。

　　◎赤城杂诗余自四十岁后，不甚为诗，固由性懒，亦以此道难精，徒耗心神无益也。在台州时，诗兴尚剧，尝赋《赤城杂诗》，附录八首，就正大雅：“祖德清芬守一毡，轩楹遗制尚依然。登堂重认梁间字，手泽存留六十年。”（秋畦公司铎临海，乾隆庚予岁修茸学廨，梁间题字犹存。）“师门自昔受恩偏，瞻拜空祠意怆然（沈鹿坪师司铎台郡最久，台人士奉祀于祠）。子舍遗书零落尽，不堪回首十年前。”“廿年旧雨溯依依，苜蓿休嫌壮志违（孔梧乡司训临海，朝夕过从，藉破岑寂）。杯酒深谈故乡事，便教沈醉亦忘归。”“半亩空园护短墙，春来消息问群芳。闭门漫道闲无事，排日栽花课正忙。”（严亲性嗜花，栽植满庭。）“古坛槐影郁苍苍，金碧楼台接上方，自问名心销已尽，漫劳仙枕梦黄粱。”（八仙岩祀纯阳真人，香火绝盛。）“踏春山径路夭斜，胜侣招邀羽士家。西北高楼帘尽卷，夕阳影里望桃花。”（八仙岩在城西北隅，春日游人皆于此登楼观桃花。）

　　“双帻峰前路乍分，一声樵唱隔林闻。秋阴夹径鹤无语，中有幽人眠白云。”

　　“石径岩步さ迟，碧云深处去寻诗。夕阴欲合山光暝，犹为泉声住少时。”

　　◎小琅山馆诗严比玉太守诗，因未见全集，仅识数句于三卷中，今刊此书甫竣，适比玉长子伯牙大令钅共归自滇，持其遗稿《小琅山馆诗》十卷见示，云：“于甲寅岁在黔付梓，三十年前酬赠之作，皆在集中。”回忆一堂聚处，选韵联吟，曾几何时，而万里招魂！中年永诀，亦可伤已。展诵既竟，补录十首于此。《相见坡》云：“幽涧越岭听，绝连云度。深谷开要途，峻坂障前路。峰转迷西东，崖暗失晨暮。怪石猛虎斗，细径修蛇赴。接武渐盘涩，交臂各惊怖。阴壑笼晴氛，曲阿积寒雾。下{石}惧高趾，沿壁阻阔步。亭亭恋夕阳，欣欣对嘉树。念旧觌面艰，怀新赏心遇。相见几时欢，出险犹眷顾。”《散赈行》云：“校场千人万人立，但闻欢呼不闻泣。一人日给米一升，行者日少居日增。民兮免散亡，民兮脱沟壑。陈陈相因太仓粟，安得尽以济茕独？不言抚字言催科，羽檄纷纷民奈何！

　　当官谁学监门郑，图献流民补荒政。“《寄怀定圃》云：”并世此良友，斯文一作家。步趋皆学问，气味近烟霞。闭户挥青镂，循《陔》补《白华》。相思不相见，明月几回斜。“《扬州赠三弟昆圃廷容》云：”东风催客买归舟，又向扬州作小留。虾莱五湖寻旧梦，莺花三月种新愁。但容人海时相见，何必家山定共游！为语看云眠亦得，诗成还送屋西头。“”寻芳湖上屡招邀，强与离前慰寂寥。

　　彻夜笙歌听北里，隔帘花雨话南朝。客中乡泪随春尽，身外闲愁借酒消。占得二分好明月，阿戎真比阿龙超。“《到家日作》云：”回棹重寻水一湾，绿杨影里叩柴关。两年足履江湖险，万里身从殿陛还。宦味略尝云共淡，行装乍卸梦俱闲。

　　只愁一纸官书促，容易归山又出山。“《九日同人翠屏山登高》云：”年来我亦怅离家，插到茱萸感鬓华。万里乡心惊落日，一庭秋色在黄花。吟情未许催租减，帽影无妨带醉斜。知是明年又何处，好留鸿爪印天涯。“《雨霁》云：”几日浓阴匝远村，寒波绿涨旧沙痕。春风吹过廉纤雨，一路落花红到门。“《杭州别竺云》云：”风月年年纪胜游，无端离思动残秋。路回日落人何处，独上西湖旧酒楼。“《板桥》云：”曾向秦淮访六朝，明漪瑟瑟柳条条。一官万里行将尽，秋雨秋风又板桥。“

　　○续编◎冷庐臆言明以来重次千字文者多矣，各竞妍巧，小道有可观焉。丙辰五月课孙诵习，因续次成篇，韵不协于谱，字每更其义，语或失之俚。良由率尔寄兴，致违绳准，亦以见才智疏浅，远逊昔人，为可惭也。诸作皆不避字，盖临文不讳之义。兹亦用其例，授梓代录，幸大雅君子正之：道光甲辰，后历五年（甲辰九月，丁先府君芗匀公忧，自台州归里。阅五年己酉二月，吏部选补杭州府教授，六月到任）。

　　时当夏暑，武林服官。学舍寥落，幸离俗缘。谨随老母，宅于斯焉。仰止孔圣，德高极天。椒垂箴猷，日星并悬。万世师表，法诫永传。殿宇静邈，傍侍诸贤。

　　丁祭巨典，引爵布筵。慎治礼乐，两阶位严。汤浴馨洁，施被衣冠。俯颡伏拜，神壹躬端。禄食空縻，称职最难。耻贻诮讥，何可即安！往者少岁，弱贱寡能。

　　受业习劳，束自行。巾箱寓赏，故稿必温。糠火夕照，虑淡志真。疑义纷积，口问耳听。颇亦领会，属思渊沈。论宗嵇正，咏效阮精。力薄轲政，辨黜仪秦。

　　乃陟海岱（壬辰乡荐，是冬计偕北行），驱车移情。登岳浮河，超昆陋泾。摩碣辅载，稽诗囊盈。遵路绵杳，因造帝京。近瞻辇毂，宫陛连云。公孤卿尹，列任非轻。仕途取用，青紫同荣。矫首九霄，功绩莫建。辞尊居卑，姑适我愿（丙申释褐，以知县即用，分发湖北。丁酉夏，呈改教职，僚友谓封疆大吏由县令起家者多矣，当以远大自期。余以才短不愿也）。杜门恬退，困眠饥饭。月阴满身，岫翠对面（学廨近紫阳山，峰峦延互，环映窗牖）。墙碑审别，（宋高宗《石经》今存八十六碑，在大咸门外东西两壁，理宗赐国子监诸生碑亦在东壁。又苏文忠公《表忠观》断碣二，皆墨宝也）。楹画耽玩（李龙眠画至圣、七十二贤像石碣在尊经阁下）。染笔命铭，磨墨作赞。玄理抗晋，隶字效汉。凉飧倾觞，热寐资扇。短笺畏答，异书默念。经史子集，广助闻见。石渠珍藏，假读罔厌（仁和陆掬珊光祺典守文澜阁书，时从借录）。招致旧雨（余姚昊蓉峰麟书、乌程钮柜村福，近在咫尺，同僚而兼旧职，情好最洽。其余二三素心，时复过从，谈艺道古，藉破岑寂），啸歌启宴。都篮特设，垢累散遣。主陪宾让，杯酒竞劝。咸姜甘笋，尝新给膳。形骸并忘，释带去弁。交欢比漆，要约指剑。盘桓信宿，翦烛达旦。每恐辱罪，敢务驰逐。得闲犹仙，无誉是福。起步亭皋，绛赤悦目。露圆沛珠，沙素聚玉。枝叶环罗，曰为嘉木。凌寒松多，知闰梧独（池西梧桐，辛亥年手植，今郁然矣）。枇飘丸妍，荷张盖覆。李翳回廊，兰郁虚谷。菜根冬肥，柰果秋熟。奉杷收黍，摄裳艺鞠。手伐园条，肠饫渭竹。归禽房鸣，潜鱼池育。

　　市糟饱鸡，场薪牧犊。西眺城垣（学廨距涌金门甚近，出城即西湖），驾言出游。

　　伊谁支从，雅人意投（每逢佳客，偕游六桥三竺间，留连忘返）。谈禅入庙，坐钓临流。岩阿寻洞，溪背据楼。郡县辽旷，足迹几周。东南有美，冈遥水长。灵气所钟，华彩发煌。玑宝映射，律音宣章。龙鳞振举，凤翔。名通魏阙，纸贵洛阳。更劭笃实，本基勿荒。盟心廉直，守体谦庄。量似巨川，操等澄霜。规矩不亏，只承惧惶。庶乎获，推重四方。相此黎，皆存物则。君父定分，大常攸立。夫也恭淑，妇矢贞节。昆弟棠茂，士友芥合。勉兹夙夜，践履敦敕。若男终亩，植稼营穑。如女纺丝，寸抽尺絮。维彼庸愚，善训弗率。姿性殊下，内亡外的。斡求金银，矜恃声色。富甚赵孟，侈过号国。纨绮充床，璧璇竟席。驴驹腾骧，羔雁结纳。户壁深冥，帷帐侠接。昼聆优唱，晚奏烦瑟。丽妾调笙，宠御拱策。巧语令容，笑动魄。戚好惠疏，嫡佐爱切。封靡而家，转益贼刻。乌飞兽骇，在田利执。捕骡斩羊，毛羽烹灭。悲戚惊号，顾之伤恻。竭欲疲殆，处泰逍逸。横霸恶肆，颠毁祸逼。貌弊易丹，发凋催白。曦朗岂再，晦炜其昃。邙土委化，余威顿寂。殷鉴具迩，省己宜密。遐想皇初，实始生民。黄、农宙远、《坟》、《索》孰明。奄及中古，简牒详陈。唐、虞景运，观象察衡。器使百工，二八上升。禹、稷庭坚，左右秉钧。琴弦解阜，鼓吹和平。傅野吕岩，英义嗣兴。

　　勒诛叛盗，清制兵刑。群伦欣跃，谓藉陶成。克忠与孝，敬叔睦兄。儿蒙扶持，感赖慈仁。吉庆吊祀，曲尽隐诚。粮税早贡，康豫绥宁。洪惟盛朝，丙曜增晖。

　　漠戎悚谢，塞羌说来。州伯军将，府事堂哉。缨组俊妙，韩桐王槐。草莽微臣，匡济匪才。宰邑楚地，既徘且徊。息机改图，养亲良佳（丙申在都，早有改官之志，捧檄需次，知牧令洵不易为，任违其才，必将陨越，亲意亦以改官为宜，归志遂决）。续次千文，以写厥怀。

