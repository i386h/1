<!-- { "loadSidebar": true } -->
　　◎李忠定公咸丰元年，福建巡抚徐继畲奏请以宋臣李纲从祀文庙，礼部议准从祀文庙西庑，在先儒胡安国之次。其大略云“查历代从祀诸儒，皆以德行纯懿、有功经学者为要。至我朝康熙年间，以宋臣范仲淹从祀，始于道德学问之外，兼取经济非常之才，盖圣门政事之科，原与德行文学并重。厥后，雍正年间，以汉臣诸葛亮从祀，道光年间，以唐臣陆贽、宋臣文天祥从祀。此四人者，皆经纶弥天壤，忠义贯日月，列于从祀巨典，诚圣朝教忠之至意也。兹查李纲仕宋，历官观文殿大学士，忠言谠论，定倾扶危，仓卒尚守围城，刺血以草奏疏，力排和议，躬佐中兴。《宋史》称其负天下之望，以一身之用舍，为社稷生民安危，而不知身之祸难；屡濒于死，而爱君忧国之心终有不可夺者，可谓一世之伟人。史笔昭垂，洵为千古定论。至其生平著述，为该抚原奏所称者，有《易传内外篇》、《论语详说》二种，原奏所未称者，有《中兴至言》、《建炎类编》及《乘闲志》、《预备志》各种，今皆不传，仅存其序于集中，其为文渊阁所著录者，惟《梁溪集》八十卷及《建炎时政记》二种而已。臣等细观其文集、奏议，于政治得失，言之深切著明，纯忠亮节，皎然不磨。核其品学、经济，实与诸葛亮、陆贽、范仲淹、文天祥相等，自当一体崇祀，以奖忠义”云云。

　　◎胡霖若乌程胡霖若孝廉缙，少负才名，阮文达公督学吾浙，试诸生《十台怀古》诗，胡居最。尝祈梦西湖于忠肃公祠，见镜中有“会元”二字，乙丑闱后，报录误以会元胡敬名姓相似，驰报捷元。是科孝廉卷以额满见遗，取誊录第一，未几即卒，盖梦已兆之矣。其友归安郑梦白中丞祖琛悼以诗云：“《十台》诗句动公卿，长爪通眉太瘦生。花信满城飞不到，一生名姓误韩拥。”

　　◎桃廉访桐城姚石甫廉访莹，负经济之学，尤长于论兵。道光二年，为县令台湾，兼摄南路同知。时大府以前台道叶世倬言，欲改班兵为召募，总兵观喜疑不能决，就廉访问策，为议上之，观公以为然。叶公旋擢闽抚，面对犹及此事，上命与总督筹之。三年，赵文恪公来督闽、浙军，见此议乃罢。其议大略以为：“台湾自康熙时入版图，迄今百余年，设立重镇，水陆十六营，弁兵一万四千有奇，皆调自内地，三年更易，既有兵糈，复有眷米，岁费十数万，天庾正供不少惜，此何所取而必为之哉？盖尝推原其故，窃见列圣谟猷深远，与前人立法定制之善，不可易也。夫兵者，凶器至危，以防外侮，先虑内讧。自古边塞之兵皆由远戍，不用边人，何也？欲得其死力，不可累以室家也。边塞，战争之地，得失无常。居人各顾家室，必怀首鼠，苟有失守，则相率以迎。暮楚朝秦，是其常态，若用为兵，虽颇、牧不能与守。故不惜远劳数千里之兵，更迭往戍，期以三年，赡其家室，使之尽力疆场，然后亡躯效命。台湾，海外孤悬，缓急势难策应，民情浮动，易为反侧。然自朱一贵、林爽文、陈周全、蔡牵诸逆寇乱屡萌，卒无兵变者，其父母妻子皆在内地，惧干显戮，不敢有异心也。使罢换班之制改为召募，则与台人守台，是以台与台人也。设有不虞，彼先勾接，将帅无所把握，吾恐所忧甚大，不忍言矣！且兵必使常习劳苦，屡陷危机，庶不致畏葸而却步。此惟班兵则能之，虽不免调发之烦，养赡之费，而恃此以保障全海，其利甚大。若召募，则其害不可胜言，并无所利可以决所从违矣。”廉访尝言：“近时武人，大都习为文貌，弃戈矛而讲应酬，以驯顺温柔取悦上官，文人学士尤喜之，以为雅歌投壶之风。

　　嗟乎！行阵之不习，技艺之不讲，一闻炮声，惊惶无措，虽有壶矢百万，其能以投敌人哉？驯弱如此，无宁粗猛。粗猛之甚，不过强梁。强梁即勇敢之资，善驭之犹可得力；驯弱则鞭之不能走矣！“语尤切中要害。

　　◎永乐大典明《永乐大典》割裂群籍，分隶各韵，原书遂多散佚。明代士人纂书梓行，亦皆芟削篇句，使后人不能见古人全书。迨我朝开四库馆，汇萃遗编，俾各书均成完帙。又复搜求浩博，参考精确，流传广远。宜乎人才辈出，著述如林，而校刊群书者，俱能详慎不苟，一变前代简陋之习也。

　　◎冯柳东冯柳东教授宰将乐县一年，即改就教官，司铎宁波。大吏重其才，将荐之朝，力辞，赋诗见志云：“邱为奉母贫常乐，彭泽辞官老益坚。”著述甚富，阮文达公为刻《补考三家诗异文疏》，徐辛庵侍郎士芬为刻《金石综例》，李昶林宫赞泰交为刻《论语异文疏证》。故其诗有“厚禄早看同舍贵，新书难得故人刊”句。

　　尤工填词，其《散馆一等改官闽中留别都下诸同年〈满江红〉》云：“一枕瞢腾，蓦催醒，春婆梦早。也莫问，得时欢喜，失时烦恼。风好已通蓬岛路，水空忽换《霓裳》调。想君恩、只许住三年，瀛洲渺。诗书债，粗完了；功名事，浑难料。

　　看策勋清镜，头颅催老。仕本为贫宁厌俗，禄犹逮养何嫌少。试今朝、骑马作粗官，由他笑。“和者数十家，皆莫能及。比在四明，作《种菜图》，自填《满庭芳》调云：”种豆棚低，馇瓜亭小，千古老却英雄。长短柄，不数草堂风。漫说周妻何肉，清斋供、菜肚都空。小园赋，寒畦一棱，春韭更秋菘。昨宵，新雨足，丁宁阿段，好灌连筒。并桔槔无用，俯仰都慵。料理瓜壶经济，头衔换、老矣园公。休赊望，飞钱篱落，生计笑邻翁。“又作《杨柳岸图》，自填《长亭怨》慢调云：”又听到，栖鸦时节，冷雨疏枝，秋声来骤。送别年年，乱条攀尽，忍分手。销魂短艇，早催度，河桥口。柳纵有青时，却不管离人消瘦。马首。怅残阳千里，倦向西风沽酒。一丝影里，已换了，暮蝉亭堠。问那处夜笛楼头，恐归去，绿阴非旧。但有晓风尖，付与莺亻孱蝶亻愁。“题词盈幅，亦皆逊原唱之佳。

　　◎徐咏梅德清徐咏梅茂才球，学术淹通，尤敦志行。为赘婿长兴，独居一室，惟以文章自娱。暇则访遗碑，搜故实，竟日不以为劳。尝游龙华观旧画，得沈石田、文衡山诸手迹，熟视不忍释。至卷尾，见明季尚书乌程某氏名，掩卷惟恐不速。其生平议论必依名节，文章必守矩，著有《还印庐集》。诗最工七绝，如《立夏前一日呈严九丈许大》云：“鼠姑开到十分时，胜侣招要未是迟。我欲驱愁愁不去，春来心事落花知。”《嘉禾舟中》云：“侵晓蛙声乱野塘，黄云覆垅漾晴光。

　　渔歌Ы乃冲波去，疏柳前村又夕阳。“饶有风味。

　　◎悼亡词仁和沈秋卿藩掾星炜，少游胶庠，壮历幕府，屡试不遇，乃试吏于楚北，上游重其才，咸刮目待之。著有《梦绿山庄集》。词胜于诗，《悼亡临江仙》词十阕，情文交至，尤为集中之冠，特录之。序云：“亡妇江来归四年，情好綦笃。

　　丁春月吉，举丈夫子，遂得羸疾，渐成不起。病中令余坐榻前，絮话一切，弥留时，仅一执手而已。痛定悲来，不能自已，爰作《临江仙》十首。“”记得楼头深夜语，几分春到梅花。天寒翠袖薄罗遮。月和人瘦，透影上窗纱。今日琐窗成独倚，无谬忆遍年华。东风依旧满天涯。断肠玉笛，吹梦入谁家？“”记得春前江上别，离愁黯尽黄昏。罗巾空惹旧啼痕。香寒被角，应许梦温存。不信浮云催聚散，而今真个销魂。此情欲语更谁论。迢迢彩石，何处问西昆？“”记得沧江归路晚，飞鸿远寄相思。三生恩义少人知。红笺记注，珍重乍开时。一别秋风人隔世，锦书惆怅何之？泪寒鳏枕雁来迟。凄凉心事，望断碧云祠。“”记得画眉窗下立，粉香轻ネ罗衣。落花消瘦草痕肥。翠分浅黛，一角远山低。痛绝当年京兆笔，柔情已逐云飞。月中环佩是耶非？空余遗挂，掩幔却依稀。“”记得荆花开五树，东风忽殒双枝。谢庭残雪燕归迟。衰亲健在，犹赖汝维持。何事仙云才现影，玉箫又动离思。伤心阿母最堪悲。七年一瞬，三度丧琼姿。“”记得良言曾劝我，读书须惜分阴。功名水到自渠成。忍将心力，轻弃十年情。毕竟珊瑚沈断网，梦花空许相寻。西风无那又飘零。青灯负我，我自负卿卿。“”记得天涯逢七夕，掐云初见秋河。可堪经岁别离多。绿窗消息，争奈薄情何！似此星辰原昨夜，剧怜潘鬓蹉跎。阴阴凉月转垂萝。阑干风露，盥水欲生波。“”记得绣帘风影细，并刀乍翦轻纨。彩丝无力挽双鸾。絮痕著处，点点唾花寒。几向空房寻旧迹，新愁又上眉端。模糊卷本鼠拖残。年时针线，和泪更重看。“”记得凉ざ吹碧树，愁心不耐清秋。短衣喜趁薄寒收。遥知临箧，中夜自绸缪。太息年华同逝水，孤蟾影破琼钩。寂寥庭院晓霜浮。茧丝抽尽，双袖冷香篝。“”记得伤心临去日，喘丝欲断还连。相持纵有万千言。不成一语，忍痛向重泉。曾是达人应作达，此情何计周旋。茫茫来日快抽鞭。好将心事，同证后身缘。“

　　◎谥义明代谥“义”者，惟大学士高公谷谥文义。国朝顺治初，大学士德州谢公升谥清义；乾隆中，南临元镇总兵武威王公玉廷征缅甸死事，谥勤义。

　　◎孑孓虫杭城水浊，人家皆接天泉水用之，日久往往生孑孓虫。《以斋杂著》谓：“自天明至日未入接者为阳，日没至鸡鸣前接者为阴。阴阳水各自为盎，孤阴不生，独阳不长，自无孑孓虫之患。”泾县胡子晖《子贯附言》亦云：“午前之雨属阳，午后之雨属阴，独阳之水取养金鱼子，不生虫{施虫}.”

　　◎浙江学使署联浙江学使署在杭州府学之东，署中桃李甚繁，有牌额，题曰“桃李门”。学使彭文勤公题大堂联云：“天地自成文，湖山有美；国家期得士，桃李无言。”

　　萍乡刘金门侍郎凤诰联云：“使节壮湖山，东南坛坫；文光拱奎璧，咫尺宫墙。”

　　皆按切其地，不可移置他处。

　　◎愚汀公本生曾祖愚汀公讳忻，历官兴化、清远知县，恺悌真诚，民皆爱戴，而操守清廉，不通苞苴。郡守嫉之，谗于大府，入计典罢归，时年六十有六。宦橐萧然，仍事笔耕。问字者麇至，公因材训迪，孜孜不倦。尝谓：“农人自食其力，余则自食其心矣。”有句云：“登堂尽是论文客，入箧从无造孽钱。”仿晏元献法，字纸之废弃者，必翦取空隙处，置箧中以备用。谓子弟曰：“此虽细事，亦惜福之一端也。”因题联于箧云：“用勿弃余，常为此生留后福；类无嫌杂，须知斯世少全材。”（会稽高荣填讳）。

