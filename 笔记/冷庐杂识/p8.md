<!-- { "loadSidebar": true } -->
　　补官江都县，前令以迎送为事，积案盈万。陈初至，署听事曰：“勤补拙，俭养廉，更无暇馈问送迎，来往宾朋须谅我；让化争，诚去伪，敬以告父兄耆老，教诲子弟各成人。”乃排日讯断，不逾年而积牍以清。诗长于歌行，才藻富有，雄视一时，近体亦韶秀风华。著有《颐道堂集》行世，五言如：“百花承辇路，片月下宫墙”、“疏星江浦树，残月海门潮”、“翠落中峰瀑，青横太古苔”、“阑干花四面，楼阁树中间”；七言如“雁外晚钟横白塔，烟中寒月上朱楼”、“水榭微波秋落叶，江楼斜月夜闻箫”、“落花到地飞还起，芳草如烟踏更生”、“奇石涌云临水立，寒泉漱雪隔花飞。”“地因久住艰言别，人为多情易写愁”，皆妙。

　　◎谥文成谥文成者，汉张良，晋郄鉴，宋殷景仁，唐卢怀慎，南唐晋王景遂，明刘基、王守仁。张良、刘基、王守仁为不愧。本朝制国书大臣达海、额尔德宜及乾隆时大学士阿桂谥文成。

　　◎露筋祠诗王阮亭尚书《题露筋祠》诗云：“翠羽明挡尚俨然，湖云祠树碧于烟。行人系缆月初堕，门外野风开白莲。”论者推为此题绝唱。按：米襄阳《露筋祠碑》云：“神姓萧，名荷花。”诗不即不离，天然入妙，故后来作者皆莫之及。

　　◎功令言举业者，必恪遵功令，不敢旁采他说，立异求胜；即笺疏家言，亦有从之而见黜者。嘉庆戊寅恩科浙闱三题“民事不可缓也”至“亟其乘屋”，归安名宿杨拙园知新主“夜作绞索以待明年蚕用”立说，房官呈荐，主司谓：“此说若有所本，当入选，否则恐遭磨勘，吾不任其咎也。”房官乃遍搜《孟子》诸家注释，并无此说，杨竟被黜，而不知本《毛诗》中孔疏，非僻书也。又乾隆间李学使潢岁试嘉郡，经题“隰有六驳”。某生素负文名，主毛传“驳如马，倨牙，食虎豹”

　　立说，竟以纰缪黜置四等。因忆宋王旦知贡举，论题“当仁不让于师”。有举子主贾逵说，以师为众，旦恶其说黜之。以旦之贤而犹若此，况其下焉者乎！

　　◎饥钅几饿谷不熟为饥，腹不实为钅几，钅几之甚为饿。饥、钅几，古异义，后人通用，误也。

　　◎皇甫韵亭诗同里皇甫韵亭茂才坤，情怀倜傥，豪于酒，诗笔亦俊。所作随手散弃，偶检箧中，得其遗稿三首，急录之。《咏菊》云：“几番疏雨润，老圃菊初黄。月色一篱淡，露华三径凉。秋深人比瘦，夜静影俱香。谁送白衣酒，花前畅引觞。”

　　《题沈镜湖垂钓图》云：“江北江南汗漫游，归来逸兴寄扁舟。白风急秋将晚，一尺鲈鱼欲上钩。”“得鱼换酒且高歌，鹭友鸥宾日日过。爱向水云深处泊，满船明月卧烟蓑。”

　　◎对花啜茶对花啜茶，唐人谓之杀风景。宋人则不然，张功甫《梅花宜称》有“扫雪烹茶”一条。放翁诗云：“花坞茶新满市香。”盖以此为韵事矣。

　　◎兄弟联名兄弟联名始于汉季，如刘琦、刘琮，应场、应璩是也，然如伯达、伯适已兆其端。明吕兆祥《东野志》称伯禽少子东野氏，第三代生二子，长晖，次；六代生二子，长缙、次绅。此则史册所不载矣。

　　◎七巧图宋黄伯思燕几图，以方几七，长短相参，衍为二十五体，变为六十八名。明严澄蝶《几谱》，则又变通其制，以句股之形，作三角相错形，如蝶翅。其式三，其制六，其数十有三，其变化之式，凡一百有余。近又有《七巧图》，其式五，其数七，其变化之式多至千余。体物肖形，随手变幻，盖游戏之具，足以排闷破寂，故世俗皆喜为之。

　　●卷二◎忠义传卢奕在《忠义传》，其孙元辅以能绍其祖附焉，其子杞乃入《奸臣传》。得罪于名教，虽有贤父令子，不能逭其恶也。

　　◎李方叔苏文忠公典贡举遗李方叔，吕大防有“失此奇才”之叹。文忠殁，方叔哭之恸，且为相地卜兆，作文祭之曰：“皇天后土，鉴一生忠义之心；名山大川，还万古英灵之气。”盖其知己之感，有不在形迹之末者，非若薄俗之士，徒以穷达判恩怨也。

　　◎扁用成语乾隆间，京师武庙制扁，某亲王邸西席江苏贡生某，拟“天子重英豪”，合圣意，赏六品衔。又如仓颉庙题“始制文字”，盘古庙题“人之初”，引用成语皆切当。

　　◎郑太守吾邑郑渔帆太守心一，以名幕起家，由佐贰官至袁州太守。因病乞归，卜居苏州。时有故乡之思，题书室联云：“无可奈何新白发，不如归去旧青山。”

　　◎义塾联杭城义塾立法甚善，仁和费辛桥方伯丙章题联云：“莫谓孤寒，多是读书真种子；欲求富贵，须从伏案下工夫。”激励寒唆，辞意肫切。又许齑生教授题严州义塾联云：“虽非千万间，居然广厦；为语二三子，慎厥初基。”语亦简贵。

　　◎卷面题诗咸丰壬子，浙江乡试第二场，山阴某生闱中发狂病，曳白而出。卷面题二绝句云：“记否花前月下时，倚栏偷赋定情诗。者番新试秋风冷，露湿罗鞋君未知。”

　　“黄土丛深白骨眠，凄凉情事渺秋烟。何须更作登科记，修到鸳鸯便是仙。”款书“山阴胡细娘”。某生旋卒于寓所，轻薄之报，可不畏欤！

　　◎典狱道光甲辰夏，陕西神木县民李述秀与族妇李苏氏有私，为族女李春孩所见，欲杀之以灭口。李苏氏以镰柄殴伤其左右脚腕，李述秀以镰柄入阴户，即时殒命，移尸悬于李春孩之父果园。邻人钱述法望见，趋问，诈称李春孩骂伊等为贼，起衅致毙。事闻于官，县令王致云据供定谳：李苏氏援斗殴律拟绞，李述秀杖徒。

　　牍上，巡抚李星沅、臬使傅绳勋以李春孩年甫十三，有何忿恨致迭殴而伤阴户？

　　属西安郡守李希曾覆讯，始得实情，改谳：援谋杀律，李述秀拟斩，李苏氏拟绞。

　　奏闻，得旨：“王致云褫职，李、傅、李以审讯精详，俱加二级。”同时有顺天通州民妇康王氏之姑康陈氏与姨甥石文平口角，为石文平殴伤，愤懑自缢。石文平贿嘱康王氏伪称病故。而康王氏之戚王二素与有怨，扬言康陈氏之死系康王氏、石文平因奸谋毙。指挥萧培长、王莹访获审讯，康王氏等畏刑诬服。迨起棺检验，适雪后阴晦严寒，未用糖醋如法罨洗，误认缢痕为被勒，遂以谋杀定谳。刑部额外主事杨文定以案多疑窦，白之堂官，请旨覆讯，始得实情。改谳：康王氏以受贿私和，石文平以威逼人致死，皆问杖流。奏闻，得旨：“萧培长、王莹承审失入，从重发往新疆，遇赦不赦。杨文定留心折狱，平反得宜，即擢补员外郎。”

　　二狱皆见邸抄，一失出，一失入，俱讯验率略而然，可以为鉴。

　　◎徐铁海华亭徐铁海切，幼时甫入塾，即能辨四声，塾师奇之。比长，酷好吟诗。后以饥驱，客游诸侯，足迹半天下。晚年移家清平山下，编集为《清平山馆诗钞》。

　　佳句如：“雪消山阁寒叉手，月到溪桥夜觅诗。”“霜前一雁横云路，海上诸山落酒杯。”皆有逸致。其《六十生朝自述》云：“橐笔生涯百不堪，关河万里走孤骖。眼看五岳曾经四（惟南岳衡山未到），手散千金已过三（余自只身出门及移家武林并内子故后，凡有长物寄存戚友处者，尽为毁没，合计三次破家而三复之，所耗实多）。梅鹤笑人徒自苦，湖山容我不嫌贪。也知浪迹非长策，直拟西泠结草庵。”见者可以识其生平矣。

　　◎典当翰林院地望清切，而每有空乏之虞。宋杨大年《请外表》有云：“汉臣之饿且欲死，难免侏儒之嗤；孔徒之病不能兴，敢怀子路之愠。行作若敖之馁鬼，徒辱甘泉之从官。”近某太史作口号云：“先裁车马后裁人，裁到师门二两银（师门三节两生日，例馈贺仪银二两）。惟有两餐裁不得，一回典当一伤神。”艰窘之况，情见乎辞矣。

　　◎莲衣僧莲衣僧量云，楚人。少习儒业，晚投空门。爱西湖之胜，栖止涌金门外之灵芝寺，署所居曰未{斯}室。同年音玉泉司马德布为题联云：“结屋古城下，洗钵清溪前。”莲衣工书，亦能诗，尝自题其像，有“快意事教来日少，故人坟比远山多”之句。

　　◎方正学明成祖令方正学草诏，正学投笔于地，且哭且骂，致干成祖之怒。世或议其激烈已甚，方氏望溪亦论其任刚而自谓不屈者。以圣贤之道衡之，正所谓震于卒然而失其常度。不知其哭骂之时，乃正气所达，不能自已。颜常山舌、段太尉笏，古人类此者多矣，何独于正学而议之！善乎《明史》传赞曰：“齐、黄、方、练之俦，抱谋国之忠而乏制胜之策。然其忠愤激发，视刀锯鼎镬甘之若饴，百世而下，凛凛犹有生气。”论断平允，可以息众喙矣。

　　◎张杞山震泽张杞山布衣萼，质朴无他嗜好，惟喜为诗。著有《吟雪轩诗稿》，句如：“寒云沉浦雁，暮雨入江潮。”“乱红霜后叶，一碧水中烟。”《闰九日同人游荻塘》云：“登临休怅是他乡，秋老林皋野菊黄。今日招邀须尽兴，百年几度两重阳。”《山塘杂咏》云：“白伫清歌夙擅场，至今《水调》听吴娘。潇潇暮雨红桥外，不是离人也断肠。”雅有石湖风味。

　　◎沈蟾客先生嘉兴沈蟾客先生攀桂，同年石庵孝廉养和之尊人也。喜行善事，以郡城南北官塘圮没，时时溺人，乃倡捐修筑，躬自监督，不辞劳瘁。自嘉庆己卯至道光壬辰，塘路百二十余里皆陆续修固，赋诗纪事，有“问津不唱公无渡，百里湖山指点中”之句。

　　◎闵中丞归安闵峙庭中丞鹗元九岁时，其外舅尚书毛公于元宵宴客，中丞以旧姻与焉。

　　公作对属客曰：“元宵不见月，点几盏灯，为河山生色。”是日适届惊蛰，中丞即对曰：“警蛰未闻雷，击数声鼓，代天地宣威。”公大称赏，遂以女妻之。

　　◎杨忠武公近世名将以崇庆杨忠武公遇春为第一，才勇既伟，知遇亦隆。由固原提督迁陕甘总督，武臣授文职，旷典也。公髯长三尺许，经大小二百八十余战，无不身当先，未尝受创。平张格尔凯旋，兵初过州县横甚，殴知县。报闻，反见责，公意不谓然。比至，捆责带兵官各四十，受责者五十余人，斩殴官者以徇，兵后不敢哗。在固原任二十余年，每营简练精壮三百名以抬炮列前，继以鸟枪，十人一长，习进步连环枪，以次弓、箭、刀、予、喷筒、火弹，层层护之，用马队翼于左右，署其名曰“速战阵”，天下称劲旅焉。

　　◎程京丞吾邑程春庐京丞同文，少负异质，湛深于古。尝读书吾里分水书院，戏题于几曰：“胸中无所不有，一事未能到手。儒林名宦山林，待我四十年后。”乾隆己未登第，由兵曹入枢垣，一时典册皆出其手，名望隆起。方将大用，遽卒，士论惜之。

