<!-- { "loadSidebar": true } -->
　　◎穷通翁太仓王相国之督学浙江也，取士公明，人有“穷通翁”之谣，言所取皆寒士宿学而能文者也。后湖北李某来督浙学，不喜典重文字，好取短篇，士之美秀者拔置前列，貌不扬者虽已入彀，必摘其文中疵累黜之。时有谣云：“文宜浅淡干枯短，人忌胡麻胖黑长。”

　　◎二宋《陔余丛考》谓有三“二宋”，指《宋史》宋琪、宋雄，宋郊、宋祁，《元史》宋本、宋纟也。余按：《元史》宋子贞与族兄知柔，人称“大宋”、“小宋”。《明史》宋克、宋广善书，称“二宋”。又本朝长洲宋既庭教谕实颖与宗弟畴三俱以孝廉知名，时称“大宋”、“小宋”。道光癸卯浙江乡试，临海宋卫、宋以同祖兄弟同举孝廉，其同年亦以“二宋”称之。

　　◎徐瘦生吾里徐瘦生茂才照，工书，喜为诗。家贫，授徒自给。中年后，绝意进取，课读之暇，兀坐高吟，怡然自得。尝题联斋壁云：“志不求荣，满架图书成小隐；身难近俗，一庭风月伴孤吟。”诗稿甚富，殁后皆散佚无存。

　　◎吴石华词嘉应吴石华学博兰修，酷好倚声，所著《桐花阁词》，清空婉约，情味俱胜，可称岭南词家巨擘，录其尤者于左：《菩萨蛮》云：“愁虫琐碎啼金井，离人渐觉秋衾冷。一味做凄凉，梦魂都不双。当年相恋意，万种心头记，酒醒一灯昏，更长细细温。”《廉州七夕寄内虞美人》云：“一年又到穿针节，楼角纤纤月。素馨棚外倚栏杆，最忆二分风露、玉钗寒。人间无限银河水，相隔长千里。九回今夕在天涯，只有心头梦里、不离家。”《梁子春梅属题春堂藏书图乳燕飞》云：“一夕酸心话。问平生、说犹未忍，那堪图画！阿母昔兼师与父，储取缥缃满架。将旧日、钗钿都舍。一盏寒灯亲口授，有缫车伴尽啼乌夜。衣絮冷，寺钟打。而今回首悲亲舍。哭秋风、树根读竟，泪涔涔下。剩有缁帷常入梦，犹侍残机未罢。算此种深思谁写？任说马周当富贵，痛泉台何处频封。我亦是，伤心者。”学博尝谓“岭峤精华之气，荔支得其七八，如敝乡者，桃又得其二，兰辈数十人，共得其一耳”。

　　◎授经偶笔嘉兴钱新梧给谏仪吉，官京师，无力延师教子，与其室陈炜卿女史尔士亲自督课。女史尝于讲贯之暇，推阐经旨，著《授经偶笔》，以训子女。“《内则》执麻、治丝茧、织组纟川，学女事以供衣服”，说云：“古者妇功在于麻、丝茧、织纤组，其成也，质实坚重而可以为久。后世乃以刺绣为工，轻而易败，朝为被服之华，夕同土苴之弃，耗力费财，甚无谓也。古者黼黻文章以奉朝祭，此庙而不宴者也。今俗尚侈靡，妇女履底或有绣文。是古昔祭服之饰，今缘之履底矣。又若绣衫、绣扇充溢吴市，敝化奢丽，视若寻常，贾生所谓‘天下不屈者，殆未有也’。”其言切中习俗之弊。

　　◎顾母顾亭林先生之母王氏，崇祯时，旌表节孝，即《明史。列女传》所称王贞女也。先生有《与叶讠刃庵书》，辞荐举云：“先妣国亡绝粒，以女子而蹈首阳之烈。临终遗命，有‘无仕异代’之言，载于志状。故人人可出，而炎武必不可出矣。《记》曰：”将贻父母令名，必果；将贻父母羞辱，必不果。‘七十老翁何所求？正欠一死！若必相逼，则以身殉之矣！一死而先妣之大节愈彰于天下，使不类之子得附以成名，此亦人生难得之遭逢也。“盖其辞决，而其志弥可哀矣。

　　◎孙文靖公无锡孙文靖公尔准，以翰林起家，由知府历官闽浙总督，兴利除弊，懋著勤能。乾隆戊申，应北闱试报罢，有《赠黄炳奎》诗，云：“昨朝银榜揭天门，姓名琐屑知谁某。男儿立身有本末，何物科各堪不朽！”又己未岁礼闱报罢，作《三十自寿》词云：“但说文章堪报国，恐苍苍未尽生才意。”识者早决为大用之器。

　　◎计学博诗秀水计寿桥学博楠，崇尚风雅，兼精于医。著有《一隅草堂诗集》，句如：“黄叶覆松径，寒泉鸣竹林。”“风多秋在树，人静月当门。”“才非有用穷何怨，性本多情老愈深。”“贪闲转觉离家好，多用先愁卒岁难。”“杨柳东风来海燕，桃花春水上河豚。”皆妙。

　　◎罗提督东乡罗提督思举，战功见于魏默深州牧源《圣武记》者详矣。偶阅富阳周芸皋观察凯所述逸事，其智能亦自可称，非徒以武力雄一时也。公尝率兵入南山搜余贼，村人苦猴群盗食田粮，晨必发火器惊之。公问故，令获一猴来，蕹其毛，画面为大眼诸丑怪状，衔其口。明晨俟群猴来，纵之去，皆惊走。猴故其群也，急相逐，益惊，越山数十重，后不复至。官夔州游击，夔关临峡，山水迅急，瞬息千里。盐枭及贩鬻人口者，至则鸣金叫呼，越关以过。船皆设炮械，两旁系大竹，弯如弓，他船追及，断系发之，船必覆，人莫敢撄。公募善泅者，持利锯匿上流水中，俟船过，附而锯其舵，抵关适断，船不能行，触石破，尽获之。又有巨恶某唆讼，守欲得之，以属公，公佯不悦曰：“是文官事，何语我？”夜逾垣入其室，见为草状及稿匿所，出使数人候门外，复入起扃，人稿俱获。曰：“昨所以不许者，彼耳目众，欲令不为备也。”

　　◎字典《字典》十二集，二百十四部，旁及备考、补遗，合四万七千三十五字（古文字一千九百九十五不在此数）。《韵府》四声一百六韵，合一万二百五十七字（上平声二千二百七，下平声二千一百十三，上声一千八百四十四，去声二千二百九十六，入声一千七百九十七）。祗及《字典》四分之一；而世俗通行所识之字，不过四千有余，仅十分之一耳。

　　◎丁掇英先生吾里丁掇英先生元采（归安籍），先伯父彡石公乡举同年也。刻苦好学，尤耽楷书。生平书殿试卷不下二千本，十上公车不第，赋诗志感云：“十度长安客，途穷眼孰青？风尘徒自苦，文字竟无灵。对镜悲双鬓，挑灯伴一经。故交挥泪别，从此老林垌。”后司铎秀水二十年，乃告归，卒于家。先生与彡石公投分最密，遂订儿女姻（长子虚谷学博仁咸，为乡石公长婿）。彡石公罢官后，羁寓甘肃，寄先生书，备述升沈之感，谨录于左：“自别履綦，屡更寒暑。每因去雁，思作报章。而忧从中来，操翰复辍。今者一官再踬，万念皆灰。帐设扶风，门稀立雪。酌鲁酒而薄醉，听秦声而寡欢。

　　奇愁塞胸，抑郁谁语？窃愿为阁下陈之。仆赋命多穷，性复寡断。当丙寅岁微罪去官，片帆归里，即能名心永息，故业重温。成茂先励志之诗，著虞溥劝学之诰。

　　束之羊时至，问字之酒频来。则虽不能如仲长统之乐志邱园，向子乎之毕愿婚嫁，而蒙来求我，热不因人，怡怡然无所得失也。而乃贫犹乞郡，老更离家，典杜陵之衣，书盂尝之券，技穷鼯鼠，迹类羝羊。以致远道间关，频年奔走，积劳成疚，望远难归。迨至计无复之，而悔已晚矣！犹谓尘劳已倦，仕籍犹存，虽西笑之自惭，或东隅之可补。不意惊波复起，铩翮重遭，当宦辙之初停，忽官阶之遽去。元冬垂尽，边地苦寒，听箫鼓而心惊，睨刀环而目断。萧寥卒岁，傺回车，何为而来，破涕成笑。二月中，行抵长安，幸赖董观桥中丞悯穷乌之投怀，拯枯鱼于涸辙。荐主同州讲席，始得暂为枝借，免作蓬飘。然已精力俱疲，神魂欲窜。每当天寒日暮，月冷风凄，一灯荧荧，独与影语，几不知此身之犹在人世也。或者谓：羌村杜老，终遂生还；穷海坡公，虚传死信。苟年华之未迈，岂归计之难成？不知松菊全荒，终当乞食；樵苏不爨，何以为家！倘使憔悴还乡，啼号举室，青裙病妇，贫无沽酒之钗；白雪娇儿，寒索然糠之火。乞数升而未得，米市价高；怀一刺以空投，侯门终绝。刘伯龙徒为鬼笑，阮嗣宗莫救途穷。而且家少薄田，纵乏催租之吏；客持旧券，还须避债之台。呼负负兮谁怜，抱区区而莫诉。斯时也，即房中奏曲，亦作秋声；膝下含饴，都无甘味矣。又何如飞鸿印雪，一任留痕；落叶打包，长为行脚也哉。嗟呼！试看白发，已逼残年；不及黄泉，更无归路。兴言及此，涕泗交颐。想阁下闻之，亦必为之抚膺三叹也。韶春余闰，昼景方长。阁下作明山宾之学官，坐元行冲之讲席。酒材分致，菜把生香。

　　官不劳形，梦亦成趣。君诚乐矣，仆有憾焉。忆丁未岁，与君同赴大挑，君乃薄外吏而不为，仆则得冷官而复失。寒毡五分，皓首徒悲。缅想曩时，只增浩叹。

　　在蜀时，曾有奉怀句云‘宦海无波只此官’由今思之，斯言益信。端函削牍，聊布夙心。愁人之言，动多激楚。伏惟鉴察，不尽依驰。“

　　◎倪烈妇倪烈妇，仁和王通甫女也。年十七嫁东里倪德昌，三月而寡，谨事舅姑不衰。

　　阅八年，舅姑以家贫欲嫁之，阴纳聘，行有期矣。先一日乃告之，妇佯诺，即晚检半臂一、耳环一，以与姑曰：“是犹足为数日养。”夜半投于河。迟明父至，述夫妇同梦女归以死告，且谓上帝命为河神，无苦也。方共骇愕，里中哗传太平桥河有尸，被发蒙面，上下衣密缝，视之则妇也。凡溺者，男覆女仰，而妇尸独覆，人莫不异之。此道光八年四月事也。九年，诏旌其门，里人为葬于栖霞山下，赵茂才之琛题其华表云：“碧水冷银瓶，祠近岳家追孝媛；青山标石碣，墓邻孙氏聚贞魂。”

　　◎除夕奏凯逆回张格尔背叛，四城失陷，宣宗成皇帝命大学士长龄为扬威将军，统兵征剿，四城收复。张逆潜逃至噶尔铁盖山，为兵丁扬发、田大武所擒，其时为道光丁亥除夕。将军驰奏凯音，有句云：“开九重之阊阖，欢传凤阁椒花；听万里之铙歌，喜溢鳌山灯火。银幡彩胜，祥光争耀于红旗；玉烛金瓯，瑞气常凝于紫陛。”

　　切时令抒词，非比寻常称颂。先是，克复四城时，张逆潜逃，有议请割弃四城者，有议屠戮叛众者。将军以四城失守，援兵未至，半多逼胁，良莠难分，诛之不胜诛。且出卡即外夷部落，脱使群起疑惧，铤而走险，为张逆添羽翼，与四城为劲敌矣。于是胁从出卡，眷属得免缘坐，竟藉以勾摄张逆入卡就擒，人莫不服筹画之善。

　　◎魏侍御联天竺白衣送子观音殿楹联甚多，皆庸浅不足道。惟钱塘魏春松侍御成宪所题，裁对自然，不失读书人吐属。句云：“白衣仙人，瓶中水杨柳；朱芾男子，天上石麒麟。”

