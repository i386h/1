<!-- { "loadSidebar": true } -->
　　●卷五◎医学源流论徐灵胎《医学源流论》云：“有病固当服药，乃不能知医之高下，药之当否，不敢以身尝试，莫若择至易轻浅、有益无损之方以备酌用。如偶感风寒，则用葱白、苏叶汤取微汗；偶伤饮食，则用山查、麦芽汤消食；偶感暑气，则用六一散、广藿汤清暑；偶伤风热，则用灯心、竹叶汤清火；偶患腹泻，则用陈茶、佛手汤和肠胃。如此之类，不一而足。即使少误，必无大害。又有药似平常而竟有大误者，如腹痛呕逆之症，寒亦有之，热亦有之，暑气、触秽亦有之。或见此症而饮生姜汤，如果属寒，不散寒而用生姜热性之药与寒气相斗，已非正治，然犹有得效之理，其余三症，饮之必危。曾见有人中暑而服浓姜汤一碗，覆杯即死。若服紫苏汤，寒即立散，暑热亦无害。盖紫苏性发散，不拘何症，皆能散也。”按：此论惩药误而发，微病用之最为稳善，养生家不可不知。

　　◎嘉靖冤狱明嘉靖时冤狱，莫甚于李福达，而陈次之，皆因议礼而成。以是知名不正，必至于刑罚不中也。又张福狱亦由私忿而致奇冤。李福达事见《马录传》，陈事见《叶应骢传》，张福事见《熊浃传》。比类观之，可以知其失矣。

　　◎赐书加点侯景将镇河南，请于高欢曰：“今握兵在远，奸人易生诈伪，大王若赐以书，请异于他者。”许之。每与景书，别加微点，虽子弟弗之知。及欢疾笃，世子澄矫书召之，景知伪，惧祸，乃降梁。隋文帝爱其子汉王谅，与之约：“若玺书召，验亲敕字加点，又与玉麟符，合则就道。”盖即袭景之智。景大憝不足道，隋文废长立爱，乃亦假小智以济私恩，宜其速底败亡，致谅亦不得其死也。

　　◎常食之物医家谓枣百益一损，梨百损一益，韭与茶亦然。余谓人所常食之物，凡和平之品，如参苓、莲子、龙眼等，皆百益一损也；凡峻削之品，如槟榔、豆蔻仁、烟草、酒等，皆百损一益也；有益无损者惟五谷；至于鸦片烟之有损无益，人皆知之，而嗜之者日众，亦可悯矣！

　　◎方文乾隆时，淳安方文大令如，主讲杭州紫阳书院，郡中名士如陈勾山太仆兆仑、杭堇浦太史世骏、金长孺大令虞皆不服。乃拈“驱蛇龙而放之菹”题为课，诸人所作才气雄肆，只就“驱”字、“放”字著笔，方作独诠发“菹”字，众始悦服。

　　◎何文安公挽联道州何文安公师凌汉，幼失怙恃，家贫，刻志励学。通籍后，叠掌文衡。道光辛卯，典浙试后，即督浙学。待士外严而内和，校阅公明，士论翕服。庚子，薨于位，海内之赠祭文挽联者，嗣君编录成集刊之，今摘其尤于左。英相国和云：“再世获传衣，最喜缘深堪历久；三台期接席，那知望切竟成空。”副宪毛伯雨师式郇云：“累世簪毫，方期启沃酬恩，尚克同心作霖雨；数旬牡，岂意春明话别，不堪回首望停云。”曾京卿望颜云：“朝露洒遗笺，问几人东阁重窥，有子才如苏右相；春明陪末座，忆两载南车亲奉，前贤怅失郑司农。”钱给谏仪吉云：“渊云大文，赵张为政，奋建家风，时望兼汉廷数子；省台故事，都邑讴思，门墙述训，令名传荆国先贤。”鄂太史恒云：“一品荷殊荣，文望官声，端谨咸钦臣节粹；千秋逢异数，崇衔美谥，幽冥应感圣恩深。”汪明府仲洋云：“践道一身修，贯乎言功者德；易名当代少，止于理义曰安。”

　　◎洪地斋临海洪地斋孝廉坤煊，负异才，朱文正公视学至台，地斋方居内艰，物色得之，命以墨与古学之试，遂于乾隆己酉岁拔入成均，与萧山王畹馨绍兰、东阳楼更一上层齐名，称为“浙东三杰”。壬子应试北闱，报捷后，偶感时疾，自疑虚羸，误服参耆而卒，距揭晓甫十日。宋粗山明府世荦悼以诗云：“泥金报捷正喧阗，谁遣巫阳下九天？泉路又添才鬼席，家门刚启贺宾筵。元城空说留经笥，伯道何时卜墓田？太息都门分手日，八街槐影语缠绵。”“藉甚文名落拓身，每于疏散见天真。怜才竟负朱公叔，古貌空传杜子春（地斋目微眇）。万卷书凭棺束骨，千金方误药沾唇（地斋知医，自饮其方而卒）。都门旧雨知无几，谁送灵辆下潞滨？

　　◎滦阳于役图先伯父彡石公官京师时，与诸名流为诗酒之会，江都罗两峰布衣聘亦与焉。

　　乾隆壬子三月，公奉命往热河校文津阁《四库》书，罗为作《滦阳于役图》，并题诗云：“欲雨不雨吟春阴，欣然结社成诗林。觞咏同君展修禊，恐此会后还追寻。”“春华正放长安陌，驾言滦阳事行役。佥云小别各罄欢，莫负当筵酒脂碧。”

　　图作青绿山水，着色不多，神韵独绝。

　　◎大成殿藏旧主记杭州府学文庙，重修于嘉庆壬戌年，时司事者为邵上舍志锟，以庙主已敝，乃更易新者，藏旧主于大成殿座后，而为之记。钱塘陈曼生司马鸿寿书之，刊于大成门外东廊，其辞曰：“考古庙主，藏用石室。有事则陈，既纳北壁。为辟火灾，兼示静谧。后世敬礼，备谓尊不可撤。以座宁主，丹漆是饰。维大成殿座，遵后世式。厥制崇高，工用镂刻。岁久勿治，华采或蚀。兹庙貌既新，敬鸠众力。

　　储材重作，旧观勿失。又今两庑主，改选嘉栗。尊新藏旧，藏处宜密。谨于座后，仿古夹室。尽安旧主，俾永无佚。藏同祧主，惟祭不必出。爰识始末，使后重修者悉。时元默阉茂壮月吉日，承修学宫人邵志锟谨述。“

　　◎鲥鱼《尔雅》：“咎，当互。”郭璞注：“今江东呼最大长三尺者为当互。”

　　邵氏《正义》谓：“即鲥鱼。”杭州鲥初出时，豪贵争以饷遗，价甚贵，寒窭不得食也。凡宾筵，鱼例处后，独鲥先登。胡书农学士诗云：“银光华宴催登早，星味寒家馈到迟。”体物殊切。

　　◎史文靖公溧阳史文靖公贻直，祖鹤龄，父夔，子奕簪，四代皆以翰林起家。公于康熙庚辰联捷成进士，年甫十九。在外督抚七省，在内六官之司罔不爰历。居相位垂二十年，名注朝籍六十四年。乾隆庚辰重赴琼林宴，癸未薨于位，年八十二。名位福寿，罕有其比。

　　◎科名盛事本期祖孙会状，惟长洲彭侍讲定求，及其孙尚书启丰。尚书之婿阳湖庄学士培因，亦大魁天下，可称科名盛事。

　　◎讨贼誓词明临海陈木叔函辉，尝作《告太祖讨闯贼誓词》云：“敌王所忾，请共挥鲁阳指日之戈；与子同仇，应先击祖逖渡江之楫。”又云：“济则君之灵，为臣无二；心在人之内，誓死靡他。”读之，觉忠义之诚，溢于言表。

　　◎凡将篇司马相如《凡将篇》云“钟磬竽笙筑坎篌”，同时《柏梁台》诗云“枇杷橘栗桃李梅”，句法相类，其源盖出于《诗经》“椅桐梓漆”，“鲦尝鲤”

　　等句。而七字成句，则如份《礼记》“喜怒哀惧爱恶欲”，《尔雅》“永悠迥违遐逖阔”，“缉熙列显昭皓频”等语，已肇其端，迨史游作《急就篇》“稻黍秫稷粟麻粳”等句，亦皆以七字隶七物。后世诗人多效之，如韩昌黎《陆浑山火》诗“鸦鸱雕雁鹰鹄”，苏东坡《韩牧马图》诗“骓胚驷骆骊骝原”，刘青田《二鬼》诗“蚊虻蚤虱蝇蚋蜞”等句，其尤著者也。

　　◎师古事必师古，然亦何可泥哉！齐泰、黄子澄援汉削藩之议，而燕师以起。杨士奇、杨荣引弃珠崖之说，允安南黎利立陈氏为后，遂致弃地殃民。马中锡效龚遂化渤海盗事，抚令流贼解散，卒无功致谤，下狱死。漫言法古，而不审时度势以图之，鲜有不败者也。

　　◎文辞袭用古人文辞有不嫌袭用者。邹阳《谏吴王书》云：“鸷鸟累百，不如一鹗。”

　　樊准《荐庞参书》用之，孔融《荐祢衡书》亦用之，《三国志。吕蒙传》亦用此语。

　　◎郑[B098]阳明崇祯时，武进郑[B098]阳翰林曼阝，以杖母之诬受极刑。漳浦黄忠端公道周谓：“正直而遭显戮，文士而蒙恶声，古今无甚于此者。”余姚黄征君宗羲作《[B098]阳墓表》谓：“公为奸相温体仁所陷，路人知之。而杖母流言，君子能亮之以理，未必验之以事也。水落石出，余详之公卿之贤者。仪部（[B098]阳之父振先）眷一妾，其夫人不能容，仪部遂挟妾以出，流转僧寺，颇为人所指目。

　　公无可奈何，而夫人笃信佛乘，与一尼甚昵，公求尼为之劝解。尼神道设教，假箕仙言上帝震怒，将降祸于夫人，夫人受戒悔过，仪部始得安其室。一时好事相传，以竹篦参话之法，讹为扑作教刑之事。当公之受诬，欲陈其本末，则恐有碍于父母，故宁隐忍就死，赍冤于地下，岂非仁者之心与！虽然仪部之眷妾，夫人之妒，亲之过小者也，使公蒙诟丑大诽于天下，其轻重可无辨乎？是故公之狱不明，则奸相之恶不著，此后死者之责也。“[B098]阳事载于《明史》者未详，得征君之文而始白。吁！以庄烈帝之偏忮，温体仁之狠贼，锻成此狱，可谓奇冤！

　　◎为学之道凡为学之道，见闻欲其博，术业欲其约。萧山毛太史奇龄作诗、古文，必先罗列满前，考核精细，方伸纸疾书。其夫人陈氏性悍妒，以毛有妾曼殊，辄詈于人前曰：“尔辈以毛大可为博学耶？渠作七言八句，亦必獭祭所成。”毛笑曰：“动笔一次，展卷一回，则典故纯熟，终身不忘。日积月累，自然博洽。”嘉兴钱文端公陈群，少时尝问于秀水徐阁学嘉炎曰：“学何以博？”徐曰：“读古人书，就其篇中最胜处记之，久乃会通。”后述于朱太史彝尊，朱曰：“斯言是也。

　　世安有过目不遗一字者耶？“姚姬传比部尝效作词，嘉定王太常鸣盛语休宁戴太史震曰：”吾昔畏姬传，今不畏之矣。彼好多能，见人一长辄思并之，夫专力则精，杂学则粗，故不足畏也。“姚闻之，遂不作词，且多所舍弃，以古文名世。

　　余按：此三者，皆为学切要之言，有志者当奉以为法。

　　◎王文成公用兵王文成公好讲学而精于用兵。其讨大帽山贼师富也，指挥覃桓、县丞纪镛战死，公亲率锐卒屯上杭，佯退师，出不意捣之，连破四十余寨，遂擒师富。其讨横水贼谢志山也，先遣四百人伏贼巢左右，进军逼之，贼方迎战，两山举帜，贼大惊，谓官军已尽犁其巢，遂溃，乘胜克之。其剿余贼于九连山也，山横亘数百里，陡绝不可攻，乃简壮士七百人衣贼衣，奔崖下，贼招之上，官军进攻，内外合击，禽斩无遗。宸濠之乱，虑其出长江顺流东下，则南都不可保，因先遣间谍以计挠之。凡此皆出奇制胜，所谓兵不厌诈，非小儒所能知也。

