<!-- { "loadSidebar": true } -->
　　◎冷泉亭杭州冷泉亭有联云：“泉是几时冷起？峰从何处飞来？”相传为董香光句。

　　又天台范抡选题联云：“涤热肠，泉是冷好；卫净土，峰故飞来。”句有作意。

　　西安吴辛峰学博庆泰谓“故”字平弱，当以“特”字易之，良然。

　　◎张梦庐同邑张梦庐学博千里，医名隆赫。道光间，应闽浙总督无锡孙文靖公之聘至闽，时公患水胀已剧，犹笃信草泽医，服攻水之药，自谓可痊。张乃详论病情，反覆数千言劝其止药。私谓其僚属曰：“元气已竭，难延至旬日矣。”越七日果卒。其论大略云：“专科以草药为丸为醴，峻剂逐水，或从两足滂溢，或从大肠直泻。所用之药，虽秘不肯泄，然投剂少而见效速，其猛利可知。夫用药犹用兵，攻守之法，参伍错综，必主于有利而无弊。从未有病经两年，发已数次，不辨病之浅深，体之虚实，祗以峻下一法为可屡投而屡效者。盖此症之起，初因饮啖兼人，胃强脾弱，继则忧劳过度，气竭肝伤。流之壅由乎源之塞，若再守饮食之厉禁，进暴戾之劫剂，不啻剿寇用兵而无节制，则兵反为寇；济师无饷而专驱迫，则民尽为雠。公何忍以千金之躯，轻其孤注之掷耶？彼草泽无知，守一己之师传，图侥幸于万一，以治藜藿劳形之法，概施诸君民倚赖之身。效则国之福，不效则虽食其肉犹可逭乎？此愚之所痛心疾首而进停药之说也。”语殊切直，特录之以告世之溺惑于庸医者。张有谒孙宫保句云：“身思报国仔肩重，病为忧民措手难。”

　　见所刊《闽游草》中。

　　◎黄莘田诗国朝闽诗人以永福黄莘田大令任为首，所著《香草斋诗》，风华韶秀，戛戛生新。七绝尤胜，《泰安道中山行》云：“倡条冶叶拂青骢，帽影鞭丝困午风。

　　十里枣花香不断，行人五月出东蒙。“《劝农》云：”暖风晴日卷双旌，立马来听布谷声。一事最饶田唆韵，木棉花下看春耕。“《西湖杂诗》云：”珠襦玉匣出昭陵，杜宇斜阳不可听。千树桃花万条柳，六桥无地种冬青。“”梨花无主草空青，金缕歌残翠黛凝。魂断萧萧松柏路，满天梅雨下西陵。“”懒慢无心上画桡，青旗沽酒不曾招。不知细雨裙腰草，绿到春风第几桥？“

　　◎苍耳子虫苍耳子草，夏秋之交，阴雨后梗中霉烂生虫，取就薰炉上烘干，藏小竹筒内，随身携带（或藏锡瓶，勿令出气）。患疔毒者，以虫研细末，置治疗膏药上，贴之一宿，疔即拔出而愈（贴时须先以针微挑疔头出水）。余在台州，仆周锦种之盈畦，取虫救人，屡著神效。比在杭郡，学舍旁苍耳草虫甚多，以疗疔毒，无不获效。同邑友人郑拙言学博凤锵携至开化，亦救治数人。彼地无苍耳草，书来索种以传。又青蒿虫治小儿惊风最灵，余孙荣霖曾赖此得生。此二方皆见《本草纲目》，而世罕知其效，特志之（青蒿虫亦在梗中，焙干研末和灯心灰汤调送下）。

　　◎鱼骨凳台州城中东岳庙有鱼骨凳，阔一尺，长丈余，中平，两端曲形似凳。庙祝云：“是鱼之尾骨，其脊骨更大，在海滨某庙中。”按《隋书》：漕国顺天神祠前有一鱼脊骨，其孔中通，马骑出入，盖视此更巨矣。昔人谓水族惟鱼最大，信然。

　　◎沈晓沧司马诗吾邑沈晓沧司马炳垣，自幼好为诗，以名孝廉为外吏，手版靴尘不废吟咏。

　　佳句如《镇江》云：“岸高山比势，地隘水为门。”《天津》云：“关锁东西钥，河流大小沽。”《舟泊京口》云：“大观穷日月，孤势出楼台。”《皂河》云：“鸥情随水远，柳意得春先。”《扬州》云：“明月随人过淮浦，暗潮带雨入江城。”《过畏垒湖》云：“远水帆飞林影外，高楼人在雁声中。”皆超心炼冶，不愧作家。

　　◎艺文志《唐书。艺文志》，凡小说家书，无不采录，独不及应制之赋，试帖之诗。

　　《明史。艺文志》不列名家时艺稿，盖史例宜然。我朝《四库全书》亦不采时文、试帖诗集。于此知荣世之词章，不能并传世之著述也。今之编集者，往往附以时文，盖仿明吴伯宗《荣进集》例耳。

　　◎玉芝堂谈荟徐应秋《玉芝堂谈荟》，类摭故实，累牍连章，可称华缛。然其书尚有二失：一则搜罗未遍，即正史犹有所遗；一则援引昔人文辞，每不标明某书。前之失犹可言也，后之失既乖体要，且蹈攘善之愆矣。

　　◎陶安明太祖优任陶安，赐门帖子曰：“国朝谋略无双士，翰苑文章第一家。”此惟刘基、宋濂乃足当之。安尝自谓“谋略不如基，学问不如濂”，语非谦也。刘、宋晚岁，帝眷寝衰，而安独以礼遇终。余按：基卒于洪武八年，濂卒于洪武十四年，而安卒于洪武元年，然则安亦幸而早亡，得以保全恩宠耳。

　　◎逸民榜乾隆癸卯科，浙江乡试，首题“逸民伯夷、叔齐、虞仲、夷逸、朱张、柳下惠、少连”，获售者鲜登第，时称“逸民榜”。嘉庆癸酉科题“刚毅木讷近仁”，所取文皆恬静之作，登第者绝少，时称“哑榜”。丙子科题“夫达也者，质直而好义，察言而观色，虑以下人”，所取文皆动宕发皇，登第者独多，时称“响榜”。

　　大抵场屋文字，察理宜精，而才不可敛；审法宜密，而笔不可枯。必也，以沈实之思，运高华之气，风骨近于古，而声调合于今，斯为举业利器。

　　◎秘法杭州吴山有售秘法者，一人以三百钱购三条，曰“持家必发”、“饮酒不醉”、“生虱断根”，固封慎重而与之，云：“此诀至灵，慎勿浪传人也。”归家视之，则曰“勤俭”、曰“早散”、曰“勤捉”而已。大悔恨，然理不可易，终无能诘难也。

　　◎倪太史震泽倪太史师孟，幼颖悟，七岁时与蔡某同塾读书。蔡亦聪俊，举《四书》注“倪，小儿也”以戏之，倪应声曰：“蔡，大龟也。”客有于席间令作“蚕豆”

　　破题者，倪即云：“豆以蚕名，可食而不可衣也。”

　　◎麦粉嘉庆己卯年，杭城大火，一王姓家四邻俱毁而岿然独存。人询其家有何善行，则曰：“无他，惟五世不以麦粉洗衣服耳。”余按：仁和沈梅村大令赤然《寒夜丛谈》云：“麦为百谷之始，所以养人之生者甚广，而世人多以之浆洗衣服，甚至裙挥足缠亦用之，云如是则耐著，且易去垢也。今试以一家计之，每日约费麦三合，通十七省四五千万家计之，每岁共需麦四五千万石。嗟乎！登之则历四时，食之则遍天下，徒以区区污私浣衣之故，悉举而弃诸沟渎中，暴殄天物，无逾于此！安得家喻户晓，而为世惜此无穷之福耶？”此论最为明切，无如举世习惯，莫知警戒也！

　　◎四子书集注士子习《四子书》，皆恪遵《集注》而往往不能全读。乙未岁，在京师同人宴饮，秀水汪子黄同年焘举令云：“述外国《四书》一句，不能者罚。”众无以应，哗辨云：“此书从未寓目，得毋杜撰耶？”汪曰：“出《孟子》‘仁也者，人也’节，《集注》，非僻书也。”检视果然，乃各饮罚酒。偶阅董东亭太史潮《东皋杂钞》，云：“周雅楫清原，以康熙己未召试入翰林，一日入直，圣祖忽问以‘增广生员’四字，周不能对。上哂之曰：”《四书》尚不读全，何云博学？‘后检之，乃在’子适卫‘章，圈外注’唐太宗置增广生员‘云云。“可见当日鸿词中人已如此矣。

　　◎黄滔诗钱塘袁简斋太史枚《随园诗话》载，晚唐人辞某节度使七律前四句云：“去违知己住违亲，欲策羸骖屡逡巡。万里家山归养志，十年门馆受恩身。”以为一往情深，必士君子中有至性者，惜不记其全章与其姓名。按：此乃黄滔《辞刑部郑郎中П》诗，其下半首云：“莺声历历秦城晓，柳色依依灞水春。明日蓝田关外路，连天风雪一行人。”第二句乃是“欲发羸蹄进退频”。滔字文江，莆田人。

　　昭宗乾宁二年擢进士第，官四门博士，后迁监察御史里行，充武威军节度推官。

　　王审知据有全闽，而终其身为节将，滔规正有力焉。滔又有《题陈山人居》句云：“隔岸青山秋见寺，半床明月夜闻钟。”写景亦佳。

　　◎罢荔枝贡宋李复古迪留守洛阳，始贡牡丹花；蔡君谟襄为福建路转运使，始进小团龙茶。贤者乃亦为此。南宋洪君畴天锡为福建安抚，罢荔枝贡。后贤胜前贤矣（本朝道光元年颜惺甫制军检巡抚福建，亦奏罢荔枝贡）。

　　◎别赋江文通《别赋》起云：“黯然销魂者，惟别而已矣！”乃赋中绝调。后惟王子安仿之，作《采莲赋》云：“非登高可以赋者，惟采莲而已矣！”调虽相似，情韵则不逮矣。

　　◎温八吟王定保《唐摭言》谓：“温庭筠烛下未尝起草，但笼袖凭几，每赋一咏一吟而已，故场中号为‘温八吟’。”孙光宪《北梦琐言》谓：“温庭筠才思艳丽，工为小赋。每入试，押官韵作赋，凡八叉手而八韵成，时人号‘温八叉’。”今人徵典，但知有“八叉”，罕知有“八吟”矣。

　　◎陶渊明祠堂记陶渊明《五柳先生传》、《归去来辞》，皆有悠然自得之趣，视矫世绝俗之士，相去悬殊。后世但知其人品之高，卓越千古，即史氏亦仅以隐逸目之。惟宋罗端良愿《祠堂记》最能得其品谊之实。其略云：“渊明生百代之后，独颓然任实。虽清风高节邈然难嗣，而言论所表，篇什所寄，率书生之素业，或老农之常务。仕不曰行志，聊资三径而已。去不曰为高，情在骏奔而已。饥则乞食，醉便遣客。不借琴以为雅，故无弦亦可。不因酒以为达，故把菊自足。真风所播，直扫魏、晋浇习。”又云：“在县日浅，事虽不具见，然初不以家累自随。送一力助其子，而慈祥缱绻之意，与视俨等不殊，只此一语，便可祠之百世。迹其求邑，虽指公田为酒之利，然来去以秋冬仲月，非播植之时，而《传》遽有种秫之数。

　　又督邮小儿，虽不束带向之，固自未害，不足遽用是日决去留也。此为未深知渊明者。“端良此文及《淳安县社稷坛记》，甚为朱子所称，盖以持论之独精也。

　　◎四三杨阳湖赵云松观察翼《陔余丛考》谓：“史有三‘三杨’，乃晋杨骏、杨珧、杨济，唐杨凭、杨凝、杨凌，明杨士奇、杨溥、杨荣也。”按：《元史》杨浞，稿城人。与中山杨珍、无极杨卞齐名，时人有“三杨”之目，是有四“三杨”矣。

