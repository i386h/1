<!-- { "loadSidebar": true } -->
　　刘曰：“此人全别，必是有名卿相。”二母知人，一信之于未达之前，一察之于既显之后，其识鉴皆不可及。

　　◎马十二生肖中兔、蛇、猴皆不入卦象，凡言虎之卦三（履、颐、革），而说卦不及焉；言马者八卦（坤、屯、贲、大畜、晋、暌、涣、中孚）。而说卦取象，且有三卦（乾、震、坎），知马之为用广矣。

　　◎李德裕张孚敬李德裕以荫入官，乃抑进士科；张孚敬登第，在部观政，迨议大礼，擢学士，诸翰林不与并列，后乃尽黜翰林官。视古大臣忘私进贤，盖迥殊矣。

　　◎拟旨明仁宗时，夏忠靖公原吉拟旨多云：“某部知道。”或以问公，公曰：“予夺之柄，非臣下所敢专，故付之六部定其可否，而复取上裁，则事有所分而权不下移。”旨哉，言乎！宜至今因之不改也。

　　◎荀崧女荀崧为襄城太守，为杜曾所围，力弱食尽，崧小女灌年十三，率勇土数十人逾城突围，夜出诣平南将军石览乞师，又为崧书与南中郎将周访请援。访遣子抚率三千兵会石览，俱救崧，贼闻兵至散走，灌之力也。奇节如此，纪载罕有，惜《晋书》仅志此一事，而不详述其生平。

　　◎<矢羽>字《丹铅总录》谓：“后周皇后服制：受茧则服衣，听女教则服，归宁则服<矢羽>衣。、<矢羽>字惟见此，盖苏绰所制也。”余考：“<矢羽>”字《字书》不载，而“”字则见于《尔雅。释鸟》，云：“[A181]雉，雉。”注：“今白也。江东呼白[A181]，亦名白雉。”宜云翔字惟见此，乃合。

　　◎鸠茶《太平广记。夫为妇吹火》诗：“吹火青唇敛，添薪墨腕斜。遥看烟里面，恰似鸠茶。”“鸠茶”乃佛经语，或作“拘辨茶”、“究茶”、“恭畔茶”、“弓茶”，皆一也。言瓮形似冬瓜也，以是为喻，状其容之丑也。前乎此者，《庄子》有之，云：“瓮瓷大瘿。

　　◎独寝不惭于魂刘勰《新论》“独立不惭影，独寝不愧衾”，盖本《晏子春秋》“独立不惭于影，独寝不惭于魂”。“魂”字实胜“衾”字。

　　◎四字异体四字异体而音义皆同者，惟粗、粗、角、{分鹿}.粗，古{分鹿}，俗粗、角通用。

　　◎杨修刘显魏武题“活”字于门，杨修知其嫌门阔；又题“合”字于酪杯盖头，杨修知为“人一口”；梁武署沙门讼田者曰“贞”，而刘显知为“与上人”。二子之才隽矣，然卒为所忌，聪明何可恃乎！

　　◎乌程三相国明季乌程有三相国，所居相距不过九里，时有“九里三阁老”之谣。朱文肃公国桢倡“均徭”之议，东南大水，又请改折，德泽及人，乡邦推重。沈氵结纳客、魏，温体仁奸私误国，闾里羞称之。三人皆载《明史》，而府县志列传独详文肃事实，沈、温则讳而不书。肆志一时，陨名千载。呜呼！此亦足以为鉴戒也。

　　◎孔子弟子考朱竹太史《孔子弟子考》谓“欧阳子有言：”受业者为弟子，受业于弟子者为门人。‘试稽之：《论语》所云’门人‘，皆受业于弟子者也。’颜渊死，门人厚葬之‘，此颜子之弟子也；’子出，门人问‘，此曾子之弟子也；’子疾病，子路使门人为臣‘，又’门人不敬子路‘，此子路之弟子也；’子夏之门人问交于子张‘，此于夏之弟子也，孟子曰：“门人治任将归，入揖于子贡’，此子贡之弟子也”云云。然余观《论语》，“童子见，门人惑”，此当为孔子之弟子，不得谓是孔子弟子之弟子也：“子游曰：”子夏之门人小子。“‘此当为子夏之弟子，不得谓是子夏弟子之弟子也：”孟子门人问曰：“夫子何以知其将见杀？”’此当是孟子之弟子，不得谓是孟子弟子之弟子也。以此证之，朱之说岂其然乎？

　　◎久任牧民官必使久于其任，而后与民相习，得以尽抚绥之略。明兴百余年间，澄叙官方，勤求上理。居职最久者，如赵登知湖州府，自宣德至正统十七年；刘纲知宁州，由建文二年进士，官府谷知县迁擢，在宁州三十四年；吴祥知嵩县，自永乐至宣德三十二年。中叶以后，此风渐渺，吏治亦不如前矣。

　　◎名号谥尧、舜、禹称名，汤称号，文王、武王称谥，由质而文，即此亦可觇世运。

　　◎田田钱钱女子双名最多，独辛稼轩妾田田、钱钱，因其姓而名之，与其他双名者异。

　　◎誊录浙人乡试，每以金贻誊录手之善书者，潜递关节，属其誊卷朱色鲜明，字画光整，易动阅者之目。亦有已获科名者，贪得厚利，冒应是役，甚至私携墨笔，点窜试文，中隽则可得重酬。此风始自绍兴人，沿及诸郡。道光丙午秋试，士子一万一千余人，其不购誊录者只三千余卷，仅得售三人。盖以字迹潦草，校文者以辨识为苦，辄屏弃不观也。犹忆壬辰榜后，谒见房师乐平齐星舟先生双进（嘉庆丙予单人，官终石门县知县），先生谓：“汝文佳而字体模糊，耗我半夜心力始能辨晰。尤赖主司爱才，取墨卷校对，方得入彀。”尔时购誊录者未多，而弊已若此，幸遇乐平、山阳、天津三先生，不致摈弃，知己之感，毕世勿谖也。

　　◎作者七人矣“作者七人矣”，王氏谓伯夷、叔齐、虞仲、夷逸、朱张、柳下惠、少连；包氏谓荷蒉、荷、仪封人、晨门、楚狂接舆、长沮、桀溺；程伊川又谓“作者”

　　之谓圣，义、农、黄帝、尧、舜、禹、汤是也；袁俊翁《四书疑节》则谓专指当时而言，宜主包氏之说，特封人本以得时行道为心，初不与彼六人同行，当以微生亩易之。此说创而实确。

　　◎扬无咎杨姓皆从木，惟宋清江扬无咎祖汉子云，从扌不从木，二千年来典籍中不多见也。

　　◎乡会试题乡、会试题，首题《论语》，则次题为《中庸》，首题《大学》，则次题为《论语》，三题《孟子》，此定例也。道光庚子科，山西首题“德润身，心广体胖”，次题“体群臣也，子庶民也”，以无《论语》题，主试皆获谴。吾浙乡试出《大学》题，闱中必有火灾，故老相传康熙初三次皆然（康熙癸卯首题“生财有大道”一节，壬子首题“如切如磋”六句，庚午首题“无所不用其极”）。自是以后，浙闱不复出《大学》题，盖沿以为例矣。

　　◎奇名明番禺罗宾王官南昌府同知，罢归，筑哭斯堂于里门，此堂名之最奇者。吾邑冯学博嗣京取“少壮不努力，老大徒伤悲”之意，筑别业曰大悲庵，此庵名之最奇者。朱竹君学士视闽学时，令士子人采一石，筑亭署中供之，各镌姓氏于上，颜曰“三百三十三士亭”，此亭名之最奇者。洪洞范高阝鼎所著杂文名《草草草》，此书名之最奇者。

　　◎宋角山诗宋角山大令，乾隆戊申孝廉，中岁宰扶风，七载即挂冠归，著有《红杏轩诗钞》。其宰扶风时，案牍之暇不废吟咏，所赋《小游仙》诗有云：“本是瑶池会上仙，浣纱小谪玉河边。自言爱女佳期近，又索黄姑助嫁钱。”“暂插朝天白玉簪，归来依旧捣双砧。七襄任汝纤纤手，争奈银河负债深。”“甫报瑶池桂树秋，武皇又作绛河游。上清毕竟论门第，怪道登仙总姓刘。”“漠漠春阴淡淡烟，扬州未到早腰缠。早知驾鹤飞升易，悔读《黄庭》五十年。”盖皆有为而作。断句如《陈思王墓》云：“奸人有后天难问，才子封王福未悭。”《虎丘》云：“庑下千秋高士少，水边三月丽人多。”亦研锤入妙。

　　◎李鹤杉李鹤杉学博博闻强识，才藻富有。小试以《长鬣呼馀皇赋》受知于学使李芝龄师，入邑庠第一人，称为李长鬣。道光甲午闱作，为副主试歙县徐廉峰太史宝善所赏，而正主试以次艺犯下，黜之（“发强刚毅，足以有执也”，题文用“血气”二字）。旋于乙未获售入都。太史招之往，使在弟子之列。李献诗有“名倾元叔登朝日，恩感昌黎荐士年”之句。寓都门，得诗盈箧，编为《北行草》。其《赠端木鹤田舍人》一律最佳，诗云：“岁星游戏住人间，车马盈门自闭关。一架藤花留散吏（舍人寓寄园紫藤精舍），十年薇省话清班。海隅应诏恩原渥，日下雠书老未闲。料得韦编三绝后（舍人著《易指》已刊），等身事业付名山。”

　　◎迁居诗舒铁云孝廉寓居吾里乡思桥，偶与友人书云：“比张融之居建业，彼尚多此一舟；若相如之返成都，我并无其四壁。”沈青斋观察见之，即以南花桥老屋借居，且寓书曰：“但住无妨，且行弗顾，所望泥金之捷先贲蓬门耳。”舒因赋诗以谢，有云：“南花桥头秋水绿，扁舟愿写移居图。移居之图尚可写，羌此高义今则无。”时乾隆甲寅岁也。

　　◎父子能诗宋浦城詹应之忄造、詹元善体仁父子能诗，厉樊榭《宋诗纪事》皆遗之。应之《寄胡籍溪》诗云：“雨过溪头鸟篆沙，溪山深处野人家。门前桃李都飞尽，又见春光到楝花。”《春怀示邻里》句云：“断墙著雨蜗成字，老屋无声燕作家。”

　　元善《幽居》诗云：“投老安闲世味疏，深深水竹葺幽居。床头昨夜风吹落，多是经年未报书。”风致俱妙。

　　◎彡石公诗话先伯父彡石公《诗话》谓：“吴谷人祭酒深于友谊，少与沈瞿斧交最笃。

　　瞿{艹}病剧，适自严江归，急往视之，但及一执手而已。因哭之以诗云：‘我作孤游君独愁，独愁春去又成秋。半年怆我方归棹，一病闻君已卧楼。旧事可怜如梦过，轻帆幸不被风留。只争片刻犹相见，得见能教不泪流？’清空一气，读之凄惋。今观全集中所刊，已皆改易，云：“无限凄凉对素琴，曾于贱子托知音。友朋实有家人意，风雨宁渝生死心。独立无端斜照冷，此情千古大江深。但逢峰肃泉吟处，认尔魂归枫树林。‘气格虽较庄重，然转逊前作之真挚，并录之，以质精于斯道者。”

　　◎徐鹤舟同里徐鹤舟布衣石麟，籍隶乌程，少孤而贫，训蒙自给。程筠轩茂才倡《梅魂》诗，索和于人，徐作为所赏，以女字之。未娶得痿疾，乃更刻苦为诗。病三十载忽起，程方将送女毕姻，而徐竟以伤暑暴卒。其从侄春粼为刻遗稿以行世。

　　其《梅魂》诗云：“仙姿缥缈总无形，归去罗浮与洞庭。玉笛吹残空自怨，瑶琴抚罢遣谁听？雪寒孤月村边白，烟冷数峰江上青。欲觅芳踪何处所？满林香雾夜冥冥。”断句如：“淡烟三亩竹，斜日一村鸦”，“山云秋带雨，海月夜生潮”。

　　桃花山路分诸涧，杨柳人家聚一村“。俱佳。

