<!-- { "loadSidebar": true } -->
　　◎安次香蜀中安次香上舍崇庚，才调倜傥，工绘事，喜吟咏，幕游浙中。先君子官遂安学时，与之相识，徵歌角酒，情好甚敦。尝赋《西湖柳枝》诗云：“春水平时绿波，一生消受好风多。长亭万缕都输汝，不系离愁只听歌。”饶有风致。

　　◎茌平旅壁词至京师沿途旅壁题咏甚多，往往有佳者。道光癸巳，春闱被放还南，于茌平旅壁见江南念重学人赠歌者秋桂二词，情味苍凉，殆下第后有托而言者，惜未知其姓名。其词云：“茅店月昏黄，不听清歌已断肠。况是弦低按处，凄凉，密雨惊风雁数行。我自鬓毛苍，怪汝鸦雏恨也长。等是天涯沦落者，苍茫，烛ㄠ樽空泪满裳。”“宛转拨檀槽，浑似秋江涌怒涛。乐府于今如呓语，魂销，劝汝人前调莫高。上客《郁轮袍》，惭愧村妹慢捻挑。卿唱新词吾亦和，萧骚，今古怜才是尔曹。”

　　◎巴鲫膏外伯祖周悠亭先生向潮，兄弟三人，次春波先生踊潜，余外祖也，三葵园先生以清，俱好善乐施。贾人某负逋五百金，贫不能偿，焚其券。某感恩次骨，以家传痈疽秘方相赠，按方制送，获效甚神，录之以广其传。

　　仙传巴鲫膏奇方（治发背痈疽、疔毒，一切无名肿毒，未成即消，已成即溃，力能箍脓，不至大患）。

　　巴豆（五钱，去壳）、鲫鱼（两个，重十二两以上者）、商陆（十两，切片）、漏芦（二两）、闹杨花（二两）、白及（五钱，切）、番木鳖（五钱，切）、蓖麻子（三两，去壳）、锦纹大黄（三两，切）、乌羊角（二只）、全当归（二两，切）、两头尖（三两，即雄鼠粪）、白敛（三两，切）、穿山甲（二两，切）、黄牛脚爪（一两，敲研）、猪脚爪（一两，敲研）、虾蟆皮于（二两）、川乌（五钱，切）、草乌（五钱，切）、苍耳子（四两）、玄参（二两切）。鼠粪雌多雄少，雌者两头圆而无毛，雄者两头尖而有毛，不可混用。虾蟆干宜新，取其力猛也。

　　右药入大广锅内，用真麻油三斤半浸三日，熬至各药焦黑，滤渣再熬，沸乃入后药。

　　飞净血丹（廿四两）。

　　用槐柳条不住手搅，熬至滴水成珠熄火，待稍冷再入后药。

　　上肉桂（五钱）、乳香（四钱，去油）、没药（四钱，去油）、上轻粉（四钱）、好芸香（四钱，去油）。此五味俱研极细，徐徐掺入，用铜箸搅匀，待凝冷，覆地上十余日，火毒退尽乃可用。

　　◎王仲瞿秀水王仲瞿孝廉昙，倜傥负奇气，文辞敏赡，下笔千言立就。家贫，依其外舅以居，赋诗有“娘子军中分半壁，丈人峰下寄全家”之句。举乾隆甲寅乡试，闱作沈博绝丽，脍炙一时。与舒铁云孝廉交最深，舒赠以联云：“菩萨心肠，英雄岁月；神仙眷属，名士文章。”在京师时，法梧门祭酒式善重其才，与孙子潇太史、铁云称为“三君”，作《三君咏》。适川、楚教匪不靖，王之座师南汇吴白华总宪省钦荐王知兵，且以能作掌心雷诸不经语入告，睿皇帝斥吴归里，而王应礼部试如故。然卒憔悴失意死，识者悲之。

　　◎四声字之上、去声，误读者尤多。观山阳阮少司寇葵生《茶余客话》所载成语，合平、上、去、入者，亦有舛谬，可知沿讹已久，且不独吾乡为然也。附录于后并订正之。

　　君子上达。何以报德。妻子好合。兄弟既翕。天下大悦。能者在职。邦有道谷（道，上声）。泾以渭浊。忘我大德。生有圣德。充耳实。神保是格（是，上声）。瞻彼旱麓（旱，上声）。王道正直。言以道接（道，上声）。沈湎冒色。

　　雷夏既泽。天九地十。咸仰朕德（朕，上声）。宏父定辟。天祸郑国。天子建德。

　　端冕笏。天子令德。惟彼四国。君子是识（是，上声）。天子建国。公子御说。

　　司马仲达。萌者尽达。寒暖燥湿（燥，上声）。毋有障塞。玄酒在室。钟鼓既设。

　　天子下席。君子进德。天子视学（视，上声）。天子用八。

　　乙未秋，余在都中与叶素庵孝廉、归安温稼生工部、同年文禾席间仿行前令，共得二十余句，附录于后：坤厚载物。天五地六。于女信宿。维此二国。童子佩<韦>.蒲与二屈。吾子好直。将以众逆。其子幼弱。齐与晋越。商纣暴虐。公子弃疾。何以冀国。昭子退曰。刘子挚卒。曾子怒曰。曾子问曰。征鸟厉疾。毛者孕鬻。三老在学。觞酒豆肉。

　　◎浙抚署联浙江巡抚署中，有桐城方恪敏公观承联，云：“湖上剧清吟，吏亦称仙，始信昔人才大；海边销霸气，民还喻水，愿看此日潮平。”其后，公之侄受畴来督闽、浙，复题联于署，云：“两浙再停骖，有守无偏，敬奉丹豪遵宝训；一门三秉节，新猷旧政，勉期素志绍家声。”自跋云：“乾隆戊辰，先伯父恪敏公由直隶藩司抚浙；余昔为此邦守令，今继伯父之后，亦由直隶藩司擢任；余弟维甸又曾以总督权抚事，六十年来三持使节，洵殊遇也。敬诵御赐诗中‘新猷旧政，有守无偏’之句，谨录成联以志国恩世德云尔。时嘉庆癸酉六月上浣也。”

　　◎吴京丞钱塘吴西谷京丞清鹏，于嘉庆丙子登贤书，所作《攀桂仰天高》诗，有云：“万花齐入手，一镜正当头。”主司叹赏，称为通场之冠。

　　◎元遗山元遗山为崔立撰碑，纳降改服，诒后世口实。而搜罗散失，作《中州集》、《壬辰杂编》、《续夷坚志》等书，俾金源氏一代文献因之而存，其功岂浅鲜哉！

　　赵云松观察诗云：“无官未害餐周粟，有史深愁失楚弓。”持论平允，是能知遗山之心者。

　　◎用心精专高达夫五十学诗而成名，杜祁公七十学草书而尽其妙，由于用心之精专也。

　　彼当壮盛之年，而因循自废，盍亦以二公为师乎？

　　◎宏简录袁随园谓邵尚书《宏简录》有天王、宰辅、功臣、旌德、台谏、庶官之称，已属无谓。如宋之高琼、唐之裴寂，尤不应以功臣目之。更有《杂行》一门，以田承嗣、李怀仙、祖孝孙、薛怀义、上官婉儿列为一传，不伦甚矣！余谓是书有不当缺之字而缺者，如员外郎缺“郎”字，节度使、宣抚使缺“使”字，枢密院缺“枢”字，贤良方正科、博学宏词科缺“科”字，凌烟阁缺“阁”字之类，不一而足。册辞牵涉自己处亦乖体裁，如唐《韩愈柳宗元传》册云：“唐文三变，韩柳著称。论道不同，观过难凭。特怜半世，与罪为朋。我今百年，莫与相竞。”

　　《唐文翰传》后册云：“刘氏三长，人所最难。一愿逢时，亦愿有官。逢时孟浪，有官素餐。嗟我何人，独抱岁寒！删千万冗，洗百亿瘢。五史汇成，足称大观。

　　子子孙孙，莫漫封刊。“富弼、韩琦、范仲淹传册云：”始称韩、范，终日富、韩。班班建立，晔晔同观。遭逢盛世，奋起单寒。嗟予何苦，罹此多难。一事无成，惭彼寸丹。“

　　◎明加田赋明之加田赋，始于万历，极于崇祯。万历时之议加赋者周永春，成之者李汝华也。崇祯时之议加赋者梁廷栋，成之者毕自严也。彼四人者，徒知为一时计，吁，亦何益矣！

　　◎李文靖徐文靖宋李文靖公沆尝言：“居重位无补，惟中外所陈利害，一切报罢之，少以报国尔。朝廷防制，纤悉备具，或徇所陈请，行一事，即所伤多矣。陆象先所谓庸人扰之是已。”明徐文靖公溥亦云：“祖宗法度，所以惠元元者备矣，患不能守耳。”卒无所更置。二公皆名宰相，而所言如是，盖息事即可以安民。彼际承平之世，而变更成法，以建树为能者，实二公之罪人也。

　　◎ε履倒屣揽履《汉书。隽不疑传》：“暴胜之为直指使者，不疑盛服至门上谒，胜之屣履起迎。”师古注谓：“纳履末曳之而行，言其遽也。”《三国志。王粲传》：“中郎将蔡邕贵重朝廷，闻粲在门，倒屣迎之。”又：“邴原谒魏太祖，太祖揽履而起，远出迎。”此皆可想见折节下士之谊。

　　◎你你字本作[1234].《后周书。异域波斯列传》：“你能作几年可汗？”此其字之初见于史也。又《北史。李密传》：“与你论相杀事，何须作书传雅语？”

　　◎天寿天焘王伯厚《玉海》载唐太宗子泰封魏王，改封濮王，僭号改元天寿。元僧觉岸《释氏稽古略》载唐代纪年，昭宣帝后有少帝濮王纟川一代，为朱全忠所立，年号天焘，旋复被鸩。二事均不见于正史。濮王纠并无其人，时代遥遥，末由辨其真伪矣。

　　◎鲍防穆质举贤良方正，时比岁旱，策问阴阳诊，质对：“汉故事，免三公，卜式请烹私羊。”指当时辅政者。右司郎中独孤佰欲下质，礼部侍郎鲍防不许，曰：“使上闻所未闻，不亦善乎？”卒置质高第。刘ナ举贤良方正，能直言极谏，对策指斥宦官，第策官冯宿、贾饣束、庞严以为过古晁、董，畏中官不敢取，其时惜无如鲍防者排众议而拔之。防传中惟此事著称于世，而冯宿等以不能取ナ贻谤千古。后之取士者可以鉴矣。

　　◎武功县志康对山《武功县志》七篇，计二万一千余言，体例谨严，纪述精核。而《官师志》善恶并载，褒贬互施，俨然《春秋》笔法，尤为人所难能。《人物志》兼载后稷、唐高祖、太宗，《列女志》兼载姜原、大姜，其识亦迥超流俗。王文恪公《姑苏志》载晋穆帝后何氏、后周宣帝四后，例适相符。近世修《苏州府志》者，以后妃自详正史，非郡县志所宜载而去之，谬矣。

　　◎诗赋奇格韩文公《南山诗》用“或”字五十一，“若”字三十九，“如”字七。欧阳公《庐山谣》二百九十六字，只叶十三韵，此诗中奇格也。舒元舆《牡丹赋》用“或”字十二，“如”字二十四，此赋中奇格也。

　　◎尺牍新钞《尺牍新钞》十二卷，祥符周栎园侍郎亮工所辑，明季及国初名人笺启皆悉采入。篇首全录《文心雕龙书记篇》以为序，创体也。选例二十条，末条云：“彦和抽文心之秘，《雕龙》抉简牍之精，后世言辞翰者，莫得逾范焉。故是集即用原文以当弁首，无烦属序，徒系支言。前贤明体之书，若为今人预制；近代发函之作，先获哲彦宣源。”推是义也，岂独一书？凡有作者，皆当定例。所采尺牍，不尚华藻，颇有粹语，略志数篇于后。

