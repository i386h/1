<!-- { "loadSidebar": true } -->
　　◎从吉三年之丧，乃凶礼之大者。世俗居丧，而通名以庆贺，必书“从吉”，失礼甚矣！至父殁母存则曰“孤子”，袭古昔有国者之称，通人亦尝辨其非，然犹可援孟子“穷民”之说以为解，未若“从吉”之尤谬也。

　　◎至公堂贡院至公堂有高宗纯皇帝御题联云：“立政待英才，慎乃攸司，知人则哲；与贤共天位，勖哉多士，观国之光。”又御题七律四首，结句云：“寄语至公堂里客，莫将冰鉴负初心。”大哉王言！洵足为主文者仪式也。

　　◎父子同试鸿博康熙己未博学鸿词科有父子同试者，山阳张鞠存吏部新标、毅文太史鸿烈是也。吏部以顺治己丑进士官中书，擢主事。时漕使者任诸蠹胥播恶江淮间，吏部甫释褐，即抗章发其恶，赃累巨万，下巡按御史秦世桢案验得实，窜殛有差，朝野咸称其风节。

　　◎五绝佳作杜于皇浚《咏东坡》云：“堂堂复堂堂，子瞻出峨眉。少读《范滂传》，晚和渊明涛。”王百朋锡《咏太白》云：“谁道谪仙狂，豪情托举觞。目无高力士，心识郭汾阳。”以二十字浑括其生平，在五言绝句中虽为别调，然自是佳作可传也。

　　◎凌ぇ沅钱塘凌ぇ沅女史祉媛，丁松生丙之室也。事亲孝，兼工诗词，于归一载遽卒。

　　松生为刊遗稿《翠螺阁诗词》，诗如《里湖棹歌》云：“辋川庄外浪迢迢，携得青樽复碧箫。商略侬舟泊何处，嫩寒春晓段家桥。”词如《菩萨蛮》云：“檐铃惊破红闺梦，晓妆人怯余寒重。纤手卷帘衣，风前放燕飞。落红纷似雪，倦了寻香蝶。楼外易斜晖，春归人未归。”皆清逸。女史生于四月八日，制有玉牌，镌“与佛同生”四字。

　　◎孔梧乡同邑孔梧乡广覃司训临海，余与居同里。及官台郡学，晨夕往来，情好弥洽。

　　尝赠以诗云：“闭户寻真乐，全忘礼法苛。闲身书供养，豪气酒消磨。官冷何妨懒，诗传不在多。从游倘相许，未厌数经过。”孔诗笔俊爽，如其为人。尤长于七律，《放怀》云：“传到千秋人几何？茫茫身世太蹉跎。出山踪迹云无定，逝水生涯梦易过。可惜后来知者少，不堪前事愧吾多。放怀且饮尊中酒，眼底升沈一刹那。”《偶作》云：“乱书堆里置身宽，我本儒生称此官。境到悟时心渐敛，过因改后梦方安。不知报德谈何易，可惜留名事大难。且向灯前课儿读，几家传得旧毡寒！”

　　◎鲲溟侄鲲溟侄宪曾秉性聪颖，为先伯父彡石公所钟爱。道光辛巳乡试，亻危得复失，以是抑郁无聊，复患咯血病，遂弃举业，入赀为州吏目，需次畿垣。诗名藉藉，大府皆垂青焉。侄与余总角时共砚席，每分题赋诗，吟哦达旦。壮岁睽离，邮筒常寄诗酬和。侄有怀余诗云：“读过书应嫌我少，删余诗尚比人佳。”又云“百里知难屈俊贤，天台杖策望如仙。平生道学兼文艺，不独才名媲郑虔。”推崇过当，心窃愧之。丙午余读礼家居，侄亦奉讳南还，以所著《缮性居诗草》见示。

　　谢华启秀，造诣乃益精矣，录其尤者于此。《易水吊荆轲》云：“万死无回顾，荆卿亦大难。囊中利匕首，眼底白衣冠。热血一朝洒，悲风终古酸。英雄成败异，不必咎燕丹。”《保定秋思和纶斋三弟秉枢都门秋思韵》云：“有弟长安市上游，合并踪迹海中沤（弟客京华，余羁保定，距三百里，聚晤不易）。著书同作千年计，识字常担万古愁。少日有才期用世，异乡无客不悲秋。阿兄潦倒今尤甚，更许添修五凤不？”《岳忠武王墓》云：“沈沈铁像跪孤坟，一代贤奸众目分。只为南轩能干蛊，青山寂寞曲将军。”《反游仙》云：“郎环秘册费深藏，只是黄芽绛雪方。易造玉楼难作记，始知人世有文章。”《露筋祠》云：“曾从江上吊曹娥；又挂轻帆此地过。庸行千秋归女子，死贞死孝两难磨。”

　　◎女弟子《毛西河集》附《徐都讲诗》，其女弟子徐昭华所作也。初昭华请业于西河，命题仿六朝体，赋得《拈花如自生》诗云：“明珠照翠钿，美玉映红妆。步移摇彩色，风回散宝光。蛛丝髻上绕，蝶影鬓边翔。谁道金玉色，皆疑桃李香。”

　　《拟刘孝标妹赠夫》诗云：“流苏锦帐夜生寒，愁看残月上栏杆。漏声应有尽，双泪何时干？”又云：“芙蓉花发满池红，黛烟香散度帘栊。画眉人去远，肠断春风中。”西河深赏识之。余尤喜其《塞上曲》云：“朔风吹雪满刀，万里从戎何日还？谁念沙场征战苦，将军今又度阴山。”“长云衰草雁行平，沙碛征人向月明。思妇不知秋夜冷，寒衣还未寄边城。”“广骑三千出汉关，雕戈十万卧燕山。月明近塞频驱马，尚有将军夜猎还。”感慨豪宕，出自闺阁，洵非易及。

　　西河序其诗云“昭华既受业传是斋中，每赋诗，必书兼本，邮示予请益。陆续得如干首，留其帙，不忍毁去，遂附予杂文后，存出蓝之意”云云。近日袁随园《女弟子诗》盖仿此而益臻其盛，然人既多，而诗不尽佳，失之滥矣。

　　◎自然气化龙易骨，蛇易皮，鹿易角，蟹易螯，人则易齿，此自然之气化也。

　　◎扬雄柳仲涂谓扬雄剧秦美新，讥莽而非媚莽，且以雄之著书而作经籍为圣人；曾南丰谓雄处王莽之际，合于箕子之《明夷》；王介甫谓雄之仕，合于孔子“无不可”之义。其余褒之者未遑悉数，自朱子《纲目》书“莽大夫”而论始定。近世文人复有袭柳氏诸家之说为雄辨白者，然皆偏护之见，终无以易乎朱子之说为能得其真也。

　　◎明阁臣状元明阁臣百六十八人，史无传者二十六人：权谨（洪熙），张瑛、陈山（宣德），苗衷（正统），俞纲、王一宁（景泰）、靳贵（正德），袁宗皋、贾咏、张壁、张治、吕本（嘉靖），吕调阳、余有丁（万历），史继偕、周如磐、丁绍轼、朱延禧、冯铨、黄立极、张瑞图、施风来（天启），来宗道、杨景辰、何吾驺、谢升（崇祯）。明状元八十九人，史有传者三十八人而已：吴伯宗、任亨泰、黄观、张信（洪武），胡广（建文），曾梁、陈循（。永乐），马愉、曹鼐（宣德），刘俨、商辂、彭时（正统），罗伦、吴宽、谢迁、费宏（成化），伦文叙、康海、顾鼎臣（弘治），杨慎、唐皋、舒芬（正德），罗洪先、唐汝楫、申时行（嘉靖），张元忭、沈懋学（隆庆），朱国祚、翁正春、唐文献、焦蛇、黄士俊、周延儒、钱士升（万历），文震孟（天启），刘理顺、刘同升、魏藻德（崇祯）。

　　◎复句《论语》有复句而不相连者，如：“焉用佞？弗如也。”“贤哉！回也。”

　　“禹吾无间然矣，天何言哉？”是也。《孟子》亦有之。《战国策》、《史记》效之，而文法益变矣。

　　◎发语辞经书发语辞《尚书》最多，“都”、“俞”、“吁”、“咨”、“嗟”、“猷”等是也。《论语》“噫”字，《孟子》“恶”字，《礼记》“嘻”字，《左传》“呼”字，《史记》“唉”字、“”字、“咄”字，此数字亦互见于他书，至“吓”字，则惟《庄子》有之。

　　◎古列女传春秋时，妇人以全节著者，《诗》惟共姜，《春秋》惟纪叔姬。刘向《古列女传》乃增卫宣夫人、蔡人之妻、息君夫人、齐杞梁妻、楚平伯赢、楚昭贞姜、楚白贞姬。其说有异于诸家者。且晋圉怀嬴列于节义，则是不再嫁矣，说亦与《左传》异。

　　◎潘太守诗湖北兴国潘太守观藻，官台州有年，其同年某侍御以葬父告贷，不允，入都嗾同列劾其过误，罢官。赋《留别台州》诗，为时传诵。云：“为观日出蹑三台，万八峰头涤笔来。碧海笑看鲲变化，青天自许鹤徘徊。平临箕斗空成锦，管领湖山信费才。好谢石梁双涧瀑，年年花发瀹离杯。”“休道壶瀛最上头，三山才近好风收。一麾到海真蛇足，八口浮家问鹤楼。魔力能嘘无缝塔，含砂偏射下滩舟。

　　波涛见惯归帆稳，山月江风鄂渚秋。“”桃源归溯楚江清，十万花光夹岸迎。宦海浮沈今结局，尧天歌咏付余生。黄冠紫绶都如梦，红树青霜饯此行。莫待潇湘芳草绿，春山处处子规声。“”书生面目太酸寒，试看初衣觉便安。不厌清贫求小郡，也须福慧了粗官。无田致悔归田晚，到海信知观海难。敢对西风怨摇落，赋闲原是赋秋潘。“

　　◎唐伯虎宋有二唐伯虎，一眉山人，唐庚之兄，初名瞻，后名伯虎，见《宋史文苑传》；一全州人，进士，终梧州推官，见王巩《随手杂录》。

　　◎臭字入诗臭字入诗，少陵“朱门酒肉臭，道有冻死骨”，独有千古。《中州集》刘内翰瞻“厨香炊豆角，井臭落椿花”，亦自可诵，然不可以拟杜诗矣。

　　◎赋韵赋韵以四平四仄为率，后唐庄宗时，覆试进士，翰林学士承旨卢从质以“后从谏则圣”为题，以尸尧、舜、禹、汤倾心求过“为韵，五平三仄，为识者所诮。

　　近世赋韵有七平一仄者，如严子陵《钓台赋》以“先生之风，山高水长”为韵是也。有一平七仄者，如杜甫《观公孙大娘弟子舞剑器赋》，以“抚事感慨作剑器行”为韵是也。此岂古法所宜有乎？

　　◎孙春沂杭州孙春沂贰尹曰点，寸园伯父之婿也。工书善弈，豪于饮，兼好吟咏。试北闱，屡荐不售，乃筮仕江苏，非其志也。诗句如“生涯棋局在，心事酒杯知”、“文字空余知己泪，湖山易动故园心”、“诗句欲成灯有味，春寒犹在酒无权”，皆清逸可诵。

　　◎孔大令吾邑孔蔚庐大令广平，生而早慧，九岁，咏御炉香云：“夜深常绕君王宴，不逐寒风去渺茫。”有先达某公叹曰：“此韩冬郎再世也。”宰陆川县，折狱至慎。尝摄。北流县事，岁旱，劝民平粜，而豪家皆居奇以待厚值，细民弗堪，相率掠其储粟。适提镇在州，县去州近，豪家夜奔诉，各张大其词，开列劫盗数百人。提镇不察，按牒广捕，概予重杖，贯其耳，缚示众。捕势如风，将激变。急诣提镇请尽付之细鞫其情实，首事者坐以长流，次责惩有差，观望者尽释之，豪家及无赖皆帖服。其事亲至孝，母有痹疾，发时转侧需人，躬自扶掖，不假手于人。病剧，仓皇避人涕出，尝母粪，为其妻陆孺人所窥见，禁勿语。陆临殁，始泣以语子妇云。

　　◎左忠毅公左忠毅公光斗尝言：“元枯去乱法不去乱人为错。”又言：“李伯纪知争事不知争人，事之失一事，人则无穷。”皆名言也。被逮时勉其弟曰：“率诸儿读，勿以我戒，而谓善不可为。”觉范滂“吾欲使汝为恶，则恶不可为；使汝为善，则我不为恶”二语，犹伤于激。

