<!-- { "loadSidebar": true } -->
　　余守许昌时洛中方营西内门甚急宋昪以都转运使主之其属有李寔韩溶二人最用事宫室梁柱阑槛牕牖皆用灰布期既迫竭洛阳内外猪羊牛骨不充用韩溶建议掘漏泽园人骨以代昪欣然从之一日李寔暴疾死而还魂具言冥官初追证以骨灰事有数百人讼于庭冥官问状寔言此非我盖韩溶忽有吏趋而出有顷复至过寔曰果然君当还然宋都运亦不免既白冥官而下所抱文字风动其纸畧有灭门二字后三日溶有三子连死其妻哭之哀又三日亦死而溶亦死昪时已入为殿中监未几传昪忽溺不止经日下数石而毙人始信幽冥之事有不可诬者是时范徳孺卒纔数月其家语余近有人之郓州夜过野中见有屋百许间如官府掲其牓曰西证狱问其故曰此范龙图治西内事也家亦有兆相符会有属吏徃洛余使覆其言于李寔亦然甚哉祸福可不畏乎

　　前史载李广以杀降终不侯广何止不侯盖自不能免其身于公以治狱有阴徳大其门闾而责报于天如符契然因果报应之说何必待释氏而后知也

　　世传欧希范五脏图此庆厯间杜杞待制治广南贼欧希范所作也希范本书生桀黠有智数通晓文法尝为摄官乗元昊叛西方有兵时度王师必不能及乃与党蒙干啸聚数千人声揺湖南朝廷遣杨畋讨之不得乃以杞代杞入境即伪为招降之说与之通好希范猖獗久亦幸茍免遂从之与干挟其酋领数十人皆至杞大为燕犒醉之以酒已乃执于坐上翊日尽磔于市且使皆剖腹刳其肾肠因使医与画人一一探索绘以为图用是迁待制帅庆州未几若有所覩一夕登圊忽仆于圊中家人急出之口鼻皆流血微言欧希范以拳击我后三日竟卒杞有干畧亦知书号能吏欧阳永叔为志其墓

　　韩退之有木居士诗在衡州耒阳县鳌口寺退之作此诗疑自有意其谓便有无穷求福人盖当时固已尸祝之矣至元丰初犹存逺近祈祷祭祀未尝辍一日邑中旱久不雨县令力祷不验怒伐而焚之一邑争救不听苏子瞻在黄州闻而喜曰木居士之诛固已晩矣乃间有此明眼人乎过丹霞逺矣然邑人念之终不已后复以木仿其像再刻之岁仍以祀或曰寺规其祭享之余以故不能废张芸叟谪郴州过见之以诗题于壁曰波穿水透本无竒初见潮州刺史诗当日老翁终不免后来居士欲奚为山中雷雨谁宜主水底蛟龙自不知若使天年俱自遂如今已复有孙枝相传以为口实余闻蜀人言陈子昻阆州人州人祠子昂有陈拾遗庙语讹为十姨不知何时遂更庙貌为妇人妆饰甚严谓之十姨有祷亦或验利之所在茍仅得豚肩巵酒子昻且屈为妇人勉应之不辞新木居士亦何为不可乎闻者皆絶倒

　　余居山间黙观物变固多矣取其灼然者如蚯蚓为百合麦之坏为蛾则每见之物理固不可尽解业识流转要须有知然后有所向若蚯蚓为百合乃自有知为无知麦之为蛾乃自无知为有知蚯蚓在土中方其欲化时蟠结如球已有百合之状麦蛾一夕而变纷然如飞尘以佛氏论之当须自其一念眞精之极因縁而有即其近者鸡之伏卵固自出此今鸡伏鸭乃如庄周所谓越鸡伏鹄者此何道哉麦之为蛾盖自蛾种而起因以化麦非麦之能为蛾也由是而言之一念所生无论善恶自有必至者后稷履人迹而生启自石出此眞实语金光明经记流水长者尽化池鱼皆得生天更复何疑但恐人信不及尔

　　富郑公少好道自言吐纳长生之术信之甚笃亦时为烧炼丹灶事而不以示人余鎭福唐尝得其手书还元火候诀一篇于蔡君谟家盖至和间持其母服时书以遗君谟者方知其持养大槩熈宁初再罢相守亳州公已无意于世矣圆照大本者住苏州瑞光方以其道震东南颍州僧正颙世号颙华严者从之得法以归郑公闻而致之于亳馆于书室亲执弟子礼一日旦起公方听事公堂颙视室中有书柜数十其一扃鐍甚严问之左右曰公常手自启闭人不得与意必道家方术之言亟使取火焚之执事者争不得公适至问状颙即告之曰吾先为公去一大病矣公初亦色微变若不乐者已而意定徐曰无乃太虐戱乎即不问自是豁然遂有得颙曰此非我能为公当归之吾师乃以书谒通圆照故世言公得法大本然公晩年于道亦不尽废薨之夕有大星陨于寝洛人皆共见此岂偶然哉

　　世传神仙吕洞宾名岩洞宾其字也唐吕渭之后五代间从锺离权得道权汉人迩者自本朝以来与权更出没人间权不甚多而洞宾踪迹数见好道者毎以为口实余记童子时见大父魏公自湖外罢官还道岳州客有言洞宾事者云近岁常过城南一古寺题二诗壁间而去其一云朝游岳鄂暮苍梧袖有青蛇胆气麤三入岳阳人不识朗吟飞过洞庭湖其一云独自行时独自坐无限时人不识我惟有城南老树精分明知道神仙过说者云寺有大古松吕始至时无能知者有老人自松颠徐下致恭故诗云然先大父使余诵之后得李观所记洞宾事碑与少所闻正同青蛇世多言吕初由剑侠入非是此正道家以气錬剑者自有成法神仙事渺茫不可知疑信者盖相半然是身本何物固自有主之者区区百骸亦何足言弃之则为佛存之则为仙在去留间耳洞宾虽非余所得见然世要必有此人也

　　余少好藏三代秦汉间遗器遭钱塘兵乱尽亡之后有遗余古铜鸠杖头色如碧玉因以天台藤杖为干植之毎置左右今年所亲章徽州在平江有鬻铜酒器其首为牛制作简质其间涂金隠隠犹可见意古之兕觥会余生朝章亟取为余寿余欣然戱之曰正患吾鸠杖无侣造物岂以是假之耶二物常以自随徃岁行山间使童子操杖以从殆以为观尔未必眞须此物也迩来足力渐觉微陟降殆不可无时坐石间儿子辈环侧輙倚杖使以觥酌酒而进即为引满常亦自笑其癖顷有嘲好古者谬云以市古物不计直破家无以食遂为丐犹持所有颜子陋巷瓢号于人曰孰有太公九府钱乞一文吾得无似之耶

　　陶渊明所记桃花源今鼎州桃花观即是其处余虽不及至数以问湖湘间人颇能言其胜事云自晋宋来由此上升者六人山十里间无杂禽惟二鸟往来观中未尝有増损鸟新旧更易不可知耆老相传自晋迄今如此毎有贵客来鸟輙先号鸣庭间人率以为占渊明言刘子骥闻之欲徃不果子骥见晋书隠逸传即刘骥之子骥其字也传子骥采药衡山深入忘反见一涧水南有二石囷其一闭一开开者水深广不可过或说其间皆仙灵方药诸杂物既还失道从伐木人问径始能归后欲更徃终不复得大类桃源事但不见其人尔晋宋间如此异亦颇多王烈石髓亦其一也鎭江茅山世以比桃源余顷罢镇建康时徃游三日按图记问其故事山中人一一指数皆可名然亦无甚奇胜处而自汉以来传之宜不谬华阳洞最知名纔为裂石阔不满三四尺其高三尺不可入金坛福地在其下道流云近岁刘浑康尝得入百余步其言甚夸无可考不知何縁能进韩退之未尝过江而诗有烦君直入华阳洞割取乖龙左耳来意当有为不止为洞言也

　　古今说海卷一百六

　　●钦定四库全书

　　古今说海卷一百七

　　（明）陆楫 编

　　说畧二十三【杂记二十三】

　　○文昌杂録【阙名】

　　礼部侍郎谢公言有一养珠法以今所作假珠择光莹圆润者取稍大蚌蛤以清水浸之伺其口开急以珠投之频换清水夜置月中蚌蛤采玩月华比经两秋即成眞珠矣

　　礼部王员外言昔在金陵有一士子为鱼鲠所苦累日不能饮食忽见卖白饧者因买食之顿觉无恙然后知饧能治鲠也后见孙眞人书已有此方矣余知安州有鼎州通判栁应辰为余传治鱼鲠法以倒流水半盏先问其人使之应吸其气入水中面东诵元亨利贞七遍吸气入水饮少许即差亦尝试之甚验

　　礼部谢侍郎言干山药法刮去皮以厚纸裹挂于风中最良又置焙笼中下铺茅数寸以微火烘之亦佳作汤点如新者乳香最难研先置璧罅中半日许入钵乃不粘祠部赵郎中亦云研乳香取指甲三两片置钵中尤易末尔

　　礼部王贠外言今谓面油为玉龙膏太宗皇帝始合此药以白玉碾龙合子贮之因以名焉

　　礼部王贠外言崔豹古今注蛱蝶大者名鳯子然词人罕用余读韩偓诗有鹅儿唼啑雌黄觜凤子轻盈腻粉腰正为蝶也

　　元微之诗云松门待制应全逺药树监捜可得知盖有唐宣政殿为正衙殿廷东西有四松松下待制官立班之地旧图至今犹存
　　按开成元年正月诏以入合日次对官班退立于东阶松树下俟宰臣奏事毕齐至香桉前各言本司事虽紫宸殿亦有松树为待对官立位云殿门外有药树监察御史监捜之位在焉唐制百官入宫殿门必捜监察所掌也太和元年下诏曰自魏晋以降参用霸制虗仪捜索因习尚存朕方推表大信寘人心腹况吾台宰又何间焉自今已后坐朝众寮既退宰臣复进奏事其监捜宜停

　　礼部王员外言昔见朝议大夫李冠卿说扬州所居堂前杏一株极大花多而不实适有一媒姥见如此笑谓家人曰来春与嫁了此杏冬深忽携酒一尊来云是婚家撞门酒索处子裙一腰系杏上已而奠酒辞祝再三家人莫不笑之至来春此杏结子无数江淮亦多有嫁橘法不知是何术也

　　国子朱司业言南方柑橘虽多然亦畏霜毎霜时亦不甚收惟洞庭霜虽多亦无所损询彼人云洞庭四面皆水也水气上腾尤能辟霜所以洞庭柑橘最佳岁收不耗正为此尔

　　司门范郎中云叔父蜀郡公鎭近居许昌作高庵以待司马公累招未至庵极髙在一台基上司马公居洛作地室隧而入以避暑热故蜀公作高庵以为戱也北京留守王宣徽洛中园宅尤胜中堂七间上起髙楼更为华侈司马公在陋巷所居才能庇风雨又作地室常读书于其中洛人戱云王家钻天司马家入地然而道徳之尊彼亦不知颜氏子之乐也

　　元丰三年髙丽国遣使栁洪副朴寅亮朝贡且献日本国车一乗洪云诸侯不贡车服诚知非礼本国所以上进者欲中朝见日本工拙尔朝廷为留之髙丽本箕子之国其知礼如此

　　熈宁中福建贼廖恩聚羣党于山林招抚久之方出降朝廷赦其罪授右班殿直既至有司供脚色一项云歴任以来并无公私过犯见者无不笑之

　　淳化中有司言油衣帟幙损弊者万数欲毁弃诏令煑而浣之命尚方染以杂色刺为旗帜焉

　　晋志云袴褶之制未详所起近代车驾亲戎中外戒严则服之唐制三品已上紫褶五品已上绯褶通用细绫七品已上緑褶九品已上碧褶通用小绫玉藻云襌为絅【音扃】急引也帛为褶今袷也郑云禅为絅有衣裳而无里者也帛为褶有表里而无著者也周迁舆服杂事云赵武灵王缦胡之缨戎服有袴褶之制始自汉武近世服以从戎隋制缵严文武百官咸服之车驾亲戎则缚袴使不舒散皇朝导驾官袴褶盖马上之服也

　　通典梁御史中丞给威仪十人其八人武冠绛鞴一人缃衣执鞭杖依行列行七人唱呼入殿引喤【音横】至阶一人执青仪囊不喤国朝故事御史中丞莅官呵引至朝堂门两朱衣吏双引入朝堂至文徳殿门止盖亦引喤之比也

　　唐徳宗贞元十年七月赐故唐安公主谥曰庄穆盖公主赐谥始于此也

　　杜甫紫宸退朝诗云香飘合殿春风转花覆千官淑景移又晩出左掖云退朝花底散归院栁边迷乃知唐朝殿前种花栁今殿庭惟对植槐楸郁郁然有严毅之气

