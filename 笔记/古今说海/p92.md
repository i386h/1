<!-- { "loadSidebar": true } -->
　　徐太尉彦若之赴广南将渡小海有随军将忽于海浅濑中得一小琉璃瓶子大如婴儿之拳内有一小龟子长可一寸往来旋转其间略无暂已瓶项极小不知所入之由也因取而藏之其夕忽觉船一舷压重乃起视之即有众龟层迭就船而上其人大惧以将涉海虑致不虞因取瓶祝而投诸海众龟遂散既而话于海船之贾人曰此所谓龟寳也希世之灵物惜其遇而不能有盖薄福之人不胜也茍或得而藏家何虑寳藏之不丰哉惋叹不已【杂编】

　　僖宗聪睿强记好驰骋诸色博弄无不周徧季年宠内园小儿张浪狗好歌能舞纔十六七宠冠侪辈忽一日浪狗曰臣无马乗僖宗乃密与银一百两令自买之时圣驾方自岐阳回长安少有好马浪狗于云阳县求得一匹畜宣徽南院僖宗一日独行院中闻浪狗得马潜行看之此马未曽骑习僖宗巡绕马左右谓浪狗曰好马好马数徧不已马忽腾跃右足踏僖宗左胁便倒地不苏浪狗惊惶急取银盂子以尿灌僖宗口良久方苏归后称气疾以绐医术二十余人候脉出药皆言是膀胱之气并无瘳效胁痛转剧十二日崩本因马踏也【杂録】

　　太祖天性不好杀其取江南也戒曹秦王潘郑王曰江南本无罪但朕欲大一统容他不得卿等勿妄杀人曹潘兵临城久不下乃奏曰兵久无功不杀无以立威太祖览之赫怒批还其奏曰朕宁不得江南不可妄杀也诏至城已破计城破日乃批状时也天人相感如此【曲洧旧闻】

　　蔡元长享用侈靡喜食鹑每预畜养之烹杀无数一夕梦鹑数千百诉于前其一鹑居前致辞曰食君廪中粟作君羮中肉一羮数百命下筯犹未足羮肉何足论死生犹转毂劝君宜勿食祸福相倚伏观此亦可为恣饕餮而暴殄天物者之戒矣

　　章子厚惇初来京师赴省试年少美丰姿当日晚独歩御街见雕舆数乗从卫甚都最后一舆有一妇人美而艳揭帘以目挑章章因信歩随之不觉至夕妇人以手招与同舆载至一甲第甚雄壮妇人者蔽章杂众人以入一院甚深邃若无人居者少选前妇人始至备酒馔甚珍章因问其所妇人笑而不答自是妇人引侪辈迭相往来甚众俱亦姝丽询之皆不顾而言他每去则以巨锁扃之如是累日夕章为之体敝意甚彷徨一姬年差长忽发问曰此岂郎所游之地何为至此邪我主翁行迹多不循道理宠婢多而无嗣息每钩致年少之徒与羣婢合久则毙之此地数人矣章惶骇曰果尔为之奈何姬曰观子之容盖非碌碌者似必能脱主人翊日入朝甚早今夕解我之衣以衣子我且不复锁门俟至五鼓吾来呼子亟随我登厅事我当以厮役之服被子随前驺以出可以无患矣尔后慎勿以语人亦勿复由此街不然吾与若皆祸不旋踵矣诘旦果来扣户章用其术遂免于难及既贵始以语族中所厚善者云后得其主翁之姓名但不欲晓于人耳少年辈不可不知戒也【投辖録】

　　清源人陈襃隐居别业临牕夜坐外即旷野忽闻人马声见一妇人骑虎自牕下过径之屋西室内壁下先有一婢卧妇人即取细竹杖从壁隙中刺之婢即云腹痛开户如厕襃方骇愕未及言婢始出已为虎所搏遽前救之仅免乡人云村中恒有此事所谓鬼虎者也【稽神録】

　　池州进士邹阆食贫有守一日将之外邑凌晨启户见一小箬笼子在门外无封锁开视之乃白金酒器数十事约重百两殆晓寂无追捕者遂挈归谓其妻曰此物无因而至岂天赐我乎语未絶觉股上有物蠕蠕动金色烂然乃一蚕也遂拨去之未回手复在旧处以足践之虽随足而碎复在阆胷腹上矣弃之水投之火刀伤斧碎皆即如故衾禂饮食之间无所不在阆甚恶之友人有识者曰吾子为人所卖矣此所谓金蚕蛊者是也始自闽广近至吾乡物虽小而为祸大能入人腹中残囓肠胃复完然而出阆愈惧乃以箬笼事告之其友曰吾固知之矣子能事之即得所欲日致他财以报耳阆笑曰吾岂为此也友曰固知子不为也然则奈何阆曰复以此虫并旧物置笼中弃之则无患矣友人曰凡人畜此虽久而致富即以数倍之息并原物以送之谓之嫁金蚕其虫乃去直以元物送之必不可遣今子贫居岂有数倍之物乎实为子忧之阆乃仰天叹息曰吾平生以清白自处誓不失节不幸今有此事遂归家告其妻曰今事之固不可送之又不能惟有死耳若等好为后事乃取其虫掷于口而吞之举家救之不及妻子号恸谓其必死数日间寂无所苦饮啜如故逾月亦无恙竟以寿终其家亦因获金之故遂致小康岂以至诚之感妖孽不能为害乎【幙府燕闲録】

　　姑苏冯氏兄弟三人甚相爱其季娶妇未逾年辄讽其夫使分异夫怒曰吾家同居三世矣汝欲败吾素业邪妇乃不复言其仲每对亲戚切齿谓此妇必破吾家一日其妇向夫悲泣求去诘之不荅固问之始收泪曰妾父母以君家兄弟笃于友义故以妾归君今仲常欲私我我不敢从每恚怒欲令君逐妾向劝君别居其实虑此使妾不幸为仲所污纵君含耻能忍妾亦何面目以见亲戚乎因泣不止季怒遂逼其兄析居而孝友衰焉【遯斋闲览】

　　妇人之妬有异甚者四十年前抚州监酒范寺丞者妻色美而妬范宠惮之同官每休暇招妓燕集皆不得预一夕范轮次直宿会有告私酿者范晨率吏卒径往捜捕其同事李供奉者素知范妻之妬戱取妓鞋密置范卧具中须臾务吏携衾褥归妻展衾得鞋神色沮丧诘所从来吏言不知于是泣怨良久拊心而呼曰天乎有是邪乃入室阖户而寝顷之范还排户入则自经死矣又有人任湖南倅妻生一子已周岁夫妇甚爱怜之偶一日郡守在告倅摄郡事会邻郡太守过郡开宴命妓妓中有一秀慧者立侍倅侧倅顾与语及戏为酒令笑语方酣忽钤吏擎生肉二盘置宾主前倅愕问其故则子肉也盖妻忿夫与妓语乃手刃其子刲肉以献其毒忍至此【遯斋闲览】

　　梅圣俞以诗知名三十年终不得一馆职晚年预修唐书书成未奏而卒士大夫莫不叹惜其初受敕修书也语其妻曰吾今修书可谓猢狲入布袋矣妻曰君于仕宦何异鲇鱼上竹竿邪闻者皆谓确对【归田録】

　　余尚书靖庆厯中知桂州州境穷僻处有林木延袤数十里每月盈之夕辄有笛声发于林中甚清逺土人云闻之已数十年不详其何怪也公遣人寻之见其声自一大柏中出乃伐取以为枕笛声如期而发甚寳惜之凡数年公之季弟欲穷其怪命工解视但见木之文理正如人于月下吹笛之像虽善画者不能及重以胶合之则不复有声矣【遯斋闲览】

　　陈子直主簿妻有异疾每腹胀则腹中有声如击鼓逺闻于外行人过门者皆谓其家作乐腹消则鼓声亦止一月一作医莫能知

　　登州海中遇晴霁忽见台观城市人物往还者谓之海市东坡尝一见之又欧公过河朔髙唐县宿驿舍夜闻鬼神自空中过人畜之声一一可辨父老云二十年前曽昼过土人谓之海市髙唐去海实逺海市之说窃恐不然旧说汉时有人奉使过海忽见汉家宫阙台殿如在目前使人因具衣冠向阙而拜须臾风驶舟行遂迷所在又酉阳杂爼云有人掘井深已倍常井数丈不见水忽闻向下车马人物喧哄之声近如隔壁出以告州将州将遣数人验之不诬欲奏其事恐涉怪而止遽令塞之又湘潭界中有寺名方广每至四月朔日在东壁则照见维扬官府楼堞居民舍宇物物可数又家弟曽宿福清紫微院至三鼓后忽闻院后讙呼交易之声俨如城市皆是浙音达旦而止明日起视皆髙山峻壁也寺僧云一岁之中凡数次如此人谓之鬼市幽阴之事盖有非人意所能测者【闲览】

　　古今说海卷一百二十七

　　●钦定四库全书

　　古今说海卷一百二十八

　　（明）陆楫 编

　　说纂十二【散録六】

　　○蓼花洲闲録【宋髙文虎】

　　五代时有僧某筑庵道边艺蔬丐钱一日昼寝梦一金色龙食所艺莴苣数畦僧寤惊且曰必有异人至已而见一伟丈夫于所梦之所取莴苣食之僧视其状貌凛然遂摄衣延之馈食甚勤顷刻告去僧嘱之曰富贵无相忘因以所梦告且曰公他日得志愿为老僧只于此地建一大寺伟丈夫乃艺祖也既即位求其僧尚存遂命建寺赐名普安都人称为道者院则寿皇圣帝王封之名已兆于此【清波杂志】

　　江南徐谔得画牛昼啮草阑外夜则归卧阑中持以见后主煜煜献阙下太宗问羣臣俱无知者惟僧赞宁曰南倭海水或减则滩碛微露倭人拾方诸蚌腊中有余泪数滴得之和色着物则昼隐而夜显沃焦山时或风烧飘击忽有石落海岸得之滴水磨色染物则昼显而夜晦【清波杂志】

　　兵部尚书杜业任枢密有权变足机智兵赋民籍指之掌中其妻张氏妬悍尤急室絶婢妾业惮之如事严亲烈祖常命元皇后召张至内庭诫之曰业位望通显得置妾媵何拘忌如此岂妇道所宜邪张雪涕而言业本狂生遭逢圣运多垒之初陛下所藉者驽马未竭尔而又早衰多病纵之必贻其患将误于任使耳烈祖闻之大加奬叹以银盆彩段赏之【南唐近事】

　　陈觉微时为宋齐丘客及为兵部侍郎也其妻李氏妬悍亲执庖爨不置妾媵齐丘选已之婢三人与之李亦无难色奉事三婢若舅姑礼人问其故李曰此令公宠幸之人见之若面令公何敢倨慢三婢既不自安求还宋第宋笑而许之【南唐近亊】

　　大中祥符八年四月二十三日夜荣王宫火起时大风从东北来五更后火益盛【予起登楼见之知是禁中通夕不寐】未明东宫六位一时荡尽宫人多有走上东华门楼有出不及者焚死百余人【东宫六位东行第一雍王第二相王第三南阳郡王西行第一兖王第二曹王第三荣王第四即连御厨密迩上台】二十四日左掖门东并不开朝者皆趋右掖门天明宰臣等立于内东门廊庑之下既而火至承天门西烧仪鸾司又烧朝元殿后阁西至东上合门长春殿西廊拆南北廊以絶火势火遂南烧内藏库香药库又东回烧左藏库直西烧秘阁史馆午时烧干元门东角楼西至朝堂救之而止未时火出宫城连烧中书省门下省鼓角司审官院是夕烧毁屋舍计二千余间救焚而死者千五百人火至夜不絶宰臣枢密两制是夕并宿禁中是时救左藏库人尤众辇出金银帛疋莫知其数积于城墙之上及烧角楼风急回东北又烧之烟焰烛天救者不能措手初烧长春殿南廊火自屋内西行忽隔十余间而发人皆奔走趋避之所存惟大内及中书枢密院以西而已是时二王无居处寓于东华楼至夕召入禁中明日出居于上源驿时焚诸库中香闻十余里秘阁三馆图籍一时煨烬俱尽又大风中有飘书籍至汴水之南者中夕风定火亦止二十五日诏知诸王与中使阎六庆岑守素勘遗火之踪中人说二十四日欲明火势渐东来遂拆御厨主廊数百人登屋运水时望见宫人相压死于煨烬中甚众犹有手足能动者曹王夫人将投火中救之获免宫人入火者不知其数禁中大树焚之殆尽所余亦枯焦焉惟相王宫在东南火自西北起王四更破东墙自率宿卫者运府库等物出之十得七八矣五月三日荣王落遂州节度使降封端王【先领梓遂二州也】其日勘得掌茶酒宫人韩小姐新与亲事官孟贵私通多窃寳器以遗之后事泄王乳母将决责之小姐乃谋放火因而奔出有琵琶伎人王大赛者知之受小姐金而不言二十三日夜半于佛堂前帘上举炬爇之时因风急火遂大作【玉堂逢辰録】

