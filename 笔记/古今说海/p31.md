<!-- { "loadSidebar": true } -->
　　宝厯中有封陟孝亷者居于少室貌态洁朗性颇贞端志在典坟僻于林薮探义而星归腐草阅经而月坠幽窻矻矻孜孜俾夜作昼无非搜索隠奥未尝纵愒日时也书堂之畔景像可窥泉石清寒桂兰雅澹戏猱毎窃其庭果唳鹤频栖于涧松虚籁时吟凝埃昼閴烟鏁筜篁之翠节露滋踯躅之红葩薜蔓衣墙苔茸毯砌时夜将午忽飘异香酷烈渐布于庭际俄有辎軿自空而降画轮轧轧直凑檐楹覩一仙姝侍从华丽玉佩敲磬罗裙曳云体欺皓雪之容光脸夺芙蕖之濯艳正容敛袵而揖陟曰某籍本上仙谪居下界或游人间五岳或止海面三峯月到瑶阶愁莫听其鳯管虫吟粉壁恨不寐于鸳衾燕浪语而徘徊鸾虚歌而缥缈宝瑟休泛虬觥懒斟红杏艳枝激含嚬于绮殿碧桃芳萼引凝睇于琼楼既厌晓妆渐融春思伏见郎君丰仪浚洁襟量端明学聚流萤文含隠豹所以慕其贞朴爱此孤标特谒光容愿持箕箒又不知郎君雅旨如何陟摄衣朗烛正色而坐言曰某家本贞亷性唯孤介贪古人之糟粕究前圣之指归编栁苦辛然糠幽暗布被粝食烧蒿茹藜但自固穷终不斯滥必不敢当神仙降顾断意如此幸早回车姝曰某乍造门墙未申恳迫輙有诗一章奉留后七日更来诗曰谪居蓬岛别瑶池春媚烟花有所思为爱君心能洁白愿操箕箒奉屏帏陟览之若不闻云軿既去窻戸遗芳然陟心中不可转也后七日夜姝又至骑从如前时丽容洁服艳媚巧言又白陟曰某以业縁遽萦魔障歘起蓬山瀛岛绣帐锦宫恨起红茵愁生翠被难窥舞蝶于芳草每妬流莺于绮丛靡不双飞俱能对跱自矜孤寝转懵空闺秋却银缸但凝眸于片月春寻琼圃空杼思于残花所以激切前时布露丹恳幸垂采纳无阻精诚又不知郎君意竟如何陟又正色而言曰某身居山薮志已颛蒙不识鈆华岂知女色幸垂速去无相见尤姝曰愿不贮其深疑幸望容其陋质輙更有诗一章后七日复来诗曰弄玉有夫皆得道刘刚兼室尽登仙君能仔细窥朝露须逐云车拜洞天陟览之又不回意后七日夜姝又至态柔容冶靓衣明眸又言曰逝波难驻西日易颓花木不停薤露非久轻沤泛水只得逡巡微烛当风莫过瞬息虚争意气能得几时恃赖韶颜须臾槁木所以君夸容鬓尚未凋零固止绮罗贪穷典籍及其衰老何以任持我有还丹颇能驻命许其依托必写襟怀能遣君寿例三松瞳方两目仙山灵府任意追游莫种槿花使朝晨而骋艳休敲石火尚昏黒而流光陟乃怒目而言曰我居书斋不欺暗室下惠为证叔子为师是何妖精苦相凌逼心如铁石无更多言傥若迟回必当窘辱侍卫谏曰小娘子回车此木偶人不足与语况穷薄当为下鬼岂神仙配偶耶姝长吁曰我所以恳恳者为是青牛道士之苗裔况此时一失又须旷居六百年不是细事于戏此子大是忍人又留诗曰萧郎不顾鳯楼人云涩回车泪脸新愁想蓬瀛归去路难窥旧苑碧桃春辎軿出戸珠翠响空泠泠箫笙杳杳云路然陟意不易后三年陟染疾而终为太山所追束以巨鏁使者驱之欲至幽府忽遇神仙骑从清道甚严使者躬身于路左曰上元夫人游太山耳俄有仙骑召使者与囚俱来陟至彼仰窥乃昔日求偶仙姝也但左右弹指悲嗟仙姝遂索追状曰不能于此人无情遂索大笔判曰封陟性虽执迷操惟坚洁实由朴戅难责风情宜更延一纪左右令陟跪谢使者遂解去铁鏁曰仙官已释则幽府无敢追摄使者却引归良久苏息后追悔昔日之事恸哭自咎而已

　　古今说海卷三十四

　　●钦定四库全书

　　古今说海卷三十五

　　（明）陆楫 编

　　说渊十五【别传十五】

　　○李林甫外传【阙名】

　　唐右丞相李公林甫年二十尚未读书在东都好游猎打球驰逐鹰狗每于城下槐坛下骑驴击鞠略无休日既惫舍驴以两手返据地歇一日有道士甚丑陋见李公踞地徐言曰此有何乐郎君如此爱也李怒顾曰闗足下何事道者去明日又复言之李公幼聪悟意其异人乃摄衣起谢道士曰郎君虽善此然忽有颠坠之苦则悔不可及李公请自此修谨不复为也道士笑曰与郎君后三日五更会于此曰诺及往道士已先至曰为约何后李乃谢之曰更三日复来李公夜半往良久道士至甚喜谈笑极洽且曰某行世间五百年见郎君一人已列仙籍合白日升天如不欲则二十年宰相重权在己郎君且归熟思之后三日五更复会于此李公回计之曰我是宗室少豪侠二十年宰相重权在已安可以白日升天易之乎已决矣及期往白道士嗟叹咄叱如不自持曰五百年始见一人可惜可惜李公悔欲复之道士曰不可也神明知矣与之叙别曰二十年宰相生杀权在已威振天下然慎勿行阴贼当为阴德广救拔人无枉杀人如此则三百年后白日上升矣官禄已至可便入京李公匍匐泣拜道士握手与别时李公堂叔为库部郎中在京遂诣叔父以其纵荡不甚纪録之颇惊曰汝何得至此曰某知向前之过今故候觐请改节读书愿受鞭棰库部甚异之亦未令就学每有宾客遣监杯盘之饰无不修洁或谓曰汝为吾着某事虽雪深没踝亦不去也库部益亲怜之言于班行知者甚众自后以荫叙累官至赞善大夫不十年遂为相矣权巧深密能伺上旨恩顾隆洽独当衡轴人情所畏非臣下矣数年后自固益切乃起大狱诛杀异已寃死相继都忘道士槐坛之言戒也时李公之门将有趋谒者必望之而步不敢乘马忽一日方午有人扣门吏惊候之见一道士甚枯瘦曰愿报相公阍者呵而逐之外吏又欲鞭策送于府道士微笑而去明日日中复至门者乗间而白李公曰吾不记识汝试为通及道士入李公见之醒然而悟乃槐坛所覩也惭悸之极若无所措却思二十年之事今已至矣所承教戒曽不蹔行中心如疾乃拜道士迎笑曰相公安否当时之请并不见从遣相公行阴德专枉杀人上天甚明谴谪可畏如何李公但搕额而已道士留宿李公尽除仆使处于中堂各居一榻道士唯少食茶果余无所进至夜深李公曰昔奉教言尚有升天之挈今复遂否道士曰縁相公所行不合其道有所窜责又三百年也更六百年乃如约矣李公曰某人间之数将满既有罪谴后当如何道士曰莫要知否亦可一行李公降榻拜谢曰相公安神静虑万想俱遣几如枯株即可俱也良久李公曰某都无念虑矣乃下招曰可同往李公不觉便随道士去出大门及春明门到輙自开李公援道士衣而过渐行十数里李公素贵尤不善行困苦颇甚道士亦自知之曰莫思歇否乃相与坐于路隅逡巡以数节竹授李公曰可乗此至地方止慎不得开眼李公遂跨之腾空而上觉身泛大海但闻风水之声食顷止见大郭邑介士数百罗列城门道士至皆迎拜兼拜李公约一里到一府署又入门复有甲士升阶至大殿帐榻华侈李公困欲就帐卧道士惊牵起曰未可恐不可回耳此是相公身后之所处也曰审如是某亦不恨道士笑曰兹介鳞之属其间苦事亦不少遂却与李公出大门复以竹杖授之一如来时之状入其宅登堂见身冥坐于床上道士乃呼曰相公相公李公遂觉涕泗交流稽首陈谢明日别去李公厚以金帛赠之俱无所受但挥手而已曰勉旃六百年后方复见相公遂出门而逝不知所在先是安禄山常养道术士每语之曰我对天子亦不恐惧唯见李相公若无地自容何也术士曰公有阴兵五百皆有铜头铁额常在左右何以如此某安得见之禄山乃奏请宰相宴于己宅密遣术士于帘间窥伺退曰奇也某初见李相公有一青衣童子捧香炉而入仆射侍卫铜头铁额之类皆穿屋踰墙奔走而去某亦不知其故也当是仙官暂谪在人间耳

　　古今说海卷三十五

　　●钦定四库全书

　　古今说海卷三十六

　　（明）陆楫 编

　　说渊十六【别传十六】

　　○辽阳海神传【明蔡羽】

