<!-- { "loadSidebar": true } -->
　　公讳辉祖中山王达之子袭封魏国公髙庙崩诸王世子及郡王多在京遗命三年丧毕遣还时仁庙汉庶人赵王皆留遗诏至北平文皇有疾遣人扶掖哭临语莫能辨如是数月乃乞仁庙及汉赵视疾朝廷以遗诏不许既而屡请益哀恳建文君将许之辉祖不可乃止明年文皇疾愈入朝复申前请建文不忍违召辉祖及弟都督増寿议増寿独以百口保无他虞于是仁庙及汉赵遂得还国盖文皇后中山王女也故朝廷谋必及之靖难师将起辉祖复与齐黄阴谋加兵于燕及文皇即位齐黄辈皆死独辉祖以中山王子赦不诛革爵闲住寻系狱而卒永乐五年八月朔日奉圣旨比先徐辉祖与黄子澄齐泰卢振张昺葛诚等通同谋危社稷以后事发黄子澄等伏诛徐辉祖是中山王男因念中山王比先平定天下有大功于国家以此不曽罪他只着在闲今病故了中山王的功不可忘如今着他嫡长男还袭中山王原封魏国公爵中山王没后的禄米户部查了都还他

　　已上五十五人

　　黄公彦清【不知何所人】革除间巡抚某地文皇即位颁诏至不受命谋欲起兵其下皆已归附力寡而死

　　刘公讳政字仲理苏州人父以礼洪武中荐授沛县教谕公聪敏好学平生以忠义自许革除己卯中应天乡试第一【不知曽授某官】壬午岁不食而死

　　彭公讳二北平都指挥己卯七月与张昺谢贵同死

　　卢公讳原质浙江宁海人洪武戊辰进士第二歴翰林编修升太常寺少卿

　　叶公讳惠仲浙江宁海人尝以知县充修史官为庚辰会试考官后升知府

　　牛公讳景先【不知何所人】革除间尝抗御靖难师京师平逃难出走而死

　　周公讳璇青州诸城人曽与抗御靖难师壬午内难平戮死【不知为某官】

　　谢公讳升【不知何所人】曽犯靖难之师壬午岁伏诛父旺子咬儿俱发金齿卫充军

　　郭公讳任镇江丹徒人户部侍郎【一云定逺人】

　　卢公讳迥台州仙居人户部侍郎

　　毛公讳泰吏部侍郎

　　黄公讳魁礼部侍郎

　　暴公讳昭刑部侍郎

　　董公讳庸监察御史

　　卢公讳振

　　已上一十五人事迹未详

　　附録【永乐二十二年仁宗即位御札付礼部尚书吕震曰建文中奸臣其正犯已悉受显戮家属初发教坊司锦衣卫浣衣局并习匠及功臣家为奴今有存者既经大赦可宥为民给还田土】

　　古今说海卷一百三十九
