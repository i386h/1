<!-- { "loadSidebar": true } -->
　　公讳良字天性河南开封人居常以忠孝自许建文辛巳坐事以刑部侍郎左迁浙江按察使谒岳飞墓誓曰茍愧武穆非人也壬午六月闻难恸哭誓必死会命使召公公集本司及各道印于私第嗟叹者久之妻问故公曰我分应死顾思所以处汝未决耳妻曰我则不难处君为男子乃为妇人谋乎遂投池水而死公即列薪于户命妾抱幼子往某佥事家以宗祀为托遂阖室自焚事闻上曰死自其分毁印可罪耳徙其家于边

　　江西按察副使程公

　　公讳本立字原道别号巽隐族出伊川逺祖杞自开封徙杭曽祖鹏自杭徙秀州崇徳父徳刚生公于鳯鸣里公少有大志闻金华朱彦修兄弟得考亭之学于许文懿公乃往就学造诣日深洪武丙辰举明经秀才擢秦府引礼舍人召见奉天门下赐马匹楮币在任五月以母艰去庚申服除补周府礼官从王之国大梁丁卯春从王朝京师被累谪云南马龙他郎甸长官司吏目留家大梁以一仆之任所部百夷叛逆公单骑深入为书谕以祸福诸夷感悦边事以息时西南当王师初靖余孽尚骄长官不能戢遂屡生变公因创为赈济安抚之计身歴艰险自楚雄姚安以逮大理鹤庆丽江永昌咸赖其抚绥由是军民得安戊寅奏计京师府尹向宝学士董伦交章荐其文行乃征入翰林纂修髙庙实録升左佥都御史辛巳岁以失误陪祀调除仍留翰林纂修明年实録完调江西按察副使未及行适靖难兵渡江公有所见而遂自尽实壬午六月十三日也官因追其恩典家无遗赀时称为清御史所著有巽隐集四卷藏于家

　　徽州府知府陈公

　　公讳彦回福建莆田人父讳立诚洪武间歴仕州县以罪被诛家属发戍云南之临安多道卒比至蜀惟公与祖母郭氏存既而遇赦无资以还乃依定逺知县乡人黄积良以居遂从其姓更名礼未几积良亦谪去公转依南充县丞于中和其后阆中教谕严徳政以明经荐公为保宁府学训导九载考绩髙庙亲擢为平江知县明年髙庙晏驾公捧香入临给事中杨惟中等荐升知徽州府明年朝觐考核称职赏赉甚厚其年冬丁郭氏忧徽民诣阙奏留未报革除己卯春公乃疏其改姓歴官情罪乞正名籍乃罢为民寻命复官留治郡事公复上疏乞终制得许归葬葬毕即回郡供职明年复莅徽州会靖难师起公募义勇赴援文庙继统械至京师不屈而死

　　宁府左长史石公

　　公讳撰山西平定州人洪武中为宁府左长史太宗靖内难诸郡县皆下撰在大宁独为守备上怒攻拔之得撰不为屈遂支解而死

　　辽府左长史程公

　　公讳通字彦亨绩溪人祖平素业儒洪武初谪戍延安有同谪而旅死者平遣子以诚负遗骨归其家其家以贫故不纳又买地葬之公少有至性动必遵礼以县学生贡入太学闻父丧徒歩归葬庐墓下三年哀恸毁瘠妻子至不相识时平已老公上书言臣壮而无父祖犹父也臣祖老而无子孙犹子也更相为命愿代其役辞极恳切上叹曰孝哉若人命兵部除其籍驿送平还乡后举应天府乡试授辽王府纪善以祖丧免归复庐墓三年服阕进左长史从王之国靖难师起朝廷遣人告急通草上封事数千言进之文皇入继大统知公有封事诏械诣京师死之家人戍边録其家得田数十畆遗书数十百卷而已公初读书即励志圣贤之学故所立如此

　　衡府纪善周公

　　公讳以徳字是修以字行江西泰和人洪武间为霍丘训导入见髙庙问曰汝年几何对曰年四十四又问曰家居何事曰导人为善而已髙庙喜擢周府奉祠正革除初年有诉王府不法者官属皆下吏公以尝谏得免改衡府纪善任编纂于翰林靖难师起公数论国家大计及指斥用事者误国用事者怒共挫折之公不为动师入金川门公留书别友人江仲隆解缙胡光大萧用道杨士奇且付后事暮入应天府学自经死越数月御史言公不顺天命请加追戮文庙曰彼食其禄自尽其心耳置不问公平生负气节尝曰忠臣不以得失为忧故其言无不直贞女不以死生为虑故其行无不果卒能偿其志云

　　沛县知县颜公

　　公讳瓌字伯玮江西庐陵人唐鲁公真卿之后以贤良征授徐州沛县知县未几靖难师起所过郡县皆归附公独以死自誓时曹国公出师驻徳州公督民给军饷措画有方未尝阙乏辛巳六月靖难师直捣济宁过沛沛民窜匿公招来之九月设沛丰军民指挥司集民壮五千人筑堡备御壬午正月靖难师驻沙河二十二日攻沛公遣县丞胡先诣徐州告急既而度不能支预送其子有为出走吿之曰汝还家白大人子职弗克尽矣题察院壁曰太守诸君监此情只因国难未能平丹心不改人臣节青史谁书县尹名一木岂能支大厦三军空拟筑长城吾徒虽死终无憾望采民艰达圣明夜二鼓师入东门指挥王显迎降公冠带升堂南拜大哭曰臣无以报国矣乃自经死其子不忍去复还公已死矣遂自刎以从俄擒主簿唐子清典史黄谦至亦死之县丞胡先收公父子尸葬沛南闗题曰颜公墓

　　前断事髙公

　　公讳巍字不危山西辽州人洪武十五年应贡入太学十七年以孝行被旌表寻授前军都督府试左断事十八年上疏欲垦河南山东北平兵后荒田及抑末役慎选举惜名器数事髙庙深嘉纳之后因断事不称旨当罪以议贤谪戍贵州闗索岭仍许以侄代役革除初年上疏陈情乞归田里许之既而辽守王钦辟送赴铨曹靖难师起公建议乞效主父偃下推恩之令分封藩王子弟以少其力遂命公从曹国公李景隆出师参赞军务公累上书文庙请罢兵归国不报俄而战败随景隆南奔遇督饷参政铁铉于临邑遂与协谋固守济南颇着劳绩后从征晋阳鴈门等处既而闻京城已定乃缢死驿舍

　　北平左布政使张公

　　公讳昺山西泽州人国初举人材革除间为礼部侍郎时欲削弱诸藩凡王封所在悉更置守臣以素负重望者居之乃以公为北平左布政使公察文庙必起兵遂与都指挥谢贵以在城七卫及屯田军士列九门防守掾吏李友直泄其谋会朝廷遣内官逮护卫官属文皇召公及贵入府执之皆不屈而死【己卯七月六日也昺得尸还葬】及继统族诛其家后上屡梦公等被发为厉命出其尸焚而弃之面犹如生

　　济阳教谕王公

　　公讳省字子职江西吉水人洪武壬子领乡荐明年诏免会试命吏部次第擢用之公以亲老乞归养复以文学应征髙庙亲试称旨例当殊擢公以才薄力弱亲老乞便遂授浮梁教谕寻丁外艰起改睢阳八年改济阳靖难师至济阳公为游军所获从容引譬辞义慷慨众舍之公乃升明伦堂召诸生谓曰若等知此堂何以名明伦今日且都不说只说君臣之义一节如何遂大哭诸生亦哭遂以头触堂柱而死后有司立祠学宫祀之其子祯为夔州通判亦死于贼

　　苏州府知府姚公

　　公讳善字克一湖广安陆州人初姓李后复今姓志行纯实学识髙逺工诗洪武中由乡举歴祁门丞同知庐州重庆所至有能声三十年擢知苏州治为列郡最隐士王宾独居陋巷公往候见舍车骑诣门宾问为谁应曰姚善乃开门延语及宾报谒面府门再拜而去公自邀还宾辞曰非公事不敢入也又将候韩奕奕避入太湖公叹曰韩先生可谓名可得闻面不可得见也己卯靖难师起公画策勤王与有劳焉壬午京师平时黄子澄朝廷索之急避于公所约与航海公曰在公则可在善则不可善守土之臣当与城存亡子澄去善竟仗节而死【或记云当时燕师日迫建文君与方孝孺用汉破七国之策贬齐黄于外善言于朝曰有文武才略可以扶颠济危者反置之散地不用今事狼狈须急召之询其姓名不对再三询之则曰于今人才岂有过于黄太卿哉遂复召二人不至则是善尝在朝也然其详不可考矣】

　　燕府长史葛公

　　公讳诚不知其所以进靖难师未起时文皇尝病中暑布政使张昺偕三司官入问疾见文皇四围皆着火炉犹自呼寒皆惧危笃独诚密语云非病也不得于上故耳因令人上变会文皇遣人至京奏事齐泰等言于建文君执之既成狱即发符逮王府官属后谋不果见杀族其家

　　教授俞公

　　公讳逢辰南阳镇平人兵起时以泣谏被戮

　　陜西按察佥事林公

　　公讳嘉猷本名鼎以字行浙江宁海人洪武中以儒士校文四川后入史馆累迁陕西佥事尝得燕邸密事以吿方孝孺壬午九月丁亥被戮【时遣锦衣千户张安赍书许世子袭封公谋也】

　　宁波知府王公

　　公讳琎字器之莒州日照人学通经史长于春秋初任教授谪逺方洪武末以贤能荐授宁波知府清俭律己平易近民杜私谒革吏弊政教兼举而自奉俭约一日见馔有鱼肉大怒命撤而瘗之号埋羮太守惟痛绳武人之不法者以故军卫衔之靖难兵迫方造船航海勤王为军卫缚送京师文皇问造舟何为对曰由海趋瓜州以截来路耳上义而释之得还田里

　　萧县知县郑公

　　公讳恕台州仙居人由训导迁萧县知县靖难师至竭力拒守被擒而死时年五十六二女当给配亦死之子濂湜皆从坐

　　东平州判官郑公

　　公讳华台州临海人洪武丙子贡士授行人革除间谪东平州判官将赴任闻靖难师至以妻子托其友人驰至东平力疾战死

　　岳池县教谕程公

　　公讳济陕西朝邑人洪武间以明经为四川岳池县儒学教谕公有法术岳池去朝邑数千里寝食俱在朝邑而日治岳池学事不废革除间上书言某月某日西北方兵起朝廷以为非所宜言系至京召入将杀之公叩头曰陛下幸囚臣期而无兵臣死未晩也遂系公狱已而兵果起乃赦出公更以为军师护诸将北伐与靖难兵先锋战于徐州大捷会曹国公师退文皇至江上公逃去不知所终初徐州捷时诸将树碑载战功及统军者姓名公忽夜往祭碑人莫测其故后文皇过徐州望见碑问知之大怒趣左右碎碑方一再椎命止勿击録其碑文遂按碑族诛诸将无得脱者公姓名正在击处遂免往日之祭盖禳之也

　　北平都指挥使谢公

　　公讳贵革除间议削诸藩文皇称疾齐泰谋以备边为名以贵为北平都指挥使与张昺潜通王府官属觇察动静贵等谋欲先发同官张信与布政司吏李友直入王府吿变遂与昺同召入端礼门伏发就擒而死

　　叅将宋公

　　公讳忠革除间朝议欲削燕邸命公为叅将以备边为名练兵北方守懐来靖难师至公帅兵拒敌将士多北平人对阵时见其父兄子弟皆无斗志遂大溃公被执而死

　　都指挥马公

　　公讳宣奉命守蓟州靖难兵起朱能张玉来战公与镇抚曽浚等闭城坚守玉等反复谕之不下遂拥众急攻宣率兵出拒玉遣精鋭冲败之遂与浚皆被执而死事闻革除君褒恤之

　　都指挥朱公

　　公讳鉴提兵守大宁靖难师至拒战而死事闻革除君闵之恤典加厚【相传鉴与马宣之死皆畧无巽辞云当时用兵累年武臣死事者甚众不能悉纪】

　　魏国公徐公

