<!-- { "loadSidebar": true } -->
　　祥符中西蜀有二举人同砚席既得举贫甚干索旁郡以办行将迫岁始离乡里惧引保后时穷日夜以行至剑门张恶子庙号英显王其灵响震三川过者必祷焉二子过庙已昏晩大风雪苦寒不可夜行遂祷于神各占其得失且祈梦为信草就庙庑下席地而寝入夜风雪转甚忽见庙中灯烛如昼殽俎甚盛人物纷然往来俄传导自逺而至声振四山皆岳渎贵神也既就席宾主劝酬如世人二子大惧已无可奈何潜起伏暗处观焉酒行忽一神曰帝命吾侪作来岁状元赋当议题一神曰以铸鼎象物为题既而诸神皆赋一韵且各删润雕改商搉又久之遂毕朗然诵之曰当召作状元者魂魄授之二子黙喜私相谓曰此正为吾二人发迨将晓见神各起致别传呼出庙而去视庙中寂然如故二子素聪警各尽记其赋亟写于书帙后无一字忘相与拜赐鼓舞而去倍道而行笑语欣然惟恐富贵之逼身也至京适将引保就试过省益志气洋洋半验矣至御试二子坐东西廊御题出果铸鼎象物赋韵脚尽同东廊者下笔思庙中所书懵然一字不能上口间闗过西廊问之西廊者望见东廊者曰御题验矣我乃不能记欲起问子幸无隐也东廊者曰我正欲问子也于是二子交相怒曰临利害之际乃见平生且此神赐而独私以自用天其福尔邪各愤怒不得意草草信笔而出及唱名二子皆被黜状元乃徐奭也既见印卖赋二子比庙中所记者无一字异也二子叹息始悟凡得失皆有假手者遂皆罢笔入山不复事笔砚恨不能记其姓名云【隽永録】

　　元丰二年相州安阳县民段化以疾失明其子简屡求医不验一夕忽梦神人告之曰与尔此药可用人髓下之则汝父之目立见光明既悟手中果得药简乃卸左腕搥骨取髓调药以进立愈相州具奏其事古有为父母卸指者指复更生自非至诚安能动天地感鬼神哉似段简者安知不然也【搜神秘览】

　　西川费孝先善轨革世皆知名有大名人王旻因殖货至成都求为卦孝先曰教住莫住教洗莫洗一石谷捣得三斗米遇明即活遇暗即死再三戒之令诵此数言足矣旻志之及行途中遇大雨憩一屋下路人盈塞乃思曰教住莫住得非此邪遂冒雨行未几屋颠覆独得免焉旻之妻已私邻比欲讲终身之好俟旋归将致毒谋旻既至妻约其私人曰今夕新沐者乃夫也日欲晡呼旻洗沐重易巾栉旻悟曰教洗莫洗得非此耶坚不从妇怒不省自沐夜半反被害既觉惊呼邻里共视皆罔测其由遂被囚系拷讯狱就不能自辩郡守録状旻泣言死即死矣但孝先所言终无验耳左右以是语上达郡守守命未得行法呼旻问曰汝邻比何人也曰康七遂遣人捕之杀汝妻者必此人也已而果然因谓僚佐曰一石谷捣得三斗米非康七乎由是辨雪诚遇明即活之效欤【搜神秘览】

　　神宗时以陜西用兵失利内批出令斩一漕官明日宰相蔡确奏事上曰昨日批出斩某人今已行否确曰方欲奏知上曰此人何疑确曰祖宗以来未尝杀士人臣等不欲自陛下始上沈吟久之曰可与刺面配逺恶处门下侍郎章惇曰如此即不若杀之上曰何故曰士可杀不可辱上声色俱厉曰快意事更做不得一件惇曰如此快意不做得也好【退斋笔録】

　　蔡确之子懋宣和末为同知枢密院事因奏事言及确南迁时事云苏轼有章救先臣确臣家尝传録因袖出章进上上皇云苏轼无此章轼在哲宗朝所上章哲宗一一旋封册子手自録次今在宫中并无此章懋怅然而退

　　东坡先生尝遇客行一令以两卦名证一故事一人云孟尝门下三千客大有同人一人云光武兵渡滹沱河未济既济一人云刘寛羮污朝衣家人小过先生云牛僧孺父子犯罪先斩大畜后斩小畜盖为荆公发也【唾玉集】

　　朝廷尝遣使髙丽彼一僧馆伴宴会中行令云张良项羽争一伞良曰凉伞羽曰雨伞我使曰许由与晁错争一瓢由曰油葫芦错曰醋葫芦【渔隐丛话】

　　集句自国初有之未盛也至石曼卿人物开敏以文为戏然后大着尝见手书下第偶成云一生不得文章力欲上青云未有因圣主不劳千里召姮娥何惜一枝春鳯凰诏下虽沾命豺虎丛中也立身啼得血流无用处着朱骑马是何人又云年去年来来去忙为他人作嫁衣裳仰天大笑出门去独对东风舞一场至元丰间王文公益工于此人言此自公始非也【金玉诗话】

　　王介甫以次女适蔡卞吴国夫人吴氏骤贵又爱此女乃以锦为帐未成礼而华俊之声已闻于外神宗一日问介甫云卿大儒之家用锦帐嫁女介甫愕然无以对归问之果然乃舍之开寳寺福胜阁下为佛帐明日再对惶惧谢罪而已【南游纪旧】

　　绍圣中瑶华既废仪同王景宗乃乞以妾杨氏为夫人乞免宣系及不召媒保中批允之时许冲元在中书遂依已得旨挥过门下章子厚大怒而责冲元云小白葵丘之盟诸侯以妾为妻者天下共诛之惇头可得此命不可下翊日极陈罢景宗仍夺仪同时论皆以为得防微杜渐之意后三年乃乞建立元符至托以东朝之命自草诏惇何本末相戾也【南游纪旧】

　　熈宁末洛中有人耕于鳯凰山下获石碣方广二尺余乃妇人撰夫志铭君姓曹氏名禋字礼夫世为洛阳人三十岁两举不第卒于长安道中朝廷卿大夫乡闾故老闻之莫不哀其孝友睦婣笃行能文何其夭之如是邪唯儿闻之独不然乃慰其母曰家有南亩足以养其亲室有遗文足以教其子凡累乎阴阳之间者生死数不可逃夫何悲喜之有哉丙子年三月十八日卒以其年十月十五日葬于鳯凰山之原予姓周氏君妻也归君室八载矣生子一人尚幼以其恩义之不可忘故作铭焉铭曰其生也天其死也天茍达此理哀哉何言其生也浮其死也休终何为哉慰母之忧【谈选】

　　蔡鲁公喜接宾客终日酬酢不倦家居遇宾客少间必至子弟学舍与塾师从容燕笑蔡元度禀气弱畏见宾客每不得已一再见则如啜茶多退必呕吐尝云家兄一日无客到则病某一日接客则病【石林燕语】

　　定州织刻丝不用大机以熟色经于木棦上随所欲作花草禽兽状以小梭布纬时先留其处以杂色线缀于经纬之上合以成文不相连承空视之如雕镂之象故名刻丝如妇人一衣终岁方就虽作百花使不相类亦可盖纬线非通梭所织也【杜阳杂编】

　　范文正公四子长曰纯佑髙才善知人通兵书学道家能出神一日方观坐为妹壻蔡交以杖击户神惊不归自尔遂失心然居丧犹如礼草文正行状皆不误失至其得疾之岁即书曰自此天下大乱遂掷笔于地盖其心之乱也有子早世只一孙女丧夫亦病狂尝闭于室中窻外有大桃树花适盛开一夕断棂登木食桃花几尽明旦人见其单身坐于树杪以梯下之自是遂愈再嫁洛人奉议郎任谞以寿终【杜阳杂编】

　　径庭出庄子庭勑定反言激过也今人多读作亭胶扰出庄子胶音扰今人多读作交蕞尔出左传蕞徂外反小也今多读作撮纶綍出礼记綍即绋字今多读作孛隃度出汉书隃音遥今多读作踰墨杘眠娗出列子墨音眉杘音痴言媚佞相谀悦也眠音缅娗音腆言柔腻不决裂也

　　参政孟庾夫人徐氏有竒疾每发于见闻即举身战栗至于几絶其见母与弟皆然母至死不相见又恶闻徐姓及打银打铁声尝有一婢使之十余年甚得力极喜之一日偶问其家所为业婢曰打银疾亦遂作更不可见竟逐去之医祝无能施其术盖前世所未尝闻也

　　余家故书有吕晋卿夏叔文集载淮节妇传云妇年少美色事姑甚谨夫为商与里人共财出贩深相亲好至通家往来其里人悦妇之美因同江行会旁无人即排其夫水中夫指水泡曰他日此当为证既溺里人大呼救求得其尸已死即号恸为之制服如兄弟厚为棺敛送终之礼甚备録其行槖一毫不私至所贩货得利亦均分着籍既归举以付其母为择地卜葬日至其家奉其母如己亲若是者累年妇以姑老亦不忍去皆感里人之恩人亦喜其义也姑以妇尚少年里人未娶视之犹子故以妇嫁之夫妇尤欢睦后有儿女数人一日大雨里人者独坐檐下视庭中积水窃笑妇问其故不肯告愈疑之叩之不已里人以妇相欢又有数子待己必厚遂以诚语之曰吾以爱汝之故害汝前夫其死时指水泡为证今见水泡竟何能为此其所以笑也妇亦笑而已后伺里人出即诉于官鞫实其罪而行法妇恸哭曰以吾之色而杀二夫何以生为遂赴淮而死【杜阳杂编】

　　冦莱公诗若野水无人渡孤舟尽日横之句深入唐人风格初授归州巴东令人皆以冦巴东呼之以比韦苏州之类然富贵时所作诗皆凄楚愁怨尝为江南春二絶云波淼淼栁依依孤村芳草逺斜日杏花飞江南春尽离肠断苹满沙汀人未归又曰杳杳烟波隔千里白苹香散东风起日落汀洲一望时愁情不断如春水余尝窃谓深于诗者尽欲慕唐人清悲怨感以主其格语意清切脱洒孤迈不知清极则志飘感深则气谢莱公富贵时送人使岭南云到海只十里过山应万重人以为警絶晚窜海康至境首雷州吏呈图经迎拜于道公问州去海近逺曰只可十里憔悴犇窜已兆于此矣予尝爱王沂公曾布衣时以所业贽吕文穆公蒙正卷有早梅句云雪中未问和羮事且向百花头上开文穆曰此生次第已安排作状元宰相矣后皆尽然【湘山野録】

　　范文正公谪睦州过严陵祠下会吴俗岁祀里巫迎神但歌满江红有湘江好洲漠漠波似染山如削遶严陵滩畔鹭飞鱼跃之句公曰吾不善音律撰一絶送神曰汉包六合网英豪一个冥鸿惜羽毛世祖功臣三十六云台争似钓台髙吴俗至今歌之【湘山野録】

　　太祖皇帝将展外城幸朱雀门亲自规画独赵韩王普特从幸上指门额询普曰何不祗书朱雀门须着之字普对曰语助太祖笑曰之乎者也助得甚事【湘山野録】

　　谢石润夫成都人宣和间至京师以相字言人祸福求相者但随意书一字即就其字离析而言无不竒中者名闻九重上皇因书一朝字令中贵人持往试之石见字即端视中贵人曰此非观察所书也然谢石贱术据字而言今日遭遇即因此字黥配逺行亦此字也但未敢遽言之耳中贵人愕然且谓之曰但有所据尽言无惧也石以手加额曰朝字离之为十月十日字非此月此日所生之天人当谁书也一座尽惊中贵驰奏翊日召至后苑令左右及宫嫔书字示之皆据字论说祸福俱有精理锡赉甚厚并与补承信郎缘此四方求相者其门如市有朝士其室懐姙过月手书一也字令其夫持问石是日座客甚众石详视字谓朝士曰此阁中所书否曰何以言之石曰谓语助者焉哉乎也固知是公内助所书尊阁盛年三十一否曰是也以也字上为三十下为一字也然吾官寄此当力谋迁动而不可得否曰正以此为挠耳盖也字着水则为池有马则为驰今池运则无水陆驰则无马是安可动也又尊阁父母兄弟近身亲人当无一存者以也字着人则是他字今独见也字而不见人故也又尊合其家物产亦当荡尽否以也字着土则为地字今又不见土也二者俱是否曰诚如所言也朝士即谓之曰此皆非所问者但贱室以懐姙过月方窃忧之所以问耳石曰是必十三个月也以也字中有十字并两傍二竖下一画为十三也石熟视朝士曰有一事似渉竒怪固欲不言则吾官所问正决此事可尽言否朝士因请其说石曰也字着虫为虵字今尊合所姙殆蛇妖也然不见虫蛊则不能为害谢石亦有薄术可为吾官以药下验之无苦也朝士大异其说固请至家以药投之果产百数小蛇而体平都人益共神之而不知其竟挟何术也【春渚纪闻】

