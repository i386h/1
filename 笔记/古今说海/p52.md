<!-- { "loadSidebar": true } -->
　　吴全素苏州人举孝廉五上不第元和十二年寓居长安永兴里十二月十三日夜既卧见二人白衣执简若贡院引牓来召者全素曰礼闱引试分甲有期何烦夜引使者固邀不得己而下床随行不觉过子城出开远门二百步正北行有路阔二尺已来此外尽目深泥见丈夫妇人捽之者拽倒者枷杻者锁身者连裾者僧者道者囊盛其头者面縳者散驱行者数百辈皆行泥中独全素行平路约数里入城郭见官府同列者千余人军吏佩刀者分部其人率五十人为一引引过全素在第三引中其正衙有大殿当中设床几一人衣绯而坐左右立吏数十人衙吏点名便判付司狱者付硙狱者付镬狱者付汤狱者付火狱者付案者闻其付狱者方悟身死见四十九人皆点付讫独全素在因问其人曰当衙者何官曰判官也遂诉曰全素忝履儒道年禄未终不合死判官曰冥官案牍一一分明据籍帖追岂合妄诉全素曰审知年命未尽今请对验命籍乃命取吴郡戸籍到检得吴全素元和十三年明经出身其后三年衣食亦无官禄判官曰人世三年纔同瞬息且无荣禄何必却回既去即来徒烦案牍全素曰辞亲五载得归即荣何况成名尚余三载伏乞哀察判官曰任归仍诫引者曰此人命薄宜令速去稍若延迟即突明矣引者受命即与同行出门外羡而泣者不可胜纪既出其城不复见泥矣复至开逺门二吏谓全素曰君命甚薄突明即归不得见判官之命乎我皆贫各惠钱五十万即无虑矣全素曰逺客又贫如何可致吏曰从母之夫居宣阳为户部吏者甚富一言可致也既同诣其家二吏不肯上阶令全素入告其家方食煎饼全素至灯前拱曰阿姨万福不应又曰姨夫安和又不应乃以手笼灯满堂皆闇姨夫曰何不抛少物夜食香物鬼神便合恼人全素既憾其不应又目为鬼神意颇忿之青衣有执食者其面正当因以手掌之应手而倒家人竞来拔发喷水呼唤良久方寤全素既言情不得下阶问二吏吏曰固然君未还生非鬼而何鬼语而人不闻笼灯行掌诚足以骇之曰然则何以言事曰以吾唾涂人大门一家睡涂人中门门内人睡涂堂门满堂人睡可以手承吾唾而涂之全素掬手二吏交唾逡巡掬手以涂堂门纔毕满堂欠伸促去食器遂入寝二吏曰君入去床三尺立言之愼勿近床以手揺动则魇不寤矣全素依其言言之其姨惊起泣谓夫曰全素晩来归宿何忽致死今者见梦求钱言有所遗如何其夫曰忧念外甥偶为热梦何足遽信又寝又梦惊起而泣求纸于柜适有二百幅乃令遽剪焚之火絶则千缗宛然在地矣二吏曰钱数多某固不能胜而君之力生人之力也可以尽举请负以致寄之全素初以为难试以两手上承自肩挑之巍巍然极高其实甚轻乃引行寄介公庙主人者紫衣腰金勑吏受之寄毕二吏曰君之还生必矣且思便归为亦有所见邪今欲取一人送之受生能略观否全素曰固所愿也乃相引入西市绢行南尽人家灯火荧煌呜呜而泣数僧当门读经香烟满戸二吏不敢近乃从堂后檐上计当寝床抽瓦折椽开一大穴穴中下视一老人气息奄然相向而泣者周其床一吏出怀中绳大如指长二丈余令全素安坐执之一头垂于穴中诫全素曰吾寻取彼人人来当掣绳遂出绳下之而以右手捽老人左手掣绳全素遽掣出之拽于堂前以绳囚縳二吏更荷而出相顾曰何处有屠案最大其一曰布政坊十字街南王家案最大相与往焉既到投老人于案上脱衣纒身更上推扑老人曰苦其声感人全素曰有罪当刑此亦非法若无罪责何以苦之二吏曰讶君之问何迟也凡人有善功清德合生天堂者仙乐彩云霓旌鹤驾来迎也某何以见之若有重罪及秽恶合堕地狱牛头奇鬼铁义枷杻来取某又何以见之此老人无生天之福又无入地狱之罪虽能修身未离尘俗但洁其身静无瑕秽既舍此身只合更受男子之身当其上计之时其母已孕此命既尽彼命合生今若不团扑令彼妇人何以能产又尽力揉扑实觉渐小须臾其形纔如拳大百骸九窍莫不依然于是依依提行踰子城大胜业坊西南下东回第二曲北壁入第一家其家复有灯火言语切切沙门三人当窻读八阳经因此不敢逼直上阶见堂门斜掩一吏执老人投于堂中纔似到床新子已啼矣二吏曰事毕矣送君去又偕入永兴里旅舍到寝房房内尚黒畧无所见二吏自后乃推全素大呼曰吴全素若失足而坠既苏头眩苦良久方定而街鼓动姨夫者自宣阳走马来则已蘓矣其仆不知觉也乘肩舆憩于宣阳数日复故再由子城入胜业生男之家厯厯在眼自以明经中第不足为荣思速侍亲卜得行日或头眩不果去或驴来脚损或雨雪连日或亲故往来因循之间遂逼试日入场而过不复以旧日之望为意俄而成名笑别长安而去乃知命当有成弃之不可时茍未会躁亦何为举此一端足可以诫其知进而不知退者

　　古今说海卷七十九

　　●钦定四库全书

　　古今说海卷八十

　　（明）陆楫 编

　　说渊六十【别传六十】

　　○山庄夜怪录【阙名】

　　大中年有寗茵秀才假大僚庄于南山下栋宇半隳墙垣又阙因夜风清月朗吟咏庭际俄闻叩门声称桃林斑特处士相访茵启门睹处士形质瓌玮言词廓落曰某田野之士力耕之徒向畎亩而辛勤与农夫而齐类巢居侧近睹风月皎洁闻君吟讽故来奉谒茵曰某山居甚僻农具为邻蓬荜既深轮蹄罕至幸此见访颇慰羁怀愿闻处士之业如何特曰某年少时兄弟竞生头角每读春秋至颍考叔挟辀以走恨不得佐助其间读史记至田单破燕之计恨不得奋击其间读东汉至光武新野之战恨不得腾跃其间此三事快意俱不能逢但恨恨耳今则潦倒又无嗣子空怀舐犊之悲耳又慕徐孺子吊郭林宗言曰生刍一束其人如玉其人如玉即不敢当生刍一束堪令讽咏俄闻人叩关曰南山斑寅将军奉谒茵遂延入气貌严耸旨趣刚猛及二斑相见亦甚慰意寅曰老兄知得姓之根本否特曰昔吴太伯为荆蛮断髪文身因兹遂有斑姓寅曰老兄大妄殊不知根本且斑氏出自斗谷于莬有文斑之像因以命姓逺祖姑婕妤好辞章大有称于汉皆有传于史其后英杰间生蝉聨不絶后汉有班超立功万里外封定远侯某为虎贲中郎将官在武班因有过窜于山林昼伏夜游露迹隐形但偷生耳适闻松吹月高墙外闲歩闻君吟咏因来追谒况遇当家尤增慰悦寅因覩碁局在床谓特曰愿接老兄一局特遂忻然为之良久未有胜负茵翫之教特一两着寅曰主人莫是高手否茵曰若管中窥豹时见一斑两斑寅笑曰大有微机眞一发两中遂倾茵壶请饮及罢局而饮数巡寅请备脯修以送酒茵出鹿脯寅囓决须臾而尽特即不茹茵诘曰何故不食特曰无上齿不能咀嚼故也数巡后二斑使酒作剧言语纷拏特曰弟倚爪牙之士而苦相凌邪寅曰老慿轼之士苦相诋何也特曰弟夸猛毅之躯若値人如卞庄子子当为粉矣寅曰兄夸壮勇之力若値人如庖丁当为头皮耳茵前有削脯刀长尺余茵怒而言曰某有尺刀在是二客不得喧竞但且饮酒勿喧观二客怀悚久之特举曹植诗曰萁在釡下燃豆在釡中泣此一联甚不恶寅曰鄙谚云鹁鸠树上鸣意在麻子地俱大笑茵曰无多言各请赋诗一章茵曰晓读云水静夜吟山月高焉能履虎尾岂用学牛刀寅继之曰但得居林啸焉能当路蹲渡河何所适终是怯刘琨特曰无非怜寗戚终是怯庖丁若遇龚为守蹄涔向北溟茵览之曰大是奇才寅见茵称特奇才大怒拂衣而起曰寗生何党此辈自古只有班马之才岂有斑牛之才且我生三日便欲噬人此人况偷我姓氏但未能共语者盖恶伤其类耳遂曰终不能揺尾于君门下乃长揖而去特亦怒曰古人重者白眉君今白额岂复有人延誉邪何相怒如斯特遂告辞及明视其门外唯虎迹牛踪而已寗生方悟寻之数百步人家废庄内有一老瘦牛卧而犹带酒气虎既入其山矣茵后更不居此而归京矣

　　古今说海卷八十

　　●钦定四库全书

　　古今说海卷八十一

　　（明）陆楫 编

　　说渊六十一【别传六十一】

　　○五眞记【阙名】

