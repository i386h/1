<!-- { "loadSidebar": true } -->
　　淳熙丙申十一月二十九日诏待制敷文阁张子政假试户部尚书充贺金国生辰使皇叔祖右监门卫大将军士褒假明州观察使知东上合门兼客省四方馆事副之明年正月七日陛辞出国门初九日离行在二十一日至淮阴二十六日燕馆习仪二十八日北行引接传御使副即馆坐受其谒上中节序立其傍金遣接伴使昭武大将军尚书户部郎中李佾广威将军尚书兵部员外郎完颜宗卞僎宾立饮引接三杯而退二十九日盱眙置酒饯使介渡淮午至泗州津亭使副望拜如仪接伴戎服陪立各带银牌牌様如方响上有蕃书急速走递四字上有御押其状如主字金法出使皆带牌有金银木之别朝服对立于庭至展起居状三节人讲叅礼使副升厅茶酒三行金法先汤后茶少顷聨辔入城夹道甲士执兵直抵于馆旋供晩食果饤如南方斋筵先设茶筵一般若七夕乞巧其瓦垄桂皮鸡肠银铤金刚镯西施舌取其形蜜和面油煎之金人甚珍此【茶食谓未行酒先设此品进茶一盏又谓之茶筵】次供馒头血羮毕罗肚羮荡羊饼子解粥肉齑羮索面骨头盘子自后大同小异酒味甚漓食毕即鎻门内外不通二月一日甫交睫间接伴所晨衙三节谓北家声喏各相呼而起时犹未至三鼔旋觅杯水洗漱冠栉毕点心已至灌肺油饼枣糕面粥有供糕糜处或未暇举筯忽一人呼官员认马三节出门马已预定上一上二贴于背上以防差误马科于民谓之戸马御者不俟据鞍即散盖防与之话言泄机事也细车四辆奉南北使副亦以序行车之形制既不美观出馆各有细纱二烛笼为导气象甚不佳亦有羌管从后声顿凄怨永夜修途行人为之感怆车每辆用驴十五头把车五六人行差迟以巨梃击驴谓之走车其震荡如逆风上下波涛间麤车三十六辆每辆挽以四牛礼物私觌使介三节行李皆在焉自起程至三许折车【真定汴京燕山也】盖常先一两程而往来人夫及挽车牛驴至州县更易六十里至临淮县县有徐城本徐国有徐君墓季札挂劔处即此是日行循汴河河水极浅洛口即塞理固应然承平漕江淮米六百万石自扬子达京师不过四十日五十年后乃成污渠可寓一笑隋堤之柳无复彷佛矣二日至虹县晚宿灵璧县汴河自此断流自过泗地皆荒瘠两岸奇石可爱【石产于县凤凰山以小为贵】或云花石纲所弃者虞姬墓在西岸虽无碑却有村疃名阴陵灵璧旧为镇本隋虹州地虹本红阳夏丘二县地汉书红阳侯立是也讹而不改遂名曰虹五日至永城县县本敬丘县地汉更敬丘曰太丘陈寔为之长县北有芒山与砀山相接六日至榖熟县十八里至南京入阳熙门市楼榜曰睢阳夹道甲兵甚盛张巡许远庙在西门外谓之双忠庙其傍则宋玉台此地高辛氏子阏伯所居商丘也武王封微子启为宋国后唐号归德军本朝王业所基升为南京诏即衙域以为大内以归德为名后升应天府太上皇于此登位金人今改归德府及门数妓来迓北使率皆骑驴不约束步武便乘骑也入境男子衣皆小窄妇女衫皆极寛大有位者便服亦止用皁纻丝或番罗系版绦与皁隶畧无分别绦反挿埀头于腰谓之有礼无贵贱皆着尖头靴所顶之巾谓之蹋鸱七日至宁陵县县本寗城古葛伯国六国时属魏为信陵君无忌之封宿拱州襄陵驿金人改曰濉州濉河在十里外本襄邑县宋襄公葬于此故曰襄陵八日至雍丘县县故杞国武王封禹后东楼公县东有葵丘齐桓公所会也行二十里过空桑伊尹所生之地又里许即伊尹墓地名三家次过范郎庙其地名孟庄庙塑孟姜女偶坐配享者蒙恬将军也又六十里至陈留县县本郑邑为陈所并故名实张良之封邑或云陈思王亦生于此九日至东京金人改曰南京未到城先过皇城寺宜春苑使副易朝服三节更衣带从跨马入新宋门旧曰朝阳金人名洪仁楼橹濠堑甚设次入瓮城次入大城人烟极凋残至会同馆旧贡院也接伴所得私觌尽货于此行戸倍偿其价晩食酒贮以黄缸味差胜有以柑子饷承应人得之甚喜云谓之孔果子按东京春秋卫陈郑三国之境古大梁城也十三日至黄河浮航以渡自南抵北用船八十五只各阔一丈六七尺其布置相去又各丈余上实筭子木复覆以草曳车牵马而过如履平地金人以顺天名桥予观骈头巨舰繂以寸金规制坚壮埽兵守护甚严不日我国家恢复河朔过师枕席上云当知此桥为利之博焉十八里至建津津即袁绍渡处十四日至汤阴县汤阴本荡阴晋侍中嵇绍死节之所又有羑里城羑河羑市文王所囚之地十五日至相州阛阓繁盛观者如堵二楼曰康乐曰月白风清又二楼曰翠楼曰秦楼时方卖酒其上牌书十洲春色酒名也或云韩魏公昼锦堂今为一贵人宅石记犹在好事者叩门打碑不禁也相出茜草故缬名天下铜雀台讲武城漳河纣之朝歌城皆在境内讲武南有塔闻是旧邺于高丘相望名七十二塜世谓曹孟德狙诈惑后人使迷其葬所相实古邺相魏文侯始封之地十六日至邯郸县县古赵国邯山名郸尽也邯山至此而尽凡城郭字从邑故字皆从邑赵王丛台在县之北闻每年三月二十四日空巷上简子塜塜形如砚世谓砚子塜程婴公孙杵臼墓亦在焉路逢一细车盖以青毡头段人家也头段者谓贵族及将相之家十七日至邢州古巨鹿郡故邢侯国也秦兼天下于此置信都县十八日至内丘县内丘本汉之中丘未至内丘西望太行山冈峦北走崖谷秀杰如昔所闻山延袤八十里十九日至栢乡县县本春秋晋郭邑之地汉光武即位于鄗之南六十里至赵州道经光武庙有二石人首横于路俗传光武欲渡河二人致饷虑泄其踪乃除之又云遇二人问途不答怒而斩之已而皆石也未至城五里渡石桥桥从空架起工极坚致南北长十三丈阔四之一实隋人李春所造元佑间赐名安济有张果老驴迹二十日至正定府未至城先过滹沱河河流不甚阔闻当春涨时殊湍急也正定在春秋时属鲜虞国二十二日至新乐县县古鲜虞国汉中山孝王母马昭仪随王就国王于是建宫于乐里而呼为西乐城语讹西为新四十五里至中山府尧始封于此二十四日至安肃军过白沟河二十五日至涿州黄帝战蚩尤于涿鹿即此地二十六日至良乡县入内遣侍郎李庆和赐银合汤药贴用红绫勅书云勅某卿远持庆币来贺诞辰驰华隰以良劳次郊亭而伊迩宜有节宣之馈以彰眷遇之优二十七日过卢沟河即卢龙也燕人呼水为龙呼黒为卢亦谓黒水河色黒而浊其急如箭至燕山府外燕宾馆赴班荆宴少定传衘馆伴使昭武大将军太子少詹事富察明少中大夫侍御史邓俨为之副南使与之互展起居状继与接伴互展辞状天使敬昊赐宴单仲赐酒果酒九行礼毕趋入城初入端礼门次入南门次入丰宜门次过龙津楼楼亦分三道通用玉石为阑阑上琢为婴儿状极工巧次入宣阳门由驰道西南入会同馆甫就次有天使完颜汴传宣抚问二十八日忠勇校尉刘彦忠忠翊校尉何彦来交礼物天使乌古论赐酒果宣威将军充东上合门副使郭喜说朝见仪二十九日辨色使副率三节入见行司捧国书于马上前行初出馆横过驰道行而御廊东西曲尺各二百五十间至掖门下马自专德门由会通承明二门入左嘉会门趋而南至幕次少顷鸣钟钟罢卫士山呼百官里见时方辰正斯须于幕间见曵玉带者五人先出后知为东宫亲王平章令公也继独引使副捧国书顷之合门緑衣吏来引都辖以下【都辖三节之长】先入宣明门次仁政门于隔门上面北序立门之里即殿庭隙门见使副舞蹈之节俟礼物过使副由右出三节自东入拜于大毡上上有一品至七品黑漆黄字牌子盖其朝序也一毡可容数百人遍地制成鸾凤殿九楹前设露台柱衣文绣两廊各三十间中有钟鼔楼廊外埀金漆帘额饰以绣廊之西马有鞴红绣鞍者数疋乃高丽所进殿门外卫士二三百人分两傍立尽戴金花帽锦袍宣明门外直至外廊皆甲士青绦甲居左旗执黄龙红绦甲居右旗执红龙外廊皆银鎗左掖门入皆金鎗人依一柱以立焉仁政门左门用甲士讫见无一人跛倚者凡门屋下皆青队执弓矢人数各有差若乃经从之处宫殿门名兹不具载北宫营缮之制初虽取则东都而竭民膏血终殚土木之费瓦悉覆以琉璃日色辉映楼观翚飞图画莫克摹写建造之初役民兵一百二十万数年方就死者不计其数三节既出副使疾作依柱以立扶策至幕次未毕余礼小底入报【小底二百人】传旨免礼数至于殿门外受衣带三节继之是日丽夏使人同见少留俟其礼竟合门来引复旧路出至嘉会门驻立久之以丽人在门外受赐未毕也归馆久之宣威将军客省使兼东上合门卢玑到馆押伴置酒殿上近例止就赐使副免坐第拜表谢三节各受衣带五事尚书公独以病辞馆伴所服以礼例应给使副衣带各七事有靴而无笏金国无象简所用皆木赝也三十日就馆宴天使李显全赐宴并酒果燕山酒固佳是日所饷极为醇厚名金■〈氵阏〉盖用金■〈氵阏〉水以酿之也三月一日雨免入贺不尔必致沾服失容有习来此者言虽雨立移时不恤也二日天使完颜奕赐分食者分御膳以赐之也九日入辞使副受书而归十日离馆燕古冀州地武王封尧后于蓟即蓟县也隋立涿郡唐为幽州天宝间曰范阳郡升为卢龙军辽曰燕京名析津府皇朝改曰燕山府金曰大兴府二十三日至东都未至城三二里车夫指一土冈云是名愁台乃晋少帝北狩之路二十四日押宴镇国上将军镇南军节度使兼懐州管内观察使高苏赐宴并酒果天使赵泳食毕启行四月十六日至家是行往返凡九十六日

　　古今说海卷十五

　　●钦定四库全书

　　古今说海卷十六

　　（明）陆楫 编

　　说选十六【偏记十三】

　　○滇载记【明杨慎】

　　滇域未通中国之先有低牟苴者居永昌哀牢之山麓【今金齿地】有妇曰沙壹浣絮水中触沈木若有感是生九男曰九隆族种类滋长支裔蔓衍窃据土地散居溪谷分为九十九部其渠酋有六各号为诏夷语谓诏为王其一曰蒙舍诏【今蒙化府】其二曰浪施诏【今浪穹县】其三曰邓■〈贝佥〉诏【今邓川州】其四曰施浪诏【今浪穹县蒙次和之地】其五曰摩些诏【今丽江府】其六曰蒙嶲诏【今建昌】兵埒不能相君长至汉有仁果时九隆八族之四世孙也强大居昆弥川【今白崖定西岭】传十七世至龙佑那当蜀汉建兴三年诸葛武侯南征雍闿师次白崖川获闿斩之封龙佑那为酋长赐姓张氏割永昌益州地置云南郡于白崖诸夷慕武侯之德渐去山林徙居平地建城邑务农桑诸部于是始有姓氏龙佑那之十六世孙曰张乐进求逊位于蒙氏考其时盖唐世也张氏或称昆弥国或称白国或称建宁国其年系莫可推详

　　蒙氏始兴曰细奴罗九隆五族牟苴笃之三十六世孙也耕于巍山之麓数有神异孶牧繁息部众日盛代张氏立国号曰封民蒙氏伪称南诏实唐贞观三年也迁居珑玗图山【今蒙化】及高宗时遣子入侍朝命授细奴罗以巍州刺史死伪谥高祖又称奇王子罗晟嗣

　　罗晟僭立当高宗上元元年至睿宗景云中姚州蛮先附吐蕃御史李知古请兵击降之筑城置州县重税赋因诛其豪隽掠其子女为奴婢羣蛮怨怒引吐蕃攻知古杀之于是姚嶲路絶晟犹奉唐正朔死伪谥世宗子晟罗皮嗣晟

　　罗皮之立当玄宗先天元年立孔子庙于国中死谥威成王子皮罗阁嗣

