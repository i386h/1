<!-- { "loadSidebar": true } -->
　　今河南行省参知政事宛丘赵公名期頥字子期其先府君宛丘公讳佑字天锡为江浙行省照磨时余客于其家宛丘公尝言其家在陈州有瓦屋一横人称为赵总把家国家每歳秋统兵官将兵哨江南北初至极严毅再岁三四岁情契如故一日哨马南归睹一累囚两足冻垂堕呻吟饥冻马足间宛丘之父问囚为谁囚颦蹙曰我南宋官人庐州通判胡某城破为所虏公父复问如此汝则是秀才囚复曰我春秋登科公父曰汝如此则能教学囚曰岂有秀才而不能教学者乎公父请于统兵官用两马易得之浣濯以汤液包裹以毡毳温糜以酒浆几絶而复苏苏则两足堕矣因问其姓字贯籍遂延致于家以教诸子是时淮以北举不知有全书胡通判以其所记忆授诸生更六年而后殂因葬之屋后临殁谢宛丘公之家曰我分死六年前矣重为汝家所延汝之家后必有斯文显者逮子期登丁夘科用文儒登政府而其二代皆封二品信乎斯文之报可征云

　　古今说海卷一百十一

　　●钦定四库全书

　　古今说海卷一百十二

　　（明）陆楫 编

　　说畧二十八【杂记二十八】

　　○髙斋漫録【宋曽慥】

　　太祖皇帝既下河北欲乗胜取幽燕或以师老为言太祖不能决时纳言赵中令留守汴都走书问之赵回奏曰所得者少所失者多非惟得少之中尤难入手又从失多之后别有关心太祖得奏即日班师

　　熈宁中上元宣仁太后御楼观灯召外族悉集楼前神宗皇帝数遣黄门禀曰外家有合推恩乞疏示姓名即降处分宣仁答曰此自有处不烦圣虑明日上问何以处之宣仁答曰大者各与绢二疋小者分与乳餹狮子两个时内外已叹仰后徳为不可及也

　　元丰中王岐公位宰相王和父尹京上眷甚渥行且大用岐公乗间奏曰京师术者皆言王安礼明年二月作执政神宗怒曰执政除拜由朕岂由术者之言他日纵当此补特且迟之明年春安礼果拜右丞珪曰陛下乃违前言何也上黙然乆之曰朕偶忘记信知果是命也章公惇罢相俄落职林公希为舍人当制制词云悻悻无大臣之节怏怏非少主之臣章相寄声曰此一聨无乃太甚林答曰长官发恶杂职棒毒无足怪也

　　东坡尝谓钱穆父曰寻常徃来心知称家有无草草相聚不必过为具穆父一日折简召坡食皛饭及至乃设饭一杯萝卜一楪白汤一盏而已盖以三白为皛也后数日坡复召穆父食毳饭穆父意坡必有毛物相报比至日晏并不设食穆父馁甚坡曰萝卜汤饭俱毛也穆父叹曰子瞻可谓善戏谑者也

　　司马温公与苏子瞻论茶墨俱香云茶与墨二者正相反茶欲白墨欲黒茶欲重墨欲轻茶欲新墨欲陈苏曰奇茶妙墨俱香是其徳同也皆坚是其操同也譬如贤人君子黔晳美恶之不同其徳操一也公笑以为然

　　王和父守金陵荆公退居半山每出跨驴从二村仆一日入城忽遇和父之出公亟入编戸家避之老姥自言病痁求药公随行偶有药取以遗之姥酬以麻线一缕云相公可将归与相婆也公笑而受之

　　东坡闻荆公字说新成戱曰以竹鞭马为笃以竹鞭犬有何可笑又曰鸠字从九从乌亦有证据诗曰鸤鸠在桑其子七兮和爹和娘恰是九个

　　今人秘色磁器世言钱氏有国日越州烧进为供奉之物不得臣庶用之故云秘色尝见陆龟蒙诗集越器云九秋风露越窑开夺得千峯翠色来好向中宵盛沆瀣共嵇中散鬬遗杯乃知唐已有秘色矣

　　欧阳询化度寺碑虞世南孔子庙堂记栁公权阴符经叙三公以书名三碑又最精者

　　佛印禅师为王观文升座云此一瓣香奉为扫烟尘博士护世界大王杀人不眨眼上将军立地成佛大居士王公大喜为其乆帅多专杀也

　　三苏自蜀来张安道欧阳永叔为延誉于朝自是名誉大振明允一日见安道问云令嗣近日看甚文字明允答以轼近日方再看前汉安道曰文字尚看两徧乎明允归以语子瞻曰此老特不知世间人更有看三徧者安道尝借人十七史经月即还云已尽其天资强记数行俱下前辈宿儒罕能及之

　　李宾王利用鄱阳躬行君子人也尝云郭林宗作玉管通神有四句云贵贱视其眉目安否察其皮毛苦乐观其手足贫富观其頥颊

　　毗陵有成郎中宣和中为省官貌不扬而多髭再娶之夕岳母陋之曰我女如菩萨乃嫁一麻胡命成作举蒙诗成乃操笔大书云一床两好世间无好女如何得好夫髙卷珠帘明点烛试教菩萨看麻胡其女亦能安分随縁和鸣偕老儿女成行各以寿终

　　苏子瞻任凤翔府节度判官章子厚为商州令同试永兴军进士刘原父为帅皆以国士遇之二人相得欢甚同游南山诸寺寺有山魈为祟客不敢宿子厚宿山魈不敢出抵仙游潭下临絶壁万仞岸甚狭横木架桥子厚推子瞻过潭书壁子瞻不敢过子厚平步以过用索系树蹑之上下神色不动以漆墨濡笔大书石壁上曰章惇苏轼来游子瞻拊其背曰子厚必能杀人子厚曰何也子瞻曰能自■〈扌弃〉命者能杀人也子厚大笑

　　古今说海卷一百十二

　　●钦定四库全书

　　古今说海卷一百十三

　　（明）陆楫 编

　　说畧二十九【杂记二十九】

　　○桐阴旧话【宋韩元吉】

　　忠献公将生令公梦人手中书一大兴字示之知门户之将起也及命名从人从意而字宗魏盖取毕万之后必大万盈数魏大名之义耳年六七歳病甚令公与夫人守视之忽若张口饮药状曰有道士牵犬以药饲我俄汗而愈后因画像以祀按列仙传韦善俊唐武后朝京兆人长斋奉道法尝携黒犬名乌龙世俗谓为药王云

　　太保公忠宪曾祖也周国公祖也皆葬灵寿相比献肃公自太原移帅定武始议改葬既发穴则二瓦棺并列有泉湛然其下大惊以问乡老有曰当时开圹见水贫不能易地遂以木架于水上然犹不腐则知未尝溢涸尔因不敢改而相地者以为竒第斵石为柱横二石梁瓦棺仍之不别为椁增筑其封岐冢首于上淇水李公邦直为墓表孙康简公曼叔书之亦买田灵寿以赡同族之贫者

　　忠宪公少年贫时学书无纸庄门前有大石就其上学字晩即涤去遇烈日及小雨张弊伞自蔽率以为常

　　公与李康靖公同行应举有一毡同寝卧至别割毡为二分之其后浸贵以长女嫁康靖公子邯郸公而第七解州府君娶康靖公女子孙数世婚婣不絶

　　李康靖公为汝州守赵公门客【本传云依所亲赵况其是乎】忠宪公亦徃见焉赵公尤敬待忠宪每闻公至书院即令设肉食康靖尝有简戱云乆思肉味请兄访及也赵公遂以女许嫁忠宪公既过省赵公遣人送女至京师资从甚鲜华女亦乘马披绣衫戴帽泊城外旅邸一夕病心痛卒忠宪具素服徃哭之后乃为王文正公壻也

　　公在蜀既踰年仁宗欲召为参知政事宰相有谓当俟秩满者而更荐所厚善及公受代止以中丞召至仁宗遂迁公同知枢宻院迄拜参政乃知圣眷自有定也然范文正公尝进百官图诋吕文靖而力荐公宜相文正出鄱阳出榜朝堂有妄露荐称密行离间之语仁宗以喻公公奏曰臣顷岁陛下过听擢赞枢密未尝涉朋比结左右也况仲淹非婣亲故旧若仲淹举臣以公则臣之拙直陛下所知举臣以私则臣委质以来素无交托进退之际惟陛下所裁仁宗赐诏褒答

　　舍人讳综字仲文景佑元年登进士第后以吕文靖公荐入馆忠宪公书戒之曰惟上感君恩次答知己外但服勤职业一心公忠何虑前程不达切须照管人情周防忌善之言为切继迁开封府推又戒之曰乍赞浩穰庶事皆须熟思无致小有失错至于断一笞杖或不当明则惧于朝章幽则畏于阴隲二书眞迹具在族人家自余尚数纸亦与献肃兄弟者无一笔草书尾但云吾押付汝而不名

　　王夫人初未有子梦一僧貌甚异手持莲花曰汝欲生男乎摘五叶饵之后生舍人及献肃公职方宫师庄敏公五子皆贵显尝诲之曰汝父有法度为世所知汝曹或不及则人必以为类我也其善教如此

　　献肃公讳绛字子华发解过省殿试皆第三以元佑三年三月薨皆三数亦异事也故苏惠公颂挽诗云三登庆厯三人第四入熈宁四辅尊盖公自枢副迁参政宣抚陜右即军中拜昭文相再入史馆相也

　　职方讳绎字仲连从晏元献公辟为永兴倅有富家子悦娼女栁约为夫妇而父母强为子娶乃谋之市卜教以厌蛊期妻必死可娶娼则厚酬之既而妻果病垂死妻之父母闻而告官晏公醇儒不信曰世顾有是耶职方固请鞫之遂得实发地藏木偶人书其妻名氏生时与呪诅之词晏公大惊乃奏抵法

　　宫师讳维字持国忠献公尝梦巨碑中有宫师姓名而为金字莫晓所谓然亦意公必贵也故公不出应科举忠献公亦不强之曰是儿当自致远大其后公预元佑党籍蔡京请徽庙御书羣臣姓名而金填之或谓为应庄敏公讳缜字玉汝初求字于欧阳文忠公公以小合幅纸书玉女二字送来庄敏大不乐明日相见犹有愠容文忠公曰出处无点水也君何怪耶取笔添女字三点相与一笑盖诗中王欲玉女但音发作汝也前辈亦雅戱若此

　　契丹使毎岁至中国索食料多不时珍异之物州县挠动公之使虏入其境稍深则必索猪肉及胃脏之属从者莫能晓盖燕北第产羊俗不畜猪驿司驰骑疲于奔命无日不加棰楚所以困之尔既回程与送伴者饮率尽酒然公翊日乗骑如故初不病酲也盖取随行大杯酌劝之伴者不能胜屡至委顿临别痛饮达旦及叙违马上几不能相揖后闻契丹责伴者以失仪沙袋击之至死

　　古今说海卷一百十三

　　●钦定四库全书

　　古今说海卷一百十四

　　（明）陆楫 编

　　说畧三十【杂记三十】

　　○霏雪録【阙名】

　　起复者丧制未终勉其任用所谓夺情起复者也如欧公晏元献神道碑明年迁著作佐郎丁父忧去官已而眞宗思之即其家起复为淮南发运使及史嵩之丧父经营起复是也今人不考例以服阕为起复误矣宋制衔上亦带书如起复左仆射中书门下平章事臣赵普是也

　　物能复本形者则言化月令鹰化为鸠则鸠又化为鹰田鼠化为鴽则鴽又化为田鼠其不能复本形者则不言化如腐草为萤雉为蜃爵为蛤皆不言化也

　　唐人悼亡妓诗断肠犹系琵琶弦琵字当读如丞弼之弼

　　舍利按佛书云室利罗或设利罗此云骨身又云灵骨即所遗骨分通名舍利光明经云此舍利者是戒定慧之所重修甚难可得取上福田大论云碎骨是生身舍利经卷是发身舍利

　　舍利有三种色白色骨舍利黑色髪舍利赤色肉舍利菩萨罗汉皆有三种佛舍利椎击不碎弟子舍利椎试即碎【出法苑】

　　如试舍利子以童男女髪根可引缀髪上也

　　宋朝授官列衔以某阶守某官以某阶行某官者凡阶髙官卑则称行阶卑官髙则称守官与阶等则不必行守二字循唐制也

　　骨董乃方言初无定字东坡尝作骨董羮用此二字晦庵先生语类只作汩董

　　古王者之屋四柱太行山似之故有王屋之名【牧庵澧州庙记】

　　长安御沟曰杨沟以植杨其上而名或曰羊沟所以隔羊抵触垣墙也

　　唐时妇女画眉尚阔故老杜北征云狼藉画眉阔或云言女幼不能画眉狼藉而阔耳余记张司业倡女词有轻鬓丛梳阔扫眉之句盖当时所尚如此谚曰宫中好广眉四方且半额

