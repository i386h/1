<!-- { "loadSidebar": true } -->

　　古今说海卷一

　　●钦定四库全书

　　古今说海卷二

　　（明）陆楫 编

　　说选二【小录二】

　　○北征后录【明金幼孜】

　　永乐十二年三月十七日庚寅上躬帅六师往征卫拉特荅尔巴玛哈穆特太平巴圗博啰等马步官军凡五十余万予与学士胡公光大庶子杨公勉仁偕扈从是日辰时启行由安定门出午至清河下营晩微雨夜复骤雨五更雨止十八日晨发清河午至沙河命光禄寺赐酒馔十九日早雨晨发沙河途间雨止午次龙虎台午后复雨二十日晨发龙虎台度居庸关午后至隆庆州下营二十一日至榆林雨午后至怀来下营雨不止二十二日早雨止发怀来午次沙城晩晴二十三日午次鸡鸣山大风二十四日午次泥河二十五日次宣府大风雨下即止是日谷雨二十七日晨发宣府午次宣平大风二十八日次德胜口晩发风下雪二十九日度野狐岭风寒午后次兴和三十日风寒四月初五日移营于兴和北十里沙城初六日大阅军士初十日次红桥是日立夏十一日次凌霄峰即乌楚肯巴延雨连宵不止甚寒十二日早雨食后发凌霄峰午后次大石镇无水暗宿十三日早微雨午前次五云关即哈喇罕有水十四日霜寒次髙平阜即呼雅克萨里圗十六日次塔噜城十七日次龙沙甸即阿拉克诺尔午后雨十八日次锦云碛大风雨雪晩复晴十九日次小甘泉二十日次大甘泉二十一日次清水源即玛特玛二十四日午发清水源晩次屯云谷无水自清水源载水至作晩飡二十五日次玉雪冈是日小满二十六日发玉雪冈晩次玄石坡大风二十七日次鸣毂镇二十八日发鸣毂镇晩次清风壑无水大风二十九日早寒午次归化甸五月初一日癸酉早寒午次杨林戍初二日次禽敌山初七日大风寒晨发禽敌山晩次香泉戍初八日风寒巳时发香泉戍午后次广武镇即哈喇莽赉夜雨初九日大雷雨下雹如雪积地二三寸初十日次怀远塞十一日次玉带川即差圗是日芒种十二日次富平镇即乌尔圗十三日次翠幕甸无水暗宿十四日次长山峡少水十五日次至喜川十七日次环秀冈十八日午发环秀冈暮次野马泉暗宿十九日次蒙山海二十日午发蒙山海晩次威武镇二十一日午前发威武镇晩次通泉泊二十三日午次饮马河微雨晩晴二十六日夏至二十七日移营于饮马河北十里凡五渡河至营暮大雷雨二十八日次饮马河二十九日早食后复自饮马河北仍五渡河午前次饮马河西三峯山六月初一日壬寅次饮马河清流港初二日早微雨发清流港循饮马河行二十五里复晴下营午后再行至暮次崇山坞无水暗宿初三日晨发崇山坞午后入一山峡长数十里有水下营作午炊食后再行晩次双泉海即萨里竒尔元太祖发迹之所旧尝建宫殿及郊坛每岁于此度夏山川环绕中阔数十里前有二海子一咸一淡西南十里有泉水海子一处西北山有三关口通饮马河圗拉河敌人常出入之处也初四日微雨午晴次双泉海前哨马来报哨见冦兵数百人稍与战皆退去初五日午发双泉海暮至西北三峡口即杭哈尔该无水是日前哨马与冦相遇交锋杀败冦兵数百人宵遁初六日次苍崖峡初七日次济兰呼实衮敌首达勒巴同玛哈穆特太平巴圗博啰扫境来战去营十里许冦四集列于高山上可三万余人每人带从马三四匹上躬擐甲胄帅官军精鋭者先往各军皆随后至整列队伍与冦相拒冦下山来迎战火铳四发冦惊弃马而走复集于山顶东西鼓噪而进冦且战且却将暮上以精鋭者数百人前驱继以火铳冦复来战未交锋火铳窃发精鋭者复奋勇向前力战无不一以当百冦大败人马死伤无算皆号痛而往宵遁至圗拉河上乃收军回营已二鼓矣初九日移营向西十里许晩雨下风寒初十日班师午次回流甸晩微雨风寒十一日晨发回流甸午出三峡口余冦复聚峡口山上又有数百人据双海子诸军乃以火铳先击据海子者冦知不能拒遂遁余冦在山峡者恐火铳再至亦遁去晩次双泉海十二日次平山镇十三日次饮马河清源峡是日小暑十四日次饮马河平川洲十五日次饮马河青杨湾十六日次饮马河三峯山十七日渡饮马河西北三峯山东南下营阿噜台遣头目数十人诣军门谒见上皆赐以衣服绢帛米粮复劳之酒肉遣回十九日移营于饮马河北旧下营处二十日午后渡饮马河凡三渡水循河行数里下营二十一日循饮马河南岸东行数十里下营二十三日次青山峡微雨无水暗宿二十四日晩次蒙山海二十五日午后发蒙山海途中骤雨即止暮次野马泉二十六日次环秀冈二十七日次至喜川暮再行十里下营二十八日次黒山峪是日大暑二十九日次翠幕甸三十日次富平镇七月初一日次玉带川大风微雨初二日大风初三日次怀远塞初四日次广武镇过二十里下营午后大风微雨初五日晨发广武镇午前过香泉戍午后次禽敌山写平冦诏其晩就遣都指挥李瑛同中官赍回北京初六日次杨林戍晩下雨初七日次归化甸晩微雨复晴初八日午前发归化甸途中下雨晩次清风壑初九日次鸣毂镇午后复起营晩次玄石坡初十日次屯云谷十一日次清水源十二日次小甘泉十三日次锦云碛上召赐食烧羊烧酒其日立秋十四日次龙沙甸下雨十五日次塔噜城微雨晩晴十六日过高平阜下雨午后次五云关更度山二十里下营十七日晨发五云关过大石镇午后次凌霄峯上召赐食烧羊烧酒十八日次红桥十九日次兴和二十一日晨发兴和度野狐岭过德胜口午后次万全大风雨二十二日午次宣府下雨至更尽雨止二十三日次泥河下雨二十四日次鸡鸣山途中微雨晩上召赐桃子及食羊肉酒二十五日午次土木二十六日次怀来二十七日次永安甸二十八日雨是日处暑晨发永安甸度居庸关午后次新店大雨晩奉旨同光大勉仁先回八月初一日早文武百官迎驾由安定门入上升殿羣臣上平冦表称贺而退

　　古今说海卷二

　　●钦定四库全书

　　古今说海卷三

　　（明）陆楫 编

　　说选三【小录三】

　　○北征记【明杨荣】

