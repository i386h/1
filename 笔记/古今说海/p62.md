<!-- { "loadSidebar": true } -->
　　开封尹李伦号李鐡面命官有犯法当追究者巧结形势竟不肯出李愤之以术罗致之至又不逊李大怒真决之数日后李方决府事有展榜以见者厅吏遽下取以呈其牓曰台院承差人某方阅视二人遽升厅怀中出一椟云台院奉圣旨推勘公事数内一项要开封尹李伦一名前来照鉴云云李即呼厅司以职事付少尹遂索马顾二人曰有少私事得至家与室人言乎对曰无害李未入中门觉有蹑其后者回顾则二人也李不复入但呼细君告之曰平生违条碍法事唯决某命官之失汝等勿忧也开封府南向御史台北向相去密迩伦上马二人前导乃宛转缭绕由别路自辰巳至申酉方至台前二人曰请索笏李秉笏又大喝云从人散呵殿皆去二人乃呼阍者云我勾人至矣以椟付阍吏吏曰请大尹入时台门已半掩地设重限李于是搢笏攀縁以入足跌顚于限下阍吏导李至第二重阍吏相付授如前既入则曰请大尹赴台院自此东行小门楼是也时已昏黒矣李入门无人问焉见灯数炬不置之楣梁间而置之柱础廊之第一间则紫公裳被五木捩其面向庭中自是数门或绿公裳者皆如之李旣见叹曰设使吾有谋反大逆事见此境界皆不待捶楚而自伏矣李方怪无公吏辈有声喏于庭下者李遽还揖之问之即承行吏人也白李请行吏前导盘绕屈曲不知几许至土库侧有小洞门自地髙无五尺吏去幞头匍匐以入李亦如之李又自叹入门可得出否既入则供帐床榻裀褥甚都有幞头紫衫腰金者出揖李曰台官恐大尹岑寂此官特以伴大尹也后问之乃监守李狱卒耳吏告去于是捶楚寃痛之声四起所不忍闻既久忽一卒持片纸书云台院问李某因何到院李答以故去又甚久又一卒持片纸如前问李出身以来有何公私过犯李答并无过犯惟前真决命官为罪犯去又甚久再问李真决命官依得祖宗是何条法李答祖宗即无真决命官条制时已五鼓矣承勘吏至云大尹亦无苦事莫饥否李谓自辰巳至是夜五鼓不食平生未尝如是忍饥于是腰金者相对饮酒五杯食亦如之食毕天欲明捶楚之声乃止腰金者与吏请李归送至洞门曰不敢逺送请大尹徐歩勿遽二人阖洞门寂不见一人李乃黙记昨夕经由之所至院门又至中门及出大门则从人皆在上马呵殿以归后数日李放罢

　　西夏有竹牛重数百斤角甚长而黄黑相间用以制弓极佳尤且健劲其近靶黒者谓之后醮近弰近弝俱黒而弓面黄者谓之玉腰夏人常杂犀角以市焉人莫有知徃时镇江禆将王诏遇有鬻犀带者无他文但峯峦髙低绕人腰围耳索价甚髙人皆不能辨惟辛太尉道宗知此竹牛也为弓则贵为他则不足道耳

　　建炎初中州有仕宦者踉跄至新市蹔为寺居亲旧絶无牢落凄凉断其踪迹茫茫殊未有所向寺僧忽相过存问勤属时时馈殽酒仕宦者极感之语次问其姓则曰姓汤而仕宦之妻亦姓汤于是通谱系为亲戚而致其周旋馈遗者愈厚一日告仕宦者曰闻金人且至台眷盍早图避地耶仕宦者曰某中州人忽到异乡且未有措足之所又安有避地可图哉僧曰某山间有庵血属在焉共处可乎于是欣然从之即日命舟以徃兵已去僧曰事已小定驻跸之地不逺公当速徃注授仕宦者告以缺乏僧于是办舟赠镪二百缗使行仕宦者曰吾师之徳于我至厚何以为报僧曰既为亲戚义当尔也乃留其孥于庵中僧为酌别饮大醉遂行翊日睡觉时日已髙起视乃泊舟太湖中四旁十数里皆无居人舟人语啐啐过午督之使行良久始慢应曰今行矣既而取巨石磨斧仕宦者罔知所措叩其所以则曰我等与官人无涉故相假借不忍下手官当作书别家付我讫自为之所尔仕宦者惶惑顾望未忍即自引决则曰今幸尚早若至昏夜恐官不得其死也仕宦者于是悲恸作家书毕自沉焉时内翰汪彦章守霅川有赴郡自首者鞫其情实曰僧纳仕宦之妻酬舟人者甚厚舟人毎以是持僧需索百出僧不能堪一夕中夜徃将杀之舟人适出其妻自内窥月明中见僧持斧也乃告其夫舟人以是自首汪以为僧固当死而舟人受赂杀命官情罪俱重难以首从论其刑惟均可也又其妻请以亡夫告勑易度牒为尼二事奏皆可汪命狱吏故缓其死使皆备受惨酷数月然后刑之

　　绍兴辛巳余听牍于建昌教官省元刘溥徳广语及余所生之地曰滑台刘曰闻人之言黄河涨溢官为卷埽其说如何曰予不及见也尚闻先父言斯事民甚苦之盖于无事时取长藤为络若今之竹夫人状其长大则数百倍也实以刍藁土石大小不等毎量水之髙下而用之大者至于二千人方能推之于水正决时亦能遏水势之暴遇水髙且猛时若抛土块于深渊耳此甚为无益焉舍是则亦无他策也或不幸方推之际怒涛遽至则溺死者甚多大抵止以塞州城之门及盐官场务之衙宇耳濒河之民颇能视沙涨之形势以占水之大小逺近徃徃先事而拒逆来所以甚利便也又有绞藤为绳■〈糹秋〉结竹篾筏木栅等谓之寸金藤有时不能胜水力即寸断如剪郡县又科乡民为之所费甚广大抵卷埽及寸金藤白马一郡毎岁不下数万缗白马之西即底柱也水常髙柱数尺且河怒为柱所扼力与石斗昼夜常有声如雷霆或有建议者谓柱能少低则河必不怒于是募工凿之石坚竟不能就颇有溺者了无所益毕少董言国初修老子庙庙有道子画壁老杜所谓冕旒俱秀发旌斾尽飞扬者也官以其壁募人买有隐士亦妙手也以三百千得之于是闭门不出者三年乃以车载壁沉之洛河庙亦落成矣壁当再画郡以请隐士隐士弗辞有老画工夤縁以至者众议谁当画东壁隐士以让画工画工弗敢当让者再三隐士遂就东壁画天地隐士初落笔作前驱二人工就视之不语而去工亦画前驱二人隐士徃观亦不语而去于是各解衣盘礡惨淡经营不复相顾及成工来观其初有不相许之色渐观其次迤逦咨嗟击节及见辇中一人工愧骇下拜曰先生之才不可当也某自是焚作具不敢言画矣或问之工曰前驱贱也骨相当瞋目怒髯可比驺驭近侍清贵也骨相当清竒龎秀可比台阁至于辇中人则帝王也骨相当龙姿日表也可比至尊今先生前驱乃作清竒龎秀某窃谓贱隶若此则何以作近侍近侍继可强力少加则何以作辇中之人也若贵贱之状一等则不足以为画矣今观之先生所画前驱乃吾近侍也所画近侍乃吾辇中人也洎观辇中之人其神宇骨相盖吾平生未尝见者古图画中亦未之见此所以使吾惭愧骇服隐士曰此画世间人也尔所作怒目虬髯则人间人耳人间人则面目气象皆尘俗虽尔艺与他工不同要之但能作人间人尔工往自毁其壁以家资偿之请隐士毕其事少董曰余评隐士之画如韩退之作海神祠记盖劈头便言海之为物于人间为至大使他人如此则后必无可继者而退之之文累千言所言浩瀚无涯盖力竭而不穷文竭而不困至于夺天巧而破鬼胆笔势犹未得已世之作文者孰能若是故于论隐士之画也亦然

　　北俗男女年当嫁娶未婚而死者两家命媒互求之谓之鬼媒人通家状细帖各以父母命祷而卜之得卜即制冥衣男冠带女裙帔等毕备媒者就男墓备酒果祭以合婚设二座相并各立小幡长尺余者于座后其未奠也二幡凝然直垂不动奠毕祝请男女相就若合卺焉其相喜者则二幡微动以致相合若一不喜者幡不为动且合也又有虑男女年幼或未■〈女间〉教训男即取先生已死者书其姓名生时以荐之使受教女即作冥器充保母使婢云属既已成婚则或梦新妇谒翁姑壻谒外舅也不如是则男女或作祟见秽恶之迹谓之男祥女祥鬼两家亦薄以币帛酬鬼媒鬼媒毎岁察乡里男女之死者而议资以养生焉

　　宣政间杨可试可弼可辅兄弟读书精通易数明风角乌占云祲孤虗之术于兵书尤邃三人皆名将也自燕山回语先人曰吾数载前在西京山中遇出世人语甚欵老人颇相喜劝予勿仕隐去可也予问何地可隐老人曰欲知之否乃引余入山有大穴焉老人入杨从之穴渐小扶服以入约三四十步即渐寛又三四十步出穴即田土鸡犬陶冶居民大聚落也至一家其人来迎笑谓老人久不来矣老人谓曰此公欲来能相容否对曰此中地阔而民居鲜少常欲人来居而不可得敢不容邪乃以酒相饮酒味薄而醇其香郁烈人间所无且杀鸡为黍意极欢至语杨曰速来居此不幸天下乱以一丸泥封穴则人何得而至又曰此间居民虽异姓然皆信厚和睦同气不若也故能同居茍志趣不同疑间争夺则皆不愿其来吾今观子神气骨相非贵官即名士也老人肯相引至此则子必贤者矣吾此间凡衣服饮食牛畜丝纩麻枲之属皆不私藏与众均之故可同处子果来勿携金珠锦绣珍异等物在此俱无用且起争端徒手而来可也指一家曰彼来亦未乆有绮縠珠玑之属众共焚之所享者惟米薪鱼肉蔬果此殊不缺也惟计口授地以耕以蚕不可取衣食于他人耳杨谢而从之又戒曰子来或迟则封穴矣迫暮与老人同出今吾兄弟皆休官以徃矣公能相从否于是三杨自中山归洛乃尽捐囊箱所有易丝与绵布绢先寄穴中人后闻可试幅巾布袍卖卜二弟筑室山中不出俟天下果扰攘则共入穴自是声不相闻先人常遣人至筑室之地访之则屋已易三主三杨所向不可得而知也及绍兴和好之成金人归我三京余至京师访旧居忽有人问此有康通判居否出一书相示则杨手札也书中致问吾家意极殷勤且云予居于此饮食安寝终日无一毫事何必更求仙乎公能来甚善余报以先人没于辛亥岁家今居宜兴俟三京帖然则奉老母以还先生再能寄声以付诸孤则可访先生于清浄境中矣未几金人渝盟予顚顿还江南自此不复通问

　　古今说海卷九十四

　　●钦定四库全书

　　古今说海卷九十五

　　（明）陆楫 编

　　说畧十一【杂记十一】

　　○三朝野史【阙名】

　　史弥逺之立理宗而废济王或者谓其于梦寐之中有所感而然也后村先生刘克庄以诗讥之云杨柳春风丞相府梧桐夜雨济王家人皆谓弥逺是佛位中人乃父丞相浩与觉长老道契握手入堂奥问之曰和尚好我好觉见堂奥中帘幙绮罗荣华富裕粉白黛绿环列左右乃应荅曰大丞相富贵好老僧何好之有既而曰此念头一差积年蒲团工夫俱废未免堕落一日浩坐厅上俨然见觉长揖突入堂内使人徃寺中请相见人回报云觉长老坐化圆寂于法堂上顷间浩堂里弄璋浩黙然自知后以觉字为弥逺小名观弥逺二十七年当国册立理宗措天下于泰山之安运筹廊庙日食万钱岂非佛位中人欤逺自恃册立之功专权纳贿天下变为污浊功则有之忠则未也贾似道不许配享理宗由此

　　潘丙潘壬太学生也就湖州册立济王为帝事败济王遇鸩而殂丙壬各枭其首欲屠湖州一城人民弥逺梦中见李侯太尉求免遂追回大统制一城生灵均拜李侯更生之赐至今长兴李侯庙人民敬祀以报其威灵也

　　李全扰淮时史弥逺在庙堂束手无策有讹传全军马渡江过行在京师人民惶惶弥逺夜半忽披衣而起有爱宠林夫人者见其起可疑亦推枕而起相随于后忽见弥逺欲投池中林夫人急扶住泣告曰相公且少耐区处数日后得赵葵捷书

　　裕斋先生马光祖知髙邮军适值管军官营全率众叛据城纵军刼掠与同党王安等饮宴有妓毛惜惜不服趋侍全痛责之惜惜云妾虽贱妓不曽伏事反臣全遂斩之秋崖先生方岳作义娼传

