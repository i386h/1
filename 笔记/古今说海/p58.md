<!-- { "loadSidebar": true } -->
　　光庙闻贵妃无疾而殒哭泣无节初郊宿青城泪不已祀故止而寿仁复至玉津行园亦犯玉女宓妃之戒丙夜将临星月尚皎方入大次服衮冕始搢大圭烈风倐起霹雳一声燎火御幙皆仆在位者辟易上亦惊僵而雨电交击众皆暗中自救不暇莫能措手稍霁则已曙亦不容即礼矣圣体遂苦风眩神位玉帛牲牢皆狼藉所执镇圭殿中监已授扶侍御药不知所在一时策命宰臣望祀车驾亟归疗疾虽御楼之类悉不能举矣

　　重华闻上疾自临大内抚视上噤不知人但张口呓言耳寿皇忧且怒呼李后而数之云宗庙社稷之重汝不谨视上使之至此今将奈何一时忿极遽曰万一不复当族汝家既将徃东朝召留正责之曰汝以为相不强谏何事正曰臣非不言奈不听何帝曰尔自后须苦言之若有不入待朕留渠细语之其言止是尔光宗旣愈后泣谓曰尝劝哥哥少饮不相听近者不豫寿皇几欲族妾家何负何辜既而闻留正所言圣谕谓若更过宫决被留不可还矣光宗已有怔忡之候此语既入故终身畏父玉辇无近于龙楼云

　　光庙逾年不朝东内寿皇怏怏一日登朝当露台闻委巷小儿争斗呼赵官家者寿皇曰朕呼之尚不至尔枉自呌凄然不乐自此寖不豫

　　绍熈在鹤禁有意受终而难发言也数击鲜于慈福后询近侍大臣屡排当位故旁侧有奏曰意欲娘娘为趣上尔后笑寿皇至东内从容间语官家也好早取乐放下与儿曹上曰臣久欲尔但见孩尚小未经厯故不能即与之不尔则自快活多时矣后来储邸度长乐必已及之矣备具状为寿者再后不能已语之曰吾亦尝谕乃翁渠所见又尔光宗岸帻禀后曰臣已白髪尚以为童则罪过翁翁后无语盖谓髙庙逊寿皇于盛年尔

　　光宗既退居毎恨既徃时成败瞑目嗔骂或恸哭寿仁后辄奉觞以解陶之以是为常虽宫门外事不欲动其心然乆亦觉知矣初郊祀成恭谢回銮御乐声达于内光宗问其事后曰市井为乐耳帝怒曰尔欺我至是尚尔邪挥之以肱后仆于闑自是遂得疾

　　寿仁后惑日者言已有厄于大内静处筑精室独居以道糚事佛病革遂终于此长御欲之椒殿取礼服偶内人有怨后者持钥不启曰使余慿谁命畀此袆翟既不得周身则相与举箦以归于凰仪及半途或妄曰风王至则皆委之而走时泰安恍惚内中畏避之故也及久知讹传方再有至者则为廊日所暴体色黝然矣措之大寝宫人无计致鲍于地以莲数十金缾乱其芬洎事闻于外梓人进椑几有小白之泚后葬于赤山邢后之侧不久雷震毁■〈歹赞〉人共怪云

　　长秋所生母旧隶徳寿为乐部以久次出适于外矣一日奏乐上以为不谐中贵人奏近老旧者得旨嫁出今皆新习未能串便欲使已嫁出者通籍复入庶新故叅教上可之自是悉还然后母在外孕身已数月矣将及期宦者奏乞复外馆宪圣后曰第令产仙韶无害也遂诞后东朝禁中三日洗儿宪圣临视戱祝云使汝长福禄及吾左右皆失笑虽一时戏言后乃符验云长秋自是亦养宫中既久新乐纯习熟其所生与俦侣俱还民间后乃在杨才人位为义女而以琵琶隶慈福宫其生在壬午至绍熈之季葢已长矣今上以嘉邸践阼于东朝为重华承嫡主丧故久于彼一日朝长信偶酒后盥手后奉匜以前帝恱而洒之自尔得幸久而宪圣知之几欲赐扑大珰王去为力谏之曰娘娘尚以天下畀孙一妇人何足惜且是事不可使外人知也东朝虽少解然终不释然谓王且使杨氏寄汝家候驾回南内部舍而复之故后暂居去为家而去为之子瑜自是得幸及阜陵礼毕上归旧东宫以便御视朝长秋复还长信上眷念殊厚然莫能得之韩后既上仙所幸宦官王徳谦将诣于东朝宪圣语曰乃翁旧欲吾堂前一人尚不与之徳谦颇黠则奏之臣非不识去就敢窥数娘娘嫔御今大内人物如杨美人者亦不乏臣所私见盖以皇后近上升后宫继进无序茍得一人自陛下处赐与官家则众人方帖伏甚于保爱上躬为宗社大计非轻宪圣稍解曰汝此言亦不为无理徳谦知有间可乘又使中贵人儳和以为娘娘尚未见玄孙而杨氏相命皆宜子浸润鼔扇慈福遂以赐寕宗渐进为媫妤时韩侂胄用事知王瑜之旧也瑜遂不得入内时曹氏亦得幸于上韩复左右之故后尤自抑励读书饰已挟数以御同逹者一时故有贤称韩无自窥之

　　今东宫迁入实余杭宗室善下居其间而韩侂胄与善下厚故得导达也然同时入者亦一二人惟韩后独喜今储尝因与内人驰逐总角皆鬅鬙人欲为梳栉者悉不可必得妈妈方结盖常时后自为束髪故也由此韩后钟情遂决为嗣同入者复出后闻继庄文者亦在当时选中此实天命也夫东宫虽因善下出入韩氏导逹而致茍非其人者讵能致哉

　　韩成恭上仙后后宫为上所眷者今长秋与婕妤曹氏耳时欲继立椒涂二党交进曹有姊妹通籍禁中皆为女冠赐号虗无自然先生者左右街都道録者皆厚于韩侂胄或谓亦与之嫟韩侍禁中时多在曹位故铸金之际意自轻重然曹罕术今长秋能挟数以御之且上意专在杨韩密间之未能夺也先是禁中有二内人懐春而病事且媾各设席以邀羊车欲决此举二合皆同日今长秋故逊曹使朝饮而已饮于夜曹不寤也逮旰酒甫一再行曹未及有请则杨位已奏恭肃帝辇矣奏趋重迭上起洎至杨所则自从容且遂留寝故能舐笔展幅以请奎章上即书贵妃杨氏可立为皇后付外施行而长秋复进笔乞又书其一付其兄次山逮晓双出之中贵所赍者未至省而次山已持御笔自白庙堂矣盖后虑韩匿上批事或中变故两行之使不可遏耳

　　王黼虽为相然事徽考极亵宫中使内人为市黼为市令若东昬之戱一日上故责市令挞之取乐黼窘故曰告尧舜免一次上笑曰吾非唐虞汝非稷契也一日又与踰垣微行黼以肩承帝趾墙峻微有不相接处上曰耸上来司马光黼应曰伸下来神宗皇帝君臣相谑乃尔

　　李太宰邦彦家起于银工既贵其母尝语昔事诸孙以为耻母曰汝固有识乎宰相家出银工则可羞银工家出宰相正为嘉事何耻焉其见髙于李守素多矣

　　文水县西有山险可据保正石頳聚众据之时抄敌游骑且断其运道数夜犯其小寨尼雅满怒遣重兵合攻之遂擒頳钉于车上将剐之已剸刃于股而色不变竒之好谓曰能降我以汝为将頳怒目骂曰爷能死不降爷姓石名石上钉橛更无移易也尼雅满怒寸磔之骂不絶声而死

　　程敦厚子山东坡表兄士元之孙也秦桧善之为中舍时一日呼至府第请入内阁坐候之终日一室萧然独案上有紫绫缥一册书圣人以日星为纪赋末后有学生类贡进士秦暄呈文采艳丽子山兀坐静观反复几成诵虽酒殽问劳沓至及晚竟不出乃退子山叵测也后数日差知贡举宣押入院始大悟即以是命题此赋果精众考官皆称善洎揭晓乃孙果首选

　　秦桧妻王氏素阴险出其夫上方岳飞狱具一日桧独居书室食柑玩皮以爪划之若有思者王氏窥见笑曰老汉何一无决耶捉虎易放虎难也桧掣然当心致片纸付入狱是日岳王薨于棘寺

　　孝庙追复岳飞官爵収召其子孙使给还元赀主者具当时所得止九千缗物耳其毙于狱也实请具浴拉胁而殂狱卒隗顺负其尸出踰城至九曲丛祠中故至今九曲五显庙尚灵【旧在大理寺墙下】顺葬之北山之漘身素有一玉环顺亦殉之腰下树双橘于上识焉及其死也谓其子曰异时朝廷求而不获必悬官赏汝告言曰棺上一铅筩有棘寺勒字吾埋殡之符也后果购其瘗不得以一班职为赏其子始上告官悉如所言而尸色如生尚可更敛礼服也

　　古今说海卷八十八

　　●钦定四库全书

　　古今说海卷八十九

　　（明）陆楫 编

　　说畧五【杂记五】

　　○墨客挥犀【阙名】

　　张相升为御史数上封章论及两府仁庙顾谓曰卿本孤寒何故屡言近臣公奏曰臣安得谓之孤寒臣自布衣不数年致身清近曳朱腰金不如陛下为孤寒也帝曰何谓也奏曰陛下内无贤相外无名将官冗而失黜陟兵多而少教习孤立朝廷之上此所以孤寒也帝喜而优容之近侍皆为之惧自此名重朝野

　　世人画韩退之小面而美髯着纱帽此乃江南韩熈载耳尚有当时所画题志甚明熈载谥文靖江南人谓之韩文公因此遂谬以为退之退之肥而寡髯元丰中以退之从享文宣王庙郡县所画皆是熈载后世不复可辨退之遂为熈载矣

　　今人于榜下择壻曰脔婚其语盖本诸袁山松尤无义理其间或有不愿就而为贵势豪族拥逼不得辞者尝有一新先辈少年有风姿为贵族之有势力者所慕命十数仆拥致其第少年欣然而行略不辞避既至观者如堵须臾有衣金紫者出曰某惟一女亦不至丑陋愿配君子可乎少年鞠躬谢曰寒微得托迹髙门固幸待归家试与妻子商量看如何众皆大笑而散

　　藏书画者多取空名偶传为锺王顾陆之笔见者争售此所谓耳鉴又有观画而以手摸之相传以谓色不印指者为佳画此又在耳鉴之下谓之揣骨听声欧阳公甞得一古画牡丹其下有一猫未知其精丞相正肃呉公与欧姻家一见曰此正午牡丹也何以明之花瓣悉张而色燥此日中时花也猫眼黑睛如线正午猫眼也有带露花则房敛而色泽猫眼早暮则睛圆正午则如一线耳此亦善求古人之意也

　　毘陵郡士人姓李家有女方十六歳能诗甚有佳句吴人多得之有拾得破钱诗云半轮残月揜尘埃依稀犹有开元字想得清光未破时买尽人间不平事

　　河州有禽名骨托状如鵰髙三尺许常鸣自呼其名能食鐡石郡守每置酒辄出以乐坐客或疑鐡石至坚非可食之物乃取三寸白石系以丝绳掷其前即啄而吞之良久牵出是石已如泥矣

　　漳州漳浦县地连潮阳素多象徃徃十数为羣然不为害惟独象遇之逐人蹂践至骨肉糜碎乃去盖独象乃众象中最犷悍不为羣象所容者故遇之则忿而害人僧悟空在江外见一猿坐树杪弋人伺其便射之正中母腹母呼其雄至付子已哀鸣数声乃拔箭坠地而死射者折矢弃弓誓不复射

　　余伯祖甞于野外见蜈蚣逐一大蛇甚急蛇奔过溪蜈蚣亦随之蛇之力屈不免乃回身张口向之蜈蚣遽入其口俄顷蛇死乃穴其腹旁而出析蛇视之已无肠矣传言蝍蛆甘带蝍蛆即蜈蚣之别名

　　蜗牛不独能伏蝎亦能制蜈蚣蜈蚣见蜗牛则不复能去蜗徐登其背以涎绕之其足尽落

　　太常博士李处厚知庐州梁县尝有殴人死者处厚徃验伤以糟或灰汤之类薄之都无伤迹有一老父求见乃邑之老书吏也曰知验伤不见迹此易辨也以新赤油伞日中覆之以水沃尸其迹必见处厚如其言伤迹宛然自此江淮之间官司徃徃用此法

　　世谓太守为五马人罕知其故事或言诗云孑孑干旟在浚之都素丝组之良马五之郑注谓周礼州长建旟汉太守比州长法御五马故云后见龎几先朝奉云古乘驷马秦至汉时太守出则增一马事见汉官仪也

　　杜牧华清宫诗云长安回望绣成堆山顶千门次第开一骑红尘妃子笑无人知是荔枝来尤脍炙人口据唐记明皇帝以十月幸骊山至春即还宫是未尝六月在骊山也荔枝盛暑方熟词意虽美而失事实矣

　　子瞻常自言平生有三不如人谓着棋吃酒唱曲也然三者亦何用如人子瞻之词虽工而多不入腔盖以不能唱曲耳

