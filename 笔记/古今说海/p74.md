<!-- { "loadSidebar": true } -->
　　大麦青青小麦枯谁当获者妇与姑丈夫何在西击胡吏买马军具车请为诸君鼓咙胡山谷亲书此帖乃是汉成帝时童謡也后至元寿中凉州羌冦反掠三辅延及并冀大为民害命将出师毎战輙负中国益发田卒麦多委弃但有妇女收获吏买马军具车者言调发重也请为诸君鼔咙胡者不敢公言私相语也

　　古乐府木兰词乃女子代父征戍十年而归不受封爵故杜牧之有题木兰庙诗云弯弓征战作男儿梦里曽经与画眉几度思归还把酒拂云堆上祝明妃女子作男儿其事甚怪五代王蜀时有崇嘏者本临卭女子黄氏蜀相周庠初在临卭嘏以诗上谒庠称之荐摄府掾吏事明敏胥吏畏服逾一载欲妻以女嘏以诗辞之曰一辞拾翠碧江涯贫守蓬茅但赋诗自服蓝衫居郡掾永抛鸾镜画蛾眉立身卓尔青松操挺志铿然白璧姿幕府若容为坦腹愿天速变作男儿庠大惊召问具述本末乃黄使君之女元未从人惟老妪同居此事尤怪

　　今乐府有兰陵王乃北齐文襄之子长恭一名孝瓘为兰陵王邙山之战长恭为中军率五百骑再入周军遂至金墉之下被围甚急城上人弗识长恭免胄示之面乃下弩手救之于是大捷武士因歌謡之为兰陵王入阵曲是也

　　古今说海卷一百九

　　●钦定四库全书

　　古今说海卷一百十

　　（明）陆楫 编

　　说畧二十六【杂记二十六】

　　○钱氏私志【宋钱世昭】

　　神庙熈宁间谕宰相王岐公云昭陵二女皆朕之姑卿可选勲贤之后有福者尚之岐公未有以奉诏旨大父宝阁知台州回光玉补试入太学适与岐公之子敏甫同斋敏甫告岐公云近有一钱少监子风骨不羣文采富赡恐可奉诏岐公遂就启圣院设斋令敏甫尽召同舍饭罢岐公会茶熟视光玉甚乆皆不喻其意翊日又令敏甫窃取所业携以进御云臣向奉诏选勲贤之后尚主今得吴越王钱某之孙与臣男同斋得其业又奏启圣亲见之事乞赐召见上云待共太皇商量后数日有旨令三班奉职曹诗进士钱某又一人忘其姓名于某月某日同候宣押曹诗以本色服光玉服布衣巳时候内侍宣押入内至一小殿殿内皆宫嫔两贵主在焉引曹与光玉立于帘前斯须上小帽领出帘外熟视云帘外与帘内一般顾左右令止御乐听圣旨帘内宫人传旨钱某可尚庆寿公主曹诗可尚承寿公主引入幕次更衣各赐袭衣玉带服所赐毕引至殿下谢恩殿上轴帘慈圣裕陵宣仁钦圣同坐慈圣谓曹诗曰你是我侄曽见拊光玉背曰钱郎好女壻上云是个享福节度使左右宫妃观者如堵上同三殿徐登步辇还内乐声渐远复引光玉与曹诗再入幕次赐酒五行执事皆宫人饮罢内侍复引至宫门各以仗下御马一匹崇政殿亲从官二十人导归第谓之宣系玉带赴朝三日除正刺史却系方金御仙花带赴朝参踰年贤穆下降三殿会送就第太常卤簿迎引故事下降后三日贵主同副车诣景灵宫及入内谢毕方见舅姑旧例贵主画堂垂帘坐舅姑拜帘外贤穆奏乞行常人礼上与慈圣大喜再三称诏从请上令中使宣谕宰执是日宰执殿上称贺

　　贤穆乳母永嘉董夫人一日入禁中慈圣问云主主以未得子为念为甚不去玉仙圣母处求嗣董奏曰都尉不信事须是官家娘娘处分后数日光玉入禁中上笑云董婆来娘娘处说都尉来光玉皇恐谢罪钦圣云别没事只是娘娘要教主主去玉仙求嗣董奏云都尉不信光玉奏云既得圣旨安敢不信遂择日与贤穆同诣玉仙止留知观老道士一人祝香祈祷道士见贵主车服之盛歆艳富贵云愿得贫道与大主做儿子归而有娠明年四月十五日光玉欲赴朝贤穆云我昨夜梦见玉仙观知观来与我做孩儿亟遣人诣庙祈祷且问道士动静知观自去年大主上庙后便不安不下床多日矣知观在房内闻人声问云甚处人来报云钱大主临蓐赍香烛祈祷知观笑云来催我也是日告殂大父宝阁善推步午时遣人来报光玉云得数七十有九若今日酉时生是个有福节度使伯兄果酉时生平生淡薄享寿七十有九

　　贤穆有荆雍大长公主牌印金铸也金鞍勒玛瑙鞭金撮角红藤下马杌子闻国初贵主乗马元佑后不铸印无乗马仪物

　　欧文忠任河南推官亲一妓时先文僖罢政为西京留守梅圣俞谢希深尹师鲁同在幕下惜欧有才无行共白于公屡微讽而不之恤一日宴于后园客集而欧与妓俱不至移时方来在坐相视以目公责妓云末至何也妓云中暑徃凉堂睡着觉失金钗犹未见公曰若得欧推官一词当为偿汝欧即席云栁外轻雷池上雨雨声滴碎荷声小楼西角断虹明阑干倚遍待得月华生燕子飞来栖画栋玉钩垂下帘旌凉波不动簟纹平水精双枕傍有堕钗横坐皆称善遂命妓满酌偿欧而令公库偿钗戒欧当少戢不惟不恤翻以为怨后修五代史十国世家痛毁吴越又于归田录中说文僖数事皆非美谈从祖希白尝戒子孙毋劝人阴事贤者为恩不贤者为怨欧后为人言其盗甥表云丧厥夫而无托携孤女以来归张氏此时年方七岁内翰伯见而笑云年七岁正是学簸钱时也欧词云江南栁叶小未成阴人为丝轻那忍折莺怜枝嫰不胜吟留取待春深十四五闲抱琵琶寻堂上簸钱堂下走恁时相见已留心何况到如今欧知贡举时落第举人作醉蓬莱词以讥之词极丑诋今不録

　　岐公在翰苑时中秋有月上问当直学士是谁左右以姓名对命小殿对设二位召来赐酒公至殿侧侍班俄顷女童小乐引步辇至宣学士就坐公奏故事无君臣对坐之礼上云天下无事月色清美与其醉声色何如与学士论文若要正席则外廷赐宴正欲畧去苛礼放懐饮酒公固请不已再拜就坐上引谢庄赋李白诗美其才又出御制诗示公公叹仰圣学髙妙毎起谢必勑内侍挟掖不令下拜夜漏下三鼓上悦甚令左右宫嫔各取领巾裙带或团扇手帕求诗内侍举牙床以金相水晶砚珊瑚笔格玉管笔皆上所用者于公前来者应之畧不停缀都不蹈袭前人尽出一时新意仍称其所长如美貌者必及其容色人人得其欢心悉以进呈上云岂可虗辱须与学士润笔遂各取头上珠花一朶装公幞头簪不尽者置公服袖中宫人旋取针线缝聨袖口宴罢月将西沉上命辍金莲烛令内侍扶掖归院翊日问学士夜来醉否奏云虽有酒不醉到玉堂不解带便上床取幞头在面前抱两公服袖坐睡恐失花也都下盛传天子请客

　　蔡鲁公帅成都一日于药市中遇一妇人多髪如画者毛女语蔡云三十年后相见言讫不知所在蔡后以太师鲁国公致仕居京师一日在相国寺资圣阁下纳凉一村人自外入直至蔡前云毛女有书蔡接书其人忽不见启封大书东明二字蔡不晓其意后贬长沙死于东明寺因就丛焉吕辨者蔡门人蔡罢珠履尽散独吕送至长沙吕乗间问蔡云公髙明逺识洞鉴古今知国家之事必至于斯乎答云非不知也将谓老身可以幸免

　　徐神翁自海陵到京师蔡谓徐云且喜天下太平是时河北盗贼方定徐云太平天上方遣许多魔君下生人间作坏世界蔡云如何得识其人徐笑云太师亦是

　　绍兴间吴山下有大井每年多落水死者董徳之太尉率众作大方石板盖井口止能下水桶遂无损人之患有人夜行闻井中呌云你几个怕坏了活人我几个几时能勾托生观此不可谓无鬼也

　　徽皇闻米元章有字学一日于瑶林殿张绢图方广二丈许设玛瑙砚李廷珪墨牙管笔金砚匣玉鎭纸水滴召米书之上出帘观看令梁守道相伴赐酒果乃反系袍袖跳跃便捷落笔如云龙蛇飞动闻上在帘下回顾抗声曰竒絶陛下上大喜尽以砚匣鎭纸之属赐之寻除书学博士一日崇政殿对事毕手执札子上顾视令留椅子上米乃顾朶殿云皇帝呌内侍要唾盂合门弹奏上云俊人不可以礼法拘一日见蔡鲁公蔡云元章书法之妙今日可谓第一龟山须还他曼卿佛牌为第一米曰恁地时龟山却且做第二米有孔子赞曰孔子孔子大哉孔子孔子以前未有孔子孔子以后更无孔子孔子孔子大哉孔子

　　东坡在惠州佛印居江浙以地逺无人致书为忧有道人卓契顺者慨然叹曰惠州不在天上行即到矣因请书以行印即致书云尝读退之送李愿归盘谷序愿不遇知于主上者犹能坐茂树以终日子瞻中大科登金门上玉堂逺于寂寞之滨权臣忌子瞻为宰相耳人生一世间如白驹之过隙三二十年功名富贵转盼成空何不一笔勾断寻取自家本来面目万刼常住永无堕落纵未得到如来地亦可以骖驾鸾鹤翱翔三岛为不死人何乃胶柱守株待入恶趣昔有问师佛法在甚么处师云在行住坐卧处着衣吃饭处痾屎刺撒处没理没会处死活不得处子瞻胷中有万卷书笔下无一点尘到这地位不知性命所在一生聪明要做甚么三世诸佛则是一个有血性的汉子子瞻若能脚下承当把一二十年富贵功名贱如泥土努力向前珍重珍重

　　唐一行尝语人曰吾得古人相法相人之法以洪范五福六极为主观其所由察其所安可得大槩若其人忠孝仁义所作所为言行相应顚沛造次必归于善者吉人也若不忠不孝不仁不义言行不相应顚沛造次必归于恶者凶人也吉人必获五福之报凶人必获六极之刑不于其身必于其子孙若但于风骨气色中料其前程休咎岂能悉中也

　　荆公举一酒令云有客姓任名稔贩金贩锦闗吏止之曰任稔任入金锦禁急又字谜云目字加两点不得作贝字猜贝字欠两点不得作目字猜贺资二字也又四个口尽皆方加十字在中央不得作田字道不得作器字商图字也

　　燕北风俗不问士庶皆自称小人宣和间有辽国右金吾卫上将军韩正归朝授检校少保节度使对中人以上说话即称小人中人以下即称我家每日到漏舍诵天童经数十遍其声朗朗然且云对天童岂可称我自皇天生我皆改为小人云皇天生小人皇地载小人日月照小人北斗辅小人前后二十余句凡称我者皆改为小人诵毕赞笑云这天童极灵圣王少师云若无灵圣如何持得许多小人然小人有母皆尝小人之食小人之称其来古矣施之于经是可笑也

　　隆兴初贺子忱知枢密院有武臣陈理公赏称从军三十余年累立战功宣和年第一次燕山府立功靖康年第二次白沟河立功第三次黄河立功第四次京城立功建炎年第五次海州立功第六次扬州立功绍兴年第七次瓜州立功第八次和州立功第九次太平州立功辞气不平谓朝廷推赏一次轻于一次贺正色云只为边功一次近于一次武臣无词闻者称服

　　宋相郊居政府上元夜在书院内读周易闻其弟学士祁点华灯拥歌妓醉饮达旦翊日谕所亲令诮让云相公寄语学士闻昨夜烧灯夜燕穷极奢侈不知记得某年上元同在某州州学内吃齑煮饭时否学士笑曰却须寄语相公不知某年同在某处吃齑煮饭是为甚底无丰间宋合使者善人伦鉴上知而问云朕相法如何对云陛下天日之表神明之姿下臣不得而名又问王安石如何对云安石牛行虎视牛行足以任虎视足以威又问卿如何对云臣草木瓦砾陛下用之则贵不用则贱

　　张天觉丞相再召到阙谢表云十年去国门前之雀可罗一日还朝屋上之乌亦好后有一达官效颦云十年去国不闻长乐之钟一日还朝复见大君之鼎见魏汉津所铸九鼎初成也

