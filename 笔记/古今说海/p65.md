<!-- { "loadSidebar": true } -->
　　花蕊夫人蜀王建妾也后号小徐妃者大徐妃生王衍而小徐妃其女弟在王衍时二徐坐游燕污乱亡其国荘宗平蜀后二徐随王衍归中国半涂遭害焉及孟氏再有蜀传至昶则又有一花蕊夫人作宫词者是也国朝降下西蜀而花蕊夫人又随昶归中国昶至且十日则召花蕊夫人入宫中而昶遂死昌陵后亦惑之尝造毒屡为患不能遂太宗在晋邸时数谏昌陵而未克去一日从上猎苑中花蕊夫人在侧晋邸方调弓矢引满拟走兽忽回射花蕊夫人一箭而死始所传多伪不知蜀有两花蕊夫人皆亡国且杀其身

　　江湖间小龙号灵异见诸传说甚悉崇宁中淮水暴涨而汴口樯舟不能进一日昧爽小龙者出运纲之舟尾有柂工之妇不识也谓是蜥蜴拨置之则又縁柁而上妇怒举火柴击其首随击霹灵大震一声汴口官私舟船七百只皆自相撞击俱碎死数十百人朝廷闻而不乐第命官为赈恤焉会发运使上计而小龙者又复出大漕甚窘惧乃焚香祝之愿与王偕上计入觐天子可乎龙即作喜悦状因举身入香奁中不动大漕遂携至都辇先以示鲁公得奏闻上遣使索入内为具酒核以祝之龙辄跃出奁中两爪据金杯饮几釂于是天子异之取大琉璃合贮龙为亲加封识焉降付都城汴水之都门外小龙祠中一夕封识宛如故视缶中龙则已变化去矣上喜加封四字仍大敞其祠宇至大观末鲁公谪东南舟行始抵汴口而小龙又出迓鲁公然小龙所隶南北当江湖间素不至二浙也政和壬辰鲁公在钱塘居凤山之下私第以正月七日小龙忽出佛堂中于是家人大小咸叹异疑必有故明日而召命至复加六字王及靖康之初家破鲁公贬岭外吾从行至江陵将遵陆出鼎澧间公畏暑因改舟行下江陵憇渚宫之沙头一仓官廨舍纔弛担则龙复出见鲁公为之涕下且感念龙神乃不忘恩旧如此吾戱公曰固知小龙之必来尔公谔询其故吾曰此亦出公之门也茍毎加意于是无世情者则今日必来使此龙一出世间有世情当又不来是乌足辱人怀抱耶公乃收泪而笑

　　岭右俗淳物贱始吾以靖康丙午来博白时虎未始伤人独村落间窃羊豕或妇人小儿呼噪逐之必委置而走有客尝过墟井系马民舍篱下虎来瞰篱客惧民曰此何足畏从篱旁一叱而虎已去村人视犹犬然十年之后流寓者日众风声日变百物涌贵而虎浸伤人今则啖人与内地弗殊风俗浇厚亦及禽兽耶先王中孚之道信及豚鱼知必不诬

　　博白有逺村号録含皆髙山大水人迹罕及斗米一二钱盖山险不可出有小江号龙潜鱼大者动长六七尺痴不识人村民自夸我山多凤凰吾且谓妄从而诘之则曰其大如鹅五色有冠率居大木之颠穴木而巢焉遇天气清明必出出必双飞所过则诸鸟敛翼俛首而伏不敢鸣者久之吾叹曰此真凤凰也古人谓南方丹山产凤为信

　　古今说海卷九十六

　　●钦定四库全书

　　古今说海卷九十七

　　（明）陆楫 编

　　说畧十三【杂记十三】

　　○孔氏杂说【宋孔平仲】

　　汉孔安国字安国晋安帝名徳宗字徳宗恭帝名徳文字徳文会稽王名道子字道子乃至北史慕容绍宗冯子琮魏兰根南史蔡兴宗唐郭子仪辛京杲戴休颜张孝忠尚可孤孟浩然颜见逺田承嗣田承绪张嘉贞宇文审李嗣业皆以名为字

　　王羲之子徽之徽之子祯之王允之子晞之晞之子肇之王晏之子昆之昆之子陋之皆三世同用之字胡母辅之子谦之吴隐之子瞻之顾悦之子恺之皆两世同用之字

　　太史公父名谈故史记无谈字季布传改赵谈作赵同范煜父名泰故后汉书无泰字郭泰郑泰皆改作太字李翱父名楚金故其所为文皆以今为兹韩愈作讳辩持言在不言征之说故父名仲卿未尝讳焉晋曹志者植子也奏议武帝云干植不强不讳植字三国时犹不讳其君吕岱传张承与岱书云功以权成是斥孙权名也

　　文王可以为文君张衡赋文君为我端蓍是也北狄可以为蛮史记匈奴传猃狁荤鬻居于北蛮是也二典可以为谟马融曰戞击鸣球载于虞谟是也尧典亦可谓之唐书吴陆抗传静言庸违唐书攸戒是也韶可以为禹乐史记禹兴九韶之乐是也三王亦得称帝史记夏纪帝桀是也献俘不独人也物皆可以为俘俘取也书云俘厥寳玉是也匃不止于自乞也与人亦可称匃前汉广川王越传尽取善绘匃诸宫人注匃遗也贿不独赂也赐皆可以为贿书贿肃慎之命是也诊不止脉也视物皆可以为诊后汉王乔传尚方诊视舄是也饷不止饮食也赠皆可以为饷魏文纪注以诗赋饷孙权徐孝穆有答饷镜诗是也城邑亦可谓之弊赵世家冯亭以城市邑十七弊吾国是也称誉亦可谓之荐伯夷传七十子之徒仲尼独荐颜渊是也

　　龙不独以譬君徳凡有徳者皆可以龙言也诸葛亮嵇康皆号卧龙孔融荐祢衡云龙跃天衢袁宏赞武侯云初九龙盘雅志弥确樊英传注安帝征隐士策文云使难进易退之人龙潜不屈许劭许虔汝南平舆【音预】人人称平舆渊有二龙焉唐乌承玭与兄承恩人号辕门二龙阴兴谓贵人曰亢龙有悔以譬外戚之象如此之类甚多然则龙不止比君徳矣

　　父命得为敕后汉樊重焚劵诸子从敕是也叔可称大人疏受对疏广云从大人议是也母亦称大人前汉淮阳献王传张博云王遇大人亦解后汉范滂就狱与母诀曰大人割不忍之恩是也父可以称圣善杨修答曹植书有圣善之教注谓武帝也人臣不嫌称万岁马援传援酾酒享军士皆伏称万岁是也上父母寿可称万寿潘岳闲居赋称万寿以献觞是也屋之髙严通谓之殿前汉霍光传鸱鸣殿前树上黄霸传郡国上计长史一辈先上殿是也白事丞相亦可谓之奏事魏相传带剑奏事是也造谒人亦可谓之朝司马相如传临卭令日徃朝相如是也人臣得言垂拱薛宣自言垂拱蒙成是也人臣得言端拱谢孚言端拱笑咏谢鲲言端拱庙堂是也人臣得言谅闇山涛传武帝诏云山太常虽居谅闇是也人臣得称圣君贤君晋曹摅一县号曰圣君薛宣传属县各得贤君是也

　　汉时射策对策其事不同萧望之传注云射策者谓为难问疑义书之于策量其大小署为甲乙之科列而置之不使彰显有欲射者随其所取得而择之以知优劣射之言投射也对策者显问以政事经义令各对之以观其文辞定髙下也晋史潘京为州所辟谒见问策探得不孝字刺史戱曰辟士为不孝邪答曰今为忠臣不得为孝子亦射策遗法耳

　　相之不可凭也南史庾夐家富于财食必列鼎又状貌丰美頥颊开张人皆谓必为方伯及魏克江陵夐以饿死时又有水军都督禇藴面甚尖危从理入口竟保衣食而终唐柳浑十余岁有巫告曰儿相夭且贱出家可免死浑不从仕至宰相魏朱建平善相锺繇以为唐举许负何以复加然相王肃年踰七十位至三公肃六十二终于中领军耳史氏以为蹉跌吾以为相不可凭也南史徐陵八岁属文十三通荘老光宅寺慧云法师每嗟陵早夭陵仕至太子少傅年至七十七唐孔若思传孔季诩擢制科授校书郎陈子昻尝称其神清韵逹可比卫琢而季诩终于左补阙使徐陵夭而不寿季诩遂至显官则人遂以为风鍳之验矣吾以此知风鍳之不可凭也佛果何如以舍身为福则梁武以天子奴之不免侯景之祸以荘严为功则晋之王恭修营佛寺务在壮丽其后斩于倪唐以持诵为获报则周嵩事佛精进王敦害之临刑犹如市诵经竟死刃下佛果何如哉

　　佛出于西胡言语不通华人译之成文谓之经而晋人诸君子甚好于此今世所谓经说性理者大抵多晋人文章也谢灵运翻经台今尚存焉唐傅奕谓佛入中国孅儿丐夫摸象荘老以文饰之姚元崇治令其说亦甚详霍去病破匈奴获休屠祭天金人注祭天以金人为主休屠祠金人也师古曰今之佛像是也其后休屠王太子归汉以金人之故赐姓金氏即日磾也据此则前汉时佛像已入中国矣凡今之佛像皆祭天之主也其盛有天助焉尔后汉明帝梦见金人以为佛于是遣使天竺国图其形像楚王英始信其术斋戒祭祀陶谦传笮融大起浮屠寺作黄金涂像浴佛设饭前汉西域传塞王南君罽宾塞种分散徃徃为数国自疏勒以西比休循捐毒之属皆故塞种【塞先得反】捐毒即身毒天竺也后汉襄楷传注浮屠即佗声之转耳史记大月氏传身毒国在大夏东南数千里其俗土著与大夏同而卑沥暑热按后汉西域传天竺一名身毒今浮屠像多赤足此卑沥暑热之验也又云其民乘象以战今浮屠像亦跨象云

　　霍去病传诸宿将尝流落不耦注流谓迟留落谓坠落据出处流字合作留

　　汉髙祖父太上皇前史不载其名后汉章帝纪祠太上皇于万年注名煓【他官切】一名执嘉髙后纪载髙祖母曰昭灵后

　　管仲谓之管敬仲出左传闵公元年子产谓之子美出左传襄公二十五年原宪字子思出史记张宗字诸君杜茂字诸公陈忠传记注施延字君子出后汉书四皓名氏乡里可见者东园公姓园名秉字宣朝陈留襄邑人常居园中故号园公夏黄公姓崔名郭字少通齐人隐居修道号夏黄公陶潜作圣贤羣辅録云出皇甫谧髙士传扬雄所称李仲元者名弘出蜀秦宓传郑子真名朴严君平名尊出前史王贡两龚传注伯乐姓孙名阳字伯乐秦穆公时人出荘子马蹄疏荘周字子休出列子辛计然范蠡师也姓辛氏字子文或曰计研或曰计倪出史记索隐杜康字仲宁出魏武短歌行注楚狂接舆姓陆氏名通师旷字子野并出荘子疏伯夷姓墨名允字公信孤竹君之子也叔齐名智字公逹伯夷弟也夷齐谥也见论语疏引春秋少阳篇

　　齐隋妇人施幕罹全身障蔽也唐永徽以后皆用帷帽拖裙到颈渐为浅露若今之盖头矣先是妇人犹乘车舆唐干元以来乃用兠笼若今之檐子矣唐志载咸亨中勑云多着帷帽遂弃幕罹曽不乘车别坐檐子

　　谓人为明公阁下之类亦可谓之髙明孔融传李膺谓融曰髙明必为伟器又曰髙明父祖与仆有旧恩明公亦可谓之仁公温峤书与陶侃谓侃为仁公明府亦可谓之明庭张俭传李笃谓毛钦曰虽好义明庭今日载其半矣贤相亦可谓之贤宰左雄传论曰陈蕃杨秉世称贤宰

　　昔时文字未有印板多是写本齐宗室传衡阳王钧常手自细写五经置于巾箱中巾箱五经自此始也

　　今之更点击钲唐六典皆击钟也太史门有典钟二百八十人常击编钟

　　今公家文字用仰字北史时已有此语北齐孝昭皇帝纪诏定三恪礼仪体式亦仰议之

　　俗所谓累重亦有所出也前汉西域传屯田轮台募民壮健有累重敢徙者诣田所注累谓妻子家属也

　　俗所谓阿谁三国时已有此语龎统传向者之论阿谁为是

　　俗所谓日子亦有所出文选曹公檄吴将校部曲文年月朔日子注发檄时也然则日子日时也

　　工夫或作功字魏志王肃传太极已前功夫尚大也

　　俗所谓停待晋书已有此语愍怀太子传陛下停待是也

　　俗所谓日许者尔许也声之讹也启颜録咏短人云城门尔许髙故自匍匐入

　　俗呼抽替南史殷淑仪孝武帝之贵妃也有宠而毙帝思见之遂为抽替棺欲见辄引替覩尸

　　前鲍宣传注持时夜行夜行如今持更是已持时如今报时是已汉官仪黄门持五夜甲夜乙夜丙夜丁夜戊夜亦如今五更也

　　俗呼牝马为课马出唐六典凡牝四游而课羊则当年而课之课谓岁课驹犊

