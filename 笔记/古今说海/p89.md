<!-- { "loadSidebar": true } -->
　　宣政宫中用龙涎沈脑屑和蜡为烛两行列数百枝艳明而香溢钧天所无也南渡后久絶此惟太后回銮沙漠复值称寿上极天下之养用宣政故事然仅列十数炬太后阳若不闻上奉巵问此烛颇惬圣意否后曰尔爹爹每夜常设数百枝诸合亦然上因后起更衣微谓宪圣曰如何比得爹爹富贵【闻见録】

　　监左帑龙舒张宣义尝言有亲戚宦游西蜀路经襄汉晚投一店行戸外忽见旁左侧上有一人无首以为鬼也主人云尊官不须惊此人也非鬼也徃年因患瘰疬病势蔓衍一旦头忽坠脱家人以为不可救而竟不死自此每有所需则以手指画但日以粥汤灌之故至今犹存耳又云岳侯军中一兵犯法枭首妻方懐姙后诞一子如常人而首极细躯干甚伟首仅如拳眉目皆如刻画则知胞胎所系父母相为感应【行都纪事】

　　嘉兴精严寺大刹也僧造一殿中塑大佛诡言妇人无子者祈祷于此独寝一宵即有子殿门令其家人自封锁盖僧于房中穴地道直透佛腹穿顶而出夜与妇人合妇人惊问则云我是佛州人之妇多陷其术次日不敢言有仕族妻亦往求嗣中夜僧忽造前既不能免即囓其鼻僧去翊日其家遣人遍于寺中物色见一僧卧病以被韬面揭而视之鼻果有伤掩捕闻官时韩彦古子师为郡将流其僧废其寺【行都纪事】

　　丰有俊字宅之四明人登青楼偶见小娼疑故人女累目之女亦悟酒罢留宿女羞涩良久乃入曰丰官人识妾否诘之果故人女丰曰某所以留者以坐间不敢问也且各寝必有以处汝娼遂退丰与京尹有契明日以白尹且云某仅有钱百千从公更贷二百千嫁之尹嘉其谊即取入府厚奁具择良士嫁焉尹即王宣子佐也【稗史】

　　天台宋氏家本富后贫鬻庐于邻价成作诗曰自叹年来刺骨贫吾庐今已属西邻殷勤说与东园柳他日相逢是路人富者见诗恻然即以劵还之亦不索其直乡人嘉其谊【稗史】

　　有夫出外而妻独居者忽夜半见一道人从空而下逼与为淫妇入室取刀为誓曰汝若逼我有死而已相持至晓乃一吃菜事魔人也信哉邪之不可干正也如此马裕斋知处州禁民捕蛙有一村民犯禁乃将冬瓜切作盖刳空其腹实蛙于中黎明持入城为门卒所捕械至于庭公心怪之问曰汝何时捕此蛙答曰夜半有知者否曰唯妻知公追其妻诘之乃妻与人通俾妻敎夫如此又先往语门卒以收捕意欲陷夫于罪而据其妻也公穷究其罪遂寘妻并奸夫于法

　　初隆佑太后升遐朝廷欲建山陵大臣谓诸帝陵寝今在伊洛不日复中原即归祔矣宜以攒宫为名遂卜吉于会稽民间冢墓附近者往往他徙高宗思陵兴役之际孝宗密勑无輙坏民墓其爱物之心一至于此文王泽及枯骨未足多也

　　有士人贫甚夜则露香祈天益久不懈一夕忽闻空中语曰帝闵汝诚使我问汝所欲士答曰某所欲甚微非敢过望但愿此生衣食麤足逍遥山水间以终其身足矣空中大笑曰此上界神仙之乐何可易得若求富贵则可矣予因歴数古人极贵念归而终不遂者皆是盖清乐天所靳惜百倍于功名爵禄也【梁溪漫志】

　　欧公甥女适夫张氏夫死携孤女归父家嫁公族子晟晟之官至宿州赴郡宴归而失其舟至京师捕得之开封府勘乃梢人与晟妾通妻知而欲笞之反为妾所诱并与梢人通府尹承当路风旨令张氏引公以自解狱奏仁宗大骇遣中使王昭明监勘而张氏反异公遂得明白犹坐以张氏奁具买田作欧阳户名出知滁州

　　松阳县民有被殴经县验伤翊日引验了无瘢痕宰怪而诘之乃仇家使人要归饮以熟麻油酒卧之火烧地上觉而疼肿尽消又有一人中创血如箭出医者以炒原蚕蛾末傅之立愈又云前方亦治跌扑后方大治金疮【吹剑续録】

　　孝宗留心经术无所不涉奏对官被顾问者多致失措有王过者蜀人上殿孝宗骤问曰李融字若川谓何过即对曰天地之气融而为川结而为山李融之字若川如元结之字次山也上大喜遂诏改官密院编修【坦斋笔衡】

　　绍兴中金人遣其秘书监刘陶来聘因问岳飞以何罪而死馆伴者无以对但曰意欲谋叛为部将所告以抵诛陶曰江南忠臣善用兵者止有岳飞所至纪律甚严秋毫无犯所谓项羽有一范増而不能用所以为我擒如飞者其亦江南之范増乎馆伴者黙不能对秦桧闻之约束勿奏俄以不职贬其人【坦斋笔衡】

　　行都崇新门外鹿花寺乃殿帅杨存中郡王特建以处北地流寓僧一岁元宵侧近营妇连夜入寺观灯有殿司将官妻同一女往观乃为数僧引入房中置酒盛馔逼令其醉遂留宿于幽室遽杀母而留女女不敢哀及半年三僧尽出其房窻外乃是野地女因窥窻见一卒在地打草呼近窻下备语前事可急往某寨某将家报知速来取我卒如言往报将官即告杨帅帅令人告报本寺云来日郡王自斋合寺僧行人力本府自遣厨子排斋至是坐定每二卒擒下一僧合寺僧行人力尽缚之又令百余卒破其寺果得此女见父号恸遂绑三人主首送所属依法施行而毁其寺逐去诸髠【苇航纪谈】

　　古今说海卷一百二十四

　　●钦定四库全书

　　古今说海卷一百二十五

　　（明）陆楫 编

　　说纂九【散録三】

　　○避暑漫抄【宋陆游】

　　上西幸蜀禄山以车辇乐器及歌舞衣服迫胁乐工牵引犀象驱掠舞马尽入洛阳复散于河北向时之盛扫地而尽矣洎肃宗克复方散求于人间其后归于京师者十无一二初禄山至东都大设声乐揣幽燕戎王番夷君长多未之见因诳之曰吾当有天下大象自南海奔走而至见吾必拜舞鸟兽尚知天命有所归何况人乎于是左右引象来至则瞪目愤怒略无拜舞者禄山大怀惭怒命置于槛穽中以烈火爇之以刀槊俾壮士乗髙投之洞中胷臆血流数丈鹰人乐工见者无不掩泣【明皇杂録】

　　萧瑀尝因宴太宗谓近臣曰自知一座最贵者先把酒时长孙无忌房玄龄相顾未言瑀引手取杯帝问曰卿有何说瑀对曰臣是梁朝天子儿隋室皇后弟唐朝左仆射天子亲家翁太宗抚掌极欢而罢【羣居解颐】

　　安禄山败史思明继逆至东都遇樱桃熟其子在河北欲寄遗之因作诗同去诗云樱桃一笼子半赤半已黄一半与懐王一半与周至诗成皆赞美之曰明公此诗大佳若能言一半周至一半懐王即与黄字声势稍穏思明大怒曰我儿岂可居周至之下周即其传也【羣居解颐】

　　元和初达官与中外之亲为婚者先已涉溱洧之讥就礼之夕傧相则有清河张仲素宗室李程女家索催妆诗仲素朗吟曰舜耕余草木禹凿旧山川程久之乃悟曰张九张九舜禹之事吾知之矣于是羣客大笑【解颐】

　　李福妻裴氏性妬忌姬侍甚多福未尝敢属意镇滑台日有以女奴献之者福意欲私之而未果一日乗间言于妻曰某官已至节度使矣然所指使者率不过老仆夫人待某无乃薄乎裴曰然不知公意所属何人即指所献女奴裴许诺尔后不过执衣侍膳未尝得一缱绻福又嘱妻之左右曰设夫人沐发必遽来报我既而果有以沐发来告者福即言腹痛且召其女奴既往左右以裴方沐不可遽已即告以福所疾裴以为信然遽出髪盆中跣问福所苦既业以疾为言即若不可忍状裴极忧之由是以药投童溺中进之明日监军使及将校悉来候问福即具以告之因曰一事无成固当有分所苦者虚咽一瓯溺耳闻者莫不大笑【解颐】

　　咸通中优人李可及滑稽谐戏独出辈流虽不能托讽谕然巧智敏捷亦不可多得尝因延庆节缁黄讲诵毕次及优倡为戏可及裒衣博带摄齐升座称三敎论衡偶坐者问曰既言博通三敎释迦如来是何人对曰妇人问者惊曰何也曰金刚经云趺坐而坐非妇人何须夫坐而后儿坐也上为之启齿又曰太上老君何人曰亦妇人也问者益所不喻乃曰道徳经云吾有大患为吾有身及吾无身吾有何患非妇人何患于有娠乎上大悦又问曰文宣王何人也曰妇人也问者曰何以知之曰论语云沽之哉沽之哉我待贾者也非妇人奚待嫁为上意极欢赐予颇厚

　　汉以孝亷取士而袁本初曹孟徳皆举孝亷唐重进士而黄巢屡举进士科目之不足据也如此【独见録】

　　张巡之守睢阳玄宗已幸蜀逆焰方炽城孤势蹙人食竭以絺布切煑而食之时以茶纸和之而意气自如其谢加金吾表曰想蛾眉之碧峯豫游西蜀追騄耳于玄圃保寿南山逆贼禄山迷逆天地戮辱黎元扰犯阙庭震惊陵庙臣被围七旬亲经百战主辱臣死当臣致命之时恶稔罪盈是贼灭亡之日其忠勇如此又激励将士赋诗曰接战春来苦孤城日渐危合围如月晕分守若鱼丽屡厌黄尘起时将白羽挥裹疮犹出阵饮血更登陴忠信应难敌坚贞谅不移无人报天地心计欲何施又夜闻笛诗曰岧嶤试一临铁骑俯城阴不辨风尘色安知天地心营开边月近战苦阵云深旦夕髙楼上遥闻横笛吟【中兴纪事】

　　禄山将乱于中原梁朝志公大师有语曰两角女子緑衣裳却背太行邀君王一止之月必消亡两角女子安字緑者禄字也一止正月也果正月败亡【裒异记】

　　张易之行成之族孙则天临朝太平公主引其弟昌宗入侍昌宗荐易之器用过臣即令召见俱承辟阳之宠右补阙朱敬则谏曰臣闻志不可满乐不可极嗜欲之情愚智皆同惟贤者能节之不使过度则前圣格言也陛下内宠已有薛懐义张易之昌宗固应足矣近闻尚食奉御柳模自言子良宾洁白美须眉左监门卫长史侯祥自云阳道壮伟过于薛懐义专欲自进堪充宸内供奉无礼无义溢于朝听臣愚职在谏诤不敢不奏则天劳之曰非卿直言朕不知此赐彩百段唐史旧书详载斯语父子兄弟君臣荐进献纳如此亦可谓之秽史矣

　　唐文皇既以武功平隋乱又以文徳致太平于篇咏尤其所好如曰昔乗匹马去今驱万乗来词气壮伟固人所脍炙又尝观其过旧宅诗曰新丰停翠辇谯邑驻鸣笳一朝辞此去四海遂成家盖其诗语与功烈真相副也【唐史】

　　宣宗微时以武宗忌之遁迹为僧一日游方遇黄蘗禅师同行因观瀑布黄蘗曰我咏此得一聨而下韵不接宣宗曰当为续成之黄蘗云千岩万壑不辞劳逺看初知出处髙宣宗续云溪涧岂能留得住终归大海作波涛其后竟践大位兆先见于此诗矣然自宣宗以后接懿僖之时海内遂不靖则作波涛之语岂非谶邪【大唐遗事】

　　李煜归朝后郁郁不乐见于词语在赐第七夕命故妓作乐闻于外太宗怒又传小楼昨夜又东风并坐之遂被祸龙衮江南録云李国主小周后随后主归朝封郑国夫人例随命妇入宫每一入輙数日出必大泣骂后主声闻于外后主多婉转避之又韩玉汝家有李国主归朝后与金陵旧宫人书云此中日夕只以眼泪洗面【啽呓集】

