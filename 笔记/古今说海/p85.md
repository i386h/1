<!-- { "loadSidebar": true } -->
　　炀帝晩年尤沉迷女色他日顾诏近侍曰人主享天下之富亦欲极当年之乐自快其意今天下安富外内无事此吾得以遂其乐也今宫殿虽壮丽显敞苦无曲房小室幽轩短槛若得此则吾期老于其中也近侍髙昌奏曰臣有友项升淛人也自言能构宫室翌日诏而问之升曰臣乞先进图本后数日进图帝览大悦即日诏有司供具材木凡役夫数万经歳而成楼阁髙下轩窻掩映幽房曲室玉栏朱楯互相连属回环四合曲屋自通千门万牖上下金碧金虬伏于栋下玉兽蹲于户傍璧砌生光琐窻射日工巧之极自古无有也费用金玉帑库为之一虚人误入者虽终日不能出帝幸之大喜顾左右曰使真仙游其中亦当自迷也可目之曰迷楼诏以五品官赐升仍给内库帛千疋赏之诏选后宫良家女数千以居楼中毎一幸有经月而不出是月大夫何稠进御童女车车之制度絶小秪容一人有机处于其中以机碍女之手足女纎毫不能动帝以处女试之极喜召何稠谓之曰卿之巧思一何神妙如此以千金赠之旌其巧也何稠出为人言车之机巧有识者曰此非盛满之器也稠又进转闗车车周挽之可以升楼阁如行平地车中御女则自摇动帝尤喜悦帝谓稠曰此车何名也稠曰臣任意造成未有名也愿赐佳名帝曰卿任其巧意以成车朕得之任其意以自乐可名任意车也何稠再拜而去帝令画工绘士女会合之图数十幅悬于阁中其年上官时自江外得替回铸乌铜屏数十面其髙五尺而阔三尺磨以成鉴为屏可环于寝所诣阙投进帝以屏内迷楼而御女于其中纎毫皆入于鉴中帝大喜曰绘画得其象耳此得人之真容也胜绘图万倍矣又以千金赐上官时帝日夕沉荒于迷楼罄竭其力亦多倦怠顾问近侍曰朕忆初登极日多辛苦无睡得妇人枕而藉之方能合目纔似梦则又觉今睡则冥冥不知返近女色则惫何也他日矮民王义上奏曰臣田野废民作事皆不胜人生于辽旷絶逺之域幸因入贡得备后庭扫除之役陛下特加爱遇臣常自宫以侍陛下自兹出入卧内周旋宫室方今亲信无如臣者臣由是窃览书殿中简编反复玩味微有所得臣闻精气为人之聪明陛下当龙潜日先帝勤俭陛下鲜亲声色日近善人陛下精实于内神清于外故日夕无寝陛下自数年声色无数盈满后宫日夕游宴自非歳节大辰何常临御前殿其余多不受朝设或引见逺人非时庆贺亦日晏坐朝曽未移刻则圣躬起入后宫夫以有限之体而投无尽之欲臣固知其竭也臣闻古者野叟独歌舞于盘石之上人询之曰子何独乐之多也叟曰吾有三乐子知之乎何也人生难遇太平世吾今不见兵革此一乐也人生难得支体完备吾身不残疾此二乐也人生难得寿吾今年八十矣此三乐也问者叹赏而去陛下享天下之富贵圣貌轩逸龙颜鳯姿而不自爱重其思虑固出于野叟之外臣蕞尔微躯难图报効罔知忌讳上逆天颜因俯伏泣涕帝乃命引起翌日召义诏之曰朕昨夜思汝言极有深理汝真爱我者也乃命义后宫择一静室而帝居其中女皆不得入居二日帝忿然而出曰能悒悒居此乎若此虽寿千万歳亦安用也乃复入宫宫女无数不得进御者亦极众后宫侯夫人有美色一日自经于栋下臂悬锦囊中有文左右取以进帝乃诗也自感三首云庭絶玉辇迹芳草渐成窠隐隐闻箫鼔君恩何处多欲泣不成泪悲来翻强歌庭花方烂漫无计奈春何春阴正无际独步意如何不及闲花草翻成雨露多看梅二首云砌雪无消日卷帘时自颦庭梅对我有怜意先露枝头一点春香清寒艳好谁惜是天真玉梅谢后阳和至散与羣芳自在春糚成云糚成多自惜梦好却成悲不及杨花意春来到处飞遣意云秘洞扃仙卉雕窻锁玉人毛君真可戮不肯写昭君自伤云初入承明日深深报未央长门七八载无复见君王春寒入骨清独卧愁空房蹑履步庭下幽怀空感伤平日新爱惜自待聊非常色美反成弃命薄何可量君恩实疎逺妾意徒彷复家岂无骨肉偏亲老北堂此方无羽翼何计出髙墙性命诚所重弃割良可伤悬帛朱栋上肝肠如沸汤引颈又自惜有若丝牵肠毅然就死地从此归冥乡帝见其诗反复伤感帝往视其尸曰此已死颜色犹美如桃花乃急召中使许廷辅曰朕向遣汝择后宫女入迷楼汝何故独弃此人也乃令廷辅就狱赐自尽厚礼葬侯夫人帝日诵诗酷好其文乃令乐府歌之帝又于后宫亲择女百人入迷楼大业八年方士进大丹帝服之荡思愈不可制日夕御女数十人入夏帝烦躁日引饮几百杯而渴不止医丞莫君锡上奏曰帝心脉烦盛真元太虚多饮即大疾生焉因进剂治之仍乞置氷盘于前俾帝日夕朝望之亦治烦躁之一术也自兹诸院美人各市氷为盘以望行幸京师氷为之踊贵藏氷之家皆获千金大业九年帝将再幸江都有迷楼宫人抗声夜歌云河南杨栁谢河北李花荣杨花飞去落何处李花结果自然成帝闻其歌披衣起听召宫女问之云孰使汝歌也汝自为之邪宫女曰臣有弟在民间因得此歌曰道途儿童多唱此歌帝黙然久之曰天启之也天启之也帝因索酒自歌云宫木阴浓燕子飞兴衰自古漫成悲他日迷楼更好景宫中吐艳恋红辉歌竟不胜其悲近侍奏无故而悲又歌臣皆不晓帝曰休问他日自知也后帝幸江都唐帝提兵号令入京见迷楼太宗曰此皆民膏血所为乃命焚之经月火不灭前谣前诗皆见矣方知世代兴亡非偶然也

　　古今说海卷一百二十一

　　●钦定四库全书

　　古今说海卷一百二十二

　　（明）陆楫 编

　　说纂六【逸事六】

　　○炀帝开河记【阙名】

