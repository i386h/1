<!-- { "loadSidebar": true } -->
　　凡楼下两院进杂妇女上必召内人姊妹入内赐食因谓之曰今日娘子不须唱歌且饶姊妹并两院妇女于是内妓与两院歌人更代上舞台唱歌内妓歌则黄幡绰赞扬之两院人歌则幡绰辄訾诟之有肥大年长者即呼为屈突干阿姑貌稍陋者即云康太宾阿妹随类名之摽弄百端诸家散乐呼天子为崖公以欢喜为蚬斗以每日长在至尊左右为长入

　　筋斗裴承恩妹大娘善歌兄以配竿木侯氏又与长入赵解愁私通侯氏有疾因欲药杀之王辅国郑衔山与解愁相知又是侯乡里密谓薛忠王琰曰为我语侯大兄晚间有人送粥慎莫吃及期果有赠粥者侯遂不食其夜裴大娘引解愁谋杀其夫衔山愿擎土袋灯既灭衔山乃以土袋置侯身上不压口鼻余党不之觉也比明侯氏不死有司以闻上令范安穷究其事于是赵解愁等皆决一百众皆不知侯氏不掩口鼻而不死也或言土袋绽裂故活是以诸女戏相谓曰自今后缝压壻土袋当加意夹缝缝之更勿令开绽也

　　坊中诸女以气类相似约为香火兄弟每多至十四五人少不下八九辈有儿郎聘之者辄被以妇人称呼即所聘者兄见呼为新妇弟见呼为嫂也儿郎有任宫僚者宫忝与内人对同日垂到内门车马相逢或褰车帘呼阿嫂若新妇者同党求达殊为恠异问被呼者笑而不答儿郎既聘一女其香火兄弟多相奔云学突厥法又云我兄弟相怜爱欲得尝其妇也主者知亦不妬他香火即不通

　　苏五奴妻张少娘善歌舞有邀迓者五奴辄随之前人欲得其速醉多劝酒五奴曰但多与我钱吃锤子亦醉不烦酒也今呼鬻妻者为五奴自苏始

　　范汉女大娘子亦是竿木家开元二十一年出内有姿媚而微愠羝【谓腋气也】

　　曲名

　　献天花　和风栁　美唐风　透碧空
　　巫山女　度春江　众仙乐　大定乐
　　龙飞乐　庆云乐　绕殿乐　泛舟乐
　　抛球乐　清平乐　放鹰乐　夜半乐
　　破阵乐　还京乐　天下乐　同心乐
　　贺圣朝　奉圣乐　千秋乐　泛龙舟
　　泛玉池　春光好　迎春花　鳯楼春
　　负阳春　帝台春　绕池春　满园春
　　长命女　武媚娘　杜韦娘　栁青娘
　　杨栁枝　栁含烟　替杨栁　倒垂栁
　　浣溪沙　浪淘沙　撒金沙　纱牕恨
　　金蓑岭　隔帘听　恨无媒　望梅花
　　望江南　好郎君　想夫怜　别赵十
　　忆赵十　念家山　红罗袄　乌夜啼
　　墙头花　摘得新　北门西　煮羊头
　　河渎神　二郎神　醉乡游　醉花间
　　灯下见　醉思乡　太边邮　太白星
　　剪春罗　会佳宾　当庭月　思帝乡
　　归国遥　感皇恩　恋皇恩　皇帝感
　　恋情深　忆汉月　忆先皇　圣无忧
　　定风波　木兰花　更漏长　菩萨蛮
　　破南蛮　八拍蛮　芳草洞　守陵宫
　　临江仙　虞美人　映山红　献忠心
　　卧沙堆　怨黄沙　遐方怨　怨胡天
　　送征衣　送行人　望梅愁　阮郎迷
　　牧羊怨　扫市舞　鳯归云　罗裙带
　　同心结　一捻盐　阿也黄　劫家鸡
　　緑头鸭　下水船　留客住　离别难
　　喜长新　羌心怨　女王国　缭踏歌
　　天外闲　贺皇化　五云仙　满堂花
　　南天竺　定西畨　荷叶杯　感庭秋
　　月遮楼　感恩多　长相思　西江月
　　拜新月　上行杯　团乱旋　喜春莺
　　大献寿　鹊踏枝　万年欢　曲玉管
　　倾杯乐　谒金门　巫山一段云　望月波罗门
　　后庭花　西河狮子　西河剑器　怨陵三台
　　儒士谒金门　武士朝金阙　掺工不下　麦秀两岐
　　金雀儿　浐水吟　玉搔头　鹦鹉杯
　　路逢花　初漏满　相见欢　苏幕遮
　　游春苑　黄锺乐　诉衷情　折红莲
　　征步郎　洞仙歌　太平乐　长庆乐
　　喜回銮　渔父引　喜秋天　大郎神
　　胡渭州　梦江南　濮阳女　静戎烟
　　三台　上韵　中韵　下韵
　　普恩光　恋情欢　杨下采桑　大酺乐
　　合罗缝　苏合香　山鹧鸪　七星管
　　醉公子　朝天　木笪　看月宫
　　宫人怨　叹疆场　拂霓裳　驻征游
　　泛涛溪　胡相问　广陵散　帝归京
　　喜还京　游春梦　柘枝引　留诸错
　　如意娘　黄羊儿　兰陵王　小秦王
　　花黄发　大明乐　望逺行　思友人
　　唐四姐　放鹘乐　镇西乐　金殿乐
　　南歌子　八拍子　鱼歌子　七夕子
　　十拍子　措大子　风流子　吴吟子
　　生查子　胡醉子　山花子　水仙子
　　緑钿子　金钱子　竹枝子　天仙子
　　赤枣子　千秋子　心事子　胡蝶子
　　沙碛子　酒泉子　迷神子　得蓬子
　　剉碓子　麻婆子　红娘子　甘州子
　　厯刾子　镇西子　北庭子　采莲子
　　破阵子　剑器子　狮子　女冠子
　　仙鹤子　穆护子　赞普子　蕃将子
　　回戈子　带竿子　摸鱼子　南乡子
　　大吕子　南浦子　拨棹子　河满子
　　曹大子　引角子　队踏子　水沽子
　　化生子　金娥子　舍麦子　多利子
　　毗沙子　上元子　西溪子　剑阁子
　　嵇琴子　摸壁子　胡攒子　唧唧子
　　翫花子　西国朝天　大曲名　踏金莲
　　緑腰　凉州　薄媚　贺圣乐
　　伊州　甘州　泛龙舟　采桑
　　千秋乐　霓裳　玉树后庭花　伴侣
　　雨霖铃　柘枝　胡僧破　平翻
　　相駞逼　吕太后　突厥三台　大寳
　　一斗盐　羊头神　大姊　舞大姊
　　急月记　断弓弦　碧霄吟　穿心蛮
　　罗步底　回波乐　千春乐　龟兹乐
　　醉浑脱　映山鸡　昊破　四会子
　　安公子　舞春风　迎春风　看江波
　　寒鴈子　又中春　翫中秋　迎仙客
　　同心结

　　大面出北齐兰陵王长恭性胆勇而貌妇人自嫌不足以威敌乃刻木为假面临阵着之因为此戏亦入歌曲踏謡娘北齐有人姓苏■〈鼻包〉鼻实不仕而自号为郎中嗜饮酗酒每醉辄殴其妻妻衔悲诉于邻里时人弄之丈夫着妇人衣徐步入场行歌每一迭旁人齐声和之云踏謡和来踏谣娘苦和来以其且步且歌故谓之踏謡以其称寃故言苦及其夫至则作殴鬬之状以为笑乐今则妇人为之遂不呼郎中但云阿叔子调弄又加典库全失旧旨或呼为谈容娘又非

　　乌夜啼宋彭城王义康衡阳王义季弟囚之浔阳后宥之使未达衡王家人叩二王所囚院曰昨夜乌夜啼官当有赦少顷使至故有此曲亦入琴操

　　安公子隋大业末炀帝幸扬州乐人王令言以年老不去其子从焉其子在家弹琵琶令言惊问此曲何名其子曰内里新翻曲子名安公子令言流涕悲怆谓其子曰尔不须扈从大驾必不回子问其故令言曰此曲宫声往而不返宫为君吾是以知之

　　春莺啭髙宗晓声律晨坐闻莺声命乐工白明达写之遂有此曲

　　记曰夫以廉洁之美而道之者寡骄淫之丑而陷之者众何哉志意劣而嗜欲强也借如涉畏途不必皆死而人知惧溺声色则必伤夭而莫之思不其惑欤且人之生身所禀五常耳至有悦其妻而图其夫前古多矣是违仁也纳异宠而薄糟糠凡今众矣是忘义也重袵席之虞轻宗祀之敬是废礼也贪耳目之玩忽祸败之端是无智也心有所爱则腼冒茍得不顾宿诺是弃信也敦伦履仁蹈义修礼任智而信以成之呜呼国君保之则比徳尧舜士庶由之则齐名周孔矣当为永代表式宁止一时称举傥谓修小善而无益犯小恶而无伤徇嗜欲近情忘性命大节施之于国则国风败行之于家则家法壊败与壊不其痛哉是以楚庄悔惧斥遣夏氏宋武纳谏遽絶慕容终成霸业号为良主岂比髙纬以冯小怜灭身叔寳以张贵妃亡国汉成以昭仪絶冢嗣燕熈以苻氏覆邦家乎非无元龟自有人鉴遂形简牍敢告后贤

　　古今说海卷一百三十

　　●钦定四库全书

　　古今说海卷一百三十一

　　（明）陆楫 编

　　说纂十五【杂纂三】

　　○北里志【唐孙棨】

　　按此志所载事辞猥亵谨删去祇存其目以符原书卷次

　　古今说海卷一百三十一

　　●钦定四库全书

　　古今说海卷一百三十二

　　（明）陆楫 编

　　说纂十六【杂纂四】

　　○青楼集【元黄某】

　　按此集所载事亦亵狎不典谨删去祇存其目以符原书卷次

　　古今说海卷一百三十二

　　●钦定四库全书

　　古今说海卷一百三十三

　　（明）陆楫 编

　　说纂十七【杂纂五】

　　○杂纂卷上【唐李商隠】

　　必不来

　　醉客逃席　客作偷物去　追王侯家人　把棒呼狗　穷措大唤妓女

　　不相称

　　穷波斯　病医人　不解饮弟子　瘦人相扑　肥大新妇　先生不识字　屠家念经　社长乗凉轿　老翁入娼家

　　羞不出

　　新妇失礼　尼姑懐孕　相扑人面肿　富人乍贫　处子犯物议　重孝醉酒

　　怕人知

　　匿人子女　犯人爱宠　透税

　　不嫌

　　饥得麤食　徒行得劣马　行久得坐次　渴饮冷浆　行急得小船　遇雨得小屋

　　迟滞

　　新妇见客　穷汉醵率　贫家嫁娶　谒致仕官　孕妇行步

　　不得已

　　忍病饮酒　大暑赴会　掩意打儿女　流汗行礼　忍痛灼艾　为妻骂爱宠　冒暑迎谒　老乞休致　穷寺院待客

　　相似

　　京官似冬瓜暗长　鸦似措大饥寒则吟　印似婴儿常随身　县官似虎动则害人　尼姑似鼠入深处　燕似尼姑有伴方行　婢似猫暖处便住

　　不如不解措

　　大解音则废业　妇人解诗则犯物议　僧解饮则犯戒　劣奴解识字则作过　子弟解烧炼则贫　士人解手艺则卑污

　　恶不乆

　　夫妇争小事　骂爱宠　大僚门客发怒　赃滥官打骂公人　奸污僧尼骂行童

　　恼人

　　遇佳味脾家不和　终夜欢饮酒罇却空　方谒上官忽背痒　赌博方胜油尽难寻　淘井汉急屎尿　遣不去无赖穷亲

　　失本体

　　不学发遣书题失子弟体　吊孝不哀失凶礼体　不收拾椀器家事口中不喃喃失老婢体　送客不出门失主人体　不阑腰不持刀砧失厨子体　不点检学生作课念书失先生体　不口打口骂失节级体　不早晩礼拜念佛失僧尼体　早晩不点检门户家私失家长体　仆子着鞋袜衣服寛长失仆子体　逃席后不传语谢主人失宾客体　唱小喏行歩迟缓失武官体

　　隔壁闻语

　　说所送物好还么必是不佳　新娶妇却道是前縁必是丑　说太公八十遇文王必是不达　说食禄有地必是差遣不好　说随家丰俭必是待客不成礼数　说屋子住得恰好必是小狭　呪骂祖先必是家计不成

　　富贵相

　　骏马嘶　蜡烛泪　栗子皮　荔枝壳　落花飞　莺燕语　读书声　遗下花钿　髙楼上吹笛　捣药碾茶声

　　谩人语

　　说风尘有情　说烧炼致富　说在官课绩　说主上见知　说所入庄课　说爱宠年纪小　穷县说官清　自说勤苦读书　夸说器皿价例

　　酸寒

