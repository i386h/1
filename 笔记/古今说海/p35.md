<!-- { "loadSidebar": true } -->
　　李泌字长源赵郡中山人也六代祖弼唐太师父承休唐吴房令休娶汝南周氏初周氏尚幼有异僧僧伽从泗上来见而奇之且曰此女后当归李氏而生三子其最小者慎勿以紫衣衣之当起家金紫为帝王师及周氏既娠凡三年方寝而生泌生而髪至于眉先是周每产必累日困惫惟娩泌独无恙由是小字为顺泌幼而聪敏书一览能诵六七岁学属文开元十六年玄宗御楼大酺夜于楼下置高座召三教讲论泌姑子员俶年九岁潜求姑备儒服夜升高座词辩锋起谭者皆屈玄宗奇之召入楼中问姓名乃曰半千之孙宜其若是因问外更有奇童如儿者乎对曰舅子顺年七岁能赋敏捷问其宅居所在命中人潜伺于门抱之以入戒勿令其家知玄宗方与张说观棊中人抱泌至俶与刘晏皆在帝侧及玄宗见泌谓说曰后来者与前儿逈殊仪状真国器耳说曰诚然遂命说试为诗即令咏方圆动静曰愿闻其状说应曰方如棊盘圆如棊子动如棊生静如棊死说以其幼仍教之曰但可以意虚作不得更实道棊子泌曰随意即甚易耳玄宗笑曰精神全大于身泌乃言曰方如行义圆如用智动如逞才静如遂意说因贺曰圣代嘉瑞也玄宗大悦抱于怀抚其头命果饵啖之遂送申王院两月方归仍赐衣物及彩数十且谕其家曰年少恐于儿有损未能与官当善视之乃国器也由是张九龄邀至宅令其子均垍相与若师友情义甚狎张九龄贺知章张廷珪韦虚心见皆倾心爱重贺知章尝曰此穉子目如秋水必当拜卿相张说曰昨者上欲官之某言未可盖惜之待其成器耳当其为儿童时身轻能于屏风上立熏笼上行道者云十五岁必白日升天父母保惜亲族怜爱闻之皆若有甚厄也一旦空中有异香之气及音乐之声李氏之血属必迎骂之至其年八月十五日笙歌在室时有彩云挂于庭树李氏之亲爱乃多贮蒜虀至数斛伺其异音奇香之至潜令人登屋以巨杓扬浓蒜泼之香乐遂散自此更不复至后二年赋长歌行曰天覆吾地载吾天地生吾有意无不然絶粒升天衢不然鸣珂游帝都焉能不贵复不去空作昻藏一丈夫一丈夫兮一丈夫平生志气遂良图请君看取百年事业就扁舟泛五湖诗成传写之者莫不称赏张九龄见独诫之曰早得美名必有所折宜自韬晦斯尽善矣藏器于身古人所重况童子邪但当为诗以赏风景咏古贤勿自扬已为妙泌泣谢之尔后为文不复自言九龄尤喜其有心言前途不可量也又尝以直言规讽九龄感之遂呼为小友九龄出荆州邀至郡经年与游东都别业遂游衡山嵩山因遇神仙童相真人羡门子安期先生降之羽车幢节流云神光照灼山谷将曙乃去仍授以长生羽化服饵之道且戒之曰太上有命以国祚中危朝廷多难宜以文武之道佐佑人主功及生灵然后可登真脱屣耳自是多絶粒咽气修黄光谷神之要及归京师宁王延于第玉真公主以弟呼之特加优异常赋诗必播于王公乐章及丁父忧絶食哀毁服阕复游嵩华终南不顾名禄天宝十载玄宗访召入内献明堂九鼎议应制作皇唐圣祚文多讲道德经肃宗为太子勑与太子诸王为布衣之交寻为杨国忠所患以其所作感遇诗讽及时政构而陷之诏于蕲春安置天宝十二载母周亡归家太子诸王皆使吊祭寻禄山陷潼闗玄宗肃宗分道巡狩泌常窃赋诗有兴复志虢王巨为河洛节度使使人求泌于嵩山间会肃宗手札至虢王备车马送至灵武肃宗延于卧内动静顾问规画大计遂复两都泌与上寝则对榻出则联镳代宗时为广平王领天下兵马元帅诏授侍谋军国天下兵马元帅府行军长史判行军事仍于禁中安置崔圆房管自蜀至册肃宗为皇帝并赐泌手诏衣马枕被等既立大功而幸臣李辅国害其能将不利之因表乞游衡岳优诏许之给以三品禄俸山居累年夜为冦所害投之深谷中及明乃攀縁他径而出为槁叶所籍畧无所损初肃宗之在灵武也常忧诸将李郭等皆已为三公宰相崇重既极虑收复后无以复为赏也泌对曰前代爵以报功官以任能自尧舜以至三代皆所不易今收复后若赏以茅土不过二三百戸一小州岂难制乎肃宗曰甚善因曰若臣之所愿则特与他人异肃宗曰何也泌曰臣絶粒无家禄位与茅土皆非所要为陛下帷幄运筹收京师后但枕天子膝睡一觉使有司奏客星犯帝座一动天文足矣肃宗大笑及南幸扶风每顿必令泌领元帅兵先发清行宫收管钥奏报然后肃宗至至保定郡泌稍懈先于本院寐肃宗来入院不令人惊之登床捧泌首置于膝良久方觉上曰天子膝己枕矣克复之功当在何时可促偿之泌遽起谢恩肃宗持之不许因对曰是行也以臣观之假九庙之灵乗一人之威当如郡名必保定矣既达扶风旬日而西域河陇之师皆会江淮庸调亦相继而至肃宗大悦又肃宗尝夜坐召颍王等三弟同于地炉罽毯上食以泌多絶粒肃宗每自为烧二梨以赐泌时颍王恃恩固求肃宗不与曰汝饱食肉先生絶粒何乃尔耶颍王曰臣等试大家心何乃偏耶不然三弟共乞一颗肃宗亦不许别命他果以赐之王等又曰臣等以大家自烧故乞他果何用因曰先生恩渥如此臣等请联句以为他年故事颍王曰先生年几许颜色似童儿其次信王曰夜抱九仙骨朝披一品衣其次汴王曰不食千锺粟惟餐两颗梨既而三王请成之肃宗因曰天生此间气助我化无为泌起谢肃宗又不许曰汝之居山也栖神幽林不交人事居内也密谋筹运动合玄机社稷之镇也泌恩渥隆异故元载辅国之辈嫉之若仇代宗即位累有颁赐中使旁午于道号天柱峯中岳先生赐朝天玉简已而征入翰林元载奏以朝散大夫检校秘书少监为江西观察判官元载伏诛追入京师又为常衮所嫉除楚州刺史未行改丰朗二州团练使兼御史中丞又改授杭州所至称理兴元初征赴行在迁左散骑常侍寻除陜府长史先陜虢防御使陈许戍卒三千自京师逃归至陜州界泌潜师险隘尽破之又开三门陆运一十八里漕米无砥柱之患大济京师二年六月就拜中书侍郎平章侍制崇文馆大学士修国史封邺侯时顺宗在春宫妃萧氏母郜国长公主交通于外上疑其有他志连坐贬黜春宫数人皇储危惧泌周旋陈奏德宗意乃解颇有谠正之风五年春德宗以二月一日为中和节泌奏令有司上农书献穜稑之种王公戚里上春服士庶往来相问村落作中和酒祭勾芒神以祈年谷至今行之泌旷达敏辩好大言自出入中禁累为权臣所挤恒由召对以言论纵横上悟圣主以跻相位是岁三月薨赠太子太傅是月中使林逺于蓝闗逆旅遇泌单骑常服言暂往衡山话四朝之旧惨然久之而别逺到长安方闻其薨德宗闻之尤加怆异曰先生自言当歴佐四圣而复脱屣也斯言验矣泌自丁家艰无复名宦之意服气修道周游名山诣南岳张先生受箓德宗追谥张为玄和先生又与明瓒禅师游着明心论尝于衡岳寺读书于懒残所惊曰非凡人也听其中宵梵唱响彻山林泌颇知音能辨休戚谓懒残经音先凄怆而后喜悦必谪堕之人时将去矣候中夜潜往谒焉懒残命坐发火出芋以啖之谓泌曰慎勿多言领取十年宰相泌拜而退天宝八载在表兄郑叔则家已絶粒多岁身轻能行屏风上引指使气吹烛可灭每导引骨节皆珊然有声时人谓之鏁子骨在郑家时忽两日冥然不知人既寤见身自顶踊出三二寸傍有灵仙挥手动目如相勉助者如是足将及顶乃念烟火事未毕复有庭闱之恋愿终家事于是在傍者皆散走一人仪状甚巨衣冠如帝王者前有妇人礼服而跪如帝王者责曰情之未得因欲令来使劳灵仙之重跪者对曰不然且教伊近天子于是遂寤后二岁为玄宗所召后常有隠者八人容服甚异来过郑家数日言仙法严备事无不至临去叹曰俗縁竞未尽可惜心与骨耳泌求随去曰不可姑与他为却宰相耳出门不复见因作八公诗叙之复有隠者携一男六七岁来过云有故须南行旬月当回縁此男有痢疾既同是道者愿且寄之又留一函曰若疾不起望乞以瘗之既许乃问男曰不骄留此得乎曰可遂去泌求药疗之终不愈八九日而殂即以函盛瘗庭中蔷薇架下累月其人竟不回试发函视之有一黑石天然中方上有字如锥画云神真炼形年未足化为吾子功相续丞相瘗之刻玄玉仙路何长死何促泌每访隠选异采怪木蟠枝持以隠居号曰养和人至今效而为之乃作养和篇以献肃宗泌到三四载二圣登遐代宗践祚乃诏追至阙舍于蓬莱延喜阁由给事以上及方镇除降代宗必令商量军国大事亦皆泌参决因语及建宁王灵武之功请加赠太子代宗感悼久之云吾弟之功非先生则世人不知岂止赠太子也即敕于彭原迎丧赠承天皇帝葬齐陵引至城门奏以龙輀不动代宗自蓬莱院谓曰吾弟是欲见先生宜速往酹祝兼宣朕意且吾弟定策大功追此大号时人未知可作一文以传不朽用慰玄魂泌曰已发引矣他文不及作挽歌词可乎代宗曰可即于御前制之词甚凄怆代宗览之而泣命中人驰授挽者泌至宣代宗命祝酹歌此二章于是龙輴行疾如飞都人覩之莫不感涕先是建宁王倓有艰难定策之功于代宗为弟人或譛于肃宗云有图嗣害兄之心遂遇害及肃宗追思倓无罪泌虑复及诸王因事言曰昔高宗有子八人皇祖睿宗最幼武后生者自为行第故皇祖第四长曰孝敬皇帝监国而仁明为武后所忌而鸩之次曰雍王贤为太子中宗睿宗常所不安朝夕忧惧虽父母之前无由敢言乃作黄台瓜词令乐人歌之欲微悟父母之意冀天皇天后闻歌之曰种瓜黄台下瓜熟子离离一摘使瓜好再摘令瓜稀三摘犹尚可四摘抱蔓归然太子竟亦流废终于黔州建宁之事已一摘矣慎无再摘肃宗曰先生忠于社稷忧朕家事言皆为国龟鉴岂可暂离朕耶时玄宗有诰只要剑南一道自奉未议北回泌请肃宗奉表请归东宫次作功臣表述马嵬灵武之事请上皇还京初肃宗表至玄宗徘徊未决及功臣表至乃大喜曰吾方得为天子父下诰定行日且曰必李泌也肃宗召泌且泣且喜曰上皇已下诰还京皆卿力也又天宝末员外郎窦庭芝分司洛邑常敬事道者葫芦生每言吉凶无不中者一旦侵晨生至窦门颇甚嗟叹庭芝请问良久乃言君家大祸将成举家啼泣请问求生之路生曰若非遇黄中君但见鬼谷子亦可无患矣生乃具述形貌服饰仍戒以浃旬求之于是与昆弟羣从奴仆羣行求访遍于洛下时泌居于河清因省亲友策蹇入洛至中桥遇京尹避道所乗骡忽惊轶而走径入庭芝所居与仆者共造其门车马罗列将出忽见泌皆惊■〈目咢〉而退俄有人云分司窦员外宅所失骡收在马廏请客入座主人当愿修谒泌不得已就其厅庭芝既出降阶再拜延接殷懃遂至信宿至于妻子咸备家人之礼数日告去赠遗殊厚但云遭遇之辰愿以一家奉托时泌居于河清信使旁午于道庭芝初与泌相值葫芦生适在其家云既遇斯人无复忧矣及朱泚构逆庭芝方亷察陜西车驾出幸奉天遂于贼庭归欵銮舆反正德宗首令诛之时泌自南岳征还行在便为宰相因第臣僚罪状遂请庭芝减死德宗意不解云卿以为宁王姻懿耶【宁王以庭芝妹为妃】以此论之尤为不可然莫有他事俾其全否卿但言之于是具以前事闻由是特原其罪泌始奏上密遣中使乗传于陜问之窦録奏其事德宗曰言黄中君盖指于朕耶未知呼卿为鬼谷子何也泌曰先茔在河清谷前鬼谷恐以此言之也兴元四年二月德宗谓泌曰朕即位以来宰相皆须姑息不得与其较量道理自用卿以来方豁朕意是乃天授卿于朕耳虽夷吾仲父傅说霖雨何以及兹其军谋相业载于国史事迹终始具邺侯传泌有集二十卷行于世

