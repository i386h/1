<!-- { "loadSidebar": true } -->
　　程宰士贒者徽人也正德初元与兄某挟重赀商于辽阳数年所向失利展转耗尽徽俗商者率数岁一归其妻孥宗党全视所获多少为贒不肖而爱憎焉程兄弟既皆落莫羞惭惨沮乡井无望遂受佣他商为之掌计以餬口二人联屋而居抑欝愤懑殆不聊生至戊寅秋又数年矣辽阳天气早寒一夕风雨暴作程已拥衾就枕苦寒思家揽衣起坐悲歌浩叹恨不速死时灯烛已灭又无月光忽尽室明朗殆同白昼室中什物毫发可数方疑惑间又觉异香氤氲莫知所自风雨息声寒威顿失程益错愕不知所为亟启戸出视则风雨晦寒如故闭戸入室即别一境界矣疑鬼物所幻高声呼怪冀兄闻之兄寝室纔隔一土壁连呼数十寂然不应愈惶急无计遂引衾羃首向壁而卧少顷又闻空中车马喧闹管弦金石之音自东南来初犹甚逺须臾已入室矣回眸窃视则三美人皆朱颜緑鬓明眸皓齿约年二十许冠帔盛饰若世所图画后妃之状遍体上下金翠珠玉光艶互发莫可测识容色风度夺目惊心真天人也前后左右侍女数百亦皆韶丽或提炉或挥扇或张盖或带剑或持节或捧器币或秉花烛或挟图书或列宝玩或荷旌幢或拥衾褥或执巾帨或奉盘匜或擎如意或举殽核或陈屏障或布几筵或奏音乐虽纷纭杂沓而行列整齐不少错乱室纔方丈数百人各执其事周旋进退绰然有余不见其隘门牕皆扃不知何自而入俄顷冠帔者一人前逼床抚程微笑曰果熟寝耶吾非祸人者子有夙縁故来相就何见疑若是且吾已至此必无去理子便高呼终夕兄必不闻徒自苦耳速起速起程私计此物灵变若斯非仙则鬼果欲祸我虽卧不起其可逭乎且彼既有夙縁语亦或无害遂推枕下榻匍匐前拜曰下界愚夫不知真仙降临有失虔迓诚合万死伏乞哀怜美人引手掖程起慰令无惧遂与南面同坐其二人者东西相向皆言今夕之会数非偶尔慎勿自生疑阻遂命侍女行酒进馔品物皆生平目所未覩纔一举筯珍美异常心胷顿爽俄以红玉莲花巵进酒巵亦絶大约容酒升许程素少饮固辞不胜美人笑曰郎惧醉耶此非人间曲糵所酝奈何槩以狂药见疑遂自举巵奉程程不得已为之一吸酒凝厚如饧而爽滑异甚畧不粘齿其甘香清洌醴泉甘露弗及也不觉一巵俱尽美人又笑曰郎已信吾未遂连酌数巵精神愈开畧无醉意酒每一行必八音齐奏声调清和令人有超凡遗世之想酒阑东西二美人起曰夜已向深郎夫妇可就寝矣遂为褰帷拂枕而去其余侍女亦皆随散凡百器物瞥然不见门亦尚扃又不知何自而出独留同坐美人相与解衣登榻则帷褥衾枕皆极珍奇非向之故物矣程虽骇异殊亦心动美人徐解髪绾髻黒光可鉴殆长大余肌肤滑莹凝脂不若侧身就程丰若有余柔若无骨程于斯时神魂飘越莫知所为矣已而交会纔合丹流浃藉若喜若惊若逺若近娇怯宛转殆弗能胜真处子也程既喜出望外美人亦眷程殊厚因谓世间花月之妖飞走之怪往往害人所以见恶吾非若比郎慎勿疑虽不能有大益于郎亦可致郎身体康胜资用稍足傥有患难亦可周旋但不宜漏泄耳自今而后遂当恒奉枕席不敢有废兄虽至亲亦慎勿言言则大祸踵至吾亦不能为子谋矣程闻言甚喜合掌自誓云某本凡贱猥蒙真仙厚德恨碎骨粉身不能为报伏承法旨敢不铭心傥违初言九殒无悔誓毕美人挟程项谓曰吾非仙也实海神也与子有夙縁甚久故相就耳须臾邻舍鸡鸣至再美人揽衣起曰吾今去矣夜当复来郎宜自爱言毕昨夕二美人及诸侍女齐到各致贺词盥洗严妆捧拥而出美人执程手嘱令勿泄丁宁数四去复回顾不忍暂舍爱厚之意不可言状程益倾喜发狂不能自禁转盼间已失所在谛观门扉犹昨夕所扃也回视室中则土炕布衾荆筐芦席依然如旧向之瑰异无有矣程茫然自失曰岂其梦耶然念饮食笑语交合誓盟之类皆歴歴明甚非梦境也且惑且喜顷之曙色辨物出就兄室兄大骇曰汝今晨神彩发越顿异昨日何也程恐见疑谬言年来失志乡井无期昨夕暴寒愁思殊切展转悲叹竟夕不寝兄必闻之有何快心而神彩发越耶兄言我亦苦寒思家不寝静听汝室始终閴然何尝闻有悲叹声耶已而商伙羣至见程容色皆大骇异言与兄合程但唯唯谦晦而已然程亦自觉神思精明肌体腻润倍加于前心窃喜之惟恐其不复至也是日频视晷影恨不速移纔至日晡托言腹痛入室扃扉虔想以伺及街鼓初动则室中忽然复明宛如昨夕俄顷双炉前导美人至矣侍女数人耳仪从不复畴昔之盛彼二人者亦不复来美人笑曰郎果有心若是但当终始于一耳即命侍女行酒荐馔珍腆如昨欢谑谐笑则有加焉须臾彻席就寝侍女复散顾视床褥又锦绣重迭矣然不见其铺设也程私念吾且诈跌床下试其所为方欲转身则室中全衬锦裀地无寸隙矣是夕绸缪好合愈加亲狎晨鸡再鸣复起妆沐而去自后人定即来鸡鸣即起率以为常殆无虚夕虽言语喧闹音乐迭奏兄室甚迩终不闻知莫知其何术也程每心有所慕即举目便是极其神速一夕偶思鲜荔枝即有带叶百余颗香味色皆絶珍美他夕又念杨梅即有白色一枝长三四尺约二百余颗甘美异常叶殊鲜嫩食余忽不见时已深冬不知何自而得况二物皆非北地所产也又夕言及鹦鹉程言闻有白者恨未之见转盼间已见数鹦鹉飞舞于前白者五色者相半或诵佛经或歌诗赋皆汉音也一日市有大贾售宝石二颗所谓硬红者色若桃花大于拇指价索百金程偶见之是夜言及美人抚掌曰夏虫不可语氷信哉言絶即异宝满室珊瑚有高丈许者明珠有如鹅卵者五色宝石有如栲栳者光艶烁目不可正视转睫间又忽空室矣是后相狎既久言及往年贸易耗折事不觉嗟叹美人又抚掌曰方尔欢适便以俗事婴心何不洒脱若是耶虽然郎本业也亦无足异言絶即金银满前从地及栋莫知其数指谓程曰子欲是乎程歆艶之极欲有所取美人引筯挟食前肉一脔掷程面问曰此肉可粘君面否程言此是他肉何可粘吾面也美人笑指金银此是他物何可为君有耶君欲取之亦无不可但非分之物不足为福适取祸耳吾安忍祸君也君欲此物可自经营吾当相助耳时己卯初夏有贩药材者诸药已尽独余黄蘖大黄各千余斤不售殆欲委之而去美人谓程是可居也不久大售矣程有佣直银十余两遂尽易而归其兄谓弟失心病风谇骂不已数日疫疠盛作二药他肆尽缺实时踊贵果得五百余金又有荆商贩彩段者途间遭湿热蒸发班过半日夕涕泣美人谓程是亦可居也遂以五百金获四百余匹兄又顿足不己谓弟福薄得此非分之财随亦丧去为之悲泣商伙中无不相咎窃笑者月余逆藩宸濠反于江西朝廷急调辽兵南讨师期促甚戎装衣帜限在朝夕帛价腾踊程所居者遂三倍而售庚辰秋有苏人贩布三万余者已售什八矣尚存麄者什二忽闻母死急欲奔丧美人又谓程是亦可居也程往商价苏人获利已厚归计又急止取原直而去盖以千金易六千余匹云明年辛巳三月武宗崩天下服丧辽既絶逺布非土产价遂顿高又获利三倍如是屡屡不能悉纪四五年间展转数万殆过昔年所丧十倍矣宸濠之变也人心危骇流言屡至或谓据南都即位矣或谓兵渡淮矣或谓过临清近德州矣一日数端莫知诚伪程心念乡邑殊不能安私叩美人美人哂曰真天子自在湖湘间彼何为者止作死耳行且就擒矣何以虑为时七月下旬也月余报至逆徒果以是月二十六日兵败程初闻真天子在湖湘之说恐江南复遭他变愈疑惧美人揺首曰无事无事国家庆祚灵长天下方享太平之福近在一二年耳更叩其详曰期已近矣何必豫知再期今上中兴海宇于变悉如美人之言其明验之大者如此余细弗録他夕程问天堂地狱因果报应之说有诸曰作善降之百祥作不善降之百殃心所感召各以类应物理自然若谓冥冥之中必有主者铢铢两两而较其重轻以行诛赏为神祗者不亦劳乎轮回之说有诸曰释以为有诬也儒以为无亦诬也人有真元完固者形骸虽毙而灵性犹存投胎夺舍间亦有之千亿中之一二也人死而为厉有诸曰精神未散无所依归往往凭物为厉所谓游魂为变耳人间祭祀鬼神歆飨有诸曰精诚所至一气感通自然来格非鬼而祭徒自謟耳所谓神不歆非类民不祀非族也人有化为异类者何也曰人之心术既与禽兽无异积之至久外貌犹人而五内先化一旦改形无足深讶异类亦有化人者何也曰是与人化异类同一理耳人有为神仙者何也曰异类犹有化人者况人与仙本一阶耳又何足异雷神巧异往往有迹何也曰阳能变化理所自然人得几何而智巧若是况雷实至阳其为神变何足怪乎龙能变化大小不常何也曰龙亦至阳故能屈伸变化无足问也蜃气能为山川城郭楼台人物之形何也曰天地精明之气游变无常两间所有时或示现此可验天地生物之机所谓在天成象在地成形也蜃何能为程平生所疑皆为剖析词旨明婉如指诸掌又夕问美人姓氏为何曰吾既海神有何姓氏多则天下人皆吾同姓否则一姓亦无也有父母亲戚乎曰既无姓氏岂有亲戚多则天下人尽吾同胞少则全无瓜葛也年几何矣曰既无所生有何年岁多则千岁不止少则一岁全无言多此类迨嘉靖甲申首尾七年毎夜必至气候悉如江南二三月琪花宝树仙音法曲变幻无常耳目应接不暇有时或自吹箫鼓琴浩歌击筑必高彻云表非复人世之音盖凡可以娱程者无不至也两情缱绻愈久愈固一夕程忽念及乡井谓美人曰仆离家二十年矣向因耗折不敢言旋今蒙大造丰饶过望欲暂与兄归省坟墓一见妻子便当复来永奉欢好期在周岁幸可否之美人欷歔叹曰数年之好果尽此乎郎宜自爱勉图后福言讫悲不自胜程大骇曰某告假归省必当速来以图后会何敢有负恩私而夫人乃遽弃捐若是耶美人泣曰大数当然非闗彼此郎适所言自是数当永诀耳言犹未已前者同来二美人及诸侍女仪从一时皆集箫韶迭奏会燕如初美人自起酌酒劝程追叙往昔每吐一言必汍澜哽咽程亦为之长恸自悔失言两情依依至于子夜诸女前启大数已终法驾备矣速请登途无庸自戚美人犹执程手泣曰子有三大难近矣时宜警省至期吾自相援过此以后终身清吉永无悔吝寿至九九当候子于蓬莱三岛以续前盟子亦自宜宅心清净力行善事以副吾望身虽与子相逺子之动作吾必知之万一堕落自千天律吾亦无如之何也后会迢遥勉之勉之丁宁频复至于十数程斯时神志俱丧一辞莫措但雪涕耳既而邻鸡羣唱促行愈急乃执手泣诀而去犹复回盼再四方忽寂然于时蟋蟀悲鸣孤灯半灭顷刻之间恍如隔世亟启戸出观但曙星东升银河西转悲风萧飒铁马叮当而已情发于中不觉哀恸纔号一声兄即惊呼问故盖不复昔之若聋矣兄既细诘不已度弗能隠乃具述会合始末及所以丰裕之由兄始骇悟相与南望瞻拜至明而城之内外传皆遍矣程由是终日欝欝若居伉俪之丧遂束装南归俾兄先部货贿自潞河入舟而自以轻骑由京师出居庸至大同省其从父流连累日未发忽夕梦美人催去甚急曰祸将至矣犹盘桓耶程忆前言即晨告别而从父殷勤留饯抵暮出城时已曛黒乃寓宿旅馆是夜三鼓又梦美人连催速发云大难将至稍迟不得脱矣程惊起策骑东奔四五里忽闻炮声连发回望城外则火炬四出照天如昼矣盖叛军杀都御史张文锦胁城内外壮丁同逆也及抵居庸夜宿闗外又梦美人连促过闗云稍迟必有狴犴忧矣程又惊起叩闗候门启先入行数里而宣府檄至凡自大同入闗者非公差吏人皆桎梏下狱诘验恐有奸细入京也是夜与程偕宿者无一得免有禁至半年者有瘦死于狱者程入舟为兄备言得脱之故感念不已及过高邮湖天云骤黒狂风怒号舟掀荡如簸须臾二桅皆折柁零落如粉倾在瞬息矣忽闻异香满舟风即顿息俄而黒雰四散中有彩云一片正当舟上则美人在焉自腰以上毫髪分明以下则霞光拥蔽莫可辨也程悲感之极涕泗交下遥瞻稽首美人亦于云端举手答礼容色犹恋恋如故也舟人皆不之见良久而隠从是遂絶矣戊子初夏余在京师闻其事犹疑信间适某佥宪某总戎自辽入京言之详甚然犹未闻大同以后事今年丙申在南院客有言程来游雨花台者遂令邀与偕至询其始末程故儒家子少尝读书其言歴歴具有源委且年已六袠容色仅如四十许人足征其遇异人无疑而昔闻不谬也作辽阳海神传
