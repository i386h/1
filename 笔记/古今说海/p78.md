<!-- { "loadSidebar": true } -->
　　元薛公世南为山西佥宪时言一皮匠忽昼见二急脚召渠云是冥府符命其人令家人作馔供二冥使家人无所见也且语家人曰我平日寡愆虽死必复生慎勿葬我是日果死三日后复苏云至一官府设王者仪卫一人冕服坐殿廷问曰汝知过否皮匠曰某有生以来未尝造恶王者命以物如青泥之状涂其顶乆之心骨醒然累世之事皆能记忆王者曰白起坑长平四十万卒汝不预乎其人乃王纥九世身对曰起坑卒时某阻之不听非某罪也上帝以某有阴徳赐某八世为将今九世矣俄而起械而至羸然一鬼囚也与之对得其情起复押入冥狱夜义果放还自后弃所业乗马出入士夫家能谈其前世事予闻诸王少师文王闻诸薛公云山东民间妇人一臂有物隠然肤中屈佶如蛟龙状妇喜以臂浸盆水中一日雷电交作妇自牖出臂果一龙拏云而去

　　尝有缝人坐一室忽垩壁中瑟瑟有声少间垩罅处一小蛇随出随大俄风雨化龙而去

　　禹庙梅梁乃大梅山所产梅树也山在鄞县东南七十里盖梅子眞隠处石洞仙井丹灶药炉犹存山顶大梅树其上则为会稽禹祠之梁其下则为他山堰之梁禹祠之梁唐张僧繇图龙其上夜大风雨尝飞入镜湖与龙鬪人见梁上水淋漓湿萍藻满焉始骇异之乃以铁索锁于柱他山堰之梁长三丈许去岸数尺歳乆不朽大水不漂因刀坠误伤之出血不止今禹庙以他梅树代之不斵不削存故事耳非旧物也

　　洪武乙亥冬遣使发卒修陂塘时山阴天乐瀛湖塘掘得一物类小儿臂红润如生无有识者遂弃之此肉芝也食之延年

　　波罗蜜树如荔枝树差大皮厚叶团有横纹小枝附树身而生一枝含数实花落实出大如斗皮亦似荔枝有刺类佛首螺髻之状肉若蜂房近子处可食与熟瓜无异而风韵过之子如肥皂核大亦可煼食味似豆春生秋熟交人珍之

　　安南国有一种鱼鋭首无鳞有骨若挿箭然味似河豚名戴帽鱼

　　甘草大者如柱土人以架屋吾友唐愚士西游亲见之北方黄鼠穴处各有配匹人掘其穴者见其中作小土窖若床榻之状则牝牡所居之处也秋时蓄黍菽及草木之实以御冬各为小窖别而贮之天气晴和时出坐穴口见人则拱前腋如揖状即窜入穴韩孟聨句所谓礼鼠拱而立者是也惟畏地猴地猴形极小人驯养之纵入其穴则衔黄鼠喙曳而出之味极肥美元朝恒为玉食之献置官守其处人不得擅取也

　　玉面狸谓之风狸止食山果而乗风过枝甚捷味独胜他狸宜糟食尤佳

　　蟳与石巨皆海错之佳者

　　海中有甲物如扇其文如瓦屋惟三月三日潮尽乃出名海扇四明任松乡尝有诗云汉宫佳人班婕妤香云一箧秋风初网虫苍苍恩自浅犹抱明月冯夷居至今生怕秋风面三月三日纔一见对人揺动不如烹肯入五云清暑殿

　　木绵花唐人诗多用之然与吴越所产不同按吴录地里志交趾安定县有木绵树实如酒杯口有绵如蚕之绵可作布

　　元末有人幞被行山径间遇恶少意所负必楮镪也击杀之视幞中特楮衾耳大悔之乃书楮衾曰的的的孰令尔纸被似钞角问我何处住五色云中住问我是何姓杓子少个柄尔也错我也错不如归去的的的愬官不知主名召商谜者问之曰五色云彩烟也彩烟新昌山名杓子少柄盂也盖于姓也密令隶人徃踪迹之久而不得隶人亦了事者一日坐镊肆栉髪见一人对门制饼鼓其槌作的的之声乃扬言曰某山中刼负纸被者官察知贼处即来捕也觇其人有惧色次日闭门不卖饼矣竟捕之果服其辜

　　老农语曰蝗生子遗而入地经大雪则入地愈深坡雪后书北台壁云遗蝗入地应千尺又和喜雪云螟螣无遗种是也

　　坡翁有数妾相继而去唯朝云者随坡南迁朝云姓王氏钱唐人生一子曰干儿未朞而夭绍圣三年七月五日朝云亡八月三日葬泗州栖禅寺东麓为亭名六如有铭

　　吾先君尝言友人某解禽言见二雀啾鸣树间久之一雀飞鸣而过二雀忽飞去友人曰此二雀求其侣不得彼一雀报言在东园树林中故二雀飞去也急令人视东园林中果然

　　古今说海卷一百十四

　　●钦定四库全书

　　古今说海卷一百十五

　　（明）陆楫 编

　　说畧三十一【杂记三十一】

　　○东园友闻【阙名】

　　昔见周草窻先生弁阳客谈有信义汤一服盖修竹先生笔也其方云信义等分毎晨至暮服之无斁自然心广体胖积以岁月日用常行惟信义是服不患不到圣贤地位也【草牕周公谨修竹王监簿也】

　　虎丘先生所书客谈皆六经语而于仪礼尤致意焉观此则先生之学可见先生尝为困学老人馆宾鲜于深敬之教其二子鲜于闻先生之训其学益进先生戱曰某教其子乃教其父相与一笑【虎丘盛元仁也】

　　胡牧仲先生以经学名世行义闻望着于东南国初金宋诸老宗之吴兴赵承旨尝有诗挽之曰泪湿黔娄被情伤郭泰巾观此则先生之为人可知矣所谓独行不愧影独寝不畏衾先生其人也弟汲仲先生亦特立独行一毫不茍取赵承旨尝为罗司徒以礼请先生作其父墓铭先生勃然怒曰我岂为宦官作墓铭耶观此则其刚介可知当时承旨为司徒以金百锭奉先生润笔是日先生在陈其子千里以情白座上诸客劝先生受先生却之愈坚闻先生之风谀墓而求金者宁不自警乎先生送蔡如愚归东阳诗云薄糜不继袄不里讴吟犹是钟球鸣尝语惟善曰此余秘密藏中休粮方也【曲江钱惟善书】

　　世祖暮年僧格专权纳贿中书之政渐弛上初不知也时彻尔为御史中丞力言之至再不听且怒命舒固尔齐批其颊遣之一日上方燕坐便殿中彻尔公入上作色迎谓之曰彻尔又欲言僧格耶公曰然臣谛思之国家置台諌犹人家畜犬也譬则贼至而犬吠主人不见乃棰犬犬遂不吠岂良犬乎上悟颔之未几僧格败噫使台谏一如公天下宁有乱耶

　　仁庙濳邸日奉太后在懐孟驻辇之夕暑雨方霁羣蛙乱鸣合合不少休两宫达旦不寐翊日近臣宣太后令谕蛙曰吾母子方愦愦蛙忍恼人邪可徃他处鸣毋复留此自是至今十余年蛙不再鸣越明年仁宗入京诛安西王迎武宗于北藩八继大统时至大元年也圣人所至山川鬼神阴来相之况鱼虫之微有不从令者乎因书以广异闻【至正庚子七月晦全思诚书】

　　至顺庚午赴南宫尝侍虞奎章坐谈及东平富人新居落成有丘眞人者道行重一时凡欲徼福利者慕其道争迎致之幸其一至咸自慰足富人以礼致眞人将冀一言以颂其居眞人既入室黙不一语輙以所持铁杖于墙壁窻戸颇毁裂之亟出富人怏怏率家人罗拜以希觧悟眞人曰若室完美蔑以加矣虽然完必毁吾不先毁之若将无以图厥终今毁矣若冝思其毁而欲完者克保全之则若与若子孙庶几歌斯哭斯永终无替富人悦服

　　吴兴陈伯敷翰林编修时为璋言参政王公继学自筮仕京师游宦四方久去乡里及拜中书参议归省逮里门舍骑徒步遇长者輙拜过市有老翁坐肆公趋拜肆下翁倨坐曰小大【北方卑幼之称】久不见汝汝来奚自公曰自京师翁曰仕否公曰忝参议中书翁又曰小大朝廷官爵不可得在意公逡廵拜谢翁倨坐如故吁中原习俗之厚王公谦徳之隆君子所乐道也

　　余客京口闻有闵仲达陈子方者幼同读书长同习吏事又同籍杭郡吏循次录叙则陈在先闵乃以计先之陈终无几微怨嫉意适故人约陈偕入京达官贵卿交荐以仕寻佥宪浙西闵方以日月升掾宪府闻陈之来叹曰何面目见之称疾不出陈下车亟问吏曰闵仲达何不见耶咸以疾对陈曰非疾惮我也我将见之及其门闵惶惧出肃陈曰吾与君交至深谊至笃君昔先我而吏郡者命也非此吾所就宁至是耶今又幸同处茍有未至方赖于君何称疾为宜亟出闵感激从事相好如初

　　顾徳玉檇李人也其父南山嗜浮屠至舍其居为白云庵以宅学佛者徳玉独好诸经子史习古诗文与儒者游尝从观光余先生学观光老无子徳玉养焉一日观光之他所病卒于道徳玉为营棺椁以敛之凡附于身者皆致其诚焉后迎其丧以归置之正堂躬服斩衰苴屦俾其子若妻暨童子咸如之朝夕哭踊旬必祭奠哀之若丧父然越三月负土筑垄垄成葬之复结庐墓侧居三年而后已岁时之享弗替也或曰古者为师服心丧未闻为齐斩以丧之也徳玉曰否民生于三师居其一于父何异吾所以为此者将以愧天下之为人弟子而忘其师者也

　　刘信甫广陵人也倜傥尚气不事小节然重厚少文其先尝事广陵富商顺风曹氏曹氏将死以孤属信甫信甫抚曹氏孤几冠孤之季父欺其幼且利其赀乃陈于郡曰曹氏之先家赀若干缗未析皆为侄所据愿中分之郡守刘知其诈乃直曹氏孤季之子惭毒其父父死陈于郡曰弟杀吾父郡长茂玛哈者始莅事与守有隙疑守受曹氏孤贿欲置曹氏孤法并得以中守引致百余人捶击无筭皆自诬服曰曹氏孤使某杀季郡守受曹氏孤贿若干末致信甫欲其无两辞以成狱拷楚万状身无可击者信甫曰杀若季者某也曹氏孤实不知郡守亦无贿密使置曹氏孤于京匿之大家使勿出谓之曰事毕而后归乃以金帛赂郡长左右从减死论既出即诣京师叩跸自陈卒置郡长于法守复其官凡狱讼道里费以巨万计曹氏孤归计其费以偿之信甫笑曰奴之富者皆主之余也脱主于厄分内事讵敢以费求偿哉卒不受闻者莫不重其义也南北之士或贫不能自给者信甫不问识与不识无不周给之亦不责劵尝游吴中以百金加束帛致余淑其子余以母老辞焉

　　至元十三年丙子春正月十八日淮安王巴延以中书右丞相统兵入杭宋谢全两后以下皆赴北有王婉仪者题满江红于驿云太液芙蓉浑不似旧时颜色曾记得春风雨露玉楼金阙名播兰簪妃后里晕潮莲脸君王侧忽一朝鼙鼔掲天来繁华歇龙虎散风云灭千古恨凭谁说对山河百二泪沾襟血驿馆夜惊尘土梦宝车晓转闗山月只姮娥相顾肯从容随圆缺或云王昭仪下张璚英所赋也夏五月二日两后抵上都朝见世皇十二日夜故宋宫人安定夫人陈氏安康夫人朱氏与二小姬沐浴整衣焚香自缢死朱夫人遗古诗一篇于衣中云既不辱国幸免一身不辱父母且不辱亲艺祖受命立国以仁中兴南渡计二百春世食宋禄羞为北臣大难既至刼数回轮妾辈之死守于一贞焚香设誓代书诸绅忠臣孝子期以自新时皆服其贞烈此四人者视前日之托隠忧于文辞者相去固万万矣是年丞相偏师徇地至台之临海民妇王氏者美姿容被掠千夫长将杀其舅姑与夫而欲私之妇誓死不可自念且被污因阳曰能俾我为舅姑与夫服期月乃可事主君千夫长见其不难于死从所请仍使俘妇杂守之师还挈行至嵊县过清风岭妇仰天窃叹曰吾知所以死矣即囓拇指出血写口占诗于崖石上曰君王无道妾当灾弃女抛男逐马来夫面不知何日见妾身料得几时回两行清泪频偷滴一片愁眉鎻不开回首故山看渐逺存亡两字实哀哉自投崖下以死死之日抵今且八九十年石上血迹如始写时不为风雨所剥蚀仆昔过其下尚能读所写诗嵊丞谢端为之立祠刻碑于死所巴延台哈布哈兼善公守越立庙像享之乡人私表曰贞妇著作李五峰先生孝光为记郡上其事于朝未报噫使公卿将相贞守一节若此数妇者岂有卖降覆国之祸哉宜乎秦贾之徒为万世罪人也

