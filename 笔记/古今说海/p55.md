<!-- { "loadSidebar": true } -->
　　徐神翁名守信海陵人也生六七岁始能言父隶衙籍少孤无以自给年十九歳役于天庆观常持一箒供洒扫尽力烦辱之事嘉佑四年天台道士余元吉来游示恶疾过者面之公独事之无倦忽于溺器得丹砂饵之元吉委化公丧之以师礼丏敛具于海安徐氏葬之日徐见公来谢甫出户取金赠之相望数步而追莫及实未尝出也自是常放言啸歌黙诵道书絶饮食至数日然供役未始乏事茹蔬取黄叶者自食曰此先生菜也舂白粲奉众别贮粃稗与丏士同食治平中有客自蜀来号黑道人每至观独与公语既去谓逆旅人曰吾无以谢尔令尔邸暑无蚊耳已而信然会粮竭道正唐日严晨命公督租于逺郊既往矣晡时见三清殿后枕箒卧者公也怪而问之公曰来早米自至诘旦果然唐谓田丁尔自运至甚善皆笑曰徐二翁终日程督不少休何谓自运至也日严大惊始命名置弟子籍熈宁九年以守金宝牌恩度为道士公笑曰我只解扫地不事冠■〈敝上毛下〉短褐力役如故素不娴书忽作楷字假度人经语为人言祸福有谒而不见者有自往神遇者有不施而求者有施而不受者若怒骂戏笑无非休咎所寓或薄暮敛殿堂藉香纸肆笔书置几间明日来者取而授之一不经意悉酬所问纸尽而人亦絶元丰中徐州获妖人辞连淮上发运使蒋颍叔疑于公就见曰尔徐二翁邪曰然知道乎不知解何事解吃饭日可几米饱便住茹荤乎茹荤由此不疑公素蔬粝半岁前忽嗜鲜肥亦劝道流食至是乃省颍叔问我何如人也对曰宜省刑艴然而怒公自扪背曰癅痛不能语颍叔再拜曰经云神公受命普扫不祥其公之谓矣因呼神公故神公之名布天下颍叔背有癅盛怒则裂而内楚至不能言他人莫知也寝室附厨侧因为辟堂榜之曰守雌他日独坐有忧愤之色俄颍叔来不得见竟日不出户左右问之公曰药义罗刹五百人生于世间乱且至矣宪使范镗问公有梦否曰自不受道正庸钱不复作梦江阴刘谷与公语于灶下藉苇而寝未旦光辉如日谷惊跃而起见公坐哆口瞪目闻空中语曰徐禧入蕃直立死吕惠卿食枸杞夹子是时禧图西边吕持母服皆谷所善者五年禧有永乐之败吕甞修敬端朝冠以拜公平视自若顾曰善守善守果黜知单州相继窜责至绍圣甲戍而还始悟枸杞之谶且以善守为戒也七年郡贡士谒行示字皆从火果贡院火王介甫居金陵求书示勑舒王三字而勑字不全且曰勑不须用人也未几薨政和中追封王爵八年东坡先生起知登州来谒书来王守三字问学道之要曰毋作官即好东坡颔之至登召还泊守扬州驰书问方来公不书至南迁遣子过来亦不见继徙惠过海矣子由谓吾兄信其言而不能用也子由绩溪寓讯求字书曰运当灭度身经太阴及厯侍从至门下侍郎实佐佑垂帘政元佑末出知袁州遣使问之书曰十遍转经福德立降告其使曰过去十见在十子由闻之曰日者谓子戌运多福酉运多厄岂谓是乎未至袁迁岭表几十年而复驸马都尉张敦礼图公像以进奏赐紫衣号圆通大师公不受公书字示人来者日众主观者因为修造计置椟以受金钱月吉起钥间有端疋非函隙可投者知出神所得也江都姚叟见持箒扣门者曰我徐二翁也有箒在汝园中随指见藂竹如箒状往视已失其人因率众来访三清殿他郡助役者皆曰见先生行化吾里九年四月公在寝旬日或问之曰改元则出是月改绍圣郡人问乡举曰陆侍郎至满城着绿陆农师来守郡次举何昌言榜登科者甚众三年郡大疫公扃户六日郡人数百请之出曰作缘事故尔疫者饮咒水皆愈居数月淮阳人献紫花石柱四初淮阳有山而石顽不适用有老父谓常姓者曰山有紫锦石可取为柱施泰州天庆观言讫不见试凿之果紫锦文也柱成道海来値大风雨舟师拱而栗雾电中有物挐舟行甚驶一宿达海门洎至公迎劳曰惊怖不易不然不如此速也山阳杨生家闻异香见老父持箒入门傍有识者揖之遂隐遗椽于其庭生携以至视三官殿柱杪亡一椽即所遗者公曰欲新此殿乃施钱数十万农师除海州告别公曰菜又贵也自海移蔡召入为右丞无为汤氏绘公像奉供公见梦乞其孙女出家觉语其妻秦秦恶之他日女死秦投像于江会疫废其左臂汤请见公数之曰尔弃我江至长芦乃济汤惭负请死既潭商至公笑曰谢汝相救商袖出像云得之长芦江中哲宗未立元子中宫遣寺人致礼以问书今日吉人盖徽庙讳也元符中盐城时叟有请告曰尔亟归九月中有道者来宜善待仍布施至期暴客夜集其门时悟出迎设酒殽金帛慰遣遂免陵暴三年上元张灯前二日公以杖击之尽数日哲庙遗诏至崇宁二年八月忽于殿墀望阙致敬壬申诏曰朕闻黄帝问道于广成放勲往见乎姑射盖惟有道之主能尊全德之人以尔体性抱神深不可测心通夙慧澹泊无为不出戸庭四方宗仰宜隆褒命益显眞风亟其来思毋执谦退可特赐号虗静冲和先生令运使许彦致礼敦遣赴阙至京师馆于上清储祥宫之道院屡召入常服白纻元都衫华阳巾麻鞵大绦与上从容言不替俚语每有忠规语秘弗传也许肩舆厯嫔御合投金珠盈其怀公解带委于地而不受尝小遗殿上人止之公弗顾三年乞归会二月二十六日公诞日降香设千道斋赐五岳金冠象简密云销金上清服诏画像二命亲书生身受度等语四年八月赐勑书令发运使胡师文礼遣赴阙既至会解池水溢诏问之对曰业龙为害惟天师可治召张继先至投以铁符龙震死而盐复五年告归大观元年许大方摄郡事冩公眞求赞书曰身色不自在犹如脆瓦坯色尽还归土神移别受胎藉如空里月轮转几千回掉头不识面元作阿谁来公诗颂不常作而援笔立就畧无停思二月甲子出门望西北稽首大方问之公曰我欲去矣大方曰欲觐邪遂以闻是日诏建仙源万寿宫及有召命外庭未知也行日过阛阓谓观者曰二翁不来矣蔡京素敬事公因设食公取菜覆于地问终身曰东明及将死于潭之境趣就僧舍问其处曰东明寺也是岁令侍童理髪或旬日不止问其故笑而不言二年正月黙坐不饮食至六旬时云世上悠悠不如归休三茅刘混康亦召至公曰刘先生去我亦去矣四月丁酉刘先生解化二十日庚子上清知宫晨梦人叱云起起天帝召神公亟起问讯无恙也日暮公擎手叩齿四顾长揖已曲左肱而卧白气自顶出西北去空中闻鹤唳公逝矣寿七十有六値岁早热气已藴隆七日而敛四体可屈伸如生异香达于宫外上闻骇叹久之赠大中大夫委内侍刘爱等视丧归本部给葬用四品礼九月庚申葬城东响林原宣和中建升眞观以奉祀初老农钱甲每见公呼邻舍洎卜葬惟响林兆吉而未合制度东畛即钱氏也钱悟举地以献公三召至阙以恩度弟子三十八人赐紫及师名甚众官亲族二人再赐父颍宣教郎母张蓬莱郡君所生李永嘉郡君奏建妙眞观度刘崇仙张贫女为女冠二人者常至观献果实公取二果嘘而与食遂辟谷容色如少女也公初修观每日有大施主至崇宁末以片纸授张崇眞书仙源万寿踰年改建是宫公每行廊庑间必击柱叹息如有所恨者洎仙去上勑有司促成新宫至绍兴辛亥火于兵无孑遗矣公再召后年七十余洒扫净秽无一日废郡人家有图像事之亊无细大咨而后行向化迁行不敢萌非心有过必惮见每戒人曰修福不如避罪广求不如俭用若服饵求神仙不死术者尤不取所阅人不可备举至验于数十年后非特知来而已皆随根器以示诲诱大要使人知赋分有定而乘除得以避就善恶可以消长一见即书或示以言隐而显简而尽其以字假借离合增损及摘经中语首尾以告虽巧者注思不能到也其徒之四方者预求公字置像前俾来者射取无异亲见凡有隐恶者见之必摘发使悔宿州陈生致礼虔甚公酌水使饮至于三辞曰不可强矣叱之曰汝不能此河中人奈何陈泚颡错愕不能对遂入道盖尝利人之财溺而不救也或欲诘盗问所亡几何曰三十千公怒骂曰窃三十千汝以为盗乎三十年后有朝服为盗者矣其因事警世类如此小校濮眞病痿数人掖而前公杖掖者走又杖眞眞不觉投杖而逃钱媪至公劳苦之媪曰髪白奈何公手拂其鬓皆变鬒黑陈护女疾公两啮其颈复欲啮女啼而走公曰寃不可解也是夕缢死视之其绳三股断其二而一存焉在观应酬无虚时而神游万里之外无所不至有同日见者或非雅素梦授药愈其疾他时望见叙旧其人所梦乃公也遇斋帑空无时携数百钱畀主首市蔬厮辈意积镪矙亡入戸忽有盌水在地践之而仆亟起振袂公俨然坐榻上形解后刻檀像于虚静庵政和八年九月辛卯目有神光仍堕涙食顷乃止识者喻焉今祷于祠者探筹以代公语无不契合祈旸雨若响答虽亡犹存灵应不可殚述云
　　周处士名恪字执礼海陵人赠工部侍郎敬述五世孙和州法曹定国之子也元佑初再举进士下第颇郁郁不得志既壮不娶尝从郡学释奠方坐以待事忽大呼仆地不知人阅四日而苏问之云吾诵老子书至谷神不死若有人舁坐榻行数步吾骇而呼不觉其仆且久矣因取儒衣书焚之曰误我此生者非汝也邪自此动静顚异人直以为狂耳先是徐神公语人云周家门前石生青毛当得仙矣已而果然人始敬之家武烈帝祠侧未尝远游忽有老农负瓦木为葺精庐曰向病亟赖先生至以良药起死乃知其出神也族叔注为推官常呼曰朝议后阶逼卿监不求改官者十五年寿踰八十蔡卞守扬州遣使遗酒旬日不授报书宾至命酒寒酌曰吃个冷扬州使来请书问太尉面目端正乎使反命则一夕病风口目斜矣州士掾吴令璋告别迎呼相公令璋心独喜自负既从调乃相州工曹耳宣和中屡召不起谢使者曰吾太平衰末之人也蔡京尝奉书且俾大漕与郡守劝驾先生卧不启戸而危言谯京不肯就驾朝廷知不可致乃止复诏曰朕躬妙道以宰制万有旌达士以表迪羣伦庶几清净之风丕变浇漓之俗尔精微自得淳白不踰守虚澹以为常捐纷华而无累宜加美号以示恩休可特赐号守静处士视朝奉大夫仍赐五品服先生服命服常自号赤局右仆射燕服必衫帽破敝亦不修饰自赞曰周四十五衣破不补土木形骸神气所聚四十五其行第也独处一室卧起方丈间食酒肉如平时而无更衣之所畜一白鼠或去或来饮食同之宾至以水酌茗或撷屋苫煮水以啜其甘如饴亲族相率携酒殽以谒先生曰何故无某物对曰无是曰物在某处皆相视而笑不能隐先生音声如钟不以词色假人皆望而畏之行有负虽髙爵重位一见叱骂不少恤故鲜有见者建炎二年三月戊戌裴渊陷城杀掠焚荡民死什七八先生于是且七十矣攘袂诟贼一卒击其首流血污衣先生曰咯血咯血不得洗须臾击者至前呕血死是岁不饮食厯数旬无疾侧卧而化目不瞑神光射人晔如也初发殡重莫能胜渐轻若虚器然畧约两夫荷之初元佑中有陈豆豆者不知何许人披方毯无他服冬夏不易行丏于市郡人朱医见其死瘗之矣厯数十年复至朱识之始以为异人也居福田院携小篮贮书卷见可人即付与得钱物复施丐者人呼陈毯被尝与唐道人谒先生笑语竟日所言他人莫能解也宣和末示化塟神公之西先生与唐道人相继同域号三仙坟焉
