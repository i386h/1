<!-- { "loadSidebar": true } -->
　　太宗即位以太祖诸子并称皇子尝曰犹我子也何有分别其后皇族遂不以疏密尊卑皆加皇字故有皇兄之类非典故也予丞宗正尝建言乞如春秋之制各冠其父祖所封国曰王子公孙皇字惟皇子得称焉时相吕申公喻太常少卿梁焘阻格不行宗正寺玉牒仙源类谱皇属籍自庆厯八年张文定以翰林学士为宗正寺修玉牒官修进之后至元佑元年凡四十五年玉牒官皆一时名人宗次道辈是也未尝成书神宗朝官制行分隶宗正寺至予为丞方建明修完其间最难取会者宫禁中事与皇族女夫官位耳盖庆厯前皇族女尚少至元佑间不下万员予请于朝宫禁事乞会内侍省御药院皇族女夫附于属籍不必书其官但书某人可也朝旨从之遂获成书然玉牒事迹皆取三省枢密院时政记与日厯修着其禁甚严元佑末遂令史院官修撰送宗正寺书録盖丞失其人非典故与官制也自子罢丞今十余年不闻复进书矣国书严奉未有如玉牒者祖宗以来用金花白罗纸金花红罗缥黄金轴神宗时诏为黄金梵策以轴大难披阅也予进神宗玉牒始用此制又以黄金为匣鎻钥皆黄金也进毕奏安于太庙南宗正寺玉牒殿予初白报正官乞修寺书自司马丞相吕丞相而下无一人知此典制者皆曰玉牒用玉简刋刻如册者也其玉牒典制尚不悉知书之废亦宜矣

　　古今说海卷九十一

　　●钦定四库全书

　　古今说海卷九十二

　　（明）陆楫 编

　　说畧八【杂记八】

　　○山房随笔【元蒋正子】

　　辛稼轩帅浙东时晦庵南轩任仓宪使刘改之欲见辛不纳二公为之地云某日公宴至后筵便坐君可来门者不纳但喧争之必可入既而改之如所教门下果喧哗辛问故门者以告辛怒甚二公因言改之豪杰也善赋诗可试纳之改之至长揖公问能诗乎曰能时方进羊腰肾羮辛命赋之改之对甚寒愿乞巵酒酒罢乞韵时饮酒手颤余沥流于懐因以流字为韵即吟云抜毫已付管城子烂胃曽封关内侯死后不知身外物也随樽俎伴风流辛大喜命共尝此羮终席而去厚馈焉席散南轩邀至公廨置酒语之曰先君魏公一生公忠为国功厄于命来挽者竟无一章得此意愿君有意为发幽潜改之即赋一絶云背水未成韩信阵明星已陨武侯军平生一点不平气化作祝融峰上云南轩为之堕泪今龙洲集中不见此二诗岂遗珠邪又稼轩守京口时大雪率僚佐登多景楼改之弊衣曵履而前辛令赋雪以难字为韵即赋云功名有命平吴易贫贱无交访戴难自此莫逆云

　　李恭山节汾州人也赋杨妃菊云命委马嵬坡上泥惊魂飞上傲霜枝西风落日东篱下薄幸三郎知不知

　　直北某州有道君题壁一诗曰彻夜西风撼破扉萧条孤馆一灯微家山回首三千里目断天南无鴈飞

　　曽闻海上鐡斗胆犹见云中金甲神乃陆枢密君实挽张郢州世杰诗郢州拥徳佑景炎祥兴于海上各拥兵南北岸一日大风雨行止皆不利郢州舟覆而薨翼早寻尸棺敛焚岛上其胆如斗更焚不化诸军感恸须臾云中现金甲神人且云今天亡我关系不小后身出必驱除恢复矣此诗全篇不传忠诚义烈虽亡犹耿耿也

　　京口天庆观主聂碧窓江西人尝为龙翔宫书记北朝赦至感而有诗云乾坤杀气正沉沉又听燕台降徳音万口尽传新诏好累朝谁念旧恩深分茅列土将军志问舍求田父老心丽正押班犹昨日小臣无语泪沾襟又哀被掳妇云当年结髪在深闺岂料人生有别离到底不知因色误马前犹自买臙脂又□妇云双栁垂鬟别様梳醉来马上倩人扶江南有眼何曽见争卷珠帘看鹧鸪观中有赵太祖真容北来见者必拜聂因题其上鳯表龙姿俨若亲一回展卷一伤神天颜亦怪君非昔河北山东总旧臣

　　三水林观过年七歳嬉游市中以鬻诗自命或戱令咏转失气云视之不见名曰夷听之不闻名曰希不啻若自其口出人皆掩鼻而过之林试神童科不甚逹

　　薛制机言有贺自长沙移镇南昌者启云夜醉长沙晓行湘水难教樯燕之留朝飞南浦暮卷西山来听佩鸾之舞又有贺除直秘阁依旧沿江制置司干办公事云望玉宇琼楼之邃何似人间从纶巾羽扇之游依然江表上已请客云三月三日长安水边多丽人一咏一觞会稽山阴修禊事又云良辰美景赏心乐事四者难并崇山峻岭修竹茂林羣贤毕至端平中余申周翰分教毘陵题捷人簿云三年大比视郊祀天地之礼均万乘临轩与封拜公孤之仪等中一聨云昭陵之仁如天积歳月而养成巨栋欧公之学如海鼔波涛而放出老龙惜未见全篇

　　文本心典淮郡萧条甚谢贾相启有云人家如破寺十室九空太守若头陀两粥一饭

　　蒋复轩镊白髪诗云劝君休镊鬓毛斑鬓到斑时已自难多少朱门少年子业风吹上北邙山

　　杜氏妇作北行诗江淮幼女别乡闾一似昭君逺嫁胡黙黙一身归故国区区千里逐狂夫慵拈箫管吹羗曲懒系罗裙舞鹧鸪多少眼前悲泣事不如花桞旧江都此等多有戱作题之驿亭以为美谈

　　元遗山好问裕之北方文雄也其妹为女冠文而艳张平章当揆欲娶之使人嘱裕之辞以可否在妺妺以为可则可张喜自徃访觇其所向至则方自手补天花板辍而迎之张询近日所作应声荅曰补天手叚蹔施张不许纎尘落画堂寄语新来双燕子移巢别处觅雕梁张悚然而出

　　遨溪张复题雨竹图云娟娟而净森森而立孟宗何之泪痕犹湿风竹圗云可屈者气不屈者节故人之来尽扫秋月有思致可采

　　天台陈刚中孚在燕端阳日当母诞作太常引二章云彩丝堂上簇兰翘记生母正今朝无地捧金焦奈烟水龙沙路遥碧天迢递白云何处急雨潇潇万里梦魂消待飞逐钱塘夜潮其二短衣孤剑客乾坤奈无策报亲恩三载隔晨昏更踈雨寒灯断魂赤城霞外西风鹤发犹想倚柴门蒲醑漫盈樽倩谁冩青衫泪痕时为编修云

　　三山卓用字稼翁能赋驰声尝作词云丈夫只手把呉钩欲断万人头因何鐡石打成心性却为花柔君看项籍并刘季一怒使人愁只因撞虞姬戚氏豪杰都休其为人溺志可想

　　翰林学士王文炳鐡椎铭朱亥贡金张良受之合以忠义鍜成此锤铜山可破锤不可缺金埒可碎锤不可折噫乱臣滔滔四海嗷嗷长蛇其毒封豕其饕上帝愤之以锤畀着锤不自奋假手于汝数未莫先时来敢后曽是一挥元凶碎首匪锤之重唯人之勇匪锤之功惟人之忠长仅数尺重纔数斤物小用大策此竒勋锤在人亡再用者谁藏之武库永镇奸回

　　陈野水言昔绍兴学正任满后入城给取觧由道经婺境至山中村舍时暑行倦饥渴入一野室见数人捣桐油一老下碓询所以来野水言自绍兴又问徃绍兴何为野水言学正任满往倒解由老笑曰汝自倒解由我自捣桐油上碓不顾野水怪之出问其邻曰此何人也邻人云此我郡傅省元兵革以来隠处山中父子碓油种艺以自给野水取纸书一絶云忽遇山中避世翁居然沮溺古人风白头方作求名计不满先生一笑中傅观诗讫召坐曰子真悟者耶即命置饮食劳之要之山泽之臞长徃不返者颠涯果何限也役役蜗蝇茍窃升斗彼视之一噱耳

　　赵静斋淮被执于溧阳丰登庄至府辞家庙云祖父有功王室徳泽沾及子孙今淮计穷被执誓以一死报君刀锯置之不问万折忠义犹存急告先灵速引庶几不辱家门即登棹去至瓜州被刑无敢埋其尸者有一宠姬在焦佥省处此姬启佥省云赵四知府今日已死妾元是他婢子望相公以妾之故夫许妾将尸焚化也是相公一叚阴隲焦许焉乃作一棺焚之又启收骨散之于水亦许之遂以裙盛骨殖到江下大恸投江而死又闻其孙享祭静斋降笔云生居四代将门家不幸遭逄被虏拏死在瓜州无葬地幽魂夜夜到长沙其兄氷壶溍自京口迁金陵北兵至弃家而遁南徙不返死葬海傍山上

　　探花王昻榜下择壻时作催妆词云喜气满门阑光动绮罗香陌行紫薇花下悟身非凡客不须脂粉污天真嫌他太红白留取黛眉浅处共画章台春色

　　湘人陈诜登第授岳阳教官夜踰墙与妓江栁狎颇为人所知时孟之经守岳闻其故一日公燕江栁不侍呼至杖之文其眉鬓间以陈诜二字仍押隶辰州妓之父母诣学宫咎诜云自岳去辰八百里且求资粮且泣且悔诜罄其所有及资衣物得千缗以六百赠栁余付监押吏卒令善视且以词饯别云鬓边一点似飞鸦休把翠钿遮二年三载千拦百就今日天涯杨花又逐东风去随分入人家要不思量除非酒醒休照菱花栁将行会陆云西以荆湖制司干官沾檄至岳与陈有故将至陈先出迎以情告陆陆即取空名制干札填陈姓名檄入制幙既而并迎陆入即开宴陆曰闻籍中有江栁者善讴谁是也孟即呼至栁花钿隠眉间所文饮间陆越语孟曰能以栁见予否孟曰唯命陆笑曰君尚不能容一陈教岂能与我孟因叙诜之过陆叹慨既而终席陆呼栁问其事栁出诜送别词陆大嗟赏而再登席陆举词示孟且诮之曰君试目此作可谓不知人矣今制司檄诜入幙将若之何孟求解于陆并召诜同宴明日列荐诜且除栁名陆遂将诜如江陵见之阃公秋壑俾充幙僚诜不独洗一时之辱且有幸进之喜至今巴陵传为佳话矣

　　杨州琼花天下秖一本士大夫爱重作亭花侧扁曰无双徳佑乙亥北师至花遂不荣赵棠国炎有絶句吊曰名擅无双气色雄忍将一死报东风他年我若修花史合传琼妃烈女中

　　北方王郎中宥有归妇吟其序曰天马浮江兵强将锐所征无敌所掠无遗俘戮之民奚啻亿万然生死存亡悲欢聚散岂无数存乎其间夫刘氏者吉之永丰人也问其父母兄弟舅姑夫与子皆在焉夫我不知则已既知之何独不令其归寜于父母乎吾力虽不能使其死者生亡者存亦可谓欢悲聚散者呜呼不幸之幸莫大于斯故不可无一言以送之东平士王宥诗曰烈火俱将玉石焚死生契阔忆中分信音一絶思青鸟泪眼双穿望白云残日鹡鸰还有难北风鸿雁正离羣新诗送汝还家去重续当年织锦文

　　交交桑扈交交桑扈桑满墙阴三月暮去年蚕时处深闺今年蚕时渉逺路路傍忽闻人采桑恨不相与携倾筐一身不蚕甘冻死秪忆儿女无衣裳　不如归去不如归去家在浙江东畔住离家一程逺一程饮食不同言语异今之眷聚皆冦雠开口强笑心懐忧家乡欲归归不得不如狐死犹首丘　泥滑滑泥滑滑脱了绣鞋脱罗袜前营上马忙起行后队搭驼疾催发行来数里日已低北望燕京在天末朝来传令更可怪落后行迟都砍杀　鹁鸪鸪鹁鸪鸪账房徧野常前呼阿姊含羞对阿妹大嫂挥涕看小姑一家不幸俱被掳犹幸同处为妻孥愿言相怜莫相妬这个不是亲丈夫辞意婉切诵之可伤此金沙潘武子文虎四寓言词也少有隽才善赋

　　梁栋隆吉亦作四禽言云不如归去锦官宫殿迷烟树天津桥边呌一声呌破中原无住处不如归去　脱却布袴贫家能有几尺布寒机织尽无得裁可人不来廉叔度脱却布袴　提葫芦近来酒贱频频沽众人皆醉我亦醉湘江唤起醒三闾提葫芦　行不得也哥哥湖南湖北春意多九疑山前呌虞舜奈此乾坤无路何行不得也哥哥寓意甚逺诸作不及

