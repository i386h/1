<!-- { "loadSidebar": true } -->
　　狄氏者家故贵以色名动京师所嫁亦贵家明艶絶世每灯夕及西池春游都城士女讙集自诸王邸第及公侯戚里中贵人家帟幕车马相属虽歌姝舞姬皆饰珰翠佩珠犀览镜顾影人人自谓倾国及狄氏至靓妆却扇亭亭独出虽平时妬悍自衒者皆羞服至相忿诋辄曰若美如狄夫人邪乃敢凌我其名动一时如此然狄氏资性贞淑遇族游羣饮澹如也有滕生者因出游观之骇慕丧魂魄归悒悒不聊生访狄氏所厚善者或曰尼慧澄与之习生过尼厚遗之日日徃尼愧谢问故生曰极知不可幸万分一耳不然且死尼曰试言之生以狄氏告尼笑曰大难大难此岂可动邪具道其决不可状生曰然则有所好乎曰亦无有唯旬日前属我求珠玑颇急生大喜曰可也即索马驰去俄怀大珠二囊示尼曰直二万缗愿以万缗归之尼曰其夫方使北岂能遽办如许偿邪生亟曰四五千缗不则千缗数百缗皆可又曰但可动不愿一钱也尼乃持诣狄氏果大喜玩不已问须直几何尼以万缗告狄氏惊曰是纔半直尔然我未能办奈何尼因屏人曰不必钱此一官欲祝事耳狄氏曰何事曰雪失官耳夫人弟兄夫族皆可为也狄曰持去我徐思之尼曰彼事急且投他人可复得邪姑留之明旦来问报遂辞去且以告生生益厚饷之尼明日复徃狄氏曰我为营之良易尼曰事有难言者二万缗物付一秃媪而客主不相问使彼何以为信狄氏曰奈何尼曰夫人以设斋来院中使彼若邂追者可乎狄氏頳面揺手曰不可尼愠曰非有他但欲言雪官事使彼无疑耳果不可亦不敢强也狄氏乃徐曰后二日我亡兄忌日可徃然立语亟遣之尼曰固也尼归及门生已先在诘之具道本末拜之曰仪秦之辩不加于此矣及期尼为斋具而生匿小室中具酒殽俟之晡时狄氏严饰而至屏从者独携一小侍儿见尼曰其人来乎曰未也呗祝毕尼使童子主侍儿引狄氏至小室搴帘见生及饮具大惊欲避去生出拜狄氏答拜尼曰郎君欲以一巵为夫人寿愿勿辞生固颀秀狄氏颇心动睇而笑曰有事第言之尼固挽使坐生持酒劝之狄氏不能却为釂巵即自持酒酬生生因徙坐拥狄氏曰为子且死不意果得子拥之即帏中狄氏亦欢然恨相得之晩也比夜散去犹徘徊顾生挈其手曰非今日几虚作一世人夜当与子会自是夜辄开垣门召生无阙夕所以奉生者靡不至惟恐毫丝不当其意也数月狄氏夫归生小人也阴计已得狄氏不能弃重贿伺其夫与客坐遣仆入白曰某官甞以珠直二万缗卖第中久未得直且讼于官夫愕眙入诘狄氏语塞曰然夫督取还之生得珠复遣尼谢狄氏我安得此贷于亲戚以动子耳狄氏虽恚甚终不能忘生夫出辄召与通逾年夫觉闲之严狄氏以念生病死余在太学时亲见

　　崇宁中有王生者贵家之子也随计至都下甞薄暮被酒至延秋坊过一小宅有女子甚美独立于门徘徊徙倚若有所待者生方注目忽有驺骑呵卫而至下马于此宅女子亦避去匆匆遂行初不暇问其何姓氏也抵夜归复过其门则寂然无人声循墙而东数十步有隙地丈余葢其宅后也忽自内掷一瓦出拾视之有字云夜于此相候生以墙上剥粉戏书瓦背云三更后宜出也复掷入焉因稍退十余步伺之少顷一男子至周视地上无所见微叹而去既而三鼓月髙雾合生亦倦睡欲归矣忽墙门轧然而开一女子先出一老媪负笥从后生遽就之乃适所见立门首者熟视生愕然曰非也回顾媪媪亦曰非也将复入生挽而刼之曰汝为女子而夜与人期至此我执汝诣官丑声一出辱汝门戸我邂逅遇汝亦有前縁不若从我去女泣而从之生携归逆旅匿小楼中女自言曹氏父早死独有己一女母钟爱之为择所归女素悦姑之子某欲嫁之使乳媪达意于母母意以某无官弗从遂私约相奔墙下微叹而去者当是也生既南宫不利迁延数月无归意其父使人询之颇知有女子偕处大怒促生归扃之别室女所赍甚厚大半为生费所余与媪坐食垂尽使人访其母则以亡女故抑郁而死久矣女不得已与媪谋下汴访生所在时生侍父官闽中女至广陵资尽不能进遂隶乐籍易姓名为苏媛生游四方亦不知女安否数年自浙中召赴阙过广陵女以倡侍燕识生生亦讶其似女屡目之酒半女捧觞劝不觉两泪堕酒中生凄然曰汝何以至此女以本末告泪随语零生亦媿叹流涕不终席辞疾而起宻召女纳为侧室其后生子仕至尚书郎歴数郡生表弟临淮李从为余言

　　大桶张氏者以财雄长京师凡富人以钱委人权其子而取其半谓之行钱富人视行钱如部曲也或过行钱之家设特位置酒妇女出劝主人皆立侍富人逊谢强令坐再三乃敢就位张氏子年少父母死主家事未娶因祠州西灌口神归过其行钱孙助教家孙置酒数行其未嫁女出劝容色絶世张目之曰我欲娶为妇孙皇恐不可且曰我公家奴也奴为郎主丈人邻里笑怪张曰不然烦主少钱物耳岂敢相仆隶也张固豪侈竒衣饰即取臂上古玉绦脱与女且曰择日纳币也饮罢去孙邻里交来贺曰有女为百万主母矣其后张别议婚孙念势不敌不敢徃问期而张亦恃醉戏言耳非实有意也逾年张婚他族而孙女不肯嫁其母曰张已娶矣女不对而私曰岂有信约如此而别娶乎其父乃复因张与妻祝神回并邀饮其家而使女窥之既去曰汝见其有妻可嫁矣女语塞去房内蒙被卧俄顷即死父母哀恸呼其邻郑三者告之使治丧具郑以送丧为业世所谓仵作行者也且曰小口死勿停丧即日穴壁出瘗之告以致死之由郑办丧具见其臂有玉绦脱心利之乃曰某一园在州西孙谢之曰良便且厚相酬号泣不忍视急挥去即与亲族徃送其殡而归夜半月明郑发棺欲取绦脱女蹶然起顾见郑曰我何故在此亦幼识郑郑以言恐曰汝之父母怒汝不肯嫁而念张氏辱其门户使我生埋汝于此我实不忍乃私发棺而汝果生女曰第送我还家郑曰若归必死我亦得罪矣女不得已郑匿他处以为妻完其殡而徙居州东郑有母亦喜其子之有妇彼小人不暇究所从来也积数年每语及张氏犹忿恚欲徃质问前约郑每劝阻防闲之崇宁元年圣端太妃上仙郑当从御翣至永安将行祝其母勿令妇出游居一日郑母昼睡孙出僦马直诣张氏门语其仆曰孙氏第几女欲见某人其仆徃通张惊且怒谓仆戏已骂曰贱奴谁教汝如此对曰实有之乃与其仆俱徃视焉孙氏望见张跳踉而前曵其衣且哭且骂其仆以妇女不敢徃解张以为鬼也惊走女持之益急乃擘其手手破流血推仆地立死僦马者恐累也徃报郑母母诉之有司因追郑对狱具状已而园陵复土郑发冢罪该流会赦得原而张实推女而杀之杂死罪也虽奏获贷犹杖脊竟忧畏死狱中时吴拭顾道尹京有其事云

　　建炎初剧盗张遇起江淮间所至噬螫无噍类众且数十万其裨将马吉者状絶伟善用兵然颇仁慈每戒军士勿妄杀人曰为盗脱饥耳得食则已奈何广杀凡虏获士人及僧道辄条别善遇之有疾病视其起居饮食甚笃士卒得女以献者置别室访其亲戚还之无所归者择配嫁娉由是遇帐下谮之曰是收军情者遇怒扫场欲斩之呼至数其罪嘻笑自若曰贼杀贼岂须有罪邪何云云如是我死固分耳既就地坐瞑目合爪视之死矣遇虽残忍亦为变色左右至流涕古称得道至人以至佛菩萨多隐盗贼牢狱屠钓中以其救人如吉殆是也

　　富郑公谢事居洛一日邵康节来谒公已不通客惟戒门者曰邵先生来无早晩入报是日公适病足卧小室延康节至卧床前康节笑曰他客得至此邪公亦笑指康节所坐胡床曰病中心怦怦虽儿子来立语遣去此一胡床惟待君耳康节顾左右曰更取一胡床来公问故答曰日正中当有一绿衣少年骑白马候公公虽病强见之公薨后此人当秉史笔记公事公素敬康节神其言因戒阍人曰今日客至无贵贱立为通既午果范祖禹梦得来遂延入问劳稠迭且曰老病即死念平生碌碌无足言然麤怀朴忠他时笔削必累君愿少留意梦得惶恐叵测避席谢后十余年修裕陵实録梦得竟为修撰郑公传此事尹侍郎说

　　雷申锡者江西人绍兴中一举中南省髙第廷试前三日客死都下捷音与讣踵至乡里其妻日夜悲哭忽一夕梦申锡如平生自言我徃为大吏有功徳于民故累世为士大夫然尝误入死囚故地下罚我凡三世如意时暴死前一世仕乆连蹇后忽以要官召纔入都门而卒今复如此凡两世矣要更一世乃能以偿宿谴耳其事可以为治狱者之戒

　　右清尊録廉宣仲布所撰或谓陆公务观所作非也葢二公同时后人因误指耳至大改元三月华石山人识

　　古今说海卷一百一

　　●钦定四库全书

　　古今说海卷一百二

　　（明）陆楫 编

　　说畧十八【杂记十八】

　　○暌车志【宋郭彖】

　　长安近城官道之侧有大古冢以当行人常所徃来故独乆存不毁建炎初冦乱有人发之得古铜钟鼎之属甚多验欵识皆三代物冢为隧道窟室土坚如石周匝皆刻成人物侍卫之状其冠服丈夫则幞头妇人则段紒衣皆寛袖颇类今制而小异乃知数千载前冠服已尝如此

　　龙舒人刘观任平江许浦监税其子尧举字唐卿因就嘉禾流寓试僦舟以行舟人有女尧举调之舟人防闲甚宻无由得间既引试舟人以其重扃棘闱无他虑也日出市贸易而试题适唐卿私课既得意出院甚早比两场皆然遂与舟女得谐私约观夫妇一夕梦黄衣二人驰至报牓云郎君首荐观前欲视其牓傍一人忽掣去云刘尧举近作欺心事天符殿一举矣觉言其梦而协颇惊异俄而拆卷尧举以杂犯见黜主文皆叹惜其文既归观以梦语之且诘其近作何事匿不敢言次举果首荐于舒然至今未第也

　　岳侯死后临安西溪寨军将子弟因请紫姑神而岳侯降之大书其名众已惊愕请其花押则宛然平日真迹也复书一絶云经畧中原二十秋功多过少未全酬丹心似石今谁愬空有游魂徧九州岛秦相闻而恶之擒治其徒流窜者数人有死者

　　常州一村媪老而盲家惟一子一妇妇一日方炊未熟而其子呼之田所妇嘱姑为毕其炊媪盲无所覩饭成扪器贮之误得溺器妇归不敢言先取其当中洁者食姑次以饷夫其亲器臭恶者乃以自食良乆天忽昼暝觌面不相覩其妇暗中若为人摄去俄顷开明身乃在近舎林中怀掖间得小布囊贮米三四升适足供朝晡明旦视囊米复如故寳之至今

　　治平丁未漳州地震裂长数十丈阔丈余有狗自中出视其底皆林木枝叶蔚然

　　程逈者伊川之后绍兴八年来居临安之后洋街门临通衢垂帘为蔽一日有物如燕瞥然自外飞入徃着于堂壁家人就视乃一美妇人仅长五六寸而形体皆具容服甚丽见人殊不惊小声歴歴可辨自言我玉真娘子也偶至此非为君祟茍能事我亦甚善其家乃就壁为小龛香火奉之颇能预言休咎皆验好事者争徃求观人输百钱乃为启龛至者络绎小阜程氏矣如是朞年忽复飞去不知所在

　　绍兴初福建冦乱贼魁曰张义张万全叶百三凶熖颇盛提刑李稷臣谕降之二张谮叶于稷臣且言初无降意将复为变稷臣信之乃植大柱于通衢取叶以铁索锁缚于柱炽炭围绕酰和五辛饮之备极楚毒稷臣躬临视之叶大呼曰我已就降何罪至此体皆焦烂乃死自是稷臣毎独坐时见叶在侧大恶之后三年稷臣徧体生疮疱状如火灼痛不可忍竟卒

　　宗左藏睍甞言家故泽州有第宅园圃墙角有古冢因治地及之得一石志题曰郡守李公之墓迭石为藏棺中朽骨一具无他物而棺之侧斵石为乳婢抱哺一婴儿不知其何为也

