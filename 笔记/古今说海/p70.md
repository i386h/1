<!-- { "loadSidebar": true } -->
　　向汲与其弟孪生状貌酷相肖人不能辨一日汲自外归弟妇以为其夫也迎而呼之不应随而詈之遂批其颊汲正色谓之曰我乃伯也妇惶愧而退汲自是更其衣冠以自别异

　　宣和间沂宻有优人持二子号曰胡孩儿年各六七岁童首而长鬛所至观者如堵自云其妇孪生此二子生而有髭亦不知优人所自来后失所在寻而金人入冦葢人妖也

　　金亮末年自制尖鞾头极长鋭云便于镫而足指所不及谓之不到头又为短鞭仅存其半谓之没下稍其后渝盟犯顺果为其下所戕死于江上

　　刘先生者河朔人年六十余居衡岳紫葢峰下间出衡山县市从人丐得钱则市盐酪以归尽则更出日携一竹篮中贮大小笔椶帚麻拂数事遍游诸寺庙拂拭神佛塑像鼻耳窍有尘土即以笔捻出之率以为常环百里人皆熟识之县市一富人甞赠一衲袍刘欣谢而去越数日见之则故褐如初问之云吾几为子所累吾常日出庵有门不掩既归就寝门亦不扃自得袍之后不衣而出则心系念因市一锁出则锁之或衣以出夜归则牢关以备盗数日营营不能自决今日偶衣至市忽自悟以一袍故使方寸如此是大可笑适遇一人过前即脱与之吾心方坦然无复系念嘻吾几为子所累矣甞至上封归路遇雨视途邉一冢有穴遂入以避会昏暮因就寝夜将半睡觉雨止月明透穴照圹中歴歴可见甓甃甚光洁北壁惟白骨一具自顶至足俱全余无一物刘方起坐少近视之白骨倐然而起急前抱刘刘极力奋击乃零落堕地不复动矣刘出毎与人谈此异或曰此非怪也刘真气壮盛足以翕附于枯骨耳今儿童拔鸡羽置之怀以手指上下引之随应羽稍折断即不应亦此类也

　　古今说海卷一百二

　　●钦定四库全书

　　古今说海卷一百三

　　（明）陆楫 编

　　说畧十九【杂记十九】

　　○话腴【宋陈郁】

　　艺祖微时日诗云欲出未出光辣挞千山万山如火发须臾走向天上来赶却残星赶却月国史润饰之云未离海峤千山黒才到天心万国明文气卑弱不如元作真西山镇温陵有海冦猖獗令镇将王大受将卒五百擒获其赵某等三渠魁及从贼百余辈大受归伤重而没赵宗子也始皆疑西山未易处阅数日狱成西山引诸囚入教埸缚二渠魁于中掩其心令诸军射箭如猬而贼未死或斩或搥次第而毕惟置赵于傍观之次凌迟二渠魁且以心肝祭大受讫补其二子以指挥使又配其二女以良壻赏罚兼行士民惊服皆以为赵可生也事毕西山呼赵问之赵称宗室不絶西山曰宗室为贼首则非宗室矣宜正以王法决交脊二百而死

　　南康县外二十里许有刘氏女少而慧父母初以许蔡无故絶蔡而许吴吴亡又以许蔡女曰吾一身而三许人何颜登人门戸投潭水而死乡社立贤女祠今存焉菱芡皆水物也胡为菱寒而芡暖葢菱花开必背日芡花开必向日故也桃杏双仁者必杀人其花本五出有六出必双仁而杀人矣反常故也木实之蠧者必不沙烂沙烂者必不蠧而能浮若不浮者亦杀人葢既沙烂则不能藴畜而生虫瓜至甘而不蠧者以其沙也有物有则若可穷矣

　　马友犯长沙向芗林捍之不敌而溃道遇友别将方舟而来家人辈惶惧知弗脱矣贼指求芗林爱妾妾闻命无惧色自语贼曰必欲我当以车马来贼许之妾即盛饰以待家人骇之然犹谓其徃可以纾难顷刻肩舆至即奋而登既过河望贼舟不甚相逺妾忽语舆卒欲少止羣卒乃弛轿妾一跃入水急援之已絶矣贼相顾不发芗林亦悠然而去

　　岳鄂王飞谢收复河南赦及罢兵表畧曰戎狄不情虎狼无信莫守金石之约难充溪壑之求暂图安而解倒垂犹云可也欲长虑而尊中国岂其然乎又曰身居将阃功无补于涓埃口诵诏书面有惭于军旅又曰尚作聪明而过虑徒怀犹豫以致疑葢无事而请和者谋恐卑辞而厚币者进愿定规于至胜期收地于两河唾手幽燕终欲复雠而报国誓心天地当令稽首以称藩未几金渝盟河南复陷后六十年得金之南迁録见当时诸酋议论锐意为取江南之计归三京以诱吾归兵于平地吾保河南则江南必虚若吾不守河南则是彼甞见归吾自弃置遗民当自归曲于吾矣敌谋若此鄂武穆之料敌信不妄云

　　徽庙一日幸来夫人合就洒翰于小白团扇书七言十四字而天思稍倦顾在侧珰云汝有能吟之客可令续之乃荐邻里太学生既宣入内侍省恭读宸制不知指意乞为取旨或续句呈或就书扇左上曰朝来不喜餐必恶阻也当以此为词以续于扇续进上大喜会将策士生时未奏名径使造庭赐以第焉上御诗曰选饭朝来不喜餐御厨空费八珍盘生续曰人间有味俱甞遍只许江梅一点酸

　　唐李涉过皖口之西遇大舰遏其征数十人持兵仗问是何人从者曰李涉博士船也其豪首曰若是李涉闻诗名已久但希一篇金帛非敢取也李乃赠一絶云暮雨萧萧江上村绿林豪客夜知闻相逢不用相回避世上于今半是君

　　真庙朝寝殿侧有古桧秀茂不羣名御爱桧然横碍殿檐真皇意欲去之一夕风雷转折其枝时以为瑞

　　诸葛武侯荐马超于先主关羽恐其出己右移书问之武侯曰可与翼徳并驱争衡然非髯将军比也羽闻而喜余谓武侯此语既不掩超之美又有以结羽之心深沉大畧可涯涘邪当其兵数败衂时下教曰今非将不善兵不众而败葢亮未闻过耳诸君攻亮之过则兵决可胜夫人有失谁不怀忌而武侯独愿闻其过岂不诚大丈夫哉

　　明之象山士子史本有木犀忽变红色异香因接本献阙下髙庙雅爱之画为扇面仍制诗以赐从臣云月宫移就日宫栽引得轻红入面来好向烟霄承雨露丹心一点为君开又云秋入幽岩桂影团香深粟粟照林丹应随王母瑶池宴染得朝霞下广寒自是四方争传其本岁接数百史氏由此昌焉一卉之微香色稍异能动至尊入品题且昌其主可以人而不如木乎

　　世论多以阮籍为放旷不羁之士守礼法者羞言之葢以迹而不以心也余见其沉酣不理若与世违然观汉楚战场则曰时无英雄使竖子成名岂忘虑于世变哉口不臧否然待人以青白眼岂无意于人物哉居丧饮酒食肉然恸哭则呕血数斗岂不情于哀戚哉当其王室不竞强臣擅威戮大臣如刺犬豕故张华卫瓘以清直死嵇康以髙简死王衍以清谈死陆机陆云以俊才死至文帝将求婚锺会欲询以时事而致之罪而籍终皆以沉湎避其察微见逺寄托保身非髙出数子之上其能脱屣于祸穽哉吁善观人者当考其迹而逆察其心乃可也

　　曲帅端统兵日有叔父必欲居将列以功名自见力止之不聴遂以偏将出战后竟败归端劳伤抚残之余军正以将叔败告谓当伏诛不免委诸法既诛矣端乃成服发丧其祭文曰呜呼斩叔者泾原统制祭叔者侄儿曲端尚享士莫不畏服又方秦丞相杀诸公时赵公鼎薨于谪所有名士大夫遣祭于道间秦闻而索之将罗织以罪而其文止叙年月日具位姓名致祭于某官之灵呜呼哀哉尚飨而已秦竟不得而罪焉

　　建炎枢宻聂昌临川人也上庠释褐出身元名山御笔改今名朝廷令往河北割地尼雅满撤伞而后见昌云彼此皆王臣也平交耳安有令撤伞之礼竟不从尼雅满亦莫之屈当时河北百姓不肯割土昌因与虏争死之谥荣愍

　　明之慈溪县西北有庆安寺寺前有古松夹道绵亘数里望之如苍云其一最巨而竒蜿蜒若龙飞偃如葢临池之上寺后有泉出于深谷僧以巨竹连筒引行数里支分于松下石池溢入于溪舒龙图亶有诗云门前屏障遶潺湲付与林僧夜定还松葢作云遮十里竹龙行雨出千山白公香火莲开后谢氏池塘草梦间我亦鳯鳯台上客图闲却笑未能闲其后邑长沈时升有造舟之役睥睨兹松将斤焉里士冯文学輗作诗以遗沈赖以不伐松因诗而寿焉诗曰寒松一干老苍苍古寺门前岁月长匠伯偶图舟楫利禅翁方患斧斤伤得全此日同齐栎弗剪他年比召棠可但与君期久逺相将俱列大夫行

　　写照非画物比葢写形不难写心惟难也夫帝尧秀眉鲁僖司马亦秀眉舜重瞳项羽朱友敬亦重瞳沛公龙颜嵇叔夜亦龙颜世祖日角唐髙祖亦日角文皇鳯姿李相国亦鳯姿尼父如蒙魌阳虎亦如蒙魌窦将军鸢肩骆宾王亦鸢肩扬食我熊虎之状班定逺乃虎头司马懿狼顾周嵩乃狼抗若此者写之似足矣故曰写形不难夫写屈原之形而肖矣傥笔无行吟泽畔怀忠不平之意亦非灵均写少陵之貌而是矣傥不能笔其风骚冲澹之趣忠义杰特之气峻洁葆丽之姿竒僻赡博之学离寓放旷之怀亦非浣花翁葢写其形必传其神传其神必写其心否则君子小人貌同心异贵贱忠恶奚自而别形虽似何益故曰写心惟难

　　古今说海卷一百三

　　●钦定四库全书

　　古今说海卷一百四

　　（明）陆楫 编

　　说畧二十【杂记二十】

　　○朝野佥载【唐张鸑】

　　周洛州司仓严升期摄侍御史于江南道巡察性嗜水犊肉所至州县烹宰极多小事大事入金则弭凡到处金银为之踊贵故江南人号为金牛御史

　　周春官尚书阎知微和黙啜司宾丞田归道为副至牙帐下知微舞蹈宛转抱黙啜靴鼻而吮之归道长揖不拜黙啜大怒倒悬之经一宿乃放及归与知微争于殿庭言黙啜必不和知微坚执以为和黙啜果反陷赵定知微诛九族拜归道夏官侍郎右拾遗良弼使入匈奴坐帐下以不洁食之良弼食尽一盘放归朝廷耻之

　　周文昌左丞孙彦髙无他识用性顽钝出为定州刺史岁余黙啜贼至围其郛彦髙却锁宅门不敢诣厅事文案须征发者于小窻内接入贼既乘城四入彦髙乃谓奴曰牢关门戸莫与钥匙其愚怯皆此类俄而陷没刺史之宅先殱焉

　　周契丹贼孙万荣之冦幽州河内王武懿宗为元帅引兵至赵州闻贼数千骑从北来乃弃兵甲南走邢州贼退方更向前军回至都置酒会郎中于御前嘲懿宗曰长弓短度箭蜀马临阶骗去贼七百里偎墙独自战甲仗总抛却骑猪正南窜上曰懿宗有马何因骑猪对曰骑猪者夹豕走也上大笑懿宗貌短丑故曰长弓短度箭

　　周左领军权龙褒将军不识忌日问府史曰何名私忌对曰父母亡日请假独坐房中不出褒至忌日于房中静坐有青狗突入房中褒大怒冲破我忌更陈牒改明朝好作忌日谈者笑之

　　周推事索元礼时人号为索使讯囚作铁笼头■〈声，车代耳〉【呼角切】其头仍加楔焉多至脑裂髓出亦为鳯晒翅等以椽关手足而转之并研骨至碎亦悬囚于梁下以石缒头其酷法如此元礼故胡人薛师假父后坐赃贿流死岭南唐监察御史李全交专以罗织为业台中号为人头罗刹殿中号为鬼面夜义讯囚引枷柄向前名为驴驹拔橛縳枷头着树名曰犊子悬车两手捧枷累砖于上号为仙人献果立髙木之上枷向后拗之名玉女登梯

　　隋末深州诸葛昻性豪侠渤海髙瓒闻而造之为设鸡豚而已瓒小其用明日大设屈昻数十人烹猪羊等长八尺薄饼阔丈余裹餤麤如庭柱盘作酒盌行巡自为金刚舞以送之昻至后日屈瓒屈客数百人大设车行酒马行炙挫碓斩脍硙轹蒜齑唱夜义歌师子舞瓒明日复烹一子十余岁呈其头颅手足座客皆喉而吐之昻后日报设先令要妾行酒妾无故笑昻叱下须臾蒸此妾坐银盘仍饰以脂粉衣以锦绣遂擘骽肉以啖瓒诸人皆掩目昻于妳房间撮肥肉食之尽饱而止瓒羞之夜遁而去昻富后遭离乱狂贼来求金寳无可给缚于椽上炙杀之

