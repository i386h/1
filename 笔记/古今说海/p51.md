<!-- { "loadSidebar": true } -->
　　吴郡张鋋成都人开元中以卢溪尉罢秩调选不得补于有司遂归蜀行次巴西会日暮方促马前去忽有一人自道左山径中出拜而请曰吾君闻客暮无所止将欲奉邀命某以请愿随某去鋋因问曰尔君为谁岂非太守见召乎曰非也乃巴西侯耳鋋即随之入山径行约百步望见朱门甚高人物甚多甲士环卫虽侯伯家不如也又步数十乃至其所使者止鋋于门曰愿先以白吾君客当伺焉入久之而出乃引鋋曰客且入矣鋋既入见一人立于堂上衣褐革之裘貌极异绮罗珠翠拥侍左右鋋趋而拜既拜其人揖鋋升阶谓鋋曰吾乃巴西侯也居此数十年矣适知君暮无所止故辄奉邀幸少留以尽欢鋋又拜以谢已而命开筵致酒其所玩用皆华丽珍具又令左右邀六雄将军白额侯沧浪君又邀五豹将军巨鹿侯玄邱校尉且传教曰今日贵客来愿得尽欢宴故命奉请使者唯而去久之乃至前有六人皆黑衣赑然其状曰六雄将军巴西侯起而拜六雄将军亦拜又一人衣锦衣戴白冠貎甚狰狞曰白额侯也巴西侯又起而拜白额侯亦拜又一人衣苍其质魁岸曰沧浪君也巴西侯又拜沧浪君亦拜又一人被斑文衣似白额侯而稍小曰五豹将军也巴西侯又拜五豹将军亦拜又一人衣褐衣首有三角曰巨鹿侯也巴西侯揖之又一人亦异状类沧浪君曰玄邱校尉也巴西侯又揖之然后延坐巴西南向坐鋋北向六雄白额沧浪处于东五豹巨鹿玄邱处于西既坐饮酒命乐又美人十数歌者舞者丝竹既发穷极其妙白额侯酒酣顾谓鋋曰吾今尚未夜食君能为吾致一饱邪鋋曰未卜君侯所以食者愿教之白额侯曰君之躯可以饱吾腹亦何贵他味乎鋋惧悚然而退巴西侯曰无此理奈何宴席之上有忤贵客邪白额侯笑曰吾之言乃戱耳安有如是哉固不然也久之有告洞玄先生在门愿谒白事言讫有一人被黒衣颈长而身甚广其人拜巴西侯揖之与坐且问曰何谓而来乎对曰某善卜者也知君将有甚忧故辄奉白巴西侯曰所忧者何也曰席上人将有图君今不除后必为害愿君详之巴西侯怒曰吾欢宴方洽何处有怪焉命杀之其人曰用吾言皆得安不用吾言则吾死君亦死将若之何虽有后悔其可追乎巴西侯遂杀卜者致于堂下时夜将半众尽醉而皆卧于榻鋋亦假寐焉天将晓忽悸而寤见己身卧于大石龛中其中设绣帷服玩珠玑犀象有一巨猿状如人醉卧于地盖所谓巴西侯也又见巨熊卧于前者盖所谓六雄将军也又一虎顶白亦卧于前所谓白额侯也又一狼所谓沧浪君也又一文豹所谓五豹将军也又一巨鹿一狐皆卧于前盖所谓巨鹿侯玄邱校尉也而俱冥然若醉状又一龟形状甚异死于龛前乃向所杀洞冥先生也鋋既见大惊即出山径驰告里中人里人相集得百数遂执弓挟矢入山中至其处猿忽惊而起且曰不听洞冥先生言今日果如是矣遂围其龛尽杀之其所陈器玩莫非珍丽乃具事以告太守先是人有持其金贝缯帛过此者俱无何而失且有年矣自后絶其患也

　　古今说海卷七十六

　　●钦定四库全书

　　古今说海卷七十七

　　（明）陆楫 编

　　说渊五十七【别传五十七】

　　○桺归舜传【阙名】

　　吴兴桺归舜隋开皇九年自巴陵泛舟遇风吹至君山因维舟登岸寻小径不觉遂行四五里兴酣踰越磎涧不由径路忽道傍有一大石表里洞彻圆而坦平周匝六七亩其外尽生翠竹圆大如盎高百余尺叶曳白云森罗映天清风徐吹戞戞为丝竹音石中又生一树高百余尺条干偃阴为五色翠叶如盘花径尺余色深碧蘂深红异香成烟着物霏霏有鹦鹉数千丹嘴翠衣尾长二三尺翱翔其间相呼姓字音旨清越有名武游郎者有名阿苏儿者有名武仙郎者有名自在先生者有名踏莲露者有名鳯花台者有名戴蝉儿者有名多花子者或有唱歌者曰吾此曲是汉武钩弋夫人常所唱词曰戴蝉儿分明传与君王语建章殿里未得归朱箔金缸双鳯舞名阿苏儿者曰我忆得阿娇深宫泪唱曰昔请司马相如为作长门赋徒使费百金君王终不顾又有诵司马相如大人赋者曰吾初学赋时为赵昭仪抽七宝钗横鞭余痛实不彻今日诵得还是终身一艺名武游郎者言余昔见汉武帝乘鬰金楫泛积翠池自吹紫玉笛音韵朗畅帝意欢适李夫人歌以随歌曰顾鄙贱奉恩私愿吾君万岁期又名武仙郎者问归舜曰君何姓氏第几归舜曰姓桞第十二曰桺十二自何许来归舜曰吾将至巴陵遭风泊舟兴酣至此耳武仙郎曰桺十二官人偶因遭风得臻异境此所谓因病致妍耳然下官禽鸟不能致力生人为足下转达桂家三十娘子因遥呼曰阿春此间有客即有紫云数片自西南飞来去地丈余云气渐散遂见珠楼翠幙重槛飞楹周匝石际一青衣自戸出年始十三四身衣珠翠颜甚姝美谓归舜曰三十娘子传语郎君贫居僻逺劳此检校不知朝来食否请垂畧坐以具蔬馔即有捧水晶床出者归舜再让而坐阿春因呼鳯花台鸟何不看客三十娘子以黄郎不在不敢接对郎君汝若等闲似前度受捶有鹦鹉即飞至曰吾乃鳯花台也近有一篇君能听乎归舜曰平生所好实契所愿鳯花台乃曰吾时过蓬莱玉楼因有一章诗曰露接朝阳生海波翻水晶玉楼间寥廓天地相照明此时下栖止投迹依旧楹顾余复何忝自侍羣仙行归舜曰丽则丽矣足下师乃谁人鳯花台曰仆在王丹左右一千余岁杜兰香教我眞录东方朔授我袐诀汉武帝求大中大夫遂在石渠署见扬雄王褒等赋颂始晓箴论王莽之乱方得还吴后为朱然所得转遗陆逊复见机云制作方学缀篇行机云被戮便至于此殊不知近日谁为宗师归舜曰薛道衡江总也因诵数篇示之鳯花台曰近代非不靡丽殊少骨气俄而阿春捧玉盘珍羞万品目所不识甘香裂鼻饮食讫忽有二道士自空飞下顾见归舜曰大难得与鹦鹉相对君非桺十二乎君船以风便索君甚急何不促回因投一尺绮曰以此掩眼即去矣归舜从之忽如身飞却坠以达舟所舟人欲发问之失归舜已三日矣后却至此泊舟寻访不复见也

　　古今说海卷七十七

　　●钦定四库全书

　　古今说海卷七十八

　　（明）陆楫 编

　　说渊五十八【别传五十八】

　　○求心录【阙名】

　　干元初会稽民有杨叟者家以资产丰赡闻于郡中一日叟将死卧而呻吟且经数月叟有子曰宗素以孝行称于里人迨其父病罄其产以求医术后得陈生者究其脉曰是翁之病心也盖以财产既多其心为利所运故心神已离去其身非食生人心不可以补之而天下生人之心焉可致邪如是则非吾之所知也宗素既闻之以为生心故莫可得之独修浮图氏法庶可以佑其疾即召僧转经命工图铸其像已而自赍食诣郡中佛寺饭僧一日因挈食去误入一山径中见山下有石龛龛有胡僧貌甚老而枯瘠衣褐毛缕成袈裟露坐于盘石上宗素以为异人即礼而问曰师何人也独处穷谷以人迹不到之地为家又无侍者不惧山野之兽有害于师乎不然是得释氏之术者邪僧曰吾本是袁氏某祖居巴山其后子孙或在弋阳散游诸山谷中尽能世修祖业为林泉逸士极得吟啸之趣人有好为诗者多称其善吟啸于是稍闻于天下有孙氏亦族也则多游豪贵之门亦以善谈谑故又以之游于市肆间每一戱能使人获其利焉独吾好浮图氏不悦尘俗栖心岩谷中不动而在此且有年矣常慕育利王割截身体及委身投崖以饲饿虎故吾啖橡栗饮流泉恨未有虎狼噬吾吾固甘之也宗素因告曰师眞至人能舍其身而不顾将以饲山兽可谓义勇俱极矣虽然弟子父有疾已数月进而不瘳某夙夜忧迫计无所出有医者云是心之病也非食生人之心固不可得而愈矣今师能弃身于豺虎以救其馁岂若舍命于人以惠其生乎愿师详之僧曰诚如是果吾之志也檀越为父而求吾吾岂有不可之意且吾以身委于野兽曷若惠人之生乎然今日尚未食愿致一饱而后死也宗素且喜且谢即以所挈食致于僧前食之立尽乃曰吾既食矣当礼四方之圣然后奉教也于是整其衣出龛而礼礼东方已毕忽跃而腾上一高树宗素以为神通变化殆不可测俄召宗素厉声而问曰檀越向者所求何也宗素曰愿得生人心以疗父疾僧曰檀越所愿者吾已许焉今欲先设金刚经之奥义且欲闻乎宗素曰某素尚浮图氏今日获遇吾师安敢不听乎僧曰金刚经云过去心不可得见在心不可得未来心不可得檀越若要取吾心亦不可得矣言巳忽跳跃大呼化为一猿而去宗素惊异惶骇而归

　　古今说海卷七十八

　　●钦定四库全书

　　古今说海卷七十九

　　（明）陆楫 编

　　说渊五十九【别传五十九】

　　○知命录【阙名】

