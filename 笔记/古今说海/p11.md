<!-- { "loadSidebar": true } -->
　　余尝评桂山之竒宜为天下第一士大夫落南者少徃徃不知而闻者亦不能信余生东吴而北抚幽蓟南宅交广西使岷峨之下三方皆走万里所至无不登览太行常山衡岳庐阜皆崇髙雄厚虽有诸峰之名政尔魁然大山峯云者盖强名之其最号竒秀莫如池之九华歙之黄山括之仙都温之鴈荡夔之巫峡此天下同称之者然皆数峰而止尔又在荒絶僻逺之濒非几杖间可得且所以能拔乎其萃者必因重冈复岭之势盘亘而起其发也有自来桂之千峯皆旁无延縁悉自平地崛然特立玉笋瑶篸森列无际其怪且多如此诚当为天下第一韩退之诗云水作青罗带山如碧玉篸栁子厚訾家洲记云桂州多灵山发地峭竖林立四野黄鲁直诗云桂岭环城如鴈荡平地苍玉忽嵯峨观三子语意则桂山之竒固在目中不待余言之赘顷尝图其眞形寄吴中故人盖无深信者此未易以口舌争也山皆中空故峯下多佳岩洞有名可纪者三十余所皆去城不过七八里近者二三里一日可以徧至今推其尤者记其畧
　　读书岩在独秀峰下直立郡治后为桂主山傍无坡阜突起千丈峯趾石屋有便房石榻石牖如环堵之室颜延年守郡时读书其中
　　伏波岩突然而起且千丈下有洞可容二十榻穿凿通透户牖傍出有悬石如柱去地一线不合俗名马伏波试剑石前浸江濵波浪汹涌日夜漱啮之
　　迭彩岩在八桂堂后支径登山大半有洞曲转穿出山背
　　白龙洞在南溪平地半山中龛有大石屋由屋右壁入洞行半途有小石室
　　刘仙岩在白龙洞之阳仙人刘仲逺所居也石室髙寒出半山间
　　华景洞髙广如十间屋洞门亦然
　　水月洞在宜山之麓其半枕江天然刓刻作大洞门透彻山背顶髙数十丈其形正员望之端整如大月轮江别泒流贯洞中踞石弄水如坐卷蓬大桥下
　　龙隐洞龙隐岩皆在七星山脚没江水中泛舟至石壁下有大洞门髙可百丈鼓棹而入仰观洞顶有龙迹夭矫若印泥然其长竟洞舟行仅一箭许别有洞门可出岩在洞侧山半有小寺即岩为佛堂不复屋
　　雉岩亦江濵独山有小洞洞门下临漓江
　　立鱼峯在西山后雄伟髙峻如植立一鱼余峯甚多皆苍石刻峭
　　栖霞洞在七星山七星山者七峯位置如北斗又一小峯在傍曰辅星石洞在山半腹入石门下行百余级得平地可坐数十人傍有两路其一西行两壁石液凝冱玉雪晶荧顶髙数十丈路阔亦三四丈如行通衢中顿足曵杖铿然有声如鼓钟声盖洞之下又有洞焉半里遇大壑不可进一路北行俯偻而入数歩则寛广两傍十许丈锺乳垂下累累凡乳床必因石脉而出不自顽石出也进里余所见益竒又行食顷则多岐游者恐迷途不敢进云通九疑山也
　　元风洞去栖霞傍数百歩风自洞中出寒如氷雪【元胡涓切】
　　曾公洞旧名冷水岩山根石门砑然入门石桥甚华曽丞相子宣所作有涧水莫知所从来自洞中右旋东流桥下复自右入莫知所徃或谓洑流入于江也度桥有仙田数畆过田路窄且湿俯视石罅尺余匍匐而进旋复髙旷可通栖霞
　　屏风岩在平地断山峭壁之下入洞门上下左右皆髙广百余丈中有平地可宴百客仰视锺乳森然倒垂者甚多蹑石磴五十级有石穴通明透穴而出则山川城郭恍然无际余因其处作朝天观而命其洞曰空明
　　隠山六洞皆在西湖中隐山之上一曰朝阳二曰夕阳三曰南华四曰北牖五曰嘉莲六曰白萑泛湖泊舟自西北登山先至南华出洞而西至夕阳洞穷有石门可出至北牖出洞十许歩至朝阳又西至北牖穴口隘狭侧身入有穴通嘉莲西湖之外既有四山巉岩碧玉千峯倒影水面固已竒絶而湖心又浸阴山诸洞之外别有竒峰绘画所不及荷花时有泛舟故事胜赏甲扵东南
　　北濳洞在隐山之北中有石室石台石果之属石果作荔枝胡桃枣栗之形人采取玩之或以饤盘相问遗
　　南潜洞在西湖中罗家山上
　　佛子岩亦名锺隐岩去城十里号最逺一山萃起莽苍中山腰有上中下三洞最广中洞明敞髙百许丈上洞差窄一小寺就洞中结架因石屋为堂室
　　虗秀洞去城差逺大石室面平野室左右皆有径隧各数十百歩穿透两傍亦临平野　以上所纪皆附郭可日渉者余外邑岩洞尚多不可皆到兴安石乳洞最胜余罢郡时过之上中下亦三洞此洞与栖霞相甲乙他洞不及也阳朔亦有绣山罗汉白鹤华盖明珠五洞皆竒又闻容州都峤有三洞天融州有灵岩眞仙洞世传不下桂林但皆在瘴地士大夫尤罕到

　　志金石

　　夲草有玉石部专主药物非疗病虽重不録此篇亦主为方药所湏者
　　生金出西南州峒生山谷田野沙土中不由矿出也峒民以淘沙为生坯土出之自然融结成颗大者如麦粒小者如麸片便可鍜作服用但色差淡耳欲令精好则重炼取足色耗去什二三既炼则是熟金丹灶所湏生金故録其所出
　　丹砂本草以辰砂为上宜砂次之今宜山人云出砂处与湖北犬牙山北为辰砂南为宜砂地脉不殊无甚分别宜砂老者白色有墙壁如镜生白石床上可入炼势敌辰砂夲草图经乃云宜砂出土石间非白石床所生即是未识宜砂也别有一种色红质嫩者名土坑砂乃是出土石间者不甚耐火邕州亦有砂大者数十百两作块黒闇少墙壁嚼之紫黛不堪入药彼人惟以烧取水银图经又云融州亦有砂今融州元无砂邕融声相近盖误云
　　水银以邕州溪洞朱砂末之入炉烧取极易成以百两为一铫铫之制以猪胞为骨外糊厚纸数重贮之不漏锺乳桂林接宜融山中洞穴至多胜连州逺甚余游洞亲访之仰视石脉涌起处即有乳床如玉雪石液融结所为也乳床下垂如倒数峰小山峯端渐鋭且长如氷柱柱端轻薄中空如鹅管乳水滴沥未已且滴且凝此乳之最精者以竹管仰盛折取之炼治家又以鹅管之端尤轻明如云母爪甲者为胜
　　铜邕州右江州峒所出掘地数尺即有矿故蛮人好用铜噐
　　绿铜之苖也亦出右江有铜处生石中质如石者名石绿又有一种脆烂如碎土者名泥绿品最下价亦贱
　　滑石桂林属邑及猺洞中皆出有白黒二种功用相似初出如烂泥见风则坚又谓之冷石土人以石灰圬壁及未干时以滑石末拂拭之光莹如玉
　　铅粉桂州所作最有名谓之桂粉其粉以黒铅着糟瓮罨化之
　　无名异小黒石子也桂林山中极多一包数百枚
　　石梅生海中一丛数枝横斜瘦硬形色眞枯梅也虽巧工造作所不能及根所附着如覆菌或云夲质为海水所化如石蟹石虾之类
　　石柏生海中一干极细上有一叶宛是侧柏扶踈无小异根所附着如乌药大抵皆化为石矣此与石梅虽未详可以入药否然皆竒物不可不志

　　志香

　　南方火行其气炎上药物所赋皆味辛而臭香如沈笺之属世专谓之香者又美之所锺也世皆云二广出香然广东香乃自舶上来广右香产海北者亦凡品惟海南最胜人士未甞落南者未必尽知故着其说
　　沈水香上品出海南黎峒一名土沈香少大块其次如蠒栗角如附子如芝菌如茅竹叶者佳至轻薄如纸者入水亦沈香之节因久蛰土中滋液下流结而为香采时香面悉在下其背带木性者乃出土上环岛四郡界皆有之悉冠诸蕃所出又以出万安者为最胜说者谓万安山在岛正东锺朝阳之气香尤酝藉丰美大抵海南香气皆清淑如莲花梅英鹅梨蜜脾之类焚一博投许氛翳弥室翻之四面悉香至煤烬气不焦此海南香之辨也北人多不甚识盖海上亦自难得省民以牛博之于黎一牛博香一担归自差择得沈水十不一二中州人士但用广州舶上占城眞腊等香近年又贵丁流眉来者余试之乃不及海南中下品舶香徃徃腥烈不甚腥者意味又短带木性尾烟必焦其出海北者生交趾及交人得之海外蕃舶而聚于钦州谓之钦香质重实多大块气尤酷烈不复风味惟可入药南人贱之
　　蓬莱香亦出海南即沈水香结未成者多成片如小笠及大菌之状有径一二尺者极坚实色状皆似沈香惟入水则浮刳去其背带木处亦多沈水
　　鹧鸪斑香亦得之于海南沈水蓬莱及絶好笺香中槎牙轻松色褐黒而有白斑点点如鹧鸪臆上毛气尤清婉似莲花
　　笺香出海南香如猬皮栗蓬及渔簔状盖修治时雕镂费工去木留香棘刺森然香之精锺于刺端芳气与他处笺香夐别出海北者聚于钦州品极凡与广东舶上生熟速结等香相埒海南笺香之下又有重漏生结等香皆下色
　　光香与笺香同品第出海北及交趾亦聚于钦州多大块如山石枯槎气麤烈如焚松桧曽不能与海南笺香比南人常以供日用及常程祭享
　　沈香出交趾以诸香草合和蜜调如熏衣香其气温黁自有一种意味然微昏钝
　　香珠出交趾以泥香揑成小巴豆状琉璃珠间之彩丝贯之作道人数珠入省地卖南中妇人好带之
　　思劳香出日南如乳香歴青黄褐色气如枫香交趾人用以和合诸香
　　排草出日南状如白茅香芬烈如麝香亦用以合香诸草香无及之者
　　槟榔苔出西南海岛生槟榔木上如松身之艾蒳单爇极臭交趾人用以合泥香则能成温黁之气功用如甲香
　　橄榄香橄榄木脂也状如黒胶饴江东人取黄连木及枫木脂以为榄香盖其类出于橄榄故独有清烈出尘之意品格在黄连枫香之上桂林东江有此果居人采香卖之不能多得以纯脂不杂木皮者为佳
　　零陵香宜融等州多有之土人编以为席荐坐褥性暖宜人零陵今永州实无此香

　　志酒

　　余性不能酒士友之饮少者莫余若而能知酒者亦莫余若也顷数仕于朝游王公贵人家未始得见名酒奉使至燕山得其宫中酒号金兰者乃大佳燕西有金兰山汲其泉以酿及来桂林而饮瑞露乃尽酒之妙声震湖广则虽金兰之胜未必能颉颃也
　　瑞露帅司公厨酒也经抚所前有井清冽汲以酿遂有名今南库中自出一泉近年只用库井酒仍佳
　　古辣泉古辣本宾横间墟名以墟中泉酿酒既熟不煮埋之地中日足取出
　　老酒以麦曲酿酒蜜封藏之可数年士人家尤贵重每岁腊中家家造鲊使可为卒岁计有贵客则设老酒冬鲊以示勤婚娶亦以老酒为厚礼

　　志器

　　南州风俗猱杂蛮猺故凡什器多诡异而外蛮兵甲之制亦边徼之所宜知者
　　竹弓以熏竹为之筋胶之制一如角弓惟掲箭不甚力黎弓海南黎人所用长弰木弓也以藤为弦箭长三尺无羽镞长五寸如茨菰叶以无羽故射不逺三四丈然中者必死
　　蛮弩诸峒猺及西南诸蕃其造作略同以硬木为弓桩甚短似中国猎人射生弩但差大耳
　　猺人弩又名编架弩无箭槽编架而射也
　　药箭化外诸蛮所用弩虽小弱而以毒药濡箭锋中者立死药以蛇毒草为之
　　蛮甲惟大理国最工甲胄皆用象皮胷背各一大片如龟殻坚厚与鐡等又聨缀小皮片为披膊护项之属制如中国鐡甲叶皆朱之兠鍪及甲身内外悉朱地间黄黒漆作百花虫兽之文如世所用犀毗噐极工妙又以小白贝累累络甲缝及装兠鍪疑犹传古贝胄朱綅遗制云
　　黎兠鍪海南黎人所用以藤织为之
　　云南刀即大理所作鐡青黒沉沉不■〈釒舀〉南人最贵之以象皮为鞘朱之上亦画犀毗花文一鞘两室各函一刀靶以皮条纒束贵人以金银丝
　　峒刀两江州峒及诸外蛮无不带刀者一鞘二刀与云南同但以黒漆杂皮为鞘
