<!-- { "loadSidebar": true } -->
　　古今说海卷四十

　　（明）陆楫 编

　　说渊二十【别传二十】

　　○张无颇传【阙名】

　　长庆中进士张无颇居南康将赴举游丐番禺值府帅改移投诣无所愁疾卧于逆旅仆从皆逃忽遇善易者袁大娘来主人舎瞪视无颇曰子岂久穷悴耶遂脱衣买酒而饮之曰君窘厄如是能取某一计不旬朔自当富赡兼获延龄无颇曰某困饿如是敢不受教大娘曰某有玉龙膏一合子不唯还魂起死因此亦遇名姝但立一表白曰能治业疾若常人求医但言不可治若遇异人请之必须持此药而一往自能富贵耳无颇拜谢受药以暖金合盛之曰寒时但出此合则一室暄热不假炉炭矣无颇依其言立表数日果有黄衣若宦者叩门甚急曰广利王知君有膏故使召见无颇志大娘之言遂从使者而往江畔有画舸登之甚轻疾食顷忽覩城宇极峻守卫甚严宦者引无颇入十数重门至殿庭多列美女服饰甚鲜卓然侍立宦者趋而言曰召张无颇至遂闻殿上使轴帘见一丈夫衣王者之衣戴逺游冠二紫衣侍女扶立而临砌招无颇曰请不拜王曰知秀才非南越人不相统摄幸勿展礼无颇强拜王罄折而谢曰寡人薄德逺邀大贤盖縁爱女有疾一心锺念知君有神膏傥获痊平实所媿戴遂令阿监二人引入贵主院无颇又经数重戸至一小殿廊宇皆缀明玑翠珰楹楣焕耀若布金钿异香氲欝满其庭戸俄有二女褰帘召无颇入覩真珠绣帐中有一女子纔及笄年衣翠罗缕金之襦无颇切其脉良久曰贵主所疾是心之所苦遂出玉龙膏以酒吞之立愈贵主遂抽翠玉双鸾箆而遗无颇目成者久之无颇不敢受贵主曰此不足酬君子但表其情耳然王当有献遗无颇媿谢阿监遂引之见王王出骇鸡犀翡翠盌丽玉明瑰而赠无颇无颇拜谢宦者复引送于画舸归番禺主人莫能觉纔货其犀已巨万矣无颇覩贵主华艳动人颇思之月余忽有青衣叩门而送红笺有诗二首莫题姓字无颇捧之青衣倐亦不见无颇曰此必仙女所制也词曰羞解明珰寻汉渚但凭春梦访天涯红楼日暮莺飞去愁杀深宫落砌花又曰燕语春泥堕锦筵情愁无意整花钿寒闺欹枕不成梦香炷金炉自袅烟顷之前时宦者又至谓曰王令复召贵主有疾如初无颇欣然复往见贵主复切脉次左右云王后至无颇降阶闻环佩之响逼人侍卫罗列见一女子可三十许服饰如后妃无颇拜之后曰再劳贤哲实所怀惭然女子所疾又是何苦无颇曰前所疾耳心有击触而复作焉若再饵药当去根干耳后曰药何在无颇进药合后覩之黙然色不乐慰喻贵主而去后遂白王曰爱女非疾其私无颇矣不然者何以宫中暖金合得在斯人处耶王愀然良久曰复为贾充女耶吾亦当继其事而成之无使久苦也无颇出王命延之别馆丰厚宴犒后王召之曰寡人窃慕君子之为人輙欲以爱女奉托如何无颇再拜辞谢心喜不自胜遂命有司择吉日具礼待之王与后敬仰愈于诸壻遂止月余欢宴俱极王曰张郎不同诸壻须归人间昨夜检于幽府云当是冥数即寡人之女不至苦矣番禺地近恐为时人所怪南康又逺况别封疆不如归韶阳甚便无颇曰某意亦欲如此遂具舟楫服饰异珍金珠宝玉无颇曰唯侍卫辈即须自置无使阴人此减筭耳遂与王别曰三年即一到彼无言于人无颇挈家居于韶阳人罕知者住月余忽袁大娘叩门见无颇无颇大惊大娘曰张郎今日赛口及小娘子酬媒人可矣二人各具珍宝赏之然后告去无颇诘妻妻曰此袁天纲女程先生妻也暖金合即某宫中宝也后每三岁广利王必夜至张室后无颇为人疑讶于是去之不知所适

　　古今说海卷四十

四库全书　古今说海　中　（明）陆楫 编

　　●钦定四库全书

　　古今说海卷四十一

　　（明）陆楫 编

　　说渊二十一【别传二十一】

　　○板桥记【阙名】

　　唐汴州西有板桥店店娃三娘子者不知从何来寡居年三十余无男女亦无亲属有舎数间以鬻餐为业然而家甚富多有驴畜往来公私车乗不逮者輙贱其估以济之人皆谓之有道故逺近行旅多归之元和中许州客赵季和将诣东都过是宿焉客有先至者六七人皆据便榻季和后至得最深处一榻与主人房壁相近既而三娘子供给诸客甚厚夜深致酒与诸客会饮极欢季和素不饮酒亦预言笑至二更许客醉倦各就寝三娘子归室闭闗息烛人皆熟睡独季和展转不寐隔壁闻三娘子窸窣若动物之声偶于隙中窥之即见三娘子向壁下取烛挑明之后于巾箱中取一副耒耜并一木牛木偶人各大六七寸置于灶前含水噀之二物便行走小人则牵牛驾耒耜遂耕床前一席地来去数出又于箱中取出一裹荞麦子授与小人种之须臾生花发麦熟令小人收刈约计可得七八升又安置小磨子硙成面讫却收木人子于箱中即取面作烧饼数枚有顷鸡鸣诸客欲发三娘子先起点灯置新烧饼于食床上与客点心季和心动遽辞开门而去即潜于戸外窥之乃见诸客围床食烧饼未尽忽一时踣地作驴鸣须臾皆变成驴矣三娘子尽驱入店后而尽没其货财季和亦不告于人私有慕其术者后月余日季和自东都回将至板桥店预作荞麦烧饼大小如前所见既至复寓宿焉三娘子欢悦如初其夕更无他客主人供待甚厚夜深殷勤问所欲季和曰明晨发请随事点心三娘子曰此事无疑但请穏睡半夜后季和窥之见一依前所为天明三娘子具盘食果置烧饼数枚于盘中讫更取他物季和乗间走下以先有者易其一枚彼不之觉也季和将发就食谓三娘子曰适会某自有烧饼请撤去主人者留待他宾即取己者食之方食次三娘子送茶出来季和曰请主人尝客一片烧饼乃拣所易者与噉之纔入口三娘子据地作驴声立变为驴甚壮健季和即乗之发兼尽收木牛与木人子等然不得其术试之不成季和乗策所变驴周游他处未尝阻失日行百里后四年乗入闗至华岳庙东五六里路傍忽见一老人拍手大笑板桥三娘子何得作此形骸因捉驴谓季和曰彼虽有过然遭君亦甚矣可怜许请从此放之老人乃从驴口鼻边以两手擘开三娘子自皮中跳出宛若旧身向老人拜讫走去更不知所之

　　古今说海卷四十一

　　●钦定四库全书

　　古今说海卷四十二

　　（明）陆楫 编

　　说渊二十二【别传一十二】

　　○邺侯外传【阙名】

