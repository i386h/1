<!-- { "loadSidebar": true } -->
　　八代总管信苴段光时元大德中中原板荡梁王以元宗室镇善阐与段氏分域构隙至大二年梁王大破光兵光将高蓬守罗那闗梁王密招之不从乃赂蓬庖人刺蓬以其首献梁王王并庖人戮之至治元年玉案山产小赤犬羣吠遍野占云天狗坠地为赤犬其下有大军覆境又时雨铁民舍山石皆穿人物值之多毙謡俗号曰铁雨

　　九代总管段功初袭爵为蒙化知府至正十二年继立为总管癸卯明玉珍自楚入蜀据之分兵四掠号曰红巾明玉珍自将红巾三万攻云南梁王及宪司官皆奔威楚诸部悉乱功谋于员外杨渊海渊海卜之吉乃进兵至吕阁败红巾于闗滩江杀获千计红巾收合余衂再战复胜杀段氏骁酋铁万戸红巾屯古田寺段氏夕潜火其寺红巾军乱死者什七八又追至回磴闗大败之红巾大呼之曰待明年来复仇时功在战间得玉珍母寄其子书云尔征南务得之不得轻还军少粮乏我当添补杨渊海效其书迹易之曰中国兵来急尔宜早归遂募能入红军营者有小卒陈惠愿行玉珍得书恐国中有变又新失利遂急收军功追之至七星闗又胜之而还红巾既退梁王深德段功以女阿结妻之为之奏授云南平章功自是威望大着于西南梁王曲意奉之功恋恋不肯归国其大理夫人高氏寄乐府促之归其词曰风卷残云九霄冉冉逐龙池无偶水云一片緑寂寞倚屏帏春雨纷纷促蜀锦半床闲鸳鸯独自宿好语我将军只恐乐极生悲寃鬼哭功得书乃归既而复往其臣杨智张希乔留之不听既至善阐梁人私语梁王曰段平章复来有吞金马咽碧鸡之心矣盍早图之梁王始启疑于平章密召阿结主命之曰亲莫若父母宝莫若社稷功今志不灭我不已脱无彼犹有他平章不失富贵也今付汝以孔雀胆一具乘便可毒殪之主潸然不敢受命夜寂人定私语平章曰我父忌阿奴愿与阿奴西归因出毒具示之平章曰我有功尔家我趾自蹶伤尔父尚甞为我裹之尔何造言至此三谏之终不听明日邀功东寺演梵至通济桥马逸因令番将格杀之阿结主闻变失声哭曰昨暝烛下纔讲与阿奴云南施宗施秀烟花殒身今日果然阿奴虽死奴不负信黄泉也欲自尽梁王防卫者乃万方主愁愤作诗曰吾家住在鴈门深一片闲云到滇海心悬明月照青天青天不语今三载欲随明月到苍山悞我一生路里彩【锦被名也】吐噜吐噜段阿奴【吐噜可惜也】施宗施秀同奴歹【歹不好也】云片波潾不见人押不芦花颜色改【押不芦乃北方起死回生草名】肉屏独坐细思量【肉屏骆驼背也】西山铁立霜潇洒【铁立松林也】平章从官员外杨渊海亦题诗粉壁饮药而卒诗曰半纸功名百战身不堪今日总红尘死生自古皆由命祸福于今岂怨人蝴蝶梦残滇海月杜鹃啼破点苍春哀怜永诀云南土锦酒休教洒泪频梁王哀渊海之才绻意欲为已用见诗痛悼之乃厚恤之令随平章槥归葬大理

　　十代总管信苴段宝功之子洪武元年嗣职梁王遣矢刺平章七攻大理不克乃讲和奏升宝为云南左丞未几明玉珍复侵善阐梁王遣叔特穆尔达尔罕借兵大理时宝已长答书云杀虎子而还喂其虎母分狙栗而自诈其狙公假途灭虢献璧吞虞金印玉书乃为钓鱼之香饵绣闺淑女自设掩雉之网罗况平章既亡弟兄罄絶今止遗一獒一奴奴再赘华黎氏獒又可配阿结妃如此事诺我必借大兵如其不可待金马山换作点苍山昆明池改作西洱河时来矣书后附以诗云烽火狼烟信不符骊山举戏是支吾平章枉丧红罗帐员外虚题粉壁图凤别岐山祥兆隐麟游郊薮瑞光无自从界限鸿沟后成败兴衰不属吾梁王见之恨宝入骨平章女僧奴志恒不忘复仇将适建昌阿黎氏出手刺绣文旗以与宝曰我自束发闻母称父寃恨非男子不能报此旗所以识也今归夫家收合东兵飞檄西洱汝急应兵会善阐又作诗二章曰珊瑚勾我出香闺满目潸然泪湿衣氷鉴银台前长大金枝玉叶下芳菲乌飞兎走频来往桂馥梅馨不暂移惆怅同胞未忍别应知含恨点苍低何彼秾秾花自红归车独别洱江东鸿台燕苑难经目风刺霜刀易塞胷云旧山高连水远月新春迭与秋重泪珠恰似通宵雨千里闗河几处逢后宝闻高皇帝开基金陵遣其叔段真自会川入京奉表归欵朝廷亦以书报之【见御制文集】时有妖巫女歌曰莫道君为山海主山海笑谐谐园中花谢千万朶别有明主来宝数日疾卒子明嗣

　　十一代总管信苴段明洪武十四年授以宣慰壬戌春正月天兵破鄯阐梁王自鸩党属悉俘明遣都使张元亨驰书颍川侯傅友德西平侯沐英麾下曰大理乃唐交绥之外国鄯阐实宋斧画之余邦难列营屯徒劳兵甲请依唐宋故事寛我蒙段奉正朔佩华篆比年一小贡三年一大贡友德怒拷辱其使明再上书曰汉武习战仅置益州元祖亲征秪縁鄯阐乞冀班师友德答明书曰我大明龙飞淮甸混一区宇陋汉唐之小智卑宋元之浅图天兵所至神龙助阵天地应符汝段氏接武蒙氏运已絶于元世寛命延息以至于今我师已殱梁王报汝世仇不降何待三月傅沐二将分兵宵縁点苍颠绕出下闗之背先树旗帜迟明段兵惊溃大军策马乱流而济明遂就擒并其二子仁义至金陵太祖圣谕曰尔父宝曾有降表朕不忍废赐长子名归仁授永昌卫镇抚次子名归义授鴈门卫镇抚大理悉定是夏六月元巴延笃复叛据佛光寨【在邓州东北】额森布哈叛据邓州甲子正月十七日颍川侯傅友德复自七星闗回军大理平邓川破佛光寨因定赋法筑城隍设卫堡立学校比于中州列郡焉

　　逸史氏曰史称西南夷靡莫之属以什数滇最大元封中以兵临滇王举国降然未有称也及张氏受姓后世迭君长者蒙氏郑氏赵氏杨氏段氏高氏凡七姓惟蒙段最久故著称焉夷裔盗名号互起灭若蜂蚁然不足録也然至与中夏交绥抗陵疲我齐民世主甘心焉以无用戕有用是可嘅已汉司马氏传西南夷诚有意哉余婴罪投裔求蒙段之故于图经而不得也问其籍于旧家有白古通玄峰年运志其书用僰文义兼众教稍为删正令其可读其可载者盖尽此矣滇僰于三代为荒服汉仅剽分其方虽元兵力胜之而不能守也于今列箐落而郡县之驯鳞介而衣裳之华风沃泽同域共贯昭代恢宇前是孰并传称神农地过日月之表几近是哉夫分隔之乱昔如彼大一统之治今若此干羽不警百五十年探言其故则金匮秘文缙绅罕睹况荒徼乎余慕宋司马氏作通鉴采获小说若河洛行年纪广陵妖乱志者百二十家法孔子着春秋取羣书于百二十国也因是有感遂纂蒙段事以为滇载记其诸君子祖春秋而述二司马氏者亦将有取于斯焉

　　古今说海卷十六

　　●钦定四库全书

　　古今说海卷十七

　　（明）陆楫 编

　　说选十七【偏记十四】

　　○星槎胜览【明费信】

　　占城国　　灵山　　昆仑山
　　宾童龙国　真腊国　暹罗国
　　假马里丁　交栏山　瓜哇国
　　旧港　　　重迦罗　吉里地闷

　　占城国

　　永乐七年太宗皇帝命正使太监郑和王景弘等统官兵二万七千余人驾海舶四十八号往诸番国开读赏赐是岁秋九月自太仓刘家港开船十月至福建长乐太平港停泊十二月于五虎开洋张十二帆顺风十昼夜至占城国其国临海有港曰新州西抵交趾北连中国地海船到彼其酋长头戴三山金花冠身披锦花手巾臂腿四腕俱以金镯足穿玳瑁履腰束八宝方带如妆塑金刚状乘象前后拥番兵五百余或执锋刄短鎗或舞皮牌槌鼔吹椰殻筒其部领皆乘马出郊迎诏下象膝行匍匐感恩奏贡方物其国所产巨象犀牛甚多象牙犀角广贷别国棋楠香在一山所产酋长差人禁民不得采取犯者断其手乌木降香樵之为薪天无霜雪气候常热如夏草木长青随花随结煑海为盐禾稻甚薄国人惟食槟榔裹蒌叶包蠡殻灰行住坐卧不絶于口不解正朔但看月生为初月晦为尽如此十次盈亏为一岁昼夜善槌鼔十更为法酋长及民下非至午不起非至子不睡见月则饮酒歌舞为乐酋长所居屋宇门墙俱砖灰甃及以坚木雕镂兽畜之形为华外周砖垣亦有城郭兵甲之防药镞刀标之属其部领所居亦分等第门高有限民下编茅覆屋鱼不腐烂不食酿不生蛆不为美酒以米拌药丸干和入瓮中封固如法收藏日久其糟生蛆为佳酝他日开封用长节竹干三四尺者揷入糟瓮中或团坐五人量人入水多寡轮次吸竹引酒入口吸尽再入水若无味则止有味留封再用酋长岁时采生人胆入酒中与家人同饮又以浴身谓之通身是胆尸头蛮者本是妇人但无瞳人为异其妇与家人同寝夜深飞头而去食人秽物飞回复合其体即活如旧若知而封固其项或移体别处则死矣人有病者临粪时遭之妖气入腹必死此妇人亦罕有民间有而不报官者罪及一家番人戏之触弄其头必有生死之恨男女椎髻脑后花布纒头上穿短布衫腰围花布手巾其国无纸笔以羊皮搥薄熏黑削细竹为笔蘸白灰书字若蚯蚓委曲之状言语燕鴂全凭通事传译

　　灵山

　　其处与占城山地连接其山峻岭而方有泉下绕如带山顶有一石块似佛头故名灵山民居星散结网为业田肥耕种一岁二收气候之节男女之礼与占城国大同小异地产黑文相对藤杖每条易斗锡一块若麤大而纹疎者一锡易杖三条次有槟榔蒌叶余无异物往来贩舶必于此樵汲舶人斋沐三日崇佛诵经燃放水灯彩船以禳人船之灾

　　昆仑山

　　其山节然瀛海之中与占城及东西竺鼎峙相望山高而方山盘广远海人名曰昆仑洋凡往西洋贩舶必待顺风七昼夜可过俗云上怕七洲下怕昆仑针迷舵失人船莫存此山产无异物人无居灶而食山果鱼虾穴居树巢而已

　　宾童龙国

　　其国与占城山地连接有双涧水澄清佛书所云舍卫乞食即此地也目连所居遗址尚存人物风土草木气候与占城大同小异惟丧事能持孝服设佛而度死者择僻地葬之婚姻偶合酋首出入或象或马一如占城王从者前后百余人执质赞唱曰亚曰仆地产棋楠香象牙货用金银花布之属民下编茅覆屋以居

　　真腊国

　　自占城顺风三昼夜可至其国门之南为都会之所有城池周七十余里石河广二十余丈殿宇三十余所凡岁时一会则罗列玉猿孔雀白象犀牛于前名曰百塔洲金盘金碗盛食谚云富贵真腊也气候常热田禾丰足煑海为盐风俗富饶男女椎髻穿短衫围梢布法有劓刖刺配犯盗则断手足番人杀唐人则偿命唐人杀番人则罚金无金卖身赎罪地产黄蜡犀象孔雀沈香苏木大风子油翠毛货用金银烧珠锦段丝布之属

　　暹罗国

　　自占城顺风十昼夜可至其国山形如白石峭厉周千里外山崎岖内岭深邃田平而沃稼穑丰熟气候常热风俗劲悍专尚豪强侵掠邻境削槟榔木为标鎗水牛皮为牌药镞等器惯习水战男女椎髻白布纒头穿长衫腰束青花手巾其上下谋议大小事悉决于妇其男一听茍合无序遇中国男子甚爱之必置酒饮待欢歌留宿妇人多为尼姑道士能诵经持斋服色畧似中国亦造庵观能重丧礼人死气絶必用水银灌养其尸而后择高阜之地设佛事葬之酿秫为酒煑海为盐地产罗斛香大风子油苏木犀角象牙翠毛黄蜡以海■〈贝八〉代钱每一万个准中统钞二十贯货用青白花磁器印花布色绢色段金银铜铁水银烧珠雨伞之属其酋感慕天朝远惠甞遣使捧金叶表文贡献方物

　　假马里丁

