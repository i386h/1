<!-- { "loadSidebar": true } -->
　　容斋逸史曰甚哉小人患得患失贻祸之深也初元佑间宣仁太后临朝天下大政事皆太后与二三大臣议可而行时虽天下称治哲宗内弗平也一旦太后崩方欲悉反其政以摅宿愤而小人揣知上旨遂引吕武为喻上益惑焉明年改元绍圣而熙丰羣邪彚进矣是后天下监司牧守无非时宰私人所在贪墨民不聊生迨徽庙继綂蔡京父子欲固其位乃倡丰亨豫大之说以恣蛊惑童贯遂开造作局于苏杭以制御器又引呉人朱勔进花石媚上上心既侈歳加增焉舳舻相衔于淮汴号花石纲至截诸道粮饷纲旁罗商舟揭所贡暴其上篙师柁工倚势贪横凌轹州县道路以目其尤重者漕河弗能运则取道于海毎遇风涛则人船皆没枉死无算江南数十郡深山幽谷搜剔殆遍或有竒石在江湖不测之渊百计取之必得乃止程限惨刻无间寒暑士庶之家一石一木稍堪玩者即领健卒直入其家用黄帊覆之指为御物又不即取因使护视微不谨则重谴随之及启行必发屋彻墙以出由是人有一物小异共指为不祥惟恐芟夷之不速民预是役者多鬻田宅子女以供其须思乱者益众初方腊生而数有妖异一日临溪顾影自见其冠服如王者由此自负遂托左道以惑众县境梓桐帮源诸洞皆落山谷幽险处民物繁伙有漆楮松杉之饶商贾辐辏腊有漆园造作局屡酷取之腊怨而未敢发会花石纲之扰遂因民不忍阴取贫乏游手之徒赈恤结纳之众心既归乃椎牛酾酒召恶少之尤者百余人会饮酒数行腊起曰天下国家本同一理今有子弟耕织终歳劳苦少有粟帛父兄悉取而靡荡之稍不如意则鞭笞酷虐至死弗恤于汝甘乎皆曰不能腊曰靡荡之余又悉举而奉之仇雠仇雠頼我之资益以富实反见侵侮则使子弟应之子弟力弗能支则谴责无所不至然歳奉仇雠之物初不以侵侮废也于汝甘乎皆曰安有此理腊涕泣曰今赋役繁重官吏侵渔农桑不足以供应吾侪所赖为命者漆楮竹木耳又悉科取无锱铢遗夫天生烝民树之司牧本以养民也乃暴虐如是天人之心能无愠乎且声色狗马土木祷祠甲兵花石糜费之外歳赂西北二敌银绢以百万计皆吾东南赤子膏血也敌人得此益轻中国歳歳侵扰不已朝廷奉之不敢废宰相以为安边之长策也独吾民终歳勤动妻子冻馁求一日饱食不可得诸君以为何如皆愤愤曰惟命腊曰三十年来元老旧臣贬死殆尽当轴者皆龌龊邪佞之徒但知以声色土木淫蛊上心耳朝廷大政事一切弗恤也在外监司牧守亦皆贪鄙成风不以地方为意东南之民苦于剥削久矣近歳花石之扰尤所弗堪诸君若能仗义而起四方必闻风响应旬日之间万众可集守臣闻之固将招徕商议未便申奏我以计縻之延滞一两月江南列郡可一鼔下也朝廷得报亦未能决策发兵计其迁延集议亦须月余调集兵食非半年不可是我起兵已首尾期月矣此时当已大定无足虑也况西北二敌歳币百万朝廷军国经费千万多出东南我既据有江表必将酷取于中原中原不堪必生内变敌人闻之亦将乗机而入腹背受敌虽有伊吕不能为之谋也我但画江而守轻徭薄赋以寛民力四方孰不敛袵来朝十年之间终当混一矣不然徒死于贪吏耳诸君其筹之皆曰善遂部署其众千余人以诛朱勔为名见官吏公使人皆杀之民方苦于侵渔果所在响应数日有众十万遂连陷郡县数十众殆百万四方大震时朝廷方约女真夹攻契丹取燕云地兵食皆已调集待命适闻腊起遂以童贯为江淮荆淛宣抚使移师南下腊不虞如是速也贯至苏州始承诏罢造作局及御前纲运并木石彩色等场前至秀州累败贼锋追至帮源洞贼尚二十余万与官军力战而败深据岩穴为三窟诸将莫知所入韩蕲王世忠时为王渊禆将潜行溪谷问野妇得径即挺身直前度险数重捣其穴格杀数十人擒腊以出遂并取腊妻子符印及方肥等其党皆溃前后所戕人命数百万江南由是凋瘵不复昔日之十一矣迨建炎南渡经费多端愈益穷困不可复支向非腊之耗乱江淮二淛公私充实南渡后或可藉为恢复之资亦未可知也噫腊之耗乱可哀也已然所以致是者谁欤泊宅翁之志冦轨也蕲王犹未知名故畧之且时宰犹多在朝腊党阴谋语多忌讳亦削不载吾故表而出之以戒后世司民者

　　附録

　　吃菜事魔法禁甚严有犯者家人虽不知情亦流逺方财产半给告人余皆没官而近时事者益众始自福建流至温州遂及二淛睦州方腊之乱其徒处处相煽而起闻其法断荤酒不事神物祖先不会宾客死则袒葬方敛尽饰衣冠其徒使二人坐于尸傍其一问曰来时有冠否则答曰无遂去其冠次问衣履逐一去之以至于尽乃曰来时何有曰有包衣则以布囊盛尸焉云事后致富小人无识不知絶酒肉燕祭厚葬自能积财也又始投其党有甚贫者众率财以助积微以至于小康矣凡出入经过不必相识党人皆馆谷焉凡物用之无间谓为一家故有无碍被之说以是诱惑其众其魁谓之魔王右者谓之魔母各有诱化旦望人出四十九钱于魔公处烧香魔母则聚所得缗钱以时纳于魔王歳获不赀云亦诵金刚经取以色见我为邪道故不事神佛但拜日月以为真佛其说不经如是法平等无有髙下则以无字连上句大抵多如此解释俗讹以魔为麻谓其魁为麻黄或云易魔王之名也其初授法设誓甚重然以张角为祖虽死于汤镬终不敢言角字传言何执中守官台州州获事魔之人勘鞫久不能得或云何处州龙泉人其乡邑多有事者必能察其虚实乃委之穷究何以杂物百数问能识其名则非是而置一羊角其间余皆名之至角则不言遂决其狱如不事祖先丧葬之类已害风俗而又谓人生为苦若杀之是救其苦也谓之度人度人多者则可成佛故结集既众乗乱而起日嗜杀人最为大患尤憎恶释氏盖以不杀与之为戾耳但禁令太严罕有告者株连既广又当籍没全家流放与死为等必协力同心以举官吏州县惮之率不敢按反致增多也

　　古今说海卷一百十九

　　●钦定四库全书

　　古今说海卷一百二十

　　（明）陆楫 编

　　说纂四【逸事四】

　　○炀帝海山记【阙名】

