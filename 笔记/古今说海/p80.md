<!-- { "loadSidebar": true } -->
　　科场进士程文多可笑者治平中国学试策问体貌大臣进士对策曰若文相公富相公皆大臣之有体者若冯当世沈文通皆大臣之有貌者意谓文富丰硕冯沈美少也刘原甫遂目沈冯为有貌大臣又欧阳永叔主文试贵老为其近于亲赋有进士散句云覩兹黄耉之状类我严君之容时哄堂大笑

　　李廷彦曽献百韵诗于一上官其间有句云舍弟江南没家兄塞北亡上官恻然悯之曰不意君家凶祸重并如此廷彦遽起自解曰实无此事但图对属亲切耳上官笑而纳之

　　欧阳公与人行令各作诗两句须犯徒以上罪者一云持刀哄寡妇下海刼人船一云月黒杀人夜风髙放火天欧云酒粘衫袖重花压帽檐偏或问之答云当此时徒以上罪亦做了

　　黄裳酷嗜烧炼晚年疾笃喻诸子曰我死以大缸一枚坐之复以大缸覆之用铁在线下管定赤石脂固缝置之穴中足矣

　　许义方之妻刘氏以端洁自许义方尝出经年始归语其妻曰独处无聊得无与邻里亲戚徃还乎刘曰自君之出惟闭门自守足未尝履阈义方咨叹不已又问何以自娱答曰惟时作小诗以适情耳义方欣然命取诗观之开卷第一篇题云月夜招邻僧闲话

　　孙巨源内翰从刘贡父求墨而吏送达孙莘老中丞巨源以其求而未得让刘刘曰已尝送君矣已而知莘老误留也以其皆姓孙而为馆职故吏辈莫得而别焉刘曰何不取其髯为别吏曰皆胡而莫能分也刘曰既是皆胡何不以其身之大小为别吏曰诺于是馆中以孙莘老为大胡孙学士巨源为小胡孙学士

　　有一故相逺泒在姑苏嬉游书其壁曰大丞相再从侄某尝游有士人李璋素好讪谑题其旁曰玄元皇帝三十七代孙李璋继至

　　章子厚与苏子瞻少为莫逆交一日子厚坦腹而卧适子瞻自外来摩其腹以问子瞻曰公道此中何所有子瞻曰都是谋反底家事子厚大笑

　　有一士人赴宴众中有少年勇于色甫就席士人以服辞乃命撤乐及屏去羣妓后劝酬及少年少年罪士人曰败一席之欢皆君也正所谓不自殒灭祸延过客耶宾主为之哄堂

　　东坡在玉堂一日读杜牧之阿房宫赋凡数遍毎读彻一遍即再三咨嗟叹息至夜分犹不寐有二老兵皆陜人给事左右坐久甚苦之一人长叹操西音曰知他有甚好处夜久寒甚不肯睡连作寃苦声其一曰也有两句好【西人皆作吼音】其人大怒曰你又理会得甚底对曰我爱他道天下人不敢言而敢怒叔党卧而闻之明日以告东坡大笑曰这汉子也有鉴识

　　赵阅道罢政闲居毎见僧接之甚恭一日士人以书贽见公读之终卷正色谓士人曰朝廷有学校有科举何不勉以卒业却与闲退人说他朝廷利害士人惶恐而退后再徃门下人不为通士人谓阍者曰参政便直得如此敬重和尚阍者曰寻常来见诸僧亦只是平平人但相公道是重他袈裟士人笑曰我这领白襕直是不直钱财阍者曰也半看佛面士人曰更那辍不得些少来看孔夫子面人传以为笑

　　张文潜言尝问张安道云司马君实直言王介甫不晓事是如何安道云贤只消去看字说文潜云字说也只有二三分不合人意处安道云若然则足下亦有七八分不解事矣文潜大笑

　　寿皇圣明亦为左右者所惑有一川官得郡陛辞有宦者奏知来日有川知州上殿官家莫要笑寿皇问如何不要笑奏云外面有一语云裹上幞头西字脸恐官家见了笑只得先奏所谓知州者面大而横阔故有此语来日上殿寿皇一见忆得先语便笑云卿所奏不必宣读容朕宫中自看愈笑不已其人出外曰早来天颜甚悦以某奏札称旨殊不知西字脸先入之言所以动寿皇之笑也

　　绍兴九年金归我河南地商贾徃来携长安秦汉间碑刻求售于士大夫多得善价故人王锡老东平人贫甚节口腹之奉而事此一日语共游近得一碑甚奇及出示顾无一字可辨王独称赏不已客曰此何代碑王不能答客曰某知之是名没字碑宜乎公好尚之笃也一笑而散

　　张文潜尝云子瞻毎笑天边赵盾益可畏水底右军方熟眠谓汤燖了王羲之也文潜戏谓子瞻公诗有独看红蕖倾白堕不知白堕是何物子瞻云刘白堕善酿酒出洛阳伽蓝记文潜曰白堕既是一人莫难为倾否子瞻笑曰魏武短歌行云何以解忧惟有杜康杜康亦是酿酒人名也文潜曰毕竟用得不当子瞻又笑曰公且先去共曹家那汉理会却来此间厮魔盖文潜时有仆曹某者在家作过亦失去酒器之类既送大府推治其人未招承方文移取会也满座大冁

　　哲宗朝宗子有好为诗而鄙俚可笑者尝作即事诗云日暖看三织风高斗两厢蛙翻白出阔蚓死紫之长泼听琵梧鳯馒抛接建章归来屋里坐打杀又何妨或问诗意答曰始见三蜘蛛织网于檐间又见二雀斗于两厢廊有死蛙翻腹似出字死蚓如之字方吃泼饭闻邻家琵琶作鳯栖梧食馒头未毕阍人报建安章秀才上谒迎客既归见内门上画钟馗击小鬼故云打死有何妨哲宗尝灼艾诸内侍欲娱上或举其诗上笑不已竟不灼艾而罢

　　安鸿渐有滑稽清才而复惧内妇翁死哭于路其孺人性素严呼入繐幕中诟之曰路哭何因无泪渐曰以帕拭干妻严戒曰来日早临棺须见泪渐曰唯计既窘来日以寛巾纳湿纸置于额大叩其颡而恸恸罢其妻又呼入窥之妻惊曰涙出于眼何故额流渐对曰岂不闻自古云水出髙原闻者大笑

　　石曼卿为集贤校理微行娼馆为不逞者所窘曼卿醉与之校为街司所録曼卿诡怪不羁谓主者曰乞秖就本厢科决欲诘旦归馆供职厢帅不喻其谑曰此必三馆仆人也杖而遣之

　　吴中一士人曾为转运司别试解头以此自负好附托显位是时侍御史李制知常州丞相庄敏龎公知湖州士人游毗陵挈其徒饮娼家顾谓一驺卒曰汝徃白李二我在此饮速遣有司持酒殽来李二谓御史也俄顷郡厨以饮食至甚丰腆有一蓐医适在其家见其事后至御史家语及之李君极怪使人捕驺卒得之乃兵马都监所假受士人教戒就使庖买饮食以绐坐客耳李乃杖驺卒使街司白士人出城郡僚有相善者出与之别唁之曰仓卒遽行当何所诣士人应曰且徃湖州依龎九耳闻者莫不大笑北都有妓女美色而举止生梗土人谓之生张八因府会冦忠愍令乞诗于魏处士野野赠之诗曰君为北道生张八我是西州熟魏三莫怪尊前无笑语半生半熟未相谙座客大发一噱

　　张丞相好草圣而不工流辈皆讥笑之丞相自若也一日得句索笔疾书满纸龙蛇飞动使其侄録之当波险处侄罔然而止执所书问曰此何字丞相熟视久之亦自不识诟其侄曰胡不早问致吾忘之

　　李丹大夫客都下一年无差遣乃授昌州倅议者以去家逺乃改授鄂州渊材闻之乃吐饭大步徃谒见其人言丈丈改鄂倅有之乎李曰然渊材怅然曰谁为丈丈谋昌佳郡也奈何去之李惊曰供给丰乎曰非也民讼简乎曰非也曰然则何以知其佳渊材曰海棠无香昌州海棠独香非佳郡乎闻者传以为笑

　　石曼卿隠于酒谪仙之才也然善戱尝出游报宁寺驭者失控马惊曼卿堕马从吏遽扶掖升鞍市人聚观意其必大诟怒曼卿徐着鞭谓驭者曰赖我是石学士也若瓦学士岂不破碎乎

　　王荣老尝官于观州罢官渡江七日风作不得济父老曰公箧中蓄竒物此江神极灵当献之得济荣老顾无所有有玉麈尾即以献之不可又以端石砚献之不可又以宣尼虎帐献之亦不验夜卧念曰有黄鲁直草书扇题韦应物诗云独怜幽草涧边生上有黄鹂深树鸣春潮带雨晚来急野渡无人舟自横即取视惝恍之间曰我犹不识彼宁识之乎持以献之香火未收天水相照如两镜对展南风徐来帆一饱而济吾意江神必元佑迁客鬼为之不然亦何嗜之深也书此可发一笑

　　余家旧有轩渠録此卷从吴纯斋处袖归谨抄于且吃茶小轩中起八月三日庚子迄六日癸卯是日小雨弄睛颇快人思时太岁丙戌至元十禩也映雪老人华亭孙道明志时年六十九矣

　　古今说海卷一百十六

　　●钦定四库全书

　　古今说海卷一百十七

　　（明）陆楫 编

　　说纂【一逸事一】

　　○汉武故事【汉班固】

