<!-- { "loadSidebar": true } -->
　　徽宗登极之初皇嗣未广有方士言京城东北隅地协堪舆但形势稍下傥少增髙之则皇嗣繁衍矣上遂命土培其冈阜使稍加于旧矣而果有多男之应自后海内乂安朝廷无事上颇留意苑囿政和间遂即其地大兴工役筑山号寿山艮岳命宦者梁师成专董其事时有朱勔者取淛中珍异花木竹石以进号曰花石纲专置应奉局于平江所费动以亿万计调民搜岩剔薮幽隐不置一花一木曾经黄封护视稍不谨则加之以罪斵山辇石虽江湖不测之渊力不可致者百计以出之至名曰神运舟楫相继日夜不絶广济四指挥尽以充挽士犹不给时东南监司郡守二广市舶率有应奉又有不待旨但进物至都计会宦者以献者大率灵璧太湖诸石二淛竒竹异花登莱文石湖湘文竹四川佳果异木之属皆越海度江凿城郭而至后上亦知其扰稍加禁戢独许朱勔及蔡攸入贡竭府库之积聚萃天下之伎艺凡六载而始成亦呼为万歳山竒花美木珍禽异兽莫不毕集飞楼杰观雄伟瓌丽极于此矣越十年金人入汴大雪盈尺诏令民任便斫伐为薪是日百姓奔往无虑十万人台榭宫室悉皆拆毁官不能禁也予顷读国史及诸传记得其始末如此每恨其它不得而详后得徽宗御制记文及蜀僧祖秀所作华阳宫记读之所谓寿山艮岳者森然在目也因各摭其畧以备遗忘云御制艮岳记畧曰于是按图度地庀徒僝工累土积石设洞庭湖口丝溪仇池之深渊与泗滨林虑灵璧芙蓉之诸山最瓌竒特异瑶琨之石即姑苏武林明越之壤荆楚江湘南粤之野移枇杷橙柚橘柑榔栝茘枝之木金蛾玉羞虎耳鳯尾素馨渠那茉莉含笑之草不以土地之殊风气之异悉生成长养于雕阑曲槛而穿石出罅冈连阜属东西相望前后相续左山而右水沿溪而傍陇连绵而弥满吞山怀谷其东则髙峯峙立其下植梅以万数緑萼承趺芬芳馥郁结构山根号緑萼华堂又旁有承岚昆云之亭有屋内方外圆如半月是名书馆又有八仙馆屋圆如规又有紫石之岩祈真之磴揽秀之轩龙吟之堂其南则寿山嵯峨两峯并峙列嶂如屏瀑布下入鴈池池水清泚涟漪鳬鴈浮泳水面栖息石间不可胜计其上亭曰噰噰北直绛霄楼峯峦崛起千迭万复不知其几十里而方广兼数十里其西则参术杞菊黄精芎藭被山弥坞中号药寮又禾麻菽麦黍豆秔秫筑室若农家故名西庄上有亭曰巢云髙出峰岫下视羣岭若在掌上自南徂北行冈脊两石间绵亘数里与东山相望水出石口喷薄飞注如兽面名之曰由龙渊濯龙峡蟠秀练光跨云亭罗汉岩又西半山间楼曰倚翠青松蔽密布于前后号万松岭上下设两闗出闗下平地有大方沼中有两洲东为芦渚亭曰浮阳西为梅渚亭曰云浪沼水西流为鳯池东出为研池中分二馆东曰流碧西曰环山馆有阁曰巢鳯堂曰三秀以奉九华玉真安妃圣像东池后结栋山下曰挥云厅复由嶝道盘行萦曲扪石而上既而山絶路隔继之以木栈倚石排空周环曲折有蜀道之难跻攀至介亭此最髙于诸山前列巨石凡三丈许号排衙巧怪巉岩藤萝蔓衍若龙若鳯不可殚穷麓云半山居右极目萧森居左北俯景龙江长波逺岸弥十余里其上流注山间西行潺湲为漱玉轩又行石间为炼丹亭凝观图山亭下视水际见髙阳酒肆清斯阁北岸万竹苍翠蓊鬰仰不见天有胜云庵蹑云台消闲馆飞岑亭无杂花异木四面皆竹也又支流为山庄为回溪自山蹊石罅搴条下平陆中立而四顾则岩峡洞穴亭阁楼观乔木茂草或髙或下或逺或近一出一入一荣一雕四面周匝徘徊而仰顾若在重山大壑深谷幽岩之底不知京邑空旷坦荡而平夷也又不知郛郭寰会纷萃而填委也真天造地设神谋化力非人所能为者此举其梗概焉祖秀华阳宫记曰政和初天子命作寿山艮岳于禁城之东陬诏阉人董其役舟以载石舆以辇土驱散军万人筑冈阜髙十余仞増以太湖灵璧之石雄拔峭峙功夺天造石皆激怒抵触若踶若啮牙角口鼻首尾爪距千态万状殚竒尽怪辅以蟠木瘿藤杂以黄杨对青竹荫其上又随其斡旋之势斩石开径凭险则设磴道飞空则架栈阁仍于絶顶增髙树以冠之搜逺方珍材尽天下蠧工絶伎而经始焉山之上下致四方珍禽竒兽动以亿计犹以为未也凿池为溪涧迭石为堤捍任其石之怪不加斧凿因其余土积而为山山骨暴露峰棱如削飘然有云姿鹤态曰飞来峯髙于雉堞翻若长鲸腰径百尺植梅万本曰梅岭接其余冈种丹杏鸭脚曰杏岫又増土迭石间留隙穴以栽黄杨曰黄杨巘筑修冈以植丁香积石其间从而设险曰丁嶂又得頳石任其自然增而成山以椒兰杂植于其下曰椒崖接水之末增土为大陂从东南侧栢枝干柔密揉之不断叶叶为幢盖鸾鹤蛟龙之状动以万数曰龙栢坡循寿山而西移竹成林复开小径至百数步竹有同本而异干者不可纪极皆四方珍贡又杂以对青竹十居八九曰斑竹麓又得紫石滑净如削面径数仞因而为山贴山卓立山阴置木柜絶顶开深池车驾临幸则驱水工登其顶开闸注水而为瀑布曰紫石壁又名瀑布屛从艮岳之麓琢石为梯石皆温润净滑曰朝真磴又于洲上植芳木以海棠冠之曰海棠川寿山之西别治园囿曰药寮其宫室台榭卓然着闻者曰琼津殿绛霄楼緑萼华堂筑台髙千仞周览都城近若指顾造碧虚洞天万山环之开三洞为品字门以通前后苑建八角亭于其中央榱椽牕楹皆以玛瑙石间之其地琢为龙础导景龙江东出安逺门以备龙舟行幸东西撷景二园西则溯舟造景龙门以幸曲江池亭复自潇湘江亭开闸通金波门北幸撷芳苑堤外筑垒卫之濒水莳绛桃海棠芙蓉垂杨畧无隙地又于旧地作野店麓治农圃开东西二闗夹悬岩磴道隘迫石多峯棱过者胆战股栗凡自苑中登羣峯所出入者此二闗而已又为胜游六七曰跃龙涧漾春陂桃花闸鴈池迷真洞其余胜迹不可殚纪工已落成上名之曰华阳宫然华阳大抵众山环列于其中得平芜数十顷以治园圃以辟宫门于西入径广于驰道左右大石皆林立仅百余株以神运昭功敷庆万寿峯而名之独神运峯广百围髙六仞锡爵盘固侯居道之中束石为亭以庇之髙五十尺御制记文亲书建三丈碑附于石之东南陬其余石或若羣臣入侍帷幄正容凛若不可犯或战栗若敬天威或奋然而趋又若伛偻趋进其怪状余态娯人者多矣上既悦之悉与赐号守吏以奎章画列于石之阳其它轩榭庭径各有巨石棋列星布并与赐名惟神运峯前巨石以金饰其字余皆青黛而已此所以第其甲乙者乃命羣峯其畧曰朝日升龙望云坐龙矫首玉龙万寿老松栖霞扪参衔日吐月排云冲斗雷门月窟蹲螭坐狮堆青凝碧金鳌玉龟迭翠独秀栖烟亸云风门雷穴玉秀玉窦鋭云巢鳯雕琢浑成登封日观蓬瀛须弥老人寿星卿云瑞霭溜玉喷玉藴玉琢玉积玉迭玉丛秀而在于渚者曰翔鳞立于涘者曰舞仙独踞洲中者曰玉麒麟冠于寿山者曰南屏小峯而附于池上者曰伏犀怒猊仪鳯乌龙立于沃泉者曰留云宿雾又为藏烟谷滳翠岩抟云屏积雪岭其间黄石仆于亭际者曰抱犊天门又有大石二枚配神运峯异其居以压众石作亭庇之寘于寰春堂者曰玉京独秀太平岩寘于緑萼华堂者曰卿云万态竒峯括天下之美藏古今之胜于斯尽矣靖康元年闰十一月大梁陷都人相与排墙避兵于寿山艮岳之颠时大雪新霁丘壑林塘杰若画本凡天下之美古今之胜在焉祖秀周览累日咨嗟惊愕信天下之杰观而天造有所未尽也明年春复游华阳宫而民废之矣

　　古今说海卷一百十八

　　●钦定四库全书

　　古今说海卷一百十九

　　（明）陆楫 编

　　说纂三【逸事三】

　　○青溪冦轨【宋方勺】

　　宣和二年十月睦州青溪县堨村居人方腊托左道以惑众知县事承议郎陈光不即鉏治腊自号圣公改元永乐置偏禆将以巾饰为别自红巾而上凡六等无甲胄惟以鬼神诡秘事相煽摇数日聚恶少千余焚民居掠金帛子女提点刑狱张苑通判州事叶居中不能招致欲尽杀乃已故贼得胁虏良民为兵旬日有众数万十一月二十九日将领蔡遵与战于息坑死之遂陷青溪县十二月四日陷睦州初七日天章阁待制歙守曾孝藴以京东贼宋江等出青齐济濮间有旨移知青社一宗室通判州事守御无策十三日又陷歙州乗势取桐庐新城富阳等县二十九日进逼杭州知州事赵霆弃城走州即陷节制直龙图阁陈建廉访使者赵约被害贼纵火六日官吏居民死者十三朝廷遣领枢密院童贯常徳军节度使谭稹二中贵率禁旅及京畿闗右河东蕃汉兵制置江淮二淛明年正月二十四日贼将七佛引众六万攻秀州统军王子武聚兵与州民登城固守属大兵至开门表里合击斩首九千筑京观五贼退据杭州二月七日前锋至清河堰贼列阵以待王师水陆并进战六日斩贼二万十八日再火官舎学宫府库与僧民之居经夕不絶翌日宵遁大兵入城当是时少保刘延庆由江东入至宣州泾县遇贼伪八大王斩五千级复歙州出贼背统制王禀王涣杨惟忠辛兴宗自杭趍睦取睦州与江东兵合斩获七百里生擒方腊及伪相方肥等妻印子亳二太子等凡五十二人【亳二太子其子之号】于梓桐石穴中杀贼七万招来老幼四十余万复使归业四月二十六日也余党走衢婺而兰溪县灵山贼朱言呉邦起应之据处州而越州剡县魔贼仇道人台州仙居人吕师囊方品山贼陈十四公等起兵掠温台诸县四年三月讨平之是役也用兵十五万斩贼百余万自出师至凯旋凡四百五十日收杭睦歙处衢婺六州与五十二县所杀平民不下二百万始唐永徽四年睦州女子陈硕真反自称文佳皇帝婺州刺史崔义玄平之故梓桐相传有天子基万年楼方腊因得凭借以起又以沙门宝志谶记诱惑愚民而贫穷游手之徒相乗为乱青溪为睦大邑梓桐帮源等号山谷幽僻处东北趋睦西近歙民物繁庶有漆楮林木之饶富商巨贾多往来江淛地势迂险贼一旦焚荡无一存者羣党据险以守因谓之洞而淛人安习太平不识兵革一闻金鼔声则敛手听命不逞小民往往反为贼乡导刼富室杀官吏士人以徼利渠魁未授首间所掠妇女自洞逃出裸而雉经于林中者由汤嵓榴树岭一带凡八十五里九村山谷相望不知其数会稽进士沈杰甞部民深入贼境亲覩其事为余言贼之始末因稽合众论摭其实着于篇青溪知县陈光既坐不治贼就戮朝廷改睦为严州歙为徽州青溪界至歙州路皆鸟道萦纡两旁峭壁万仞仅通单车方腊之乱曾待制出守但以两崖上驻兵防遏下瞰来路虽蚍蜉之微皆可数贼亦不敢犯境宋江扰京东曽公移守青社掌兵者以雾毒为辞移屯山谷间州遂陷

　　后汉张角张燕辈托天师道陵为逺祖立祭酒治病使人出米五斗而病遂愈谓之五斗米道至其滋盛则剽刼州县无所不为其流至今吃菜事魔夜聚晓散者是也凡魔拜必北向以张角实起于北方观其拜足以知其所宗原其平时不饮酒食肉甘枯槁趋静黙若有志于为善者然男女无别不事耕织衣食无所得辄务攘敚以挺乱其可不早辨之乎有以其疑似难识欲痛绳之恐其滋蔓因置而不问驯致祸变则陈光之于方腊是也有舎法令一切弗问但魔迹稍露则使属邑尽驱之死地务絶其本源肃清境内而此曹急则据邑聚而反则越守刘韐之于【仇贼是也仇破剡县新昌上虞凡三县】此风日煽殆未易察也始知能上体国禁之严下念愚民之无辜迷入于此道不急不怠销患于冥冥之中者良有司也

