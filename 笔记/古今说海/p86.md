<!-- { "loadSidebar": true } -->
　　睢阳有王气出占天耿纯臣奏后五百年当有天子兴炀帝已昬淫不以为信时游木兰庭命袁宝儿歌栁枝词因观殿壁上有广陵图帝瞪目视之移时不能举步时萧后在侧谓帝曰知他是甚图画何消皇帝如此挂意帝曰朕不爱此画只为思旧游之处于是帝以左手凭后肩右手指图上山水及人烟村落寺宇厯厯皆如目前谓后曰朕昔征陈主时游此岂期九有临轩万机在躬便不得豁于怀抱也言讫圣容惨然后曰帝意在广陵何如一幸帝闻心中豁然翌日与大臣言欲至广陵旦夕游赏当此之时以云烟为灵景视荣贵若陈腐议欲泛巨舟自洛入河自河达海入淮至广陵羣臣皆言似此程途不啻万里又孟津水紧沧海波深若泛巨舟事恐不测时有谏议大夫萧怀静【乃萧后弟】奏曰臣闻秦始皇时金陵有王气始皇使人凿断砥柱王气遂絶今睢阳有王气又陛下喜在东南欲泛孟津又虑危险况大梁西北有故河道乃是秦时王离决水灌大梁之处欲乞陛下广集兵夫于大梁起首开掘西自河阴引孟津水入东至淮放孟津水出此间地不过千里况于睢阳境内过一则路达广陵二则凿穿王气帝闻奏大喜羣臣皆黙帝乃出勑朝堂有谏开河者斩之诏以征北大总管麻叔谋为开河都护以荡冦将军李渊为副使渊称疾不赴即以左屯卫将军令狐达代李渊为开渠副使都督自大梁起首于乐台之北建修渠所署命之为卞渠【古秪有此卞字开封城乃卞邑】因名其府署为卞渠上源传舎也诏发天下丁夫男年十五以上五十以下者皆至如有隐匿者斩三族帝以河水经于卞乃赐卞字加水丁夫计三百六十万人乃更五家出一人或老或幼或妇人等供馈饮食又令少年骁卒五万人各执杖为吏如节级队长之类共五百四十三万余人叔谋乃令三分中取一分人自上源而西至河阴通连古河道【乃王离浸城处】迤逦趋愁思台而至北去又令二分丁夫自上源驿而东去乃隋大业五年八月上旬建功畚锸既集东西横布数千里纔开断未及丈余得古堂室可数间莹然肃静漆灯晶煌照耀如昼四壁皆有彩画花竹龙鬼之像中有棺柩如豪家之葬其从功吏闻于叔谋命启棺一人容貌如生肌肤洁白如玉而肥其髪自头出而覆其面过腹胸下畧其足倒生而上及其背下而方止搜得一石铭上有字如苍颉鸟迹之篆乃召夫中有识者免其役有一下邳民读曰我是大金仙死来一千年数满一千年背下有流泉得逢麻叔谋葬我在髙原发长至泥丸更候一千年方登兠率天叔谋乃自备棺榇葬于城西隅之地【今大佛寺是也】次开掘陈留帝遣使驰御署玉祝并白璧一双具少牢之奠祭于留侯庙以假道祭讫忽有大风出于殿内窻牖间吹铄人面使者退自陈留果开掘东去往来负担拖锹者风驰电激逺近之人如蜂屯聚既达雍丘时有一夫乃中牟人偶患伛偻之疾不能前进堕于队后伶仃而行是夜月色澄静闻呵殿声甚严夫鞠躬俟道左良久见清道继至仪卫周旋一贵人戴侯冠衣王者衣乗白马命左右呼夫至前谓曰与我言尔十二郎还白璧一双尔当宾于天【炀帝有天下十二年】言毕取璧以授夫跪受讫欲再拜贵人跃马西去届雍丘以献于叔谋熟视乃帝献留侯物也诘其夫夫具道叔谋性贪乃匿璧又不晓其言虑夫泄于外乃斩以灭口然后于雍丘至大林林中有小祠庙叔谋访问村叟曰古老相传呼为隐士墓其神甚灵叔谋不以为信将茔域发掘数尺忽凿一窍嵌空羣夫下视有灯火荧荧无人敢入者乃指使将官武平郎将狄去邪者请入探之叔谋喜曰真荆聂之辈也命系去邪腰下钓约数十丈方及地去邪解其索行约百步入一石室东北各有四石柱铁索二条系一兽大如牛熟视之一巨鼠也须臾石室之西有一石门洞开一童子出曰子非狄去邪乎曰然也童子曰皇甫君望子已久乃引入见一人服朱衣顶云冠居髙堂之上去邪再拜其人不言亦不答拜緑衣吏引去邪立于堂之西阶下良久堂上人呼力士牵取阿■〈麻外女内〉来【阿■〈麻外女内〉炀帝小字】武夫数人形质丑异魁伟控所见大鼠至去邪本乃廷臣知帝小字莫究其事但屏气而立堂上人责鼠曰吾遣尔暂脱皮毛为中国主何虐民害物不遵天道鼠但点头摇尾而已堂上人益怒令武士以大棒挝其脑一击而碎有声如墙崩其鼠大呌若雷吼然方欲举杖再击俄一童子捧天符而下堂上惊跃降陛俯伏听命童子乃宣言曰阿■〈麻外女内〉数本一纪今已七年更候五年当以练巾系颈而死童子去堂上人复令系鼠于旧室中堂上人谓去邪曰与吾语麻叔谋谢尔伐吾茔域来歳奉尔二金刀勿谓轻酬也言讫緑衣吏引去邪于他门出约行十数里入一林蹑石攀藤而行回顾已失使者又行三里余见草舎一老父坐土榻上去邪访其处老父曰此乃嵩阳少室山下也老父问去邪所至之处去邪一一言老父遂细解去邪去邪知炀帝不永之事且曰子能免官即脱身于虎口也去邪东行回视苑屋已失所在时麻叔谋已至宁陵县去邪见叔谋具白其事初去邪入墓后其墓自崩将谓去邪已死今日却来叔谋不信将谓狂人去邪乃托狂疾隐终南山时炀帝以患脑疼月余不视朝访其因皆言帝梦中为人挝其脑遂发痛数日乃是去邪见鼠之日也叔谋既至宁陵县患风逆起坐不得帝令太医令巢元方往视之曰风入腠理病在胸臆须用嫩羊肥者蒸熟糁药食之则瘥叔谋取半年羊羔杀而取腔以和药药未尽而病以痊自后每令杀羊羔日数枚同杏酪五味蒸之置其腔盘中自以手脔擘而食之谓曰含酥脔乡村献羊羔者数千人皆厚酬其直宁陵下马村陶榔儿家中巨富兄弟皆凶悖以祖父茔域傍河道二丈余虑其发掘乃盗他人孩儿年三四歳者杀之去头足蒸熟献叔谋咀嚼香美迥异于羊羔爱慕不已召诘榔儿榔儿乗醉泄其事及醒叔谋乃以金十两与榔儿又令役夫置一河曲以护其茔域榔儿兄弟自后每盗以献所获甚厚贫民有知者竞窃人家子以献求赐襄邑宁陵睢阳界所失孩儿数百寃痛哀声旦夕不辍虎贲郎将段达为中门使掌四方表奏事叔谋令家奴黄金窟将金一埒赠与凡有上表及讼食子者不讯其词理并令笞背四十押出洛阳道中死者十有七八时令狐达知之潜令人收儿骨未及数日已盈车于是城市村坊之民有孩儿者家置木柜铁裹其缝毎夜置子于柜中鏁之全家秉烛围守至明开柜见子即长幼皆贺既达睢阳界有豪寨使陈伯恭言此河道若取直路径穿透睢阳城如要回护即取令旨叔谋怒其言回护令推出腰斩令狐达救之时睢阳坊市豪民一百八十戸皆恐掘穿其宅并茔域乃以醵金三千两将献于叔谋未有梯媒可达忽穿至一大林中有墓古老相传云宋司马华元墓掘透一石室室中漆灯棺柩帐幕之类遇风皆化为灰烬得一石铭云睢阳土地髙竹木可为壕若也不回避奉赠二金刀叔谋曰此乃诈也不足信是日叔谋梦使者召至一宫殿上一人衣绛绡戴进贤冠叔谋再拜王亦答拜毕曰寡人宋襄公也上帝命镇此方二千年矣傥将军借其方便回护此域即一城老幼皆荷恩徳也叔谋不允又曰适来护城之事盖非寡人之意从奉上帝之念言此地后五百年间当有王者建万世之业岂可为逸游致使掘穿王气叔谋亦不允良久有人入奏云大司马华元至矣左右引一人紫衣戴进贤冠拜觐于王前王乃言护城之事其人勃然大怒曰上帝有命匡护叔谋愚昧之夫不晓天意乃大呼左右令置拷讯之物王曰拷讯之事何法最苦紫衣人曰镕铜灌之口烂其肠胃此为第一王许之乃有数武夫拽叔谋脱去衣惟留犊鼻缚铁柱上欲以铜汁灌之叔谋魂胆俱丧殿上人连止之曰护城之事如何叔谋连声言谨依上命遂令解缚与本衣冠王令引去将行紫衣人曰上帝赐叔谋金三千两取于民间叔谋性贪谓使者曰上帝赐金此何言也使者曰有睢阳百姓献与将军此阴注阳受也忽如梦觉既觉神不住体睢阳民果赂黄金三千两因叔谋家奴黄金窟而献叔谋思梦中事乃收之立召陈伯恭令自睢阳西穿渠南去回屈东行过刘赵村连延而去令狐达知之累上表为段达抑而不献至彭城路经大林中有偃王墓掘数尺不可掘乃铜铁也四面掘去其土惟见铁墓旁安石门扃锁甚严用酇人杨民计撞开墓门叔谋自入墓中行百步二童子当前曰偃王颙望久矣乃随而入见宫殿一人戴通天冠衣绛绡坐殿上叔谋拜王亦拜曰寡人茔域当河道今奉与将军玉宝遣君当有天下傥然护之丘山之幸也叔谋许之王乃令使者持一玉印与叔谋叔谋视之印文乃古帝王受命宝也叔谋大喜王又曰再三保惜此刀刀之兆也【刀刀者隐语亦二金刀之意也】叔谋出令兵夫曰护其墓时炀帝在洛阳忽失国宝搜访宫闱莫知所在隐而不宣炀帝督功甚急叔谋乃自徐州晓夕无暇所役之夫已少一百五十万下塞之处死尸满野帝在观文殿读书因览史记见秦始皇筑长城之事谓宰相宇文达曰始皇时至此已及千年料长城已应摧毁宇文达顺帝意奏曰陛下偶然读秦皇之事建万世之业莫若修其城坚其壁帝大喜乃诏以舒国公贺若弼为修城都护以谏议大夫髙颎为副使以江淮呉楚襄邓陈蔡并开拓诸州丁夫一百二十万修长城诏下若弼谏曰臣闻秦始皇筑长城于絶塞连延一万里男死女旷妇寡子孤其城未就父子俱死陛下欲听狂夫之言学亡秦之事但恐社稷崩离有同秦世帝大怒未及发言宇文达在侧乃叱曰尔武夫狂卒有何知而乱其大谋若弼怒以象简击宇文达帝怒令囚若弼于家是夜饮酖死髙颎亦不行宇文达乃举司农卿宇文弼为修城都护以民部侍郎宇文恺为副使时叔谋开汴梁盈灌口点检丁夫约折二百五十万人其部役兵士旧五万人折二万三千人功既毕上言于帝决下口注水入汴梁帝自洛阳迁驾大渠诏江淮诸州造大船五百只使命至急如星火民间有配着造船一只者家产破用皆尽犹有不足枷项笞背然后鬻货男女以供官用龙舟既成泛江沿淮而下至大梁又别加修饰砌以七宝金玉之类于是呉越取民间女年十五六歳者五百人谓之殿脚女至于龙舟御楫即每船用彩缆十条每条用殿脚女十人嫰羊十口令殿脚女与羊相间而行牵之时恐盛暑翰林学士虞世基献计请用垂栁栽于汴渠两堤上一则树根四散鞠护河堤二乃牵舟之人护其阴三则牵舟之羊食其叶上大喜诏民间有栁一株赏一缣百姓竞献之又令亲种帝自种一株羣臣次第种方及百姓时有谣言曰天子先栽然后百姓栽栽毕帝御笔写赐垂杨栁姓杨曰杨栁也时舳舻相继连接千里自大梁至淮口聮绵不絶锦帆过处香闻百里既过雍丘渐达宁陵界水势紧急龙舟阻碍牵驾之人费功转甚时有虎贲郎将鲜于俱为护缆使上言水浅河窄行舟甚难上以问虞世基曰请为铁脚木鹅长一丈二尺上流放下如木鹅住即是浅帝依其言乃令右翊将军刘岑验其水浅之处自雍丘至灌口得一百二十九处帝大怒令根究本处人吏姓名应是木鹅住处两岸地分之人皆缚之倒埋于岸下曰令教生作开河夫死为抱沙鬼又埋却五万人既达睢阳帝问叔谋曰坊市人烟所掘几何叔谋曰睢阳地灵不可干犯若掘之必有不祥臣已回护其城帝怒令刘岑乗小舟根访屈曲之处比直路较逺二十里帝益怒乃令擒出叔谋囚于后狱急宣令狐达询问其由达奏自宁陵便为不法初食羊后啖婴儿养贼陶榔儿盗人之子受金三千两于睢阳擅易河道乃取小儿骨进呈帝曰何不奏达达曰表章数上为段达扼定而不进帝令人搜叔谋囊槖中得睢阳民所献金又得留侯所还白璧及受命宝玉印上惊异谓宇文达曰金与璧皆微物寡人之宝何自而得乎宇文达曰必是遣贼窃取之帝瞪目而言曰叔谋今日窃吾宝明日盗吾首矣达在侧奏曰叔谋常遣陶榔儿盗人之子恐国宝榔儿所盗也上益怒遣荣国公来护儿内使李百药太仆卿杨义臣推鞫叔谋置台署于睢阳并收陶榔儿全家令榔儿具招入内盗宝事榔儿不胜其苦乃具事招欵又责段达所收令狐达奏章不即奏之罪狱成进上帝问丞相宇文达曰叔谋有大罪四条食人之子受人之金遣贼盗宝擅易河道请用峻法诛之罪其子孙取圣旨帝曰叔谋有大罪为开河有功免其子孙只令腰斩叔谋于河侧时来护儿受勑未至叔谋梦一童子自天而降谓曰宋襄公与大司马华元遣我来感将军护城之惠去年所许二金刀今日奉还叔谋觉曰据此先兆不祥我腰领难存矣言未毕护儿至驱于河之北岸斩为三段榔儿兄弟五人并家奴黄金窟并鞭死中门使段达免死降官为洛阳监门令
