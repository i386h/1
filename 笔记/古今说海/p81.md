<!-- { "loadSidebar": true } -->
　　汉景帝王皇后槐里王仲女也名姝儿母臧氏臧荼孙也初为仲妻生一男两女其一女即后也仲死更嫁长陵田氏生二男后少孤始嫁与金王孙生一男矣相工姚翁善相人千百弗失见后而叹曰天下贵人也当生天子田氏乃夺后归纳太子宫得幸有娠梦日入怀景帝亦梦髙祖谓己曰王美人得子可名为彘及生男因名焉是为武帝帝以乙酉年七月七日旦生于猗兰殿年四歳立为胶东王少而聪明有智术与宫人诸兄弟戏善征其意而应之大小皆得其欢心及在上前恭敬应对有若成人太后下及侍卫咸异之是时薄皇后无子立栗姬子为太子长公主嫖有女欲与太子婚栗姬妬宠少衰王夫人因令告栗姬曰长公主前纳美人得幸于上子何不私谒长公主结之乎时诸美人皆因长公主见得贵幸也故栗姬怒不听因谢长公主不许婚长公主亦怒王夫人因厚事之长公主更欲与王夫人男婚上未许后长主还宫胶东王数歳公主抱置膝上问曰儿欲得妇否长主指左右长御百余人皆云不用指其女阿娇好否笑对曰好若得阿娇作妇当作金屋贮之长主大悦乃苦要上遂成婚焉皇后既废栗姬次应立而长主伺其短輙征白之上尝与栗姬语属诸姬子曰吾百歳后善视之栗姬怒弗肯应又骂上老狗上心衔之未发也长主日谮之因誉王夫人男之美王夫人阴告长主使大臣请立栗姬为后上以为栗姬讽之遂发怒诛大臣废太子为王栗姬自杀遂立王夫人为后胶东王为太子时年七歳上曰彘者彻也因改名彻廷尉上囚防年继母陈氏杀年父年因杀陈依律杀母大逆论帝疑之诏问太子对曰夫继母如母明其不及也縁父之爱故谓之母尔今继母无状手杀其父则下手之日母恩絶矣宜与杀人者同不宜大逆论帝从之弃市议者称善太子年十四即位改号建元长主伐其功求欲无厌上患之皇后宠亦衰皇太后谓上曰汝新即位先为明堂太皇太后已怒今又忤长主必重得罪妇人性易悦深慎之上纳太后戒复与长主和皇后宠幸如初建元六年太皇太后崩上始亲政事好祀鬼神谋议征伐长主自伐滋甚每有所求上不复与长主怨望愈出丑言上怒欲废皇后曰微长公主弗及此忘徳弗祥且容之乃止然皇后宠遂衰骄妬滋甚女巫楚服自言有术能令上意回昼夜祭祀合药服之巫着男子衣冠帻带素与皇后寝居相爱若夫妇上闻穷治侍御巫与后诸妖蛊呪诅女而男淫皆伏辜废皇后处长门宫后虽废供养如法长门无异其宫也长主以宿恩犹自亲近后置酒主家见所幸董偃上为之起偃能自媚于上贵宠闻于天下尝宴饮宣室引公主及偃东方朔司马相如等并谏上不听偃既富于财淫于他色与主渐疎主怒因闭于内不复听交游上闻之赐偃死后卒与公主合葬元朔元年立卫子夫为皇后初上幸平阳公主家置酒作乐子夫为讴者善歌能造曲每歌挑上上喜动起更衣子夫因侍尚衣轩中遂得幸上见其美发悦之遂纳于宫中时宫女数千皆以次幸子夫新入在籍末歳余不得见上择宫人不中用者出之子夫因泣涕请出上曰吾昨夜梦子夫中庭生梓树数株岂非天意乎是日幸之有娠生女凡三幸生二女后生男即戾太子也淮南王安招方术之士皆谓神仙上闻而喜女事于是方士自燕齐至者数千人齐人李少翁年二百余歳色若童子拜为文成将军歳余术未验上渐厌倦会所幸李夫人死上甚思悼之少翁云能致其神乃夜张帐明烛陈酒食令上居他帐中遥见李夫人不得就视也上愈益想之乃作赋曰美聮娟以修嫮兮命夭絶而弗长饰庄宫以延伫兮泯不归乎故乡惨鬰鬰其闷感兮处幽隐而怀伤税余马于上椒兮掩修夜之不阳云云少翁者诸方皆验唯祭太乙积年无应上怒诛之文成被诛后月余使者籍资从闗东还逢于渭亭谓使者曰为吾谢上不能忍少日而败大事乎上好自爱后四十年求我于蓬山方将共事不相怨也于是上大悔复征诸方士上常轻服为微行时丞相公孙弘数谏弗从弘谓其子曰吾年已八十余陛下擢为宰相士犹为知己死况不世之君乎今陛下微行不已社稷必危吾虽不逮史鱼冀万一能以尸谏因自杀上闻而悲之自为诔弘尝谏伐匈奴为之少止弘卒乃大发卒数十万遣霍去病讨匈奴折兰过居延获祭天金人于上林凿昆明池又起栢梁台以处神君神君者长陵女子也先嫁为人妻生一男数歳死女子悲哀悼痛之亦死死而有灵其姒宛若【宛若姒之名也】祀之遂闗【通也】言语说人家小事颇有验上遂祠神君请术初霍去病微时数自祷于神君神君乃见其形自修饰欲与去病交接去病不肯乃责之曰吾以神君清洁故斋戒祈福今规欲为淫此非神明也因絶不复往神君亦惭及去病疾笃上令为祷于神君神君曰霍将军精气少寿命弗长吾尝欲以太一精补之可以延年霍将军不晓此意遂见断絶今病必死非可救也去病竟薨上造神君请术行之有效大抵不异容成也神君以道授宛若亦晓其术年百余歳貌有少容卫太子未败一年神君亡去自栢台烧后神稍衰东方朔娶宛若为小妻生三子与朔同日死时人疑化去未死也自后贵人公主慕其术专为淫乱大者抵罪或夭死无复验云东郡送一短人长五寸衣冠具足上疑其精召东方朔至朔呼短人曰巨灵阿母还来否短人不对因指谓上王母种桃三千年一结子此儿不良已三过偷之失王母意故被谪来此上大惊始知朔非世中人也短人谓上曰王母使人来告陛下求道之法惟有清静不宜躁扰言终弗见上愈恨召朔问其道朔曰陛下自当知上以其神人不敢逼也乃出宫女希幸御者二十人以赐之朔与行道女子并年百歳而死惟一女子长陵徐氏号仪君善传朔术至今上元延中已百三十七歳矣视之如童女诸侯贵人更迎致之问其道术善行交接之道无他法也受道者皆与之通或传世淫之陈盛父子皆与之行道京中好淫乱者争就之翟丞相奏坏风俗请戮尤乱甚者今上弗听乃徙女子于炖煌后遂沦没不知所终乐成侯上书言方士栾大胶东人故曾与文成侯同师上召见大悦大乃敢为大言处之无疑上乃封为乐通侯赐甲第僮奴千人乗舆车马帷幄器物以充其家又以女公主妻之送金千斤更号当利公主连年妖妄滋甚而不效上怒收大腰斩之上起明光宫发燕赵美女二千人充之率皆十五以上二十以下年满三十者出嫁之掖庭总籍凡诸宫美女万有八千建章未央长安三宫皆辇道相属率使宦者妇人分属或以为仆射大者领四五百小者领一二百人常被幸御者輙注其籍增其俸秩比六百石宫人既多极被幸者数年一再遇挟妇人媚术者甚众选二百人常从幸郡国载之后车与上同辇者十六人充数恒使满皆自然美丽不假粉白黛緑侍尚衣轩者亦如之尝自言能三日不食不能一日无妇人善行导养术故体常壮悦其应有子者皆记其时日赐金千斤孕者拜爵为容华充侍衣之属上巡狩过河间有紫青气自地属天望气者以为其下当有竒女天子之祥上使求之见有一女子在空馆中姿貌殊絶两手皆拳上令开其手数十人劈之莫能舒上于是自披手手即伸由是得幸号拳夫人进为婕妤居钩弋宫解黄帝素女之术大有宠有娠十四月而产是为昭帝焉从上至甘泉因告上曰妾相运正应为陛下生一男年七歳妾当死今必死于此不可得归矣愿陛下自爱宫中多巫蛊气必伤圣体幸慎之言终而卒既殡尸香闻十余里因葬云陵上哀悼之又疑其非常人乃发冢开视空棺无尸惟衣履存上乃为起通灵台于甘泉上年六十余发不白更有少容服食辟谷希复幸女子矣毎见羣臣自叹愚惑天下岂有仙人尽妖妄耳节食服药差可少病自是亦不服药而体更瘠瘦二三年中惨惨不乐行幸五柞宫谓霍光曰朕告老矣公可立钩弋子公善辅之光泣顿首曰陛下尚康豫岂有此邪上曰吾病甚公不知耳三月丙寅上昼卧不觉颜色不异而身已无气明日色渐变闭目乃发丧殡未央前殿朝晡上祭若有食之常所幸御葬毕悉出茂陵园自婕妤已下上幸之如平生旁人弗见也光闻之乃更出宫人増为五百人因是遂絶

　　古今说海卷一百十七

　　●钦定四库全书

　　古今说海卷一百十八

　　（明）陆楫 编

　　说纂二【逸事二】

　　○艮岳记【宋张洖】

