<!-- { "loadSidebar": true } -->
　　世言市井市廛未晓其义如何因读风俗通曰市亦谓之市井言人至市有鬻卖者当于井上洗濯令香洁然后到市或曰古者二十畆为井田因井为市故云又市中空地谓之廛颜师古乃云凡言市井者市交易之处井共汲之所总而言也

　　契丹谓住坐处曰巴纳四时皆然如春巴纳之类是也不晓其义近者彼国中书舍人王师儒来修祭奠余充接伴使因以问师儒答云是契丹家语犹言行在也

　　梁沈约有修竹弹甘蕉文其畧曰渭川长兼淇园贞干臣修竹稽首言切寻姑苏台前甘蕉一丛宿渐云露荏苒岁月今月某日有台西阶泽兰萱草到园同诉自称今月某日巫岫敛云秦楼开照干光弘普罔幽不烛而甘蕉攒茎布影独见障蔽虽处台隅遂同幽谷臣谓偏辞难信取察以情登摄甘蕉左近杜若江蓠依原辨覆两草各处异列同欵既有证据差非风闻妨贤败类孰过于此而不除戮宪章何用请以见事徙根翦叶斥出台隅庶惩彼将来谢此众屈歴观自昔文集未尝有此类者虽曰新竒盖亦有所寓托也

　　史记赵同汉书同作谈盖司马迁以父名故改之今人与父同名者改曰同为是也

　　古今说海卷一百七

　　●钦定四库全书

　　古今说海卷一百八

　　（明）陆楫 编

　　说畧二十四【杂记二十四】

　　○就日録【阙名】

　　唐人着梦书言梦有征夫梦者何也释氏以四法判之一曰无名薫习二曰旧识巡游三曰四大偏増四曰善恶先兆周官筮人掌占六梦一曰正梦二曰噩梦三曰思梦四曰寤梦五曰喜梦六曰惧梦造化权舆曰神遇为梦形接为事浮虚梦扬沉实梦溺寝藉带梦蛇鸟衔髪梦飞将雨梦水将晴梦火将病梦食将忧梦歌舞此列子之论也李泰伯潜书云梦者之在寝也居其傍者无异见耳目鼻口手足皆故形也魂之所游则或羽而仙或冠而朝或宫室舆马女妇奏舞兴乎其前忽富骤荣乐无有限极及其觉也抚其躬无毛髪之得于是始知其妄而笑此无他独其心之溺焉耳呜呼将幸而觉邪抑将冥冥遂至于死邪前者诸说各有所见且周官载之甚悉而列子之神遇李泰伯之魂游心溺果然哉然有二说如夜梦得金宝货觉而无所获若梦与女人交觉而失精此非心溺乎如夏月露卧偶夜露下而失覆则梦雪降冬月拥被衾多则梦火炽此非神遇乎夫至人无梦者縁无想念盖恐此路头熟着其所好而徃则将冥冥没没而不知返者有之要在平昔学力读者当察之

　　孔子曰道之将行也欤命也道之将废也欤命也是圣人素其位而行所遇不可必故归之于命先言道而后言命天之有命圣人依命而行道所以严君平西蜀设肆为人臣者勉之以忠为人子者劝之以孝是亦行道尔后世不知斯理殢于书传自立一家或以五行支干或以二元九气或专取于日或寓于星禽或依于易数立说纷纷徒惑闻见尔如汉高帝入闗三百人皆封侯赵括四十万众悉坑死岂汉兵无一人行衰絶运限者赵兵无一卒在生旺日时者此理可见近东淮岳总卿刋江西廖君所类诸家命书为五行精纪其集録备载而无去取亦不免拘于五行之内言之且造物者恶得以甲乙数语窥之且夫人事未尽焉尽天理故与人同即为合徳知过再犯即为转趾闻言不信即为孤神财不俭用即为耗宿昔有军校与赵韩王同年月日时生若韩王有一大迁除军校则有一大责罚其小小升转则军校微有谴诃此又不知于命以何而取焉大抵烛理明之人五行神鬼皆不能拘系陶渊明有云痴人前不宜说梦而达人前不可言命至急则无阴阳凡有妄心则被五行所惑一有私心则为鬼神所制况天道福善祸淫鬼神祸盈福谦以命取断于卜师彼以餬口之迫而藉此术以度日欲决行藏一以为贵一以为贱转为之惑以事求用于神彼以幽沉之后尸其享祭焉敢以无作有以曲为直私之于人且人事之公行未有询人者惟有私求则徃祈祷之夫神鬼本畏人而人一有妄心求彼即彼得以肆欺于其间也近时有一内贵官以门下人命使术者议之若言命佳则必以奇祸扰之言命穷则必以好爵荣之此是特与造物争功畧举此以少释其惑

　　钱塘江潮之说前后纪録不一山海经以为海鳅出入穴之度佛书以为神龙之变化葛洪潮记谓天河激涌洞冥正一经云月周天而潮应王充论衡谓水者地之血脉随气进退而为潮窦叔蒙海涛志以潮汐作涛必待于月月与海相推海与月相明东海渔翁海潮论云地浮于大海随气出入上下地下则沧海之水入于江谓之潮地上则江河之水归于沧海谓之汐浙江发源最近江水少海水多其潮特大潘洞浙江论曰海门有二山曰龛曰赭夹岸潮之初来亦慢将近是山岸狭势逼如涌而为涛姚令威聚语载会稽石碑大率元气嘘翕天随气而涨潋濆浡徃来潮顺天而进退者也浙江南自纂风北自嘉兴夹山而水阔下有沙潬【徒旱切】南北亘之隔碍洪波蹙遏潮势非江山浅逼使之然也云麓赵景安漫抄载徐明叔等高丽録云天包水水承地而元气升降于太空之中地乗水力以自持且与元气升降互为抑扬而人不觉众家之议海潮潘洞之论势颇为当理而止云势逼而为涛东海渔翁之论源近逺而分大小理亦近似而云地浮于水其理间断不若徐明叔等高丽録云天包水水承地而元气升降窦叔蒙之论涛符于月此说正与会稽石碑及赵景安所议相合且月阴也潮水也皆应于易之坎卦为用故易说卦坎为水为月于此可见是以三家之论为得焉

　　焚纸钱之说唐王玙传曰汉以来葬者皆有瘗钱后世里俗稍以纸寓钱为鬼事至是玙乃用为禳祓则是丧葬之焚纸钱起于汉世之瘗钱也其祷神而用寓钱则自王玙始矣康节先生春秋祭祀约古今礼行之亦焚楮钱程伊川怪问之曰冥器之义也脱有益非孝子顺孙之心乎徽庙朝高峯廖用中奏乞禁焚纸钱有云尝怪世俗凿纸为钱焚之以徼福于鬼神者不知何所据依非无荒唐不经之说要皆下里之所传耳使鬼神而有知谓之慢神欺鬼可也李珂松牕百记云世既是妄人死而为鬼其妄又可知无身心耳目口鼻之实而六习常不断颠倒沉迷岂复觉悟方其具酒殽列冥器凿楮象钱印绘车马而焚之以妄塞妄也盖尝原其本初恐瘗钱为死者之祸及世艰得钱易以纸钱自后沿袭至唐而焚之其来久且逺而廖高峯遽欲絶之以塞妄费且夫子谓死葬之以礼又曰敬鬼神而逺之是夫子不欲遽絶而以有无之中言之惟邵康节云脱有益非孝子顺孙之心最为通议

　　夷坚志载眞官行持灵验处极多且行持符法自虗靖正一二天师传度符箓于世亦是运自己精神眞气正心而驱除妖邪若自己神灵气清心正之人鬼神亦自畏之况受正法符箓乎上帝好生虑有邪魔为下方之患遂以天神应化人世用此符箓而馘除之实于助国行化不为无补犹于自己积功立行可以超登仙列今也不然有无事取罪者妄意传授符箓假此以茍衣食行持治病则自带亲仆专备附体仍呼神叱鬼又且召役岳帝城隍且岳帝城隍可比人间监司郡守谓如人役仆隶受其利养处之无法尚不伏使令不知汝有何功徳有何神通以动监司郡守况岳帝城隍乎岂不自招阴谴而又要求财物作为滛乱动违天律生不免于雷震死则堕于风刀幽沉是谁之过欤

　　旧传不肖子有三变其初变为蝗虫谓鬻田园而食次变为蠧虫谓货书而食又变为大虫谓卖人而食此切当其理今之不肖子谓此三虫恐未足以尽其实初父母未亡也凭借父祖门荫声势在外无所不为朝去暮归盗窃财物恣情为非父兄以内有所主及持父兄家私事逼其婢妾至于掣肘或恐玷已遂为掩蔽付之无可奈何及托前世甚至在外指屋起钱髙价賖物低价出卖谓之转肩人皆指而目之爷健大郎父有因此淹抑成疾又増利贷钱候父母死还钱谓之下丁钱其或母先父亡犹且庶几者若或父亡而母存其为害特甚初父亡得财产入手岂顾其母及财散而母存甘旨不具展转孤苦亲戚兄弟有不忍者携归奉飬则徃彼争喧取扰谓母有挟藏之物反为求索其亲厌烦则付母还之复受岑寂或有兄弟麤给则兴讼索分亦自有此等人资给以导其为讼既讼毕得钱浪费无岁月间又已空虗连及妻室姊妹觅人蓄养作伪亲戚出入闺门分甘忍耻食残衣弊而妻辈以寒饥所困初似羞涩终则愿为间有妻辈家以力夺去及妻子辈鬻身事人或与所事者厚爱从彼弃此不肖子俱无所施则思旧所交游者及父兄朋友而求索度日如此又不知以何等虫处之矣

　　古今说海卷一百八

　　●钦定四库全书

　　古今说海卷一百九

　　（明）陆楫 编

　　说畧二十五【杂记二十五】

　　○碧湖杂记【阙名】

　　东坡老饕赋盖文章之游戱耳按左氏缙云氏有不才子贪于饮食冒于货贿侵欲崇侈不可盈厌聚敛积实不知纪极不分孤寡不恤穷匮天下之民以比三凶谓之饕餮说文曰贪财为饕贪食为餮然则东坡之赋当作老餮为是

　　五臣注文选谓陶渊明诗自晋义熈以后皆题甲子后世因仍其说独治平中虎丘僧思悦编渊明诗辨其不然其说曰渊明之诗题甲子者始庚子迄丙辰凡十七年皆晋安帝时所作至恭帝元熈二年庚申歳宋始受禅自庚子至庚申盖二十年岂有宋未受禅前二十年耻事二姓而题甲子之理曽裘父艇斋诗话亦信其说然以余考之元兴二年桓元簒位晋氏不断如线得刘裕而始平改元义熈自此天下大权尽归刘裕渊明赋归去来辞实义熈元年也至十四年刘公为相国恭帝即位改元元熈至二年庚申禅于宋观恭帝之言曰桓元之时晋氏已亡天下重为刘公所延将二十载今日之事本所甘心详味此言则刘氏自庚子得政至庚申革命凡二十年渊明自庚子以后题甲子者盖逆知末流必至于此忠之至义之尽也思悦裘父殆不足以知之

　　杜诗云坐开桑落酒来把菊花枝按贾思勰齐民要术造酒门有桑落酒神曲酒其名不一又云桑欲落时造黍米酒可得永年造神曲酒春秋二时造者皆得过夏然桑落时作者乃胜于春又有造桑落酒曲法老杜或本诸此所谓桑落酒者恐未必然

　　牡牧之华清宫诗云雨露偏金穴乾坤入酒乡许彦周谓如此天下焉得不乱盖以明皇宠幸妃族赏赉无极君臣终日酣宴所以兆渔阳之变耳余闻东都宣政间禁中有保和殿殿西南庑有玉眞轩轩内有玉华阁即安妃妆合也妃姓刘氏入宫进位贵妃林灵素以左道得幸谓上为长生帝君妃为九华玉眞安妃毎神降必别置妃位画妃像于其中每祀妃像妃方寝而觉有酒容是时羣臣惟蔡元长最承恩遇尝赋诗题殿壁曰琼瑶错落密成林桧竹交加午有阴恩许尘凡时纵步不知身在五云深侍宴于保和殿上令妃见京先有诗曰雅兴酒酣添逸兴玉眞轩内见安妃命京赓补成篇京即题曰保和新殿丽秋晖恩许尘凡到绮闱云云须臾命京入轩但见妃像京又有诗云玉眞轩内暖如春只见丹青未见人月里嫦娥终有恨鉴中姑射未应眞已而至合妃出见京劝酬至再日暮而退且君门九重睡榻之侧岂容他人咳唾至令人臣纵步亵饮于其间当时恩幸可从而知矣然其它日之祸殆甚于天宝之季此可为万世君臣之戒

　　刘遗民名程之字仲思遗民其号也曽作柴桑令与渊明同隠渊明有和刘柴桑诗时又有周续之者为抚州叅军渊明呼为周掾亦隠于柴桑号浔阳三隠

