<!-- { "loadSidebar": true } -->
　　皮罗阁之立当玄宗开元二十六年受唐册封为云南王赐名归义于是南诏寖强大而五诏微弱皮罗阁因仲夏二十五日祭先之期建松明为楼以会五诏宴醉后罗阁佯下楼击鼔举火焚楼五诏遂灭阁赂劔南节度使求合五诏为一朝廷许之于是尽有云南之地因破吐蕃卒为边患不可复制既并五诏乃卜太和形胜左洱水右苍山山海之交结于子午遂筑太和城自蒙舍徙居之立上下二闗曰龙首曰龙尾连陷辽川永昌石鼓沙追赕龙佉赕后遣其孙凤伽异入朝唐授鸿胪少卿妻以宗女赐乐一部南诏于是始有中国之乐死子阁罗凤嗣

　　阁罗凤之立以天宝八年故事酋长谒都督偕妻子行凤挈家至云南太守张虔陁皆私之复多征求凤怒反攻云南杀干陁取夷州三十二陷嶲州获唐西泸令郑回拜清平官【即其国丞相也】天宝十年夏四月庚寅劔南节度使鲜于仲通将命致讨凤伽异及段俭魏逆战于西洱河唐兵死者六万人仲通仅以身免封俭魏为清平赐名段忠国以旌之遂臣于吐蕃吐蕃封之为东帝刻碑国门之外明叛唐非得已也僭国号曰大蒙始建年号曰赞普钟十三年劔南留后李宓将兵击之为蒙氏所诱全军没焉唐益发兵竟不能克前后死者二十万人南诏自是始与中国隔絶矣代宗大厯十四年死伪谥神武子凤伽异未嗣而死孙异牟寻立【僭改元赞普锺七长寿十一】

　　异牟寻以唐代宗大厯十四年嗣立有智数善抚众居史城【史城今喜州也】连兵吐蕃入冦唐神策都将李晟击破之异牟寻惧改城牟■〈贝佥〉苴咩【今大理】改国号曰大理自称曰日东王僭封五岳四渎并立祠三皇庙春秋致祭以国界内点苍山为中岳东川界江云露松外龙山为东岳【在今禄劝州一名绛云露山一名云龙山有十二峯皆峭拔其山有共命鸟穴】银生部日界蒙乐山为南岳【在今者乐甸又名无量山其山千仭有一殿瑶柱自空中来天帝娶天女处】永昌腾越界高黎共山为西岳【在今腾冲一名昆仑隅东临浓江西临龙川左右有平川名为穹甸草卉贯四序不凋瘴气最恶冬雪至春方融夏秋穹甸炎炽商贾愁怨为之謡曰冬时欲归来高黎共上雪夏秋欲归来无奈穹甸热春时欲归来囊中资粮絶】丽江界玉龙山为北岳【在今丽江一名耸雪山其山九峯雪贯四时玉立万仭千里望之若在咫尺与蜀松州诸山相接也】以黑惠江澜沧江潞江丽江为四渎接点苍之颠添洱河之永立官号曰九爽三托其地东至于铜柱铁桥蟠桃玉榆东南至于交趾南至于骠国木落山西至于太石西北至于吐蕃北至于神川东北至于黔巫八方之地属以八演从中国教令都曰苴咩别都曰善阐皆中国降人为之经画也德宗贞元三年郑回说以大义令复归唐异牟寻然之会西川节度使韦皋招抚羣蛮寻因求内附而犹结好吐蕃皋乃为书遗寻叙其归化之诚转至吐蕃吐蕃疑之异牟寻归附之志益坚九年上表请絶吐蕃复臣于唐十年自将数万人袭吐蕃大破之遣其弟献图纳贡及吐蕃所颁金印请复号南诏唐以其功遣使册之赐银窠黄金印王北面跪受之宴使者出玄宗所赐器物指老笛工歌女曰皇帝所赐龟兹乐惟二人在耳使者曰南诏当深思祖考子孙勿替尽忠皇唐对曰敢不敬使者之命死伪谥孝恒改元二【见龙上元】子寻阁劝嗣

　　寻阁劝以唐德宗贞元十五年立死子劝龙晟立伪谥孝文改元应道

　　劝龙晟以唐永贞元年立淫虐不道其臣嵳颠杀之而立其弟劝利晟谥曰幽改元龙兴

　　劝利晟以唐宪宗元和元年立死伪谥靖王子晟丰佑立改元全义

　　晟丰佑以穆宗长庆四年立趫敢善用其下文宗太和三年西川节度使杜元颕不恤士卒有流入蛮境者蛮衣食之由是尽得蜀之虗实与其臣嵳颠遂谋入冦以蜀卒为乡道袭陷卭戎嶲三州引兵径入成都取诸经籍大掠子女工技数万人及珍货而还南诏工技文织自是与中国埒矣丰佑乃遣使上表请罪元颕朝廷以李德裕代之德裕保障有方索南诏所掠百姓得四千人丰佑死伪谥昭成子世隆立改元二保和天启

　　世隆之立以唐武宗会昌十三年初韦皋开蜀清溪道以通羣蛮入贡又选子弟聚之成都教之书数以羁縻之而军府不时给其饩廪南诏因是不肯入贡及世隆立朝廷以其名同玄宗讳不行册礼谕令更名谢恩然后遣使会世隆冦嶲州事遂寝世隆乃僭称皇帝懿宗咸通三年西冦安南四年冦交趾杀虏几十五万人留兵二万使其将杨思缙据之溪洞夷獠皆降五年冦邕州败还七年节度使高骈大破之复定交趾十年世隆倾国入冦陷犍为及黎雅嘉三州十一年进攻成都不克引还僖宗干符元年复冦西川陷黎州入冦卭崃闗胜负不常二年攻雅州闻高骈改西川遣使请和骈发兵追至大渡河杀获甚众擒其酋长数十人四年复冦越嶲死于景净寺自世隆嗣立以来为边患殆二十年中国为之虗耗而其国亦弊伪谥景庄皇帝子隆舜嗣改元建极

　　隆舜【通鉴作法误也南诏名皆父子相承世隆之子曰隆舜近是】之立以僖宗干符四年性好畋猎酣宴委国事于其臣是岁请和许之又迭请和亲广明元年遣宗正少卿李龟年充使中和元年上表欵附三年以宗室女妻之后内嬖失道为竖臣杨登所弑伪谥宣武子舜化真嗣改元二贞明嵳耶

　　舜化真之立以唐昭宗干宁四年改元中兴上书于唐唐欲报以诏王建言小夷不足辱诏书臣在西南彼何敢犯塞从之立四年其臣郑买嗣夺之而灭其国追谥孝哀蒙氏自细奴罗至舜化真十有三世立三百十年而为郑氏

　　郑买嗣本唐郑回之后世为蒙氏清平唐昭宗光化三年既灭蒙氏而自立改国号曰大长和改元曰安国死伪谥德桓子旻嗣立攻蜀黎州王建发兵大破之俘斩数万级溺死数万人求婚于南汉汉主以増城公主妻之改元五曰始元曰天瑞景星曰安和曰贞佑曰初歴死伪谥肃文子隆亶嗣立改元天应未几为东川节度使杨干真所杀郑氏三传歴年二十有六而为赵氏

　　赵氏名善政为封民清平杨干真既杀灭郑氏遂拔善政而立之后唐明宗之天成三年也改国号曰大天兴立仅十月干真又夺之而为杨氏

　　杨氏名干真既夺赵氏而有蒙国改国号曰大义宁改元曰尊圣贪虐无道中外咸怨通海节度使段思平兴师问罪干真不能御走死杨氏立仅二年而段氏兴焉段氏之先武威郡人有名俭魏者佐蒙氏有功赐名忠国擢清平官六传而生思平思平生有异兆杨干真忌之使人索捕思平逃匿得奇戟于品甸波犬村又得神骥于叶镜湖【在云南县正南大波铺是也】饥摘野桃剖之核肤有文曰青昔思平拆之曰青乃十二月昔乃二十一日今杨氏政乱吾当以是日举义乎遂借兵东方黑爨松爨三十七部皆助之众至河尾是夕思平梦人斩其首又梦玉瓶耳缺乂梦镜破惧不敢进兵其军师董迦罗曰三梦皆吉兆也公为大夫夫去首为天天子兆也玉瓶去耳为王王者兆也镜中有影如人有敌镜破则无影无影则无敌矣三梦皆吉兆也思平乃决明旦引兵欲渡莫知所从见江尾一妇被璎而浣者指曰人从我江尾马从三沙矣尔国名大理从之得济既逐杨氏而有蒙国遂改国号曰大理改元曰文德时后晋天福二年也死伪谥太祖传子思英立未几死伪谥文经武□皇帝国人立其叔思良思良以后晋开运三年改元至治死伪谥（原阙）传子思聪

　　思聪以后周广顺三年立改元三曰明德广德圣德死伪谥（原阙）传于素顺【素顺于思聪未知何属也】

　　素顺以宋太祖建隆四年立时王全斌既平蜀欲因兵威取滇以图进于上太祖鉴唐之祸基于南诏以玉斧画大渡河曰此外非吾有也由是云南三百年不通中国段氏得以睨临僰爨以长世焉素顺十七年改元明正死伪谥应道皇帝传子素英素英以宋太宗雍熙二年立改元五曰广明明应明圣明德明治死伪谥昭明传于素廉

　　素廉以宋真宗祥符二年立改元二曰明启干兴死伪谥敬明传于素隆

　　素隆以宋天禧二年立改元曰明通天圣避位为僧死伪谥秉义传于素贞

　　素贞以宋仁宗天圣四年立改元正治死伪谥圣德传于素兴

　　素兴以宋庆厯元年立改元二曰圣明天明以无道国人废之而立思廉

　　思廉以宋庆厯四年立皇佑中广西侬智高掠广州败走大理狄青募死士使大理求之会智高已死于大理函其首至京师段氏至是始闻名于中国思廉立三十一年改元四曰保安政安政德□□死伪谥世宗传子连义

　　连义以宋熙宁八年立改元二曰上德广安为其臣杨义贞所弑杨义贞簒立自号广安皇帝凡四年段氏臣岳侯高智升遣子升太起东方兵讨灭之而立段寿辉【寿辉连义之从子】寿辉立二年改元曰上明传于正明

　　正明以宋元丰五年立改元三曰保立建安天佑避位为僧时国人皆归心高氏遂奉高升太为主而段氏中絶

　　高升太有功段氏为国人所立以宋哲宗之元符二年立国改国号曰大中国改元上治临终属其子太明曰段氏不振国人推我我不得已从之今其子已长可还其故物尔后人勿效尤也太明遵其遗言求段氏余子正淳立之而段氏复兴号曰后理国高氏世相之赏罚政令皆由之国人称为高国主波斯昆仑诸国来贡大理者皆先谒相国焉

　　正淳复国改元天授以高太明为相高太连为栅主遣太连朝宋求经籍得六十九家立十三年再改元曰开明文安避位为僧传子正严死伪谥中宗

　　正严以宋徽宗大观二年立四十年改元四曰日新永嘉保天广运避位为僧传子正兴死伪谥宪宗

　　正兴以宋高宗绍兴十七年立改元四曰永贞太宝龙兴盛明避位为僧传子智兴死伪谥景宗

　　智兴以宋孝宗干道八年立改元五曰利贞盛德嘉会元亨安定死伪谥宣宗传子智连

　　智连以宋宁宗庆元六年立改元（原阙）死伪谥享天传弟智祥

　　智祥以宋宁宗开禧元年立改元天开仁寿死伪谥神宗传子祥兴

　　祥兴以宋理宗嘉熙三年立改元道隆甲辰元兵攻之高禾逆战败死宋遣使祭之祥兴死伪谥孝义传子兴智

　　兴智以元宪宗元年立改元天定壬子岁元呼必哷将兵击之分三道进自临洮经行山谷二千余里浮金沙江以革囊济进薄大理兴智及高太祥拒战大败兴智奔善阐太祥就擒不屈斩于五华楼下时白日当午忽云起雷震世祖异之曰忠臣也遂虏兴智灭其国段氏自思平至兴智二十二主歴三百五十年

　　元既灭叚氏而有其地得五城八府蛮郡三十有七设大理都元帅府仍録段氏子姓世守其土赦兴智封为摩诃罗嵳管领八方兴智死元季乱中原多故段氏复据之于是有十一总管出焉

　　一代总管曰信苴段实元中统二年入觐世祖嘉之赐玺书令总管大理善阐会川建昌永昌腾越诸郡以功累授行省参政以攻石城【今曲靖】及仁德府【今寻甸】功锡虎符为总管

　　二代总管信苴段忠至元中随元帅伐西林破会川通善阐平休林武定缅甸之役皆有功授金齿宣慰兼掌军民万戸府

　　三代总管信苴段庆元封为宣武将军妻以公主入朝归授云南省叅政

　　四代总管信苴段正

　　五代总管信苴段隆

　　六代总管信苴段俊

　　七代总管信苴段义

