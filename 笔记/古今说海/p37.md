<!-- { "loadSidebar": true } -->
　　唐御史姚生罢官居于蒲之左邑有子一人外甥二人各一姓年皆及壮而顽驽不肖姚之子稍长于二生姚惜其不学日以诲责而怠游不悛遂于条山之阳结茅以居之冀絶外事得専艺学林壑重深嚣尘不到将遣之日姚诫之曰每时季一试汝之所能学有不进必槚楚及汝汝其勉焉及到山中二子曽不开卷但朴斵涂塈为务居数月其长谓二人曰试期至矣汝曹都不省书吾为汝惧二子曽不介意其长读书甚勤忽一夕子夜临烛凭儿披书之次觉所衣之裘后裾为物所牵襟领渐下亦不之异徐引而袭焉俄顷复尔如是数四遂回视之见一小豚籍裘而伏色甚洁白光润如玉因以压书界方击之豚声骇而走遽呼二子秉烛索于堂中牖户甚密周视无隙而莫知豚所往明日有苍头骑马扣门搢棰而入谓三人曰夫人问讯昨夜婴儿无知误入君衣裾殊以为惭然君击之过伤今则平矣君勿为虑三人俱逊词谢之相视莫测其故少顷向来骑僮复至兼抱持所伤之儿并乳保数人衣襦皆绮纨精丽非寻常所见复传夫人语云小儿无恙故以相示逼而观之自眉至鼻端如丹缕焉则界方棱所击之迹也三子愈恐使者及乳保皆甘言慰安之又云少顷夫人自来言讫而去三子悉欲潜去避之惶惑未决有苍头及紫衣宫监数十奔波而至前施屏帏裀席炳焕香气殊异旋见一油壁车青牛舟毂其疾如风寳马数百前后导从及门下车则夫人也三子趋出再拜夫人微笑曰不意小儿至此君昨所伤亦不至甚恐为君忧故来相慰耳夫人年可三十余风姿闲整俯仰如神亦不知何人也问三子曰有家室未三子皆以未对曰吾有三女殊姿淑徳可以配三君子三子拜谢夫人因留不去为三子各创一院指顾之间画堂高阁连云而具翊日有辎軿至焉宾从粲丽逾于戚里车服炫晃流光照地香满山谷三女自车而下皆年十七八夫人引三女升堂又延三子就坐酒殽珍备果实丰衍非常世所有多未之识三子殊不自意夫人指三女曰各以配君三子避席拜谢复有送女数十若神仙焉是夕合卺夫人谓三子曰人之所重者生也所欲者贵也但百日不泄于人令君长生度世位极人臣三子复拜谢但以遇姝废业捶楚为忧夫人曰君勿忧斯易耳乃敕地上主者令召孔宣父须臾宣尼具冠剑而至夫人临阶宣父拜谒甚恭夫人端立微劳问之谓曰吾三壻欲学君其导之宣父乃命三子指六籍篇目以示之莫不了然解悟大义悉通咸若素习既而宣父谢去夫人又命周尚父示以玄女兵符玉璜秘诀三子又得之无遗复坐与言则皆文武全才学究天人之际矣三子相视顿觉风度夷旷神明开爽悉将相之具矣其后姚使家僮馈粮至则大骇而走姚问其故具对以屋宇帷帐之盛人物艳丽之多姚惊谓所亲曰是必山鬼所魅也促召三子三子将行夫人戒之曰慎勿泄露纵加楚挞亦勿言之三子至姚亦讶其神气秀发瞻对闲雅姚曰三子骤尔皆有鬼物凭焉苦问之故不言遂鞭之数十不胜其痛具道本末姚乃幽之别所姚素馆一硕儒因召而与话儒者惊曰大异大异君何用责三子乎向使三子不泄其事则必为公相贵极人臣今泄之其命也夫姚问其故而云吾见织女婺女须女星皆无光是三女星降下人间将福三子今泄天机三子免祸幸矣其夜儒者引姚视三星果无光姚乃释三子遣之归山至则三女邈然如不相识夫人让之曰子不用吾言既泄天机当与子诀因以汤饮三子既饮则昏顽如旧一无所知儒谓姚曰三女星犹在人间亦不逺此地分密为所亲言其处或云河东张嘉贞家其后将相三代矣

　　古今说海卷四十五

　　●钦定四库全书

　　古今说海卷四十六

　　（明）陆楫 编

　　说渊二十六【别传二十六】

　　○唐晅手记【唐唐晅】

　　唐晅晋昌人也其姑适张恭即安定张辄之后隐居滑州渭南县人多重之有子三人进士擢第女三人长适辛氏次适梁氏小女姑锺念习以诗礼颇有令徳开元中父亡哀毁过礼晅常慕之及终制乃娶而留之渭南庄开元十八年晅以故入洛累月不得归夜宿主人梦其妻隔花泣俄而窥井笑及觉心恶之明日就日者问之曰隔花泣者颜随风谢窥井笑者喜于泉路也居数日果有凶信晅悲恸倍常后数岁方得归渭南追其陈迹感而赋诗曰幽室悲长簟妆楼泣镜台独悲桃李节不共一时开魂兮若有感彷佛梦中来又曰常时华室静笑语度更筹恍忽人事改冥寞委荒丘阳原歌薤露阴壑悼藏舟清夜妆台月空想画眉愁是夕风露清虚晅耿耿叹不寐更深悲吟前悼亡诗忽闻暗中若泣声初逺渐近晅惊恻觉有异乃祝之曰傥是十娘子之灵何惜一见相叙也勿以幽冥隔碍宿昔之爱须臾闻言曰儿即张氏也闻君悲吟相念虽处阴冥实所恻怆愧君诚心不以沈魂可弃每所记念是以此夕与君相闻晅惊叹流涕呜咽曰在心之事卒难申叙然得一见颜色死不恨矣答曰隐显道隔相见殊难亦虑君有疑心妾非不欲尽也晅词益恳誓无疑贰俄而闻唤罗敷取镜又闻暗中飒飒然人行声罗敷先出前拜言娘子欲叙夙昔正期与七郎相见晅问罗敷曰我开元八年典汝与仙州康家闻汝已死矣今何得在此答曰被娘子赎来令看阿美阿美即晅之亡女也晅又恻然须臾命灯烛立于阼阶之北晅趋前泣而拜妻答拜晅乃执手叙以平生妻亦流涕谓晅曰阴阳道隔与君久别虽冥寞无据至于相思尝不去心今六合之日冥官感君诚恳放儿暂来千年一遇悲喜兼集况美娘又小嘱付无人今夕何夕再遂申欵晅乃命家人列拜起居徙灯入室施布帷帐不肯先坐乃曰阴阳尊卑以生人为贵君可先坐晅即如言笑谓晅曰君情既不易平生然闻君已再婚新故有间乎晅甚悲怍妻曰论业君合再婚君新人在淮南吾亦知甚平善因语人生修短固有定乎答曰必定矣又问佛称宿因不谬乎答曰理端可鉴何谬之有又问佛与道孰是非答曰同源异派耳别有太极仙品总灵之司出有入无之化其道大哉其余悉如人间所说今不合具言彼此为累晅惧不敢复问因问欲何膳答曰冥中珍羞亦备唯无浆水粥耳晅即命备之既至索别器推之而食向口如尽及彻之粥宛然在晅悉饭其从者有老姥不肯同坐妻曰倚是旧人不同羣小谓晅曰此是紫菊姥岂不识耶晅方记念别席饭之其余侍者晅多不识闻呼名字乃是晅从京回日多剪纸人奴婢所题之名问妻妻曰皆君所与者乃知钱财奴婢无不得也妻曰往日尝弄一金钑镂合子藏于堂屋西北斗拱中无人知处晅取果得又曰岂不欲见美娘乎今已成长晅曰美娘亡时襁褓地下岂受岁乎答曰无异也须臾美娘至可五六岁晅抚之而泣妻曰莫抱惊儿罗敷却抱忽不见晅令下床帷申缱绻宛如平生但觉手足呼吸冷耳又问冥中居何处答曰在舅姑之左右晅曰娘子神灵如此何不还返答曰人死之后魂魄异处皆有所録杳不闗形骸也君何不验梦中安能记其身也儿亡之后都不记死时亦不知殡塟之处钱财奴婢君与则知至如形骸实总不管既而绸缪夜深晅曰同穴不逺矣妻曰曽闻合葬之礼盖同形骸至精神实都不见何烦此言也晅曰妇人没地下亦有再适乎答曰死生同流贞邪各异且儿亡堂上欲夺儿志嫁与北庭都护郑干观侄明逺儿誓志确然上下矜闵得免晅闻怃然感怀而赠诗曰峄阳桐半死延津剑一沈如何宿昔内空负百年心妻曰方见君情辄欲留答可乎晅曰曩日不属文何以为词妻曰文词素慕虑君嫌猜而不为言中心之事今夕何爽遂裂带题诗曰不分殊幽显那堪异古今阴阳途自隔聚散两难心又曰兰阶兔月斜银烛半含花自怜长夜客泉路以为家晅含涕言叙悲喜之间不觉天明须臾闻扣门声言翁婆使丹参传语令催新妇恐天明冥司督责妻泣而起与晅诀别晅修启状以附之整衣闻香郁然不与世同晅问此香何方得答言韩寿余香儿来堂上见赐晅执手曰何时再见答曰四十年耳留一罗帛子与晅为念晅答一金钿合子即曰前途日限不可久留自非四十年外无相见期若墓间祭祀都无益必有相飨但月尽日黄昏于野田中或于河畔呼名字儿尽得也怱怱不果久语愿自爱言讫登车而去扬被久之方灭举家皆见晅手记

　　古今说海卷四十六

　　●钦定四库全书

　　古今说海卷四十七

　　（明）陆楫 编

　　说渊二十七【别传二十七】

　　○独孤穆传【阙名】

