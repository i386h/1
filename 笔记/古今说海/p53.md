<!-- { "loadSidebar": true } -->
　　杨敬眞虢州阌乡县长寿乡天仙村田家女也年十八适同村王清其夫贫力田杨氏奉箕箒供农妇之职甚谨夫族目之曰勤力新妇性沉静不好戏笑有暇必洒扫静室闭门闲坐虽邻妇狎之终不相往来生三男一女年二十四岁元和十五年五月十五日夜告其夫曰妾神识颇不安恶闻人语当于静室宁之请君与儿女暂居异室其夫以田作困又保无他因以许之不问其故杨氏遂沐浴着新衣洒扫其室焚香闭户而坐及明讶其起迟开门视之衣服委于床上若蝉蜕然身已去矣但觉异香满屋其夫惊以告其父母共叹之次邻人来曰昨夜夜半有天乐从西而来似若云中下于君家奏乐久之稍稍上去合村皆听之君家闻否而异香酷烈遍数十里村吏以告县令李邯遣吏民远近寻逐皆无踪迹因令不动其衣闭其戸以棘环之冀其或来也至十八日夜五更村人复闻云中仙乐异香从东来复下王氏宅作乐久之而去王氏亦无闻者及明来视其门棘封如故房中彷佛若有人声遽走告令李邯亲率僧道官吏共开其门则新妇者宛然在床矣但觉面目光芒有非常之色邯问曰向何所去今何所来对曰昨十五夜初有仙骑来曰夫人当上仙云鹤即到宜静室以俟之遂求静室至三更有仙乐彩仗霓旌绛节鸾鹤纷纭五云来降入于房中执节者前曰夫人准籍合仙仙师使者来迎将会于西岳于是仙童二人捧玉箱来献箱中有奇服非绮非罗制若道人之衣珍华香洁不可名状遂衣之毕乐作三阕青衣引白鹤来曰宜乘此初尚惧其危试乘之稳不可言飞起而五云捧出彩仗霓旌次第前引至于华山云台峯峯上有盘石已有四女先在彼焉一人云姓马宋州人一人姓徐幽州人一人姓郭荆州人一人姓夏青州人皆其夜成仙同会于此傍有一小仙曰并舍虚幻得证眞仙今当定名宜有眞字于是马曰信眞徐曰湛眞郭曰修眞夏曰守眞其时五云参差覆崖徧谷妙乐罗列间作于前五人相庆曰同生浊界并是凡身一旦翛然遂与尘隔今夕何夕欢会于斯宜各赋诗以导其意信眞诗曰几刼澄烦思今身仅小成誓将云外隐不向世间行湛眞诗曰绰约离尘界从容上太清云衣无绽日鹤驾没遥程修眞诗曰华岳无三尺东瀛仅一杯入云骑彩鳯歌舞上蓬莱守眞诗曰共作云山侣俱辞世界尘静思前日事抛却几年身敬眞亦继诗曰人世徒纷扰其生似舜华谁言今夕里俛首视云霞既而雕盘珍果名不可知妙乐铿锽响动崖谷俄而执节者请曰宜往蓬莱谒大仙伯五眞曰大仙伯为谁曰茅君也妓乐鸾鹤复次第前引东去倐忽间已到蓬莱其宫阙皆金银花木楼殿皆非人世之制作大仙伯居金阙玉堂中侍卫甚严见五眞喜曰来何晩邪饮以玉杯赐以金简鳯文之衣玉华之冠配居蓬莱院四人者出敬眞独前曰王清父年高无人侍养请回侍其残年王父去世然后从命诚不忍独乐而忘王父也惟仙伯哀之仙伯曰敬眞汝村一千年方出一仙人汝当其会无自坠其道因敕四眞送至其家故得还也邯问昔何修习曰村妇何知但性本虑静闲即凝神而坐不复俗虑得入胷中耳此性也非学也又问要去可否曰本无道术何以能去云鹤来迎即去不来亦无术可召于是遂谢絶其夫服黄冠邯以状闻州州闻廉使时崔尚书从按察陜辅延之舍于陜州紫极宫请王父于别室人不得升其阶惟廉使从事及夫人之瞻拜者纔及阶而已亦不得升廉使以闻召见舍于内殿虔诚访道而无以对罢之今见在陜州终岁不食时啖果实或饮酒三两杯絶无所食但容色转芳嫩耳

　　古今说海卷八十一

　　●钦定四库全书

　　古今说海卷八十二

　　（明）陆楫 编

　　说渊六十二【别传六十二】

　　○小金传【阙名】

　　贞元六年十月范阳卢顼家于钱塘妻弘农杨氏其姑王氏早岁出家隶邑之赡养寺顼宅于寺之北里有佳婢曰小金年可十五六顼家贫假食于郡内郭西堰堰去其宅数十步每令小金于堰主事常有一妇人不知何来年可四十余着瑟瑟裙蓬髪曳漆履直诣小金坐自言姓朱第十二久之而去如是数日时天寒小金爇火以燎须臾妇人至顾见床下炭怒谓小金曰有炭而焚烟熏我何也举足踏火火即灭以手批小金小金絶倒于地小金有弟年可四五岁在傍大骇驰报于家家人至已失妇人而小金瞑然如睡其身僵仆如束命巫人祝之释然于是具陈其事居数日妇人至抱一物如狸状而尖嘴卷尾尾类犬身斑似虎谓小金曰何不食我猫儿小金曰素无为之奈何复批之小金又倒火亦扑灭童子奔归以报家人至小金复瞑然又祝之随而愈自此不令之堰后数日令小金引船于寺迎外姑船至寺门外寺殿后有一塔小金忽见塔下有车马朱紫甚盛竚立以观之即觉身不自制须臾车马出左右辟易小金遂倒见一紫衣人策马问小金是何人旁有一人对答二人举扶阶上不令损紫衣者驻马促后骑曰可速行冷落他筵馔小金问傍人曰行何适人曰过大云寺寺主家耳须臾车马过尽其院中人来方见小金倒于阶上复惊异载归祝酹之而醒是夕冬至除夜卢家方备粢盛之具见妇人鬼倐闪于戸牖之间以闹不得入卢生以二虎目系小金左右臂夜久家人怠寝妇人忽曳小金惊呌妇人怒曰作饼子何不啖我家人惊起小金乃醒而左臂失一虎目忽窻外朗言还你遂掷窻有声烛之果得后数日视之帛裹干茄子不复虎目矣冬至方旦有女巫来坐话其事未毕而妇人来小金即瞑然女巫甚惧方食遂挟一枚馄饨置戸限上祝之于时小金忽笑曰笑朱十二吃馄饨以两手拒地合面于馄饨上吸之卢生以古镜照之小金遂泣言朱十二母在盐官县若得一顿馄饨及顾船钱则不复来卢生如言遂诀别而去方欲焚钱财之时已见妇人背上负钱焚毕而去小金遂释然居间者小金母先患风疾不能言忽然厨中应诺便入房切切然语出大门良久抠衣阔步而入若人骑马状直至堂而拜曰花容起居其家大惊花容即杨氏家旧婢死来十余年语声行动酷似之乃问花容何得来答曰杨郎遣来传语娘子别久好在杨郎卢生舅也要小金母子故遣取来卢生具传恳辞以留受语而出门久之复命曰杨郎见传语切今不用也急作纸人代之依言剪人题其名字焚之又言杨郎在赡养寺塔上与杨二郎双陆又问杨二郎是何人答曰神人耳又有木下三郎亦在其中又问小金前见车马何人曰此是精魅耳本是东邻吴家阿嫂朱氏平生苦毒罚作蛇身今在天竺寺楮树中有穴久而能变化通灵故化作妇人又问既是蛇身如何得衣裳着答曰向某家冢中偷来又问前抱来者是何物言野狸遂辞去即酌一杯令饮饮讫更请一杯与门前镬八问镬八是何人云是杨二郎下行官又问杨二郎出入如此人遇之皆祸否答曰如他杨二郎等神物出入如风如雨在虚中下视人如蝼蚁然命衰者则自祸耳他亦无意焉言讫而去至门方醒醒后问之皆不知也后小金夜梦一老人骑大狮子狮子如文殊所乘毛彩奋迅不可视旁有二昆仑奴操辔老人谓小金曰吾闻尔被鬼物纒绕故万里来救汝是衰厄之年故鬼点尔作客云以取钱应点而已渠亦自得钱汝若不値我来至四月当被作土戸汝则不免死矣汝于某日拾得绣佛子否小金曰然曰汝看此様绣取七躯佛子七口幡子言讫又曰作八口吾误言耳又截头髪少许赎香以供养之其厄则除矣小金曰受教矣今苦腰背痛不可忍慈悲为除之老人曰易耳即令昆仑奴向前令展手便于手掌摩指则如墨染指便于背上点二灸处小金方醒具说其事即造佛及幡视背上信有二点处遂灸之背痛立愈卢顼秉志刚直不信其事又骂之曰乌有圣贤来救一婢此必是鬼耳其夜又梦老人曰吾哀尔疾危是以来救汝愚郎主却唤我作鬼魅耶吾亦不计此亊汝至四月必作土户然至三月末当须出杭州界以避之矣夫鬼神所部州县各异亦犹人之有逃戸小金曰于余杭可乎老人曰余杭亦杭州耳何益也又曰嘉兴可乎曰可老人曰汝于嘉兴投谁家答曰某家有亲欲投之老人曰其家有丧汝今避鬼还投鬼家何益也凡丧家有灵筵神道交通他则知汝所在汝投吉人家则可矣又临发时脱汝所爱惜衣一事剪去身留领缝襟带余处尽去之縳一草人衣之着宅之阴闇处汝则易衣而潜去也小金曰诺贤圣前度灸背当时获愈今尚苦腰痛老人曰吾前不除尔腰者令尔知有我耳汝今欲除之邪复于昆仑手掌中研墨点腰间一处而去寤而验之信有点迹便灸之又瘥其后妇人亦不来矣至三月尽如言潜之嘉兴自后无事

　　古今说海卷八十二

　　●钦定四库全书

　　古今说海卷八十三

　　（明）陆楫 编

　　说渊六十三【别传六十三】

　　○林灵素传【宋赵与旹】

