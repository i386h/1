<!-- { "loadSidebar": true } -->
　　华州栁参军名族之子寡欲早孤无兄弟罢官于长安闲游上巳日于曲江见一车子饰以金碧从一青衣殊亦俊雅已而翠帘徐褰见掺手如玉指画青衣令摘芙蓉女容色絶代斜晲栁生良久生鞭马从之即见车入永从里栁生知其大姓崔氏女亦有母青衣字轻红栁生不甚贫多方赂轻红竟不之受他日崔氏女病其舅执金吾王因候其妹且告曰请为子纳焉崔氏不乐其母不敢违兄之命女曰愿得嫁前时栁生足矣必不允以某与外兄终恐不生全其母念女深乃命轻红于荐福寺僧道省院达意栁生为轻红所诱又悦轻红轻红大怒曰君性正麤奈何小娘子如此待于君某一微贱便忘前好欲保岁寒其可得乎某且以足下事白小娘子栁生再拜谢不敏始曰夫人惜小娘子情切今小娘子不乐适王家夫人是以偷成婚约君可三两日就礼事栁生极喜备数百十财礼期日结婚后五日栁挈妻与轻红于金城里居及旬月金吾到永从其母王氏泣云吾夫亡子女孤露被侄不待礼会强窃女去矣兄岂无教训之道金吾大怒归笞其子数十密令捕访弥年无获无何王氏殂栁生挈妻与轻红自金城里赴丧金吾之子既见遂告父父擒栁生生云某于外姑王氏处纳采娶妻非越礼私诱也家人大小皆熟知之王氏既殁无所明遂讼于官公断王家先下财礼合归于王金吾子常悦表妹亦不怨前横也经数年轻红竟洁已处焉金吾又亡移其宅于崇义里崔氏不乐事外兄乃使轻红访栁生所在时栁生尚居金城里崔氏又使轻红与栁生为期兼赉看圃竖令积粪堆与宅垣齐崔氏女遂与轻红蹑之同诣栁生栁生惊喜又不出城只迁羣贤里后本夫终寻崔氏女知羣贤里住复兴讼夺之王生情深崔氏万途求免托以体孕又不责而纳焉栁生长流江陵二年崔氏与轻红相继殂王生送丧哀恸之礼至矣轻红亦葬于崔氏坟侧栁生江陵闲居春二月繁花满庭追念崔氏凝想形影且不知存亡忽闻叩门甚急俄见轻红抱妆奁而进乃曰小娘子且至闻似车马之声比崔氏入门更无他见栁生与崔氏叙契阔悲欢之甚问其由则曰某已与王生诀自此可以同穴矣人生意専必果夙愿因言曰某少习乐箜篌颇有功栁生实时置箜篌调弄絶妙二年间可谓尽平生矣无何王生旧使苍头过栁生门忽见轻红惊不知其所以又疑人有相似者未敢遽言问闾里又流人栁参军弥怪更伺之轻红知是王生家人亦具言于栁生匿之苍头却还城具言于王生生闻之命驾千里而来既至栁生门于隙窥之正见栁生坦腹于临轩榻上崔氏女新妆轻红捧镜于侧崔氏匀铅黄未竟王生门外极叫轻红镜坠地有声如磬崔氏与王生无憾遂入栁生惊亦待如宾礼俄又失崔氏所在栁生与王生言事二人相看不喻大异之相与造长安发崔氏所葬验之即江陵所施铅黄如新衣服肌肉且无损败轻红亦然栁与王相誓却葬之二人入终南访道遂不返

　　古今说海卷七十一

　　●钦定四库全书

　　古今说海卷七十二

　　（明）陆楫 编

　　说渊五十二【别传五十二】

　　○人虎传【阙名】

　　陇西李微皇族子家于虢略微少博学善属文弱冠从州府贡焉时号名士天宝十五载春于尚书右丞杨门下登进士第后数年调选补尉江南微性疎逸恃才倨傲不能屈迹卑僚尝郁郁不乐毎同舍会既酣顾谓其羣官曰生乃与君等为伍邪其僚友咸侧目之及谢秩则退归闲适不与人通者近岁余后迫以食且缺乃东游吴楚间期敛于郡国长吏楚人闻其声固久矣及至皆开馆以俟之留宴游极欢将去悉厚贿以实其囊槖微在吴楚且周岁所获馈遗甚多西归虢略未至舎于汝坟逆旅中忽被疾发狂鞭捶仆者不胜其苦如是旬余疾益甚无何夜狂走莫知其适家僮迹其去而伺之尽一月而微竟不回于是仆者驱其乘马挈其囊槖而逺遁去至明年陈郡李俨以监察御史奉诏使岭南乘传至商于界晨将去其驿吏白曰道有虎暴而食人故途于此者非昼莫敢进今尚早愿且驻车固不可前俨怒曰我天子使后骑极多山泽之兽能为害邪遂命驾而行去未尽一里果有虎自草中突而出俨惊甚俄而虎匿身草中人声而言曰异乎哉几伤我故人也俨聆其音似李微者俨昔与微同登进士第分极深别有年矣忽闻其语既惊且异而莫测焉遂问曰子为谁岂非故人陇西子乎虎呼吟数声若嗟泣之状已而谓俨曰我李微也俨乃下马曰君何由至此且俨始与君同场屋十余年情好欢甚愈于他友不意吾先登仕路君亦继捷科选睽间言笑厯时颇久倾风结想如渴待饮幸因出使得此遇君而乃自匿草中岂故人畴昔之意也虎曰吾已为异类使君见吾形则且畏怖而恶之矣何暇畴昔之念邪虽然君无遽去得少尽欵曲乃我之幸也俨曰我素以兄事故人愿展拜礼乃再拜虎曰我自与足下别音容旷阻且久矣仆夫得无恙乎宦途不致淹留乎今又何适向者见君有二吏驱而前驿隶挈印囊以导庸非为御史而出使乎俨曰近者幸得备御史之列今奉使岭南虎曰君子以文学立身位登朝序可谓盛矣况宪台清要分纠百揆圣明愼择尤异于人心喜故人居此地甚可贺俨曰往者吾与执事同年成名交契深密异于常友自声容间阻去日如流想望风仪心目俱断不意今日获君念旧之言虽然执事何为不见我而自匿于草莽中故人之分岂当如是邪虎曰我今不为人矣安得见君乎俨曰愿详其事虎曰我前身客吴楚去岁方还道次汝坟忽婴疾发狂夜闻户外有呼吾名者遂应声而出走山谷间不觉以左右手攫地而步自是觉心愈狠力愈倍及视其肱髀则有斑毛生焉心甚异之既而临溪照影已成虎矣悲恸良久然尚不忍攫生物食也既久饥不可忍遂取山中鹿豕獐兔充食又久诸兽皆逺避无所得饥益甚一日有妇人从山下过时正馁迫徘徊数四不能自禁遂取而食殊觉甘美今其首饰犹在岩石之下也自是见冕而乘者徒而行者负而趋者翼而翔者毳而驰者力之所及悉擒而咀之立尽率以为常非不念妻孥思朋友直以行负神祗一旦化为异兽有腼于人故分不见矣嗟夫我与君同年登第交契素厚君今日执天宪耀亲友而我匿身林薮永谢人世跃而呼天俛而泣地身毁不用是果命乎因呼吟咨嗟殆不自胜遂泣俨且问曰君今既为异类何尚能人言邪虎曰我今形变而心甚悟耳自居此地不知岁月多少但见草木荣枯耳近日絶无过客久饥难堪不幸唐突故人惭惶殊甚俨曰君久饥某有余马一疋留以为赠如何虎曰食吾故人之骏乘何异伤吾故人乎愿无及此俨曰食篮中有羊肉数斤留以为赠可乎曰吾方与故人道旧未暇食也君去则留之又曰我与君眞忘形之友也而我将有所托其可乎俨曰平昔故人安有不可哉恨未知何如事愿尽教之虎曰君不许我我何敢言今既许我岂我望邪初我于逆旅中为疾发狂既入荒山而仆者驱我乘马衣囊悉逃去吾妻孥尚在号怨岂知我化为异类乎君自南回为赍书访吾妻子但云我已死无言今日事志之乃曰吾于人世且无资业有子尚稚固难自谋君位列周行素秉风义昔日之分岂他人能右哉必望念其孤弱时赈其乏无使殍死于道途亦恩之大者言已又悲泣俨亦泣曰俨与足下休戚同焉然则足下子亦俨子也当力副厚命又何虞其不至哉虎曰我有旧文数十篇未行于代虽有遗藁当尽散落君为我传录诚不能列文人之戸阈然亦贵传于子孙也俨即呼仆命笔随其口书近二十章文甚高理甚逺阅而叹者至于再三虎曰此吾平生之业也又安得寝而不传欤既又曰吾欲为诗一篇盖欲表吾外虽异而中无所异亦欲以道吾怀而摅吾愤也俨复命吏以笔授之诗曰偶因狂疾成殊类灾患相仍不可逃今日爪牙谁敢敌当时声迹共相高我为异物蓬茅下君已乘轺气势豪此夕溪山对明月不成长啸但成嘷俨览之惊曰君之才行我知之久矣而君至于此者君平生得无有自恨乎虎曰二仪造物固无亲疎厚薄之间若其所遇之时所遭之数吾又不知也噫颜子之不幸伯牛斯疾尼父常深叹之矣若反求其所自恨则吾亦有之矣不知定因此乎吾遇故人则无所自匿也吾尝记之于南阳郊外尝私一孀妇其家窃知之常有害我心孀妇由是不得再合吾因乘风纵火一家数人尽焚杀之而去此为恨尔又曰使回日幸取道他郡无再游此途吾今日尚悟一日都醉则君过此吾亦不省将碎足下于齿牙间终成士林之笑焉此吾之切祝也君前去百余步上小山下视尽见此将令君见我焉非欲矜勇令君见而不复再过此则知吾待故人之不薄也复曰君还都见吾友人妻子愼无言今日之事吾恐久留使斾稽滞王程愿与子诀叙别甚久俨乃再拜上马回视草茅中悲泣所不忍闻俨亦大恸行数里登岭再视则虎自林中跃出咆哮岩谷皆震后回自南中乃取他道不复由此遣使持书及赗赠之礼计于微子月余微子自虢略入京诣俨求先人之柩俨不得已具疏其事遂以己俸均给微妻子免饥冻焉俨后官至兵部侍郎

　　古今说海卷七十二

　　●钦定四库全书

　　古今说海卷七十三

　　（明）陆楫

　　编说渊五十三【别传五十三】

　　○马自然传【阙名】

