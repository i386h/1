<!-- { "loadSidebar": true } -->
　　贾秋壑败师亡国后有人刺以诗曰深院无人草已荒漆屏金字尚辉煌底知事去身宜去岂料人亡国亦亡理考发身端有自郑人应梦果何祥卧龙不肯留渠住空使晴光满画墙又云事到穷时计亦穷此行难倚鄂州功木棉庵上千年恨秋壑堂中一梦空石砌苔稠猿歩月松庭叶落鸟呼风客来未用多惆怅试向呉山望故宫又汤西楼诗云檀板敲残月上花过墙荆棘刺檐牙指麾已失鐡如意赐予寜存玉辟邪破屋春归无主燕壊池雨产在官蛙木棉庵外尢愁絶月黑夜深闻鬼车有和之者云荣华富贵等浮花膂力难胜国爪牙汉世但知光拥立唐朝谁识杞奸邪绮罗化作春风蝶弦管翻成夜雨蛙纵有清漳人去也碧天难挽紫云车

　　秋壑在朝有术者言平章不利姓郑人因此每朝士郑姓者多困抑之武学生郑虎臣登科辄以罪窜之后遇赦得还秋壑丧师陈静观诸公欲置之死地遂寻其平日极仇者为押送官虎臣遂请为之乃假以武功大夫押徃为虎臣一路陵辱求死不能至漳州木绵庵病笃泄泻踞虎子欲絶虎臣知其服脑子求死乃云好教秪恁地死遂锤数下而殂先是履斋呉相循州安置以秋壑贾相私憾之故未几除承节郎刘宗申知循州刘江湖游士専以口舌哄逼当路要人货贿官爵士大夫畏其口姑厚饱弥缝之其得官亦由此守循之际庙堂意责之以黄祖之事宗申至郡所以捃摭履斋者无不至其随行吏仆以次病死人谓寘毒循州贡院井中故饮此水者皆患足软而卒履斋终不免秋壑后亦遭郑虎臣之辱其时赵介如守漳贾门下客也燕虎臣于公舍秋壑亦与焉介如欲客似道似道不可以譲虎臣称天使惟谨虎臣不答似道侧坐于下介如察虎臣有杀贾意命馆人访郑且以辞挑之于时似道衣服饮食皆为郑减抑介如作绵衣等馈之见其行李辎重令截寄其处得命放回日就取之去其馆人语郑云天使今日押使至此度必无生理曷若令速殒无许多苦恼郑即云便是这物事受得许多苦欲其死而不死未几告殂赵徃哭郑不许赵固争郑无如之何赵经纪棺殓且致祭其辞云呜呼履斋死循死于宗申先生死闽死于虎臣呜呼秪此四句然哀激之悃无徃不复之微意悉寓于中秋壑败后有题其养乐园曰老壑曾居葛岭西游人谁敢问蘓堤势将覆餗不回首事到出师方噬脐废圃更无人作主败垣惟有客留题算来秪是孤山耐依旧梅花伴月低养乐者以其奉母而乐也秋壑赐第正在蘓堤葛岭孤山之近游人常徃此地有游骑过门侦事者密报必为所罗织有官者被黜有财者被祸世变而凌夷矣

　　古今说海卷九十二

　　●钦定四库全书

　　古今说海卷九十三

　　（明）陆楫 编

　　说畧九【杂记九】

　　○谐史【宋沈俶】

　　鬼物之于人但侮其命之当死及衰者尔茍人未当死与命或未衰则纵使为妖为孽茍能御之以正亦无如之何吴兴郡有项羽庙自古相承云羽多居郡厅前后太守不敢上南史孔靖字季恭为守居之无害先是此邦频丧太守人言卞山王项羽居郡厅事以故多不利于太守何季恭之独不然也萧惠明泰始初亦守是邦谓纲纪曰孔季恭尝为此郡未尝有灾遂盛设筵榻接宾数日见一人长丈余张弓挟矢向惠明既而不见因有背疮旬日而卒萧琛字彦瑜惠明从子也后亦为守其本传云郡有羽庙土人名为愤王甚有灵验于郡厅事安床幕为神主公私请祷前后二千石皆于厅下再拜祠以太牢既祭而避居他室琛至着屐登厅事闻室中有叱声琛厉色曰生不能与汉祖争中原死据此厅事何也因迁之于庙又禁杀牛以脯代肉竟不能害以是观之魑魅魍魉假羽名以兴祸福何独贻害于惠明而季恭彦瑜差无闻然此非他惠明之死期将至而二人者福未艾耳今霅川城之北门有祠号霸王庙其城门亦曰霸王门庙有碑本朝雍熈四年九月一日建宣奉郎守太子中允通判张怿文也惠明传称郡界有卞山山下有庙当是后人迁之入城云

　　宣和用兵燕云厚赋天下缗钱督责甚峻民无贫富皆被其害时有海州杨允秀才妻刘氏寡居二子皆幼积钱十屋一日刘氏谓二子曰国家用兵敛及下户期会促迫刑法惨酷吾家积钱列屋坐视乡党之困与官吏之负罪而晏然不顾于心安乎遂请于官以缗钱一百万献纳以充下户之输于是一郡数县之官吏得以逃责而下户得免于流离死亡者皆刘氏之赐也呜呼今之积金蓄榖倍息计赢遇灾荒而幸籴价之髙遭艰厄而喜窖藏之密者滔滔皆是也其视刘氏贤愚何啻霄壤耶

　　四明戴献可者疎财尚气喜从贤士大夫游处而家世雄于财凡客至必延欵士闻风而归者皆若平生欢也献可死止一子伯简年十八九未歴世故暴承家业用度无艺里中恶少因得与交狎邪不数岁破家止有昌国县鱼盐竹木之利尚存旧仆杨忠主之自献可无患时出纳无纎毫欺伯简家业既荡独杨忠所掌犹可頼为衣食资遂徃焉杨忠拜哭尽哀日与妇共事之籍其资财之簿以献伯简大喜谓我固有之物仍复妄为其游从辈闻之又欲诱荡焉杨忠哭谏不顾一日伯简与其徒会饮呼卢杨忠挺刀而前执其尤者捽首顿之地数曰我事主人三十余年郎君年少尔辈诱之为不善家产扫地幸我保有此业汝心欲荡之靡有孑遗邪我断汝首告官请死报吾主人于地下又大叱令伏地受刀其人哀号伏罪请自今不敢复至杨忠噤咽良久収刀却立曰尔畏死绐我邪其人号曰请自今不敢复至忠曰如此贷尔命再至必屠裂尔躯遂出帛数端曰可负此亟去其人疾走忠遂挥涕谢伯简曰老奴惊犯郎君自今改前所为但听老奴尽心力役不二三年旧业可复不然老奴当即日自沉于海不忍见郎君饿死以贻主人门户羞也伯简惭泣自是谢絶羣不逞修谨自守一听杨忠所为果数年尽复田宅杨忠事之弥谨吁杨忠其贤矣哉真不负其名矣其视幸主人之祸败从而取之者孰非杨忠之罪人乎

　　庆厯中贝贼王则倡乱率众闭门为不轨知城中子女无如赵氏女美致帛万端金千斤聘为妻且曰女若不行即灭尔族父母不敢违独女不可曰吾虽女子戴天子天履天子土十九年矣纵不能执兵讨叛奈何妻之泣涕不食父母族人守之以所得后服衣之女曰妻贼何后也家人掩其口卒逼以徃女登舆自残于舆中贼盛礼待之闻报皆失色而贼之亲信自杀者三人缒城逃者七十四人惧为贼所鱼肉也自此贼熖渐衰以至于败呜呼识去就知廉耻仗节死义者天下皆以是望士君子而不以是望众庻常以是望男子而不以是望妇人今赵氏一民家女耳表表之节如是可谓出于人所甚难而天下之所未尝望者彼士君子号为男子者观之宁不有愧于心耶

　　徐氏名观妙歴阳人江东曹闳中之女也嫁郡士张弼建炎己酉冦犯维扬官军望风辄溃多肆掳掠和人大恐弼与邻皆徃裕溪避贼独徐氏不去为乱兵所掠大骂曰朝廷畜汝辈以备缓急今虏犯行在不能赴难而乘时为盗我恨一女子力少势弱不能斩汝宁肯为汝曹所辱以茍活耶贼惭恚以刀刺杀投之江中呜呼士方平时自视霄汉抵掌大言以节义自许一落贼手则蝇营狗茍乞一旦之命或出力而助虐者多矣徐氏眇然一妇乃能奋不顾死与秋霜烈日争严呜呼壮哉

　　周王元俨太宗皇帝第八子也生而颕悟广颡丰頥凛不可犯名闻外夷天圣以来太宗诸子独元俨存仁宗眷宠尤异俨好坐木马遇饥则于其上饮食仍奏乐于前或终日在上酣饮庆厯四年封燕王时富郑公条上河北守御十二策其首策曰契丹风俗贵亲率以近亲为名王将相所以视中国用人亦如其国燕王威望着于契丹燕蓟小儿毎遇夜啼其家必惊之曰八大王来也儿啼即止毎牵马牛渡河旅拒以进必曰莫八大王在河里其畏之如此契丹毎见南使未尝不问王安否今年王薨识者亦忧之谓王之生彼以为重今王之薨必以朝廷为轻矣

　　余毎见世情炎凉释道尤甚幼时尝侍亲游一二寺观多有此态归而相语未尝不慨然也近阅张文濳杂志忽见一事不觉怃然而书之殿中丞邱浚尝在杭州谒释珊见之殊傲顷之有州将子弟来谒珊降阶接之甚恭邱不能平伺子弟退乃问珊曰和尚接浚甚傲而接州将子弟乃尔恭邪珊曰接是不接不接是接浚勃然起杖珊数下曰和尚莫怪打是不打不打是打竒哉殊快人意

　　京城阛阓之区窃盗极多踪迹诡秘未易根缉赵师■〈罒幸廾，上中下〉尚书尹临安日有贼毎于人家作窃必以粉书我来也三字于门壁虽缉捕甚严久而不获我来也之名哄传京邑不曰捉贼但云捉我来也一日所属解一贼至谓此即我来也亟送狱鞫勘乃畧不承服且无赃物可证未能竟此狱其人在禁忽密谓守卒曰我固尝为贼却不是我来也今亦自知无脱理但乞好好相看我有白金若干藏于寳叔塔上某层某处可徃取之卒思塔上乃人迹徃来之冲意其相侮贼曰毋疑但徃此方作少縁事点塔灯一夕盘旋终夜便可得矣卒从其计得金大喜次早入狱密以酒肉与贼越数日又谓卒曰我有器物一瓮寘侍郎桥某处水内可复取之卒曰彼处人闹何以取贼曰令汝家人以箩贮衣裳桥下洗濯濳掇瓮入箩覆以衣舁归可也卒从其言所得愈丰次日复劳以酒食卒虽甚喜而莫知贼意一夜至二更贼低语谓卒曰我欲畧出四更尽即来决不累汝卒曰不可贼曰我固不至累汝设或我不复来汝失囚必至配罪而我所遗尽可为生茍不见从却恐悔吝有甚于此卒无奈遂纵之去卒坐以伺正忧恼间闻檐瓦声已跃而下卒喜复桎梏之甫旦启狱户闻某门张府有词云昨夜三更被盗失物其贼于府门上写我来也三字师■〈罒幸廾，上中下〉抚案曰几误断此狱宜乎其不承认也止以不合犯夜从杖而出诸境狱卒回妻曰半夜后闻叩门恐是汝归亟起开门但见一人以二布囊掷户内而去遂藏之卒取视则皆黄白器也乃悟张府所盗之物又以赂卒贼竟逃命虽以赵尹之明特而莫测其奸可谓黠矣卒乃以疾辞役享从容之乐终身没后子不能守悉荡焉始与人言

　　古今说海卷九十三

　　●钦定四库全书

　　古今说海卷九十四

　　（明）陆楫 编

　　说畧十【杂记十】

　　○昨梦録【宋康与之】

　　滑台南一二里有沙觜横出半河上立浮图亦不甚髙大河水泛溢之际其势横怒欲没孤城毎至塔下辄怒气遽息若不泛溢时及过滑台城址则横怒如故此殆天与滑台而设也塔中安佛发长及二丈有竒拳为巨螺其大如容数升物之器髪之色非赤非青非緑人间无此色也髪根大于人指自根至杪渐杀焉使两人对牵之人自其中来徃无碍塔有赐名忘之矣

　　西北边城防城库皆掘地作大池纵横丈余以蓄猛火油不阅月池土皆赤黄又别为池而徙焉不如是则火自屋柱延烧矣猛火油者闻出于髙丽之东数千里日初出之时因盛夏日力烘石极热则出液他物遇之即为火惟真瑠璃器可贮之中山府治西有大陂池郡人呼为海子余犹记郡帅就之以按水战试猛火油池之别岸为敌人营垒用油者以油涓滴自火熖中过则烈熖遽发顷刻敌营浄尽油之余力入水藻荇俱尽鱼鳖遇之皆死

