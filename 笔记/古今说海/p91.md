<!-- { "loadSidebar": true } -->
　　本朝四帝亦有吉符真宗即来和天尊出杨砺之梦纪载诸国史祥符崇尚道敎建立宫观专尚祥瑞王钦若献芝草八千一百三十九本丁谓献芝草三万七千余本独孙奭不然其事真宗久无嗣用方士拜章至上帝所有赤脚大仙微笑上帝即遣大仙为嗣大仙辞之帝曰当遣个好人去相辅赞仁宗在禁中未尝鞋惟坐殿方御鞋韈下扆即去之徽宗即江南李主神祖幸秘书省阅江南李主像见其人物俨雅再三叹讶而徽宗初生时梦李主来谒所以文采风流过李主百倍及北狩塞外用江南李主见艺祖故事髙宗韦后生徽宗梦钱王再三乞还两浙梦觉与郑后言朕夜被钱王取两浙甚急郑后奏云昨夜妾梦亦然须臾报韦后诞髙宗及建炎渡江今都钱塘百有余年岂非应乞两浙之梦乎夷门志载宣和间禁中有物曰■〈犭雷〉【音来】块然一物无头眼手足有毛如漆中夜有声如雷禁中人皆云■〈犭雷〉来诸阁皆扃户徽庙亦避之甚至登几危坐移时或往诸嫔妃榻中睡以手抚之亦温暖晓则自榻滚下而去罔知所在后宫妃嫔梦中有与同寝者即此■〈犭雷〉也或云朱温之厉所化左传云豕人立而啼未必诬也

　　绍兴初杨存中在建康有双胜交环谓之二胜环取两宫北还之意因得美玉琢成帽环进髙庙日尚御冕偶有一伶人者在傍髙宗指环示之此环杨大尉进来名二胜环伶人接奏云可惜二胜环且放在脑后髙宗亦为之改色此所谓执艺事以谏也

　　王黼宅与一寺为邻有一僧每日于黼宅旁沟中漉取流出雪色饭洗浄晒干数年积成一囤靖康城破黼宅骨肉絶食此僧即用所积干饭复用水浸蒸熟送入黼宅老幼赖之无馁

　　真定大歴寺有藏虽小精巧藏经皆唐宫人所书经尾题名氏极可观佛龛上有一匣藉匣古锦俨然有开元赐藏经勑书及会昌间赐免拆殿勑书有涂金匣藏经一卷字体尤婉丽其后题曰善女人杨氏为大唐皇帝李三郎书

　　士之穷通出处盖有命焉非人所能为也元佑中东坡知贡举李方叔就试将锁院坡缄封一简令叔党持与方叔值方叔出其仆受简置几上有顷章子厚二子曰持曰援者来取简窃观乃扬雄优于刘向论一篇二章惊喜携之以去方叔归求简不得知为二章所窃怅惋不敢言已而果出此题二章皆模仿坡作方叔几于阁笔及拆号坡意魁必方叔也乃章援第十名文意与魁相似乃章持坡失色二十名间一卷颇竒坡谓同列曰此必方叔视之乃葛敏修时山谷亦与校文曰可贺内翰得人此乃仆宰泰和时一学子相从者也而方叔竟下第坡出院闻其故大叹恨作诗送其归所谓平生漫说古战场过眼空迷日五色者是也其母叹曰苏学士知贡举而汝不成名复何望哉抑郁而卒余谓坡拳拳于方叔如此真盛徳事然卒不能増益其命之所无反使二章得窃之以发身而子厚小人将以坡为有私有党而无以大服其心岂不重可惜哉

　　淳熙中王季海为相奏起汪玉山为大宗伯知贡举且以书速其来玉山将就道有一布衣之友平生极相得屡黜于礼部心甚念之乃以书约其来会于富阳一萧寺与之对榻夜分密语之曰某此行或者典贡举当特相牢笼省试程文易义冒子中可用三古字以为验其人感喜玉山既知贡举搜易卷中果有冒子用三古字者遂径批上置之前列及拆号乃非其友人也窃怪之数日友人来见玉山怒责之曰此必足下轻名重利售之他人何相负乃如此友人指天誓曰某以暴疾几死不能就试何敢漏泄于他人玉山终不释未几以古字得者来谒玉山因问之曰老兄头场冒子中用三古字何也其人泯黙久之对曰兹事甚怪先生既问不敢不以实对某之来就试也假宿于富阳某寺中与寺僧闲步庑下见室下一棺尘埃漶漫僧曰此一官员女也殡于此十年矣杳无骨肉来问又不敢自葬之因相与黙然是夕梦一女子行庑下谓某曰官人赴省试妾有一语相告此去头场冒子中可用三古字必登髙科但幸勿相忘使妾枯骨早得入土既觉甚怪之遂用其言果叨前列近已往寺中葬其女矣玉山惊叹【鹤林玉露】

　　临安中瓦在御街上士大夫必游之地天下术士皆聚焉凡挟术者易得厚获而近来数十年间向之行术者多不验惟后进者术皆竒中有老于谈命者下问后进汝今之术即我向之术何汝验我若何不验后进者云向年士大夫之命占得禄贵生旺皆是贵人今日士大夫之命多带刑杀冲击方是贵人汝不见今日为监司郡守阃帅者日以杀人为事邪老师叹服

　　狒狒赞曰狒狒怪萌被发操竹获人则笑唇掩其目终亦号咷反为我戮物类相感志曰狒狒出西南蛮宋建武中安昌县进雌雄二头帝曰吾闻狒狒能负千斤既力若此何能致之对曰狒狒见人輙笑笑则上唇掩其额故可以钉之髪可为朱缨血可染衣似猕猴人面而红作人言鸟声善知人生死饮其血使人见鬼帝命工图之元稹诗狒狒穿筒格猩猩置屐驯狒房沸切

　　凡人溺死者及服金屑未死者以鸭血灌之可活　耳暴聋者用全蝎去毒为末酒调滴耳中闻水声即聋愈　枸杞子榨油点灯观书能益目力金疮刀斧伤用　独殻大栗研为干末傅之立止或仓卒用生嚼傅亦验　喉痹并乳鹅虾蟆衣凤毛草擂细入盐霜梅肉煑酒各少许和再研细布绞汁鹅毛刷患处随手吐痰即消　痈疽恶疮初肿起当归及黄蘗皮羌活为细末生鹭鸶膝擂汁调傅疮之四围自然收毒聚作小头即破切不可并疮头傅之恐毒气四攻不可收也

　　新昌徐氏妇病产有名医陆某在二百里外舆致之及门妇已死但胷膈间犹微热陆入诊之良久曰此血闷也得红花数十斤则可活主人亟购如数陆乃为大锅煑之候汤沸遂以三木桶盛汤于中取窻格藉妇人寝其上汤气微复进之有顷妇人指动半日遂苏

　　四明延庆寺一僧自顶至踵平分寒热医无识者有一道人曰此生偏膓毒也药之一夕而愈

　　骨鲠用犬涎谷芒用鹅涎无弗愈者皆以意推也

　　孝宗尝患痢众医不效徳寿忧之过宫偶见小药肆遣中使询之曰汝能治痢否对曰专科遂宣之至请问得病之由语以食湖蟹多故致此疾遂令诊脉曰此冷痢也其法用新采藕节细研以热酒调服如其法杵细酒调数服即愈徳寿大喜就以杵药金杵臼赐之至今呼为金杵臼严防御家可谓不世之遇

　　病眼生赤瘴者取田螺一枚去掩以黄连末糁之置于露中晓取则肉化为水以之滴目赤瘴自消

　　治嗽方甚多余得一方甚简但用香橼去核薄切作细片以时酒同入砂瓶内煑令熟烂自昏至五更为度用蜜拌匀当睡中唤起用匙挑服甚效又越州某学録云少时苦嗽百药不疗或敎用向南柔桑条一束每条寸折内锅中大约用水五碗煎至一碗于盛暑中遇渴饮之服一月而愈

　　象山县村民有患水肿者以为鬼祸讯之卜者卜者授之方用田螺大蒜车前草和研为膏作大饼覆脐上水从便出数日遂愈

　　古今说海卷一百二十六

　　●钦定四库全书

　　古今说海卷一百二十七

　　（明）陆楫 编

　　说纂十一【散録五】

　　○虚谷闲抄【宋方回】

　　安西市帛肆有贩鬻求利而为之平者姓张家富于财居光徳里其女国色也尝昼寝梦至一处朱门大户棨戟森然由之而入望其中堂若设燕张乐左右廊皆施帷幄有紫衣吏引张氏于西廊幙次见少女如张等辈十许人皆花容绰约钗钿照耀既至吏促张妆饰诸女迭助之理泽傅粉有顷自外传呼侍郎来竞隙间窥之见一紫绶大官张氏之兄尝为其小吏识之乃吏部沈公也俄双呼曰尚书来又有识者并帅王公也逡巡复连呼曰某来皆郎官以上六七人坐毕前紫衣吏曰可出矣羣女旋进金石丝竹铿鍧震响中宵酒酣并州见张氏而视之尤属意焉谓曰汝习何技能对曰未尝学声音使与之琴辞不能曰第操之乃抚之而成曲予之筝亦然琵琶亦然皆平生所不习也王公曰恐汝或遗乃令口授吟曰鬟梳闹扫学宫妆独立闲庭纳夜凉手把玉簮敲砌竹清歌一曲月如霜谓张曰其归辞父母异日复来忽惊啼而寤手扪衣带曰尚书命我矣索笔録之问其故泣对所梦且曰殆将死乎母怒曰汝作魇尔何乃出不祥言如是因卧病累日外亲有持酒殽者又有将食来者女曰且须膏沐澡瀹母听良久靓妆盛饰而至食毕乃徧拜父母及坐客曰时不可留某今往矣因援衾而寝父母环伺之俄遂卒会昌二年六月十五日也【三梦记】

　　同昌公主薨帝伤悼不已以仙音烛赐安国寺冀追冥福其状殊髙层层露寳为之花鸟皆玲珑烛既然点外玲珑者皆响动丁当清逸烛尽响絶莫测其理【逸史】

　　蜀中有一道人卖自然羮人试买之盌中二鱼鳞鬛肠胃皆具鳞间有黑纹如一圆月味如澹水食者旋剔去鳞肠其味香美有问鱼上何故有月道人从盌中倾出皆是荔枝仁初未尝有鱼并月则笑而急走回顾云蓬莱月也不识明年时疫食羮人皆免道人不复见【宾退録】

　　幽州石老者卖药为业年八十忽腹大十余日不食惟饮水而已其疾犹扶持而行比明其子号泣呼四邻云适来有病白鹤入吾父室中吾父亦化为白鹤同飞去矣遂指云中白鹤擗地号呌人异而观之皆焚香礼拜节度使李懐仙差兵马使朱希来验见室中有穿纸格出入处遍问邑人四邻皆言石老化为白鹤飞去翔翥云间移时节度使赐绢一百疋米一百石与石老子家逺近传石老得仙太清宫道士段常着续仙传备载石老升仙事月余其子与邻人争斗官中讯鞫乃为分绢不平云石老病久其夕奄忽将终其子以木贯大石缚父尸沈于桑干河水妄指云中白鹤是父州县复差人检验于所说沈水处涝漉得尸懐仙遂杖杀其子【辨疑志】

　　吴郡太湖中有圣姑棺洞庭山有圣姑寺并祠其棺在祠中俗传圣姑之死已数百年其貌如生逺近来赛岁献文服妆粉不絶有人欲得观者巫秘密云慎不可若开便有风雨之变村闾皆信事之无敢窥者巫又妄传云有见者衣妆俨然一如生人大厯中福建观察使李照之子七郎者性狂凶恃势不惧程法因率奴客启棺视之惟朽骨髑髅而已亦无风雨之变【辨疑志】

　　淄青有一百姓家燕窠累年添接仅踰三尺其燕哺雏既飞忽一旦有诸野禽飞入庭除俄而渐众栋宇之上栖息无空隙不复畏人厨人馈食于堂手中盘馔皆被众禽搏撮莫可驱逐其家老人罔测灾祥顾之甚闷忽以杖击破燕巢随手有一白鳯雏长三尺以来自巢而堕未及于地即掀然出户望西南冲天而去诸禽亦应时散逝须臾而尽又一家亦是燕巢中忽然赤色光芒而隐隐有声若鸣鼓地中日夜不絶夜后厢巡呵喝于外责其不戢灯烛既入其舍视之不见有火纔出门外望之则有火焰亘天居旬日间人渐声传或聚观其家老人惧偶以拄杖探燕巢中即有一小赤龙子长尺余堕下鳞甲炳焕老父惊战速以裀褥藉之焚香祷谢未毕而见一大龙长丈余自檐屋而入光如列炬烁人瞻视一家震骇窜伏稽颡龙徐徐拥其子入自寝室穴屋腾天而去亦不损物然二家不三数年皆隳败焉【金华子杂编】

