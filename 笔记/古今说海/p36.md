<!-- { "loadSidebar": true } -->
　　古今说海卷四十二

　　●钦定四库全书

　　古今说海卷四十三

　　（明）陆楫 编

　　说渊二十三【别传二十三】

　　○洛京猎记【阙名】

　　咸通庚寅岁卢龙军节度使检校尚书左仆射张直方抗表请修入觐之礼优诏允焉先是张氏世莅燕土民亦世服其恩礼燕台之嘉宾抚易水之壮士地沃兵庶朝廷每姑息之洎直方之嗣事也出绮纨之中据方岳之上未尝以民间休戚为意而酣酒于室淫兽于原巨赏狎于皮冠厚宠袭于緑帻暮年而三军大怨直方稍不自安左右有为其计者乃尽室西上至京懿宗授之左武卫大将军而直方飞苍走黄莫亲徼道之职往往设呵殿于通衢则犬彘絶迹臧获有不如意者立杀之或曰辇毂之下不可専戮其母曰尚有尊于我子乎则僣轶可知也于是谏官列状请收付廷尉天子不忍置于法乃降为王府司马俾分务洛师焉直方至东京既不自新而慢游愈亟洛阳四旁翥者走者见之必羣噪长嘷而去有王知古者东诸侯之贡士也虽薄涉儒术而数奇不中春官选乃退处于三川之上以击鞠飞觞为事遨游于南邻北里间至是有闻于张直方延之覩其利喙赡辞不觉前席自是日相狎壬辰岁冬十一月知古尝晨兴则僦舍无烟愁云塞望悄然弗怡乃徒步于直方第至则直方急趋将出畋也谓知古曰能从乎而知古以祁寒有难色直方顾小僮曰取短皂袍来请知古衣之乃上加麻衣焉遂聨辔而去出夏门则凝霰始零由阙塞而密雪如注乃渡伊水而东南践万安山之阴麓而鞲弋之类甚伙倾羽觞烧兔肩殊不觉有严冬意及乎霞开雪齐日将夕焉忽有封狐突起于知古马首乗酒驰之数里不能及又与猎徒相失须臾雀噪烟暝莫知所如隐隐闻洛城暮钟但彷徨于樵径古陌之上俄而山川黯然若一鼓将半试长望有炬火甚明乃依积雪光而赴之复若十余里至则乔林交柯而朱门中开皓壁横亘真北阙之甲第也知古及门下马将徙倚以待旦无何小驷顿辔阍者觉之隔阖而问阿谁知古应曰成周贡士太原王知古也今旦有友人将归于崆峒旧隐者仆饯之伊水濵不胜离觞既掺袂马逸复不能止失道至此耳迟明将去幸无见让阍曰此乃剑南副使崔中丞之庄也主父近承天书赴阙郎君复随计吏西征此惟闺帏中人耳岂可淹久乎某不敢去留请闻于内知古虽怵惕不宁自度中宵矣去将安适乃拱立以俟少顷有秉蜜炬自内至者振管辟扉引保母出知古前知古仍述厥由保母曰夫人传语主与小子皆不在家于礼无延客之道然僻居与山薮接轸豺狼所嘷若复固拒是见溺而不援也请舍外厅翊日可去知古辞谢乃从保母而入过重门门侧厅事栾栌宏敞帷幙鲜华张银镫设绮席命知古坐焉酒三行复陈方丈之馔豹胎鲂腴穷水陆之美者保母亦时来相勉食毕保母复问知古世嗣宦族及内外姻党知古具言之乃曰秀才轩裳华胄金玉竒标既富春秋又洁操履斯实淑媛之贤夫也小君以钟爱稚女将及笄年尝托媒妁为求佳对久矣今夕何夕获遘良人潘杨之睦可遵凤凰之兆斯在未知雅抱何如耳知古敛容曰仆文愧金声才非玉润岂室家为望惟泥涂是忧不谓宠及迷津庆逄子夜聆好音于鲁馆逼佳气于秦台二客游神方兹莫及三星委照唯恐不扬倘或托彼强宗睠以佳偶则生平所志毕在斯乎保母闻言谑浪而入白复出致小君之命曰儿自移天崔门实秉懿范奉苹繁之敬如琴瑟之和惟以稚女是怀思配君子既辱高义乃叶夙心上京飞书路且不遥百两陈礼事亦非賖忻慰孔多倾瞩而已知古罄折而荅曰某虫沙微类分及湮沦而锺鼎高门忽蒙采拾有如白水以奉清尘鹤企鳬移准待休命致词毕保母戏曰他日锦雉之衣欲解青鸾之匣全开貌如月晕室若云迷此际颇相念否知古谢曰以凡近仙自地登汉不有所举孰能自媒谨当誓彼襟灵志之绅带期于没齿佩以周旋复少时则燎沈当庭良夜将艾保母请知古脱服以休既解麻衣而皂袍见保母诮曰岂有逢掖之士而服从役衣邪知古谢曰此乃假之于与游所熟者固非已有又问所从荅曰乃卢龙张直方仆射所借耳保母忽惊叫仆地色如死灰既起不顾而走入宅遥闻大叱曰夫人差事宿客乃张直方之徒也复闻夫人者叫曰火急斥出无启冦雠于是婢子小竖辈羣出秉猛炬曳白棓而登阶知古■〈亻匡〉儴走于庭中四顾逊谢骂言狎至仅得出门纔出已横关阖扉犹闻諠哗未已知古愕立道左自怛久之将隐颓垣乃得马于其下遂驰走遥望大火若燎原者乃纵辔赴之则输租车坊饭牛附火耳询其所则伊水东草店之南也复枕辔假寝食顷而震方洞然心思稍安乃扬鞭于大道比及都门已有直方骑数辈来迹矣遥至其第既见直方而知古愤懑不能言直方慰之坐定知古乃述宵中恠事直方起而抚髀曰山魑木魅亦知人间有张直方邪且止知古复益其徒数十人皆射皮饮羽者享以巵酒豚肩与知古复南出既至万安之北知古前导雪中马迹宛然直诣栢林下则碑板废于荒坎樵苏残于茂林中列大冢十余皆狐兔之窟宅其下成蹊于是直方命四周张罗彀弓以待内则束缊荷锸且掘且熏少顷羣狐突出焦头烂额罝罹罥挂者应弦饮羽者凡狐大小百余头以其尸归之水人曰嗟乎王生生世不谐而为狐貉所侮况其大者乎向若无张公之皂袍则强死秽膻之穴矣余时在洛敦化里第于庠集中博士渤海徐公谠为余言之岂曰好恠以摭近事故传之焉

　　古今说海卷四十三

　　●钦定四库全书

　　古今说海卷四十四

　　（明）陆楫 编

　　说渊二十四【别传二十四】

　　○玉壶记【阙名】

　　元和初有元胤栁实者居于衡山二公俱有从父为官淛右李庶人连累于驩爱州二公共结行迈而往省焉至于廉州合浦县登舟而欲越海将抵交址舣舟于合浦岸夜有村人飨神箫鼓諠哗舟人与二公仆使齐往看焉夜将午俄飘风歘起断缆漂舟入于大海莫知所适突长鲸之鬐抢巨鳌之背浪浮雪峤日涌火轮触蛟室而梭停撞蜃楼而瓦解摆簸数四几欲倾沈然后抵孤岛而风止二公愁闷而陟焉但见天王尊像莹然于岭所有金铸香炉而别无人物二公周览次忽覩海面上巨兽出首四顾若有察听牙森剑戟目闪电光良久而没逡巡复有紫云自海面涌出蔓衍数百步中有五色大芙蓉高百余尺叶叶而绽内有帐幄若绣绮错杂耀夺人眼又见虹桥忽展直抵于岛上俄有双鬟侍女捧玉合持金炉自莲叶而来天尊所易其残烬炷以异香二公见之前告叩头辞理哀酸求送人世双鬟不答二公请益苦良久女曰子是何人而遽至此二公具以实白之女曰少顷有玉虚尊师当降此岛与南溟夫人会约子但坚请之将有所遂言讫有道士乘白鹿驭彩霞直降于岛上二公前拜而泣告尊师悯之言曰子可随此女而谒南溟夫人当有归期无以碍矣尊师语双鬟曰余暂修真毕当诣彼二子受教至帐前行拜谒之礼见一女未髻衣五色文彩皓玉凝肌红妆艶絶神出天表气肃沧溟二子告以姓字夫人哂之曰昔时天台有刘晨今有栁实昔有阮肇今有元胤昔时有刘阮今有元栁莫非天也设二榻而坐俄命侍女歌舞雅合节奏二子恍忽若梦于钧天即人世罕闻见矣遂命飞觞忽有玄鹤衔彩笺自空而至曰安期生知尊师赴南溟会暂请枉驾尊师读之谓玄鹤曰寻当至彼尊师语夫人曰与安期生间阔千年不直南游无因访语夫人遂促侍女进馔玉器光洁夫人对食而二子不得饷尊师曰二子虽未合饷然为求人间之食而饷之夫人曰然即别进馔乃人间味也尊师食毕怀中出丹篆一卷授夫人夫人拜而受之遂告去回谓二子曰子有道骨归乃不难然邂逅相遇合有灵药相贶子但宿分自有师吾不当为子师耳二子拜尊师遂去俄海上有武夫长数丈衣金甲仗剑而进曰奉使天真清道不谨法当显戮今已行刑遂趋而没夫人命侍女紫衣凤冠者曰可送客去而所乘者何侍女曰有百花桥可驭二子二子感谢拜别夫人赠以玉壶一枚高尺余夫人命笔题玉壶诗赠曰来从一叶舟中来去向百花桥上去若到人间扣玉壶鸳鸯自解分明语俄有桥长数百步阑槛之上皆有异花二子于花间潜窥见千龙万蛇遽相缴遶为桥之柱又见昔海上兽已身首异处浮于波上二子因诘使者使者曰此兽为不知二客故也使者曰我不当为使而送子盖有深意欲奉托强为此行遂襟带间解一琥珀合子中有物隐隐若蜘蛛形状谓二子曰吾辈水仙也水仙阴也而无男子吾昔遇番禺少年情之至感遂有子未三岁合弃之夫人命与南岳神为子其来久矣闻南岳回鴈使者有事于水府返日凭寄吾子所弄玉环往而使者隐之吾颇为恨望二君子为持此合子至回鴈峯下访使者庙而投之当有异变即得玉环为送吾子吾子亦当自有报効耳慎勿启之二子受之谓使者曰夫人诗云若到人间扣玉壶鸳鸯自解分明语何也曰子归有事但扣玉壶当有凭而应之事无不从矣又曰玉虚尊师云吾辈自有师师复是谁曰南岳太极先生耳二子及回岸询时已一十二年矣驩爱二州亲属已殂谢矣问道将归衡山中途因馁而扣壶遂有鸳鸯语曰当欲饮食前行自遇耳俄而道左有盘馔丰备二子食而数日不思他味寻即达家昔日童稚已弱冠矣然二子妻各谢世数年家人辈悲喜不胜曰人云郎君已没大海服阕已九秋矣二子情厌人世体以清虚覩妻之丧不甚悲感遂相与直抵回鴈峯访使者庙以合子而投之儵有黑龙长数丈激风喷电折树揭屋霹雳一声而庙立碎二子战栗不敢熟视空中乃有掷玉环者二子取之而送岳庙及归有黄衣少年持二合子各到二子家曰中有药若有毙者虽一甲子犹可涂其口中俄顷则活授之而使者不见二子遂以活妻室后共寻云水访太极先生而曽无影响可问却归因大雪见老叟肩樵而鬻二子哀其衰迈饮之以酒覩樵担上有太极字遂礼而为师以玉壶告之叟曰吾贮玉液者亡来数十甲子甚喜再见二子因随诣祝融峯自此而得道不复见矣

　　古今说海卷四十四

　　●钦定四库全书

　　古今说海卷四十五

　　（明）陆楫 编

　　说渊二十五【别传二十五】

　　○姚生传【阙名】

