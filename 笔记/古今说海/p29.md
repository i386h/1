<!-- { "loadSidebar": true } -->
　　杜子春者周隋间人少落魄不事家产以心气闲纵嗜酒邪游资产荡尽投于亲故皆以不事事之故见弃方冬衣破腹空徒行长安中日晩未食彷徨不知所往于东市西门饥寒之色可掬仰天长吁有一老人策杖于前问曰君子何叹子春言其心且愤其亲戚疎薄也感激之气发于颜色老人曰几缗则丰用子春曰三五万则可以活矣老人曰未也更言之十万曰未也乃言百万亦曰未也曰三百万乃曰可矣于是袖出一缗曰给子今夕明日午时俟子于西市波斯邸慎无后期及时子春往老人果与钱三百万不告姓名而去子春既富荡心复炽自以为终身不复羁旅也乗肥衣轻会酒徒征丝竹歌舞于倡楼不复以治生为意一二年间稍稍而尽衣服车马易贵从贱去马而驴去驴而徒倐忽如初既而复无计自叹于市门发声而老人到握其手曰君复如此奇哉吾将复济子几缗方可子春惭不对老人因逼之子春愧谢而已老人曰明日午时来前期处子春忍愧而往得钱一千万未受之初发愤以为从此谋生石季伦猗顿小竖耳钱既入手心又翻然纵适之情又却如故不三四年间贫过旧日复遇老人于故处子春不胜其愧掩面而走老人牵裾止之曰嗟乎拙谋也因与三千万曰以此不痊则子贫在膏肓矣子春曰吾落魄邪游生涯罄尽亲戚豪族无相顾者独此叟三给我我何以当之因谓老人曰吾得此人间之事可以立孤孀可以足衣食于名教复圆矣感叟深惠立事之后唯叟所使老人曰吾心也子治生毕来岁中元见我于老君双桧下子春以孤孀多寓淮南遂转资扬州买良田百顷郭中起甲第要路置邸百余间悉召孤孀分居第中婚嫁甥侄迁袝旅榇恩者煦之雠者复之既毕亊及期而往老人者方啸于二桧之阴遂与登华山云台峯入四十里余见一居处室屋严洁非常人居彩云遥覆鸾鹤飞翔其上有正堂中有药炉高九尺余紫熖光发灼焕窻戸玉女数人环炉而立青龙白虎分据前后其时日将暮老人者不复俗衣乃黄冠绛帔士也持白石三丸酒一巵遗子春令快餐之讫取一虎皮铺于内西壁东向而坐戒曰慎勿语虽尊神恶鬼夜义猛兽地狱及君之亲属为所囚缚万苦皆非真实但当不动不语耳安心莫惧终无所苦当一心念吾所言言讫而去子春视庭唯一瓦瓮中满贮水而已道士适去而旌旗戈甲千乗万骑遍满崖谷来呵叱之声动天地有一人称大将军身长丈余人马皆着金甲光芒射人亲卫数百人拔剑张弓直入堂前呵曰汝是何人敢不避大将军左右竦剑而前逼问姓名又问作何物皆不对问者大怒催斩争射之声如雷竟不应将军者抝怒而去俄而猛虎毒龙狻猊狮子蝮蛇万计哮吼拏攫而前争欲抟噬或跳过其上子春神色不动有顷而散既而大雨滂澍雷电晦暝火轮走其左右电光掣其前后目不得开须臾庭际水深丈余流电吼雷势若山川开破不可制止瞬息之间波及坐下子春端坐不顾未顷而散将军者复来引牛头狱卒奇貌鬼神将大镬汤而置子春前长枪刃义四面■〈辶合〉迎传命曰肯言姓名即放不肯言即当心义取置之镬中又不应因执其妻来捽于阶下指曰言姓名免之又不应乃鞭捶流血或射或斫或煮或烧苦不可忍其妻号哭曰诚为陋拙有辱君子然幸得执巾栉奉事十余年矣今为尊鬼所执不胜其苦不敢望君匐匍拜乞但得公一言即全性命矣人谁无情君乃忍惜一言雨泪庭中且呪且骂子春终不顾将军且曰吾不能毒汝妻耶令取剉碓从脚寸寸剉之妻呌哭愈急竟不顾之将军曰此贼妖术已成不可使久在世间勑左右斩之斩讫魂魄被领见阎罗王王曰此乃云台峯妖民乎促付狱中于是镕铜铁杖碓捣硙磨火坑镬汤刀山剑林之苦无不备尝然心念道士之言亦似可忍竟不呻吟狱卒告受罪毕王曰此人阴贼不合得作男宜令作女人配生宋州单父县丞王勤家生而多病针灸医药之苦畧无停日亦尝坠火堕床痛苦不齐终不失声俄而长大容色絶代而口无声其家目为哑女亲戚相狎侮之万端终不能对同乡有进士卢珪者闻其容而慕之因媒氏求焉其家以哑辞之卢曰茍为妻而贤何用言矣亦足以戒长舌之妇乃许之卢生备礼亲迎为妻数年恩情甚笃生一男仅二岁聪慧无敌卢抱儿与之言不应多方引之终无辞卢大怒曰昔贾大夫之妻鄙其夫纔不笑尔然观其射雉尚释其憾今吾陋不及贾而文艺非徒射雉也而竟不言大丈夫为妻所鄙安用其子乃持两足以头扑于石上应手而碎血溅数步子春爱生于心忽忘其约不觉失声云噫噫声未息身坐故处道士者亦在其前初五更矣其紫熖穿屋上天火起四合屋室俱焚道士叹曰措大误余乃如是因提其髻投水瓮中未顷火息道士前曰出吾子之心喜怒哀惧恶欲皆能忘也所未臻者爱而已向使子无噫声吾之药成子亦上仙矣嗟乎仙才之难得也吾药可重炼而子之身犹为世界所容矣勉之哉遥指路使归子春强登台观焉其炉已壊中有铁柱大如臂长数尺道士脱衣以刀子削之子春既归愧其恩誓复自効以谢其过行至云台峯无人迹叹恨而归

　　古今说海卷三十

　　●钦定四库全书

　　古今说海卷三十一

　　（明）陆楫 编

　　说渊十一【别传十一】

　　○裴伷先别传【阙名】

　　工部尚书裴伷先年十七为太仆寺丞伯父相国炎遇害伷先废为民迁岭外伷先素刚痛伯父无罪乃于朝廷上封事请见面陈得失天后大怒召见盛气以待之谓伷先曰汝伯父反干国之宪自贻伊戚尔欲何言伷先对曰臣今请为陛下计安敢诉寃且陛下先帝皇后李家新妇先帝弃世陛下临朝为妇道者理当委任大臣保其宗社东宫年长复子明辟以塞天人之望今先帝登遐未几遽自封崇私室立诸武为王诛斥李宗自称皇帝海内愤惋苍生失望臣伯父至忠于李氏反诬其罪戮及子孙陛下为计若斯臣深痛惜臣望陛下复立李家社稷迎太子东宫陛下高枕诸武获全如不纳臣言天下一动大事去矣产禄之诫可不惧哉臣今为陛下计能用臣言犹未晚也天后怒曰何物小子敢发此言命牵出伷先犹反顾曰陛下采臣言实未晩如是者三天后令集朝臣于朝堂杖伷先至百长隶瀼州伷先解衣受杖笞至十而伷先死数至九十八而苏更二笞而毕伷先疮甚卧驴舆中至流所卒不死在南中数岁娶流人卢氏女生男愿卢氏卒伷先携愿潜归乡岁余事发又杖一百配北庭货殖五年致资财数千万伷先贤相之侄往来河西所在交二千石北庭都护府城下有夷万帐则降人也其可汗礼伷先以女妻之可汗唯一女念之甚赠伷先黄金马驼牛羊甚众伷先因而致富门下食客常数千人自北庭至东京累道置客以取东京息耗朝廷动静不数日伷先必知之时补阙李秦授寓直中书进封事曰陛下自登极诛斥李氏及诸大臣其家人亲族流放在外以臣所料且数万人如一旦同心招集为逆出陛下不意臣恐社稷必危谶曰代武者刘夫刘者流也陛下不杀此辈臣恐为祸深隠天后纳之夜中召入谓曰卿名秦授天以卿授朕也何启予心即拜考功员外郎仍知制诰赐朱绂女妓十人金帛称是与谋发敕使十人于十道安慰流者其实赐墨敕与牧守有流放者杀之敕既下伷先知之会宾客计议皆劝伷先入突厥伷先从之日晚舍于城外束装时有铁骑果毅二人勇而有力以罪流伷先善待之及行使将马牛槖駞八十头尽装金帛宾客家僮从之者三百余人甲兵备足曳犀超乗者半有千里马二伷先与妻乗之装毕遽发料天晓人觉之已入突厥境矣既而迷失道迟明唯进一舍乃驰既明候者言伷先走都护令八百骑追之妻父可汗又令五百骑急追诫追者曰舍伷先与妻同行者尽杀之货财为赏追者及伷先于塞伷先勒兵与战麾下皆殊死战杀追骑五百人日昏二将战死而败縳伷先及妻与槖駞将至都护所既至械系穽中具以状闻待报而使者至召流人数百皆害之伷先以未报故免天后度流人已死又使使者安抚流人曰吾前使十道使安慰流人何使者不晓吾意擅加杀害深为酷暴其輙杀流人使者并所在鏁项将至害流人处斩之以快亡魂诸流人未死或他事系者兼家口放还由是伷先得免乃归乡里及唐室再造宥裴炎赠以益州大都督求其后伷先乃出授詹事丞岁中四迁遂至秦州都督再节制桂广一任幽州帅四为执金吾一兼御史大夫太原京兆尹太府卿凡任三品官向四十政所在有声绩号称名臣后为工部尚书东京留守薨寿八十六

　　古今说海卷三十一

　　●钦定四库全书

　　古今说海卷三十二

　　（明）陆楫 编

　　说渊十二【别传十二】

　　○震泽龙女传【阙名】

