<!-- { "loadSidebar": true } -->
　　饶州刺史齐推女适湖州参军韦会长庆三年韦将赴调以妻方娠送归鄱阳遂登上国十一月妻方诞之夕忽见一人长丈余金甲仗钺怒曰我梁朝陈将军也久居此室汝是何人敢此秽触举钺将杀之齐氏叫乞曰俗眼有限不知将军在此比来承教乞容移去将军曰不移当死左右悉闻齐氏哀诉之声惊起来视齐氏汗流洽背精神恍然遶而问之徐言所见及明侍婢白使君请移他室使君素正直执无鬼之论不听至其夜三更将军又到大怒曰前者不知理当相恕知而不去岂可复容遂将用钺齐氏哀乞曰使君性强不从所请我一女子敢拒神明容至天明不待命而移去此更不移甘于万死将军者抝怒而去未曙令侍婢洒扫他室移榻其中方将辇运使君公退问其故侍者以告使君大怒杖之数十曰产蓐虚羸正气不足妖由之兴岂足遽信女泣以请终亦不许入夜自寝其前以身为援堂中添人加烛以安之夜分闻齐氏惊痛声开门入视则头破死矣使君哀恨之极倍百常情以为引刀自残不足以谢其女乃殡于异室遣健步报韦会韦以文籍小差为天官所黜异道来复凶讣不逢去饶州百余里忽见一室有女人映门仪容行步酷似齐氏乃援其仆而指之曰汝见彼人乎何以似吾妻也仆曰夫人刺史爱女何以行此乃人有相类耳韦审观之愈是跃马而近焉女人乃入门斜掩其扇又意其它人也乃过而回视齐氏自门出呼曰韦君忍不相顾韦遽下马视之真其妻也惊问其故具云陈将军之事因泣曰妾诚愚陋幸奉巾栉言词情礼未尝获罪于君子方欲竭节闺门终于白首而枉为狂鬼所杀自检命籍当有二十八年今有一事可以自救君能相哀乎韦曰夫妻之情义均一体鹣鹣翼坠比目半无单然此身更将何往茍有岐路汤火能入但生死异路幽晦难知如可竭诚愿闻其计齐曰此村东数里有草堂中田先生者领村童教授此人奇恠不可遽言君能去马步行及门叩谒若拜上官然垂泣诉寃彼必大怒乃至诟骂屈辱捶击拖拽秽唾必尽数受之事穷然后见哀即妾必还矣先生之貌固不称焉晦冥之事幸无忽也于是同行韦牵马授之齐氏哭曰妾此身故非旧日君虽乘马亦难相及事甚廹切君无推辞韦鞭马随之往往不及行数里遥见道北草堂齐氏指曰先生居也救心诚坚万苦莫退渠有凌辱妾必得还无忽忿容遂令永隔勉之从此辞矣挥涕而去数步不见韦收泪诣草堂未到数百步去马公服使仆人执谒前引到堂前学徒曰先生转食未归韦端笏以候良久一人戴破帽曳木屐而来形状丑秽之极问其门人曰先生也命仆呈谒韦趋走迎拜先生答拜曰某村翁求食于牧竖官人何忽如此甚令人惊韦拱诉曰妻齐氏享年未半枉为梁朝陈将军所杀伏乞放归终其残禄因叩地哭拜先生曰某乃村野鄙愚门人相竞尚不能断况冥晦间事乎官人莫风狂否火急须去勿恣妖言不顾而入韦随入拜于床前曰实诉深寃幸垂哀宥先生顾其徒曰此人风疾来此相喧可拽出又复入汝共唾之村童数十竞来唾面其秽可知韦亦不敢拭唾歇复拜言诚恳切先生曰吾闻风狂之人打亦不痛诸生为吾击之无折支败面耳村童复来羣击痛不可堪韦执笏拱立任其挥击击罢又前哀乞又勑其徒推倒把脚拽出放而复入者三先生谓其徒曰此人乃实知吾有术故此相访汝今归吾当救之耳众童既散谓韦曰官人真有心丈夫也为妻之寃甘心屈辱感君诚恳然兹事吾亦久知但不早申诉屋宅已败理之不及吾向拒公盖未有计耳试为足下作一处置因命入房房中铺席席上有案置香一炉炉前又铺席坐定令韦跪于案前俄见黄衫人引向北行数百里入城郭鄽里闹喧一如会府又北有小城城中楼殿峩若皇居卫士执兵立者坐者各数百人及门门吏通曰前湖州参军韦某乘通而入直北正殿九问堂中一间卷帘设床案有紫衣人南面坐者韦入向坐而拜起视之乃田先生也韦复诉寃左右曰近西通状韦趋近西廊有授笔砚者乃为诉词韦问当衙者何官曰王也吏收状上殿王判曰追陈将军仍检状过状出瞬息间通曰提陈将军至仍检状过有如齐氏言王责曰何故枉杀平人将军曰自居此室已数百岁而齐氏擅秽再宥不移忿而杀之罪当万死王判曰明冥异路理不相干久幽之鬼横占人室不知自省仍杀无辜可决一百配流东海之南案吏过状曰齐氏禄命实有二十八年王命呼阿齐阳禄未尽理合却回今将放归意欲愿否齐氏曰诚愿却回王判曰付案勒回案吏咨曰齐氏宅舍破坏无所归王曰差人修补吏曰事事皆隳修补不及王曰齐氏寿筭颇长若不再生义无厌伏公等所见如何有一老吏前启曰东晋邺下有一人横死正与此事相当前使葛真君断以具魂作本身却归生路饮食言语嗜欲追游一切无异但至寿终不见形质耳王曰何谓具魂吏曰生人三魂七魄死则散草木故无所依今收合为一体以续弦胶涂之大王当衙发遣放回则与本身同矣王曰善召韦曰生魂只有此异作此处置可乎韦曰幸甚俄见一吏别领七八女人来与齐氏一类即推而合之又有一人持一器药状似稀饧即于齐氏身涂之毕遂令韦与齐氏同归各拜而出黄衫人复引南行既出其城若行崖谷跌而坠开目即复跪在案前先生者亦据案而坐先生曰此事甚袐非君诚恳不可致也然贤夫人未塟尚瘗旧房宜飞书葬之到即无苦也慎勿言于郡下微露于人将不利于使君耳贤合只在门前便可同去韦拜谢而出其妻已在马前矣此时却为生人不复轻健韦掷其衣駄令妻乘马自跨卫从之且飞书于郡请葬其柩使君始闻韦之将到也设馆施繐帐以待之及得书惊骇殊不信然强葬之而命其子以肩舆迓焉见之益閟多方以问不言其实其夏醉韦以酒迫问之不觉具述使君闻而恶焉俄得疾数月而卒韦潜使人觇田先生亦不知所在矣齐氏饮食生育无异于常但肩舆之夫不觉其有人也余闻之已久或未深信太和二年秋富平尉宋坚因坐中言及奇事客有鄜王府参军张奇者即韦之外弟具言斯事无差旧闻且曰齐嫂见在自归复已来精神容饰殊胜旧日冥吏之理于幽晦也岂虚言哉

　　古今说海卷五十四

　　●钦定四库全书

　　古今说海卷五十五

　　（明）陆楫 编

　　说渊三十五【别传三十五】

　　○鱼服记【阙名】

　　薛伟者干元二年任泾州青城县主簿与丞邹滂尉雷济裴察同时其秋伟病七日忽奄然若往者连呼不应而心头微暖家人不忍即殓环而伺之经二十日忽长吁起坐谓其人曰吾不知人间几日矣曰二十日矣为我觑羣官方食鲙否言吾已苏甚有奇事请诸公罢筯来听也仆人走视羣官实欲食鲙遂以告皆停飡而来伟曰诸公勑司户仆张弼求鱼乎曰然又问弼曰渔人赵干藏巨鲤以小者应命汝于苇间得藏携之而来方入县也司户吏某坐门东纠曹吏某坐门西方奕棊入及阶邹雷方博裴啖桃实弼言干之藏巨鱼也曰鞭之既付食工王士良者喜而杀之皆然乎递相问诚然众曰子何以知之曰向杀之鲤我也众骇曰愿闻其说曰吾初疾困为热所逼殆不可堪忽闷忘其疾恶热求凉策杖而行不知其梦也既出郭其心欣欣然若笼禽槛兽之得逸莫我如也渐入山山行益闷遂下游于江畔见江潭深静秋色可爱轻涟不动镜涵逺空忽有思浴意遂脱衣于岸跳身便入自幼狎水成人以来絶不复戏遇此纵适实契宿心且曰人浮不如鱼快也安得摄鱼而健游乎傍有一鱼曰顾足下不愿耳正授亦易何况求摄当为足下图之快然而去未顷有鱼头人长数尺骑鲵来导从数十鱼宣河伯诏曰城居水游浮沈异道茍非其好则昧通波薛伟意尚浮深迹思闲旷乐浩汗之域脱屣清波厌巘崿之情投簮幻世暂从鳞化非遽成身可权充东潭赤鲤呜呼恃长波而倾舟得罪于晦昧纎钩而贪饵见伤于明无或失身以羞其党尔其勉之听而自顾已鱼服矣于是放身而游意往斯到波上潭底莫不从容三江五湖腾跃将遍然配留东潭每暮必复俄而饥甚求食不得循舟而行忽见赵干垂钩其饵芳香心亦知戒不觉近口曰我人也暂时为鱼不能求食乃吞其钩乎舍之而去有顷饥益甚思曰我是官人戏而鱼服纵吞钩赵干岂杀我固当送我归县耳遂吞之赵干收纶以出干手之将及也伟连呼之干不听而以绳贯我腮乃系于苇间既而张弼来曰裴少府买鱼须大者干曰未得大鱼有小鱼十余斤弼曰奉命取大鱼安用小者乃自于苇间寻得而提之又谓弼曰我是汝县主簿化形为鱼游江河得不拜我弼不听提我而行骂亦不顾入县门见县吏坐而奕棊大声呼之畧无应者唯笑曰可长鱼直三四斤余既而入阶邹雷方博裴啖桃实皆喜鱼大促命赴厨弼言干之藏巨鱼以小者应命裴怒曰鞭之我叫诸公曰我是公同官今而见擒竟不相舍促杀之仁乎哉大叫而泣三君不顾而付鲙手王士良者方持刃喜而投我于机上我又叫曰王士良汝是我之常使鲙手也因何杀我何不执我白于官人士良若不闻者按吾颈于砧上而斩之彼头适落此亦省悟遂奉召尔诸公莫不大惊心生爱忍然赵干之获张弼之提县司之奕吏三君之临阶王士良之将杀皆见其口动实无闻焉于是三君并弃鲙终身不食伟自此平愈后为华阳丞而卒

　　古今说海卷五十五

　　●钦定四库全书

　　古今说海卷五十六

　　（明）陆楫 编

　　说渊三十六【别传三十六】

　　○聂隐娘传【阙名】

