<!-- { "loadSidebar": true } -->
　　太和四年春盐州防御使曽孝安有孙曰季衡居使宅西偏院室屋壮丽而季衡处之有仆夫告曰昔王使君女暴终于此乃国色也昼日其魂或见于此郎君慎之季衡少年好色愿覩其灵异终不以人鬼为间频炷名香颇疎凡俗闲游阆处怳然凝思一日晡时有双鬟前揖曰王家小娘子遣某传达厚意欲面拜郎君言讫瞥然而没俄顷有异香袭衣季衡乃束带伺之见向者双鬟引一女而至乃神仙之人也季衡揖之问其姓氏曰某姓王氏字丽真父今为重镇昔时从大人牧此城处此室无何物故感君思深窈冥情激幽壤所以不间存没颇思神会其来久矣但非吉日良时今方契愿幸垂留意季衡留之欵会移时乃去握季衡手曰翊日此时再会慎勿泄于人遂与侍婢俱不见自此每及晡一至近六十余日季衡不疑因与大父麾下将校说及艳丽误言之将校怛然惊其事曰郎君将及此时愿一扣壁某当与一二辈潜窥焉季衡亦终不能扣壁是日女郎一见季衡容色惨沮语声嘶咽握季衡手曰何为负约而泄于人自此不可更接欢笑矣季衡惭悔无词以应女曰殆非君之过亦冥数尽耳乃留诗曰五原分袂真吴越燕拆莺离芳草歇年少烟花处处春北邙空恨清秋月季衡不能诗耻无酬乃强为一篇曰莎草青青鴈欲归玉腮珠泪洒临岐云鬟飘去香风尽愁见莺啼红树枝女遂于襦带解蹙金结花合子又抽翠玉双凤翘一只赠季衡曰望异日覩物思人无以幽冥为隔季衡搜书箧中得小金镂花如意酬之季衡曰此物虽非珍异但贵其名如意愿长在玉手操持耳又曰此别何时更会女曰非一甲子无相见期言讫呜咽而没季衡自此寝寐求思形体羸瘵故旧丈人王回推其方术疗以药石数月方愈乃询五原纫针妇人曰王使君之爱女不疾而终于此院今已归塟北邙山或阴晦而魂游于此人多见之则女诗云北邙空恨清秋月者言其塟处耳

　　古今说海卷五十八

　　●钦定四库全书

　　古今说海卷五十九

　　（明）陆楫 编

　　说渊三十九【别传三十九】

　　○蒋子文传【阙名】

　　蒋子文广陵人也嗜酒好色挑达无度常自谓骨青死当为神汉末为秣陵尉逐贼至钟山下贼击伤额因解绶缚之有顷遂死及呉先主之初其故吏见文于道乘白马执白羽侍从如平生见者惊走文追之谓曰我当为此土地神以福尔下民尔可宣告百姓为我立祠不尔将有大咎是岁夏大疫百姓辄相恐动颇有窃祀之者矣文又下巫祝吾将大启佑孙氏官宜为吾立祠不尔将使虫入人耳为灾俄而有小虫如鹿■〈亡上虫下〉入人耳皆死医不能治百姓愈恐孙主未之信也又下巫祝若不祀我将有大火为灾是岁火灾大发一日数十处火及公宫孙主患之议者以为鬼有所归乃不为厉宜有以抚之于是使使者封子文为中都侯次子绪为长水校尉皆加印绶为庙堂转号钟山为蒋山今建康东北蒋山是也自是灾厉止息百姓遂大事之陈郡谢玉为琅邪内史在金城其年虎暴杀人甚众有一人以小船载年少妇以大刀插着船挟暮来至逻将出语云此间顷来甚多草秽君载细小作此轻行大为不易可止逻宿也相问讯既毕逻将适还去其妇上岸便为虎取去其夫拔刀大唤欲逐之先奉事蒋侯乃唤求助如此当行十里忽觉如有一黒衣人为之导其人随之当复二十里见大树既至一穴虎子闻行声谓其母至皆走出其人即其所杀之便挟刀隐树住良久虎方至便下妇着地倒牵入穴其人以刀当脚斫断之虎既死其妇故活向晓能语问之云虎初取便负着背上临至而后下之四体无他正为草木伤耳扶归还船明夜梦一人语之云蒋侯使助汝知否至家杀猪祠焉会稽鄮县东野有女子姓呉字望子年十六姿容可爱其乡里有解鼔舞神者要之便往缘塘行半路忽见一贵人端正非常贵人乘船手力十余整顿令人问望子欲何之具以事对贵人云我今正往彼便可入船共去望子辞不敢忽然不见望子既拜神坐见向船中贵人俨然端坐即蒋侯像也问望子来何迟因掷两橘与之数数形见遂隆情好心有所欲辄空中下之尝思噉鲙一双鲜鲤随心而至望子芳香流闻数里颇有神验一邑共事奉经三年望子忽生外意神便絶往来咸宁中太常卿韩伯子某会稽内史王藴子某光禄大夫刘耽子某同游蒋山庙庙有数妇人像甚端正某等醉各指以戏相配匹即以其夕三人同梦蒋侯遣传教相闻曰家子女并丑陋而猥垂荣顾辄刻某日悉相奉迎某等以其梦指适异常试往相问而果各得此梦符协如一于是大惧备三牲诣庙谢罪乞哀又俱梦蒋侯亲来降已曰君等既已顾之实贪令对克期垂及岂容方更中悔经少时并亡刘赤斧者梦蒋侯召为主簿期日促乃往庙陈请母老子弱情事廹切乞蒙放恕会稽魏过多材艺善事神请举过自代因叩头流血庙祝曰特愿相屈魏过何人而有斯举赤斧固请终不许寻而赤斧死焉孙恩作逆时呉兴纷乱一男子怱急突入蒋侯庙始入门木像弯弓射之即卒行人及守庙者无不皆见也中书郎王长豫有美名父丞相导至所珍爱遇病转笃导忧念特至正在北床上坐不食已积日忽见一人形状甚壮者着铠执刀王问君是何人答曰仆是蒋侯也公儿不佳欲为请命故来耳勿复忧王欣喜动容即求食食遂数斗内外咸来达所以食毕忽复惨然谓王曰中书命尽非可救者言终不见也

　　古今说海五十九

　　●钦定四库全书

　　古今说海卷六十

　　（明）陆楫 编

　　说渊四十【别传四十】

　　○张遵言传【阙名】

　　南阳张遵言求名下第途次商山山馆中夜晦黑因起厅堂督刍秣见东墙下一物凝白曜人使仆者视之乃一白犬大如猫鬓睫爪牙皆如玉毛彩清润莹泽可爱遵言怜爱之目为捷飞言骏奔之捷甚于飞也常与之俱初令仆人张志诚袖之每饮饲则未尝不持目前时或饮食不快则必伺其嗜而噉之茍或不足宁自辍味不令捷飞不足也一年余志诚袖行意渐懈倦由是遵言每行自袖之饮食转加精爱夜则同寝昼则同处首尾四年后遵言因行于梁山路日将夕天且阴未至所诣而风雨骤来遵言与仆等隐大树下于时昏晦黙无所覩忽失捷飞所在遵言惊叹命志诚等分头搜讨未获次忽见一人衣白衣长八尺余形状可爱遵言豁然如月中立各得辨色问白衣人何许来何姓氏白衣人曰我姓苏第四谓遵言曰我已知子姓字矣君知捷飞去处否则我是也君今灾厄合死我缘受君恩深四年已来能待我至于尽力辍味曽无毫厘悔恨我今誓脱子厄然须损十余人命耳言讫乘遵言马而行遵言步以从之可十里许遥见一塜上有三四人衣白衣冠人长丈余手持弓剑形状瓌伟见苏四郎俯偻迎趋而拜拜讫莫敢仰视四郎问何故相见白衣人曰奉大王帖追张遵言秀才言讫偷目盗视遵言遵言恐欲踣地四郎曰不得无礼我与遵言往还君等须与我且去四人忧恚啼泣而四郎谓遵言曰勿忧惧此辈亦不能戾君更行十里又见夜义辈六七人皆持兵器铜头铁额状貌皆可憎恶跳梁企踯进退狞暴遥见四郎戢毒栗立惕伏战竦而拜四郎喝问曰作何来夜义等霁狞毒为戚施之颜肘行而前曰奉大王帖専取张遵言秀才偷目盗视之状如初四郎曰遵言我之故人取固不可也夜义等一时叩地流血而言曰在前白衣者四人为取遵言不到大王已各使决铁杖五百死者活者未分四郎今不与去某等尽死伏乞哀其性命暂遣遵言往四郎大怒叱夜义夜义等辟易崩倒者数十步外流血跳迸涕泪又言四郎曰小鬼等敢尔不然且急死夜义等啼泣喑呜而去四郎又谓遵言曰此数辈甚难与语今既去则奉为之事成矣行七八里见兵仗等五十余人形神则常人耳又列拜于四郎前四郎曰何故来对答如夜义等又言曰前者夜义牛叔良等七人为追张遵言不到尽已付法某等惶惧不知四郎有何术救得某等全生四郎曰第随我来或希冀耳凡五十人言可者半须臾至大黒门又行数里见城堞甚严有一人具军容走马而前传王言曰四郎逺到某为所主有限法不得迎拜于路请且于南馆小休即当邀迓入馆未安信使相继而召兼屈张秀才俄而从行宫室栏署皆真王者也入门见王披衮垂旒迎四郎而拜四郎酬拜起甚轻易言词唯唯而已大王尽礼前揖四郎升阶四郎亦微揖而上回顾遵言曰地主之分不可不尔王曰前殿浅陋不足四郎居处又揖四郎凡过殿者三每殿中皆有陈设盘榻餐具供帐之备至四重殿方坐所食之物及器用皆非人间所有食讫王揖四郎上夜明楼楼上四角柱尽饰明珠其光如昼命酒具乐饮数巡王谓四郎曰有佐酒者欲命之四郎曰有何不可女乐七八人饮酒者十余人皆神仙间容貌妆饰耳王与四郎各衣便服谈笑亦邻于人间少年有顷四郎戏一美人美人正色不接四郎又戏之美人怒曰我是刘根妻为不奉上元夫人处分以涉于此君子何容易乎中间许长史于云林王夫人会上轻言某已赠语杜兰香姊妹至多微言犹不敢掉谑君何容易耶四郎怒以酒巵击牙盘一声其柱上明珠毂毂而落瞑然无所覩遵言良久懵而复醒原在树下与四郎及鞍马同处四郎曰君已过厄矣与君便别遵言曰某受生成之恩已极矣都不知四郎之由以归感戴之所又某之一生更有何所赖耶四郎曰吾不能言汝但于商州龙兴寺东廊缝衲老僧处问之可知矣言毕腾空而去矣已向曙遵言遂整辔适商州果于龙兴寺见缝衲老僧遂礼拜初甚拒遵言遵言求之不已夜深乃曰君子苦求焉得不应苏四郎者太白星精也大王者仙府谪官也今居于此遵言又以事问老僧僧竟不对曰君今已离此厄矣勖遵言令归馆谷明辰寻之已不知其处所矣

　　古今说海卷六十

　　●钦定四库全书

　　古今说海卷六十一

　　（明）陆楫 编

　　说渊四十一【别传四十一】

　　○侯元传【阙名】

