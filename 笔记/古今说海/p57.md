<!-- { "loadSidebar": true } -->
　　艺祖事周世宗功业初未大显会世宗亲征淮南驻跸正阳距寿阳刘仁赡未下而艺祖分兵滁州距寿州四程皆大山至清流关而上关去州三十里则平川而西涧又在滁城之西也是时江南李璟据一方国力全盛闻世宗亲至淮上而滁州其控扼且援寿州命大将皇甫晖监军姚鳯提兵十万扼其地太祖以周军数千与晖遇于清流关隘路周师大败晖整全师入憇滁州城下会翊日再出太祖兵聚关下且虞晖兵再至问诸村人云有镇州赵学究在村中教学多智计村民有争讼者多诣以决曲直太祖微服徃访之学究者固知为赵点检也迎见加礼太祖再三叩之学究曰皇甫晖威名冠南北太尉以其与己如何曰非敌也学究曰然彼之兵势与己如何曰非其比也学究曰然两军之胜负如何曰彼方胜我败畏其出兵所以问计于君也学究曰然且使彼来日整军再来出战师絶归路不复有噍类矣太祖曰当复奈何学究曰我有竒计所谓因败为胜转祸为福者今关下有径路人无行者虽牌军亦不知之乃山之背也可以直抵城下方阻西涧水大涨之时彼必谓我既败之后无敢蹑其后者诚能由山背小路率兵浮西涧水至城下斩关而入彼方战胜而骄解甲休众必不为备可以得志所谓兵贵神速出其不意若彼来日整军而出不可为矣太祖大喜且命学究以指其路学究亦不辞而遣人前导即下令誓师夜出小路行三军跨马浮西涧以廹城晖果不为备夺门以入既入晖始闻之率亲兵擐甲与太祖巷战三纵而三擒之既主帅被擒矣或谓周师大兵且至城中大乱自相蹂践死亡不计数遂下滁州即国史所载太祖曰余人非我敌即斩皇甫晖头者此时也滁州既破中断寿州为二救兵不至寿州为孤军周人得以擒仁赡自滁州始也擒晖送世宗正阳御寨世宗大喜见晖于篑中金创被体自抚视之晖仰面言我自贝州卒伍起兵佐李嗣源遂成唐庄宗之祸后率众投江南位兼将相前后南北二朝大小数十战未尝败而今日见擒于赵某者乃天赞赵某岂臣所能及因盛称太祖之神遂不肯治创不食而死至今滁人一日五时鸣钟以资荐晖云盖淮南无山惟滁州边淮有髙山大川江淮相近处为淮南屏蔽去金陵才一水隔耳既失滁州不惟中断寿州失接则淮南尽为平地自是遂尽得淮南无复阵寨世宗乘滁州破竹之势尽收淮南李璟割地称臣者由太祖先擒皇甫晖首得滁州阻固之地故也此皇甫晖所以称太祖为神武者晖亦非常人知其天授非人力也其后真宗时所以建原庙于滁而殿曰端命者太祖厯试于周功业自此而成王业自此而始故号端命盖我宋之镐沛也其赵学究即韩王普也实与太祖定交于滁州引为上介归德军节度廵官以至太祖受天命为宗臣比迹于萧曹者自滁州始也

　　古今说海卷八十五

　　●钦定四库全书

　　古今说海卷八十六

　　（明）陆楫 编

　　说畧二【杂记二】

　　○宣政杂録【阙名】

　　政和中宗室士顿所居钝轩忽生白芝数本于梁栋上因易名芝轩宾客咏歌以为和气次年士顿死又一年赐所居入四圣观族众散徙盖不祥也壬寅春太傅王黼赐第有白芝生于正寝附卧榻后屏风而出又一本在厅事照壁上隔六年有戮身之祸

　　宣和庚子沧州南皮县弓手张徳平日以健勇擒捕有获然多及平人因瘟疫死半歳墓中忽有声人报其子往视则墓已穴露出其面矣及破墓欲出之则身变白蛇子惊问曰何为异类父曰我以杀平人多获此报子可作屋置我于中开窍于顶时出头四望以肉饲我日十余斤足矣年余身渐大所食增多家贫谓其子曰我虽坏尔财物切无害我若杀我则十二年后复生为白蛇则天下兵矣子愤其妖曰此正丧门神也杀之乃所以止兵乘醉砺刃断之蛇奋跃展转坏屋宇桑麻数里

　　宣和年都下赵倚年十二随母嫁里中田生生勇于力母每遭毒手积六年倚每见母被凌辱即劝母去母终无意一日倚病母遭叱詈倚病中愤郁因力遣母出买药时田生尚寝倚乃阖户持刀杀田生连十余下以力弱不能中要害而田亦宛转血中邻人排闼入倚曰吾母以身归田生执爨具饭乳子澣衣勤劳旦夕而未尝得田生一善言为人子者得不痛心恨吾病甚不能力断其首即以刀付逻卒束手就执既行犹回视诸人曰好视吾母行人皆为之泣下狱察其孝亦为谳上上哀其诚止从杖而编置焉

　　政和中济南府禹城县孝义村崔志有女甚孝母卧病久冬忽思鱼食而不可得其女曰闻昔者王祥卧冰得鱼想不难也兄弟皆曰尽信书则不如无书汝女子何妄论古今女曰不然父母有儿女者本欲养生送死兄谓女不能邪乃同乳媪焚香誓天即往河中卧冰凡十日果得鱼三尾鳞鬛稍异归以馈母食之所病顿愈人或问方卧冰时曰以身试冰殊不觉寒也

　　济南府开元寺因更修掘地得古碑盖会昌中汰僧碑也字皆刓缺磨灭不可读惟八字独存云僧尽乌巾尼皆绿鬓僧恶而碎之后有诏改徳士遂符碑言

　　唐武后升中述志碑后自撰睿宗书极壮伟在嵩山下政和中河南尹上言请碎其碑诏从之

　　靖康初民间以竹径二寸长五尺许冒皮于首鼓成节奏取其声似曰通同部又谓制作之法曰漫上不漫下通衢用以为戏云

　　建炎戊申镇江府民家儿生四岁暴得腹胀疾经数月脐裂有儿从裂中生眉目口鼻人也但头以下手足不分莫辨男女又出白汁斗余三日二子俱死

　　徽宗北狩经蓟县梁鱼务务有还乡桥石少主命名人至今呼之上曰此乃乱世之主后圣必能力伸此寃令我回此桥因不食而去

　　徽宗逊位前一年中秋后在苑中赋晚间景物一聨云日射晩霞金世界月临天宇玉乾坤写示宰臣甚谓得意皆称赞取对精切格韵髙胜圣学非从臣可及然次年戎马犯顺后国号金亦先兆金世界也

　　古今说海卷八十六

　　●钦定四库全书

　　古今说海卷八十七

　　（明）陆楫 编

　　说畧三【杂记三】

　　○靖康朝野佥言【阙名】

　　靖康元年丙午十一月二十五日金兵至京城尼雅满于城南青城屯兵斡里雅布于城北刘家寺屯兵环城列栅分地为必拔之计

　　闰十一月初六日卯时有大星东南落流光数丈初七日不见斗二夜初八日夜遗火焚蔡京宅火光亘天邻屋无所犯明旦士庶观之咸谓国家召祸造端乃蔡为首宅焚无片木而不及邻实本天意二十六日早城南百姓相惊云向北金兵下城入五岳观醴泉观陈桥南熏封丘门皆有金人下城杀人刼取财物城中百姓皆以布被蒙体而走士大夫以绮罗锦绣易贫民衲袄布袴以藏妇女提携童稚于泥雪中走惶急弃河者无数自缢投井者万余哭声彻天军民踰城出走者十余万人城外为畨兵杀死者居半是夜上在小殿中抱太子内侍止三四人余皆遁道君自龙徳宫徒行入大内与诸王妃主相聚哭亦有遁于民间者二十八日夜彗星其长亘天二十九日日出赤如血

　　十二月初一日帝出南熏门初三日见二帅初四日还复入南熏门城中百姓父老捧香列拜呼万歳而泣涕者不知其数

　　靖康二年丁未正月初十日上出郊至十五日方见二帅士庶每日望车驾还内时大雨雪十余日不止王宗凂自军前传诏云元帅留上打球未得晴俟打球毕即还内士庶闻之各请僧道作道场祈晴又愿车驾早还大内自诸王宗室执政侍从寺监省部官吏在京百姓各贴黄榜自宣徳门至南熏门罗列道场百姓忠义之士然顶炼臂跪于南熏门父老持香炉于雪中跪拜哭泣十余日百姓每日御街上候驾时雨雪大冻饿死者无数

　　二十九日军前索教坊内侍等四十五人露台妓女千人蔡京童贯王黼梁师成等家歌舞及宫女数百人先是权贵歌舞及内人自上皇襌位后皆散去至是令开封府勒牙婆媒人追寻矣哭泣之声徧于闾巷者不胜其哀

　　二月初七日上皇与诸王后妃以下乘金铜车子出诣金营内人宦官多相携歩从诸王三十二人驸马四十七人百姓见之咸知将欲废立惊忧战栗心胆丧乱皆不乐生市井小人张目相视色若死灰人心大扰留守司恐军民乱致金人纵兵乃出榜曰太上道君皇帝并妃嫔诸王诣军前恳元帅乞车驾还内军士宜各体国安业不得乱有惊疑见者咸知其虗诞矣

　　古今说海卷八十七

　　●钦定四库全书

　　古今说海卷八十八

　　（明）陆楫 编

　　说畧四【杂记四】

　　○朝野遗纪【阙名】

　　和议成显仁后【徽宗后韦氏】将还钦庙挽其轮而蹛之曰第与吾南归但得为太一宫主足矣他无望于九哥也【髙宗第九】后不能郄为之誓曰吾先归茍不迎若有瞽吾目乃升车既至则是间所见大异不久后失明募医疗者莫能奏效有道士应募中贵导之入宫金针一拨左翳脱然而复明后大喜曰吾目久盲得师重朗更烦终始其右报当不赀道士笑曰后以一目视足矣以一目存誓可也后惕然起拜曰吾师圣人也知吾之隠设几而留谢之皆不答方啜茶遽索去后固询其报徳万一者谩曰太后不相忘畧修灵泉县朱仙观足矣拂衣即出时上方视朝也仗下入长乐大惊急迹访之寂无所得后王刚中帅成都而得旨东朝圗朱仙像进入俨然当日道士也

　　海陵南侵使人至钦宗所犯跸七百余人俱受害行都固未知也一日京师旧辇官二人闲歩景灵宫于是渊圣衣羽衣入门趋殿辇官骇甚从而迹之无见也一念所锺神游尚不忘故国耶

　　车驾在维扬魏公方居台院妙应师馆其家一日师自外谓公曰适见城中人有死气者七八度不应如是之众此必敌至之征矣宜早劝上渡江为要妙应相法极神张氏素信之入奏乞早移跸然上意欲观灯然后南廵也未几尼雅满遽至翠华亟行城中死者果无数

　　方伯彦潜善豢安之际外传北风极劲而汪黄傲然谓无事故上每不知虞比江都宫中方有所御幸而张浚告变者遽至瞿然惊惕遂病薫腐故明受殂后后宫皆不孕髙庙中年不乐张忠献者非独以和战异议亦追归来望思之怒耳

　　苗傅刘正彦之变植虚器于前星欲自恣凶狂耳春宫未辨菽麦而魏公在建业乃受而殒之过矣唐睿宗尝帝数年又为皇嗣者十余载中宗复位以亲王就列徳王裕为刘季述等廹立昭宗反正复归东宫皆谅其非出于已也今明受之殒在鐡塔下父老尚能言盖当时并乳媪掩之云

　　航海之役及水濵而卫士怀家流言吕相頥浩以大义谕解且怵以利曰先及舟者迁五秩署名而以堂印志之其不逊倡率者吕皆侧用印记事定悉别而诛赏之乗舆初渉镇江羽卫介胄间止一黄扇存耳欲发羽檄下四方而庚符不可得朱髹又非立谈成者悤遽中取祖廷彤几折而代匮焉

　　庄文旣薨孝庙白徳寿扶立光宗未宣鎻之夕徳寿故召魏王宴宿宫中洎次日归邸则储册已行而魏邸出麻之宣城矣复见髙庙亦有愠言曰翁翁留恺却使三哥越次做太子帝语索谩戱抚之云儿谓官家好做做时烦恼云

