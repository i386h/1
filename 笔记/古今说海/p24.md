<!-- { "loadSidebar": true } -->
　　泾州之东二十里有故薛举城城之隅有善女湫广袤数里蒹葭藂翠古木萧疎其水湛然而碧莫有测其浅深者水族灵怪往往见焉乡人立祠于旁曰九娘子神岁之水旱祲禳皆得祈请焉又州之西二百余里朝那镇之北有湫神因地而名曰朝那神其肹蠁灵应则居善女之右唐干符五年节度使周宝在镇日自仲夏之初数数有云气如奇峯者如美女者如鼠如虎者由二湫而兴至于丛激迅风震雷电发屋拔树数刻而止伤人害稼其数甚多宝责躬励已谓为政之未效致阴灵之所谴也至六月五日日午视事之暇昏然思寐乃解巾就枕寐犹未熟见一武士冠鍪被铠持钺而立于阶下曰有女客在门欲申参谒故先听命宝曰尔为谁乎曰某即君之阍者効役有年矣宝将诘其由己见二青衣歴阶而升长跪于前曰九娘子自郊墅特来告谒故先使下执事致命于明公宝曰九娘子非吾通家亲戚安敢造次相面乎言犹未终而见祥云细雨异香袭人俄有一妇人年可十七八衣裙素澹容质窈窕凭空而下立庭庑之间容仪绰约有絶世之貌侍者十余辈皆服饰鲜洁有如妃主之仪顾步徊翔渐及阶所宝将少避之以俟其意侍者趋而言曰贵主以君之节义可申诚信可托故将寃抑之状上诉明公明公忍不救其急难宝遂命升阶相见宾主之礼颇甚肃恭登席而坐祥烟四合紫气充庭敛态低鬟若有忧戚之貌宝命酌醴设馔厚礼以待之俄而敛袂离席逡巡而言曰幸以寓止郊园绵歴多祀醉酒饱德蒙惠诚深虽以孤枕寒床甘心没齿茕婺有托负荷逾多但以显晦殊途行止乖互今乃迫于情礼岂暇缄藏傥鉴幽情当敢披露宝曰愿闻其说兼冀识其宗系茍可展分安敢以幽显为辞君子杀身以成仁徇其毅烈蹈赴汤火旁雪不平乃宝之志也对曰妾家世会稽之鄮县卜筑于东海之潭桑榆坟陇百有余代其后遭世不造瞰室贻灾五百人皆遭庾氏焚炙之祸纂绍几絶不忍戴天潜遁幽岩庾寃莫雪至梁天鉴中武帝好奇召人通龙宫入枯桑岛以烧燕奇味结好于洞庭君宝藏主第七女以求异宝寻闻家雠庾毘罗自鄮县白水郎弃官解印欲承命请行阴怀不道因使得入龙宫假以求货覆吾宗嗣赖杰公敏鉴知渠挟私请行欲赐无辜之害虑其反贻伊戚辱君之命言于武帝武帝遂止乃命合浦郡落黎县欧越罗子春代行妾之先宗羞其共戴虑其后患乃率其族韬光灭迹易姓变名避仇于新平真宁县安村披榛凿穴筑室于兹先人弊庐殆成胡越今三世卜居先为灵应君寻受封应圣侯后以阴灵普济功德及民又封普济王威德临人为世所重妾即王之第九女也笄年配于象郡石龙之少子良人以世袭猛烈血气方刚宪法不拘严父不禁残虐视事礼教蔑闻未及朞年果贻天谴覆宗絶嗣削迹除名唯妾一身仅以获免父母抑遣再行妾终违命王侯致聘接轸交辕诚愿既坚遂欲援刀自劓父母斥其刚烈遂遣屏居于兹土之别邑音问不通于今三纪虽慈颜未复温凊久违离羣索居甚为得志近年为朝那小龙以季弟未婚潜行礼聘甘言厚币峻阻复来灭性毁形殆将不可朝那遂通好于家君欲成其事遂使其季弟权徙居于王畿之西将质于我王以成姻好家君知妾之不可夺情乃令朝那纵兵相逼妾亦率其家僮五千余人付以兵仗逆战郊原众寡不敌三战三北师徒倦弊犄角无怙将欲收拾余烬背城借一而虑晋阳水急台城火炎一旦攻下为顽童所辱纵没于泉下无面见石氏之子故诗云泛彼栢舟在彼中河髧彼两髦实维我仪之死矢靡他母也天只不谅人只此卫世子孀妇自誓之词又云谁谓鼠无牙何以穿我墉谁谓女无家何以速我讼虽速我讼亦不女从此召伯听讼衰乱之俗微贞信之教兴强暴之男不能侵凌贞女也今则公之教可以精通显晦贻范古今贞信之教固不为姬奭之下者幸以君之余力少假兵锋挫彼凶狂存其鳏寡成贱妾终天之誓彰明公赴难之心輙倾至诚幸无见阻宝心虽许之讶其辨博欲拒以他事以观其词乃曰边徼事繁烟尘在望朝廷以西陲陷敌芜没者三十余州将议举戈复其土壤晓夕恭命不敢自安匪夕伊朝前茅即举空多愤悱未暇承命对曰昔者楚昭王以方城为城汉水为池尽有荆蛮之地藉父兄之资强国外连三良内助而吴兵一举乌迸云奔不暇婴城迫于奔走宝玉迁徙宗社陵夷万乗之灵不能庇先王之朽骨使申胥乞师于嬴氏血泪污于秦庭七日长号昼夜靡息秦伯悯其窘急竟为出师复楚退吴仅存亡国况芈氏为春秋之强国申胥乃衰楚之大夫而以矢尽兵穷委身折节肝脑涂地感动于强秦矧妾一女子父母斥其孤贞狂童凌其寡弱缀旒之急安得不少动仁人之心乎宝曰九娘子灵宗异派呼吸风云蠢尔黎元固在掌握又焉得示弱于世俗之人而自困如是者哉对曰妾家族望海内咸知只如彭蠡洞庭皆外祖也陵水罗水皆中表也内外昆季百有余人散居吴越之间各分地土咸京八水半是宗亲若以遣一介之使飞咫尺之书告彭蠡洞庭召陵水罗水率维扬之轻鋭征八水之鹰扬然后檄冯夷说巨灵鼔子胥之波涛混阳侯之鬼怪鞭驱列缺指挥丰隆扇疾风翻暴浪百道俱进六师鼓行一战而成功则朝那一鳞立为虀粉泾城千里坐变污潴言下可观安敢谬矣顷者泾阳君与洞庭外祖世为姻戚后以琴瑟不调弃掷少妇遭钱塘之一怒伤生害稼怀山襄陵泾水穷鳞寻毙外祖之牙齿今泾上车轮马迹犹在史传具存固非谬也妾又以夫族得罪于天未蒙上帝昭雪所以销声避影而自困如是君若不悉诚欵终以多事为辞则向者之言不敢避上帝之责也宝遂许诺卒爵撤馔再拜而去宝及晡方寤耳闻目览恍然如在翌日遂遣兵士一千五百人戍于湫庙之侧是月七日鸡初鸣宝将晨兴疎牖尚暗忽于帐前有一人经行于帷幌之间有若侍巾栉者呼之命烛竟无酬对遂励声而叱之乃言曰幽明有隔幸不以灯烛见迫也宝潜知其异乃屏气息音徐谓之曰得非九娘子乎对曰某即九娘子之执事者也昨日蒙君假以师徒救其危患但以幽显事别不能驱策茍能存其始卒幸再思之俄而纱窓渐白注目视之悄无所见宝良久思之方达其义遂呼按吏命兵籍选亡没者名得马军五百人步卒一千五百人数内选押衙孟逺充行营都虞候牒送善女湫神是月十一日抽回戍庙之卒见于厅事之前转旋之际有一甲士仆地口动目瞬问无所应亦不似暴卒者遂置于廊庑之间及明方寤遂使人诘之对曰某初见一人衣青袍自东而来相见甚有礼谓某曰贵主蒙相公垂莫大之恩拯其焚溺然亦未尽诚欵假尔明敏再通幽情幸无辞免也某急以他词拒之遂以袂相牵懵然颠仆但觉与青衣者继踵偕行俄至其庙促呼连步至于帷薄之前见贵主谓某云昨蒙相公悯念孤危俾尔戍于弊邑往返途路得无劳止余近蒙相公再借兵师深惬诚愿观其士马精强衣甲铦利然都虞候孟逺才轻位下甚无机畧今月九日有游军三千余骑掠我近郊遂令孟逺领新到将士要击于平原之上设伏不密反为彼军所败甚思一权谋之将俾尔速归达我情素言讫拜辞而出昏然似醉余无所知矣宝验其说与梦相符意欲质其前事遂差制胜闗使郑承符以代孟逺是月十三日晚衙于后球场沥酒焚香牒请九娘神收管至十六日制胜闗申云今月十三日夜三更已来闗使暴卒宝惊叹急使人驰传看之至则果卒唯心背不冷暑月停尸亦不败壊其家甚异之忽一夜阴风惨冽吹砂走石发屋拔树禾苗尽偃及晓而止云雾四布连夕不解至暝有迅雷一声划如天裂承符忽呻吟数息其家剖棺视之良久复苏是夕亲邻咸聚悲喜相仍信宿如故家人诘其由乃曰余初见一人衣紫绶乗骊驹从者十余人至门下马命吾相见揖让周旋手捧一牒授吾云贵主得吹尘之梦知君负命世之才欲遵南阳故事思殄邦雠使下臣持兹礼币聊展敬于君子而冀再康国步幸不以三顾为劳也余不暇他辞唯称不敢酬酢之际已见聘币罗于阶下鞍马器甲锦彩服翫櫜鞬之属咸布列于庭吾辞不获免遂再拜受之即相促登车所乗马异常骏快饰装鲜洁仆御整肃倐忽行百余里有甲马三百骑已来迎候驱殿有大将军之行李余亦颇得志指顾之间望见一城雉堞穹崇沟洫深浚余戃恍不知所自俄于郊外备帐乐设享燕罢入城观者如堵传呼小使交错其间所经之门不记重数及至一处有如公署左右使余下马易衣趋见贵主贵主使人传命请以宾主之礼见余自谓既受公文器甲临戎之具即是臣也遂坚辞具戎服入见贵主使人复命请去櫜鞬宾主之间降杀可也余遂舍器仗而趋入见贵主坐于厅上余拜一如君臣之礼拜讫连呼登阶余亦再拜升自西阶见红妆翠眉蟠龙髻鳯而侍立者二十余辈弹弦握管秾花异服而执役者又数十辈腰金拖紫曳组攒簮而趋隅者又非止一人也轻裘大带白玉横腰而森罗于阶下者其数甚多次命召女客五六人各有侍者十数辈差肩接迹累累而进余亦低视长揖不敢施拜坐定有大校数人皆令与坐举酒进乐酒至贵主敛袂举觞将欲兴词叙向来征聘之意俄闻烽燧四起呌噪喧呼云朝那贼部步骑数万人今日平明攻破堡寨寻已入界数道齐进烟火不絶请发兵救应侍坐者相顾失色诸女不及叙别狼狈而散余及诸校降阶拜谢伫立听命贵主临轩谓余曰吾受相公非常之惠悯以孤惸继发师徒拯其患难然以车甲不利权畧是思今不羞弊陋所以命将军者正为此危急也幸不以幽僻为辞少匡不逮遂别赐战马二匹黄金甲一副旌旗旄钺珍宝器用充庭溢目不可胜计彩女二人给以兵符锡赉甚丰余拜捧而出传呼诸将指挥部伍内外响应是夜出城相次探报皆云贼势渐雄余素谙其山川地里形势孤虚遂引军夜出去城百余里分布要害明悬赏罚号令三军设三伏以待之迟明排布已毕贼汰其前功颇甚轻进犹谓孟逺之统众也余自引轻骑登高视之见烟尘四合行阵整肃余先使轻兵搦战示弱以诱之接以短兵且行且战金革之声天裂地坼余引兵诈北彼亦尽鋭前趋鼓噪一声伏兵尽起十里转战四面夹攻彼军败绩死者如麻再战再奔朝那狡童漏刃而去从亡之卒不过十人余选生马二十骑追之果生置于麾下由是血肉渍草木脂膏润原野腥秽荡空戈甲山积贼帅以轻车驰送于贵主贵主登平朔楼受之举国士民咸来会集引于楼前以礼责问唯称死罪竟絶他词遂令押赴都市腰斩临刑有一使乗传来自王所持急诏令促赦朝那曰朝那之罪吾之罪也汝可赦之以轻吾过贵主以父母再通音问喜不自胜顾谓诸将曰朝那妄动即父之命也今使赦之亦父之命也昔吾违命乃贞节也今若又违是不祥也遂命解縳使单骑送归未及朝那包羞而卒于路余以克敌之功大被宠赐寻备礼拜平难大将军食朔方一万三千戸别赐第宅舆马宝器衣服婢仆园林邸第麾幢铠甲次及诸将赏赉有差明日大宴预坐者不过五六人前所见六七女皆来侍坐丰姿艳态愈更动人笑语竟夕酣饮甚欢酒至贵主觞而言曰妾之不幸少处空闺天赋孤贞不从严父之命屏居于此三纪矣蓬首灰心未得其死邻童迫胁几至颠危若非相公之殊惠将军之雄武则息国不言之妇又为朝那之囚耳永言斯惠终天不忘遂以七宝钟酌酒使人持送郑将军吾因避席再拜而饮余自是颇动归心词理恳切遂许给假一月宴罢明日辞谢讫拥其麾下三十余人返于来路所经之处闻鸡犬颇甚酸辛俄顷到家见家人聚哭灵帐俨然麾下一人令余促入棺缝之中余拟前而为左右所耸俄闻震雷一声醒然而悟承符自此不事家产唯以后事付妻孥果经一月无疾而终其初欲暴卒每告其所亲曰余本机钤入用効节戎行虽奇功蔑闻而薄効麄立洎遭衅累谴谪于兹平生志气欝然未申丈夫终当扇长风摧巨浪推泰山以压卵决东海以沃萤奋其鹰犬之心为人雪不平之事吾朝夕当有所受与子分襟固不久矣其月十三日有人自薛举城晨发十余里天初平晓忽见前有车尘竞起旌旗焕赫甲马数百人中拥一人气槩洋洋然逼而视之郑承符也此人惊讶移时因伫于路左见瞥如风云抵善女湫而去俄无所见
