<!-- { "loadSidebar": true } -->
　　李芳仪江南国主李景女也纳土后在京师初嫁供奉官孙某为武疆都监为辽中圣宗所获封芳仪生公主一人赵至忠虞部自北庭归朝尝仕辽为翰林学士修国史着北庭杂记载其事时晁补之为北都敎官览其书而悲之与颜复长道作芳仪曲云金陵宫殿春霏微江南花发鹧鸪飞风流国主家千口十五年来粉黛稀满堂诗酒皆词客夺锦挥毫在瑶席后庭一曲风景改收泪临江悲故国令公献籍朝未央勑书筑第优降王魏俘曽不输织室供奉一官奔武疆秦淮潮水钟山树塞北江南易懐土双燕清秋梦栢梁吹落天涯犹并羽相随未是断膓悲黄河应有却还时宁知翻手明朝事咫尺山河不可期仓皇三鼓滹沱岸良人白马今谁见国亡家破一身存薄命如云信流转芳仪加我名字新敎歌遣舞不由人采珠拾翠衣常好深红暗尽惊边尘阴山射虎边风急嘈杂琵琶酒阑泣无言数徧天河星只有南箕近乡邑当年千指渡江来千指不知身独衰中原骨肉又零落黄鹄寄意何当回生男自有四方志女子那知出门事君不见李陵椎髻泣穷边丈夫漂泊犹堪怜江州庐山真风观李主有国日施财修之刋姓氏于石有太宁公主永禧公主皆李景女不知芳仪者孰是也【啽呓集】

　　李煜在国微行娼家遇一僧张席煜遂为不速之客僧酒令讴吟吹弹莫不髙了见煜明俊藴藉契合相爱重煜乗醉大书右壁曰浅斟低唱偎红倚翠大师鸳鸯寺主传持风流敎法久之僧拥妓之屏帷煜徐步而出僧妓竟不知煜尝密谕徐铉铉言于所亲焉【清异録】

　　李后主尝买一砚山径长纔踰尺前耸三十六峯皆大犹手指左右则引两阜坡陀而中凿为砚及江南国破砚山因流转数十人家为米老元章得后米老之归丹阳也念将卜宅久未就而苏仲恭学士之弟号称好事有甘露寺下濒江一古基多羣木唐晋人所居时米欲得宅而苏觊得砚于是王彦昭侍郎兄弟与登北固共为之和会苏米竟相易米后号海岳庵者是也砚山藏苏氏未几索入九禁矣【铁围山丛谈】

　　慈圣光献曹后佐佑仁庙定策立英宗神宗乃本朝后妃盛徳之至者也其在父母家时与羣女共为捻钱之戏而后一钱輙独旋转盘中凡三日方止及晚岁疾病急顾左右问此为何日左右对以十月二十日实太祖大忌日也后颔之乃自语曰只此日去只此日去免烦他百官盖谓不欲别日立忌使百官有司有奉慰行香之劳也遂以是日崩今人学道号超脱非常一旦于死生之际未必能达后之始终若此岂非天人乎

　　神庙当宁慨然兴大有为之志兴师问西北罪一日被金甲诣慈寿宫见太皇太后曰娘娘臣着此好否后迎笑曰汝甲甚好也虽然使汝至衣此等物则国家何堪矣神庙黙然心服遂卸金甲【铁围山丛谈】

　　艺祖受命之三年密镌一碑立于太庙寝殿之夹室谓之誓碑用销金黄幔蔽之门钥封闭甚严因勑有司自后时享及新天子即位谒庙礼毕奏请恭读誓词是年秋享礼官奏请如勑上诣室前再拜升阶独小黄门不识字者一人从余皆逺立庭中黄门验封启钥先入焚香明烛揭幔亟走出阶下不敢仰视上至碑前再拜跪瞻黙诵讫复再拜而出羣臣及近侍皆不知所誓何事自后列圣相承皆踵故事岁时伏谒恭读如仪不敢漏泄虽腹心大臣如赵韩王王魏公韩魏公富郑公王荆公文潞公司马温公吕许公申公皆天下重望累朝最所倚任亦不知也靖康之变金人入庙悉取礼乐祭祀诸法物而去门皆洞开人得纵观碑止髙七八尺阔四尺余誓词三行一云柴氏子孙有罪不得加刑纵犯谋逆止于狱中赐尽不得市曹刑戮亦不得连坐支属一云不得杀士大夫及上书言事人一云子孙有渝此誓者天必殛之后建炎中曹勋自金营回太上寄语云祖宗誓碑在太庙恐今天子不及知云云【秘史】

　　政和初上始躬揽权纲不欲付诸大臣因述艺祖故事御马亲巡大内诸司至内后拱宸门之左对后苑东门有一库无名号但谓之苑东门库乃贮毒药之所也外官一员共监之皆二广川蜀每三岁一贡药有七等野葛胡蔓皆预鸩犹在第三其上者鼻嗅之立死于是亲笔为诏谓取会到本库称自建隆以来不曽有文遣此皆前代用以杀不廷之臣藉使臣下果有不赦之罪当明正典刑岂宜用此可罢其贡废其库将见在毒药焚弃瘗于逺郊仍表识之毋令牛畜犯焉呜呼上圣至仁大哉尧舜之用心也【丛谈】

　　林中书彦振摅气宇轩昂有王陵之少戅罢政事去不得意寓扬州丧其偶久之忽于几筵座上时见形饮食言语如平生状仍决责奴婢甚苦彦振徐察非是乃微伺其踪则掘地得大穴破之罗捕六七老狐中一狐尤耄而白且解人语言向彦振求哀曰幸毋见杀必厚报彦振弗顾悉命杀之迄无他【丛谈】

　　朝奉郎刘均国言侍其父吏部公罢官成都行李中水银一箧偶过溪渡箧塞遽脱急求不获即揽取渡傍丛草塞之而渡至都久之偶欲汞用倾之不出而斤重如故也破箧视之尽成黄金矣国初征泽潞时军士于泽中鎌取马草晩归鎌刃透成金色或以草然釡底亦成黄金焉又临安僧法坚言有歙客经于潜山中见一蛇其腹胀甚蜿蜒草中徐遇一草便啮破以腹就磨顷之胀消如故蛇去客念此草必消胀毒之药取置箧中夜宿旅邸邻房有过客方呻吟床第间客就讯之云为腹胀所苦即取药就釡煎一杯汤饮之顷之不复闻声意谓良已至晓但闻邻房滴水声呼其人不复应即起烛灯视之则其人血肉俱化为水独遗骸卧床急挈装而逃至明主人视之了不测其何为至此及洁釡炊饭则釡通体成金乃密瘗其骸既久经赦客至邸语其事方传外人也【春渚纪闻】

　　张守一为大理少卿平反折狱死囚出免者甚多后有白头老人诣前拜谢曰某非生人明公所出死囚之父也无以报徳傥有防身之求或能致耳俄有诏赐酺城中纵观守一见士人家女甚美悦之计无从出试呼前鬼问曰能为我致否曰此易事然不得久纔可七日而已遂营静处设帷帐有顷而至女惊曰此何处守一及鬼在傍绐云此是天上因与欵昵情爱甚切至七日鬼复掩其目送还守一私觇女家云女郎卒中恶不识人七日而醒【异闻録】

　　有神降于郑洚家吟诗曰忽然湖上片云飞不觉舟中雨湿衣折得莲花浑忘却空将荷叶盖头归【广异记】

　　富彦国在青社河北大饥民争归之有夫妇襁负一子寘之道左空冢中而去后归乡过此冢欲取其骨则儿尚活肥健于未弃时冢中有大蟾蜍如半轮气咻咻然意儿呼吸此气故能不食而健自尔遂不食年六七岁肌理如玉其父抱儿来京师以示小儿医张荆筐张曰物之能蛰燕蛇虾蟆之类是也能蛰则不食不食则寿千岁若听其不食不娶则仙道也父喜携去今不知所在【仇池笔记】

　　古今说海卷一百二十五

　　●钦定四库全书

　　古今说海卷一百二十六

　　（明）陆楫 编

　　说纂十【散録四】

　　○养痾漫笔【宋赵溍】

　　靖康之变中原为金有当时髙人胜士陷没者不少绍兴庚申辛酉河南闗陜暂复有自闗中驿舍壁间得诗二絶云鼙鼓轰轰声彻天中原庐井半萧然莺花不管兴亡事妆点春光似去年又云渭平沙浅鴈来栖渭涨沙移鴈不归江海一身多少事清风明月泪沾衣

　　张南轩晚得竒疾虚阳不秘每叹曰养心莫善于寡欲吾平生理会何事而心失所养乎竟莫能治踰年而卒就敛通身透明腑脏筋骨歴歴可数莹彻如水晶自昔医书不载此疾之症【坦斋笔衡】

　　翟钦甫者金人也众饮清庵钦甫偶至众不之识俾赋清庵诗钦甫故拙起句云为问清庵何以清众拍手大笑及赋第二句霜天明月照蓬瀛众失色连赋广寒宫里琴三弄白玉楼头笛一声金井玉壶秋水冷石田茅屋暮云平夜来一枕游仙梦十二瑶台独自行众愧谢延之上坐【瑞桂堂暇録】

　　嘉泰间内臣李大谦于行都九里松玉泉寺侧建功徳寺役工数内有漆匠张某者天台人偶春夜出浴回于道中遇一老妪挽入小门暗中以手扪壁随妪而行但觉是布幙转经数曲至一室中使就物坐此妪乃去继有一尼携灯至又见四壁皆有青赤衣帷遮护终不知是何地此尼又引经数曲及至一室灯烛酒殽器皿一一毕备俱非中下人家所有张见之惊异亦不敢问其所以且疑且喜尼往顷时复至后有一妇人随来容美非常惟不冠饰张殊畏惧尼逼使坐遂召前妪命酒殽数盘此妇人更不一语尼云已晚矣张但恳尼云匠者无钱尼终不顾遂令就寝尼执灯扃戸而去张屡询所来及姓名而妇人竟无一语疑为瘖疾至钟动尼复至启钥唤张起如前令妪引出亦摸布壁行觉至一门非先来所经此妪令出街可至役所张如梦寐中行至一街迨晓即离役所二里许后循路归其董役者责之及闻此事使人徧访终不得其原所入门域众皆谓遇鬼物而有一木匠云固宠借种耳【苇航纪谈】

　　建隆中曹彬潘美伐江南城既破李煜白衫纱帽见二公先见潘设拜潘答之次见曹设拜曹使人明语之曰介胄在身拜不及答识者善之二公先登舟召煜饮茶船前独设一木脚道煜向之国主仪卫甚盛一旦独登舟徘徊不能进曹命左右掖而登焉既一啜曹谓李归办装诘旦会于此同赴京师未晓如期而赴焉潘始甚惑之曰讵可放归曹曰适来独木版尚不能前畏死甚也既许其生赴中国矣焉能取死众皆服其识量【谭渊】

　　太祖一日小宴顾李煜曰闻卿能诗可举一首煜思久之乃举咏扇诗云揖让月在手动揺风满懐太祖曰满懐之风何足尚侍臣莫不叹服【谭渊】

　　太原王仁裕家逺祖母约二百余岁形质纔三四尺两眼白睛皆碧饮啖甚少夜多不睡每月余忽不见数日复至亦不知其来往之迹床头有一柳箱可尺余封锁甚密人未尝得见其中物常戒诸孙曰如我出慎勿开此箱开则我不回也诸孙中有一无赖者一日醉酒而归祖母不在径诣床头取封锁柳箱开之其中止有一小铁箆子余无他物自此祖母竟不回矣【谭渊】

　　竹之异品颇多成都古今记云对青竹黄而沟青故每节若间出云此竹今浙中亦有之惟会稽颇多彼人呼为黄金间碧玉辰州有一种小竹曰龙丝竹生山谷间髙不盈尺细仅如针前辈诗有小竹如针能具体即此也武陵桃源山有方竹四面平整如削坚劲可以为杖予顷在湖湘间见有以竹为桶者其径几二尺罗浮山记云第三峯有竹大径七尺围节长丈二叶若芭蕉谓之龙公竹松窻杂録有异竹篾长二百余尺玉篇云■〈寻〉竹可为舟但未亲见耳云实有之

　　陈同甫名亮号龙川始闻辛稼轩名访之将至门遇小桥三跃而马三却同甫怒拔剑挥马首推马仆地徒步而进稼轩适倚楼望见之大惊异遣人询之则已及门遂定交稼轩帅淮时同甫与时落落家甚贫访稼轩于治所相与谈天下事酒酣稼轩言南北之利害南之可以并北者如此北之可以并南者如此且言钱塘非帝王居断牛头之山天下无援兵决西湖之水满城皆鱼鳖饮罢宿同甫于斋中同甫夜思稼轩沉重寡言醒必思其误将杀我以灭口遂盗其骏马而逃月余同甫致书稼轩假十万缗以济贫稼轩如数与之

　　孝宗幸天竺及灵隠有辉僧相随见飞来峯问辉曰既飞来如何不飞去对曰一动不如一静又看观音像手持数珠问曰何用曰念观音经问自念则甚曰求人不如求己孝宗大喜

