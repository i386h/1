<!-- { "loadSidebar": true } -->
　　任宗尧者字子髙名家子仕至典乐后改服武弁终赠观察使宗尧多艺能洞晓天官律吕盖传授于魏汉律先生宗尧始仕宦时即喜功名大观末从尚书王宁中书舍人张邦昌使髙丽为上节至四明则放洋而去不十日四明忽传副使舶坏人为痛之始宗尧将登舟则寄所赍玩好琴书于相识故人家而迈及是传也其故人者嗟恻一旦有女奴忽暴病不省遂为宗尧音诉其故人曰某所以渉鲸波万里本希尺寸赏不谓遽持千金之躯而葬于鱼腹故人念乎某所寓三琴实平生爱赏甲可归之我家乙亦竒古当奉故人下者可与某凡所寓箧笥中百物厯厯分区不遗毫发其故人大骇为奠哭久之女奴始苏翊日则四明一郡皆传谓使者舟坏信矣其后使人自髙丽归上下一无恙故人者得见宗尧欢喜窃笑独异于常宗尧始疑而询焉方道其事乃知为黠鬼所侮

　　雒阳大内兴立自隋唐五代至圣朝艺祖尝欲都之开寳末幸焉而宫中多见怪且适霖雨徒雩祀谢见上帝而归是后至宣和又为年百五十乆虗旷盖自金銮殿后虽白昼人不敢入入亦多有异虿或大于斗蛇率为巨蟒日夜丝竹歌哭之声不絶也宣和末有监官吴本者武人恃气不畏事夏月因纳凉于殿庑间至晡时后天尚未昬黒而从者坚请归舍不听俄忽闻跸声自内而出即有卫从缤纷执红销金笼烛者数十对成行罗列中一人衣黄人如帝王状胷间尚带鲜血拥从甚盛徐行由殿庑从本寓舍前过本与其从者急趋入户避之得详瞰焉最后有一卫士似怒本纳凉故妨其行从也乃以手两指按其卧榻之四足遂穿砖而陷于地顷刻转他殿而去遂忽不见本大骇自是不敢宿止其中矣因图画所见徧以示人雒阳士大夫多传之曰此必唐昭宗也吾顷尝闻是事第流落不偶乆而十忘七八矣

　　刘器之安世元佑臣也晩在睢阳以镪二十万鬻一旧宅或谓此地素凶不可止器之不信始入即有蛇虺三四出屋室间呼仆厮屏去则率拱立谓有鬼神不敢措手器之怒改命家人辈自纳诸筐篚而弃诸汴流翊日则蛇出益多再弃辄复又倍会不浃旬乃至日得五七篚不已也器之不乐因自焚香于土神祠前曰此舍某已用钱易之即是某所居矣蛇安得据以为怪乎始犹觊神之有职而令悛革今数日怪益出是神之不职尔固当受罚虽愿仍其旧贯不可得矣顾从者尽掊土偶五六掷之河中召匠改塑由是怪不复作

　　王晋卿家旧寳徐处士碧槛蜀葵图但二幅晋卿毎叹阙其半也徽庙一旦访得之乃从晋卿借半图晋卿惟命但谓端邸爱而欲得其袐尔徽庙命匠者褾轴成全图招晋卿以观因卷以赠一时盛传人已悚异厥后禁中谓之就日图者是已太上天纵雅尚已着龙濳之时也及即大位酷意访求天下法书图画自崇宁始命宋乔年掌御前书画乔年后罢去而继以米芾辈至末年尚方所藏率举千计实熈朝盛事也吾以宣和岁癸卯尝得见其目若唐人用硬黄临二王帖至三千八百余幅颜鲁公墨迹至八百余幅欧虞褚薛及唐名臣李太白白乐天等书字不可胜计独两晋人则有数矣至二王破羌洛神诸帖真竒絶盖亦为多焉又御府所秘古来丹青其最髙逺者以曹不兴玄女授黄帝兵符图为第一曹髦卞荘子刺虎图第二谢雉烈女完节图第三自余始数顾陆僧繇而下不兴者吴孙权时人曹髦乃髙贵乡公也谢雉亦晋人烈女谓绿珠实当时所笔又加顾长康则古贤图戴逵破琴图黄龙负舟圗皆神絶不可一二纪次则郑法士展子虔有北齐后主幸晋阳宫图文书法从图之属大率竒特甚至唐人图牒已不足数然唐则度人经者乃禇河南书字而阎博陵绘其相类多有此于今无复兹睹矣毎令人短气盖时既好尚世因为之货赂亦为时病此则良过矣

　　虞夏而降制器尚象后世由汉武帝汾阴得寳鼎因更其年元而宣帝于扶风亦得鼎欵识曰王命元臣官此物色及后和帝时窦宪勒燕然还南单于遗宪仲山甫古鼎有铭而宪遂上之凡此数者咸见诸史记所彰灼者迨魏晋六朝隋唐亦数数言获古鼎器梁刘之遴好古爱竒在荆楚聚古器数十百种又献古器四种于东宫皆金错字然在上者初不大以为事独国朝来浸以珍重始则有刘原父侍读为之倡而成于欧阳文忠公又从而和之则若原父君谟东坡数公云尔初原父号博雅有盛名曩时出守长安长安号多古簋敦镜甗尊彛之属因自着一书号先秦古器记而文忠公喜集徃古石刻遂又著书名集古録咸载原父所得古器铭欵由是学士大夫雅多好之此风遂一煽矣元丰后又有文士李公麟者出公麟字伯时实善画性希古则又取生平所得暨其闻睹者作为图状说其所以而名之曰考古图传流至元符间太上皇即位宪章古始眇然追唐虞之思因大崇尚及大观初乃仿公麟之考古作宣和殿博古图所藏者大小礼器则已五百有几世既知其所以贵爱故有得一器其直为金钱数十万后动至百万不翅者于是天下塜墓破伐殆尽矣独政和间为最盛尚方所贮至六千余数百器遂尽见三代典礼文章而读先儒所讲说殆有可哂者始端州上宋成公之钟而后得以作大晟乐及是又获被诸制作于是圣朝郊庙礼乐一旦遂复古跨越先代尝有旨以所藏列崇政殿暨两廊召百官而宣示焉当是时天子尚留心政治储神穆清因从琐闼密窥听臣僚访诸左右知其为谁乐其博识味其议论喜于人物而百官弗觉也时所重者三代之器而已若秦汉间物非殊特盖亦不收及宣和后则咸蒙贮録且累数至万余若岐阳宣王之石鼓西蜀文翁礼殿之绘像凡所知名罔间巨细逺近悉索入九禁而宣和殿又剏立保和殿者左右有稽古传古尚古等诸阁咸以贮古玉印玺诸鼎彛礼器法书图画尽在然世事则益烂漫上志衰矣非复前日之敦尚考验者俄遇僭乱侧闻都邑方倾覆时所谓先王之制作古人之风烈悉入金营夫以孔父子产之景行召公散季之文辞牛鼎象樽之规模龙瓿鴈灯之典雅皆摧残于兵火沦没于穷荒几无有存者文武之道中国之耻莫甚乎此言之可为于邑至于图录规模则班班尚在期流传于不朽云作古器说

　　艺祖始受命乆之阴计释氏何神灵而患苦天下今我抑尝之不然废其教矣日且暮则微行出徐入大相国寺将昏黑俄至一小院户旁望见一髠大醉吐秽于道左右方恶骂不可闻艺祖阴怒适从旁过忽不觉为醉髠拦胷腹抱定曰莫发恶心且夜矣惧有人害汝汝宜归内可亟去也艺祖黙心动以手加额而礼焉髠乃舍之去艺祖还内密召忠谨小珰尔行徃某所觇此髠在否且以其所吐物状来及至则已不见小珰独爬取地上所吐狼藉至御前视之悉御香也释氏教因不废

　　宣和岁己亥夏都邑大水几冒入城隅髙至五七丈乆之方得解时泗州僧伽大士忽见于大内明堂顶云龙之上凝立空中风飘飘然吹衣为动旁侍惠岸木义皆在焉又有白衣巾裹跪于僧伽前者若受戒谕状莫识何人也万众咸睹迨夕而没白衣者疑为龙神之徒为僧伽所降伏之意尔上意甚不乐

　　宣和六年春正月甲子实上元节故事天子御楼观灯则开封尹设次以弹压于西观下又于时从六宫于其上以观天府之断决者帘幙重密下无由知是日上偶独在西观上而宦者左右皆不从其下则万众忽有一人跃出缁布衣若僧寺行童状以手指帘谓上曰汝是某邪有何神乃敢破坏吾教吾今语汝报将至矣吾犹不畏汝汝岂能坏诸佛菩萨邪时上下闻此皆失措震恐捕于观下上命中使传呼天府亟治之且亲临其上则又曰吾岂逃汝乎吾故示汝以此使汝知无奈吾教何尔听汝苦吾吾今不语矣于是棰掠乱下又加诸炮烙询其谁何畧不一言亦无痛楚状上益愤复召行天法羽士曰宋冲妙世号宋法师者亦神竒至视之则奏曰臣所治者邪鬼此人者臣所不能识也因又断其足筋俄施刀脔血肉狼藉上大不怡为罢一日之欢至暮终不得为何人付狱尽之呜呼浮图实有人

　　桂林有韩生嗜酒自云有道术人初不大听重之也一日欲自桂过明同行者二人俱止桂林郊外僧寺而韩生亦来夜不睡自抱一篮持匏杓出就庭下众共徃视之则见以杓酌取月光作倾泻入篮状争戱之曰子何为乎韩生曰今夕月色难得我惧他夕风雨傥夜黒留此待缓急尔众笑焉明日取视之则空篮弊杓如故众益哂其妄及舟行至邵平共坐江亭上各命仆办治殽膳多市酒期醉适会天大风俄日暮风益亟灯烛不得张坐上墨黒不辨眉目矣众大闷一客忽念前夕事戱嬲韩生曰子所贮月光今安在宁可用乎韩生为抚掌而对曰我几忘之微子不克发我意即狼狈走从舟中取篮杓而一挥则白光燎焉见于梁栋间如是连数十挥一坐遂尽如秋大晴夜月色潋灔秋毫皆睹众乃大呼痛饮达四鼓韩生者又酌取而収之篮夜乃黒如故始知韩生果异人也

　　奉宸库者祖宗之珍藏也政和四年太上始自揽权纲不欲付诸臣下因踵艺祖故事检察内诸司于是乘舆御马而遍歴内中诸司大骇惧经数日而止因是并奉宸俱入内藏库时于奉宸中得龙涎香二琉璃缶玻瓈母二大篚玻瓈母者若今之铁滓然块大小犹儿拳人莫知其力又岁乆无籍且不知其所从来或云柴世宗显徳间大食所贡又谓真庙朝物也玻瓈母诸珰以意用火煅而模写之但能作珂子状青红黄白随其色而不克自必也香则多分锡大臣近侍其模制甚大而外视不甚佳毎以一豆大爇之辄作异花气芬郁满座终日畧不歇于是太上大竒之命籍被赐者随数多寡复収取以归中禁因号曰古龙涎为贵也诸大珰争取一饼可直百缗金玉为穴而以青丝贯之佩于颈时于衣领间摩挲以相示由此遂作佩香焉今佩香盖因古龙涎始也

　　于阗国朝贡使毎来必携其寳铛以徃反自国初迨今如是也我主客备见之寳一铁铛尔盖其来道涉流沙踰三日程无薪水独挈其水而行是铛者投以水顷辄已百沸矣用是得不乏故寳之

　　金蚕毒始蜀中近及湖广闽粤浸多有人或舍去则谓之嫁金蚕率以黄金钗器锦段置道左俾他人得焉郁林守为吾言尝见福清县有讼遭金蚕毒者县官治求不得踪或献谋取两刺猬入捕必获矣盖金蚕畏猬猬入其家金蚕则不敢动虽匿榻下墙罅果为两猬擒出之亦可骇也又峤岭多蜈蚣动长二三尺螫人求死不得然独畏托胎虫多延行井干墙壁上蜈蚣虽大偶从下过托胎虫必自落于地蜈蚣为局缩不得行托胎虫乃徐徐围绕周匝蜈蚣愈益缩然后登其首陷脑而食之以故人遭蜈蚣害必取托胎虫涎辄生捣涂焉痛立止且金蚕甚毒若有鬼神蜈蚣若是之强且大也然猬捕金蚕托胎制蜈蚣物理有不可致诘而不可不知者如此

　　徃时川蜀俗喜行毒而成都故事岁以天中重阳时开大慈寺多聚人物出百货其间号名药市者于是有于牕隙间呼货药一声人识其意亟投以千钱乃从牕隙间度药一粒号解毒丸故一粒可救一人命夫迹既叵测故时多疑出神仙政和间佑陵以仁经惠天下尝即上清寳箓宫之前新作两亭左曰仁济给药治疾苦右曰辅正主符水除邪鬼因遂诏海内凡药之治病彰彰有声者悉索其方书上之于是成都守臣监司奉命相与穷其状乃始得售解毒丹家盖世世惧行毒者雠害故匿其迹非有所谓神仙也既据方修治得其全即并药奏御事下殿中省上曰朕自弛天子所服御以济元元毋烦有司也由是殿中省羣医师验其方则王氏博济方中之保灵丹方尔当是时尤子行适领殿中监事故独得其详吾落南来用是药尝救两人食葫蔓草毒得不死盖不可不书

