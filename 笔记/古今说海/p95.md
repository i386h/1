<!-- { "loadSidebar": true } -->
　　贞元中王芬曹保保子善才其孙曹钢皆袭所艺次有裴兴奴与钢同时曹善运拨若风雨而不事扣弦兴奴长于拢捻类时人谓曹钢有右手兴奴有左手武宗初珠崖李太尉有乐吏廉郊者师于曹钢尽钢之能钢常曰教人多矣未有此性灵弟子也郊尝宿平泉别墅值风清月朗携琵琶池上弹蕤宾调忽闻芰荷间有物跳跃之声必谓是鱼及弹别调即无所闻复弹旧调依旧有声遂加意朗弹忽有一物锵然跃出池岸之上视之乃方响一片盖蕤宾铁也以指拨精妙律吕相应也
　　某门中有乐史杨志善琵琶其姑尤更妙絶姑本宣徽弟子后放出宫于永穆观中住自惜其艺常畏人闻每至夜方弹杨志恳求教授坚不允且曰誓死不传于人也志乃赂其观主求寄宿于观窃听其姑弹弄仍系脂鞓带以手画带记节奏遂得一两曲调明日携乐器诣姑姑大惊异志即告其事姑意乃回尽传其能矣
　　文宗朝有内人郑中丞善胡琴【中丞即宫官也】内库二琵琶号大小忽雷郑尝弹小忽雷偶以匙头脱送崇仁坊南赵家修理大约造乐器悉在此坊其中二赵家最妙时有权相旧吏梁厚本有别墅在昭应之西正临河岸垂钩之际忽见一物浮过长五六尺许上以锦绮纒之令家僮接得就岸即秘器也及发开视之乃一女郎妆饰俨然以罗领巾系其颈解其领巾伺之口鼻有余息即移入室中将养经旬乃能言云是内弟子郑中丞也昨以忤旨命内官缢杀投于河中锦绮即弟子相赠尔遂垂泣感谢厚本即纳为妻因言其艺及言所弹琵琶今在南赵家寻值训注之乱人莫有知者厚本赂乐匠购得之每至夜分方敢轻弹后遇良夜饮于花下酒酣不觉朗弹数曲洎有黄门放鹞子过其门私于墙外听之曰此郑中丞琵琶声也翊日达上听文宗方追悔至是惊喜即命宣召乃赦厚本罪仍加锡赐焉咸通中即有米和即嘉荣子也申旋尤妙复有王连儿也前羽调緑腰注云本自乐工进曲上令録其要者今以为名设言緑腰也

　　筝

　　筝者蒙恬所造也元和至太和中李青青及龙佐大中以来有常述本亦妙手也史从李从周皆能者也从周即青孙亚其父之艺也

　　箜篌

　　箜篌乃郑卫之音权舆也以其亡国之音故号空国之侯亦曰坎侯古乐府有公无渡河之曲昔有白首翁溺于河歌以哀之女丽玉善箜篌撰此曲以寄哀情咸通中第一部有张小子忘其名弹弄冠于今古今在西蜀太和中有季齐皋者亦为上手曽为某门中乐史后有女亦善此伎为先徐相姬大中末齐皋尚在有内官拟引入教坊辞以衰老乃至胡部中此乐妙絶教坊虽有三十人能者一两人而已

　　笙

　　笙者女娲造也仙人王子晋于缑氏山月下吹之象鳯翼亦名参差自古能者固多矣太和中有尉迟章尤妙宣宗已降有范汉恭有子名寳师尽传父艺今在陕州

　　笛

　　笛羌乐也古有落梅花曲开元中有李谟独步于当时后禄山乱流落江东越州刺史皇甫政月夜泛镜湖命谟吹笛谟为之尽妙倐有一老父泛小舟来听风骨冷秀政异之进而问焉老父曰某少善此今闻至音辄来听耳政即以谟笛授之老父始奏一声镜湖波浪摇动数迭之后笛遂中裂即探懐中一笛以毕其曲政视舟下见二龙翼舟而听老父曲终以笛付谟谟吹之竟不能声即拜谢以求其法顷刻老父入小舟遂失所在

　　觱篥

　　大龟兹国乐也亦曰悲栗徳宗朝有尉迟青官至将军时青州有王麻奴者善此伎河北推为第一手恃其艺倨傲自负戎帅外莫敢轻易请者从事台拜入京临岐把酒请吹一曲相送麻奴偃蹇大以为不可从事怒曰汝艺亦不足称殊不知上国有尉迟将军冠絶今古麻奴怒曰某此艺海内岂有及者也今即往彼定其优劣不数月到京访尉迟青所居在常乐坊乃侧近僦居日夕加意吹之尉迟每经其门如不闻麻奴不平乃求谒见阍者不纳厚赂之即引见青青即席地令坐因于髙般渉调中吹勒部羝曲曲终汗洽其背尉迟颔頥而已谓曰何必髙般涉调也即自取银字管于平般涉调吹之麻奴涕泣愧谢曰边鄙微人偶学此艺实谓无敌今日忝闻天乐方悟前非乃碎乐器自是不复言音律也元和长庆中有黄日迁刘楚材尚陆陆皆能者大中以来有史敬约在汴州

　　五弦

　　贞元中有赵璧者妙于此伎也白傅讽谏有五弦弹近有冯季皋

　　方响

　　武宗朝郭道源后为鳯翔府天兴寺丞充太常寺调音律官亦善击瓯率以邢瓯越瓯共十二只旋加减水于其中以筯击之咸通中有异蠙洞晓音律亦为鼓吹署丞充调音律官善于击瓯击瓯盖出于击缶

　　琴

　　古者能士固多矣贞元中成都雷生善斵琴至今尚有孙息不坠其业精妙天下无比也弹者亦众焉太和中有贺若夷尤能后为待诏对文宗弹一调上嘉赏之仍赐朱衣至今为赐绯调后有甘党亦为上手

　　阮咸

　　大中初有待诏张隐耸者其妙絶伦蜀郡亦多能者

　　羯鼓

　　明皇好此伎有汝阳王花奴尤善击鼓花奴时戴砑绢帽子上安葵花数曲曲终花不落盖能定头项尔黔帅南卓著羯鼓録中具述其事咸通中有王文举尤妙弄三杖打击万不失一懿皇师之

　　鼓

　　其声坎坎然其众乐之节奏也祢衡常衣彩衣击鼓其妙入神武宗朝赵长史尤精

　　拍板

　　拍板本无谱明皇遣黄幡绰造谱乃于纸上画两耳以进上问其故对但有耳道无节奏也韩文曰乐句古乐工都计五千余人内一千五百人俗乐系梨园新院于此旋抽入教坊计司每月之精料于乐寺给散太乐署在寺院之东令一丞一鼓吹署在寺门之西令一丞一

　　安公子

　　隋炀帝游江都时有乐工笛中吹之其父老废于卧内闻之问曰何得此曲子对曰宫中新翻也父乃谓其子曰宫曰君商曰臣此曲宫声往而不返大驾东巡必不回矣汝可托疾勿去也精鉴如此

　　黄骢迭【急曲子】

　　太宗定中原时所乗战马也后征辽马毙上叹惜乃命乐工撰此曲

　　离别难

　　天后朝有士人陷寃狱没家族其妻配入掖庭本初善吹觱篥乃撰此曲以寄哀情始名大郎神盖取良人行第也遂三易其名亦名切子终号愁回鹘

　　夜半乐

　　明皇自潞州入平内难正夜半斩长乐门闗领兵入宫翦逆人后撰此曲名还京乐

　　雨霖铃

　　明皇自西蜀返乐人张野狐所制

　　康老子

　　康老子即长安富家子落魄不事生计常与国乐游处一旦家产荡尽偶一老妪持旧锦褥货鬻乃以半千获之寻有波斯见大惊谓康曰何处得此是氷蚕丝所织若暑月陈于座可致一室清凉即酬千万康德之还与国乐追欢不经年复尽寻卒后乐人嗟惜之遂制此曲亦名得至寳
　　明皇初纳太真妃喜谓后宫曰予得杨家女如得至寳也遂制曲名得寳子

　　文叙子

　　长庆中俗讲僧文叙善吟经其声宛畅感动里人乐工黄米饭状其念四声观世音菩萨乃撰此曲

　　望江南

　　始自珠崖李太尉镇淛日为亡妓谢秋娘所撰本名谢秋娘后改此名亦曰梦江南

　　杨栁枝

　　白傅闲居洛邑时作后入教坊

　　倾杯乐

　　宣宗喜吹芦管自制此曲初捻管令俳児辛骨■〈骨出〉拍不中上瞋目瞠视骨■〈骨出〉忧惧一日而殒

　　道调子

　　懿皇命乐工敬纳吹觱篥初弄道调上谓是曲误拍之敬纳乃随拍撰成曲子

　　傀儡子

　　自昔传云起于汉祖在平城为冒顿所围其城一面即冒顿妻阏氏兵强于三面垒中絶食陈平访知阏氏妬忌即造木偶人运机闗舞于陴间阏氏望见谓是生人虑下其城冒顿必纳妓女遂退军史家但云陈平以袐计免盖鄙其策下尔后乐家翻为戏其引歌舞有郭郎者发正秃善优笑闾里呼为郭郎凡戏场必在俳児之首也

　　别乐识五音轮二十八调圗

　　舜时调八音用金石丝竹匏土革木计用八百般乐器至周时改用宫商角征羽用制五音减乐器至五百般至唐朝又减乐器至三百般太宗朝三百般乐器内挑丝竹为胡部用宫商角羽并分平上去入四声其征音有其声无其调
　　平声羽七调
　　第一运中吕调第二运正平调第三运髙平调第四运仙吕调第五运黄锺调第六运般涉调第七运髙般涉调【虽去中吕调之运如车轮转却去中吕一运声也】
　　上声角七调
　　第一运越角调第二运大食角调第三运髙大石角调第四运双角调第五运小石角调亦名正角调第六运歇指角调第七运林锺角调
　　去声宫七调
　　第一运正宫调第二运髙宫调第三运中吕宫第四运道调宫第五运南吕宫第六运仙吕宫第七运黄锺宫
　　入声商七调
　　第一运越调第二运大石调第三运髙大石调第四运双调第五运小石调第六运歇指调第七运林锺商调
　　上平声调
　　为征声　商角同用　宫逐羽音
　　右件二十八调琵琶八十四调方得是五弦五本共应二十八调本笙除二十八调本外别有二十八本中管调初制胡部乐无方响只有丝竹縁方响不应诸调有直拔声太宗于内库别收一片铁有以方响下于中吕调头一韵声名大吕应髙般渉调头方得应二十八调是筝只有宫商角羽四调临时移柱应二十八调

　　古今说海卷一百二十九

　　●钦定四库全书

　　古今说海卷一百三十

　　（明）陆楫　编

　　说纂十四【杂纂二】

　　○教坊记【唐崔令钦】

　　西京右教坊在光宅坊左教坊在延政坊右多善歌左多任务舞盖相因习东京两教坊俱在明义坊而右在南左在北也坊南西门外即苑之东也其间有顷余水泊俗谓之月陂形似偃月故以名之

　　妓女入宜春院谓之内人亦曰前头人常在上前也其家犹在教坊谓之内人家勑有司给赐同十家虽数十家犹故以十家呼之每月二日十六日内人母得以女对无母则姊妹若姑一人对十家就本落余内人并坐内教坊对内人生日则许其母姑姊妹皆来对其对所如式

　　楼下戏出队宜春院人少即以云韶添之云韶谓之宫人盖贱隶也非直美恶殊貌居然易辨明内人帯鱼宫人则否平人女以容色选入内者教习琵琶三弦箜篌筝等者谓搊弹家

　　开元十一年初制圣寿乐令诸女衣五方色衣以歌舞之宜春院女教一日便堪上场惟搊弹家弥月不成至戏日上令宜春院人为首尾搊弹家在行间令学其举手也宜春院亦有工拙必择尤者为首尾首既引队众所属目故须能者乐将阕稍稍失队余二十许人舞曲终谓之合杀尤要快健所以更须能者也

　　圣寿乐舞衣襟皆各绣一大窠皆随其衣本色制纯缦衫下纔及带若短汗衫者以笼之所以藏绣窠也舞人初出乐次皆是缦衣舞至第二迭相聚场中即于众中从领上抽去笼衫各内懐中观者忽见众女咸文绣炳焕莫不惊异

　　凡欲出戏所司先进曲名上以墨点者即舞不点者即否谓之进点戏日内伎出舞教坊人惟得舞伊州五天重来迭不离此两曲余尽让内人也垂手罗回波乐兰陵王春莺半社渠借席乌夜啼之属谓之软舞阿连柘枝黄麞拂林大渭州达摩之属谓之健舞

