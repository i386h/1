<!-- { "loadSidebar": true } -->
　　自锡兰山别罗里南去顺风七昼夜可至其山海中天巧石门有三远望如城门中可过船溜山有八沙溜官屿溜人不知溜起来溜麻里溪溜加平年溜加安都里溜其八处网捕溜洋大鱼作块晒干以代粮食男子拳发穿短衫围梢布风俗嚣强地产龙涎香货用金银段帛磁器米榖之属其酋长感慕圣恩常贡方物传闻又有三万八千余溜山即弱水三千之说也亦有人聚巢居穴处不识米榖但捕鱼虾为食裸形无衣惟纫树叶遮其前后若商舶因风落其溜人船不可复矣

　　大葛兰国

　　地与都栏樵相近厥土黑坟本宜榖麦居民懒事耕作岁赖乌爹之米为食商船为风所阻不以时到则波涛激滩载货不敢满盖以不可停泊之故也若过巫里洋则罹重险之难矣及有高头埠沈水罗股石之危风俗淳厚男女纒头穿单布长衫围色布手巾地产胡椒椰子溜鱼槟榔货用金钱青白花磁器布段之属

　　小葛兰国

　　山连赤土地与柯枝国接境日中为市西洋诸国之马头也本国通使大金钱名傥伽每个重八分小金钱名吧喃四十个准大金钱一个田瘠少收岁藉榜葛刺国米为食气候常热风俗小淳男女多回回喃毘人地产胡椒亚于下里干槟榔波罗蜜色布其木香乳香真珠珊瑚酥油孩儿茶栀子花皆自他国来也货用丁香荳蔻色段麝香金银铜铁器铁线黒缨之属

　　柯枝国

　　其处与锡兰山对峙内通古里国界气候常热田瘠少收村落傍海风俗颇淳男女椎髻穿短衫围单布又一种曰木瓜无屋舍惟穴居巢树入海捕鱼为业男女裸体纫结树叶或草遮其前后行人遇之则蹲避道旁俟过方行盖避羞也地产胡椒甚广富家俱置板仓贮之以售商贩行使小金钱名吧喃货用色段白丝青花白磁器金银之属其酋长感慕圣恩常贡方物

　　古里国

　　锡兰山起程顺风十昼夜可至其国当巨海之要屿与僧迦密迩亦西洋诸国之马头也山广地瘠麦榖颇足风俗甚厚行者让路道不拾遗法无刑杖惟以石灰画地乃为禁令其酋富居深山傍海为市聚货通商男子穿长衫头纒白布妇女穿短衫围色布两耳悬带金牌络索数枚其项上真珠宝石珊瑚连挂缨络臂腕足胫皆金银镯手足指皆金银镶宝石戒指发堆脑后容白发黑其有一种裸身之人曰木瓜与柯枝国同地产胡椒亚于下里俱有仓廪贮之以待商贩有蔷薇露波罗蜜孩儿茶印花被面手巾其有珊瑚真珠乳香木香金珀之类皆由别国来其好马自西番来匹价金钱千百货用金银色段青花白磁器烧珠麝香水银樟脑之属酋长感慕圣恩常遣使捧金叶表文贡献方物

　　古今说海卷十九

　　●钦定四库全书

　　古今说海卷二十

　　（明）陆楫 编

　　说选二十【偏记十七】

　　○星槎胜览【明费信】

　　榜葛剌国　　卜剌哇国　　竹歩国
　　木骨都束国　阿丹国　　　剌撒国
　　佐法儿国　　忽鲁谟斯国　天方国

　　榜葛剌国

　　自苏门答剌顺风二十昼夜可至其国即西印度之地西通金刚宝座国曰诏纳福儿乃释迦得道之所永乐十三年二次上命少监侯显等统舟师赍诏勅赏赐国王王妃头目其国海口有港曰察地港立抽分之所其王知我中国宝船到彼遣部领赍衣服等礼人马千数迎港口起程十六站至琐纳儿江有城池街市聚货通商又差人赍礼象马迎接再行二十站至板独哇是酋长之居处城郭甚严街市铺店连楹接栋聚货百有其王之舍皆砖灰甃砌高广殿宇平顶白灰为之内门三重九间长殿其柱皆黄铜包饰雕琢花兽左右长廊内设明甲马队千余外列巨汉明盔明甲执锋刃弓矢威仪壮甚丹墀左右设孔雀翎伞盖百数又置象队百数于殿前其王于正殿高座饰八宝冠箕踞上坐劔横于膝乃令银拄杖二人皆穿纒头来引道前五歩一呼至中则止又金拄杖二人接引如前礼其王拜迎诏勅叩头加额开读赏赐受毕铺绒毯于殿地待我天使宴我官兵礼之甚厚燔炙牛羊禁不饮酒恐乱性而失礼以蔷薇露和香蜜水饮之宴毕复以金盔金系腰金瓶金盆赠天使其副使皆以银盔银繋腰银瓶银盆赠之其下官员亦赠以金铃纫纻丝长衣兵士俱有银钱盖此国富而有礼者也其后躬置金筒金叶表文差使臣赍捧贡献方物于廷其国风俗甚厚男子白布纒头穿白布长衫足穿金线羊皮靴济济然有文字者众凡交易虽有万金价定打手永无悔改妇女穿短衫围色布丝锦不施脂粉自然娇白耳埀宝钿项挂缨络髻堆脑后四腕金镯手足戒指其有一种曰印度不食牛肉饮食男女不同处夫死不再嫁妻死不再娶若孤寡无倚一村人家轮流养之不容别村求食其义气有足称者田沃丰足一岁二收不用耘耔随时自宜男女勤于耕织果有波罗蜜大如斗甘甜甚美庵摩罗香酸甚佳其余瓜果蔬菜牛马鸡羊鳬鸭海鱼之类甚广通使海货准钱市用地产细布撒哈剌毯绒兠罗锦水晶马瑙珊瑚真珠宝石糖蜜酥油翠毛各色手巾被面货用金银段绢青花白磁器铜铁麝香银朱水银草席之属

　　卜剌哇国

　　自锡兰山别罗里南去二十一昼夜可至其国与木骨都束国接连山地傍海而居垒石为城砌石为屋山地无草木地广斥卤有盐池但投树枝于池良久捞起结成白盐风俗颇淳无田耕种捕鱼为业男女拳发穿短衫围梢布妇女两耳带金钱项挂缨络惟有葱蒜无瓜茄地产马哈兽状如麝獐花福禄状如花驴豹麂犀牛没药乳香龙涎香象牙骆驼货用金银段绢米豆磁器之属其酋长感慕恩赐进贡方物

　　竹歩国

　　其处与木骨都束山地连接村居寥落垒石为城砌石为屋风俗亦淳男女拳发男子围布妇女出则以布兠头不露身面山地黄赤数年不雨草木不生绞车深井网鱼为业地产狮子金钱豹驼蹄鸡有六七尺高者其足如驼蹄龙涎香乳香金珀货用土朱段绢金银磁器胡椒米榖之属酋长受赐感化奉贡方物

　　木骨都束国

　　自小葛兰顺风二十昼夜可至其国濒海堆石为城垒石为屋四五层厨厕待客俱在其上男子拳发四埀腰围梢布女人髪盘于脑黄漆光顶两耳挂络索数枚项带银圏缨络埀胷出则单布兠遮青纱蔽面足履皮鞋山连地旷黄赤土石田瘠少收数年无雨穿井甚深绞车以羊皮袋水风俗嚣顽操兵习射其富民附舶远通商货贫民网捕海鱼晒干为食及喂养驼马牛羊地产乳香金钱豹龙涎香货用金银色段檀香米榖磁器色绢之属其酋长效礼进贡方物

　　阿丹国

　　自古里国顺风二十二昼夜可至其国傍海而居草木不生田肥种植粟麦丰盛垒石为城砌罗股石为屋三四层高厨房卧室皆在其上风俗颇淳民下富饶男女拳发穿长衫妇女出则用青纱蔽面布帽兠头不露形貌两耳埀金钱数枚项挂缨络地产羚羊自胷中至尾埀九块名为九尾羊千里骆驼黑色花驴驼蹄鸡金钱豹货用金银色段青白花磁器檀香胡椒之属其酋长感慕恩赐躬以方物贡献

　　剌撒国

　　自古里国顺风二十昼夜可至其国傍海而居垒石为城连山旷地草木不生牛羊驼马皆以海鱼干啖之气候常热田瘠少收惟有麦耳数年无雨凿井绞车羊皮袋水男女拳发穿长衫妇女妆点兠头与忽鲁谟斯国同垒石筑土为屋三四层者其上厨厕卧室待客其下奴仆居之地产龙涎香乳香千里骆驼民俗淳厚丧葬有礼有事祷于鬼神其酋长感慕圣恩遣使捧金叶表文奉贡方物货用金银段绢磁器米榖胡椒檀香金银之属

　　佐法儿国

　　自古里国顺风二十昼夜可至其国垒石为城砌罗股石为屋有高三四层若塔之状厨厕卧室皆在其上田广少收山地黄赤亦不生草木民捕海鱼晒干大者人食小者喂养牛马驼羊男女拳髪穿长衫女人出则以布兠头面不令人见风俗颇淳地产祖剌法金钱豹驼蹄鸡乳香龙涎香货用金银檀香米榖胡椒段绢磁器之属其酋长感慕恩赐遣使奉贡方物

　　忽鲁谟斯国

　　自古里国十昼夜可至其国傍海居聚民为市地无草木牛羊驼马皆食海鱼干或言深山中亦有草木风俗颇淳垒石为城酋长深居练兵畜马田瘠麦广谷少民富饶山连五色皆是盐也凿之旋为盘碟碗器之类食物就用而不加盐矣垒石为屋有三四层者其厨厕卧室待客之所俱在上男子拳发穿长衫善弓矢骑射女子编发四垂黄漆其顶出则布幔兠头面用青红纱布以蔽之两耳轮周挂络索金钱数枚以青石磨水妆点眼眶唇脸花纹以为美饰顶挂寳石真珠寳石金珀龙涎香撒哈刺梭腹绒毯货用金银青花磁器五色段绢木香胡椒之属其酋长感慕恩赐躬献方物

　　天方国

　　其国自忽鲁谟斯四十昼夜可至其国乃西海之尽也有言陆路一年可达中国其地多旷漠即古筠冲之地名为西域风景融和四时皆春也田沃稻饶居民安业男女穿白长衫男子削发以布纒头妇女编发盘头风俗好善酋长无科扰于民亦无刑罚自然淳化不作盗贼上下安和古置礼拜寺见月初生其酋长与民皆拜天号呼称扬以为礼余无所施其寺分为四方每方九十间共三百六十间皆白玉为柱黄甘玉为地中有黒石一片方丈余曰汉初时天降也其寺层次高上如塔之状每至日落聚为夜市盖日中热故也地产金珀寳石真珠狮子骆驼祖刺法豹麂马有八尺高者名为天马货用金银段疋色绢青白花磁器铁鼎铁铫之属其国王臣深感天朝使至加额顶天以方物狮子麒麟贡于廷

　　古今说海卷二十

　　●钦定四库全书

　　古今说海卷二十一

　　（明）陆楫 编

　　说渊一【别传一】

　　○灵应传【阙名】

