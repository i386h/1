<!-- { "loadSidebar": true } -->
　　唐益州新昌县令夏侯彪之初下车问里正曰鸡子一钱几颗曰三颗彪之乃遣取十千钱令买三万颗谓里正曰吾未要且寄鸡母抱之遂成三万头鸡经数月长成令吏与我卖却一鸡三十文半年之间成九十万又问竹笋一钱几茎曰一钱五茎又取十千钱付之买得五万茎又谓未须且林中养之至秋成五万茎竹令卖一茎十钱遂至五十万其贪猥不道皆此类

　　唐滕王极滛诸官妻美无不甞徧诈言妃唤即行无礼时典籖崔简妻郑氏初到王遣唤欲不去惧王之威去则被辱郑曰昔愍懐之妃不受贼人之逼当今清泰敢行此事邪遂入王中门外小合王在其中郑入欲逼之郑大呌左右曰王也郑曰大王岂作如是必家奴耳取一只履击王头破抓面流血妃闻而出郑氏乃得还王大惭旬日不视事简每日参候不敢离门后王衙坐简向前谢过王惭却入月余日乃出诸官之妻曾被王唤入者莫不羞之其壻问之无辞以对

　　唐杭州刺史裴有敞疾甚令钱唐县主簿夏荣看之荣曰使君百无一虑夫人早须崇福以禳之崔夫人曰禳须何物荣曰使君娶二姬以厌之出三年则厄过矣夫人怒曰此獠狂语儿在身无病荣退曰夫人不信荣不敢言使君合有三妇若不更娶于夫人不祥矣夫人曰乍可死此事不相当也其年夫人暴亡敞更娶二姬

　　周大足年中泰州郑家庄有一儿郎年二十余日晏于驿路上见一青衣女子独行姿容姝丽郎君屈就庄宿将衣被同寝至晓门久不开呼之不应于窻中窥之惟有脑骨头颅在余并食讫家人破户入一物不见于梁上暗处有一大鸟冲门去或云罗刹魅也

　　唐柴驸马绍之弟有材力轻趫迅捷踊身以上挺然若飞十余步乃止甞着吉莫靴上砖城直至女墙手无扳引又以足指縁佛殿柱至檐头捻椽覆上越百尺楼阁了无障碍文武圣睿皇帝竒之曰此人不可以处京邑出为外官时人号为壁飞

　　唐垂拱四年安抚大使狄仁杰檄告西楚霸王项君将校等畧曰鸿名不可以谬假神器不可以力争应天者膺乐推之名背时者非见几之主自祖龙御宇横噬诸侯任赵髙以当轴弃蒙恬而齿剑沙丘作祸于前望夷覆灭于后七庙堕圯万姓屠原鸟思静于飞陈【作尘】鱼岂安于沸水赫矣皇汉受命玄穹膺赤帝之祯符当素灵之缺运俯张地纽彰鳯举之符仰缉天纲郁龙兴之兆而君濳游泽国啸聚水乡矜扛鼎之雄逞拔山之力莫测天符之所会不知厯数之有归遂奋关中之翼竟垂垓下之翅葢实由于人事焉有属于天亡虽驱百万之兵终弃八千之子以为殷鉴岂不惜哉固当匿魄东峰收魂北极岂合虚承庙食广费牲牢仁杰受命方隅循革攸寄今遣焚燎祠宇削平台室使蕙檄销尽羽帐随烟君宜速迁勿为人患檄到如律令遂除项羽庙余神并尽惟会稽禹庙存焉

　　周则天时謡言曰张公吃酒李公醉张公者易之兄弟也李公者言王室也

　　周杭州临安尉薛震好食人肉有债主及奴诣临安止于客舍饮之醉并杀之水银和煎并骨销尽后又欲食其妇妇知之踰墙而遁以告县县令诘之具得其情申州録事奏奉勑杖一百而死

　　周舒州刺史张懐肃好服人精唐左司郎中任正名亦有此病

　　周郎中裴珪妻赵氏有美色曾就张璟藏卜年命璟藏曰夫人目长而慢准相书猪视者淫妇人目有四白五夫守宅夫人终以奸废宜慎之赵笑而去后果与合宫尉卢崇道奸没入掖庭

　　唐宜城公主驸马裴巽有外宠一人公主遣人执之截其耳鼻剥其阴皮附驸马面上并截其髪令厅上判事集僚吏共观之驸马公主一时皆被奏降公主为郡主驸马左迁也

　　唐开元二年衡州五月频有火灾其时人尽皆见物大如瓮赤如灯笼所指之处寻而火起百姓咸谓之火秧周永昌中涪州多虎暴有一兽似虎而絶大逐一虎噬杀之録奏检瑞应图乃酋耳也不食生物有虎则杀之汉发兵用铜虎符及唐初为银兎符以兎子为符瑞故也又以鲤鱼为符瑞为铜鱼符以佩之至伪周武姓也玄武龟也又以铜为龟符

　　栁州古桂阳郡也有曹泰年八十五偶少妻生子名曰曾日中无影焉年七十方卒亲见其孙子具说道士曹体一即其从孙侄云的不虚故知邴吉验影不虚也

　　古今说海卷一百四

　　●钦定四库全书

　　古今说海卷一百五

　　（明）陆楫编 说畧二十一【杂记二十一】

　　○古杭杂记【宋李冇】

　　理宗庚申贾似道初入相有人作诗云收拾乾坤一担担上肩容易下肩难劝君高着擎天手多少傍人冷眼看

　　晋郭璞钱塘天目山诗云天目山前两乳长龙飞鳯舞到钱塘海门一点巽峯起五百年间出帝王及髙宗中兴建邦天目乃主山至度宗甲戍山崩京城骚动时有建迁跸之议者未几宋鼎遂移有人作诗云天目山前水啮矶天心地脉露危机西周浸冷觚棱月未必迁岐说果非

　　开僖韩侂胄开边隙至函其首以乞和太学有诗云晁错既诛终叛汉于期已入竟亡燕

　　驿路有白塔桥印卖朝京里程图士大夫徃临安必买以披阅有人题于壁曰白塔桥边卖地经长亭短驿甚分明如何秖说临安路不较中原有几程

　　宝庆丙戌袁樵尹京于西湖三贤堂卖酒有人题壁曰和靖东坡白乐天三人秋菊荐寒泉而今满面生尘土却与袁樵课酒钱

　　太学服膺斋上舍郑文秀州人其妻寄以忆秦娥云花深深一勾罗袜行花阴行花阴闲将柳带细结同心日边消息空沉沉画眉楼上愁登临愁登临海棠开后望到如今此词为同舍见者传播酒楼妓馆皆歌之以为欧阳永叔词非也

　　婺州刘鼎臣赴省试临行妻作词名鹧鸪天云金屋无人夜剪缯宝钗翻过齿痕轻临行执手殷勤送衬取萧郎两髻青听祝付好看成千金不抵此时情明年宴罢琼林晩酒面微红相映明

　　易祓字彦章谭州人以优校为前廊久不归其妻作一剪梅词寄云染泪修书寄彦章贪做前廊忘却回廊功名成遂不还乡石做心肠铁做心肠红日三竿懒画妆虗度韶光痩损容光何日得成双羞对鸳鸯懒对鸳鸯三山萧轸登第榜下娶再婚之妇同舍张任国以栁梢青词戱之曰挂起招牌一声喝采旧店新开熟事孩儿家懐老子毕竟招财当初合下安排又不豪门买呆自古道正身替代见任添差

　　理宗朝尝欲举行推回畆田之令有言而未行至贾似道当国卒行之有人作诗曰三分天下二分亡犹把山川寸寸量纵使一坵添一畆也应不似旧封疆又有作沁园春词云道过江南泥墙粉壁右具在前述何县何乡里住何人地佃何人田气象萧条生灵憔悴经界从来未必然唯何甚为官为己不把人怜思量几许山川况土地分张又百年四蜀巉岩云迷鸟道两淮清野日警狼烟宰相弄权奸人罔上谁念干戈未息肩掌大地何须经理万取千焉

　　蜀人文及翁登第后期集游西湖一同年戱之曰西蜀有此景否及翁即席赋贺新郎云一勺西湖水渡江来百年酣醉回首洛阳花世界烟渺黍离之地更不复新亭堕泪簇乐红妆揺画舫问中流击楫何人是千古恨几时洗余生自负澄清志更有谁磻溪未遇傅岩未起国事如今谁倚仗衣带一江而已便都道江神堪恃借问孤山林处士但掉头笑指梅花蕊天下事可知矣

　　项羽庙在临安近郡三衢十八里头樟戴市市人失火延及斯庙人有诗曰嬴秦久矣酷斯民羽入闗中又火秦父老莫嗟遗庙毁咸阳三月是何人

　　净慈寺乃祖宗功徳院侧有五百尊罗汉别创一田字殿安顿装塑雄伟殿中有千手千眼观音一位尤为精制其第四百二十二位阿湿毗尊者独设一龛用黄罗为幙幙之傍置籖筒一座其像侧身偃蹇便腹斜目觑人而笑临安妇人祈嗣者必诣此炷香黙祷以手摩其腹云有感应日积月久汗手加于泥粉之上其腹黒光可鉴邪说诬民如此又假此以为题化之端敛掠民财不可胜计其无忌甚矣

　　史弥逺作相时士夫多以钻刺得官伶人俳优者一人手执一石用一大钻钻之乆而不入其一人以物击其首曰汝不去钻弥逺却来钻弥坚可知道钻不入也遂被流罪

　　旧传三岁拜郊或明堂大礼所有在前误国奸臣首级在大理寺者必以文祭盖讹传谓以污秽之物祭之其实乃少牢也其文云国家于三年恩霈汝虽误国然今亦不忘汝之旧特用以祭缪传若此岂朝廷寛大之恩哉

　　杭州市肆有丧之家命僧为佛事必请亲戚妇人观看主母则带养娘随从养娘首问来请者曰有和尚弄花鼔棒否请者曰有则养娘争肯前去花鼔棒者谓每举法乐则一僧三四鼔棒在手轮转抛弄诸妇人竞观之以为乐亦诲淫之一端也

　　贾似道母两国夫人本贾涉之贱妾嘉定癸酉涉为万安丞似道在孕不容于嫡县宰陈履常新淦人也涉与之通家往来以情告之遂相与谋陈宰令其妻过丞厅之次诸妾环侍谈话间因语丞妻以乏使令欲借知事一妾丞妻云惟所择用陈妻遂指似道之母丞妻幸其去欣然许之即随轩以归县衙及八月八日似道生于县治贾承檄徃他郡归谒于宰始知之终不复入丞厅后改任虽携似道归乡而其母竟流落及似道鎭维扬子母方得聚会享富贵数十年咸淳甲戌以寿终似道归越治葬朝士贵戚设祭馔以相髙为竞有累至数丈者装祭之日以至攧死数人送葬者值水潦不问贵官没及腰膝不得自便虽理宗度宗山陵无以过之其冬北兵渡江似道溃师

　　宝佑乙夘御史洪天锡劾内臣卢允升董宋臣疏不行六月御笔御史丁大全除司諌御史陈大方除正言正言胡大昌除侍御洪天锡遂左迁时天下目丁大全陈大方胡大昌为三不吠之犬

　　温陵吕中作国史要畧谓南渡之后一坏于绍兴之桧再壊于开僖之韩三壊于嘉定之史愚亦谓理宗四十年在御一壊于嵩之再壊于大全三坏于似道也相之坏国如此哉

　　古今说海卷一百五

　　●钦定四库全书

　　古今说海卷一百六

　　（明）陆楫 编

　　说畧二十二【杂记二十二】

　　○蒙斋笔谈【宋郭景璧】

　　杨朴魏野皆咸平景徳间隠士朴居郑州野居陜皆号能诗朴性癖常骑驴徃来郑圃毎欲作诗即伏草中冥捜或得句则跃而出遇之者无不惊眞宗祀汾阴过郑召朴欲官之问卿来有以诗送行者乎朴揣知帝意谬云无有惟臣妻一篇使诵之曰且休落魄贪杯酒更莫猖狂爱作诗今日捉将官里去这回断送老头皮帝大笑赐束帛遣还山野和易通俗人乐从之游王魏公当国尤爱之亦数相闻天禧末魏公屡求退不许野寄以诗曰人间宰相惟三载君在中书十四年西祀东封俱已了好来平地作神仙魏公亟袖以闻遂得谢朴死无子而野有子闲能袭父风年八十余亦得长生之术

　　司马温公陜人闲死为志其墓故世知野者尤多然皆一节之士世竞于进取者不可时无此曹一二警励之与指嵩少为仕途快捷方式者异也

