<!-- { "loadSidebar": true } -->
　　马湘字自然盐官人也世为县小吏而湘独好经史攻文学尝与道士遍游天下后归江南尝醉于湖州堕霅溪经日坐水上而来衣履不湿言适为项羽相召饮酒而返溪滨观者如堵酒气犹冲人状若风狂路人多随看之又时复以拳入鼻及出拳鼻如故又指溪水令逆流食顷指桺树令随溪水走来去指桥令断复续后游常州会宰相马植出官量移常州刺史素闻湘名乃邀相见延礼甚异之植问曰幸与道兄同姓欲为兄弟冀师道术可乎湘曰相公何望植曰扶风湘曰相公扶风马湘则马风牛但且相知无征同姓亦言与植风马牛不相及也然植留之郡斋益敬礼之或饮食次植请见小术乃于席上以磁器盛土种瓜须臾引蔓生花结实取食众宾皆称香美此常瓜更异又于遍身及袜上摸钱所出钱不知多少掷之皆青铜钱撮投井中呼之一一飞出人有收取顷之复失又植言此城中鼠极多湘乃书一符令人帖于南壁下以筯击盘长啸鼠成羣而来走就符下俯伏湘即呼鼠有一大者趋近阶前相曰汝毛虫微物天与粒食何得穿屋穴墙昼夜扰于相公且以慈悯为心未能尽杀汝辈宜便相率离此大鼠乃回羣鼠前皆若叩磕谢罪遂作队行莫知其数出城门去自后城内更絶鼠迹湘后南游越州经洞岩禅院僧三百方斋而湘与婺州永康县收马岩道士王知微及弟子王延叟同行僧见湘知微到踞而食略无揖者湘不食促知微延叟及食而去僧斋未毕及出门又促速行道诸暨县南店中约去禅院七十余里深夜闻寻道士声主人遽应此有三人外面极喜请于主人愿见道士但礼拜哀鸣云禅僧不识道者昨失奉迎致遗责怒三百僧到今下床不得某二僧主事不坐所以得来固乞舍之湘惟睡而不对知微延叟但笑之僧愈哀乞湘乃曰此后无以轻慢为意汝回入门坐僧当能下床矣僧回果如其言湘翊日又南行时方春见道旁一家好菘菜求之不得仍闻恶语湘命延叟取纸笔知微遂言求菜见阻诚无讼理况在道门讵宜施之湘笑曰我非讼者也作小戏耳于是延叟授纸笔湘画一白鹭以水噀之遂化成眞鹭飞入菜畦中啄菜其主逐起又飞下再三湘又画一猧子亦以水噀化成走趂捉白鹭共践其菜一时碎尽主人见道士戏笑曾求菜致此虑复为他术遂来哀乞湘曰非求菜也故相戏耳于是呼鹭及犬皆飞走投入湘怀中视菜如故悉无所损又南游霍桐山入长溪县界夜投旅舍宿舍少而行旅已多主人戱言无宿处道士能壁上睡即相容时已逼日暮知微延叟切于止宿湘曰尔但于俗旅中睡而自跃身梁上以一脚挂梁倒睡适主人夜起烛火照见始大惊异湘曰梁上犹能壁上何难俄而入壁久之不出主人祈谢移知微延叟入家内静处湘乃出及旦主人留连忽失湘所在知微延叟前行数里寻求已在路旁自霍桐回永康县东天宝观驻泊观有大枯松湘指之曰此松已后三十余年即化为石自后松果化为石忽大风雷震石倒山侧作数截会阳发自广州节度责婺州发性尚奇异乃徙两截就郡斋两截致之龙兴寺各高六七尺径三尺余其石松皮鳞皴如故今犹存焉人或有疾告者湘无药但以竹拄杖打痛处腹内身上百病以竹杖指之口吹杖头如雷鸣便愈有患腰脚驼曲拄杖而来者亦以竹拄杖打之令放杖应手便伸展时有以财帛与湘者固让不受强与之复散与贫人所游行之处或宫观岩洞多题诗句其登杭州秦望山诗曰太一初分何处寻空留厯数变人心九天日月移朝暮万里山川自古今风动水光吞逺峤雨添岚气没高林秦皇谩作驱山计沧海茫茫转更深复归故乡省兄兄适出嫂侄喜叔归湘曰我与兄共此宅归来要明此地我惟爱东园耳嫂侄异之私计小叔久离家归来兄犹未相面何便言分地骨肉之情必不忍如此驻留三日嫂侄与食皆不食但饮酒而已待兄不归及夜遽卒明日兄归问妻子其故具以实对兄感恸乃曰弟学道多年非归要分宅是归托化于我以絶思望耳乃棺敛其夕棺中忽然有声一家惊异乃窆之东园时大中十年也明年东川奏剑州梓潼县道士马自然白日上升湘尝于东川谓人我仙官也勅浙西道杭州覆之发冢视棺乃一竹杖而已

　　古今说海卷七十三

　　●钦定四库全书

　　古今说海卷七十四

　　（明）陆楫 编

　　说渊五十四【别传五十四】

　　○宝应录【阙名】

　　开元中有李氏者嫁于贺若氏卒乃舍俗为尼号曰眞如家于巩县孝义桥其行高洁逺近宗推之天宝元年七月七日眞如于精舍戸外盥濯之间忽有五色云气自东而来云中引手不见其形徐以囊授眞如曰宝之愼勿言也眞如谨守不敢失坠天宝末禄山作乱中原鼎沸衣冠南走眞如展转流寓于楚州安宜县肃宗元年建子月十八日夜眞如所居忽见二人衣皁衣引眞如东南而行行可五六十步値一城楼观严饰兵卫鲜肃皁衣者指之曰化城也城有大殿一人衣碧衣戴宝冠号为天帝复有二十余人衣冠亦如之呼为诸天诸天坐命眞如进既而诸天相谓曰下界丧乱时久杀戮过多腥秽之气达于诸天不知何以救之一天曰莫若以神宝压之又一天曰当用第三宝又一天曰今沴气方盛秽毒凝固第三宝不足以胜之须以第二宝授之则兵可息乱世可清也天帝曰然因出宝授眞如曰汝往令刺史崔侁进达于天子复谓眞如曰前所授汝小囊有宝五段人臣可得见之今者八宝唯王者所宜见之汝愼勿易也乃具以宝名及所用之法授眞如已而复令皁衣者送之翌日眞如诣县摄令王滔之以状闻州州得滔之状会刺史将行县以状示从事卢恒曰安宜县有妖尼之事恠之甚也亟往讯之恒至县召眞如欲以王法加之眞如曰上帝有命谁敢废堕且宝非人力所致又何疑焉乃以囊中五宝示恒其一曰玄黄天符形如笏长可八寸余阔三寸上圆下方近圆有孔黄玉也色比蒸栗泽若凝脂辟人间兵疫病气其二曰玉鸡毛文悉备白玉也王者以孝理天下则见其三曰谷璧白玉也径五六寸其文粟粒自生无异雕鑴之状王者得之则五谷丰稔其四曰王母玉环二枚亦白玉也径六寸好倍于肉王者得之能令外国归服其玉色光彩溢发特异于常卢恒曰玉信玉矣安知宝乎眞如乃悉出宝盘向日照之其光皆射日仰望不知光之所极也恒与县吏同视咸异之翌日侁至恒白于侁曰宝盖天授非人事也侁覆验无异叹骇久之即具事申报节度使崔圆圆异之征眞如诣府欲厯视之眞如曰不可圆固强之眞如不得已又出八宝一曰如意宝珠其形正圆大如鸡卵光色莹彻置之堂中明如满月其二曰红靺鞨大如巨栗赤烂若朱樱视之可应手而碎触之则坚重不可破也其三曰琅玕珠其形如环四分缺一径可五六寸其四曰玉印大如半手其文如鹿陷之印中着物则形见其五曰皇后采桑钩二枚长五六寸其细如筯屈其末似金又似银又类熟铜其六曰雷公石二枚斧形长可四寸阔一寸无孔腻如青玉八宝置之日中则白气连天措诸阴室则烛耀如月其所厌胜之法眞如皆秘不可得而知也圆为录表奏之眞如曰天命崔侁进达若何圆悟而止侁乃遣卢恒随眞如上献时史朝义方围宋州又南陷申州淮河道絶遂取江路而上抵商山入关以建巳月十三日达京时肃宗寝疾方甚视宝促召代宗谓曰汝自楚王为皇太子今上天赐宝获于楚州天许汝也宜保爱之代宗再拜受赐以得宝之故即日改为宝应元年上既答天休乃升楚州为上州县为望县改县名安宜为宝应焉刺史上进宝官皆有超升号眞如为宝和宠锡有加自后兵革渐偃年谷丰登封域之内几至小康宝应之符验也眞如所居之地得宝河壖高厂境物润茂遗址后六合县尉崔珵所居西堂之间相传云西域胡人过其傍者至今莫不望其处而瞻礼焉

　　古今说海卷七十四

　　●钦定四库全书

　　古今说海卷七十五

　　（明）陆楫 编

　　说渊五十五【别传五十五】

　　○白蛇记【阙名】

　　元和二年陇西李■〈王广〉盐铁使逊之犹子也因调选次乘暇于长安东市见一犊车侍婢数人于车中货易李潜目车中因见白衣之姝绰约有絶代之色李子求问侍者曰娘子孀居袁氏之女前事李家今身衣李之服方将外除所以市此耳又询可能再从人乎乃笑曰不知李子乃与出钱货诸锦绣姝遂传言云且贷钱买之请随到庄严寺左侧宅中相还不晚李子甚悦时日已晩遂逐犊车而行碍夜方至所止犊车入中门白衣姝一人下车侍者以帷拥之而入李下马俄见一使者将榻而出云且坐坐毕侍者云今夜郎君岂暇领钱乎不然此有主人否且归主人明晨不晚也李子曰我本无索钱之志然此亦无主人何见隔之甚也侍者入白复出曰若无主人此岂不可但勿以疎漏为诮也俄而侍者云屈郎君李子整衣而入见青服老女郎立于庭相见曰白衣之姨也中庭坐少顷白衣方出素裙粲然凝质皎若辞气闲雅神仙不殊畧序欵曲翻然却入姨坐谢曰垂情与货诸彩色比日来市者皆不知之然所假殊荷深愧李子曰彩帛麤缪不足以奉佳人服御何苦指价乎荅曰渠浅陋不足侍君子巾栉然贫居有三数十千债负郎君傥不弃则愿侍左右矣李子悦拜于侍侧俯而图之李子有货易所先在近遂命所使取钱三十千须臾而至堂西间门剨然而开饭食毕备皆在西间姨遂延李子入坐转盼华焕女郎旋至命生拜姨而坐六七人具饭食毕命酒欢饮一住三日饮乐无所不至第四日姨云李郎且归恐尚书怪迟后往来亦何难也李亦有归志承命拜辞而出上马仆人觉李子有腥臊气异常遂归宅问何处许日不见以他语对遂觉身重头旋命被而寝先是婚郑氏女在侧云足下调官已成昨日过官觅公不得某二兄替过官已了李荅以媿佩之辞俄而郑兄至责以所往时李已渐觉恍忽祗对失次谓妻曰吾不起矣口虽语但觉被底身渐消尽揭被而视空注水而已唯有头存家大惊慑呼从者讯之仆者具言其事及去寻旧宅所在乃空园有一皂筴树树上有十五千树下有十五千余无所见问彼处人云徃往有巨白蛇在树下更无别物姓袁者盖以空园为姓耳复一说元和中鳯翔节度李听从子管在金吾参军自永宁里出游及安化门外乃遇一车子通以银糚颇极鲜丽驾以白牛从二女奴皆乘白马衣服皆素而姿容婉媚管贵家子不知检束即随之将暮焉二女奴曰郎君贵人所见莫非丽质某皆贱隶又皆麤陋不敢当公子厚意然车中幸有姝丽诚可留意也管遂求女奴女奴乃驰马傍车笑而顾曰郎君但随行勿舍去某适已言矣管既随之闻其异香盈路日暮及奉诚园二女奴曰娘子住此之东今先去矣郎君且此回翔某即出奉迎耳车子既入管乃驻马于路侧良久见一婢出门招手管乃下马入坐于厅中但闻名香入鼻似非人世所有管遂令人马入安邑里寄宿黄昏后方见一女子素衣年十五六姿艶若神仙管自喜之心所不能谕因留止宿及明而出已见人马在门外遂别而归纔及家便觉脑疼斯须益甚至辰巳间脑裂而卒其家询问奴仆昨夜所厯之处从者具述其事云郎君颇闻异香某辈所闻但蛇臊不可近举家寃骇遽命仆人于昨夜所止之处覆验之但见枯槐树中有大蛇蟠屈之迹乃伐其树发掘已失大蛇但有小蛇数条尽白皆杀之而归

　　古今说海卷七十五

　　●钦定四库全书

　　古今说海卷七十六

　　（明）陆楫 编

　　说渊五十六【别传五十六】

　　○巴西侯传【阙名】

