<!-- { "loadSidebar": true } -->
　　侯元者上党郡铜鞮县山村之樵夫也家道贫窭唯以鬻薪为事唐干符己亥岁于县西北山中伐薪回憇谷口傍有巨石嶷然若夏屋元对之太息恨已之劳也声未絶石剨然豁开若洞中有一叟羽服乌帽髯发如霜曳杖而出元惊愕遽起前拜叟曰我神君也汝何多歉自可于吾法中取富贵但随吾来叟复入洞门元从之可数十步廓然清朗田畴砥平多异花芳草行数里遇横溪碧湍流苔鸳鹢泝洄其上长梁夭矫如晴虹焉过溪北左右皆乔松修篁高门渥丹台榭重复引元入别院坐小亭上檐楹阶砌皆奇宝焕然及进食行觞复目所未覩也食毕叟退少顷二童揖元诣便室具汤沐进新衣一袭冠带竟复导至亭上叟出命仆设净席于地令元跪席上叟授以秘诀数万言皆变化隐显之术元素憃戆至是一听不忘叟戒曰汝虽有少福合于吾法进身然面有败气未除亦宜谨密自固若图谋不轨祸丧必至且归存思如欲谒吾但至心叩石当有应门者元因拜谢而出仍令一童送之既出洞穴遂泯然如故视其樵苏已失至家其父兄惊喜曰去一旬谓已卒于虎狼之吻元在洞中如一日耳又讶其服装华洁神气激扬元知不可隠乃为其家人言之遂入静室中习熟其术朞月而术成能变化百物役召鬼魅草木土石皆可为步骑甲兵于是悉收乡里少年勇悍者为将卒出入陈旌斾幢葢鸣鼔吹仪比列国焉自称曰贤圣官有三老左右弼左右将军等号毎朔望必盛饰往谒神君神必戒以无称兵若固欲举事宜待天应至庚子岁聚兵数千人县邑恐其变乃列上上党帅髙公浔命都将以旅讨之元驰谒神君请命神君曰既言之矣但当偃旗卧鼔以应之彼见兵威若是必不敢内薄而攻我志之慎勿轻接战元虽唯诺心计以为我奇术制之有余且小者不能抗后其大者若之何复示众以不武也既归令其党戒严是夜潞兵去元所据险三十里见步骑戈甲蔽山泽甚难之明方阵以前元领千余人直突之先胜后败酒酣被擒至上党絷之府狱严兵围守旦视枷穿中唯灯台耳失元所在夜分已达铜鞮径诣神君谢罪君怒曰庸奴终违我教今日虽幸而兔斧锧亦行将及矣非吾徒也不顾而入郁悒趋出后复谒神君虔心叩石石不为开矣而其术渐歇犹为其党所说是秋率徒掠并州之大谷而并骑适至围之数重术既不神遂斩之于阵其党与散归田里焉

　　古今说海卷六十一

　　●钦定四库全书

　　古今说海卷六十二

　　（明）陆楫 编

　　说渊四十二【别传四十二】

　　○同昌公主外传【阙名】

　　咸通九年同昌公主出降宅于广化里锡钱五百万贯仍罄内库宝货以实其宅而房栊户牖无不以众宝饰之更以金银为井栏药臼食柜水槽铛釡盆瓮之属仍缕金为笊篱箕筐制水精火齐琉璃玳瑁等床悉支以金龟银堑更琢五色玉为器什合百宝为圆案更赐金麦银粟共数斛此皆太宗朝条支国所献也堂中设连珠之帐却寒之帘犀簟牙席龙凤绣连珠帐续真珠以成也却寒帘类玳瑁斑有紫色云却寒之鸟骨所为也但未知出在何国更有鹧鸪枕翡翠匣神丝绣被其枕以七宝合为鹧鸪翡翠毛羽神丝绣被三千鸳鸯仍间以奇花异叶则精巧瑰丽可得而知矣其上缀以灵粟之珠如粟粒五色辉焕更带蠲忿犀如意玉其犀圆如弹丸入土不朽烂带之令人蠲忿怒如意玉类桃实上有七孔云通明之象更有瑟瑟幕纹布巾火蚕绵九玉钗其幕色如瑟瑟阔三丈长一百尺轻明虚薄无以为比向空张之则疎朗之纹如碧丝之贯其珠虽大雨暴降不能湿漏云以蛟人瑞香膏所傅故也纹布巾即手巾也洁白如雪光软拭水不濡用之弥年亦未尝生垢腻二物称得鬼谷国火蚕绵云出火洲絮衣一袭用之一两稍过度则熇蒸之气不可近云九玉钗上刻九鸾皆九色其上有字曰玉儿工巧妙丽殆非人制有得于金陵者因以献公主酬之甚厚一日昼寝梦绛衣奴致语云南齐潘淑妃取九鸾钗及觉具以梦中之言言于左右公主薨其钗亦亡其处韦氏异其事遂以实话于门人或曰玉儿即潘妃小字逮诸珍异不可具载汉至唐公主出降之盛未之有也公主乗七宝步辇四面缀五色玉香囊囊中贮辟邪香瑞麟香金凤香此皆异国献也仍杂以龙脑金屑则镂水晶玛瑙辟尘犀为龙凤花其上仍络真珠玳瑁更以金丝为流苏雕轻玉为浮动毎一出游则所过芬香街巷晶照看者眩惑其目是时某中贵人买酒于广化旗亭忽相谓曰坐来香气何大异也同席曰岂非龙脑邪曰非也余幼给事于嫔妃宫故常闻此未知今日自何而致因顾问当垆者云公主步辇夫以锦衣换酒于此中贵人共请视之益叹其异上赐御馔汤药则道路之使相属其馔有消灵炙红虬脯其酒则有凝露浆桂花酝其茶则绿花紫英之号消灵炙一羊之肉取之四两虽经暑毒终不臭败红虬脯非虬也但贮于盘中虬健如红丝髙一尺以筯抑之无三数分撤即复其故迨诸品味人莫能识而公主家人餍饫如里中糠粃一日大会韦氏之族于广化里玉馔俱陈暑气将甚公主命取澄水帛以蘸之挂于南轩满座则皆思挟纩澄水帛长八九尺似布轻细明薄可鉴云其中有龙涎故能消暑也韦氏诸宗好为叶子戏夜则公主以红琉璃盘盛夜光珠令僧祁捧立堂中而光明如昼焉公主始有疾召术士来賨为禳法乃以香蜡烛遗之来氏之邻人觉香气异常或诣门诘其故賨则具以事对其烛方二寸其上被五彩文卷而爇之竟夕不尽郁烈之气可闻于百步余烟出其上即成楼阁台殿之状或云烛中有蜃脂也公主疾既甚医者欲难药饵奏云得红蜜白猿膏食之可愈上令检内库得红蜜数石本兠离国所贡白猿膏数瓮本南海所献也虽日加饵终无其验公主薨上哀痛甚遂自制挽歌词令百官继和及庭祭日百司与内官皆用金玉饰车舆服玩以焚于韦氏庭韦家争取灰以择金宝及葬于东郊上与淑妃御延兴门出内库金玉驼马凤凰麒麟各高数尺以为仪从其衣服玩具与人无异一物以上皆至一百二十舁刻木为楼殿龙凤花木人畜之象者不可胜计以绛罗裙绣络金银瑟瑟为帐幕者千队结为幢节伞盖弥街翳日旌旗珂佩卤簿率多加等以赐紫尼及女道士为侍从引翼则焚升霄灵芝香而击归天紫金之碧磬繁华辉焕殆余二十里上赐酒一百斛饼啖三十骆驼各径阔二尺饲役夫也京城士庶罢业来观者流汗相属唯恐居后及灵舁过延兴门上与淑妃恸哭中外闻者无不伤痛同日葬乳母上更作祭乳母文词质而意切人多传冩是后上日夕惴心挂意李可及叹追百年曲声词怨切听之莫不泪下更教千数人作叹百年队取内库珍宝雕成首饰画八百匹官绫作鱼龙波浪文以为地衣而舞一舞珠翠满地可及官歴大将军赏赐盈万甚无状左军容使西门季玄素颇梗直乃谓可及曰尔恣巧媚以惑天子族无日矣可及恃宠未尝改作可及善啭喉舌于天子前弄眼作头脑连声着词唱杂声曲须臾间百数不休是时京城不调少年相效谓之拍弹【去声】一日可及乞假为子娶妇上曰即令送酒面及米以助汝嘉礼可及归至舍见一中贵人监二银榼各高二尺余宣赐可及始谓之酒及封启皆实中也上赐可及银麒麟髙数尺可及取官库车载往私第西门季玄曰今日受赐吏用官车他日破家亦须辇还内府不道受赏徒劳牛足后果流可及于岭表旧赐珍玩悉皆进纳君子谓季玄有先见之明

　　古今说海卷六十二

　　●钦定四库全书

　　古今说海卷六十三

　　（明）陆楫 编

　　说渊四十三【别传四十三】

　　○睦仁蒨传【阙名】

