<!-- { "loadSidebar": true } -->
　　明节刘后一时遭遇宠倾六宫忽苦痁疾临终戒左右我有遗祝在领巾上候我气絶奏官家亲自来解语毕而终左右驰奏上至哀恸悲不自胜领巾上蝇头细字其辞云妾出身微贱而无寸长一旦遭遇圣恩得与嫔御之列命分寒簿至此夭折虽埋骨于九泉魂魄不离左右切望陛下以宗庙社稷之重天下生灵之众大王帝姬之多不可以贱妾一人过有思念深动圣怀况后宫万计胜如妾者不少妾深欲忍死面与君父诀别谪限已尽不得少留寃痛之情言不能尽下有数百点悲切之言不能尽记自后左右每欲寛解必提领巾上愈伤感闻者谓李夫人不足道也林灵素谓后是九华安妃临终闻本殿异香音乐次年有青坡术士见后于巫山髣髴钿合金钗云

　　叔父太尉昭陵之甥亲见宣政太平文物之懿逮事太上备膺眷遇在帝左右衔命出疆凡耳目所接事出一时语流千载者广记而备言之世昭敬请而集名曰钱氏私志云侄迪功郎秀州嘉兴尉世昭序

　　古今说海卷一百十

　　●钦定四库全书

　　古今说海卷一百十一

　　（明）陆楫 编

　　说畧二十七【杂记二十七】

　　○遂昌山樵杂録【元郑元佑】

　　髙昌廉公讳希贡字端父由按察佥事累任廉使后以蓟国公致仕公尝出其兄平章公讳希宪像面白晳如满月冠巾团领袍手执孟子公尝言先兄礼贤下士如不及方为中书平章时江南刘整以尊官来见先兄毅然不命之坐刘去宋诸生蓝缕冠衣袖诗请见先兄亟延入坐语稽经紬史饮食劳苦如平生驩既罢某等兄弟请于先兄曰刘整贵官也而兄简薄之宋诸生寒士也而兄加礼殊厚某等不能无疑敢问公曰此非汝辈所知我国家大臣语黙进退系天下轻重刘整官虽尊贵背其国以叛者若夫宋诸生与彼何罪而覊囚之况今国家起朔漠我于斯文不加厚则儒术由此衰熄矣

　　宋亡故官并中贵徃徃为道士若杭省马院张太尉其一也其人长身广颡宋为入内都知太尉国家以其内侍拘入朝遂倾家贿上下得以其子代如李丞相罗司徒皆是也罗李既贵悉显其亲族而张独畏愿不敢奏仅拨平江田三十顷赡之得田后固已优裕无他望一日仁庙顾谓张曰汝有父母在乎张拜答曰母已亡独父在为道人上曰封赠庆典曾及之乎张曰老父既寄迹方外不敢觊望后福上愀然召中书省臣以为张哥在朝乆矣而庆典不及其父母即命以其子爵秩贵之其父在杭固不知而是日颈痛重若为物所压日重一日制赠金紫光禄大夫司徙上柱国徽政院使典谒卿闽国公赐玉带金币钞物等又降特旨江浙省臣浙西宪臣皆将旨燕犒于其家比使臣至颈痛重殆不胜使臣即卧内宣恩命懵不知极品之贵使臣举玉带以示之始惊顾谓其所亲者曰宋得赐玉带者两人福王贾平章耳不及佩服举手一抚摩遂卒呜呼显宦贵禄信有命彼不知而妄求者可以为戒也

　　余年三十许时识一老僧于吴江洲渚上僧台人也时已年七十余为余言巴延丞相先锋兵至吴是日大寒雨雪老僧者时为承天寺行童兵森列寺前住山老僧某令其觇兵势且将自刎行童震栗逺望有以银椅中坐者以手招行童童莫敢前且令军士趣召之将至戒以无恐既至召令前问住山某和尚安否西廊下某首座安否童大惊且戒令先徃首座房致意首座僧大惊而银椅中坐者已至房作礼笑问曰首座如何忘却耶某固昔时知命子寺前卖卜者也尝宿上房踰半年已而偕至方丈拜主僧主僧错愕漫不省叩之乃言曰我尤宣抚也今日尚何言即命大锅煮粥啖兵人令兵人持招安榜而令行童以吴语诵榜文晓谕百姓于此始知尤公探谍江南凡八年至以龙虎山张天师符箓取验于世祖皇帝云

　　尤公乆于江南探谍南士人品髙下皆悉知之时江淮省改江淛省自维扬迁钱塘尤公因升平章郡有天庆观即今玄妙观杭髙士禇雪巘先生讳师秀自宋以清苦节行闻一日尤公单骑从一童至天庆方丈观主王管辖者尚不知为平章尤公乃自言观主大惊尤公曰我欲一拜禇高士耳观主谓其人孤僻士宰相何取而欲见之尤公意弥坚观主扣房门髙士方读书闻扣户声问为谁观主以姓名对髙士曰主首不游廊管辖何为至此观主以山门急切事语之乃启户观主言平章请见高士拒之曰某自来不识时贵人而平章顾已拜于地意欲髙士延坐其室即镇户偕行廊庑间平章卑仰敬之愈甚至云堂前语平章曰三年前有阆州王髙士尝留此某则非其人也因长揖竟出尤公顾瞻嗟咨曰是真一世之高士公每出见杭士女出游仍故都遗风前后杂沓公必停舆或驻马戒饬之曰汝辈尚瞢瞢睡耶今日非南朝矣勤俭力作尚虑不能供繇役而犹若是惰游乎时三学诸生困甚公出必拥呼曰平章今日饿杀秀才也从者叱之公必使之前以大囊贮中统小钞探囊撮予之遂建言以学校养士从公始

　　宋僧温日观居葛岭玛瑙寺人但知其画蒲萄不知其善书也今世传蒲萄多赝其眞者枝叶须梗皆草书法也酷嗜酒杨总统以名酒啖之终不一濡唇见輙愤詈曰掘坟贼惟鲜于伯机父爱之温时至其家抱轩前支离叟或歌或哭每索汤浴鲜于公必躬为进藻豆其法中所谓散圣者其人也支离叟即伯机家所种松也

　　宋巨珰李太尉者宋亡为道士号梅溪元佑童时尝侍其游故内指点歴歴如在独记其过葫芦井挥涕曰是盖宋时先朝位上钉金字大牌曰皇帝过此罚金百两宋家法之严如此他则童騃不能也

　　宋京畿各郡门有激赏库郡有慈幼局遇盗发郡守开库募士故盗不旋踵擒获贫家子多厌之輙不育乃许抱至局书生年月日时局有乳媪鞠育之他人家或无子女却来取于局岁祲子女多入慈幼局故道无抛弃子女信乎其恩泽之周也积雨雪亦有钱虽小惠然无甚贫者

　　故老言贾相当国时内后门火飞报已至葛岭贾曰火近太庙乃来报言竟后至者曰火已近太庙贾乗两人小肩舆四力士以锤剑护轿里许即易轿人倏忽至太庙临安府已为具赏犒募勇士树皁纛列刽手皆立具于呼吸间贾下令肃然不过曰火到太庙斩殿帅令甫下火沿太庙八风两殿前卒肩一卒飞上斩八风板落火即止登验姓名转十官就给金银赏之贾才局若此类亦可喜传景文云

　　宋太学生东嘉林景曦字霁山当杨总统发诸陵时林故为杭丐者背竹箩手持竹杖夹遇物即以夹投箩中铸银作两许小牌百十系腰间贿西僧云自余不敢望收得髙宗孝宗骨斯足矣番僧左右之果得髙孝两朝骨为两函贮之归葬于东嘉其诗有梦中作十首其一絶曰一抔未筑珠宫土双匣亲传竺国经只有春风知此意年年杜宇哭冬青又曰空山急雨洗岩花金粟堆寒起暮鸦水到兰亭更呜咽不知眞帖落谁家又曰桥山弓剑未成灰玉匣珠襦一夜开犹记去年寒食日天家一骑捧香来余匕首尤凄怨则忘之葬后于宋常朝殿前掘冬青树一株植于两函土堆上又有冬青花一首曰冬青花冬青花花时一日肠九折隔江风雨清影空五月深山落微雪移来此种非人间曾识万年觞底月后忘之又一首有曰君不记羊之年马之月霹雳一声山石裂闻其事甚异不欲书若林霁山者其亦可谓义士也已

　　梁溪王文友讳仁辅刻苦读书里人倪文光讳昭奎者延之以教其两弟曰子瑛曰元镇居久之文光殁而子瑛騃元镇出应门户不胜州郡之脧剥也赀力遂耗减已而子瑛卒家中干元鎭刓无作有以济朋友会文友卒元鎭买油杉棺葬之芙蓉峯傍葬之日梁溪士友皆至葬文友后元鎭窘于诛求顾未有能振之者

　　闽人郑所南先生讳思肖宋有国时其上世仕于吴宋亡遂客吴下闻其有田数十畆寄之城南报国寺以田岁入寺为祠其祖祢遇讳必大恸祠下而先生并馆榖于寺焉先生自宋亡矢不与北人交接于友朋坐间见语音异者輙引起人知其孤僻故亦不以为异其上世本业儒而先生于佛老教则喜之平日喜画兰疎花简叶不求甚工其所自赋诗以题兰皆险异诡特盖以摅其愤懑云吴人好事者为板刋其所谓锦钱集者行于世若先生在周为顽民在殷为义士盖不易窥其涯涘云

　　邓中斋先生讳剡字光荐宋丞相信国公客也宋亡以义行着其所赋鹧鸪辞有曰行不得也哥哥痩妻弱子羸■〈牜孛〉駄天长地阔多网罗南音渐少北语多肉飞不起可奈何行不得也哥哥其意可见其所赞文丞相像有曰目煌煌兮疎星晓寒气英英兮晴雷殷山头碎柱兮璧完血化碧兮心丹呜呼孰谓斯人不在世间

　　谢后既北迁其支裔在杭者固多谢君退乐一人也退乐尝言江南始内附有所谓李信卿者自北来谓能相人望气崖岸倨甚退乐以贵官咸敬之亦设早馔以延致之李至即中坐省幕官皆下坐不得其一言时赵文敏公谓之七司户固退乐婣戚也屈公来同饭时文敏风疮满面李遥见即起迎文敏谓众人曰我过江仅见此人耳疮愈即面君公辈记取异时官至一品名满四海初襄阳未破时世祖令其即军中望气行踰三两舍即还言于世祖曰臣见卒伍中徃徃有公辅贵人襄阳不破江南不平何处着许多富贵人呜呼此与南衙士卒皆将相者何异哉

　　宋季琴士汪水云者工于诗诗皆清丽可喜杭城破其诗有曰西塞山边日落处北闗门外雨来天南人堕泪北人笑臣甫低头拜杜鹃又曰钱塘江上雨初干风入端门阵阵酸万马乱嘶临警跸三宫洒泪湿铃鸾童儿剩遣追徐福厉鬼终当灭贺兰若说和亲能活国婵娟剩遣嫁呼韩题王导像有曰秦淮浪白蒋山青西望神州草木腥江左夷吾甘半壁只縁无泪洒新亭闻水云后从谢后北迁老宫人能诗者皆水云指教或谓瀛国公喜赋诗亦水云教之也

　　今嘉议大夫吏部尚书致仕许昌冯公名梦弼字士启其始仕由八蕃云南宣慰司吏继辟掾湖广省士启尝言其在八蕃时乗驿出向某所最后至一驿驿吏语以今夕晩矣且马绊出在江上不若勿行士启漫不省即选马亟行行未三四十里忽乌拉齐者急下马拜跪伏其言侏离莫能晓而其意则甚哀窘士启问之揺手意谓且死矣于是士启亦下马祷之曰某万里远客从吏逺方使有禄命固不死无之敢逃死时月微明睹一物如小屋大竟滚入江水腥风臭浪袭人行数里许乃问乌拉齐乌拉齐曰是之谓马绊问马绊何物揺手不敢对三更后至前驿驿吏出迎错愕曰是何大胆敢越马绊来乎士启问马绊驿吏乃言此马蟥精也遇之者輙为其所啖齐谐志怪而畧此于是乎书国初富初庵先生以占筮起东南时钱塘初内附以故都生聚既繁赀力殷盛世皇占其后来如何既成卦而富犹未之知也世皇曰我占宋故都富对曰诚如所占其地五六十年后会见城市生荆棘不如今多也今杭州连厄于火灾复困于科繇视昔果不逮

　　和靖先生岂有颔珠者而杨琏真珈亦发其墓焉闻棺中一无所有独有端砚一事余童时尚见一碑镌和靖先生墓五大字仆草中久之余山中以浙省儒学提举有心力于先生墓上悉力起废水濵仍建学士桥傍山建祠宇塑先生像于其中今复数年矣闻又荒落贤人何不幸哉

