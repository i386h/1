<!-- { "loadSidebar": true } -->
　　其方与交栏山相望海洋中山列翠屏引溪水溉田禾谷少收气候常热俗嚣薄男子髠发穿竹布短衫围梢布种芭蕉采其实以代粮煑海为盐酿蔗为酒地产玳瑁羚羊贷用瓜哇布烧珠印花布米榖之属

　　交栏山

　　自占城灵山起程顺风十昼夜可至其山高而丛林藤竹舵杆桅樯篷箬无所不备元时命将高兴史弼领兵万众驾巨舶征阇婆因遭风至交栏山下其船多损乃登此山造船百号复征阇婆擒其酋长而归至今居民有中国人杂处盖此时病卒百余留养不归遂传育于此气候常暑少米榖以射猎为业男女椎髻穿短衫系巫仑布地产豹熊鹿皮玳瑁货用米榖五色绢青布铜器青碗之属

　　瓜哇国

　　古名阇婆自占城起程顺风二十昼夜可至其国地广人稠甲兵为东洋诸番之雄旧传鬼子魔天与一罔象青面红身赤发相合凡生子百余常食啖人血肉佛书所云鬼国即此地也其中人被啖几尽忽一日雷震石裂中坐一人众称异之遂为国主即领余众驱逐罔象而除其害复生齿安业至今其国之遗文后书一千三百七十六年考之肇在汉时至我大明宣徳七年矣其港口入去马头曰新村居民环接编茭樟叶覆屋辅店连行为市买卖其国富饶珍珠金银鸦鹘石猫睛青红等石■〈王车〉璖玛瑙荳蔻荜■〈艹拨〉子花木香青蓝无所不有盖通商旅最众也其鹦鹉鹦哥孔雀能驯言语歌曲其倒挂鸟身形如雀而羽五色日间焚好香则收而藏之羽翼间夜则张尾翼而倒挂以放香民好凶强生子一岁便以匕首佩之名曰不刺头以金银象牙雕琢为靶凡男子老幼贫富皆佩于腰间若有争詈即拔刃相刺盖杀人逃三日而出即无事矣男子猱头裸身腰围单布手巾能饮酗酒重财轻命妇人亦然惟顷金珠聨纫带之两耳塞茭樟叶圈于窍中其丧事凡主翁病死婢妾辈相对而誓曰死则同往临殡之日妻妾奴婢皆满头簪草花披五色手巾随尸至海边或野地舁尸于沙地俾众犬食尽为好如食不尽则悲歌号泣堆柴于旁众妇坐其上良久乃纵火烧柴而死盖殉葬之礼也苏鲁马益一地名也为市聚货商舶米粮港口有聚猢狲数百相传唐时其家五百余口男妇凶恶忽一日有僧至其家问吉凶之事其僧取水噀之俱化为猿猴止留一老妪不化今存旧宅土人及商者常设饭食槟榔花果肉类以祭之不然则祸甚验也杜板一村之地名也海滩有水一泓甘淡可饮称为圣水元时使将史弼高兴征其国经月不下舟中乏水粮尽二将拜天祝曰奉天伐蛮若天与我水即生不与则死遂揷鎗醎苦海中其泉随鎗涌起水味甘甜众军汲而饮之乃令曰天赐助我可力战也兵威由是大振噉声奋击番兵百万余众悉败走乘胜长驱生擒番人烹而食之至今称中国能食人也遂获酋长以归既服罪寻放还仍封为瓜哇国王我朝太宗文皇帝遣正使太监郑和等捧诏勅赏赐国王王妃及部领村主咸受天赐其国王遣使络绎进贡方物

　　旧港

　　古名三佛齐国自瓜哇顺风八昼夜可至其处自港口入去田土甚肥倍于他壤古云一年种榖三年生金言其米榖盛而多贸金也民故富饶俗嚣好滛水战甚惯其处水多地少部领者皆在岸造屋居之周匝皆仆从住宿其余民庶皆于木筏上盖屋而居以木桩拴闸或水长则筏浮起不能没也或欲别居起桩去之连屋移徙不劳财力今为瓜哇所辖风俗与瓜哇大同小异地产黄熟香速香降香沈香黄蜡鹤顶之类货用烧炼五色珠青白磁器铜鼎五色布绢色叚大小磁瓮铜钱之属永乐十三年郑和等统舟师往诸番国海冦陈祖义等聚众于三佛齐国抄掠番商欲来犯我舟师和等伏兵败之生擒厥魁献俘阙下由是薄海内外罔不清肃

　　重迦罗

　　其地与瓜哇界相接高山奇秀内有一石洞前后三门可容一二万人田榖与瓜哇畧同气候常暑风俗颇淳男女撮髻身披单布长衫围梢布手巾无酋长以年高有德者主之煑海为盐酿秫为酒地产羚羊鹦鹉木绵椰子绵纱货用花银花绢其处约去数日水程曰孙陀罗琵琶拖曰丹重曰圆峤曰彭里不事耕种专尚冦掠与吉陀﨑诸国相通所以商舶少能至矣

　　吉里地闷

　　其国居重迦罗之东连山茂林皆檀香树无别产马头商聚十二所有酋长田肥榖盛气候朝热暮寒男女断髪穿短衫夜卧不盖其体商舶到彼皆妇女到船交易人多染疾病十死八九盖其地瘴气及其滛污之故也货用金银铁器磁碗之属

　　古今说海卷十七

　　●钦定四库全书

　　古今说海巻十八

　　（明）陆楫 编

　　说选十八【偏记十五】

　　○星槎胜览【明费信】

　　满刺加国　麻逸冻　彭坑
　　东西竺　　龙牙门　龙牙加貌
　　九州岛山　　阿鲁国　淡洋

　　满刺加国

　　其处旧不称国自旧港顺风八昼夜可至其国傍海山孤人少受役于暹罗每岁输金四十两为税田瘠少收内有山泉流为溪于溪中淘沙取锡煎成块曰斗锡每块重官秤一斤四两及织芭蕉心簟惟以斗锡通市无他产气候朝热暮寒男女椎髻身肤黑漆间有白者唐人种也俗尚淳厚民淘锡网鱼为业屋如楼阁而不铺板但用木高低层布连床就榻箕踞而坐饮食厨厕俱在上货用青白磁器五色烧珠色绢金银之属永乐七年郑和等捧诏勅赐银印冠带袍服建碑封为满刺加国暹罗始不敢扰十三年酋长感慕圣恩挈妻子渉海入朝贡方物赏劳之使归国

　　麻逸冻

　　其处在交栏山之西南洋海中山峻地平夹溪聚村落而居气候稍热男女椎髻穿长衫围色布田膏腴倍收他国尚节义妇丧夫则削发剺面絶食七日夫死同寝多有并逝者七日不死则亲戚劝以饮食若得苏终身不再嫁矣至焚夫日多赴火死煑海为盐酿蔗为酒产木绵黄蜡玳瑁槟榔花布货用铜鼎铁块五色布绢之属

　　彭坑

　　其处在暹罗之西石崖周匝崎岖远望山平如寨田沃米榖丰足气候温风俗尚怪刻香木为人杀人血祭祷求福禳灾男女椎髻系单裙富家女子金圈四五饰于顶发常人五色烧珠穿圈煑海为盐酿浆为酒地产黄熟香沈香片脑花锡降香货用金银色绢瓜哇布铜铁器鼔板之属

　　东西竺

　　其山与龙牙门相望海洋中山形分对嵯峩若蓬莱方丈之间田瘠不宜稼穑岁藉诸邦淡洋米榖以食气候不齐煑海为盐酿椰子为酒男女断发系梢布地产槟榔木绵布蕉心簟货用花锡胡椒铁器之属

　　龙牙门

　　其处在三佛齐西北山门相对苦龙牙状中通船过山田瘠米榖甚薄气候常暑四五月淫雨男女椎髻穿短衫围梢布掳掠为豪遇番舶则以小舟百数迎敌若顺风侥幸而脱否则被其刼杀舟客于此防之

　　龙牙加貌

　　其地离麻逸冻顺风三昼夜程内平而外峯民蚁附而居气候常热田禾勤熟俗尚敦厚男女椎髻围麻逸冻布穿短衫以亲戚尊长为重一日不见则携酒殽问安煑海为盐酿秫为酒地产沈速降香黄蜡鹤顶蜂蜜砂糖货用印花布八察都布青白花磁器之属

　　九州岛山

　　其山与满刺加近产沈香黄熟香林木丛生枝叶茂翠永乐七年郑和等差官兵入山采香得径有八九尺长六七丈者六株香味清远黑花细纹山人张目吐舌言我天朝之兵威力若神

　　阿鲁国

　　其国与九州岛山相望自满刺加顺风三昼夜可至其国风俗气候与苏门答刺大同小异田瘠少收盛种芭蕉椰子为食男女裸体围梢布常驾独木舟入海捕鱼入山采米脑香物为生各持药镞弩防身地产鹤顶片米糖脑以售商舶货用色段色绢磁器烧珠之属

　　淡洋

　　其处与阿鲁山地连接去满刺加三日程山遶周围有港内通大溪汪洋千里奔流出海清淡味甘舟人过往汲之名曰淡洋田肥禾盛米粒尖小炊饭甚香地产香民俗颇淳气候常热男女椎髻腰围梢布货用金银铁器之属

　　古今说海卷十八

　　●钦定四库全书

　　古今说海卷十九

　　（明）陆楫 编

　　说选十九【偏记十六】

　　○星槎胜览【明费信】

　　苏门答刺国　花面国王　龙涎屿
　　翠蓝屿　　　锡兰山国　溜山洋国
　　大葛兰国　　小葛兰国　柯枝国
　　古里国

　　苏门答刺

　　国古名须文达那自满刺加顺风九昼夜可至其国傍海村落田瘠少收胡椒蔓生延蔓附树枝叶如扁豆花间黄白结椒累埀如椶榈子但粒小耳番秤一播苛抵我官秤三百二十斤价银钱二十个重银六两金抵纳即金钱也每二十个重金五两二钱风俗颇淳民网鱼为生朝驾独木刳舟张帆出海暮则回舟男子髪缠白布腰围梢布妇女椎髻裸体腰围色布手巾其瓜茄一种五年结小再种橘抽酸甜之果常花常结其有一等瓜皮若荔枝如瓜大未剖之时甚臭如烂蒜剖开如囊味如酥油香甜可口煑海为盐酿茭樟子为酒货用青白磁器铜铁瓜哇布色绢之属永乐十一年伪王苏斡刺冦侵本国酋长遣使赴阙陈诉请救太宗皇帝命郑和等就率官兵剿捕生擒伪王至永乐十三年归献阙下诸番震服

　　花面国王

　　其国与苏门答刺邻境傍南巫里洋逶迤山地田足稻禾气候不常风俗淳厚男子皆以墨刺面为花兽之状猱头祼体单布围腰妇女围色布披手巾椎髻脑后地多出牛羊鸡鸭罗布强不夺弱上下自耕而食富不骄贫不盗可谓善地矣地产香味青莲花近布那姑儿一山产硫黄我朝海船驻札苏门答刺差人船于其山采取硫黄货用段帛磁器之属其酋长感慕恩赐常贡方物

　　龙涎屿

　　望之独峙南巫里洋之中离苏门答刺西去一昼夜程此屿浮灔海面波激云腾每至春间羣龙来集于上交戏而遗涎沫番人拏驾独木舟登此屿采取而归或风波则人俱下海一手附舟旁一手揖水而得至岸其龙涎初若脂胶黑黄色颇有鱼腥气久则成大块或大鱼腹中刺出若斗大亦觉鱼腥焚之清香可爱货于苏门答刺之市官秤一两用彼国金钱十二个一斤该金钱一百九十二个准中国铜钱九千个价亦非轻矣

　　翠蓝屿

　　其山在龙涎之西北五昼夜程大小七门门中皆可过船传闻释迦佛昔经此山浴于水被窃其袈裟佛誓云后有穿衣者必烂其皮肉由此男女今皆削发无衣止用树叶纫结而遮前后米榖亦无惟下海网鱼鰕及种芭蕉椰子为食然船去未甞得泊山下宣德壬子十月二十二日因风水不偶至此山泊系三日夜山中之人驾独木舟来贸椰实舟中男妇果如前言

　　锡兰山国

　　其国自苏门答刺顺风十二昼夜可至其国地广人稠货物多聚亚于瓜哇中有高山参天山顶产有青美蓝石黄鸦鹘石青红宝石每遇大雨冲流山下沙中拾取之其海旁有珠帘沙常以网取螺蚌倾入池中作烂淘珠货之海边有一盘石上印足迹长三尺许常有水不干称为先世释迦佛从翠蓝屿来登此山足蹑其迹至今尚存也下有寺称为释迦佛湼盘真身侧卧在寺亦有舍利子在其寝处气候常热民俗富饶米榖丰足地产宝石真珠龙涎香乳香货用金钱铜钱青花白磁器色段色绢之属男女纒头穿长衫围单布永乐七年郑和等赍诏勅金银供器彩妆织金宝幡布施于寺及建石碑赏赐国王头目其王亚烈苦奈儿负固不恭谋害舟师太监郑和潜备先发制之使众衔枚疾走夜半闻炮则奋击而入生擒其王至永乐九年归献阙下寻蒙恩宥俾复旧国由是西夷畏威懐德莫不向化矣

　　溜山洋国

