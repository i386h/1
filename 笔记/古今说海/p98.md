<!-- { "loadSidebar": true } -->
　　旁不忿

　　村汉有钱　俗夫有好妻　见初学人及第　无才识人作好官　善人被小人凌辱

　　不快活

　　歩行着窄鞋　赴尊官筵席　入试遇酷暑　暑月对生客　重囚被锁缚　妬妻头白相守　村里女壻戴幞头　小儿初入学堂　吏胥遇严明长官

　　未足信

　　卖物人索价说呪　和尚不吃酒肉　醉汉隔宿请客　媒人夸好儿女　吏胥小心畏慎　妓别恸哭如不欲生　敌国讲和

　　陡顿欢喜

　　穷措大及第　未有嗣生男　逺地得家书　有罪遇赦　富家儿乍入赘女壻

　　这回得自在

　　僧尼还俗　宫人放出　重孝服阕　囚徒释脱　不肖子乍无尊长　宠妾独得随任

　　不图好

　　癞子吃猪肉　乞儿突好人　去任官放泼要钱　死囚骂法官　刼盗妄引徒伴

　　怕人知

　　流配人逃走归　买得贼赃物　藏匿奸细人　同居私房畜财物　卖马有毛病　去亲戚家避罪

　　说不得

　　哑子做梦　举子就试偶疎脱　医人自病　行奸被窘辱　贼被狗咬　作官处被家人帯累　藏违禁物被盗　贼赃被人转取去　善相扑偶输　处子懐孕

　　谩不得

　　曹司对晓事官员　谙熟行市买卖　妬妻不会饮酒　灵利孩儿买物

　　讳不得

　　健儿面上逃走字　贼见真赃　小官祖父名　有罪对知证人

　　改不得

　　生来劣相　性好偷窃　好说脱空　好笑话人　爱说是非　淫欲无度　谬汉好作文章　口吃人多说话　贪财人爱便宜　不肖子好赌博　还俗僧道举止　婢作正室有旧态　偷食猫儿

　　得人惜

　　学行孩儿　善歌舞小妓　不偷食猫儿　快马稳善　做活计女壻　会读书児子　良仆妾　好书画　有行止公人

　　学不得

　　神仙　天性敏速　才识过人　有胆气　能饮啖　临事果断

　　忘不得

　　父母教育　好交友　受恩处　得意文字　少年记诵书

　　留不得

　　春雪　暑月盛馔　爱逃席客　潮水　顺风下水船　猴狲看果子　穷人粟帛　城门发更后　大官得替后

　　劝不得

　　服硫黄　酒病汉　爱赌钱人　醉后相骂　夫妻因婢争闹

　　悔不得

　　赌钱输　中酒病　失口许人物　出语容易　作过后事发　好景失游赏　少年废学　见好物失买

　　怕不得

　　上阵相杀　夏月饼师　相扑汉拳踢　有罪吃棒　丑妇见舅姑　台谏官言事　弄潮　上竿

　　省不得

　　闽人读书　诸行市语　番人说话

　　古今说海卷一百三十五

　　●钦定四库全书

　　古今说海卷一百三十六

　　（明）陆楫 编

　　说纂二十【杂纂八】

　　○损斋备忘録

　　续资治通鉴纲目第二十七卷所载乙未夏六月从太祖髙皇帝渡江者凡十人今畧考其终始如左曰徐达官至太傅中书右丞相征虏大将军封信国公洪武三年改封魏国公十八年薨追封中山王谥武宁长子允恭袭封公爵次子増寿永乐初封定国公曰冯国用官至帐前都指挥使立功草昧时早卒后追封郢国公子诚官至佥大都督府事弟胜洪武三年封宋国公曰邵荣官至平章政事寻以谋反伏诛曰汤和官至御史大夫封中山侯进封信国公二十八年薨追封东瓯王谥襄武子鼎先卒追封信世子曰李善长文臣官至太师中书左丞相封宣国公洪武三年改封韩国二十四年赐死长子祺驸马都尉曰常遇春官至平章军国重事征虏副将军封鄂国公洪武二年薨于军赠太保追封开平王谥忠武长子茂三年封郑国公茂以罪废弟升袭爵改封开国曰邓愈官至御史大夫洪武三年封卫国公洪武九年薨追封宁河王谥武顺长子镇袭封公爵改申国曰耿君用官至管军总管死于战阵后追封长兴侯子炳文官至镇国上将军大都督府副使封长兴侯曰毛广一名麒文臣官至参议早卒子骧官至都督曰廖永安官至同佥与张士诚战被执卒于苏州后追封楚国公弟永忠官至平章洪武三年封徳庆侯又方渡江而归附者一人曰俞通海官至都督同知卒于军后追封虢国公弟通源洪武三年封南安侯甥一人曰李文忠母曹国公主父真驸马都尉追封陇西王谥恭献文忠官至同知军国事三年封曹国公十七年薨追封岐阳王谥武靖子景隆袭公爵义子一人曰沐英官至征西将军洪武十年封西平侯二十五年薨追封黔宁王谥昭靖子春袭侯爵卒次子曰晟仍袭侯爵永乐间进封黔国公已上皆从王师初起者也逮至洪武三年大封功臣则増多矣
　　封公六人
　　韩国公李善长　魏国公徐达
　　郑国公常茂　宋国公冯胜
　　曹国公李文忠　卫国公邓愈
　　封侯二十八人
　　中山侯汤和　延安侯唐胜宗
　　吉安侯陆仲亨　济宁侯顾时
　　淮安侯华云龙　江夏侯周徳兴
　　长兴侯耿炳文　临江侯陈徳
　　巩昌侯郭兴　六安侯王志
　　荥阳侯郑遇春　平凉侯费聚
　　江阴侯吴良　靖海侯吴祯
　　南雄侯赵庸　徳庆侯廖永忠
　　南安侯俞通源　广徳侯华髙
　　营阳侯杨璟　蕲春侯康铎
　　永嘉侯朱亮祖　颍川侯傅友徳
　　豫章侯胡美　东平侯韩政
　　宜春侯黄彬　宣宁侯曹良臣
　　河南侯陆聚　汝南侯梅思祖
　　至二十三年肃清逆党榜列勲臣五十七人其因革次第则又异于前矣
　　曰功髙望重连岁曽总兵者八人
　　魏国公徐达　曹国公李文忠
　　卫国公邓愈　信国公汤和
　　宋国公冯胜　西平侯沐英
　　江阴侯吴良　长兴侯耿炳文
　　曰専簿书而听指示者一人
　　韩国公李善长
　　曰以义气而封者三人
　　荥阳侯郑遇春　六安侯王
　　志平凉侯费聚
　　曰所在随军征讨累有战将之功未有总兵之名而论旧封者十九人
　　江夏侯周徳兴　巩昌侯郭兴
　　南雄侯赵庸　安庆侯仇成
　　崇山侯李新　南安侯俞通源
　　永平侯谢成　鳯翔侯张龙
　　靖海侯吴祯　东胜侯汪兴祖
　　普定侯陈桓　航海侯张赫
　　舳舻侯朱寿　徳庆侯廖永忠
　　临江侯陈徳　济宁侯顾时
　　延安侯唐胜宗　吉安侯陆仲亨
　　淮安侯华云龙
　　曰建功者十五人
　　颍国公傅友　徳凉国公蓝玉
　　靖宁侯叶升　景川侯曹震
　　会宁侯张温　定逺侯王弼
　　武定侯郭英　懐逺侯曹兴
　　雄武侯周武　安陆侯吴复
　　宣徳侯金朝兴　永成侯薛显
　　东川侯胡海　鹤庆侯张翼
　　永嘉侯朱亮祖
　　曰因父而封者四人
　　开国公常升　蕲春侯康铎
　　金宁侯陈辂　西凉侯濮玙
　　曰持兵负固于两间可观望而不观望来归者七人
　　东平侯韩政　宣宁侯曹良臣
　　营阳侯杨璟　河南侯陆聚
　　汝南侯梅思祖　豫章侯胡美
　　宜春侯黄彬
　　得与功臣庙祀者惟二十有一人
　　中山王徐达开　平王常遇春
　　岐阳王李文忠　宁河王邓愈
　　东瓯王汤和　黔宁王沐英
　　郢国公冯国用　越国公胡大海
　　梁国公赵徳胜　济国公丁徳舆
　　巢国公华髙　蔡国公张徳胜
　　虢国公俞通海　江国公吴良
　　海国公吴祯　蕲国公康茂才
　　安国公曹良臣　黔国公吴复
　　泗国公耿再成　东海郡公茅成
　　燕山侯孙兴祖

　　国初文臣生受封爵者三人曰李善长以太师中书左丞相封韩国公曰汪广洋以中书右丞封忠勤伯曰刘基以御史大夫封诚意伯后李与汪皆赐死惟刘公令终国初将臣封爵土者今惟中山徐王黔宁沐王及武定侯郭公三人之子孙尚承袭余皆废罢徐沐二王御制为善阴隲固常载其有功不杀及忠爱之徳矣近观杨少傅荣所撰武定侯神道碑又知侯自少事髙庙四十余年小心谨慎未尝有过为人沈毅多智尝从征陈理其将陈同佥骁健善槊驰入中军帐下上遽呼曰郭四为我杀贼侯奋臂持鎗贼即应手坠上解所御赤战袍衣之曰唐尉迟敬徳不汝过也家居简静好读书天文地理百家之说无不通晓性尤孝爱母夫人卒庐于墓侧昼夜号泣不絶声卧寝于地毁瘠日甚一夕梦夫人告曰地湿则致疾而伤生汝竭忠报効为父母光即孝矣墓不必庐也遂感悟而归三年之间哀痛如一日其亦不忘忠孝者矣岂天眷有徳视立功一时者其报自不同耶

　　都督刘贞合肥人洪武中宁献王封大宁公为总兵文庙靖难首入大宁尽握其军以行众方苦近边无一人听公命者公恐被执一夜窃负勑印浮海而南京师闻众已去意公亦降矣因籍其家下狱明日公由福建还家人遂皆得释至今子孙不替盖当时幸全似亦非偶然者今纯母淑人即公曽孙女也其大宁旧地向既失守遂弃于塞外其军今皆散置保定等处而献王则迁国南昌矣

　　先髙祖驸马都尉汝南侯从子也洪武末出镇淮安太宗文皇帝靖难师至犹固守其地后臣民推戴文皇帝继大统先髙祖知太夫人无恙遂散师还京同时有周是修者亦自经言者谓其不顺天命请加追戮上曰彼食其禄自尽其心一无所问尝仰观此言则上于先臣固无所罪也而奸谀者乃擅害之痛哉赖圣明卒寘于法而臣家逮今受恩未艾盖福善祸淫天道圣心一而已矣本朝文章首臣洪武初则学士宋濂所记当时盛美有洪武圣政记自永乐以后则少师杨士奇所记有三朝圣谕録天顺间则少保李贤有天顺日録二録近皆印行而圣政记独亡仅见其序于文集尔惜哉

　　欧阳子本论谓佛老之害宜修其本以胜之窃以为未然盖修其本异端不入矣今其教方炽而遽欲修其本以胜焉是犹病剧不治惟务培养元气也其愈也难矣狄梁公始终为唐卒授五王反正功固伟矣然非守道者所可取法何也盖君子于义有不安不敢须臾处以成事有命难取必于将来也若梁公者后虽幸而成功其身固已委质为臣而处于所不安矣况或不能终遂又将何以自献于先君乎

　　潜溪文集内一事昔波斯人来闽相古墓有寳气乃谒墓邻以钱数万市之墓邻讳不与波斯曰汝无庸尔也此墓已无主五百年矣墓邻始受钱波斯发之见棺衾肌肉溃尽惟心坚如石锯开观之有佳山水青碧如画傍有一女靓妆凭阑凝睇盖此女有爱山水癖朝夕玩望吐吞清气故能融结如此此志壹动气也程氏遗书内一事南中有人因采石石陷压闭石罅中幸不死饥甚只取石膏食之不知几年后他人复采石见此人引之出渐觉身硬纔见风便化为石此气壹动志也天地间阴阳变合何所不至哉针

　　指南或金性趋南也若水之下火之上皆出于自然非有所使之也但他金体重每藉于物莫遂其自然故惟针可验耳

　　世所谓凉焰恐无是理盖阳能制阴故水可以为汤而泉亦有温者阴不能制阳若极盛则克之矣不能使之从其性也夫阳之成形为火而焰则火之余也恶得凉火浣布盖金石之属其缕若今铜铁丝网入火不能遽化耳

　　方诸见月生水此未及试纵有之其生当亦不多盖火以木为体得其种可以传故千寻之焰卒尔可灭水自有体其生也岂得遽盛今以一杯水费束薪爇之且难即消则长也讵能顿异哉知死之道则可以知生之道也

