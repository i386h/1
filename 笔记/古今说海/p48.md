<!-- { "loadSidebar": true } -->
　　（明）陆楫 编

　　说渊四十八【别传四十八】

　　○王贾传【阙名】

　　婺州参军王贾本太原人移家覃懐而先人之垄在于临汝贾少而聪颖未尝有过沈静少言年十四忽谓诸兄曰不出三日家中当恐且有大丧居二日宅中火延烧堂室祖母年哀震惊自投于床而卒兄以贾言闻诸父诸父讯贾贾曰卜筮知之后又白诸父曰太行南泌河湾澳内有两龙居之欲识真龙请同观之诸父怒曰小子好诡言骇物当笞之贾跪曰实有故请观之诸父因与同行贾请具雨衣于是至泌河渊深处贾入水以鞭画之水为之分下有大石二龙盘绕之一白一黑各长数丈见人冲天诸父大惊良久瞻视贾曰既见矣将复之因以鞭挥之水合如旧则云雾昼昬雷电且至贾曰诸父驶去因驰未里余飞雨大注方知非常人也贾年十七诣京举孝廉果擢第乃娶清河崔氏女选授婺州参军还过东都贾母之表妺死已经年常于灵帐发言处置家事儿女童妾不敢为非毎索饮食衣服有不应求即加笞骂亲戚咸怪之贾曰此必妖异因造姨宅唁姨诸子先是姨谓诸子曰明日王家外甥来必莫令进此小子大罪过人贾既至门不得进贾令召老苍头曰宅内言者非汝主母乃妖魅耳汝但私语汝郎君令引我入当为除去之家人素病之乃濳言于诸郎郎悟因哭令贾行吊已因向灵言曰闻姨亡来大有神异言语如旧今故来谒姨何不与贾言也不应贾又邀之曰今故来谒姨若不言终不去矣当止于此魅被其勤请帐中言曰甥比佳乎何期别后生死遂隔汝不相忘犹能相访愧不可言因涕泣言语泣声皆姨平生声也诸子闻之号泣令具馔坐贾于前命酒相对殷勤不已醉后贾因请曰姨既神异何不令贾一见姨曰幽明道殊何要相见贾曰姨不能全出请露半面不然呈一手一足令贾见之如不相示亦终不去魅既被邀苦至因见左手于几宛然又姨之手也诸子又号泣贾因前执其手姨惊命诸子曰外甥无礼何不举手诸子未进贾遂引其手扑之于地尚犹哀呌扑之数四即死乃老狐也真形既见体裸无毛命火焚之灵语遂絶贾至婺州以事到东阳令有女病魅数年医不能愈令邀贾到宅置茗馔而不敢有言贾知之谓令曰闻令有女病魅当为去之因为桃符令置所卧床前女见符泣而骂须臾眠熟有大狸腰斩死于床下疾乃止时杜暹为婺州参军与贾同列相得甚欢与暹同部领使于洛阳过钱塘江登罗刹山观淛江潮谓暹曰大禹真圣者当治水时所有金柜五符以镇川渎此杭州城不镇压寻当陷矣暹曰何以知之贾曰此石下是相与观焉因令暹闭目执其手令暹跳下暹忽闭目已至水底其空处如堂有石柜髙丈余鏁之贾手开其鏁遂去其葢引暹手登之因同入柜中又有金柜可髙三尺金鏁鏁之贾曰玉符在中然世人不合见暹观之既已则鏁石柜又接其手令腾出暹纔跳跃则至岸矣既与暹交熟乃告暹曰君有宰相禄当自保爱因示其拜官厯任及于年寿周细语之暹后迁拜一如其说既而至呉郡停船而女子天生五年矣母抚之哀恸而贾不哭暹素重贾各见妻子如一家于是对其妻谓暹曰吾第三天人也有罪谪为世人二十五年今已满矣后日当行此女亦非吾子也所以早夭妻崔氏亦非吾妻即吉州别驾李乙妻也縁时岁未到乙未合娶以吾既为世人亦合有室故司命权以妻吾今期已尽妻即当适李氏李氏三品禄致仕生五子大数已定不知何为妄哭妻久知其夫灵异因辍哭请曰吾方年盛君何忍见舍且暑月在途零丁如此请送至洛阳得免栖迟行路之人犹合矜愍况室家之好而忍遗弃邪贾笑而不答因令造棺器纳亡女于中置之船下又嘱暹以身后事曰吾卒后为素棺漆其缝将至先茔与女子皆附之于墓是后即发至宋州崔氏伯任宋州别驾当留其侄聴之至冬初李乙必充计入京与崔氏伯相见即伯之故人也因求婚崔别驾以侄妻之事已定矣暹然之其妻日夜涕泣请其少留终不答至日沐浴衣新衣暮时召暹相对言谈顷而卧遂卒暹哭之恸为制朋友之服如其言殓之行及宋州崔别驾果留其侄暹至则如临汝厚葬及其子其冬李乙至宋州求壻其妻崔别驾以妻之暹后作相厯中外皆如其语

　　古今说海卷六十八

　　●钦定四库全书

　　古今说海卷六十九

　　（明）陆楫 编

　　说渊四十九【别传四十九】

　　○乌将军记【阙名】

　　代国公郭元振开元中下第自晋之汾夜行阴晦失道久而絶逺有灯火之光以为人居也径往投之八九里有宅门宇甚峻既入门廊下及堂上灯烛荧煌牢馔罗列若嫁女之家而悄无人公系马西廊前厯阶而升徘徊堂上不知其何处也俄闻堂中东阁有女子哭声呜咽不已公问曰堂中泣者人邪鬼邪何陈设如此无人而独泣曰妾此乡之祠有乌将军者能祸福人每岁求偶于乡人乡人必择处女之美者而嫁焉妾虽陋拙父利乡人之五百缗潜以应选今夕乡人之女并为游宴者到是醉妾此室共鏁而去以适于将军者也今父母弃之就死而已惴惴哀惧君诚人邪能相救免毕身为除扫之妇以奉指使公大愤曰其来当何时曰二更公曰吾忝为大丈夫也必力救之如不得当杀身以徇汝终不使汝枉死于淫鬼之手也女泣少止于是坐于西阶上移其马于堂北令一仆侍立于前若为傧而待之未几火光照耀车马骈阗二紫衣吏入而复走出曰相公在此逡巡二黄衣吏入而出亦曰相公在此公私心独喜吾当为宰相必胜此鬼矣既而将军渐下导吏复告之将军曰入有戈剑弓矢翼引以入即东阶下公使仆前曰郭秀才见遂行揖将军曰秀才安得到此曰闻将军今夕嘉礼愿为小相耳将军者喜而延坐与对食言笑极欢公囊中有利刀思取刺之乃问曰将军曽食鹿腊乎曰此地难遇公曰某有少许珍者得自御厨愿削以献将军者大恱公乃起取鹿腊并小刀因削之置一小器令自取将军喜引手取之不疑其它公伺其无机乃投其脯捉其腕而断之将军失声而走导从之吏一时惊散公执其手脱衣纒之令仆夫出望之寂无所见乃启门谓泣者曰将军之腕已在此矣寻其血踪死亦不乆汝既获免可出就食泣者乃出年可十七八而甚佳丽拜于公前曰誓为仆妾公勉谕马天方曙开视其手则猪蹄也俄闻哭泣之声渐近乃女之父母兄弟及乡中耆老相与舁榇而来将收其尸以备殡殓见公及女乃生人也咸惊以问之公具告焉乡老共怒残其神曰乌将军此乡镇神乡人奉之久矣岁配以女才无他虞此礼少迟即风雨雷雹为虐奈何失路之客而伤我明神致曓于人此乡何负当杀公以祭乌将军不尔亦缚送本县挥少年将令执公公谕之曰尔徒老于年未老于事我天下之达理者尔众听吾言夫神受天之命而为镇也不若诸侯受命于天子而疆理天下乎曰然公曰使诸侯渔色于国中天子不怒乎残虐于人天子不伐乎诚使尔呼将军者真神明也神固无猪蹄天岂使淫妖之兽乎且淫妖之兽天地之罪畜也吾执正以诛之岂不可乎尔曹无正人使尔少女年年横死于妖畜积罪动天安知天不使吾雪焉从吾言当为尔除之永无聘娶之患如何乡人悟而喜曰愿从命公乃令数百人执弓矢刀鎗锹镢之属环而自随寻血而行纔二十里血入大冢穴中因围而斸之应手渐大如瓮口公令东薪燃火投入照之其中若大室见一大猪无前左蹄血卧其地突烟走出毙于围中乡人翻共相庆会饯以酬公公不受曰吾为人除害非鬻猎者得免之女辞其父母亲族曰多幸为人托质血属闺闱未出固无可杀之罪今者贪钱五十万以嫁妖兽忍鏁而去岂人所宜若非郭公之仁勇宁有今日是妾死于父母而生于郭公也请从郭公不复以旧乡为念矣泣拜而从公公多岐援喻止之不获遂纳为侧室生子数人公之贵也皆任大官之位事已前定虽生逺地而弃焉鬼神终不能害明矣

　　古今说海卷六十九

　　●钦定四库全书

　　古今说海卷七十

　　（明）陆楫 编

　　说渊五十【别传五十】

　　○窦玉传【阙名】

　　进士王胜盖夷元和中同求荐于州时宾馆填溢假郡功曹王翥第以俟试既而他室皆有客惟正堂以小绳系门自牖而窥之独床上有褐衾床北有破笼此外更无有问其邻曰处士窦三郎玉居也二客以西厢为窄思与同居甚喜其无姬仆也及暮窦处士者一驴一幞乘醉而来夷胜前谒且曰胜求解于郡以宾馆喧故寓于此所得西廊亦甚窄君子既无姬仆又是方外之人愿畧同此堂以俟郡试玉固辞接对之色甚傲夜深将寝忽闻异香惊起寻之则见堂中垂帘帷喧然笑语于是夷胜突然入其堂中屏帷四合奇香扑人雕盘珍膳不可名状有一女年可十八九娇丽无比与窦对食侍婢十余人亦皆端妙银炉煮茗方熟坐者起入西厢帷中侍婢悉入曰是何儿郎突冲人家窦面色如土端坐不语夷胜无以致辞啜茗而出既下阶闻闭户之声曰风狂儿郎因何共止古人所以卜邻者岂虚语哉窦辞以非己所居难拒异客必虑轻侮岂无他宅因复欢笑及明往觇之尽复其旧窦独偃于褐衾中拭目方起夷胜诘之不对夷胜曰君昼为布衣夜会公族茍非妖幻何以致丽人不言其实当即告郡窦曰此固秘事言亦无妨比者玉薄游太原晚发冷泉将宿于孝义县阴晦失道夜投人庄问其主其仆曰汾州崔司马庄也令人告焉出曰延入崔司马年可五十余衣绯仪貌可爱问窦之先及伯叔昆弟诘其中外亲族乃玉旧亲知其为表丈也自幼亦尝闻此丈人但不知官位慰问殷勤情意甚优重因令报其妻曰窦秀才乃是右卫将军七兄之子是吾之重表侄夫人亦是丈母可见之从宦异方亲戚离阻不因行李岂得相逢请即见有顷一青衣曰屈三郎入其中堂陈设之盛若王侯之居盘馔珍奇味穷海陆既食丈人曰君今此游将何所求曰求举资耳曰家在何郡曰海内无家丈人曰君生涯如此身事萧然蓬游无抵徒劳往复丈人有女年近长成今便令奉亊衣食之给不求于人可乎玉起拜谢夫人喜曰今夕甚佳又有牢馔亲戚中配属何必广召宾客吉礼既具便取今夕谢讫复坐又进食食毕揖玉憇于西厅具沐浴讫授衣巾引相者三人来皆聪明之士一姓王称郡法曹一姓裴称户曹一姓韦称郡督邮相揖而坐俄而礼舆香车皆具花烛前引自西厅至中门展亲御之礼因又遶庄一周自南门入及中堂堂中帷帐已具成礼讫初三更妻告玉曰此非人间乃神道也所言汾州阴道汾州非人间也相者数子无非冥官妾与君宿縁合为夫妇故得相遇人神路殊不可久住君宜即去玉曰人神既殊安得配属已为夫妻便合相从何为一夕而别也妻曰妾身奉君固无逺近但君生人不合久居于此君速命驾常令君箧中有绢百疋用尽复满所到必求静室独居少以存想随念即至十年之外可以同行今且昼别宵会尔玉乃入辞崔曰明晦虽殊人神无二小女子得奉巾栉盖是宿缘勿谓异类遂猜薄之亦不可言于人公法讯问言亦无妨言讫得绢百疋而别自后独宿思之则来供帐馔具悉其携也若此者五年矣夷胜开其箧果有绢百疋因各赠三十疋求其秘之言讫遁去不知所在焉

　　古今说海卷七十

　　●钦定四库全书

　　古今说海卷七十一

　　（明）陆楫 编

　　说渊五十一【别传五十一】

　　○栁参军传【阙名】

