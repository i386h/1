<!-- { "loadSidebar": true } -->
　　壬子岁皇弟锡喇綂诸军奉诏西征凡六年拓境几万里己未正月甲子常德【字仁卿】驰驿西觐自和林出乌逊珠勒西北行二百余里地渐髙八站经瀚海地极髙寒虽暑酷雪不消山石皆松文西南七日过瀚海行三百里地渐下有河阔数里曰昏木辇夏涨以舟楫济数日过龙骨河复西北行与巴实伯里南以相直近五百里多汉民有二麦黍榖河西注潴为海约千余里曰赫色勒巴斯多鱼可食有碾硙亦以水激之行渐西有城曰伊满又西南行过博啰城所种皆麦稻山多栢不能株络石而长城居肆囿间错土屋牕戸皆琉璃城北有海铁山风出往往吹行人堕海中西南行二十里有闗曰特穆尔锡济木守闗者皆汉民闗径崎岖似栈道出闗至阿尔穆尔城市井皆流水交贯有诸果唯瓜蒲萄石榴最佳回纥与汉民杂居其俗渐染颇似中国又南有楚玛尔城居民多并汾人有兽似虎毛厚金色无文善伤人有虫如蛛毒中人则烦渇饮水立死惟过醉蒲萄酒吐则解有■〈口畜〉酒博啰城迤西金银铜为钱有文而无孔方至玛阿中以马撁拖床递铺负重而行疾或曰竒尔济苏易马以犬二月二十四日过亦堵两山间土平民伙沟洫映带多故垒壊垣问之盖契丹故居也计其地去和林万五千里而近有河曰亦运流汹汹东注土人云此黄河也二十八日过徳哷苏五日夜宿赛哩木城有浮图诸回纥祈拜之所三日过别石兰诸回纥贸易如上已节四日过忽章河渡船如弓鞋然土人云河源出南大山地多产玉疑为昆仑山以西多龟蛇行相杂邮亭客舍甃如浴室门戸皆以琉璃饰之民赋岁止输金钱十文然贫富有差八日过塔什干城大而民繁时羣花正开唯棃花蔷薇玫瑰如中国余多不能名城之西所植皆蒲萄粳稻有麦亦秋种满地产药十数种皆中国所无药物疗疾甚效曰阿只尔状如苦参治马鼠疮妇人损胎及打扑内损用豆许咽之自消曰阿息尔状如地骨皮治妇人产后衣不下又治金疮脓不出嚼碎傅疮上即出曰尼格萨勒形似桔梗治金疮及肠与筋断者嚼碎傅之自续余不能尽録十四日过安巴河夏不雨秋则雨溉田以水地多蝗有鸟飞食之十九日过里丑城其地有桑枣征西奥鲁屯驻于此二十六日过马兰城又过纳商城草皆苜蓿藩篱以柏二十九日过殢埽儿城满山皆盐如水晶状近西南六七里新得国曰木乃奚牛皆驼峯黑色地无水土人隔山岭凿井相沿数十里下通流以溉田所属山城三百六十已而皆下惟檐寒西一山城名竒都卜孤峯峻絶不能矢石丙辰年王师至城下城絶高险仰视之帽为堕诸道并进敌大惊令相大者纳克实勒来纳欵已而乌尔古乃蘓勒坦出降苏勒坦犹国王也其父领兵别据山城令其子取之七日而陷金玉宝物甚多一带有直银千笏者其国兵皆刺客俗见男子勇壮者以利诱之令手刄父兄然后充兵醉酒扶入窟室娱以音乐美女纵其欲数日复置故处既醒问其所见教之能为刺客死则享福如此因授以经呪日诵盖使蛊其心志死无悔也令潜使未服之国必刺其主而后已虽妇人亦然其木乃奚在西域中最为凶悍威胁邻国霸四十余年王师既克诛之无遗类四月六日过竒拉尔城所产蛇皆四跗长五尺余首黑身黄皮如鲨鱼口吐紫艳过阿喇廸城玛资摖勒人被发率以红帕勒首衣青如鬼然王师自入西域降者几三十国有佛国名克什宻尔在印毒西北盖传释迦氏衣钵者其人仪状甚古如世所绘达摩像不茹荤酒日啖粳一合所谈皆佛法禅定至暮方语丁巳岁取报达国南北二千里其王曰赫佛里其城有东西城中有大河西城无壁垒东城固之以甓绘其上甚盛王师至城下一交战破胜兵四十余万西城陷皆尽屠其民寻围东城六日而破死者以数十万计赫佛里以舸走获焉其国俗富庶为西域冠宫殿皆以沈檀乌木降真为之壁皆以黑白玉为之金珠珍贝不可胜计其妃后皆汉人所产大珠曰太岁弹兰石瑟瑟金刚钻之类带有直千金者其国六百余年传四十主至赫佛里而亡人物颇秀于诸国所产马名托必楚赫佛里不悦以橙浆和糖为饮琵琶三十六弦初赫佛里患头痛医不能治一伶人作新琵琶七十二弦听之立解土人相传报达诸羌之祖故诸羌皆臣服报达之西马行二十日有天房内有天使神羌之祖葬所也师名泒哈木帕尔房中悬铁絙以手扪之心诚可及不诚者竟不得扪经文甚多皆泒哈木帕尔所作辖大城数十其民富实西有密奇尔国尤富地产金人夜视有光处志之以灰翼日发之有大如枣者至报达六千余里国西即海海西有富浪国妇人衣冠如世所画菩萨状男子异服皆善寝不去衣虽夫妇亦异处有大鸟驼蹄苍色鼔翅而行高丈余食火其声与凡鸟异罗子国出珍珠其王名鄂斯阿塔毕云西南海也采珠盛以革囊止露两手腰絙石坠入海手取蚌并泥沙贮于囊中遇恶虫以醋噀之即去既得蚌满囊撼絙舟人引出之往往有死者印毒国去中国最近军民一千二百万戸所出细药大胡桃珠宝乌木鸡舌镔铁诸物国中悬大钟有诉者击之司钟者纪其事及时王官亦纪其名以防奸欺民居以蒲为屋夏大热人处水中己未年七月乌凌国阿喇迪苏勒坦来降城大小一百二十民一百七十万山产银黑契丹国名齐拉衮王名和卓玛迪音蘓勒坦闻王大贤亦来降其托里斯大城狮子雄者鬃尾如缨拂伤人吼则声从腹中出马闻之怖溺血狼有鬃孔雀如中国画者惟尾在翅内每日中振羽香猫似土豹粪溺皆香如麝鹦鹉多五邑风驼急使乘日可千里鹁鸽传日亦千里珊瑚出西南海取以铁网高有至三尺者兰赤生西南海山石中有五色鸭思价最高金刚钻出印毒以肉投大涧底飞鸟食其肉粪中得之萨巴尔出西海中盖瑇瑁之遗精蛟鱼食之吐出年深结成价如金其假者即犀牛粪为之也骨笃犀大蛇之角也解诸毒龙种马出西海中有鳞角牝马有驹不敢同牧被引入海不复出皁鵰一产三卵内一卵生犬灰色而毛短随母影而走所逐禽无不获者垄种羊出西海以羊脐种土中溉以水闻雷而生脐系地中及长惊以木脐断便行囓草至秋可食脐内复有种又一胡妇解马语即知吉凶甚验其怪异等事不可殚纪往返凡一十四月郁叹曰西域之开始自张骞其土地山川固在也然世代浸远国号变易事亦难考今之所谓瀚海者即古金山也印毒即汉身毒也曰驼鸟者即安息所产大马爵也密竒尔即唐拂菻地也观其土产风俗可知已又新唐书载拂菻去京师四万里在西海上所产珍异之物与今日地里正同盖无疑也中綂四年三月刘郁记

　　古今说海卷十四

　　●钦定四库全书

　　古今说海卷十五

　　（明）陆楫 编

　　说选十五【偏记十二】

　　○北辕録【宋周燀】

