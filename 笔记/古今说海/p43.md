<!-- { "loadSidebar": true } -->
　　聂隐娘者唐贞元中魏博大将聂锋之女也方十岁有尼乞食于锋舍见隐娘悦之乃云问押衙乞取此女锋大怒叱尼尼曰任押衙铁柜中盛亦须偷去矣及夜果失隐娘所在锋大惊骇令人捜寻曽无影响父母每思之相对啼泣而已后五年尼送隐娘归告锋曰教已成矣可自领取尼歘亦不见一家悲喜问其所习曰初但读经念呪余无他也锋不信恳诘隐娘曰真说又恐不信如何锋曰但真说之乃曰隐娘初被尼挈去不知行几里及明至大石穴中嵌空数十步寂无居人猿猱极多尼先已有二女亦各十岁皆聪明婉丽不食能于峭壁上飞走若捷猱登木无有蹶失尼与我药一粒兼令执宝剑一口长一二尺许锋利吹毛可断遂令二女教某攀縁渐觉身轻如风一年后刺猿猱百无一失二年后刺虎豹皆决其首而归三年后能飞使刺鹰隼无不中剑之刃渐减五寸飞走遇之不知其来也至四年留二女守穴挈我于都市不知何处也指其人者一一数其过曰为我刺其首来无使知觉定其胆若飞鸟之容易也授以羊角匕首刃广三寸遂白日刺其人于都市中人莫能见以首入囊返命则以药化之为水五年又曰某大僚有罪无故害人若干夜可入其室决其首来又携匕首入室度其门隙无有障碍伏之梁上至暝时得其首而归尼大怒曰何太晩如是某云见前人戏弄一儿可爱未忍便下手尼叱曰已后遇此辈必先断其所爱然后决之某拜谢尼曰吾为汝开脑后藏匕首而无所伤用即抽之曰汝术已成可归家遂送还云后二十年方可一见锋闻语甚惧后遇夜即失踪及明而返锋已不敢诘之因兹亦不甚怜爱忽值磨镜少年及门女曰此人可与我为夫白父又不敢不从遂嫁之其夫但能淬镜余无他能父乃给衣食甚丰具数年后父卒魏帅知其异遂以金帛召署为左右吏如此又数年至元和间魏帅与陈许节度使刘悟参商不协使隐娘贼其首隐娘辞帅之许许帅能神筭已知其来召牙将令曰早至城北候一丈夫一女子各跨白黒卫至门遇有鹊来噪丈夫以弓弹之不中妻夺夫弹一丸而毙鹊者揖之云吾欲相见祇迎也衙将受约束遇之隐娘夫妻曰刘仆射果神人不然者何以动召也愿见刘公刘劳之隐娘夫妻拜曰得罪仆射合万死刘曰不然各亲其主人之常事魏今与许何异请当留此勿相疑也隐娘谢曰仆射左右无人愿舍彼而就此服公神明耳盖知魏帅之不及刘也刘问其所须曰每日只要钱二百文足矣乃依所请忽不见二卫所在刘使人寻之不知所向后潜于布囊中见二纸卫一黒一白后月余白刘曰彼未知止必使人继至今宵请剪发系之以红绡送于魏枕前以表不回刘听之至四更却返曰送其信矣后夜必使精精儿来杀某及贼仆射之首此时亦万计杀之乞不忧耳刘豁达大度亦无畏色是夜明烛半宵之后果有二幡子一红一白飘飘然如相击于床四隅良久见一人自空而踣身首异处隐娘亦出曰精精儿已毙拽出于堂之下以药化为水毛发不存矣隐娘曰后夜当使妙手空空儿继至空空儿之神术人莫能窥其用鬼莫得蹑其踪能从空虚入冥莫无形而灭影隐娘之艺故不能造其境此即系仆射之福耳但以于阗玉周其颈拥以衾隐娘当化为蠛蠓潜入仆射肠中听伺其余无逃避处刘如言至三更暝目未熟果闻项上铿然声甚厉隐娘自刘口中跃出贺曰仆射无患矣此人如俊鹘一搏不中即翩然逺逝耻其不中耳纔未逾一更已千里矣后视其玉果有匕首划处痕逾数分自此刘转厚礼之自元和八年刘自许入觐隐娘不愿从焉云自此寻山水访至人但一一请给与其夫刘如约后渐不知所之及刘薨于军隐娘亦鞭驴而一至京师柩前恸哭而去开成年昌裔子纵除陵州刺史至蜀栈道遇隐娘貌若当时甚喜相见依前跨白卫如故谓纵曰郎君大灾不合适此出药一粒令纵吞之云来年火急抛官归洛方脱此祸吾药力只保一年患耳纵亦不甚信遗以缯彩隐娘一无所受但沈醉而去后一年纵不休官果卒于陵州自此无复有人见隐娘矣

　　古今说海卷五十六

　　●钦定四库全书

　　古今说海卷五十七

　　（明）陆楫 编

　　说渊三十七【别传三十七】

　　○袁天纲外传【阙名】

　　袁天纲蜀郡成都人父玑梁州司仓祖嵩周朝厯犍为蒲阳蒲江三郡守车骑将军曽祖达梁朝江黄二州刺史周朝厯天水怀仁二郡守天纲少孤贫好道艺精于相术唐武徳年中为火井令贞观六年秩满入京太宗召见谓天纲曰巴蜀古有严君平朕今有尔自顾何如对曰彼不逄时臣遇圣主臣当胜也隋大业末窦轨客游剑南徳阳县与天纲同宿以贫苦问命天纲曰公额上伏犀贯玉枕辅角又成就从今十年后必富贵为圣朝良佐右辅角起兼复明净当于梁益二州分野大振功名轨曰诚如此言不敢忘徳初为益州行台仆射既至召天纲谓曰前于徳阳县相见岂忘也深礼之更请为审天纲瞻之良久曰骨法成就不异往时然目色赤脉贯瞳子语浮面赤为将多杀人愿自诫后果多行杀戮武徳九年轨被征诣京谓天纲曰更得何官对曰面上家人坐位不动辅角右畔光泽更有喜色至京必蒙圣恩还来此任其年果重授益州都督天纲初至洛阳在清化坊安置朝野归辏人物常满是时杜淹王珪韦挺三人来见天纲谓淹曰兰台成就学堂寛广谓珪曰公法令成就天地相临从今十年当得五品要职谓挺曰公面似大兽之面文角成就必得贵人携接初为武官又语杜淹曰二十年外终恐三君同被责黜暂去即还淹寻迁侍御史武徳中为天策府兵曹文学馆学士王珪为隐太子中允韦挺自隋末隐太子引之为率更武徳六年俱配流嶲州淹等至益州见天纲泣曰袁公前于洛阳之言皆如高旨今日形势如此更为一看天纲曰公等骨法大胜往时不乆即回终当俱享荣贵至九年六月俱追入又过益州造天纲天纲曰杜公至京即得三品要职年寿非天纲所知王韦二公在后当得三品兼有寿然晩途皆不称遂韦公尤甚及淹至京拜御史大夫检校吏部尚书赠天纲诗曰伊吕深可慕松乔定是虚系风终不得脱屣欲安如且珍纨素美当与薜萝疎既逄杨得意非复久闲居王珪寻为侍中出为同州刺史韦挺厯蒙州刺史并卒于官皆如天纲之言贞观中勑追诣九成官于时中书舍人岑文本令视之天纲曰舍人学堂成就眉复过目文才振于海内头有生角犹未大成后视之全无三品前视三品可得然四体虚弱骨肉不相称得三品恐是损寿之征后文本官至中书令寻卒房玄龄与李审素同见天纲房曰李恃才傲物君先相得何官天纲云五品未见若六品已下清要官有之李不复问云视房公得何官天纲云此人大富贵公若欲得五品即求此人李不之信后房公为宰相李为起居舍人卒高宗闻徃言令房赠五品官房奏赠谏议大夫申公高士廉谓天纲曰君后更得何官天纲曰自知相禄已絶不合更有恐今年四月大厄果不过是月而卒也蒲州刺史蒋俨幼时天纲谓曰此子当累年幽禁后大富贵从某官位至刺史年八十三其年八月五日午时禄絶俨后征辽东没贼囚于地穽七年高丽平定归得官一如天纲所言至蒲州刺史八十三谓家人曰袁公言我八月五日禄絶其死矣设酒馔与亲故为别果有勑至放致仕遂停禄后数年卒李义府侨居于蜀天纲见而奇之曰此郎贵极人臣但寿不长耳因请舍之托其子谓李曰此子七品相愿公提挈之义府许诺因问天纲寿几何对曰五十二外非所知也义府后为安抚使李大亮侍中刘洎等连荐之召见试令咏乌立成其诗曰日里扬朝彩琴中伴夜啼上林多少树不借一枝栖太宗深赏之曰我将全树借汝岂唯一枝自门下典仪超拜监察御史其后位寿皆如天纲之言赞皇公李峤幼有清才昆弟五人皆年不过三十而卒唯峤已长成矣母忧之益切请天纲天纲曰郎君神气清秀而寿若不永恐不出三十其母大以为戚峤时名振咸望贵达闻此言不信其母又请袁生致馔诊视云定矣又请同于书斋连榻而坐寝袁登床稳睡李独不寝至五更忽睡袁适觉视峤无喘息以手候之鼻下气絶初大惊恠良久侦候出入息乃在耳中抚而告之曰得矣遂起贺其母曰数候之皆不得今方见之矣郎君必大贵寿是龟息也贵寿而不富耳后果如其言则天朝拜相而家常贫是时帝数幸宰相宅见峤卧青絁帐帝叹曰国相如是乖大国之体赐御用绣罗帐焉峤寝其中达晓不安觉体生疾遂自奏曰臣少被相人云不当华腴故寝不安焉帝叹息久之任意用旧者峤身材短小鼻口都无厚相时议不以重禄待之其在润州也充使宣州山采银时妄传其暴亡举朝伤叹冬官侍郎张询古峤之从舅也闻之甚忧使诸亲访候其实适会南使云亡实矣询古潸然涕泗朝士多相慰者时有一人称善骨法颇得袁天纲之术朝贵多窃问之其人曰久知李舍人禄位稍薄诸人竦戚其人又曰李舍人虽有才华而仪观耳目鼻口畧无成就者顷见其加朝散已忧之矣众皆然之峤竟三秉衡轴极人臣之贵然则峤之相难知而天纲得之又陜州刺史王当有女集州县文武官令天纲拣壻天纲曰此无贵壻惟识果毅姚某者有贵子可嫁之终必得力当从其言嫁之时人咸笑焉乃元崇也时年二十三好猎都未知书尝诣一亲表饮遇相者曰公后必富贵言讫而去姚追而问之相者曰公甚贵为宰相归以告其母母劝令读书崇遂割放鹰鹞折节勤学以挽郎入仕竟位至宰相天纲有子客师传其父业所言亦验客师官为廪牺令显庆中与贾文通同供奉高宗以银合合一鼠令诸术数人射之皆言有一鼠客师亦曰鼠也然入一出四启合中已生三子果有四矣客师常与一书生同过江登舟讫遍视舟中人颜色谓同侣曰不可过也遂相引登岸私语曰吾视舟中数十人皆鼻下黒气大厄不久岂可从之且少留舟未发间忽见一丈夫神色高朗跛一足负担驱驴登舟客师见此人乃谓侣曰可以行矣贵人在内吾侪无忧矣登舟而发至中流风涛忽起危惧虽甚终济焉询驱驴丈夫乃是娄师徳也后位至纳言焉

　　古今说海卷五十七

　　●钦定四库全书

　　古今说海卷五十八

　　（明）陆楫 编

　　说渊三十八【别传三十八】

　　○曽季衡传【阙名】

