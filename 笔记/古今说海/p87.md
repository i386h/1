<!-- { "loadSidebar": true } -->

　　古今说海卷一百二十二

　　●钦定四库全书

　　古今说海卷一百二十三

　　（明）陆楫 编

　　说纂七【散録一】

　　○江行杂録【宋廖莹中】

　　肃宗在春宫尝与诸王从玄宗诣太清宫有龙见于殿之东梁玄宗目之顾问诸王有所见乎皆曰无之问太子太子俛而未对上问头在何处曰在东上抚之曰真我儿也【因话録】

　　和政公主肃宗第三女也降柳浑肃宗宴于宫中女优有弄假官戏其緑衣秉简者谓之参军桩天寳末蕃将阿布思伏法其妻配掖庭因使隶乐工是日遂为假官之长所谓桩者及侍宴皆笑乐公主独俛首颦目不视上问其故公主曰禁中侍女不少何必须此人使阿布思真逆人也其妻亦同刑人不合近至尊之座果寃横又岂忍使妻与羣优杂处为笑谑之具哉妾虽至愚深以为不可上亦悯恻遂罢戏而免阿布思之妻由是贤重公主

　　令狐文公除守兖州州境方旱米价甚髙公至首问米价几何州有几仓屈指独语曰旧价若干四仓各出米若干以若干定价粜则可以赈救矣左右听之流语遍郡中富人竞发所畜物价乃平人心欣然

　　贾耽精于术数有一叟失牛诣桑国师占师曰尔牛在贾相公帽筒中叟迎公首诉之公笑取筒中式盘据鞍作卦曰尔牛在安国观之门后大槐鹊巢下便往探视见旁有人系牛乃获盗牛者

　　牛竒章帅维扬杜牧在幕中夜多微服逸游公闻之以街子数辈潜随护之以防不虞后牧之以拾遗召临别公以纵逸为戒牧之始犹讳之公命取一箧皆街子报帖云杜书记平善乃大感服

　　杜牧之阿房宫赋云六王毕四海一蜀山兀阿房出陆傪作长城赋云千城絶长城列秦民竭秦君灭傪辈行在牧之前则阿房宫赋又祖长城句法矣牧之云明星荧荧开妆镜也緑云扰扰梳晓鬟也渭流涨腻弃脂水也烟斜雾横焚椒兰也雷霆乍惊宫车过也辘辘逺聴杳不知其所之也盛言秦之奢侈杨敬之作华山赋有云见若咫尺田千亩矣见若环堵城千雉矣见若杯水池百里矣见若蚁蛭台九层矣蜂窠聨聨起阿房矣小星荧荧焚咸阳矣华山赋杜司徒佑已常称之牧之乃佑孙亦是效敬之所作信矣文章以不蹈袭为难也【瑞桂堂暇録】

　　元相国之镇江夏也尝秋夕登黄鹤楼遥望海江之濵有光若残星焉乃令亲信往观之遂棹小舟直至江所乃钓船也询彼渔云适获一鲤光则无之亲信乃携鲤而来既登楼命庖人剖之腹中得古镜二如古钱大以面相合背则隠起双龙虽小而鳞鬛髯爪悉具既磨莹则常有光耀公寳之置巾箱中及相国薨镜亦亡去

　　外王父中书令晋国公宣宗朝再启黄阁不协比于权道惟以公谅宰大政四方有请诉碍于法者必固争不已由是征镇忌焉然志尚典籍虽门施行马庭列鳬钟而寻绎未尝稍倦于永宁里第别构书斋每退朝独处其中愉愉如也大中三年因请假将入斋惟所扰卑脚犬花鸭从既启扉而花鸭连衔公衣却行叱去复至既入合花鸭仰视吠转急公亦疑之乃匣中拔千金剑按于膝上向空祝之曰若有异类阴物可出相见吾乃大丈夫岂慑于鬼辈而相迫邪言讫歘有物从梁上坠地乃人也朱发衣短褐衣色貌黝痩顿首连拜惟曰死罪公止之且询其姓名何为对曰李龟寿卢龙塞人也或有厚赂龟寿令不利于公龟寿上感钧化复为花鸭所惊形不能匿令公若贳龟寿万死之罪愿以余生服事台鼎公曰待汝以不死遂命元从都押衙传存隶之明日旦有妇人至第门服装单急曳履而抱持襁婴请于阍曰幸为呼李龟寿龟寿乃出其妻且曰讶君稍迟昨夜半自前来相见耳遂与龟寿同止及公薨龟寿尽室亡去【小说旧闻记】

　　白乐天诗云倦倚绣床愁不动缓垂緑带髻鬟低辽阳春尽无消息夜合花开日又西好事者画为倦绣图【娱书堂诗话】

　　梁太祖统四镇日名温与崔相国连构大事崔每奏太祖忠赤委之闗东国无患矣昭宗遽勑太祖改名全忠识者曰全字人王也又在中心其不可也近臣亦奏上方悔焉勑命既行追之莫及后果簒大位是时四方天下具在中心赐名之应也【鉴戒録】

　　王平甫云花蕊宫词三十二首今考王恭简续成初集记纔二十八首尽笔于此庶真赝了然　五云楼阁凤城间花木长新日月闲三十六宫连内苑太平天子坐昆山会真广殿约宫墙楼阁相扶接太阳静甃玉阶横水岸御炉香焰扑龙床龙池九曲逺相通杨柳丝牵两岸风长似江南好春景画船来去碧波中东内斜将紫禁通龙池凤苑夹城中晓钟声断严妆罢院院纱牕海日红殿名新立号重光岛上池台尽改张但是一人行幸处黄金合内锁牙床安排诸院接行廊水槛周回十里强青锦地衣红绣毯尽铺龙脑郁金香夹城门与内门通朝罢巡游到苑中每日中官祗候处满堤红艳立春风厨船进食簇时新侍坐无非列近臣日午殿头宣索脍隔花催唤打鱼人立春日进内园花红蕊轻轻嫰浅霞跪到玉阶犹带露一时宣赐与宫娃三面宫城近夹墙苑中池水白茫茫亦从狮子门前入旋见亭台绕岸傍离宫别院绕宫城金板轻敲合凤笙夜夜月明花树底傍池长有按歌声御制新翻曲子成六宫纔唱未知名尽将觱栗来抄谱先按君王玉笛声旋移红树劚青苔宣使龙池再凿开展得緑波寛似海水心楼殿胜蓬莱太虚髙阁凌波殿背倚城墙面枕池诸院各分娘子位羊车到处不敎知修仪承宠住龙池扫地焚香日午时等候大家来院里看敎鹦鹉念新诗才人出入每相随笔砚将行绕曲池能向彩笺书大字忽防御制写新诗六宫官职总新除宫女安排入画图二十四司分六局御前频见错相呼春风一面晚妆成偷折花枝傍水行却被内监遥觑见故将红豆打黄莺梨园弟子簇池头小乐携来候燕游旋炙银笙先按拍海棠花下合梁州殿前排燕赏花开宫女侵晨探几回斜望花开遥举袖声传先唤近臣来小球场近曲池头宣唤勲臣试打球先向画廊排御幄管弦声动立浮油供奉头筹不敢争上棚专唤近臣名内人酌酒纔宣赐马上齐呼万岁声殿前宫女总纎腰初学乗骑怯又娇上得马来纔似走几回抛鞚抱鞍桥自敎宫娥学打球玉鞍初跨柳腰柔上棚知是官家认遍遍长赢第一筹翔鸾阁外夕阳天树影花光水接连望见内家来往处水门斜过罨楼船内人追逐采莲时惊起沙鸥两岸飞兰棹把来齐拍水并船相斗湿罗衣新秋女伴各相逢罨画船飞别浦中旋折荷花伴歌舞夕阳斜照满衣红月头支给买花钱满殿宫娥尽十千遇着唱名多不应含羞急过御床前【宾退録】

　　周恭帝幼冲军政多决于韩通通愚愎太祖英武有度量多智略屡立战功由是将士皆爱服归心焉及将北征京师民间諠言出军之日当立点检为天子富室或挈家逃匿于外州独宫中不之知太祖惧密以告家人曰外间讻讻如此将若之何太祖姊【或云即魏氏长公主】方在厨引面杖逐太祖击之曰大丈夫临大事可否当自决胸懐乃来家间恐怖妇女何为【涑水纪闻】

　　太祖之自陈桥还也太夫人杜氏方设斋于定力院闻变王夫人惧杜太夫人曰吾儿平生竒异人皆言当极贵何忧也言笑自若是日太祖即位契丹北汉兵皆退京都中下之户不重生男每生女则爱护如捧璧擎珠甫长成则随其姿质敎以艺业用备士大夫采拾娱侍名目不一有所谓身边人本事人供过人针线人堂前人剧杂人拆洗人琴童棋童厨娘等级截乎不紊就中厨娘最为下色然非极富贵家不可用余以寳佑丁巳参阃寓江陵尝闻时官中有举其族人置厨娘事首末甚悉谩书之以发一笑其婺人名某者奋身寒素已歴二倅一守然受用澹泊不改儒家之风偶奉祠居里便嬖不足使令饮馔且大粗率守念昔留某官处晩膳出京都厨娘调羮极可口适有便介如京谩作承受人书托以物色费不屑较未几承受人复书曰得之矣其人年可二十余近回自府第有容艺能算能书旦夕遣以诣直不旬月果至初憩五里头时遣脚夫先申状来乃其亲笔也字画端楷歴叙庆幸即日伏事左右末乞以四轿接取庶成体面辞甚委曲殆非庸碌女子所可及守一见为之破颜及入门容止循雅红裙翠裳参视左右乃退守大过所望少选亲朋皆议举杯为贺厨娘厨娘遽至使厨请曰未可展会明日且是常食五杯五分厨娘请食品菜品资次出书以示之食品第一为羊头脸菜品第一为葱■〈艹齑〉余皆易办者厨娘谨奉指敎举笔砚其物料内羊头脸五分各用羊头十个葱■〈艹齑〉五楪合用葱五斤他物称是守固疑其妄然未欲遽示以俭鄙姑从之而密觇其所用翊旦厨师告物料齐厨娘发行奁取锅铫盂勺汤盘之属令小婢先捧以行熣灿耀目皆白金所为大约计该五七十两至如刀砧杂器亦一一精致傍观啧啧厨娘更围袄围裙银索攀膊掉臂而入据坐胡床切徐起取抹批脔惯熟条理真有运斤成风之势其治羊头也漉置几上别留脸肉余悉掷之地众问其故厨娘曰此皆非贵人所食矣众为拾顿他所厨娘笑曰若辈真狗子也众虽怒无语以荅其治葱■〈艹齑〉也取葱微彻过沸汤悉去须叶视楪之大小分寸而截之又除其外数重取条心之似韭黄者以淡酒酰浸渍余弃置了不惜凡所供备馨香脆美济楚细腻难以尽其形容食者举筯无赢余相顾称好既撤席厨娘整襟再拜曰此日试厨万幸台意须照例守方迟难厨娘曰岂非待检例邪探囊取数幅纸以献曰是昨在某官处所得支赐判单也守视之其例每展会支赐绢帛或至百疋钱或至三二百千无虚拘者守破悭勉强私窃喟叹曰吾辈事力单薄此等筵宴不宜常举此等厨娘不宜常用不两月托以他事善遣以还其可笑如此【旸谷漫録】

　　温公之任崇福春夏多在洛秋冬在夏县每日与本县从学者十许人讲书用一大竹筒筒内贮竹签上书学生姓名讲后一日即抽签令讲讲不通则微数责之公每五日作一暖讲一杯一饭一面一肉一菜而已公先垄在鸣条山坟所有余庆寺公一日省坟止寺中有父老五六辈上谒云欲献薄礼乃用瓦盆盛粟米饭瓦罐盛菜羮真饭土簋啜土铏也公享之如太牢既毕复前启曰某等闻端明在县日为诸生讲书村人不及往听今幸略说公即取纸笔书庶人章讲之既已复前白曰自天子章以下各有毛诗两句此独无有何也公黙然少许谢曰某平生虑不及此当思其所以奉荅村父笑而去每见人曰我讲书曽难倒司马端明公闻之不介意【懒真子録】

　　建炎己酉秋杭州清波门里竹园山平地涌血须臾成池腥闻数里明年金人杀戮万人即暗竹园也熙宁八年冬杭州地涌血者三最后流入于河腥不可闻【林子中野史】

　　有称中兴野人和东坡念奴娇词题吴江桥上车驾巡师江表过而覩之诏物色其人不复见矣词云炎精中否叹人才委靡都无英物敌骑长驱三犯阙谁作长城坚壁万国奔腾两宫幽陷此恨何时雪草庐三顾岂无髙卧贤杰天心眷我中兴吾皇神武踵曽孙周发河岳封疆俱効顺狂焰会须灰灭翠羽南巡扣阍无语徒有冲冠发孤忠耿耿剑锋冷浸秋月【野史】

　　古者尚书令史防禁甚密宋法令史白事不得宿外虽八座命亦不许李唐令史不得出入夜锁之韩愈为吏部侍郎乃曰人所以畏鬼以其不见鬼如可见则人不畏矣选人不得见令史故令史势重任其出入则势自轻不禁吏出入自文公始【野史】

