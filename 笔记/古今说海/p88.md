<!-- { "loadSidebar": true } -->
　　徽宗北狩四太子请王婉容为尼雅满子妇上遣之曰好事新主及行大哭曰何忍以一身事两主就舆中以奁刀自刎太子曰南宋大臣未有如此者择地葬之立碑曰贞妇冢【吹剑録】

　　光尧圣寿太上皇帝当内修外攘之际尤以文徳服逺至于宸章睿藻日星昭垂者非一绍兴二十八年将郊祀有司以太常乐章篇序失次文义弗协请遵真宗仁宗朝故事亲制祭享乐章诏从之自郊社宗庙原庙等共十有四章肆笔而成睿思雅正宸文典赡所谓大哉王言也至于一时闲适寓景而作则有渔父辞十五章又清新简逺备骚雅之体其辞有曰薄晩烟林淡翠微江边秋月已明辉纵逺柁适天机水底闲云片段飞又曰青草开时已过船锦鳞跃处浪痕圆竹叶酒柳花毡有意沙鸥伴我眠又曰水涵微影湛虚明小笠轻蓑未易晴明镜里縠纹生白鹭飞来空外声辞不能尽载观此数篇虽古之骚人词客老于江湖擅名一时者不能企及【奎章録】

　　通判监酒赵诗者昔在学校尝因斋生熟寐与众戏以香烛花果楮钱之类设供于卧榻前而潜伺之寝者既觉见之曰我已死邪因唏嘘不已少顷复寐久不起视之真死矣乃彻供设之物相与秘之斯人岂乍觉见此神魂惊散遂不复还体也邪事有不可知者【马氏新録】

　　古今说海卷一百二十三

　　●钦定四库全书

　　古今说海卷一百二十四

　　（明）陆楫 编

　　说纂八【散録二】

　　○行营杂録【宋赵葵】

　　太祖初受周幼主命北讨至陈桥为三军推戴时太后以下眷属悉在定力院设斋有司来搜捕主僧令登合而固其扃钥俄大搜索僧绐云皆散走不知所之矣甲士入寺升梯且发钥见蛛网布满其上而尘埃凝积若累年不曽开者乃相告曰是安得有人遂皆去有顷太祖已践阼矣

　　太祖潜耀日常与一道士游闗河无定姓名自曰混沌或又曰真无每剧饮烂醉且善歌能引其喉于杳冥之间作清微之声时或一二句随天风飘下惟太祖闻之曰金猴虎头四真龙得真位至醒诘之则曰醉梦岂足凭邪至膺图受禅之日乃庚申正月初四也自御极不再见下诏草泽徧访之或见于轘辕道中或嵩洛间后十六载乃开寳乙亥岁也上已祓禊驾幸西沼道士忽醉坐水次木阴下笑揖上曰别来安善上大喜亟遣中人密引至后掖恐其遁急回跸见之一如平时抵掌浩饮上曰久欲见汝决一事我寿还得几多在道士曰但今年十月二十日夜晴则可延一纪不尔则当速措置上酷留之俾居后苑苑吏或见宿于木末鸟巢中数日忽不见上切切记其语至所期之夕上御太清阁以望气是夕果晴星斗明灿上心方喜俄而阴霾四起天地陡变雪雹骤降移仗下阁急传宫钥开门召开封尹即太宗也延入内寝酌酒对饮宦官宫妾悉屏出但遥见烛影下太宗时或避席有不可胜之状饮讫漏三鼓雪已数寸上引柱斧戳雪顾太宗曰好做好做遂解带就寝鼻息如雷是夕太宗留宿禁内将五鼓周庐者寂无所闻帝已崩矣【湘山野録】

　　李后主归朝后每怀故国且念嫔妾散落郁郁不自聊尝作长短句帘外雨潺潺春意将阑罗衾不奈五更寒梦里不知身是客一晌贪欢独自莫凭阑无限闗山别时容易见时难流水落花春去也天上人间意思凄惋不久下世【金玉诗话】

　　祥符中封禅事竣宰执对于后殿上曰治平无事久欲与卿等一处闲玩今日可矣遂引羣公及内侍数人入一小殿多有假山甚髙山面有洞上既入乃复招羣公从行初觉甚暗数十步则天宇豁然千峯百嶂杂花流水尽天下之伟观少焉至一所重楼复阁金碧照耀有一道士貌亦竒古来揖上执礼甚恭上亦答之良厚邀上主席上再三逊谢然后坐羣臣再拜居道士之次所论皆玄妙之旨而牢醴之属又非人间所见也鸾鹤舞庭除笙箫振林木至夕乃罢道士送上出门而别曰万几之暇无惜与诸公频见过也复由旧路以归臣下因以请于上上曰此道家所谓蓬莱三山者也羣臣自失者累日后亦不复再往不知何术以致之也【投辖録】 

　　庆厯三年有李京者为小官吴鼎臣在侍从二人相与通家一日荐其友人于鼎臣求为闻达于朝鼎臣即缴书具奏之京坐贬官未行京妻谒鼎臣妻叙别鼎臣妻惭不出京妻立厅事召鼎臣干仆语之曰我来虽为往还之久欲求一别亦为乃公尝有数帖与吾夫祝私事恐尔家以为疑索火焚之而去

　　王嗣宗守邠土邠旧有狐王庙相传能为人祸福岁时享祀祈祷不敢少怠至不敢道故嗣宗至郡集诸邑猎户得百余人以甲兵围庙薫灌其穴杀百余狐或云有大白狐从火中逸去其妖遂息后人复为立庙则寂无灵矣嗣宗后帅长安处士种放者朝廷所尊礼每帅守至輙面数之嗣宗不服以言拒之放责数嗣宗声色俱厉嗣宗怒以手批其颊先是真宗有勑书令放有章奏即附驿欲诣阙即乗驿放遂乗驿诉于上前上特于嵩山之阳置书院以处之后嗣宗去郡有人赠诗曰终南处士威风减渭北妖狐窟穴空嗣宗大喜归告其子孙曰吾死更勿为碑志但石刻此诗置于墓旁吾其荣矣伪蜀广政末成都人唐季明因破一木中有紫文隶书太平两字时以为佳瑞有识者云不应此时须成都破后方见太平尔自王师平蜀频施旷荡之恩仍有太平兴国之号【茅亭客话】

　　大中祥符六年绵州彰明县崇仙观栢柱上有木文如画天尊状毛发眉目衣服履舄纎缕悉备知州比部员外郎刘宗言遂绘事奏闻奉旨令津置赴阙送玉清昭应宫今川民皆图画供养之【茅亭客话】

　　成都漆工艾延祚甲午岁为贼所驱于郡治令造漆器五月六日忽闻鼓鼙声及南门火起乃天兵至郡也延祚窘甚縁上大树匿浓叶间见天兵往来搜捕杀戮狼藉至夜遂下树卧积尸中及中宵闻数十人传呼声颇类将吏且无烛炬因窃视之不见其形但闻按籍点名僵尸闻呼一一应之惟不呼延祚乃知圣朝伐叛讨逆悉奉行天诛也【茅亭客话】

　　南唐胡则守江州坚壁不下曹翰攻之危急忽有旋风吹片纸坠城中有诗曰由来秉节世无双独守孤城死不降何似知机早回首免敎流血满长江后城陷屠杀殆尽谓之洗城【江表志】

　　人传温公西江月词流播已久今又得一首名锦堂春云红日迟迟虚廊转影槐阴迤逦西斜彩笔工夫难状晚景烟霞蝶尚不知春去漫绕幽砌寻花奈猛风过后纵有残红飞向谁家始知青鬓无价叹飘零官路荏苒年华今日笙歌丛里特地咨嗟席上青衫湿透算感旧何止琵琶怎不敎人易老多少离愁散在天涯

　　刘贡父为中书舍人一日朝会幙次与三卫相邻时诸帅两人出军伍有一水晶茶盂传玩良久一帅曰不知何物所成莹洁如此贡父隔幙谓之云诸公岂不识此乃多年老冰耳

　　庆厯中郎官吕觉者勘公事回因登对自陈衣绯已久乞改章服上曰待别差遣与卿换朕不欲因鞫狱与人恩泽虑刻薄之徒望风希进加入人罪耳【贻谋録】

　　神考尝问荆公卿曽看欧阳修五代史否对曰臣不曽仔细看但见每篇首必曰呜呼是岂五代时事事可叹者乎

　　昭陵上宾前一月每夜太庙中有哭声不敢奏一日太宗神御前香案自坏【道山清话】

　　元佑癸酉九月一日夜开寳寺塔表里通明彻旦禁中夜遣中使赍降御香寺门已闭既开寺僧皆不知也寺中望之无所见去寺渐明后二日宣仁上仙【道山清话】

　　国家开寳中所铸钱文曰宋通元寳至寳元中则皇宋通寳近世钱文皆着年号惟此二钱不然者以年号有寳字文不可重也【归田録】

　　皇女为公主其夫必拜驸马都尉故谓之驸马宗室女封郡主者谓其夫为郡马县主者为县马不知何义【归田録】

　　神庙一日行后苑见牧猳猪者问何所用牧者曰自太祖来常令畜之自稚养以至大则杀之又养稚者累朝不敢易亦不知何用神庙沈思久之诏付所司禁中自今不得复畜月余忽获妖人急欲血浇之禁中卒不能致方悟祖宗逺略【冷斋夜话】

　　司马温公隧碑赐名清忠粹徳绍圣初毁磨之际大风走石羣吏莫敢近独有一匠氏挥斤而击未尽碎忽仆碑下而死

　　东坡仁宗朝登进士科复应制科擢居异等英宗朝判凤翔欲以唐故事召入翰林宰相限以近例且欲召试秘阁上曰未知其能否故试之如轼岂不能邪宰相犹难之及试又入优等遂直史馆神宗朝以议新法不合补外李定之徒媒糵其诗文有讪上语下诏狱欲寘之死上独庇之得出方在狱时宰相举轼诗云根到九泉无曲处世间惟有蛰龙知此不臣也上曰诗人之词安可如此推求时相语塞上一日与近臣论人才因曰轼方古人孰比近臣曰颇似李白上曰不然白有轼之才无轼之学累有意复用而言者力沮之一日忽出手札曰苏轼黜居思咎阅岁兹深人材实难不忍终弃因量移临汝哲宗朝起知登州召为南宫舍人不数月迁西掖遂登翰苑绍圣后熙丰诸臣当国元佑诸臣例迁谪崇观间京卞用事拘以党籍禁其文辞墨迹而毁之政和间忽弛其禁求轼墨迹甚鋭人莫知其由或传徽宗亲临寳箓宫醮筵其主醮道流拜章伏地久之方起上诘其故答曰适至上帝所值奎宿奏事良久方毕始能达其章也上叹讶久之问曰奎宿何神为之所奏何事对曰所奏事不可知为此宿者即本朝苏轼也上大惊不惟弛其禁且欲玩其词翰一时士大夫遂从风而靡

　　道君皇帝大观二年戊子秋八月以易数一一口乂乂一乃御制易运碑刻之延福殿东壁其略曰始建元基【高宗御字徳基】绍兴徳寿【谓绍兴年徳寿宫】承太乙循运尽在阳九之数【高宗圣寿八十一岁】祖传甲庚吉【太祖子孙再传】建炎炎共盛之势【建炎年号】奈何五行逆顺天地之数非由人致朕尝闻易孰善本基庚子辛丑祸起东南【谓方腊】肇动干戈元冲立刼壬寅癸卯【宣和间天下大乱】亦云哀哉甲辰乙巳【与金人夹攻燕山】丙午丁未【金人入汴二帝北狩】内有丙火天下生灵涂炭至半【是时天下大乱】江表之虞【驾幸江表】莫知何辜戊申己酉【高宗初立】时正灾刼【金人渡江苗刘内变】庚戌辛亥偏重势轻【高宗航海刘豫称帝于汴】壬子癸丑后成改建【改元绍兴】甲寅乙卯立应丰穰【是年大有】丙辰丁巳朕已何在【徽宗以绍兴五年崩】祖宗复有中兴之后【是年孝宗以建国公进封普安郡王复绍太祖之后】云云其后事皆歴验信乎圣哲先知之明因往推来在天数者果不可逭与【坦斋笔衡】

　　初陈桥兵变太祖整军从仁和门入建炎南渡御跸过杭闻县名曰仁和上甚喜曰此京师门名也遂有定都之意

　　秦会之有十客曹冠以塾师为门客王会以妇弟为亲客呉益以爱壻为娇客施全以划刃为刺客李季以章醮为羽客龚釜以治产为庄客丁禩以通家为狎客曹咏以献计取林一飞还子为说客郭知运以离婚为逐客初止有此九客耳秦既死葬于建康有蜀人史叔夜者懐鸡黍拏生刍号恸墓前其家大喜因厚遗之于是谓之吊客以足十客之数【中兴笔记】

　　岭表或见异物自空而下始如弹丸渐如车轮遂四散人中之即病谓之瘴母海邉时有鬼市半夜而合鸡鸣而散人从之多得异物【番禺杂记】

