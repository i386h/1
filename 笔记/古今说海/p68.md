<!-- { "loadSidebar": true } -->
　　渔溪云曩在筠州新昌县尝出游歴将至五峯马上遥见山中草木蠕蠕动疑为地震驭者云满山皆猴也数以千万计行人独过常遭戏虐每羣呼跳踉而至扳缘头目胷项手足滚成毛球虽有兵刃亦无所施徃徃致死夜宿民家犬为虎衔去明日至寺问山中有虎乎曰无有何以无曰山中皆大林虎安敢来余曰林木森森虎所隐庇何为不来曰大木上多鼠虎过其下鼠必鸣噪自拔其毛投虎身着处必生虫则徧身疮烂以至乎死故畏不敢至方悟宣城包氏画虎皆平原旷野茅苇丛薄中亦有棘枝寻丈未尝作林木者以此隋文帝云譬之猛虎人不能害反为毛间虫所蠧损又可证也頼省干之卜天下知名頼建宁人挟妖术杀人祭鬼常于浙中寻求十余岁童女养之以充用其母喜诵佛书女习念心经后此女次当供祭沐浴装饰寘空室中鐍其戸而去女自分必死夜且半觉有物自天窻下光煜煜然不胜怖急念揭谛呪忽口中亦有光出此物逡巡欲进复却女诵呪益急良久口中光渐大直出射此物物仆床下铿然有声不复起其室近街俄而警夜卒过焉女大呌杀人卒报所属率众破壁取女出视壁下物乃大白蟒死矣捕頼及家人鞫问具伏黥配海外籍其家今为詹安抚居宅

　　径山寺主园僧行菜畦间为蛇伤足久之毒气蔓延一脚皆烂号呼宛转常住为招医积费数百千不能愈有游僧见之曰吾能治此命汲净水洗病脚腐脓败肉悉去之易水数器疮上白筋数见浥以软帛解包取药末均糁疮中恶水泉涌良久乃止明日净洗如初日日皆然但见水渐淤肉渐生一月之后平复如旧主僧及合寺大喜欲谢以钱物僧云吾与山门结縁岂因以利却不受他日主僧具食延之谓曰山中蛇虺多被伤者时有之诚愿得竒方以备急僧云和尚有命敢不从但此方来处絶妙不必广传香白芷为末入鸭觜胆矾麝香各少许临期以意斟酌之未几僧去长老升座以此方徧告诸人

　　孙琳路钤本殿前司健儿宁宗为郡王病淋日夜凡三百起国医罔措有与孙善者荐其能光宗时在东宫亟使人召之至孙求二十钱买大蒜淡豉蒸饼三物烂研合和为丸令以温水下三十丸且曰今日进三服病当退三分之一明日再进如之三日则病除已而果然赏以千缗奏官右列或问其说孙曰小儿何縁有淋只是水道不通利蒜豉皆通利无他巧也张知阁久病疟遇热作时如火年余骨立医以为虚饵之茸附热愈甚招孙诊视许谢五十万孙笑曰但安乐时湖上作一会足矣命官局赎小柴胡汤三贴服之热减十九又一服病脱然孙曰是名劳疟热从髓出又加刚剂剥损气血安得不瘦盖热药不一有去皮肤中热者有去脏腑中热者若髓热非柴胡不可北方银州柴胡只须一服南方力减于此故三服乃效今却可进滋补药矣一少年子娶妻后得软脚病疼特甚医以为脚气孙闻之曰吾不必诊视但买杜仲一味寸断片析每一两用半酒半水合一大盏煑六分频服之三日能行又三日如未尝病者孙曰府第寝处髙明衣履燥洁无受湿之理特新娶色欲过度致然杜仲专治腰膝以酒行之则为效易矣其伎大畧如此奇验

　　朱中直府判为池之青阳簿老吏言绍兴初有县丞夫妇皆年三十而无子令吏辈求婴儿为嗣不数日辄死又求之数年内凡失十余子最后一子死棺殓就焚其本生父母来视之循其体两股微热复视之阴囊已破去双肾矣哭告于官追丞家人劾治具得其状乃丞用道人授房中之术用婴儿肾入药伪为求嗣实为药资案成丞死于狱不克正其罪

　　金帅见一卒妻美杀其夫而纳之宠嬖殊甚帅有所佩匕首极利寝则枕之他日方寝此妇取匕首将杀之帅觉惊问妇曰将杀汝帅曰何故曰我夫为汝杀吾欲报仇帅黙然久之曰吾不忍杀汝当为汝别求夫乃尽集诸将使自择妇指一人即以嫁之邱宗卿同客谈此曰此其所以为金帅也

　　京师士人出游迫暮过人家缺墙似可越被酒试踰以入则一大园花木繁茂径路交互不觉深入天渐暝望红纱笼烛而来惊惶寻归路迷不能识亟入道左小亭毡下有一穴试窥之先有壮士伏其中见人惊奔而去士人就隐焉已而烛渐近乃妇人十余靓妆丽服俄趋亭上竞举毡见生惊曰又不是那一个又一妇熟视曰也得也得执其手以行生不敢问引入洞房曲室羣饮交戏五鼔乃散士人惫倦不能行妇贮以巨箧舁而缒之墙外天将晓惧为人所见强起扶持而归他日迹其所遇乃蔡太师花圃也

　　今军营中有天王堂按僧史天寳初西蕃冦安西奏乞援兵明皇诏不空三藏诵仁王护国经帝见神人带甲荷戈在殿前不空云此毗沙门天王第二子独健徃救安西也后安西奏有神人长丈余被金甲鼓角大鸣蕃冦奔溃斯须城上天王见形谨图形上进因勑诸节镇所在州府于城西北隅各立天王形像佛寺亦别院安置但不知何时流入军营耳

　　赵徳老常戏言明州有三贱烧底贱着底贱吃底贱或问其故曰烧底是灯草着底是草鞋吃底是盐又云慈溪县有三荐茶店汤瓶不曾荐客店床上无藳荐大街上好放荐皆可资笑

　　徳安有人家土库中被盗者絶无踪迹一总辖谓其徒曰恐是市上弄猢狲者试徃胁之不伏则执之又不伏则令唾掌中如其言其人良久觉无唾可吐色变具伏乃令猢狲由天窻中入取物或谓总辖何以知之曰吾亦不敢必但人之惊惧者必无唾可吐姑以卜之幸而中耳又一总辖坐坝头茶坊有卖熟水人持两银杯一客衣服济然若巨商者行过就饮总辖遥见呼谓曰吾在此不得弄手段将执汝客惭悚而去人问其故曰此奸盗之魁也适饮水时以两手捧盂葢度其广狭作伪者以易之耳吾既见安得不问韩王府中忽失银器皿数事掌器婢呌呼为贼伤手赵从善尹京命总辖徃府中测视良久执一亲仆讯之立伏归白赵云适视婢疮口在左手葢与仆有私窃器与之以刃自伤伪称有贼而此仆意思有异于众以是得之

　　建宁监作院郑江三衢吏也以棘寺推司得官尝云岳鹏举初入狱欲坐以得督视所札子令策应而三日不行为违节制当行军法何伯寿承奏命治其事乃谓岳曰相公但放心若相误令某子孙皆无眼岳乃署竟坐死何由此得执政既而其家生子果皆青盲此事得于老吏

　　蔡元定字季通博学强记通术数游朱晦翁门极喜之詹元善尤重之荐其传康节之学命使定厯宻院札令赴行在蔡虽不应命人犹以聘君称之晦翁以道学不容于时胡闳章疏并及蔡谓之妖人坐谪道州以死蔡善地理学每与乡人卜葬改定其间吉凶不能皆验及贬有赠诗者曰掘尽人家好垄邱寃魂欲诉更无由先生若有尧夫术何不先言去道州

　　古今说海卷一百



四库全书　古今说海　下　（明）陆楫 编

　　●钦定四库全书

　　古今说海卷一百一

　　（明）陆楫 编

　　说畧十七【杂记十七】

　　○清尊録【宋廉布】

　　政和初冀州客次中或言某官之家有异事语未毕而某官者至因自言某妻生一男一女而死某既再娶矣一日亡妻忽空中有声如小儿吹呌子状三二日辄一至某问之曰君亦有形乎曰有之即见形如平生叙旧感泣然近人辄引去常相距十许步因谓曰昔为夫妇今忍不相亲于是相与坐堂中某起执其手则坚冷如氷铁妻勃然掣手去后五日乃复来愠曰前日遽惊我何耶某再三谢之竟不可近久之后妻忽梦其先祖云汝夫前妻为怪乃阴府失收耳今已召捕且获后数日果絶

　　建炎初关陜交兵京西南路安抚使司檄诸郡凡民家畜三年以上粮者悉送官违者以乏军兴论金州石泉县民杨广赀巨万积粟支三十年因是悒悒得疾广故豪横兼并其乡邻甚患苦之既病笃絶恶见人虽妻子不得见自隙窥之则时捽所藉稻藳而食累日所食方数尺乃死敛毕棺中忽有声若搥蹋者家人亟呼匠欲启棺匠曰此非苏活殆必有怪勿启其子不忍启之则一驴跃出嘶鸣甚壮衣帽如蝉蜕然家絷之隙屋中一日其子妇持草饲驴忽跳啮妇臂流血妇麤暴忿怒取抹草刀刺之立死广妻遂诉县称妇杀翁县遣修武郎王直臣徃验之备得其事

　　兴元民有得阑遗小儿者育以为子数岁美姿首民夫妇计曰使女也教之歌舞独不售数十万钱邪妇曰固可诈为也因纳深屋中节其食饮肤髪腰步皆饰治之比年十二三嫣然美女子也携至成都教以新声又絶警慧益秘之不使人见人以为奇货里巷民求为妻不可曰此女当归之贵人于是女僧及贵游好事者踵门一觌面辄避去犹得钱数千谓之看钱久之有某通判者来成都一见心醉要其父必欲得之与直至七十万钱乃售既成劵喜甚置酒与客饮使女歌侑酒夜半客去拥而致之房男子也太惊遣人呼其父母则遁去不知踪迹告官召捕之亦卒不获时张子公尹蜀云

　　郑州进士崔嗣复预贡入都距都城一舍宿僧寺法堂上方睡忽有声叱之者嗣复惊起视之则一物如鹤色苍黒目炯炯如灯鼓翅大呼甚厉嗣复皇恐避之庑下乃止明日语僧对曰素无此怪第旬日前有丛柩堂上者恐是耳嗣复至都下为开寳一僧言之僧曰藏经有之此新死尸气所变号阴摩罗鬼此事王硕侍郎说

