<!-- { "loadSidebar": true } -->
　　司马温公编通鉴时手稾绩尝见数幅如人名字各分代类写书久未成或言温公利餐钱故迟迟尔温公闻之遂急结末了故五代多繁冗小人害事徃徃如此

　　明道先生尝憇一僧寺夜闻察察有声命火烛之乃鼠于佛脐中衔一书欲出先生取视之乃丹书也即手抄而纳旧本佛腹明日召塑工补其孔先生后如其法炼月余人见其屋有光以为火竞趋扑之非火也遂不复炼以将成之丹涂银器所涂处即成金或讽先生服之先生曰吾腹中安可着此一道士拟传之比至先生已易箦矣

　　宋故事天子谒孔子庙止行肃揖之礼庆厯四年五月仁宗特再拜赐直讲孙复五品服

　　杨廉夫先生之母夫人尝梦神人授金钱一枚吞之遂娠先生先生文章事业为一代伟人岂偶然哉先生卒钱君思复尝作挽诗云生前母应金钱梦死后人称铁笛仙

　　龙虎山道士吴善渊谓余曰虞邵庵先生自云其母夫人尝梦羽人骑鹤抱一小儿来曰此南岳真官寄汝家飬之既而诞先生

　　宋朝以文徳殿为正衙元以大明殿为正衙有延春阁但有琉璃瓦饰檐脊

　　元朝万岁山广寒殿内设一黑玉酒瓮玉有白章随其形刻鱼兽出没波涛之状其大可贮酒三十余石

　　粉笺书字不经乆近年作者殊卤莽不精不一二年字画已漫漶矣康伯可谓向芗林出李重光金花笺手书长短句岁久剥落其辞不全亦一证也古人于艺必精到尚复若此矧卤莽者乎

　　樊公时中为淛江参政观潮尝题诗樟亭云烟波闪闪海门开平地潜生万壑雷大信不亏天不老淛江亭上看潮来公之志可见矣至正壬辰红巾贼乱公张弓抽矢驰射于其间贼应弦而毙者甚众自邜至申矢尽死之

　　虞文靖公集在翰林一夕梦两朱衣引至一官府见一人服王者服乃孔子也公跪于陛孔子谓曰汝集善为之公退至殿陛一跌而寤公恐遗忘口诵所言俄而闻叩门甚急亟起乃王召议事二使以上廐马翼公至承天殿朝臣及诸学士具集王曰上晏驾上都某欲窃神器伪使者赍诏且至卿等在廷曷以处之众无语公黙省梦中语乃进曰殿下为中令监国宜即大位于是定计谕中外初国玺在上都乃蜡为天子印章颁诏先遣使守古北口候伪使者杀之焚其书此临大事决大疑圣人假梦以坚公之志耳

　　会稽王山农元章早负大志逰大都无所遇贳屋以居时临川危素为翰林学士居钟楼街山农尝见其文而不相识一日危骑而过山农所与之坐而不问其姓名徐曰君非钟楼街住耶危曰然更不出他语而罢人问之山农曰吾观其文有谲气目其人举止亦然料知必危太朴也

　　赵松雪归吴兴尝见夫妇操弊舟丐以为活公识其人问之因恻然曰我衣食尔夫妇鸥波亭供洒扫可乎夫妇欣然居之一日公从第缓歩至亭问其居此若何夫妇感激以为得所惟忧身后无敛形之具耳公曰我适行间忆奎章阁一石甚奇命侍史取纸笔就亭图之神速特甚俾夫妇鬻以为身后计其人持至骆驼桥好事者以十千购之

　　蒋氏姑苏巨家也有子甫八龄欲为求师慕郑明徳先生具礼延之先生不屑徃蒋亦跌宕者遂厚延铁崖杨先生具道郑不就之意时先生居吴淞放情山水日携宾客妓女以文酒为乐谓蒋曰能从三事则可币不足计也一无拘日课二资行乐费三须卜别墅以贮家人蒋欣然从之铁崖竟留三年后其子亦有名于时

　　国初宋学士濂以文柄雄视四海曾礼部鲁博贯羣籍谈论风发雷厉严陵徐尊生尝曰南京有博学之士二人一以舌为笔一以笔为舌指二公也

　　宋故事禁中处分事付外谓之内批又谓之御笔皆内夫人代书而所谓御宝批者或上批或内夫人批皆用御宝惟亲笔则上亲书押字不必用宝也

　　神仙修炼之说有无虽不可究然或因此致疾者斯又不可不知也元有张性虗者甞参东门老其法专守下丹田属纩之际下田结块痛而絶又一人守上田鼻中终日涕浓

　　樊昌髙八舍家轩墀之间畜龟数年生育至百余其家产子四五人皆龟胷伛偻盖孕妇感其气所致古人胎教可不谨哉

　　至正末越有夫妇于大善寺金刚神侧缚苇席而居其妇产一子首有两肉角鼻孔昻缩类所谓夜义者盖产妇依止土偶便禀得此形

　　陈白云家篱落间植决明家人摘以下茶生三女皆短而跛而王氏女甥亦跛予皆识之又会稽民朱氏一子亦然其家亦尝种之悉拔去

　　会稽王某家雄于赀至正间困于徭役门户零落一术士以六物推人祸福主其家礼遇甚厚无何与其人散步园中其人指池水谓王曰君家积徳何厚池中水皆银也吾能炼之用银二三镒作六釡俟吾西游还试之如期而至取池水炽炭瀹之涸则益以水如是者一月别以药投之釜中皆成银王氏异之厚赠其人别去期再至竟不来矣权其釜大亏铢两所得之银即釜也富家子弟愚騃而贪为妄人侮惑如此大可为戒木

　　鳖不可服苏门一人生二子皆切爱之恣其食啖遂成痞疾其父得一方以木鳖煑猪肉食之其幼子当夜死明日长者死愚人不谨轻信妄为至杀其二子悲哉友人马君文诚得方书一帙亦载此方因评注其事于左以为戒此仁之一端也

　　一童子头有疡遇人以药傅之童子头痒不可忍爬搔见血至以头触柱至夕竟死盖其药有砒见血即害人矣吾闻之文诚云

　　房室之戒多矣而天变为尤月令先雷三日奋木铎以令兆民曰雷将发声有不戒其容止者生子不备必有凶灾谓其渎天威也今人生子而形残体缺者又安知其不犯斯禁耶为人父母者宜识之噫迅雷风烈必变岂有是哉

　　山与水本末不同山一本而万殊水万殊而一本

　　唐人诗一家自有一家声调髙下疾徐皆合律吕吟而绎之令人有闻韶忘味之意宋人诗譬则村鼔岛笛杂乱无伦

　　或问余唐宋人诗之别余答之曰唐人诗纯宋人诗驳唐人诗活宋人诗滞唐诗自在宋诗费力唐诗浑成宋诗饾饤唐诗缜密宋诗逗漏唐诗温润宋诗枯燥唐诗铿锵宋诗散缓唐人诗如贵介公子举止风流宋人诗如三家村乍富人盛服揖宾辞容鄙俗

　　唐人咏物诗于景意事情外别有一种思致不可言传必心领神会始得此后人所以不及唐也如陆鲁望白莲诗云素蘤多蒙别艳欺此花眞合在瑶池还应有恨无人觉月晓风清欲堕时妙处不在言句上宋人都晓不得如东坡咏荔枝梅圣俞咏河豚此等类非诗特俗所谓偈子耳

　　唐人絶句有重复字而不恤者如杜牧华清宫云晓风残月入华清又曰朝元阁上西风急皇甫冉酬张继云落日临川问音信又曰寒潮惟带夕阳还此等别是一例唐人诗亦有不拘韵者如王建凉州歌云三秋陌上早霜飞羽猎平田浅草齐锦背苍鹰初出按五花骢马喂来肥齐字不在微韵

　　章草汉元帝时史游作急就章解散隶体麤书之

　　顾囦字子囦苏州界牌人至正末尝为海道万户国初以来遂匿名不仕号半痴老人放浪山水间以绘事自娱每出游遇奇峦异嶂珍木怪石輙瞪目凝视久之境与意会便欣然忘返归即乗兴挥扫极其变态甚则跳足大噭以为无愧古人厥初师董源后出入众家无所不学然不长于设色晩年益自秘其画尤善博物家世本衣冠族多蓄古今名画奇物耳濡目染故识见絶人其为人面大少髭长可七尺性介寡合滑稽玩世年六十余而终

　　古人画人物上衣下裳互用黄白粉青紫四色未尝用绿色者盖绿近妇人服色也琴囊或紫或黄二色而已不用他色

　　欲试药金烧火其上当有五色气起

　　予喜吾衍先生子行所述书室中修行法甚有意味得之不可不传不得其人亦不必传也因备録于此云心闲手懒则观法帖以其可逐字放置也手闲心懒则治迂事以其可作止也心手俱闲则写字作诗文以其可兼济也心手俱懒则坐睡以其不强役于神也心不定宜看诗及杂短故事以其易见意不滞于久也心闲无事宜看长篇文字或经注或史传或古人文集此又甚宜于风雨之际及寒夜也又曰手冗心闲则思心冗手闲则卧心手俱闲则著书作字心手俱冗则思早毕其事以宁吾神

　　葛可久姑苏人治方脉术与丹溪朱彦修齐名甞炒大黄过焦悉弃去不用其谨如此人来迎致不问贫富皆徃贫人以楮镪来贸药凖病轻重注善药缄以畀之而归其直或楮镪有不佳者易佳者使供饘粥盖仁人之用心也同郡富人家女子年可十七八病四肢萎痹不能自食目瞪众医莫能治迎可乆可乆视之笑曰此不难治乃命悉去其房中香奁流苏之属发藉地板掘土为坎舁女子其中扃其扉戒家人俟其手足动而作声当报我久之手足果动而呼投药一丸明日自坎中出矣盖此女平日嗜香而脾为香气所蚀故也又善以生辰推祸福尤习武艺一日见莫猺开桑弓可久挽之而彀归而下血亟命其子煎大黄四两饮之其子恶多私减其半不下问故其子以实对可久曰少耳亦无伤也我命来年当死今则未也再服二両愈明年果卒

　　近世拆字言吉凶者无如张乗槎按字画成卦即云云不为钩距余一日坐槎肆中有二僮持一字来占槎曰是为吏縁同曹讼之当送刑部笞四十即回二僮相视黙黙既而曰皆如先生言余欲诉通政司求免可乎槎曰此行不可逾旦矧欲已耶余谓笞四十未可知僮曰凖律当然耳槎又曰今夕非附军器船即官鹾船也僮曰果官鹾船也

　　洪武初参知政事刘公某王公某莅淛江日改拱北楼为来逺榜掲槎徃视之曰三日内主哀丧之事如期王公母夫人病卒刘公以厯日纸边坐法王公延槎问故槎曰来者丧字形远者哀字形也旁之二点相续者泪点也公命槎易之乃名为镇海云

　　又余家钱塘西第一日以余世父初度日会宾槎亦与焉忽谓家君曰今晚当有逺客至因酒食费财已而淛东人来一如槎所云叩之槎曰吾闻涤器声知耳余谓此术古有之如佛图澄听铃声王生听马蹄声是也先是槎挈家自夫槩避兵依余家舍浦庄居之家君初不相识一见馆之三年以故数欲以其术授予时余习举子业惜不暇学也槎姓张氏名某字徳元乗槎其自号云

　　洪武中有畨僧善相在佛寺见三僧与寺主别畨僧谓主者曰彼三僧何之主者曰礼浦陀畨僧亟令召回否则皆有水厄主者令追之不及果俱溺死胡僧后见四明袁庭礼欲授其术乃令袁视日乆之杂以黒白豆令■〈扌东〉之袁目不眩遂以其术传之袁亦多奇验尝相戴九灵先生日后当有一难壬戌冬果死囹圄

　　洪武丁邜春汤信公持节发杭绍明台温五郡之民城沿海诸镇时会稽王家堰夜大雨水暴至死者什四五水上有火万炬咸以为鬼予尝询于习海事者曰咸水夜动则有光盖海水为风雨所击故其光如火耳因记王子年拾遗记云东海之上有浮玉山山下有穴穴中有大水荡潏火不灭为阴火正此类也余记此以破好怪者之说

　　余之外王父财赋公常自言十二三时侨居庆元汪家府间窃从人学泅没川踏一物如石状极冷心惕然亟登岸俄风起浪作有物爬沙水濵其首肖狗腾去即向所踏物也

　　尝见人云海中虎皮白皮料影三种鲨鱼皆能变虎鲨越州冯裱禙家竭池取鱼一巨鲫前有二足如鼠爪即鼠变也

　　越中有道士陆国宾者晓乘舟出见白虹跨水甚近及至其所见虾蟇如箬笠大白气从口出即跳入水虹亦不见

