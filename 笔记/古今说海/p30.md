<!-- { "loadSidebar": true } -->
　　震泽中洞庭山南有洞穴深百余尺有渔人茅公■〈月它〉偶堕洞中旁行升降五十余里至一龙宫周回四五里下有青泥至膝有宫室门阙龙以气辟水霏如轻雾昼夜明彻守门小蛟龙张鳞奋爪拒之不得入公■〈月它〉在洞数日饥食青泥若粳米旬余忽髣髴记得归路得去为吴郡守具言其事事闻梁武帝召问杰公公曰此洞穴有四枝一通洞庭湖西岸一通蜀道青衣浦北岸一通罗浮两山间穴溪一通枯桑岛东穴盖东海龙王第七女掌龙王珠藏小龙千数卫护此珠龙畏蜡爱美玉及空青而嗜燕若遣使通信可得宝珠帝闻大喜乃诏有能使者厚赏之有会稽郡鄮县白水郎庾毗罗请行杰公曰汝五世祖烧杀鄮县东海潭之龙百余头还为龙所害汝门龙之仇也可无行乎毗罗伏实乃止于是合浦郡洛黎县瓯越罗子春兄弟二人上书自言家代与陵水罗水龙为婚逺祖矜能化恶龙晋简文帝以臣祖和化龙毒今龙化县即是臣祖奉宅也象郡石龙刚猛难化臣祖化之今石龙县是也东海南天台湘川彭蠡铜鼓石头等诸水大龙皆识臣宗祖亦知臣是其子孙请通帝命杰公曰汝家制龙石尚在否答曰在谨赍至都试取观之公曰汝此石能制征风召雨戎虏之龙不能制海王珠藏之龙又问曰汝有西海龙脑香否曰无公曰柰之何御龙帝曰事不谐矣公曰西海大船求龙脑香可得昔桐栢真人敷扬道义许谧茅容乘龙各赠制龙石十斤今亦应在请访之帝敕命求之于茅山华阳隠居陶弘景得石两片公曰是矣帝敕玉工以于阗舒河中美玉造小函二以桐木灰发其光取宣州空青汰取其精者用海鱼胶胶之成二缶火坚之龙脑香寻亦继至杰公曰以蜡涂子春等身及衣佩乃赍烧燕五百枚入洞穴至龙宫守门小蛟闻蜡气俯伏不敢动乃以烧燕百事赂之令其通问以其上上者献龙女龙女食之大嘉又上玉函青缶具陈帝旨洞中有千余岁能变化出入人间之龙善译时俗之言龙女知帝礼之以大珠三小珠七杂珠一石以报帝命子春乗龙等载珠还国食顷之间便至江岸已而子春荐珠帝大喜得聘通灵异获天人之宝以珠示杰公杰公曰三珠其一是天帝如意珠之下者其二是骊龙珠之中者七珠二是虫珠五是海蚌珠人间之上者杂珠是蚌蛤等珠不如火珠之贵帝遍示百僚朝廷咸谓杰公虚诞莫不诘之杰公曰如意珠上上者夜光照四十余里中者十里下者一里光之所及无风雨雷电水火刀兵诸毒厉骊珠九色上者夜光百步中者十步下者一室光之所及无蛇虺虫豸之毒虫珠七色而多赤其虫六足二目目当其陷处有凹如铁鼻蚌珠五色皆有夜光及数尺无瑕者为之上有瑕者为下蚌珠生于蚌腹与月盈亏蛇珠所致隋侯哙参即其事也又问蛇鹤之辨对曰使其自适帝命杰公记蛇鹤二珠以斗余杂珠散于殿前取大黄蛇玄鹤各十数处布珠中间于是鹤衔其珠鸣舞徘徊蛇衔其珠盘屈宛转羣公观者莫不叹服帝复出如意龙虫等珠光之逺近七八九数皆如杰公之言子春在龙宫得食如花如药如膏如饴食之香美赍食至京师得人间风日乃坚如石不可咀咽帝令秘府藏之拜子春为奉车都尉二弟为奉朝请赐布帛各千匹追访公■〈月它〉往不为龙害所由为用麻油和蜡作照鱼衣乃身有蜡气故也

　　古今说海卷三十二

　　●钦定四库全书

　　古今说海卷三十三

　　（明）陆楫 编

　　说渊十三【别传十三】

　　○袁氏传【阙名】

　　广德中有孙恪秀才者因下第游于洛中至魏王池侧忽有一大第土木皆新路人指云斯袁氏之第也恪径往扣扉无有应者戸侧有小房帘帷颇洁谓伺客之所恪遂褰帘而入良久忽闻启闗者一女子光容鉴物艶丽惊人珠初涤其月华栁乍含其烟媚兰芳灵濯玉莹尘清恪疑主人之处子但潜窥而已女摘庭中之萱草凝思久立遂吟诗曰彼见是忘忧此看同腐草青山与白云方展我怀抱吟讽既毕容色惨然因来褰帘忽覩恪遂惊惭入戸使青衣诘之曰子何人而向于此恪乃语是税居之士曰不幸冲突颇益惭骇幸望陈达于小娘子青衣具以告女曰某之丑拙况不修容郎君久盼帘帷当尽所覩岂敢更回避耶愿郎君少伫内厅当暂饰装而出恪慕其容美喜不自胜语青衣曰谁氏之子曰故袁长官之女少孤更无姻戚唯与妾辈三五人据此第耳小娘子见未适人且求售也良久乃出见恪美艶愈于向者所覩命侍婢进茶果曰郎君既无第舍便可迁囊槖于此厅院中指青衣谓恪曰小有所须但告此辈恪愧荷而已恪未室又覩女子之婉丽如是乃进媒而请之女亦欣然相受遂纳为室袁氏赡足巨有金缯而恪久贫忽车马焕赫服玩华丽颇为亲友之疑讶多来诘恪恪竟不实对恪因骄倨不求名第日洽豪贵纵酒狂歌如此三四岁不离洛中忽遇表兄张闲云处士恪谓曰既久暌间颇思从容愿携衾绸一永宵话张生如其所约及夜永将寝张生握恪手密谓之曰愚兄于道门曽有所授适观弟词色妖气颇浓未审别有何所遇事之周细必愿见陈不然者当受祸耳恪曰不肖未有所遇张生又曰夫人禀阳精妖受阴气魂掩魄尽人则长生魄掩魂销人则立死故鬼怪无形而全阴也仙人无影而全阳也阴阳之盛衰魂魄之交战在体而微有失位莫不表白于气色向观弟神彩阴侵阳位邪干正府真精已耗识用渐隳津液倾输根蔕浮动骨将化土颜非渥丹必为怪异所铄何坚隠而不剖其由也恪方惊悟遂陈娶纳之因张生大骇曰即此是也其奈之何恪曰弟之忖度何以为异张曰岂有袁氏海内无瓜葛之亲哉又辨慧多能如是以为验遂告张曰某一生邅迍久处冻馁因兹婚娶颇似苏息不能负意何以为计张生怒曰大丈夫未能事人焉能事鬼传云妖由人兴人无衅焉妖不自作且义与身孰亲身受其灾而顾其鬼怪之恩义三尺童子尚以为不可何况大丈夫乎张又曰吾有宝剑亦干将之俦亚也凡有魍魉见者灭没前后神奇不可备数诘朝奉借傥携密室必覩其狼狈不下昔日王君携宝镜而照鹦鹉也不然者则必被恩爱所迷耳明日恪遂受剑张生告去执手曰善伺其便恪遂携剑隠于室内而终有难色袁氏俄觉大怒而谓恪曰子之穷愁我使畅泰不顾恩义遂兴非为如此用心且犬彘不食其余岂能立节行于人世也恪既被责惭颜息虑叩头曰受教于表兄非宿心也愿以歃血为盟更不敢有他意矣因雨泣伏地袁氏遂搜得其剑寸折之若断轻藕耳恪愈惧似欲奔迸袁氏乃大笑曰张生一小子不能以道义诲其表弟使行其凶毒来当辱之然观子之心的应不如是然吾匹君已数岁矣子何虑哉恪方稍安后数日因出遇张生曰奈何使我撩虎须几不脱虎口耳张生问剑之所在具以实对张生大骇曰非吾所知也深惧而不敢来谒后十余年袁氏已鞠育二子治家甚严不喜参杂后恪之长安谒旧友人王相国缙遂荐于南康张万顷大夫为经畧判官挈家而往袁氏每遇青松高山凝睇久之若有不快意到瑞州袁氏曰去此半程江壖有峡山寺我家旧有门徒僧惠幽居于此寺别来数十年僧行夏腊极高能别形骸善出尘垢傥经彼设食颇益南行之福恪曰然遂办斋蔬之具及抵寺袁氏欣然易服理鬓携二子诣老僧院若熟其径者恪颇异之遂持碧玉环子而献僧曰此是院中旧物僧亦不晓及斋罢有野猿数十连臂下于高松而食于台上后悲啸扪萝而跃袁氏恻然俄命笔题僧壁曰剖破恩情役此心无端变化几湮沉不如逐伴归山去长啸一声烟雾深乃掷笔于地抚二子咽泣数声语恪曰好住好住吾当永诀矣遂裂衣化为老猿追啸者跃树而去将抵深山而复返视恪乃惊怛若魂飞神丧良久抚二子一恸乃询于老僧僧方悟此猿是贫道为沙弥时所养开元中有天使高力士经过此怜其慧黠以束帛而易之闻抵洛京献于天子时有天使来往多说其慧黠过人常驯扰于上阳宫内闻安史之乱即不知所之于戏不期今日更覩其怪异耳碧玉环者本诃陵胡人所施当时亦随猿颈而往今方悟矣恪遂惆怅舣舟六七日携二子而回棹更不能之任矣

　　古今说海卷三十三

　　●钦定四库全书

　　古今说海卷三十四

　　（明）陆楫 编

　　说渊十四【别传十四】

　　○少室仙姝传【阙名】

