<!-- { "loadSidebar": true } -->
　　李章武字飞卿其先中山人生而敏博遇事便了工文学业皆得极至虽弘道自高恶为洁饰而美貌闲容即之温然少与清河崔信友善信亦雅士多聚古物以章武精敏每咨访辩论皆洞达玄微研究原本时人比之张华贞元三年崔信任华州别驾章武自长安诣数日出行于市北街见一妇人甚美因绐信云须州外与亲故知闻遂赁舍于美人之家主人姓王此则其子妇也乃悦而私焉居月余日所计用直三万余子妇所供费倍之既而两心克谐情好弥切无何章武系事告归长安殷勤叙别章武留交颈鸳鸯绮一端仍赠诗曰鸳鸯绮□□知结几千丝别后寻交颈应伤未别时子妇答白玉指环一双赠诗曰念子还相思见环重相忆愿君永持翫循环无终极章有仆杨果者子妇赍钱一千以奬其敬事之勤既别积八九年章武家长安亦无从与之相闻至贞元十一年因友人张元宗寓居下邽县章武又自京师与元会忽思曩好乃回车涉渭而访之日暝达华州将舍于王氏之室至其门则閴无行迹但外有宾榻而已章武以为下里或废业即农暂居郊野或亲宾邀聚未始归复但休止其门将别适他舍见东邻之妇就而访之乃云王氏之长老皆舍业而出游其子妇殁已再周矣又详与之谈即云某姓杨第六为东邻妻复访郎何姓章武具语之又云曩曽有仆姓杨名果乎曰有之因泣告曰某为里中妇五年与王氏善交尝曰我夫室犹如传舍阅人多矣其于往来见调者皆殚财穷产甘辞厚誓未尝动心顷岁有李十八郎曽舍于我家我初见之不觉自失后遂私侍枕席实蒙欢爱今与之别累年矣思慕之心或竟日不食终夜无寝我家人故不可托复被彼夫东西不时会遇脱有至者愿以物色名氏求之如不参差相托祗奉并语深意但有仆夫杨果即是不二三年子妇寝疾临死复见托曰我本寒微曽辱君子厚顾心常感念久以成疾自料不治曩所奉托万一至此愿申九泉衔恨千古暌离之思仍乞留止此舍冀神会于髣髴之中章武力求邻妇为开门命从者市薪刍食物方将具裀席忽有一妇人持箒出房扫地邻妇亦不之识章武因访所从来云是舍中人又逼而诘之即徐曰王家亡妇感郎恩情将见会恐生怪怖故使相闻章武许诺云章武所由来者诚为此也虽显晦殊途人皆忌惮而思念情至实所不疑语毕执箒人欣然而去逡巡映门即不复见乃具饮馔呼祭自食饮毕安寝至二更许灯在床之东南忽尔稍暗如此再三章武心知有变因命移烛背墙置室东南隅旋闻西北角窸窣有声如有人形冉冉而至五六步即可辨其状貌衣服乃主人子妇也与昔见不异但举止浮急音调轻清耳章武下床迎拥携手欵若平生之欢自云在冥録以来都忘亲戚但思君子之心如平昔耳章武倍与狎昵亦无他异但数请令人视明星若出当须还不可久住每交欢之暇即恳托在邻妇杨氏云非此人谁达幽恨至五更有人告可还子妇泣下床与章武连臂出门仰望天汉遂呜咽悲怨却入室自于裙带上解锦囊囊中取一物以赠之其色绀碧质又坚密似玉而冷状如小叶章武不之识也子妇曰此所谓靺鞨宝出昆崘玄圃中彼亦不可得妾近与西岳玉京夫人戏见此物在众宝珰上爱而访之夫人遂假以相授云洞天羣仙每得此一宝皆为光荣以即奉玄道有精识故以投献常愿宝之此非人间之有遂赠诗曰河汉已倾斜神魂欲超越愿郎更回抱终天从此诀章武取白玉宝簪一以酬之并答诗曰分从幽显隔岂谓有佳期宁辞重重别所叹去何之因相持泣良久子妇又赠诗曰昔辞怀后会今别便终天新悲与旧恨千古闭穷泉章武答曰后期杳无约前恨已相寻别路无行信何因得寄心欵曲叙别讫遂却赴西北隅行数步犹回顾拭泪云李郎无舍念此泉下人复哽咽伫立视天欲明急趋至角即不复见但空室窅然寒灯半灭而已章武乃促装却自下邽归长安武定堡下邽羣官与张元宗携酒宴饮既酣章武怀念因即事赋诗曰水不西归月暂圆令人恨望古城边萧条明早分岐路知更相逢何岁年吟毕与羣官别独行数里又自讽诵忽闻空中有叹赏音调凄恻更审听之乃王氏子妇也自云冥中各有地分今于此别无日交会知郎思眷故冒阴司之责逺来奉送千万自爱章武愈感之及至长安与道友陇西李访话亦感其诚而赋诗曰石沉辽海阔剑别楚天长会合知无日离心满夕阳章武既事东平丞相府因闲召玉工视所得靺鞨宝工亦不知不敢雕刻后奉使大梁又召玉工麤能辨乃因其形雕作懈叶象奉使上京每以此物贮怀中至市东街偶见一胡僧忽近马叩头云君有宝玉在怀乞一见尔乃引于静处开视僧捧翫移时云此天上至物非人间有也章武后往来华州访遗杨六娘至今不絶

　　古今说海卷二十七

　　●钦定四库全书

　　古今说海卷二十八

　　（明）陆楫 编

　　说渊八【别传八】

　　○韦自东传【阙名】

　　贞元中有韦自东者义烈之士也尝游太白山栖止段将军庄段亦素知其壮勇者一日与自东眺望山谷见一径甚微若旧有行迹自东问主人曰此何诣也将军曰昔有二僧居此山顶殿宇宏壮林泉甚佳盖开元中万回师弟子所建也似驱役鬼工非人力所能及或闻樵者说其僧为野义所食今絶踪二三年矣又闻人说有二野义在于此山亦无人敢窥焉自东怒曰余操心在平侵暴野义何类而敢噬人今夕必挈野义首至于门下将军止之曰暴虎冯河死而无悔自东不顾仗剑奋衣而往势不可遏将军悄然曰韦生当其咎耳自东扪萝蹑石至于精舍悄寂无人覩二僧房大敞其戸履锡俱在衾枕俨然而尘埃凝积其上又见佛堂内细草茸茸似有巨物偃寝之处四壁多挂野彘玄熊之类或庖炙之余亦有锅镬柴薪自东乃知樵者之言不谬耳度其野义未至遂拔栢树径大如椀去枝叶为大杖扃其户以石佛拒之是夜月白如昼夜未分野义挈鹿而至怒其扄鐍大呌以首触戸折其石佛而踣于地自东遂以栢树挝其脑再举而毙之拽之入室又阖其扉顷之复有野义继至似怒前归者不接已亦哮吼触其扉复踣于戸阈又挝之亦毙自东知雌雄已殒应无侪类遂掩闗烹鹿而食及明断二野义首挈余鹿而示段段大骇曰真周处之俦矣乃烹鹿饮酒尽欢逺近观者如堵有道士出于稠人中揖自东曰某有衷恳欲披告于长者可乎自东曰某一生急人之急何为不可道士曰某栖心道门恳志灵药非一朝一夕耳三二年前神仙为吾配合龙虎丹一炉据其洞而修之有日矣今灵药将成而数有妖魔入洞就炉击触药几飞散思得刚烈之士仗剑卫之灵药倘成当有分惠未知能一行否自东踊跃曰乃平生所愿也遂仗剑从道士而去跻险蹑峻当太白之高峯将半有一石洞可百余步即道士烧丹之室唯弟子一人道士约曰明晨五更初请君仗剑当洞门而立若见有怪物但以剑击之自东曰谨奉教久立烛于洞门外伺之俄顷果有巨虺长数丈金目雪牙毒气氤欝将欲入洞自东以剑击之似中其首俄顷若轻雾而化去食顷又有一女子颜色艶丽执芰荷之花缓步而至自东又以剑拂之若云气而灭食顷将欲曙有道士乗云驾鹤导从甚严劳自东曰妖魔已尽吾弟子丹将成矣吾当来为证也盘旋候明而入语自东曰喜汝道士丹成今有诗一首汝可继和诗曰三秋稽颡叩真灵龙虎交时金液成绛雪既凝身可度蓬壶顶上彩云生自东详诗意曰此道士之师遂释剑而礼之俄而突入药鼎爆烈更无遗在道士恸哭自东悔恨自咎而已二人因以泉涤其鼎器而饮之自东后更有少容而适南岳莫知所止今段将军庄尚有野义髑髅见在道士亦莫知所之

　　古今说海卷二十八

　　●钦定四库全书

　　古今说海卷二十九

　　（明）陆楫 编

　　说渊九【别传九】

　　○赵合传【阙名】

　　进士赵合貌温气直行义甚高太和初游五原路经砂碛覩物悲叹遂饮酒与仆使并醉因寝于砂碛中宵半醒月色皎然闻砂中有女人悲吟曰云鬟消尽转蓬稀埋骨穷荒无所依牧马不嘶沙月白孤魂空逐鴈南飞合遂起而访焉果有一女子年犹未笄容色絶代语合曰某姓李氏居于奉天有姊嫁洛源镇帅因往省焉道遭党羌所虏至此挝杀刼其首饰而去后为路人所悲掩于沙内经今三载知君颇有义心傥能为归骨于奉天城南小李村即某家枌榆耳当有奉报合许之请示其掩骼处女子感泣告之合遂收其骨包于橐中伺旦俄有紫衣丈人跃骑而至揖合曰知子仁而义信而亷女子咨祈尚有感激我李文悦尚书也元和十三年分守五原为犬戎三十万围逼城池之四隅兵各厚数十里连弩洒雨飞梯排云穿壁决壕昼夜攻击城危若累卵大有瓦解之势当其时御捍之兵纔三千激励其居人妇女老幼负土而立者不知寒馁犬戎于城北建独脚楼高数十丈城中巨细咸得窥之某遂设奇定计其楼立毁羌酋■〈目咢〉然以为神功又语城中人曰慎勿拆屋烧吾且为汝取薪积于城下许人钩上又太阴稍晦即闻城之四隅多有人物行动声云以夜攻城城中慑栗不敢暂安某曰不然潜以铁索下烛而照之乃空驱牛羊行胁其城兵士稍安又西北隅被攻摧十余丈将遇昏晦羣冦大喜纵酒狂歌云候明晨而入某以马弩五百张而拟之遂下皮墙障之一夕并工暗筑不使有声涤之以水时严寒来日氷坚城之莹如银不可攻击又羌酋建大将之旗乃赞普所赐立之于五花营内某夜穿壁而夺之如飞众羌号泣誓请还前掳掠之人而赎其旗纳其老幼妇女百余人待其尽归然后掷旗而还之时邠泾救兵二万人临其境股栗不进如此相持三十七日羌酋乃遥拜曰此城内有神将吾今不敢欺遂卷甲而去不信宿达宥州一昼夜而攻破其城老小三万人尽遭虏去以此利害则余之功及斯城不细但当时赏罚无章不得仗节出此城空加一貂蝉耳余闻锺陵韦大夫旧筑一堤将防水潦后三十年尚有百姓及亷问周公感其功而奏立德政碑峨然若余当时守壁不坚城中之人尽为逺羌之贱隶岂存今日子孙乎知子有心请白其百姓讽其州尊与立德政碑足矣言讫长揖而去合既受教就五原以语百姓及刺史俱以为妖不听惆怅而返至沙中又逢昔日神人谢曰君为言五原无知之俗刺史不明此城当有大灾方与祈求幽府吾言于五原之事不谐此意亦息其祸不三旬而及矣言讫而没果如期灾生五原城馑死万人老幼相食合挈女骸骨至奉天访得小李村而葬之及明日道侧遇昔日女子曰感君之义吾之大父乃贞元中得道之士有演参同契续混元经子能穷之龙虎之丹不日而成矣合受之女子已没合遂舍举究其玄微居于少室烧之一年能使瓦砾为金宝二年能起毙者三年饵之度世今时有人遇之于嵩岭耳

　　古今说海卷二十九

　　●钦定四库全书

　　古今说海卷三十

　　（明）陆楫 编

　　说渊十【别传十】

　　○杜子春传【阙名】

