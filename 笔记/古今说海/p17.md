<!-- { "loadSidebar": true } -->
　　南方逐除夜及将发船皆杀鸡择骨为卜传古法也卜吉即以肉祠船神呼为孟公孟姥其来尚矣按梁简文船神记云船神名冯耳五行书云下船三拜三呼其名除百忌又呼为孟公孟姥刘思真云玄冥为水官死为水神冥孟声相似又云孟公父名愤母名衣孟姥父名板母名履或云冥父冥母即玄冥也

　　象鼻炙

　　广之属城循州雷州皆产黑象牙小而红土人捕之争食其鼻云肥脆偏堪为炙愚按象有十二肉陈藏器云惟鼻是其本肉诸即杂肉梁翔法师云象一名伽那古训云象孕子五岁始生

　　鹅毛脡

　　恩州出鹅毛脡乃盐藏其味絶美其细如针郭义恭云小鱼一斤千头未之过也

　　桄榔炙

　　桄榔茎叶与波斯枣古散【古散堪为拄杖】椰子槟榔小异其木如莎树皮穰木皮出麫可食洛阳伽蓝记云昭仪寺有酒树麫木得非桄榔乎其心为炙滋腴极美

　　红盐

　　恩州有盐场色如绛雪验之即由煎时染成差可爱也郑公虔云琴湖池桃花盐色如桃花随月盈缩在张掖西北按盐有赤盐紫盐黑盐青盐黄盐亦有如虎如印如伞如石如水精状者

　　米■〈麦并〉

　　广州南尚米■〈麦并〉合生熟粉为之白薄而软按刘孝威谢官赐交州米■〈麦并〉四百屈详其言屈岂今之数乎且前朝短书杂说有呼食为头【梁元帝谢赐功德净馔一头又谢赍功德食一头又刘孝威谢赐果食一头】以鱼为■〈豆斗〉【梁科律生鱼若干斗】茗为薄为夹【温贡茗二百尺薄又梁科律薄茗干夹云云】笔为双为床为枚【搜神记益州西神祠祈祷者持一双笔南朝呼笔四管为一床梁简文帝答书云乍置笔床又云写书笔一枚一万字】墨为螺为丸为枚【陆云以兄送墨二螺梁科律御墨一量十二丸蔡质汉官仪曰尚书令仆丞郎月赐隃麋大墨一枚小墨一枚】纸为番锦为两【王佐云币锦二两】衣为裁【陆倕谢安城王楚越衣二裁沈约有谢葛衫二裁也】袈裟为縁【简文帝云蒙惠袈裟一縁】奴为头【简文帝书言安城王饷胡子一头】麝为子蜡为■〈麦并〉【麝香如干子蜡如干■〈麦并〉齐建武四年事】槟榔为口胡桃为子【陆陲谢安成王赐槟榔二千口并胡桃一千子】其事不可备论

　　睡菜

　　睡菜五六月生田塘中叶类茨菰根如藕梢土人采根为盐葅或云食之好睡郭子横云五味草食之不使人睡亦名却睡草

　　水韭

　　水韭生于池塘中叶似韭得非龙爪薤乎字林云签【音严】水中野韭也又■〈口芩〉【音吟】见字林似蒜生水中

　　蕹菜

　　蕹菜叶如柳三月生陈藏器云主解胡蔓草毒胡蔓即野葛也愚按广之菜有掉【辛菜也】东风【味如酪香气似马兰】蕊【音戢蜀人所谓葅香】■〈艹杓〉【音皛■〈艹凫〉茨苗也】之类无足奇者吴志孙皓时有荬【音买】菜晋安帝义熈二年有苦荬菜生扬州国初建达国献佛土菜泥婆国献波棱菜

　　斑皮竹笋

　　湘源县十二月食斑皮竹笋诸笋无以及之吴録云马援至茘浦见冬笋名曰苞笋博物志曰斑皮竹尧女以涕挥竹竹尽斑也尔雅曰笋竹之萌说文曰笋竹胎诗疏义笋皆四月生巴竹笋生八月篃【音媚】竹笋冬夏生永嘉记含坠竹笋六月生愚按山海经竹生花其年便枯六十年一易根必结实而枯死实落土复生六年还成町也竹谱曰荮必六十年■〈复〉亦六年是也南中有以竹为刀错子者如少钝复以浆水洗之如初广州记云石林竹劲利削为刀切截象皮如截草也愚闻贞元五年番禺有海戸犯盐禁避罪罗浮山入至第十三岭遇巨竹千百万竿竹围二十一尺有三十九节节长二丈海戸因破之为篾会罢吏捕逐遂挈而归时有军人获一篾以为奇货后献于刺史李复复命陆子羽图而记之许氏说文有长节竹谓之■〈公〉【音锺】得非罗浮山龙钟之义乎

　　无核茘枝

　　南方果之美者有茘枝梧州火山者夏初先熟而味少劣其高潘州者最佳五六月方熟有无核类鸡卵大者其肪莹白不减水精性热液甘乃奇实也

　　变柑

　　新州出变柑有苞大于升者且皮薄如洞庭之橘余柑之所弗及传云移植不数百里形味俱变因以为名亦如踰淮为枳乃水土异也

　　橄榄子

　　八九月熟其大如枣广志云有大如鸡子者有野生者高不可梯但刻其根方数寸许入盐于中子皆落矣今高凉有银坑橄榄子细长味美于诸郡产者其价亦贵陈藏噐云其木主解■〈鱼规〉鱼毒此木作檝拨着■〈鱼规〉鱼皆浮出

　　山橘子

　　冬熟有大如土爪者次如弹丸者皮薄下气普宁多有之

　　山胡桃

　　山胡桃皮厚底平状如槟榔

　　白杨梅

　　杨梅叶如龙眼树如冬青一名朹【音求】潘州有白色者甜而絶大

　　偏核桃

　　占卑国出偏核桃形如半月状波斯人取食之絶香美

　　红梅

　　岭南之梅小于江左居人采之杂以朱槿花和盐曝之梅为槿花所染其色可爱又有选大梅刻镂瓶罐结带之类取棹汁渍之【棹木叶汁】亦甚甘脆

　　五色藤筌蹄

　　琼州出五色藤合子书囊之类细于锦绮亦藤工之妙手也新州作五色藤筌台皆一时之精絶者梁刘孝仪谢太子五色藤筌蹄一枚云炎州采藤丽穷绮褥得非筌台与筌蹄语讹欤

　　香皮纸

　　罗州多栈香树身如柜柳皮堪捣纸土人号为香皮纸

　　枹木屧

　　枹木产水中叶细如桧其身坚类栢惟根软不胜刀锯今潮州新州多刳之为屧

　　红藤簟

　　琼州出红簟一呼为笙或谓之蘧蒢亦谓之行唐其色殷红莹而不垢

　　方竹杖

　　澄州产方竹体如削成劲挺堪为杖亦不让张骞笻竹杖也其融州亦出大者数丈又海晏【地名】出芦堪为拄杖高潘州出千岁蕨拄杖之类具多更有疎节竹【五六尺一节】僧道多以为杖又按会最云溱州通竹直上无节空心也

　　山花燕脂

　　山花丛生端州山崦间多有之其叶类蓝其花似蓼正月开花土人采含苞者卖之用为燕脂粉或时染帛其红不下红蓝又郑公虔云石榴花堪作燕脂

　　鹤子草

　　鹤子草蔓花也当夏开南人云是媚草甚神可比懐草梦芝采之曝干以代面靥形如飞鹤状翅羽嘴距无不毕备亦草之奇者草蔓延春生双虫常食其叶土人收于奁粉间饲之如养蚕法虫老不食而蜕为蝶女子佩之如细鸟皮号为媚蝶郭子横记勒毕献细鸟以方尺玉笼盛数百形大如蝇状如鹦鹉声闻数百里间如黄鹄也国人以此为候日晷亦曰候日虫帝得之旬日飞尽明年有细鸟集于帷帟或袭人衣袖因名蝉衣宫内嫔御有鸟集其衣者輙蒙爱幸至武帝末稍稍自死人服其皮者多为丈夫所媚余访花子事如面光眉翠月黄星靥其来尚矣然事有相类者见拾遗引孙和悦邓夫人甞置膝上和月下舞水晶如意误伤夫人颊流血染袴和自舐疮太医曰獭髓杂玉及琥珀屑当灭痕和乃作膏琥珀太多痕未灭而颊有赤点细视之更益其妍诸嬖要宠者以丹青点颊而后进幸一说上官昭容自制花子以掩黯处

　　越王竹

　　严州产越王竹根于石上状若荻枝高尺余土人用代酒筹次有沙筯产于海岛间其心若骨可为筹筯凡欲采者须轻步拔之不尔闻人行声则缩入沙中不可取陈藏器云越王余算味醎生南海长尺许

　　无名花

　　广州之南数百里有蔓草生吐一叶白花片大如掌初夏开徧问土人莫有知者

　　指甲花

　　花细白絶芳香番人重之未详其名又耶悉弭花白茉莉花【红者不香】皆波斯移植夏中如金钱花也本出外国大同二年始来中土又扶南传曰顿逊国有区拨花叶逆花致酒花摩夷花唐初罽宾国献供佛头花伽趺毕国献泥楼钵罗花皆中国所无者

　　相思子

　　相思子有蔓生者与龙脑相宜能令香不耗干宝搜神记云大夫韩冯妻美宋康王夺之冯自杀妻自投台下死王怒令冡相望宿昔有文梓木生二冡之端根交于下枝错其上宋王哀之因号其木曰相思树

　　睡莲

　　睡莲叶如荇而大浮于水面其花布叶数重凡五种色当夏昼开夜缩入水底昼复出也与梦草昼入地夜即复出一何背哉

　　古今说海卷十三

　　●钦定四库全书

　　古今说海卷十四

　　（明）陆楫 编

　　说选十四【偏记十一】

　　○西使记【元刘郁】

