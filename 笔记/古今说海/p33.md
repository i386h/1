<!-- { "loadSidebar": true } -->

　　古今说海卷三十六

　　●钦定四库全书

　　古今说海卷三十七

　　（明）陆楫 编

　　说渊十七【别传十七】

　　○蚍蜉传【阙名】

　　有徐玄之者自淛东迁于吴于立义里居其宅素有凶怪玄之利其花木珍异乃营之月余夜读书见武士数百骑升自床之西南隅于花毡上置绘缴纵兵大猎飞禽走兽不可胜计猎讫有旌旗豹纛并导骑数百又自外入至西北隅有带剑操斧手执弓槌者凡数百挈幄幕帘榻盘楪鼎镬者又数百负器盛陆海之珍味者又数百道路往返奔走探侦者又数百玄之熟视转分明至中军有错彩信旗拥赤帻紫衣者侍从数千至案之右有大铁冠执钺前宣言曰殿下将欲观渔于紫石潭其先锋后军并甲士执戈戟勿从于是赤帻者下马与左右数百升玄之石砚之上北设红拂庐帐俄尔盘榻幄幕歌筵客席毕备宾旅数十辈绯紫红緑执笙竽箫管者又数十辈更歌迭舞俳优之目不可尽记酒数巡上客有酒容者赤帻顾左右曰索渔具复有擭纲网笼罩之类凡数百齐入砚中未顷获小鱼数百千头赤帻谓诸客曰予请为渭濵之业以乐宾乃持钩于砚中之南滩众乐徒歌春波引曲未终获鲂鲤■〈鱼重〉鳜百余遽命操脍促膳凡数十味皆馨香不可言金石丝竹铿訇齐奏酒至赤帻者持杯顾玄之而谓众宾曰吾不习周公礼不读孔氏书而贵居王位今此儒发鬓焦秃饥色可掬虽孜孜矻矻而又奚为肯折节为吾下卿亦得陪今日之宴玄之忽乃以书卷蒙之执烛以爇一无所见玄之舍卷而寝方寐间见被坚执鋭者数千骑自西牖下分行布伍号令而至玄之惊呼仆夫数骑已至床前乃宣言曰蚍蜉王子猎于羊林之泽钓于紫石之潭玄之庸奴遽有迫胁士卒溃乱宫车震惊既无高共临危之心须有晋文还国之伐付大将军龚虰追过宣讫以白练系玄之颈甲士数十罗曳而去其行迅疾倐忽如入一城门观者架肩迭足凡五六里又行数里见子城入城有宫阙甚丽玄之至阶下有赤衣冠者唱言追徐玄之至蚍蜉王大怒曰服儒服读儒书不修前言往行而敢肆勇凌上付三事已下议乃释缚引入会议堂见紫衣冠者十人玄之遍拜皆瞋目踞受所陈设之类尤炳焕于人间是时王子以惊恐入心厥疾弥甚三事已下议请置肉刑议状未下太史令马知玄进状论曰伏以王子自不遵轨法游佚失度视险如砥自贻震惊徐玄之性气不回博识非浅况修天爵难以妖诬今大王不能度已反恣胷臆信彼多士欲害哲人窃见云物频兴沴怪屡作市言讹谶众情惊疑昔者秦射巨鱼而衰殷格猛兽而灭今大王欲害非类是蹑殷秦但恐季世之端自此而起王览疏大怒斩太史马知玄于国门以令妖言者是时大雨暴至草泽臣螱飞上疏曰臣闻纵盘游恣渔猎者位必亡罪贤臣戮忠谠者国必丧伏以王子猎患于絶境钓祸于幽泉信任幻徒荧惑儒士丧履之戚所谓自贻今大王不究湛游之非反听诡随之议况知玄是一国之元老实大朝之世臣是宜采其谋猷匡此颠仆全身或止于三谏犯上未伤于一言肝胆方期于毕呈身首俄惊于异处臣窃见兵书云无云而雨者天泣今直臣就戮而天为泣焉伏恐比干不恨死于当时知玄恨死于今日大王又不贷玄之峻法欲正名于肉刑是抉眼而观越兵又在今日昔者虞以宫之奇言为谬卒并于晋公吴以伍子胥见为非果灭于勾践非敢自周秦悉数累黩聪明窃敢以尘埃之卑少益嵩岳王得疏即拜螱飞为谏议大夫追赠太史马知玄为安国大将军以其子蚳为太史令赙布帛五百段米粟各三百石其徐玄之待后进止于是蚳诣宫门进表曰伏奉恩制云马知玄有殷王子比干之忠贞有魏中尉辛毗之谏诤而我亟以用已昧于知人焚栋梁于将立大厦之晨碎舟楫于方济巨川之日由我不德致彼非辜是宜褒赠其亡赏延于后者宸翰忽临载惊载惧叩头断号回心止泣伏以臣先父臣知玄学究天人艺穷厯数因通玄鉴得居圣朝当大王采刍荛之晨是臣父展嘉谟之日逆耳之言难听惊心之说易诛今蒙圣泽傍临照此非罪鸿恩沾洒犹惊已散之精魂好爵弥缝难续不全之腰领今臣岂可因亡父之诛戮冒国家之宠荣报平王既非本心効伯禹亦非素志况今天图将变运数堪忧伏乞斥臣遐方免逢丧乱王览疏不悦乃退寝于候雨殿既寤宴百执事于陵云台曰朕有嘉梦能晓之使我心洗然而亮者赐爵一级羣臣有司皆顿首敬听王曰吾梦上帝云助尔金开尔国展尔疆土自南自北赤玉洎石以答尔德卿等以为如何羣臣皆拜舞称贺曰启邻国之庆也螱飞曰大不祥何庆之有王曰何谓其然螱飞曰大王逼胁生人滞留幽穴锡兹咎梦由天怒焉夫助金者锄也开国者辟也展疆土者分裂也赤玉洎石与火俱焚也得非玄之锄吾土攻吾国纵火南北以答系颈之辱乎王于是赦玄之之罪戮方术之徒自坏其宫以禳厥梦又以安车送玄之归纔及榻玄之梦觉汗流浃洽既明乃召家僮于西牖掘地五尺余得蚁穴如三石缶因纵火以焚之靡有孑遗自此宅不复凶矣

　　古今说海卷三十七

　　●钦定四库全书

　　古今说海卷三十八

　　（明）陆楫 编

　　说渊十八【别传十八】

　　○甘棠灵会録【阙名】

　　会昌元年春孝亷许生下第东归次寿安将宿于甘泉至甘棠馆西一里已来逢白衣叟跃青骢自西而来徒从极盛醺颜怡怡朗吟云春草凄凄春水緑野棠开尽飘香玉绣岭宫前鹤髪人犹唱开元太平曲生策马前进问其姓氏叟微笑不对又吟一篇云厌世逃名者谁能答姓名曽闻三乐否看取路傍情生知其鬼物矣遂不复问但继后而行凡二三里日已暮矣至喷玉泉牌候之叟笑谓生曰吾闻三数君子今夕追旧游于此泉吾昨已被召自此南去吾子不可连骑矣生固请从叟不对而去生耸辔以随之去甘棠一里余见车马导从填隘路岐生仄盖而进既至泉亭乃下马伏于丛棘之下屏气以窥之见四丈夫有少年神貌扬扬者有短小器宇落落者有长大少髭髯者有清瘦言语及瞻视疾速者皆衣金紫坐于泉之北矶叟既至曰玉川来何迟叟曰适傍石墨涧寻赏憩马甘棠馆亭于西槛偶见诗人题一章驻步吟讽不觉良久座首者曰是何篇什得先生赏叹之若是叟曰此诗亦似为席中一二公有其题而晦其姓名怜其终篇皆有意思乃曰浮云凄惨日微明沉痛将军负罪名白昼呌阍无近戚缟衣饮气只书生佳人暗泣填宫泪廏马连嘶换主声六合茫茫皆汉土此身无处哭田横座中闻之皆襟袖掩面如欲恸絶神貌扬扬者云我知作诗人矣得非伊水之上受我推食脱衣之士乎久之白衣叟飞杯凡数十巡而座中欷歔未已叟曰再经旧游无以自适宜赋篇咏以代管弦命左右取笔砚乃出题云喷玉泉感旧游书怀各七言长句白衣叟唱云树色川光向晓晴旧曽游处事分明鼠穿月榭荆榛合草掩花园畦陇平迹陷黄沙仍未悟罪标青简竟何名伤心谷口东流水犹喷当时寒玉声少年神貌扬扬者诗云鸟啼莺语思何穷一世荣华一梦中李固有寃藏蠧简邓攸无子续清风文章高韵传流水丝管遗音托草虫春月不知人事改闲垂光影照洿宫短小器宇落落者诗云桃蹊李径尽荒凉访旧寻新益自伤虽有衣衾藏李固终无表疏雪王章羁魂尚觉霜风冷朽骨徒惊月桂香天爵竟为人爵误谁能高呌问苍苍清瘦及瞻视疾速者诗云落花寂寂草绵绵云彩山光尽宛然坏室基摧新石鼠潴宫水引故山泉青云自致惭天爵白首同归感昔贤惆怅林间中夜月孤光曽照读书筵长大少髭须者诗云新荆棘路旧衡门又驻高车会一樽寒骨未沾新雨露春风不长败兰荪丹诚岂分埋幽壤白日终希照覆盆珍重昔年金谷友共来泉际话孤魂诗成各自讽咏长号数四响动岩谷逡巡鬼车怪鸮相率啾唧哀猿老狸次第鸣呌顷之骡脚自东而来金铎之声振于坐中各命仆马颇甚草草惨无言语掩泣攀鞍若烟雾状自庭而散生于是出丛棘寻旧路匹马啮草于涧侧蹇童美寝于路隅未明达甘泉店店媪诘冒夜生具以对媪媪曰昨夜三更走马挈壶就我买酒得非此耶开柜视之纸钱也【此伤涯餗诸公枉死于甘露之变也】

　　古今说海卷三十八

　　●钦定四库全书

　　古今说海卷三十九

　　（明）陆楫 编

　　说渊十九【别传十九】

　　○颜浚传【阙名】

　　会昌中进士颜浚下第游广陵遂之建业赁小舟抵白沙同载有青衣年二十许服饰古朴言辞清丽浚揖之问其姓氏对曰幼芳姓赵问其所适曰亦之建业浚甚喜毎住舟即买酒果与之宴饮多说陈隋间事浚颇异之或谐谑即正色敛袵不对及抵白沙各迁舟航青衣谢浚曰数日承君深顾某陋拙不足奉欢笑然亦有一事可以奉酬中元必游瓦棺阁此时当为君类会一神仙中人况君风仪才调亦甚相称望不渝此约至时某候于彼言讫各登舟而去浚志其言中元日决游瓦棺阁士女阗咽及登阁果有美人从二女仆皆双鬟而有媚态美人倚阑独语悲叹久之浚注视不易美人亦讶之又曰幼芳之言不谬耳使双鬟传语曰西廊有惠监阇黎院则某旧门徒君可至彼幼芳亦在此浚深喜蹑其踪而去果见同舟青衣出而微笑浚遂逐美人叙寒暄言话竟日僧进茶果至暮谓浚曰今日偶此登眺为惜高阁痛兹用功不久毁除故来一别幸接欢笑某家在清溪颇多松月室无他人今夕必相过某前往可与幼芳后来浚然之遂乗轩而去及夜幼芳引浚前行可数里而至有青衣数辈秉烛迎之遂延入内室与幼芳环坐曰孔家娘子相邻使邀之曰今日偶有佳宾相访愿同倾觞以解烦愤少顷而至遂延入亦多说陈朝故事浚因起白不审夫人复何姓第颇贮疑讶答曰某即是陈朝张贵妃彼即孔贵嫔居世之时谬当后主眷顾宠幸之礼有过嫔嫱不幸国亡为杨广所杀然此贼不仁何甚昔刘禅孙皓岂无嫔御独有斯人行此寃暴且一种亡国我后主实即风流诗酒追欢琴樽取乐而已不似杨广西筑长城东征辽海使天下男寃女旷妇寡子孤途穷广陵死于匹夫之手亦上天降鉴为我报雠耳孔贵嫔曰莫出此言在坐有人不乐美人大笑曰浑忘却浚曰何人不欲斯言耶幼芳曰某本江令公家嬖者后为贵妃侍儿亡国之后为隋宫侍女炀帝幸江都为侍汤膳者宇文化及乱兵入某以身蔽帝遂为所杀萧皇后怜其尽忠因使殉葬后改葬于雷塘侧不得从焉时至此谒贵妃耳孔贵嫔曰前说尽是闲亊不如命酒畧延曩日之欢耳遂命双鬟持乐器洽饮久之贵妃题诗一章曰秋草荒台响夜虫白杨凋尽减悲风彩笺曽擘欺江总绮阁尘消玉树空孔贵嫔曰宝阁排云称望仙五云高艳拥朝天清溪犹有当时月应照琼花绽绮筵幼芳曰皓魄初圆恨翠娥繁华浓艶昔如何两朝唯有长江水依旧门前作逝波浚亦和曰箫管清吟怨丽华秋江寒月绮窻斜惭非后主题笺客得见临春阁上花俄闻扣门曰江修容何婕妤京昭仪来谒贵妃曰窃闻今夕嘉宾幽会不免輙窥盛筵俱艳其衣裾明其珰佩而入坐及见四篇捧而泣曰今夕不意再逢三阁之会又与新狎客题诗耳顷之闻鸡鸣孔贵嫔等俱起各辞而去浚与贵妃就寝欲曙而起贵妃赠辟尘犀簪一枚曰异日覩物思人昨宵值客多未尽欢情别日终更卜一会然须谘祈幽府呜咽而别浚翌日懵然若有所失信宿更寻曩日地则路近清溪松桂丘墟询之于人乃陈朝宫人墓也怆恻而返数月阁因寺废而毁后至广陵访得吴公台炀帝旧陵果有宫人赵幼芳墓因以奠之

　　古今说海卷三十九

　　●钦定四库全书

