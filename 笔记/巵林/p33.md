<!-- { "loadSidebar": true } -->
　　谂曰西秦録乞伏炽盘将有征西将军孔子后魏书天平元年萧衍将军纪耕入冦■〈山专〉嵣都督曹仲尼破走之此夷狄侮圣之甚者也宋书世祖以沈伯玉容貌似图画仲尼像常呼为孔丘王景文陪辇出指伯玉曰孔丘竒形容唐书王起字举之文宗引入翰林讲论经史诏画象便殿号当世仲尼此中国君臣侮圣之尤者也然唐书表汉有薛方丘字夫子则夸诞之风已始于此而朝野佥载周则天朝同州鲁孔丘为拾遗郎中张元一目为鹙入鳯池者则尤可哂矣金石録有魏镇东将军刘干碑云讳干字天比于孔子仲尼孔丘尚为末减耳若乃夫子之称原非至极之号端木之对棘成仆夫之询濯孺竖牛之斥叔孙栁下之妻之诔其夫孟津之誓武王于千夫长百夫长而皆呼之夫子则亦贵贱通称之词又班彪之剧蒙恬韩愈之祭田横李白之赠秋浦少府咸以夫子属之奚必弟子之严吾师学士之阿所好云尔而已哉且韩愈调张籍诗曰李杜文章在光焰万丈长惟此两夫子家居率荒凉则子美在唐世业有夫子之称固不必夺彼予此即太白亦称李夫子矣杜夫子自是人姓名若玄怪録有朔方节度使张彧两男一名曽子一名夫子俱为刺史通鉴唐僖宗时蜀人罗夫子聚众应阡能败自刭者是也玉堂闲话有长道县豪士张夫子名行儒则与前汉薛方丘同而司马相如传颜籀注曰严忌本姓庄当时尊尚号曰夫子则又非字也御览引文士传曰杜育童孺竒才博学能着文章心解性逹无所不综一时称为舞阳杜孔子此如关西孔子杨伯起之类亦非名也

　　颜回

　　占毕曰颜回为羌帅曽参为市人已见前载称颜子者黄宪外谢尚徐陵周续之皆六代人也称曽子者张覇外宗元卿蔡昙智滕昙恭皆南齐人俱见南史列传又陆云亦称颜子
　　谂曰仲尼神人髙不可仰颜渊亚圣士所能睎故赏誉之家持相推许古今若此者众矣祢衡曰仲尼不死孔融曰颜回复生事虽悲痛言亦可喜者也按黄叔度外称颜子者尚不乏人荀彧别传曰锺繇以为颜子既没能偹九徳不贰其过惟荀彧然或问繇曰君雅重荀君比之颜子可得闻乎魏志太祖称荀攸曰公逹外愚内智外怯内勇不伐善无施劳颜子不能过也晋书曰文立师事谯周门人以立为颜回又曰羊祜蔡邕外孙太原郭奕见之曰此今日之颜子也梁书曰伏挺字士标齐末举秀才梁髙祖谓为颜子引为征东行叅军时年十八隋书李士谦字子约事母以孝闻伯父魏岐州刺史玚每曰此儿吾家之颜子也若前乎黄生者张璠汉纪曰朱穆之年二十为郡督邮迎太守太守问曰君年少为督邮将因族世自有令徳穆之曰郡中瞻仰明公以为非颜渊不敢使迎孔子太守竒其才叹曰吾非仲尼督邮所谓颜回也济北先贤传戴宏字符襄年二十二为郡督邮府君欲挞之宏曰鄙郡遭明府咸以为仲尼之居国以宏为颜回岂闻仲尼有挞颜回之义府君异其对即署主簿此皆令誉也然后汉许暹字颜回见颜氏家训彼岂有长卿慕蔺之思乎后代曽子亦不一人南齐书刘瓛祖母病疽经年手持膏药渍指为烂母孔氏谓亲戚曰阿称便是今世曽子阿称瓛小名也梁书谢蔺字希如五岁父母未饭食终不进阮孝绪叹曰此儿曽子之流北史裴叔卿博涉有孝行时人号曰裴曽子然北史和士开传有一人士曽参为士开尝黄龙汤此又出市人下矣【文中子或曰董常何人也子曰其动也权其静也至其颜氏之流乎唐髙僧传僧一行姓张氏名遂道士尹崇见所撰大衍玄图甚嗟伏之曰后生颜子也亦见酉阳杂俎六帖曰海东王义慈事亲孝于弟兄友时号海东曽子唐书权徳誉门生七十人推沈传师为颜子又贾会华原人有髙节不荅辟署里中号一龙亲亡负土成墓庐其左手莳松栢时号关中曽子】

　　四友

　　史书占毕曰四友有四周文王外吴太子孙登四友诸葛恪张休顾谭陈表晋王敦王澄庾敳胡母辅之唐李峤杜审言崔融苏味道
　　谂曰胡王庾阮迭为宾主深有旷逹之致按八王故事曰胡母辅之少有雅俗鉴识与王澄庾敳王敦王夷甫为四友世说新语王大将军下庾公问闻卿有四友何者是荅曰君家中郎我家太尉阿平胡母彦国也而晋书王澄传王敦谢鲲庾敳阮修为王衍所亲善号为四友胡母辅之传辅之与王澄王敦庾敳为太尉王衍所昵号曰四友诸说不同似五人各有一四友实当以夷甫为领袖耳然何独之数君者陶潜圣贤羣辅録曰颜回子贡子路子张孔子四友也文王有胥附奔奏先后御侮谓之四邻孟懿子曰夫子亦有四邻乎子曰吾有四友焉自吾得回门人益亲是非胥附乎自吾得赐逺方之士日至是非奔奏乎自吾得师前有光后有辉是非先后乎自吾得由恶言不至于门是非御侮乎见孔丛子也又庄子大宗师子祀子舆子黎子来四人相与语曰孰以无为首以生为脊以死为尻吾与之友矣四人相视而笑莫逆于心遂相与为友汉书王莽始建国三年为太子置师友各四人尚书令唐林为胥附博士李充为犇走谏大夫赵襄为先后中郎将廉丹为御侮是为四友又太原郇相稚宾王莽时征为太子四友陶録又曰晋宣帝河南司马懿字仲逹魏司空颍川陈羣字长文中领军谯朱铄字彦才侍中济阴吴质字季重魏文帝四友也见晋纪又宋书曰谢灵运东还与族弟恵连东海何长瑜颍川荀雍太山羊璇之以文章赏会共为山泽之游时人谓之四友又南齐书宋升明初褚炫以清尚与刘俣谢朏江斆入殿侍文义号为四友梁书谢朏传亦曰齐髙帝辅政选朏为长史勅与河南褚炫济阳江斆彭城刘俣俱入侍宋帝时号天子四友又续髙僧传隋摄山僧诠法师大乗海岳释慧布道辨慧勇法朗从之聴论洞逹清玄时人语曰诠公四友法句朗悟语辨文章勇得意布二偶作朋张顾崔苏之外又何蔼蔼也然有广而为六者晋公卿礼秩曰愍懐立东宫置六传省尚书事时号太子六友颜之推观我生赋曰及荆王之定覇抚军镇于夏汭滥充选于多士在叅戎之盛列惭四白之调护厕六友之谈说有多而为七者圣贤羣辅録曰雄陶方回续牙伯阳东不訾秦不虚灵甫者舜七友也并为歴山雷泽之游战国策颜斶云尧有九佐舜有七友是也有倍而八者魏志在东宫凉茂为太傅注引英雄记曰茂名在八友中吴録曰髙岱字孔文所友八人皆世之英伟南史曰齐竟陵王子良开西邸招文学梁武帝与沈约谢朏王融萧琛范云任昉陆倕并游焉号曰八友有满而为十者新唐书曰陆余庆赵贞固卢藏用陈子昻杜审言宋之问毕构郭袭微司马承祯释懐一雅相善时号方外十友黄休复益州名画记载石恪画陈子昻卢藏用宋之问髙适毕构李白孟浩然王维贺知章司马承祯为仙宗十友图与书小异又李白诗序曰歴阳壮士勤思齐神力出于百夫则天太后召见授游击将军赐锦袍玉带大臣慕义结十友燕公张说馆陶公郭元振为首有泛而十二者韩诗外传曰周公践天子之位所友见者十二人又曰子贱治单父所友者十有二人是也有六之为二十四者晋书贾谧开合延宾海内辐辏勃海石崇欧阳建荥阳潘岳吴国陆机陆云兰陵缪征京兆杜斌挚虞琅邪诸葛诠宏农王粹襄城杜育南阳邹捷齐国左思清河崔基沛国刘瓌汝南和郁周恢安平索秀颍川陈聄太原郭彰髙阳许猛彭城刘讷中山刘舆刘琨皆傅会于谧号曰二十四友是也

　　三杰五老

　　史书占毕曰三杰有三汉萧何张良韩信外唐吴少微富嘉谟谷倚皆文人宋璟张说源干曜皆宰执又曰五老有二唐曹松等五人登第皆年七十余号五老榜在宋耆英前
　　谂曰蜀志傅干曰刘备寛仁有度诸葛亮逹治知变而为之相关羽张飞勇而有义皆万人之敌而为之将三人皆人杰也以备之畧三杰佐之何为不济歙州图经陈武帝受梁禅程灵铣以佐命功臣与周文育侯安都为三杰渊源録曰朱光庭调万年主簿时程颢主鄠县簿张山甫主武功簿皆以才名称闗中号为三杰又黄鲁直赠髙荷子勉诗云张侯海内长句晁子庙中雅歌髙郎少加笔力我知三杰同科张谓文潜耒无咎补之也然则三杰葢有七耳【金雷渊字希颜文诗喜新竒与友人髙廷玉李纯父号中州三杰郑晓今言曰山西三杰乔宇王鳯云王琼也宇德量鳯云气槩琼才畧然琼有功于民社矣】然明皇集左丞相说右丞相璟太子少傅干曜同上官命燕东堂赐诗云赤帝収三杰黄轩举二臣许景先送张说巡朔方云汉主知三杰周官统六卿葢皆用张萧事未尝即以为张宋源号也苏晋序云天子作三杰诗以宴亦摘其首句为题同于三百篇之旨耳论语谶曰尧率舜等升首山观河渚有五老游河迭歌一老曰河图将来告帝期二老曰河图将来告帝谋三老曰河图将来告帝书四老曰河图将来告帝图五老曰河图将来告帝符歌讫五老飞为流星上入昴拾遗记曰虞舜在位十年有五老游于国都舜以师道尊之言则及造化之始舜禅禹五老去不知所从舜乃置五星之祠祭之又曰老聃居反景日室之山有黄发老叟五人或乘鸿鹤或衣羽毛耳出于顶瞳子皆方面色玉洁手握青筠之杖与聃谈天地之数五老葢五方之精也家语曰荆公子年十五摄荆相事孔子使人观之视其堂上有五老焉其廊下有二十壮士焉太上飞行羽书曰南极老人丹陵上真西极老人素灵子期北极老人元上仙皇东极老人扶阳公子中元老人上元子此五老葢五星之真人也又异乎云牙五方之老路史曰道州营道北有五老人祠昔唐国子司业为道至襄阳遇五老人来迎自云舂陵人与之帛与幞问所居州城西北五里至访之无有惟五龙井遗缣在焉乃立五龙祠贞元十九年也是五老有八矣然耆英会十三人元丰中在洛阳五老则至和中在睢阳葢致政宫师相国会稽杜公【衍】燕申睢阳与宾客太原王公【涣】故卫尉河东毕公世【长】兵部沛国朱公【贯】驾部始平冯公【平】俱年八十余挂冠优游乡梓暇日燕集为五老会赋诗酬唱宋人形于绘事以纪其盛此至和丙申中秋日钱明逸叙胡氏误也【摭言天复元年杜徳祥榜放曹松王希羽刘象柯崇郑希颜等及第松舒州人希羽歙州人皆七十余象京兆人崇希颜闽人俱年踰耳顺时谓五老榜】

　　七子

　　史书占毕曰七子不始建安郑公孙黒强与六大夫盟谓之七子
