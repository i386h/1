<!-- { "loadSidebar": true } -->
　　笔丛曰谅辅字汉儒仕郡为五官掾时旱太守祈祷山川连日无所降辅乃自暴庭中期日中不雨乞以身塞无状于是积薪柴聚茭茅以自环构火将自焚焉未及日中天云晦合须臾澍雨一郡沾润此亦与戴封同世而人罕知并録之辅时为掾尤难也
　　谂曰按戴封谅辅同在蔚宗独行传封传者必及五官人何为罕知乎元瑞标榜汉儒而不详戴事反有罕识戴封者矣据传封字仲平济北刚人为西华令时大旱封祷请无获乃积薪坐以自焚火起大雨暴至此戴封之行也然汉世非特二子长沙耆旧传曰祝良字劭卿为洛阳令时亢旱天子祈雨不得良乃曝身阶庭告诚引罪自晨至中紫云齐起甘雨登降要此自曝耳未及烧身也桂阳先贤画赞曰临武张熹字季智为平舆令时天大旱熹躬雩未获嘉应乃积柴自焚主簿崇小史张化从熹焚焉火既燎天即澍雨此则长令簿史一时赴焰其视谅戴不亦合而一乎

　　异闻记

　　胡元瑞二酉缀遗曰陈太丘絶不闻著书而易林所引抱朴子载陈仲弓异闻记云同郡人张广遭乱有女四岁不能行弃塜中后开塜女复活问之曰见塜角有一物伸颈吞气乃效之转不复饥寻看乃大龟将女还饮食之初小腹痛久乃习云按此书太平广记及御览俱不载葢其亡已久然仲弓之言或当不妄因识此
　　谂曰抱朴子曰故太丘长颍川陈仲弓笃论士也撰异闻记云郡人张广定者遭乱避地有女年四岁不能歩渉又不可担负计弃之固当饿死不欲令其骸骨之露村口有古大塜上颠先有穿穴乃以器盛缝之下此女于塜中以数月许干饭及水浆与之而舍去候世平定其间三年广定得还乡里欲收塜中所弃女骨更殡埋之广定徃视女故坐塜中见其父母犹识之喜甚而父母初疑其鬼也入就之乃知其不死问从何得食女言粮初尽时甚饥见塜角有一物伸颈吞气试效之转不复饥日日为之以至于今父母去时所留衣被自在塜中不往来衣服不败故不寒冻广定索女所言物乃是一大龟耳女出食榖初小腹痛呕逆久许乃习此又足以知龟有不死之法及为道者效之可与龟同年之验也史迁仲弓皆非妄说者也按此在稚川书对俗篇元瑞乃搜之于易林又云后开塜女复活此似于景升家婢皆非也又予览北户録引陈仲弓异闻记曰东城池有王余鱼池决鱼不得去将死或以镜照之鱼看影谓其有双于是比目而去则此书唐尚存也

　　扶老

　　华阳博议曰困学纪闻云策扶老以流憇扶老藤名以为杖也见蔡顺传注扶老尤僻非伯厚不能知然亦读汉书偶得之又古今注秃鹙一名扶老扶老亦见太平御览草木类
　　谂曰王元美云杖名扶老鸟亦名扶老按易林曰鸠杖扶老衣食百口渊明此语取易林之意犹引诗友于诒厥之类非以杖即名扶老也孔光传曰太后赐太师灵寿杖服虔曰灵寿木名孟康曰扶老杖也师古曰木似竹有枝节长八九尺围三四寸自然有合杖制不须削治也山海经曰龟山多扶竹郭璞曰卭竹也髙节实中中杖也名之扶老竹西京杂记曰上林苑有扶老木十株晋宫阁名曰华林园扶老三株汝南先贤传曰蔡顺字君仲至孝所居井桔槔岁久欲易之为在母生年上不敢一旦忽生扶老藤绕之遂坚固有鸠巢其上葢二种木及竹藤皆堪作杖故咸名扶老耳诗其柽其椐陆机疏曰椐节中肿似扶老今人以为马鞭及杖此扶老不知何所指也古今注曰汉成帝顾成庙有三玉鼎二真金炉槐树悉为扶老拘栏斯亦不知何物广志曰扶老华黄如金名金草则又草类也李尤灵寿杖铭乃制为杖扶危定倾郭璞桃杖赞杖以扶危任昉荅饷杖诗扶危复防咽事归薄暮人庾信竹杖赋将以养老将以扶危春秋说题辞曰酒之言乳也所以策身扶老也然则酒正可以扶老名矣汉武内传曰王母谓武帝曰太上之药乃有太真虹芝天朴神草尚宫大碧西乡扶老紫虬童子九色鳯脑有得食之后天而老以此观之元美谓杖名良谬而元瑞谓渊明之所策即君仲之井藤亦狭之甚也

　　荆轲延周

　　史书占毕曰刺大乱之道也燕社稷旦莫墟矣丹思所以济之而万无策也侥幸于一刺讵得已哉政殛苏嗣可以息黔黎延周脉燕亦未至遂亡轲之垂中而弗中也天也世人烛成败弗烛为笑资悲夫
　　谂曰秦师日深燕境日急太子丹之与轲谋也不过曰刼秦王刺杀之彼大将擅兵于外而内有大乱君臣相疑以其间诸侯得合从偿秦必矣元瑞乃谓政殛苏嗣可以息黔黎延周脉此葢以扶蘓为贤也假使当时政死轲手扶苏嗣位不复雠不讨贼与燕约和外愧夫差内惭秦襄亦何贤之与有然则燕视秦王死亦亡不死亦亡而曰未至遂亡过矣且丹思自雪见凌之怨非为周恤不祀之悲也吾友黄若木云西周亡于秦昭襄五十一年东周亡于庄襄元年河洛之又见黍离久矣胡氏欲扶苏重立周之社稷乎

　　伍伯

　　胡元瑞庄岳委谈曰巵言谓前导为伍伯所引贾充及崔豹语当矣然晋唐间官中行鞭杖者亦谓之伍伯南北史多载尚未明审唐书蘓世长为刺史因民不率教责躬引咎自挞于都街伍伯疾其诡鞭之见血世长不胜痛大呼走观者无不笑之又太平广记某人欲知未来戎幕【闲谈畼璀年六十余为河北一宰在县惟寻术士云】或曰公部中伍伯判冥者也具簮笏召问之荅曰某非幽冥主者亦冥中伍伯能于杖数量人之死生凡人将有厄皆先受杖数二十以上皆死二十以下但重病耳据二事则伍伯固有两义
　　酉阳杂俎载伍伯三四处如语资类载某公【即魏收】欲题名岩石偶无笔以伍伯杖画之则伍伯或前导而兼行杖者正犹今之皁人行则呵辟罚则用刑耳又按宋程氏演繁露载后汉虞诩传注续汉志伍伯公八人中二千石六人千石六百石皆四人自百石以下皆二人黄绶武官伍伯六人辟车铃下侍合门阑部署衙走卒皆有程品多少随所典领率皆赤帻绛褠即今行鞭杖者然则伍伯之名汉世已有矣
　　续考后汉曹节传节弟见越骑校尉营五百妻有色从求之五百不敢违注引韦昭云五百字本伍伯伍当也伯道也使之导引当道也按今俗呼行杖人为五百右皆注中语据此说最为明了余所谓二义兼者信矣
　　又祢衡传黄祖怒衡不逊令五百将出杖之亦见后汉书则知二字汉世通用也今俗称皁隶亦有所本皁人葢古司牧者隶则舆隶本不并言考张湛列子注己见则疑起于晋然义未必同
　　谂曰汉书鼌错言事曰古之制边县以备敌也使五家为伍伍有长十长一里里有假士四里一连连有假五百十连一邑邑有假侯皆择其贤材有护习地形知民心者居则习民于射法出则教民于应敌服虔曰五百帅名也是古谓连帅为五百周礼郑玄司服注曰今时伍百缇衣古兵服之遗制疏曰伍行也伯长也谓宿卫者之行长则卫士又名伍伯又八职注曰如今侍曹伍伯传吏朝也疏曰汉时五人为伍伯长也是五人之长传在朝羣吏诸官事务于朝也则传事者亦为伍伯神仙传曰王敦诛郭璞璞谓伍伯曰吾年十三时于栅塘脱袍与汝吾命应在汝手中伍伯衔涕行法则刽子手行刑者亦呼伍伯也祢衡传注曰五百犹今之问事也问事岂刺闺之类乎晋舆服志曰车前五百者卿行旅从五百人为一旅汉氏一统故去其人留其名则五百宜读如字此又数义也
　　皁隶字昉自左氏以为十等之官货殖传注皁养马者隶之言着系着于人也然班氏谓至于皁隶抱闗击柝则犹贱官耳方言枥皁也郭璞注曰皁隶之名于是乎出葢古祗以为牧圉之役自兹而后渐以卑辱抱朴子曰皁隶之巷不能纡金银之轩沈约弹事曰既壮而室窃赀莫非皁隶宋书孙处等论诸将起自竖夫出于皁隶刍牧之下柳元景檄臧质云郭伯西门遗出自皁隶宠越州郡隋书李宻数宇文化及曰卿本匈奴皁隶破野头耳此如骂人臧获其非卑宦可知若宋太祖诏徐羡之傅亮荼酷备加颠沛皁隶之手张太后废少帝令居帝王之位好皁隶之役亲执鞭扑驱击无辜则即今行杖人矣

　　张万福

　　胡元瑞九流绪论曰道家有五等朝仪一卷题张万福撰崇文总目云未详何人按唐张万福抗言救阳城即世主谓江淮草木皆闻尔名者而崇文愦愦如此允宜张睿讥之然万福武人著书或非其事酉阳杂俎又有名医张万福则此书固未知出谁手或更有一人不可知崇文诚足讥东观亦未审也又史书占毕曰唐有三张万福一徳宗朝救阳城人所共知者一与柳芳同时见酉阳杂俎第七卷末以医名非武将也一撰五等朝仪见通志略乃道家者流
　　谂曰冦谦之传太上老君赐天中三真太文録有五等一曰阴阳太官二曰正府真官三曰正房真官四曰宿宫散官五曰并进録主坛位礼拜衣冠仪式各有差品凡六十余卷号曰録图真经五等朝仪岂此谓耶然谓唐有三张万福则甚不然何者酉阳杂俎曰柳芳为郎中子登疾重时名医张万福初除泗州与芳故旧芳贺之具言子病张诘旦候芳遽引视登万福遥见登顶曰有此顶骨何忧也因诊脉五六息曰不错寿且踰八十乃留药数十字谓曰不服此亦得后登为庶子年至九十胡葢以此万福善医者耳但新旧唐书张万福传皆云徳宗以万福为濠州改泗州刺史召拜左金吾将军大言救阳城曰吾年八十与见盛事则万福曽为泗州与杂俎言合也栁芳大厯元年为太常博士撰皇室永泰新语见代宗纪至万福除泗州时可三十年及万福八十芳可七十余正同时也胡岂以唐书不载其有和缓之术便谓为两人乎本传言其三世明经而万福以业儒不显乃学骑射则五等朝仪何知非张尚书著述且其年九十未尝一日言病非道家何以得此然则万福葢文士习武有道术而善医又善相人者胡云有三予谓直是一人黄长睿云唐人有传尽之矣

　　李文悦

　　史书占毕曰唐有两李文悦一见安史叛时一见宪宗修麟徳殿时通鉴所载又古今说海赵合传有李文悦葢即安史叛时者
　　谂曰安史之乱贼将姓李者如立节钦凑廷坚史鱼归仁廷训竭诚令崇懐仙抱忠辈纷纷委质不见有所谓李文悦者通鉴元和元年刘辟绵江栅将李文悦以城降髙崇文二唐书髙霞寓从髙崇文击刘辟下鹿头城降李文悦以兵三千自归李而髙崇文传阿跌光颜军鹿头西断贼粮道其将李文悦以兵三千自归李文悦始见是时耳通鉴又云元和十三年修麟徳殿右龙武大将军李文悦白宰相论諌自门诸卫迁南牙诸卫充威逺营使十四年吐蕃围盐州刺史李文悦拒守凡三十七日吐蕃不能克唐书吐蕃回纥二传并同二传又云长庆元年六月吐蕃犯青塞堡盐州刺史李文悦发兵击之按李文悦于唐书无传无以知其首末但以三书寻之文悦葢蜀川降将入朝仕至龙武将军以抗直欲諌左转遂出为盐州卒能立功非两人也又太平广记引传竒张合传曰合太和初游五原路经砂碛见紫衣丈夫谓曰我李文悦尚书也元和十三年曽守五原犬戎围城吾与相持三十七日羗酋卷甲而去其叙守城时力战甚苦固明言元和十三年则安得以为安史时人乎然盐州苦战乃在十四年合传作十三年亦稗官之舛也

　　李伯禽

　　占毕云唐有两李伯禽一太白子一嘉兴监与神婚见通幽记
