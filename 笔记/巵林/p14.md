<!-- { "loadSidebar": true } -->
　　述曰左传襄三十一年陆徳明音义曰士文伯名匄本作丐解者云文伯是范氏之族不应与范宣子同名按士文伯字伯瑕春秋时人名皆相配楚令尹阳丐字子瑕即与文伯名字正同又郑有驷乞字子瑕匄与乞义同则作匄者是又鲁有仲婴齐是庄公之孙又有公孙婴齐是文公之孙仲婴齐为从祖同时同名郑有公孙叚字子石又云伯石印叚字伯石传又谓之二子石印叚即公孙叚从父兄弟之子尚同名字则伯瑕与宣子何废同乎予谓枝叶相残则葛藟不芘况于名字得不棼同南史孝义传江泌字士清济阳考城人族人兖州中从事与泌同名世谓士清为孝泌以别人无怪者则郑之叚晋之匄鲁之婴齐近古尚质无足议矣左传哀四年蔡侯申陆徳眀曰案宣公十七年蔡侯申卒是文侯也今昭侯是其玄孙不容与髙祖同名正义曰蔡世家文侯申生景侯固固生灵侯般般生隠太子昭侯申是隠太子之子杜世族谱亦然计昭侯是文侯玄孙乃与髙祖同名二申必有一误襄二十五年吴子诸樊伐楚昭二十三年吴太子诸樊入郹正义曰吴子诸樊吴王僚之伯父也僚子又名诸樊乃与伯祖同名理不应然此乆逺之书字经篆隶或误是吴樊蔡申陆孔皆所不信也案郑玄檀弓注曰易说帝乙曰易之帝乙为成汤书之帝乙六世王天之锡命疏可同名正义曰易说者易纬干凿度也纣父称帝乙而汤名乙其六世孙名祖乙即是六世王也天之锡命疏可同名者此注易纬语也言帝王之名由天所锡则世疏可同夫若纬书言则六世以外帝王且可同名诸侯大夫抑其细矣魏书安同传云同父屈仕慕容暐为殿中郎将同子屈典太仓盗官粳米欲以养亲同大怒奏求戮屈卷尽有史臣题亦笑其祖孙共名予谓简编既逺鱼豕必多以陆孔之旨推之安知同父屈之非字讹也史记郑世家犬戎杀桓公郑人立其子掘突是为武公武公卒子庄公立有三公子太子忽其弟突及子亹也索隠曰谯周云武公名突滑皆非也葢古史失其名太史公循旧失而妄记之耳按下文其孙昭公名忽厉公名突岂有孙与祖同名乎当是旧史杂记昭厉忽突之名遂误以掘突为武公之字也此亦委过于史者惟蜀王本纪云鳖灵即位号曰开明竒帝王卢保亦号开明有五丁力士五妇侯台之事汉书广陵孝王子广平节侯徳子又名徳林邑记曰林邑王曰杨迈能得人情其太子名咄慕先君之徳复改名杨迈郦善长亦笑之此事乃无可疑者然则祖孙联讳商周以来依稀有之父子同名亦不独一罗礼也

　　月中桂兔

　　续笔曰酉阳杂俎天咫篇记月中蟾桂引释子书言须弥山髙面有阎扶树月过树影入月中或言月中蟾桂者地影也空处水影也予记东坡鉴空阁诗云明月本自明无心孰为境挂空如水鉴写此山河影我观大瀛海巨浸与天永九州岛居其间无异蛇盘镜空水两无质相照但耿耿妄云桂兔蟇俗说皆可屏正用此说
　　述曰董逌跋月宫圗云或疑月中有兔形考灵宪有此说谓月阴之宗积而成兽象兔蜍而王充谓兔在月中则死乃以兔为月气予以为月无光而遡日为明世所知也天有十二辰列于方者有神司其位日出在东其对在酉酉为鸡日光含景则鸡在日中及运而西则对在卯卯为兔月光含景则兎在月中月有兎形何足异哉人知日中为乌而不知为鸡知月中有兎不知兎自日以传形也或曰段成式言月中有桂仙人吴刚斫其根曰不然日行于西与扶桑对则陊景日中月望之明景亦随之董觧亦可喜然上苍髙邈孰辨其真屈原有顾兔在腹之问推度灾有蟾蜍决鼻之说元命包有蟾兎阴阳双居之谈虞喜有仙人桂树之论矣释氏既谓地水所映复谓阎浮提树之形瑜珈论谓大海鱼鳖之影西国传谓有兔行菩萨行投身火中天帝取焦兔冥月内事尤鄙俚大抵家立一说竞异争髙者耳子瞻仇池笔记曰玉川子月蚀诗谓蚀月者月中虾蟇梅圣俞日蚀诗谓蚀日者三足乌此因俚说以寓意战国策日月凋晕于外其贼在内则俚说旧矣葢亦鉴空诗意然中秋看潮诗云定知玉兎十分圎送桂花云蟾窟枝空记昔年乃屡从俚说何也

　　土木偶人

　　四笔曰赵徳甫金石録跋汉居摄坟坛二刻云其一上谷府卿坟坛其一祝其卿坟坛坟坛者古未有土木像故为坛祀之两汉时皆如此按战国策蘓秦谓孟尝君曰有土偶人与桃梗语桃梗曰子西岸之土也挺子以为人雨下淄水至则汝残矣土偶曰吾西岸之土也土则复西岸耳子东国之桃梗也刻削子以为人降雨下水至流子而去矣所谓土木偶人非像而何汉寓龙寓车马皆以木为之像其真形谓两汉未有不可也
　　述曰应璩书泥人鹤立于阙里续汉志求雨立土人李斐汉书音义曰武帝时暴利长屯田炖煌作土人持勒靽収马渥洼论衡曰立春耕为土象人男女各二人秉耒把锄又曰世间缮治宅舎作毕解谢土神为土偶人以像鬼形名曰解土若夫夜郎雕汉吏之颜匈奴刻郅都之貌县官效欝垒之容李子长之梧囚能动江充之桐人为蛊丁兰之木母颦睂薛综东都赋注曰主木主言刻木为人主神置庙中而祭之则汉世葢祀土木像矣至若金写范蠡而朝礼者越王勾践也檀刻迦文而询仰者波斯匿王也鲁般之仆善御化人之伎能歌指南司方记里击皷固在田蘓前焉又淮南谓鲁用偶人塟而孔子叹而郑玄礼记注曰俑偶人也有面目机发似于生孔子善古而非周埤苍曰木人送塟设关而能跳踊故名之周礼冡人有鸾车象人郑玄解为俑葢取孟子之说则周初已有然非惟周也史记曰殷帝武乙无道为偶人谓之天神与之博令人为行天神不胜乃僇辱之正义曰偶对也以土木为人对象于人形也商书曰髙宗梦帝赉予良弼乃审厥象俾以形旁求于天下传曰审所梦之人刻其形象以四方旁求之于民间也又非惟商也博物志曰黄帝登仙其臣左辙者削木象黄帝帅诸侯以朝之又论衡曰黄帝以度朔之神主大桃人葢土木形骸已兴于上世矣

　　桑榖

　　三笔曰昔人谓颜师古为班氏忠臣以其注释纪传虽有舛误必委曲为之辨也如五行志与尚书及春秋乖戾为甚桑榖共生于朝刘向以为商道既衰髙宗乗敝而起既获显荣怠于政事国将危亡故桑榖之异见武丁恐骇谋于忠贤颜注曰桑榖自太戊时生而此云髙宗时其说与尚书大传不同未详其义或者伏生差谬案艺文志自云桑榖共生太戊以兴鸣雉登鼎武丁为宗乃是本书所云岂不可为明证而翻以伏生为谬何也
　　述曰史通书志篇曰太戊崩后嗣有仲丁河亶甲祖乙盘庚凡歴五世始至武丁即髙宗也桑自太戊时生非髙宗事斯皆直取胸懐以后为前以虚为实移的就箭揜耳盗钟者耶葢亦以五行志误也案志称书序曰伊陟相太戊亳有祥桑榖共生传曰俱生乎朝七日而大拱伊陟戒以修徳而木枯刘向以为殷道既衰髙宗承敝而起尽谅阴之哀天下应之既获显荣怠于政事国将危亡故桑榖之异见桑丧也榖生也杀生之柄失而在下近草妖也则本志以为太戊事特因刘向言而依违耳史殷本纪曰太戊立伊陟为相亳有祥桑榖共生于朝一暮大拱太戊惧伊陟曰臣闻妖不胜徳帝之政有阙与帝其修徳太戊从之而祥桑枯死说苑曰殷太戊时有桑榖生于庭昬而生比旦而拱史请卜之汤庙太戊从之乃早朝而晏退三日而桑榖自亡说苑又曰髙宗者武丁也成汤之后王道缺刑法违犯桑榖俱生乎朝七日而大拱相曰闻诸祖已桑榖野草也而生于朝意者国亡乎武丁恐骇饬身修行思先王之政三年蛮夷重译而朝是以髙而尊之论衡异虚篇亦以为殷髙宗时事语与说苑同而曰桑榖实吉祖已以为凶据此则谓武丁时有之未必尽非也予又观吕氏春秋曰成汤时有榖生于庭昬而生比旦大拱汤曰祥者福之先见祥为不善则福不至妖者祸之先见妖而为善则祸不至于是早朝晏退务镇抚百姓三日而榖止髙诱注曰书叙云伊陟相太戊亳有桑榖祥共生于朝太戊太甲孙太庚之子也号为中宗汤生仲丁仲丁生太甲太甲生太庚太庚生太戊凡五君矣此云汤时不亦谬乎由此观之曝咸阳市门无敢増损一字者明畏不韦势耳故扬子云恨不及其时车载其金而归也髙氏葢以文信侯之言为妄然韩诗外传亦曰殷时榖生汤之廷三日大拱伊尹曰榖泽野物也今生天子之庭殆不吉也臣闻妖者祸先祥者福先见妖为善祸不至见祥为不善福不臻汤乃斋戒静处夙兴夜寐赦过赈穷七日而榖亡然则桑榖生于商朝者三日而皆为兴商之祯髙诱颜籕皆所谓不该不徧一曲之士也

　　碌碌

　　洪氏三笔曰今人用碌碌字本出老子不欲碌碌如玉孙愐引此句及王弼别本以为琭琭然又为録録娽娽鹿鹿陆陆禄禄凡七字史记毛遂云公等録録因人成事唐韵以为娽娽汉书萧何赞云録録未有竒节颜师古注録録犹鹿鹿言立凡庶中也马援传今更共陆陆庄子渔父篇禄禄而受变于俗后生或不尽知
　　述曰广韵引者老子注琭琭喻少而郭璞尔雅注曰天下名丘五恐州黎宛营诸丘碌碌未足当之邢昺疏曰碌小石也碌碌多貌此州黎宛营等五丘碌碌然小耳毛遂谓舎人公等碌碌因人成事者意相类也习凿齿与桓秘书璅璅常流碌碌凡士葢亦以为庸细者然冯衍显志赋大人之徳不碌碌如玉落落如石章懐注曰玉貌碌碌为人所贵石形落落为人所贱又易林曰鸟芘茂林君子碌碌又曰辅心涌泉碌碌如山马第伯封泰山记曰俯视溪谷碌碌不可丈尺说人人殊矣晏子春秋録録强食进死何伤鹖冠子曰物之始也倾倾至其有也録録灌夫传帝在即録録师古曰録録言循众也娽娽说文曰相随从也庄子司马彪注曰禄禄犹録録领録也陆徳明曰禄禄谓形见为礼也孔颕逹王制疏引释名曰独鹿也鹿鹿无所依也周礼摝铎疏曰鹿鹿然作声也太子贤后汉书注曰陆陆犹碌碌也潜夫论曰已乃陆陆相将谐辞礼谢此与马援书类若慕容绍宗檄梁文曰侯景群子陆陆妻侄成行则似为多意然此一语字虽有七旨趣咸乖不可比而同也又淮南缪称曰人之忧喜非为蹗蹗焉徃生也说文曰逯行谨逯逯也博雅逯逯众也楚词九思曰哀世兮睩睩諓諓兮嗌喔则字复有十变矣予意碌碌如玉自是如虹浮筠之称易林所云苕亭峻玮也碌碌不可丈尺是深逺窈邃之意余皆阘茸猥庸意耳疏与识者搉之

　　巵林卷四

　　●钦定四库全书

　　巵林卷五

　　（明）周婴 撰

　　○议郎【郎瑛仁寳七修类藁】

　　记里皷

　　郎仁寳曰本朝尝以记里皷题试士多有不知何物者知者又不知始于何时何人创也近墨谈以杨铁崖记里皷赋数言通用之辞即以为制度又无时与人殊不知唐元和间金忠义作宋天圣间内侍卢道隆又造之
