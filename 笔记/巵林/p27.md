<!-- { "loadSidebar": true } -->
　　诗乘载陆凯赠范晔诗曰折梅逢驿使寄与陇头人江南无所有聊赠一枝春梅氏注引荆州记曰陆凯与范晔善自江南寄梅花一枝来诣长安兼赠之诗陆凯字智君代北人梅曰按范晔未尝至长安此当有误
　　洗之曰予按陆智君仕孝文之朝孝文立三年而齐已受禅与蔚宗生不同时若诗果智君所作则陆出代北范产江南范宜以梅寄陆而陆乃折花贻范何其倒也吴志陆凯字敬风吴郡人为孙皓左丞相而御览十九卷引荆州记作凯与路晔为友寄梅赠诗其诗作折花逢秦使所谓路晔者史未有见而所称陆凯亦未晓是敬风否也诗薮云吴有丞相陆凯集一卷非折梅之陆凯也然有集传于隋则诗文固非所短矣此亦持其两端焉耳

　　李那

　　梅氏诗乗载李那有适重阳阁诗曰衔悲向玉阙垂泪上瑶台舞阁悬新网歌梁积故埃紫庭入緑草丹墀染碧苔金扉昼常掩珠帘夜暗开方池含水思芳树结风哀行雨归将絶朝云去不回独有西陵上松声薄暮来
　　梅禹金注曰徐陵与李那书曰获陪驾终南入重阳阁诗昔魏武虗帐韩王故台自古文人皆为词赋未有登兹旧阁叹彼幽宫标句清新发言哀断岂止悲闻帝瑟泣望羊碑一咏歌梁之言便掩盈怀之泪正指是诗也旧题作重适阳阁乃倒置之误庾信宇文昶并有陪驾终南诗李那当与同时又曰按周书武帝保定元年遣治御正殷不害使陈文苑英华徐陵与李那书云殷仪同至止那答书云殷御正衔命来归正谓不害其称那云雍容廊庙献纳便繁则仕周者也
　　洗之曰按周书明帝武成二年三月重阳阁成会郡公列将卿大夫于芳林园赐钱帛四月帝崩然则阁葢周明之雀台那亦经赐物者故诗皆悲恸语文苑英华题作重适阳关诸家皆承其误今从梅氏
　　婴又按周书北史李昶顿丘临黄人小名那祖彪名重魏朝父游有才行尔朱之乱游奔江右昶幼解属文十岁为明堂赋周文以为丞相府记室叅军转黄门侍郎封临黄伯奏为御史中尉赐姓字文氏拜内史明帝初行御史中大夫保定初进骠骑大将军开府转纳言进爵为公昶于周文世已当枢要兵马处分专以委之诏册文笔皆昶所作常曰文章不足流后世经邦政治庶及古人故文笔了无藁草惟留心政事此颇与陵书合文苑英华李那答徐陵书曰仆世传经术才谢刘歆家有赐书学非班嗣弱龄有意颇爱雕虫岁月三余无忘肄业此与昶传又合则李那即是李昶耳然徐陵赞美那终南阳阁二制而今传陪驾终南者乃宇文昶作庾信既和宇文内史终南篇又有和宇文内史入重阳阁之作窃谓昶以赐姓宇文故称宇文昶何者庾子山撰周将相文如田弘段永辛威陆逞郑常诸人功在伯朝名书周史即松楸掩隧碑表在阡咸从赐姓之荣舍因生之本且陆通之女遂袭步孤窦炽之娃亦承纥豆市朝亟革李和始变其名覊旅无归髙宾仍传其嗣虽国史存其旧徳而朝典守其宪章湮没虽多梗概犹在外此唯唐瑾遗传万钮靡称崔谌残碑属籍不缀此例差寡葢有之焉以是而推则宇文内史又即李那也宇文昶腾于朝列示不违君李那行于邻交示不诬祖况那父在江南则徐陵所居父母国也与书称名安可不从父所命反复论世灼然可凭庾信重阳阁之诗亦殊觉甚为怆恻葢即和此篇云

　　○原谢

　　知星

　　五杂组天部引习凿齿谓星人曰君尝闻知星宿有不覆之义乎大凡占星者皆于中天野外窥之故云不覆
　　原曰知星宿衣不覆古之遗谚也晋陶侃宅无吉凶摄生论引之谓术弥精而穷益甚也是以桓宣武以绢一疋为戱在杭不悟晋书有字为衣字之讹遂至燕说矣

　　奔牛

　　五杂组云丹阳有奔牛坝相传梁武帝时有人于石城掘得一僧瞑目坐土中奏于帝帝问志公公曰此入定耳令人于傍击磬则出定矣帝命试之果开目问之不答志公乃说其前事僧一视志公即起南向奔去帝遣人逐之至此地化为牛因名近时樵阳子亦类此
　　原曰按南齐书全景文与沈休之出都到奔牛埭有人相之曰君等皆方伯也景文孝建初以功封汉水侯宋书曰孔觊反会稽太守遣建威将军沈怀明东讨至奔牛筑垒自固又元凶劭之立世祖入讨遣顾彬之刘季之合势与劭将燕钦等相遇于曲阿奔牛塘钦等大败据此则奔牛之名宋齐前已有云梁僧化谬也

　　○申董

　　滠字

　　董遐周吹景集曰古音畧滠字音书涉切引董仲舒颂舟舆浮滠章樵注滠浮栰之类此字诸书不収张按荆州记滠阳县东有凤冈江乘记木庐山上有锺乳流出滠河上思村山弘君举食檄云滠河独穴之鲤水经注江水左得湖口水通大湖又东合滠口水考两汉地理郡国志俱逸之惟沈宋书刘粹滠阳县男又荆州有滠阳子相晋安陆人朱伺求分安陆东界为此县则县创宋时此前宜无闻也又温公通鉴姚弋仲据滠头胡三省注云此清河之滠头也水经注郝昭营陈仓城成诸葛亮围之今滠水对亮城是与昭相御处也则南北之内有二滠水矣
　　申曰广韵滠水名在西阳水经注涢水东通滠水又曰江水东合滠口水上承沔水于安陆县而东径滠阳县北晋书愍帝记建兴二年杜■〈山上〈弓攵〉下〉别帅王真袭荆州刺史陶侃于林障侃奔滠中又曰朱伺字仲文安陆人为郡将督张昌之逆太守弓钦走滠口伺率部党攻昌灭之伺部曲以诸县附昌惟本部倡义讨逆逆顺有嫌求别立县因此遂割安陆东界为滠阳县而贯焉又宋符瑞志晋简文帝时甘露降随郡滠阳县界桑木而刘粹传粹封滠阳是平刘毅后在义熙八年固晋时事耳载记冉闵攻襄国石祇遣使诣姚弋仲乞师弋仲遣子襄率骑三万八千至自滆头何超音义曰滆音鬲通鉴似误然十六国春秋及魏书咸作滠头又未知谁是搜神记曰谅辅字汉儒广汉人时夏枯旱辅以五官掾出祷山川曰辅为郡股肱不能和调阴阳令天下否滠万物枯焦此滠字似有闭塞之义然或字讹以艺文所引聊燕说之耳陈仓之滠疑亦误书也

　　泰誓今文　汤武逸书

　　吹景集曰河内女子所献泰誓一篇亦与古文不同按史记武王渡河中流白鱼跃入王舟中武王俯取以祭既渡有火自上复于下至于王屋流为乌其色赤其声魄云索隐曰此己下至流为乌见今文泰誓马融曰王屋王所居屋流行也魄然安定意也郑玄曰书说云乌有孝名武卒父大业故乌瑞臻赤者周正色也索隐曰按今文泰誓流为鵰鵰鸷鸟也然则今文泰誓唐初犹有存者即河内女子本也惜无从见之又诗疏引泰誓曰师乃鼔噪前歌后舞格于上天下地咸曰孜孜无怠又引泰誓曰司马在前汉书引泰誓云立功立事刘歆三统厯论引今文泰誓云丙午还师【以上四则见玉海】说苑引泰誓曰附下而罔上者死附上而罔下者刑与闻国政而无益于民者退在上位而不能进贤者逐墨子引泰誓曰小人见奸巧乃闻不言也发罪钧又引泰誓去发篇曰恶乎君子天有显徳其行甚章惟我有周受之上帝毛诗注疏鸿雁小序注引书曰天将有立父母民之有政有居疏云今泰誓文言天将有立圣徳者为天下父母民之得有善政有安居安居为重也汉郊祀志引泰誓曰稽古立功立事可以永年丕天之大律注今文泰誓也【以上二则见学斋占毕史庆长绳祖】此皆古文不载者史记载汤征亦逸书其词云汤征诸侯葛伯不祀汤始伐之汤曰予有言人视水见形视民知治不伊尹曰明哉言能听道乃进君国子民为善者皆在王官勉哉汤曰汝不能敬命予大罚殛之无有攸赦作汤征又周本纪云九年武王上祭于毕东观兵至于盟津为文王木主载中军武王自称太子发言奉文王以伐不敢自专乃告司马司徒司空诸节齐栗信哉予无知以先祖有徳臣小子受先功毕立赏罚以定其功遂兴师师尚父号曰总尔众庶与尔舟檝后至者斩按此文语极尔雅今书不载岂亦书之逸篇耶并录于此
　　申曰孔颕达虞书疏曰按尚书伏生所传三十四篇谓之今文则夏侯胜夏侯建欧阳和伯所传及蔡邕所勒石经是也郑玄承其后所注皆同贾马之学贾题曰古文尚书云又书序疏曰史记伏生得尚书二十九篇以教于齐鲁之间则今之泰誓非初伏生所得按马融云泰誓得后郑玄书论亦云民间得泰誓别录曰武帝末民有得泰誓书于壁内者献之与博士使读说之数月皆起传以教人则泰誓非伏生所传而言二十九篇者以司马迁在武帝世见泰誓出而得行入于伏生所传内故史总谓之也但伏生虽无此篇而书传有八百诸侯俱至盟津白鱼入舟之事与泰誓同不知为是泰誓出后后人加增此语也案王充论衡及后汉史献帝黄门侍郎房宏说宣帝时河内女子坏老屋得古文泰誓三篇奏之今史汉书皆云伏生传二十九篇则云宣帝时女子所得亦不可信而古今文不同者或于先有张霸之徒讹造泰誓以藏壁中故后得而惑世耳婴按今论衡惟言得逸尚书一篇而疏云河内女子出古文泰誓伯厚必以今文泰誓出一女子是刻舷之论也又史记武王渡河之上其声魄云之下各十余语皆今文泰誓词伯厚以小司马之言遂不敢掇入矣诗疏在大明篇引司马在前王肃曰司马太公也汉书引立功立事者郊祀志王商等议泰誓曰正稽古立功立事可以永年丕天之大律师古曰今文泰誓周书也丕奉也律法也言正考古道而立事则可长年享有天下是则奉天之大法也又平当上书引书曰正稽古建功立事可以永年传于无穷师古亦曰今文泰誓之辞墨子引泰誓皆本古文于兼爱下引泰誓曰文王若日若月乍照光于四方显于西土非命上曰泰誓曰纣夷处不肯祀上帝鬼神祸厥先神禔不祀乃曰吾民有命无廖其务天亦弃之纵而弗葆非命下曰太誓之言也于去发曰恶乎君子天有显徳其行甚彰为鉴不逺在彼殷王谓人有命谓敬不可行谓祭无益谓暴无伤上帝不常九有以亡上帝不顺祝降其丧惟我有周受之大帝昔者纣执有命武王为泰誓去发以非之既称太誓又云去发未得其解然此皆在孔氏所传中但或细衍其义或剪截其词或错综其语以为古文不载非也至所采周本纪则正今泰誓前段文裴骃集注于诸节下录马融曰诸受符节有司也于号曰下录郑玄曰号令之军法重者葢马郑亦皆注今文也婴按坊记疏曰汉时别有尚书逸篇四月太子发上祭于毕以下三篇之事今更寻之复得数则并疏之
　　诗思文正义引曰惟四月太子发上祭于毕下至于孟津之上太子发升舟白鱼入于王舟王跪取出涘以燎之至于五日有火自上复于下至于王屋流之为鵰其色赤其声魄五注以谷俱来注曰白鱼入舟天之瑞也鱼无手足象纣无助今尚仁人在位未可伐也得白鱼之瑞即变称王应天命定号也涘涯也王出于岸上燔鱼以祭变礼也五日燎后日数王屋所在之舍上流犹变也鵰当为鸦鸦乌也燎后五日而有火为乌天报武王以此瑞书说曰乌有孝名武王卒父业故乌瑞臻赤周之正谷记后稷之徳以上皆郑玄注也又郑注合符后云五至犹五来
　　杜笃论都赋注引今文泰誓曰太子发升舟中流白鱼入于王舟王跪取出以燎羣公咸曰休哉休哉
　　汉书董仲舒对策曰书曰白鱼入于王舟有火复于王屋流为乌周公曰复哉复哉颜师古注曰今文尚书泰誓之辞复归也周公视火乌之瑞乃曰复哉复哉复报也言周有盛徳故天报以此瑞也春秋繁露引尚书传言周将兴之时有大赤乌衔谷之种而集王屋之上者武王喜诸大夫皆喜周公曰茂哉茂哉
