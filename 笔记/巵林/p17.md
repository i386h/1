<!-- { "loadSidebar": true } -->

　　张君祖庾僧渊

　　冯汝言诗纪又载陈张君祖赠沙门竺法頵还西山庾僧渊代竺法頵答张君祖诸诗而注之曰张君祖庾僧渊诗皆恬淡雅逸有晋风歴选陈世无此作也考髙僧传有康僧渊竺法雅者并在晋成帝时疑即此人与广弘明集云陈张君祖既不能明姑列于此
　　解之曰按广弘明集多误如晋桓谭宋孙盛宋罗含之类多矣此作陈张君祖不足怪也世说新语曰康僧渊初过江未有知者忽往殷渊源许值盛有宾客殷使坐遂成义理领畧粗举一往参诣由是知之又曰康僧渊在豫章立精舎旁岭带川闲居研讲庾公诸人往看之声名乃兴刘孝标注曰僧渊疑是胡人沈约晋书亦称其有义学据此冯氏所疑是也但髙僧传竺法雅河间人立寺髙邑为赵太子石宣所敬是为张康在南竺雅居北风马不及赠答何繇矣考窦臮述书赋曰君祖驰驭艺忝令誉穷正验草而罕逮其能作伪乱真而未可为据窦蒙注曰张翼字君祖下邳人晋东海太守穆帝令翼冩王右军手表帝自批后右军殆不能别乆乃悟云小人几欲乱真然则张君祖者晋张翼也与康僧渊实并时诸家不考遂使目前佳士千载晦蒙予深惋焉故为订之云尔

　　种羊

　　诗纪载北齐髙昂征行诗曰垄种千口牛泉连百壶酒朝朝围山猎夜夜迎新妇注云见太平广记
　　解之曰太平广记引谈薮此诗作陇种千口羊诗纪及诗所乃云千口牛误也史记正义及太平广记引宋膺异物志曰大秦国北附庸小邑有羊羔自然生于土中候其欲萌筑墙绕之恐兽所食也其脐与地连割絶则死击皷惊乃惊鸣脐遂絶则逐水草以一二百口为羣岂其类乎然此不言种之也四明孙能传一之剡溪漫笔曰大漠迤西俗能种羊凡屠羊用其皮肉惟留骨以初冬未日埋着地中至春阳季月上未日为吹笳呪语有子羊从土中出凡埋骨一具可得子羊数只楚石琦禅师漠北懐古诗云自言羊可种不信茧成丝盖纪实也吴立夫莱亦有西域种羊皮书褥歌云波斯国中神异语波斯牧羊俱杂虏当前剚刀羊可食土城留种羊胫骨四围筑垣闻杵声羊子还欲胫骨生桃洞寿乐郊私语羊可种而生亦异闻也据此则陇种千口羊盖实有是事书之为牛将牛亦可种耶

　　新林诗

　　诗纪载释昙迁新林祖道诗曰生平本胡越关吴各异津聫翩一倾盖便作法城亲淡谈解烦累愁眉始得伸今朝忽分手恨失眼中人子向泾河道慧业日当新我住邗沟侧终为松下尘沈浮従此隔无复更来因此别终天别迸泪忽沾巾注云见禅藻臧氏诗所因之
　　解之曰续髙僧传曰释昙迁姓王博陵人周武平齐佛法頺毁将欲保道迹逃金陵迁逹扬都栖道场寺彼有沙门慧晓陈朝领袖江表僧望学兼孔释一见而结友于隋厯告兴遂与同侣俱辞建业缁素知友祖道新林各题篇什晓命笔赋诗云尔按传则是诗慧晓作也且迁行晓止故其诗云子向泾河我住邗沟安得以为迁诗乎

　　郑蜀宾

　　诗纪载隋郑蜀宾别亲友诗畏途方万里生涯近百年不知何白首何处入黄泉注引诗话緫龟曰隋长寿年有郑州郑蜀宾风流名士颇善五言蹉跎乡闾不求闻达垂挂冠选授江南一尉宾友祖饯至上东门蜀宾留别云云酒酣自咏声调哀促合坐呜咽卒于官时人比之刘庭芝
　　解之曰按南部新书刘庭芝字希夷汝州人作白头吟曰今年花落颜色改明年花开知谁在既而叹曰此语似石崇白首同所归乃重作二句曰年年岁岁花相似岁岁年年人不同复叹曰死生有命岂复由此乃并留之其舅宋之问爱此两句恳乞不与以土袋压杀之郑蜀宾事亦出南部新书误以长寿为隋年号阮一阅诗话总龟承之冯氏又承其误若蜀宾在隋代而时人比之刘庭芝是今日适越而昔至也吴中珩云蜀宾唐武后时人长寿亦武后时年号冯公误加隋字收此盖未考汝言误收之繇也

　　异苔

　　诗纪载郭璞赠温峤诗曰人亦有言松竹有林及尔臭味异苔同岑云云
　　解之曰异苔同岑依艺文类聚录也太平御览作异本同岑诗归谭元春曰异苔同岑新而有采锺惺云异苔字如何入想按异本义己难通苔字尤谬余以为应作异谷转冩讹耳陆士衡赠冯文罴诗出自幽谷及尔同林景纯盖用其语

　　汉书

　　诗纪载汉书诗曰四牡翼翼以征不服
　　解之曰汉书元鼎五年十月行幸雍祠五畤十一月立泰畤于甘泉天子亲郊见朝日夕月诏曰诗云四牡翼翼以征不服亲省邉垂用事所极李斐注曰极至也所至輙祭也师古曰逸诗也诗纪止引四牡二句按武帝本为咸秩发诏惟取用事所极之义若但摘以征不服亦殊无谓故颜氏统谓之逸诗冯氏误

　　古歌

　　诗纪载古咄唶歌曰枣下何攅攅荣华各有时枣欲初赤时人从四邉来枣适今日赐谁当仰视之【吴中珩拾遗注之云赐字疑】
　　解之曰按方言赐尽也潘岳西征赋超长懐以遐念若循环之无赐维摩诘经香积如来钵饭悉饱众会犹故不赐太平广记引启颜录曰山东人谓尽为赐是也支曜出成具光明经曰善明请佛明士等六百万人诸天神王即助施饭食已饱足饭不消瀃瀃字盖与赐同或作枣适今日罄失其佳语矣

　　○注王

　　鵩鸟

　　己未在鼌湖与友人夜坐闻松间鸮鸣予曰此鵩耶不能逺飞行不出域乃贾生以为妖鸟而吾邑闻其嘶声谓丰年之兆俗固有不同矣友人曰贾生所谓妖者以野鸟入舎止于坐隅故耳若夫长林丰枝之中固其宅也当不为异矣因诵王元美哭于鳞诗云春秋麟获日庚子鵩来年可谓属句工敌传情沈痛者也予以为不然
　　注曰此弇州组语之工而不觉引事之谬也左氏传哀公十四年春西狩获麟十六年四月己丑孔丘卒则麟获非山頺之日明矣后汉书何敞言西狩获麟孔丘有两楹之殡盖傅会其说史记贾生傅长沙王作服鸟赋岁余征见拜梁懐王太傅居数年懐王骑堕马贾生自伤岁余亦卒则鵩来至骑堕之后愈遥二事引喻俱失也且宣尼贾生作对五雀六燕亦不如是杜甫寄李白诗几年遭鵩鸟独泣向麒麟弇州岂诵此而误乎

　　韵语

　　艺苑巵言曰宋髙宗每欲除异已必令壮士丁旿拉杀旿即乐府所谓丁都护者也时人为之语曰莫跋扈付丁旿萧齐主道成亦然其所任者桓康也时人亦语曰莫辀张付桓康二事既同而字亦对又皆协韵甚奇晋史载谢安石语亦有韵曰天子有道守在四邻明公何须屋后着人正可破此二主
　　注曰宋书诸葛长民将作乱宋公至京长民到门引却前人闲语宻命壮士丁旿等于坐拉焉死于床侧并诛其弟时人为语曰勿跋扈付丁旿南齐书黄回为南兖州部曲数千太祖欲收恐为变召入东府使桓康将数十人数回罪杀之时人为之语曰欲侜张问桓康然晋书谓长民骄縦贪侈多聚珍寳美色不知纪极所在残虐为百姓所苦及诸葛氏诛士庶咸恨正刑之晚则丁旿此抟自不可少然亦偶于长民试之曰每欲除异己必令拉杀斯为寃矣齐王所杀宋臣数十唯黄回适使桓康耳桓宣武答谢安曰正自不得不尔齐王亦然新亭之役事穷势极智勇俱困安石聊谈笑道之今执守在四邻一言为真持破二主是以三代之道责世上之君斯腐儒之论也史记人告楚王韩信反髙帝以陈平计告诸侯吾欲游云梦欲袭信信谒上令武士缚信械系至洛阳后舎人弟告信欲反状于吕后后欲召恐不就乃与萧相国谋绐信入贺吕后使武士缚信斩之宋齐芟荡盖以汉为旧章但汉世少时人二语耳考宋明帝文章志桓公至新亭大陈兵卫谢安入谓曰安闻诸侯有道守在四邻明公何有壁间着阿堵軰晋书改作明公何须壁后置人耶殊不及向语浑朴若天子有道守在四夷以四邻系天子何作者之疎乎且宋武帝为髙祖不称髙宗乐府丁督护歌非都护也齐书及南史皆云欲侜张问桓康莫付二字并误凡诗人语无不协韵聊举其类是者宋书大明中奚显度为员外散骑侍郎世祖使主领人功苛虐无道动加捶挞人不堪命为謡相戏曰勿反顾付奚度魏书崔楷官中郎将性严烈摧挫豪强时人语曰莫■〈韀，犭代革〉獬付崔楷此酷吏也民语亦如此讵独丁桓哉

　　七仄七平

　　艺苑巵言曰杨用修所载七仄如宋玉吐舌万里唾四海纬书七变入臼米出甲佛偈一切水月一月摄七平如文选离袿飞绡垂纎罗俱不如老杜梨花梅花参差开有客有客字子美和美易读而杨不之及按傅武仲舞赋家有古文苑文选皆云华袿飞绡杂纎罗不言垂纎罗也
　　注曰宋玉大言赋吐舌万里唾一世此于长短句中偶出七言耳春秋运斗枢三变而粲谓之粟四变入臼米出甲五变而蒸饭可食此句与词咏益不相闗不当以混风雅文选古文苑舞赋乃作华袿飞绡而杂纎罗不独非七平亦且八字矣按屈原大招四酎并熟不歰嗌宋玉招魂二八侍宿射逓代此七仄也七平如宋玉魂兮归来哀江南古纻曲罗裙飘飖昭仪光魏鼓吹第五曲孤魂翩翩当何依谢惠连燕歌行何为淹留无归声髙允王子乔行超升飞龙翔天庭皆雅驯流利而王亦不之及且梨花有客二句皆用修所引王乃没其语而窃之又梨花句出于崔鲁谓之老杜何也

　　解鸟兽语

　　宛委余编曰解兽语者介葛卢见左传解鸟语者公冶长见冲波传又沈佺期诗不知黄雀语能免冶长灾又侯瑾字子瑜见敦煌实录又广汉阳翁仲解马语见论衡季南亦解马语见抱朴子詹何闻牛鸣知牛黒而白在角见韩非子廷尉沈僧照聴南山虎啸云国有邉事当选人丁见梁典
