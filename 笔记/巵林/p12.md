<!-- { "loadSidebar": true } -->
　　述曰案史记汉武帝诏御史曰十一月甲子朔旦冬至已詹其更以太初元年年名为阏逢摄提格月名毕聚日得甲子夜半朔旦冬至索隠曰聚音陬案僖公云天元之始于十一月甲子夜半朔旦冬至日月若连珠俱起牵牛之初岁雄在阏逢雌在摄提格月雄在毕雌在訾訾则陬訾之宿日雄在甲雌在子在子是阳气支干之首也索隐又曰甲岁雄也月名毕聚谓月値毕及娵訾也毕月雄也聚月雌也予稽尔雅月在甲曰毕为月阳又曰正月为陬邢昺疏曰正月得甲则曰毕陬若史记厯书云月名毕聚也然则聚当为陬离骚云摄提贞于孟陬是也索隐曰汉始以建亥为年首今改以建子葢用周正故称毕陬如用夏正当曰毕辜也若以毕陬为浊星之毕及娵觜之口失之逺矣月令惟纪日舎中星不及于月葢以月轮行疾一月而周天故不得以恒星定月所在娵訾是亥次之号非十一月日月交会之宿也日月一岁十二会其交娵訾之辰葢在孟春之月其会实沈之次则在孟夏之中律厯志曰冬至日月在建星孟康曰建星在牵牛间司马贞既云起牵牛之初又以为月值毕及娵訾殊自违伐不如邢昺为得景卢亦见未及此也然索隐乃作僖公岂虞喜字讹耶喜有安天论此岂论中语乎惜志林之不传也诗纬曰阳本为雄阴本为雌物本为魂雄雌俱行三节而雄合物魂号曰太素太玄告曰圣人律乎日月雄雌之序经之于无已范望注日为雄月为雌参同契曰雄阳播玄施雌阴化黄包又曰阳禀阴受雌雄相须则易阴阳之名为雌雄固有自矣吕氏春秋伶伦取竹于嶰溪之谷制十二筒以听凤凰之鸣以别十二律其雄鸣为六雌鸣亦六汉书取之淮南记则曰律之数六分为雌雄故曰十二宋玉笛赋曰衡山竒筱师旷取其雄焉宋意得其雌焉亦以竹管之阴阳为雌雄耳大戴礼孔子曰丘闻伯夷曰明孟也幽幼也明幽雌雄也雌雄迭兴而顺至正之统也日归于西起明于东月归于东起明于西史记亦着之是以日为雄夜为雌也广雅曰太初气之始也生于酉仲清浊未分太始形之始也生于戌仲清者为精浊者为形注曰八月酉仲为太初属雄九月戌仲号太始属雌是以气为雄形为雌也尔雅郭璞注曰蜺雌虹也音义曰虹双出色鲜盛者为雄雄曰虹闇者为雌雌曰蜺春秋元命包曰虹蜺者阴阳之精雄曰虹雌曰蜺髙诱淮南注亦曰雄为虹雌为蜺蔡邕月令章句曰虹螮蝀也阴阳交接之气着于形色雄曰虹雌曰蜺蜺常依阴云而昼见于日冲无云不见大阴亦不见率以日西见于东方故诗云蝃蝀在东蜺常在旁四时有之唯雄虹见藏有月离骚逺逰章曰建雄虹之采旄又曰雌蜺■〈女便〉嬛以曽桡悲回风曰处雌蜺之标颠东方朔怨思曰载雌霓而为旌沈约但祖此耳汉书旬始出于北斗旁如雄鸡其帑青黒色晋灼曰帑雌也淮南子曰北斗之神有雌雄十一月始建于子月从一辰雄左行雌右行五月合午谋刑十一月合子谋徳雄以音知雌故为竒辰数从甲子始参同契曰天地亦不能违不独子与午然则虹蜺星斗皆有雌雄天地亦不能违不独岁月日风雷也至如天文志太白在南岁在北名曰牝牡晋灼曰岁阳也太白阴也故曰牝牡淮南子丘陵为牡溪谷为牝髙诱曰丘陵髙敞阳也故曰牡溪谷污下阴也故曰牝又以牝牡代雌雄皆欲隐其词晦其义古人亦好竒耳隋志有孝经雌雄圗三卷孝经异本雌雄图二卷丹铅録载五代广顺中髙丽进书有孝经雄圗说日之环晕星之彗孛宋史艺文志有七曜雌雄圗一卷

　　李陵诗

　　随笔曰文选编李陵蘓武诗凡七篇人多疑俯观江汉流之语以为蘓武在长安所作何为乃及江汉东坡云皆后人拟也予观李诗云独有盈觞酒与子结绸缪盈字正惠帝讳汉法触讳者有罪不应陵敢用之益知坡公言可信也
　　野客丛谈曰仆观古文苑所载枚乗栁赋曰盈玉缥之清酒玉台新咏载枚乗杂诗曰盈盈一水间梁普通间孙文韬所书茅君碑谓太元真君讳盈汉景帝中元间人观此二字知惠帝之名当时已有不讳者矣然又怪之其时文字间或用此字葢出适然犹为有说至以庙讳为名甚不可晓
　　丹铅録曰子瞻云苏武李陵诗乃六朝人拟作宋人遂谓在长安而言江汉及盈觞句又犯惠帝讳疑作本词予案班固艺文志有苏武集李陵集之目挚虞晋初人也文章流别云李陵众作总杂不类殆是假托非尽陵制至其善篇有足悲者以此考之其来古矣即使假托亦是张衡曹植之流始能耳杜子美云李陵蘓武是吾师岂无见哉子瞻跋黄子思诗云蘓李之天成尊之至矣其曰六朝拟作者鄙薄萧统之偏辞耳
　　述曰史通云李陵集有与蘓武书词采壮丽音句流靡观其文体不类西汉人殆后来所为假称陵作也自子玄之论行后世谈者复攟摭合离摘发疑殆证其实然案江淹宋世上建平王书有此少卿所以仰天槌心泣尽而继之以血语则非六朝伪撰矣若録别之诗展转仿效真伪相眩不啻淄渑世无易牙谁能深辨景卢乃以盈觞字定其非出李手狭之甚也寻西京著述汉帝之名徃徃布流而盈字最多韦葢在邹诗曰祁祁我徒戴负盈路枚乗诗又曰盈盈楼上女古陌上桑曰盈盈公府歩古诗云馨香盈懐袖薄昭与淮南王书臣怙恩徳骄盈淮南子曰今有旨酒以合欢争盈酌之间反生斗又曰冲而徐盈他不能悉举也大戴礼曰秦王怨毒盈世又曰毕弋田猎之得不以盈宫室也王褒九懐曰羙玉兮盈堂盐铁论曰天地不能两盈说苑曰无以富贵骄盈又引孔子曰日中则昃月盈则食天地盈虗与时消息圣人调其盈虗故能长乆扬雄解嘲曰观雷观火为盈为实河东赋曰发轫于平盈法言曰隐隐欲欲乆而愈盈汉书律厯志屡称盈不盈而沟洫志频言河盈溢叙传曰监世盈虗又曰武安骄盈汉世不讳盈字可歴言矣髙祖创业讳尤宜严而韦孟讽谏诗曰总齐郡邦曰王赧听譛实絶我邦我邦既絶厥政斯逸在邹诗曰寤其外邦曰于异邦刘向九叹曰余思旧邦曰归骸旧邦曰念予邦之横陷曰哀故邦之逢殃刑法志称新邦平邦乱邦而叙传曰邦家和同不独此也文帝讳恒史记天官书曰壬癸恒山以北汉书外戚传立恒山王宏为皇帝景帝讳启大戴礼引诗亦作东有开明而帝系乃曰启其左胁夏小正曰启灌蓝蓼启者别也邹阳酒赋曰方金未启曰緑瓷既启淮南子匹夫百畮不遑启处曰商鞅之启塞曰启攻有扈曰荣启期一弹而孔子三日乐感于和王褒九懐曰启匮兮探筴文纪曰夏启以光武帝诏见夏后启母石天文志有启明星艺文志孔子弟子漆雕启若说苑称黄帝西面启首案稽读如启此处正宜为稽而翻作启岂故触讳也武帝讳彻汉书既称避曰通侯而仍书二十彻侯彻侯金印紫绶淮南子天下靡沸蚁动云彻又曰鼛鼓而食奏雍而彻又曰彻于心术之论大戴礼曰太子有司过之吏有彻膳之宰过书而宰彻去膳不彻膳则死匈奴传扬雄曰云彻席卷昭帝讳弗陵汉书朱买臣传买臣故陵折之见张汤坐床上弗为礼宣帝诏令百姓上书多触讳以犯罪者朕甚怜之其更讳询是以汉书易荀卿书为孙卿子而司马相如传载其书曰询封禅之事奭字符帝讳而艺文志邹奭子十二篇云齐人号曰雕龙奭窦传曰有如两宫奭将军骜者成帝讳而田蚡传诸公稍自引而怠骜大人赋低卬夭蟜以骄骜长卿之作虽在宣成前然班史操觚亦宜稍变其字今皆不然固知临文不讳汉代所同何独于盈觞而疑之至若江汉流不息浮云去无依以喻良友各一方播迁靡有归作者比兴之词耳小雅滔滔江汉南国之纪岂必在荆所奏曽子称江汉以濯秋阳以暴何尝居楚而言安在长安之作必当叙泾渭灞浐之流也

　　歌扇舞衣

　　三笔曰唐李义府诗云镂月为歌扇裁云作舞衣同时人张懐庆窃为已作増两字云生情镂月为歌扇出性裁云作舞衣致有生吞活剥之诮予又见刘希夷代闺人春日一聨云池月怜歌扇山云爱舞衣絶相似杜老亦云江清歌扇底野旷舞衣前储光羲云竹吹留歌扇莲香入舞衣然则唐诗人好以歌扇舞衣为对也
　　述曰王绩咏妓诗早时歌扇薄今日舞衫长此唐风鼻祖也李邕太平公主南庄诗流风入座飘歌扇瀑水当阶溅舞衣陈子良妓诗红树揺歌扇緑珠飘舞衣又赋妓诗明月临歌扇行云接舞衣李白宫中行乐词迟日明歌席新花艳舞衣戴叔伦感懐诗歌扇多情明月在舞衣无頼彩云収张祜咏风揺揺歌扇举悄悄舞衣轻元稹月诗的的当歌扇娟娟透舞衣许浑夜按歌舞诗舞衫未换红铅湿歌扇初移翠黛颦宁仅储李数家乎按梁陈习尚妖淫词篇多以取俪阴铿咏妓诗曰莺啼歌扇后花落舞衫前徐陵杂曲舞衫回袖胜春风歌扇当牕似秋月庾信看妓诗緑珠歌扇薄飞燕舞衫长张正见情诗舞衫飘冶袖歌扇掩团纱纪少瑜拟吴均体云却匣擎歌扇开箱择舞衣隋炀帝宴东堂曰清音出歌扇浮香扬舞衣李孝贞春园听妓曰红树揺歌扇緑珠飘舞衣卢思道后园宴曰媚眼临歌扇娇香出舞衣葢六代绪风唐人皆效之然韩愈陈言务去而春雪诗已讶陵歌扇还来伴舞腰玄宗发言如丝兴庆宫诗舞衣云曵影歌扇月开轮亦不脱脂粉之习佳丽之移人乆矣宋秦国公主薨神宗赐挽词曰帐深闲翡翠佩冷失珠玑明月留歌扇残霞散舞衣胡元瑞诗薮谓有唐味未知其拾六朝余渖也

　　吕望非熊

　　五笔曰自李瀚蒙求有吕望非熊之句后来据以为用然以史策考之六韬第一篇文韬曰文王将田史编布卜曰田于渭阳将大得焉非龙非彲【螭】非虎非罴兆得公侯天遗汝师文王曰兆致是乎史编曰编之太祖史畴为禹占得皋陶兆史记云吕尚穷困年老以渔钓干西伯西伯将出猎卜之曰所获非龙非彲非虎非罴所获覇王之辅后汉崔骃逹旨云渔父见兆于元龟注文乃引史记非龙非彲非虎非罴为证今之史记葢不然也非熊出处惟此而已
　　述曰竹书纪年注文王将畋史编卜之曰将大获非熊非罴天遗汝师以佐昌臣太祖史畴为禹卜畋得皋陶其兆类此王至磻溪之水吕尚钓于涯王下趋拜曰望公七年乃今见光景于斯此沈约撰也宋书符瑞志同又约某太尉碑曰卜非熊罴惟人是与则非熊之兆休文三称之矣又班固答宾戏周望兆动于渭濵张衡东京赋仪姬伯之渭阳失熊罴而获人李善注并引史记曰太公望以渔钓干周西伯西伯将出猎占曰所获非龙非虎非熊非罴所获伯王之师辅果遇太公于渭濵此与章懐注不殊岂宋来史记非复唐世之旧也然善注东方曼倩论及刘越石诗引六韬俱作非熊非罴非龙非彲而唐书酷吏传肃宗时有太子洗马赵非熊又顾况子秀才顾非熊世系表有黄梅尉孙非熊魏知古从猎渭川献诗曰非熊从渭水瑞雉想陈仓杜甫赠哥舒翰诗轩墀曽宠鹤畋猎旧非熊用非熊语者何必皆祖蒙求也

　　雨水惊蛰

　　续笔曰厯家以雨水为正月中气惊蛰为二月节清明为三月节榖雨为三月中气而汉世之初仍周秦所用惊蛰在雨水之前榖雨在清明之前至于太初始正之云
