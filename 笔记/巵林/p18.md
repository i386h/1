<!-- { "loadSidebar": true } -->
　　注曰此具余冬序录广言具言之矣宛委后出反不及修寎之详赡者序录记晓鸟语者有谢承汉书魏尚字文仲髙皇帝时为太史晓鸟语又神仙传成武丁益部耆旧传杨宣并闻雀声而知覆车之粟魏志管辂听雀鸣而知邻妇之杀夫北齐书张子信聆鹊鸣而信官唤之口舌宋史孙守荣于史嵩门闻鹊噪而知来日晡时之寳物皆王事所遗独少公冶侯氏二事耳婴按周礼夷隶掌与鸟言貉隶掌与兽言列子曰今东方介氏之国人数数解六畜之语葢偏知之所得太古神圣之人悉解异类音声故先会鬼神魑魅次达八方人民末聚禽兽虫蚁言血气之类心智不殊逺也然则通达殊音岂独葛冶诸人乎蔡邕释诲曰伯翳宗声于鸟语晋鼓吹曲曰伯益佐舜禹职掌山与川智周万物下知众鸟言是中古亦有此矣后汉唐公昉碑曰王莽居摄二年君为郡吏有神人与期谷口山与君神药曰服药以后当移意万里知鸟兽言东城老父传贾昌开元元年生七岁趫捷过人解鸟语音此又王何俱遗者又董遐周吹景集曰公冶长解鸟语用修引啧啧唶唶事谓未知所出澹园云出论语疏张阅邢昺书了无此语此出史记注中两先生一时轻下笔耳婴寻史记注亦无引及惟海录碎事载论语疏公冶长辨鸟雀语云唶唶啧啧白莲水邉有车覆粟车脚沦泥犊牛折角收之不尽相呼共啄验之果然王氏以为见冲波传未得其据也敦煌实录侯瑾解鸟音尝出门见白雀与睪雀同行慨然叹曰今天下大乱小人君子相与杂居矣此乃逢占之术然序録引今东方介氏之国数语以为续博物志言而不知出自列子岂溯流而忘源耶又引史记秦仲知百鸟之音与之语皆应则秦记无之又云成武丁吾郴人神仙传载其在长沙遇异人授一书遂通天下鸟兽语音按神仙传武丁随二人行不止二人出玉函看素书有武丁姓名乃与药二丸令服之还家明照万物兽声鸟鸣悉能解之亦未尝有授书事也又曰髙纬贻畧和莬有鸟鸣书一卷王乔有解鸟语一卷是事盖有着之书者矣翰府名谈白龟年遇李太白遗书一卷曰读之可辨九天禽语大地兽言龟年后游潞州太守召问之庭有二雀啾唧而过守曰彼何言曰城西民家有廪余粟在地相呼食之守使验之果然又见廐马仰首而嘶问此何言曰槽中料热不可食时近清明将吏驱羊二十余头后一羊鞭之不动守问羊不行有说乎曰羊言腹有羔将产然后就死乃留羊月余果生子此固由师传哉按唐裴知古长安中为太乐令有乗马者知古闻其嘶乃曰马鸣言主必坠死访之果然杜诗征声及祸枢注曰王元闻鹿鸣问樵者曰鹿鸣即死果为猎人所获元叹曰为尔征声以彰祸机不可免所谓王元者不知何人此注盖杜撰也辽史宗室人神速姑能知蛇语尤奇龟年者乐天侄

　　五龙

　　宛委余编曰兄弟称二龙者晋卞粹及温羡八龙者汉荀俭绲靖焘汪爽肃专唐崔管珙瑨璪玙玠球珦
　　注曰后汉书许劭字子将汝南平舆人少峻名节与兄虔并知名汝南人称平舆渊有二龙注曰平舆县有二龙乡南史柳悦字文殊少有清致弟惔字文通好学工制文与悦齐名王俭曰柳氏二龙可谓一日千里元美所记是也然吴志刘繇字正礼东莱牟平人兄岱字公山平原陶丘洪荐举繇茂才刺史曰前年举公山奈何复举正礼洪曰使君用公山于前擢正礼于后所谓御二龙于长途张诠南燕书曰慕容徳以封嵩为左仆射韩■〈言卓〉为右二人并年三十又以嵩弟融为西中郎将■〈言卓〉弟轨为北中郎将徳临轩令四人同八拜嵩等升谢徳頋曰跃二龙于长衢骋双骥于千里朝野荣之南史建安王为雍州刺史以江革为记室叅军弟观为征北行叅军兼记室沈约任昉与书云雍府妙选英才文房之职总卿昆季可谓御二龙于长途又谢举为太常博士与兄览俱预元会江淹忽见曰所谓御二龙于长涂者也梁简文饯临海太守刘孝仪蜀郡太守刘孝胜诗两杜昔夹河二龙今出守新唐书乌承玼字徳润张掖人开元中与族兄承恩皆为平卢先锋沈勇而决号辕门二龙则刘氏江氏谢氏乌氏皆有二龙也有三龙者益部耆旧杂记曰李邵字永南弟朝字伟南又有一弟各有才望时号李氏三龙有四龙者汉记曰李膺祖父修安帝时太尉生子亮淑训秀号四龙皆为牧守又窦臮述书赋曰张氏四龙名扬海内张从中长史文场擢第弟从师监察御史弟从仪灼然有才从申志业精絶是也五龙自窦氏前则南齐书张岱字景山与兄太子中舎人寅新安太守镜征北将军永弟广州刺史辨俱知名谓之张氏五龙张之前则前凉录曰辛■〈釒厦〉晋尚书郎兄鉴旷弟寳迅皆以才识著名秦雍为之语曰五龙一门金友玉昆在汉则有公沙氏陶渊明圣贤羣辅录公沙绍字子超绍弟孚字允慈孚弟恪字允让恪弟逵字义则逵弟樊字义起右北海公沙穆之五子并有令名京师号曰公沙五龙天下无双亦名士也见魏明帝甄表状及后汉书其前又有周氏重合令子舆居宋里栎阳令子羽居东观里东海太守子仲居宜唐里兖州刺史子明居西南里颍阳令子良居遂兴里右郡决曹掾周燕少卿之五子号曰五龙各居一里子孙各以儒业退让为业天下着闻见周氏谱及汝南先贤传然上古已有五龙遁甲开山图曰五龙见教天王被迹望在无外柱州昆仑山上荣氏注曰五龙爰皇后君也昆弟五人皆人面龙身长曰角龙木仙也次曰征龙火仙也次曰商龙金仙也次曰羽龙水仙也次曰宫龙土仙也父与诸子同得仙治在五方春秋元命包曰五龙又谓之五姓兄弟五人曰皇伯皇仲皇叔皇季皇少治在五方司五行继人皇御世此皆王氏所遗也若夫人非同生居而同郡亦号五龙者渊明集曰胶东令卢汜昭字兴先乐城令刚载祈字子陵颍阴令刚徐晏字孟平泾令卢夏隐字叔州别驾蛇丘刘彬字文曜右济北五龙并少有异才皆称神童当桓灵之世时人号为五龙见济北英贤传又晋书曰索靖敦煌人与乡人范衷张甝索紒索永俱诣太学驰名海内称敦煌五龙有以同志同功而并称者新唐书狄仁杰引桓彦范敬晖张柬之袁恕己崔玄暐共诛二张中宗复位封为五王吕温颂之曰取日虞渊洗光咸池潜授五龙夹之以飞是也六龙不独温卞华阳国志曰李宓六子皆英挺秀逸号曰六龙长子赐字宗硕汶阳太守少子兴字儶硕太傅叅军幼子盛硕宁浦太守又晋书温羡字长卿太原祈人父恭济南太守兄弟六人并知名于世号曰六龙以为温羡误也又最盛者北史王云北海剧人仕魏南兖州刺史娶清河崔氏学识有风训生九子并风流藴藉世号王氏九龙昕字符景晖字符旭昭字仲亮晞字叔朗晧字季髙晔字季炎又玉海绀珠唐房谌四子豫坦邃熈号四龙崔征兄弟七人陆微兄弟七人俱号七龙后魏崔长瑜子枢等九人号九龙又引伏氏谱伏义兄弟八人号八龙引语林魏张鲁有十子时人语曰张氏十龙儒雅温恭

　　飞燕

　　宛委余编曰赵后名飞燕张平有狗亦名飞燕又红阳飞燕马也又曰豫章王萧嶷马亦曰飞燕
　　注曰赵宜主以迅体轻躯得号翔鳦固非名也按晋书舆服志曰汉世祖挺英雄之畧总文景之资扬电旌翳皮轩记皷横汾河而祠后土祭甘泉而祭昊天奉常献仪谓之大驾车千乗而骑万匹以幸姬赵飞燕置属车间豹尾中则武帝时先有一赵飞燕矣典畧曰黒山黄巾诸帅自相号字骑白马者谓张白骑轻捷者为张飞燕九州岛春秋曰黄巾贼起张燕聚少年为羣盗性剽悍捷速过人故军中号曰飞燕盖与赵皇后同惟宋书刘道济传有蜀贼伪卫将军司马飞燕杜阳编寳厯二年浙东贡舞女二人一曰飞燕一曰轻鳯舞态艶逸每歌罢上令藏之金屋寳帐此则其名耳张平见十六国春秋马名者张协七命曰驾红阳之飞燕骖唐公之骕骦张铣曰红阳人也有良马名飞燕谢灵运会吟行飞燕跃广途李善注引西京杂记文帝自代还有良马九匹一名飞燕骝则马名尽之矣南齐荀伯玉传世祖在东宫任左右张景真世祖拜陵荀伯玉宻白之上大怒检校东宫世祖还至方山日暮将泊豫章王遣飞燕东迎具白上怒之意夫东方棹返豫章骑迎水陆差池何以邂逅宋书袁顗传刘胡叛走袁顗大怒呼取飞燕谓众曰我当自出之至鹊头步取青林若萧嶷名马飞燕则袁颛已擅美于前矣予谓此双燕皆船名也哀江南赋曰排青龙之战舰鬬飞燕之船楼可据梁元帝诗晨鳬移去舸飞燕动归桡与子山赋正同陈晦伯控引古今自谓无谬而天中记马部列萧袁二事岂未读梁元之诗子山之赋乎

　　王母越王

　　宛委余编曰仙人名王母函山鸟亦名王母勾践名越王海味似■〈虫咸〉者亦名越王仲由字子路熊亦名子路见续博物志
　　注曰酉阳杂俎曰齐郡函山有鸟足青觜赤素翼绛颡名王母使者世传山上有王母药函令鸟守之案此则鸟名王母使者四字为呼非但云王母也又邺中记石虎园有西王母枣枝叶葱茂四时不凋九月生花十二月熟三子一尺又石虎皇后浴室有二长生树叶大如掌八九月白花子赤大如橡世谓之王母长生树伽蓝记曰华林园有仙人桃色赤表里照澈得霜即熟亦曰王母桃酉阳杂俎曰王母桃洛阳华林园有之十月熟俗语曰王母甘桃食之解劳又曰贝丘南有蒲萄谷谷中蒲萄可就食之取归即失道世言王母蒲萄也古今注曰虎须草江东织为席号曰西王母席又曰苦葴有裹形如皮弁有实正圆如珠长安儿童谓为洛神珠一曰王母珠尔雅觚竹北戸西王母日下谓之四荒郭璞曰西王母在西日下在东后魏书大秦国西有白玉山西有西王母山玉为堂云凡此果卉荒极山阜皆有王母之名不可悉索者也若夫越王名勾践而以为勾践名越王然则阖闾夫差皆名吴王也竺法真登罗山疏曰越王鸟状似鸢口勾末可受二升南人以为酒器南越志曰■〈鸟蒙〉■〈鸟童〉一名越王鸟兼名苑曰两头蛇一名越王约发异物志曰拥剑俗谓之越王铃下又曰椰子有如两眼俗人谓之越王头异苑曰□□□□越王余筭菜白者似骨黑者如肉临海水土志曰越王筭如笄大正白长尺余生海邉沙中见便取之即可得心中存来取则缩入沙中南越志曰越王竹根生石上若细荻髙尺余南海有之又曰安绥县北有连山昔越王伐木为船俱大千石以童男女三千人牵挽之既而船自飞下水男女共沈于潭风雨之后时闻附船有唱唤督进之声即有青牛驰回与船俱浮今名越王潭凡此禽虫卉木江潭多有越王之号不可胜数者也后汉任光传城头子路者姓袁名曽字子路起兵卢城头故号其兵为城头子路通鉴武徳七年日南人姜子路反交州都督王志逺击破之唐书开元时瀛州人尹子路直弘文馆教授亦不止一仲生矣然则何不言虎名李耳老聃亦名李耳■〈艹闾〉药茹名离娄黄帝臣亦名离娄木名扶苏秦公子亦名扶苏藤名丁公项王将亦名丁公雀名嘉宾郗超亦字嘉宾

　　傅粉

　　宛委余编曰梁冀使马融为飞章奏李固公胡粉饰面搔首弄姿此虽诬语要亦当时风俗亦有之耳何晏粉白不去手又五行志称其好着妇人衣服为服妖颜氏家训梁朝全盛之时贵游子弟无不熏衣剃面傅粉施朱盖自唐以后始不复傅朱粉耳
　　注曰汉书佞幸传孝惠侍郎侍中皆冠鵔鸃贝带傅脂粉化闳籍之俗也观此则知汉初之制凡飞蝉耀鬓丰貂珥首者服饰皆然魏畧曰邯郸淳诣曹植植呼常从取水自澡讫傅粉遂科头拍袒胡舞则不但谐臣媚子为之名士亦未免俗矣唐书曰张易之兄弟出入禁中傅朱粉衣纨锦盛饰自喜则自唐以后何独不然也

　　李膺张衡

