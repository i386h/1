<!-- { "loadSidebar": true } -->
　　烈祖辅吴，四方多垒，虽一骑一卒，必加姑息。然群校多从禽，聚饮近野，或搔扰民庶。上欲纠之以法，而方借其材力，思得酌中之计，问于严可求。可求曰：“无烦绳之，易绝耳。请敕泰兴、海盐诸县，罢采鹰，可不令而止。”烈祖从其计，期月之间，禁校无复游墟落者。——《南唐近事》。

　　陈平
　　燕王卢绾反，高帝使樊哙以相国将兵击之。既行，人有恶哙者，高帝怒，曰：“哙见吾病，乃几吾死也！”用陈平计，召绛侯周勃受诏床下，曰：“平乘驰传载勃代哙将。
　　平至军中，即斩哙头！”二人既受诏行，私计曰：“樊哙，帝之故人，功多，又吕后女弟女媭夫，有亲且贵。帝以忿怒故欲斩之，即恐后悔，(边批：精细。)宁囚而致上，令上自诛之。”平至军，为坛，以节召樊哙。哙受诏节，即反接载槛车诣长安，而令周勃代，将兵定燕。平行，闻高帝崩，平恐吕后及吕媭怒，乃驰传先去。逢使者，诏平与灌婴屯于荣阳。平受诏，立复驰至宫，哭殊悲，因奏事丧前。吕太后哀之，曰：“君出休矣！”平因固请得宿卫中，太后乃以为郎中令，曰：“傅教帝。”是后吕媭谗乃不得行。
　　

　　宋祖　曹彬
　　唐主畏太祖威名，用间于周主。遣使遗太祖书，馈以白金三千。太祖悉输之内府，间乃不行。
　　周遣阁门使曹彬以兵器赐吴越，事毕亟返，不受馈遗。吴越人以轻舟追与之，至于数四，彬曰：“吾终不受，是窃名也。”尽籍其数，归而献之。后奉世宗命，始拜受，尽以散于亲识，家无留者。
　　

　　拒高丽僧　焚西夏书
　　高丽僧寿介状称：“临发日，国母令赍金塔祝寿”。东坡见状，密奏云：“高丽苟简无礼。若朝廷受而不报，或报之轻，则夷虏得以为词；若受而厚报之，是以重礼答其无礼之馈也。臣己一面令管勾职员退还其状，云：‘朝廷清严，守臣不敢专擅奏闻’。
　　臣料此僧势不肯已，必云本国遣来献寿，今兹不奏，归国得罪不轻。臣欲于此僧状后判云：‘州司不奉朝旨，本国又无来文，难议投进，执状归国照会’。如此处分，只是臣一面指挥，非朝廷拒绝其献，颇似稳便。”
　　范仲淹知延州，移书谕元昊以利害，元昊复书悖慢。仲淹具奏其状，焚其书，不以上闻。「吕］夷简谓宋庠等曰：“人臣无外交，希文何敢如此！”宋庠意夷简诚深罪范公(边批：无耻小人！)遂言“仲淹可斩”。仲淹奏曰：“臣始闻虏悔过，故以书诱谕之。
　　会任福败，虏势益振，故复书悖慢。臣以为使朝廷见之而不能讨，则辱在朝廷，故对官属焚之，使若朝廷初不闻者，则辱专在臣矣。”杜衍时为枢密副使，争甚力，于是罢庠知扬州，(边批：羞刹!)而仲淹不问。

　　张方平
　　元昊既臣，而与契丹有隙，来请绝其使。知谏院张方平曰：“得新附之小羌，失久和之强敌，非计也。宜赐元昊诏，使之审处，但嫌隙朝除，则封册暮下，于西、北为两得矣！”时用其谋。

　　秦桧
　　建炎初，虏使讲和，云：“使来，必须百官郊迎其书。”在廷失色，秦桧恬不为意，尽遣部省吏人迎之。朝见，使人必要褥位，——此非臣子之礼。是日，桧令朝见，殿廷之内皆以紫幕铺满。北人无辞而退。

　　吴时来
　　嘉靖时，倭寇发难，郎、土诸路兵援至。吴总臣计犒逾时，众大噪。及至松江，抚臣属推官吴时来除备。时来度水道所由，就福田禅林外立营，令土官以兵至者，各署部伍，舟人导之入，以次受犒，惠均而费不冗，诸营贴然。客兵素犷悍，剽掠即不异寇。
　　时来用赞画者言，为好语结其寇长，缚治之，迄终事无敢犯者。
　　

　　苏子容
　　苏公子容充北朝生辰国信使，在虏中遇冬至。本朝历先北朝一日，北朝问公孰是。
　　公曰：“历家算术小异，迟速不同。如亥时犹是今夕，逾数刻即属子时，为明日矣。或先或后，各从本朝之历可也。”虏人深以为然，遂各以其日为节庆贺。使还奏，上喜曰：
　　“此对极中事理！”

　　马默
　　宋制：沙门岛罪人有定额，官给粮者才三百人，溢额则粮不赡。且地狭难容，每溢额，则取其人投之海中。寨主李庆一任，至杀七百余人。马默知登州，痛其弊，更定配海岛法，建言：“朝廷既贷其生矣，即投之海中，非朝廷本意。今后溢额，乞选年深、自至配所不作过人，移登州。”神宗深然之，即诏可，著为定制。自是多全活者，默无子，梦东岳使者致上帝命，以移沙门岛罪人事，特赐男女各一。后果生男女二人。

　　于谦
　　永乐间，降虏多安置河间、东昌等处，生养蕃息，骄悍不驯。方也先入寇时，皆将乘机骚动，几至变乱。至是发兵征湖、贵及广东、西诸处寇盗，于肃愍奏遣其有名号者，厚与赏犒，随军征进。事平，遂奏留于彼。于是数十年积患，一旦潜消。
　　

　　李贤
　　法司奏：石亨等既诛，其党冒夺门功升官者数千人，俱合查究。上召李贤曰：“此事恐惊动人心。”贤曰：“朝廷许令自首免罪，事方妥。”于是冒功者四千余人，尽首改正。

　　王琼
　　武宗南巡还，当弥留之际，杨石斋廷和已定计擒江彬。然彬所领边兵数千人，为彬爪牙者，皆劲卒也。恐其仓卒为变，计无所出，因谋之王晋溪。晋溪曰：“当录其扈从南巡之功，令至通州听赏。”于是边兵尽出，彬遂成擒。

　　刘大夏　　张居正
　　庄浪上帅鲁麟为甘肃副将，求人将不得，恃其部落强，径归庄浪，以子幼请告。有欲予之大将印者，有欲召还京，予之散地者，刘尚书大夏独曰：“彼虐，不善用其众，无能为也，然未有罪。今予之印，非法；召之不至，损威。”乃为疏，奖其先世之忠，而听其就闲。麟卒怏怏病死。
　　黔国公沐朝弼，犯法当逮。朝议皆难之，谓朝粥纲纪之卒且万人，不易逮，逮恐激诸夷变。居正擢用其子，而驰单使缚之，卒不敢动，既至，请贷其死，而锢之南京，人以为快。
　　奖其先则内愧，而怨望之词塞，擢其子则心安，而巢穴之虑重。所以罢之锢之，唯吾所制。

　　刘坦
　　坦为长沙太守，行湘州事。适王僧粲谋反，湘部诸郡蜂起应之，而前镇军锤玄绍者潜谋内应，将克日起。坦侦知之，佯为不省，如常理讼。至夜，故开城门以疑之。玄绍不敢发，明旦诣坦问故，坦久留与语，而密遣亲兵收其家书。(边批：已知其确有其书，故收亦以塞其口，非密遣也。)玄绍尚在坐，收兵还，具得其文书本末，因出以质绍。绍首伏，即斩之，而焚其书以安余党，州部遂安。

　　张忠献
　　叛将范琼拥兵据上流，召之不来；来又不肯释兵，中外汹汹。张忠献与刘子羽密谋诛之。一日遣张俊以千人渡江，若捕他盗者，因召琼、俊及刘光世诣都堂计事，为设饮食。食已，相顾未发，子羽坐底下，恐琼觉事中变，遽取黄纸，执之趋前，举以麾琼曰：
　　“下！有敕，将军可诣大理置对。”琼愕不知所为。子羽顾左右，拥置舆中，以俊兵卫送狱。使光世出抚其众，且曰：“所诛止琼，汝等固天子自将之兵也。”众皆投刀曰“诺”。悉麾隶他军，顷刻而定，琼伏诛。

　　留志淑
　　中官毕贞，逆濠党也。至自江西，声势翕赫，拥从牙士五百余人，肆行残贼，人人自危。留志淑知杭州，密得其不可测之状，白台察监司阴制之。未几，贞果构市人，一夕火其居，延烧二十余家。淑恐其因众为乱，闭门不出，止传报诸衙门人毋救火。余数日，果与壕通。及贞将发应濠，台察监司召淑定计。先提民兵，伏贞门外，监司以常礼见，出。淑入。贞怒曰：“知府以我反乎？”应曰：“府中役从太多，是以公心迹不白。”
　　因令左右出报监司。既入，即至堂上，执贞手与语当自白之状。。
　　众共语世所不籍之人以释众疑。贞仓卒不得已，呼其众出。出则民兵尽执而置之狱。伪与贞入视府中，见所藏诸兵器，诘曰：“此将何为也？”贞不能答，乃羁留之，奏闻，伏诛。

　　王益
　　王益知韶州，州有屯兵五百人，代者久不至。欲谋为变，事觉，一邵皆骇。益不为动，取其首五人，即日断流之。或请以付狱，不听。既而闻其徒曰：“若五人者系狱，当夜劫之。”众乃服。

　　贾耽
　　贾耽为山南东道节度使，使行军司马樊泽奏事行在。泽既反命，方大宴，有急碟至：
　　以泽代耽。耽内牒怀中，颜色不改，宴罢，即命将吏谒泽，牙将张献甫怒曰：“行军自图节锁，事人不忠，请杀之！”耽曰：“天子所命，即为节度使矣。”即日离镇，以献甫自随，军府遂安。

　　处工孛罗等
　　万历年间，女真虏人阿卜害等一百七员进贡到京。内工学罗、小厮哈额、真太三名为首，在通州驿递横肆需索。州司以闻。时沈演在礼部客司，议谓本东夷长，恭顺有年，若一概议革，恐孤远人向化之心，宜仍将各向年例正额赏赐，行移内府各衙门关出给散，以彰天朝旷荡之恩。止将工孛罗等三名，革其额赏。行文辽东巡抚，执付在边酋长，谕以骚扰之故，治以虏法。俟本人认罪输服，方准补给。
　　

　　王钦若
　　王钦若为毫州判官，监会亭仓。天久雨，仓司以米湿，不为受纳。民自远方来输祖者，深以为苦。钦若悉命输之仓，奏请不拘年次，先支湿米。太宗大喜，因识其名，由是大用。
　　

　　令狐绹　李德裕
　　宣宗衔甘露之事，尝授旨于宰相令狐公。公欲尽诛之，而虑其冤，乃密奏膀子云：
　　“但有罪莫舍，有阙莫填，自然无类矣。”
　　先是诸镇宦者监军，各以意见指挥军事，将帅不得专进退。又监使悉选军中骁勇数百为牙队，其在阵战斗者皆怯弱之士。所以比年将帅出征屡败。李赞皇乃与枢密使杨钧义、刘行深议，约敕监军不得预军政，每兵千人听取十人自卫，有功随例沾赏。自此将帅得展谋略，所向有功。

　　吕夷简
　　西鄙用兵，大将刘平战死，议者以朝廷委宦者监军，主帅节制有不得专者，故平失利。诏诛监军黄德和。或请罢诸帅监军，仁宗以问吕夷简。夷简对曰：“不必罢，但择谨厚者为之。”仁宗委夷简择之，对曰：“臣待罪宰相，不当与中贵私交，何由知其贤否？愿诏都知押班，但举有不称者，与同罪。”仁宗从之。翼日，都知叩头乞罢诸监军宦官，士大夫嘉夷简有谋。
　　即奏除两浙提刑，迪父子皆喜。
　　迪既失柬，事多遗忘，因免去，方知为吕所卖。）

　　王守仁　 二条
