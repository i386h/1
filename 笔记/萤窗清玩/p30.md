<!-- { "loadSidebar": true } -->
　　次日风气双清，水天一色。篱边新菊，灿若堆金。白公望之而动秋兴也。乃邀府尹刘公，教谕梁敏斋及邑绅林景龙、朱毅亭等。于一镜亭，作赏菊之会。刘公等，登亭一望，果然黄英灿烂，翠叶离披。冷艳幽香，可餐可爱。须臾，席备。白公揖刘公居左，敏斋次之，景龙次之，毅亭又次之。白公主位以待，酒酣后，白公请曰：“幽赏未已。高谈转清。公等雅负雄才，乞赋佳章以增花色。”诸公正在推让，忽春花手捧花笺，敛容进曰：“小姐云，蒙诸公掉驾赏光，谨奉一诗，聊以贿酒。”诸公大喜称妙，铺于席上，挨肩读之。是咏菊一律云：
　　满径黄花冒晓烟，浮金剪蜡望无边，
　　千重色夺三秋景，万里香飘九月天。
　　芳意浓薰彭泽酒，幽情透入少陵笺，
　　亭亭晚节真清绝，不与繁葩竞可怜。
　　诸公阅遍，惊顾交赞。刘公曰：“次韵词意雄浑，声调清越。第三韵语似平直，然曰浓薰、曰透入，则化板直为洒脱矣。结韵品格绝高，直是在闺而有贞静之风。在朝而有直清之概。”朱毅亭曰：“望无边三字，跟上满径，起下万里千里。而以晚节字结上三秋九月，清字结上芳意幽情。通体结构严密，组织自然。香奁咏菊之诗，此为绝唱。”梁敏斋问白公曰：“令媛点点年纪，不知是何学力，却造成如许鸿才。墨客骚人，应焚笔砚。”白公曰：“小女生时，有些奇处。内子临产之夜，梦见上界元妃下降，授以玉环。内子吞之，及觉而产。异香满室，灵光耀人，故就以玉环命名。他自幼颖悟聪明，诗赋文词，援笔立就，非所学也。”刘公曰：“梦兆奇者颇多，昔小儿昭，初生时，内子梦西方一星，从空而堕。内子拾起少玩，即纳襟间。及觉来，则腹中如龙之蟠，如珠之走。一时毫光透室，祥云护房而昭遂生焉。亦奇梦也。”林景龙曰：“原来如此，其为儒林冠冕，不亦宜乎。”梁敏斋曰：“才子佳人，均是菁英诞降。弟欲撮合二位佳秀，结个天缘。二公以为何如？”时刘白二公互相谦逊，却当不过敏斋出首；林朱赞成。刘白二公只得应允。于是准以敏斋为理，随捡吉课，以订婚盟。于是玉环之盟又定。
　　比时春花偶步花下，备闻此语，回告玉环。玉环听得玉体酥麻，喜从天降。以手加额曰：“秋菊姐，尔真我玉环的恩人呵。”及至冬十一月，西昌、龙泉、吉水诸县贼退。玉环之母白夫人，遣仆抵吉安，探望金夫人并月娥的消息。玉环闻及，因也潜修一信。密教仆至吉安时，顺便投入杨柳村杨家庄来。仆诺而往。行数日，已抵吉安。先将玉环一书，投到杨柳村杨公处。公见封上写着刘生姓号，因转交于刘生。生曰：“来仆安在？”公曰：“在堂上。”乃出呼仆造房见生，生命之坐。问之曰：“白老爷近来无恙？”仆曰：“颇获康宁。”生又问曰：“此信果系何人所寄？”仆对曰：“委系白小姐所寄。”生曰：“闻说白小姐已与同邑张氏定盟，至今可曾成礼？”仆曰：“那有此事，少老爷却从何处听来？”生曰：“昔瑞州有客至，曾为我道及，颇可征信。”仆曰：“无之，无之。”生曰：“不瞒尔说，吾昔日寓白府时，蒙小姐隔帘一顾，便教春花达意，以订终身。虽然暗约私盟，而片语所关，时时在念。今秋七月，却接得小姐来书云云。具言亲命难违，已与张家定议。至今中怀耿耿，犹觉心痛如刺也。”仆听了，亦疑惑不定。生乃拆玉环之书，读云：
　　远疏芝宇，蝶梦难成。久隔兰仪，鸳情如结。斯诚饔飧莫释，寤寐不忘者也。兹值雪妆玉树，冰结银盘。寒雨连江，肠断陌头杨柳。飘风沸户，魂消井上梧桐。泪和竹露齐倾，人与梅花并瘦。茫茫淅水，遥连风雨孤舟。叠叠吴山，长锁烟云翠黛。一泓苦海，精卫难填。万里离天，女娲莫补。蕉心几碎，依然长恨。钗分柳眼将穿，不见乐昌镜合。此情此况，孰与堪焉。惟望郎君，早挂心旌。旋驱意马，刀头唱罢，载歌君子阳阳，马首瞻回，无复佳人寂寂。庶可慰离魂于两地，并以图夙愿于三生。伏枕修书，言不尽意。临纸呜咽，墨泪俱倾。惟君子怜之。
　　曩者，订盟之语，时铭诸心。握别以来，每以未克践约为虑。会于三秋九月，家君与尊大人及诸缙绅等，觞于敝园之赏菊亭。对花流杯为竟日之乐。有谈及者，竞许吾等为一时佳秀，宜缔良缘。同辈弥缝，婚约遂定。妾甫闻及，喜欲忘餐。深思事属人谋，而实缘由天定也。谨报佳音，以慰夙愿。
　　其书后有闺思十绝。其一云：
　　思君一刻抵三年，午梦初回两泪涟，
　　不信天公犹解意，频将雁字寄云笺。
　　其二云：
　　思君一刻抵三春，空里浮花梦里身，
　　低首自怜还自叹，更将心事诉何人？
　　其三云：
　　思君一刻抵三秋，万里离情万斛愁，
　　恼煞梁间双燕子，对人何事语绸缪。
　　其四云：
　　思君一刻抵三冬，冷冷青灯五夜钟，
　　今后香闺端不锁，与郎相约梦中逢。
　　其五云：
　　思君一刻抵三旬，寂寞空窗翠黛颦，
　　无奈寒衾新睡觉，残魂犹逐异乡尘。
　　其六云：
　　思君一刻抵三时，日日低吟古别离，
　　惆怅个中人已远，懒抬明镜画蛾眉。
　　其七云：
　　思君一刻抵三朝，蜡烛成灰泪不销，
　　弱质偏多愁里病，强将罗带束纤腰。
　　其八云：
　　思君一刻抵三生，花落花开月几更，
　　闻说云洲多柳线，请郎看取别离情。
　　其九云：
　　思君一刻抵三阳，愁绝山高与水长，
　　为祝郎身无苦患，水仙祠上几焚香。
　　其十云：
　　思君一刻抵三期，生别何堪当死离，
　　连日纱窗慵未辟，懒看花下蝶双飞。
　　又付有杂思四首。其一云：
　　呖呖新莺报晓筹，凌晨树影半当楼，
　　何堪寒雨凄凉处，桃李无言泪也流。
　　其二云：
　　独抚丝桐思悄然，个中情事岂能传，
　　知心惟有天边月，长照池塘并蒂莲。
　　其三云：
　　翠减香消泪两行，相思真个断人肠，
　　谁能为借毛君笔，画出愁容寄粉郎。
　　其四云：
　　去年虚度又来年，话到青春倍可怜，
　　绿树浓荫休再误，倩郎早觅买花船。
　　生看毕曰：“依此书，则小姐尚未与人成盟。但昔日之书，却是何人寄的。”因修一回书，并将昔日伪书，一同封固。仆在旁看生修书既毕，接纳于袖，乃辞别往金家庄。适杨公造生室，问来书何意？生笑曰：“这事情，怪怪奇奇。原来白玉环，却又未曾与人订盟的。”因将来书与杨公看。公看毕，亦疑惑难辞解。生曰：“我等所订之盟，此处绝无知者。怎又有造假书诳我如此。弄得我颠倒起来。恐金白二家，当有一番议论也。”杨公曰：“贤侄可谨藏前后二书，以为质证。见得非故意如此，使他二家也无怨言。任二家说直说横，一定也得一个作配，不必虑也。”生于是遂作归计。时来仆既辞刘生，遂寻路来抵金家。向夫人与月娥等，曲达白夫人与玉环探望之意。金夫人与月娥感激一会。乃曰：“此处贼匪横行，日无宁刻。老身欲挈此家小，再抵瑞州去也。”仆曰：“白夫人正也这般吩咐，夫人果有这意思就当作速起行了。”明日，金夫人与月娥执拾器用，教家仆看守房舍。乃携小哥并小莺，望瑞州而来。
　　一日，月娥船上无聊，偶偕小莺俯瞰江水。忽遥见邻船帆下，俏立着一位秀雅书生。月娥熟视之，惊谓小莺曰：“汝谓此郎何人？”莺曰：“莫非刘郎否？”月娥微笑点头曰：“然也。”月娥呼舟人快些进船，而生已一苇如飞，邈不可及。月娥甚为怏怏。水陆数日，已抵瑞州。仆先回家，报知白夫人以及玉环小姐。二人闻及，连忙出迎。母女喁喁，欢天喜地。乃遣入旧时住处，详叙寒温。须臾，白公入见金夫人。命月娥与小哥拜之，白公命坐。问金夫人曰：“甥女别未至载，容宇又稍长成，未知可逢快婿否？”金夫人曰：“正也才算得了。”白公问得者何人？金夫人曰：“就是刘府尊的公子，刘子章是也。”白公大惊曰：“吾向曾与刘公祖约及，以玉环与刘子成盟。怎么又有甥女订盟一事？”金夫人亦惊曰：“原来如此，但那时人遐地远，各自为谋，实不及知也。”于是面面相顾，白夫人曰：“事已至此，他们也不是别人。就令他们同嫁刘郎也是妙事。”白公曰：“如此虽好，只是嫡庶难分？”金夫人曰：“他们既有姊妹之序，则长者居长，次者居次，又难甚么。”白公喜曰：“如此才容易了，只是也先要对刘公祖说知。”言讫而出。
　　时玉环与月娥在旁听得，个个暗喜。玉环乃暗牵月娥衣袖，潜回兰房。私谓曰：“今日的事情，我家是在刘公祖处定盟，自是公的。尔家是在刘郎处定盟，自是私的。尔也休得妄想了。尔但须寻个计策，别选佳郎。若云二女一夫，吾不愿也。”月娥愀然长吁曰：“此在姐姐之处置耳，妹更何策之可施耶。倘姐姐肯念小妹之一点深情，怜小妹之千般隐恨，收为负薪执爨，实所甘心。设或不容，则惟有就死尊前，以俟刘郎于地下。断不能舍心别嫁，含千秋莫解之愁也。”说讫，粉颈低垂，珠泪交下。玉环忙以巾拭其泪曰：“妹妹可怜呵，阿姐偶戏一言，怎么认真如此。好教我肠儿都断了，心儿都酸了哩。”春花在旁曰：“小姐也太没像些人气，只管自己戏得爽快，不顾人气死了来。”月娥不觉亦反愁为笑。玉环乃谓月娥曰：“妹妹，尔知我今日有二十倍足愿否？”春花忙接嘴应曰：“我知了，得嫁刘郎十倍足愿也。得与金小姐同嫁刘郎，又十倍足愿也。合来是二十倍否？”于是三人拍掌大笑。
