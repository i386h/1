<!-- { "loadSidebar": true } -->
　　后写豫章才女张凤仙书。生正看间，有小青衣自小门出。年可十五，顾生者久之。忽指曰：“门上这两个字相公识否？”生曰：“我不识，尔道是甚么字？”青衣曰：“我道是花开二字。”生笑曰：“花真开耶？妙妙。且问尔名甚么？”青衣曰：“我名小梅，尔也姓甚么，名甚么，来此做甚么？”生笑曰：“我姓胡名蝶，闻尔说花开，故来采花哩。”小梅嘻嘻笑曰：“咦，尔这句话，我也晓到了呵。怕我娘子听闻，教尔吃苦不了也。”生曰：“娘子可曾在此？”梅曰：“不在此，还往那里去。”生曰：“尔可传语娘子得知，说小生要来拜访。”说讫，袖出银子二钱赏之。梅接过名帖，入见凤仙，说门外有人请谒。凤仙接柬，见书着桂阳周德闻拜。因教小梅出回复曰：“娘子说，向来所谒，全是恶薄少年。没一个雄才雅士，今不愿枉费笔墨了。请自便为妙。”生笑曰：“我亦岂枉费笔墨耶，只消两合笔锋，当要斩关而入矣。”然枉道求合，有志者岂肯为之。因和其门前一绝云：
　　剧怜国色与天才，冒逐东风趁晓来，
　　不信神仙犹薄幸，空缘采药到天台。
　　写毕拂袖而归，小梅将其言与诗，禀知凤仙。凤仙听了，曰：“诗意固佳，然不肯枉道求合，更是加人一等，此雅士也。汝亟为我访之。”小梅曰：“他年才十六七岁，却是个伶伶俐俐的后生。俊俏风流真可人意，想他一定有些才调了。”
　　越二日，小梅出买果子。遇生于观音庵前，具致凤仙称许之意。遂邀生诣院外，遣入耳房坐之。生谓小梅曰：“汝可上禀娘子，说胜负之下，笔不饶人。倘小生输于娘子，情愿抱首而归，甘拜下风。倘娘子输于小生，速即纳首献关，勿复眼高于顶，凌辱文士也。”小梅应诺。将其言入告凤仙。凤仙笑曰：“此大言欺人耳。以文坛惯战之将，断不至败过了他。”因取花笺写成一绝，令小梅传出与生曰：“须要信笔和成，不许思索。生取原唱看之，却写着回文体一绝云：
　　春桃落地满残红，日暖浮烟紫苑东，
　　新柳绿时游客醉，人窥晓鸟语林中。
　　生看毕曰：“我道是甚么难题，此最易耳。”因一笔和成，传入凤仙看云：
　　春来到处落花红，袅袅清风晓阁东，
　　新水绿波光映日，人游满径草洲中。
　　时凤仙啜盏茶未完，小梅已奉诗入。惊喜曰：“如此才当得敏捷二字。”及看诗毕，赞曰：“字句融浑，无堆砌痕。回文体诗，可称上乘。”因命小梅开花关第一门，遣生入小房坐之。房颇精洁，杂悬图画诗章，壶盏杂陈，茶温可啜。而第二重门，仍是坚闭。须臾，小梅又奉一笺至。上写：“花月联珠体联韵”七个字，其起句云：
　　花满园池月满林，
　　生遂联平昃二句传入云：
　　花红月白兴难禁，名花得月添新色，
　　凤仙联平昃二句传出云：
　　皓月临花吐好阴。月下花羞开并蒂，
　　生又联平昃二句传入云：
　　花间月喜照同心，愿教月与花常好，
　　凤仙结句云：
　　花不飘零月不沉。
　　凤仙联毕，不觉遑然心动。快然心喜，畅然心开。双展蛾眉，抵掌称赞不已。又命小梅开第二重门，请生进小厅坐之。厅又更精雅，璃屏朱箔，玉案金炉，多所供玩。而案上悉列糖饴瓜果，随意啖之。生抬头一观，见第三重门，仍又坚闭，心中颇有愤意。小梅笑谓生曰：“相公造福，向来考的，也没一个得入头关。今相公连破二关，其第三关如反手矣。”生亦笑曰：“任凭他坚关百重，今日也要破关斩将的。”小梅曰：“我且先做个说客，教娘子火速割地请盟，使相公得以入关告谕。”言讫，由旁门而入。须臾，小梅手捧一木盍出来。木盍内具有水一杯、玉一块、莲一朵、钱一文。谓生曰：“娘子，请相公猜个迷，猜出便许相见。”生遂书一绝云：
　　才是青钱选，心同白玉坚，
　　两情深似水，愿作并头莲。
　　书完，令梅传入。仙得诗叹曰：“此知己也。舍斯人吾将焉归。”遂一面教小梅披绣闼，启纱窗，卷珠帘，抹玉几。重温壶茗，添起炉香。一面修饰更衣，悬珠）玉，既妆毕。又令小梅奉香汤锦巾，诣生坐所，与生洗尘。生浴罢，整起冠服。忽第三关，呀的一声，朱门豁处，闪出一个美丽、娇妆、艳色，宛似天仙，趋生揖之。前导而入，行遍花径，通出柳阴，穿过了川字栏，上到了亚字槛，诣一静室里。壁悬图画，座列琴书，宝鸭香浓，银缸火耀。凡珍奇玩好之具，充塞其中。及礼毕，坐定茶罢。凤仙曰：“贱人不量，傲慢先生，得罪多矣。”生答曰：“才人自重，大略相同，无足异也。”仙曰：“贱人蓬户庸才，涂鸦自愧。蒙先生惠然适驾，赐教佳章，可谓逢迎之幸。”生曰：“久聆芳闻，未承大教，故特抛砖引玉，以增旅况之辉。蒙娘子折节下交，俾得登龙门而游蟾窟，皆娘子赐也。”仙曰：“先生高许，殊足愧人。其秋波转处，见周生真个仪容秀丽，气宇轩昂，举止端严，精神潇洒，有谢家宝树风致。周生春色迷处，想凤仙生得面如傅粉，唇若涂朱，玉体轻盈，琼姿莹洁，有楚氏香莲风致。两下微窥，交相爱慕。仙喜而问曰：“敢请先生贵处何乡，盛族何氏，所为何事，欲往何方？望乞见教。”生具实对。且曰：“因慕上府胜景，故特乘便一游。休得见笑了。”仙曰：“史迁之文，半由阅历，文人游览何以笑为。倘贱人身比先生将与登昆仑之墟，游蓬莱之岛，醉西江之月，挽南浦之云。泛五湖，飘四海，遍六合，达八荒。正不知其游至何，穷乐至何极耳。”两下谈得酣畅，不觉笑将起来。
　　半日间，说地言天，谈今论古。不觉夕阳西坠，树影东移。生欲言归，锦席间，早已鼎鼐杂陈，壶觞错列矣。仙离坐曰：“先生辱临，无从致敬。少具薄酌，聊达微忱。生固辞，仙不许曰：“知己相逢，何消过却，还是作熟为妙。”生感甚谢而就席焉。须臾，小梅奉壶，凤仙把盏。殷勤致劝，转递相催。既开筵而坐花，遂飞觞而醉月。低斟浅酌，倾杯闻豆蔻之香。巧笑娇谈，举箸见樱桃之破，海棠春睡足，酒晕红颜。杨柳夜眠迟，情撩翠黛。问世间有如此之风流否也。神仙府求这般的快乐得乎。未几，月挂东山，风游北径。大罗天上长辉，牛女之星。古树林中，似谱凤凰之曲。凤仙饮到乐极，志气益豪。谓生曰：“先生如此才华，如此品格，龙门雁塔，其殆捷足先登矣。”生曰：“否，青衿耳。”仙曰：“然则其池里蛟龙耶，异日飞向天衢，行云施雨易易耳。”生曰：“固所愿也，其如命何。”仙曰：“君子固穷，无伤也。”
　　凤仙此际不觉锁上双眉，愁容可掬。生疑而问曰：“今夕风流佳会，正可开心张颜。娘子作此情形何也？”仙恻然曰：“先生说一命字出来，遂令侬有不可解之处。”生曰：“有甚隐情，既属相知，何妨直白。”仙不言，但俯首而已。生固请再三，仙乃长吁答曰：“忝同知己，安可不言。事已至此，又何妨言。但言之痛心，故心不欲言，言之苦口。故口不能言耳。贱人固豫章良家女也，幼而孤母早卒。蒙先君以诗书教训，是以少获诸心。十五年前，固将托良媒而招佳婿矣。无何而先君亦卒，孤身孑立，举目无依。而族之无赖等，或分财产，或析田园。张氏一门，殆无遗物。且托言贱人无礼强鬻于斯。以飘香吐艳之身，而置诸逐臭趋膻之地。古来薄命佳人，真不是之甚也。兴言及此，能不伤悲。”言讫，声色凄然，涔涔而泣。生亦嗟叹不已。慰之曰：“学问文章，鬼神所忌。有才如此，难免其然。无足异也。犹幸其名似辱，其节自高。倘肯刮目垂青，何愁无并蒂同心之会。还请自重，毋乱芳心。”仙拭泪曰：“诚如君言，实所甚愿。相知之雅，千古难逢。恐终为泉下之尘，不得似天边之月也。”生沉吟者久之，忽曰：“前所谓花开并蒂，月照同心者何也？”仙曰：“此惟先生自裁，蒂之并不并，心之同不同，非贱人所得专也。”生曰：“依此言者若何？”仙曰：“贱人寥落闲花，倘蒙先生收拾，实出万幸。”生曰：“如此则情既定矣，愿亦足矣。然终于此而已耶？抑不终于此耶？”仙曰：“婿如先生，虽居＊室，情所甘愿。至于正室之位，贱人决不敢当。其别图之可也。”生点头道：“如此才容易了。”仙曰：“还有一言相问，许否？”生曰：“试说来。”仙曰：“先生休怪者，窃以先生寰海游人，行踪靡定。设异日功名富贵，招赘高门。此时眷恋新婚，忘却旧识，还肯于千百里外，拾尘中之落蕊否耶。倘如此言贱人宁死黄垆，不能抱琵琶而过别船矣。”生乃洒酒于地曰：“娘子何情深而言浅耶，谓予不信，有如此酒。”仙起而谢曰：“贱人失言，得罪得罪。”
　　适小梅温酒进来，见凤仙余愁未解，说话支吾。因曰：“娘子毋愁者，我想前日不如此，今日安得乃如此。今日不如此，后日安得又如此。后日既如此，今日可不必如此也。”仙点头微笑曰：“良然，良然，汝固善解人意。”梅曰：“小婢有个歌儿，将以侑酒。许否？”生喜曰：“妙得，妙得，汝歌来者。”梅冷笑一声，摇头动脚，击几歌曰：
　　蛱蝶复蛱蝶，蛱蝶恋桃花。
　　今夜恋桃花，明年飞谁家？
　　歌喉宛转，其声冥然，生听毕曰：“这妮子好诬人，蝶见桃花焉肯更飞者，还有否？”梅曰：“有，有。”因又歌曰：
　　桃花复桃花，桃花喜蛱蝶，
　　今夜喜蛱蝶，明年枝满叶。
　　仙听毕曰：“这妮子好诬人，桃花喜蝶焉肯改变者。还有否？”梅笑曰：“还有个儿，只要些赏。”生乃出一扇赏之，不受。仙拔一钗赏之，不受。曰：“惟酒为妙。”仙乃酌而赐之。梅饮且歌曰：
　　蛱蝶恋桃花，桃花喜蛱蝶，
　　花蝶两相宜，春心只共知。
　　生等喜而笑曰：“这个才妙，才妙。”梅乃嘻然笑，遽然兴，提起银瓶，满酌二盏。捧一盏与生曰：“相公以己成人，饮这杯儿喜酒。”捧一盏与仙曰：“娘子因祸得福，饮这杯儿喜酒。”一时觥角求交错，逸兴遄飞。正所谓，酒逢知己千杯少也。未几参横斗转，月落乌啼。灯烛晦明，杯盘狼藉。生已酩酊大醉，兀倚琼筵，几至玉山颓，而瑶树倒矣。仙问曰：“先生醉么？”生曰：“然，且甚。”仙谓梅曰：“汝可治解酒汤来。”遂向内安排衾枕，扶生上床。低声曰：“先生安眠毋躁。”生胡应过。须臾，梅奉汤至，生强饮之。既毕，复睡。久之，迷梦中闻声滴滴然，有唱西厢曲者。唱云：“今夜和谐，犹是疑猜，露滴香埃，风静闲阶。月射书斋，云锁阳台。我审视明白，难道是昨夜梦中来。”曲未终，生忽惊觉。展帐视之，乃凤仙也。因吟曰：
　　旧曲已沉厢外月，何人犹作古人情。
