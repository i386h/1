<!-- { "loadSidebar": true } -->
　　生转问曰：“玉环有表妹金月娥者，云与仁兄同村。未知可曾识面？”月娥见问到自己身上，暗地着忙。但胡答曰：“颇逆一面。”生曰：“兄谓其才色何如？”月娥曰：“若论白玉环则未之知，若论那月娥，其貌其才，可谓遗世特立。”生曰：“然吾曾见与玉环赋别二首，及螺川遇贼一首，可谓名不虚传。”月娥回念：刘生向者，闻芳名见佳作之言，此时方才明白。因开言曰：“仁兄与玉环虽有私盟，而事之成不成尚未可料。今月娥兰闺迨吉非伊一年，以仁兄盖世文人，何不思以委禽，以成百年之佳偶耶？而区区于未定之玉环，默以听待。吾窃为仁兄虑也。”生曰：“吁言犹在耳，事岂欺心。设或难成，岂无良策。吾宁为薄命汉，不愿为薄幸郎也。”月娥知事不济，带闷不言。须臾，向生索别。生挽其手曰：“月沉夜黑，不能去矣。吾等以一夜之新交，订百年之好友。何妨共榻，以畅心谈。月娥不可，生固留之曰：“若不附从，是见嫌也。”月娥无奈，只得允从。
　　生乃设二枕于榻间，挽以同寝。月娥侧身贴墙以卧，十分羞怯，如伴虎眠。又想胸前玉乳颇酥，恐为所觉，迫得时时遮护。而刘生则展转反侧，身无宁时。左也道着个玉环，右也道着个玉环。月娥暗地可忧，又暗地可笑。忽刘生移同一枕，捱近身来。低声笑曰：“小弟因酒后情狂，云雨之需甚急矣。何幸天送一佳人至此，以与吾等发泄耶。”月娥曰：“吾观世之秀士佳人，往往于花柳之事有甚焉者。”生曰：“纵由他们平日性情飘逸，意趣幽闲。生成个旖旎温柔，学就个风流潇洒。所以遇一秀士，值一佳人，便如蝶之得花，鱼之得水。其一种芳情雅趣，真有可意会而不可言传者也。若世俗之狂童淫妇，非无男女之欢，然不过习其固然，行其故套。亦何异于虫蛇禽兽之蠢然罔觉者，亦有雌雄之感哉。”月娥曰：“我想好色与贪色不同，秀士佳人自是好色的。淫妇狂童自是贪色的。好色者如接其貌，无异入花红柳绿之场。听其声，无异游燕语莺啼之地。是在情趣，而不在形迹者也。贪色者，则究其意，何曾有怜香惜玉之芳情。论其人，亦徒为拨雨撩云之丑态。是又在形迹，而不在情趣者也。其间薰莸异味，香臭殊途，岂可同日而语哉。”生大喜曰：“天下同形者，无不同情。秀士之于佳人是也。天下知心者，无不知音，仁兄之于小弟是也。”
　　须臾，彼此神倦声消，俱各睡熟。月娥是个心惊的，先自觉来。却不知何时，被刘生按一手于胸前，加一足于股上。心甚惊虑，徐徐摆开。下榻时，而宿鸟争喧，窗纸微赤。乃呼生告别，生既醒，遽下榻曰：“小弟乍与兄会，如临明月清风，俗虑凡襟，荡涤殆尽。今何匆匆遽别，何不再聚一宵耶。”月娥曰：“后会有期，何必流连忘返。”生只得握手相送，出至小门，叮咛曰：“后有闲隙，万望再临。”月娥曰：“然，但小弟与杨公未有交情，今后往来，莫令知道为妙。”生曰：“诺。”月娥乃冒露而行，生目送曰：“这个哥哥，绰约温柔，宛如处子。不生作兰闺静女，却生作芸阁书生，令人恨恨。”
　　时月娥回至庄前，天色已晓。暗由花柳深处，潜叩小门。小莺出开双扉，忽欲惊避。月娥曰：“吾妹何故退避？”小莺定睛一看，笑曰：“原来是小姐回了。我道是何处客人。”月娥乃闪上妆楼，改着罗衣，对镜理发。小莺旁问曰：“小姐，庶几全璧而归否？”月娥曰：“几乎，几乎。幸甚，幸甚。”莺又问曰：“所谋之事，可以有为否？”月娥摇头曰：“万难，万难。”莺曰：“怎样难法？”月娥遂述刘生与玉环订盟之语，备细诉知。莺曰：“他们既无媒灼之言，父母之命，则其中事实尚易解勾，是何难也。”月娥曰：“他等以死相誓，志愿甚坚，未可解矣。”莺曰：“刘郎将何以图之。”月娥曰：“他只待异日归家，央媒撮合而已。”小莺听了沉思晌许，忽拍掌喜曰：“今日之事，宜先下手者为强。吾今为小姐想得一条妙计，能使刘郎不念玉环，而小姐的因缘也可卜八分成就了。”月娥曰：“吾妹有何妙计？”小莺乃附到耳边，细说如此如此。月娥听了，微笑点头曰：“妙甚，妙甚。”小莺曰：“但宜缓图，十日之外，方可举事。”
　　不觉悠悠忽忽，交至七月初旬，小莺谓月娥曰：“事可举矣。”月娥乃依计，修成一封假书。令小莺唤一老家人，叫名老实头。属咐曰：“杨柳村有杨姓人，现在府城开一酒店，汝可识否？”老实头答：“店号永兴，怎么不识。”小莺曰：“汝可拿此封书，投入永兴店里。只道是瑞州府旅客所寄，教他转交回杨柳村杨式亭老爷处来。”老实头应诺，前往府城，寻至永兴店所。将书交与店主曰：“昨有瑞州客至，投有一封书信。道是寄与贵村杨老爷的，烦为转交。”店主接过，亦不细问。竟将书达与杨公。杨公拆开外皮，而内面一层封皮，却写着：刘少老爷号子章亲拆九个字。因又转交刘生，生问此信从何处交入？杨公曰：“是从府城永兴店交入，闻说昨日有瑞州客至，付托此书。”生料是玉环所寄，因杨公在坐，不便开拆。须臾，杨公退出。刘生乃潜将来书细细拆开，暗想：本处贼匪横行，玉环尚能通个音信，其思念之切，已略可知。因细读其书云：
　　薄命妾白玉环，沥血稽首。奉书于子章刘兄旅次。握别以来，梦魂俱断。云山邈邈，欲觏无从。惟日望征旆旋归，以践旧约为慰。今日言犹在耳，事忽刺心，家严谓妾长成，择婿弥急。名门子弟，接踵相求遴选。而今已与邑张氏子定议矣。事闻及妾血泪交流，几欲捐躯。苦为所阻，而回念灯前月下，与郎君把臂谈心。而东望螺川，弥增呜咽耳。嗟乎，前言未践，空期鸾凤之欢。严命难违，遂致鱼鸿之叹。此情此恨，终古难消。惟愿郎君，记取绣包，期结鸳鸯于来世可耳。事非得已。妾岂甘心。临纸欷歔，墨泪俱竭。君其谅妾否？抑其怪妾否？玉环再拜启
　　刘生看毕，肝肠碎裂，神智昏沉。暗想：“玉环当日，盟誓谆谆，心坚意切，怎么竟为所夺。”又想曰：“盟誓固所可念，父母实也难违。况女子们柔弱花枝，却也不能自主。”忽又想曰：“观此书意，则玉环真有万不得已之势，万无可解之情，特不能见我一决耳。然我想张家，亦不过计个婚盟，未必就遽完娶。吾今可作速回去，与玉环出个良图。或如红绡之窃负而逃，或如飞烟之结发以死。断不肯甘心看过，以致抱恨于千秋也。”一时穷思苦想，不觉恻然心碎，惨然神伤，黯然魂销，潸然泪下。明日诣杨公所辞别，公曰：“贼势弥漫，将焉适归。”生固请再三，而公终不许。生垂首丧气，拥榻而眠。晓夜悲歌，寝食俱废。不觉神思过度，忽然生起病来。杨公忧之，遣医视治。生冥然吁曰：“吾非病也。”公会意曰：“莫非不遂所愿耶？”生信口应曰：“然。”公曰：“请为愚叔言之。”生不语。公曰：“无妨也。”生不得已，乃曰：“昔愚侄居瑞州白盐运家，其女玉环窥之而爱，遣侍女造室达意。约为婚姻，将为百年计也。今者，言犹在耳，事已刺心。”言至此，遂取出来书。令杨公看，公接看毕，叹声曰：“原来如此，可知人生因缘有定，岂可强哉。”因又曰：“贤侄放心，吾当为汝择一佳配。”言讫而出。
　　越数日，偶一夜生正凭几危坐，急见昔夜会的黄公子，飘然而来。原来金月娥因用了假书之计，料知刘生必信。故复改装至此，以下说辞。生见而喜曰：“小弟连日悬悬，今夜始至，何相视之疏也。”月娥曰：“弟因时务纷纭，未获与兄晤对，甚为抱恨。”生离坐酌茶进之。月娥微窥刘生，见其骨瘦如梅，知为假书所误。乃诈作诧异曰：“弟与仁兄乍别月余，而玉润珠辉，抑何消瘦乃尔？”生摇头嗟叹不语者三。月娥诈为不知，问曰：“吾等知己之交，有甚苦衷，何妨共道：“生乃曰：“弟与玉环旧日之盟，仁兄而知之矣。今若此。”因又取出假书，令月娥观之。月娥强为阅遍，诈叹曰：“古来才子多情，佳人有意。而究多有始无终者，只为父母所夺 耳。观此书意，为玉环惜。安得不为吾兄惜哉。”生听此言，不觉心头酸处，泫然掩泣。月娥叹曰：“吾兄洵多情人也。但以六合广四海之众，岂无一出类拔萃之佳人，堪与吾兄伉俪哉。而独区区于玉环之一人何也？”生曰：“佳人难再得，仁兄岂未之闻耶。”月娥曰：“敝村有才女金月娥者，向曾与兄言之。其貌其才，可称双绝。今尚摽梅迨吉，未逢坦腹王郎。以仁兄贵介名流，正堪共结同心，以庆郄王之佳偶也。”生点头曰：“然，是亦足矣。恐彼不允，又将奈何。”月娥曰：“倘兄果有是心，包管十分成就。”生大喜曰：“就烦吾兄为理何如？”月娥微笑曰：“我无能为，令伯杨公可矣。”生于是主意遂决。二人又叙些闲话。夜月上后，月娥乃归。
　　明日杨公适造生室，谓曰：“吾为尔择个佳人，今得之矣。”生问得者何人？公亦以月娥告之。生喜曰：“正合鄙怀，敢烦老伯作伐。”公允诺，乃将此事回与赵氏夫人商量，教夫人行事。夫人曰：“此美事也，当为他们作成。”乃乘轿抵金家庄。月娥之母金夫人，闻而迎之。遣诣私厅叙坐。谈话一会，赵夫人乃开言曰：“令媛年纪几何了？”金夫人曰：“小女今年一十八岁。”赵夫人曰：“芳龄少长，未知已获乘龙么？”金夫人曰：“否，遴选至今，未逢快婿。”赵夫人曰：“然则尊嫂当似何人，才可称快呢？”金夫人曰：“近闻贵府来有一位名流，云是瑞州刘府尊的令子。弱龄擢第为翰苑英雄，未曾习见其人，即看他贵介名流，也有十分超卓了。得如此人，才算是为快婿哩。”赵夫人嘻然笑曰：“今日到来，正为此事。怎么这般凑巧，莫非天地使然。”遂将刘生求婚之意，款款具陈。金夫人听得洽意洽心，声声称愿。须臾，用过午膳。赵夫人又叮咛一遍，方才辞归。生闻之欢喜非常，余病尽愈。乃择一吉日，以凤凰簪一对，金步摇一对，送诣金家订盟。那边月娥闻知此音，喜从天降。亦具绣云履一双，金如意一双答之。取两心如意之义。于是两家婚事遂定。
　　其时序临九月，白玉环以望生未返，甚切忧思。偶一夜，独剔银缸，儇儇兀坐。推窗四望，则明月斜照。新菊悠扬，触动愁怀。吟一绝以写恨：
　　银蕊迟迟玉漏催，孤灯剔尽自徘徊，
　　不堪夜夜楼头月，照到篱边菊又开。
