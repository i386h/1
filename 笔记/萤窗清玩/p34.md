<!-- { "loadSidebar": true } -->
　　遂令侍女捧一莲花盘，向空倾下。忽石上珊珊响处，恰撒落三十八粒金丹。光润如珠，异香馥郁。于是各取一粒，衔入口中。真觉香透心肝，清沁骨髓。须臾，身轻如羽，真可凭虚御风矣。紫微夫人微微笑曰：“君等既换凡身，宜速登矣。”因顾左右曰“羽驾安在？”一侍女应声，把旗一召。忽有无数青鸾白鹤，飞集石上亭前。生率众美，各跨一乘。随着紫微夫人，悠然而去。噫！若刘生者，真可谓及时行乐，而得人生之大自在者也。他人贪图富贵，劳劳碌碌，虚度此三十青春，不亦悲哉。
　　总论：
　　烟花子曰：看他入手，先以游春一梦，虚虚冒起。已将全传涵盖个中，以下处处说梦中之人，处处叙梦中之事。都不出此梦圈子，共立格立局，可谓别出新裁。通体以游梦起，以游仙结。而中间刘生、玉环、月娥、雪香等，又都是应梦而生。个个是梦中之人，件件是梦中之事。看来全是一片幻景，一幅浮图。转觉人世数十年，酒色烟花，直可当一场春梦观也。作者寓意，最为微婉。
　　月娥图事，较之玉环图事，更是十倍艰难，何也？玉环之际，刘生意中，止有玉环，而未有月娥也。玉环虽不图，而生亦必图之也。月娥之际，刘生之意，虽有月娥；而刘生之约，已属玉环也。月蛾虽图之，而生又必不图也。况玉环图事，第忧父母之一，或不许。不忧刘生之万有不从。月娥图事，既忧刘生之一无或从，且忧父母之万无或许。于此而欲闲玉环之旧约，联月娥之新盟，不亦难哉。
　　月娥改装私会之故，直是反经行权，万不得已之举。盖玉环之事，顺而易者也。月娥之事，逆而难者也。顺而易者，必守其常。逆而难者，必从其变。若谓玉环为守玉待价，月娥为抱玉求售，则断断乎不然之。月娥行假书计，已有个让嫡居庶的意思。即欲诳刘生订过婚盟，等得日后他们识破时，料也必定乐从了。若谓月娥真要刘生联新弃旧，便非月娥之所以待玉环，并非月娥之所以为月娥矣。
　　传中人人都在易写，惟月娥最为难写。看他写月娥处，其中调停擘画，煞费精神。及至山穷水尽之时，却又想出假书一计。不特善于生发，并使许多崎途险径，都归平坦。自然绝无一毫牵强。所以然者，由其在情理中着想耳。作文不到险处不奇，中间写月娥改装以会刘生，是三分险了。又写到寝同一榻，便是五分险了。再写到移同一枕，更是八分险了。及写到按手于胸，加足于股，真是十分险了。但是写到加股按胸，尚能全璧归赵，似出寻常臆断之外。然看他先着睡熟二字，则是不知不觉而加之按之，却仍在常情之中。其越险处，正是越奇处也。
　　少年金榜，富贵洞房，亦云奇矣。况其佳丽类聚，触目琳琅。游戏十余年，飘飘然归羽客天仙之境，诚人生极乐事也。想必作者胸中有此素愿，故藉此索性写来耳。
　　第四卷
　　碧玉箫
　　词曰：
　　话到莺花剧可怜，个中春色闹无边。桃花洞里，又值杏花天。云雨巫山才一梦，芳情长与月团栾。消魂此际，铁石也情牵。———调寄《相思引》
　　良缘夙缔，嘉偶天成。此理之自然，事之宜然，情之同然，亦势之必然也。然使一往而逢，一约而来，一说而就。虽为佳匹，终属平淡无奇。必若接之于不易有之人，而又值不可失之会，处不可离之势，而竟失之、离之。使其忽聚而忽散，忽恩而忽仇。忧乐叠乘，甘苦具历。委曲变幻，以显其奇。才见得天地造化之工，鬼神播弄之妙处。尝考先朝正德年间，有李生者，讳素云字景三。苏郡人也。少孤贫，美才色。聪明颖悟，博览群书。尝七岁时，师令赋月镜诗。有‘乍向天池浴，旋来炼石磨，影窥银汉女，照见王宫娥。’之句，为一时传诵。又性爱花，幼时每啼，或折花以与之，或抱以看花即止。尝十四岁时，制有爱花说一篇云：
　　草木之精凝为花，花者华也。言英华之外著者也。其为物也美而盛。其为品也清而奇。而其质之攸成也，则合工气而为之贯。故天以生之，地以长之，雨以润之，风以开之。其时有春夏秋冬之错出。其色有红黄紫白之分殊。或宜暖宜凉，或可燥可湿。种类百出，各有不同。然其窈窕风流，动人以钟爱者，其体固一致也。且夫庶类之生，孰无真性。然物各禀其偏者，而花自得其全。何也？不争妍，不妒宠，其自处以仁。并其蒂，连其枝，其相与以义。次以先后，逊以低昂，则知乎礼者也。明其消长，识其岁时，则类乎智者也。当发而发，当藏而藏，则守乎信者也。其真性如是，而风度可知矣。当夫良夜芳辰，春眠乍起。淡妆弱质，雅态撩人。而且拂之以轻风，润之以清露，照之以明月，笼之以浮烟。斗艳飘香，徘徊于林际之下。或倚栏而舞，或迎人而笑，飘飘然可远观，而不可亵玩焉。如是，而人之爱花者固众矣。抑如是，而人之爱花者转寡矣。何也？
　　彼所谓爱者，植其树，莫知其趣。喜其文，莫肖其神。徒以脂粉赏其容，则所视者轻，而花不愿也。即以妖艳赞其色，则所待者薄，而花不甘也。花于此，其何以见知于人，而解意于己欤。噫！是直非爱花者耳。夫真爱花者，必其善看花，而后可会其兴趣，通其精神。低回历乱，而知其必有所思。飞舞翩翻，而体其若有所恋。神情既结，则花自如慕、如诉。相与而依依。夫花之精神若是，花之兴趣若是，花之知心解意又若是。彼浪谈容色者，而欲得个中之意味焉，盖亦难矣。嗟乎！
　　予性也偏，偷闲自旷，静观万物，窃切留心，而花尤所称知己者也。清居绝俗，或傍花而坐，或拥花而卧，或对花而酌，或倚花而吟。索笑怡情，缠绵莫解。当其造胎而缀蕊也，则约而俟之。及其点妆而舒脸也，则悦而亲之。至其粉落而色衰也，则怜而吊之。爱之切，而欲抚诸怀。爱之深，而欲加诸掌。然而环顾居侧，地无立锥。计欲栽培，恨不可得。即有二三嘉种，不过独秀孤芳。始而见其花之灼灼者，不旋踵而其实已离离矣。岂不惜哉！
　　此篇一出，人都称为爱花子。及年十七，首选黉宫。其平昔高量伟志，倜傥风流，气象昂昂，卓然世表。且其素豪侠，性疏狂，喜交游，好谈笑。每遇花辰月夜，或游长洲之苑，或登姑苏之台，或采洞庭之橘，或泛舟于香水。飞云阁、金阊亭、辟疆园、寒山寺，举吴中胜迹，无不遍游。时因七月初秋，气清天朗。李生纠合二三同志，泛舟于消夏湾。醉月嘲风，作夜游之乐。是时残暑未退，骚人墨客，往往结伴泛舟。消夏湾中，箫鼓达旦。生与诸同志等，觥筹交错，痛饮欢呼。比酒酣，生停杯谓众曰：“某平生有三乐：识尽天下妙人，一乐也。读尽天下奇书，二乐也。游尽天下美景，三乐也。”说罢，哈哈大笑。未几李生吹笙，诸秀士弹丝品竹。按曲倚和，清声逸韵，高响入云。邻舟听者，咸指曰：“此必李秀才酒船也。”时李生情兴弥浓，襟怀愈旷。因停笙叩棹而歌，其歌曰：
　　四顾宇内兮，何微茫。若有一人兮，居中央。寄席幕兮天地，假湖海兮杯觞。举头兮长笑，抱明月兮徜徉。
　　歌歇又吟曰：
　　云收雾卷海天清，一色玻璃趁月明，
　　我欲驾帆空际外，相呼王子共吹笙。
　　又吟曰：
　　旧是瑶京谪降仙，银笙吹彻海峰烟，
　　闲停玉盏敲奇句，惊动长庚下九天。
　　吟毕，诸秀士进酒相庆。生兀自接饮，至再不辞。末后一巨觥至，生接住，仰而笑曰：“吾方欲吸尽西江，何况于此。”乃一啜而尽。复徐徐顾众谓曰：“昔吴王拥西子避暑于此湾，醉舞酣歌，流连莫返。吾等今夜，可仿佛其乐否？”众曰：“贤兄造化同流，玩物适情。深得春风沂水之概。若吴王流连酒色，败业废时。不旋踵而姑苏之台，已为麋鹿游矣。何足以之比拟耶。”
　　正说间，忽邻舟有人呼曰：“列位好兴头，肯容老夫促膝否？”说声未歇，其人已攀过船来。生见其人，端雅雍容。急趋施礼，叩其姓氏里居。答曰：“老夫本郡吴江人，姓黄名琮，字国瑞。住于玉秀山下之望江村。以小故偶进府城，今夜获奉诸贤之侧，岂非大幸。”生喜曰：“公其黄孝廉耶？久切瞻韩，未蒙赏识。有失迎迓，得罪、得罪。”黄翁亦叩生姓名，生具以对。翁惊喜曰：“久聆大名，如雷贯耳。今夕得亲雅范，可称作合之奇。”生逊谢，邀翁少饮。翁问曰：“方才偶聆清吟，纯是唾珠咳玉。未知是那位佳兴，到要请教。”生应曰：“小生醉后狂吟，冒渎尊听，休见笑了。”翁曰：“贤兄二诗，丽句清词，飘然尘表。如此奇趣，何异太白登华，搔首青天。惜老夫年迈视茫，不获与兄等寄傲烟霞，嘲弄风月，真乃一时恨事。”生曰：“闻盛邑江山秀丽，风景清和。倘得闲时，定当到彼执鞭，从先生游矣。”
　　翁听了，忽心中想起一事。因问曰：“贤兄肯屈驾辱临，老夫将以一事相托，未知可肯赐允？”生曰：“所有何事，愿闻其详。”翁曰：“老夫有小豚二人，禀性愚顽，一丁未识。乞贤兄枉驾寒舍，少咳珠玉，俯赐陶熔。使蠢蠢萤光，得以瞻瞩天日，未为不幸。”生辞曰：“小生禀性颛蒙，才疏学谫。而令郎性灵天纵，家学渊源。此中青胜于蓝，未免贻羞西席也。先生此言，决难从命。”翁不悦曰：“小豚无知朽木，固不堪雕。而贤兄善与人同，亦何吝教乃尔。若不俯从，是见嫌也。”时在旁诸士亦赞劝之。李生乃曰：“既先生不弃粗疏，俾小生得以苍蝇而附骥尾，亦幸事也。敢不惟命。”翁大喜，与生订个日期。然后重整杯盘，相与更酌。直游至参横斗转，方才挽舟登岸，踏月而归。
