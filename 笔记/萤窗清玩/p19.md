<!-- { "loadSidebar": true } -->
　　诗云：伐木丁丁，鸟鸣嘤嘤。嘤嘤之义，诸说不同。有泛指众鸟而言，有专指黄鸟而言。泛指者，如郑笺所谓嘤嘤鸟声是也。专指者，如禽经所谓莺鸣嘤嘤是也。然稽秦汉以前说者，不专以嘤嘤属黄鸟。其说启于张平子之东京赋，继于梁昭明之锦带书，成于白乐天之作六帖，及唐人莺出谷、莺求友等诗。博稽群书，别无证据。其盖相沿而误耳。惟李绰之尚书故实，王楙之《野客丛书》，骏之最当，辨之颇详。细读经文，益叹二公之言为不谬。为之断曰，嘤嘤之义，正文与注俱未指名泛指鸟声，似为得解。谓黄鸟者，其殆后人之附会欤！
　　问今文尚书古文尚书中文尚书之说
　　昔仲尼得帝魁迄秦穆之书，三千二百四十篇。断远取近定为世法者，百有二十，是为尚书。尚者上也，上古之书也。其所谓今文者何也？秦火之后，书册无传。汉文时，济南伏生胜者，素习尚书，为旧秦博士。秦亡年老，乃授晁公。厥后欧阳夏侯之徒，悉学诸伏生。而写以汉文字，故号之曰今文也。其所谓古文者何也？汉武帝前，鲁共王欲广游宴之宫，而毁孔子之宅。于重壁下，悉获尚书，凡数十篇。皆科斗文字，有圣裔孔安国者。为之考论文义，定其可知，故称之曰古文也。其所谓中文者何也？伏生既授欧阳生，生又授于夏侯氏。此尚书所以有欧阳夏氏之学也。厥后，刘陶推大小夏侯欧阳三家，及古文是正文字七百余事，纂而成书。故名之曰中文也。此三者，字虽有古今之异，篇亦有多寡之殊，然不失圣经之旨焉。则一也。岂若梅颐张霸辈，创伪以乱真者哉。
　　释典十条
　　天龙一指
　　天龙一指，法指也。寂光境云，俱胝和尚，不知姓氏。尝有尼，戴笠执锡，绕师三匝。云：道得即拈笠子，三问皆无对。尼乃去。旬日天龙和尚至，师具述前事。天龙乃竖一指示之，师大悟。谓众曰：吾得天龙一指头禅，一生受用不尽。言讫，示寂。
　　燕台二女
　　王嘉拾遗记载：燕昭王时，广延来献二女，曰旋娟、曰提嫫。玉质清丽，芬香袭人。登于崇霞之台，蔽以单绡之幄。饴以丹泉之粟，饮以王需珉之膏。然后设以麟文锦席，散以荃芜香尘。二女舞之，逾时无迹。其曲曰萦尘、曰集羽、曰旋怀。人谓王好仙术，故元天二女，托形降生云。
　　昆仑三角
　　昆仑志，称昆仑山形跨宇内，势压西番。万嶂千峰，高蔽日月。其绝顶者，有三角焉。其一角正北，曰阆风巅，在阊阖中。其一角正西，曰县圃台，天帝所居。其一角正东，曰昆仑宫，王母所治。更有金台、紫馆、玄室、丹房。左带瑶池，右环翠水。非飚车羽驾，不能至焉。
　　说诗四家
　　四家者，齐鲁韩毛也。山堂考索载：齐诗始于辕固。固授始昌，昌授后苍。传及翼伏师匡，而齐诗盛焉。鲁诗始于浮邱伯。伯授申公，公授孔安国。传及瑕江贤贺，而鲁诗盛焉。韩诗始于韩婴。婴授赵子，赵授蔡谊。传及王食长孙，而韩诗盛焉。毛诗始于毛亨。亨授徐敖，敖授马融。传及郑元贾逵而毛诗盛焉。毛诗既行，而三家掩矣。
　　凤鸣五音
　　郭璞曰：：凤瑞应鸟也。孔演图曰：凤为水精，生于丹穴。非梧桐不栖，非竹实不食，非醴泉不饮。身被五德：首文德，翼文顺，背文义，腹文信，膺文仁。鸣中五音：昏鸣固常，晨鸣发明，昼鸣保长，举鸣上翔，集鸣归昌。雄鸣即即，雌鸣足足。古者圣人出，而凤凰来仪，非瑞应之鸟哉。
　　佛氏六通
　　维摩经云：佛身，即法身也。从六通生。何谓六通？一曰天眼通，见远方之色。二曰天耳通，闻障外之声。三曰神境通，飞行隐显。四曰他心通，水境万虑。五曰宿命通，神知已往。六曰漏尽通，慧解累世。
　　北斗七星
　　甘氏星经云：斗为帝车，运于中央。象号令之主，取运动之义也。其四星，方形为魁。三星直指为杓。第一星曰天枢，二曰天璇，三曰天机，四曰天权，五曰玉衡，六曰开阳，七曰瑶光。一为天，二为地，三为人，四为时，五为音，六为律，七为吕。一主秦，二主楚，三主梁，四主吴，五主赵，六主燕，七主齐。一主天，二主地，三主火，四主水，五主土，六主木，七主金。斗之系固多矣。
　　穆王八骏
　　拾遗记载：八骏一名绝地，足不践土。二名翻羽，行越飞禽。三名奔霄，夜行万里。四名超影，逐日而行。五名逾辉，毛色炳耀。六名超光，一形十影。七名腾雾，乘云而奔。八名挟翼，身有肉翅。又穆天子传云：天子命驾八骏之乘，右服骅骝，而左绿耳。右骖赤骥，而左白义。天子主车，造父为御。次车之乘，右服渠黄，而左逾轮。右骖道骊，而左山子，伯天主车，参伯为御，奔戎为右。东南翔行，驰驱万里马。
　　明珠九品
　　蚌之阴精凝为珠，可以照乘辟寒，可以辟尘辟火。鲛龙龟鳖，或皆有之，而蚌为贵耳。南越志及续博物志皆云：珠有九品，径寸八九者为大品。珠一边平似覆釜者，为珰珠。珰珠之次为走珠，其次为滑珠，其次磊；珠，其次官珠，其次雨珠，其次税珠，其次葱珠。斯皆得天至厚，而为物之最贵者也。
　　丹林十仙
　　楞严经所称十种仙者：一食道圆成，地行仙。二药道圆成，飞行仙。三化道圆成，游行仙。四精气圆成，空行仙。五润德圆成，天行仙。六吸粹圆成，通行仙。七法术圆成，道行仙。八思忆圆成，照行仙。九感应圆成，精行仙。十觉悟圆成，绝行仙。是等皆于人中炼心，不修正觉，别得生理者也。
　　玉兰阅卷毕，惊喜赞曰：“锦绣之口，金玉之音，列宿之胸，生花之笔。浑雄富丽，不足尽之。周氏子何人，而固才华若此。”王公曰：“我乍看他仪容秀雅，知非庸碌中人。不意他更有高才，足以出人头地，必奇士也。”玉兰曰：“英雄落魄，自古有之。此人学问才华，足以驰骋今古。异日前程，未可量也。愿父亲其厚待之。”王公曰：“吾向曾叩他学业，问其家门。他每抵塞支吾，不肯倾心吐露。真不可解。他今既自露圭角，正可审个的当了。”乃出唤仆往召周生，说有话相问。公于堂俟之。玉兰以一向未见过周生，遂潜往于屏后窥看。须臾，周生随仆而进，登至画堂。鞠躬待问，生得：
　　皎如玉树，秀若琼兰。态度端凝，精神淡荡。珠辉玉润，休夸傅粉何郎。月湛霜明，谩羡凝脂杜义。霞轩轩兮李太白，月朗朗兮夏侯初。石氏无双，信是风尘外物，谢家第一。堪称将相中人。
　　王公唤问曰：“公子试卷，系汝所为么？”生对曰：“不敢，不敢。小仆无知，万望恕罪。”公曰：“汝既抱负非常，自当乘浮楂而依日月，乃为得计。怎么卑身慝迹，放浪于池塘苑囿间耶？”生想：“此时若不露出真身，恐终无济于事。”遂答曰：“大人恕小生欺罔之罪，敢不具陈。生委系衡州邑庠生周祯之子，即九江尹周祥之侄也。先君早亡，惟承母训。去岁十五，幸捷童军。母固歉之，且恐终止也。命生前往九江，亲炙家叔，重加煅炼，以待秋闱。路闻盛府风景清嘉，人物俊秀。故特乘便至此，以为一世奇观。不意囊橐俱空，遂至中途落魄。实非小生所心乐也。”王公大喜曰：“原来如此何不早先直说，老夫自有相帮哩。”既而曰：“老夫不识泰山，致令英雄屈辱，惭愧多矣。”生曰：“小生蓬茅贱士，袜线微才，何云英雄。为长折枝，理亦应尔，何云屈辱。”公又问曰：“如今还思功名否？”生答曰：“登云捧日未惬鄙怀也。”公大悦曰：“贤契才学高奇，志愿远大。异日出入将相，悉可拭目俟之。”乃复馆生于闲闲轩，待以宾礼。
　　时玉兰在屏后，听生说得，暗地惊喜。潜步回楼，谓秀英曰：“汝谓周郎何如人者？”英曰：“不晓得他。”兰曰：“汝忒没些眼儿，既曾见他，怎么将这样人物，一浑抹倒了。不闻汝赞他一句，则他一声。”英曰：“我曾道他诗癫，小姐不信便罢，还赞做甚。”兰叹曰：“未睹其外，安信其中哉。”乃袖出卷子与英看，并述生堂上应对之言。英喜曰：“原来是个饱学秀才，可惜，可惜。”兰曰：“黄香之才，天下无双。谢晦之貌，江左第一。周郎其兼之矣。”英点头微微而笑，忽又哈哈大笑。笑罢，又叹一声。兰询其故？英曰：“有所深思，有所极惜耳。”兰又询其故，英曰：“思则不能言，惜则或可说。”兰曰：“惜甚么？”英曰：“惜小姐生不是个男人，若是个男人，与周郎月下花间，微吟浅酌，岂非快事。”兰曰：“快则快矣，其如我之不好何。”英曰：“咦，小姐还要作生些，珠玉在前，安肯弃而弗顾否。”兰曰：“我真个弗顾，汝不肯弃，汝自为之。”英笑曰：“我道说甚，秀英有敢大的福分，消受得个样的丈夫。”说讫俱笑。兰曰：“汝真没分晓。”英亦曰：“我真个没分晓。”兰曰：“不晓便罢，与尔何干。”英曰：“虽然伯劳飞燕各西东，吾不忍也。”兰嘿然。英微微讽之，兰故不听。
　　越二日，英遇生于水镜亭。着意窥之，果然美貌撩人，丰神绝世。俯首默默，若有所思。英低咳一声，遽避去。生览而挽曰：“娘子佳者。”英回顾曰：“做甚么？”生曰：“有话相问。”英曰：“问甚么？”生欲言不言者久之。英又去，生又挽之。英曰：“我来尔又不问，我去尔又要问。我住尔又不问，我去尔又要问。当问就问，不当问则勿问。”生问曰：“小姐玉体安否？”英答曰：“半安半不安，何劳动问。”生曰：“小生则日不安，夜不安，时时不安。”英曰：“谁叫尔不安？说与我听做甚。”生曰：“虽然娘子必有安刘之策者。”英曰：“汝读书人，不闻静而后安，安而后虑乎。”生曰：“虑则虑矣，如不能得何。”英曰：“说个得字，真是难了。”生曰：“小姐近日曾一念小生否？”英曰：“似念着些。”生曰：“娘子可周旋其间，此事若成，死不忘也。”英曰：“亦曾言之，奈小姐性儿硬些，坚不肯听。”生曰：“夸娥、织女尚且从夫，伦理中人，焉能外此。娘子殷勤致意，岂小姐真铁石人耶。”英曰：“秀英无能为矣。无已盍遣媒求之。”生曰：“在小姐耳，小姐若愿，奚必媒。小姐不愿，焉能媒。”英沉吟一会曰：“君倘诚心，神仙且降，况小姐乎。只管放心，决不虚负。”生喜甚，并嘱咐之。英诺而去。且想曰：“这样好姻缘，古今罕有。倘或当面错过，还向那里寻求。必须想个计儿，成就他两人的美事才好。”
