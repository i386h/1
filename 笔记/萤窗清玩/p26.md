<!-- { "loadSidebar": true } -->
　　二人复谈移时，玉环乃离坐曰：“今日闺中有事，暂请告退，尚容后会，再接清谈。”言讫，率春花、秋月，冉冉而回。刘生恍然追望，如有所失。自悔曰：“我一向思念花下佳人，梦中美女。怎么同坐半日，竟未曾挑逗他一言，岂非痴呆。”忽又想曰：“梦中所遇两个美人，其一既系白玉环。其一必系金月娥矣。小生何福，幸偕一个成亲，虽死九泉，亦可以含笑矣。”于是自行自忖，怅然以归。明日，生复潜往一镜亭，冀欲再睹玉环也。及至，则花阴寂寂，阒无人声。为之惆怅不已，兀坐晌许，因取案上纸笔，书一绝云：
　　忆昨天台路已通，特来重访水晶宫，
　　池亭寂寞人何在？惟有桃花映水红。
　　刘生写完，朗诵一遍。忽外面有人厉声曰：“人何在，还是寻甚么人。天台路，也不容俗士窃到。怎么在此糊涂乱写呢。”说未毕，已跃亭中。非他人，乃春花也。刘生笑曰：“娘子一向温柔，何故反面如此。天台总非俗士可到而游，昔日之天台者，非刘郎耶？”春花曰：“我甚么反面，只恶尔识得两行字，熟得几句书，便要弄斧班门。在此卖弄笔墨，岂欺吾等全不知诗耶。”说讫，转面忍笑。生曰：“焉敢欺娘子，以不知诗。只是一时有感而成，佳与不佳，所不计也。何故见责如此。”春花曰：“岂不闻泰山之上，更有泰山。沧海之外，更有沧海。若在他人，则尔或可抗衡一二，只是吾等眼下，岂容尔豪气凌人。但尔既谓能诗，我且与尔考过一考，看尔怎样。”遂拈出纸笔置于生前，生曰：“娘子何相迫如此，小生何曾自谓能诗耶。”春花曰：“尔先迫我，怎得是我迫尔。今番尔便说到百句不能，也不免一考了。”生犹逊谢推阻，春花曰：“尔何怯我如此。”于是一面说话，一面吟诗，顷刻之间，已成一绝。送与刘生看曰：“尔能和此一首否？”生曰：“能与不能，何妨领教。其诗云：
　　小亭春半绮筵开，不问人情即问才，
　　谩道青衣无彩笔，飞琼今已下瑶台。
　　生看毕，暗暗惊喜曰：“原来春花亦有诗才，就与他唱和一番，也是幸事。况我今日正要显个手段，令玉环看重十分哩。”因临笺醮笔，顾春花曰：“娘子佳作，铿金戛玉，颖异凡音。真所谓强将之手无弱兵者也。敢不步韵，以志弗忘。”遂一笔和成，递与春花曰：“下里之词，幸勿见哂。”春花接看云：
　　大曲休将细眼开，涂鸦那识谪仙才，
　　请看一管如椽笔，扫却人间玉镜台。
　　春花看毕，正色曰：“郎君之诗，固不能赞一词矣。妾闻有高人之识者，必有过人之量。今妾故意凭凌谑浪，以戏郎君。而君果处之恬然，毫无怪责，是真有高人之识，而有过人之量者也。妾于此虽欲誉之，而何能尽于口。虽甚爱之，而何能罄其情哉。”生此时方知，春花前头，厉色厉声，乃戏己也。因微笑曰：“吾非有过人之量，但此心见了娘子，便动个可怜之念，深爱之情。虽有微愆所弗计也。”春花听了，十分铭感。
　　忽从玻璃窗，窥见玉环倚柳俏立，临水观鱼。急呼曰：“小姐好自在呵。婢子今日鏖战词坛，败于刘郎之手矣。”玉环顾而笑曰：“吾知汝今日谑浪刘郎，轻敌若此，安得不败。”春花曰：“小姐何不出胸中百万甲兵，决一死战耶。”玉环曰：“战吾不能，当为子求成耳。”言未已，上至小亭。春花遂呈唱和二诗观之，玉环阅遍，笑顾春花曰：“云云亭亭，焉敢与泰山比势。此即汝所云班门弄斧者也。”春花曰：“婢子固不堪言，但今日才秀登坛，岂容辜负。小姐倘有雅兴，也当与刘郎唱和数章。”玉环点头曰：“良然，良然。吾正欲与刘郎步韵联章，以志一时遭际之幸。”刘生亦大喜称妙。玉环曰：“今日妾乃词坛之主，宜先起韵，庶免强主压客之讥。”遂依春花原韵，挥成一绝。命春花呈与刘生曰：“率直写来，莫怪唐突。”生览其诗云：
　　杏花楼上雀屏开，玉尺端归女秀才，
　　不是萧郎尘外客，岂容轻上凤凰台。
　　生看毕曰：“吐属雄伟，浩气横秋。薤露阳春，可谓曲高和寡。”因信笔和就，命春花传与玉环曰：“愧小生巴里庸词，安敢抛砖引玉。幸小姐香奁妙手，还期点石为金。”玉环接诗览云：
　　一点春心结不开，半缘爱色半怜才，
　　蓬莱纵隔三千路，终要乘风上钓台。
　　玉环览而赞曰：“吐谈作锦，咳唾成珠。黄鹤一章，洵令青莲阁笔。”因复成一绝，传与生云：
　　十载香闺一镜开，长留鉴拔状头才，
　　骚坛墨客知多少，未许期登玉女台。
　　生又和一绝云：
　　昔时彩笔梦花开，曾檀金銮夺锦才，
　　为道相如能赋客，也应重与醉琴台。
　　玉环接看毕，命唤取秋月到亭上。谓之曰：“吾等今日和诗作乐，尚欠司录一人。汝可在此做个誊录罢。”因将以前数诗，交付秋月，教他捡一空册，将前诗逐一登录册中。复又构成一首，命春花传与刘生云：
　　芳心一点为君开，今日叨逢倚马才，
　　翰墨同缘真有种，妾身翻愧祝英台。
　　刘生看竟，转付与秋月登录。亦和成一首云：
　　感卿何幸笑颜开，坦腹惭非逸少才，
　　卓氏丝桐慵未抚，直须携手入花台。
　　玉环看了正色曰：“君以逸少自待，事尚可原。至以卓氏待妾，则将以淫奔之事属之矣。丝桐未可轻弹，花台岂容遽入。”因信笔挥一绝，以示生云：
　　寥落闲亭笔阵开，止将词赋会英才，
　　春心不与花心发，莫把金台当凤台。
　　刘生微笑曰：“金台惟贤士可居，即凤台亦惟贤士可到。萧郎之外又何人哉？”遂和一绝云：
　　十分春意向谁开，辜负巫山作赋才，
　　神女也知心匪石，有情应许梦阳台。
　　玉环看罢，执诗在手，低首无言者久之。生会意，为之谢曰：“小生性溺情狂，冒渎小姐，万勿见怪。”玉环曰：“吾等男女唱和，已属嫌疑。所为之诗，务须对得人过。幸勿以淫词见戏为妙。”复又书一首以明志云：
　　十丈红尘扫却开，悔教今日误怜才，
　　瑶池不许狂风度，深锁重关上绿台。
　　生阅竟，付与秋月登录，因和一绝，以解玉环之意云：
　　自古同心解不开，况逢国色与天才，
　　虽然浪说高唐事，争逐区区下镜台。
　　玉环复成一绝，传与刘生曰：“国色天才，固堪相爱。但礼法所在，宜共闲之。生接诗读云：
　　羞颜素掩几曾开，深泥郎君不世才，
　　明月未堪厢下待，神交惟在望英台。
　　生失笑曰：“得小姐神与之交，虽死黄泉实为无憾。”乃和成，唤春花递与玉环。其诗云：
　　一种春心两样开，深闺何事苦招才，
　　古来薄命知多少，酷惜明妃去紫台。
　　玉环见诗，笑谓生曰：“君为明妃惜，吾则为明妃幸，何也？使明妃紫台终老，亦不过大汉一宫人。何如一曲琵琶令，千载文士骚人，凭吊于无穷也。”言未已，而诗已成。
　　碧桃初破柳初开，红绿丛中各逞才，
　　低首自怜春色好，却离露井与章台。
　　生得诗，看曰：“今日红绿初匀，促膝谈心，何章台露井之足云离也。”因和之云：
　　有情连理亦同开，何况奇香值异才，
　　自古莺花终有主，莫教纷散落泉台。
　　玉环曰：“君才自高，终为莺花所累。”因又书一绝云：
　　清思异境自天开，七步翻成八斗才，
　　学海骊珠惊独得，知君终与属兰台。
　　生看罢曰：“蒙卿过褒，愧赧弥甚。”遂和云：
　　桂林曾诩一枝开，今日方惊咏雪才，
　　才子若非班马辈，断难握笔到鸾台。
　　玉环接诗，谓秋月曰：“今日遇文坛飞将，刀笔困乏，不能敌矣。汝盍代我接战一场。”秋月乃临笺成一绝云：
　　几度红窗绣幕开，何缘叨遇冠天才，
　　愿教青帝常为主，柳绿花红卖酒台。
　　生见诗喜曰：“娘子诗意，颇慊鄙怀。”因和成，令秋月登录。
　　青眼垂兮碧眼开，幸逢佳会愧无才，
　　卿如有分终怜我，应与重游弄玉台。
　　时秋月录毕，喜而赞曰：“合观诸作，真可谓锦绣之口，星宿之胸，金玉之音，刀锋之笔。其声大而远，其词丽而工。吐珠玉于行间，神惊鬼泣。拨烟云于纸上，斗落星寒。擅五字之长城，倒三江之巨水。镂金错采，何殊陆海潘江。拾翠剪红，颖异春椒秋菊。笔参造化，直追踪俊逸参军。思入风云，更媲美清新开府。跨青兰之小技，凌红杏之雄才。登李杜之骚坛，殊堪并驾。入刘陶之艺苑，更可齐驱。”刘生听了，暗叹其举口成章。因问曰：“二位娘子，不知何时而学，却也成如许奇才。若无小姐，则二位也可冠绝一时了。”秋月曰：“吾等久侍小姐笔砚间，岂不闻近朱红，而近墨黑乎。”生喜色曰：“满亭才丽，触目琳琅。今日遭逢，可谓毕生大幸。”时大家交相赞羡。春花曰：“吾等何足道，昔金月娥有侍儿小莺者，其在此伴读时，博洽多能，尤出吾等之上哩。”生听了，愈叹慕不已。时正谈得酣畅，玉环就教春花回取酒馔，与生酌之。并令秋月、春花隅坐侍宴。
　　酒至数巡，春花不觉掩口失笑。生问：“娘子何故见哂？”春花笑曰：“婢子因饮酒食肉，便想起一桩笑事，所以可笑。”生曰：“既有可笑之事，何不说来一笑。”春花曰：“昔有一痴翁，每自谓其精通论语。平日一举一动，总要效着论语的话头。一日拿着一本论语，白文乱天喊读。其子呼食饭，不出。问其故，答曰：‘吾要学夫子个发愤忘食哩。’至晚，子又呼食饭。翁虽出食，却两口而止。子又问其故，翁曰：‘吾要学君子食无求饱哩。’次日，其子以翁食，少以肉供之。而翁却不食肉。子又问其故，翁曰：‘吾要学论语那句不食肉哩。’其子沉思曰：‘论语中何曾有不食肉这句书？’翁怒叱曰：‘汝狗才读盲书眼，怎么这句书就想不起来。待我念与尔听，不食色恶。不食臭恶。不食失饪。不食不时。不食割不正。不食不得其酱。不食肉。虽多不使胜食。这句非不食肉么？’其子笑曰：‘错将几个不食字，连下读了。’翁不服曰：‘理解宛然，怎说读错。’一日，翁卧病，其子以药汤进之。翁不肯服，其子问：‘何不服药？’翁曰：‘吾要学论语那句，死而无悔者。’其子曰：‘无理之句，何必学之。’翁曰：‘圣人之言，如何无理？’后翁竟以疾而亡。小婢念及于此，是以笑耳。”刘生听了，笑个不休。
