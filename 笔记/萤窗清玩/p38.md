<!-- { "loadSidebar": true } -->
　　越数日，范夫人又拟抵官复呈。映雪泣跪恳求曰：“母亲冰鉴为心，何不察察若此。儿等因一时错爱，偶与论文，实无半点私心。何遽速我讼狱，乞母亲开些生路。”言未毕，夫人怒曰：“汝等不知几番来往，怎说偶与论文。既要论文，亦尽有女流之辈，怎又与男子私谈呢。若不执法，决不干休。”映雪哭曰：“母亲真欲成讼，儿请就死娘前。宁受不孝之名，勿蒙不节之辱。”夫人曰：“吾讼即讼，只欲速那李畜生于死也。决不累及吾儿。”映雪曰：“李郎若死，儿岂独生。乞母亲怜儿一点苦心，俾与李郎偕老，庶可无事。”夫人曰：“世上尽多富贵子弟，何必要此孟浪畜生。这畜生不死，吾决不休也。”映雪散发滴血以谏，夫人坚意不从。
　　其时吴江县知县，乃湖广长沙府人，姓董名隆。虽由科举出身，却甚贪酷不轨。前次范夫人所讼李生之状，尚存而未发。至是夫人，复具一呈。并具白金二百两，私纳之。乞其速行法纪。董隆大悦，随即出票，拘拿李生。李生大惊，黄翁闻知此事，亦出迎月堂，细问缘故。李生把与梅映雪知遇之事，备细诉知。且言并无半点私心，并无一着淫事，惟天可表。黄翁曰：“文人声应气求，何碍于理。只管就案听审，料县主必有原情。”生乃收贮文具并书，惟带些笔墨，并碧玉箫雅扇等物，随衙差直抵县治寓下。衙差禀复董隆，时范夫人亦至堂外候问。
　　董隆即刻坐堂审究。先判梅映雪乃闺阁女流，既系强奸，准许免究。然后传取李生造堂，喝令跪下，叱曰：“斗胆狂生，怎么三更五鼓，潜入梅家。强迫侍儿，奸淫处女，该当何罪？”生辩曰：“小生安敢擅入人家，强奸处女。偶因春日寻玩花柳，散步林中。获遇侍儿紫英，继遇闺女映雪。问起里居姓氏，功名事业。不觉接语片时，已为范夫人所觉。诬以奸罪，并无一句淫语，一点私心。实事实情，乞明公原谅。”夫人入禀曰：“明镜之下，岂容魑魅模糊。此人潜入园林，岂伊一次。今春乘空肆恶，先奸映雪，次迫紫英。罪恶贯盈，莫此为甚。乞父台速行国法，以敦风化，以肃纲常。”生亦委婉供辩。董隆怒曰：“汝读十余年书，止会解孟子逾东家墙，而搂其处子二句。法网具在，断不容情。”因喝堂差将李生打五十掌板。李生忿甚，指其掌曰：“今世若不能报此五十之仇者，誓不为人。”董隆怒曰：“我便打足尔一百数，看尔怎样报我？”因喝堂差再打五十掌板。李生厉色曰：“再打不妨，异日决当按利加倍。”董隆大怒，喝令将他系入监囚，按法坐罪。一面录实案迹，移文上府，参革李生前程。黄翁闻之，乃与邑诸缙绅，凡平素推慕李生，并与生交好者，咸来联呈保结。董隆受了范夫人银子，只不允从。
　　时范夫人回家，将李生遭刑之事，告知映雪，欲绝其念。映雪闻及，登时恨气填胸，跌倒几下。夫人急忙抱起，叫声我儿。映雪已面青体寒，声气俱绝。夫人大哭曰：“这冤家害煞我也。”急取姜汤救之。抚摩片时，手足愈冷。一时家人号哭，夫人抱映雪安置床上，以被蒙之。即令侍儿们制造衣衾，准备殡葬。夫人倚床恸哭，声声怨恨李生。碧莲哭跪床前，又声声怨上夫人身上。碧莲哭得悲切，呼号曰：“小姐呵，尔的夙愿未消，怎么撇却李郎去也。尔教李郎怎样结局吓。”正哭间，渐闻床上喘喘有声。急启帐披衾视之，则映雪手足渐温，星眸微转。碧莲连叫：“小姐，小姐。”映雪已转侧呻吟。微叹曰：“郎吓。”
　　夫人回悲作喜，以药投之。玉体渐和，声色渐渐如故。乃徐起凭床而坐。长吁曰：“千古薄命佳人，当不似我之甚也。”夫人托好言以安慰之。映雪曰：“李郎乃当世文人，才德粹美，为世所重。即偶与儿相遇，亦止在斯文面上，结为朋友之交。原未尝少涉他意，母亲就不该如此陷害了。况孩儿乃女流瑾瑜，李郎乃男子圭璋。平昔明礼守身，安肯为败名辱节之举。虽知己之后，山盟海誓，难必其无。要皆为败名辱节之举。虽知己之后，山盟海誓，难必其无。要皆为二姓姻缘，图彼此终身计也。”夫人曰：“李素云寒贱之儒，上无父母可依，下无手足可靠。徒具嶙峋傲骨，放浪于江湖木石之间。吾儿若许终身，异日茹苦含辛，得毋遗恨。”映雪曰：“此人非久居人下者，得慰此愿，死有余香，何恨之有。”夫人带怒曰：“此不足为吾门婿，汝休得多言。况他今日戮辱交加，生死未卜。何必念他做甚，怕没有甚的高门子弟，与汝作对哩。”映雪叹曰：“生则俱生，死则俱死，更何所念哉。”夫人不悦而出，暗想曰：“他如此固执，待我在近日寻个主顾，嫁他出门，他就没奈何了。”时梅映雪见夫人不肯回心，十分忧闷。昼夜卧泣，茶饭不沾唇者数日。
　　一日有家童乙生，扫尘窗外。映雪唤入门曰：“吾欲令汝进城，探探李郎消息。汝肯去否？”乙生曰：“小姐使令，安敢不从。”映雪曰：“但莫令母亲知道。”乙生曰：“这个晓得。”映雪遂出一封书付之，教他安慰李生，顺时听天，切勿忧伤致病。嘱讫，且曰：“速去速回，恐露风息。”乙生应诺，纳书而去。取路入城，访至李生狱下。启知李生，具道小姐嘱咐之意。李生曰：“多感小姐盛情，可代我多多拜谢。但未知小姐别来无恙否？”乙生曰：“小姐闻君下狱之后，登时气绝，逾时方苏。自是连日啼眠，不思茶饭。”李生听得寸心如割，双泪纷然。乙生曰：“小姐有言，乞郎君安命听天，切勿忧伤致病。”因将封书呈进，李生接过，挥泪展看。乃封着七律三首云：
　　相思频上望夫台，阵阵愁云拨不开，
　　路远但教青鸟探，花深无复粉郎回。
　　梦犹未觉肠先断，泪自挥干血又来，
　　寄语多情离恨客，香闺人已瘦如梅。
　　其二云：
　　泣素啼红入麦秋，依微薄命等蜉蝣，
　　空期黄雀能生羽，未卜青蝇报释囚。
　　豆蔻不消千古恨，簏葱难解十分忧，
　　谁能为决天河水，一洗烦冤与业愁。
　　其三云：
　　五更楼外急啼鹃，诉出情人十倍冤，
　　燕国惊飞霜六月，齐庭恨隔雨三年。
　　愁山不见巨灵擘，苦海难教精卫填，
　　安得借来双凤翼，与郎飞上九重天。
　　生长吁曰：“感小姐坚志深情，死且不朽。但小生心腹碎裂，和不成韵，将奈之何。”因亦勉强临笺，扫成三律，付乙生带回。且嘱曰：“望小姐千万珍重，努力加餐。得小姐玉体安和，便是万幸。小生在此自会消遣，不足忧也。”乙生接诗应诺，作速回家。时已日晚，潜入映雪房中。以李生诗进呈，具道生之情意。映雪曰：“李郎平安否？”乙生曰：“安。”映雪乃展诗看云：
　　形神寂寂室冥冥，泣血啼红鬼亦惊。
　　尽道慈航超苦海，那将慧剑破烦城。
　　愁魂乱结月犹黯，恨气频冲天欲倾，
　　最是五更肠断处，凄风微送杜鹃声。
　　其二云：
　　几望鸾台恨未央，相思天海共茫茫，
　　离魂乱逐梅花落，别绪争随柳线长。
　　寒雁叫回千里梦，晓鸦啼断九回肠，
　　难将万点相思泪，弹向卿卿玉枕旁。
　　其三云：
　　思卿一日抵三秋，百尺竿挑万斛愁，
　　别泪夜和寒雨落，孤心时与乱云浮。
　　千年青冢犹遗恨，十死黄垆不转头，
　　何日天公随夙愿，箫笙吹彻凤凰楼。
　　映雪读至千年青冢犹遗恨，十死黄垆不转头二句。不觉芳心如割，珠泪泫然。乙生曰：“李郎嘱小姐千万珍重，努力加餐。得小姐玉体安和，便为万幸。勿忧伤致病也。”映雪收泪曰；“李郎与吾孰瘦？”乙生曰：“小姐似更瘦些，若李郎则善自排解。”映雪衔之，自是勉强进膳。一日李生在狱，寄一书于梅之魁。之魁映雪之弟也，年甫十二，未暗事宜。至是接得李生书，拆开视之。内更封有一层封皮，上写启上梅小姐学庵亲拆九个字。之魁乃转交映雪房中，映雪展书看之。书意皆言苦志坚心，生死不改之故。不必多录。后又有古风一篇，以表其心。其歌曰：
　　东边一座重重山，高出烟云缥缈间。几度秦人鞭不去，长留傲骨在人寰。西边一带茫茫海，万顷玻璃耀清彩，撼地涵天大且深，不分今古常漼漼。山兮可拔，海可迁。愚公移兮，精卫填。有时泰山成砺石，有时沧海变桑田。古来独有同心结，如彼天边一轮月。几曾巨斧劈不开，几曾猛火烧不灭。卿不见，望夫山上，望夫妻。石作心肠，云作梯。独立儇儇，长北望，不知红日几东西。又不见，白云山下明妃墓，青草纤纤一扌不土。当年半点离恨心，留得千秋与万古。吁嗟今日个中情。铁石人兮铁石盟。烈烈轰轰生死外，说来鬼泣也神惊。我心坚如钢，不可圆兮不可方。天地为炉曾炼就，任教磨折与陶炀。我心坚如玉，不可屈兮不可曲。贞刚之性本天成，宁计存亡与荣辱。吁嗟卿兮，复卿兮。拳拳致诀两相知，山高海阔有时尽，此心终古无绝期。
　　映雪览毕，叹谓碧莲曰：“李郎恐吾心变也。吾头可断，身可杀，骨可粉。此心又岂可变哉。”因制歌四阕，亦托梅之魁之名，寄往李生亲拆。其歌曰：
　　君即妾兮，妾即君。同一心兮，合一身。刀不可解兮，斧不可分。如彼鸳鸯兮，生死相亲。如彼松柏兮，经雪弥新。如彼明月兮，千古一轮。繄相知兮，有素。恨相见兮，无因。
　　其二云：
　　妾思君兮，忧复忧。君思妾兮，愁复愁。魂欲断兮，肠复断。泪已流兮，血更流。夜静兮风叫，月惨兮天幽。室暗兮鬼乱，人哭兮鬼讴。命悬悬兮欲绝，心耿耿兮长留。
　　其三云：
　　鸟飞兮高天，鱼伏兮深渊。鸟兮鱼兮何得所，君兮妾兮何无缘。既伤离兮饮恨，更蒙难兮含冤。气欲焚兮祆庙，泪滴断兮琴弦。与其相离于人世，孰若相见于黄泉。
　　其四云：
　　父母兮何在，天地兮何辜。胡使我兮此极，寄残喘兮黄垆。日号泣兮夜狂呼，天可倒兮海可枯。头可断兮身可屠，惟此坚心与苦志兮，亘千古而自如。
