<!-- { "loadSidebar": true } -->
　　时李生与映雪，多有音信往来。夫人觉之，改婚愈急。适邑中有杨富翁者，蓄积丰厚，铜臭迫人。其子杨清，前娶琴川陆氏之女为妻，数年而卒。至是闻梅映雪才色冠世，遣媒求之。媒人抵梅家，具称杨富翁求婚之意，并艳称杨氏富贵过人。范夫人甚羡之，即日许成。订以八月初二日行聘。映雪微喻其事，询于夫人。夫人否之，隐而不说。映雪转私叩紫英，紫英曾受夫人吩咐，初不肯言。因映雪强之，始具实告。且曰：“夫人订今八月初二日行聘，十二日成婚。佳期甚急，小姐也须打点了。”映雪暗地吃惊，强应曰然。于是走回房中，卧床哭泣。谓碧莲曰：“此事如之奈何？”碧莲亦束手无策，但掩泣而已。映雪哭曰：“势已不可挽回，到不如死于干净。以俟李郎于地下耳。”
　　比至初二日，杨家已盛行聘礼，金银满案，珠璧盈堂。范夫人十分欣喜，一一收讫。映雪闻而号哭，几欲捐生。夫人曲慰之，且言：“杨姓乃富贵人家。好吾儿一生享福，不必忧也。”映雪抹泪曰：“此系父母之命，孩儿敢不允从。但儿倦欲眠，愿请暂退。”夫人乃退出，映雪乃取出绿绳数尺，将欲自尽。碧莲跪哭曰：“小姐欲死，是亦速李郎于死也。小姐虽不自爱，亦何不爱李郎乎。”映雪顿足长叹曰：“吾不念李郎，已不留至今日矣。”遂掷绳上床而卧。
　　看看至八月十一日，映雪哭得泪尽血枯。顾碧莲曰：“明日便是婚期，不死何俟。若迟至明日，恐欲死而不可得矣。”碧莲曰：“李郎尚存，何必遽死。不如开门夜遁，避过婚期，再作计议罢。”映雪猛想曰：“然。吾有母姨，家住昭文县。离不甚远，不过一二日，可抵其家。不如逃避到彼，从容计议。”二人商量已定。比至晚，秋月明辉，直透窗案。映雪谓碧莲曰：“如今吾等孤身远行，蹈危履险。当向月姊，祷个愿。乞月姊灵光，保护一路平安何如？”碧莲曰：“然也。”映雪遂立撰祝文，命碧莲大开纱窗，设一案于窗下。焚香燃烛，茶果杂陈。映雪沐浴更衣，肃容就位，敛衽再拜。碧莲在旁，酌酒添茶。映雪拜毕，手捧祝文，对月读之。咽咽呜呜，声泪俱下。其文曰：
　　惟正德五年，八月十一夜戍时。愁城闺女梅映雪，谨焚九真龙麝之香。致祷于九天月府虚上夫人之前。言曰：伏闻潘杨佳偶，出古今罕有之奇。卢李良缘，结宇宙无双之妙。一时之遇合，实人生大欲存焉。二姓之婚姻，皆天意生成乃尔。今有书生李素云，处女梅映雪。志同道合，色称才当。去岁三秋，曾订鸡谈之雅会。今年二月，更期燕婉之芳盟。丹心可对于青天，素行无惭于白日。胡乃兰言未践，萱意先违。列鼎操刀，旋速飞霜之狱。分钗破镜，更衔不雨之冤。生机直等于蜉蝣，魄化几成于蛱蝶。命而若此，伤也何如。兹复怒却佳盟，别招怨偶。效重婚于孔圉，期远嫁于王嫱。不怜郁李堪思，竟谓枯杨无咎。奔奔鹑而疆疆鹊，原非琴瑟长调。即即凤而足足凰，安忍琵琶重抱。乃雁币既行于昔日，鱼轩欲迓于来朝。情伤黄鸟之兴歌，计出红绡之夜遁。呜呼，逾垣而避，岂徒檀板之惊。破壁而飞，期守柏舟之节。伏愿灵光永照，保天长地阔而一路平安。并祈惠泽长施，俾海誓山盟，而三生成就。统希灵鉴，具罄微忱，谨祷。
　　读毕，忽月里一股毫光，直透窗案，若有感之者。时正夜半，映雪遂与碧莲收贮器用，将李生所赠沉香扇藏于襟间，逾墙而逃。一家之人，绝无知者。此时月明如昼，取路疾行。未几林鸟互鸣，东方既白。黄人捧日，青女飞霜。映雪体弱衣寒，不胜其苦。但付之长叹而已。走至亭午，映雪腹饥。碧莲出蒸饧进之，饮河以咽。须臾，路经一山。木石崎岖，树林沉寂。映雪心力交悴，遂寻树下坐之。
　　忽望见一群无赖辈，从山口争奔入山。齐叫曰：“我亲看见走入此山了，我们快些找寻。”映雪大惊失色曰：“追人至矣，如之奈何。”碧莲指曰：“可落此涧躲避罢。”遂一齐攀藤傍石，落至涧中。潜入石厂深处躲住。外面芦苇丛杂，最可藏身。只听那群无赖喝喊上山，到处找寻。遍山喧闹，咸相谓曰：“明明眼看走入此山，怎么却寻不见。”须臾，人声渐渐稀散。碧莲潜出望之，那群无赖不知何处去了。遂扶映雪上涧，探路而逃。
　　比至日色当申，穿出山口。忽又望见那群无赖，对面而来。映雪等吃了一惊，急上一石壁背后伏住。俄而那群无赖，咸息于石壁之下。个个有欢喜声，只听一人笑曰：“一日寻尔不见，如今尔还走得么？”又有一人说曰：“可送他到县官处，当有银子重赏。”有的说曰：“这等好物，平生罕见。正好留吾辈受用，何必送他到官。”有的笑曰：“此话不错，我等今日到要尝尝新味。”又有一人厉声曰：“快拿刀来，待我杀了他罢。”须臾闻屑屑有磨刀声。骇得映雪魄散魂飞，心胆俱裂。但闻无赖等说话含含糊糊，如此半晌，竟自散去。映雪乃与碧莲窥探下来，至石壁下。见地上毛血狼藉，剩有几枚鹿蹄。方知前次寻入山及此番言送言杀者，乃此鹿也。二人相顾，不觉破涕而笑。于是取路再走。
　　趱至晚，体困不堪。遥见路旁密树间，隐有一所茅屋。二人就寻径行近，见有一老妪、老丈，夫妇两个儿炊饭其中。映雪进入蓬门，问其姓氏？那老丈徐徐抬起驼腰，把映雪上下望了一望。答曰：“老汉姓林名章，炊饭者吾拙荆也。还请娘子高姓贵居，因何至此？”映雪答曰：“奴家姓海名映云，这个名紫荷，乃吾妹也。因欲往昭文县母姨家，至此日暮，愿借一宿。”那林章夫妇欢喜应承。遂治野蔬粗饭进上。映雪与碧莲勉强食了一顿。这晚，土枕茅席，寝不成眠。次早起来，用过早膳，匆匆就道。映雪出银子壹两赏之，林章夫妇固辞方受。林章曰：“此是吴江昭文之界了，娘子等恐不识路径，待老拙相送一程。”映雪许之。行至日午，映雪曰：“安敢多烦，老丈请回去了。”林章叮咛珍重，方才回头。
　　映雪等自管赶路，行至日暮，竟误至山水不分之处，不知是甚么地方。四望看时，却无些人迹人居。但一片烟山烟水而已。二人面面相顾，十分忧闷。却无一处安身，遂倚一树根坐之。月色中，映雪因走路困倦，不觉淹淹睡去。忽然心神恍惚，梦见一人披发跣足，流泪满面，向前而泣曰：“吾乃李郎也。今已遇害，不复与小姐相见矣。”映雪大叫一声，忽然惊觉。心知李生已死，放声大哭。碧莲急忙抱住，问小姐何故惊啼？映雪将梦状诉来。碧莲曰：“此因小姐忧思所致，不必虑也。”映雪哭曰：“此必李郎遇害，魂魄相寻，以至此耳。李郎既殉情取死，吾安忍负情偷生。愿得相从于地下可也。”遂挺身来至江边，作投河计。呼天大哭，歌曰：
　　呼天阃兮，叩地垠。胡不应兮，胡不闻。胡为使我兮，生此不辰。既悭其分兮，更陷其身。为薤之露兮，为海之尘。含冤饮恨兮，千古难伸。吁嗟乎，吾愿致诀于后世兮，忽轻易误作情人。
　　天柱折兮，地维缺。倒山河兮，毁日月。江而泪兮，海而血。恨不消兮，冤不雪。魂不散兮，魄不灭。生虽异室兮，死期同穴。
　　歌讫。谓碧莲曰：“吾自取败亡，为情而死，诚不足惜。但吾死之后，汝可适嫁良家，勿以我为念。我今随李郎去也。碧莲亦哭曰：“婢子久蒙小姐惠爱，亲逾骨肉。今日遇变，何忍独生。愿得随小姐去也。”映雪曰：“吾自为李郎死，岂可累及吾妹。”碧莲曰：“小姐为李郎死，婢子又为小姐死，得其所哉。”映雪曰：“吾妹贞烈忠义，千古一人。吾第一愿与李郎结百世夫妻。第二愿与吾妹结百世姊妹。”于是相抱痛哭一回，复望东拜别了父母。然后解下绣带，各系一手，相连一跃，遂投于江。呜呼，千古有情人，往往百折千磨，为情致死。就如尾生抱柱，飞烟悬梁。纵因当日一种深情，结不可解。遂至亡身丧命，而有所甘心。岂不痛哉！岂不惜哉！
　　是时秋月明辉，水光似镜。因此清宵月夜，感动了一个宦官。系盛京奉天府人，姓楚讳珩字国珍。以进士出身，授苏郡昭文县尹，适欲抵县赴任，宿舟于江。爱此良宵，独立玩月。忽于清风度处，闻下流微有哭声。亟呼舟子放舟探之，见一物逐浪随波，浮沉水际。楚公令以篙捞近，挈上船头，乃是两个女儿。两相系连，手足犹动，但不能语耳。楚公甚为诧异，急令更衣，以姜汤熨了一回。然后捧入被窝，以被蒙住。少顷，渐而苏矣。楚公复以人参附桂汤灌之，未及片时，神气平复。
　　二人披衾而起，惊相谓曰：“吾等已投江中，怎么却又在此，鬼耶梦耶？”楚公大喜笑曰：“二位娘子休疑，汝等投江被吾看见，故救上船来也。”映雪等神色稍定，因把楚公上下一望。见其人约五十余岁，气宇却甚轩昂。因问曰：“公公何人，怎得遽蒙相救。”楚公具姓名籍贯以告。并指在座一美妇曰：“此吾贱内江夫人也。”又指身旁一小娘曰：“此系女儿楚玉香也。因去岁幸捷南宫，因赐署理昭文县事。今欲抵任，宿于舟中。偶闻二娘子，号哭投江，故相救耳。”映雪与碧莲随即离床，再拜称谢。楚公与夫人，见映雪生得如此：解语似玉生香；秀雅风流，宛如仙子。心中好生怜惜，遂命坐夫人之旁。细问其姓氏里居，却因何事投水？
　　映雪不觉刺痛心头，潜然泪下。长吁答曰：“奴家乃本郡吴江县望江村人。系故运使梅含英之女名映雪。这个乃侍儿碧莲也。偶因去岁秋间，吹箫月下。为苏郡秀才李素云所觉，逾垣相访，会面花间。相与论文，甚相契合。于是略男女之位，而订文学之交。虽几度往来，无非以朋友交迎。未尝一涉乎私念，此畴昔心迹，真可对天地日月鬼神而无愧者也。今春二月，始倾情爱，共订鸳盟。实为图百载之良缘，亦未涉一丝之浪事。后为家慈所觉，诬以奸慝。讼郎于官，既毒以刑，更速以狱。致吾等于屡生屡死而不之怜。犹复抹却前盟，另招怨偶。订今十二日，许嫁同邑杨家。奴想宁可抱信而终，安可失信而辱。迫得逾墙夜遁，欲往昭文。托母姨之家，而图李郎之计。此定志也。无何奔走二日，误至于斯。欲去不能，欲回不得。依息树下，以待天明。忽梦见李郎散发流泪，向前哭曰：‘吾已遇害，不得复见矣。’奴忽惊觉，知李郎必死狱中。是以抱义殉情，委身投水，以从李郎于地下也。呜呼！从古薄命佳人，有如我映雪者乎。”说讫，声色凄然。伏于江夫人膝上，欷歔而泣。
