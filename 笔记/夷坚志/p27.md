<!-- { "loadSidebar": true } -->
　　饶州市人李三妻杨氏郡吏之女也绍熙五年春染时疾招里医郑庄治疗未愈数日后忽矍然起坐语言举止若男子呼李生曰吾为中堂神王汝家従来香火严洁吾念汝至诚闻妇病困来相救可唤医者来少顷医来杨斥其姓名庄怒曰何得遽尔见轻杨曰我是神道如何叫汝姓名不得汝平日用附子入药险损了人性命复敢然邪庄拒以未尝用杨曰昨日所下某散实有之而欺我何也庄始悚怖又曰便煮竹叶石膏汤饮之使我生少缓已无及矣庄辞曰不知此药所用防种杨大怒叱之曰医人不识此个药方真可笑即歴举名品分两无分毫差庄于是以一服进接而饮之饮讫然就睡及醒再服一杯明日遂安次年春又病亦有凭附者自称张大王而所言畧不效但时时注视枕屏破纸处李疑其异掲纸观之乃画家写一神像未竟者亟焚诸城上病体旋愈
　　丘鼎入防
　　宜黄人丘鼎病困中为二吏持符逮去至官府诸吏骈列廷下主者出坐引而前旋呼一女子手挟凉衫脚曳长帛若与丘有所证口未及言而肩傍自有咄咄与女辩者女词屈吏命之去其帛扯其衫丘黙悟乃少年日与此女杂居朝夕往来因与之合后嫁富家某氏子多以其赀布施道释未数年而死司课其功宜受男身但有旧与丘淫通事须得直乃可故逮丘以证丘未言而傍咄者曲折已白葢向时私意实出于女女坐是不得转男身继麾丘去方辞行见吏呈文书探首窥之全如世间州县追引列人姓名于首余不能识仅见两郭氏字吏遽掩之顾卒导丘出抵大门则已掲示一牓曰某人曰某人其弟在焉名下注十七日字末后系衔乃里中新逝官员置押官称殊与世异届中涂导卒私祷曰他人到此必有贿赠君那得无丘曰吾固贫士且来时不持一钱何以为谢卒曰还家请道士转度人经百遍足矣丘许之恍然而寤则已死一日家人环泣具棺衾僧寺击无常钟声厯厯在耳为母妻言之喜其复生而母妻皆郭氏也愀然不乐越数日同时临病不起弟果以十七日亡
　　姚宋佐
　　姚宋佐彬州人乾道八年登第为静江府教授能诗文颇擅名其乡而举措多失之轻易尝赴经畧司干官宴席坐客受劝觞遍当酌主人姚见酒黒色而侍妾所执樽又非向所用者疑为紫苏水作色而起曰客则饮酒主人则饮水何哉主人曰此亦酒也安得有二姚以所疑对主人笑谓不然终不之信别酌以酬之而自掠取所斟者一饮而尽始知酒但云比向来者味差醇未防觉腹大痛急归俄蔵府洞下继之以血旦而死一城皆言姚教授遭经干所毒府帅深疑焉谓彼方有京秩之请而为姚所先怨恨必出于此即劾罢之已乃审其实葢执樽之妾本颛房擅爱其后宠稍替将不利于主公故寘毒药中而姚攘臂掇其祸帅逮此妾鞭杀之干官旋亦病废
　　熊雷州
　　崇仁熊某通判广府摄守雷州至之日吏白当致敬雷庙熊曰吾知有社稷山川之神学官之祀而已乌有于雷祠言未讫烈风骤雨震霆飞电四合而起一横板従空堕前取观之乃其家以限仓户者所题则熊手笔不胜恐惧急致香币谒谢续驰书质家人果以其日失此板竟没于郡予在西掖时曽行雷神加封制其庙曰显灵其神曰威徳昭显王其石神土地曰协应侯然则名载祀典渠可忽哉
　　丘秀才
　　抚州民张生以财雄乡间讼辄得胜所居慈龟岭其田与艾氏邻当嵗旱陂塘涸攘艾水以溉灌因致争殴伤艾仆交诉于郡县累嵗不得直一漕使至艾往披诉乞以事付清强官且与张共酌立罪赏期以今所定为据无问是否彼此勿得再言漕委宜黄丞邑士丘秀才善于丞受艾饵往祷丞先入吏语置不领畧丘陈情以告曰此君屡世徳而吾所自理正如是愿君平心处之使滞屈获伸亦可以少资补助于计为两得丞为之感动如其请裁决以报张氏三仆逮系狱姓李者病死二受杖张愤甚而不可复竞唯嵗设僧供具列其事若诅呪然淳熙丁未张竟怏怏以终丘秀才就馆于乡豪正对主人坐忽瞢腾如纷辨状久之始言吾且死矣适被吏追我至一王者居见张老及李仆索命吏称旧名唤我前吾拱曰自名为某与所指不同可证其妄王令讯张李叫呼曰果此人不谬吾执前説仍引去年秋试中待补生为验言未已一吏负大簿前题曰丙午各诸州军待补簿检视至抚州有今姓名张李曰汝防送我命何得以改名故辄欺王王使释两人而引吾聴判语吏读示云本界土地契勘限十五日到吾揖退遂得苏回念虽以计获寛度必不免求解馆归诀妻孥主人强留之然觉其气息奄奄迨十四日始归未到家而卒















　　夷坚志丙卷九
　　钦定四库全书
　　夷坚志丙卷十
　　宋　洪迈　撰
　　姚尚书
　　姚尚书祐字伯受湖州安吉寒儒也偕其兄依富室馆第富翁择塟地延一客名术者于家使宿书馆因与姚善翁尝与之行视某处山以为不堪用既改卜矣他日再往则秀气呈露俨然佳城念前语之失弗敢言宻以告于姚曰君従主人求之俟得之当指穴以告所谓某处诸翁冢山也姚方居父丧従容请于翁翁曰吾初意亦欲为先生求一地今幸可用吾复何辞客又语姚曰此翁傥悔之将必争须立券乃可约既定客引姚縦观而谓之曰此地两处皆有穴若就上穴则二君服阕后即登科骎骎要津特患夀数不能长若就下穴则奋发稍迟至三十年后乃盛可出执政二者唯所择姚曰吾方贫十年外无以糊口蚤得禄食足矣何暇逺冀三十年外乎愿处其上客曰然则姑营之异时才小损如吾言却徙而下亦可但不复有执政耳遂如之已而兄弟聫策受名伯为符寳郎伯兄卒于州通判思客曩説而惧且数梦其父来衣裳皆为水所渍于是谒告迁塟洎启圹水盈其中其如汤伯受至礼部尚书丁母忧后出镇太原以乡县小胥造冢逼其先墓疑为厌已请解官持服诏提举上清寳箓宫凡前后三议除丞辖辄不成而止寻卒
　　侍其如罔
　　豫章寓士侍其如罔就馆于临安监打套局门朱徳初家庆元九年当赴秋试中元后左手大指甲上忽见一道人侧面立身洁白而眉目具如绘画状惊而示于人皆谓耳目闻见所未有或以为祥或以为怪越二日又变作正面而形貌益明于是以为祥者亦怪焉如罔始惧以书刀刮去之心切自念吾逼试期而有此异岂非佳兆乎正荧惑不自定而其叔父讣音来限期亲百日制不获入试一时之应乃若此
　　赵积智
　　赵再可思侍郎有子八人皆好学多预荐送第六子积智尤好读书独屡试弗效居常郁不乐绍熙三年従其父在桂林时年三十八矣当就邻路湖南转运司试家素奉张王神黙祷求助梦夜如银网内大书一中字号觉志之于策朝夕思念其意忽若有省告其兄弟曰月中有中字唯用字实应之即白于父改名用是嵗遂贡名春闱虽不利而中太学补选以覃霈免乙卯举时未可量云
　　婆惜响卜
　　括苍何湛叔存清源王曽孙也淳熙丁未赴省试馆于三桥旅邸掲牓之夕遣仆探久而不至有忧色因率同辈登桥聴响卜驻足未定闻河畔妇人叫呼曰婆惜你得葢呉人愠怒欲行打骂之词俗谓之受记非吉兆也湛独喜亟还曰可贺我矣同辈曰叔存作意聴响卜而连四得字夫复何疑湛曰不特此也吾少名正为婆惜众皆喜方买酒欲饮而仆至果中前列
　　李氏二童
　　李元佐宰南城尝挈家游麻姑山诸子尚少挟随行二童登齐云亭覩山涧花蝶翻飞可爱令扑之童入林樾深处久不返呼之莫应走白于父遣吏卒于山遍索移晷方出但云迷路而不言所以后月余诸子见童着新衣又常常买酒肉相对饮啗心疑之恐其为盗缚诘之始曰向者扑蝶时遇一道士手提头巾唤我至所居见屋宇华丽风物清絶不似人境命童煎茶将饮我未至而闻呼声急乃奔归道士掷一物与我拾取视之银也回顾间人屋俱失窃喜而不敢説持银卖与市铺其重十两得钱二十二千就寄铺中时取以供衣食费诸子未之信询诸铺实然元佐谓其银葢仙家物必异于常品欲以元直取之铺人云为过客买去矣后访之仙都黄冠皆云手提巾者紫阳邓真人也始知二童有所遇是嵗绍兴癸酉及丙子年李解县印相继佚去莫究所之其一福童者姓戴其一夀童者姓傅皆南康人也
　　公安木手
　　江陵公安县一寺甚雄伟所事神俗称二圣曰青叶髻如来曰楼至徳如来灵效彰著绍兴初蜀僧懒牛者主此寺以殿柱朽壊欲易之闻逺村巨室有豫章大木遣其徒往问主人索髙价不可售懒牛将自往未及行知客僧乃引其人至云向者承需木方拟布施而来价遽还次日木上忽生一枿大如来手今岂敢复靳愿于二佛前焚香敬白以明初心如其言既伐木而奉其枿龛于香殿桌上指甲防节视像了无小异云
　　郑二杀子
　　武陵民张二嫁女招邻里食饮郑二夫妇预焉郑妻素与王和尚者通人多知之酒酣后偶堕箸于地张妻戏曰定有好事郑妻笑问故曰别无好事只是个秃头子一坐哗然郑已不堪俄有外人唤之出附耳语而去众问为谁曰王阇棃典袈裟在我处价来赎众人大笑郑夫妻皆怒舍去郑张皆义勇民兵郑归取所佩刀出再至张门叫张奴不胜愤愤曰尔家做如此事我请尔酒食却提刀上门骂我亦拔刀逐之郑愈怒其子八九嵗卧于凳上自捽其首防臂折胁以死而大呼投里正言张二杀我儿里正捕系张仍飞报县主簿李大东摄令事檄巡检验实张言了不知郑子致死之因而郑妻守尸搏膺哭云只有一子为夫所杀将以尤赖张二于是两家悉对狱郑坐杀子诬人黜流逺郡张夫妇受杖郑妻王僧伏奸罪杖脊以酒席言谑之故致过如此
　　陈长三
　　武陵细民张道僧少失父母独与祖母霍氏居年才十三四而颇孝谨绍熙辛亥之冬久雨雪方霁张滩边见鱼游归取钩垂钓得一鱼喜甚串以竹杪将还溪西铁炉下人陈长三望见度水求之张辞以欲归遗婆陈曰随我到垆下以百钱偿汝又不可陈径携鱼去张亦度溪追蹑至岸挽陈衣纷竞不解两人俱坠水陈长身丰伟跨张腹压之且捽其头捶其项岸上人闻叫呼声急趋救张正痛欲脱従下举足适中陈处陈立死里执张诣县狱成赴府府守永嘉刘立义阅其牍曰此无罪人也即援王荆公防鬬鹑事书判曰公取窃取皆为盗道僧得鱼而长三彊取之盗也诱之过溪而取之压之水而犹不置时穷冬凝寒道僧疲弱少缓且死道僧以足踢之偶中其死是盗与失主鬬为失主所杀耳道僧无罪召保知状具申提防刑狱司及省寺竟従所防陈氏之人亦无词人谓长三之勇何止胜道僧十倍而恃力以逞天实诛之云
　　商徳正羊
　　淳熙十三年冬隆兴进贤县舒致政以生羊馈府士商徳正留家旬日进往塔园豢养明年夏货之于屠者孔生牧于东湖傍至初冬将杀之忽失所在是日正午徳正在家见一羊自外奔入至堂而跪为赴愬哀鸣之状已而喘卧厨中认其为原物呼询孔屠得其事叹曰羊向者来此少日即去今相隔一年吾所居升平坊距塔园五里中间岐路不易识而能逃死就生如是岂有神使之然以警世耶即还元直而存之郡人卢国英为作嗟羊记又三年羊死瘗之塔园因与寓客田颖叔语如此其夕梦抵西山朱桥庄遇妇人襁乳儿来拜曰儿被公恩今得为丁家子敢不敬谢翌旦往审之耕仆丁氏果以羊死之日生男子颖叔又为之记
　　简坊大蕈
