<!-- { "loadSidebar": true } -->
　　夏巨源者亦精于卜筮居临安中凡来卜者一卦率五百钱绍熙三年冬禹之自贑倅受代造朝其子介侍行既至检防勑告文书遗其一虽遣仆还家访寻终不能自释乃同诣夏肆夏书纸上曰事在千里外继书一食字一尧字合而读之则饶字也问曰是乎答曰然曰文书见系一多口人收得而鸳鸯为看守无足忧也其説茫洋无准的固以为妄既而仆从饶州来持所遗至盖向者打并行李时忘在外小妾福安见之介房中十箧用泥融飞燕子沙暖睡鸳鸯为标贴遂寘鸳鸯箧内既应鸳鸯看守之语而福字有口田字又四口所谓多口人者如是亦神矣哉
　　李朝散
　　绍兴三十一年朝散郎李浚监通判支盐仓并海多产蛏居官者必以为酢醢饷遗亲故浚所买颇多一夜梦若游他处官府见神人冕服正坐呼谓之曰汝近日何得广杀生合减一筭吾念汝善也从恕自后当力戒之吾姓俞氏【阙】而名从立人仕至宣教郎年劳当升朝已下磨勘及通直命下曽不克拜而终见掌百禽兽水族行且受代生前与汝为姻戚故特告汝遂辞去又间有语曰看经与道士着浚觉而思之俞乃其妻族名从立人者妻之诸祖也但不晓去后之説明日问土人始知蛏有两种小曰孩儿蛏大曰道士蛏昨日所制盖择取其大者亟唤僧诵经资荐之迨秩满还家言于诸俞云所梦者名佚以宣教郎知徳清县临欲迁官而捐馆未几告其妻曰我今为神实掌鳞羽诸兽而为我造冕服妻如其请仿祠庙中规范绘饰设斋祭供焚而献之至辛巳岁垂四十年矣而灵着如此俞之侄孙瀹刻石记其事
　　虼蟇瘟
　　淳熙十四年春江淮浙疠气肆行但不甚为害惟中者觉头痛身不过三日即愈名为虼蟇瘟言自淮北来赵师缙明叔云其祖彦泽镇州正坐决事一吏以疾作告俄纷纷继之过半不止明日趋庭之吏三分仅有其一当昼宴客一倡方行酒亦以此去迨终席无一人在翁潾云时为溧水主簿身遭其沴既而举邑尽然予在翰林大儿自乡里携妇来省至衢买舟而方离岸即有病者浸浸舟中之人无有得免者然不药而愈所在相传云顷年未尝如是也
　　蜀梁二虎
　　蜀峡山谷深夐鸷兽成羣行人不敢独来往万州尤为荒寂略无市肆敎授官舍孤处一宿尝召会同官至夜于防上设灯烛劝酒一虎忽跃升阶盖见火光荧煌突然而至者悉惊窜一客在外不敢入急伏于胡床后虎渐进逼之客无计可御举床冒其头按顿再三虎作势撑拒头入愈深如施枷械者大窘骇负之奔出诸客不敢再饮各散去明日村民入城者言三十里间有一交椅碎裂在地教授遣取视之乃昨夕客所失者盖虎沿涂摆撼方得脱也客虽免于搏噬亦防胆成疾弥月方愈兴元府近郊有农民持长刀将伐薪行畬狭径其下皆沮洳相去丈许一虎在彼望农至欲奋迅登岸农遽跳坐其背以刀乱斫之虎亦勃踯与相抗里人环睨不敢救相率投戎帅乞援帅命猎骑百辈鸣金鼓驰往至则人虎俱困骑刺虎杀之扶农归遍体断裂成纹盖尽力用刀且惊怖故也次日亦死帅厚给其家钱粟使塟之
　　建康空宅
　　建康都统制会客正劝酬而所亲迂道路自逺方来先遣信假馆其人素亢傲尤侮神子弟欲窘困之军中有将官空絶凶无人敢居乃导往彼处赵入据中堂宿半夜后望大门内两火炬以为从仆未寝犹呼问之俄而门开一物长才二尺阔亦然持巨扇直入赵拟下床殴之时当冬夕既解衣畏寒未能起物径偪床举扇一挥觉隂风如割积采消陨惴怖战栗忧其复尔不暇出声唤仆会帅宴已散知其故责厥子曰奈何将人命为戏急令邀迎还公中人声四喧此始舍去明日赵气象索然无复向来豪态后一年竟死知文州李言时在彼见之为侄孙俌子翼説
　　饶风铺兵
　　金洋之间驿路萧条但毎十里一置饶风铺驿卒送文书已逼暮值虎从傍来有攫噬意卒窘甚驻立语之曰我闻汝亦是物我今所传文书系朝廷机密下制置司者汝吃我无可辞此一筒制勑符命如何分付虎弭耳低头为耸聴之状径舍去卒到他铺交还递毕因留宿与彼中人言自喜再生明日囬至昨处虎复相遇竟为所食方知命分当死于虎畴昔之免端为文书故云
　　义乌孙道
　　淳熙元年冬密侄自鄱阳往四明过婺州义乌县两舍晩宿逆旅倐有野服者坐于傍扣其何人曰邑医孙道也工疗眼疾密与之语孙曰君当是贵家子弟必蔵好方愿畀我一二或可为人起疾密素秘翻胃一方即口授之其法用一大附子去其盖刳中使净纳丁香四十九粒复以盖覆之线缚之箸寘银石器中浸以生姜自然汁及盖而止漫火煮干炒一钱掺舌潄津下之若烦渴则徐食粥糜忌油腻生冷孙喜书之于策未几州钤辖苦此病危甚孙为之拯治正用前方数服而愈谢以钱五万孙家贫所得过望生平未之有也略不述所来但自言其功欲俟密归涂更有请俄一夕告殂时方年五十精采抗健而奄忽若此乃知财物不可妄得云
　　海口镇鳜鱼
　　汪茂通檝监福州福清海口镇税一夕津吏报有海船一只经过岸下所载惟鳜鱼一尾客人贪行市不可滞留乞便为检放汪知其为大鱼语之曰收税毕为我买其头吏曰恐太多无发泄处乃令只买双颊腮肉亦以多为言于是但市其半少焉四兵牵负而至其重七八十斤汪举室恣食之又以其余作脯饷县僚略计此鳜无虑数千斤
　　黔县道上妇人
　　浮梁民程发为人佣乃屡往来江浙间淳熙十四年九月自临安归过黔县境清旦遇妇人于涂顔状愁悴告程曰我不幸丈夫狠恶常遭鞭棰而阿婆性尤严暴不曽得一日定歇昨夜赶我出无处着身汝能带取我行便当嫁汝程曰我自有妻会服事吾母如何无故舍之而别娶且与汝同行路上人必唤奸盗于事不穏便而妇曰如此时汝自先去我经此路甚熟晚宿泊处当往相寻讨程无词以拒漫应曰好遂独行暮抵旅店则妇已在房内矣力邀其寝程初不从愠曰我便走投都保説汝掠我来强奸我程颇惧又覩其容色胜厥妻乃遂其请将晓复云我后须到汝家若怕妻不容自向近处别讨一住屋但时时过来相就亦得临别于手帕内取一衲袄与程程既还家不以语母妻所居五里外有虚市曰广平距邑十五里程日一往忽被疾始与母道所见曰彼妇恰入房相存问坐床上移时方出门去母骇愕盖畧无形影也迨晓而死母殓以衲袄而塟之妻后更适人惟生一女及嫁程母往依遂空一室
　　淮西牛商
　　庆元元年夏浮梁北乡桃树村众户买牛赛神得一头于淮西商人极肥腯享献既毕分胙而食之凡七八十人肉才下咽悉苦身腹胀如中毒状经三日始愈徐究其故乃奸商杀青竹蛇入药糜碎捽和槀秸而以饲牛牛咀嚼甘美十余日肤上倍于昔时商获息过半乃引余牛往浙东买者方议追执而诉其恶闻已溺死于前渡遂置不问此得而诛之也
　　李晋仁喏様
　　李祐字晋仁河东人政和宣和中厯数路转运使在京师时以唐邓房州不奏旱灾及禁民陈诉皆举劾之其人公直刚明然性最滑稽上官有庸老不见称于士论者必行侮辱尝为磁州滏阳令磁守老昬而好校僚属礼数祐初上谒鞠躬厉声作揖守惊顾为之退却既去遣客将责之明日再至但俯首恭敬而不启齿守大怒出府帖取问令分析祐具状答言祐昨早诣府自谓蕞尔小官事上当以礼故行髙揖旋使君责诮所以今日不敢出声不意复谴问委是髙来不可低来不可伏乞降到喏様一个以凭施行守览状益怒而竟无以为罪也汪汝绍少卿尝在其幕中实闻之予得汪卿説已五十年矣所谓李作令时亦不能的记也
　　醉石舞袖
　　许先之尚书几信州贵溪人住居鄱阳知东平府时得一奇石髙濶三尺宛如酒家壁所画仙人醉后奋袖坐舞之状跷其右足辇归寘于堂宿直者常遇一伟丈夫舞跳不已而形躯絶壮始犹惧之久而习玩其态相与持杖袭逐击之即持烛火阅视乃此石也许命椎断其胫自是不能神绍兴初宅为汪丞相所有知其物为怪委诸墙角予求得之以入草堂供玩甚可观也

　　夷坚志丁卷五
　　钦定四库全书
　　夷坚志丁卷六
　　宋　洪迈　撰
　　上饶徐氏女
　　上饶徐氏二女长嫁王秀才性颇淫冶因夫出外辄与少仆私后得疾日进不瘳平时用一镜其妹嫁杨氏者屡求之不肯与至是谓家人曰我病无活理安能恋镜姨姨要此物可以持送之表我意念久之果死妹居在三十里外来奔丧相与经画后事且营佛供因留驻数日临去姊家述亡者之言付以镜妹悲哭呜咽遂携归及还舍取以照面时日色已晚忽施脂粉涂泽开箱易新衣气貌怡恱人问其故曰姐姐见在镜子里唤我须着随他去皆惊而来视初无所覩遂对之笑语罔然如狂痴妆梳才毕觉头思就枕顷刻而亡时庆元元年四月也娣既淫仆诣墓下若有呼之者绕墓往返数十匝咄咄曰娘子唤我趋伏墓前再拜不能兴它仆掖起之死矣郡士郑着必彰説
　　证果寺习业
　　明州医者俞正臣説其乡里士人王某当科举之嵗欲往山间习业得证果寺絶幽邃无车马喧遂诣僧假一室寓止寺仅有僧行三四辈尝昼往十里外民家诵经敛死王独处迨夜半灭烛将就寝闻人叩户即延入葢旧友也王见其来甚喜曰正尔孤寝而逢故人可谓幸会恨寺众皆出无油炷灯煑茶殊失主礼客谢曰不必尔吾自不合冒夜行无处托宿能见容足矣王留之同榻剧谈良久微笑而言曰有一事不免以实告幸勿怖问何为曰吾死已歴年今夕之来愿有所托王骇曰如是则我乃与语那得为役曰无伤也吾非为怪惑但有祷于君吾亡后妾即改嫁稚子懦弱殆无以食吾生时即馆舎所赢白金二百两埋于屋下某处愿为语吾儿发取以治生切勿令故妻知防漠之中当思所报随长揖而别王方幸其去而暗中见其人固在床辗转不敢寝俄天明亟起出值寺僧及丧家人至云夜来才念经毕举尸欲敛只空衾在地徧处寻索弗得王引入室视床上人乃死者也王惴恐未已急徙归而访友家呼其子果如言得银予顷闻张定叟説嵊县山庵事畧相岂非者误其郡邑乎然其来絶不同故复书之以广异述
　　陈六官人
　　嘉兴魏塘镇东陈六官人名师则娶同里朱监酒女随父翁之官温州既还乡与兄不协买孙氏屋别居彼宅数多凶怪故孙氏虚而不处陈才入其室百妖并兴符禁不可治但呼巫祝具牲酒祷谢才少定陈嬖一少妾曰安安年甫十六因是常与妻反目庆元乙卯季夏妻以疾亡后两日比邻铁工沈廿一亦死陈不能奠居暂避之于近村徐庄相去三十里安安之母钱二嫂未闻朱氏讣见沈生至云陈六孺人唤汝来取安安若不然便责付牙家我今下州城干事汝宜一面速往钱嫂持饭与沈食自赁小艇到陈故居始知已徙去孺人及沈皆已死大恐而返陈又再从张泾滙居孙屋复空而安安独无恙今方一嵗未保其生也
　　阿徐入防
