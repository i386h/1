<!-- { "loadSidebar": true } -->
　　文惠公总领淮东日携幼弟迅在官不期所生母病瘵润无良医乃载诣常州时从兄高为晋陵宰畏其疾传染使往节级范安家招医巫诊治竟不起殡于僧舍明年正月望夜高兄之子防年十岁矣与亲识两人观灯于东岳庙范安之居在庙外邀啜茶果归而被疾信口妄语不复省人事郡人姚将仕者纳粟买官能行天心法命视之先勅神将呼土地诘问有降神小童见其至咄咄自语曰官府严整如何得有邪祟恐是他家婢妾之属所为那可责我实无可捕姚谢去自于其家飞符噀水凡十余日摄出一女子盖迅母也不肯言所以来姚牒城隍寄収他日再呼问始云因小官人来范家故随入县舍于是以酒馔香楮遣之而申泰山府乞注生且焚其柩防即愈
　　澧州判官
　　故郭邵州沼之子林字伯賨绍熈二年自鄱阳赴澧州判官莅事数月直宿兵卒见本衙土地庙判官踞坐防上或以告林林意诸卒相戏不以为怪次夜复然隂察之了无迹但杖阍者而亲往闭庙门且选一谨信者宿其侧此人惧谴终夕不敢寝将五更见一人身躯颇伟髭髯如防从外来践履其衾席而过至旦则俨然据主位偃蹇林亟验封钥门闭如故始大骇讶曰得非奉事不肃招致此异乃具牲酒拜祷谢过俄报手诏至林乗马出郭郊迎中涂坠鞭若中风状驭者拾鞭复进已頽仆马背扶掖以下仅能拜诏甫归家即死防吏方云数日前梦本官与庙判官为代林本雅素吉人而邂逅至此虽殁而为神亦眇末矣
　　临江二异
　　临江军相传有二怪其一军治内野猫两目如丹出则以前足抱头而睢盱人立其一省仓内白犬不知其几何时凡见之者必有灾咎绍兴二年予壻钱宻为守常见猫继而老兵报已生六子而不得其处俄衔其二往通判庭啮食之是时景韦兄在职未几钱以人言韦为曹使所劾同日罢从侄榉为清江尉暂摄録曹入仓支马谷羣卒忽向厫稽叩连拜惊问之曰白犬正在堆上望外而立出视之果然亦为致敬榉数月卒于官
　　朱司法妾
　　朱琮司法者处州丽水人以祖大卿恩得官绍兴戊午任临江军法掾有一侍妾其妻王氏不能容日夜楚毒凌虐至于自刎朱君坐卧食息无时不见之颇怀忧畏招阁皀山道士行法禳逐牒付城隍庙拘縻仍戒云尊官从今日以后不可往岳殿自是不复覩他日郡寮偕出祷晴中涂值雨作适到岳庙之前众轿悉入避朱亦随之少焉雨止出外忽逢故妾来前略无拱敬之礼忿恚溢面朱语之曰自汝之死我衷怜恻今汝当亦知非干我事妾曰若不做官人侍婢时安得致此朱还舍以告妻未几遇疾卒王氏旋踵并亡凡生三男子大者才六岁无人主丧族姻有从官邻者闻之亟传檄来为料理后事亦尝招道流考召见朱着袍执简立二女囚荷枷被讯迨棺柩出门邻家室女见两棺后一妇人蓬头敝衣抚掌大笑相续去女惊异为父母说即时病喑竟不复能语朱里人黄祥主簿说予谓一妾之死而主君主母偿其命岳庙之严而不致摄一使之出入自若小女子话其异即病喑是皆可疑也
　　弋阳女子
　　弋阳陈秀才与其友以元夕观灯于市有人家女子年十三四岁坐仆肩右坠髻花一枝正落陈巾上陈甚喜携归示妻妻疑其游倡馆所得夺而掷于地陈邀其友证所以妻愀然不乐曰果若汝言当是异事是兆祥我死不久矣后数月竟卒陈鳏居十年始别娶复因灯夕游观戏举前事盖坠花者也
　　劝善大师
　　饶州东岳行宫遭火荡尽后来草创修理仅有屋一二十间绍熙五年十二月判官孟滋同妻往谒至外舍小室见一僧像貌彩饰皆剥落问何神祝吏曰劝善大师也滋顾其妻有整治之意而未尝出言是夕梦一长身僧来丐衣服御冬寒且云不过费君家钱三千耳觉而喜异明日即令工往装绘一新正用楮币三千
　　荆南猴鼠
　　淳熈某年荆南官道上十五里间忽有鼠以千万计蔽塞通逵其色或黒或白或黄或青其状或如鸡如鸟人行其间略不知避遭车马践踏而死者不可胜数凡两三月乃息复有一猴高二尺许隐于高木之上乗间为人害是时正暑天妇女露坐者多多为戏侮不敢輙出居民胆勇者百方取之乆而堕一网中民纳之于囊将负徃八渠山投于江流未明登涂到城西遇一老叟髯发如雪笑问曰囊中物岂非猢狲邪民曰然曰彼实有罪愿贷其死吾适有官券三十道谢汝彼获脱去不复更来吾二人同诣八渠放之深林足矣即于袖间取楮币付民民以无望之获喜而从之自是猴果絶迹弗至此叟岂猴之翁祖邪
　　陆荆门
　　绍兴三年侄孙伋为荆门签书判官临川陆九渊子静作守携贵溪医士周礼者同行是年十一月梦伋着毛衫坐于便斋左右侍直皆呼为知军旦以告伋旬余又梦且闻人言不久当交印岁未尽十日子静感疾不起伋正着毛背子在书室中暂领印符旋被帅檄摄军亊先是子静阅荆门志见王瞻叔绍兴庚午十月所作惠泉亭记云庶几九渊之灵有所慿依以惠泽斯民甚恶其语亟掩卷未几而卒
　　桂岩鸷兽
　　族弟仲堪居洪源往祖居桂岩赴从兄饮归已中夜一仆持炬火前行觉有物追随在后凡三里将到家家间人又持炬出乃见一豪猪盖乗火光而至者两下以矛交刺之猪从坡下跳登岸正值眢井坠焉为众撃杀遍身皆带箭如小玳瑁筒其表尖锐可以治头痒寻常与人遇则踈而激之中輙成疮或着要害处亦久久方愈村民程十八者能射虎里人称为程大虫其法为煮草乌头汁以淬箭镞施窝机伺于虎出入道上尝有一虎为箭所伤不能行倚树蹲立程曰虎死不倒地此已死无足惧经前欲取之虎尚未絶忍痛哮吼举两足来搏程奋臂撑拒力且竭其徒望见争奔救仅得脱脑后臂胛背遭爪攫拏卧病几月乃起
　　潘璋家僧
　　乐平医士潘璋居扵县市有商客诣曰早上遇一僧买我紫罗两疋酬价已足寘诸袖间使我相随取钱到居宅径入今移时已愿为一言促之璋曰吾家欲缣帛何必仗僧为市且未尝有此徒来往汝亟去客不肯去力言之仍述其形貌及袖衣穿弊之状璋始悟亟往所事泗州菩萨堂验视则两缣正在左侧盖常时崇奉甚敬被以真服祈祷获应厯年多积为尘坌鼠齧未暇更新是日为之瞿然尽室焚香谢过取钱以偿客而唤匠治衣易之
　　喻氏招医
　　鄱阳士人汪櫄居于郭外数十里间妻喻氏以绍熈五年初秋感疾伏枕两旬更数医治疗弗效其家议欲招刘昶昶者世为医用叔防补右列尝为江东提刑司缉捕官因寓处城中是夜櫄梦一异人授以金刀光彩粲然长径尺觉而黙喜自念金刀者刘也当符于昶无所疑夙兴命仆且行方啓门而其友宋震适至问疾云昨晩人从郡中来言新驻泊医官刘舜臣其技甚高盍使视之櫄始悟已梦騐为神告即易书遣仆马邀致到时日将暮喻氏已困笃舜臣投以两药及旦洒然顿苏信宿而愈
　　王牙侩
　　乾道七年鄱阳乡民郑五尽室染疫疠贫甚飦粥不能给欲召医巫买药空无所有但得一氊笠倩牙侩王三鬻之可直千钱王輙隐其半才还家即得病昏不知人六七日邻里以为必不起忽大声疾呼如受杖痛苦之状妻扣之能言所见云恰被黄衫承局追出道近里胡家步下见巨船舣岸大官正坐左右拥侍皆朱紫仪衞光赫全如官府承局领我临岸大官问尔何敢匿留郑小五钱我不敢讳遂遭臀鞭一百掷置草中痛不可忍大官令急以凉药与我旋移船过下岸左右教我就水内取两罋使饮一盏乃悸而觉便得汗有瘳臀痛愈剧甚视之生赤丁疮约满百困卧几月始复初既而下岸大疫盖所覩者瘟部云

　　夷坚志乙卷七
　　钦定四库全书
　　夷坚志乙卷八
　　宋　洪迈　撰
　　汤显祖
　　汤显祖池州石埭人兵部侍郎允恭之孙也绍熈五年为泾县宰初交印主吏白三日当谒庙汤叱之曰吾行五雷法神祗在掌握中岂当屈身拜于土偶之前但令具饮馔两席设于祠宫而命屏呵殿直造其处与神分賔主抗礼对酌且言当官借庇之意吏民见者窃怪而忧之是夜暴风欻起山水泛溢县治渰浸七八尺至于卧床之下文书笼箧大半入水仅不伤人皆以为慢神之咎汤以屋庐损败伐木于林薮一新之又命画工王生绘神将大像七十二躯奉事香火极其防敬至次年春为提举官李唐卿子勉所按罢去
　　水阳二赵
　　宣城水阳镇宗室寓居者四十余人师恭师班者从兄弟也其庐在空相寺侧相距数百步淳熙中两人同殴杀一僧恭以计脱独班任其罪坐锁闭泉南外宗司因遇霈恩得自便其父伯泠为平江府将领班留家治母墓尝抵暮还舍闻门外有呼赵三者连声甚厉恐避入室族姻数辈在彼亦闻之明日再往墓次误蹙伐下一木遭压扶以归得疾痛楚不能兴遂死时绍熙甲子秋也众知为僧寃报而师恭自以向已免祸姓名不絓案牍了无所惧至癸丑之秋因说事逮赴府舟檝已具戒使先解缆待于前步少顷独行就舟人讶久弗至其家望溪畔亦未见举棹然皆不疑有他故时两行客过官道怪其痴立于草间撼之再三始应曰恰为三哥邀去饮酒一杯颇觉昏醉两客噀其面曰渠死已一年汝定见方悚悟即诣寺命僧设供席礼懴竟夜冀消宿愆不旬日亦卒
　　陈李寃对
　　水阳民李氏陈氏有争讼李氏为秦府干者挟势力归罪于陈陈翁死于狱经数岁其少子在田间为一白犬所窘持杖逐去之犬走入李氏之堂忽不见是夜翁托梦于妻曰我抱寃愤厯年今诉理得直故来报汝明日可为我设奠以贺妻觉而悲泣如其戒未几长子入李山掘榾柮李适在山下闻丁丁声趋视见之取巨挺奋击曳至平地又使仆并力痛棰支体无全肤即死旋斫竹数束叠于榛莽间唱云陈持刀为盗与之格鬭监镇官汪果验其尸具以实白县李生系狱旋亦死焉乃昔岁陈翁絶命处也
　　严州女子
　　严州士人家女子年未及笄一夕睡醒枕畔得果实如桃者取食之旦起见饮馔之属輙掩鼻凡可啖之物皆不向口父母嗟异访医召巫莫能展力歴十余年矣而肌体不觉羸瘠一切如平常但不敢议及婚姻事忽索酒其家与一杯即饮之继称馁甚索饭自是悉复故乃以嫁郡士洪生洪之二弟琰璞俱登绍熙庚戌科琰为南陵县主簿
　　徐南陵请大仙
　　吴兴徐大伦绍熙四年知南陵县次年初秋有旧友来访能诵诀邀大仙因炷香酌酒验其术俄顷箕动书曰张紫防自是遇请輙至随所祷即书徐每召防賔僚必设虚位凡酒之美恶杯之迟速亦书之尝出金觥酬献乃书曰此吾家旧物莫能晓已而忽忆顷侍父次游守淮郡张公过之开宴延待以此觥劝侑欲举赠之而张辞去拂旦告行不及与始知其说不妄赋诗信笔立成殆盈数十轴徐辟便坐掲张存时所书氷壶两大字从之求记即挥数百言笔势遒劲不类平生翰墨徐宝玩不忍舍唤工标饰置于壁间又为表轩之南曰歌寓北曰琴寄徐妻周氏以故冬卒悲惨殊甚张作鼓盆歌以解之徐扣周今安在曰以无过得托生江州王太尉家三宣賛位作男子复扣其日月名第曰便为物色明当奉告次日云吾为君御风而往得其实盖今年四月某日生小名荣郎将诞之夕母梦一妇人牵帷而入觉即免身君或道过九江试访之当相顾一笑徐徧问同官休咎曰邵尉有绮语之过未几邵不疾而死盖其人素为吻士徐由是愈敬信复云子有道骨异日当相从为蓬莱三岛之游宜净扫一室宻加糊室列香菓用防帛小箕揷笔其上挂诸梁间俟九月甲子日召予当闻命而至凡有请祷悉为书之但不可容外人到耳徐一一如所戒及期所谓旧友者已去忘其请诀遂絶弗至
