<!-- { "loadSidebar": true } -->
　　淳熙四年七月二十四夜文惠公在乡里梦至一野寺不见僧而数羽人环坐其一髙吟曰六十方买妾七十犹生儿旁人掩口笑老子知不知公生于丁酉是嵗本命年正六十有一矣此客若有所讽也而公清居累嵗未尝蓄姬妾即应声答以五十六言云桑榆景迫毛苍已过耆年去路忙不把精神陪绮席从他歌舞竞新妆扫除万事身如梦断送一生心弗狂赖有清风与明月肯来相伴一炉香众皆大笑而髙吟者有慙色啜茗清谈良久乃散既觉命笔记之所谓七十之语公不登此数而终
　　任道元
　　任道元者福州人故太常少卿文荐之长子也少年慕道从师欧阳文彬受链度行天心法甚着效验乾道之季永福柯氏以病投坛未至任与其妻侄梁绲宿斋舍绲亦好法夜梦神将来告曰如有求报应者可书香字与之令其速还家绲觉即以语任任起明烛书之封押毕复寝翌早柯至乃授之柯还家十八日而死盖香字为十八日也其后少卿下世任受官出仕于奉真香火之敬浸以踈懈每旦过神堂但于外瞻礼使小童入炷香家人数劝之不聴淳熙十三年上元之夕北城居民相率建黄箓大醮于张道者庵内请任为髙功行道之际观者云集两女子丫髻骈立颇有容色任顾之曰小子穏便里面看两女拱谢复谛观之曰提起尔襕裙襕裙者闽俗指言抹胷提起者谑媟语也其一曰法师做醮如何却説这般话逾时而去任与语如初又为女所谯责及醮罢便觉左耳后痒且痛命仆视之一疮如粟粒而中痛不可次日归情绪不乐越数日谓绲曰吾得梦极恶已宻书于纸俟请商日宣法师来考照商至曰是非我所能辨须圣童至乃可决少顷门外得一村童才至即跳升梁间作神语曰任道元诸神保防汝许久而乃不谨香火贪淫兼行罪在不赦任深悼前非搕额谢罪又曰汝十五夜所説大好任百拜乞命愿改过自新神曰复何所言吾亦不欠汝一个奉事当以为受法弟子之戒且寛汝二十日期言讫童堕地而醒懵然了无所知绲拆所书示商乃二十日三字是时正月二十六日也次夜任梦神将持铁鞭追逐环绕所居九仙山下几一匝脑后为鞭所击悸而寤自此疮益大头胀如栲栳每二鼓后輙呌呼若被鞭之状左右泣拜小正后复作遍体色皆青黒二月十二夜绲还厥居母不许再往夜梦神云汝到五更初急诣任氏看吾扑道元绲起坐伺期而往任见而泣曰相见只此耳披衣欲下床忽仆于席八仆共扶之坐如有物拽出扑之地上就视已死欧阳师居城北亦以是日殂绲自是不敢行法予大儿録示其事因记南部烟花録香娘为十八日与此香字同任卿佳士宜其嗣续炽昌后生妄习不谨自掇竒谴予见亦多矣
　　闗王池
　　嘉兴徐大忠淳熙五年随父官中都僦居仁和县仓畔其南有闗王池龟鼈甚多大者可以载人水常清经旱不涸或连日隂晦则见一铁棺浮水面徐因整治书斋有丛竹当轩枯悴合撤去之其下得大圆顶一其光泽可鉴意为败瓢取视之乃髑髅也谓医书所载天灵盖可入药此其真是漫蔵之书柜中迨夜家人咸见一小儿纱衫青裙由卓上越窗而出疑隣人为盗踪迹弗获徐遂梦儿来索移尸钱未知所荅又云且烧纸钱三千贯转金光明经三十部我便舍此去徐不许奋拳相敺同榻者闻其惊魇唤觉问故知必髑髅为祟明旦取碎之弃诸池至夜梦来谢曰得防公恩可以托生矣徐叱曰汝觅移尸钱我元不曾许何谢为曰昨宵今夕事不同尔徐曰何也曰我首身异处不知几年因君出之满望度脱不期欲入药笼中使我永无生望且三魂七魄久已分散只心魂守此恐失头颅是以有所求今抛在水中随即清化遗骸不埋没则钱与经亦无所用故来致谢徐曰既云身首异处今口体具足何邪曰此所谓一魂也又问称徳者何曰生时姓名是小王徳隶钱大王防圣步军为旗头大王入朝从行出门忽报本营遗火潜归救扑为辖将觉举遂行军令示众于此无人敢收鬼録沉頼君永脱言讫辞去后两月余夜同兄读书月明间闻讴声注目无所覩移时复然穴窗密窥之一女子少艾戴鱼枕冠皁衫黄裙红履往来池上讴罢攀岸边竹竿直上竿表而止徐方欲啓窗女子若惊并竿投于水其声砉然自后怪不作
　　绣川驿
　　乾道四年春文惠公自防稽帅请祠归将至婺州之义乌知县事张宠先期汛扫绣川驿邑吏掌供办者宿其中夜未艾月色朦胧闻外人往来行步甚武疑为盗也谨伺之歴神人十余辈长者丈许众惧不敢出户复就寝竟夕不遑宁明日而文惠至盖故相所临必有神物为之导卫耳
　　胡通直
　　山南东道节度推官胡瑢毘陵名家子也少年过广徳谒张王祠求梦是夕梦入庙中金铺朱户观阙广宇仪卫官曹之盛世所未有絶与白昼不同行至西厢一吏来前问劳殷勤如旧曽相识者胡度非人间世漫以异时穷达扣之曰可至通直觉而厯厯记忆意殊不满是时已有官蹭蹬选调甚久绍熙癸丑始赴襄幕甫再书考而荐章溢格但每思昨梦知官禄有所底止若改秩便升朝则余日无多又以为虑庆元乙夘十二月二十一日赴同官宴集与众曰昨夜梦客持钱囊相遗者受而数之得其五十三钱今正年五十三嵗其兆殆不能佳也坐上共解释之酒才三行忽觉肠痛贯彻心髓不可坐索轿先退翌日遂不起阶止儒林郎其家为伸致仕之请果得通直如隂吏言
　　李林甫
　　栁子厚龙城録盖刘无言所作皆寓言也其一云元和元年六月惠州一娼女震死于市胁下朱书云李林甫以毒虐弄权帝命列仙举三震之近者绍熙元年春汉阳军阳台市蔡民女七嵗遭雷震死有文在其背若符然识者读之曰唐相李林甫七世为娼今生灭形凡十三字甚前事也襄阳道士黎大方尝见之
　　鼈症
　　景陈弟长子拱年七嵗时胁间忽生瘇毒见皮里一物颇肖鼈形防觉动转其掣痛不堪徳兴古城村有外科医曰洪豆腐见之使买鲜虾为羮以食咸疑以为疮毒所忌之味医竟令食之下腹未久痛即止喜曰此其鼈症也吾故求其所好以尝试之耳乃合一药如疗脾胃者而碾附子末二钱投之数服而消明年病复作但如前补治遂絶根本其人砭攻痈疽如神而不肯人虽其子请问亦不为言然侍旁剽见以熟故亦名良医











　　夷坚志戊卷五
<子部,小说家类,异闻之属,夷坚志>
　　钦定四库全书
　　夷坚志戊卷六
　　宋　洪迈　撰
　　青田富室
　　处州青田县尝有水患尽浸民庐富室某氏素蓄数船于江岸一家毕登避于髙处既免而生生之具毫毛未能将方拟囘船装取望水势益长一邑之人皆骑屋叫呼哭声震野富翁曰吾家赀物失之容可复有岂宜视人入鱼腹置而不问哉即分命子弟各部一艘自下及髙以次救载并其所挈囊箧聴以自随至则又往凡往来十余返毋虑千人悉脱沉溺之祸明日水退邑屋无一存但莽莽成大沙碛富翁所居沙突如堆阜遣仆并力辇弃则一区之宅俨然不动什器箱筥安堵如初唯书策衣衾稍沾湿而已是时翁之子就学于永嘉闻难亟归已而复至言其事如此惜不得翁姓名有隂德者必获天报人独未知之耳
　　天台士子
　　淳熙初台州城外两江水因雨大涨涌几冒郭门民死于洪流者不可计士子某居城中而田在黄岩水未起之前棹小舟往取谷所载四十箩箩容谷一斛才出溪口涛波如山人乍浮乍沉相望不絶士子维舟髙岸遇漂至侧者欲救之而舟力不能胜于是每载一人则掷弃一箩谷顷刻之间登者五十辈而谷尽矣乃与之还城时尤延之袤为郡守叹赏其仁即治盛具延请而饷以百千钱处和观文又畀以门客恩泽遂补登仕郎同时有巨室一处女其家既没独坐于浴斛泛泛垂死逢渔艇过其傍呼之曰我是某坊某家女能活我当以臂间两金纒谢汝渔人载之至则无归矣女悲哭几絶解纒付之辞曰娘子家计荡空留此物自赡我不忍取也舍之而去渔人之贤此使遇恶徒将弆金而投诸江岂复有活理也延之恨不得其人姓氏云
　　陈使君
　　乾道五年福州长溪大火邑士陈使君者居乡与人和同而赋性刚介火将逼其居隣党相率请避陈曰吾平生未尝有一毫之私今天降灾必不肯及我坚坐不动但焚香于庭朝服而祷曰此屋皆清俸之余所建神火其监之须臾四向皆为煨烬唯陈一区独存此事甚似志丙所载李绶观家祝火也
　　黄师宪祷梨山
　　绍兴戊午黄师宪自莆田赴省试初与里中陈应求约同行以事未办集后数日乃登涂过建安诣梨山李侯庙谒梦梦神告曰不必吾有言只见陈俊卿他所说者是已黄至临安方与陈防即询其得失陈盖未尝至彼庙也辞以不能知黄道之不已陈怒大声咄曰师宪做第一人俊卿居其次足矣黄喜其与梦合乃以告之暨掲牓如其说
　　太嵗堂
　　姑苏张比部家极富盛名园甲第冠于二浙崇宁间于后圃起华堂前凿大池取其土以筑堂阯掘地数尺得一蛇细财如箸然蟠结穹隆其长不可胜计比部之子实主此役畧不以物恠介抱命仆夫断为数百截而辇去之凡运致十八九担而后尽时人谓张子凶于祅祟戯目其堂为太嵗堂然亦亡恙后遭罹兵祸始荡为丘墟王顺伯祖母南剑夫人正张氏女云
　　能仁长老
　　永福县能仁长老用常住钱买祠部牒度其弟子一人为僧绍兴二年长老死于寺明年所度僧往他刹正见一犊生腹背间隐出其师名晓然可认乃请于彼处主首买之归生瘗之俄而别牛又生犊腹字正同复买瘗如前未几近村田家牛得犊亦有数字僧试往视宛然与已瘗两者等始騐其业报当尔遂置不问
　　香屯渡小童
　　徳兴香屯有野渡舟人舣岸一小童奴与钱五十求载舟人讶其多童曰我得怒于主公遁逃而至惧其亦过此相追捕幸容我伏于板下以避之舟人许之少顷一村叟来才登舟童即冲板出乃成巨蟒其长可丈五尺昂首径齧叟喉叟急举两手扼其颈蟒不得搏噬但以身纒束之舟中人股栗相视或持长钩断蟒为四五始解散而人蟒俱毙矣此叟盖为巫姓程氏里社呼为程法师尤善禁蛇积所杀不可胜计暮年颇败其法故值寃报云张子理之弟南康税官尝从之法
　　余氏婢梦报牓
　　余玠卿监临安税院庆元元年七月婢庆奴梦两人持黄旗扣门大呼曰来报省牓方以辞却之其一又曰正是本宅既寤以告玠卿玠二子俨倬在鄱阳俟秋试乃寄书归言其事戒使淬励学业以应梦兆已而皆不预选二年三月七日余干士人史本凌晨访之盖去嵗乡举者云本在贡闱作易义颇觉称惬恐或叨窃名第常闻报牓者有剥脱人衣裘之患傥遭此挠旅舎遂无他衣可出愿隐避于此玠卿许之次夕揭牓报人已知史所在径造余门史藏于堂不令见其面但犒之以钱乃止始騐曩昔婢梦且有本宅之语本中一等第七名为易经魁方二十许嵗
　　三公神
