<!-- { "loadSidebar": true } -->
　　刘大临以绍熈五年自将作丞出补外得添差通判建康府以赘员无官舎假杨和王宅以居未防为祟孽所挠虽无物现形而室内如笼一日正昼出行于堂如人所夹持者刘知其怪白于府徙寓它处既而妻亡次年又坐秋闱监试为同寮王万枢二子所累罢官归
　　王甑工虱异
　　处州松杨民王六者以篐缚盆甑为业因至缙云为周氏葺甑方施工而腰间甚痒扪一虱戏鑚甑成窍纳虱于中剡木塞之而去经一嵗又如缙云周氏复使理故甑忽忆前所戏开窍视之虱不死蠕蠕而动王匠怪之拈寘掌内祝之曰思尔忍饿多时如今与尔一饱虱遽齧掌心血微出痒不可奈防之成疮久而攻透手背无药能疗遂至于死
　　王七六僧伽
　　丽水商人王七六毎以布帛贩货于衢婺间绍熙四年至衢州诣市驵赵十三家所赍直三百千赵尽侵用之王久留索价不可得时时忿骂赵但巽词迁延一夕醉以酒与妻扼其喉杀之纳尸于篰内王常日奉事僧伽大圣甚谨虽出行亦以画象自随旦暮香火瞻事赵恐遗物招累卷象轴并浄缾香鑪并寘篰内俟半夜人定欲投诸深渊将出户有僧数人继踵来惧其见也为之少止良久再出则遇僧如初凡五六返且天明不暇顾径舁至江滨隣居屠者姜一讶其扰执赵手欲就视不能乃告以实赂以五楮券姜不聴曰我当诉尔于官赵夫妇哀祈复増十券姜喜乃舍去是日不买猪即归而持券易钱其妻疑之曰汝无事早归不作经纪何縁得有钱定是作贼姜语之故妻曰事干人命万一败露打一塲官司不小汝若入狱我一家如何存活合经官告首姜迟回未应妻厉声叫呼于是往报津逻摝王尸于水中其象卷傍题字曰处州丽水县奉佛弟子王集舍钱画西安县遣牒质会得实赵伏辜始验诸僧示现皆僧伽灵变所格然不若救其死也
　　西湖判官
　　侍衞少司右军第三将狄训縁以绍熈三年二月六日部诸寨兵五更入受俸至前湖门外坐胡床以俟启阙觉有坚物触其足取烛照视则一巨蟹长三尺形模怪丑命从卒执缚送于家复坐假寐梦一人长须貌古恶着淡緑袍软帻黑鞾系乌犀带持手板揖曰某乃西湖判官因出戏于原野君虐执虑必遭鼎烹之害愿急驰一使往告俾全余生当谋厚报脱或不免在微命固不足恤正恐为门下之祸非细事也狄寤而门已启众以次入城未暇问及事毕奔马归舎诸子已烹蟹分食诧其甘鲜独妻未下箸狄话所梦使勿食未几五子相继病死唯狄与妻存
　　周氏买花
　　临安丰乐桥侧开机坊周五家有女颇美姿容尝闻市外卖花声出户视之花鲜妍艳丽非常时所见者比乃多与直悉买之徧插于房栊间往来把翫目不暂释自是若有所迷昼眠则终日不寤夜坐则达旦忘寝毎到晚必洗妆再饰更衣一新中夜昵昵如与人语父母以为忧宻邀行法者至女畧不动色殊无惧意有鬻麫人羽三者居潮门外周邂逅相遇羽问之曰或言君家有祟不可治信乎周曰然吾甚苦之无以御也因告其故羽曰此猫魈也明日当奉法为术诛之至期周备酒殽香楮延至羽布气步罡少时女已震恐羽运法剑斩其首女不觉而入房熟睡睡数刻起神宇豁然问其向者所见女曰才黄昏后一少年状貌竒伟着装乗马而来两绛蜡导前笙箫随后凡饮食所须应声即办讴吟笑语与人不殊今絶矣经数旬女感疾若妊娠者复召羽书符使吞之自是一切复常
　　陶太尉庙
　　南康陶太尉庙葢晋大将军侃也夙着灵威土人事之甚谨自绍兴以来颇不逮前香火浸以衰落栋宇頽仆行客过者未尝展敬牲酒几于絶迹淳熈初村民童八者素豪虣横肆遂毁庙以广其居而于屋之隅立小堂聊复寓祀俄而妻病诣巫者卜之巫曰犯陶太尉之子中将军所以致祸童生曰陶太尉之神歇矣况其子乎巫曰陶公罹三纪空亡故寂寂如此今犹有半纪之年过是当复兴汝无以家致祸童乃止其后灵应果倍昔时
　　仇俊家
　　绍熈五年六月二十六日鄱阳城隍王诞辰士女多集庙下献奠命道士设醮推客将仇俊主其事仇妻在家因如厠遇妇人丽容盛饰从后户逾藩而入骇为怪奔归房妇人蹑踵亦来敛袂对坐妻已昏迷犹能遣厥子促夫归仇以祀事未讫抵暮才至指空诟逐遂无所见明日仇诣府妇复出又有仆妾三人从于后叫噪跳跃取堂中什物抛掷碎毁妻自此感疾恍惚谵语如物附着之状越三日而死既怪异如初仇病暴作与妻无异数日而死








　　夷坚志丁卷八
　　钦定四库全书
　　夷坚志丁卷九
　　宋　洪迈　撰
　　戚彦广女
　　戚彦广者本霸州寨兵家子至彦广粗读书尤邃法律舍父祖故步务农殖谷居文聚之东于野省所亲于滨州蒲台丁河上留颇乆其长女苏娘小疾在家广忽见数人捧掖一姝入户拜于前乃苏娘也问其何以来曰得爹书説危病困重母忧恼不可言诸兄弟都不肯来使我省视广曰我原不病何曽发书归女探懐取示果手笔也广絶以为异置女房内别设榻迨旦榻空无人广益惊慴即日兼程还舍女正恹恹卧未起扣以曩事则了未知自是门中多怪女若为妖物所凭或盛服装或髙谈阔论或狂吟啸歌广呼里巫范道钦备酒馔禳谢女欣然而出与范对席笑语自如范度非己所能治请设醮筵以祷道士至方执炉行道青词简録皆遭窃去众慙惧而散荏苒嵗余广为人颇刚直置不问一日女复涂泽袂坐堂上召广告之曰君识我乎我本海神侍妾获罪王妃屡遭鞭挞所以身于君家比间怒已息命我来归溷君家许时从此话别他日当致微报矣言讫一揖如房女恍如梦初觉故疾亦愈后数年致仕到海滨遇妇人称神之妾以银百两为赠
　　陈靖寳
　　绍熈甲子嵗河南邳徐间多有妖民以左道惑众而陈靖寳者为之魁杰金立赏格捕之甚峻下邳樵夫蔡五采薪于野劳悴饥困衣食不能自给尝叹喟于道曰使我捉得陈靖寳有官有钱便做一个快活汉如今存济不得柰何念念弗已逢一白衣人荷担上挈苇席从后呼曰蔡五汝识彼人否荅曰不识白衣曰汝不识如何捉得他我却识之又知在某处恨独力不能胜耳蔡大惊释担以问白衣取苇席铺于破垣之侧促坐共议所以蹑捕之防斯须起便旋路东囘顾蔡厉声一喝蔡为席载起腾入云宵遡空而飞直去八百里堕于益都府庭下府帅震骇谓为巨妖命武士执缚荷械狱犴穷讯所由蔡不知置辞但言正在下邳村下斫柴不觉身已忽然飞来实是枉苦府移文下邳即其居访逮隣左验为平民始获免而靖寳竟亡命疑白衣者是其人云
　　防城周氏女
　　防城民周六居射阳湖之隂地名朦胧左右前后皆沮洳薮泽无田可耕且为人阘茸不自振拔唯芟刈芦苇织席为生一女年十七八畧不识针纫之事但能助父编苇而已有神鱼堰刘源者为其子娶之不能缝裳逐之归父母俱亡无以糊口遂行丐于市朱从龙寓居堰侧时时呼入其家供薪水之役乆而欲为择配楚士吴公佐本富家子放肆落魄弃父而出游至寄迹僧寺为行者后还乡里亲族皆加厌疾郡庠诸生容之斋舍因相与戏谑使迎周女为妇假衣襦具酒炙共僦茅舍一间择日聘娶侪辈悉集姑以成一笑意吴生知为丐者必弃之已而相得甚驩遇钤辖明之子富于货财拉吴博塞吴仅有千钱连掷获胜通宵六百緍不能堪明日复战浃辰之间所得又十倍吴自是啓质肆称贷军卒不数年利以万计其父唤还家读书益勤两预贡籍周女开敏慧解妇功不学而能肌理丰丽顿然美好初里有严老翁呐士也善讲解孝经能説相见周于丐中语人曰此女骨头里贵果如其言向使在刘源家时已如是则饥寒毕世矣
　　单志逺
　　单志逺河州人居通闗之南世守众业家稍优赡志逺淳古恬淡独好长生之术每道流至无问善否一切延纳金亮正隆中有丘徳彰者自云春秋过七十本江南人而容仪抗爽才如三四十许嵗善谈理行吐纳之法单得之大喜过望遂以师礼敬事之有言必信一夕从容语曰人孰无道心大抵为嗜欲所败今求延生乆视之理茍不见絶此段鲜有克终者单焚香再拜力请其要连宵固祈乃授以箧中丹药使斋沐澄虑择吉日服之仅月余单精采摧惫隂嚢搐缩全若阉宦欲想未断已无所能为以适我愿崇信愈确丘又戒使静处一室无与外间相闻终日危坐非便溺不窥户丘出入自如浸浸用房中战胜之技悦其妻妾皆与淫通隣里悉知之单殊弗悟既而挑妻妾奔遁隣人以告单单乆离家舍犹未信然告者至三四于是始行追蹑得于别村执诣郡杖杀之妻妾亦受刑单弃之而为山林之游后莫知所届
　　清风桥妇人
　　王耕字乐道宿豫桃园人读书不成流而为驵侩谙练世故且长于谋画乡人或有所疑则就而取法颇着信闾里间绍兴之季去金从化侨居于山阳甲申秋金再侵邉避地丹阳北固山之后时淮民渡江者官司赈赡之耕袭里中人姓名自陈于府暮冬之望雪月交辉耕闻鸡鸣以为天晓急起着衣冠而出一仆徐徐来至耕先行由利涉门东循河而西欲从清风桥去甫及百步遇妇人携青衣问曰天晓乎曰然妇人曰我与妯娌分拆事投状诣府不知自甚路入城耕曰吾恰欲往偕行可也同涂未几入城复遇数人中一人服饰齐楚余秉火炬尽其仆也见耕与妇俱来骂曰汝是何等人半夜三更煽诱他家子女耕自辩其人益怒叱诸仆执缚鞭之百数哀鸣不肯舍正喧挐争竞耕仆始至连声叫秀才耕应之羣怪皆不见绳索自脱不能赴府还舍惘然尚懐怖惧遭系之处痛毒难忍逾月乃复常
　　淮隂张生妻
　　楚民张生居于淮隂磨盘之湾家啓酒肆颇为赡足绍兴辛巳冬金骑南下淮人率奔京口张素病足不能行漂泊州已而金亮至张妻卓氏为金卒所掠即与之昵卓告之曰我之夫在城中蓄银五锭必落他人手不若同徃取之卒喜偕诣张处逼讨之张防手恨骂卒益喜以为卓慕已凡是行卤获金珠尽委之相与如夫妇俄亮死军囘卓痛饮卒酒卒醉卧之拔刃刺其喉悉嚢其物鞭马复访张张话前事责数欲行决絶卓出所携附之曰当时不设此计渠必不肯信付我今日之获乃张本于逼银耳于是闻者交称焉磨盘在县地据淮泗之冲形如磨之圆转因是得名汉韩信故墟也代生英豪虽妇人女子亦多刚清立节徐仲车集载淮隂一妇之夫陨命盗手而妇弗知其后盗凭媒纳币聘为室居三年生二子矣因乘舟过夫死处盗以为相从乆又有子必不恨我乃笑而告之故妇勃然走投保伍擒盗赴官大恸语人曰妾少年嫁良人为盗所杀使妾早闻之不与俱生此两雏皆贼种不可留于人世俱掷诸洪波候盗伏辜亦自沉而死此二女志义相望于百年间云
　　王直夫
　　兖州莱芜人王直夫虽出于田家而赋性刚介不媚鬼神每妻子疾病但尽力医疗凡招梗禬禳皆不为也党友或勉之则曰死生有命富贵在天吾平生立志不可易也金正隆元年之春杪变怪骤兴正昼见形于中庭窥户啸梁移床徙釡歌笑驰走百端千态举室怖骇寝食不遑安直夫毅然不动呼长幼戒之曰无以异物置疑而畏之吾曹人也肖天地真形禀隂阳正气彼隂耳焉能干阳汝辈宜安之勿过忧怯家人意小定一日端坐堂上见巨魅身长七尺髙冠大带深衣朱履拱立于前直夫了不动色魅敛袂言王翁真今日正人某等固已敬服犹恐色厉内荏故示怪以相撼而翁若不见不闻自是无敢循旧态矣直夫遣之悚揖而没
　　窦致逺
