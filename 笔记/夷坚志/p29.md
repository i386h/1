<!-- { "loadSidebar": true } -->
　　郭大任扫除和州妖祟见于庚志中其子云居平江调知杭之于潜县未赴任梦入书室有人授以钱数百米数升曰是君平生禄料也寤而不乐以为所享若是之薄前程事可知矣自此不复诣彼处久之恍如有所遇焉批离书与妻杨氏杨氏和王女也伉俪十余岁生男女三四人矣捧书悲泣莫知所为云出居外舍累月亲朋争劝挽使归杨氏之兄予静枢密镇江陵过其家取离书焚之然与妻异寝不复受俸料官期至不往自宣教积年劳数进秩当转大夫文书到吏部赵子直为尚书持之不为上驳曰安有卧家十五年不任官之理檄平江审其存亡陈公亮以提刑摄府勉使到阙始获拜命阁门以无近岁俸厯又以为疑宛转料理乃得放见注严州建徳宰时绍熙四年虽居闲而意绪常忽忽四月十八日中夜忽呼其子曰吾神志大不佳惧有祸至子惊怖问所以然语声浸低殆不可辨越六日不起盖二十五日当支料钱故先一夕而没才年五十三其婿翁潾为饶州推官説此
　　王大卿
　　王季徳尚之以故九卿起守平江到官仅一月而卒府僚合木为治防临入敛尸忽猛胀不可容其子泣告众曰先人向自作夀具颇为华壮在家之日毎有小不适輙偃卧其中或至三两夕寻常见之则喜笑必引手摩拊今寄于震泽一甲仆家料神欲是物送终故显此异若急遣人取之载次小舟不两日当可到于是用杯珓审其可否一掷即聴香烟才息尸已如初翌旦元棺至遂克敛时郭大夫云方下世其家以五十万就买新制者而用之
　　营道孝妇
　　道州营道县村妇养姑孝谨姑寡居二十年因食妇所进肉而死邻人有小憾诉其腊毒县牒尉薛大圭往验妇不能措词情志悲痛愿即死薛疑其非是反覆扣质妇曰寻常得鱼肉必寘厨内柱穴间贵其髙燥且近如此歴年岁已多今不测何以致斯变薛趋诣其所见柱有蠧朽处命劈取而视乃蜈蚣无数结育于中愀然曰害人者此也以实告县妇得释予记小説中似亦有一事相者薛字禹圭河中人予尝志其墓













　　夷坚志丁卷一
　　钦定四库全书
　　夷坚志丁卷二
　　宋　洪迈　撰
　　小陈留旅舍女
　　黄寅字清之建安人政和二年试京师未到六十里抵小陈留旅舍寓宿夜将二更观书且读闻人扣户声其音娇婉出视之乃双髻女子衣服华丽微笑而言曰我只在西边隔三两家住少好文字颇知书所恨堕于女流父母只令习针缕之工不遂志愿今夕二亲皆出姻知家赴礼会因乗间窃步至此闻君读书声欢喜无限能许我从容乎寅留与坐即捻书册玩诵又索饮寅具酒款接微言挑之畧不羞避遂就寝鸡鸣而去复约再会往还几半月店媪讶其无故而久留其所亲柳仲恭者过而相遇拉以同入都女子已知之倐来告别携手而泣寅发箧出银五两以赠旦而行可二十里地名柳林子见一庙神座旁侍女宛然是所遇者详观之其色赧赧然若负愧之状银在手中初未尝启视也
　　燕太尉楼
　　燕达太尉元祐初以殿前都指挥使终于京师家有楼甚宏丽其孙诂年十三岁颇刚果一夕见吏士数十辈拥一男子着浅黄衫裹青荷巾执白羽扇径登楼歌童舞女继至男子正中坐众姬以次奏伎酒行正洽诂自隙窥之唤仆妾执器仗欲上才至梯半闻空中人厉声曰汉王子在此不可无礼逮至楼阒无所覩而酒炙果实在焉所用尊罍匕箸悉燕氏物也髙明瞰其语诚然自后不复至
　　吴庚登科
　　吴五承事者合州赤水县人其家颇饶于财传四世皆一子専务隂徳凡可以济众振贫者无所不尽至五承事遂生两男其婿张溥司户劝其次子庚读书招邑士张坦馆于舍及赴乡举坦黜而庚预荐将就试乃捐钱百千结同举勾龙涣以为助迨入场则两人分坐东西厢是岁绍兴丙子场屋严肃不得相往来庚才短思澁窘迫无计髣髴见坦在侧取其试卷一挥而成文凡三日皆然遂中髙等张扣其所着畧不能言溥曰即使全出勾龙手独不稍记梗槩以答交游间问讯者乎庚言曰与勾龙对廊坐逺甚失望非独赖张先生力殆成曳白矣漙感坦之徳亟往见道谢坦骇曰坦既不发解何由入得场君无戏我俄庚亦来谢坦怪叹其异曰是亡它乃君家累世隂隲彰闻天地神祗故以善祥相报尔庚登科调果州相如主簿按登科记丁丑牓无此人姓名疑未必然或年岁有误也
　　顾百一
　　温州村落一山去城市逺无人买佃但名为官山乾道中农民陈李两叟各斸地种粟闻深处有哭声甚哀辍锄聴之俄又闻其傍一人慰解之曰不须忧明日有车头大洋担大麻人顾百一替汝矣明日陈李复往正见担麻者来问其姓曰顾问所居曰车头大洋于是为説昨事力挽之囬言若不相信必死于手顾善谢与之俱还将至家未及门立仆于道
　　黄衣妇人
　　安自强字行老绍兴二十年为荆南安抚参议官其子劢令干仆魏璋以十月一日买黄牸牛并其犊既杀犊为脯矣才数日又欲屠其母先一夕劢梦妇人着黄衣泣拜无数恳言曰女子已遭官人剐了乞恕妾命劢未及对其人相随申诉不已遂寤为表弟盛来话其异且扣魏璋乃知巳缚牸牛方拟屠剥劢大悔悟弃死犊余肉于江而牵牸付与化寺终身不食牛
　　安妾柔奴
　　蜀人安自牧防妻之后买妾曰柔奴付以阃政恃主人宠嬖恣横颇甚一婢安儿产子方满月用计杀之而逐其母乾道七年自牧以制置司干官卒于成都其家归常州寓居新兴寺柔奴感水虫疾岁余而死所亲盛子东及诸安族来吊以大殓命僧修设荐严方咒亡位食尸忽自起而坐众骇惧奔走惟一老僧独留不去曰此尸蹷尔何足畏伸脚蹴之倒亟舁入棺咸以为积恶之报
　　盛八总干
　　盛八总干者名挺字特夫开封尹章之族孙也寓居润之金坛小曲观生三子长曰木登进士第次曰粟季曰果绍兴十九年十一月十九日晡后有异怪起甲士铁马可百辈各长三寸分为两阵驰骤战鬭于庭除凡厯半月日増数十骑稍闻金皷之声閙喧特甚挺不胜骇愤抛大砖乱掷则散走门堂庖厠随处四集咸遗下弓矢刀矛皆絶小而形制悉具至日暮乃不见一家不知所为岁未尽挺卧疾而卒木待次州教官继死粟忽失所在罄地搜寻杳不得其踪迹妻徐氏愳祸之延亟挈孤幼往常州依表叔安自强同居始得息厉为妖若是所未之闻也
　　大善寺白衣人
　　恩平郡王娶司农丞王揖女其家因是寓居于越府大善寺之罗汉堂次子元卿出入王府董督缮修之役率意营筑凡所谓方隅禁忌一切不问淳熙十三年四月得病危困迁泊外书室中二十六日晡时似梦非梦见伟人长可九尺裹唐巾白衫黒带曰汝犯九梁星当死故来报汝有一法可以禳治今夜三鼓当有二神人来必不利于汝宜取木一截覆以衾置于床上却用物籍地而卧可脱此厄元卿顿首奉命俄觉夜半二神人果来奇形猛状狞恶可怖营营忽忽若寻覔之状俄划然有声唐巾者出曰可贺可贺彼已为韲粉矣举手拽之二神遂去元卿谢曰不知尊神是何祗而委曲救防如此曰汝前生事我极谨是以救汝无用问其详疾步而出至旦视衾内之木碎如柹屑矣病从此愈思报其恩而不可得忆昨见时衣衫颇故敝乃以绢两匹作大衫具疏并楮镪焚献之其兄正卿尝作记
　　圆潭坠钟
　　福州长溪县境有圆潭者水深叵测左右有径路通商贾往来而变异靡常曽有荷担而过者见一径颇广塼甃整洁且多金银器物并掷于地人争趋之则没于潭中不可得绍兴三年近居村民姚叟当秋夜闻钟声铿訇响振山谷偕二子乗月往观之正见一钟坠于潭潭之侧三寺环绕僧知其异明旦各持诵经咒投牒请祷冀得钟左右二寺皆邈然弗应惟中寺才掷牒水即涌髙丈余钟随而浮上僧具威仪梵呗迎以归其重三千斤双龙蟠结精巧特甚安奉于寺楼上继此一潭帖然不复有异后数岁寺遭火一空独钟楼屹存
　　张次山妻
　　洛阳张涛次山宣和甲辰为宿州户曹防其妻是岁冬入京叅选因南至休暇日游相国寺于稠人中与亡妾迎儿遇惊问之曰尔死已久何因得来此对曰见伏事妈妈在城西门外五里间一空宅居官人可以明日饭后来彼相寻迎儿当迎于路张如其言果见妻妻泣诉曰我坐平生妬忌使酒任情在此受罪君幸少驻可见也至晡后闻驺哄传呼旌斾剑防仪衞甚盛紫衣贵人下马入正防一行从卒悉变为狞狰狰形状运长叉揕妻至前斩首且折其四体为数十段已而复生鞭讯痛楚移时紫衣去一切如初来时妻曰毎日受苦如此须请泗州大圣寺成僧看诵金刚经方免兹业明日更在此观之及期所覩如昨但只加执缚不复斩脔紫衣问曰汝必曾发愿故恶业渐消可实告我妻具对即合掌曰善哉善哉勉之既去妻与夫诀张调官东下至泗设斋赛经囬向毕再诣京师西茫无所见其妾迎儿云妈妈传与官人谢经文资荐为士人家男子矣绍兴中涛知常州其甥安劝説
　　范之纲妻
　　会稽士人范之纲居于城中壮岁下世有两子能谨畏治生日以给足其母早夜焚香敬祷天地百神旦诵经五十遍凡十余年未尝少辍淳熙元年设三官位供事甚勤烛下一神人出现语之曰婆婆年来家道长进两个儿子留意产业孙男女五人仍有奴仆又已身安强无疾病居于尘世真不易得此外复何求而朝朝暮暮香火诚至如此愿闻所欲母谢曰老妾感谢天地防祐一家百无所望只愿单得饱饭吃神曰衣食定不阙若欲安然得之恐难也语毕而没予谓世之人无功无徳坐享富贵使闻范妪之事宜知所警
　　张承事女
　　湖州张承事一女容色姝丽以乾道癸巳岁生至绍熙庚戌年十八矣事父母孝谨不妄出户庭是春忽得惑疾常切切与人昵语医巫不能治时有道流善摄治魅行业孤髙呼为煞先生郡人延誉于张邀至家方仗剑噀水此女出侮困之殊不少慑生深自愧闷起行外间假寐桥侧魂气索绕而上若出神然逢九天采访使者巡游仪衞甚肃因诣车下再拜告以张氏女为妖所不容遣逐愿赐指示使者曰可用金桥诀治之旋即梦觉再登张门行法女抑首屈服问其姓名曰某乃其隣庙神张承事昔贫时来祷于某愿以此女为妻缘是加意拥防今既成富翁而顿负盟约所以作祟盖其父母素心相许如此非敢擅殃之法师赐鉴可也生曰欲命工塑女像于神位之左尽可从容而令舍其精魂复还故干如何神谢曰敬诺后遂帖然今已纳婿
　　龙溪巨蟹
　　福州长溪之东二百里有湫渊曰龙溪与温州平阳接境上为龙井山其下有大井相传神龙居之淳熙初年七八月之交不雨五十日民间焦熬不聊生罄其祷请皆莫应士人刘盈之者一乡称善良急义好施倡率道士僧巫具旗皷幡铙农俗三百辈用鸡初鸣时诣井投牒请水到彼处天已晓僧道方四环诵经咒将掬水于潭见一巨蟹游水靣螯如钳大背上七星状如斗大眼如弹丸光采殊焕烂遂涤净器迎挹之蟹随以入舁者方动云雾滃然勃兴未达龙溪雨已倾注明日遍迎往乡闾观者拥塞忽失蟹所在甘泽霑足众议送之归彷徨访寻乃在刘后园池内又明日始备礼供谢复致井中自后有祈必应
　　朱巨川
