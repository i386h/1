<!-- { "loadSidebar": true } -->
　　朱思彦则淳熙初知临安县因钩校官物得押録髙生盗侵之过其妻尤贪冒每乡民纳官钱诈给印钞而私其直时髙以事上府先逮妻送狱髙归询诘之应荅殊不逊遂并鞫治囚系月余日加絣讯一夕丞行牢二人哀泣言楚毒已极恐无生理丞恻然怜之会朱延过客饮宴席未散乃为破械出之使潜窜迹明日丞诣县与朱言髙某为胥长而夫妇盗没民钱且对长官咆哮诚宜痛治然久在囹圄昨夜呼其名已困顿不能应不免释出之旋闻皆到家即死幸不陨于狱不必彰闻其子亦愿敛瘗既従其请矣失于耑擅此请悚然朱喜丞之同嫉恶又处事委曲无迹致词言谢迨反室复念彼罪不至死一旦并命异时岂不累已即不然有阴谴寃祟之挠自是寝食为之不宁遂见二裸形被发棰痕遍体径前挽衣裾曰我罪不过徒隶乃沦防涂又使县丞屏去骸骨惨忍如是非得尔从地下证辨断无相舍之理朱噤不得对遂感疾朝夕在傍丞来问疾朱告之故且曰思不忍一时之愤至不可悔今又奚言丞笑曰两人实不死吾悯其困而脱之匿诸邑下亲戚家而绐以死告耳朱曰若是则日日现形吾前者为何人丞曰此忧疑太过所致当呼使来甫经宿果至拜于廷下朱登时心志豁然厥疾顿愈命髙复故役焉或又言朱所治胥真死而常出为厉任汉阳复州守时恍惚见髙入府犹怒家人不谁何及兵校不捉搦皆决杖有黜配者郡民知曩事莫敢白至今未能安泰云
　　许六郎
　　湖州城南市民许六者本以货饼饵蓼撒为生人呼曰许糖饼获利日给稍有寛余因出子本钱于里闾之急缺者取息比他处利多家业渐进遂有六郎之称乾道六年病死其甥女嫁秀州魏塘陈氏邻家牝犬生三子其一白色腹下有褐毛五字曰湖州许六郎甥女往视信然使其夫千钱买之未忍报许子而许氏为亡者设三七斋会一家皆梦见之泣诉云我在生无显过只缘放钱取利太多致贫民不能偿或鬻妻卖子坐此堕犬身犹幸生于陈婿之邻外甥已赎我可便取归然不过一百日则业缘尽矣明日其子即遣仆往陈氏甫到乳犬迎门摇尾仆以絮窝负之归至家据主席而坐两眼泪落妻子不胜悲惋豢育尽志满百日果死
　　童七屠
　　台州近城三十里有小寺亦曰径山路口有屠者童七累世以刺豕为业每嵗不啻千数又转贩于城中専用以肥其家淳熙初元嵗夕家人梦先亡祖考尽集云因小七不改故已十余次作猪死于其手今圏中所蓄总是我辈然还债已足切勿更加杀害至旦往视之羣豕首悉变为人若祖若父若伯叔若姑姊妹皆悲酸出言大畧与昨梦所告等而下体固畜也顷之复故而外人无所见童遽空羣舍入寺且饭僧懴佛痛自洗悔而改货纱帛以自给至今犹存
　　淳安潘翁
　　绍兴二十五年忠翊郎刁端礼随所亲邵运使往江西经严州淳安道上晚泊旅邸日未暮乃縦步村径二三里入一村舍少憩见主家夫妇舂谷问其姓氏曰姓潘妇瀹茗以进闻旁舍窸窣有声试窥之乃一无头人织草屦运手快疾刁大惊愕扣潘生生曰此吾父潘翁也宣和庚子嵗帮源方贼之乱斩首而死某偶逃外得脱还访尸于积骸中尚可辨认舁以归手足犹能动肌体皆温不忍敛殡唯造小函寘首埋于屋后而用药敷断处其后疮愈别生一窍欲饮食则啾啾然徐灌以粥汤故赖以活今三十六年翁已七十矣刁亟反僦邸神志恍然不宁者累日后每思之毛发辄洒淅也已志所书广民亦如此
　　汤教授妾
　　汤衡平甫临安人登进士第待某州教授阙就上饶王侍郎家馆舍携孥寓于门屋之侧乾道中王氏火灾焚烧俱尽汤妻得惊疾致亡窆于彼处汤后至都城买一妾颇有色艺悉取故妻箱笥首饰付之尝以清明节上冢偕游山未及行白昼见妻举手搦妾碎其冠珥裳衣肆击移时乃没举室怖骇又不敢招邀巫法敺御汤于是为检防遗物可直千缗尽付寺观追营荐度妾病逾月方愈影响亦絶
　　髙子润
　　文林郎髙子润淳熙庚子嵗为真州判官因被疾夜梦神人告云汝前生作官误断公事陷一平人于死今虽隔世犹日日伺隙欲偿寃对以吾衞护之故未能前然恐终不能庇汝若能急纳禄不独可以延年兼此亦不复为祟矣髙悟以告妻子使治归装明旦白郡守乞致仕守留之甚力髙详举昨梦云傥知而不去恐不脱死守怆然即従其请上诸朝时相嘉其恬退奏于合迁秩上更加一官归秀州居东门之外一意治生遂为富室且赋性倜傥有气义髙氏巨族也姻党至多以穷来言者必蒙其恵或云方梦时神人他有绪训既不为人言故莫能审
　　郑四客
　　郑四客台州仙居人为林通判家佃户后稍有储羡或出外贩贸纱帛海物淳熙二年偕其仆陈二负担至摘星岭郑有姑嫁于岭西十里间由径路往访之日色已晚忽值暴雨不能前遇一空屋趋入泊憩旋敲石取火折苇篱炊燃觉积槀下若有物蝡动视之乃三乳虎亟以随身矛刺杀之而用他木撑闭门户少焉闻撞扉声甚猛窥诸隙中葢眈眈两大虎其一衔物长数尺顿于地其一举爪穿阈中意欲突入郑以利刃断其三爪两虎皆舍去良久审聴如人呻吟莫敢启闗迨旦出视乃通判之女为虎所搏幸无损伤郑负以下山迤逦回县送归林氏一家方聚哭不胜喜厚谢郑生郑因小赡亦惩虎暴不复为商矣
　　圣七娘
　　建炎初车驾驻跸州中原士大夫避地来南多不暇挈家淄州姜廷言到行在参选以母夫人与弟孚言已离乡在道久不得家书日久忧恼人盛称女巫圣七娘者行灭迹法通灵能预知未来事乃造其家焚香默祷才入门见巫葢盛年女子已跣足立于通红火砖之上首戴鏊神方降即云迪功郎监潭州南岳庙姜诜问母与弟消息更十日当知又三日可相见姜闻语敬拜积忧稍释恰旬日果得书又三日家人皆至姜悲喜交集厚致钱往谢一切弗受唯留香烛幡花而已姜后为工部侍郎每为客道此
　　吕徳卿梦
　　吕徳卿自贑州石城宰满秩赴调梦人持牓子来谒曰前信州通判洪朝奉其字广长二寸许葢其大儿也前此无一面之雅叙次但云以家君于门下托契故愿识面今亦相与周旋矣觉而熟念不能测时大儿已除倅福州既还乡里后数月被受甲寅覃霈迁秩之命告中乃载云洪梓等五人拟官如右遂同转朝散郎始忆前梦
　　范谔妻
　　范谔字昌言夷陵人好学工文娶白云郭先生颐正女为妻夫妇絶相驩年过三十而郭氏死谔梦之如平生挽其裾曰与我同行谔谢曰汝不忘畴昔恩义至厚吾亦何辞但亲老子弱势难如愿耳郭曰既不可同归须勿赴省试乃可自是谔举于春官毎在涂惴惴然恐蹈不测虽无所患苦竟坎防不第以没勿赴省试之语斯其兆欤
　　伍相授赋
　　建昌李朝字兼美其家素事伍子胥之神甚谨民俗呼为相王有祷必应李在太学以寇至守城得免举梦神遣驶步示以赋一首其题曰光武同符髙祖梦觉不能记忆次夜再梦且使熟读遂悉记之绍兴辛亥江东西举子试于饶州正用前句作赋题遂奏名后官至左通直郎
　　董性之母
　　饶州徳兴县常丰村士人董性之母李氏淳熙十二年五月苦腹疾是时村野间多婴此患李疾势日进七月九日夜半气息不续家人相守啜泣棺敛衣衾悉已辨治天时正暑须明即就木翼日夘时防若欠伸扶起坐乃言曰吾殆落防境初行平陆旷野数里许入大城闻人声嘈嘈而眼界絶闇一无所覩自分必死矣以口语心曰吾受持观音普门品经凡三十年未尝少懈今一旦入録佛如有灵不无觊幸于是大声疾呼救苦观音菩萨仅百声恍然若有以右手把吾左臂而偕行者才三十余步渐觉光明如昼乃一妇人璎珞被体璀璨照耀香气芬郁相貌端严吾知为菩萨示现告使救命若曰尔数已尽縁善根素具故来相援宜急归勿留更半纪复相见吾方作礼敬谢则举步愈髙相距愈逺指西方而去遥望幡葢导前金碧辉晃使人荡心骇目旋如梦觉不知身之卧此榻也自是康乐安平后五载绍熙元年八月十七日无疾坐逝性之自为文记其事
　　董参政
　　庐陵董体仁参政徳元累举不第用特恩得州助教贫甚无以自养乃従富人家书馆绍兴丁夘秋试诸生有赴漕台请举者欲使偕入贡塲董年时已髙无复有功名奋飞志不肯往强挽以东道过临江郡守彭子従合乡人也视其刺字曰老榜官耳何足道略不加恤是嵗预荐选次年南宫奏名廷试居第一以有官之故诏升王宣子居上而董次之恩例与大魁等得左承事郎签书镇南军判官归次临江彭守遣介持公状迎董批絶句于纸尾曰黄牒初开墨未干君恩重许拜金銮故乡知己来相迓便是従前老榜官彭闻之惭悔自是六七年董骤进用为侍御史彭不敢出求官已而董执政适揆路虚席遂行相事起彭为广东使者人善其能捐怨云
　　南岳庙梁
　　淳熙中南岳庙火诏潭州重修命湘潭令薛大主督役所用材木絶大深山穷谷求取殆遍而正殿缺一梁当长五丈而径五六尺者乃中度搜访不可得或言湘潭境内黄冈白马大王庙前有巨杉其髙戛云他处所产皆莫及今集事非此木不可但庙神灵威怖人那复敢近薛审访得实即具文牒遣邑尉王以宁焚于庙下然后领工匠百辈厉斤斧伐木至其傍见长蛇蟠踞根株匠手颤股栗拱立相视尉遣信驰报薛薛防马亲诣庙致牲牢酒醴敬祷曰此方壤地皆岳帝所司今崇建宫宇出于制勅区区一木当以为栋梁之献尚何爱惜哉取杯珓掷之得吉卜于是百斧并进闻杪锵然如剑防声匠惧欲止薛不聴明日树根汁出如血迸流满地大声如雷既断而盘空旋绕欲堕不堕薛麾众趋避复白神云既已许我愿勿以光响灵异动人如是者逾时方仆还谒庙奠谢神像遍体悉拆裂观者落胆蛇是其精魂云

　　夷坚志丙卷五
　　钦定四库全书
　　夷坚志丙卷六
　　宋　洪迈　撰
　　富陵朱真人
　　安处厚广安军人为成都教授尝过大慈寺主僧待之甚至寺据一府要防每嵗春时游人无虚日僧倦于将迎唯帅守监司来始备礼延竚视他官蔑如也安其异顾怪而问之僧曰昨夜三皷外人传呼云中书相公且至凌晨而公来知他日必贵所以奉待安以上书论学制召拜监察御史后为湖南转运判官顿闻诗自御史谪监潭州税梦于江岸迎中书相公识其面目甚悉是夕报安入境明日见之宛然梦中人也安又自言为诸生时梦人导至大宫阙望真官被冠服坐殿上时江渎神先在廷下与同班神居其上良久真官命吏引神却立揖已居上既拜谒召升殿赐坐某请曰江渎尊神蜀人素所严事何故班在下真官曰曹安得处神仙上汝生前乃富陵朱真人今生当为宰相但恨鼻凖不正尔觉而黙喜尝作絶句以记所见云梦防仙馆逢真侣为证前生与此身本是富陵朱士暂来人世秉陶钧孙宗鉴着东臯杂録书此事且谓安位止同知枢宻院而赠特进盖寄禄文阶尝为左右仆射也予以其説为不然安当绍圣中为谏议大夫一意附章子厚及蔡京卞故有大惇小惇灭人家门之语至指司马公吕汲公刘莘老梁况之为大逆不道士大夫以诉理书牍被祸者七八百人可谓元恶大憝神仙宰相之梦出于其口妄自尊大冀闻之者不敢议已耳清都绛阙之人虽谪堕尘世必不如是也唐小説载李义甫林甫卢杞皆称为上仙殊与安相似安小子郊坐指斥诛次子窜流涪州其祀遂絶上天昭昭疎而不漏也
　　叶祖义
