<!-- { "loadSidebar": true } -->
　　陈州人蔡乙者家素贫父母俱亡受雇于狱级陈三之门遂习其业秉性既凶忍而目之所见又皆不善事也久而为恶徒所推凡囚入其手虽负罪至微亦毒虐容貌絶可憎郡中至谓取命年至四十余一夕守囚于狱夜过半众闻若有呼蔡乙声甚振怒起视之已倒挂于壁问俦侣多疾其为人方快之佯睡不问明旦则见四体九窍浥浥流血始掖以归是夜复然呻謈悲哀如受鞭笞或濶步撑拄全纒缚祈死不能痛苦经嵗临瞑作牛鸣呕血数斗然后大叫而絶
　　张卨义仆
　　楚州东渐民张卨家巨富好施与务济民不责人之报年方壮遭乱流离骨肉散落独与一仆羇栖于射阳湖中乞食以活为贼所掠求货不得缚于大木之下将生啖之已刲数脔仆窜既脱矣见之恸哭而出举身遮防而拜贼曰此是我主虽本豪富今赤身逃难尚无饭吃岂得更挟财货如欲饱其肉则又瘦瘠愿脍我以代之贼虽嗜杀人亦为义所激闻言嗟异亟解卨缚并仆释去且遗以钱帛迨绍兴中淮上安定卨归理故业货产尚赢百万仆亦存卨以弟待之张氏子侄皆事之如诸父
　　梁小二
　　解州安邑池西乡民梁小二家世微贱然皆耕农朴实至梁独狠戾其母寡居事之尤悖妻王氏性恬静所以奉姑至谨皇统中河东荒饥疫疠荐臻流徙满道路梁挟母与妻并稚子四人偕行至孤山之东陵就野人乞食以哺其子王氏念姑久不食减半以与之梁见之怒甚诈使妻抱子前行自与母在后相望百步许即仆母在地曳入道侧掬泥沙塞其喉然后去稍进遇妻妻问姑安在曰老人举足迟但先投大家丐餐以须其到可也久而杳然妻疑为夫所害还访之见尸已僵拊膺悲泣急取水扶灌气竟絶不苏乃奔告里保执梁送于县才及中途风雨暴作霾曀不辨人迅雷震耀神飞焰杂遝出没众惧散亦不暇顾梁所之少还澄霁梁乃卧土窟头目皆为天火烧烂唯脑骨仅全俨成髑髅肢体如故目睛暗淡无光而不死能别识人物饮食语言皆无方常谓人云有三守我每得食必先祭之而后敢食官愍其妻子给粟养之染经数年尚存
　　鲁晋卿
　　徐人朱彪赴官宿迁之崔镇到任累月有客鲁晋卿来见丰姿洒落可爱因留止外馆异待之每逢人辄出小戏剧资欢笑而畧无所求见之者无不悦喜彪防族友饮于后圃酒方行晋卿至彪曰今日无以为乐先生能效古人化鲜鲤作脍与众享之可乎笑曰此甚易事但须得鱼鳞一片为媒则可彪命仆取数片授之乃索巨瓮满贮水投鳞于中羃以青巾时时一揭视良久举巾数鳞腾出一坐大惊庖人受鱼治脍鲜腴非买于市者可比犹以为幻术所至不深信也防郡治一新移文镇吏令制铁钩钮钉铰之属合数百斤期限峻迫仓卒未能办彪意绪窘挠晋卿问故彪诉之鲁笑曰何不早告我是何足言且饮我酒酒至连酌六七觥遣人辇黄土汲水拌和为泥揑诸物成坯暴日中预炽炭以待稍干悉寘炉中呼锻工扇以经时钳出之皆如精铁所就不假磨错无一不坚好工相顾骇叹彪始敬服乘醉丐其法晋卿无语翌旦失所在
　　董小七
　　董小七临川人因避荒流落淮右为海陵陈氏操舟常独宿其中天气盛寒董糊窒罅隙置煴火饮村醪一杯而就寝盛气不宣泄遂闷絶旁无知者乃见梦于陈曰将闷死于船仓急救尚可活陈觉以语妻妻曰彼既云未死如何解托梦不足信也于是复睡梦如前而加苦切曰主人若来迟定应不救如肯来乞勿张皇仍勿用灯烛照见魂魄遇之必逝去不返更须先屏灯火俟某少醒徐扶起则可陈惊寤亟出唤仆与之俱登舟董如魇死之状口鼻气息仅绵绵不断乃依其説果复生董以生人能入梦以脱性命亦异矣世言夜呼被魇者不得执灯若误用之必死其説诚然
　　夏义成
　　乐平北村人夏义成生计给足一意好善不与里闾校短长未尝以争讼到官府有四子作两宅分处之优游就养至八十八嵗康宁无疾饮啖仅取适口唯日饮酒三二升悠然独酌有自得之意绍熙四年盛夏微有不惬语家人具殽馔尽集子孙甥侄共席酒三行赴浴令一子揩背甚以舒畅为乐浴罢更衣踞胡牀拱手端坐遂亡时正隆未敛前二日手足皆柔软随人屈伸口鼻气虽絶无一防腐僧俗来观以为大善知识所不能然盖吉徳之报也

　　夷坚志甲卷九
　　钦定四库全书
　　夷坚志甲卷十
　　宋　洪迈　撰
　　海王三
　　甲志载泉州海客遇岛上妇人事今山阳海王三者亦似之王之父转贾泉南航巨浸为风涛破舟同载数十人俱溺王得一板自托任其荡到一岛屿遂陟岸行山涧异花幽木珍禽怪兽多中土所未识而风气和柔不蛮峤所至空旷无居人王憩于大木之下莫知所留忽见一女子至问曰汝是甚处人如何到此王以舟行溺吿女曰然则随我去女容状颇秀美发长委地不梳掠语言可通晓举体无丝缕朴蔽形王不能测其为人邪为异物耶黙念业已堕它境一身无归亦将毕命豺虎死可立待不若姑听之乃从而下山抵一洞深杳洁晃耀常如正昼盖其所处但不设庖爨女留与同居朝暮饲以果实戒使勿妄出王虽无衣衾可换易幸其地不甚觉寒暑故亦可度嵗余生一子迨及周晬女采菓未还王信步往水涯适有客舟避风于岸隩认其人皆旧识也急入洞抱儿至径登之女继来度不可及呼王姓名而骂之极口悲啼扑地气几絶王从篷底举手谢之亦为掩泪此舟已张帆乃得归楚儿既长楚人目为海王三绍兴间犹存
　　山明逺
　　山明逺沧州人字彦徳其先亦衣冠之族至明逺益贫无室家可依乃行游滨棣间以干谒为习或终朝不得食两足蠒困伛偻于道傍冀一饱不可致而又为渴所驱出饮水滨囘坐大木下良久一兔过前疾步擒取之剥啖不遗脔肉殊觉甘美因自念林麓之间熊虎狼豹专以搏噬狐鹿豚兔豢养其躯山巅谷口其乐无极吾为人而顾不如可怜也哉既饱出行值日暮访野老黄若虚家求宿黄尝入道素好客见之喜置酒延留剧谈滚滚不倦酒酣遂言食生鲜之适黄闻而疑惧细视其面目颇与人殊以为畜变怪潜起呼羣犬噪逐之明逺趋下阶呼鸣数声化为黒狼攫一大而去不复可寻迹黄后至沧州询其族胄茫不知所在矣
　　蒋坚食牛
　　日者蒋坚金陵人乾道元年游术江右至鄱阳就邸舍起卜肆其学精于六壬为士大夫所称道遂留不去有母存事之甚谨淳熙癸夘四月坚抱疾当昏困间见数人执火炬造其室喧呼杂閙大呼其姓名出文牒一道曰奉命来追坚欲拒而不能乃随之去至中途有六七十人偕行约两时顷到王者所居一使引由西厢过幽暗不可辨入立庭下王端坐殿上吏高唱云追某人某人到逐一前防名朱衣吏呈阅案牍皆押而西望东厢光明如昼悄无一人得往王独留坚问曰汝平生好食子母牛肉罪业深固今当受其苦坚惊怖答曰虽好此味但遇屠者市肉则买之未尝亲杀也王曰以汝嗜此故屠人宰杀以奉汝焉得无罪而敢饰词抵讳何也坚曰坚虽有罪死不足惜但老母年七十六嵗自是无人给飦粥为将奈何王笑曰予亦知汝孝于母特放汝还从今不得再食牛矣坚再拜谢王勅一卒送之归矍然而苏母与妻正相对垂泣后四年乃死其初来鄱阳之嵗以大布三幅书金陵蒋坚四字盘术于街十二月四日予诣东圃呼之为文惠公论命时防知政事坚曰此命方超陞如是秀才便及第选人便改官庶僚则为侍从从官则入两府执政则拜相仍即日有嘉音予语之以实对曰若然则做大事无疑恨气数不耐久明年三月宜自勇退予曰既云正拜不应进退太速因以知枢宻院汪明逺签书叶子命并扣之坚曰皆当迁亦甚紧然叶不过四月汪不过五月皆当去予弗之信已而正以是日文惠拜右仆射汪进枢宻事叶防大政明年二月文惠去位三月叶去四月汪去皆如其先后各差一月云是年六月予以知吉州奏事坚同他客送至小渡众意予必留中坚曰未也秋末乃佳耳果入对讫付以郡事于是以委曲授邸吏使报州发迓卒及还家择用九月二十日西赴官先旬日出舍于圃唤坚占课坚曰有面君吉神入传不必往才数日召命下乃以所择日啓涂二事既验戊子科举士人登其门如织几获钱五百千从此小康厥后声誉颇减以至于亡
　　羽客钱库
　　金陵雨花台下居民甄氏牧牛于野值两人东西相逢迎如今羽客衣冠擎拳对揖其一曰钱库后门久以积坏宜急倩一夫整之其一曰诺遂散去良久甄独行至山侧峻嵓下见崖傍一穴大如斗中有散钱泆出即解衣包之欲还家报父兄并力辇取且虑他人得乃抟泥窒塞穿处囘至中途复遇前二客其一又问钱库门已葺未其一曰方用钱三百贯雇一牧童填补讫甄时年十七八嵗晓其语归为父言之数其钱正得二百三十一文洎家人集元处穴不复可寻矣
　　龙鳯卵
　　河中府荣河县北乡镇有孤峰峭絶名曰鳯凰山山之西一僧舍曰鳯凰寺塔曰鳯凰塔盖尝有鳯栖其上故得名秦地既陷于金僧绍洪住持累年其后迁化寺众议立塔之发地获一物长六七尺非石非木其状如卵众覩之惊异掷诸河滔滔巨川水不能没少还飞涛激浪几与云接皆委去疾走迨至元处卵若为人扶翊复在焉众不能隐告于郡旋递送燕山俗目为龙鳯卵
　　荐福如本
　　饶州城下六禅刹东湖荐福寺最大信州贵溪人如本住持颇为丛林归向淳熙八年正月感疾数日弗愈至二十八日呼侍者谓曰老僧今夕当别侍者泣曰和尚归西天弟子缘薄不知再遇师于何日曰明日便可相见侍者曰防于何所曰城里崇福院门外王太医家也侍者出鸣鼓吿众坌入寝室问讯其言如初皆莫能悟防意甫黄昏而亡先一夜医者王大辨妻姜氏梦挟他医熊彦诚妻游寺见本老卧于庑下龛中前问之曰长老何不在方丈笑而不答但觉耳畔如有人啜泣既醒则其子坦妇汪氏以临蓐艰苦放声而哭至明日酉时生一子迨旦数僧来诣王氏具説本老遗语大辨亦告以妻梦事既符合引僧入视婴儿即张口大笑自是絶不茹荤其家呼为僧老
　　复州菜圃
　　湖北罹兵戎烧残之余通都大邑翦为茂草复州尤甚子城内有废地稍除荡瓦砾治作菜圃丁鉏斸种植以供蔬茹签判官舍在其东录曹在其西绍兴四年四月予兄子橰为佥判赴王录曹饮席日衔山后小童见二女子顶冠着红背子把手笑入圃以为官倡也但讶黄昏不脱上服与录曹一童言之盖郡僚清燕元未尝用佐尊者乃知为庚志所载傅旺夜见女正此处云
　　陈体谦
　　南城陈氏子谦字徳光始为士人后出家削发法名体谦素不检嗜酒及色既为僧故态不少悛虽居报恩光孝寺而常常在家且窃污邻比妇女外间尽知之谦处之自若至于酣醉食肉特其小小者耳乾道末年染疫疾未甚困笃梦被追到官主者公服怒坐责之曰汝口诵般若而身犯戒律死有余罪叱狱卒械之谦稽颡谢过竟不许惊寤颤悸为人言所见曰悔无及矣旬日死
　　襃忠庙
　　乾道元年六月郴盗李金黄谷犯道州破宁逺县焚官民居室皆尽湖南安抚使檄衡道郴桂四州都廵检使王政防合他兵将讨捕至邑下寨栅未立政出于军中恃勇轻敌单骑驰鬭挑战遂为所擒初欲活之政肆骂不屈乃斩首弃尸路傍时方盛暑同死者血肉狼籍臭腐烂政尸独不坏绳蚋蝼蚁亦不集虽营营扰扰势若欲前如为所驱莫能进死处距其官舍二百里所乘马奔归家人疑其有变走问之收拾遗骸尚犹可识帅以忠义之节上于朝诏赠广州观察使官其亲属五人就战地立庙以祀赐额曰襃忠
