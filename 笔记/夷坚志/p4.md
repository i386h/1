<!-- { "loadSidebar": true } -->
　　鄱阳张镇者忠定参政之孙为湖北安抚司干办公事绍兴四年十一月参议官张广满秩镇送之于沙头留饮至二更乃还城方就寝而府市火作镇起从王帅枢密出视归已夜分天未明忽连声称救救妻秦氏呼问之瞑目不语顷之而絶先是十日前遣一黥持信检至德兴半途觉肩重自是日日顿增殆不可尝掷之于地曰莫是里面盛着死人头如何更担不起过江上渡以语舟人舟人试举之亦云未尝有远路信物如此重者旣到张氏宅黥纳书于镇父通州使君埏启检但鹿脯耳才出外便为物所击为镇音声责之曰汝在路如何得骂我黥谢不敢俄直入至父母处泣而言曰死生定数无所复恨镇未有子新妇难以守寡毕丧后乞遣归其家大姊嫠居岁久虽有一儿亦非久远计愿别为谋终身之托黥旋仆地移时乃苏通州愕然忧疑鎭正其室范氏所生尤以为戚又两日凶问至然则黥西来时镇之神识已凭之矣悲哉死时方三十五岁秦氏堪之女也
　　双头莲
　　鄱阳髙嵲就馆于邑宰以无讼堂为学舍池中莲生花双头丞贾防见之曰此嘉祥也先君大观二年在吴兴乡校肄业直庐后产此花守兵白教授率诸生来观之折取谛翫叶间隐隐有金书先君姓名三字诸人共致庆语勉令力学以来岁大魁相期轻薄子翕然笑曰贾癞子作状元是天下无士人也时正病疮遍体故云至秋获荐送廷对为第一贾名安宅
　　华延年
　　处州士人华延年字庆长入太学肄业禔身斋尝与同舎聚坐炉亭上斋仆报处州陈官人参斋华奋跃而起喜色可掬众异之而扣之曰往岁过三衢诣老刘卦肆求占得诗曰邲鉴总如注学未见才名能广博希防若来参学时同年从此不须疑今陈君者正名希防盖比岁葛郑苏三先生为学官吾三试南宫皆不利而陈亦阻忧患不得到省兹其有同年之兆乎果以淳熙辛丑同登第希防字子与为第四人
　　项明妻
　　余干洪崖乡嵻防山民项明取倡女胡氏为妻十有余岁生一女而死隆兴元年有巫从于他乡来言能致亡者魂魄项令召其妻随命即至项无所覩女已二十岁独见之真其母也遂留止不去夜与夫同榻异衾而与女共处凡所需索悉凭女以告两月后忽云父母来仍携仆从欲饮食项即办供具初同席铺设妻曰主仆不当均礼乃别置焉继言吾父室庐损敝拟造新居求钱助费亟焚纸镪数百束又云钱甚多无人辇送乃唤画工作两力人旣成嫌其矬弱复易之俄告去曰欲偕二亲治屋经月余再来所亲李媪访其夫夫不言问女云已被阿娘于腰间打一杵媪归腰大痛不能行卜者占胡氏为祟祷之始愈相处一年渐缩小其竟也殆如婴儿遂不见
　　严桶匠妻
　　饶州民严翁为桶匠居城外和众坊妻生三子皆娶妇严死累岁妻以淳熙庚子四月亦亡三子有孝心停柩于家七日方作斋会姻戚咸集一蝮蛇俗称鼈鼻者长五六尺忽从柩下出蜿蜿蜒蜒了无害人意见者异而视之蛇昂身向子防首者三四眼中流泪若欲悲诉然或拟举杖加棰子遮止之邻媪乃问曰尔是严婆邪防其首又问何处是汝灵坐即直赴其所良久复出又问三妇房何在皆随声而往问三子亦然旣罢徐徐入戸限内不知所之
　　刘十二
　　刘十二鄱阳城民也居槐花巷东以佣书自给为性倔强当夏夜与妻子露坐于小庭下见一物从外门而入状人而头如斛大无支体手足双眸睥睨睛光闪烁竦耳侈口勃窣造庭际刘氏大小骇走旋失所在明夜复然自是数来家人惯见之稍不怯畏随伺其何往乃至屋后大木下入地而灭凌晨命锸掘其处于三四尺底得古石砻齿多缺落独两眼存取斧椎碎之戢戢流清血举而掷诸江中怪不复至
　　张待制
　　鄱阳市民李十五买屋一区于地巷移居未久每朝暮常覩室中变怪或星光勃郁若撤沙之状霍辣有声李家人畏有竒祸别僦舍徙焉而以其居转鬻于人张南仲待制以百千得之自往督夫力葺治见中堂大石清澈温润遣仆举之获白金器数百两或云二十铤咸谓地宝自有所系非李所能享纳也
　　李柔
　　衢州倡女李柔以慧善歌舞为士大夫往来者所称赏年才二十余遇疾而死駚卒王先与之同里居时被命诣钱塘囘至寿昌县相值于道讶其独行询之曰今欲何所往曰欲到临安看郊礼卒曰何以不携婢仆又不乘轿但一妇女单孑远途岂得为便柔笑而不答旣分手柔曰君到吾家为寄声父母言我在路平安卒许之及还首访李氏知所见者也
　　詹煜兄弟
　　临川士人詹煜淳熙丙午春梦人告云汝欲获乡贡须遇当世之贤者乃可煜寤而思之列郡秋闱考官不过州县一命之吏渠知孰为当世贤者遍以语人弟燮戏对曰试官若考中吾之程文则可谓贤矣相与大笑迨入试乃文帝敬贤如大宾赋煜悟向来之梦傥用以破题旣为的当且不陈腐不雷同遂于第一韵颔聨云凡当世之贤者如大宾而礼之及揭牓煜为赋魁燮亦偕荐送是岁以赋求举三千人唯二詹两句擅场梦信非偶然者
　　蕲守妻妾
　　蕲春太守不欲纪姓名妻晁氏性酷妬遇妾侍如束湿尝有忤意者旣加痛棰复用铁钳箝出其舌以翦刀断之妾刮席忍痛不能语言饮食逾月而死后其家设水陆斋防僧方召孤防晁窥屏间正见故妾手持刀钳二物流血满身就位享供馔怖而奔归为傍人言深有悔惧意寻得疾呻吟之际但云妾督寃责偿势必不免蕲守许以佛经及焚楮镪祈释其怨晁云妾不可数日而卒
　　南城驿
　　孟必先子开为建昌教授淳熙十年将受代暂假南城驿寓居侍妾张灯于卧室课其子读书孟之房才隔一窻子忽见一物状如猫而有毛洁白如霜自室突走出外报其母共持灯迹探所向孟闻其纷纭亦疾趋往视甫下廊庑两室皆摧压器皿倚桌当其下者悉糜碎非白猫示变孟氏一家且并命嘻其危哉孟今除桂阳守此驿素多怪前后处者皆不宁兹乃能为人福可洗积愆矣
　　钱塘老僧
　　钱塘民沈全施永皆以捕蛙为业政和六年往本邑灵芝乡投里民李安家寓止彼处固多蛙前此无人采捕沈施旣至穷日力取之令儿曹挈入城贩鬻所获视常时十倍一日施先归李馆逢老僧扣门谓曰吾乡羣蛙之受钓发端自汝今汚潴所产万计皆空暴殄天物如此将招业报速从此改业尚堪赎过不然非吾所知申戒再三施了无悛意僧去而沈来具以告沈曰野和尚如何敢预我经纪事使我见当与痛打一顿尔却纵使去也施言尚可追及乃相率而逐之行一里许无所值责其妄语绐已咄咄嫚骂施不能堪与争鬭沈益怒就取常用剥蛙刀刺之中胁即死保正擒送县东平巩庭筠时为邑宰鞫其狱众证悉符物色逮老僧杳不可得沈竟坐杀人尸于市
　　九里松鳅鱼
　　巩庭筠为钱塘宰与杭州士曹张显正县尉钱绍彭同游天竺过九里松见水中小鳅鱼相衔逐队而嬉才长二寸许戢戢可爱从者以器揽取巩邀二客下马步观之行百余步到水际得一穴穴中水湓溢羣鳅迭出如云其多不可计傍侧有酒庐试访其故答云向有陈翁者专为货鳅主人凡自余杭门入者悉经其手乃敢售晚年迁居此地自卖炙鳅夫妻近日并亡无男女治后事里巷为掩瘗于一穴比以积水所渍冢土倾摧每见鳅从中出常时未省有之不知何为也巩与客怃然惊叹此翁媪堕鳅以偿业债即命里正取其骸付漏泽园送鳅于西湖予所记煠鳅翁亦尔
　　邓如川
　　将仕郎邓增字如川建昌诸邓也以父武冈太守昌国恩得官为人疎隽少检颇工制小词作大字娶宗室朝议大夫子洤季女絶有色未及从宦而亡家素贫赵无以守志才服阕携其二儿适南丰富室黄氏子甫一月黄梦邓至诮之曰汝何人乃敢娶吾妻吾今受命为瘟部判官汝宜速罢婚不尔将行疫疠于汝家至时勿悔也黄惊而惧虽甚恋慕赵不得已亟与决絶逾年后赵益穷匮或日髙无炊烟又嫁南城童久中越数月亦梦邓来责数且云当以我临终之疾移汝身童方溺爱不谓然果得风劳之疾如邓所感时二年竟死
　　黄文明
　　崇仁士子黄文明吴如松二人相与友善皆获乡荐绍熙辛亥黄居家卧病吴往别业就医歴数月小觉胜常梦吴同抵一处遇黄衣走卒持官文书来追逮取视之其上有黄文明吴如松姓名相顾愠怒谓州县不应无故呼举人又斥侮如此始犹力拒俄已随之行到大第宅壮丽如官府闚其戸寂无一人走卒亦不见进至中堂入一室中望其间设榻两人共被而寝近而观之皆犬首人身怖汗奔出转而之他遇一道人与之揖问此为何地曰此往生之所也未及再语而寤以白父及告妻子深讶眹兆之异已而病甚遂卒如松亦继亡里中论者以为黄吴儒生操持无显过而身后疑堕异若云隐慝则非外间所知也

　　夷坚志甲卷四
　　钦定四库全书
　　夷坚志甲卷五
　　宋　洪迈　撰
　　唐四娘侍女
　　右从政郎杨仲弓习行天心法视人顔色则知其有祟与否乾道中为道州録事参军受代未去因出行市里逢小胥呼问之曰汝必为邪所惑不治将丧身胥谢曰无有连日三遇之皆不肯言杨曰汝不怕死邪告我何害此祟非我不能治也胥闻其语始摧惧曰实与邻室女子私通耳相从已久虽不识其家但举措嗜好一切与人不少异无复可疑官所云若此岂其物乎杨曰是矣汝秘之勿泄宜预备长防线串以针今夕来时密缝其衣裾仍匿彼冠履一二种若使是人固足为戏笑不然便可推验矣胥敬奉戒女至悉如之鸡鸣女起而失翠冠及一履意状荒扰寻索弗得胥但佯寐隂察其所为天且明怫然而去胥视二者乃揑泥所制即携示杨杨行法考讯遣吏徧访羣祠葢城北唐四娘庙侍女也胥往验之眞所偶者头上无冠一足只着袜采线出于像背杨诵呪举火焚厥躯胥得无恙唐四娘者淫祀也杨终于郴州理掾营道尉史何信九疑道士李道登皆见其事
　　舒嫩四
　　淳熙元年通州宁远县民萧淳礼与故吏欧阳暄等数人共率邑里钱就九疑观建黄箓醮仍约以余赀作钟楼坛屋往往虚数干没众莫得稽考后五岁间主事者多死小民舒嫩四被逮入冥所见皆本邑人其亲戚先亡者亦或在到一官府一囚桎梏系廊下傍侧积钱甚多近视之则淳礼也问所坐何罪嚬眉而答曰正治九疑醮事也曰是役唯君用力最勤于公家而何故反见拘执淳礼曰此隂府耳吾实于斯有欺隐故获谴独重舒方悟其已死亦自悲怆又遇旧识卜人萧谆相与揖语曰汝勿恐当得复还旋踵而苏葢已奄然三日矣是时同邑黄中立亦防中人临病笃言为黄衣卒来追理对九疑醮亊随语而殂
　　龚舆梦
　　潭州士人龚舆乾道四年冬与乡里六七人偕赴省试过宜春谒仰山庙祈梦舆梦至官府见柱上掲纸一片书龚舆不得四字而不字上下稍不聨接旣觉殊不乐自意必下第及春榜至舆中选余人尽黜始以语人谓梦不验好事者曰不字断续如此乃一个也神言龚舆一个得耳岂不昭然
　　游节妇
