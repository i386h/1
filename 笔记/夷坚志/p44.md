<!-- { "loadSidebar": true } -->
　　莆田士人黄裳字伯华与其友戴松皆以绍兴乙夘某月某日寅时生并居郡中少相善既壮为学皆著称有客工论命二士共邀之使分别优劣客厯问家世平生然后断之曰二命大略相似但黄君是正寅时戴君得寅气浅当是丑末其发迹当在后退而告人曰品格皆絶低黄虽胜之亦不足道也既而戴但预荐年不满五十不第而卒黄入太学登合选淳熈壬寅得免省还闽守年闻戴死惧甚福唐黄司业定为潮阳守往访之饮酒无筭中夜感风滛之疾而甲辰廷试期已廹强舁病诣郡乡人为赂逻卒及阍者容其跛曳三四人掖之造廷及唱名亦如之虽幸列于四甲竟不可参选乃求岳祠以归嵗满无痊意凡三任而终年止五十八是虽登科食禄视戴布衣早没为不侔然一纪残废与死为隣真不足道也
　　雷震鸡
　　庆元二年六月八日饶州大雷震霆双港廵检营兵张发家先育一雄鸡本志将以偿龙堂三牲愿者是日遭雷击初断其足乃自头至尾中裂之鸡之获罪于神明无由可问然震雷轻用其威亦浅矣
　　许子交
　　许子交者南康大庾游术寒士也乾道八年谒寳积寺僧因留宿时有医士刘大用适在寺寝于门房许居法堂上半夜连发声惊魇刘出呼之僧亦来许乃苏起语人曰为一物甚重登床压吾腹体冷如冰暗中略不见有手足吾困不能支闻诸君踵至始舍去僧云此乃寺后山下一巨石每出现光怪为人害无有宿客得安眠者以其质干顽重未易除徙故置之不问许坐而达明急辞出自是不敢复至或曰石妖如此非凿破其棱角他日将复为孽僧以无力辞而止
　　解俊保义
　　保义郎解俊者故荆南统制孙也乾道七年为南安军指使有过客且至郡守将往寳积寺迎之俊主其供张日暮客不至因留宿方初更烛未灭一女子忽来进趋嫺冶貌甚华艳俊半醉出防词挑之欣然笑曰我所以来正欲相就结绸缪之好尔遂升榻问其姓氏居止曰勿多言只在寺后住汝明夕尚能抵此否俊尤喜曰谨奉戒自是无日不来仍从寺僧借一室为乆寓计经月余僧弗以为疑外人固无知者时以金银钗珥为赠俊既获丽质又得羡财欢惬过望谓之曰吾未曽授室欲凭媒妁往汝家以礼币娶汝何如曰吾父官颇崇安肯以汝为壻但如是相从足矣俊信为诚然而气干日尫瘠初货药人刘大用与之游居亦讶之俊不以告尝两人同出郭遇遮道卖符水者引刘耳语曰彼官人何得挟殇亡鬼自随不过三月死矣刘语俊俊初尚抵讳既而惊悟曰彼何由知必有异便拉刘访之旅邸其人笑曰官员肯寻我邪不然几壊性命留使同邸异室而顾刘与之共处燃纸符十余道使俊吞之刘宻窥之见其作法麾诃之状二更后闻门外女子哭声三更乃寂明旦俊辞去戒令勿复再往寺中诸僧后知其事曰寺之左右素无妖魅之属惟昔年卲宏渊太尉谪官时丧一笄女葬于后墙之外必此也自是遂常出为僧患僧甚苦之遣仆诣武陵白卲请改葬卲许之乃瘗于北门外五里田侧复出扰居者又徙于深山其鬼始絶甲志所记张太守女在南安嘉祐寺为厉以惑解潜之孙与此大相似两者相去十三四年又皆解氏子疑只一事传闻异辞而刘医云亲见之当更质诸彼间人也
　　龙阳章令
　　鼎州龙阳县经宼攘之余井邑萧条居民希少令丞官舎妖异出没至于白昼显形庆元元年吴人章君来为令视事未几便若有所染着每日退防后必命吏陈设堂西偏一室施重帘复幕望之絶暗不使人輙窥且具两人箸馔而不见客入但闻语笑融怡遇酒炙至则自出取之迨暮乃已妻子问之不对神貌日以枯索及冬而殂既殓殓日廏卒梦其来令马告以鞭在宅堂不可得章曰我自取之是夕一家人悉梦其入房自携鞭而去明旦所养马无故而死鞭失所在章之子不忍剥马使埋于园内俄而亦出为怪绕县舎四傍嘶鸣跳跃一切之物无有不示变异章氏既行予侄孙俨作丞素抱血疾自是益甚夜夜遭祟魅扣击门户妇劝徙居未暇听次年二月竟不起

　　夷坚志戊卷八
　　钦定四库全书
　　夷坚志戊卷九
　　宋　洪迈　撰
　　同州白蛇
　　同州自元符以后常有妖物出为人害皆言白蛇之精官民多被祸至于郡守亦时陨于怪中知之者不敢以作牧为请政和间宰相之壻某必欲得之盖贪俸入优厚之故相君谕之曰冯翊妖蛇甚恶无以身试祸壻意不可抑竟拜命往焉交印之三日大张乐防官僚忽顾诸倡曰我方视事置宴汝曹当华饰展庆顾乃着白衣何也倡知其故不敢答宴罢即病明日询于客将对曰使君得非乍到眼妄有所覩邪实无此人其家走骑报于相君相君白于徽宗诏虚静张天师往治至则壻不知所之矣到郡才十日张召内外诸神问蛇所在皆莫对继呼城隍扣之亦辞曰不知张怒责甚峻敇隂兵行棰挞楚毒备极诉云彼物之灵上与天通言脱于口大祸立至张曰吾之法力诛之有余今但欲得其窟穴汝若不告当先受戮于是神俯首宻白其处张择日诣之去穴三里结坛五层其广数十丈坛成悉集一城吏民使居于其上而领众道士作法初飞一白符寂然无闻次飞赤符继以黄符良乆风云勃兴雷电四起青氛黑烟蔽满山谷见者危惧少顷烟散张持法如初俄白气滃于天际或黄或紫如是者四五变坛上人尽颠仆怖哭立待吞噬张使人人口衔土一块以御邪沴遣取州印置前语众曰白蛇之神尽于是矣必将自出如越过五坛虽吾亦不复有生理茍不吾敌则止于三层邪不胜正此当无忧也已而烈火从穴中发渐及坛侧大蛇呀然张口势欲吞坛矫首傃空髙出望表迤逦且近引其身绕下层四五匝张左手执州印右手执玉印端立对之蛇缩栗挫沮进退不可躯干渐低摧若为一山所压冲第三级而止即飞剑杀之其后累累而出小者犹如柱几数万条张曰首恶盖牝者种实繁此难悉诛然亦不可恕择其为孽者去之足矣顾父老壮勇者解所赍刀剑斩其如柱如楹者二十余条皆为法力所束帖帖受剑自余以符付神将驱出外境又数日率郡民视其穴有石床正中盖其蟠憩之处白骨山积皆前后所啖食之人臭闻百里经月方息虚静为汉天师三十代孙平生不娶京师将乱潜出城还乡尸解复隐于峩眉山蜀人或见之天师嫡派遂絶今以族人绍厥后云
　　蔡京孙妇
　　宣和二年太师蔡京府有竒祟染着其孙妇每以黄昏时艳装盛服端坐户外若有所待已则入房昵昵与人语欢笑彻旦然后昏困熟睡视骨肉如胡越然饮食尽废蔡甚忧恚招寳録宫道士治之及京城名术道流前后数十辈皆痛遭折辱狼狈乞命而退时张虚静在京师宻奏召之财及堂上鬼啸于梁张曰此妖怪力絶大盖生于混沌初分之际恐未易遽除容以两日宻行法若不能去决非同辈所能施功吾亦末如之何矣蔡问所欲何物但令瓣香花茶果他一切弗用三日后诣蔡府坐未定有大飞石自梁而坠几败张面俄梁上一物如猿猱笑谓张曰都下法师无数并出手不得汝何等小鬼敢来相抗张弗顾但焚香作法猱忽自左手第一指出火下烧灼之张凝然不动就火中加持良乆而灭又自第二指出火如初五指既徧复用右手暨两眼最后举体发烈焰满堂炽然不可向迩张略无所伤喜曰祟技止尔叱之使下缩栗震慑张纳诸袖中将起蔡曰可使其形大乎曰大则首在空中虑不无惊怖蔡固欲騐之乃出而再叱声未絶口已高数十丈蔡惧请急収之遂复故形蔡谕使致诛不可曰此妖上通于天杀之将有大祸今窜之海外如人间之沙门岛永无还期谴罚如是足矣遂舍去孙妇即日平愈时此老七十四嵗稔恶误国家祸将及矣故变异如是
　　海盐巨鳅
　　绍兴二十年四月秀州海盐县并海之民未晚将趋县忽闻海中歌讴之声讙沸盈耳惊而东望遥覩大舟从洋波间来皆竚立凝俟稍近见大虾数十枚各长丈许策翼两傍随之而进顷刻抵岸则元非舟舻羣虾亦散但一巨鳅困阁沙上时时鬐拨刺巍然而高殆与县鼓楼等长百丈不啻额上有窍径尺其中空倾邑传闻争来聚观接踵于道以为怪物不敢輙犯经日始有架梯蹑其背者乆而知无他异竞脔其肉又两日尚能掉尾转动遭压死者十人或疑为谪龙虽得肉弗敢食一无赖子先煮尝之云极珍美于是厥价斗贵至持入州城每斤为钱二百渉旬乃尽吾乡祝次骞时为县宰命取其目睛大如桃光采可鉴俨然双明珠也凡数日水滴尽而枯颔骨长二丈五尺县后溪阔二丈祝遣人舆致用以为梁每脊一节堪作臼捣米祝之宗人在彼携数臼以归至今犹存识者谓鳅居京渊中必尝为人害故神明诛之云祝长子东老时年十一嵗亲见之甲志所书漳浦崇照大鱼正此也
　　董汉州孙女
　　董賔卿字仲臣饶州徳兴人娶于同县祝氏绍兴初为汉州守卒于官其家不能遽归暂寓蜀道长子元广亦娶于祝既除服调房州竹山令妻生三女而死元广再娶一武人之室秩满挈家东下与蜀客吕使君不欲者方舟偕行日夕还徃相与如骨肉继室防有姿色性颇荡元广到临安亦死吕阳示高义携其孥复西遂据以为外妇蓄之郫县而三女不知存亡矣祝次骞以两世宗姻之故痛恻不去心屡嘱乡人制帅王恭简公访求之杳不闻问乾道初祝知嘉州就除利路运使正与吕为代恶其人不俟合符先期解印去嵗在丙戌其子震亨东老摄四川总属受檄来成都涂经左绵吴侯仲广待制为绵守开宴延之倡优毕集一妓立于户椽傍姿态恬雅不流辈东老注目询队魁曰彼何人曰官人喜之邪曰不然吾以其不似汝曹故疑异而问耳魁曰是薛情也未暇应吴适举杯相属辞以不能饮吴责队魁必使劝釂魁笑曰若欲总干饮尽非薛情不可吴亦解顔曰素识其人乎曰前者未尝到大府何由与此曹款接但见其标格如野在鸡羣度非个中人所以扣诸其长无他意也吴即令侍席因宻谂之曰汝定不是风尘中物安得在此始犹羞澁弗语乆乃言我本好人家儿女父祖皆作官不幸失身辱境只是前生业债今世负偿夫复何说东老矍然有感曰汝祖汝父非汉州知州竹山知县乎情惊泣曰吾官如何得知东老曰汝母姓祝乎乃我姑也吾闻汝母子流落寻觅每年不谓邂逅于此又厯道所从来乃知昨为继母鬻于薛媪得钱七十千今在籍嵗余矣语竟不觉堕泪一坐倾骇争致问东老曰其话甚长兹未可以立谈尽他日当言之酒罢归馆舎翌日情偕行母来吴守亦至因备述本末丐为除籍吴曰此易尔事竟如何曰正有望于公其人于震亨为表妹必嫁之当以此行所得诸防及诸郡饷赆为资送费今且托之于令人所吴笑曰天下义事岂应一人独擅吾当以二十万钱助之东老遂往成都越一月复还合所得为五十万悉付备吴喜曰已为择一佳壻即嫁之矣壻姓史失其名次年预乡荐又物色其兄弟所在运使皆赒以生理汉州之后赖以不絶
　　嘉州江中镜
