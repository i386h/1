<!-- { "loadSidebar": true } -->
　　庆元元年三月二十七日贑州大雷雨贑丞张履信既受代赴同僚饯席于县治静晖堂日晡时廷中忽有火毬十数旋转上下其势可怖坐者皆起曰迅雷风烈必变此非吾曺所应髙会也相与散归至暮开霁闻郡市一书铺史杯三者震死左胁下有朱篆三字是时宪司文吏刘昭在家晚饭亦见火毬滚踔于堂径入弟房内弟亦小胥也正登床视漏处其妹在房见朱衣神十余辈皆长丈许睢盱往来妹丧胆尽力大叫救人一神捽其髻以出曰不干汝事则已相去一丈矣雷斧従屋脊碎椽瓦而下搦弟至门仆首门限然后击破其脑俄一婢亦殒于庖下葢同死者三人云
　　章签判妻
　　婺人章涛徳文侍郎之子娶永嘉卢氏生一男数嵗之后忽不饮食初意其有所嫌恶或小疾为梗而起居笑语固自若明日复然章问之不肯言姑郑夫人出语谯诘但敛袂唯唯于是疑为祟魅遍扣婢妾乃知近尝往后院游观谓侍妾曰桃枝上有一颗如杯大必甜美可食为我摘取妾望之满累累皆常品无所谓絶大者卢氏自以竹作义义取入手为啖食之状女伴有同防者皆讶之自是日遂不食犹时时饮酒涓滴及果实之属虽干理家务如初而与夫异寝厯十五年后并酒果不入口唯饮冷水又七年亦已之绍熙五年章签书贑州判官妻偕来其弟越适为江西副都监官舍在贑越尝病更数医弗愈卢氏问疾坐其榻为按摩所患苦处次日宿疴如洗始验其感遇云张履信因邀同僚室家宴集独卢不肯来时年七十矣
　　玉环书经
　　章涛従外祖郑亨仲资政入蜀过京西道间入一僧寺舍宇极芜陋其傍有一堂奉观音龛像左右列华严经数函多散乱不全整龛下有小抽替试启之得小轴乃朱书金刚经也卷轴差不甚损然已故暗字画劲楷可观展视其末则云玉环刺血为皇帝书葢杨太真遗迹血色俨然非朱书也郑之子取而寳蔵之
　　信丰巨樟
　　贑州信丰县水南有端荫亭前两巨樟相去百余步其髙拂云枝干扶疎烟霄中物亭以故得名绍熙癸丑之秋贑境大水至浸淫于县鼓楼两樟之间为所淘洗露出一连理枝自东徂西长十四五丈枝下去地丈许葢其生已多厯年所因水暴乃表见遂为一邑竒观











　　夷坚志丙卷一
　　钦定四库全书
　　夷坚志丙卷二
　　宋　洪迈　撰
　　孔雀逐厉
　　抚州宜黄人邹智明家饶于财暴得疠疾昏昏不知人一日少间语其妻请师叔师叔者其房叔也为僧住持临江寺能诵孔雀明王经至则曰可于房外铺设佛像而即床前诵经妻如其戒僧诵两卷毕出就饭智明望见挂像处一孔雀以尾逐疠僧竟经读疏去日暮一小来告曰我辈佩佛勅行当去此但公头上有钉未拔愿多烧防钱与我便相为除之于是呼干仆饶山散买楮币聚焚于庭诸竒形异状以十数舞谢欢喜其先告者径登床拔钉而出且言曰我明日往县市曽打银家行病矣先是智明最苦头极痛登时豁然如失平旦即能起欲验其事走介扣曽匠家果云忽害伤寒
　　云门僧
　　建昌麻源第三谷山水清邃为江西胜处有僧寺道观各一所僧姓陈者自缢死其弟子彦邹氏子也代掌僧事尝诣三里外民家作缘会徒众尽行旋募村农陈三守舍甫二更明灯独坐闻戸外咄咄声方疑怖间一僧揭帘入吐舌至地陈惊奔入厨握庖刀望空乱斫殆如失心夜过半寺众归觉屋内呼扰撼閙趋视陈已昏惑良久乃苏临川漆匠陆生者常为僧役然至暮则寓宿观中南城王三锡时在观读书谓之曰汝就彼用工何不择一室休憩乃挈挈来此陆笑曰吾往来两处久矣向者元不知有变怪昨携小子以暑月宿于寺庑因为蚊蚋所挠避之于法堂中屏内时夜方半月色满庭望见一僧系皂裙曳靸鞋従东廊上西廊下口呼彦不已如是者数次吾父子恐甚忧其且来屏息不敢喘幸而自去従此不复夜往云
　　蓬头小
　　云门寺人有魈怪颇幻吓人尝有游客至主僧彦馆之于山门傍小室冬夜附火不觉昬睡及开目见一物长三尺蓬发鬅鬙正相对坐客惊呼出戸彦闻之徐行笑视曰何害只是蓬头小耳麻源巡检邓珫来治小亭馆于寝室时表兄王三锡在道观常相遇王告之曰深山多怪异须益寘仆従以备不虞不然徙入僧房乃可安寝珫弗信一日折简招饭遽言便欲还家王讶其忽忽珫曰不聴兄教昨夕只一小吏伴直珫寝于大床上夜分熟寐闻左榻上如人掷重物敲击者数四仓惶呼吏吏固已怖慴遂相携开闗而走厯堂阶十余层不暇蹑级滚攧趣下惊魂至今未定岂容更留哉是晚辞去
　　邓富民妻
　　邵武光泽县村里曰牛田乌陪富民邓生买一妾嬖爱殊甚妻不能堪遂自经而死即日响怪百端邓苦之而无计可息召墓师两人为卜塟馆于书室邓不敢径就枕且傍壁寝令客处外夜月正明闻窗下芭蕉林风敲扑蔌声失惊曰又来也客方问其故死妻已被发立帐边渐逼枕席客口舌间为发所沾绊三人呼骇起走不复寝于彼矣妾当昼入酒库见主母垂发立其侧即悸倒地上防至陨命讫于妻塟乃已
　　会稽独脚
　　方子张为会稽仓官僦民屋作舍庖中炊饭熟婢举甑时忽三分失其一已而殽馔亦然阴伺之了无所见主母疑婢盗与人屡加鞭笞而竟不能得其实一老媪尝至彼遇异物一足踸踔不暇细覩容状悸而出以告子张子张异焉谋徙居以避他祸偶步至邻家小室内望一龛帐极华洁试往视止画一巨脚畧无相貎扣其人但窘挠不答若无所措乃悟常日盗饭者此也郡士姚县尉精法箓善治语之故姚曰是名独脚五通葢魈也君欲治之乎子张曰幸不为大过无用深惩只令絶迹勿相犯足矣姚为飞符约勅之自此寂不至
　　孙判官
　　孙判官者汴京人南渡后居于秀州魏塘气质轩举好谈脩身养生之事每嵗初夏舁一桌辄置庭前烈日中偃卧其桌又以一桌覆之当食时畧起食已复然自旦迨暮乃罢如是者竟三日剧暑不渴凡所谓暑药未尝向口専啖冷虀粟饭亦无蔵府防泄之疾常自矜诧言可以不死识者亦以得道当享上夀期之乾道五年官于毗陵恃色力盛壮与倡女媟狎无期度讫丧其躯年才六十余
　　孙俦击
　　孙俦大夫者邓州人在金国为千户长绍兴末归正得官淳熙中为京西兵马副都监因买田筑室于谷城其人甚勇也庖婢尝报比夜入厨辄有一物蹲灶下蓬头散发不可认面目呼之不应逐之不退必也孙曰此后再来当告我明夕又至孙往视之信然笑曰是桑伸军吃了底人魂魄耳即奋拳揕其顶立没于地迨早命仆发土得遗骨一具乃辇而弃诸野
　　孙俦寳剑
　　孙俦家蔵寳剑絶异夜置庭下暗处则星象皆粲列其上襄阳前军统制赵严者亦自北来为予弟景裴言顷辽主天祚在位日有星陨于燕光彻禁廷既入土犹荧荧然召太史讯其占对曰其下必有异立遣掘视之深入七八尺得铁鑛一块其重百余斤命付八作司铸为十剑欲试其利钝唤狱中一死囚出被以厚甲三重曰我今赦汝囚喜而拜谢即举剑斫其腰并三甲皆断其坚利如是尝以一与驸马都尉孙君葢得此云裴弟屡求观力拒曰元未尝有其意畏人夺取之也裴时官襄帅幕府
　　易村妇人
　　庆元元年五月湖州南门外一妇人顔色洁白着皂弓鞋踽踽独行呼赁小艇欲従何山路往易村既登舟未防即偃卧自取苇席蔽其上舟才一叶展转謦欵必相闻而寂然无声舟人讶焉举席视之乃见小乌蛇可长尺许凡数千条蟠绕成聚惊怛汗流复覆之凡行六十里始抵岸步扣舷警之奋而起则俨然人形与初来时不小异腰间取钱二百偿雇直舟人不敢受妇问其故曰我适见汝如此那敢接钱笑曰切莫説与人我従城内来此行蛇瘟一个月后却归矣徐行入竹林数步而彼村居人七百家是夏死者殆半初湖常秀三州自春徂夏疫厉大作湖州尤甚独五月少宁六月复然当是蛇妇再还也吁可畏哉沈清臣女嫁闽帅唐元善老妪来福州説此
　　潘仙人丹
　　髙州茂名县本唐潘州也县界有黄尖岭父老言昔有仙人姓潘居此链丹近十数年来工人入山凿石乃得木屏于石中葢仙所遗丹剂堕地融结者一层复一层殆可揭取但枝叶端正者百无一二民黄氏擅此山外人欲来伐则先以盐防与之然后入山祀土神毕徐徐施工朱子渊为桂帅致两屏遗予老干扶疎上挟云气下临广漠混然天成畧无斧凿之迹非若祁阳所产借人力磨治故垠腭髙下失其自然又云海函万族无所不有范石湖虞衡志尝载石柏今方得一枝自海底石块上生根株盘错枝叶如画其色紫其根白其质皆石也天阴雨时必有水珠在叶上枝间亦有柏子皆石脂凝结而成子渊赋诗云海物难穷造化竒后凋惟有嵗寒知谁脩月黄金斧斵就凌云紫玉枝直榦讵容尘点涴灵根偏与石相宜天然不假栽培力肯逐春风盛与衰予和之云海树凌根石効竒山经地志不曽知凝丹幻出珠千颗染紫装成玉一枝骨龙姿随质见鸾栖鳯宿与香宜元戎髙唱真难和愧我年来笔力衰又有石梅石松则未之见也
　　余氏蛇怪
　　乐平余六七郎者妻程氏女才一年尝白昼欲登榻见一蛇蜿蜒于上仅长尺余而匾阔三寸许程骇怖呼家人共取仗击逐之蛇跃下径出房门遂不见里俗相传山木间有所谓旺神者魈也颇能见妖怪邀索祭享然其威灵亦殊不章赫虽村巫社觋亦能去之甚者化为人或为蛇与妇人乱于是余氏疑焉程意状罔罔稍与平日异亦莫知其祟与否也逾月而死方敛尸于地蛇复来踞其腹形模全似前所覩者人携杖至亟奔趋而出不知所在此蛇葢名曰猪豚云是时庆元元年二月也
　　蜀中道人
　　张魏公宣和中为成都士曺母冀夫人奉道每日斋道人一员不问所従来或亲焚香加礼尝有一客至叹曰夫人当有贵子今安在曰见为曺官方在州仓纳粟客径往就谒既相见熟视不语公呼小吏有所言乃揖公起行数十步即呼为相公拱白曰公之贵相在语声与行步间従此不十年海内大乱公当出入相掌握兵柄为国家立事建功愿自爱公竦然谢不敢当客亟趋出不暇扣其何处人何姓氏也所言既验每托蜀士阴访求之莫能得后谪居和州为秦丞相所忌必欲寘诸死地公絶忧之未知所以自脱此客忽排闼而入望其仪貎俨与三十年前无少异迎语之曰吾昔求先生不可致正尔牢落肯恵然相顾何邪客曰知公以时相为忧故来奉告彼乃死人耳何足虑异时公当复旧物福未艾也公长子敬夫栻出揖客熟睨良久曰两眼视物欲裂好处正在阿堵中他日为西南帅臣名满天下时次子定叟杓方数嵗在寝未起公曰尚有稚儿欲丐题品但正睡熟不可唤觉客秉烛就视之笑曰大有福胜如哥哥未易量也少顷告去讫不复再见余仲庸闻此事于敬夫
　　应山槐
　　徳安府应山县治南半里许过小溪有野寺寺外数十步间一槐髙可二丈阔称之根株与常槐等但遍体柔条结若藤蔓然莫见其所起处每枝必分两岐叶叶皆背面而生无一相对虽孙枝数寸者亦然婆娑茂蔚土民相与爱护故露植空旷之野未尝翦伐士大夫经此必往赏翫政和中花石之役兴有欲徙置禁苑者而盘踞牢甚不可发掘乃止鄱阳张焄为邑宰命画师睥睨写为图以寄饷四远竟不能落笔亦止
　　牙儿鱼
