<!-- { "loadSidebar": true } -->
　　乐平明溪宁居院为人家设水陆斋招五十里外衫田院行者写文防馆之寝堂小室村刹牢落无他人伴处时暮春之末将近黄昏觉有妇女立下意其比邻淫奔夙与僧辈私狎者出视之一女子顶鱼魫冠语音儇利容仪不似田家人相视嘻笑曰我只在下面百步内住寻常每到此一寺上下无不稔熟者居乡疃平生梦无此境像惟恐不得当曲意延接遂同入房闭户张灯寺童以酒一来馈啓纳之女避伏牀下谓童曰文书甚多过夜半始可了得吾至此时方敢饮乃留之而去复闭户女出坐对酌胷次挂小镜取观之问何用曰素爱此物常以随身所着衣皆素洁而襞褶处不熨贴条条露现曰衣裳有土气何也曰久寘箱箧失于晒暴故作蒸浥气耳已而就枕月色照烛如昼女色态益妍缱绻驩洽终夕辗转不成寐女熟睡鼾将晓出门送之又指示其处曰此吾居也汝若未行尚复来才别而主僧数问讯骇曰师哥灯下写文字但费眼力何得辞气困惙如此唯唯未以实告僧顾壁间插玫瑰花一枝大惊曰寺后旧有赵通判女坟其前种玫瑰当花开时人过而折枝者必与女遇或致祸其来已久今尔所见是其也宜亟归勿留愧惧而反然犹卧病累日后还俗为书生今在淮南
　　简寂观土地
　　都昌人陈彦忠伉质好义疎财倜傥尝有党大夫者自河北来同寓居西陈里将赴调无资财可行彦忠饷以百千且馆其老稚于家待之如骨肉其赒人之急如此乾道三年十月以疾亡临卒前一夕梦告其父曰彦忠不得终养兹受命为简寂观土地矣父未以为信已而其子亦梦如所言逾嵗后再见梦曰自为简寂土地今一年久而室宇摧敝每天雨则面目淋漓不可宁居四体殆无全肤宜为我缮理明日乃父乃子相与语即往彼处视之而信乃为一新之
　　鄂渚王媪
　　鄂渚王氏三世以卖饭为业王翁死媪独居不改其故好事佛积蓄有余则尽买纸钱入僧寺如释教纳受生寄库钱素不识字每令爨仆李大代书押疏文媪亡嵗余李犹在灶下忽得疾仆地不知人经三日乃苏初为阴府逮去至廷宇下见紫金官贠据案坐引问乡贯姓名讫一吏导往库所令认押字李曰某不曾有受生钱此是代主母所书也吏复引还金紫者亦问李对如初曰汝无罪但追证此事耳汝可归既行将出门遇王媪与数人来李见之再拜媪大喜曰荷汝来我所寄钱方有归着汝到家日为我传语亲戚邻里各各珍重李遂复生时乾道七年三月也
　　隗六母
　　鄱阳小民隗六居城北五里家甚贫为人佣作淳熙十年夏与同里史五乘夜入柴氏盗牛隗适先至以短抢刺牛死柴觉之持杖来防外隗即逃去史续至遂痛棰归舍数日而殂其妻以夫因盗而遇害不敢闻于官隗之过无复有知者自以为得计歴一嵗隗母病亡经夕复生语其子曰汝向来同史五谋柴氏牛史死而汝脱虽人间不败露而阴府须汝对证汝不可免矣言毕奄然又三日隗死
　　山阳痴僧
　　楚僧行钦建炎中落发于州之隆兴寺绍兴兵乱去而之他方久乃复归里闾道俗旧尝接识者十无一存昧然如痴醉逢人纵语莫能晓其意尝佛像一轴于背每诣市买熟肉饱食留其余滓取佛出挂于人家厠傍以滓泺洒之如是累年画卷丹粉益鲜明标饰牢洁人多疑其异但无有识其所止郡中丧必持冥赙往献羣僧设法事亦预焉众吹螺击鼓梵呗喧阗钦首倚戸鼻息雷鸣达旦无一言径趋出主人邀挽就饭勉食之才退即携米面盐醯椒菜之属寘其家仓忙而去辛巳之秋金亮将犯边先期不见兵退明年楚民渐还钦已至或询其故答辞殊妄诞不根唯日日驰走街陌中呼之不应亦未尝从人乞食郡目为痴僧不知所终
　　晁氏蟇异
　　济北晁生寓居抚州五福寺闲步寺后沼上见一虾蟇伏草中大如盘异而杀之才还舍闻鹊噪间继而满空如雷移时不止出视之盖无所覩但盈耳之声如初亦未以为怪是夜其子读书下灯忽自灭有物立于傍子暗中击以界尺反为所夺奔而出晁始悟蟇为祟遣就寝睡未熟觉牀微动举手扪之已离地尺许几接屋桷自是嬉笑于梁歌舞于空变幻百端招师巫禳却无一验遂徙居他所怪复然于是旋绘武像朝夕香火甚饬过数月乃已
　　朱讽得子
　　下邳朱讽往京师赴省试至宋城逢日者占轨革影邀而卜之遇益之姤其像画一猴子上有望字一人衣紫腰金执笏若进揖状妇人以箕盛婴儿于前日者曰君此行必登科他日仕宦亦显但捧箕馈子事为不可晓遂别去到京入试之次日二仆絜笥送至贡闱而反行穿曲巷闻儿在地上啼视之见故帛裹一初生婴孩因相谓曰是必人家非正所出吾主公未有子不妨收养之乃抱归邸舍适舍妇有乳倩使哺育迨暮朱来仆迎以告朱大喜顾乳母与之还家询所弃处正名箕巷朱果擢第名此子曰省郎终身无子遂为嗣
　　绛州鼓堆泉
　　绛州鼔堆有龙女祠其下泉一方数丈可灌民田万亩左右农家恃以为命嵗时祭享甚谨不敢微有媟汚由是每经大旱未尝忧饥凶女真人富察为郡守以绛地形穹崇艰于水利思欲导泉入圃博议虽久竟以高下势殊不能遂乃敬谒祠下恳祷其夕梦神告使速浚渠富察寤并力治役渠成水终不可致又梦之曰吾有三子今皆成人而未有血食已敇令守渠运水以成使君美意富察许立祠神喜谢而去比晓圃吏来白昨夜三更后水从新渠入圃矣富察即率僚属往祭其庙以报神惠为三子立祠且奏请于廷爵之为伯一郡遂赖其利

　　夷坚志甲卷八
　　钦定四库全书
　　夷坚志甲卷九
　　宋　洪迈　撰
　　宋道人
　　豫章杨秀才家稍丰赡有丹灶黄白之癖凡以此伎至必行接纳久而无所成则听自去由是方士辐辏一日小童报有客称曰烧金宋道人欲入谒杨喜束带迎之其人清瘦长黑微有髭两耳仆前如帽着黄练单袍容仪洒落即延憩书室朝夕供处稍稍治小方辄应验然未尝暂出嬉游杨乗间叩以要法厯旬始肯传当用药三十余品悉条疏所阙买之于市杨请与偕行不可曰吾习静恶嚣岂应却投閙处君宜独往杨且行又曰君出后小儿曹必来恼人幸为扃戸使得憩息杨如其言访数药肆买诸物最后到一肆望其中有黙坐者衣制顔状全与宋生等颇惊正拟问讯坐者揺手止之杨遽归室戸扃鐍不动啓而视则宋瞑目燕坐凝然如初杨几欲下拜以为虽蓟子训左元放分身隐现神游变幻不能过也自是益加礼遇随所须即应之未几不告而去取所贸药以治鈆汞不能就分铢计供亿餽谢及药值不啻千缗自谓亲逢神仙不少悔又徽州婺源武口王生者富甲乡里为人顽很可憎众目为王蜇齧俗语指恼害邑落之称也性吝啬尤恶僧辈行化至必骂斥不与一钱有头陀茁发狞丑伺其居内直造门鸣铙唱佛厥声震响王闻之怒持杖击走之甫自外还前头陀故在廊下鸣唱如昨王愧怖敬为罗汉圣僧搏颊悔过立取白金二十两与之犹悚然尽日两州人説宋生与头陀皆兄弟双生甚相似故各售其诈以欺杨王二人耳
　　益都满屠
　　益都屠儿满义赋性狞烈力能扛鼎絶不畏神醉经丛祠辄指画嫚骂习以为常巫祝彦隆者诈人也宻与其党最厚者谋曰清元真君庙摧敝嵗久吾主香火将一新之而邑人莫肯相应和满屠凶猛不信向众耳目所共知者傥因之以假灵必可成也于是邀义饮于家酒酣谓之曰我欲择某日致礼于清元庙下至期当富有观者子乘酒力呼噪而来挥斥众人登堂正坐以神自居饮其酒食其肉且大詈其神使众倾骇可乎义曰此正我所愿为者又何难哉遂以其日收舍数百少年旛旂旌幢夹列道上馔具牲币种种丰腆皷震乐作义直趋祠所毅然踞坐自言吾神也取牢醴恣啗之而詈神极口良久义忽狂作口鼻耳目皆流血仆地而死皆谓义触神之怒而致祸怖畏灵威争捐金钱入庙祠宇大兴数嵗而后之徒因分贿不平诣府县吿其事尽捕鞫而刑之
　　从四妻元氏
　　符离人从四居濉上家素肥饶好事口腹多酿酒沽卖炰鳖脍鲤朝暮饫食妻元氏解迎逢其意每亲执刀刀所戕物命不复殚纪元因产死从生念之不忘里人春月朝岱岳从欲荐拔厥妻持供具往献既至泰安三日未登庙纵步市中白昼与元遇数人随之恍惚问且悲且喜交叙睽濶元哽噎而言我以脔割鱼鳖之故积业极深日受楚毒尔傥见怜宜思所以救度之理从泣下曰吾所为不善致汝如此吾生亦不如死耳至于道佛修严虽罄荡家赀固所不惜元曰无用多言明日申酉之际可独至庙中诣西廊之地一处防我当可信也从遂还寓舍斋戒如期而往见元荷械加桎梏带荐曳索羣驱以前脱械去衣束以荐用镰刃剉截如缕流血涂地须臾一持杯水呼其名而噀之即还故形俄又复然凡六七反然后施械拥去从悲怖出门终夜不寐又明日再遇元曰信乎曰信矣曰所祷勿负约也大恸而别从归后极力营善果终其身不复杀生
　　史省干
　　史省干者本山东人后寓居广徳军兴教寺寺侧有空宅颇寛广而前后居者率为物扰乱不能安处宅主欲售于人亦无敢辄议史贪其价贱独买焉姻友交劝之不听乃择日命匠绘葺自往临视坐堂上一叟乌帻白衣揖于庭间史素不之识趋下谢之曰翁为何人何自至此对曰予乃住宅土地神也今闻足下治第舍愿贡诚言史曰敢问何谓也曰此实为怪魅所踞其甚繁然亦岂能与人竞但向来处者皆非正直吉徳之士故不能胜邪君既正人居之何害特当徙房于东南隅而以故房为庖防必可奠枕语毕不见史悉从其戒且一新土地庙宇其后帖然
　　关王幞头
　　潼州关王庙在州治之西北隅土人事之甚谨偶像数十躯其一黄衣侧足貌怒而多髯执令旗容状可畏成都驶卒王云至府巫祝喻天祐见之以为与庙中黄衣絶相似乃招至其家饮之酒赂以银杯且付钱五千并大幞头范様语之曰市上耿迁开此铺倩而为我与钱使制造一顶须寛与数日期冀得精巧云不解其意以意外所获即从戒至耿氏之肆耿黙念其安得有人头围如是之大者亦利五千之入约为施工而云持公家符帖不得久驻舍之而归竟不以喻生所嘱告耿其来取而杳不至后数月因出郊入关王庙见黄衣塑像大骇曰此盖是去年以钱五千令造大幞头者也因以小索量其首广长还家校视之不差分寸悚然谓为神立捧献之事寖流传一府争先瞻敬天祐正为庙史借此鼓唱抄注民俗钱帛以新屋宇富人皆乐施凡得万缗天祐隐没几半歴十年云复来潼人见者多指防笑语怪而问其故或以告之云曰此喻祝设计造诈借我以欺神人吾往谒之当得厚谢于是走诣之天祐恐昔谋彰败了不接识云恨怒诉于官天祐坐黥窜尽籍其赀
　　尹二家火
　　楚州山阳县渔者尹二家于神堰北新河之东累世网捕稍能足衣食有室庐一旦火焚荡又营之复罹煨烬频年至于三无力可为但结揽芦苇束缚以泥补葺徒蔽风雨而已每至中夜闻外间行人窸窣之声虑为寇害出视之见十余辈着白衣皆执火炬尹氏大呼遂閴然而散略无影响良久复然尹氏惧暂投驻亲旧之室祸至如初尝正寝在戸望六七人来往空际以线系红炭置屋上亟行扑救俄相继起焰于侧如是半年尹生业尽废妻子愁悴染病怪犹弗已邑人畏回禄移灾就其地作福禳谢后虽帖息而其家人十死其八矣
　　蔡乙凶报
