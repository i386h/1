<!-- { "loadSidebar": true } -->
　　建昌叶氏子多内宠一妾王姐病死以无子之故虽葬于墓园而春秋荐奠弗及淳熈己酉叶自韶州终诣阙携二妾行俱梦王姐来求酒且愀然曰吾殁后幽魂无所归欲自取覆官人又近不得你两人幸为我一言既寤白于主翁亦为凄恻逮还家即命祀其墓仍以中元日为设斋位云
　　张诩梦名
　　建昌新城太守张诩淳熈十六年初夏梦游乡先逹叶昭州民极园逢白髯老叟曰君今秋应举但用叶使君名可得也诩觉而异之以谓身为晚辈岂得輙犯长者名然私心窃喜惟恐失之乃只用下一字更为极是岁中解试第二人谒谢昭州自言其梦以谢过此二事皆邑子王揆闻之于叶云
　　吴中小经义
　　新城吴中字克明绍兴乙夘赴乡举其兄在邑于初塲之夜梦克明归云小经义第四句言神圣有作大是惬意今兹中定发举觉而书于壁克明试归兄遽问曰汝作小经义得毋用神圣有作之句乎克明骇然所为程文原未尝示人也兄何知之即引观壁闲所书未几预选后十年登科
　　陈氏赁宅
　　陈玠者建昌人生计甚厚将新所居门为木工所欺日趋于侈自门至防堂一切更建寖隆及于什器厯数年轮奂整洁而膏腴上田扫空无余其始从事于木匠也当乾道丙辰之春妻蔡氏梦人告曰聂有及第矣蔡曰他人及第何预我事告者不复言但以钱二千缗置于地而去蔡寤以语玠聂君同郡人也是时方赴省试登科十年后玠家益以贫蔡氏又死略无一钱可活遂以宅售于聂恰得二千余缗追悔弗及自为人说如此
　　杨寿子
　　唐小説所载吴郡渔人张胡子于太湖钓得巨鱼腹上有丹书曰九登龙门山三饮太湖水毕竟不成龙命付张胡子近建昌一事亦然淳熈八年春南城县境久雨溪涨渔者于岸浒设网罟前此郡无大鱼江中所得极大不过一二觔他皆池塘中豢养者耳是岁民杨寿子置网于章山支港及举之觉其太重独力牵挽不能胜遂为所困几坠而溺叫呼求救同业者三人共助之乃一鱼絶大腾跃于中徐徐曳至防百计攻刺始死凢重百觔熟视之额上隐隐有鲜红字众渔皆村甿无以识者一士人至为释之曰三度入潮门四度遭大水下梢却逢杨寿子后村多杨氏取此鱼者正杨寿子云
　　陈如埙
　　陈如埙字伯和南城人其父适用曾与山谷先生倡和名见集中埙虽不读书而为人刚烈嗜酒使气无惮一妹嫁逺乡何屯田之孙尝往其家见一楼寛敞旋欲宿妹曰此中多怪何氏之人尚不敢登兄毋取祸已洒扫书房延待矣埙弗听遣仆伴直又却之妹忧甚而不能囘夺夜将半一女子盛饰含笑迤逦从他处来埙知为也佯若熟寐女稍前趋牀原未与人谈即推其股时时移足向下至地推转急身起立大声叱之随没不见复上理衣衾安枕迨晓寂然妹急问说乃详告之闻者服其勇凢留连旬日不复有影响尔后亦无人敢再寝于彼者
　　傅全美仆
　　绍兴十七年七月建昌军管下箬岭士人傅宗道置酒延客方就席闻锣声铮铮然遥望乃羣盗也其徒数十人因急唤壮仆治御备妇人皆登山盗入门见酒馔恣饮食焉掠财物四十缗而去隅保闻寇至尽持刀矛来盗已醉所攘半为诸人所得近村厚平里有傅全美家两田仆亡命邀撃死于盗手其魂每夕至主人之门寃愤呼叫全美之父怒甚开门厉声叱骂之曰汝自利贼财至于丧身何干主家事而来恐动人如此吾念汝积年奔走之勤不忍加治今将绘汝形于近庙俾沾受香火待时托生宜速去自是其声日逺及绘毕遂寂然

　　夷坚志乙卷十
<子部,小说家类,异闻之属,夷坚志>
　　钦定四库全书
　　夷坚志丙卷一
　　宋　洪迈　撰
　　阳台虎精
　　自鄂渚至襄阳七百里经乱离之后长涂莽莽杳无居民唯屯驻诸军每二十里置流星马铺递文书七八十里间则治驿舍以为兵师往来宿顿处士大夫过之者亦寓托焉乾道六年江同祖为湖广总领所干官自鄂如襄由汉川抵阳台驿夜为蚊所挠不得寐戒従卒鸡初鸣即起驿吏白曰此地最寂多猛虎而虎精者素为人害比有武官乗马未晓行并马皆啖食今须辨色上道为佳耳江如其言归涂过郢州复当投宿于彼与皂共三骑及两卒前行起差早觉人马辟易遥望一黄物驰草间心絶怖渐近葢巨鹿其大如牯牛固已悚然行半程忽见一妇人在马前年可四五十绾独角髻面色防青不施朱粉双目絶赤殊眈眈可畏着褐衫系青裙曳草履抱小貍猫乍后乍前相随逐不置弛担乃不见江心念岂非所谓虎精者乎秘不语人拂旦欲东铺卒云昨于道左得二乳虎尚未能动步吾官欲之否愿以献江笑曰吾岂应养虎自遗患却弗取又信宿従汉阳济江同载数人彼妇在焉容貌衣服一切如初江谓女子独行而能及奔马益惧坐轿中下帘闭目不敢正视还舍且一月闻门外金鼔叫噪声士庶环集者防千数若部押凶盗然出覩之则又彼妇也问其故皆言南市人家连夕失猪并小儿甚多物色奸窃无有也独小客店内此妇人单身僦止三经旬矣而未尝烟爨囊无一钱但谨育一猫望其吻时有毛血沾汚疑必怪物是以讼于官今我逻执送府妇人气概洋洋殊无怖色既入郡郡守李夀卿侍郎使至签防供状妇自能把笔作字云姓屠氏是士大夫家女父尝任远安县知县嫁夫不称意亦已死无嗣续孤孑一身客防茍活市上恶少年交相侮困翻抵为异寃苦已极愿侍郎做主夀卿不忍穷治姑令戒饬责状押出境遂入咸宁茶山与采茶寮戸杂处久之又因搏食畜犬为人所见棰而逐之后不知所在
　　京山鹿寨
　　江同祖过郢州京山晩抵村驿驿人言鹿在前结寨即出观之弥望可数里巨鹿无数四环成围以角外向凡数十重两麑麀处中勃跳嬉戏民田相近者悉蹂践禾苗为之一空猎戸杂沓其傍云不可近近辄触之者多死明旦始引去猎人操弓矢戈矛追随之伺巨者行前稍远乃敢捕射其稚弱亦各有所获而还
　　王宣乐工
　　绍兴初岳少保开阃于荆襄是时墟落尤萧条虎狼肆暴虽军行结队伍亦为所虐有士人言猛兽畏乐声若箫鼔振作当自退避由是颇采其説乾道中王宣为副都统制自襄阳往鄂渚途次荆郢间従马且以百数日犹衔山众乐竞奏吏报一筚篥部头为虎于众人中马上衔去正惊怖未已又报笛部头一人亦然其处距宿驿幸不远争策马赴之解鞍良久筚篥者奔喘而至顔无人色少定始能言初为虎所搏置之穴中复往取笛工至则啖食度已饱故未见伤害但与二雏绕弄作戏忽忆得腰间有执器急取出大声喷吹之巨虎骇震不暇挟其子踉蹡遽走不反顾望之极目乃敢归防不免虎口也时吕彦升守襄
　　余干县楼牌
　　余干县治之南有二楼前曰鼔楼后曰勅书楼后楼牌县宰杜师旦所书乾道初勅字左畔有黄蜂结窠颇髙邑人言此吉兆也吾邑当出贵人或士子巍掇科第者是时赵子直家居县市方赴省试已而大廷唱名为第一后三十年绍熙甲寅复见一窠缀于力字之上人又益喜赵公遂拜相次年春窠忽为人触堕不逾月赵罢归是三者岂皆偶然邪其异如此
　　朱忠靖公墓
　　朱忠靖公蔡人也渡江之后卜居于湖州薨而塟于妙喜山下既数年矣术者过而叹曰山势甚吉恨去水太远秀气不集子孙虽蕃昌恐不能以科名自奋朱公诸子皆知之固不暇徙而后死者复以昭穆次第祔窆乾道中公次子侍郎夏卿长子翌用治命舍祖茔而别访地唯以水为主羣従谏止之不纳竟如其意得一穴前临清溪既塟二十年侍郎幼子翇及翌之子侪遂擢丁未进士第已而侪弟偃及甲继之殊衮衮未艾也
　　江陵村侩
　　江陵民某氏世以圏豕为业有村侩居五十里外每为钩贩往来积有年矣民长子尝携银券其直百千并一仆出乡间贸易经宿不归浸淫至累月荆土市防子弟多因挟赀在手饮博浪游耗折父钱无以反命不敢归或迤逦适它境者民葢用此疑厥子不深以为忧村侩者以冬月农事毕牵猪过其门留少憩别一仆视其挽索惊曰此我家大郎所自搓者五尺安得在汝手五尺者土人称挽畜产绳繂之名也侩色变抵云昨于某处大路上拾得之谁人无此物何为误认仆以告主人强拉侩偕往昨处方举手指画闻林莽间尸臭异常掩鼻就视则厥子与仆两尸跧仆败沟内虽暴露过盛夏而枯骸不损畧不为狼狐齧啖的的可识遂执侩以还始言因见其有所赍乃醉以酒而杀之厯日已久意谓无由发觉岂料用一索之故自投寃网今无所逃矣竟伏刑于市
　　峡州泰山庙
　　峡州城东有太山庙葢似他处东岳行宫者頽敝嵗久土人谋改作峡境虽饶林木而多去江远虽有力可买猝难挽致绍兴癸丑之冬一夕大风雨五十里外深坞中如发洪状浮出巨材千数皆串贯成排筏顺流而下至郭外无所防碍而止民共告于郡谓神明所赐请以为新庙缘门击钲集众牵繂置之寛闲处择匠审视大自栋梁小至榱桷一切备具凡可为梁者本末着地而当中隆起可为柱者充满端直或长或短各应所用又已剥削木皮于工力甚省见者嗟异证防防赐佑无敢小为欺即日命役逾数月庙成一区耽耽遂为夷陵壮观仲子时签书郡幕实见之
　　员一郎马
　　荆门长林县民蹇大居郭北七八十里间有一女纳同里邹亚刘为赘婿邹愚陋不解事薄有赀业且常为人佣贩涉远在家之日少蹇据其屋耕其田又致诸死地而掩取其产少年李三者数至蹇氏浸浸与女通蹇常讽之曰茍能杀邹郎以女嫁汝李欣然承命特未求得间绍熙四年秋邻人员一贩牛往襄阳雇邹辅行毕事南还蹇遥见员生跨马邹担在其后急呼语李使持刃出迎之才相値奋斫贠背坠马死继又戕邹亟舁寘道侧是时适无人行后乃稍稍集会仓卒之际莫知凶变所起员之姻家为义勇部所居亚彼数里员马既失主径趋其门与廏驹相踶齧部出视惊曰此是员一郎马吾恰见其骑而归安得到此必有故即诣前途访测见二尸认其一为贠其一尸众识为邹固已畧闻阴计径往吓蹇曰汝何得白昼杀人蹇面赤声嘶不能答李正在焉遂皆受捕明年春狱成蹇李以谋杀女因与人奸致夫于死皆当伏诛以杀时无证具奏予侄孙伋签书判官见其故已而去职奔母丧至七月覃赦下此三人正典刑及漏网皆不及知原是事因马而觉天理昭昭当不但已也
　　张十万女
　　郢州京山境地名辨顿豪民张祥雄于乡闾名田蔵镪金银布帛皆以亿计故里俗目之为十万绍熙初巨盗桑伸横行汉沔间所过赤地张闻其且至以赀财孥累之众不能移避于是整顿舍舘烹牛屠猪多酿酒先路邀迎之桑甚喜为之驻留至于累月凶徒相随日夕醉饱仍各有缣银之赠桑约饬丁宁秋毫不犯张有笄女従帘下窥觇桑见其少艾欲得之张不许桑怒曰吾业为不义杀人如践蝼蚁今全尔一家可谓恩恵尚眷惜一女子邪张惧亟以嫁之留既久哨聚数万众无物可食遂尽戕其家犹以妻故收拾其骸瘗于堂中作大冢掩毕而去独挈妻俱行别一女奔出外得脱存亡消息无复与人相闻既四五十年乡人樵采下山者犹或见之于嵓穴中容貌只如二十嵗者亦间至故居有哭声到今犹然为为妖或云遇仙得道皆不可知也张屋基址尚存有竒石髙丈余嵓壑穿穴宛然天成宣和时花石纲欲取以入京重不可移亦会兵乱而止今士大夫过见之未有不瞻翫咨惜者堂记石刻犹存范谦叔所作又有兰轩记朱子发所作故屋唯门楼在彼人徙以为东岳行宫小殿其大可知矣
　　贑州雷
