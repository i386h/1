<!-- { "loadSidebar": true } -->
　　绍熈三年秋信州解试揭牓毕当作鹿鸣燕以享随计之士郡守王道夫择用九月二十九日开筵诸邑士子先期皆至贵溪余秀才以二十六夜梦人告曰闻君来赴鹿鸣燕此事已不成诸人皆去了君宜早归余寤不乐而以为功名之会必无济理或恐有家门祸故深忧之明日市中大火延烧民舍数百间自午至中夜乃止煨烬之余公私愁窘平治煤灺经日未能竟遂罢此燕但致钱酒以赆行时大儿通判州事张振之监赡军酒库
　　张方两酒家
　　浮梁人张世宁淳熈癸卯暮冬之月酿白酒五斗欲趂新春沽卖除夕酒成既篘取之矣复汲水拌糟于瓮规以饲猪后二日入其室闻芬香扑鼻试视瓮内则又成美醖清辣反胜于前亦取之仍实以水至三日复得酒如初隣里诧或以为挟幻术与之争辩终不信乃邀至酿处始验其不诬出语相贺谓张氏为神所祐从此将兴及日旰再往视尽为水矣又西乡冷水村细民方九家造斗酒寘瓮于床侧处俄而取之不竭如是十余嵗日日获钱了无劳费赖以赡给数口殊不知其所以然后为长子娶妇经旬时偶客来令妇取酒妇以瓮在暗处挈之出见一小蛇绕结于傍蛇望人至即逸去自是瓮一空今方九已亡独子孙在而穷困不可复济矣
　　余干谭家蚕
　　余干润陂民谭曽二家毎嵗育蚕百箔绍熈元年四月其妻夜起喂叶忽见箔内一蚕长大与他异几至数倍而逐节为一色青红黑白皎然不杂当中如黄金透彻腹背妻知为佳祥取香合捧承别剉细叶铺借寘诸佛堂旦起揭视则已生两耳明日又生尾俄而众足皆徐生四足能立全如马形时时勃跳作戏凡七十日马不见但得小佛像似入定观音头趺坐外间传説来瞻覩者骈肩叠迹谭氏畏有他变乃并合瘗之于桑下是嵗所得丝絮倍于常年至于小蚕寒蚕亦皆遂意二年三年皆然及四年癸丑春夏所育犹昔了无一茧成就甲寅乙卯嵗亦如之其村邻有一女为张思顺婢説此事葢亲见之
　　灵山水精
　　水精出于信州灵山之下唯以大为贵及其中现花竹象者朱秀才家在彼旧颇赡足十余年来浸浸衰落尝因寒食拜扫先墓小民百十为羣入山寻覔水精且鬭百草为戏朱独行陂陀间忽见一石块光辉射人就视之真寳石也髙濶如大瓮喜甚惧为众所见取乱叶蔽之既还舍呼集田仆二十辈乗夜舁归已而市侩皆传闻相率来观共酬价六千贯朱犹未已临安内苑匠闻之请于院珰求假至信视已立价复増三千贯朱付之赖以小康丽水人盛庶字复之曽仕于信得二片髙四寸许濶称之中有青叶成行全如萱芽初抽之状盛君寳藏之遇好事君子乃始出示
　　郭教授
　　成都人郭某不知名监兴州大军仓与戎帅吴挺少保厚善尝有军中驶卒因请月粮以语言忤郭郭诉于吴吴杀之郭后数年登绍兴癸丑第调兴元府教授未及赴同郡王翊主簿同年生也梦为数吏追逮趣其行甚遽翊知为防司不肯前进祷之曰有母年老不审何罪愿使者明以相告然后承命其人云讯兴州承局事翊曰翊以寒士得一官生平不曽到门闗外所谓承局者无由相识今所对果何事邪诸人更相惊顾曰且仔细且仔细一人云几乎错了即舍去翊觉惘然莫测又数日闻郭君殂始访得兴州本末乃与人言
　　冯资州壻
　　蜀人冯子春为资州守其壻从之官公尝须银盆使老兵持以入壻匿之而称失去且语冯云未尝用冯以为兵所窃寘诸狱兵衰老不能堪讯鞫遂自诬伏索其物则云久已转鬻了既论罪决杖且责偿原值兵不胜寃愤具状诉东岳行宫泣拜而焚之仍録一纸繋腰间乃自经于庙门之外冯受代复知果州忽见此兵正昼在侧愕然曰汝死已一年如何到此对曰银盆事某陈诉于岳帝今来追知府女壻对理冯惊慑之次俄失所在其壻即若中恶当日死冯后七日亦卒凤州通判郭公遂以庆元乙卯部潼川绢纲过鄂州与孙伋相遇説此
　　芜湖龙祠
　　绍熈五年春江西安抚司将官林应趾部豫章米纲往金陵抵芜湖内一舟最大所载千斛中夜忽漏作水如涌舟中之人惶窘无计林具衣冠谒龙祠拜祷曰应趾以贫为此役今若是将大有损失何力以偿势须徙出又非仓卒可办舟有七仓辄用甲乙次叙书七阄以卜所向愿大神威灵曲垂昭告遂得第三阄水及舟运而漏自止于是安寝至旦后三日晚至采石舟复漏乃集纲众如神告之证空第三仓见底板正脱一节一小鱼当漏处帖帖如遮防然已腐矣葢前者漏止正以鱼故神之赐祐大矣哉
　　丁湜科名
　　丁晋公本吴人其孙徙居建安赀产豪盛子弟中名湜者少年俊爽才气时酷暑嗜赌博虽尝获胜然随手荡析于狎游厥父屡训责之殊无悛心父怒囚缚空室絶其饮馔饥困濒死老妪怜之破壁使之窜父喜其去亦不问但谓其必挤陨沟壑湜假贷族党得旅赀径入京师补试太学预贡籍熈宁九年南省奏名相国寺一相工以技显其肆如市大抵多举子询扣得失湜往访之工曰君气貌极佳吾阅人多矣无如君相便当巍峩擢第即大书纸粘于壁云今嵗状元是丁湜湜益自而所好固如昔时同时榜有两蜀士皆多赀亦好博湜宛转钩致延之酒楼上仍令仆携博具立于侧蜀士见之而喜遂戏于小阁始约以万钱为率战酣志猛各不能中止累而上之湜于此艺得奇法是日所赢六百万如数取以归邸又两日复至相工肆工惊曰君今日气色大非前此魁选岂敢复望悮我术矣湜请其说工曰相人先观天庭须黄明泽润则吉今枯燥且黑得非设心不善为牟利之举以负神明哉湜竦然具以实告曰然则悉以反之可乎工曰既已发心防防知之矣果能悔过尚可占甲科居五人之下也湜亟求蜀士还其所得大半迨庭防唱名余铎首冠湜为第六云其侄孙徳兴尉光民説















　　夷坚志丁卷七
<子部,小说家类,异闻之属,夷坚志>
　　钦定四库全书
　　夷坚志丁卷八
　　宋　洪迈　撰
　　赵三翁
　　赵三翁者名进字从先中牟县白沙镇人本黄河埽兵避役亡命遇孙思邈于林授以道要久之孙舍去令勿去县境淳泽村曰切勿离此非天子诏不可往俟我再来与汝同归宣和壬寅嵗年一百八矣果被召见馆于葆真宫顷之丐归诏问所欲对曰臣本兵籍未有放停公凭愿得给赐它无所欲也即日有旨开封尹盛章给与之遂放浪自如于技术无所不通能役使神知未来事为人嘘呵按摩疾痛立愈保义郎顿公擩苦冷疾二年至于骨立一日正灼艾而翁来询其病源顿以实告翁悉令撤去时方盛暑俾就屋开三天牕放日光下射使顿仰卧揉艾徧铺腹上约十数片乗日光炎之移时透脐腹不可忍俄腹中雷鸣下泄口鼻间皆浓艾气乃止明日复为之如是一月疾良已仍令满百二十日自是宿疴如洗壮健似少年时翁曰此孙真人秘诀也世人但知灼艾而不知防穴又不审受痛楚耗损气力日者太阳真火艾既徧腹且又徐徐照射入腹是功极大但五六七月为上若秋冬间当以厚艾铺腹以绵衣熨斗盛灰火慢熨之以闻浓艾气为度亦其次也其术出竒而中理皆此宻县堕门山道友席洞云因往独统岭瀑水潭侧登翫慕其清幽髙爽即筑室以居既而百恠毕集未及一年祸变相踵席谒翁告以故翁曰得无居五箭之地乎席曰地理之説多矣独不闻五箭者敢问何谓也翁曰峯颠岭脊嵸首陇背土囊之口直风当门急如激矢者名曰风箭峻滩急流悬泉防瀑冲石之沙声如雷动昼夜不息者名曰水箭土刚砾燥斥岸砂碛不生草木不泽水泉硬铁腥锡虫毒蚁聚散若壊壌者名曰土箭层崖叠巘峻壁巉岩鋭峰峭岫拔刄攒锷耸齿露骨状如浮图者名曰石箭长林古木茂樾丛箐翳天蔽日垂萝蔓藤阴森肃冽如墟墓间者名曰木箭五箭之地射伤居人皆不可用者囘环纡抱气象明邃形势寛闳壌肥土沃泉甘石清乃为上地固不必一一泥天星地卦也子归依我言去凶就吉当自无恙矣席敬禀其教居止遂宁翁亦不知所终峯上张寿朋父为作记而郭伯象得其文载于暌车志末予欲广其传复志于此
　　建昌士人
　　建昌士人失其姓名往临安赴省试梦入一神祠值判官捧大簿案上欲登殿有缾贮水误触之落地其声铿然即惊觉谓非佳兆意絶不怿既而春牓预选登髙科注乐平主簿乃悟捧簿及缾落之防
　　潭州都监
　　潭州兵马都监某出于天武禁衞离兵籍得官既满秩府帅使押米万石至鄂渚因挈家行道过青草洞庭湖泊舟龙庙下当具牲牢礼谒其人素强倔且惮费荐供菲薄祝史白曰神灵意颇不怿宜毎事加谨畏殊不谓然夏夜月明坐于船艎上望大金沙滩光如撒星煜煜聚散稍成五色炫转满川问舟人曰此诸神皆出戏逰也其人笑曰是乃火耳何神之为取弹弓射之葢夙精此技百发百中才一弹落光采霍然而灭舟人窃以为忧明旦诣庙审视则风神土偶舍故处偏侧而立遍体有折裂纹昨夕弹圆正在袋中以告都监使谢过再拜而退至暮风败其一舟失米数百斛罄二年俸余仅能偿值慢神获咎如此其人虽震怖犹幸不鱼腹耳大抵神多惊故尤畏弹也景裴闻其説于钱不孤而忘都监姓名
　　范斗南妾
　　范斗南字一卿瓯宁人淳熈二年登第待次某州教授买一妾宠之而内子游氏不容乃诈语之曰明年我等赴官道涂行李之费贫无以及今浦城赵氏遣仆持书欲月与钱三十千而邀我作馆客不可失于是挈妾行既抵彼邑境得村墟山寺一僧房稍葺以为寓舍临迁居妾至户外彷徨不肯进扣其何所见曰房中有人我不敢入范曰此空屋耳何曽有人汝得非眼花妄发耶强之入未几妾竟抱疾亡迨撤去床帐其后壁尽已古暗见青帐中一妇人覆锦缬衾而卧正与妾寝同乃审向来所覩葢此也范郁怏不乐遂为疾呕所苦势且危急友人贾正同来问疾言曰此去三里前村有渔翁蓄药能起死但虑未必可得须祷之于神天可也于是为焚香仰祝曰若范斗南前程未艾愿获渔翁之药如其不然则天数有限非人力所能延敢不任命遂往访之适遇此翁告以故翁曰药甚难合不常用今早笥中尚存一粒为人取其半即以所余者授之使亟服贾携归煎汤饵范痰去如扫次日愈贾生能文慷慨佳士也故为朋友笃于义如此鄱阳张玘董南一与范为同年进士乃云亲见范告他言挟妾在旅而妻从乡来其事不同
　　陈尧咨梦
　　建宁城东梨岳庙所祀神唐刺史李频也灵异昭格毎当科举嵗士人祷祈赴之如织至留宿于庙中以求梦无不騐者浦城县去城三百里邑士陈尧咨苦贫惮费不能应诏乃言曰惟至诚可以动天地感神此中自有防学祠吾但赍香纸谒之当获丕应是夕宿于斋梦一揭脚跳跃数四且行且言曰有官便有妻有妻便有钱有钱便有田尧咨既觉徧告朋友决意入城其事喧播于乡闾或传以为戏笑秋闱揭牓果预选一举登科
　　龙溪县祟
　　翁徳广字众实建安人乾道二年进士甲科后知漳州龙溪县官舍素多祟翁至之明年次女方揽镜间见黄衣妇人立于侧恍惚如梦认为父侍妾呼之至三弗应俄而又有一妇入久而不出女未知为异也翁从外归唤家妾了不见但闻喧呶声在室内遽往视之女已呕血而仆耳鼻皆为泥所窒力挽之使起竟不救
　　宋提举侍姬
　　宋少卿提举福建茶事治所在建宁一侍姬卧房中见一女子衣干红衫捧一杯羮与之细视之乃其所产之血唾出不受如此连日来陈词恳切姬度不可免接而食之不数日而卒
　　刘监丞
