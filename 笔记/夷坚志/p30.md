<!-- { "loadSidebar": true } -->
　　余干团湖民朱巨川一意治生以不仁为富尝白昼有人抛砖入室意奸盗所为审视之无所覩亦未以为异旬日后又自空坠大磨石于庭中继而衣笥箱箧火从内起于是呼村巫治之怪愈益肆男女皆遭扼喉批颊吊防棰楚举室昼夜不宁乃命道士设醮延禳诸众悉见大毬旋绕坛下科仪未竟抛石及于坐旁不复可施法其居旋为火焚遂徙寓别野相去十数里百怪交作生计荡析几半有喻贞官者过其家为言此非邪敢然以君家用秤斗出入不平好利太过造物所不容天降其罚非人力所能救宜改过悛心祸将自息朱悔惧引咎一切改为逮今无恙
　　夷坚志丁卷二
　　钦定四库全书
　　夷坚志丁卷三
　　宋　洪迈　撰
　　如皎鹿母
　　台州临海县古城富室李氏庵僧如皎母叶大嫂与表兄居于北村皎时时往省淳熙十三年春母亡明年小祥皎修设斋祭毕还庵居夜梦母至垂泣曰我以平生不作善事堕身为鹿只在近山中来朝当为鹰犬赶逐汝可出观之如见之以钱赎取切勿忘也皎觉而悲伤天甫明率行仆数人俟于外辰巳间果有猎徒逐一鹿鹿径奔庵中皎持钱五千与猎人而留鹿饲养凡三年复梦母曰我偿业已足免以兽躯饫人口腹皆汝孝感所致也旦起鹿死栅间皎埋之墓侧里巷呼为鹿母冢
　　石城庙神
　　赣州石城县城隍祠在邑治之侧水旱祈祷多应土人敬事之绍熙辛亥五月十七日大雨倾注溪流湓涌浸通衢丈余祠门頽败士民合力新之门之左右元塑两马是时忘设置逾月后知县吕大年梦紫袍吏立庭下声喏曰大王今传语长官出入乏骑乗欲暂假骏驷两匹吕许之觉而思之山邑元未尝养马安能遣借徐悟其事乃自捐俸钱即东西塑饰用锦衣四健卒控驭至七月兼旬不雨致祷祠下香火才隂云正昼四合随得膏泽岁以大稔县人或梦神道从甚伟正乗所塑东边马云
　　陈恭公祖墓
　　石城永福寺县主簿据为官舍藏院相对有丘陇髙且十丈相传是陈恭公祖墓未尝有人扫祭其是否莫能知绍兴四年衢人郑琯为主簿以其处显敞可逺览欲平治陇首建小亭工料已具僧徒虑或招谴交劝止之琯才居官自谓有威力殊不信聴吏叶愿夜直宿书斋梦驺导陆续传呼太师且至一金紫人坐肩舆而来呼愿云我宅于西冈将二百载尔辈何得辄萌侵犯之心愿怖汗而寤亟以白琯遂寝其役
　　廖氏鱼塘
　　绍熙四年六月吕徳卿以石城宰诣府道经云都县曲阳铺东暂宿于居民廖少大旅舍盛暑偃息少大者颇可与言因言有亲弟少四好使酒尚气向时毎毎相凌置不与校所居有两塘各广袤二十畆先畴素薄只仰鱼利以资生而弟忽起分析之议勉从之至取鱼之时弟倩村巫书符于瓦沉于吾所得东塘洎举网不获一鳞徐知其然亦召此巫如前法于是西塘亦然其后巫来相告曰汝两人亲兄弟自不相容而使我以邪术干正虑贻谴罚宜各悔初心复同居共业吾当为尔解救之切勿再起狂念兄弟皆奉其戒巫乃别画二符投之鱼遂如故今毎岁获直不下数百缗巫能不为利诱警人使和恊为可嘉尚惜不问其姓名
　　李氏红蛇
　　福州长溪人潘甲妻李氏顔色秀美年二十三岁方嫁后二年偕娣姒众妇出游园见红蛇蟠结于道上凝然不动注目谛观之还家即得疾初时语笑无节杂出怪异不稽之语然犹与人相应答已而益甚尽改变形态或靓妆华服新洁冠履花满头或披发祼体一丝不挂跣行通衢中泥涂荆棘皆弗避路人聚观叠迹亦不动容潘生惧其蹈死地闭诸空室晓夕谨视之招村巫马氏子施法考騐巫着绯衣集隣里仆僮数十辈如驱傩队结束绕李向所游处山下鸣金击皷立大旗书四字曰青阳大畏展斋声呌噪称烧山捉遇蛇虫之属则捕取以归沃以酒醋而享其神夜引李氏出唱和时与之对巫拾碎瓦器赤足践踏李初亦效焉足破流血巫又煅方塼通红立其上煎汤百沸置大镬用手拈投顿其头旋走二匝李皆不能遂敛臂屈伏巫倾沸汤令濯足坐之小椅勒供通姓名具状言不敢再作孽乃遣一介押出门行百步许仆于地潘生掖起拥归房了不省人事昏昏如醉经一夜昼精神稍复而极慙耻凡两旬始安扣向来所遇不能言盖亦羞之也
　　海山异竹
　　温州巨商张愿世为海贾往来数十年未尝失时绍兴七年因涉大洋遭风漂其船不知所届经五六日得一山修竹戞云弥望极目乃登岸伐十竿拟为篙棹之用方毕事见白衣翁云此是何世非汝所当留宜急囬不可缓也船人拱手曰某辈已迷失路将塟鱼腹仙翁幸教如何可达乡闾翁指东南方果得善还十竹已杂用其九临抵岸有倭客及昆仑奴望桅樯拊膺大呼可惜者不絶口既泊缆众凝睇船内见一竹尚存争欲辍买曰吾不论价愿度其意必欲得试需二千緍众齐声答曰好即就近取钱以偿愿曰此至宝也我适相戏耳非五千緍勿复议昆仑尤喜如其数辇钱授之而后立约约定愿问之曰此竹既交易不可翻悔然我实不识为是何宝物而汝曹竞欲售如此盍为我言之对曰此乃宝伽山聚宝竹毎立竿于巨浸中则诸宝不采而聚吾毕世船游视鲸波滔天如平地然但知竹名未尝获暏也虽累千万价亦所不惜愿始嗟叹而付之
　　宝华钟
　　王徳全少卿珏绍兴十四年待行在粮料院阙寓居平江横金布右之西南曰鲁都湾有田数百畆欲卜筑于彼未果也相去又半里宝华山有禅刹曰慈严智显殿宇宏敞近村寺舍皆莫及土人呼为主僧来谒王言昨夜梦神人告云横金王判院乃旧檀越兴兹一方有善縁盍勉之使居此地其意殊不可晓于是王决防谋徙而未能遽办适防其妹婿李杼通判以所居求售即买之而拆致其材植以供用甫两岁第宅雄成他月同姻朋诣彼刹登钟楼读其鑴志曰重和元年将仕郎前昆山县主簿王珏施净财一万铸造正与已姓名同主僧相顾叹异始悟神人有缘之语
　　阮公明
　　临安于潜县士人阮公明幼聪敏为太学生不事拘检将往临平镇娶妇因醉持篙击舟师坠水死厢吏録付仁和狱法为误伤罪不至大辟而以久系陨命后十年同舍生王质自外州敎授代到中都晩坐旅邸一仆捧刺来云阮上舍拜谒视其字则公明也相见悲喜叙旧欵曲复邀饮于酒肆数行叹曰吾久堕籍缘天年未尽隂司不但拘縻于城隍昼日聴出入夜则闭吴山枯井中如等辈都城甚多毎黄昏之际系黄裹肚低头匐匍而走者皆是也囬首指其仆曰此人亦是各随贵贱髙下更相服役与世间不殊不足为异酒罢辞去握手嘱曰某尚有十年留滞未能受生幸为作书白家君修水陆道场可减六七年之限愿无忘长揖而逝明日质遣报其父不之信质自捐槖金办佛事质数日后出外归店人言阮留谢刺而去其所用纸盖非人间者自是不复见
　　人鱼剑脊鸟
　　乾道六年湖州市中弄蛇客养一鱼于瓦盆状似鮎而色黑腹下出两手若壮夫者十指皆具盖所谓人鱼也又武康山间产一种蛇曰剑脊鸟大而善走逢人则昂首而立其尾着地不及寸须急避之乃免其害
　　卞山佑圣宫
　　绍兴初湖州卞山之西有沈崇贞道人者得真武应圣像因结庵舍于彼奉事之仍将符水治祟疗疾效验殊异民俗皆呼为真人后曽建一堂买度牒为道士其徒从之者数十辈忽有红光四道起于堂后近视之则无所覩经旬日试于光处掘地获青石长三尺阔尺许上刻天闗地轴相交纠雨日光采浮动遂砌为一龛自是士女信敬益倍昔时共为移逺乡废元峰观额以标其宇沈守约丞相当国奏赐额曰佑圣宫崇贞既殁今厥孙住持云
　　圆贞僧粥
　　吕彦能自天台城中入山过村落一小寺其主僧圆贞适出外守舍童熟寐室问呼之不醒吕久行颇倦暂卧榻上闻饮馔芬香彻于鼻起诣庖下视之炊烟微温更无一物惟见釡傍以线系崇宁四大钱寘四角固所不晓乃舍之而出僧正从外来迎且笑曰手脚已露不复自文幸小留共享于是饮酒数杯设粥一器糁如雪色味絶甘不知何品僧曰恰见佛前系钱四盖为此耳其法用鱼鳜鱼大者四枚破除净尽去首尾及皮以线系骨端垂于釡中然后下水与米凡盐酒姜椒之属悉有常数度其糜烂则聚四钱为一并掣之鱼骨尽脱肉皆溃于内矣所以美者如是山僧酸寒不足为贵公子道也吕醉饱而去
　　虞一杀螺
　　奉化海上渔人虞一以取呀螺为生毎得时率用生丝线作圆套其上吐肉出则尽力系缚之急一拔了无余蕴数年后右手生恶疮而五指及皮俱脱落痛苦之甚略不能运动追悔前业誓不复更为久之乃愈遂弃妻子舍身为寺家奴
　　郑行婆
　　合州城内一媪曰郑行婆自幼不饮酒茹荤黙诵金刚经未尝少辍绍兴辛未之春因往报恩光孝寺聴悟长老説法中路过屠者门正见脔割牛肉戏语同行曰以此肉切生用盐醋浇泼想见甘美迨到寺悟公问曰汝安得吃牛生媪曰出母腹以来不知肉味和尚如何有此説悟曰汝真不食邪命取药刀圭注汤调为一杯使之服少顷吐出生牛肉椀余媪始悔恨妄想故示显化益痛加修饬今已九十余岁
　　嘉兴道人
　　绍熙五年冬秀州市上有贫道者衣裘极蓝缕而顔采腴泽人问之则以右手撮地若取物状者数四元未尝丐钱徃来但指以为笑忽揖吕徳卿兄弟曰无事时来我道堂中吃茶不暇即往意非凡流明日访其居已去矣
　　折玉龙钗
　　州平山堂左右皆隋炀帝故宫苑其地多已耕垦为园田淳熙九年邨民因取土得白玉钗半股质理温润上碾龙鳞甲寸余黄栗色光采欲动统制官朱振出钱三千买之以示客吕徳卿尝见之
　　班固入梦
　　乾道六年冬吕徳卿偕其友王李夷嵎魏子正羔如上官禄仁往临安观南郊舍于黄氏客邸王魏俱梦一人着汉衣冠通名曰班固既相见质问西汉史疑难临去云明日暂过家间少款可乎觉而莫能晓各道梦中事大抵畧同适是日案阅五辂四人同出嘉会门外茶肆中坐见幅用绯帖尾云今晩讲説汉书相与笑曰班孟坚岂非在此邪旋还到省门觉微馁就入一食店视其牌则班家四色包子也且笑且叹因信一憩息一饮馔之微亦显于寤寐万事岂不前定乎
　　张四海蛳
　　临安荐桥门外太平桥北细民张四者世以鬻海蛳为业毎浙东舟到必买而寘于家计逐日所售入盐炒杭人嗜食之积戕物命百千万亿矣淳熙十六年二月之夜蛳在盎者尽縁壁登屋上床绕衣扫去复集至于粘着肌肤不可脱张慨然有悟遂发誓云从今日以往不复造此恶业自别寻一营生道路愿诸佛子监察言讫悉坠于地天明空所有投诸江而改货煎豆腐以赡给

　　夷坚志丁卷三
<子部,小说家类,异闻之属,夷坚志>
　　钦定四库全书
　　夷坚志丁卷四
　　宋　洪迈　撰
　　林子元
　　福州闽清士人林子元屡应乡试未登名淳熙十三年梦人谓曰君送荐当俟贤兄来帅七闽可也觉而记于牍其兄自诚者虽尝业儒久已捐弃笔墨为商贾之事矣朋友或知之毎相面防辄戏之曰令兄已开藩否林亦絶意萦望至庆元元年秋试毕适报宣城中林蕰之镇闽喜谓其友曰吾兄待问正与新帅同名神不吾欺吾刻日以觊吉报耳洎九月二十四日揭牓林果以词赋居首选乃验士子得失固不偶尔郡守随时差择亦已豫定于九年之前则凡朝至暮徙倐去忽来世以纷更数易迎送顺逆归咎于造物殊不知防防主张信而有证特假手于人尽心力而营之只可笑也大儿时通判州事得其説甚的
　　杨九巡
