<!-- { "loadSidebar": true } -->
　　建昌邓希坦娶朝奉郎李景适女生三男一女女嫁承议郎施宗振长子大防次男名兴诗于女为兄好学有隽誉梦为人召至一处高阙华宇三美男子坐廷上置酒张乐侍姬十数辈皆顶特髻衣红寛袍如州郡官妓分列左右或歌或舞兴诗谛视不舍久之始认妓中一人乃厥妹也妹亦频属目流盼须臾一男子呼兴诗来前命击戏鼓辞以素为书生略不谙此艺其人强之曰但随汝意挝击虽不合音调无害也觉而恶之以语父母兄妹不谋而同盖皆感此梦也相与嗟异未几宗振赴行在惠民药局邓女随夫侍行卒于临安兴诗继没于乡里三少年者所谓木下三郎者也连昌多其祠宇希坦所居尤与一庙相近故被其孽
　　童汉臣
　　南城童汉臣士人也生二十而天厥后故友蔡掞梦其来问讯交际宛如平日已而连夕或间一夕必见之掞颇惧乃徙寝他室梦之亦然且泣曰自古皆有死独吾寃屈不可言掞曰君不幸正盛壮下世但以善而死何得云耳曰试视我形相如何视之乃成大蜈蚣累身赤足长八尺余延缘壁间掞惊而寤自是不复梦
　　建昌王福
　　建昌郡兵王福乾道中轮宿后圃巡半夜后逢女子于宅之北便门外年少姝美笑谓福曰我乃知军宅婆婆之女慕尔已久故乘夜窃出欲陪尔寝福惊喜过望即挟之至铺所鸡鸣始去自是眷恋不释虽当下直亦代人守宿厯数月羸瘠如正昼熟寝父母忧之父随其所往杂居众中伺察见女来就福绸缪欢聚明日呼扣之且问其病不肯言但云我未尝有病父怒欲施杖责方以实吿父为谒假使在家治疗又宻询郡舍老兵果有妳婆一女讶其安得常常出外且信且疑他日因福再上直复诣彼审视女又来父持灯逐捕女狼狈起走入天王祠而没明旦验之盖捧装奁侍女也引福至前低首不语于是击碎其像福掩面嗟惜堕泪逾旬而死
　　徐防御
　　吉州吉水人罗钦若杨主簿与眼医徐逺同游邑野外遇一客注目熟视不已三人同询之曰汝岂能説相乎曰然因试扣之谓罗曰君异日可至大夫谓杨曰君命禄粗尔却当以子贵如能早致仕可生封员郎末乃谓徐曰君真贵人也三人相视错愕虽童奴亦笑哂其妄乃诮之曰罗杨皆是及第官人徐生只一医者笈盘术日得百钱他无资身之策如何能贵客曰非尔所知日近清光者始名贵人此公行将遇矣众一笑而散其后罗杨爵秩如其説徐旅泊临安栖栖不得志适显宗太后患目疾访草泽医遂获展効补官与宅锡赉不胜计称为徐防御有子登科
　　黄左之
　　黄左之福州人为太学生预淳熙七年荐书是嵗冬池阳士人王生亦赴省试其家甚富以钱百千与黄左之结课王生事某神极灵验黄致祷梦神吿曰君来春必及第指一女子示之曰此君之妇也黄视女状貌不甚长簮罗帛花于髻恍惚间以爪掐黄手既觉手犹微痹自念若榜下娶妻岂无珠翠之饰顾簮罗帛花乎王与黄游处颇久相得益欢遂约曰君若登科当以息女奉箕箒明年果中选遂为王壻得奁具五百万成礼之夕俨是梦中所见者簮花亦然黄初调南城尉为人道此
　　青童送笔
　　上饶余禹畴待次全州教授淳熙己酉科举时玉溪门外李篙师梦青衣小童持笔五枝授之曰烦汝送去余教授处李接视但三枝有笔头其二只空管耳明日往告余不能晓也洎贡闱揭榜余氏子弟三领荐二中待补选次年侄铸登科
　　徐达可
　　承节郎徐达可临安人监行在榷货务门以淳熙五年卒其兄百禄素友爱哀念之甚切招临江閤皁山道士谭师一至家建设黄箓醮中夜达可凭一小儿索纸笔就灯下书三纸其一云达可平生耽酒迷恋荷兄同骨月开戒乗此功徳还家瞻仰圣恩深重不可思议其二云得荷天恩其三云达可平生无不了心愿道众共观其挥毫百禄与家人捧以泣视字画全与生时书札等为之镂版传示于人使知章醮感格如此
　　钟世若
　　绍兴二十六年宜春郡士钟世若谒仰山乞梦以占秋试得失是夜梦自庙外门进抵庭下顾见廊庑间背缚一人于柱囘望钟欣然有喜色且笑且语因惊寤为朋友言不能晓其指意迨入试出反身而诚乐莫大焉赋为题始悟昨梦而背缚者反身之义顾笑者乐也神既告以题必可中选乃精思运第五韵押焉字欲用孟子君子有三乐而王天下不与存焉及仰不愧于天俯不怍于人等语患无他经句堪对不觉伏几假寐髣髴间见黄衣一吏叱之曰场屋日晷有限岂汝昼寝时耶钟曰正为寻索故事作对未得吏问其故具以告吏曰胡不用孔子不怨天不尤人与饭蔬食饮水乐亦在其中为对乎钟洒然而起遂缀辑成隔聫云孔不怨尤饭疏食在其中矣孟无愧怍王天下不与存焉书毕自喜为得神助持卷而出考官阅读批其榜云隔对浑成可以冠场寘之首选洎揭榜经义为都魁钟居其次
　　黄逵真诗
　　乾道元年乙酉黄逵真过建昌士大夫多往谒必与之诗文修职郎邓珪诗云柳縁桃红春暮长家僮唤起睡中忙偶然日下音书至囘首江城又夕阳珪既得诗又问享寿之数逵真瞪视久之曰五十七珪时年四十四矣以来日无多且嫌夕阳之语但以日下音书之説恐或有中都荐召后四年乙丑夏五月十七日夙兴盥栉如常时近午觉体中微不快就榻偃息呼小奴奚童拊摩俄顷间遍身皆冷手足亦僵童撼之不应急报家人出视则已死才得寿四十八去逵真所许尚九年盖所谓五十七者指其卒之月日耳珪居宅在城下入敛时日正曛乃江城夕阳之谓也
　　罗维藩
　　罗维藩字价卿吉水人乾道五年省试罢梦其父吿曰尔在举场不可与福唐杜申争缘尔家校杜申亏了三十八年阴徳也两人皆以治诗有声暨榜出杜为经魁罗同奏籍而在杜之下二十八名殿廷唱第杜居第二甲罗第四甲相去甚逺

　　夷坚志甲卷七
　　钦定四库全书
　　夷坚志甲卷八
　　宋　洪迈　撰
　　戴之邵梦
　　戴之邵字才美吉州人少涉猎书记无所成名贫不能自养佣书于里中富家一夕梦荷锄入其圃劚地才一挥得铜印一纽方径二寸有缪篆若彝器欵识视之其文曰日方伯连率凡五字悬诸肘后再挥锄得一板今时所用漆札题诗两句曰愁絶江梅开岭岸不知失脚到南塘至三得铜天尊像九躯攫而怀之至四得小印八九悉拾取而归见其家方祀神礼毕彻馔遂寤夙兴颇喜谨志于主家书册之末自是感激思展奋顾无以资身放浪江湖学作大字为市井写扁额薄游抵长沙适张魏公居彼愿见无因稍扫人之门以希一盼值其诞日夙造听事以红粉书寿字于地广长二丈许公出见问为谁隶以戴道人对命呼至前犒以缗钱尊酒辞不受曰之邵妄意功名所望相公者固不在此辄衒竒以自售公壮其言遣书属之军帅帅收伍行且多与之金俾侦边亭息耗既行过期不反疑其亡去经数月乃还帅问稽留之故曰昨乗间潜入中原驯至洛都躬谒永安陵寝扣其证验曰有碑刻在出诸袖中而示之帅转闻于朝不没其实仍加推荐高祖正以诸陵为念遽命召见戴敷奏详尽音吐如流天顔悦怿诏补保义郎戴以本诸生不愿右列遂换右承务郎已悟昨梦第一印日字者面君之像也九天尊者祖宗也未几擢守均州兼管内安抚又悟方伯连率之应罢官归乡访故佣主饷遗累千缗求其所志书册以自表旋起知雷州地居岭外有地名南塘又合前诗句其后厯太府丞刑部郎官则小印之验也久之言者论其所得山陵文刻乃北方义士赍来欲献纳者而为戴戕后掩有其功因是被出以卒戴亦倜傥侠气或言所杀者盖一僧临死一嵗间覩其为祟未得其本末也
　　钱塘县尉
　　政和中提举两浙路学事杨通贯之按部婺州往访一异人坐间典牋吏以钱塘尉书至未啓缄异人曰得非求举乎杨曰然方欲论荐曰无益曰渠为五百鵞诉寃非久于世者杨未之信明日遣驶卒持荐牍往比至则已殂杨后到钱塘呼尉吏而问其状对曰以病死曰尝杀鵞乎曰平生不曾杀生数月前平江朱太尉托造鵞鲊遂买五百头醢之杨深加悼叹疑异人者通知幽明之故云
　　符离王氏
　　酉阳杂俎支诺臯篇载新罗国人旁防求蚕种于弟弟蒸而与之防不知也至蚕时有一生焉日长寸余居旬大如牛食数树叶不足弟伺间杀之百里内蚕飞集其家意其王也是説殊怪诞近宿州符离北境农民王友闻居邑之蔡村与弟友谅同处娶邑人秦彪女天性狠戾日夜譛谅竟分析出外或经年不相面谅尝丐种于兄秦以火煏而遗之谅妻如常法暖浴以俟其出过期亦但得其一已而渐大几重百斤秦氏始疑焉伺谅夫妇作客东村但留稚女守舍秦呼其夫同诣之诈女往庖下直入蚕房见蚕卧牖畔喘息如牛食叶如风雨声秦鞭以巨梃每一击辄吐丝数斤秦震怖魂魄俱丧急促夫归因病心颤逾日而死及谅蚕成茧皤然如瓮缲之正得丝百斤
　　王揖双鸡
　　鄱阳卜者王揖僦旅邸一室畜双鸡一牡一牝牝生子正抱啄于栖中揖有客唤童取其牡将杀而烹之牡叫呼牝闻声走行栖外孜孜注盼哽噎悲鸣若欲诉揖而免牡之死揖弗悟竟杀之牝踯躅哀呼不复顾羣雏终夕唧唧晨起不复食凝立砌下沈沈如醉然少焉气溢其吭遂喘而死
　　哮张二
　　鄂州大吏丁某死妻年方三十与屠者朱四通其子二郎尚少不能制至于成立朱略无忌惮白昼宣淫反怒丁子不揖以为见我无礼盖以假父自处也丁愤懑以母之故且虑丑声彰著隐忍弗言有哮张二者宻州诸城人遭乱南徙亦以屠为业壮勇气丁意可嘱此事而每与俦辈诣市饮酒张担肉过前辄呼买之而厚酬厥价久或至数倍他日邀之饮问何以不作区肆而行贾仆仆张曰非不能之但赤手乏本耳乃付之数百缗黙念彼当感我恩谊必可使从容曰君知我心中有不平事乎曰不知也丁以乞殴朱为请张艴然曰讶汝贷我钱盖欲陷我于争鬭奋衣而起自后相遇邈然如不相识迨于絶交众哂丁不知人而下交非丁亦衔之未几张拉朱同渡江买猪于汉阳争舟相殴击既归夜入朱室杀朱与男女并三人自缚吿官终不及丁一词时岳少保领大兵驻鄂嘉其志义移檄取隶军中不问其罪后以功补官
　　王公家怪
　　鄱阳人王公居魏家井侧好事邪神以求媚至奉五侯泥像于室香火甚谨忽闻屋底有异声俄如人音晨炊未熟饮食器皿自防冉冉而直入后圃隙人取之囘复去如故举家不能安迹乃徙舍于茶塲巷其怪仍前不止或寇冠珥亡衣袽以至牀榻茵席均扶舁而去布列廷下烟焰蓬勃起于衽帐急往扑救则已穿穴其后招道士治之且禳且祷为迁像置城隍祠于是始息
　　行者
