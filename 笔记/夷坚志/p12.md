<!-- { "loadSidebar": true } -->
　　抚州懐仁小邑也士人获乡荐者前后唯三人而皆出周氏曰召字彦保其子曰龙章字冠卿孙曰孝字君举孝若初名某淳熙丙午春梦报榜者至以杖荷席囊喏拱立于右阶之所既揭榜乃不在选中友人袁公辅梦有解帖两道至其一为袁世成一为周孝若且托袁致之于周所袁以与周己酉秋闱皆易名入试遂俱荐送而持榜恶少年衣装举止与所立处俨同昔梦无少差
　　黄溥梦名
　　崇仁黄溥初名某久游场屋淳熙九年秋七月夜梦报榜人至亟出观之惟着燕服不走卒状而二兄皆白袍列立黄询仲兄曰得者为谁曰汝也名为何曰溥梦中不曽问若何书字旦而志诸壁念同音非一莫知所从拟欲用普字而未决其友夜梦人持解榜报来长子豫荐书崇仁唯得一人黄姓而名从水黄私自贺曰李君之梦其造物欲賛吾溥字之疑次年更此名请举遂中选李之长子果同升云

　　夷坚志乙卷二
　　钦定四库全书
　　夷坚志乙卷三
　　宋　洪迈　撰
　　安国寺僧
　　饶州安国寺僧据庄园地池之入资用饶给胜于他刹名为禅林而所畜僧行皆土人相承以牟利自润僧妙辨者尤习为不善于持戒叅学略无分毫可称衣鉢差厚宝防之如头目绍兴甲寅五月以病死临命之际喉中介介贪恋不忍舍之状寺众在傍观之知其昬于箧匮精神混乱所致既絶就敛行者法珍守其柩未及举焚六月旦日将黄昏法珍方烛拈香觉左右前后履声窸窣四頋无所覩颇惧焉且二鼓寐未熟见妙辨从壁中徐徐而来貌如生时手拍供案弹指长吁又往发遗箧周视所贮复阖之继彻闗啓户旋亦阖之作怒推壁两堵砉然而摧珍大骇呼救乃灭迹由是感疾几死主僧命厥侣奉柩出城焚之而悉斥卖其物为修荐焉恠变始息
　　刘氏僦居
　　忠顺官王成为饶州指使而卒其妻刘氏自故居城隍庙西巷徙于牌楼南僦钟氏邸舎先是郡吏李生寓焉病瘵疠不胜烦躁赴井死数出空屋为恠鄱民多知之刘氏以赁直少且不审前事既徙入便闻剥啄嗟吁之声始访得其故于是取北斗经置井盖上举家尽夕不寐明灯待之二鼓后见井盖自举起一人从中伸两手攀拦裸出拈经戱弄大笑曰纵使是北斗经将如我何复反诸元处缓步往前门咳嗽数声而还刘家人怖惧相抱而坐良久隔扯人衣裾弹指常叹盘旋过夜半乃奄冉趋井中次夕复然刘亟移去自是无人敢卜居
　　景徳镇鬬
　　淳熙元年初夏浮梁景徳镇渔者设网于鄱江天色亭午景物清和水波不兴正往来投饵俄顷迅风大作冷气如深秋渔拏舟趍伏浒岸忽见伟男子百余辈皆文身椎髻容貌魁昻盘旋于沙渚一巨人青巾緑袍褐鞾玉带持金坐绳床指呼羣众分为东西两朋各执矛防刀仗互前鬬击其勇如虎格格有声久之东朋获胜退立少息西朋负败而走悉化为牛浮鼻而渡东队鼓噪追袭震揺太空牛既渡从横散佚不知其所如是嵗近境疫疠从县镇以西比屋抱疾而东村帖然始悟渔者所见向日争战而胜者里社之神其奔败化牛者瘟也
　　峱千一郎
　　淳熙庚子秋余镛仲庸赴饶州乡举还家贡闱未啓之前其仆程信梦报榜数人怀小帖云至余知府宅才入门又出曰错了错了自是峱千一郎耳明日又语镛镛不乐千一郎者其族子知权虽能作程文然学艺出镛下峱者里俗戏相标谑憨痴之也及九月十日榜至果先访镛家徐以为误而识知权处得酒一壶饮竟而持正榜者来乃镛荐送盖造榜者之际侦人例以小纸疏举士姓名匆匆探赜或以预选则蕝搯为证以故妄谬者多有顷知权来贺镛慰拊之而偿其所犒酒
　　余荣古
　　乐平余荣古乾道中以嵗饥流泊淮上偶得五雷法稍习行之时村落耕牛多病疾往治之辄瘉颇获酬谢可以糊口因是居焉淳熙己巳暂还乡其族侄知权妻詹氏者父母适如淮地知权与妻送之妻还舎感疾妄言谵语如狂如痴不复省人事乃招荣古视其状及行法考召盖詹之先亡也荣古顾曰可防起病者时卧房内便举手前向宛若受防继使鞭讯则又呌呼服罪徐谕之曰汝是詹家祖先自合随子孙住处受香如何敢擅入他人门庭且作殃祸吾念汝系姻亲未欲致法宜速去即谢过请释放许之俄顷间病者平如常
　　余尉二妇人
　　乐平余嘉绩再娶徐氏故夫程氏子来为娶妇徐氏性严急日夜詈责苛峻妇不能堪遂自缢死又一婢因为小儿烘鞋火误幇帛遭痛杖亦继死后数嵗当绍兴五年六月嘉绩将赴峡州逺安尉庖妾于屋末置梯覆酱缶甫登一级失足坠即不作声但两手执梯举领挂梯齿老媪见而呼之弗应就视之面色或青或赤痰喘如曳锯屹然不动扶与归灌以汤饮到晓略不寤余族子泰亨颇能行符法使验治之喘虽稍定而瞢腾如昔泰亨曰是为所祟非我所能驱禳也去此二十里有彭法师者精习三坛正法宜急呼之于是走仆竟夜邀之彭至篆符噀水步罡诵咒移时乃苏言记得才上梯时见两个妇女来便搦我咽喉顿于地觉神志迷罔防防随之去抵大宅庭宇髙焕堂上铺设筵席酒器罗列尽金银也引我入厨贮锅内菜羹与我闻宾客饮笑声甚驩如经一夜俄外人奔入呼曰天师唤乃得归始悟二盖故妇及婢也
　　董縡兄弟
　　余镒伯益之女嫁余干董縡縡赴乡举泊舟东湖尝谒余姊壻徐大声徐往报之日董仆辞以出徐望縡故在船上偃然自若以为皆余氏壻已为尊属而无礼如是怒骂极口其人俨若不闻徐还至城门则与縡遇相迎揖叙致徐犹怀愤不已但讶其适方坐船上何以能遽来朋辈为言縡兄弟孪生顔状如一偃然者乃兄耳始愧而大笑此与前志所书豫章道人婺源行者事甚相似也
　　周狗师
　　岳州崇阳县村巫周狗师者能行禁祷小术而嗜食狗肉以是得名最工于致雨其法以纸钱十数束猪头鸡鸭之供乗昏夜诣湫洞有水源处而用大竹揷纸钱入水谓之刺泉凡以旱来请者命之列姓及田畴亩步具于疏内不移日雨必降唯名在祷疏者得雨它或隔一塍越一堑虽本出泉处黄旱自若村民方有求时先持钱粟为饷未能办者至牵牛为质及应感则赍钱赎取之周所获不鲜然但以买酒肉饮啖所居则茅屋一区而已其所刺泉穴或源水即时干竭惧为彼民所抑故必夜往邑宰常苦旱并走羣祠了不向荅呼周使祷周曰请知县与佐官皆诣某所须雨具以行恐苍卒沾濡无以自蔽宰勉从之施法甫毕大雨至临川眼医郑宗说尝游行到岳识其人悔不捐橐装其术也刺泉之法方防不载他处亦未之有
　　妙静道姑
　　余仲庸初病目招临川医郑宗说刮障翳出次于舎傍徐氏庵庐盖法当避嚣尘以防损处时十一月中憇泊甫定立于门遇一道姑月琴贸贸然前来仅能辨衢路向前揖不去问为何人何自而至对曰妙静只是余干人寻常多往大家求化不幸有眼疾见乡里传说官人迎良医到此是以愿见之但妙静行丐茍活囊无一钱乞为结一段姻缘使得再见天日余恻然命僧童引入灶下留之宿时已昏暮将俟旦拯视童见之甚喜烧汤与濯足时时以微言挑谑迫夜置榻偕宿明日呼之出郑曰此名到睫睫毛入睚所以不能觑物治之絶易然亦须数日乃可了余语之曰汝是女子住此有嫌汝不过有眠食之虑吾令汝往田仆家暂歇以饷饲汝其人笑曰妙静乃男子非女也余察其行步容止语言气味为妇女不疑不欲逆诈竟唤仆导之彼舎徐徐访之果一男子耳平日自称道姑徧诣富室或留连十余夕其为奸滛不一而足至是方有知之者
　　龙旋窝
　　乐平县西三十五里地名龙漩窝相传以为昔有龙从地出防为汚池不知其何嵗年也绍熙嵗甲寅七月十八日天大雷雨白昼晦暝人对坐不相觌皆谓昏暮已而廓然开霁日脚衔山视官道傍桑园中一穴气蓬勃如烟雾少顷有从二里外至者云正见此处一大龙夭矫几百余丈拏空而升观者蓄缩惊惧累日始定以小绳数十丈矴石坠入穴内不得所止是嵗十一月余仲庸过焉闻父老言即诣其所穴口径可二尺许涵水极清澈愈下愈广犹有白气出于外距旧涡才百步此地去江湖逺而神龙居之不可晓也
　　小蛇
　　文安公小园在妙净寺南其西偏地势幽僻久不平治蔓莽极目绍熙五年七月二十圃人徐三以正午酌水放瓮见二犬共擒一蛇大如柱其长五六尺蛇囘头反齧其领一犬径衔蛇头吞嚼喉间滞凝不能伸缩复为蛇齧舌遽吐之俄顷犬死其一亦遭毒不逾时毙蛇体黒花方纹间之遍身生毛茸茸然名为铁甲五步盖蝮也
　　朱五十秀才
　　朱仲山者鄱阳人本宪台小吏后谢役读书为士称五十秀才居于上巷绍熙五年八月四日晩俄风起雨下电光雷声绕其室甚久一更后闻空中语曰往田头收未了又有问曰在甚处应曰章田也语毕倐然黒气如曳帛穿西北去光响寖息家人旦起见屋瓦皆破碎是时朱乃在荘数日监割稻妻虑必致天谴邀天庆道士张在一往禳谢张曰是天威也吾不敢行午后一仆来言秀才昨夜遭雷震死矣朱平生临财悭吝不与人为周旋然未闻显恶既罹祸酷或疑为胥时必有慝云其壻陶生在城中闻之奔往视之还家两日亦死朱将葬之日送丧者行田塍畔忽遭雷怖皆俯而窜伏至十月六日雷复震出其柩妻命僧诵经作懴哀祈所有变异久而未息
　　诸湖僧
　　鄱阳诸湖寺僧夜梦人告曰须用三盌水煑过言之至再寤而不能晓明日一童持白蕈来大如桶曰得于后山树下僧喜即命煑之初用水一升许逾时皆干蕈偃然如生又益以水至于三不熟僧忽忆昨梦疑其异物唤童锄就所生处才二尺见一菜花蛇蟠穴内已死而口中犹出气正蒸薄于上遂成蕈傍有小枿甚多村民采食之一日间死者三人寺僧尽脱此厄梦之灵如此
　　洪季立
　　洪烜季立生于元符己夘至绍兴丙子嵗五十八矣六月某日蚤起招馆客从侄乔语之曰吾夜得佳梦宜贺我昨夕正熟睡间见神人拊背而笑曰尔寿数本止于六十八缘近有阴徳幽防所重遂増十年未暇扣其何事瞿然而寤然则吾春秋几至八十自今以往犹有二十年优游田里可谓无望之福矣乔相与诵叹才拟召亲党置酒为庆是夕鸡鸣时忽得疾暴下迨明日午不起视神告之数乃减十年恶侮人如此
　　彭妇棺
　　从侄孙佋之妇彭氏绍熙五年八月下旬生子不成而死彭妇得病危甚佋之父以事留金陵伯父之为置棺且豫漆饰凡为钱百千经旬病少间念凶具留家不祥议转鬻之以供药饵费既有王三郎者酬直矣九月七日正午假寝梦老叟长七尺自外防杖来谓曰此器便欲用切勿妄动尔何情急若此万一不如意仓卒间如何寻覔觉而骇之急遣童问讯则病者势已变徙三日而亡

　　夷坚志乙卷三
　　钦定四库全书
　　夷坚志乙卷四
　　宋　洪迈　撰
　　衢州少妇
