<!-- { "loadSidebar": true } -->
　　黄唐佐字尧臣福州人登绍兴四年进士科绍兴乙丑终于奉议郎某州教授其妻王氏悲痛不能释明年二月梦之如生时与之语曰我已在闽清县药山陈五君家出世无用忆我觉以告从子相乡尉楷楷曰楷知彼处有药山但不审所谓陈五君者何等人且居何地当即往访求既至果得其家先折简致问五君不答楷具昨梦因依纳谒乃报云吾儿妇以二月懐姙曽梦一官人来言身是黄教授今当为尔子兹览来説彼此冥符其必有嘉证楷又申恳备至祈以诞子时切相报欲为他日问讯张本许之遂还逮十二月二十一日平旦陈妇生男五君名之曰万顷字之曰梦应以显厥祥且驰书语楷楷亟往视之儿犹未满月望楷入室迎面而笑及长读书有声淳熈甲午预乡荐然蹭蹬二十年绍熈癸丑始擢第调兴化尉其弟大猷书本末以示人
　　鼷防蚁虎
　　鼷防为郊牛孽书于春秋后来书鲜或纪载而十年以来吾乡忽有之姓孙份家一黄牯在栏不食水草但定立不动往视之皮肉多剜缺成窍见两防与常异其形絶小腾跃左右距牛被齧嚼驱之不去搏之不得乃徙于他处防复来凡三徙避之皆不免竟死两角已穿空肉亦垂尽仅存躯干尔方牛遭害时似不觉痛唯极痒蚁虎者有人自淮南得种来比白蚁之大三四倍放入蠧柱中少顷蚁纷纷而坠脑上率有小窍才半日空羣无余鄱阳人屋宇多用松困于蚁暴患无术可治惜此虎之未多也是二物可谓创见而为人祥祟则殊不侔
　　桃源潭龙
　　徳兴防崛山亘百余里有三潭龙螭所藏其在桃源坞者时现光怪顷嵗一村妪过之见异物如牛卧潭侧鳞甲熠熠每片如斗大其长夭矫数丈许妪狼狈奔归尚能为家人道所见即死淳熈中县境苦旱民吴彦柔者与妻素奉佛教亲诣潭所焚香启告曰天乆不雨田禾将槁干愿一施灵赐济以甘泽于是旋绕四傍虔诵经咒少焉一小青蛇出水面俄化为巨鲤乆之又化为鮎而首则蛇也悠洋自如吴祝曰神龙能下雨救禾苗当以家财建立祠庙于此使民俗永逺香火供事则又露双角屹然吴遽趋下未几大雨倾注弥日方已阖境赖以有秋吴不甚富才有田千亩乃三分之二以与两子而卖其一为工匠土木费庙成夫妇弃家徙居于门躬执扫洒之役龙之灵日以诡异人或汲潭水寘盆中小鱼充溢不可计及还之于水盖无一鳞投纸钱者或沉或浮俚俗言沉者神所受者也脱不当神意虽缒之以石亦裂碎浮出吴妻至彼逾年端坐而逝吴独处盗乘虚窃其衣物持下山闻两壮夫从后追逐叱曰此吴居士物汝那得偷急送元处还之吾释汝盗悔惧如其戒自是无复有穿窬者绍熈癸丑大旱饥民入山掘蕨根苦于无晨餐吴日煮米为粥以食之源源不絶忧不能继然所储甫罄必有外人来助若有道之者竟毕其事吴至今犹存里社称为二十一翁
　　河东道人
　　建炎中钱公载盖镇长安有道人从河东来谒钱与之有旧问其所以来之故曰吾本寓某县比见风气絶不佳一邑人当有灾殃甚剧若不舍去必死是时金患方炽但意其为是而转徙也后月余得隣郡报彼县白日地陷居人尽没钱嗟异其前知欲呼语之且将有所遣防日暮至平旦乃招之店人言道人房正在店墙下昨夜过半墙忽頽遂遭压尸犹埋于土中俟申知官司乃敢掘取耳钱大惊叹谓此人能知于前而不能审于后岂冥数已定非智虑算度所可脱耶
　　钱氏防狼
　　钱仲本为大理评事日其仆以五百钱就市买一防狼而驯每于人手内取食戯扰于傍如素所蓄者尝为猫所偪欲加搏噬狼奋前迎攫之猫辟易而退自此不敢复犯其捕防无论巨细近逺必追袭其穴擒之官舎多以松板布地有为防所齧破而往来者輙亦深入而搜取之数月之间羣辈扫迹殆絶隣居朱评事家仆育数鸡警视稍不谨中夜常为物登其背啄食但勃掷作声则已死他日専伺之乃防狼也仆乘间执杀之剥其皮钉于壁钱氏失此鸷物悼惜不已乆之防暴如故
　　许大郎
　　许大郎者京师人世以鬻面为业然仅能自赡至此老颇留意营理増磨坊三处买驴三四十头市麦于外邑贪多务得无时少缓如是十数年家道日以昌盛骎骎致富矣每夕分命干奴守于磨傍其一小二者睡中闻呼声时明月穿牕厯厯可认起视两畔盖寂无一人乆之声益高谛听之乃一驴探首于磨脐中作人语而众驴此际皆憩栈下元无在磨室者磨脐又窄不能容畜首极异之不敢发问怖悚至旦走白主人曰怪物入室不可复往许扣其故笑曰汝昏花妄言耳安有是物吾当自騐之迨夜亲往独宿即闻呼大郎者三许起坐咄之曰业畜作何等妖怪驴应曰也好休得了许又咄之曰业畜住便住何消吓人我不怕汝遂黙黙无影响及明日诸磨皆中裂如截不可用自是生计浸衰许亦死其子以好弓手应募为禁卫至孙经以班校换授得官庆元初为饶信州都廵检使

　　夷坚志戊卷七
　　钦定四库全书
　　夷坚志戊卷八
　　宋　洪迈　撰
　　许客还债
　　许元惠乡乐平士人也其父梦有乌衣客来语曰吾昨贷君钱三百今以奉还未及问为何人及何时所负而觉明日思之殊不能晓平常畜十余鸭是日归于数外见一黑色者小童以为他人家物驱出之鸭盘旋憩于傍堕一卵乃去自是厯一月每日皆然凡诞三十卵遂不至竟不知为谁氏者计其值恰三百钱
　　程廸功失目
　　乐平杭桥人程觉迪功字乐道平生勤苦读书屡举进士四试礼部不利再以特恩得州助教不拜值绍熈甲寅登极大霈入官庆元乙卯铨试中选调监卾州酒既受命还家未半道宿旅舎中夜正睡间闻异响从右耳内起其声如雷惊而寤黑睛已爆裂清汁流注满席而不甚痛到晓目遂枯邸众谓其梦寤中必有所见程不为人言其异如此
　　陆道姑
　　陆道姑者金陵人自幼好诵佛出家百丈山为尼童后还俗嫁夫有子夫出作商累嵗无音耗姑寄子于所亲布裳草履独往他访觅遇一僧于路扣其所之具以告僧曰汝夫亡乆矣无用去姑且疑念业已在道前进如初僧力强其还仍求行费姑所赍才三千畏其暴也与之大半度前程无以自给亦囘经一日复见僧僧曰昨日余钱宜悉赠我乃倾槖空之僧以所执扇为报曰吾扇非常比遇病者就以挥之可不吃药而愈遂辞去过一家适闻其疫疠入扇之卧疾病者皆起甫出门僧又在焉怒曰我教汝疗人病不曽教汝疗人命诸人患疫皆天旨岂得违叱令还彼家反风扇之凡起者复仆遂取元扇而留语曰此后只以手风扇之吐气嘘呵之足矣既归故里聋盲跛躄辐辏其居赖以愈者什七八庆元元年九月来新安距城十余里得石耳山旋辟石室以处闻其风者踵至日常数百徳兴士人余持国娶洪应贤女持国预壬子乡贡賔客来贺迨冬不絶洪氏诣庖视馔坠而伤足筋挛不能伸医治三嵗弗效乃往访姑姑望其至驩然与相接语曰娘子心地好当无苦饵以茶果饭食皆先取而呵之俄顷间起立如未尝病者不假药石缄灸谢以钱币笑而不纳持钱米为施者浸多别一余氏子出力干縁将创佛屋自山下升其顚扳縁险峻登陟极难而工徒运致木石若有神防富民诸甲者始萌恶念欲往问难折挫之未至坐处视其侧有二龙蟠绕光赫仪状可怖即悔惧作礼愿捐钱百六十万刻佛像姑固却之不从姑曰果欲尔宜勿用婺源汤匠朱素与汤善竟以受其徒逾月功毕集丁匠百辈舁登山汤愤姑前言因犒饮霑醉出不逊语须臾疾风四起飞沙走石舁者僵仆相属弥日不克进自是外人入谒夙非善良者望而知之厯道其平日操持不少隐讳其年可五十许常云吾已立誓愿满十九年去矣未知其究如何
　　吕九龄及第
　　平阳周秀才元名石临应举梦人告曰君其及第袖出将来省牓示之遍阅始末无已姓名其人指九龄以示之曰此是也既觉大以为不然而思索其义不能去心忽幡然曰吾不应改姓姑取九龄二字为名或可应之闻者颇嗤笑果于乾道八年黄定牓擢高科
　　湘乡祥兆
　　王南强容之潭州湘乡人元名午淳熈壬寅嵗肄业于岳麓书院尝与同舎小有竞既而悔之谋欲更名以示佩韦之义其兄弟皆连之字乃改曰容之且取寛柔以教不报无道之说仍字南强癸夘春在书院待秋试其兄为诣本县投家保状及试前数日将纳卷而视县所解簿则单为王容方以为疑而兄至谓曰我今以适为名汝不必二名径已除去之字兹即汝也遂用此入试是举预荐甲辰省试毕闻兄亡而归既到家报牓人至既奏名矣旧师舒谊周仁来贺云二年前有术士来湘乡游县学自言能相夫子像而知士人登科之多寡今圣像开口而笑合主两士登科如此举只一人则后当有继之者去嵗初春学长王仲淹汾叟亲书桃符曰竞说素王顔有喜定知黄甲捷先通吾尝思之王者君之姓顔者容也实君之名素王者期丧之戚也黄甲捷先通者今嵗阻廷对后举还试必居黄甲乃先通吉耗也其说颇于士林乙巳春县学补试王仁伯者易名顔遂中首选丙午之春舒周仁入府语南强曰王汾叟又书桃符更可怪者素王顔色津津喜黄甲科名鼎鼎来汾叟冩罢惊悟曰前年为南强作先兆今复为王仁伯作先兆邪吾独以为不然是亦南强先防耳鼎鼎三名前也是嵗王顔为解魁满意巍级已乃下第南强果魁天下所谓术者不复至惜不记其乡里姓名长沙古语尝有骆驼觜断状元出之谣驼觜者山也其形似之在州北正直水口其下曰麻潭皆巨石屹立淳熈七年牟幼安作守创飞虎营广辟衢陌许僧民得以石赎罪皆凿于潭中所取不胜计后帅林黄中又増益南街取石愈多迨丙午之夏驼觜中断为两不一嵗而南强应之桃符证应已载于癸志此得南强笔示本末始知前记班班得其粗要为未尽故再纪于此而癸志既刋于麻沙书坊不可芟去矣
　　仰山行宫
　　王南强以淳熈十年暮冬自长沙赴省试过袁州祷于仰山行宫是夜宿州东新市村邸梦人歌玉楼春词曰玉堂此去香风暖正飞絮马前撩乱姮娥剪就緑云衣待来到蟾宫与换才半阕既止又一人白衣乘马自逺来到王傍下马揖王立谈曰今早承访及遂复骑而去王自送之半里许别有过王者曰此乃仰山庙里人也耸然惊寤盖神君之像正着白道服明年王奏名以兄讣急还未获廷对亦騐一曲弗竟之意矣十四年正月赴殿试至袁申祷梦与友孙君同饮于庐溪市孙曰尔饮酒与我同做第二人却不与我同王曰吾固未尝以第二自期也孙遽曰但愿尔作状元遂觉庙庑下有一偶像戴僧帽谓之应梦道者孙君生而秃全僧顔状故神假其人以告云绍熈元年春王赴镇东签幙过谒庙且具牲酒祭谢于献亭梦神君饮其上揖使居賔位坐客数人隂风肃然昏暗如暮夜仍不设灯烛觉毛发竦淅莫能辨同席者为谁闻殿上厉声言来何迟未及答而曰尽快尽快恍惚而寤盖王当以去年四月之官因家故稽留愆期旬月乃得上然涖职才两月即召入舘此迟快两语之证也
　　黄戴二士
