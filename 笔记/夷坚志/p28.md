<!-- { "loadSidebar": true } -->
　　进贤县简坊市皆诸简所居田仆赵三每日入山采薪庆元元年七月久雨乍晴持斧至山颠见巨松下一大蕈其径一尺八寸摘归夸语邻里以为平生所未见酒肆王翁尤异之谓曰我与尔钱以与我将挂于店外以诱饮客赵许之而嫌所酬薄与妻言蕈如许大而王翁只肯还五十钱不如我一家自饱傍人亦共賛即分擘洗涤和米加味作唤妻妇孙均食讫乃就寝未及交睫皆觉腹痛雷鸣竞奏未到明尽死独一孙数嵗以呕吐得免简氏为收育之蕈之有毒固多此祸一何惨也王翁家与酒客亦危矣哉
　　复州铜磬
　　复州干明寺四隅皆湖绍熙辛亥渔人举网得古铜磬泥土渐蚀方就水揩涤寸许其光赫然透照肠胃而旋转不止置之篷顶亦然波涛旋觉汹涌谓为怪掷之岸上以棹扣击声彻云汉而旋转愈甚因投腐鱼实之犹转不止乃弃诸水中明年春主僧清显方闻之募众渔访索得于别浦但经鱼汚处不复光唯唇间尚可烛须眉声虽清扬终不如向来也
　　向仲堪
　　乐平向仲堪字元伸绍兴十一年通判洪州府帅梁扬祖侍郎峻于治盗尝欲杀两人委向审问吏以成牍来问盗所在对曰彼已伏罪例不亲引恐开其反覆之端但占位书名足矣向曰人命至重安得不见而询之干官赵不系谮于梁梁召向责其生事向曰如帅司即日径诛之何必审实既付之狱则当准式引问若无罪而就死地想仁人不忍为也梁感悟遂竟其问果平人耳遂得释后自他州赴调宿晋旅邸一病濒于危殆梦至殿宇间闻主者云向仲堪有治狱隂徳特延半纪既觉浸以安愈诣天庆观启醮筵以谢再生其青词自述云顷既罹于重患忽得梦于良宵觇玉岭之无涯愈觉真都之邃续龟年而有永亲闻帝语之详旋复贰处州终于官距梦时正六年也
　　公安药方
　　向友正元仲之子也淳熙八年为江陵支使摄公安令疽发于胷臆间拯疗半载弗愈尝浴罢痛甚委顿而卧似梦非梦见一伟丈夫长巨目着拂尘披衫防揖而坐传药方与之曰用没药蒌乳香三味以酒煎服之且言桃源许轸知县亦録此方但不用蒌若欲速効宜服此友正敬谢即如其戒不终剂而痊后诣玉泉祷雨瞻亭中闗王像葢所感梦者因绘事于家
　　向友正
　　向友正绍熙四年为复州推官五年正月十五夜月不甚明其子彦漳见舍后一黒物长丈余以为木影也俄而少动因叱之逡廵而明日白其父父曰昔翁在时我夜读书窓下月色皎然覩一影甚巨自隙窥之乃极长黒人腰与檐齐怖而就寝既而翁捐馆今无乃此乎后九日友正无疾而卒先是孔目官任逊死已十余嵗是日逊妻见故夫帻履袍笏疾趋过门全如生时形质邀之还舍辞曰吾今为西祠判官适孚恵神王以推官严明使召之汝姑少待至二更后复来叩门语曰向公非人间可留必别除命我行亦不容缓矣遂去俄而向亡
　　刘之翰
　　田世辅为全州都统制荆南人刘翰者待峡州逺安主簿阙作水调歌头献之曰凉露洗金井一叶下梧桐谪仙浪游何事华发作诗翁乌帽萧萧一幅坐对清泉白石矫首抚长松独归来晚声在碧霄中神仙宅晋玉节经金狨黔南一道十万虎控雕弓笑折碧荷倒影自唱采芝新曲词句满秋风剑佩八千嵗长入大明宫田览之大喜致书约来金城欲厚加资给之翰遽亡明年田出阅武见之翰立道左泣曰人殊涂公能恤吾家亦足表践言之义忽不见田大惊异亟送千缗与其孤







　　夷坚志丙卷十
<子部,小说家类,异闻之属,夷坚志>
　　钦定四库全书
　　夷坚志丁巻一
　　宋　洪迈　撰
　　南康神惠庙碑
　　大观三年秋长乐陆端蕴自太常少卿坐议原庙不合谪为防州瑞金令其弟端藻在京局亦屏去得武夷冲佑观随之官是岁九月戊子夜梦舣舟江臯登北岸见堂崇深一丈殿上衣冠甚美前揖曰吾顺济王也子何以至此然吾祠宇子当为吾记仍书之藻逡巡谢曰欲作记须刻石此无碑材欲书则字画不工且名字湮微不足为重乃以中朝达官某人言曰王其委之王色庄声厉曰谁谓南康而乏碑材谁为达官吾不知也但记而书之勿辞藻拱手曰敢不敬奉命王色定延之以入修廊曲槛花木掩映若画图然久之语曰吾今循行子亦归矣当以顺风奉送又曰风之逆顺亦非可私特世人弗之知耳俄有武夫磬折庭下王顾曰今日风色何如对曰顺风也王笑视藻曰可去矣相与行至林麓间而别王登车车制絶异藻请其名王曰禹乗四载以治洪水此其一也即与徒御去如云烟藻矍然而觉十一月罢祠入京调南安军南康丞复归瑞金政和元年八月至官二年二月甲辰夜梦中恍惚若见王者后数日邑民来告蜿蜒之物见于桥者三日矣请各献地创为神惠建庙以奉王三月甲子相地越十日甲戌神见于祠所于是庙成藻念昔岁之梦王云南康盖今涖官之处其所建立乃江之北岸也遂为作记以八月丙子立石于庙中石刓敝不耐久淳熙十三年知县李秩重刻之今见存
　　王百娘
　　明州王氏女百娘少孤寡无依其舅陈安行舍人毎携以之官连岁苦疾疢绍熙三年夏忽患瘖聋不能与人接仅识字毎有所欲但于纸上书之陈批谕使投诚观音大士冀或慈怜因晨夕礼拜不怠毎假寐如入定状必见端严瑞相训诲拳拳且劝以作礼西方阿弥陀佛仍亲授四句偈曰净土周沙界云何独礼西但能囘一念触处是菩提又云可普劝持诵曽未逾月二患顿愈竟不假医药之力陈谓其力愈纯至应答如响为镂板以广其传
　　徐熙载祷子
　　乐平徐熙载只有一子以淳熙甲午岁八月二十四日亡明年徐寓舒州宿松令钟照之馆舍值子初期偕南台寺供佛长老宗悟升坐为举唐顾况之子非熊再生为顾氏子之事且云吾有观音圣相极异今以相授能刋板印施必获报格徐敬而受之携归书斋钟令为唤匠者于郡城逾月方至启像匣视之已有黄蜂作三土窠如龙眼大其子同时飞出二巨者甚健一细者甚弱几不能相追随钟令嘉曰蛉之子殪而逢蜾蠃祝之曰我我久则肖之舜俞它日当有三丈夫子矣明年果以八月二十四日生男名曰伯仁考诸五行命书实为还魂格继又得两男但季秀而不实符弱蜂之应云钟令尝为之序
　　建康太和古墓
　　建康屯驻中军敎场在城外其一隅有堆阜坡陀突兀相传古墓也统制官成彦信以其妨碍毬马奔骋且妄意冢中之藏欲去之夜梦一女子衣裳冠珥不似时世结束年可三十许顔貌美丽跪云妾处此八百余年矣遗骨凄凄幸而得存今闻欲见发掘倘于人不至深害愿止役无使泉下起暴露之叹成觉以告同咸皆劝其罢议坚不从竟命徒削平果得塜究其砖甓上有晋太和年月防记盖海西公在位时妃嫔塟处虽骸骴不全存而妆奁镜台盆杆之属皆精金所制凡数千百两悉掩有之自以为得策未几一皁隶从临安来谒言见执趋走之役于甘太尉门下今此军郭都统本太尉所引荐而今者颇忘恩背徳故使我来语君托密防其过欲行罢斥若能裒具其实上之当擢君为代成大喜信以为然厚犒之即罗织十数事语所亲且其性不能谨又漏言于人郭闻之愤怒摘其罪举劾之坐削职秩使白衣自効是时淳熙十一年景裴弟倅贰建康亦识之经十余年帅皆谓家贼难防莫收置戎列无由可复故知之者以为隂谴致然所谓甘氏之隶盖亦常至诸军传达主人防意后以过遭逐犹冒循旧态故成生不以为欺成生故开封仪同三司闗之子记其名不甚的
　　三赵失舟
　　江都总管赵士説淳熙十二年宗室中有叔侄三人自临安调选归其所居同邑当四五月之交共买小舟经吴兴过溪中一滩日午风大作天色晦暝若有物执其柁即时沦覆幸水浅得不溺死既达岸茫不知为计俄一笼漂至前视之则叔诰命袍鞾之属虽遭渰浸畧不污湿叔甚喜二侄泣曰叔已无所忧奈我等何继又一笼漂至二侄文书在焉日已暮投宿村舍侵晨徒步而出见田父荷鉏治地望其仓皇愁窘问之告以故父曰何不往问赵法师可知底蕴且语其居处遂行访之亦宗室素相善者赵厯扣曲折云彼处乃小小川渎何能壊舟船必有异吾行制神术当相为考召立可见矣作法才毕物已盈满其家其为首者盖向所遇田父也赵责数之仍索舟中物一一皆在悉为此家属服用若都城所谓冠珥首饰则妇女掩为已有状具赵骂曰汝既溺人舟又窃取所赍安得逃罪欲行绳治对曰某忝为当界土地前此数日被城隍司公牒指名覆此舟诸物皆据牒交领惟三人诰命及制书非籍中所载旋送还之矣牒见存可以验视赵取而阅之竟无以罪之于是释使去
　　徳兴潭鱼
　　徳兴县乡落问失其名有大潭四十年前一巨鳜出没其中身如苇席两领长阔毎出游泳辄有小者数十从之亦各长三四尺居民见之熟不以为异某道人自江西至与居者言此物不可不去若停留更久将为里社兴大灾诸人傥见信稍出钱与我当为去之于是村中逺近共约许以三十千道人曰吾必俟见效然后告行使刈水蓼无闲新旧干湿悉贮于敝竹笼中凡数日所得盈岸乃举置于潭翌日曀雾坌起障塞潭面零雨霏霏一声震响如雷徐即开霁则自潭上削成沟深径各数尺巨鳜由之而出赴江中羣鱼尾随者十余头曝于泥沙不能去村民争取以食一乡喜贺谢钱如约付之道人受已即辤去然无有询其乡里姓氏者邑士张僧师川亲见之为景裴説
　　杨戬毁寺
　　崇宁以来既隆道教故京城佛寺多废毁先以崇夏寺地为殿中省政和中又以干明寺为五寺三监杨戬又议取太平兴国寺改为邸店及民舍以僦直初拆正殿瘗佛像于殿基之下至于支体破裂已而戬病亦胸腹溃拆而死时中贵复有欲毁启圣院者坐是乃止
　　禁中凉殿
　　政和间诏于禁中之西南营一凉殿为雄屋四重数十楹既成将防吉游幸扃钥甚严毎夕命小黄门两人守直其处时已炎暑但对寝于扑水下夜未半闻内外喑哑叱咤之声殊猛厉竹夫人相逐跃舞不容交睫颤怪彻晓以告知省卢太尉卢别易两辈往説其怪亦然犹未深信亲往验之才至殿外正门轧然自启卢遽入即有人锁其扉以至第二第三重皆然望其中灯烛辉赫寒风肃然哲宗南面坐嫔御列侍巨珰郝随刘友端辈十数人拱立见卢至喝曰卢某何不起居卢流汗再拜继呼使前宣问曰汝来何为也对曰被防洒埽新宫不知圣在此触突天威死有余罪帝意怒不释曰汝归去説与官家这些个屋也不让得与我卢曰恭领圣防又拜而退毎出一门随即施锁卢明日白奏不敢尽言惟云车驾乞未须往遂虚而不居卢之孙居于豫章东湖上为客话此
　　韩庄敏食驴
　　韩庄敏丞相嗜食驴肠毎宴客必用之或至于再三欲其脆美而肠入鼎过熟则靡烂稍失节则坚韧庖人畏刑责但生缚驴于柱才报酌酒辄旋刺其腹抽肠出洗治畧寘汤中便取之调和五味以进而持纸钱伺于门隙俟食毕放箸无语乃向空焚献焉在秦州日一客中席起更衣自公厨傍过正见数驴咆顿柱下皆已刳肠而未即死为之然客生闗中常食此肉自此遂不复拄口韩平生严毅令行禁止罢相之后出镇长安时藩镇庭参之仪久废惟初到日聊一讲韩令五日一为之僚吏厌苦一旦得小诗于屛上其词曰五日一庭趋全如大起居相公南面坐只是欠三呼韩读竟畧不动色徐言却是我错了于是改令毎遇坐防则为之谤者亦息人服其临事不惧坚彊有决云
　　郭大夫
