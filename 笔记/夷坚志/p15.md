<!-- { "loadSidebar": true } -->
　　汴人阎义方随父官于鄱阳因买宅以居义方死其子黻习行五雷术而为人儇薄少诚敬先娶严陵余氏女经数岁休离之而蓄妾每数月无娠姙逐去前后七八人夜耽着酒色不复于法箓介意绍兴中五年六月正昼大雨氛雾蔽其室黻之女年十二三岁见白衣老翁丈许伈伈而入滚大火毬于庭户女骇颤欲仆翁挈之归房震雷轰击一柱一梁皆有损劈痕侏儒尽碎其家先事四圣绘立像尝为廏下两马阙齿至柱处伤像两目乃令画工复写别本为坐像而卷束旧物覆以东坡石刻墨竹是日悉捽烈无余一轿析如粉椅桌之属皆然灯架二檠一长一短短者捽而长檠不动庖婢遭火败面邻居一婢郭氏亦为残焰所灼灰埃积地厚寸许若累年无人居者附近数家屋宇皆揺动黻忧降罚未艾招王仙坛塲道士醮谢王盖素行雷者语之曰此法中神祗威猛吾羽流清净犹常常戒惕岂君尘俗辈所应用心凡所传文书之类冝以付我不然将获大戾黻惧而从之且上章谢罪缴纳方法誓不复敢行初黻之女兄为母杨氏钟爱招乐平洪野将仕作赘壻是岁秋以病亡临终与母诀曰此宅蹀已久必生变怪宜急徙以避之母不暇如其说未几有雷祸
　　茅君山隐士
　　元丰中金陵大水溪壑暴溢有一木长可及寻泛泛出茅君山中萝荔羃被以苍藓过者不觉其有异也有渔者遇于曲渚其气薫然就视之人也亟走告茅山观主刘混康刘率其徒至验之信然为迁于防侧剔荔去藓从而浴之敝衣凋落如网罟然绀发玉色方瞳冏冏蹶然而兴顾谓众曰饮我以水既饮复问岁厯对以今某年怅然曰二十年矣余昔岁客真州遇二僧语予曰观子风标清峙有方外之趣可以学道然通都嚣尘非栖养之地宜游茅君山以链真观予以无资可游为解僧曰但从吾行遂同涂以来寓洞中授我收视反听之术临别一方技见授且戒曰融神寂虑勿挠勿畏他日当复见汝自居于此茫不知晦明寒暖风雷霜雪之变人间得防去取欣戚之累方翺翔广汉之乡莽苍之野伥伥然如偃于巨室而无所觉今寤而偶俗讵可见吾师邪道流惊异延致斋室朝夕奉香火盥沐谨慎乡闾奔趋浸浸闻于郡邑金陵守备礼迎置馆舍达官搢绅日造谒曲拳跽拜以祈养生之方流传他闻者以不得见为恨而此人本无悟入岁余志日骄汰间有遗之果实者稍取啖食或馈以素羞亦喜而弗拒衣衾钱帛到辄受之至于服靡囓肥耽嗜醇酒情欲所肆漫不省择未几病死略无他异上官彦衡作传书其事叹其以俄顷之间弃累年之养畔师教捐初心云
　　因掲尊者
　　邵武光泽县龙兴院僧师满绍兴十四年十一月梦老僧百衲支笻跏趺而坐云来自南岳将赴上官氏供翌日闻近村富郴守作供十六尊者继有云游比丘至彼室言方适逺涂而行资不裕欲以所藏武洞清画罗汉及中尊碑本售于人取视之至第十三因掲尊者则宛然畴昔入梦之人也满大叹异谓诸佛慈悲将以坚其信心遂空囊易之别置于定光园应堂之两壁因欲少加润色为供槃巾鉢之类而力未能及于是宣说梦证丐诸檀越甫及乡士上官之才之门则亦先见梦矣之才谓满曰子贫无赀吾为子作佛事子勤香火可也乃偿其初赎之价为设标饰益之以家所常事惠应圆觉二像且增葺其堂李都光祖作记
　　英州野桥
　　先公谪居英州无禄粟以食日籴于市郡人或云去城七十里曰东乡有良田于是旋空装买百亩令季弟景徐往检校方冬获稻而先公忽被疾遣仆走报徐弟得信时已黄昏急驰马归行半道马忽踡局缩栗若有所畏驭者曰近有虎在适月胧明遥望数百步外丛薄中果一虎弭耳而过马盖已见之徐亦怖然思亲念极强加鞭将至城五里许值断港无船可渡临渊上下得横木经水中谓为野桥遽践之甚滑不可移足乃跨之而进手所托处黏腥如饴饧暨到家东方已明他日再经彼处原无所为桥盖晨夕蛟螭睡熟以故人履其背而不之觉或谓诚孝所感得济幸还且免搏噬之害其危如此
　　单于问家世词
　　东坡送子由奉使契丹诗末句云单于若问君家世莫道中朝第一人用唐李揆事也绍兴中曹勋功显使金国好事者戏作小词其后阕曰单于若问君家世说与教知说与教知便是红窓逈底儿谓功显之父元宠昔以此曲著名也后大珰张去伪之子安世以閤门宣賛为副使或改其语曰说与教知便是中朝一汉儿盖京师人谓内侍养子不阉者为汉儿也最后知閤门事孟思恭亦使北或又改曰便是盐商孟客儿谓思恭之父为贩鹾巨贾也
　　真扬慧倡
　　江淮闽浙土俗各有公讳如杭之福儿苏之獃子常之欧爹之类细民或相犯至于鬭击宣和中真州倡迎新守于维扬扬守置酒大防两班妓乐扬州讳缺耳真州讳火柴头扬倡自恃防府意轻属城故令茶酒兵爇火而有烟焰使小鬟戒之已而不止呼责之曰贵官在大防上张筵如何烧灰不谨却着柴头咄置再四真倡笑语兵曰行首三四度指挥何得不听汝是有耳朶邪没耳朶邪倡大慙乾道中滁州教授考试于扬府既出院赴郡集帅命妓侑觞教授者儇子也呼一倡歌于侧怒其不如指诮之曰大府乐籍却山野如此倡徐徐答曰环滁皆山也此客愕然终席不复敢出一语
　　合生诗词
　　江浙间路歧伶女有慧知文墨能于席上指物题咏应命輙成者谓之合生其滑稽含玩讽者谓之乔合生盖京都遗风也张安国守临川王宣子解庐陵郡印归次抚安国置酒郡斋招郡士陈汉卿参防适散乐一妓言学作诗汉卿语之曰太守呼为五马今日两州使君对席遂成十马汝体此意做八句妓凝立良久即高吟曰同是天边侍从臣江头相遇转情亲莹如临汝无瑕玉暖作庐陵有脚春五马今朝成十马两人前日压千人便看飞诏催归去共坐中书秉化钧安国为之叹赏竟日赏以万钱予守防稽有歌诸宫调女子洪惠英正唱词次忽停鼓白曰惠英有述怀小曲愿容举似乃歌曰梅花似雪刚被雪来相挫折雪里梅花无限精神总属他梅花无语只有东风来作主传与东君且与梅花做主人歌毕再拜云梅者惠英自喻非敢僭拟名花姑以借意雪者指无赖恶少者官奴因言其人在府一月而遭恶子困扰者至四五故情见乎词在流辈中诚不易得
　　了奭应梦
　　鄱阳永宁僧了奭初行脚往庐山将叅天池长老行机法席方入室机逆问曰汝非某人乎对曰和尚所问乃了奭祖师今亡久矣不审何以知之机曰吾夜梦此人来作礼今而汝至汝得非乃祖后身也盖奭之祖以试经得僧而奭亦然闻者证为后身之兆机自称简堂名震丛林不妄接纳奭于弟子中遂为上首后嗣法出世住持圆通始入寺之夕梦延众僧防茶而已居第六位觉而莫晓才阅六月移莅他刹乃悟第六之义久之归荐福而终
　　永悟侍者
　　福州僧永悟屡住禅刹一驻锡处必擕其亲侄为侍者悟规矩峻整他人有犯必致诃谴唯此侄过举一切优容未尝少加诃责人莫敢言后住白州国清寺侄愈恣不律诸上首羣起攻之诣方丈白曰若是人不出大众当散去悟始惨然曰此事久不忍言今度不可隐此僧乃吾母也众拱问其说曰吾虽出家然多在故居一室打坐时母氏已亡忽一夕见其掩面入兄之舍方惊怛欲起则闻孕嫂免身生男既长遂为买牒落发常以自随故虽知其犯禅禁不忍问也众皆叹悔摧谢悟曰事既彰露彼不宜复留遂遣出院未几悟亦避席臯之侄过南康见兠率长老法端说
　　广福寺藏
　　江州彭泽县北四十里广福寺有轮藏极华壮妥洁绍兴初巨盗李成犯江西驻军寺下留一宿将以质明焚烧而南且欲尽戕县人是夜成设榻藏殿睡正熟间藏转动不止疑其下有寺家所伏仆隶将为己害起呼健将在帐前者秉炬仗劔接续入视则寂无一人而藏声愈响旋运愈速成甚惧即具衣冠诣佛所焚香谢过随即寂然迨旦引众行过县秋毫不犯百里赖以全活
　　复州防库犬
　　复州签判防主管诸司钱物故畜犬以警盗名为防库一黄犬在彼十余年吴兴周砺居官尤加意饲养犬一如感恩者常坐卧其傍洎满秩予侄臯之代之以小儿女多虑或为所惊啮牵以付浮桥之南二十里外莲台寺明日复来又执拘以往已尔而复周未去间尝谒臯之犬认所乗轿识为故主迎绕驯伏掉尾恋恋伺其退即随以行解其意语周使寘于船中后数日船至巴河犬登防未返而船人解缆东下犬望见跳踯嘷鸣奔随不置凡三四十里周顾见之命小船呼载既得上不胜喜遂至湖州
　　夷陵小儿
　　峡州夷陵县数十里间村民家以绍兴元年生一子才周岁忽顿生髭数茎及三岁遂蔚然满颔虽头如瓠壶咿呀学语只是婴儿然长须已过脐多可把握其色极黒尝抱入郡城予仲子签书判官事见之将从其父买以归未及而天曾不登五龄亦云异矣

　　夷坚志乙卷六
<子部,小说家类,异闻之属,夷坚志>
　　钦定四库全书
　　夷坚志乙卷七
　　宋　洪迈　撰
　　岳阳吕翁
　　淳熈十六年章騆为岳阳守闻城南老松之侧有吕公祠宇因往瞻拜覩其塑像袍色黤黮不鲜命工整治未暇叩其讫工与否也一夕家人梦一道流衣新黄袍遮道立于郡圃趋而避之他所则又相遇问其姓名曰我仙者也家人曰若是仙者何不游天上而反行地下乎曰我地仙也翌旦以语章章出视事吏前白云向者奉命易真人袍绘事已全章深异之且念一润色其衣服而形于梦寐应若影响乃以故所藏吕公金丹秘诀刻于郡斋冀广其传其书吕自为序称紫防洞天纯阳真人曰岩幼习儒教长好门志慕清虚心游云水寻师访友往来无惮于驱驰切问近思终始不生于懈怠隂阳升降取法于二仪性命根基归源于一气无形无来时止一夫一妇有名有姓去后存三男三女九宫台畔金童探得黄芽十二楼前玉女収成白雪水中起火当分八卦之才隂内炼阳自别九州之气三花和防化火光眞出昏衢千日功成骖驾先游蓬岛天机深逺不敢轻言道体渊微难为直说今以平日建功之法尊师已验之术集成口诀十八首宻示后进凡金丹小成法七诀天童不老法第一聚火煮海法第二匹配隂阳法第三聚火还元法第四散火炼形法第五龙虎金丹法第六周天火候法第七金丹中成法四诀河车肘后法第一肘后飞金法第二玉液还丹法第三金液炼形法第四金丹大成法五诀集成朝元法第一炼元成形法第二内观交换法第三神仙出入法第四分形超脱法第五其书合三千言每诀四句句四字明白易晓实修真妙旨也
　　张二大夫
　　张二大夫者京师医家后徙临安官至翰林医学退居吉州啓药肆技能不甚高而一意牟利累资数万緍屋后小圃广轮不能十丈日往纵步忽垣墙頽仆正压右足踠折骨破痛不堪忍市民范接骨以外科著名亟招之范视其骨胫中且黒而枯叹曰凡人上自头下至足皆以髓为主故能得以乆长方盛壮之时或有毁折茍精体充盈则可施板夹伤处仍用外药涂傅随其轻重深浅刻日复旧今大夫髓枯矣无复可接是病非吾所能及也即舍去张宛转榻上呻呼几半年而死
　　彭氏池鱼
　　鄱阳彭仲光有鱼湖在郡三十里外当秋暮水落与仲子大办往其处观渔人设网罟终日不得一鳞甚讶之留宿岸傍村舍大办梦黄衣卒数辈持杖敺数十罪人皆束缚骈聫男女杂沓羸形悴态以次入水悉抚膺大哭若不得已而堕办惊觉以告父明日举网鱼充满其中仲光感之为之不忍食
　　姚将仕
