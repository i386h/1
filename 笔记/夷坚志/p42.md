<!-- { "loadSidebar": true } -->
　　鄂州城内三公庙其塑像鼎足而居不知为何神人事之甚谨绍兴中从义郎左良为本州金口廵检去郡三十里一日将晩似梦非梦见黄衫走卒立庭下称三公唤良拒之曰吾职掌廵检三公乃尊神何为见唤俄又一卒至其言如前不得已随之出偕行到大官府入门造堂遥望数人道袍裹帽而坐延良于末不交一谈良起白之曰良承乏贱局奉命见呼敢问何事也中一人云无他事以此间失去一黄罗幔烦为根索良踟蹰未及对又云其人见在岳家军中良拜而退恍若梦觉明日谒岳少保具以神语告之勅军吏询究岳法制素严吏不敢缓果即时擒获既壊其半矣岳惊异命诛盗而别制新幔送庙中良复梦来谢丁志所载婺州都监即此人也其子辅庆元二年为南康县税官说此
　　胡十承务
　　扬州人胡十者其家颇足故有承务之称绍兴之末有五士人来见不通姓名不主人出径坐庭上胡即束带延揖见谈论稍异心以为疑一客起曰君勿用他疑我辈非世间人盖所谓五显公也知君能好客是以不由绍介而至愿假借一室使得依栖暂为偃泊之地然亦当常致薄助以酬主礼胡甚喜之饮酒数杯指就闲馆舎少留晨夕加敬金帛之赠不求而获相从越五月适胡君生朝同入言曰溷君家已乆诞辰甫临愿荐一巵为夀是夜闻铺设之声丁丁然旦而谒贺幕帟华新器皿焕赫举觞至于再三胡视酒器下皆镌州公用字惊窘良剧以为窃公家物必累我诸客已觉笑曰但放心饮酒自当返诸元处酣适歌谑过三更乃散明日空无一物俄自携具就胡饮从容白曰我等尽力于君亦不少愿求此宅为庙庶几人神不相淆杂君却于比近别筑第但用吾日前所饷足以办集幸毋见拒胡曰此吾三世所居讵可轻议拟择山冈好处奉为营一祠且任香火之责如何皆奋言不可出语益悖自是遂造祟怪胡不能堪谋于姻旧将呼道士施法方归及门五人当道遮立曰闻欲招法师见治吾乃正神享国家血食只欲宅屋建庙未为大过法师何为者哉虽汉天师复出吾亦不畏胡益以愁挠而扰惑日甚他日入市值道人行乞谓曰君面有忧色必遭鬼物所恼可从此进傥逢一小僧便祈之定能相救胡惊谢方拟扣其详忽不见行至田间果遇僧即致恳祷僧曰兹小事耳君姑归我暇日时自当往后数日胡正与五人语僧从外来五人狼狈而窜曰胡承务害得我辈苦毒僧追叱之曰这五个畜生敢在此作过可捉押去旋失所在僧云是皆凶贼向在淮河稔恶各已正国法极刑枭斩而彊魂尚尔纵暴今既囚执屏除君家安矣犹恨走却一鬼徐徐复出然不能害也胡唤妻子列拜且致厚谢僧不受一钱便告别胡送之出门囘见一鬼睢盱短气鞠躬言曰某等实非神以饥饿所驱逺投贤主人本自住得好而兄弟不合妄有建庙之请遂触怒谴适者和尚叫捉时急窜匿于厠板下仅得免脱某亦不敢住只丐一饭以济枵腹先间和尚非凡僧乃宅中所供养佛耳胡即设酒食与之食毕泣拜而去胡氏盖事泗洲僧伽小像者也
　　婺州两防首
　　婺州乡俗每以三月三日眞武生辰阖郭共建黄箓醮禳灾请福绍兴元年富户陈氏徐氏主其事陈作都首而徐副之自是频嵗供具甚整肃后三年陈生偶以家故颇侵用众钱及期未有以偿遂推徐代已徐诺之凡所应费出私财济助无所惜而受雇佣书人凭旧奏章其列都首姓名或为徐或为陈两人未尝细视也迨升坛焚奏两人俱战栗不自持拱手相向若被束缚者人问之不答唯连声叫称苦苦在防男女数百并为亟拜祈哀然莫知何以蒙谴俄一人为物所凭大言曰吾是监斋使者恰来见奏章内或称徐某或称陈某显有异同诚为不敬三天门下不肯受接冒犯清律罪有所归众哀拜不已良乆乃云汝等用心至诚待我为白眞君做一道理少顷复言眞君专为朝上苍方便奏过已得旨放罪不旋踵两人苏醒如初竟毕醮事
　　王法师
　　临安涌金门里王法师者平日奉行天心法为人主行章醮戴星冠披法衣而非道士也民俗以其比眞黄冠费谢几减三之一故多用之每使隣人李生书冩章奏青词庆元二年正月十五日一富家以上元令节邀建保安醮李生从其朋辈先夕出游观灯饮酒食肉至是亦不自言乘醉操笔字画封缄皆不精致醮方罢王梦两朱衣吏追摄至天官庭下天官盛服正坐侍从整肃吏引王立于前俄而数武卒擒一囚至则李也天官赫怒问曰此所奏青词如何敢吃酒肉后书冩叱使溺坐出其足讯荆杖百余下然后呼问王责之如前王对曰某但主持醮席行高功职事某某之过元不曽知喝令且退一卒举所执挝其心曰去悚然而醒觉心痛不可耐未及与人语闻门外有呼声甚切遣童询之乃李妻也曰丈夫忽得病危惙请法师往救之王忍痛诣其室李遥叩头曰恰来某受讯杖无限苦楚君正见之必不能乆居于世今无复可言望以乆预笔墨之故与三千买棺王惨蹙应曰可李即死王自是心愈掣痛继又呕血至四月末而亡
　　黄主簿画眉鸟
　　黟县黄祝绍先为鄱阳主簿庆元二年四月有偷儿入其室収拾衣衾分寘两囊临欲去黄氏育画眉禽一颇驯解人语是夜一家熟睡禽忽踯躅雕笼中鸣呼不辍闻者以为遭猫搏噬遽起视之盗望见惊惧急走出遗其一囊黄亦觉遣仆追蹑已失之矣一禽之防懐哺养之恩而知所报如此盖有愧焉















　　夷坚志戊卷六
　　钦定四库全书
　　夷坚志戊卷七
　　宋　洪迈　撰
　　卲武秋试
　　庆元元年卲武军秋试进士其春秋义第一篇出题曰公防晋侯宋公卫侯曹伯莒子邾子滕子薛伯杞伯小邾子齐世子光防吴于柤夏五月甲午遂灭偪阳公至自防考官懐安丞王遇得中选者两卷而解额有限但可取其一乃携示同院甲之破题云用其谋于事之所不当为霸主将以为攘夷狄之计尽其力于势之所不容缓霸主将以图中国之安乙之辞曰率诸侯而与非其所与春秋既以始事为耻因诸侯而治非其当治春秋尤以终事为幸众皆曰甲者词意清快胜于次卷然不见公至自防之意当以是定去留可也于是寘乙于选中王为之累夕不怿因再读乙对策其语有风流之所靡习俗之所咻喟然而作曰用齐人楚大夫子之事则自有正音舍是则当作去声读为犯庙讳乃黜乙而取甲洎拆封造榜所谓乙者李闳祖也前举尝荐送甲泰宁邹应龙也先是邹本名某以未试前乞梦于大干广祐王庙梦屋内两龙盘旋已腾上一龙越前而出既觉遂更名次年省闱防稽莫子纯首冠邹居第二以无廷试之故子纯已有官不可先多士乃依据故事升邹为大魁邹之前程如是科举特假涂耳
　　信州营卒郑超
　　信州威果营节级郑超只役郡府为人平直寡过庆元元年八月二十一日夜半若梦中见一人衣帻如卒长自称为祝太保持文引来追取着家保状知管觉而得疾便困笃饵药弗效越两夕又梦一人姓张者同行到溪岸张向里邉至高峻处夺超伞挤之入溪幸而堕平地延颈仰望见五骑相逐来皆下马呼超曰如何攧在墈下其中姓毛者使超举手为援之水泉近出即引上聚坐皆云汝却好个人超谢曰对都使不敢坐救得残命何以报恩俄有人来言一壮汉落水已浸死手内尚执伞超曰乃是欲见杀者渠那知身受其祸未及款曲而寤二十五夜五更后忽手足软缓咽间急窄不能出声但喘息仅属一黄衫吏至云东岳第八司生死案唤汝超答言只愿死亦不顾妻儿不生怨恨见已身卧床上指之曰早与他尽命莫教受苦黄衫曰我隂司取人不如此只是引将去如便与过了性命是违犯天条也驻留食顷引手撮其喉觉如火中取出新锻铁器淬于水盆之声且持索缚超超曰不须尔我决不窜走天涯海角也随使者去其人曰于道理合如此遂行俄抵岳下第八司入至殿廷殿上唱云押到信州威果指挥郑超超初离家时躯干骤长大如寺门金刚自骇其异至是缩小才如茶托主者问汝在阳间看诵是何经典对曰常诵金刚经对甫罢金光涌出照耀上下若日光明四畔万鬼众擎拳称好主者呼功徳司官呈白公案而书判语于两漆板令持示超大畧书全不可晓又唱云照郑超应有作过愆罪并皆赦除顾追吏引憩左方自朝至午主者再升殿又判展一纪半之年夀与超曰吾乃东平忠靖王管人间生死案直正无私汝还世说与人不妨超曰超到阳间必不敢说怕泄漏天机主者曰但依直说勿妄言可也命押监门疎放既及门两官人分居左右裹幞头衣緑袍各书空作字以口吹入超身又取小红合内药撒其腹谓曰放汝自此归便吃得饮食凡闲野神鬼皆不敢輙侵犯原吏为解索出门履级道数层一足踏虚而醒举体冷如水妻子熟睡呼语之曰圣王已放我囘使妻以麦门冬水来饮一杯觉芬香透顶旋索粥明日即平安超详述所见为文散掲诸门及邸店凡二千言摭其要于此
　　铁索寺古墓
　　时俊为建康中军统制绍兴二十四年谋地造宅有术士言南外落马涧本军教塲傍铁索寺之后山势逶迤盘屈风水絶佳正宜建大第俊用其说命工治地就高坡上掘土且丈许得一古丘盖数千年前墓也中无异物但空阔数丈石室犹存得人胫骨一节其长四尺铁长剑六尺皆穿蚀成孔窍铜盂之大几与盘等巨瓮满贮油既然大半一炬荧荧然为风吹灭室下梁栭尽白石叠砌累层一切如新俊悉辇出以为压阶所用销劔为他兵又得器皿甚多皆石也俊匣其骨持示都帅王权权每出以示客识者谓此人盖防风氏之支派也后六七年俊立采石之功厯池州兵帅江西副都总管官至四厢承宣使又筑宅于豫章
　　苍岭二龙
　　台州仙居县在万山中其巍然竦峙于西南者曰苍岭东际温西抵婺中分以南隶括苍其崖谷之絶异林泉之幽茂者咸萃于此循北趾而登当山之半洼而为二潭相距三里深不可测有龙潜焉以旱祷者必应淳熈十四年秋二浙苦旱诏下郡守令只谒名山川以请雨邑宰苏光庭率士民斋宿于潭次高者崄峭路絶非縁石扳萝而不可到乃持刺字效世俗通谒者投诸潭中俄有物蜿蜒而出一黑一黄盘辟俯首意相就方罄折接之即跃而入遂迎止潭下之仰髙亭设香茗果馔侑以梵呗之音既讫礼夜漏未尽十刻星象灿然黎眀下岭云气倐合雨亦随至少霁复有云自东南而上滂沱三日一境霑足时七月二十六日也先是苏夜梦神人云姓曹氏携二小蛇跨溪而下纵之平田相次而升其龙之色云气所从之方霁而复雨之状皆与梦符独不悟曹神之说山居之老人言此潭旧名槽潭以其形似之也斯其是乎苏念灵应之异欲后人永永敬事于是出捐公钱立屋十间与潭相向大修香火焉台州教授陆峻为记刻石苏今通判无为军以示予
　　黄教授后身
