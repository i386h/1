<!-- { "loadSidebar": true } -->
　　窦致逺者蔡州伏羌县人所居曰甘谷堡以聚生童自给为人放旷不拘小节尝从村墅还家行过古寺墓下闻其有生人笑谈升髙以望见十余辈衣冠形貌若古之王侯传觞纵饮窦失声大呼俱亡所在遗杯盘数器皆白角所作因取以归并得古文书一册沿涂展视葢左道之术窦究心学之食息不置乆之尽验能呼云召雨意之所欲立致于前又素善卜筮金正隆四年六月亢旱里人扣雨期应曰翼日当滂沛矣至日火云铄空净无隂郁父老交徧诘之窦曰诸君趣归须臾雨必至众既去窦诣后圃井傍取称防浸于水叩齿抛掷俄为龙雷声震轰而甘霖倾防周匝二十里田苗勃兴有恶子窥见其掷防之初告于官缚入郡治郡守使释缚以好语问之对曰致逺穷书生也何能为所学者则剧术耳守命面呈一技乃解腰间勒帛寘地上一喝即卓立奋举其颠歌舞而下又解皁縧布地叱之砑然成乌蟒庭下人怖畏奔走窦曰无伤也蟒盘旋之际已生鳞甲鬐鬛霹暴起化为飞龙遽乘之而去自是无复可见
　　潘谦叔
　　南康士人潘谦叔世居西湖钓鱼台下为人刚介利口频涉猎书传亦常入官府与人料理公事淳熈中因醉酒逢羣不逞于道争较是非为众殴击碎其脑还家未几而死妻懦子弱不能诉绍熈元年仲夏之末日晡时渔舟十数集台下舟子登岸饮酒见数百鬼附火坐取小鱼炙于火上争夺食之鬼或无头足在傍者以熟鱼纳其断头内一鬼以手掩面而食鱼呼舟人之名审听之则谦叔也皆惧而走羣鬼亦呼噪散去











　　夷坚志丁卷九
　　钦定四库全书
　　夷坚志丁卷十
　　宋　洪迈　撰
　　钟离翁诗
　　淳熈十一年溧阳仓斗子坐盗官米黥配而籍其家得草书二轴题云庚申嵗书其名权花押正如一劒之状葢钟离翁也其词云露滴红兰玉满畦闲拖象屐到峯西但令心似莲花洁何必身槁木齐古堑细香红老半峯残雪白猿啼虽然不是桃花洞春至桃花亦满溪李粹伯跋之曰字画放逸有翔龙舞凤之势脱去防常畦迳非得于心而应于手者不能尔飘然神仙风度固有所本云真本蔵于建康府治军资库绢素褾饰处皆断裂惟字画不动景裴尝见之庚申嵗者岂非艺祖创业建龙元年乎
　　潘元寜鼈梦
　　潘元寜者青田木溪乡人好宾客嗜食鼈凡溪潭之侧擉捕有得必售之绍熈三年春渔者持一巨鼈来其重六斤潘见而喜即欲烹食妻曰今日上已不应食此姑留之以俟明旦可也诸子以防绊其足牵曳为戏抵暮堕沟中失所在经月余妻梦一伟丈夫泣告曰向者烹鼎镬赖娘子一言劝止但得茍延而不幸落沟渠内为虫蛆咂啮一足几断与死为邻愿赐终惠觉以语潘潘笑曰恍惚之梦何足信凌晨起视之正见前鼈跛曳于泥中取之出使仆放诸河夫妇皆梦来谢
　　樱桃园法师
　　临安殿前司前军有亡卒官侯彦出捕之经樱桃园见一道士古貌长须戴七星黑冠披紫云霞服立于道左彦过其傍道士怒目切齿作色而骂曰煞叵耐一个健儿行动直得如此而大肆体彦曰我自行过干汝何事其人又曰几乎推倒我我是上清大洞法师知北极驱邪院事解擒捉天下神如今朝廷官员都敬重我如何得厮欺负两人喧争不已道士批彦颊彦不知端由未敢报但以手搦其腕道士不能敌顾而言曰且舍汝去今夜三更后当使汝知我神通耳彦归舍情思弗安半夜忽如中风者狂颠叫哭若为物所凭家人徃挽救其力比常日十倍莫可近于是迎师巫考治皆不效奄奄百许日得五雷陈法师怪乃谢去所谓道士者葢也
　　李梦旦兄弟
　　饶州学生李梦旦家庆元元年五月日尽病疫唯其弟梦説得免一门内外米盐百役弟悉任之先是旦卧病虽剧然五日即愈梦中见神人相与言梦説亦合有五日病但他若不安此家事务无人掌管如何傍一人云不教渠兄替神曰可便觉遍体火其病如初经四日梦中具状告神只乞免余日恍若到中堂中堂者蠙州门内庙也望防上垂但闻其声指挥从吏取状俄闻怒骂曰药都不吃却要免病旦以无药告神云芍药防心汤是已旦又言无之竟不为判所陈状不觉见弟在前煎药问其名曰邹医送来者芍药泻心汤也喜其与梦合即服之少顷复睡又梦作状致前恳俄再到神所扣云服药了未荅云服了神命一吏取罐子来教他吐及吐五蔵皆出复令纳之然后取状判其后曰李梦旦合代弟梦説病五日今有状乞免縁当职新交职事不知上件因依今差张旺李徳集某等四人须管照顾李梦旦病限来日午间出汗仍将申状前致须臾别有黄牋追四人去旦曰且留看我曰不可已而复来云教两人主出凉汗两人主汤药然明日午间未得五日直是初更方可良乆有着黄罗背子者至云汝家被瘟恼害我为汝押赴酆都去遂悟如期汗流匝身登时轻安正九月中也葢首尾厯百日云
　　江友扫庙
　　鄱阳市人江友以佣力自给一生不娶妻老而强健负担不衰淳熈十六年正月八日始舍去故业舍身为中堂奴供洒扫事日饭于庙祝孙彦亨家夜则宿庑下孙氏苦贫江乏食或经日不继绍熈四年十二月十三日晓遍扫地门户未开遇一秀才与之相问讯扣之曰翁今几嵗曰八十四嵗矣其人云吾知汝无饭吃无钱使当少济汝即呼其仆耳语俄顷米一斛钱三贯在侧江拜而起了不见人遽钱米入室而复诣三神坐前髣髴见一神起立系腰縧旋即仍旧江每于深夜闻神王驾车出其导卒喝之声全如带铃鹁鸽然庙外居者亦时或闻之但未尝有所覩
　　平阳杜鹃花
　　王顺伯为温州平阳尉尝以九月诣村畦视旱田道间见有杜鹃花一本甚髙开花数朶色如渥丹照映人面皆赤讶其非时以询土民皆云此种只出山谷一嵗四番开而春秋为盛顺伯欲访求小者竟不可得疑亦但有其一云子説神仙传所载润州林寺有此花高丈余每春末花开烂漫或窥见三女子红裳丽共游下俗传花神也是以人共保惜繁盛异于常花节度使周寳谓道人殷七七曰林之花天下竒絶尝闻能开非时花此花可开否七七曰可也寳曰今重九时近能副此日开乎七七乃前二日徃林中夜女子来曰妾为上所命下司此花与道者共开之来日晨起花渐拆蘂及九日烂漫如春一城惊异然则杜鹃之秋华在于平阳固不假女仙及道人之力也
　　蜀猕猴皮
　　彭仲讷送其兄仲和徃临安置饯于鄱江之南天王寺见村民数十列坐廊下探筹相向若有所营就视之皆江岸渔人也问其所议何事曰有川客持一猕猴皮来售其价十三贯足我曹恰二十六人各人出钱五百分买今割裂以去彭曰一猴之直至微安得买皮而有此价渔人曰是川中猴皮以置钩上用钓白鱼百无一失一番入水则愈更乆而不壊如吾乡土产者皮着水即烂只堪三两次用耳故不惜高价惟恐失之子仲子前嵗自夷陵得一猴髙二尺形状狞丑可憎携归马廏逾年而死马卒剥其肉烹食渔者适遇而见之谓峡蜀相连遽以五百钱买其皮去喜不可言葢正济所须难计值也
　　王左丞进用
　　王履道政和初为相州司録秩满入京相守韩纯彦深知之防其弟粹彦召赴阙乃蔡修妇翁时修父京当国纯彦以王嘱弟曰弟不须遽进且以王司録为先王以文声动河朔满意平步三馆有善相者语之曰君侯真贵人然看此只得冷官三年外始如意涉厯清华直上两地当建节钺典兵权但晩节落莫耳王未以其言为信既到京师除宗子博士见之意大不惬所居在封丘门内一寺寂寞不聊欲丐外徃或曰寺外某秀才乃梁太傅客梁令渠延纳士大夫之贤者勿惜一访之王即与偕徃秀才邀入小斋见列书画数十卷轴悉为跋识其尾而退王素习坡公翰墨而梁自言为出于公秀才如获至寳卷寘诸箧立驰马造梁第示之次日有防除左著作葢梁已因上直荐之矣蔡不预知一日在局蔡使人招至府不相见而命一老兵引趋长廊后小书院出黄袋文书付之乃试外制三题也凡合用笔墨纸砚糊匣剪刀压尺砚滴一一毕备续又具馔甚腆举所余送其家文既就无由而可达觉外有窃窥者谓为老兵呼之急避葢蔡也少焉老兵来取然后导以出明日御笔除中书舍人蔡持之不下而奏言自来未有著作迁侍从于是改秘书少监财四旬竟申前命是时多有卿监或修撰视制者王封还除书徽宗嘉其敢言擢御史中丞宣和初年蔡失眷于上谕王使抨击内交于近昵蔡知之王方候班殿庐蔡叩头泣拜于榻前曰告陛下莫令王安中言臣重复恳祈更无它语上笑曰不须虑王升殿宣防除翰林学士其事遂寝居职三年迁尚书左丞燕山平以庆逺军节度使作牧靖康初坐失守贬谪至象州而没相者之语无一不酬绍熈乙丑迈侍先公在乡里汪汝绍少卿防次厯言曲折予立听闻之因循失于纪録今五十余年故相者与秀才姓名及王公所居僧寺皆不复记忆仅能追书如此
　　郑道人
　　绍兴二十年鄱阳有郑道人不知从何来不肯入道堂日行丐于市夜则出宿于城北县社坛内距郭门七里四无人居尝以春社先期命吏理葺祠宇不克归是夕峭寒见郑拾枯枝乱叶然火于屋角若与人对语夜且半顾谓之曰向火以暖可去矣切莫造妖作怪増种恶业万刼沈沦永无脱期又揖而起俄独卧于火傍旦而复出留连数月无一人以为交侣或以为有道之士或以为遭魅怪所迷心堕録唯雍友文颇识之曰异人也其后不知所之
　　王侍臣
　　王文卿侍臣已载书于前志绍兴初入闽不为人所敬尝寓福州庆成寺郡人见其所为疑涉夸诞使仆夜掷瓦砾于外欲其怖也王殊自如已而击瓦再王叱曰人邪邪一例行遣而仆应声仆地竟不复生是时张和尚圆觉正以道术擅名闽人呼为圣者王与之徃还闻张为人主醮事语所善曰当打閧这秃一场未几张四顾入城若有所访田风子在东街茶店中坐遂徃揖之曰狂态复作耶王笑曰只顷刻耳及张至醮家汛洁坛席灯火如昼俄风从西北来扑灭无余方食乆焕然复明道众多与之不协因府治醮祷雨为髙功王请于府前立棚令道众行绕其上已独仗劒禹步于下方宣词之次星斗满天已而暴风驾云亦从西北隅至烛尽灭震霆一声甘雨倾注其徒戄惧而下王已去矣自是道俗始加尊事王之术葢习五雷法然用以为戏及妄害平人恐非神天所能容也
　　张圣者
　　福州张圣者本水西双峯下居民入山采薪逢两人对弈于磐石上与之坐使食笋张不能尽遂谢去即日弃家卖卜未尝买钱布卦而人祸福死生随口辄应自称曰张锄柄绍兴中张魏公镇闽母兾夫人多以度牒付东禅寺使择其徒披剃长老梦黒龙蟠踞寺外旦而觇之张也问之曰欲为僧乎曰固所愿于是落发名圆觉尝以双拳纳口中每笑时几至于剧素不识字而时时赋诗见交游间过举必尽言讽劝郡士林东有才无行尝批张头曰圆觉头生角张应声曰林东不过冬及期东以罪编吏役而行游建安放言忤转运副使马子约纯马擒赴狱桎梏捶掠而肌肤无所伤竟用造妖惑众劾于朝流梅州乆之复归乡己夘之冬或问新嵗状元为谁曰在梁十兄家皆莫能晓既乃温陵梁丞相魁天下十兄者克字也张所遇弈者一巾一髽髽者与之笋葢钟离子云
　　陈元紫姑诗
