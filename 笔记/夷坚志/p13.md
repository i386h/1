<!-- { "loadSidebar": true } -->
　　衢州人李五七居城中本巨室子弟后生计沦落但为人家管当门戸绍兴戊辰嵗三月夜天气清润微云遮月独卧小轩若有扪其面者惊而起以为天且明适欲诣郡陈牒即具衣冠疾步抵谯楼下聴更鼓才三通觉神宇不宁彷徨无所留往来于班春堂前蓦闻竒香袭鼻俯仰窥觇见堂内有灯火光益恠之谓夜半间安得有此登阶亲望乃一少妇约年十八九自小灯笼倚柱独立恣态絶含笑迎揖曰郎君万福李逊谢应诺妇问曰今日府君投词状否李曰然不审娘子为谁家人何为而至曰我即城东丘秘校妻也嫁才数月不幸夫亡居室一区遭邻里凌暴欺我甚恚不能诉故不免告官傥非冒夜以来必将为所邀阻于势当尔李正悦其貌又言语楚楚可倾聴四顾无他人情不能遏试出微词挑之欣然相就手入室缱绻少焉东方巳白郡既领讼牒矣两人判毕别去妇约今夕再用此时未及期复遇遂荏苒逾三旬李生家讶李连日宵行疑必有淫泆之过以告亡赖辈俾捕之得于班春堂后恰与妇寝呼噪共前皆就擒妇掣臂呦呦作声化为青狐奔而出众骇追之茫无所覩矣
　　人遇竒祸
　　人有遇竒祸非思虑防虞所及者绍兴中诸大军在淮浙每嵗五六月则出库甲磨莹之镇江将官某正以铁锥穿窍同列在傍戏爬其腋下某将不觉举手引避锥遂入左眼中贯其睛突出闷絶移时稍苏竟以失明落军籍顷予见之于建康亲闻其语饶城民严四治圃澹津湖之南蹲踞种韭布裩穿破一犬忽从后攫其阴囊食一肾严陨于血中邻人奔救越两日方能知痛福州闽清县小儿年八九嵗遗粪野田间猪来食遂并两肾遭啮仅得不死疮既愈一窍如猪口便溺皆从此出黄雍父养以为僮之来鄱阳
　　小红琴
　　天台王卿月字清叔生于绍兴中敏悟多艺能琴棋卜筮音律射医无所不妙解有琴一张絶佳殊自宝惜自起居舎人出牧淮西至淳熙庚子年四十有三矣在乡里梦一道士霞裾云帔气拂霄汉才见即与之琴王惊喜捧翫乃已物也笑之谢曰是吾家所藏何必尔道士曰舎人徒有此琴未识其意因覆琴厎龙池示之中刋八字曰一纪之年事在小红方拟扣其防而寤漫书于防亦不复省録绍熙壬子自泸南召还为宗正少卿从牙侩得一善奕小鬟问在家时名为何曰小红也猛忆昔梦而相去恰一纪鬟既工于技又能七遂倍常价买之而畀以所宝者嬖宠甚至才两日被命使金国王因精五行以是嵗运限冲击不愿往辞之再三不获至七月七日出国门到姑苏疽发背间至京口浸剧未及州十里而卒临终遗言报其家使即遣鬟父母处淮人谚云州十里小红桥归又与梦合初在泸南好激赏兵卒浸淫无艺其去泸南时兵储为空后任张考芳不能继每从镌减坐此遭竒祸淮蜀东西数千里而两人之亡皆七月十二日吁亦异哉
　　优伶箴戏
　　俳优侏儒固伎之最下且贱者然亦能因戏语而箴讽时政有合于古蒙诵工谏之义世目为杂剧者是已崇宁初斥逐元祐忠贤禁锢学术凡遇涉其时所为无论大小一切不得志伶者对御为戏惟一防军作宰相据坐宣朝政之美一僧乞给八年逰方视其戒牒则元祐三年者立涂毁之而加以冠巾一道士失亡度牒问其披戴时亦元祐也剥其羽服使为民一士人以元祐五年获荐当免举礼部不为引用来自言即押送所属屏去已而主管宅库者附耳语曰今日于左藏库请得相公料钱一千贯尽是元祐钱合取钧防其人俯首久之曰从后门搬入去副者举所持挺杖其背曰你做宰相元来也只要钱是时至尊亦解顔蔡京作相弟卞为枢宻卞乃王安石壻尊崇妇翁当孔庙释奠时跻配享而封舒王优人设孔子正坐顔孟与安石侍侧孔子命之坐安石揖孟子居上孟辞曰天下达尊爵居其一轲仅公爵相公贵于真王何必谦乎如此遂揖顔子顔曰囘也陋巷匹夫平生无分毫事业公为明世真儒位地有间辞之过矣安石遂处其上夫子不能安席亦避位起安石惶惧拱手云不敢往复未决子路在外愤愤不能堪径趋从祀堂挽公冶长臂而出公冶为窘迫之状谢曰长何罪乃责数之曰汝全不救防丈人看取别人家女壻其意以讥卞也时方议欲升安石于孟子之右为此而止又尝设三辈为儒道释各称诵其教儒曰吾之所学仁义礼智信曰五常遂演畅其防皆采引经书不杂媟语次至道士曰吾之所学金木水火土曰五行亦说大意末至僧僧抵掌曰二子腐生常谈不足聴吾之所学生老病死苦曰五化藏经渊奥非汝等所得闻当以观世佛菩萨法理之妙为汝陈之盍以次问我曰敢问生曰内自大学辟雍外至下州偏县凡秀才读书者尽为三舎生华屋美月书季考三嵗大比脱白挂緑上可以为卿相国家之于生也如此曰敢问老曰孤独贫困必沦沟壑今所在立孤老院养之终身国家之于老也如此曰敢问病曰不幸而有病家贫不能拯疗于是有安济坊使之存处差医付药责以十全之効其于病也如此曰敢问死曰死者人所不免唯穷人无所归则择空隙地为漏泽园无以敛则与之棺使得葬埋春秋享祀恩及泉壤其于死也如此曰敢问苦其人瞑目不应阳恻悚然促之再三乃蹙额答曰只是百姓一般受无量苦徽宗为恻然长思弗以为罪绍兴中李椿年行经界量田法方事之初郡邑奉命严急民当其职者颇困苦之优者为先圣先师鼎足而坐有弟子从末席起咨叩所疑孟子奋曰仁政必自经界始吾下世千五百年其言乃为圣世所施用三千之徒皆不如我顔子黙黙不语或于傍笑曰使汝不是短命而死也须做出一场害人事时秦桧主和议闻者畏获罪不待此段之毕即以谤防圣贤叱执送狱明日杖而逐出境壬戌省试秦桧之子熺致昌时龄皆奏名公议借借而无敢辄语至乙丑春首优者即戏场设为士子赴南宫相与推论知举官为谁或指侍从某尚书某侍郎当主文柄优长曰非也今年必差越问者曰朝廷之上不闻有此官员曰汉梁王也曰彼是古人死已千年如何来得曰前举是楚王韩信彭越一等人所以知今为彭王问者嗤其妄且扣厥防笑曰不是韩信如何取得他三秦四坐不敢领略一閧而出秦亦不敢明行谴法云
　　叶氏庖婢
　　永嘉叶正则为湖北安抚防议官有庖婢忽怀姙疑其与童仆私通而此婢为人村戅持身甚谨置不问已而满十月生子暗中不作声扪其体冻冷无气取火烛视则泥塑所成者持而掷弃之一老翁跟而至连呼曰吾儿也不可弃就地抱挟之而去乃知其为土地祠中物云叶氏亦不复扣所以
　　三朶花
　　东坡集云房州通判许旺世以书遗余言吾州有异人常戴三朶花莫知其姓名能作诗皆神仙异语又自能写真人有得之者许欲以一本见恵乃为作诗曰学道无成鬂已华不劳千劒漫蒸砂为来且看一宿觉未暇逺寻三朶花两手欲遮瓶里雀四条深怕井中蛇画图要识先生面试问房陵好事家房人至今称为三朶花先生或云姓李氏于州之福溪岩每戴纸花三朶入市市人围绕争呼之但笑云休打里休打里者房人方言犹云莫要如此也有二三老翁常从之游间入山邀之曰入城饮酒辄使先去我当便来翁还到城李已先在迨同诣酒家所沽钱尽而兴未已李探手于腰间小竹中取钱索酒至醉三翁窃视其空无所有及李自取依然随手满案如是久之忽与诸人告别不知所届元处石璧塑像犹存郡人祠之其诗云戴花三朶镇长春谁识中不二门醉里自传神自活终当不老看乾坤尾句或云不知不觉到黄昏盖每醉时必写真虽兵戈之后民家尚有藏之者绍兴初江淮剧盗张琦亦称三朶花意欲冒其名以惑众也
　　焦老墓田
　　房州西门外三十里有石崖极髙峻其下为石室道观在其侧曰九室宫土人相云陈希夷于华山时亦常居此地石室乃卧阁也民焦老者居山下陈每日必一访之且至则二翔空飞舞而下焦氏以此之倾家出迎具茶果延伫经嵗常然一日告去焦曰先生将何之曰吾欲归三峯耳焦父子强挽留之不可而问曰汝家何所欲欲官邪欲富邪焦曰穷山愚民不愿仕倘得牛千头志愿足矣陈笑曰易事也与俱行一山后指一穴言异日葬于此当如汝志遂别去及焦老死其子奉柩窆于所指穴数年间赀产丰裕耕牛果及千头迨今二百年子孙尚守其旧业牛虽减元数然犹豪雄里中乡人名其处为焦老墓田
　　再书徐大夫误
　　丙志所载徐大夫二误谓都堂客次遇谏官及在婺州称司法老子为精健每用为戏笑偶阅王彦辅尘史其末纪乖缪二事其一曰京西宪案行至一邑辱县尉张伯豪斥使不骑而步且行且数其所为既入舎有白直虞者憸人也前白曰提刑适所骂官员乃王陶中丞女壻宪然曰何不早告我亟召尉与之坐茶罢乃曰闻君有才适来聊相沮耳词色俱不变前途易量邪即命书吏立发荐章与之其一曰某路宪至一郡因料兵见防戎年髙谓守倅曰防戎老不任事何可容也守倅并黙然戎抗声曰我本不欲来为小儿辈所强今果受辱宪问小儿谓谁曰外甥复问其人曰章得象也盖是时方为宰相宪乃曰虽年髙顾精神不减不知服何药戎曰素无服饵宪曰好个健老儿恵酒而去此两者全与徐大夫相似信知监司上官轻薄郡县僚吏出语讥诮从昔有之故备载其语以资好事者谈助
　　刘氏女
　　吉州士人刘伯山之女弟将嫁前一日家人置酒话别天字晴廓忽骤雨倾注雷隐发声觉有物触衣裳身惊仆坐上少顷即醒举体及衣裳悉无所伤唯左足失履众为寻索得之戸外履幇帛已裂剔出纸一片濶三寸许有天字满行盖此女用小儿学书纸为衬托雷神以其防慢故取示以伸敬戒云女因是感疾失姻期又月余乃克成礼
　　李商老
　　庐山李商老因修造犯土举家无问男女长少皆病肿求医不效乃净扫室宇令家人各斋心焚香诵炽盛光咒以禳所忤未满七日商老夜梦白衣老翁骑牛在其家地上忽防旋没入明日病者尽愈始知此翁盖作祟者疑为土宿中小神云

　　夷坚志乙卷四
　　钦定四库全书
　　夷坚志乙卷五
　　宋　洪迈　撰
　　张小娘子
　　秀川外科张生本郡中虞其妻遇神人自称皮场大王授以痈疽异方一册且诲以手法大概遂用医著名俗呼为张小娘子又转以教厥夫吴人张县丞祖母章子厚侍妾也年七十疽发于背邀治之张先溃其病而以盏贮所泄脓澄滓而视之其凝处红如丹砂出谓丞曰此服丹药毒发所致势难疗也丞怒曰老人平生尚不吃一服暖药况于丹乎何妄言如是母在房闻之亟呼之曰其说是矣我少在汝家时每相公饵伏火丹必使我辈伴服一粒积久数多故储蓄毒根今不可悔矣张谢去章母旋以此终娄夏生之妾项生一疮甚恶村医为灼艾俄努肉隆起如卷颇卷成花蕚或误为物触则痛彻心膂张曰此名翻花脑痔世人患者絶少吾方书亦不载治法即舍之而去村医复涂药线系托半日许卷随线堕然转手再结至于四五讫不痊凡数旬妾竟死
　　张花项
