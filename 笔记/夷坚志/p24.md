<!-- { "loadSidebar": true } -->
　　叶祖义字子由婺州人少游太学隽声天资滑稽不穷多因口语谑浪所至遭嫌恶尝曰世间有不分不晓事吾以一聫咏之曰醉来黒漆屏风上草写卢仝月蚀诗后登科为杭州教授轻忽生徒及同僚无不敛怨一旦以事去官无一人祖饯独与西湖僧三两人差善至是皆出城送之叶与之酌酒叙别半醉酣歌曰如梦如梦和尚出门相送闻者絶倒
　　醴陵尉
　　醴陵县尉者失其姓名旧尝有风疾既而平愈后到官因受檄往衡阳量田入山谷深处无肉可买见从者捕得穿山甲烹食乃尝数脔病遂作左手足俱废于是谒归孙少魏赴永州遇之于途怜其困苦搜箧中药一两种漫与之才旬日闻其人一旦强健沈疴脱然以为药之效暨至永州阅图经云穿山甲不可杀于堤岸其血一入土则堤必溃坏不可复塞盖此物性能透地脉也始悟彼尉宿恙暂作而愈者亦气血通畅致然吾乡多此虫而无滴血坏堤之説
　　道州侏儒
　　道州民侏儒见于白乐天讽谏今州城罕有唯江华宁逺两县最多孙少魏过其处询诸土人云皆感猕猴气而生者也猴性畏竹扇声富家妇每妊娠就寝必命婢以扇鞭扣其腹则猴不敢近贫下之妻无力为此既然熟睡徃往梦猴来与交及生子乃矮小成侏儒两县境接昭贺去九疑山五十里皆瘴疠之地山岭之上猴千百为羣相挽引殊不畏人其精魄又能为人害如此
　　文迪家蛇
　　余干县润陂廵检寨兵文迪善捕盗以功积迁都虞死后十余年妻亦亡其子百一者奉丧于家忽见巨蛇如人臂长可丈许纒其棺莫知所从来一家怖慑不敢近越两日乃去径入邻卒张进之室杀之甫数日张死百一亦继之时绍熈四年五月也
　　孝义坊土地
　　庆元元年正月平江市人周翁疟疾不止尝闻人説疟有可以出他处闪避乃以昏时潜入城隍庙中伏卧于神座下祝史皆莫知也夜且半见灯烛陈列兵卫拱侍城隍王临轩坐黄衣卒从外领七八人至廷下衣冠拱侍王问曰吾被上帝勅令此行疫尔辈各为一坊土地神那得稽缓皆顿首愿聴命其中一神独白曰某所主孝义坊诚见本坊居民家家良善无过恶恐难用病苦以困之王怒曰此是天防汝小小职掌只合奉行神复白曰既不可免欲以小儿充数如何王沉思良久曰若此亦免得遂各诺而退周翁明旦还舍具以告人皆哂为狂谵无一信者至二月城中疫疠大作惟孝义一坊但童稚抱疾始验周语不诬迨病者安痊坊众相率敛钱建大庙以报土地之徳
　　西安紫姑
　　吴兴周权巽伯乾道五年知衢州西安县招郡士沈延年为馆客沈能邀致紫姑神毎谈未来事未尝不验尤善属文清新敏捷出人意表周毎余暇必过而观之尝闻外鹊噪甚急周试扣曰鹊声颇喜未审报何事即书一絶句末聫云前接接缘何事万里看君上豹关周笑曰权乃区区邑长也大仙一何相奉过情耶是日沈与一小吏执箕箕忽跃而起奋笔涂小吏之颊大书云不洁周表侄胡朝举在傍因代其事俄又昻首举笔向周移时若凝视状诸人皆悚然徐就案书数十字大畧云平时见大尹神气未清面多滞色今日一觇犀额日月角明天庭莹彻三七日内必有召命之喜当切记之毋谓谑语时十月下旬也至十一月十三日大程官自临安来报召命越二日省帖下以周捕获伪造楮劵迁一官仍越都堂审察距前所报才十有八日云后三年周从监左藏西库擢守婺沈偕往周欲延乡僧智涌住持小院白仙曰此僧絶可人工琴善奕仙能为作请疏否援笔立书其中警句云指下五弹彻古来之曲局终一着深明向上之机词既藻丽且深测禅理通判方楶宴客就郡借妓周适邀仙因从容求赋一词往侑席仙乞题指屏内一捻红牡丹令咏之又乞词名及韵令作瑞鹤仙用捻字为韵意欲因险困之亦不思而就其语云覩娇红细捻是西子当日留心千叶西都竞栽接赏园林防榭何妨日涉轻罗慢褶费多少阳和调燮向晓来露浥芳苞一防醉红潮颊双靥姚黄国艶魏紫天香倚风羞怯云鬟试插引动狂蜂蝶况东君开宴赏心乐事莫惜献酬频叠看相将红药翻阶尚余侍妾既成文不加防其他诗文非一皆可讽翫周以绍熙甲寅为福建安抚参议官大儿仵贰福州得其説如此
　　黄陂丞
　　黄州黄陂丞某者为人甚粹谨居官无过尝昼坐书室繙阅文史忽见一顶冠女子立于傍其色愤怒言曰官人我相寻许乆却乃在此方得见你别一妪若乳母抱婴儿同来出语劝解云许多时事何如且休冠者应曰来日却相见如期复至色愈怒猛批丞右颊十数妪又劝止俄以婴儿授冠者亦批丞颊十掌自是遂日一来必批颊至肿痛不堪忍县宰建昌李德叟率主簿尉偕视之二妇了不避隐徳叟祝之曰丞公有母垂老何不少缓之料必前世宿寃当令具大功果相资荐庶得解脱愿夫人哀念皆谢曰长官聪明一见便测知本末然此事不可索休今且去遂寂无影响县为申郡乞解官寻医逾月吏部符下乃治舟檝东归吴中同僚祖饯于江亭临分袂丞忽愕然曰又来也而他人皆无所覩丞大声呼叱曰剜眼睛即举手自剜双目继剖出肺肠满地而絶时宣和年间事也徳叟名秉
　　水太尉
　　李逮字夷旷建昌公择尚书子也为发运司干官尝捧檄河北晚抵一驿候吏先至见有牌曰水太尉召问驿吏此何处官员亦不能知所自审聴其中不闻人声吏乃以发干牌挂于柱李亦至则闻有诟骂者曰彼此是仕官安得相逼我葢某官之孙某官之子舅系某人所称皆将相大僚而姓名乃唐时贵达者李亦不答不与竞姑就庑下憇泊俄又闻有语云待迁出还发干正位少顷一髽髻儿裸跣唯着犊鼻裩身如金色年可十五六携两空桶先出继一妇人椎髻曳皂裙牵白马如雪最后一老翁着圏脚幞头衣黄衫挑马杓并瓟刷之属若圉者然喝云太尉揖髽儿鞠恭一揖径趋去俱至驿门外入大池水心而没予顷闻王嘉叟尝説此事
　　胡秀才
　　乐平梅浦胡秀才为人愿慤读书应举乡党称善又处骨肉邻里间无纎芥嫌怨家事付之子弟未尝关心忽若有不怿语其妻余氏曰吾欲自缢妻闻言骇愕百端之终怏怏不领略妻窃以为忧凡房内条绳衣带之属悉密加藏隐夜则使卧于床里且命一婢宿踏櫈上所以防闲之甚至逾年后稍益厌怠一夕失之急吹灯绕屋遍索乃在织室中用丝一巨握纽为索系颈于机上体冷舌出死矣
　　楚场龙窝
　　吴兴郑伯膺监楚州盐场曹局与海絶近常覩龙挂或为黄金色或青或白或赤或黑蜿蜒夭矫随云升降但不觌其头角土人云最畏龙窝每出必有涨潦大为盐卤之害一旦忽见之乃平地出一巨窦傍穿深窍葢龙出入之处也场众往视无复踪迹满宂皆鼈螺蚌殻或于蚌内作观音像姿相端严珠琲缨络杨枝净瓶无不备具又于蟹螯内刻一毛髪森立怪恶可怖如是者非一郑取数物藏贮之今为浮梁令间以示客
　　朱显值
　　饶卒朱显为吾家养马二十年谨畏无过庆元元年六月以事往乐平程氏与它卒同归至白鹿冈于二十六白日忽拱手向左方三揖同行者问其故曰见三四个官员聚坐如何不唱喏而彼处通达了无所覩方疑其恍惚冥罔中俄顷即低头呼恼痛仅能扶至旅店已不能语迨夜而亡居人言显拱手之处旧有小庙疑其为厉也
　　夷坚志丙卷六
<子部,小说家类,异闻之属,夷坚志>
　　钦定四库全书
　　夷坚志丙卷七
　　宋　洪迈　撰
　　鄂州纲马
　　秦蜀买马入东方率以五十匹为一纲遣兵校部押马多道亡于是置监汉阳憩泊五日以三衞江上诸军取发先赴湖广总领所对验毛色齿数与四川马司者无异然后即路乾道九年殿前程副比复至汉阳是日将渡江其队长云旧例必具牲酒诣城隍庙谒赛乃行则长涂无它虑程不答再言之忽怒诟曰我取官马何预于神叱使去是日晚絶江宿城下城驿才五皷悉控马往总司须启闗而入忽闻马蹄声従西来诸卒谓它纲至起立相戒各谨持控以防相遇鬭触之害俄顷间已至前暗中不能测其多寡即冲突踶齧不可制如是两刻许天且明视它马了无所见而一行纲马死者防半皆折胁流肠若遭矛防众以为程将慢神之咎时李元佐为总领
　　鄂总二犬
　　李元佐在鄂州得襄汉间二犬躯干狞猛形逈与它异命畜于后圃虑其或伤人常加维絷一日守卒暂解縦之使自如犹束其颈圃与禁营栅为邻垣不固营犬十数成羣竞至其傍肆意侮齧防犬以颈索物縻之故不能敌俱遭搏噬守卒击逐羣犬去而曳以归复系诸故处遂十日不食若忿恨然众卒或相与言此二犬非侪辈可比反遭伤害今而弗食岂亦懐报复之志乎盍为去其缚使得逞憾以决胜负佥以为然乃縦之营犬望见为如前可欺羣吠而至二犬奋迎之势若猛虎之视羊豕或絶其咽或破其胁皆立死凡杀四五犬余悉奔遁众卒烹食死者肉厌饫之外复归遗妻子经旬日顾念得肉之利又解縦如初徘徊抵暮畧无一来者俄有两虎厖颇大出不意而至虽持挺敺逐不肯退少焉客主各殒其一存者流血呻呼而散不越夕并死葢四犬竞鬬皆不获免畜产衔怒不可解如此
　　行林院鸬鷀
　　洪府奉新县之东三十里有僧舍曰行林院院有松冈巨松参天禽鸟羣栖其上鸬鷀最多每嵗字育及秋乃去邻邑建昌控乡民王六者能縁木常升髙取其雏以供积十数年罹其虐者以千计绍熙甲寅夏率其徒至松下系小笯于间攀挟乔枝履虚而上将及木杪老鸬鷀在焉悲噪苦切已而羣飞竞集绕王生之身啄其股攫其目王尽力挟松两手皆不可释其徒仰视之争呼曰勿取雏且亟下未能及半啄攫者犹不舍遂颠坠死举体如斧斨然
　　汝岭牛虎
　　建昌县控乡有汝岭絶髙従颠至麓且十里民居于岭西者蓄一水牛甚大每旦则命小儿牧于岭下聴其龁草至暮牵以归淳熙己亥之冬忽失所在一家长幼山中遍索无有也意为盗所窃闻于保伍后三日有樵夫言曰尔牛过岭赴求正见牛倚石崖下临虎虎作势相拒众惧莫敢逼民子颇勇壮奋刃直前将刺虎则牛虎皆已立死时方盛寒故僵而不仆民与二子还屠剥之视其肉别无他异独牛之心胆皆破裂葢虽力可格虎而震惧至是云
　　王宣二犬
　　绍兴二十九年冬抚州宜黄县剧盗谢军九聚众百辈椎埋剽劫至戕杀里豪董县尉家知县李元佐适在郡尉遣弓兵出讨捕都头刘超者领数十人前行翌日王宣者继之与盗遇超即遁宣所部不及盗之半大呼索战鏖鬬黄山下宣素蓄犬二毎出必従是时亦奋呼噬齧盗死者且二十人遂奔溃宣退休山上已而盗复还尽防死者首携以出葢虑为官兵所得识其形状姓名累及亲族宣望之甚怒曰我杀之而縦彼取头颅去则何従借手必取之于是率众趋下再战移晷翻为所败宣与二兵得三级驰取径路絶转而西方穿槀桔中陷于淖盗追及俱遭屠脔二犬犹存守其尸保伍环集以事白于县元佐回邑厚恤三家命治棺往敛仍即彼处立小庙犬凝立经日不食见家人来摇尾迎道至尸所宣既归塟犬亦死邑人嗟异为塑于庙内以彰其义云
　　南昌胡氏蚕
