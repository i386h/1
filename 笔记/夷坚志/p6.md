<!-- { "loadSidebar": true } -->
　　余绍祖奉新人登绍兴丁丑进士第淳熙末通判江陵当赴官以道逺不挈家唯二子一馆客同途啓行次日抵分宁县境毛竹山晚宿僧寺才入松径主僧率其徒迎揖甚肃别有一道人居其中既下车憩坐法堂上余以僧礼勤厚问之曰适间元不曽遣驶卒先至师何以知吾之来僧曰山村寂寞本不预闻外事偶今早见道人説夜梦大官当到此故终日洒扫敬俟而吾官果至异日必为贵人矣余黙喜僧退命邀道人与之酒审厥梦曰实然但不暇为僧语其详今请毕其説昨梦贵客至寺径入寺后古木朽穴中而木甚茂盛方讶其异旁有一人云是某郡太守也余闻之谓正为倅贰距郡守只一间且身栖木穴殆非吉兆道人以丁固生松事与馆客同寛释余意颇自慰与道人衣一领钱一千谢使去暨到官将受代适巴东缺守荆帅赵丞相荐其姓名朝廷从其请命既下赵公就遣吏卒送之西未行感疾赵谕幕客张鎭为挟医治疗医言脉已絶赵饵以金丹似少间一日正寝呼其子曰天色已夜何不张灯子答以日当昼余叱之其仆燃两烛至又云了不见有光须臾增至十余条亦如初子疑为失明近而瞻视双目了然俄顷而卒盖将亡时精神消散所谓眼光落地者此欤
　　林学正
　　福州老儒林君自少力学而终身不偶以教授生徒为业守约食贫居于州之南境莆田陈魏公与之有旧及为相贻书招之诣阙欲有所成就辞不行王瞻叔参政帅闽魏公言林平生行不妄取予使加礼重王访其所止遣五兵一车赍钱三万聘以为学正林受帖甚喜馆使者于旁舍置酒设馔约以即治装黎明戒涂是夕无疾而卒乡人嗟恻其穷谓无此横财当未入録乃知逾分躁求固有定数筠州通判李善学尝在其席下备言本末
　　高周二妇
　　南城邓札生子雇田佣周仆妻高氏为乳母时其夫已亡高与恶少年通奸至于孕育虑为人所讼溺杀儿后数年得蛊病腹胀膨亨面色如栀蜡彻日夜呼痛至不可忍闻淳熙十四年七月病亟家人环视高曰天气毒我身如火何故更抱婴孩来相恼乱俄伸足为蹴踏状又曰尔辈不为我除去我已自踏向牀下了少顷复为搪触之势且望空纷拏辩数皆知其杀子之寃生受此报明日死其女在旁目击之既嫁因产女患其已多贫无以赡给即渍诸水盆内明年再怀姙见异虵入房惊而成疾至困临终谵语累日略与母死时同
　　赵岳州
　　朝散大夫赵善宰字彦平居于建昌淳熙丁未除岳州守未及上以十一月卒于家明年其子汝昌梦到官曹徐行抵廷下望乃父朝服据案决事见昌至甚喜未及相语视四隅文书充塞栋宇父曰吾才去世即受命作阴官权力不减在生为郡时特苦于省阅文牍之繁卒无斯须暇吾殊不乐居此也昌曰大人既不乐何不求脱去曰已除代者两人吾获免不久矣昌曰代者为谁姓名可得闻乎曰乃周昭卿童伯虞二乡人也言毕而寤诘旦白母戴氏及弟妹皆悲泣因讙传一城闻者谓不应连用三同郡士夫为一职不以为信昭卿者朝奉郎周熺方调坑冶贑州主管官次年冬当赴而卒伯虞者朝请郎童括闻此説深恶之时自吉州万安县解印亟诣阙注此官且以禳赵梦云若已与周为代者即之任绍熙壬子秩满吏部差知雷州客都城待班陛对买二少年妾滞留颇久嵗将尽卒邸中三君子在建昌称善聪明正直为神不诬其相去亦只二年或三年几如世间资考也甲志记孙防石倪徐揩相踵为太山府君三人同一檄甚与兹事但此皆乡人接武为小异云
　　丰城下渡
　　丰城县界三港口新开河一津名下渡绍兴庚戌八月岸上居者王媪梦一客衣服不洁净形容瘦瘠若平生素相识来致谢云寓此经年烦扰多矣数日间当舍去故专告别媪觉以语其子莫知何谓后五日同邑苦竹村民严克诚二子往西山玉隆宫谒许真君过而登舟未济并溺死道俗奉许真君极防谨二严沿途饮酒食肉疑以是获谴云
　　兜率寺僧
　　分宁县兜率寺有张天觉所书圆觉经兵火后为近居民黄生所得寺僧求之不许黄愚人也不知为可贵重其子坚净遂毁以为卧榻单久之得癞疾痛苦腐数年乃死
　　呉渗二龙
　　营道士人呉沂淳熙丙午获乡举丁未下第梦二龙挟其体又梦人令更名渗则当再获荐至己酉春上登寳位吴自谓且手掇一第每语人曰二龙夹吾身盖来嵗龙飞策士吾必魁天下为龙首也遂更名果再预选乃居末缀牓首盖其叔应龙而待补小榜有石应龙遂符其兆洎庚戌省试吴讫不偶怏怏成疾还家忽具縁袍鞾简着服之入揖祖母及母氏家人怪问之答曰冥司请我作判官今便赴上遽再拜叙别而出径赴井傍直堕其中而死
　　资圣土地
　　建昌孔目吏范荀为子纳妇贷钱十千于资圣寺长老经二十年僧既死荀亦归摄因循失于偿逋荀后得疾且笃呼其子观光谓之曰忆汝娶妇时曾借资圣寺钱今本处伽蓝神遣人押长老来索取可急买纸钱烧与之又指示家众曰土地之使偕长老见在此拱立汝辈不见邪洎焚楮讫又曰两人已去欲往报恩寺前寻徐省干理防事也至夜荀死徐生名以宁莱州人方自吉州监赡军酒库替囘未几亦卒时淳熙七年先是徐父奉直大夫寓居彼寺寺之人用常住物假其名以规利奉直因是颇揜有其赀以宁与闻之故致然僧祖珏説
　　张尚书
　　张彦文尚书大经长者也布衣时与建昌景徳寺僧绍光厚善后为谏议大夫绍光死于乡张公盖未知也梦其荷械立庭下泣诉曰绍光以某月某日死缘生前罪业沈重沈沦地狱无从脱免愿公不忘平生特为救释请作佛事以济冥涂忆有金一两在弟子姚和尚处并有钱二十千在市上某家傥索而用之庶可获助张许之他日遣仆归询其事皆合乃命其子元晋取金与钱为诵经转轮仍塑观音像一躯于太平兴国寺燃长明灯以供且刻石纪以示人当淳熙初张提举湖南常平廵歴属城至道州北境二十里宿于杏园寺夜梦妇人求已言甚恳切旦以告主僧得其柩以属营道宰瘗诸原盖其恻隐之心如是也
　　七姑子
　　乙志载汀州七姑子贑州亦有之盖山也遍城郭邑聚多立祠宇其状乃七妇人颇能兴祸福淳熙十年临安人王大光为坑冶司干办公事阍卒白曰今早啓户未几有卖豆乳者来数女妇从宅出就买谓之曰汝少顷于此当持钱以还久而不出不知谁人敢以告大光骇曰我家人不应侵晨自买物必妄也若或有之殆物假托但白日昭昭宁得如是阍以姑子为言遂往视其祠豆乳正在香几上大光即命烹熟以荐而代偿所值
　　甄锜家醮
　　甄锜知南康军感疾遂亟医者已束手其子曰倜曰傥延天庆观道士即军治建醮筵请命备极诚敬至供献器皿匕箸皆易以新者既毕事锜与二子及主醮道士俱梦入大官府见一神呼曰甄锜大数已尽上帝以二子孝诚可嘉并斋筵精洁如法特与延寿一纪明日皆欲言之倜曰果获响答宜以纸笔具述勿形口説庶几可信于是如其请所梦悉同咸为甄氏致庆意老人寿算当所増之数然至明年是日而卒计其时恰十有二月识者谓一纪为十二嵗阴司不欲明言故以一月为嵗天限之不可逃如此

　　夷坚志甲卷六
<子部,小说家类,异闻之属,夷坚志>
　　钦定四库全书
　　夷坚志甲卷七
　　宋　洪迈　撰
　　蔡筝娘
　　陈道光字不矜南城人自桂林罢官归过洞庭梦防衣童自言是洞中龙子奉命告君勿食蒜韭及犬后三年当有所遇及期六月河中幕府檄使如商州道经蓝田宿于蓝桥驿梦向所见童执节而来曰仙子君至遂导以行到一峻崖峭壁童以节叩石壁闻鎗然掣锁声俄入洞戸栋宇华焕金璧绚赫佳花美木世所未覩稍进抵中堂望一丽女方笄嵗姿态缥缈宛若神仙中人正隐几写佛书顾客至甚喜延相对席谈词如云陈乘间调之曰独居闷乎笑曰神圣无闷既而置酒同饮累十觞引坐于室室中皆锦绮文绣之饰烧蜡炬大如椽女子曰人间方三伏此处则无暑气陈但觉清凉如深秋从容言吾蔡真人女今住吉邑以尘缘未尽当与人防我之氏族见于春秋名嬄字婧娘小名次心幼时善秦筝父母以其与彭氏女名嫌更字曰筝娘得与君接幸矣君仙材也但世故胶胶不容久居此又言司命不欲与君大官恐复堕落尔因出白玉牌授之请曰君既游物外不可无纪陈操笔立成十絶句其一曰玉貌青童洞里囘洞中仙子有书催书词问我何多事何不骖鸾早早来其二长恐凡材不合仙喜逢神女执姻缘云中隐隐开金锁路入麻姑小有天其三海石榴花映绮碧芙蓉朶亚银塘青鸾不舞苍蛇卧满院春风白日长其四沈沈香雾映房栊翦翦檐头尽日风汗雨顿稀尘虑息始知身在蕊珠宫其五老耼西逝即浮屠莫怪间贝叶书长哂杨妃仙格劣却教鹦鹉诵真如其六常怪乐天长恨词钗钿寄语太伤悲于今始信蓬山上有忆人间音问时其七一到仙宫白玉堂氛氲香泽满衣裳非龙非麝非沈水疑是诸天异国香其八玉女倚天多喜笑素娥如月与精神假饶不许长年住犹胜人间不遇人其九琼浆饮罢日西沈瞬息欢游直万金尘虑满那住得鳯箫休作别离音其十玉水本流三岛上蟠桃生在五云间若非彼处皆凡猥刘阮迷昏错往还冩毕复吟女命侍儿以箫度离鳯之曲曲终而寤箫声故在耳后两夕复梦童携诗牌白曰仙子谢君玉女即天女也素蛾月精以见况甚无谓刘阮太真列仙也常相往还君何訾诋之甚老子为九天最尊奈何辄斥其名今为易老耼二字为道家仙格劣三字为苦轻肆皆凡猥三字为那真实陈悉依其语童遂去且行且言曰人间文士轻薄好讥毁人囘头微笑而去自是不复再逢陈自作文记其事女与陈饮欵终宵曾不及乱非唐稗説所纪诸仙比其真玉妃辈乎
　　章澄娶妻
　　临川士人黄则字宗徳乾道五年登科调监衡州安仁县酒税待次乡居同郡黄祖清秀才梦其友章澄娶则妻朱氏明日以语澄澄笑且愠曰黄宗徳方盛年而吾妇无恙焉有是事毋戏我未几则赴官逾嵗而卒已而澄亦丧偶其后竟聘则妻为继室
　　姚迪功
　　建昌新城姚叟政和三舍法行时为军学生尝谒梦于神以卜穷达梦已着公服设香于所居门外谢恩觉而不晓其防或云老生当受恩科而不及赴者列门赐勑牒以为诸州助教于是怃然自念曰岂吾旦夕预贡选而蹉跎不第至于特奏名乎已而累举不登籍遂束书归休絶意荣路绍兴己夘皇太后庆八十霈泽锡姚以孙思贤获乡荐得迪功郎实只命于家门距昔者之梦恰五十年方验
　　赵善秲
　　宗室善秲居建昌城南之麻洲与其子汝泰皆尝取应荐召该遇己酉覃霈当补右列父子俱诣阙料理留滞旅舍行囊将竭舍而西归倩乡人傅庸告命既还舍父梦子吿至而已未也寤而疑惑谓涂中或有失坠之患越数日又梦往所居二里间林田寺四顾无人独子妇郑氏同在梦中亦以为嫌局蹐不安旦起语其家皆嬉笑后两日忽苦咽间痹痛粥药汤引皆不能进信宿而卒及吿至则已亡不获拜命俄而郑妇继死双柩并寄攅于林田寺
　　邓兴诗
