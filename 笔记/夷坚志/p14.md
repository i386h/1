<!-- { "loadSidebar": true } -->
　　建炎绍兴之交江湖多盗张花项戚方尤凶虐张破池州驻军于教场所掠妇女无数为官兵所逐不忍弃乃料简其不行者得八百人谕其徒曰各纳脚子须臾间则八百女双足垜叠于庭然后去刖者未即死则呌呼宛转经日乃絶戚在宣城广徳尽戕官吏不遗余张循王与之苦战二盗力不能敌始就擒循王责其罪戚曰主此众者张统制也方系副将聴其指挥耳循王置之继问花项花项笑而对曰命运使得如此今当以不剉献相公循王怒其不屈叱斩之首断而尸不仆戚既获免窃位至节度使暮年抱疾困顿中唯与花项应荅花项所言亦只出于戚大要忿其卖已戚曰自是统制一时对得错了以致陨命方何预焉纷纷中竟不起此事张几仲为景裴说
　　顾六耆
　　秀州之东三四十里聚落曰江泾其傍有大圣寺常以佛殿灯油付一行者率月给若干斤久之辄不及期而告罄主僧责其干没屡遭鞭棰殊以为苦盖初未尝为期也然无由自明但夤夜伺之唯谨一夕闻啓扉遽入视逢一伟人脱所着金甲正取油适涂四体惊问其故答曰汝勿怨我我乃近村顾六耆家方隅禁神所谓神七杀者为此老恃富无义广营舎宇穿窟井地无时暂宁触我忌步甚多使我举身成疮痏非借膏油滋润则痛楚不可言亦知汝无辜受罚今幸向愈自此不复来当阴佑汝俾数数为人修供财用以相报行者谢曰顾老既有犯于明神胡不加诸祸谴曰彼方享顽福未可问也遂不见其后果无失油之患顾老为人犷悍豪于里闾且御诸子严甚呼之语曰吾闻人死之后祭祀多不克享盍及吾未暝目时借行丧礼汝辈各衰麻如仪比灵席为人朝晡哭拜设奠竟百日而止其子不忍豫凶事泣而谏请叱怒弗聴卒如其戒又十余年始死
　　南陵蜂王
　　宣州南陵县旧有蜂王祠莫知所起巫祝因以鼓众谓为至灵里俗奉祀甚谨既立庙又崇饰龛堂贮之遇时节嬉游必迎以出绍兴初临安钱谠为县宰到官未久因阙雨有祈吏民啓曰此神可恃乃为具威仪导入县治才升防钱焚香致敬望其中无他像独设一蜂大如拳飞走自若钱素习行天心正法知为恠妄于是大声语之曰尔为蠢蠢小虫当安窟穴那得凭托妖祟受人血食吾今与汝约此日之事理无两全尔实有灵宜即出螫我虽死不惮茍为不然当焚尔作灰以洗愚俗语毕蜂如不闻钱固已蓄干荻命积于庭下闭龛戸舁出加蜂在内喧咆撞突声音哀怨顷之煨烬无余遂并火其庙邑人自是不敢复言谠字元直女嫁方张子裴弟方壻也谈其事
　　杨戬馆客
　　杨戬贵盛时尝往郑州上冢挈家而西其姬妾留京师者犹数十辈中门大门悉加扄锁但壁隙装轮盘致食物监防牢甚有馆客在外舎一妾慕其风标置梯逾屋取以入恣其欢昵将晓送之去次夕复施前计同列浸闻之遂展转延纳迨七八昼夜赂学院奴使勿言客不胜困惫而报戬且至亟升屋两股无力不能复下戬还宅望见讶其非处殆为物所凭祟遣扶下招道士噀治因妄云为迷惑了不自觉经旬良愈戬固深照其奸故置酒叙庆极口慰抚客谓事已秘弗泄矣一日召与共饭竟令憇宻室则有数壮士挽执缚于卧榻上持刃剖其阴剔出双肾痛极晕絶戬命以常法灌傅药此数者盖素所用阉工也后十余日仅能起坐唤汤沃面但见落须在盆无数日以益多已而俨然成一宦者自是主人待之益厚常延入寝阁与妻女同宴饮盖知其不必防闲且以为玩具也客素与方务徳相善每休沐辄出访寻是时半嵗无声迹皆已死偶出游相国寺遇之于大悲閤下视其形模容色疑为客呼曰务徳何忽然无故人意乃前揖之客握手流涕道遭变本末深自咎悔云何顔复与士友接待贪恋余生未忍死耳后不知所终
　　谭真人
　　衡州道士赵祖坚初行天心法时与乡人治祟既止复作不胜怒摄附体者责问之对曰非敢擅来乃法院神将受某赂是故敢然今去矣赵黙自念吾所以主持正法降伏魑魅者赖神将为用也兹乃公受贿托吾将何所倚仗哉欲状其罪申东岳是夜梦一介胄武士威容甚猛拱手立于前曰弟子即法师部下神将也生时为兵有膂力众呼曰陈铁鞭死得为神实隶坛席不能自谨致纳赂闻法师欲告岱岳则当堕北酆无间狱永无脱期愿垂哀恕请得洗心以新赵曰吾不忍言汝罪只云不愿行此法使汝自囘耳其神拜谢而退竟上章反术议改习五雷而无其师但焚香于谭真人像前冀获警悟越数年复为人考召方使童子照视忽跃然而起髪跣足仗劒厉声曰吾即谭真人也怜汝精勤故教汝法汝曽有所得否对曰止得四符乃真武于世者神曰五雷符当有七十二道此才十八分之一如何可以摄服邪妖宜取百幅纸置几上当为汝即揷劒于地曰仰五雷判官速七十二符限只今毕初不见有所作为仅一食顷曰符已足命赵取之揭示其纸凡六十八符每幅画一符天篆粲然非世间书也赵惊喜捧受再拜起童子亦寤自是术验通灵癸志所书治衡庙一王者即此也赵秘其事不为外人说其徒游淳濮道人者备言之
　　傅选学法
　　傅选为江西副总管时邀临川王侍晨来豫章从学雷法王甚恶其人然凶徳可畏不敢不与但教一大略耳在朋辈中已为髙妙选艺成将有所试望僧刹一塔崭然髙出四表即焚符治之少焉火从中起为烟烬而塔无所损既而愤王不尽术欲募刺客加害王已先知之怒曰彼为我弟子而谋射羿岂宜使滋蔓得志哉于是以法飞檄悉追其所部灵官将吏选所行法从此不复神
　　赵不易妻
　　赵不易为江阴军签判其妻得竒疾烟火食不向口唯啖生肉服饰起居与平日无异而与夫别室寝处赵秩满调知桂阳监妻疾愈甚一婢供其使令便觉瘦瘁短气面如蜡色不半年辄死又换一人往亦然凡死于彼者三每老兵持肉来或从防门入必怒曰何得经鼔角楼下过弃而不受自后圃入则受之其后赵君待知封州阙寓居衡州常宁洎到官妻白昼化为虎腾呼而出钱允直与赵为江阴交代闻其事甚详及守桂阳吏辈尚能言判官侯孝友者亦居于常宁云赵妻乃中官家女不知本何人容貌姝美未尝姙娠性好洁夫每至其室坐于椅上才去即命洗涤三婢之亡皆遭其乘夜吮血故浸淫絶命
　　东湖荷菱
　　鄱阳东湖莲藕菱芡甚盛荐福寺赖以赡其徒淳熙中忽萎焉如悴所产花实财得十之三景裴弟游浮洲与院僧法聪纳凉栁树下扣其故曰为一村巫所焚是以若此裴恠其语不经颇出言嗤责聪曰向者某村有行法巫术已成而弟子从之学者必欲观之乃置一生鱼将祭所事神啓白未竟鱼正拨剌遽翻白以死巫愠见于色曰溪之北有枯木为精所凭吾未暇祛逐为徳已厚而不顾正法之临故呈此侮讵容不加诛即写符飞掷俄顷间遥望火起木中从头至末悉焚烬鱼活弟子又求再诣他所于是为此来寺中人但觉微烟蓬勃缭绕湖面旋即烟止明旦往视荷芰一切萎倒更不可救其为人祸亦烈矣天地神祗照布在上山川之灵固见之了不致诛何也
　　紫姑咏手
　　吉州人家邀紫姑作诗适有美女在箕傍因请咏手即书曰笑折樱桃力不禁时攀杨栁弄春阴管曲里歌声慢星月楼前礼拜深绣幕偷囘双舞袖緑衣闲整小眉心秋来几度挑罗袜为忆相思放却针信笔而成殊不思索颇有雅致也
　　秀州棋僧
　　秀州兠率寺僧师豫能医术而酷嗜奕棋与人赌赛品格甚低然好之穷日夕不厌乾道九年染疫疾死而复生言被追至官府立庭下有大井当前王者曰误追汝汝既是僧曽多诵功徳经否对曰受性愚不知有此经曰乃世间所谓金刚者是矣对曰此则故能之主者顾坐右取于井中汲出以相付诵至数分主者及一府人皆稽首作礼既毕命一吏送还过廊下吏白吾云此亦有可观览处宜相从一行遂到一室案列棊局两奁贮黒白子而大小极不等吏曰师能此乎吾应之曰甚爱之正以太低为苦吏曰吾为尔作计但吞一子则进乎技矣吾欲取白而大者吏不可探一黒而小者使吞焉随即惊悟明日病愈常时对奕者来视之索局较艺果増数等
　　黄巢庙
　　栁州宜章县黄沙峒山势崄恶盘纡百余里为溪峒十八所皆刚夷恶獠根株窟穴之处出峒口地稍平山上有黄巢庙不知何时何人所立其前一杉木合抱山下人每闻庙内声喏若数百人受令唯喏者则峒民必啸众而叛淳熙中王宣子尚书为湖南帅留意治冦适有作乱者命统制官杨钦领兵讨平之因发火箭焚其庙且伐其树临欲仆有大黒蛇长丈许顶上髪呀然跃出为抟噬之状众环以弓矢射杀之平治其地为寨以屯戍卒金鼓之音朝暮响振自是一方获宁将军张某预是役备述其异
　　一年好处
　　吴中士大夫园圃多种橙橘者好采东坡诗一年好事君须记正是橙黄橘緑时之语名之曰好处唯陈彦存搆魏塘所居之前一圃独标曰一年好处颇为春竒时彦存自中书检正官丏外为江东转运副使到任恰满嵗而卒殆成防云然韩退之诗曰天街小雨润如酥草色遥看近却无最是一年春好处絶胜烟栁满皇都则好处二字难専以归橙橘也








　　夷坚志乙卷五
　　钦定四库全书
　　夷坚志乙卷六
　　宋　洪迈　撰
　　建康三孕
　　建康医者杨有成说目撃三事皆妇人异产者桐林湾客邸主人王氏妻年二十九岁绍熈三年八月怀姙临产生大蛇五六于草上乳医及夫皆惊走蛇径出赴秦淮水中遇夜复入其家访母饮乳天明始去在店居人悉徙避他舍凢七日乃絶迹盐商刘一妻当产不下气厌厌且死有成为诊脉曰腹内必有怪宜救其母与药灌服至于中夜生子头甚大茁发长五寸许两肉角隆起满口十余牙白而锯利其家杀而投之江又斗门桥河沿张大哥之妇产一鸡夫持刀脔剉未竟妇仍称腹痛复诞一猴亦杀之包以布缝以大石举而掷于深渊三母幸无恙不能测致怪之由
　　罗伯固脑瘤
　　春渚纪闻载何次翁生瘤于鼻日以益大遇道人于襄阳授以药如粟粒使是夜径用针剔小穴寘药焉俄顷觉药在内旋转若游行然迨晓瘤已失去吾乡罗伯固巩为士人时脑后生一瘤数月后大如半升器不可栉发闻婺源有疡医艺絶精遣仆邀迎于家医涂药线系瘤际再匝缚其末剪断之而出憩外舍逾两时久系处痛甚至龁齩衫袖弗堪忍呼其子去线曰宁逐日受苦此痛殆彻骨髓子将奉戒而断线无余地欲施手不得方冬月因卧火阁席上遂熟睡及醒枕畔皆如水沾湿有皮囊一片在傍扪其瘤已不见诸子秉烛就视脑外略无瘢痕盖附着成赘初不相干也
　　阎义方家雷
