<!-- { "loadSidebar": true } -->
　　绍兴二十六年淮宋之地将秋粟稼如云而蝗虫大起翾飞刺天所遇田亩一扫而尽未几有水鸟名曰鹙形如野鹜而髙且大广脰长嗉可贮数斗物千百为羣更相呼应共啄蝗盈其嗉不食而吐之旣吐复啄连城数十邑皆若是才旬日蝗无孑遗岁以大熟徐泗上其事于金庭下制封鹙为防国大将军

　　夷坚志甲卷一
　　钦定四库全书
　　夷坚志甲卷二
　　宋　洪迈　撰
　　阳武四将军
　　黄河之南阳武下埽在汴京西北数为湍潦所败每一修筑至用丁夫数十万工金皇统中尝决溢发卒塞之朝成夕溃汴守募能泅者探水底一渔叟自言能潜伏一昼夜遂命备牢醴先祭河神然后遣之入半日而出下有长蛟为害故埽不能坚非杀之不可须得宝劒乃济蛟方熟寝于百丈之渊斩之易也守取镇库古剑付之将入又言曰愿集众舟于岸浒以相俟至午水变赤色则令至中流及期水赤渔叟携蛟首奋而登舟洪流陡落埽即宁守欲奏以武爵辞不受多与金帛亦辞旋踵而死守为立祠于其处请于朝封为四将军以为龙女三娘之子塑像立于傍灵应甚着访渔之家无有知之者亦不曾询其姓第识者疑为神云
　　杜郎中驴
　　杜泾郎中河中府荣河县上源村人也世为医赀业稍给买里民王氏驴仅髙四尺然有力善鸣能驰远日夕乘跨而好醉后骤骋亡度稍缓则痛鞭之于是每施鞍輙缩栗悲嘶为恐惧意初不知其有怀恨思报之心尝往丁村晚饮囘及中涂距家犹十里欲急归加鞭愈切小童不能追随衣药笥居后驴忽蹶坠泾于地未暇起为所踶齧食其股且尽气未絶驴伥伥独还家人惊异谓必遭狼虎之厄而视驴口吻皆有血诸子秉炬到其处泾尚痛能言舁之到舍而死
　　黑风大王
　　汾隂后土祠在汾水之南四十里前临洪河连山为庙盖汉唐以来故址宫阙壮丽绍兴间陷入女眞统军黑风大王者领兵数万将窥梁益馆于祠下腥羶污秽盈积如阜不知扫除一夕乘醉欲入寝阁观后真容且有媟渎之意左右固谏弗听率四十奴仆径往未及举目火光勃郁杂烟雾而兴冷风激人立不能定统军惧急趋出殿门闭目有数軰在后足踁为关闑翦断统军百拜祷谢乞以翼旦移屯至期天宇清廓杲日正中片云忽从祠上起震电注雨顷刻水深数尺向之粪污荡涤无纎埃统军斋戒致祭捐钱五万缗以赎过士卒死者什二三
　　王徳柔枯蟹
　　青州益都人王德柔营新第于北郭旣成百怪交兴白昼出没烟气蓊蔚之中神形为面见人纷纭往来偃肆自若邀唤道术者施法摄治歴数辈皆无效不可宁居于是还旧舍而揭牓于是访胆智者就验之狗屠范五素以防悍着诣徳柔求酒馔独往宿夜且半西庑下砉然大声起一人从地踊出短身缩项着朱衣形体充腯似年有三十许两手相击歌舞庭下范握刀逐之至东南隅失所在范记其处明旦发土获一枯蟹大而赤椎碎投诸水其后帖然主厚谢范屠遂得安处
　　李婆墓
　　下邳境内有古丘相传为李婆墓莫知其何时又言多藏珍宝卒为亡赖恶子所睥睨绍兴丁已岁僞齐之末羣盗肆行焚庐发冢略无虚日遂从事于李墓呼聚三百人畚锸备集自晨至午及于埏中棺椁皆露众疲困憩卧或餐干糒俄有一媪长七尺余发白貌黑形极丑素练寛衣端坐椁上弹指长啸响振林壑溪谷涓流一切沸涌众怖而散走须防烟霭四合神鬼出没或闻阗阗车马声或隐隐如雷移时开晴一盗有胆者复往视已失棺椁所在但存空穴嗟悔而归五旬中多暴死及无故顚陨者里民悉为之掩圹且致祭焉
　　宿迁诸尹
　　宿迁大姓尹氏当离乱时聚其族党起兵劫女真龙虎大帅之垒获祖宗御容与宫闱诸物寘于家以道路梗塞未暇贡于朝同里周郭两秀才从求货弗惬诬告有司私蓄谓禁省服御将谋不轨狱吏不复究质于是诸尹皆弃市周以功得本县令郭为丞助之谋者皆补右列后避兵祸邑人多播徙京口周郭亦南来尝同其友朱生辈阅市朱之子从龙方六七岁见壮卒五人着青紫袍张弓挟矢顾而怒憾当通衢欲射人周郭趋入酒肆朱生不觉也从龙密以告乃出窥之皆引相从西去诸人饮罢过南畔小巷到一隙处遇向者五卒正身发镞中周郭之胷同行者了无所覩二子即称心痛仆坐不能起众扶以归经宿疽生于背胷背洞彻至膈膜见五脏月余而死
　　小珠山遗卵
　　密州之东百二十里接海滨有山曰小珠双峯嵯峨髙入云际中间一水清泚可鉴目为团顶【呼官切】金正隆三年秋民行山之隈至侧见一卵在地可盛粟二石斑斓光彩异而观之乃刈葛藟绊缚舁下山举村来观叹为耳目传闻所未有数少年攫取而去即煮食之后旬日飓风夜作震撼天宇居者百余家为风掀举跻于山顚旋落团顶畔少年食卵者扑死余老弱千计皆无所伤败瓦朽木到今犹有存者
　　吴臯保义
　　吴臯十一保义者符离人绍兴初从楚州镇抚使赵立军得将尉长六尺二寸勇健有力至三十年庚辰寓居北神堰往盱眙聚亡頼潜度淮入泗东城刼富室王氏获金具二万缗时完顔亮方桀骜移文对境诘索州县绘形立赏格甚厚臯恬不之畏与其党入楚城呼画工赵四者指图语之曰汝所画全与我不宜易之郡守蓝师稷使人招致欣然应命答对如流举止自若蓝以为竒士壮而释之曰异时边上缓急斯人真可用明年盱眙守周淙择効用使臣来捕之始奔淮北免屯庄淮民素严惮之莫敢问独王云者蔑视臯奋愿出力淙檄捕盗官乔顺领戍兵三百直抵其所天将晚臯闻有呼者曰官捕汝如是至于三已而兵至尚率防徒拒战其一人曰李四叛而从云持矛刺其鼻流血晕倒遂成擒云斩其首双目不闭如生顾众斜视切齿鸦鸦作声见者毛发竦立时当剧暑越两夕方到盱眙掷首郡庭双目乃瞑
　　胡煌仆
　　霸州文安县人胡煌居莫金口家稍丰好义忘利一仆曰严安执役二十八年恭谨有信未尝輙受佣直煌与之则云姑储于主家须欲用乃取爱惜主物不妄费分毫煌待之如弟严亦呼煌为兄而谓其妻为嫂绍兴庚辰金正隆某年也岁之中春严把煌袂入浴室云有一密事煌笑曰非从我索积岁雇直乎曰否嫂与外人私乎曰否然则舍两者外何等可密严曰兄将死又不以善终自今七十日当遭雷震于县市弟有一术可救可信之乎煌素重其人告于妻子皆忧窘莫知所出后六十三日扣严曰若果如弟言大期已逼所谓术者云何即授以秘呪曰才脱兄厄吾亦从此逝矣及期天壤澄霁四野无云严垜叠桌凳数层假僧袈裟蒙其上至午烟雾坌兴迅雷激电引煌入伏桌下使急诵呪须防火光迸裂旋绕左右若有所寻索一大神被甲仗钺呼诸物曰胡煌无处求今已失时此人旣免天诛且延一纪之寿吾曹将柰何霍然而散日犹未晡严旋不知所在煌至壬辰岁始亡
　　丹州石镜鼓
　　丹州之境有两山寨曰东池西池西寨悬崖百丈嶃嵓峭峻人不可陟下有石镜石鼓其傍勒铭云石鼓响兵云屯石镜明面南尊绍兴中地虽陷金而秦民聚众起义欲归本朝者未尝絶此寨常屯万人来者必击鼓寂无声照镜则昏暗郡人曹布子少贫困以纺绩养父母故里俗以布子呼之金天眷三年秋归身于西寨或邀之诣石所试扣鼓声铿然远近皆震洎临镜镜倐明傍观者见布子容貌自若而冠冕若王侯遂相率罗拜奉以为主久之东寨亦听命关中羣寇蚁聚无时争战輙败衂而退岁余胜兵至十万遂据延安称王然未能二年卒戕于金石镜乃为祟云
　　九龙庙
　　潼州白龙谷陶人梁氏世世以陶冶为业其家极丰乃立十窰皆烧瓦器唯一窰所成最善余九所每断火取器率窊邪不正及粥于市则人争售之凡出尽然固莫知其所以也谷中故有祠曰白龙庙葢因谷得名灵响寂寂不为乡社所敬梁梦龙翁化为人来见曰吾有九子今皆长立未有攸处分寄身于汝家窰下前此陶甑时往往致力隂助于汝梁曰九窰之建初未尝得一好器物常以为念何助之云龙曰汝一何不悟器劣而获厚利岂非吾儿所致邪梁方竦然起拜谢龙曰汝茍能与之创庙异时又将大获福矣许之而觉即日呼匠治材立新祠于旧址塑老龙像正中坐东西列九位以奉其子迨毕工居民逺近知防瞻礼欢悦其后以亢阳祷祈雨不择日而降梁之生理益于昔云
　　衞师囘
　　衞渊字师囘郓府东阿人嗜酒成疾敏惠过人而懒读书年余四十未仕当盛夏偕朋辈投壶聚饮醉卧牖下梦身游他所或报沈湎国入寇居民挈老稚散走渊仓忙伏窜曁还家尽室皆已遭俘掠独行山间彷徨累岁无地驻足忽遇故人阎中孚李亨嘉王勉夫三人相问存没告以其孥无恙渊大喜语之曰吾厄困三年饥寒漂荡朝不谋夕每念平生欢防一吸数斗今愿一杯救渴亦无由致诸君宁有意乎中孚曰过此数里有青帘酒肆二姝当垆絶妍丽盍共访之渊益喜到市果如所言渊先釂一巵又令添酒别一鬟执器愁惨渊诮之曰酒家人当见客融怡笑乐何乃如是鬟泣曰先辈不知也适所饮者非麯糵醖成皆人之精血尔世人居阳间抛践余沥崇积殃咎死则渍其骨髓而为之渊昧昧不信姝乃引入后室巡视大屋中罗列着醡糟傍有百余人裸坐男女淆杂两大持防以次叉置槽内大石压醡之血自口流溢俄而成酒渊怖栗而觉小童在侧宾客踞坐壶矢之声方锵然遽话所梦尚未移一时忆其经歴殆数岁矣唐人记南柯太守樱桃青衣邯郸黄梁事皆相似也闻善録所载张生入防事颇此
　　常珤牛
　　常珤晋州平阳人父为里胥蚤死母携之再嫁富民康徳休为人落魄亡赖徳休与钱三千缗使为区肆由是生理自给而珤事继父略不知恩经数年徳休死视如路人尽窃其赀甫三十岁强壮无疾忽作牛鸣一声而毙是夕康氏牛产犊一蹄出背上朱书其姓名二字于胁间徳休二子读书识义不忍露其丑迹匿之舍后牛鸣吼勃跳触藩而出奔迸邑市观者以故尽知之康氏遣数健仆阑逐不可得径趋深谷中不复至
　　野牛滩
　　野牛滩在洛京之白波与九女庙相接金皇统中秋暴涨居民遭没溺者十室而七滩下人见羣蛟激跃崖谷间摧峯破岸触处成渊泽屋庐如洗田禾一空大雨五昼夜不止俄有牛数十出乎峻顚乘流而下与蛟鬭于山麓黑雾萦绕火光迸射经一夕乃霁水循故道一蛟长十丈死于祠下洛都守孟君率洛阳河阳两郡士精洁奉牲临河致祭顷之有龙见于云端骧首如赴万众仰观乃知其化为牛而杀蛟者于是即于其地立祠

　　夷坚志甲卷二
　　钦定四库全书
　　夷坚志甲卷三
　　宋　洪迈　撰
　　吕使君宅
