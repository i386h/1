<!-- { "loadSidebar": true } -->
　　甘林二命
　　人之赋命嵗月日时同则寿夭荣悴亦大略相似丰城甘同叔莆田林直卿皆以绍兴甲寅年丙寅月甲子日甲子时生皆为士人同中淳熙戊戌省科年四十有五矣林以母服不及廷试甘先擢第调静江府司户防军待阙林以辛丑还试得监某州税即之官甘方赴任逾嵗而卒林涖事仅一考用他故去未几亦卒其所享禄食亦均甘但多被青袍三年耳
　　王仲共
　　王垂仲共淳熙中以朝奉郎知武冈军湖南安抚王宣子荐其才有防与知州差遣既受代枉道诣潭府谒谢次衡阳其子万石梦人告曰尊公已降秩宫观矣晨起语父以为凡梦中所云贬降盖迁也仲共笑曰吾方以年劳当转散郎且无罪何由黜削又正被陞郡之命吾不丐闲安有奉祠之理汝梦不足信洎到阙登对论谿猺事甚悉诏以知邕州俄坐荐土豪杨某当平蛮洞时宣力可用乞与推赏而奏劄误书其名朝论谓不谨遂镌一官仲共殊不乐乃上祠请得武夷冲祐观尽如梦兆仲共初登第尝梦出行长涂先驱者负占牌上有邕字寤而为人言再调必作令邕者小邑也及除是州恍思前梦疑仕宦止此絶恶之还南城未几疽发背而死万石竟不霑遗泽
　　艾大中公案
　　绍兴三十一年叶伯益为临川守以刚猛疾恶布政豪宗大姓过恶被罪者必籍入家赀甚者潴其室崇仁县富民艾大中资给劫盗因以起家既抵法郡命以牛车竭其鱼塘得人骨头颅几百数又尝呼两匠合大木为巨凳而中实以金银数千两甫讫工则杀匠以灭口所为不道大率皆然凶杰彊犷之状足以灭族一时无不称快后三十年当绍兴辛亥吴人杨迁深道出守方昼寝梦一吏喏于廷称索本州崇仁县某乡某里艾大中籍没案卷要照证公事杨未及答而寤不知所为姑取近嵗所治狱讼一一验之皆无其事以梦甚了了不能自已遍访老吏乃知有向来本末者命检牍经日始得之择小吏楷书者缮录凡数百幅具香纸并焚之乙志所载宣州何村公案盖是寃死若艾氏之罪情法相当岂得尚诉讼幽冥之间当必有故特世人未知耳
　　扣氷堂僧
　　程虞卿建安人尝为他郡幕僚受性刚豪多结里党轻侠椎牛酾酒畋猎博塞乾道三年春二月赴一宗室家宴饮半酣与同坐者入大中寺至扣氷堂绘匠方画佛壁内一侍者貌古怪指而笑侮之是夜归舍至寝梦偕其友丁子和行抵别馆逢两僧持挺大呼向前肆击急奔趋欲避而前迫室屋不可进度事穷势逼乃俯伏作礼引咎哀祈僧怒少霁谓曰汝更食牛乎对曰愿自此永断僧曰汝若再食来吾堂中必割汝足且纵汝归程再拜而出既觉汗流浃于枕席心怔营不宁坐以待旦诣丁生之门方拟谈説丁错愕止勿言先叙所以无一词异于是相率往扣氷正见两像梦中僧也怖悸益甚遂絶意太牢而余事亦从敛戢













　　夷坚志甲卷十
<子部,小说家类,异闻之属,夷坚志>
　　钦定四库全书
　　夷坚志乙卷一
　　宋　洪迈　撰
　　王彦太家
　　临安人王彦太家甚富有华屋颐指如意忽议航南海营舶货舟楫既具而以妻方氏妙年美色不忍轻相舍久之始决行歴嵗弗反音书断絶当春月杭人日游湖山方氏素廉静独不肯出散步舎后小圃舒豁幽闷红花阴中逢少年衣红罗裳戴蹙金防肌如傅粉容止儒缓潜窥于宻处引所携弹弓欲弹之方氏骂曰我是良家以夫出年多杜门屏处汝为何等人擅入吾园且将挟弹击我一何无礼如是少年惭惧撙弓拱手揖而谢过方正色叱之恍然不见方奔归呼告羣婢觉神宇淆乱力惫不支迨夜半少年直登堂方趋走欲避则伸臂挽其裾长几丈余羣婢尽力援夺不能胜遂拥升榻与款接自是晓去暮来无计可脱心所欲物未尝言不旋踵辄至方念彦太殊切报于亲故招道士行五雷法仍设醮又择僧二十辈作瑜珈道场皆为长臂捶击莫克尽其技后数月少年惨蹙语方曰汝良人自海道将归矣如至家相见时切勿露吾事茍违吾戒必害汝汝知吾神通否虽水火刀兵不能加毫末于我也未几王生果归方垂泣曰妾有弥天之罪君当寸斩我以谢诸亲王惊问故具言之王曰是乃山精木魅吾必杀之乃藏贮利剑以俟其来一夕俨然而至王拔刀袭逐中其背铿铿金玉声化为白光熠煜亘数丈冲虚去其后声灭响絶王夫妇相待如初
　　张四妻
　　徽州婺源民张四以担为业其妻年少在辈稍光泽张受佣出千里外一白衣客过其家语言挑捷视四傍无人谑欲与奸袖出白金数两为赂妻喜而就之荏苒颇久张归宻闻之诈与妻曰我欲将往他州旬日乃可囘妻益喜以为适我愿逼暮张潜反室持短矛伏戸侧夜且二鼓见白衣从槛越入迎刺以矛其人呦呦作声奔而去视矛刃有血白毛及细毛数十茎张念人安得有毛此必恠也不复穷诘妻妻始肻言所见即具一牒述始末如供状式诣道士混元法师堇中甫自诉堇依科作罩法至张舎发符拱立以俟少还有大鹰盘空可五六尺许旋绕屋上观者阗溢俄飞落石沟中径搏巨白鼠衔掷于前堇命沸油以烹之恠乃絶
　　定陶水族
　　曹州定陶县之北有陂泽民居其傍者多采螺蚌鱼鼈之属鬻以赡生金亮正隆二年中春女真人阿萨尔为邑宰梦一客緑袍乌防皂鞾革带握手板入谒曰吾种族世居治下子孙蕃衍皆获依仁庇不幸为细民捕杀充食且又转售于人将使无噍愿贤令尹慈怜少加禁止则恩流无穷当思所报萨尔梦中诺之而不暇扣其何物居于何所旦起深念不能晓测明夜复梦遍询吏士及访道术人酌详亦莫知所谓迨春暮天清气暄泽边相率什百为羣脱衣入水网箕罗取数倍常日忽曀雾迷空波涌如山雷声振动一巨物长六七丈状蛟螭喷薄云烟摧壊岸浒冷气惨烈人皆舍弃所获争赴平地已为巨物攫拏者十二三溺死者殆半众始悟邑宰之梦自是无复敢渔
　　朱琪家儿
　　下邳朱侯者习武事从韩蕲王军为探报司统领与敌骑战于洙水上死焉朝廷録其忠命赏子琪以官时下邳已防琪在宿豫倡朋俦来归江淮都督府补为忠义军偏将尝乗间入海州既而失之坐罢处散秩琪一妾曰喜努怀姙六七月婴儿啼于腹中尽室骇恠数日后能言语或笑或泣或厉声呼父母及其生齿发毕备形模可愕见者疑非吉祥次年琪遂应羊舜韶海道之举事不济与其徒开徳郭世与辈皆死亦以恩得延赏乃名此子曰忠而与之官不知其后存亡也
　　顾端仁
　　顾端仁秀才本河北人后从父母来南居于钱塘修文巷未娶妻一日防食堂上恍惚间见一少女顔貌光丽从外入径造其前举手掩食器欲碎嚼而莫能二亲疑焉问其故托以他事弗言盖以堕溺其色爱自是郁郁不乐殆如痴人而女子每夕必至尝独行西湖畔遇女前揽袂笑曰子念我乎顾作色叱之曰汝乃邪尔何念之云女曰何由知我为邪曰适视汝行昼日中而无影非隂魅而何女曰子既有疑心试相随诣四圣观遂携臂而往洎入观门忽不见盘泊良久而出则立于道傍顾诮之曰汝畏四圣其邪可知女曰子未悟兹理邪真圣亦妇人尔顾曰何谓也曰道经不云乎太阴化生水位之精顾大笑复同涂往来人讶其独行独语然无敢问须臾邂逅友人张仲卿女又避匿顾始以告之仲卿曰姑置事且同饮酒于是访旗亭酌饮仲卿歌杏花过雨词毕女不知从何来已坐顾右顾生命置杯添酒仲卿无所覩噀唾不已仍骂顾以挟魍魉俱行径舎去报其父父惊惧俟其还家率之投闭门黄法师黄曰此为妖孽所凭必猫精也明日当为诛絶先书二符授之其夕女不至迨旦黄又与三符使佩其一焚其一以一榜于门遂絶不复来经数月因送丧车于菜市门外归仁寺女蹁跹而入咄曰汝太无情使黄法师害我今三符皆在我手展示之顾曰初非吾起意特迫于父命耳女曰汝不说父何由知我亦不怨汝更从我行才到市桥顾遽跨栏赴水适有草船在下急拯之获免询其所之但见数美人引造于一宫宇赫奕如王居正拟纵游而诸君唤囘殊为耿耿不料几沦幽趣救获余生恩有所自矣然浸抱迷疾少时而殂
　　聂公辅
　　聂公辅博州髙唐县人家本南刘镇徙于北郭富有仓箱之集性信神凡有所往无论路逺近事大小必扣诸神神以为可则治行不然则已又酷信巫祝扣淫祠尤谨敬嵗月滋久祷请多不验于是懈怠之心生翻成毁慢尝以六月正午坐堂上仆妾在傍忽闻诃叱声注目凝视见数少年黄衫小防玉带緑鞾振袖过庭下人物才尺许而厯厯可观聂震骇呼家众悉至所覩俨然惊走出外少年者冉冉腾空驾云顾从吏一线一缕系通红炭一挺长三尺置于屋上其去稍逺聂遣仆升梯取之炭洞赫不可向迩而一线自若继此后百恠继作中夜车马憧憧蜡炬旁罗照耀夺昼邻里聚观如织殊不能止虽邀善法者考治莫能絶扰扰累月聂不胜愁挠遂得疾竟至不起
　　董成二郎
　　董成二郎者居楚州北堰虾疃巷以商贩斛斗自业赋情险僻而面状冷峭有不可犯之色里巷无不恶之绍兴庚午嵗夏五月阴雨大作董正坐中庭方具饭天气暗霹一声火光赫然觉有巨物堕地视之乃一大雹髙三四尺上有二窍空洞形如耕犁之偃土者在坐侧尽室褫怖亟邀道士建醮以禳之自是得气疾不能食奄奄半嵗一夕月下见一白鹅其大比常一倍从砌间飞入房中妻执炬访求无所覩而董以此时殂既敛家人用俚俗法筛细灰于灶前覆以甑欲验死者所趋旦而举之二鹅足迹俨立于灰上皆疑董堕畜其家日以沦败妻女至为娼云
　　管秀才家
　　信州永丰县管村皆管氏所居淳熙七年秋有恠兴于某秀才家幻变不常或为男子或为妇人抛掷砖瓴占据堂宇汚床蓆毁败什器不胜其扰唤巫师驱逐不效又命道士醮禳复邀迎习行法者各尽术追究虽即日稍若暂去迨去则如初前后若是者屡矣管益患之乃多萃道流设坛置狱劾治甚峻羣恠不为动厉声诟骂于室中曰汝几个科头汉讨得钱足了我不怕汝能知其不可为相与谢去久之化一美女夜造仆夫寝处欲加衒惑仆知为魅也而庸奴贪色竟留与接凡厯数夕极绸缪婉娈之欵然终虑其致祸阴磨刺刃以待之迨复至尽力防其首携出外呼告众曰我已杀管氏之人争来覩盖一大狸也
　　马军将田俊
　　临安步军司钱粮官公淳熙中为祟孽所扰不可居遂废为马院第二将下田俊常隶宿其间一日羣辈尽出俊独留系所乘马于庑下且取随身衣服贮于小箧挂梁上以防草窃方解衣将寝忽一朱髪青躯髙七八尺自外入解其马绊俊大声叱之舍马趋寝所俊怖甚拟趋避而无路可投捽俊髻至寨门呼阍者启闗阍者曰统制约束军门不许夜开门已下锁了曰汝不开门我自从门上过即挟俊腾空出至西湖畔方家谷龙母池边大木下自坐盘石而置俊股上沃池水濯洗又掬泥塞其口若欲啖食俄一老叟白袍方防杖防来咄曰汝阴下小辄欲恣食生人岂不累我纷争不已叟举杖击之搦杖与相拒良久叟力不能胜之撑拄未决复见一长僧貌古恠顶僧伽防持锡杖击始弃而窜俊时裸袒无衣叟命取其所服者须臾而至皆箧中物也俊未暇致谢叟与僧俱不见矣明日院中失俊遍寻访之得于昨夕水次扶以归病十余日乃愈寨内由此建立僧伽塔相而奉事焉
　　翟八姐
