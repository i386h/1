<!-- { "loadSidebar": true } -->
　　淳熙十四年豫章蚕顿盛桑叶价值过常时数十倍民多以为忧至举家哭于蚕室命僧诵经而送诸江富家或用大板浮籧筐其上傍置纸钱而书摽云下流善友饶于桑者愿奉此钱以偿乞为育此蚕期无愧于天地它不得已有辇弃者皆蹙额起不忍心独南昌县忠孝乡民胡二桑柘有余足以供喂养志于鬻叶以规厚利与妻议欲瘗蚕妻非之胡不顾唤厥子携鉏剜桑下为穴悉窖之且约迟明采叶入市自以为得防饮酒醉寝三更后闻床壁啧啧声谓有盗举火就视葢蚕也以帚扫去之随扫随布竟夕扰一家骇惧妻尤责言曩愆胡愈愤怒复决意屏涤尽明日昬时乃定殊不自悔但恨失一日摘鬻之利俄又闻啧啧声胡呼曰莫是个怪物又来也亟起明灯足才下地觉为虫所齧大叫称痛其子继起亦如之妻急奔视则满榻上下蜈蚣无数父子宛转痛楚数日胡二死蜈蚣悉不见子幸无他而外间人家蚕已作茧胡桑叶盈园不得一钱也
　　天王院古冢
　　隆兴府城北望云门外三里许有天王院院有舍利塔旧隋仁夀中分布舍利于五十州建置宝塔此其一也初到院日有白脰鸟前道故又以鸟遮名之罹建炎兵盗塔毁基存其徒仅立屋数椽以居莫能复旧观淳熙七年杭人喻绅来为府钤辖妻徐氏梦异僧引诣废寺有故塔遗址羣鸟聚焉徐氏素崇礼佛法甚谨觉以语绅使访测厥祥或以天王院告因过之俨然梦境也徐少时为韩蕲王妾后乃嫁绅饶于财尽捐嚢中所蔵以造寺寺既久废多为人寄菆其间绅白府帅悉起之凡十数家其一已歴年久絶深坚甃石缜宻石外列小石人与近世明器相髙数寸形相各异工制亦精巧役人争取之又得小石牌髙不盈尺广半之细视葢陶埴所作范其上为莲叶其下为荷花中有真书文曰神武圣文皇帝之庙两傍夹书曰贞元二十一年绅观之而惧但留一石人一牌复掩其竁而髙筑其处今为法堂绅不敢言于人久之始宻与李仲诗説约使勿宣按贞元乃唐徳宗纪年以二十一年正月终十月塟于崇陵其生时称圣神文武没諡神武孝文此四字虽畧同然本塟长安又牌在地中而印文曰庙不可晓也绅再任兵钤与妻皆死于官
　　李氏乳媪
　　李元佐以绍兴十六年监建州丰国监生女子买民妻陈氏为乳母女既长因不复肯言归媪赋性犷戾常与人竞视同列无如也乾道四年女嫁王氏以其好骂弗与之俱后三年李为户部郎陈死于临安寄榇僧舍旋命仆为火化将以其骨归明日仆往收烬未出闻呼声甚众视之则有老幼数十人聚立火所曰火尸香如莲花闻于外是异人也故来观之仆为留一宿黎明呼僧诵经未集逺近已奔凑视灰中皆舍利众竞取之仆切于拾骸不暇寻覔只得十余颗以归色如泥金而光明可鉴其形若小儿髙不盈寸李始叹异访诸妪婢此媪平日险忍有何功力致然皆云无它善业但每朝早起即诵莲花经十余遍不能记全文唯止忆三两句有莲花盆里坐着玉仙人每日清钟浄水闻如是而已媪前生骂人当积口业而用二十六年诵经之故获报乃尔亦其善念坚固所致云
　　范隅官
　　乾道辛卯嵗江浙大旱豫章尤甚龙实之作牧命诸县籍富民蔵谷者责认粜数令自津般随逺近赴某所每乡择一解事者为隅官主其给纳靖安县羡门乡范生者在此选其邻张氏当粜二千斛以情语范曰以官价较市值不及三之二计吾所失葢不胜多矣吾与君相従久宜防庇护盍为我具虚数以告官司他日自有以相报范喜其言甘且冀后谢诺其请为之委曲张遂不复捐斗升闾里多知之而畏二家力势弗敢宣泄壬辰秋大稔前事顿息范张由此愈益交欢癸巳之春范以微疾卒将敛复苏呼谓其弟曰我适到一公府殿宇严峻官吏森列使我供责减夀二纪状我念平生无过恶拒而不従吏云前年汝为隅官虚申张家认粜米二千石至饿死者若干人非过恶而何我记得向时张家认只千石今所言乃倍之哀祈此吏乞放回取文照遂得暂归向来官印文书尽寘某箧中汝为我检索恐可借手弟亟往取视果二千石范即瞑目时年三十有八逾嵗张亦死
　　刘昉明
　　潮阳刘昉明甲志所书开源宫主允之子也临生时允梦人自诵其诗两句云旌摇楚甸三千里衣惹秦川一带云既而生昉后仕至太常少卿三帅潭州一临夔府符其梦
　　九月梅诗
　　绍兴二十八年九月潮州掲阳县治东斋梅花盛开岭外梅着花固早于江浙然亦须至冬乃有之邑人甚以为异士子多赋诗大抵皆谄令尹时梁郑公正为馆客寓此斋亦作一篇曰老菊残梧九月霜谁将先暖入东堂不因造物于人厚肯放南枝特地香九鼎燮调端有待百花羞澁敢言芳看来氷玉浑相映好取龙吟播乐章语意不凡殊王沂公虽然未得和羹用且向百花头上开之句明年还泉州解试第一又明年遂魁天下致位上宰
　　程氏樟木
　　鄱阳松子源民程氏家山有大樟木一株二三十世矣族系益炽莫适为主故不加翦暴髙至侵云霄庆元元年族长知万与众议以与荐福寺使自伐之监寺僧绍禧往涖其事木半生瘿隆起三四尺一匠先升髙削去瘿既脱中有水澄湛一蛇苍褐色见人若惊跃空而下匠以语禧惧欲舍之知万不可曰吾举宗聚谋发心施佛渠可中止卒仆之悉芟刈榦枝独留木身矫然如防虹长堤时农人种稻在田乃击皷唤集饮以杯酒挽拽未十步木展转东西五人遭压知万侄亦死其伤股败面者又十余辈死家欲诉于官知万曰不幸及此吾自茹犹子之痛尚何忍复相困乎竟载木归寺绍禧以它事为郡倅所治囚械狱户将受杖而聴赎木今为大雄殿柱
　　清塘发洪
　　庆元乙卯嵗夏五月中旬间饶州大雨七昼夜江湖皆溢水入城者过六尺鄱阳浮梁尤甚清塘村去州九十里刘氏宅其地是时庭中数处穿小穴溅水如跳珠其家谓积水固然弗以为虑至二十二日午未之际忽成两大窍泉涌出其中方知必有水祸悉收拾箱箧缚置梁上而率家人登舟趋后山甫及山半水大至回望故庐已荡然随流而去无尺椽片瓦存迨水退往视则陷为汚泽了无向来居室形生生之器具扫空识者谓蛟螭辈乗水势与人为害然亦不可奈何矣

　　夷坚志丙卷七
　　钦定四库全书
　　夷坚志丙卷八
　　宋　洪迈　撰
　　诸暨陆生妻
　　诸暨县治有湖四绕民陆生者居县后湖塍上以打凿纸钱为业一旦黄昏方毕事倦而就寝妻懐娠过期两月夫未睡时觉腹痛因卧其傍有顷陆睡觉不见妻而房门元未曽开知堕怪境急笼灯出外呼索且邀邻居人穷访之半夜后闻湖内人应声月正明望之乃妻也率一少年共往取之妻执少年衣袂曰将孩儿还我暨登岸陆挟以归胎已失去始能言云见数人来房内唤出到一处引入小室排设荐褥如产阁然不觉免身既洗涤加襁褓观者满前曰男儿也真可喜我未及就观蓦无所覩今思之殆与死为邻亦幸而获存耳明日起居泰然一无患苦湖虽不广而外与江连疑妇人向来受胎之时必梦蛟螭辈来与交接而不肯言时庆元元年中元后也
　　茅山道士
　　扬州名医杨吉老其术甚着其郡一士人状若有疾厌不聊赖莫能名其何等病苦往谒之杨曰君证已极气血消烁且尽自此三年当以背疽死不可为矣士人不乐而退闻亲识间説茅山观中一道士于医术通神但不肯以技自名未必为人致力士人心计交切乃衣僮之服诣山拜之愿得执薪水之役于席下道士喜留置弟子中诲以读经昼夕祗事左右颐指如意歴两月久觉其与常别呼扣所従来始再拜谢过以实白之道士笑曰世间那有医不得底病汝试以脉示我诊视又笑曰汝便可下山吾亦无药与汝但日日买好梨一颗如生梨已尽则取干者泡汤饮之仍食其滓此疾当自平士人归谨如其戒经一嵗复往州杨医见之惊其顔貌腴泽脉息和平谓之曰君必遇异人不然岂有痊安之理士人以告杨立具衣冠焚香望茅山设拜葢自咎学之未至也北梦琐言载一朝士疾危医者赵鄂云只有一法请时吃好梨不限多少如咀龁不及捩汁而饮或希万一用其言遂愈此意正同
　　黄顔兄弟
　　呉郡黄顔兄弟従事科举顔元名某父梦人告曰汝子若以顔为名必遂意即従之是嵗获乡荐来春擢第至次举叔季将试父又梦人使二子亦名顔觉而相语以为安有兄弟三人同名之理后再入梦于是拆顔字为二叔名彦而季名页同榜登第王顺伯李仲诗皆与顔之孙姻有旧
　　平阳王夔
　　永嘉士人或梦至大山下见嵓穴豁开祠庙赫然一神正中坐而緑袍判官持文书前白曰呈今年举人解榜士人偪而观之仅见王夔二字判官指之曰此平阳王廷用也士人固与廷用善答彼不名夔判官曰须用改名梦者觉而喜以书告之使更名廷用曰士子得失葢自有命存岂应信他人一梦不肯改旬日梦复如初又以告其意确然不移遂至于三判官颇怒曰王秀才执志顽悍如此我必要他改了梦者以屡遭沮却不复言防秋闱不逺举人各纳试卷连粘家状廷用手写十纸皆错误不堪用瞿然而悟即为防一上中选继登第于丁丑王十朋牓中
　　阳春县
　　岭南大抵皆瘴毒而春州最甚自唐以来北客谪徙者罕得生还本朝废为阳春县以隶南陵州葢既为一邑则士大夫窜逐罪囚黥配皆获免至彼亦建议者持心近厚云凡调注县令如满三年许不用举主由选阶故京秩去者莫得归然贪嗜荣进率冒昧以往唯淳熙中莆田叶元卞独终任与妻室无恙而家人子尽死一婢正病卧于别室夜闻其呻吟声俄如喉间痰涎喘壅之状迨旦视之乃自缢于梁梁去床犹丈许无阶梯可升葢従前不善终者従而为厉非専以瘴而陨命也余千钟宏为恵州归善巡检时正覩其事叶名子昻丞相之侄也
　　汪氏庵僧
　　徽州城外三里汪朝议家祖父坟庵在焉绍兴间招僧恵洪住持僧但饱食安坐未尝诵经念课于供事香火亦极简畧仅能循循自守不为它过主家皆安之凡厯嵗二十乾道二年病终汪氏塟之于近山元有大楮树郁茂扶疎数月后顿以枯死继生菌蕈汪仆牧羊过之见其肥白光粲采而献之主人用常法煠治味殊香甘殆胜于肉今夕摘尽明旦复然源源不穷至于三秋浸浸闻于外或持钱来求掇买悉拒弗与又畏人盗取乃设短墙阑护之邻人愤嫉夜逾墙入将空其根枿楮忽作人言曰此非尔所得食强取之必受殃灾我即昔时庵主也坐虚受供施不知慙退身没之后司罚为菌蕈以偿所以肥美者吾精血所化也今谪数已足従此去矣邻人骇而退以告汪汪犹不信自往验之不复有菌遂伐以为薪
　　希韩大正
　　梁起道知处州有王宗愈者由大理丞坐事送吏部注雩都知县初到诣郡参谒既毕当趋下循廊而出梁以其方为朝士且与之有旧留使升车王辞避不敢梁呼其字曰希韩不须如此言之再三客将谓其官称即声曰请希韩上轿客主皆解颐梁虽赋性严毅而察其愚野不之问李正之提防坑冶巡厯广西过长沙郡僚具迎牍称曰提防大正葢不知其名而亦误以为官称若寺正之者李怒移文潭府治诸曹书吏时张敬夫居于潭其缄亦如是府主刘共甫笑之曰他人容或不晓君何为尔张愧笑及李至引咎谢不敏焉
　　小楼烛花词
