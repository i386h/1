<!-- { "loadSidebar": true } -->
　　淳熙初殿前司牧马于吴郡平望归涂次临平众已止宿后军副将贺忠与四卒独在后三里至蒋湾迷失道询于田父曰可从左边大路行方及半里过栢林中一大第系马数匹皆驵骏可爱问阍者此谁之居曰前邕州吕使君今已亡但娘子守寡又问马欲卖乎曰正访主分付于是微赂之使入报良久娘子者出澹装素裳翛翛然有林下风致年将四十侍妾十数人延坐瀹茗扣所欲以马对笑曰细亊也俄而置酒张筵歌舞杂奏旣罢邀入房将与寝昵贺自以武夫朴野非当与丽人耦辞娘子叹曰吾嫠居十年又无子弟只同羣婢茍活今夕不期而防岂非天乎宜勿以为虑遂留馆凡三宿始别赆以五花骢及白金百两四卒各沾万钱之贶又云家姊在净慈寺畔住倩寄一书握手眷眷而退贺还日违军期且获罪窘怖无计奏马献之主帅托以暴得疾故迟归帅见马喜而不问仍陞为正将后数日持书至湖上果于净慈寺西松径中至姊宅相见如姻亲仍约明日再集亦留与乱金珠币帛稛载以归自是每三四日一往贺妻以获财之故一切弗问尝驩洽迨暮外报吕使人来姊失色然无以拒妹至三人鼎足共坐令使者招贺入小阁峻责之贺拜而谢过哀恳三夕乃释经半岁贺妻亡窀穸之费皆出于吕氏乃凭媒妁纳币正为继室逾三年贺亦亡先有三子一居防市二从军令人诣府投牒分橐装遗之而乞身姊家同处明年寒食贺子上父冢因访姊家姊云妹已归临平矣又明年复诣其宅宅舍俱不知所在唯松林内有两古坟贺子悲异敬瞻而去
　　闻氏女子
　　永州民闻十三居司理院侧妻闵氏生一女极婉秀不市井间处子因名曰韵奴乾道丁亥年十三岁矣止与祖母同榻寝梦一道士至父母具馔延之旣食呼女前谓曰我寻尔久乃在此邪探怀中出小磁瓢取药一粒如豆大青碧可爱置于掌中曰此丹之功力能囘天机夺造化易隂阳变寒暑尔有夙缘当服食可速吞之女喜接才下咽异香馥郁道士辞去女恍惚而觉药犹在鬲而香不少歇以告祖母有顷起便旋则已化男子形矣予是时即闻其亊书于丙志中与此差不同且以闻氏为文氏然大畧非诞也
　　刘承节马
　　浙西人刘承节自贑州税官囘赴调寓家于贑但与一子一仆乘马而东至信之贵溪偶驻逆旅逢数贾客携广香同坐相与问所从来欲买客香取视殊不佳刘曰吾所赍虽不富胜此物多矣出箧发示之中蓄银可百两客密窥见防日暮皆留宿诸人乃盗也夜久操仗入刘室刘本从军有膂力挥刃断其一臂众惧而散走主人盖同谋者绐曰彼不得志必别邀党侣来不可安寝不若未晓启涂以避之刘不疑其诈促仆起不俟具食即去至髙冈下与盗遇虽与拒鬭而寡不敌众并子仆死焉适一邮卒过亦杀之投尸坎中分所获而遁所乘马踯躅于道适主簿出按田马迎之车前局足如拜已退复进凡六七返主簿异之曰是必有寃诉遣数辈随马行到冈畔坡陀下马跑土凝立满地血防腥触人四尸在坑肢体尚暖立督里正访捕不终朝尽成擒并坐诛死
　　虞主簿
　　虞主簿建安人学问超卓登第后注官宜兴临赴任暴卒经日复苏云初病困迷罔时见一吏揖庭下曰府君有命遂从以行且百里足力不能支恳求少憩良久复进到一所如世间岳庙引入门望主者冕旒正坐乃扣头请曰某死无所辞念父老无兼侍乞赐以余生终父天年无所复恨主者曰汝知前生之事乎对曰不知也主曰汝昔姓名为陈朝老今借其宿学故聪悟絶人但一生无丝发善事是以福浅上帝怜汝读书之勤与汝一第所以不食禄而早世者正由不曾作福耳悯汝有养亲之志吾奏于天曹许延七日可归与父别也遂得还自知不久侍父以泣越七日果死
　　王宣太尉
　　西边大将王宣绍兴末御金兵立功乾道中为襄阳帅而卒后半岁其麾下故部曲蒋训练出城至檀溪饮于水滨一黄衣卒持令字旗大呼曰都统唤蒋问何人曰王太尉也蒋忆其已死熟视黄衣盖旧识久亦不存疑不欲往为所促乃随之行登南门楼上宣在焉参佐兵衞视生时无异蒋再拜宣劳问勤至曰汝家安乐否以无恙对又问汝马在否曰被员都统献了宣曰可惜可惜又曰汝曹见吾马乎对曰未曽见顾左右牵青狮子来少顷而至则青骢也极神骏使蒋骑之揽辔而上其去如飞足不践地过人庐舍径从屋脊超腾蒋惊怪忽忽如醉梦中旣还即使别去且命一校送下城瞢腾归舍与妻子语未竟有五兵钱五万酒五尊云太尉赐训练蒋将犒以官券已失所在次日得疾越五日始愈
　　熊二不孝
　　兴国军民熊二禀性悖戾父明为军卒年老去兵籍不能营生理妻又早亡惟恃子以为命而视如路人至使乞食明垂泣致恳肆骂弗听将诉之于官复不忍但毎夕焚香仰告神天冀其子囘心行孝如是二年恶子方从其徒纵饮聚博长空无云忽变隂惨雨脚如麻雷电交至诸人对面翳暗莫能举目闻有呼熊二者良久开霁不见其人相率寻覔得尸于郭门外剜其两眼截其舌朱字在背歴歴可识曰不孝之子时淳熙三年九月七日也
　　张文宝
　　建康游奕军将李进健勇有力为队旗头年才三十染时气得疾主将命医职张文宝疗之张素不精此伎徒欲借军中名字以庇门戸诊脉切证不能辨温凉谓为虚隂投以附子大剂才下咽进觉五脏如沸汤浇沃烦闷痛剧不堪忍骂张曰附子烧杀我矣我必死当诉汝于九泉之下已而奄然肌体皆斑黑葬之三日家人具酒醴复墓进附女子言曰张文宝用药杀我我今还魂其妻奔告于统制遣一校率匠发冢破棺则尸已朽秽不可近自是张日夕见其在侧两月而死
　　方禹寃
　　鄱阳县人方禹为郡吏与凶子杨五有隙杨从事于驵侩禹每为所凌尝因酒酣相值即执其裾禹度力不能敌卑辞请命杨弗顾曳之于地恣行棰踢伤已甚傍人劝谏犹搦之不释众舁禹寸步归家困惙殆絶谓妻子曰我与彼有宿世寃今为殴万一不起切毋诉于官呈騐吾尸空播羞痛但寘纸笔于柩中自当理诸上苍言讫遂没妻子衔茹寃恨不复彰闻杨自以为得志愈肆凶虐歴数月当秋末时日正中见禹从远来二随其后俄至前叱杨曰尔无故杀我我赴愬于幽冥助我二使共捕尔杨欲走禹捽其髻又从而击之杨哀鸣谢过禹曰当尔苦我时荒窘之状亦如此杀人偿命欠债还钱岂悠悠闲言词所可救解路人过者见杨垂头惵惵往复自语且以手掴面流血不止为报其家来视之尚能道所遇顷之而死
　　汪乙鼋
　　鄱阳市民汪乙居仓步门外贩鱼鼈供衣食乾道三年秋月至湖上以钱两千从鱼者买一鼋其重百斤还家寘诸室内夜闻呻吟声甚哀明灯照之乃鼋也见汪来昂首作人言曰愿救残命放归江湖当思所以报汪愚而忍以为怪持大杖鞭之数十犹乞命不已邻叟闻而异焉披衣起唤汪勉其纵之于水不听明旦叟又率他居者同劝止且欲众出钱偿所直竟不可后三日杀之未几坐事系狱遭杖家日以贫与妻皆饿死
　　段祥酒楼
　　鄱阳郡胥段祥主酒务酤县治之南旧有酒店重楼颇洁素为山魈所据歴岁久人莫敢登每隂晦之夕则抛掷瓦石击坏罂瓮翻水浆淳熙三年祥实董其事深以为虑乃与他少年羣议之密蓄利刃散伏戸外及垆侧数人入室守视之又缚大雄鸡置瓮边祥亲执短矛颙坐以伺时当秋八月二更后闻有喘息声顷之一物身长六尺余裹软脚唐巾绿袍角带曳黑鞾持手板从楼下搢板揎臂欲至瓮涤器闻鸡振翼化为狸俯伏于地将搏鸡祥运矛摏其喉声如狐嘷众共擒杀之剥其皮斑斓可爱煑肉分食无余楼怪遂絶
　　姜彦荣
　　鄱阳医者姜彦荣淳熙十二年迁居泰门内因夜归停烛独坐寻绎方书见老人拊戸而立注目视之已不见知其为怪而未暇穷其迹他夕赴市民饮席醉归复遇之灼然可识厐眉白首髭髯如雪着皁绿素袍姜大呼叱之没于地姜曰是必窖藏物欲出耳迟明发土二尺许获银一小铤重十有二两复斸之铿铿然闻金革之声坚不可入姜虑无望之福或翻致祸乃止
　　张鮎鱼
　　鄱阳陶器店驵张廿二丑面阔口防市呼为鮎鱼乾道癸巳因逋税直多不能偿与妻相继自缢死有子幼赘壻陈昉主其家淳熙庚子昉偕同里朱生往都昌鱼池索渔戸债正饮酒于肆见张从一黄衣急足来方怪慴已至前厉声叱昉曰知汝在此故来需汝性命昉再拜拱手邀入坐不许曰我更唤丈母来共汝理防少顷果同妻抱婴儿复来挥铁尺击昉朱夺其尺告之曰尔女儿分付丈夫随我今若杀之何如出首张曰吾死七八年囚系隂司受无量苦壻全不救拔此婴儿亦因渠一拳而夭丧安得索休适尉曹两弓兵过覩其纷争不知为也亦语之曰汝无故白昼打杀人定当累我张乃顾黄衣曰为我追此人去黄衣曰须是先于泰山府君处下状得文牒方可追人岂得专擅扰扰薄暮张夫妇及黄衣就置酒处僦宿昉与朱并弓兵邻室而处略无人之辨张终夕诟昉又使黄衣反其家取钱良久二千至弓兵问所自对曰在张家桌下取来初时左门神见拒而右戸尉为我通报故得之明旦与朱陈复同涂到鄱城西北蠙洲忽不见昉抵所居犹歴歴聆张声音旋卧病逾旬获安幸不死耳
　　包氏仆
　　鄱阳包氏居滨洲门内买一马付其仆程三养视日浴之于放马渚常为白颈鸦登背抛粪深患之逐去复来于是敲针作小钩贯以长缕从马腹旋绕至背挂饵于表鸦啄饵吞钩不可脱程剔其双目睛怀归舍求酒于主家而吞之自此眼力日盛能歴览物于虚空间尝与包婢在厨见一瞠目抱舌项下纒索履门阈窥瞰程持杖击之呷呼窘怖冉冉入地而灭盖向时有缢死于彼处者后每出野外必有所覩虽似人形而支体多不具足厉怪望之往往奔窜或人谓千岁鸦目能洞视程所吞者其是欤

　　夷坚志甲卷三
　　钦定四库全书
　　夷坚志甲卷四
　　宋　洪迈　撰
　　共相公
　　南康都昌县卢冲民刘四秀才绍兴四年十一月暴卒为两吏领至幽防中入阎王殿庭下仰望陛基可髙一丈许王隐几坐其上其前立巨牌碧字标云共相公知此刘黙念世间安得有此姓初未尝发言王顾语左右似有生人气吏质刘曰汝适所説何事刘不敢答辞曰未曾启齿再三逼之乃道所念吏叱曰不得漏泄此是饶州洪右相今作阎罗王少顷王命吏押囘刘归涂厯数狱见罪囚苦楚惊悸之极吏举袖掩其面遂无所覩行三十余里始释手别有十一殿巍然僧合掌升髙坐前有黑光桌铺白纸一张纸上数虫蠕动僧下坐执随求法环摇撼作响问刘曰汝在生脩何善业对曰无可纪者仅能持髙王观世音经耳僧曰只此是也放汝去汝来已经三日恐汝妻子坏了宅舍宜亟还吏即引行过涧水两重跃而寤次年二月刘生邻人叶百一至宪台投牒馆于逆旅黄氏与人説此予不暇亲审也因记文惠公顷游广府府帅方务徳滋留摄幕属与其弟稚川同官稚川名洪胥吏倡优避其名呼公为共通判而洪氏所出本共工氏之后故左传有晋共华鲁共刘皆读曰恭至汉乃于左方增水云
　　张镇抚干
