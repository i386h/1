<!-- { "loadSidebar": true } -->
　　里乘子曰：曩在蜀中，每听人谈某生与蕊霞一段因缘，无不交口艳羡。予曾赋《新婚别》七古一首，云：“左弧右悦双结束，夫婿封侯妾愿足。东劳西燕双别离，夫婿从军妾心悲。嫁时线厌五色丝，穿针为君缀征衣。牵衣赠语君识之，别离最苦新婚时。烟尘作恶遮花烛，昨日欢笑今日哭。一朝镜合缺月圆，检点画眉螺黛绿。” 
　　
　　陈氏女 
　　
　　咸丰丁巳春，金陵蔡小石廉访宗茂陈臬秦中，夫人由苏携眷赴任。舟舣虎邱，见岸上一乞丐女郎，年才及笄，临流掩袂而泣。颜色虽极蕉萃，而举止态度不失大家风范，似欲投河而趦趄不决者。夫人意甚矜怜，姑遣纪纲赒钱五百，并询邦族。女郎言为江苏陈姓，父官皖江，遭粤寇之变，举家离散，身被掳至扬州，后只身遁出。今求举家音耗不得，苦无所依，行将问诸水滨矣。纪纲返命。夫人又命询女郎曾字人也未，女郎面赬不答。夫人乃自登岸询之曰：“吾金陵人，与汝为江苏同乡。脱已字人，告我何害？既不得举家音耗，如夫家尚在，我亦可代汝侦访，资送汝往。”女郎察夫人意善，低声答曰：“幼字金陵蔡氏，今亦不知何若矣。”夫人因细审其祖父并舅名字，女郎一一称述。夫人研究良确，乃瞪目谛视，亟把女郎臂，大恸失声，曰：“然则汝是吾儿妇也。噫嘻！苦煞汝矣！”盖女郎实夫人所聘子妇。亟携登舟，沐浴更衣，容光媖焕。先是，粤寇犯皖，所掠妇女，择其尤者汇送至维扬，将备伪王妃嫔之选，贼党奉为禁脔，懔不敢犯。故女郎虽陷贼窟，幸免于辱。时公子适侍母赴任，为涓吉成礼，逑好甚敦。合卺之日，吴下荐绅、先生、文人、学士耳其事者，无不啧啧称美，不期而衣冠来贺者数百人。 
　　
　　里乘子曰：是年春，予适游吴。有友人招饮，席间皆津津乐道此事，以为美谈。座中一客忽冷笑曰：“此女久陷贼窟，只身远遁，而诸君犹谓为全璧，吾不信也。”予正色叱曰：“恶是何言也！此女九死一生，卒能遂其旧姻，是必天鉴其苦节之贞，而后得占夫甘临之吉。此中非有鬼神呵护，乌能遇合如此之巧耶？况合卺之后，公子逑好甚敦，太璞能完，不言可喻。君谬持无稽之论，污蔑贤媛，其存心刻薄，殊伤忠厚，吾不忍闻也！”合座称善。 
　　
　　山东某县幕友 
　　
　　溧阳史仲皋言，山东某明府履任，其幕友某素吸阿芙蓉膏。初，进署斋，薄暮见一衣冠人来，略与拱手，遂分榻而卧，焚膏互吸。某以为官亲，不甚研究。如是月馀，彼此均未问讯名姓。一日，吸膏甫毕，衣冠人忽谓某曰：“一言颇骇君听，君愿闻乎？”某曰：“请试言之。”衣冠人曰：“我非人，乃鬼也。尚有苦衷，奉求援救，君其勿恐。”某曰：“相处月馀，已称熟识，虽鬼何畏？倘可以效力，断不敢辞。但言无妨。”其人乃细告以名姓里居。因言：“前任有某官者抵任，聘予为司会计。寇犯是邑，某官殉难，予亦被害。寇退，邑人以予向不作威福，醵资为具衣衾棺槨，寄停某寺。初，贼未至时，予预藏衣箱数个于此屋地砖之下，并银数千两，黄金数百两。又藏洋土、洋膏于四壁。壁系剜砖，而外糊以纸，君第以竹管叩之，其声中空者是也。可将所藏物尽行掘取，银数千两当以奉赠。乞载予棺并衣箱、黄金送归予家，免使少妇孤儿空劳盼望，则受仁人之赐多矣。”某一一诺之。其人感谢叮咛而去，自是遂不复来。试以竹管叩壁，有数处声果中空，次第发之，果如所言。乃夤夜掘地，出所藏衣物，一一不谬，惟衣已糜烂，着手成灰。某如鬼所言，留银数千两，而载棺与烂衣与金送还其家。 
　　
　　林明府 
　　
　　吾友瑞安林若衣明府用光，吏治精练，所在有声。令蒙城时，苗逆新伏诛，邑甫克复，百事废弛，急须整顿措置，较常烦剧。会典学使者将次按临，趣各邑举行季考，君悬牌，届期猝病，寒热景作，头涔涔然如戴山，畏风，当暑覆重衾卧斗帐中，犹苦不汗。幕友见病状绵惙，请改试期。君漫应之。以厌闻人语，屏去侮甬，蒙头欲睡。倏见耆民无数，芒鞋布衣，纷沓入室，罗拜床下。君叱曰：“我方厌见宾客，谁令若曹来者？宜速退，毋聒我！”耆民拜且泣曰：“使君请毋怒。吾侪小人荷使君再造恩，分别等差，子孙不至饿殍，吾侪血食幸得不斩，悉受使君之赐。特来拜德，并无他意。顷入室时，见厉鬼立左右，吾侪业为驱去，疾当已。”并揽君袂曰：“使君可起视事，保无他虑。”君以手麾之，欻不见。顿惊寤，觉汗下如雨，竟体清爽，若释重负。亟起坐，召左右进汤粥。少许，病良瘥。先是，僧邸既歼苗逆，恶从逆党羽，檄郡县稽察逆产，概籍没入官。君商之幕友，谓逆党宜分别等差，如胁从出于不得已者，当曲宥勿论。甫有是说，而溟漠中竟已知之，殊可骇异。翌日扃试，竟无改期，人诧为神。试竣，君将为蒙民请命僧邸，会僧邸薨，遂寝。 
　　
　　赵孝廉 
　　
　　合肥赵梧冈孝廉凤举，住西乡大潜山，与吾友王谦斋善。谦斋尝过访，适赵小极，见之喜曰：“君来大好，我正有要言相告。”谦斋叩之。曰：“昨在阴曹，至一公廨，一吏捧册请画诺，谓目下公务旁午，冥王已派予司事。恐不能久与诸君相聚矣！”谦斋慰之曰：“小极何遽若是，君毋呓语。”曰：“非呓语也。并见公廨东西各列公案数十，每案皆有一官稽册，册堆积如山。尊公东序西向坐，见予略一点首。予就问起居，尊公举足示予，谓靴敝，烦寄语家人，急为更制。且谓事太烦剧，须某来为我分劳。予叩某是何人，尊公笑曰：‘此五儿乳名，君不知耶？五儿乃谦斋也。’予惊曰：‘自公去世，谦斋仔肩綦重，何能至此？’尊公沈吟久之曰：‘无已，着七儿来亦可。’恐君之七弟亦不能久存矣。”时谦斋之尊甫育泉征君下世已二年，谦斋乳名固无人知，闻之毛发森立。又强慰赵曰：“君言固尔，安知非妖梦之幻，何遽认真？”赵笑曰：“我亦岂愿认真？如五日内胡二水无恙，便是幻梦。君试识之。”胡二水与赵同里，相距里许，五日内忽无疾而逝，众益称异。谦斋乃谋于众曰：“据此，赵君之禄已尽。我辈不忍坐视，试联名具疏，焚诸司命，各请减寿以延其算，或可禳解。”佥曰：“诺。”联名具疏者凡十人，谦斋之七弟预焉。就灶焚之，不以告赵。越日，赵谓谦斋曰：“诸君雅谊假年，情殊可感。如能过某日某时，或可无虑。然七弟大名固可不列，尊公相需甚殷已定，命其某日前往，断不能少缓须臾矣。”众闻之益惊。姑留心待至某日某时，同往视赵。赵晨兴，谈笑自若，及至其时，忽起立别众曰：“时已至矣，请与诸君永诀。”便命家人为其冠服，拜别太夫人，谓：“儿不孝，不能事奉以终天年。幸自颐养，毋以儿为念。”又谓其继室曰：“结褵多年，尚称静好，惟未得子女，未免抱歉。此后尚烦为我奉母课子，吾目瞑矣。”母与妻相持恸哭，赵强笑而慰劝之。又命其子当善事大母，无违母教。又遍拜诸人，言讫，一拱手，端坐榻上。众探其鼻，已无息矣。迨至某日，谦斋之七弟果卒。此谦斋为予言者。 
　　
　　里乘子曰：咸丰纪元，吾皖合肥王丈育泉、赵君云持，庐江吴丈兰轩，举孝廉方正，赴省，同寓馆舍。赵系故人，时相过从，因识王、吴两征君。既粤寇起，吴以团练殉节，功在桑梓；王、赵亦相继徂谢。今王丈已膺冥秩，吴丈与赵君当俱执事天曹，聪明正直谓之神，其然乎！ 
　　
　　方复庵封翁 
　　
　　吾邑方复庵封翁，孝友刚直，疾恶乐善。四十无子，父命助簉。秋试金陵，在媒媪家见一妇人，举止娴静，频蹙而泪。异之，研诘媒媪，乃知此妇质身殓姑，无资赎身，又不肯别嫁，故时陨泪。封翁嘉其志，为出资赎归其夫。越岁，生麟轩太守，梦神告曰：“汝救江宁孝妇，今赐汝子，他日当为江宁宰。”道光己酉，太守果宰江宁。封翁年八十，家居，寇至，以刃胁从。厉声叱曰：“我家世受国恩，岂降贼耶！”以杖击贼首出血。贼怒，虐报之，骂益烈。贼魁叹为强项，义而释之。太守时擢太仓牧，迎养任所，以寿终。初，太守宰江宁时，会封翁病剧，祷以身代。梦神赏其赈灾有功，增父寿一纪，恰符其数。生平忠义大节，为里党所称。大府上于朝，建坊旌之。太守名锡庆，曾知松江府事。 
　　
　　汪态臣 
　　
　　杭州汪渭，字态臣。幼跛一足，非杖不行。粤寇围杭，奉母避难绍兴。苦无肉食，家蓄四鸡，欲烹之。母素奉佛，戒勿杀，不听。适逢母斋期，以离乱尚何斋戒，窃笑母愚。背母啖鸡，意甚自得。四鸡尚未飨尽，贼猝至，被执，刃伤其颈者四，恰符鸡数。贼以为已死，委之而去。瞰贼去远，乃匍匐归。取帛裹创处，以避乱无处觅医药，检所携钞方，谓龙眼核去外黑衣，研极细末，敷刀伤立可止血止痛。试之果然，诚仙方也。又言方被执时，心甚了了，贼所斫四刀，惟先一刀砉然有声，力最猛，后三刀较轻，亦不甚痛楚。素诵《高王经》，创时尝梦一老妪谓之曰：“汝欲创愈，必虔诵《太上感应篇》方可，徒诵《高王经》无益也。”爰加诵《感应篇》，创果渐愈。遂自号曰“再生子”。后逢母斋期，一遵母教惟谨。予游燕台，与态臣订交于滦州署中，亲为予历历言之如此。 
　　
　　徽州某甲 
　　
