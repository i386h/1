<!-- { "loadSidebar": true } -->
　　徽州某甲，避粤寇之乱，转徙浙东。尝同二人暮行，无地栖止，遂伏身死人丛中。半夜，忽见灯火辉煌，卤簿拥一金甲神至，稽在劫死人名目。鬼吏持册唱名，众尸起立，一一声应讫。既见甲等三人，详问姓名、里居，神命稽册，三人可否在劫？鬼吏遍稽，谓甲合于三日内在太末为赖麻子所杀，神颔之。须臾，卤薄拥神去。东方渐白，三人起行，在路互相嗟叹，以为怪事。三日，恰过太末，贼麕至，二人趣甲疾行，甲谓：“劫数难逃，今届三日，适到太末，宁非数乎？君等请速前往，免使波及。我将延颈待贼，了此劫数。”二人再三趣之，卒不肯行。以贼踵至，不得已，挥泪而别。甲独憩古刹。午刻，贼大至，见一人着黄袍坐俊马，貌甚魁伟，所统贼兵甚众，知是伪官，自拚一死，即亦不畏。马上人瞥见甲，命拘至马前，究问邦族。甲举首见其人满面痘瘢，心益异之，乃大声叱曰：“尔是赖麻子非耶？我命应了尔手。杀便杀却，夫复何问！”其人大惊，问：“缘何知我姓赖？”甲备告所见，并求速杀。赖笑曰：“我不信果有劫数，我不杀尔，何如？”甲谓：“资斧已绝，即蒙不杀，亦无生理。”赖赏给番镪五饼，麾令速行。甲感激拜谢而去。不图路遇他贼，搜掠一空。正窘迫时，又遇赖麻子，问：“何不归？”甲具告之，赖复赏给番镪十饼。不几日，又被搜掠，较前倍苦。而赖麻子大队又至，见甲问：“何又须捷若此？”甲泣对曰：“小人屡荷不杀之恩，奈命蹇途穷，屡遭攘劫，可知劫数难逃，不如早死为幸！”赖笑曰：“我不信果有劫数！”命从者解衣衣之，复厚给番镪五十饼，并给印牒。谓：“前途倘遇他队，以牒示之，保无他虑。”甲犹豫曰：“屡蒙恩贷再生，但册既有名，恐终不免。如赐曲全，请以刀薄画项肉，以释其疑，可乎？”赖笑而许之。遂拔佩刀在甲项微抹如爪痕，薄示其意，甲乃叩谢而去。既抵家，向人备述赖德，皆叹为奇遇。居无何，刀抹微痕渐觉痒痛，创日增剧。延医调治，迄无少效。所得番镪五十饼耗尽，而项创暴裂，颈堕落，如刀新割而死。或谓甲虽死，究为归正邱首，几疑劫册不尽可信。然遇贼于太末，死机日伏；即谓死于太末，亦可信乎！劫数难逃，非人力所可争也。如求免劫，或者恐惧修省，防祸于未然，其庶几乎？ 
　　
　　皖北粤东两奇女 
　　
　　初，粤寇蔓延时，淫掠妇女不可胜计。惟皖南、粤东两奇女，不惟免辱，且能杀贼，仓卒应变，可谓急智。闻者无不拊掌称快，吾特为连类书之。先是，贼窜江南，至桐舒界，乡村男妇皇皇窜避。有女年十七八，以足纤不良于行，为贼所掠，搂坐马上。既至一山谷，贼瞷无人，抱女下马求欢。女笑曰：“固所愿也。然必须将马系住，否则奔逸奈何？”贼以为然。惟苦童山，无树木可以维絷。贼欲焰正炽，踌躇无计。女笑曰：“君何愚也！以马绳系君踝，复何虑耶？”贼大喜，如言缠绳于踝，摩挲妥帖。女急取贼所佩刀，力斫马尻，马负痛，曳贼足怒奔。贼猝不能脱，任其所之，竟不知胡所底止。女掩袂吃吃匿笑，以里党路熟，由巉道急遁，幸免于难。或谓贼为马所曳，脑裂肢解，身无完肤而斃。 
　　
　　又，贼犯粤东，掠一处女，劫与俱行。适有涧前阻，贼临流踌躇，无所为计。女笑曰：“水深不及骭，赤足可济。汝脱袜履，妾为携之，负妾而行，顷刻不并达彼岸耶？”贼如言负女，至中流深处，女弃袜履，急以两手抵死紧扼贼喉，贼力解女手不得，气闭遽踣。女与俱死水中。寇退，其父兄觅收女尸，水浸浃旬，面目如生，两手犹抱贼颈，十指入肉半寸许。贼尸伏女下，已腐烂，皮骨不属矣。其乡冯子良太守询，有诗以纪其事。 
　　
　　里乘子曰：粤寇之难，妇女罹劫尤惨。闻贼恶纤足，以其不便骑马，每掠得纤足者，必褫其行缠，剖羊腹，纳足热血中，足指暴伸，顷刻新月即变莲船。惟血热于沸汤，痛彻骨髓，惨莫惨于此矣。如此二女，真可为闺阁吐气。皖南者智而黠，粤东者智而烈，谓之奇女，不亦宜乎！ 
　　
　　陈祥浦 
　　
　　陈祥浦，浙江诸暨县农家子也。力耕养母，族党称孝焉。娶妻某氏，有殊色，同床数年，未尝人道之乐，而情好甚敦。他日，辍耕陇畔，忽来一叟，自称罗真人，传授勅勒之术，属为国效命。又赠石子五枚，使食之。祥浦畏难不敢嚼。真人白眼怒视，夺去以手出火煅之，再授，使试嚼之，香软如芋。食其三，窃怀二枚，将以遗母与妻。乃归探怀，则不可得矣。后母与妻皆死于难。祥浦食石后，仰观俯察，能测天地之秘。粤寇犯越，佐同邑包立身团练乡勇，捍卫乡里。包亦农人，曾遇白老人，即越女论剑之白猿也，授指环一枚，佩之可号召鬼神，呼唤风雨。戒令剿寇销劫，勿生贰心。后屡击贼有功，其志日骄，隐萌异念。老人怒夺指环去，遂为贼所杀。祥浦势孤，遁至北直。年馀，罗真人遣二仙童来为服役，戒茹荤酒，每闭目枯坐，可神游八表。二童尝领其魂至四川峨眉山谒罗真人。山中有洞，白石为门，二童以手叩之，门遂开。洞中别有天地，无寒暑昼夜。有男有女，女皆二八丽姝，坐机织锦，脉脉不语；男皆赳赳健儿，镇日演武。五兵俱备，鞍马极多。罗真人年五十馀，须髯半白，坐殿中。左右二仙，闭目静坐，不知名氏。祥浦参拜罗真人，两傍设短足榻，俱挂帐幔，令趺坐其上，不饥不倦，寝食顿忘。真人谓祥浦终非仙材，命仍返世间，修身立德，终当娶妻生子，以延宗嗣。倘功行不懈，死后可成鬼仙。初，罗真人曾授祥浦一白绡帕，方五尺许，叠折至小，可纳耳内。有急时出之，则云雾四合，对面人不能见，名曰“帕云”。包败时，祥浦独以身免者，帕云之力也。真人送祥浦出洞，索还帕云，谓：“承平无需此物，藏汝处复何用耶？”祥浦初名肖云，改名朝云。归越，隐会稽山中，后不知所终。此其宗人陈西堂为予言者。 
　　
　　小喜子 
　　
　　予庚午秋试，闱中遇崇川某生，谈其乡方伯某公事甚详。初，粤寇蔓延，时某公藉团练名，勒捐敛财，鱼肉乡里，道路侧目。会制军某移节总督两江，某固某公门下士，每有所求，无不阿唯曲从。某公势益张，无恶不作。城有大佛寺，气象庄严，某公居然于此设立公廨。号令所出，顺之者吉，逆之者凶；生杀予夺，气焰逼人，真炙手可热也。尤溺于色，每日到寺中，必召妓者二十人伺应服役。有小喜子者，色尤艳。闻富翁子宗某素与小喜子善，怒甚，立拘宗某至。命跪墀下，厉声叱曰：“当此军务孔急，汝家有财，但狎妓而不助饷，何耶！”宗股栗唯唯，不敢置辨。某公叱令速捐万金赎罪。宗求少减，某公怒叱，笞四十。众荐绅佥为缓颊，卒捐如数乃已。又风人言小喜子家窝藏奸宄，乃籍没其家，将小喜子交官遣配，人知为某公所眷，无敢问名。既某公召其父母至，勒令署券，为己簉室，并声叙得身价千两，其实不名一钱也。制军某既伏诛，某公亦寻为当道所劾，谓“声名狼藉，众怨沸腾”，洵实录也。某公失势闲居，姬媵甚多，争妍斗宠，小喜子独擅专房，嗾其挟重资与居别院。某公时年逾八十，乃进春药，朝夕媚之。某公一夜忽头晕苦渴，小喜子拂褥展衾，慰令假寐。自托烹茗以进，某公儽然睡熟。昧爽，呼小喜子不答，自力疾起察之，已席卷重资与所狎娈童，从后门趁海艘遁矣。某公搔首仰屋长叹，复以手捶胸自责曰：“何苦！何苦！”卧床郁郁，咯血数斗而卒。诸姬媵亦各挟所蓄，风流云散矣。 
　　
　　里乘子曰：某公逐逐一生，无恶不作。所敛积之财，尽为小喜子席卷而去。当嗾其与居别院时，固已早具深心，惜老奴愦愦，为色所迷，堕其术中而不察耳。临卒捶胸自责“何苦何苦”，千古小人撒手时，大抵如是。闻其子孙今已式微，里人多揶揄之，良可浩叹！货悖而入者，亦悖而出，其某公之谓欤？ 
　　
　　某甲 
　　
　　某生又云，方伯有犹子某甲，素无赖，为乡党所不齿。方伯既办团练，乃倚之为左右手，相助为虐。麾下爪牙鹰犬，推巨擘焉。方伯渔于色，甲尤而效之。尝染恶创，竟体溃烂，剜劓其鼻。有某道士者走无常，见甲在阴司碓磨刀锯鼎镬，叠受惨刑，目不忍睹。或闻以告甲，乃不自悛悔，而反大怒，谓道士捏言咒己，将援妖言惑众律，斩道土以警其余。晨起，舌忽腐断堕地，口瘖不能传令，道士幸免于难。甲越日寻卒，身无完肤，臭不可迩。家不能停其柩，急舁出葬，臭血溢出棺缝，沿途滴沥，路人皆为掩鼻。或谓甲虽死，在阴司犹不免叠受惨刑。足见道士之言之不诬也。 
　　
　　里乘子曰：粤寇之乱，予间关转徙数万里，其历十三行省。所过郡邑，凡绅董之办团练捍卫乡里者，固不乏忠义之士；而藉团练名以鱼肉乡里者，亦往往有之。尝自楚入蜀，闻某县有某绅者，以挂吏议削职家居。其子甲乙等素倚父势，武断乡曲。会粤寇起，甲乙等乃籍名团练，科敛各乡输资募勇，为守城计。自将眷属并辎重细软等物预迁出城，远避僻壤，以为可万全无害矣。然后下令：合城老少妇孺人等，如敢私避出城者，杀无赦；如敢将食用等物悄运一针一芥出城者，杀无赦。先是，明季献贼出入楚、蜀，某邑弹丸，幸免失守。甲乙等窃计献贼强暴尚不足虑，粤寇复何能为？又以自己眷属已俱出城远避，更可无虞。故敛重资而不肯募勇。亡何，谍者叠报贼至，甲乙等斥其造言惑众，杖之。贼至愈近，后谍者闻前谍者均受杖，遂箝口而遁。贼至，甲乙等弃城而逃。城陷，屠戮殆尽。贼询知甲乙等眷属辇重资远避僻壤，穷搜得之；杀劫淫虏，受祸尤惨，一家靡有孑遗矣！嗟乎！如方伯某公叔侄，报应显然，固见天道之不爽。然闻其尚能不惜出资募勇自卫，及身幸免于难；若某绅之子甲乙等，但敛资而不募勇，贻害桑梓，并灾及身家，弃城而逃，受祸尤惨。以某公较之，不犹彼胜于此欤！ 
　　
　　朱封翁 
　　
