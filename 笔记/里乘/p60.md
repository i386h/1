<!-- { "loadSidebar": true } -->
　　江西刘某，世家子也。家富饶而性刚直，喜蓄舞女歌童，豪放不检。壮岁以团练功荐擢监司，益盛气自负。遇里党是非曲直，片言立断，罔敢不遵。乡人以为武断，皆严惮侧目，而无可如何也。里有甲与乙者，家皆素封。甲女端姑与乙子长郎同年生，襁褓中即缔婚好。长郎性极慧，十一二岁头角峥嵘，居然能文。以通家故时至甲家，甲夫妇绝爱怜之。端姑发才覆额，眉目如画，两小相值亦不回避。虽无所知识，而亲慕殊切，见者佥称佳耦焉。无何，粤寇下窜，甲闻警，预挚家室辇资远避，乙一家被掳陷贼中。贼平，甲归，探乙无音耗，意已流亡。而于是端姑年且十七矣，貌益娟好，女红之暇且粗识字，晓大义。甲谓妻曰：“乙家殆填沟壑矣。端儿齿日长，死守非计，不如择人改字为善。”妻曰：“固然，长郎吾甚爱怜之，万一归来，奈何？请待三年，端儿年二十，如尚无音耗，改字未晚。”先是，乙陷贼中，夫妇相继殁，惟长郎独存。贼爱其能文，而恐其逸，使多贼逻守之。我兵克复金陵，歼其魁，长郎乘间得脱。转徙乞食还乡里，以庐舍灰烬，怅无所归。闻甲乱后出资营良田腴产，较前倍殷富，念平日与父至契，且系妇翁，暂往相依，当无不纳。既如甲家，甲闻大惊，欲拒勿纳。妻让之曰：“君休矣。端儿字长郎，里党无不知者。不来则已，郎来欲与之绝，如人言何？”甲不得已，躧屣出。长郎见甲，伏地而泣。甲佯喜，携长郎手起，谓曰：“始老夫遍探郎音耗不可得，夫妻望眼欲穿，虑郎不克生还矣。郎归大好，殊慰老夫望。顾汝父母何若也？”长郎又泣告所以。甲叹曰：“然则郎今无家可归矣！虽然，婿犹子也，即长居吾家，何害？但我女素爱好，业与汝为妇，汝若无长进，恐小妮子骄傲，不甘作窭人妻。闻汝幼慧能文，今与汝约，从此闭户理旧业，倘得上进，完姻不较光彩耶？”长郎起立对曰：“此儿志也。丈人教训甚善，敢不如命。”由是，长郎遂在甲家读书，攻习勤苦。甲藉课读为名，相待极严，不少假以辞色，而心实憎恶，欲潜图之，别觅快婿，殊苦无当。会刘某丧耦，选择继配。甲素慕刘势，闻之大喜，爰自诣刘，谓有女端姑，年甫及笄，才貌双绝，愿为执箕帚。刘固素艳端姑名，侦知已字，不萌妄想。闻甲言，诧曰：“久耳令媛名，已知幼字有人，何得相戏？”甲正色曰：“焉敢相戏？小女固幼字某乙之子长郎，闻在贼中已曾娶妻。他日倘踪迹而至，焉置吾女？即不然，渠贫无立锥地，亦不愿眼见爱女终从乞丐。今与渠熟商，已写有退婚书。以渠先人交情，暂且留住，翁婿之义则已绝矣！君请勿虑。”刘大喜，乃欢笑订盟而别。翌日，刘遣冰纳采委禽，备极丰腆，涓吉亲迎，为期甚速。甲固有河东之俱，欲藉刘横暴以制服其妻。既订盟，归以告妻，妻怒不答。及将届吉期，又与妻谋曰：“端儿于归在迩，留长郎在，终是未断葛藤。吾今夜决意手刃之，以杜后患。”妻闻言，戟手唾面骂曰：“以若所为，天良丧尽，狗彘不食其余。皇天有知，决不汝宥！”甲曰：“古称六州铁不能铸一大错，我今未尝不悔。刘某横暴，卿所知也，倘有反覆，彼甘心耶？今我所谓势同骑虎，卿纵不忍故婿，独不为夫计乎？”妻长叹，以袖掩面，恨恨而卧。初，端姑以父憎婿贫，心常不快。适窃闻父言，始知将己改字刘某，又将不利于长郎，大骇，亟怀钗钏珠宝数事，趁漏初下，掩至书斋。长郎正挑灯观书，蓦举首见之，大惊，叱曰：“暮夜卿何至此？与卿名为夫妇，尚未成礼，卿父视我犹子，我若无礼，是禽兽也！瓜李之嫌，不可不慎，卿宜速退！”端姑叹曰：“噫！妾岂淫奔者耶！君祸且不测，宜速为计，勿迂守头巾气也。”乃以顷所闻备告之。长郎闻之失色，长跪求救。端姑曰：“事急矣！计惟从郎偕亡。由后门出，再作别议。”长郎曰：“善。”如言相将扶持而出。筹商所往，端姑沉吟曰：“妾父有妹早寡，与妾姑侄之义颇相得。往投之，无不纳。”长郎叩其居址，端姑约略记其大概，揣度形势，彳亍前行。昧爽，见前树林中有村庄，端姑喜曰：“是矣。”径往投之。乃村庄非他，即所改字刘某家也。时刘喜聘端姑，平生愿足。是日早起，正督工匠垩壁涂墙，准备亲迎，以壮观瞻。忽见少男弱女，踉跄犯露晓行，形迹可疑。要至室中，研悉巅末，大惊。见二人暮夜奔驰，气急败坏。以袖拂面谛视之，女固娟好，男亦婉娈，大喜，慰令毋恐，遂并纳而藏之。遍戒众人，秘勿妄语。众窥刘意，誓不敢泄。又窃叹二人何其命蹇，虎口方离，旋投陷井，自贻伊戚，夫复何尤？盖甲妹与刘某家同在甲家东偏，相距各十馀里。出门即是歧路，本应下达，反趋上游，以致舛错。其夜，甲见责于妻，自知理绌，以妻恨恨而卧，伺其熟睡，漏已三下，乃袖刃疾至书斋，索长郎不得，大惊；反至女室，亦阒无人，大怒。计女与长郎偕亡，必投妹家。急呼客作七八人起，同至妹家叩门。妹问：“何人？”甲曰：“兄音妹不知也耶？”妹曰：“夜阑，孀妇独处，即兄来亦不纳。”彼此硬语牴牾，甲益信逋逃所在，命众破扉入。妹怒问：“兄欲何为？”甲曰：“汝藏人在室，谓兄不知也耶？盍自献出，免我搜索。”妹力辨其无，而色殊沮丧。甲詧其状益信，率众遍搜不得。既见妹房一柜甚大，命妹启钥，妹遽以身横眠其上，执不肯启。甲谓众曰：“必在内无疑矣。”自力挽妹起，叱众舁柜。妹无奈何，且泣且咒，瞪目干怒，坐视舁柜而去。比至家，天甫平明。急斧柜钥验之，则一僧踡卧其中，死焉。大惊，踌蹰良久，乃市棺殓好。使人讣报刘某，谓端姑福薄，不幸猝病以殀。刘故错愕，对使叹曰：“寒家方拟亲迎，姑何疾之暴也？烦归报而主人，吾义当临吊。”使者唯唯以退。越日，刘果备礼往吊，哀悼不胜。甲叹曰：“小女无福奉事君子，亦寒家之不幸也！”刘太息曰：“自是鄙人福薄，殃及令嫒。然义重夫妇，未视含殓，心实欿然。敢请开棺，一觌其面，以慰素愿。”甲曰：“已经盖棺，君之高义，敢闻命矣，敢辞。”刘坚执其说，甲辞益力，且愿尽返聘物。刘怒曰：“汝语言颟顸，其中显有别情，得勿将女改适他人，故以空棺塞责耶！”甲以刘言直抉其隐，倍觉惶惧，只好再三哀告。刘作色曰：“是儿殊狡狯，不屑与辨，是非赴诉有司不可！”拂袖径去。越日，具词控官。官素耳刘名，遂拘甲舁棺，当堂启验，乃是一僧。大惊，命伍伯验之，谓系惊恐气促自毙。官叱榜甲讯究，甲称得之孀妹柜中。又命拘其妹，已羞忿雉经以殉矣。其事可知，姑置勿论。然刘终求官讯甲，其女究竟何在。甲没奈何，谓偕人逃亡。官饬限严捕。逾限，刘具词敦促。甲自涉讼事，家业已耗去大半，乃托人关说，愿贿刘三千金，求罢讼。刘故不许，再益二千金，始勉首肯。而甲已荡然无馀矣。刘乃具词诉官，历陈甲之所为，且谓长郎、端姑现均收留在家，怜其遇蹇无依，已除室备奁，择日为合卺。又怜无以自存，即以甲所贿五千金助妆，俾资食用，云云。官阅词，不禁肃然起敬，击节称赞。谓：“向闻刘横暴，武断一乡；似此处分，斟酌尽善，是侠而近于道者也，岂横暴武断者所能为耶！即方古之义士，何多让焉！”长郎、端姑感刘恩，以父事之，刘亦视如骨肉，两家往来无间。后甲夫妻穷无所之，长郎、端姑迎归同居，不念旧恶矣。 
　　
　　里乘子曰：长郎、端姑天生嘉耦，迹其所历之境，多出人意料之外。当夫仓皇出奔，离虎口而投陷井，刘拂面谛视，喜其娟好婉娈，纳而藏之。似此居心叵测，不惟当日见者叹其命蹇，即后世闻者亦无不同有此叹也。乃诸事昭晰，刘具诉始末，至此水落石出，始知刘平日刚直，非同横暴，又不惟当日阅词之官起敬称叹，即后世闻者亦无不起敬称叹也。而其中甲妹一节尤奇。向使二人径投甲妹，必难免于祸；幸误投刘，蹈凶反吉，足见天道之巧不可思议也。夫刚直，美德也；横暴，戾气也，相类而实相反。大抵刘遇是非曲直，片言而断，正其刚直之性，不稍假借，岂横暴乎？乡人严惮，罔敢不遵，遂谓为武断为之侧目，过矣！吾以为刘之刚直如张僧繇所画之龙，而官之一言之褒，谓侠而近于道者，是为龙点睛也。斯人而在，执鞭所欣慕焉，谈者传其姓而忘其名，惜哉！ 
　　
　　富贾某 
　　
