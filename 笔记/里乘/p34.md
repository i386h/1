<!-- { "loadSidebar": true } -->
　　池阳有老衲，独居古刹。丐募积有微资，以钱易朱提十馀铤，铤各五两许，吝惜备至，衣常不周，食常不饱，晏如也。一日，晨起啜粥，会九华某僧行脚至刹，饥甚，出钵乞食，再三哀求，衲啜不顾。某僧饥忿莫遏，拔戒刀洞老衲胸殪之。饱啖，搜攫其资而遁。越日，土人见老衲杀死刹中，以其无主，瘗而火其刹，其事以寝。某僧既杀老衲，缠资腰中，以无人知，意甚得。乃腰缠日重，久之，几如佩千钧，苦难行走。不得已，至深山中，以刀坎地薶其半，而重如故，尽埋乃已。又每日暮，即见老衲在左右，且闻口宣佛号曰：“阿弥陀佛。”喃喃不休。心恶之，知其冤孽难解，计朝菩萨或可忏悔，乃遍至五台、峨眉、南海各灵山，顶礼求忏，卒无验。无可如何，仍归九华，甫跻上天门，惨然色变，大声呼曰：“老衲又来索命矣！我去，我去！”遂历将前事朗告诸人，言毕，自挝其胸曰：“此事何能瞒人？我死晚矣！”耸身一跃，崖下适有枯枝，恰坠其上，贯胸而死。斯时崖上崖下观者数千人，无不咋舌骇叹，佥合十作偈曰：“孽由自作，信不可活。凡我众生，鉴此行脚。”又下一转语曰：“吝粥一勺，甘丧躯壳。凡我众生，鉴彼老衲。” 
　　
　　里乘子曰：财之为祟大矣哉！老衲积资，行脚攫资，究竟两人丝毫未曾用得，转坐此结怨成冤，各丧厥命，斯岂非财之为祟也哉！崖上崖下人两偈，的是见道之语。吾亦从而为之说曰：合十两偈，当头棒喝。凡我众生，从善毋恶。 
　　
　　当涂令 
　　
　　某明府以进士宰当涂，性庸暗。县滨大江，冲烦难治，凶岁倍形拮据。某履任，恰值大水，田畂漂没殆尽，官庖突烟垂绝，而饥民日塞署前，嗷嗷求哺。某书空嗟叹，谓幕友曰：“我贫甚矣。自谋不暇，何能顾及若曹？”幕友笑曰：“公何太迂？大水民困若此，谁不知者？据实上状请赈，大吏必许，可得四万金，何忧贫？”某大喜称善。亟具牍申请大府，果发帑金四万。某半侵肥己槖，以半分犒合署幕友暨纪纲人等，而饥民沾惠未及十分之一。死者枕籍于道，惨不能状。某视之莫如也。亡何，某父子与幕友俱染疫死，所吞蚀赈金，耗费无存。某之子妇与二女并幕友之妻子俱留寓当涂，竟不能扶榇回籍。典质既罄，无以为生。始则藉针黹聊以糊口，继为奸媪所诱，觉刺绣又不如倚市门矣。道光丙午，德化万鳌峰夫子官斯土，招予幕府。邑绅蔡翁招饮，以予少年喜谈风月，谓某之雏女甫破瓜，艳而善歌，将召侑觞。予亟止之曰：“君休矣。此女流荡不偶，固乃翁居官作孽使然。然物伤其类，小子虽不肖，实不忍与见也。”蔡点首曰：“君言是也。”乃止。 
　　
　　金钱李二 
　　
