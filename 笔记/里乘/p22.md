<!-- { "loadSidebar": true } -->
　　梅生，四川人，久客皖江，思乡綦切。尝馆六安州幕中，会署有术士，愿为作法。先令尽量酣饮而卧，戒众勿惊，自坐生榻前，骈二指自画左掌心，口中喃喃诵咒，呼十二岁识字童子谛视之。少选，童子曰：“掌中放光，圆明如镜矣。”又曰：“镜中现馆舍，梅生卧榻上矣。”又曰：“梅生兴矣，出门矣，方渡于水之涯矣，旋陟于山之巅矣，升峻岭矣，履坦途矣，抵屋一所，登门矣，升堂矣，入室矣。怪哉！怪哉！室中一少妇，凭几握管作书，梅生竟笑倚其傍，且拊其鬟而玩其字矣。”术士曰：“是矣，汝第谛视所书云何？”童子一一口诵，术士另纸笔之，盖其妇方作寄夫书也。须臾，书毕，妇缄叠完好。童子以语术士，术士曰：“先生不可久留矣。”复骈指画其掌，仍令童子视之。则曰：“梅生出室矣，出门矣，由坦途而峻岭矣，又陟山而渡水矣，犹是入馆舍而上榻矣。”童子之言甫毕，梅生遽从榻上欠伸起，竟体大汗如雨，拭目叹曰：“奇哉幻梦乎！”术士叩其梦中所历，与童子所言相符，因笑而谓之曰：“此真境，固非幻梦，君如不信，俟夫人家报至，自知。”未几，生妻家书至，验之，果与生梦中所见，并童子口诵而术士笔之者无少异。后生归，与妻话及此事，妻讶曰：“方妾作书时，恍惚鬓边有物作祟，固不虞是老奴作此狡狯伎俩也。”相与粲然一笑。 
　　
　　里乘子曰：宋鲁应《龙括异志》载：“三山曾陟，尝馆于陈氏，七载音信不通。夏月，青衿俱歇，独处一室。有道人自吴山来，谓曰：‘子思乡之切，何不少归？’陟曰：‘水陆三千里，几时得到？’道人剪纸为马，令合眼上马，以水噀之，其疾如风，祝曰：‘汝归不可久留！’须臾到家，门户如旧，妻令入浴易新衣，陟曰：‘我便去。’妻曰，‘才归便去，何不念父母妻子乎？’陟便上马而行，所骑马足惊折，寤，乃身在书馆中，随身衣服皆新制者。道人亦不见，惟留一药篮，中有一诗云：‘一骑如龙送客归，银鬃绿耳步相随。佳人未许轻分别，不是仙翁那得知？’”此事与梅生差相类，然以身骑纸马而归，较梦中不更为神异乎！ 
　　
　　杭州沈公子，世居吴山之西，食旧德，拥厚资，丰衣美馔，粥粥群雌，顾非心之所好，惟馀桃断袖，嗜而溺之。少美仪容，生性徇通，喜涉猎图史。尝独居斋中，左右给役皆二八娈童，有鲍婉奴、蒋霞媖者色尤姣好，宠信倍隆。家藏祖遗夜光珠一颗，面面圆匀，大如雀卵，诚为希世之珍，最所宝贵；缀于角巾，黑夜光照一室，不肯轻以示人。会残暑初退，天气晚凉，夜脱巾庋斋中案头，晨兴，求之已亡。斋故在花园中，不许外人阑入，意必两童之所窃攘，讯之，坚不肯承；鞭之，各负重伤。与两童约，速为觅获，倘合浦不还，则蚁命难活。绍兴俞仲华茂才万春，素谙圆光之技。某甲见两童鞭扑之惨，特造俞告其事，谓：“君术妙圆澄，曷不一试？”俞不肯，甲嬲之曰：“我非为公子失珠，所愿是非立见，庶免波及无辜。果是两童则已，否则，亦可为辨其诬，俾性命得全，功胜合尖浮图也。”俞固好善，恻然心动，乃诺之。甲喜，趋告公子。礼延俞至，命备黄纸十二张，骈指作剑诀，书勅勒其上，口默诵咒，焚投地上，选十二岁以内童子十馀人，环视之。俞戒之曰：“尔曹第有所见，据实以报，勿得妄言！事毕，各有厚赏不吝！”少间，群儿报称地现镜光，圆如釜口，镜中现花园，园中池亭、花木，竹石、鱼鸟、阑干、罘罳，帘幕，及斋中几榻、图书、鼎彝之属，一一毕具。则见公子着罗衫、首戴缀珠角巾至斋中，两童从其后。公子脱衫，冒椸上，着短衫，据案观书。两童或燃烛，或瀹茗，或进瓜果菱藕，或拳背按摩、挥扇驱蚊，展衾拂簟。公子欠伸起自私，手除角巾置案头，解衣脱袜上榻卧，两童安置虎子，压幕剔灯，联背拽门而去。俞问：“两童子去后，角巾尚在案头乎？”曰：“然。”俞曰：“是非正在此刻矣，尔曹须用心观之。”俄，群儿又报，称：“园中荷池花叶纷披中，忽立一白髯老者，四顾而嗤，何也？”俞曰：“是必有异，须再用心观之。”忽闻群儿惊曰：“噫！是何怪也？老者上岸，则人首而蛇身也。由岸而升阶，伏窗棂而内窥矣。径由窗棂入，至榻前揭幕笑向公子矣。回身至案前，顾角巾而笑，以口衔珠，仍从窗棂出，下阶蜿蜒入池，遁不见矣。”俞大笑曰：“得之矣！”斯时帘外帘内观者百数十人，闻群儿所言，佥咄咄称怪，且同声赞俞曰：“先生真神术哉！微先生，则屈煞两童矣！”公子疑信参半，命以车涸池水，果见角巾在焉，巾则犹是也，而珠已化为乌有矣。盖池旧有蛇妖，以珠为宝物而袭取去也。噫！失物顾可妄诬人哉！ 
　　
　　里乘子曰：《晋宋艺术传》载：“石勒将擒刘曜，佛图澄令一童子絜斋七日，取麻油合胭脂，躬自研于掌中，举手示童子，粲然有辉。童子惊曰：‘军马甚众，见一人长大白皙，以朱丝缚其肘。’澄曰：‘此即曜也。’”钱竹汀先生大昕谓即近日圆光之术，盖本于此。 
　　
　　楚北王某 
　　
　　楚北王某，性豪而黠。家固不封，常与人缓急相通，辄贷此偿彼，不爽所约。西邻富翁某，素贪且吝，极有心计，王欲贷其资贸易，恐不见诺，而思有以赚之。会岁将暮，虑人索逋，以妇翁家颇小康，特诣称贷百金，约岁周归还，并加什一之利，妇翁知王不失信，如数予之。王以百金兑钱，不待索逋者登门，一律先期偿讫。尚馀钱数十千，市布帛为妻孥制衣裳，焕然一新。富翁心果生疑，谓王每岁暮索逋者踵相接，今不待剥啄，一律先期偿讫，且为合家细弱制衣裳焕然一新，何其绰绰有馀裕也！得勿掘发窖藏耶？既届除夕，听王宅爆竹声震耳不绝，潜往侦察，见王门已闭，心益疑之。谓除夕迎神，类皆重门洞开，今反闭之，何诡秘乃尔也！王宅故湫隘，门内即是堂皇，窃侧目从门隙内窥，但见堂上灯烛辉煌，家人嘻嘻，笑语甚欢，几上累累堆积朱提，大小不下数百铤，默计何止盈万，不胜骇羡，益信掘发窖藏无疑。因念王本窭人子，一旦幸邀天贶，暴获巨资，足征时运亨泰，倘与合伙贸易，利当倍蓰，即什伯千万不难也。献岁，特诹吉日，折柬独召王饮，肆筵设席，极其丰腆。酒酣，笑王曰：“贺君得巨资，能以奇零贷我否？”王蹙然曰：“小子守命安贫，君所知也，何得巨资？”富翁笑附王耳小语曰：“君瞒他人可，不必瞒我，我知之稔矣。尚何虞诈为也？”王力辨其无，富翁曰：“君不愿贷我，我却愿贷君。今请以五千金付君，同为贸易，君愿之乎？”王摇首固辞曰：“小子赤贫，受君重资，倘为折阅，其何以报？不敢从命！”富翁曰：“如获利，彼此均之；如有折阅，誓不责偿，何如？”说之再，王始首肯。富翁乃慨以五千金相付。王赍至江西，见菜油满市，爰倾囊购归。是秋楚北菜油翔贵，获利数倍。富翁大喜，仍以母子金尽付王，听其筹运。往无不利，不十年，累资百万，彼此均之。至今两家子孙犹称素封焉。富翁尝自鸣得意，为王备述畴昔除夕侦察一事，谓：“君至黠，乃竟为我所赚。”王笑曰：“微君言，亦将明告。畴昔几上累累堆积阿堵物，固是锡箔粘成，计君倘来窥，姑以相衒，窃冀一垂涎，即藉以饵之，果赖得君资，致有今日。诚如君言，非君赚我，实我赚君矣。不然家无儋石储，纵说如苏张，君亦安肯慨以重资相付乎？”富翁闻之，始恍然如梦初觉。乃前席笑拍王肩戏诋之曰：“我自谓颇有心计，不图竟为君所赚，促狭儿，何其谲也！”两人相视粲然一笑，遂订为莫逆交云。 
　　
　　爱儿 
　　
