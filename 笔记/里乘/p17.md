<!-- { "loadSidebar": true } -->
　　钱福耀，池州府人。其为人也好善。知医市药，为人治疾，不肯责谢；遇穷乞者，辄施药以治之。乡里称其贤，因共赠以别名曰“钱弗要”。家本素丰，坐是中落。城外齐山有洞，窈然而深，为一郡名胜。钱尝于岁暮除日避债洞中，薄暮，又一人贸贸然来，诘之，亦同志者，恻然怜之。问其人止需钱十千，钱叹曰：“我较君所需，不啻数十倍，不得不尔！十千细事，何必至此！”腰橐适存会子钱十千，遂取以授之，曰：“此十千，汝可携归偿宿逋，与家人团聚度岁也。”其人惊喜曰，“君得勿钱弗要先生耶？”曰：“然。”曰：“闻名未曾识面，何敢遽领厚贶！”钱笑推其背曰：“君请速归，无用多言。”其人拜受，称谢而去。昧爽，钱称娖归家，行至山腰，见两叟坐地谈医，一叟苍髯垂胸，一叟丰颐微髭。钱顿触所好，拱手请教，苍髯者笑曰：“汝亦知医耶？”对曰：“然。”曰：“医有三审，汝知之乎？”曰：“何为三审？”曰：“一审色，二审舌，三审脉。凡为人治疾，先审面色，由色而辨五行，或宜相生，或宜相克；次审舌，辨其枯润；次审脉之浮沉迟数，以分表里虚实，而决其风寒湿热。三审既确，然后斟酌立方，百不失一。汝第识吾言，神而明之，能事毕矣。”钱顿首谢教。请问两叟姓名，微髭者指苍髯者谓曰：“此三国时华元化先生，予乃唐时孙思邈也。”钱大惊，知为遇仙，急蒲伏叩首，及仰视之，已杳矣。自是医理日进。会太守有母暑月患疾，衣重裘尚自恶寒，群医佥以热剂投之，不效。钱除日给票之人适在署司押，因言钱得仙传，夸张而游扬之。太守大喜，急延钱胗治。钱观病者两颧微赤，舌色黑燥，确系实热内伏，攻去内热，外邪自去，急命饱饮瓜汁。少选，泄去恶滞，然熟睡；寤后，汗出如雨，其疾良瘥。太守喜，酬以金，固辞不受，太夫人性固好施，召钱谓曰：“我疾非汝莫治，酬以金，知汝不受；我私蓄有千金，存汝处，施药济人，藉为我种福可也。”钱乃顿首受命。亡何，太守以有事晋省，时值中秋，与寮寀谒见中丞某公，公忽白晴上眨，昏然倒地，手足挛搐，多医相视，不敢立方。太守因荐钱医道甚神，方伯商之廉访，遂飞櫂延钱至。钱见某公面白微青，舌白而润，意仲秋金气得令，凉风乘虚而入，引动内风；症属虚寒，治宜扶火泄金，培土制木，遂进参芪术桂等药，而疾果顿愈。中丞大喜，遂商之僚属，延钱在省为官医，并筹资巨万，俾钱市药以广济穷人。钱生计日扩，凡求医者无不应手立效，不责人谢，人必量力以酬之。年九十馀，腰脚强健，为人治疾犹步行，不喜乘舆。三子读书，连入邑庠；孙十馀人，皆幼慧。佥谓好善之报云。 
　　
　　徐霞客 
　　
　　徐霞客，名宏祖，江阴县人。平生有山水癖，曾作《游记》，厚尺许，真奇观也。相传霞客得异人术，日可行千里。不携傔从，自负行囊，囊有机括，日暮猱升树上，悬囊高枝，启囊展衾枕，蜷卧其中，距地数丈，以远猛兽。尝三至昆仑，山灵厌其贪，夜遣大鹏扇翅扑折树枝，堕霞客崖下而损其胫，霞客度无生理，望乡而泣。昧爽，山灵现寿者相，策杖来问所苦，霞客具告之，且谓：“身填沟壑非所惜，奈家有老母何！”寿者责曰：“昆仑为宇宙第一山，多真仙所居，世人欲一至不得，汝乃三至，天恶其贪，故罹此罚。予怜汝孝思，不忍不一援手。”袖出药一丸授之，曰：“咽之当愈。然君归奉母，勿再远游矣！”霞客拜诺，受药吞之，顿愈。既归，泣拜母前，足胫复损，自是杜门作游记，遂不再出。 
　　
　　里乘子曰：予在江阴，闻其里人言之如此。然观霞客《游记》，出游有时亦复需舟车，不尽徒行也。霞客嫁妾生子，从母姓李，名寄，字介生。 
　　
　　产怪 
　　
　　同治七年七月，某官需次皖省。其妇分娩，产一物，微具人形，尖嘴鹰鼻，三目，左右额生二角，手足皆鸟爪，堕地一跃高二三尺许。接生媪大惊，急以被蒙其身，猛力按捺；又令人善视产妇，放帐安寝，不使见之，恐惊骇致疾也。然后呼人以索缚此怪，杀而投诸江中。后亦无他异。此媪识见甚高，处分亦甚得法。袁竹畦参军起所目见者。或谓热天妇人不可露宿，马通亵物俱不宜夜置野处，倘妖气侵之，即不免感生怪物，是或一道也。爰笔识之，使妊妇知所自谨焉。 
　　
　　祝由科 
　　
　　相传黄帝有二臣，曰岐伯氏，曰祝由氏，皆善医。岐伯氏治疾，按脉能知人七十二经，投以药，无不效。祝由氏治疾不用药，惟以清水一碗，以手捏剑诀，勅勒书符水面，以饮病者，亦无不效。祝由氏为湖南辰州府人，故今辰州人多擅此术，名曰“祝由科”。为人治疾誓不受钱币之谢，或酬以酒食则可耳。然擅此术者虽多，而真得秘传者甚少。如得真传，实有起死回生之功；否则，第伪托其名以欺人，愚夫愚妇受其欺者，往往坐失巨资，悔之无及矣。或曰得真传者每岁元旦祭祷祝由之神，默占以笤，即预知是年当治几人之疾，随缘巧遇，最为灵验。吾曩过豫州，其土人言，某年汴城节署旗竿斗损坏，匠人以绳轳辘上升其巅为之整理，竿忽为风折，匠人堕为齑粉，佥谓无再生之理。会有辰州术客过此，笑谓：“无患。”乃命人取板四片，以一板上置黄土，将匠人舁置土上，左右夹以二板，又以黄土遍撒其身，以手捏剑诀，勅勒书符，口中喃喃诵咒，毕，复吸清水噀其面，上盖一板，以麻绳束之。七日后，解去麻绳，启板视之，气热如蒸，匠人竟体大汗，欠伸而起，已霍然苏矣。人问及前事，懵然不知，但谓如梦初觉，殊无所苦。噫嘻！其术如此，真神乎技矣！闻节署前曾泐碑详记其事，惜匆匆过此，未及访阅耳！ 
　　
　　褚祚典 
　　
　　褚祚典，明嘉靖时关中诸生也。性豪诞，好驰马试剑。尤善超距，尝与诸健儿较艺，一跃能摩真定府铜佛顶，诸健儿咋舌讙赞，谢不及。素嗜赌，一掷千金立罄，负辄与诸健儿伏莽探丸，藉猎获以偿赌资。后以从征倭寇得官，洊擢山东按察使。平时所交绿林锦帆之徒，暮夜犹与往来，遇大腹贾挟重资，必邀褚同猎取之，褚亦自鸣得意，乐与从事。一时童谣有云：“君勿行郊薮，陆有拦路虎。君勿行江湖，水有吞舟鱼。”故凡估客舟车所至，莫不惴惴患盗，各有戒心。抚军闻之，以语褚曰：“道路童谣，君闻之乎？”褚唯唯。抚军正色曰：“今外寇甫平，萑苻未靖，商贾不通，民何聊生？君职司爽鸠，应为民除害！坐视不理，将何以辞其责也！”褚闻之，无任主臣，急檄所属府州县，严行缉盗，如敢姑息宽纵，立予纠劾不贷。各属奉檄畏劾，叠限比捕，卒无所获。时河南有名捕梁科者，年七十馀，家居柴门，久已罢役。群捕畏比，因醵资具厚币，遣使求助于梁。梁初以年老无能为役，固辞；既款使者以酒，酒酣，谈少年时捕盗事，精悍之色见于眉宇，使者拊掌赞叹，故谀词以激励之，谓：“今盗风虽炽，均非公敌。如勉为一行，使若曹知捕班中尚有老廉颇在，当不敢逞。否则若曹不谓公年老，反笑公胆怯，当日之英雄埽地矣！窃为惜之。”梁不觉耳热技痒，掀髯笑曰：“汝激吾耶？不得已，偕汝一行何如？”使者大喜称善。不日，同至山东，群捕接见甚欢，佥谓：“叠瞷盗踪，实藏臬署。”梁谓：“当侦确虚实，休得孟浪。”乃日伏臬垣左右以伺之。一夜，漏二下，果见一人跃垣出，疾如飞鸟而逝。梁故善弹，老犹黑夜弹香火，百步之外，百不失一。漏四下，其人仍如鸟飞还，梁急援勍扣铁丸，从垣下而弹其额，听墙内堕地有声，知已中弹。诘旦，复命历城令，谓大盗斯得。令问：“盗何在？”曰：“在臬署。”令叱曰：“汝呓语耶！焉有臬署而为逋逃薮者！”梁曰：“小人已弹其额，公可白抚军，急谕稽臬署人等，额有伤者即盗，盗复何遁？顾此宜速不宜缓，缓则少纵即逝矣！”令曰：“然。”急谒抚军，谓大盗斯得。抚军问：“盗何在？”曰：“在臬署。”抚军叱曰：“汝呓语耶？焉有臬署而为逋逃之薮者！”令曰：“捕役已弹其额。公可召按察，急谕稽臬署人等，额有伤者即盗，盗复何遁？顾此宜速不宜缓，缓则少纵即逝矣！”抚军曰：“然。”乃遣人召褚。褚辞以有疾，不可以风，请假一月。抚军顿足让之曰：“此何事也！而可待至一月耶！”令鞠躬进曰：“此事关系甚重。如按察有疾，公姑枉驾省视，固不失为谦尊。况僚属一体，必不得已，即寝室亦可晤语，无须远嫌引避也。”抚军然之。比至臬署，褚辞以不敢屈驾，有事俟假满谒见再议；抚军执意省视其疾，褚益固辞。抚军大疑，即自下舆径入其寝室，褚蒙头呻吟，不敢露面。抚军命左右搴被而逼视之，见褚额坟起，缠以布帕，血涔涔外流，确系弹伤无疑也。抚军瞪目诧曰：“奇哉！大盗斯得，我始固料不及此也！”反署，使人风褚速自录供待劾褚料难掩饰，果据实直承为盗不讳。抚军特疏入告，勅即正法自褚伏诛后，盗踪顿戢。 
　　
　　里乘子曰：予曩在临清，有周生者，谈褚事甚详。并言褚工书，楷字摹褚登善，大草仿米元章，皆极入妙，至今山左士夫家藏者尚多。特怪堂堂风宪，甘作盗魁，延颈受诛死而无悔，不知是何居心也。其女名毅华，字果男，乳名讷儿，美而好武。嫁同邑武进士某，亦美男子也。夫妇尝出猎，女骑镂金鞍枣骝马，惯着缁衣素裳，短襟秃袖；腰系五色丝绦，左悬朱弦雕弓，右悬锦箙，内盛鹫翎金仆姑；两足蹑利屣，立镫上纤细如锥。头上青帕抹额，发绾盘龙高髻黑如髹漆；髻前插盏大红绒球二颗，迎风颤摇。眉弯新月目莹秋波，玉靥朱唇，不假涂泽。与夫并辔而驰，俨然双璧。后其夫由游击荐擢总戎，每阅武，女必坐屏后观之，有好身手者辄另赏以银币。一时麾下卧彪之俦，技勇非他部所能敌，皆女奖励之功也。或谓女谙彭祖内视法，当随夫之任时年已逾四十，望之犹二十许人。亦善书，尝见骨董客藏所临《十三行经》泥金便面，某太史以朱提一流购得之，狂喜如获异宝云。 
　　
　　古雏鸾 
　　
