<!-- { "loadSidebar": true } -->
　　里乘子曰：初，太史谋之妻，求效英皇，妻以不敢拂良人意，故试商之妹，原非出自本心。向使妹或不肯，亦可报良人之命而告无罪矣，不谓妹稚齿无知，情重骨肉，遂为其夫妻所赚。妻之妒加白眼尤可说也；太史竟批颊丑诋，是何心耶？然则妹之冤忿，非饮泣雉经，请命于帝，直不能白矣。吁！岂不痛哉！ 
　　
　　王氏子 
　　
　　滦州榛子镇有王叟者，以鬻果为业。子名马头，年十九，素极不孝，所为多不法事。父母偶尔劝戒，不惟不听，甚则反遭殴骂。故事果藏地窨，每夜分别生熟之等差，最熟者先售，最生者从缓，为可暂蓄不致烂坏也。同治甲子二月十七日，夜漏二下，叟与子入窨选果，甫出，陡见火起，黑烟充塞窨中，急同下扑灭，皆为烟熏昏仆于地。邻舍趋救，将父子先后舁出。须臾父苏，而子竟殭矣！是盖天罚不孝也。葛少莪司马所目睹，因函寄予。笔之以为不孝于亲者劝。 
　　
　　雷击邵伯民 
　　
　　邵伯民有伯仲析炊而同居者。伯素朴愿，病瘵濒死，召仲执手泣谓曰：“我病殆将不起，手足从此分矣！先人遗产，不忧饿殍，奈无子息何！顾汝嫂贤，弟所知也，幸有娠。男也，佐嫂善抚之，成人必教之读书；女也，亦善视之，为择一快婿，不使失所。汝后日子多，当分嗣我，佐汝嫂守柏舟节，吾目瞑矣。弟如重骨肉情，须念我治命，识之勿忘。”仲慰之曰：“兄第安心调摄，当不至若是。万一不幸，敢不如命？”伯点首者再，不日寻卒。仲为治丧殊草草，嫂虽不慊，犹以奢不如从俭，曲谅其无他也。无何，嫂分娩，视呱呱者俨然男也，心大快慰。仲亦欣然庆兄有后。儿状甚英伟，但苦善啼，乳之不哺，百方呵抚之不止。延医谛视指纹，佥谓无病，而哭则未尝一刻缀也。嫂甚忧之。甫三日，竟以不乳殇。嫂抱尸恸泣，几不欲生，戚党再三劝慰乃啜泣。召仲谓曰：“亡人寄托之言历历在耳，嫂所以忍死须臾者，恋恋此一块肉耳。今已矣，复何望哉！汝如重骨肉情，必厚其衣衾棺槨，待此藐诸孤以成人之礼。俟殡殓毕，吾亦将从汝兄地下，所有资产壹以付汝。汝如重违我意，我夫妇九泉亦必默佑也！汝意云何？”仲不得已允之。爰市美材殓儿，权厝兄墓之侧。嫂复延僧唪诵经咒，所费不资，仲心怏怏而不敢言。七日事毕，嫂遂绝食，粒米勺水不入于口，终日嚎啕恸哭，血泪俱枯，邻里闻之，无不寒心。时方冬月，朔风怒号，黑云四合，气象愁惨，忽霹雳一声，天顿晴霁。人言伯与儿棺均为雷击开，有二人跽墓侧，不知何故。嫂闻亟挥泪力疾趋视，见伯与儿俱生，而跽者则仲与邻村某妪也。急令人舁伯，自抱儿从与俱归，进食进乳，居然各庆再生矣。先是，仲以伯既死，虑生儿不能并其产，以某妪素为人接生，重贿之曰：“女也则已；男也则为计戕之。愿以五十金为寿。”妪初不肯，请倍之，妪利其贿，乃诺之。为嫂接生时，悄以花针纳儿脐中，而他人不知也。至是仲与妪被击，各手持元宝一枚，脐针则拔插妪额，其半入骨，血缕缕犹未绝也。噫！谁谓彼苍者愦愦哉！众议以伯与儿棺殓仲、妪，即同葬其穴。后伯夫妇寿至八十，生四子。怜仲无子，以一嗣焉。儿后举孝廉。 
　　
　　里乘子曰：或谓雷击仲、妪诚快，可惜太晚；倘击于二人贿商时，不较直捷乎？予曰：否否。伯之再生，实嫂之烈感之也。倘击于贿商时，不过儿幸免无害，而嫂烈不彰，伯何由再生也耶！夫嫂贤虽伯所素知，而天必试其果否。迨儿死取决意绝食从伯地下，嚎啕干哭，人不忍闻，岂天听在上而忍闻之乎？至是，特于冬藏时为嫂破格奋其一击之威，不惟当时人心称快，即千载闻之，亦无不同声称快。不然儿生可矣，谓伯与俱生，非嫂之烈有以感之，吾不信也。彼苍赏罚，历历不爽如是，可不畏哉！ 
　　
　　大通佘翁 
　　
　　铜陵大通镇，前滨大江，商估云集。镇佘姓，巨族也。有佘翁设旗亭于江浒，过客就而啜茗，日繁有徒。一日，客散后，翁于座上拾一布槖，内贮白金三百两，知客所遗，姑藏待之。少顷，一客遑遽而来，东西寻觅。翁问客：“胡为者，得勿有所失乎？”客曰：“然，顷遗一布槖，内有白金若干，翁见之否？”翁以其言既符，笑曰：“君言不谬。幸是老夫拾得，理合奉还。”遂携槖出，并请验封识件数而后归之。客曰：“翁真长者，愿分半相酬。”翁坚辞不受。客感激拜谢，称叹而去。将渡江，适遇大风，见中流一舟，簸荡欹侧，势甚危急，客恻然心动，以失金幸返，不如舍此傥来物作一善事。乃手持白金大声呼曰：“有能救来舟之急者，当重犒之。”岸檥渔舟甚多，贪利，争破浪往，将来舟众人扶登渔舟，来舟载轻，得以无恙。既达岸，客出金分犒舟人，同声称谢。内一少年擥客袂曰：“小人危急，脱不遇君子，断无生理。请至舍间，当使合家拜德，稍伸谢忱。”客再三辞之，不得已至其家。少年亟呼父出见客，其父非他，即佘翁也。翁年六旬仅此一子，向非还金，则已葬鱼腹矣。还金而救子厄，天道亦巧矣哉！ 
　　
　　里乘子曰：好善之心，人所同有。施者初原不望报，而受者究断不可不报。古今负恩之人，岂有能常昌者哉！顾人之报施本于情，天之报施准于理。人情不漓，天理自然不爽。太上曰：“善恶之报，如影随形。”言其速也。彼佘翁还金救子，其祸福转移，只争瞬息，天之报之，可谓巧且速矣。观此，而好善之心有不油然而生者乎？ 
　　
　　雷击三则 
　　
　　九华山庸通和尚言，池阳有塾师，设帐古寺，授徒凡十有三人。忽雷雨暴作，霹雳一声，将其徒俱击死，环跽寺外。远近来观，见冠者半，童子半，面各置钱三千八百四十六文，麻绳贯之，莫喻其故。旁一人言：“此得勿某生卖妇钱耶？若此，雷击宜矣！”众问何故，曰：“距寺密迩有某生，贫病交集，家唯一妻，伉俪甚敦。以无所为计，不得已将妻鬻去。夫妇相持痛哭而别。生得钱五十千文，铺垫草荐下，钥门出。及归，索钱不得，既恨失资，又恸失妇，遂雉经死。妇闻之失声大恸，哭曰：‘是奴负吾夫也夫！是奴负吾夫也夫！’乃援剪刀刺喉以殉。然则此钱得勿即某生者耶？”众统为计算之，恰符其数。盖其徒阚某生出，窃攫而瓜分之也。众议以钱殡殓某生。且商之后夫，迎妇棺归，与生合葬。墓在池郡东南三十里，山上恒生连理树，人以为夫妇义烈所感，因称为“义烈墓”。吾皖定远县北炉桥，巨镇也。有客冬月赁车过桥上，闻下有呱呱声，异而觇之，则席裹男婴存焉。客恻然谓车子曰：“我在客中，无可位置。汝土人，倘知有乳母能收养此儿，愿出白金五十两为哺儿之资。”车子喜曰：“小人妻新生女，正苦无子。将此儿与女共哺，他日长成，即为螟蛉，不亦可乎？”客大称善。乃取羊裘裹儿，并出元宝一枚付车子，令抱儿送交其妻。车子至河上，掷儿水中，以银与裘付妻，徒手含笑而返。客问如何，曰：“比小人归，妻正哺女，得儿大喜，且颂大德不置也。”越明年三月，雷击车子死，背书“贪财伤命”四字。人问其妻，始知前事。某年春夏之交，定远苦早，早禾无收。六月中旬，甫得甘霖，农人心稍慰。佥谓种荞可以救荒，但苦无种。某甲藏陈荞甚多，虑颗瘪色黯，不能出售，以甑蒸之，顿觉硕大光润，大喜，遂榜其门曰：“出卖荞种。”于是争往购求。荞价翔贵，获利千万。后所种荞竟无一出者，众无所归，怨叹为天意使然。然由此饥饿以死者指不胜屈矣。无何，雷击某甲死，釜底书“蒸荞误人，粉身莫赎”八字。人始知甲险恶而不能逃天诛也。此上二则，皆定远陈逸仙茂才维翰言之。 
　　
　　里乘子曰：天诛所以补国法之所不及，而较国法更为快意。何也？国法本乎律例，天诛本乎情理；律例但守乎经，情理可行乎权。彼车子溺婴，某甲蒸荞，及十三人以五十千钱而伤二命，倘执律例，或未必尽置之死；而揆诸情理，似此恶作剧，岂尚可一人而贷之以生乎？嗟乎！明明在上，凡蚩蚩之氓，可不时存警畏哉！ 
　　
　　猎人某 
　　
　　池阳猎人某，素性暴逆。母年五十许，奴畜之。常以烹鹿蹄失饪，挞几死。妻贤，每以规劝，并遭箠楚。一日，网得生兔，命母饲养，绳弛逸去，母惧，伏匿积薪中。某求兔不得，拔剑向妻问母所在，妻不以告。某怒曰：“老畜得毋匿积薪中？待搜得，当杀却！”母闻而大惧，亟出狂奔。某见往追，妻哭，力揽其襟，某奋不得脱，益怒，杀妻，并断其手。复追母，母过关圣庙，大声哭且呼曰：“关爷救命！关爷救命！”某刚至庙门，圣帝座前泥塑周将军蓦驰出，以木刀腰斩某倒地上。远近闻而来观，见神像一足立户外，瞪目望尸，须眉奕奕，若有馀怒，刀上血犹淋漓滴沥也。众乃舁去某尸，拭净血迹，醵资延道士礼蘸三日；率其母刑牲祷祭，妥神归庙。自是不孝者闻之，皆悚然改辄，不敢再忤其亲矣。 
　　
　　里乘子曰：世传周将军灵异不少，陈延祚《三国志》竟不载其名；惟元人《关圣庙碑》有“乘赤兔兮从周仓”之语，自有所本，必非杜撰。或谓昔吴亭关圣麾下一偏将，持大刀，揽鲁肃袂历声责之，即是将军，惜史氏失载耳。木刀杀人，奇甚！如猎人之暴逆，脱不遇将军，则母休矣。天下有理之所无、而事之所有者，况乱臣贼子，人人得而诛之，岂有神武如将军，血食一方，而忍漠视不顾者乎？吾愿世之为人子者，闻将军之风，皆当加警矣。 
　　
　　行脚僧 
　　
