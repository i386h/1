<!-- { "loadSidebar": true } -->
　　陈西堂言，其中表清苑叶孝廉某，家居，忽有人赍书至，函签写叶某开拆，姓名与己相符，发函视之，盖母与子家报也。略云：“闻汝登贤书，甚喜。但数年未接汝只字，心甚悬念。我日形衰老，盼汝甚切。汝妇贤孝，经营菽水，心劳力竭，目下益难搘持，若不将汝妇改醮，势必俱死。然汝妇不忍去，我亦不忍舍也。兹乘便特寄汝知，有信即给原人带回。盼切盼切。汝妇去留，亦候汝信定夺也。”云云。孝廉得书，心知误投，以书词迫切，不从权赒济，恐他日其子归，不免破镜之悲。遂备白金二十两，并具复函给来人带回。略云：“自违膝下，无日不思。白云在天，瞻望泣血。顷奉慈谕，欣悉起居康健，下怀顿慰。儿幸叨一第，急欲回家，因事纠缠，猝难遄发，兹备白金二十两，托原人带回，付儿妇暂供甘旨。目下窘况，不言可喻，儿妇贤孝，素所深信，姑且耐贫，儿归自有料理。团聚不远，决不再事稽迟，致劳倚闾盼望也。”其母得回书，以为果己也子者。乃以二十金作资斧，携妇到清苑，径投某宅。相视愕然，孝廉具陈崖末，爰另屋居之，并给日用，嘱姑妇安居，勿事忧虑，当留心为访其子音耗。后，其子果领顺天乡荐，回家访母与妻不得，迹至清苑，母子夫妻相见，悲喜交集。母为道孝廉高义，其子感泣，与孝廉约为兄弟。从此休戚相关，有逾骨肉。孝廉子若孙，今已相继举于乡矣。谓非好善之报哉！ 
　　
　　里乘子曰：人心即天心也。初误以姓名之同，鬼神使之，径投其书，情词迫切，惨不忍闻。天意以为：安得阅书者善为行权，巧事斡旋，庶不使鸾凤分飞乎？乃孝廉果能暗合天意，函金婉答，措词不即不离，极为得体。他日其人果领乡荐归来，母妻团聚。询知孝廉高义，不惟其人感泣，即百世后耳其事者，亦无不为之同声感泣也。天道报施善人，子孙世济其美，不蓍可券矣！ 
　　
　　僵尸 
　　
　　家大人尝训之曰：“尔曹客游日多，如遇生地，必使僮仆同室宿，且切不可灭灯，以防不测。”因言壮年客姑孰，寓某庵中，时方初秋，天气嫩凉。夜就枕，反侧不能成寐，目微启，见案上灯光暗如萤；距榻尺有咫，一物从地出半身，长尺许，黄毛毧毧，状类弥猴，掉头望榻上，气咻咻然，目碧色，炯如猫睛。其半身尚藏地下，闻人转侧声，歘遁不见。大骇，以为目昏瞀，所见不确，起挑灯，再就枕。心烦躁，复不能寐，姑启目觇之。灯复暗，前物复自地出，闻人声，依旧遁去。如是者三。灯光益暗，前物出地益高。遂不敢复就枕，起呼仆叩僧门，告以所见。僧点首笑曰：“良有之。老衲以君文星，当无患。不虞其亦敢乃尔也。”爰为移榻别室，方得安寝。越数岁，闻姑孰人言，前室地下故有枯棺，年久成僵尸，今已掘去矣。然当日幸未睡熟，且未灭灯，故不致罹意外患也。 
　　
　　何相国兄弟 
　　
　　吾家有石屋寺，在青山之阳。相传吾乡何文端相国如宠与兄方伯如申，微时读书其中，穷困几无以自存。会除夕，闻家家祀祖爆竹声，兄弟以难备牲酒，竟不能归家度岁，相对愁叹。忽闻声震如雷，急同出视之，则青山中裂，金光璀璨。就视，皆白镪累累，充牣其中。方伯大喜，以为天怜其穷，将谋运归。相国急止之曰：“不可！君子当固穷，暴得此横财，不祥。且安知非天之所以试汝我也？子姑赖之。”方伯曰：“唯唯。虽然，穷甚矣，第暂假少许，何害？”遂取白金五十两，而书券投其中，山顿合如故。后方伯官布政时，稽核库帑，少白金五十两，正诘责间，吏忽见畸角一纸券，上书“某年月日，何某假天帑白金一铤，计重五十两”，以呈，方伯大惊，验之，盖即前所自书投山中者。因备述前事，自如数出金偿库中。一时闻者莫不称叹。观此，益信货财有定，不可苟得也。相国字芝岳，晚年予告归，号西畴老人。 
　　
　　傅青主征君轶事 
　　
　　山右傅青主征君山，以书画著名一时，而不肯轻为之作。尝有执友某求画，请之谆谆，意不可却。征君谓：“画虽末艺，然必须笔补造化。我每作画，先择其时，非遇良辰，不肯下笔。今重违君意，约以中秋夕为期。如是日天气晴爽，风定月明，当准备纸笔，惟命是听。”其友笑诺。待至某日，果晴爽如所言。友大喜，知征君善饮，乃备肴酒，迎与痛饮，自晡至映，始罢席。征君命侍者为研浓墨，骈两几，铺丈长玉版纸其上，又取铁界尺镇纸四角，谓俟月上，东向秉烛为之作画。少焉，月出东山，光鉴毛发，征君乐甚，命侍者取所研浓墨一巨钵置旁几，屏退诸人，独自命笔。友遥遥窃窥，但见征君手舞足蹈，或踊或跃，其状若狂。友大惊，径趋至背后，以手力抱其腰。征君狂叫，叹曰：“孺子败吾清兴，奈何！”遂掷笔搓纸，竟作罢论。友见征君发髩、须眉、满头皆墨，竟体汗下如雨，以征君酒醉，不能强事丹青，急取水为之浣濯，遣人送归。所画废纸上惟浓墨一团，大于釜口，以征君手笔，不忍捐弃，姑叠折庋诸架上。一夜，天阴月黑，室内隐约放光，急往察之，见光出自废纸，始悟征君画果通神，可惜败兴中辍，未竟厥事也。京师打钟庵募修落成，僧慕征君名，丐书庵额，以僧无行，辞不许。僧稔某甲与征君善，啖以重金，求为转乞。甲知征君为人，不敢遽达，又虑无以报僧。既思得一法，乃沽佳醖，招征君饮，又预作五绝诗一首，将“打钟庵”三字嵌于诗中，乘征君微醺，自握笔书此诗，屡书屡自拉弃之，征君睨之而笑。甲曰：“家有屏，欲书此诗刻其上，顾不善涂鸦，致贻君笑。”时征君已醉，笑曰：“我为汝代笔如何？”甲喜曰：“本不敢相烦，果尔，幸甚！”征君遽索纸，纵笔为之一挥，较常尤胜。甲请曰：“既蒙赐书，即求署款，以为蓬舍光，尤深欣感。”征君笑而许之。后甲刓此三字授僧，榜于门。征君偶过庵前，讶额署己款，笔意确是。注视沈思良久，忽忆前为甲书屏中有此三字，始悟为甲所卖，遂与绝交。征君精医，今所传世者，仅妇科书，顾不徒精妇科也。有同乡某客都中，忽患头痛，经多医无效。闻太医院某公为国手，断人生死不爽，特造请诊视。公按脉毕，命之曰：“此一月症也。可速归家料理后事，迟无及矣。”某闻，怏怏归寓，急治任，兼程旋里。会征君入都，遇诸途。问某归意，以疾告。曰：“太医院某公，今国手也。盍请治之？”某叹曰：“仆此归，正遵某公命也。”乃具告所言。征君曰：“果尔，奈何！我试为汝诊之。”按脉良久，叹曰：“某公真国手也！其言不谬。”某固知征君技不在某公下，泫然泣曰：“诚如君言，某真无生望矣！然君久著和缓名，竟不能生死人而肉白骨乎？”征君又沈思久之，谓曰：“汝疾万无生理。今思得一法，愈则不任功；不愈，亦不任过。汝如法试之何如？”某大喜，求方。征君命归家，遍觅健少所着旧毡笠十余枚，煎浓汤，漉成膏，旦夕服之，当有效。“万一幸愈，可速至都中谒某公，当云何也。”某谢诺而别，归家如法治之，疾果瘥。寻至都中，见征君，喜慰异常，趣往谒某公。公见某至，瞿然曰：“君犹无恙耶？”某具以征君所治之法告之，公叹曰：“傅君神医，吾不及也！吾初诊汝疾，系脑髓亏耗。按古方，惟生人脑可疗，顾万不能致，则疾亦别无治法。今傅君以健少旧毡笠多枚代之，真神医！吾不及也！若非傅君，汝白骨寒矣。”谓：“非为鄙人所语耶。然则医虽小道，攻之不精，是直以人命为儿戏也！吾尚敢业此哉？”公送某出，即乞休，闭门谢客，绝口不谈医矣。 
　　
　　里乘子曰：予幼时喜玩征君妇科书，见前胪载轶事数则，今刻本已不载矣。犹忆载征君所为《艳词》，有“欢床如天，欢身如云。登天抱云，欢堕侬身”之句，叹其不愧为才人吐属。后觅得所著《霜红龛全集》，阅之多不称意。或谓征君稿多散佚，其《霜红龛集》乃村伧凑缀为之，是或然欤？征君书画传者甚少，予曾见方子箴方伯藏所书大草立幅，笔意在张颠、米颠之间，洵可宝贵；而画则未之见也。曩在京城，与李子皆同游琉璃厂，见青主墨画牡丹立幅，甚精妙。子皆以京钱十二千购得之。方子箴识。 
　　
　　里乘卷二 
　　
　　陈太封公 
　　
