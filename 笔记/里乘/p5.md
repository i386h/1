<!-- { "loadSidebar": true } -->
　　徽州黟县余公梦岩，名毓祥。微时授徒，馆谷甚菲。岁除，无资祀先，夫妇枵腹，愁对太息。公身仅着一敝缊袍，一旧羊皮短褕。鸡鸣而起，拟趁早墟，贳短褕可得三千钱，市牲酒薪米之属，聊以卒岁。独行五里许，路经一岭，隐约见树林中有人影，叱之不答，固疑是鬼。迫而视之，则一男子投缳树技也。大骇，急解缳放卧地上，移时顿苏。诘其自经之由，其人忸怩泣对曰：“小人负佃租若干，主人迫索，倘不急偿，便撺取妻相抵。妻去，儿在襁褓，失乳必死。小人既不忍妻之生离，又不忍儿之短折，左右思维，不如先填沟壑为得也。”问：“租值须钱几何？”曰：“三千足矣。”公乃以短褕付之，曰：“速将去贳钱偿主人，慎勿出此下策。”其人崩角在地，叩问姓名。公麾令速去：“勿多言，吾不责尔偿，问姓名何为者！”其人叩头起，携短褕而去。公日晡归家，夫人问：“衣已贳乎？”曰：“否否，吾不自慎，为人窃取去矣。”夫人亦无怒词，反以笑言相慰。时夫妇年俱逾五十，尚无子。未几，夫人竟有娠，生辛伯司马兆元。是年为嘉庆丙子科，公领乡荐。丁丑，联捷成进士，观政礼部，擢郎中，在官有政声。生平不苟取予，不轻然诺，乡人以贤者称之。后，投缳男子贸易小阜，欲报曩德，苦不知姓名，遍访乡党，群悬揣非公不能。姑备仪诣谢，公峻拒之曰：“若误矣，我无是也。”公年登大耋，告归林下。易箦时，辛伯叩问是事，曰：“此盛德事，吾何能为？大抵乡人以我平日迂方，或拟议及之耳。”予与辛伯交最昵，问之果然。嗟乎！观余公已事，叹造物试验贤者，可谓至巧、至酷。彼索逋者，必须钱三千，若暗中计，短褕之值恰以相抵；少一钱不可，多一钱亦不可。在凡人处此，岂能一钱不留，竟如公慨然持赠，空拳而归，直行所无事乎？而夫人闻之，绝无怨言，反以笑语相慰，亦可以谓难矣！世谓行阴德事，不使人知，余公有焉。后，吾友汉军徐公可司马同善言，其尊人铁孙观察为孝廉时，岁暮，存馆金三十两，归家途中，值索逋鬻妻事，价恰符馆金之数，亦慨以相赠。徐公平生乐善不倦，笔难尽述，以此与余公相似，故连类及之，而不特书也。徐公讳荣，丙申进士。由县令起家，洊晋福建汀漳龙道。抑予闻之，我朝黟县进士，自余公始；广东驻防汉军举人，自嘉庆丙子科徐公始。余公五十后始得子，且多孙焉。考终，祀乡贤、名宦等祠。徐公居官，善政不可枚举。其最著者：守绍兴时，创修壖堤，活数十百万生灵，万世利赖。公尝曰：“吾所在有功德于民，子孙必昌！”信然。公督兵新安，殉难黟县之渔亭，赐甚厚，凡建专祠尸祝者数十处。今长子伯安虑善，权浙江金华府知府；次公可同善，即选通判，并加同知衔；次春漪传善，现官四川会理州知州。孙十人，皆能以诗书世其家。 
　　
　　里乘子曰：予尝谓：天下至善之事，非有厚德、厚福者不能遇。二公福德过人，故所遇若合符节。当其初时，造物之所以试验之者，不可谓非至巧至酷，而其所以报之者，不可谓不厚。若我辈庸碌无奇，造物不甚留意，遂亦不必试验。予自知德凉福薄，断不能几及二公之万一，然不敢不勉也！ 
　　
　　杭城某翁 
　　
　　杭城某翁，富埒王侯，而艰于子。姬妾甚众，卒无兰兆。翁年已逾曰艾，自念无嗣，何需多金？遂矢行善事，且不求人知。逾年，某姬果举一雄，方颐丰下，贺者群称英物，翁心颇慰。儿七岁就傅，徇齐殊众，一家珍爱之。无何，儿环唇生七疔，痛彻心髓，症甚危殆。凡精岐黄者，皆罗致家中，翁署券：“患愈，酬白金三千镒。”诸医涎其赏，商榷立方，卒无效。创且日甚，水浆不入。医谓唇疔最毒难治，此多至七枚，遍稽古书，皆无此症。群谢无能，相率辞去。翁愁思无策，惟率诸姬环榻相向而泣。儿仅存息一丝，坐待其毙而已。忽有媪丐于门，聒求无厌，阍者以少主垂危，谯呵之。翁闻，出责阍者，如言给媪。媪合手称谢，见翁泪承睫，诘知儿疾，曰：“老妇有儿，幼亦患此，曾遇异人，谓名‘七星攒月’，危症也。惟十二岁内小儿所下蚘虫百条，捣饼叠敷之可治。试之，良瘥。后以方传人，皆效。今公子得遇老妇，合是有缘，敢为翁贺。”翁喜，如媪言，悬格征求。凡有小儿者，咸以药下蚘虫争献求赏。敷之果愈。先是，翁闻媪言，入谕于众；比出延媪，不知所往，而所给之物固在。或谓翁素虔奉天竺观音，此盖菩萨化身，以旌善人云。儿弱冠成进士，事亲不仕。生子五，皆读书成名。至今科第不绝，尚称素封焉。 
　　
　　里乘子曰：翁年已逾曰艾，忽自念无嗣，何需多金？是天牖其衷也。其矢行善事，难；其不求人知，尤难。盖初存心固施不望报，而天必报之，彼苍苍者，何尝丝毫负人哉！观此，叹“为富不仁”是阳虎之说耳。而天下之为富翁者，闻此翁之风，亦可以兴矣。 
　　
　　左生 
　　
　　邑诸生左泰，年少，才貌双俊，而苦无行。邻翁某走无常，性方正，喜规人过。尝谓生曰：“昨至阴司，窃觇吾邑士人禄籍，君贵居极品，寿享期颐，子孙昌盛。以曾挑某寡妇致失节，又与某处女有私，干怒冥王，已镌禄秩二级，减寿二纪矣。君宜自爱，后福尚未可量也。”生闻而骇惧，迹为少歛。未几，故态复萌，荡检益甚。翁见之，愠曰：“前老夫为郎君言，将以为妄耶？昨又见君籍，不但淫恶甚多，且又唆某甲健讼，某翁倾家，兼毙多命。冥王大怒，镌君五级，寿仅花甲矣。不速悔而痛改之，不可挽也！”无何，又遇翁于途，责之曰：“君不听吾言，冥王以积恶多端，罚仅以布衣终，子孙亦不能显达。是真不可以救药矣！”生俱漫应之。既而又遇，翁直唾生面曰：“孺子真不可教，今死期至矣！可若何？”生始大恐，跽叩其由。翁曰：“昨见冥王稽君籍，令鬼吏权衡功过。吏检君恶籍，每恶以寸纸书之，纸片累累，堆积如山。冥王立叱勾摄君魂，削君寿禄，且斩嗣续。吏称：‘左某尚有善籍可抵。’王颔之，命稽善籍。须臾，吏呈寸纸，大声唱曰：‘左某生平奉事继母至孝。仅此一善。’王令试权其轻重，见吏持一天平至，将恶籍纸片数百张堆置于左，复置善籍寸纸于右，权之轻重相埒。王色顿霁曰：‘孝之为德，如此其盛乎！’旋命吏但削君禄，寿于某年月日时，勾摄结案。姑念事继母孝，留一子以延宗祧。”生闻，赧汗如雨，自言：“愿痛自改过，尚可挽回否？”翁曰：“悔已晚矣。”掉头不顾而去。后生果如期而卒，三子仅存一焉。 
　　
　　里乘子曰：左生幸遇邻翁，屡进药石，以攻其疾，诚为难得。乃始闻骇惧，继则故态复萌，且加甚焉，一误再误，六州铁直不能铸此大错。天罚所及，孽由自作，夫复何怨？而一念之孝，权其轻重，善恶两平，卒赖此以延一线，可见天道赏罚之公也。信乎冥王之言曰：“孝之为德，如此其盛乎！” 
　　
　　雷击二女 
　　
　　江苏葛菊人言，太湖西洞庭山有村，曰后堡，人烟辐辏，多以织绸为业。绵绸以茧网为之，谓茧面第一层茸丝，其薄如网也。先是，有湖州某叟，每年蚕熟，辄舟载茧网至后堡贩卖。村有某媪，其子外出傭工，家惟孙女十二岁、外孙女十四岁，相依过活。道光十三年六月，某叟来贩蚕网，担货到村，子十三岁，留以守舟。二女恒至舟，与叟子戏，日久益密无猜。叟售货既罄，将归，以风逆不能解缆，歛佛番十二元纳橐，置舟中，仍携拣剩残网到村，贬价卖讫，旋舟，索橐不得，怒诘其子，鞭之几死。岸人佥为缓颊，咎叟疏虞，不能专责乃子。叟无词，含泪刺舟，怏怏而去。是月二十四日，某媪将午炊，以石敲火不得，出门乞火。忽烈风暴雨，雷电大作，村民某甲见媪宅火起，趋报媪。媪骂曰：“促狭儿，无妄咒人！我敲火不得，始出求火，家中那得火发？”甲曰：“此何等事，敢作诳语！谓予不信，可自觇之。”媪急冒雨趋归，果见火焚屋内。哭央村众扑灭，火顿息，雷雨亦止。入视，二女手扶瓷坛，跽死院中，两太阳穴各洞如针孔，血水涔涔然流出，面不改色。众甚讶之，坛故盛爆豆，试共发之，则豆下叟之橐资存焉。村民多与叟善，急遣人驰送湖州。至，则叟与妻已于昨夜投缳死矣。盖叟归途，复痛责其子，逼迫投河。到家，妻询得其故，既痛子死，又以失资无以为生，夫妻交谪，半夜俱自经云。村人回，始知雷击两女为有由也。吁！可畏哉！ 
　　
　　里乘子曰：或谓二女憨稚无知，戏攘橐资，初未尝出于有心，天之所罚，无乃太刻。予谓不然，大抵上天好生，于人命尤极珍惜。无论二女有心无心，而某叟一门由失资绝灭净尽，则惨莫惨于此矣。似此恶作剧，天怒已极，虽在童稚，顾可恕哉！ 
　　
　　雷击某氏子 
　　
　　皖城怀宁某媪，孀居。一子年弱冠，貌甚朴愿，为某官傔从，服役勤慎，能得主人意。同治七年三月十八日，夜漏二下，其子启户为主人瀹茗，忽暴雷一声击死，僵跽户外。媪闻之来，抚尸哭曰：“吾儿素朴愿，天乎冤哉！何罪而遭此惨也！”雷又震震有声，佥戒媪勿妄语干神怒，雷乃止。后有人言其子曾盗贩陶器某甲钱五百文，甲夫妇诟怨，无以营生，俱投缳死。事已隔一年，雷始击之，尚是恕也。吁！以五百钱毙二命，天怒之烈，不亦宜乎！ 
　　
　　里乘子曰：此子盗某甲钱，岂其母不知也耶？观母之呼天鸣冤，且言无罪，是其平日貌为朴愿，不惟欺人，且直欺其母矣！而以五百钱毙二命，致干天罚，谚谓“雷惯击老实人”，信然。 
　　
　　叶孝廉 
　　
