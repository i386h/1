<!-- { "loadSidebar": true } -->
　　山右陈翁，相国文贞公祖也。家贫，以舌耕为业。年至不惑，计累岁所积修金共四五十金，镕小铤十余枚，每夜灯下，一一摩挲，聊以自娱。媪尝戏而揶揄之，亦不以为侮也。村有族子某，困阨无以自存，素知翁所积，尝伏窗窥之，欲胠箧窃取，而苦无间。一夜，媪启户如厕，某乘间潜入，稔知积金固置褥下，急探手暗中摸索。翁睡固未熟，觉而擥其袂，就炕炉取火烛之，见是某，大惊，仍息其烛，低声问曰：“汝胡为者？奈何作此丑事，为宗族羞！”某愧且慄，答曰：“岁暮，饥寒交迫，实逼处此。”翁曰：“汝休矣！”遂取所积金尽付之，麾令：“速去，好为之。我不汝瑕疵也。”某不遑叩谢，匆匆携金径去。翁乃大声呼曰：“有贼！”媪闻急返，问：“如何？”曰：“适有贼入室，已惊窜矣。未知失物也未？”命媪烛之遍察，惟失积金。失色懊怨，翁谓得失有命，反慰籍之。时翁方苦无嗣，自后，媪忽有娠，连举数子，家亦渐裕。某自得金后，勤俭经营，居然小康，娶妻甚贤。某尝向妻述旧事，欲报翁德，苦未得当。会秋谷将登，某防盗获，夜起侦伺。时月明如昼，见二人称娖行阡陌间，意是盗瓜豆者，姑屏息觇之。但闻哝哝小语，一曰：“在此。”一争曰：“否否，吾审之最确，毕竟在彼不在此。君如不信，试折枝插之，十日不枯，便验真伪。”一人曰：“诺。”又相将行数武，插枝而去。某知二人为形家者流，急迹其插枝处，固己新购之业。留心识之，果十日其枝不枯，大喜。商之妻，将谋葬亲，妻尼之曰：“吾侪小人，猝得吉壤，恐无德以堪之。君尝言欲报翁德，闻翁所葬亲地甚凶，将谋改葬，不如即以此穴相赠，我亲附葬其旁足矣。”某曰：“汝言良是。但翁长厚，明言相赠，彼必不受，奈何？”夫妻沈思久之，某忽跃起，拊妻背笑曰：“得之矣。翁昔葬亲，掘穴不深，我所目见。趁夤夜人静，我两人潜为迁葬，附亲其旁，仍将旧穴填好，不使翁知，不亦可乎？”妻曰：“善。”遂如言部署讫，而翁果竟不知也。越岁，相国生，以年少登科甲、跻显秩。翁年期颐，矍铄异常。每春秋展祭，尚在旧穴，凡精形家术者，皆谓此地子孙不当发迹。又有为翁谋者，谓某之某地最吉，如改葬，莫善于此。翁亦甚欲之，以前事恐某介意，反赧于启齿。后另择数处，皆云不吉。不得已，托人风意于某，某笑曰：“若然，则小子已代翁改葬久矣。”遂宛转向来人告其巅末，使转达翁。翁感激往谢，酬以重金，不受。再延形家相之，佥谓封拜之地。乃伐石封墓，气象益尊。不数年，相国入阁，果如形家言。 
　　
　　里乘子曰：此金铁杉太守为予言者。谚云：“阴地不如心地。”观陈封翁之遇族子某，所谓阴德者非耶？若某者，亦可谓善于报德者矣。闻某亲附葬其旁，至今子孙亦甚藩衍，且多殷富。在翁与某，一则施德不望报，一则受德不忘报，两贤相遇，皆足以风世。 
　　
　　刘封公 
　　
　　山东诸城刘封翁，素饶于财。值岁荒，斗米千钱，民不聊生。封翁计：“拥厚资，饥民未必甘心坐视而不发难者。”遂决意毁家救荒，活人无算。后其子文正公统勋、孙文清公墉，相继为宰相；曾孙文恭公镮之，官至尚书。仕宦科第，至今不绝。佥谓为善之报。 
　　
　　里乘子曰：封翁决意毁家救荒，可谓卓识。向使封翁当日稍事悭吝，其家业亦未必能保，反得为富不仁之名。由是观之，人不亦乐得为善乎哉！后直隶宝坻李封翁毁家救荒，大略相同，子孙科第仕宦，亦一时称盛。 
　　
　　程太封公 
　　
　　江西新建程太封翁，性耿介，躬耕自食其力。娶太夫人某氏，井臼亲操，雍雍然有梁孟、鲍桓之风。后家道日裕，夫妻力行善事。所制升斗，俱有复底，籴则加板一层，粜则去之。晚年盈资累万，儿孙绕膝。双庆古稀，是日，戚党毕集，太夫人受贺毕，忽入房端坐，仰药而逝。时方暑月，举家悲泣，惶恐无措。以天热不能备礼，草草殡殓；又虑被人口实，仓卒葬于由陇。后有形家过其地，见之，叹曰：“此吉穴也。必热葬易于得气，子孙发祥乃速，且贵不可言。”不数年间，其孙晴峰先生矞采，辛未进士，官至两湖总督；憩棠先生楙采，甲戌翰林，官至浙江巡抚；霁亭先生奂采，庚辰翰林，官至江苏藩司，兼摄巡抚。其他曾孙，科第仕宦，至今不绝。益服堪舆之言不谬。憩棠先生巡抚吾皖时，予馆于署中，亲为予言之。 
　　
　　里乘子曰：予尝谓，天生吉壤，非福德兼隆者不能享；如葬不得法，即发祥也亦不速。程太夫人伉俪甚敦，子孙贤孝。向使非变出意外，其家决不肯草草殡殓，仓卒葬于田陇。可见其仰药时，正天之促其享此吉穴，且使葬之如法也。吁！吉穴讵可妄求哉！ 
　　
　　倪封公 
　　
　　吾皖望江倪封翁，为濂舫方伯之父，次郊大令之祖也。尝客金陵。有星者善观气色，决吉凶，百不失一。相公之面，谓气色晦暗，不出一月寿终，促早归部署，迟则无及。公闻之，心甚怏怏，急买舟归。过芜湖，舟江浒。薄暮，登岸野眺，见一少妇抱婴儿，垂涕临江，意欲投水。公问：“汝何人？欲寻短见？”妇拭泪曰：“妾生不辰，良人嗜博，昨赌败，将鬻妾以偿博徒。妾上难舍慈姑，下难抛幼子，展转思维，不如一死。”公问：“身价几何？”曰：“言定二十千矣。”公曰：“此亦细事，汝第抱子回家，我明早携钱给汝夫偿债可也。”妇犹豫不信，公指江为誓，并问姓氏及里居甚详。妇具告之，拭泪叩谢而去。公归舟，戒榜人勿遽解缆。天明，怀数十金，访至妇家。妇正盼望，见公至，大喜，顾谓姑曰：“此即江干所遇善人也。”公急命其夫遍招博徒来，为偿其资，且戒以后勿再与其夫同局，免致夫妻分离。佥诺诺，连声称叹而去。公又出银三十两付其夫曰：“此给汝，聊为生计。汝好为之，一家数口庶不致冻馁。汝妇贤孝，予爱而敬之，不揣冒昧，愿寄为吾女。予岁常上下往来，过此，必来问讯，有无尚可相通也。”一家闻之，环拜地下，叩公姓名，以便尸祝。公笑曰：“久自知之。”后，公过芜湖，必往探之，举家奉公如神明。其夫已戒赌，善权子母，居然小阜矣。越岁，公再如金陵，访星者，诘其言何不验。星者见之惊曰：“公阴骘纹满面，不惟延寿，后福且不可量。”问：“别后作何善事？”公殊茫然，默思：“岂即芜湖救妇事乎？”再十二年乃终，年已将八十矣。次郊大令为予总角交，尝历历言之最详。 
　　
　　里乘子曰：淮阴侯谓：公，小人也，为德不卒。观倪封翁，既为偿博资，又给银使为生计。然则为德能卒，斯真君子矣。越岁，星者再见公，惊谓阴骘纹满面，不惟延寿，后福且不可量。谚云：“相随心变。”其然乎！ 
　　
　　李封公 
　　
　　吾皖合肥李玉泉封翁文安，道光戊戌进士。生平笃于天性，躬行君子也。官刑部提牢时，例各囚每饭一勺。公散饭，必期满勺，生熟必亲尝之。又自捐米煎粥，以济晚饭。后收到人犯，狱中瘟疫易作，公恳切为文祷于神，囚病俱起，又预制药材以济急。夏，则捐颁蒲扇；每秋，各司捐棉衣，公于每所更添棉被十二件，以备病犯发汗养病之用，种种善事，不可枚举。公著《愚荃》、《敝帚》二种，上卷《贯垣纪事》，下卷《村居杂景》，每事各纪七绝诗一首，予多采入诗话。而《贯垣纪事》一卷，不惟可备掌故，而后之人踵而行之，功德真非浅鲜。所谓哀矜勿喜，好生之德，洽于民心，封翁有焉。 
　　
　　里乘子曰：闻之萧山汤敦甫相国云，凡事实事求是，即是为圣、为贤学问。观李封翁官提牢时所为，真可谓实事求是矣。由是推之，其平日居心行事可知，似续显贵，方兴未艾，其所由来者，不信而有征乎？ 
　　
　　叶封翁 
　　
　　吾邑叶封翁凤奎，生性孝友，慷慨好施。母抱痼疾，手奉汤药者，五年如一日。弟客塞外，乃短衣匹马，出关觅之，手足把晤，欢喜过望。兄宦蜀，无嗣，仅一女，卒后，所遗宦囊颇充，一以付女。或谓宜少留作归柩资，公谢曰：“女为兄钟爱，何忍较锱铢，伤骨肉情耶？”遇亲友贫者，不吝推解。有商缓急者，必展转称贷以应。坐此，负累积千金，箧券盈寸，人甘心负约，辄焚去。方壮年，以事泊镇江，见邻舟一少年色惨变，手持碗饮泣。诘之，哭曰：“家姑苏。从亲故丐数金，被盗路绝，只合仰药死。”公夺掷江中，招之同归，为措资使还。生平好善不倦，多类此。今公之长子树南，官湖北知县；次毓桐，己未进士，官吏部文选司主事；次树棠，即选教谕；次湛元，辛酉副举人；次毓荣，乙丑进士，官工部屯田司郎中。予昔游蜀，公视如子侄。予又与诸郎君交如兄弟，故得备闻公懿行云尔。 
　　
　　里乘子曰：叶封翁存心忠厚，见人之急，不惜转为称贷以济之。箧中借券恒满，负约者甚多，亦不与较，以故，寄居蜀中数十年，受累不少。予昔游蜀，翁日就谈乡前辈事，娓娓不倦，真不愧先正典型。此摘挺生吏部所选翁行略中数事，其居心待人，亦可概见矣。 
　　
　　黄勤敏公 
　　
