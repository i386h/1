<!-- { "loadSidebar": true } -->
　　池阳有姊妹，幼相亲爱者，既嫁，各有娠，指腹约曰：“均是男也女也则已，脱一雌一雄，当缔姻好。”佥曰：“诺。”且誓之。既产，姊雄而妹雌，大喜，各申旧约，南山不移矣。亡何，姊夫为仇家牵讼，产业荡然，抑郁而卒。姊无以自存，尝携子往依妹。时妹已有子入塾，即留姊子伴读。先是约婚时固无媒妁，不数年两小俱已成人，妹夫某乙憎姊贫，谋与妹讳其前说，以女字同邑富家儿，嫁有日矣，而女实不知有旧约也。妹使姊为女作嫁衣，姊知妹负约而不敢言，对女时潸潸泪下。女察知有异，叩之曰：“姨与母兄弟也，儿视姨犹母，姨亦合视儿犹女。儿闻男婚女嫁，人之大伦，儿嫁有日，此一生大事，姨当为儿喜，何哀之甚也？敢请其说。”姊第摇首而不肯言。女固叩之，乃拭泪喟然曰：“儿不知耶？儿固吾子妇也。今已矣，夫复何言？”女闻之大惊，穷诘得其巅末。沉吟久之，曰：“噫！我知之矣。姨诘朝须托故暂回家摒挡，倘父母使人招之，固辞以疾，俟儿自来姨家再作计较。”姊如女言，诘朝与妹别，坚订三日必返。妹以女嫁期迫，须姊代为理妆，三日不至，叠使人招之，俱辞以疾。固招不至，妹心益急，女乘间曰：“阿姨素怜爱儿，非儿自往招之不可。”妹笑曰：“老贱人自抬身价，须小妮子自往捉来。然期迫矣，儿须速偕阿姨归，勿贪戏也。”女曰：“诺。”亟怀金而往。访知近村有贫妇新分娩，女以钱十千付姨，悄往说贫妇，愿假婴儿代哺一月，姊抱婴儿归，竟无知者。女计父必自来督趣，令姨闭门以待。妹以女连日不归，果使乙自往趣之。乙至叩门，逾时始开，亟问姊曰：“吾女何在？”姊笑以手反指曰：“坐床者非耶？”乙至房中，见女蓬首拥被坐床上，解衣哺儿乳。见父故作羞缩状，面壁默默不作一语。乙瞪视失色，顿足叹曰：“奈何！奈何！”急趋而归，具以告妻，相对愁叹而已。一时里党传为笑柄，富家闻而耻之，亟请媒退婚，索还聘物。某乙夫妻以女贻门户羞，暂令住姊家，俟弥月徐为之计。比及匝月，贫妇自往索儿。女诧曰：“汝以十千钱鬻我，何又索还耶？”贫妇怒曰：“汝原约假我子代哺一月，焉得不还我！岂鬻子者耶？”彼此反唇相稽，女固靳不肯还，贫妇益怒，亟鸣鼓诉之官。官拘女至，女乃泣陈所以，官肃然称叹曰：“以智全节，奇女子也！可谓诡而不离于正。”拘乙与姊子至，见姊子温文尔雅，询知尚在塾读书，大喜，叱乙曰：“汝以一女而字二夫，罪不容逭。姑念汝女贤，贷汝过。”又指姊子谓乙曰：“此诚快婿，亟归，好助奁资为二人合卺，以赎汝过，何如？”乙叩头唯唯，答称愿从尊命。又令以婴儿还贫妇，远近颂神明焉。 
　　
　　里乘子曰：此事吾乡啧啧称道。闻其夫妇至今尚在。其夫已贡成均，为一乡祭酒；生数子，亦有声胶庠。而富家自遭兵燹，竟荡然无存矣。即此亦可见天报贤女，而货财之不可恃也。凡憎贫者，尚其鉴之。 
　　
　　老圃某翁 
　　
　　老圃某翁好道，断酒茹素，鳏居六十馀年，一乡称善人焉。尝暑夜就寝，忽闻窸窣声，见无数小人从门罅入，联臂登榻，撼翁骂曰：“嗜杀贼，休安枕高卧！吾侪隐忍数十年，今决不汝恕矣！”言毕，经上翁身，自首至足，跆藉不留馀隙。或擢发，或捋须，或撮唇捉鼻、箝耳扪目；甚至有挠其股者，有呵其肢者，有嘬其肤者，有吮其乳而噬其脐者。翁痛痒备至，欲言而口不能开，欲动而手足如有所缚。微睨其人，大者长尺许，次者或七八寸、五六寸不等，有老有少，有男有女；有面目娟好美如冠玉者，有环眼虬髯狰狞凶恶者，憧憧往来，如傀儡然。鸡鸣始下榻由门罅去。如是匝月，不堪其扰。自问平生尚无大过，不知是何冤孽。闻某寺有老僧道行甚高，往求纤解。僧命翁傍坐，自趺坐禅榻，手诀诵咒。少顷，小人果络绎至，膜拜，齐伏座下。老僧喝曰：“何物么魔，敢祟善士？无说则死！”小人诉曰：“尊师听者，吾侪乃舆父亭长之俦，伏处田间，自甘蔬水，与物无忤，与人无争。不图某翁包藏祸心，视吾侪恨若仇寇，数十年来，屠戮何止十族。倘再束手听其鱼肉，日复一日，我子孙必无噍类。为此召号同侪，决意扑杀此獠，庶可消宿怨而杜后患。所谓孤注一掷，势不两立，诚出于不得已也。尊师座前不作诳语，请问某翁更有何说？”盖翁素性勤俭，平生所种瓜豆各菜，每日灌溉外，必逐柯一一谛视，遇虫辄歼除之，恐其有损根蒂花叶也。翁闻言恍然大悟，遂向老僧白其故，且告之悔。老僧嗟叹久之，为强辨曰：“汝曹所言是矣。然老衲闻，近村某甲某乙等俱与翁同业，其畦陇较多于翁，性亦蠢恶，平日遇汝曹摧残自必尤甚，汝曹何悉不与校，独与翁作难？得勿欺善而畏恶乎？”对曰：“非也。如甲乙等生平作恶较多，他日森罗殿上自有人与之对簿，吾侪何必作难！若某翁者，戒荤慕道，一乡称为善人，以善人而戕害物命，罪宜加凡人一等。《春秋》所以责备贤者也。吾侪修怨于翁，正是此意。”老僧点首叹曰：“善哉！善哉！”因劝翁从此改业：“待老衲为汝解脱，何如？”翁合掌答曰：“幸甚！”老僧乃宣谕曰：“老僧闻冤宜解不宜结。某翁今已忏悔，痛捐旧业，但汝曹既已怛化，何能再生？老衲愿唪经诵咒，超度汝曹，听其湿化道中，流转轮回，或化蝏蜨翔戏山林，或变鱼蝦泳游水国，各寻乐趣，永遂生机；尽释怨尤，莫事缠扰。汝曹有知，疾如律令者。”小人闻之，皆大欢喜，伏地膜拜，同宣佛号而灭。某翁此后不复从事锄筿，惟织席编屦以终馀年。此庸通和尚言者。 
　　
　　里乘子曰：或疑蠢尔微虫，焉知报怨？大约禅师饶舌，故假此恢诡之谈以警世耳。予谓不然，杨雀宋蚁，载之典籍，非虫鸟之报德者乎？报德既有可证，报怨有何足怪？况出自善人，罪宜加等；责备贤者，更为近理。子何疑焉？ 
　　
　　产蛇 
　　
　　合肥李季荃督军鹤章言，其乡农人某，家颇小阜。妻某氏最恶生女，每产男则字之，女则溺之。年将三十，业戕女六七矣。既又有身，将分娩，腹痛甚，比产一卵，内蠕蠕动，剖之，蛇也。鳞甲金光烂然，举首，目炯炯望母，哆口舌，意似索乳。农人欲杀之，妻摇首止之曰：“此宿孽也。安知非妾平日溺女之报？倘再戕其命，结冤益深，其何以解？不如纵之，听其自然为善。”农人然其言，乃置诸筐，而放之深山丛莽中。迨夜漏二下，闻户下隐隐有声，见蛇蜿蜒入，径上榻投母怀中，以口哺乳嘬吮，俨然婴儿。某氏痛彻心髓，而竟无如之何。蛇饱则蜷蟠卧枕际，饥则就乳如初。日辄三哺，某氏甚苦之，向蛇哀告曰：“我与汝类分人畜，义属母子。汝齿日长，我乳实不足以果汝腹，况汝日大则毒，未免尤甚，我不堪痛楚，命合休矣。纵系宿孽，而以子杀母，其曲在汝，汝心安乎？今与汝约，以饭代乳，何如？”蛇颔之。自是日饲从饭。蛇渐长大，不三年已粗如碗，十石瓮藉以草，蟠卧其中。日三餐必需斗米，农人家由此渐落。蛇今尚在，人多见之。究竟不知何若也。 
　　
　　里乘子曰：古语有云：“虎狼虽狠不食儿。”彼溺女者自杀所生，是诚虎狼之不若矣。或谓凡遇溺女之家，当以无故自杀儿女律科其罪，此论最确。吾愿为民父母者，所在留心教化，力换浇风，其功德岂在施药、舍棺、掩骼下哉！忆在蜀时，闻熊一峰游击云，村有媪，溺女甚多，年五十馀，摘蔬圃中，忽有二蛇缘骭而上，窜入前后两窍，媪骇晕倒地，寻毙。此亦孽报，可以为世之溺女者劝。乡民某甲，妻极悍毒，连举二子，意甚得；继生二女，恚令溺之。甲殊不忍，妻骂曰：“业有二子，恶用是赔钱货为哉！如汝不忍，我将手刃之！”甲恐，绐为诞置诸野，乃悄寄人哺育。后配农家子，家颇小阜。及二子长成，游惰荡产，举室难以自存。甲谓：“幸有赔钱货在，试往求援可乎？”妻惊，诘得巅末，悔而且愧。不得已求援于女，相依以终。然则观某甲已事，女虽赔钱货，不且贤于不肖之子哉！为父母者尚其鉴诸。礼园吴宝清识。 
　　
　　雷击某总戎 
　　
　　丙寅春，某县令如金陵谒制军。舟次江东桥，邻泊一巨舰，上载总兵某，麾下健儿繁有徒，亦谒制军来者，气象森严，望之可畏。夜，雷雨大作，河水簸荡，某令同舟人众不能立足。正惶惧间，忽霹霹一声，巨舰凌空而去，而令舟与巨舰首尾相系，竟安然无恙。平明，三十里内村人来报，各处零骸断骼盈尺盈寸，皆为雷火烁炙，其黑如炭。船板碎若败叶，散落满地。佥谓非造大恶孽，不能干天之怒如此。后闻人言，方雷击时，惟一庖人掷置洲上，幸免于祸。且为人言，有某公子者，挟巨资挈家如都门求官。薄暮，舟行患盗，见孤洲有总兵巨舰，大纛扬风，急趣舣其旁，冀叨翼庇。总兵耽视其资，夜半刃公子，并纵兵淫辱妇女，悉杀而投诸江中。搜括财物，半犒麾下，半入己橐，卒火其舟，舟人无一得免者，不匝月即遭此报。盖麾下惟庖人不肯染指，故得幸免于祸云。 
　　
　　里乘子曰：总兵为卫民大员，行过盗跖。其麾下惟一庖人不肯染指，得免于祸。然亦赖有此硕果，藉以宣播其恶耳。吁！明明在上，残暴之徒而欲侥幸漏网，岂可得哉！ 
　　
　　崔太史 
　　
　　蜀中崔太史晴郊，未达时，娶父执某翁女为妻，逑好甚敦。翁老且鳏，疾革时，以小女尚在，垂髫无人抚育，遗命二子，将妹寄养姊家，并托崔夫妇善视之，待成人配一士人，老夫九原感且不朽矣！崔夫妇泣涕受命。翁死后不数年，崔成进士入词馆，意气甚得。时妻妹年已及笄，慧中秀外，士族争来委禽。崔涎其色，谋于妻，求效英皇。妻不敢拂良人意，试商之妹，妹念骨肉情，不忍分离，遂首肯。定情后，崔妻颇怀妒嫉，时加白眼。尝谓亲虽姊妹，分则嫡庶，婢子不得无礼。妹齿稚，腼腆不敢声辨。偶以小事忤崔意，崔遽批其颊而丑诋之。妹以不得于姊尚可忍也，不得于夫则此生无望矣。展转饮泣，中夜雉经而死。人皆叹其薄命，而诮崔薄情，崔亦懊恨无及。一日，崔方假寐，见妻之妹珊珊然来，揽其裾而诃曰：“薄情郎安得高枕无事？妾向念骨肉情，苦为汝夫妇所赚，致罹惨死。今请于帝矣，岂甘心视汝夫妇静好耶？”言讫，拉崔僵仆于地，凡榻上衾枕之属，抛掷狼籍，见者毛发森竖。众掖崔起，色若死灰，不数日寻卒。未几，妻患恶创，遍体溃秽，肉脱见骨而死，人皆称快，以为薄倖悍妒之报。 
　　
