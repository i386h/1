<!-- { "loadSidebar": true } -->
　　山右吴明府咸之，初以进士出为县令，颇著政声。丁艰服阙，选直隶新城县令。到任匝月，薄暮，见一人毡笠布衫，面目薰黑，徘徊堂皇，叱问：“谁何？”其人怒目答曰：“我。踪迹到处，今始得之，不汝恕矣！”直前相扑。吴大骇，疾呼役隶，叱命缚之，役隶问：“所缚何人？”吴怒让之曰：“立堂皇者，尔曹岂不见耶！”群谓不见，吴知是鬼物，大恐，疾趋入内。其人亦尾其后，手挈一棒，长尺有半，立吴左右。自是，凡饮食时，即从棒横截吴颔下，滴水粒粟，不能下咽。且曰：“汝昔以此物戕我命，我今亦以此物还报之，不亦可乎！”吴忧惧成疾，署中各友书房迁避几遍，皆不能免。有时瞰其人不在侧，急索饮食，甫入唇，其人即至，骂曰：“汝尚欲饮食求生耶！”以棒横截如初，寻以饿死。或曰：“吴初任时，曾因赃以棒痛搒一人，并绝其粒，瘐死狱中，一时冤之。故其鬼来索偿也。”然耶？否耶？有民社之责者，览之亦可自警。吾友葛少莪司马，在吴幕中，目所亲睹，同游滦中为予言。 
　　
　　里乘子曰：或谓吴初在都中，贷乡人某万金，得官后，携其人至任，约偿其债。既以数甚巨，吝欲负约，遂谋构其人于法，而潜令狱卒绝其粒，竟致饿死。果尔，天良丧尽，鬼即以其道还治其身，可谓冤冤相报，丝毫不爽。 
　　
　　陈司马 
　　
　　绍兴陈鑑，伉爽卞急，向为直隶制军司奏牍，品学为当道所倚重。族人有庆陛者，以同知需次，鑑为游扬补官。后，鑑亦纳资除大名同知，寻以卓异受上考。适庆陛任满，例得迁擢，时正定守出缺，心颇觊觎，恐鑑夺其席，遂造蜚语，嗾言官劾之，鑑以议停迁。后访知为庆陛之谋，以恩施而得仇报，恚愤而卒。事既传播，自大府以及寅属，佥不直庆陛，遂以才具庸劣，勒令休致回籍。甫抵家门，即谓左右云：“陈司马同我一路来，尔曹速汛扫厅事，小心款待。”左右问：“陈司马何在？”曰，“已升阶矣，尔等岂不见耶？”家人见其神情恍惚，情知有异，急扶至寝室。但闻喃喃呓语，谓：“陈司马要我对质，我去矣。”寻卒。无何，龙虎山天师牒至，正定府城隍，已补绍兴陈鑑。 
　　
　　里乘子曰：可见阴曹黜陟，与阳世不殊。鑑既真除冥官，知庆陛亦必有应得之罪也。然则忮刻者观此，不亦可废然自反哉！此亦陈西堂言。 
　　
　　林远村方伯 
　　
　　吾皖林远村方伯之望，赋性端方，束躬严谨。自言开藩甘肃时，督师攻剿回匪，驿馆后有楼，颇觉幽静，爰命傔从解装其上。夜漏三下，甫就寝，忽闻楼梯窸窣有声，一女子搴帷遽入，走傍榻前，含睇微笑，妖艳异常，粉香扑鼻。方伯知为妖物，将取床头宝剑击之。女子睨之笑曰：“公何为者，而忍恶作剧耶！”方伯虑其为祟，急掣剑在手，女子却步摇手曰：“咄咄，公勿恶作剧，我去！我去！”言讫，然不见。后闻人言，楼固有狐。然方伯居此月馀，亦竟不敢再至矣。 
　　
　　里乘子曰：老子谓：“不见所欲，则其心不乱。”吾谓：见所欲，则其心尤不可乱。左氏谓：“妖由人兴。”彼妖物之来，而能如方伯之心不少乱，虽妖物亦无如何矣。谚有之曰：“色不迷人人自迷。”凡见色而心辄乱者，无不为所迷矣，况妖也耶！噫嘻！可不慎哉！可不慎哉！ 
　　
　　浙江学使署狐 
　　
　　太湖李南叔学士国杞视学浙江，招予襄校试卷。署有楼三楹，李诗屏大令居其东，予居其西。楼上旧有狐仙，往往闻履声槖槖，相处既久，亦不以为怪。楼之右有定香亭，四面环水，绕岸遍栽修竹，暑月，同人纳凉其中，说鬼谈天，嗢噱甚乐。一日清晨，闻楼上嘤嘤聚哭，其声甚繁，不解其故。忽汛埽夫来言，有物大于猫，被犬噬毙亭畔。同人趋视，知为狐。予恐其类迁怒修怨，因共焚香致祝，谓：“犬无知，有伤其类，于人无与。汝曹如欲雪愤，但请择所噬之犬而自诛之可也。”越日，果有一犬，身受多伤而殪。先是，西蜀卓海帆相国督学时，豢西犬三十馀头以防穿窬。同人夜话亭中，狐每坐檐牙窃听，是夜人散，狐亦踽踽将归，不虞为犬所戕云。 
　　
　　里乘子曰：曩在定香亭暑夜纳凉，同人以予年才弱冠，辄举丛书所载鬼狐事相戏。予所居官舍后楼西楹，天热，窗棂尽除，遍悬虾须帘。倏届新秋，暴雨初霁，窗外梧桐数株，月影娟娟。同人散后，予归就寝，倚枕反侧不能成寐，忽隐隐闻环珮声，见帘外一女子，靓妆高髻，徘徊延伫，既以掌拍槛者三。心知为仙，急摄神敛虑，默默致祝，谓：“同人戏语，究属无稽，鲰生虽愚，讵敢唐突！仙如有灵，伏惟亮察。”祝毕，恍睹衣袂翩跹，飘然而去。至今思之，犹为悚惧。 
　　
　　里乘卷五 
　　
　　摺差 
　　
　　四川武弁某，赍摺入都，限日行三百里，惫甚。时冬月望后，白昼苦短。薄暮，路逢古庙，天色已曛，思入庙暂憩，俟月出再行。下马入庙，见衰草败叶，填塞没径，并无僧道；佛殿二重，前殿正中供佛香火断绝；两偏厢房，西已倾圮，东厢房中停枯柩，双扉半掩；殿后小院，桤树数株，皆粗十围，爰系马树间，仍到前殿。瞷佛座下洞然中空，可容一人，四围嵌木板，颇可避风，乃解佩刀置佛龛中，展被座下。甫经偃仰，闻马蹄声自远渐近，倏至庙前，姑就板窍窥之。月裁出山，形状隐约可辨，前一老者乘马，修髯垂胸，年约五十许，气象壮伟；后一少年徒步相从，貌亦魁梧。老者下马，以鞭授少年，相将入庙，系马西楹。老者命铺褥殿阶，居中端坐，少年屏息侍立，意殊惶悚。忽闻老者叱曰：“我自弱冠浪迹江湖，虽藉猎获为生，然必取之有道，丝毫不敢狂悖，妄肆淫杀，有干天遣。至今三十馀年，幸逃法网，清夜扪心，未尝不职此之故。不图汝甫入吾门，便乱吾法。前日之役，若非我独殿后，汝曹二十馀人，能一得生者乎？”少年鞠躬对曰：“唯唯，佥谓幸赖吾师虎威，各叨幸免。”老者又冷笑曰：“后闻其家有少妇，守节抚孤，汝入其室，既污其母，又杀其雏，汝心安乎！似此恶毒残忍，令人发指，皇天有知，决不恕汝！一时侥幸漏网，终必不免于大辟。有日擒获，实为吾党之累！汝试思之，我尚能贷汝乎？”少年闻之，仓皇伏地叩首，曰：“弟子罪该万死，求师息怒，愿受责罚。”老者唾其面曰：“囨！汝尚欲求生乎？圣人之道，不外一恕字，汝家亦有妇孺，罹此惨辱，汝心甘乎？毋多言！”拔所佩刀授之曰：“速伏刃以谢寡妇，且慰孺子之魂可也！”少年果受刀，再拜，自刭而死。老者起立，顾尸长叹，拾刀拭血，弢而佩之，又自取褥覆马背，牵出门外，乘之鞭驰而去。某闻之历历，初颇愕悸，以老者所言居然盗不离道，不禁点首称叹。月色将中，不敢再寝，将起赶路，突闻东厢噭然有声，厉如老枭，某大惊，姑再窥之。俄，东厢房门启，一物自内出，长丈许，遍体白毛蒙茸，走至院中，东向望月，目光睒睗，烱若挚电。俯视地上死尸，拊掌狂笑，试蹴以足，复佝身抱尸起，将首级摘掷地下，褫去衣服，始则就腔饮血，继则咀胾嚼骨，齿牙轧轧，如猫食鼠，久之始尽。又将首级拾起，撩发作浑脱舞，左盘右旋，乐不可支。隐隐遥听村鸡鸣，其物张皇四顾，掷去首级，复对月掀唇狂笑，拊掌者再，徐徐入东厢房去。某毛发森竖，骇汗浃衣，悄起蹑足，将所赍摺束被中，缚负背上，往后院牵马出门，跨鞍疾驰。约行五里许，忽忆所佩刀脱置佛龛，仓卒未及携带。庙中死人尸为怪物所食，仅存首级衣服，日后必为疑谳，刀上故錾己姓名，恐因刀牵连，受累难免；欲返身携取，又恐东厢怪物复出，难与抵敌，踌躇再四，意鸡已鸣，怪物当不足为患，决意策转马头。至庙下马，轻步趋赴佛龛，取刀疾出，果闻东厢房棺盖格格作响，骇甚，飞身上马，绝尘疾驰五十里，东方大明，心始帖然。 
　　
　　里乘子曰：老者殆盗而近于道者欤？所言不外天理人情，此可谓盗不盗，非常盗也已！少年所谓死有馀辜，尸葬怪腹，亦天罚所及也。惟此弁欲图少憩，意外搅扰，不少交睫，所窥二事，是真闻所未闻、见所未见。返身取刀，不为无识，然出险入险，胆略实属不弱。我今闻之，毛发犹为之森竖也。 
　　
　　欧公子 
　　
