<!-- { "loadSidebar": true } -->
　　唐卢龙节度使李公，精星学推算，穷通殀寿，百不爽一。有爱女美且慧，公推算当封夫人，非公侯之命不许占凤，故及笄犹未字也。有吴生者，固世家子，素游惰而性儇巧。涎欲系援，又不敢遽通媒妁。密以百钱贿日者，为捏造一极贵之格，书于红笺，乘公出行，故犯卤簿。公怒叱虞候拘至舆前，厉声问故。生叩头曰：“小人以贫困不能自存，特占休咎于日者，谓‘贵不可言’。自念一寒至此，何由发迹？缘頫观所评命纸，沈吟犹豫，不虞节钺忽临，致误冒犯，罪万死。”公索评笺，推之良然，颜色顿霁。详诘世族，大喜，命载之后车归。为薰沐更衣，问：“娶妻否？”对曰：“以贫故，尚未婚配。”公益喜，遂筮吉，以爱女妻之。一介措大，一旦坐享富丽，顿增骄蹇。左右之人妒而且恨，交谮于公。久之，公亦察其无他能，阴悔而厌薄之。欲杀之，苦无其法。会吐蕃大入寇，朝廷忧之，诏各路节度使举将才，公遂抗疏：“特荐婿吴生，固世家子，素习韬略，可胜将帅之任。”疏上，召生告之。生知将借刀杀己，然不敢辞，且佯喜再拜，深谢汲引。及谕旨下，生拜辞公，内与妻诀。女固贤淑，以父将不利于婿，心殊不慊。乃勉生曰：“男儿志在四方，死生有命。此行安知非福！努力为之，不立功归，无相见也！君其懋哉！”生曰：“诺。”既至戍所，谕部曲将弁：诘旦登场阅武，有不至者杀无赦。至期，一一阅毕，各厚犒之。且笑谓诸将弁曰：“尔曹各有所长，果同心戮力，蠢尔蕃虏何难殄灭！幕府少不更事，颇好驰马试剑，敢献薄技，以助诸君一笑。”佥曰：“唯唯，愿幸寓目。”少选，数健儿共舁一大刀至，约重千钧。生乃着戎服，跨骏马，持所舁大刀，下抑上扬，左荡右决，轻如挥扇，易若折枝。舞毕下马，毫不竭力。合营罗拜，欢声雷动，贺曰：“公神威，真天人也！”生命以刀悬诸营门，择日挞伐。初，生阅武时，吐蕃潜遣谍者侦之，见生舞刀，大惊，舌挢几不能下。深夜，悄就营门举之，直如蚍蜉撼树，牢不能动。谍报，吐蕃闻之相顾失色，君臣筹议，以为不早自量力，强与交绥，是螳臂当车，徒自取死。急上表谢罪，愿岁岁朝贡，永誓不反。捷闻，朝廷嘉悦，以李公所荐得人，晋左仆射，封代国公；以生征虏有功，授岭南节度使，封万户侯，妻封凉国夫人。至是，生得官归，遂为翁婿、夫妇如初。后，女问生，始知前所舞大刀，以木片饰锡箔为之。又预如式铸千钧铁刀，使悬营门，故令其谍者侦报，以慑其心，而投诚输款也。 
　　
　　里乘子曰：或谓吴生一生工于用诈，始也，以诈得妇；卒也，以诈得功，亦何狡狯乃尔也。予谓必其命应如此，故天牖其衷，福至心灵。向使吐蕃之役应变无谋，则翁将借刀以杀其婿。夫且不能终有其妻，匪寇婚媾能不为生危乎？方入赘时，公虽信命，竟不免为人言所摇，赖女也能贤，安命不贰，“安知非福”，一言幸中，果尔塞上捷闻，朝中命下，翁既徼宠，妻亦分荣。自是生得官归，遂为翁婿、夫妇如初，是盖有幸存焉。予旧过卢生祠，见题壁诗甚夥，类皆艳羡卢生得遇吕仙，作此一场好梦。予谓卢生若无封侯骨，何能入梦？因口占三绝以调侃之，有云：“卢生自有封侯骨，才得邯郸梦一场。”即此意也。武侯尝言：“谋事在人，成事在天。”天即命也。否则，命之不犹，而妄希非分，天下之百般奸巧、百般穷者，岂少也哉！况就用兵而论，所谓兵不厌诈，此事即采入智囊，亦奚不可？ 
　　
　　姑苏某翁 
　　
　　姑苏某翁，赴饮夜归，见邻人某甲河畔磨刀，诧问：“何为？”不答。再三研诘，始勃然谓：“妇与某生有私，适瞰生来，将掩执而并杀之，以洗门户之羞！”翁把玩其刀曰：“此固当杀，奈刀不利何？我有宝刀，如新发于硎，请暂相假，何如？”甲谢曰：“甚善。”翁笑问：“汝曾杀人也未？”曰：“承平世界，焉敢妄杀人？”曰：“然则汝初次杀人，亦须薄饮壮胆。”乃邀甲至家，出酒一瓶，佐以菹豆，嘱其自酌无躁，爰托如厕，悄往呼妇，告之故，妇与生惶愧叩谢。翁急麾生曰：“去，去！毋缓！”生仓皇遁。翁又嘱妇扃户。归，视甲酒甫罄，问：“尚需酒乎？”曰：“足矣。”遂假刀别翁急归，破扉而入，索生不得，意翁漏泄，恨甚。返叩翁，翁笑曰：“良然，汝且稍安，试听老夫一言。窭人子娶妇不易，因泄一朝忿杀之，固差快意。但杀之必须鸣官，鸣官即不免笞责，且须薄费。为汝计，亦甚不利。今为汝画一万全策：妇既不贞，不如鬻去；藉得其资，亦可再娶，不较为尽善乎？汝其思之。”甲沉思久之，曰：“翁计诚善。倘其父兄不肯奈何？”翁谓：“但坐以私生一事，即指老夫为左证，计无不谐。”甲如言往诉妇之父兄，果耻其不贞，听甲处分。遂将妇鬻去。越数年，翁以岁饥家落，丐食如秦，藁宿寺中。一日，见群婢拥一丽人，珠冠绣帔，入寺礼佛。健仆三五辈，皆华服、着吉莫靴，伺立门外，屏息耳语，意是命妇。少选，礼佛毕，丽人升舆，瞥见翁，命从者诣翁，备问邦族，遽令携翁归。见其阀阅闬闳，粉垩焜耀。其良人出，年可三十许，容止甚都。丽人谓翁是表叔行，良人慰问殷情。翁谛视丽人非他，即某甲之鬻妇也。以其良人在侧，彼此约略寒暄，两心默喻，不敢絮说。良人命左右为翁具汤沐，更衣进馔，栖以精舍。漏二下，两婢秉华烛，导妇至翁寝所，裣叩地。翁急掖起，妇喟然叹曰：“妾曩以一时之误，微翁，白骨已朽，妾之身，翁之赐也！再生之恩，久恨未报，今幸相遇，谨先具黄金二百两为翁寿。”乃命婢列金几上，谓：“不腆微物，出自私忱，聊酬万一。翁请安心宽住，他日言旋，良人自别有馈赆也。”翁喜出非望，凡妇所言，竟不知所答，唯唯而已。先是，其良人以无子，命纪纲吴下买妾，适得妇归；连举双雏，良人大喜，使乳母字之。前岁嫡死，妇已正位，逑好甚敦。良人富固敌国，以妻党故，遇翁甚厚。翁居此半载，左右给役，皆二八俊童；饮食起居，靡不称心，心不自安，屡欲辞归。夫妇以翁年老，不敢久留，为具四时衣服，裘葛单袷悉备，其良人又赆以三千金，命仆马送归，行色甚壮。抵家后，知子为人佣工，招归，出资命其贸易。不数年，居然巨富，往来江湖，称为大贾。后子至楚北，以人命株连逮系，苦不能脱。会堂上官虑囚，阅爰书，见其子姓氏籍贯，问：“翁是否同族？”答谓：“是罪人之父。”官色顿霁。不日，出子于狱，且谓之曰：“汝可速归，烦寄语而翁，某生问讯矣。”其子再拜而出，心甚德之，而莫知其由。又念父固乡民，平日未尝与显者交，何得官言及此？而翁闻子系狱，深以为忧，忽见子归，悲喜交集。子乃述官问讯之言，翁瞿然惊曰：“是矣，是即与某妇有私之某生也。今贵也耶？”遂为子具告往事，父子交庆，设两人木主，尸祝之。 
　　
　　里乘子曰：本夫诛奸，世间尽有，使朴诚畏祸者闻之，恐波及其身，则必掩耳疾走矣；使忠厚不忍者闻之，或谏劝阻止，而不善立言，当其人盛怒之下，必致反唇相稽，不惟不能阻止，且可增其忿焰矣；抑使浮躁好事者闻之，则必幸灾乐祸，从旁哓哓撺掇、怂恿之不暇矣。虽本夫诛奸，律所不禁，而见死不救，亦非所以体上天好生之心。我不预闻，于我无尤也；我闻之，固不必谏劝阻止，以逆彼之听，又何必撺掇怂恿，以助彼之虐乎？某翁洞悉人情，窥某甲怒气方张，愿假刀以利其用，又劝饮以壮其胆，语语中肯，甲焉得不堕其术中？而于是托如厕，悄往告妇，寓谏劝阻止于撺掇怂恿之中，斟酌可谓尽善矣。及甲恨而返叩，即直承不讳，并为剖陈利害，策画万全，甲妇与某生之命，固赖翁而生，即甲他日苟得再娶，而幸延一线之嗣者，亦出翁之赐也。大抵遇此等事，谏劝阻止者少，撺掇怂恿者多，有损于人而无益于己，不知是何居心也！问有能不动声色、排难解纷，如翁之热肠为人、从容周密者乎？予尝谓：人心即天心也，顺天者昌。观翁后日，父子两受其报，天心不大可见哉！ 
　　
　　余徐二公轶事 
　　
