<!-- { "loadSidebar": true } -->
　　相传雄黄得山川灵气，三千年结成圆颗，光明滑泽，形类弹丸，俗名之曰“雄黄弹”。气辛且馥，蚺蟒触之辄死。其大者如鸡卵，小者如龙眼。愈大愈可宝贵，未易轻得。维扬有名妓杨少女者，名巽，二字巽巽，色艺冠其俦侣。年甫及笄，声誉极隆，客非具厚贽不见。楚北舒生，故世家子，容止甚都，才华丰蔚。以父执某公守扬州，为司书记。慕姬名，厚贽往见。鸨媪导至曲房，令坐少待。久之，两婢扶姬出。姬时小极新瘥，蓬首裹青绡帕，缟衣素裳，绝无修饰。而黑发白肉，明眸皓齿，光彩倍觉照人。见生，展问邦族，彼此略一酬对，意甚相洽。日昳，生欲兴辞，姬笑止之曰：“君去何太急也？如不嫌仓卒主人，即屈晚餐何如？”生喜出非望，亟答曰：“唯唯。”饭毕，姬命婢秉烛导生入己室。室中奁具之外，琴书图画，罗列满案。生故善琴，取壁间琴解囊视之，朱弦玉轸，装潢精洁，随手挑拨，其声清越异常。姬曰：“君亦解此耶？”生曰：“偶尔为之。此琴甚古，卿从何处得来？”姬曰：“此卞玉京物也。鹾贾出兼金购以见贻。君不见腹有款识耶？”生视琴腹镌隶书“四善”二字，下有行楷书铭曰：“风吹空桑，水声浪浪。花天月明，心清意凉。”款署“乙酉春三月玉京道人”九字。生阅之，极为称赞。谓：“卿蓄此，必是高手。请试一挥，愿为洗耳。”姬曰：“久未弄此，今既遇赏音，不敢藏拙。倘有舛误，乞赐指点。”乃高卷翠袖，轻舒玉腕，为谱《合欢》之词，曰：“君何翩翩兮妾何娟娟？未见兮心相怜，既见兮心相欢。花合欢兮并蒂长眷，人合欢兮如意延年。皆大欢喜兮合人天，适所愿兮永弗谖。”弹毕，笑曰：“弦涩手生，君其勿哂。”生击节称妙。见案有薛涛笺，走笔书一绝赠姬曰：“尘海茫茫几赏音？玉人为谱白头吟。多情惟有红桥月，不照吹箫照鼓琴。”题毕，持示姬曰：“布鼓雷门，不值一笑。”姬微哂曰：“白头吟三字甚好，未审可能成谶。”生听夜漏二下，欲起作别。姬低声问：“君居停较牛奇章何如？”生会意曰：“小生有愧樊川，居停怜才，则较胜牛相。”姬面发赤，笑曰：“果尔，君何妨在此少叙。”生大喜，遂止弗去。人谓姬平日遇生客之风雅者，或陪一枰，或酬一画，至厚者赠一诗，曾未有作歌而以琴谱之者，况一见留髡，尤为异数。妒生者心殊不平，使人潜谮于太守。太守笑谢之曰：“君休饶舌，使太牢公笑我。”生闻而喜，述于姬，两人同声称感。自是益无忌惮，夙夜必偕，殆有终焉之志。客来，姬概谢不见。媪以生为太守客，多不敢与校。亡何，太守内擢京卿。生恋姬，不肯偕行。而客囊垂罄，益不能厌媪所欲，平日妒生者又从而交谤于媪，媪益嗛之。生来，尝拒不令与姬见。姬私谓生曰：“始君为太守客，凡事得恣所欲，媪尝敢怒而不敢言。今已矣，平日妒君者皆欲报怨，媪日来颜色，君当窥之。脱不早见几，且不免于祸。”因脱金缠臂一双纳生腕，又赠白金一铤，趣令速去。且曰：“妾年方十八，君方二十有二。请待君三年，以补司勋之恨。尔时齿各未衰，为欢有日。以君才华门第，何患不出人头地。尚其怒力进取，好自为之，莫怪妾此时太恝也。千万珍重自爱。”生泣听姬言，一语一首肯，不得已，挥泪而别。乃将白金略偿宿逋，趁舟旋楚。比至汉皋，计距家仅百馀里，以无资赁车，又无傔从，襆被徒行。日暮失路，寄宿邮亭。跋涉劳顿，一偃仰便已熟睡。平明，见巨蟒僵死身旁，大惊，不知何故。俄顷，土人毕至，见生，讶问姓名，多有知者。群谓此蟒伤人甚多，方苦无计诛除，今忽就歼，君身有何宝物？生言无之。群不信，试展其被，见巾裹一物，大于鸡卵。有识者曰：“此雄黄弹也。君有此至宝，岂不自知也耶？”先是，姬每于暑月，辄患虫蚁，有漂水药商赠姬此物，置诸枕畔，凡虿蠍及蝇蚋蜰蚤之属，果尽灭迹。生无事尝取把玩，别时无意携裹巾中。因识者见问，诡称祖遗，向实不知何用。其人具言其宝贵难得，群争传观，咋舌称异。爰共将死蟒剥皮刳肉，刮鳞解骨，共得大小珠无算。其额上一珠大如鱼目，遂以归生。并各具酒食，延生至家，小住数日，以车送归。生至家，喜老母无恙。问知妻已物故，不胜伤感。每忆姬约，誓不再娶。将所赠缠臂金变易，营负郭田数亩，养母读书。明年，一战捷于乡，以母老，不愿应礼闱试。又越两年，计已逾约，于无人时，追忆坠欢，不禁潸焉出涕。转念业已爽约，玉人或别有主，思维展转，已拚割爱。会有事过洞庭，猝遭暴风。适巡抚某公之任楚南，官舻势在危急，某公见满湖客舟漂覆殆尽，惟生舟安稳无恙，异之。亟命榜人杈依其旁，果亦转危为安。命材官持刺召生至，叙及先世，固有世谊。因问生有何术，令舟无患，生殊茫然。公忽见生角巾上缀蟒珠，瞪视诧曰：“君从何处得定风珠？此诚希世之珍，无怪涉险不惊也。”生始恍然。因取以献曰：“此珠先世所遗，不意竟能定风。公出入王命，此所必需，敢献以备济川之用，聊代羔雁。”公大喜。以生谊属通家，且共患难，令夫人暨众姬出见，并示以此珠之异。乃绮罗粲列，杨姬亦在其中。生与姬相视错愕，不觉双泪承睫。公评问何故，两人跽陈巅末，公亟掖起，掀髯笑曰：“数有前定。老夫方愧无以报赠珠之惠，请效合浦还珠，用答嘉贶，何如？”生顿首谢，并叩数定之说。公谓：“前过扬州，闻姬通翰墨，以三千金为脱籍，将令司内记室。便祷诸露筋祠，默问后事，得第五签云：‘碧云舒卷碧天晴，杨柳依依送客行。合浦还珠张乐地，公真一笑比河清。’今味其词，前二句明点两姓，三句暗切洞庭，四句调侃老夫，谑而不虐。谓非数有前定耶！”生亦啧啧称奇。公命人送生与姬过船，姬衣饰值数千金，尽令携去，并馈金助妆。两人叩谢公与夫人，感激涕零而别。初，生母闻洞庭大风，多遭水厄，甚切倚闾之望。今见子携佳妇归，大喜。生为母备述前事。乃出金益治田庐，且蓄仆婢，居然类素封。家母无事，与姬围棋，或看姬作画弹琴，甚欢，因谓生曰：“前我以无人侍奉，故不令汝远离。兹得汝妇，事我甚孝。汝如再以我藉口不肯计偕，是恋汝妇，即为不孝。汝其奋志显扬，以慰老怀。”生重违母命，是科捷南宫，观政吏部。不数年，荐擢正郎，出守扬州，板舆迎养。旧地重来，凡向所媒蘖者，悉置不校，口碑藉甚。姬受诰命，封恭人。每鱼轩出，昔之俦侣俱侧目窃视，交口称羡。生常与姬话旧事，爰倩画师写《弹珠图》，以志不忘所自。一时题咏甚夥，传为美谈。 
　　
　　里乘子曰：昔牛奇章、裴晋国二公，怜才重义，百世而下，闻其风者，无不津津乐道。乃舒生一生而两遇其人，可谓盛矣。《弹珠图》题咏甚夥，不知至今尚在人间否？杜司勋扬州梦后，得此足以补恨。 
　　
　　有外山王 
　　
