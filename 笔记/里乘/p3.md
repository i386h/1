<!-- { "loadSidebar": true } -->
　　一文钱者，姑苏布店也。初，徽商甲乙二人合伙，挟重资至苏贸易，各昵一姬，不吝挥霍。两姬固奇女子，当半夜无人时，谓二人曰：“从古勾栏中鸨媪无好相识，有钱则奉为上宾，无钱即摽诸门外，比比皆然。日来窥二君囊金渐次萧索，君等挟重资，背乡里为权子母，今为妾等耗费殆尽，脱不早为计，其何面目归见家人？愿熟思之。”甲乙亦以为然，以恋恋不忍割爱，苟且安之。鸨媪每有所求，必百方谋画，以厌其欲。无何，典质既罄，遽为鸨媪齿冷，将下逐客之令。两姬曰：“何如？君等不听妾言，早知有今日矣。妾等不幸，身堕下流，实非所愿。蒙君等割臂要盟，刻铭心髓。观二君意气，不过暂时落莫，必不久困，不如暂歌别鹤，努力以图恢复。妾等当誓死待践昔约，报君有日矣！”各馈白金五十两，趣令早去。甲乙无可如何，不得已，受金挥泪而别。时岁将暮，二人姑就酒垆，对酌御寒，并市饦馎、寒具等物充饥。心绪烦冤，饮罢，忘携馈金，归寓始觉，急觅不得。逆旅主人促索税资，勉强典衣以应，行李一空，二人计穷，日则行乞，夜则寄宿古刹。耻过两姬之门，避道而行。会除日，薄暮，二人拾得枯枝，就地燃火，相对欷歔。甲于腰摸得一钱，掷地叹曰：“重资散尽，留此一钱何益！不如抛去。”乙忽心动，急拾取曰：“此硕果也。天幸存此一脉生机，安知非剥极而复之兆？”遽携钱出，曰：“君姑待之，我自有计。”甲莫喻其意。少顷，乙归，手携竹片、草茎、败纸、鸡鸭毛等物，甲问：“何为？”乙笑出面粉，索水调浆。就地火光中，将草缠竹片上，蒙以败纸，又遍粘鸡鸭毛，畀甲视之，宛然各种禽鸟。甲曰：“君处此愁城，尚何作此儿戏？”乙但笑而不言。竟夕，约成二三百具。平明，以半付甲，邀同至玄妙观，自有料理。甲姑与俱往。观为姑苏游观之薮，春日尤盛。比至观，士女云集。妇孺见甲乙所携禽鸟，以为酷肖，争求购买，顷刻俱尽。每具十数钱，共计五千有奇。甲至是始叹乙心思灵巧，乐不可支。因问：“一钱何用？”曰：“竹片、草茎、败纸、鸡鸭毛等物，皆系拾诸市上。以一钱市面粉，岂不惬敷所用耶？”相与大笑。自是购添各色纸张、杂鸡鸭毛，以肖人物花草等状。两入夜间分制，日至观求售。自春徂夏，才百日，计敛钱三千馀缗矣。因变计，居积货物，往无不利。不两年，积资数万。遂于阊门开设布店，大书“一文钱”三字榜于门，志不忘所自也。乃各具千金为两姬脱籍，姬各出私蓄，相助经营。不数年，财雄一方，爰遣人至徽迎取眷属。两家相约，世为婚姻，迄今二百有馀岁矣。阊门外泰伯庙前“一文钱”三金字，大如栲栳，犹煌煌照人目云。 
　　
　　韩文懿公轶事 
　　
　　韩文懿公菼，貌寖陋，而髯丛如蝟。年逾四十，甫领乡荐。计偕北上，膏秣无资，襆被徒行。尝日暮失路，寄宿人檐下，少间，一叟笼烛至，见问：“谁何？”公具告邦族。叟瞿然曰：“是慕庐先生也耶？老朽向读大文，向慕已久，今不知惠临，亵慢勿罪。”公谦词致谢。叟叩门，肃客入，为具酒食，款洽甚恭。就厅事西偏设榻，请公安寝。叟入，公甫就枕。厅上故供祖先木主，残灯尚明，时正月中旬，灯节初过，月明如昼。忽闻窸窣作声，一女从门隙入，靓妆高髻，径至祖先案前，伏地跽拜。已，出一物置香炉下，冉冉由门隙入内。公知有异，悄起，于炉下摸得一物，就灯下谛视，形类篾丝，上缠红线一缕，腥臭刺鼻，乃携压枕下，倚枕假寐以觇之。无何，又闻窸窣声，前女从门隙出，后随一女，相将至祖先前，伏地交拜。前女起索炉下物，不得，意甚惶急；后女立待良久，复独由门隙入内。前女便至榻前问曰：“顷炉下一物，公见之否？”公披衣起坐，曰：“良有之，汝需此何为者？”女曰：“实告公，妾非人，乃缢鬼也。合于今夕得替投生，非此物无以为信。乞公怜而赐还为幸。”公拈髯冷笑曰：“若然，汝利人之死，以图己之生，我实不愿遂汝之生，而不救人之死。物固在此，吾决不汝还矣！”女再三哀之，公瞪目拈髯，冷笑不答。女惨然变色曰：“公不畏鬼耶？如再不掷还，妾将现变相矣！”公笑曰：“汝纵现变相，是汝本来面目。吾何畏哉？”女霄霄有声，长袖一拂，蓬发垢面，帚眉突睛，舌出唇外长尺有咫，怒目相向，意殊狞恶。公笑曰：“汝技止此乎？汝试亦观我变相何如？”相传公固奎星化身，时宿酲未解，酒气尚醺，急起赤足，索得只履，夔跃而前，须髯怒张，盛气向女面一嘘，其状俨然世俗所绘奎星也者。女不禁悲啸扑地，幻为云烟，顷刻澌灭，竟不能复聚形矣。公乃叩内室门，叟出，备告所以。先是，叟有子出外，妇不得于姑，日间适以小事勃谿。叟闻公言，知有变，急入告媪，相与破妇房门，果见妇悬梁上，气尚未绝，解缳以水灌之，顿苏。公谕叟与媪好善视其妇，一家感泣，从此称慈姑孝妇焉。天明，公出炉下物火之，并将灰投圊中，以绝其患。是科，公登会状，官至大宗伯。 
　　
　　里乘子曰：相传吴门有星者，决人吉凶，百不爽一。许缪殿撰彤登会状，果验，一时神之。文懿公往求推算，则曰：“子一第已属幸事，尚望捷南宫乎？死期且至矣，奈何！”公闻而怏怏，无意北上。友人力破其惑，又薄助其资，甫克黾勉就道。竟继缪公而登会状。星者闻之，惶愧遁匿。又《聊斋志异》载元少先生曾设鬼帐一事，因思古之不得志于时者，或为路鬼揶揄，或受小人奚落，正复不少。若公既见重于冥王，又能气慑恶魄，可见公平日为人，为天人之所钦瞩，较之寻常与鬼物为伍者不同。彼星者，本小人之尤，以公貌陋家寒，预挟一穷儒不能发迹之见，不待推算，遽加菲薄，是炎凉之心中之，非其术数之或验或不验也。其智识不又出鬼物下哉！噫！ 
　　
　　富翁子 
　　
　　富翁某，群雌粥粥。中年举一雄，喜甚。儿甫周晬，忽终日啼哭，滴乳不食，举家忧皇，急延多医商治，并云但求儿愈，不吝厚酬。群医筹商立方，药不下咽，束手无策，次第散去。中有某医者，素专治小儿，其术甚精，再四谛视指纹，知儿固无病，窃希厚酬，独留不去，而展转思维，卒不喻其啼哭不乳之故。偶游后园，见乳姆于荷池为儿洗濯衣裤，蓬头悲泣。问其何泣之哀，答曰：“妾一家老幼不下十口，皆赖妾在此乳儿得不冻馁。今儿疾不治，一家断难存活，那得不哭！”医闻是乳姆，其心忽动，乃曰：“我医也。再四谛视指纹，儿实无病，但不喻其啼哭不乳之故。汝若知之，可悉告我，我当设法治之。若是，则汝家温饱，我亦得厚酬矣。未审汝知之否？”乳姆闻之，皇遽投地，稽颡有声，悄谓之曰：“先生必秘勿告翁，妾乃敢言。”医曰：“诺。”乃曰：“前日抱儿戏池畔，儿掬石上生螺，纳诸口中，妾急以指掏之，已骾喉际。从此啼哭，滴乳不食。此致病之由，惟妾一人知之，先生慎勿多言，未审果能治之否？”医抚掌笑曰：“得之矣。”以好言慰乳姆，并誓不泄言，乳姆叩谢而去。医特见翁，笑贺曰：“连日为郎君故，几忘寝食。顷思得一良法，疾可立效。但不知郎君愈后，所谓厚酬者几许耳？”翁喜，拈髯笑曰：“小儿果愈，请以五百金为先生寿，可乎？”医笑曰：“请益之。”曰：“倍之，何如？”医点首曰：“可矣。”乃嘱翁速购肥鸭百头，绳系其足而倒悬之，以盎承鸭嘴所流瀺沫若干，用铫频挹注儿口中，不炊许时，儿啼哭顿止，且以手索乳哺矣。翁顾而狂喜，以千金酬其医。 
　　
　　里乘子曰：昔扬州鹾商某，中指顶螺纹中忽生一红毛，根围红盘大于豆，毛锐如针，触之痛彻心髓。医治罔效，且稽古方无是症，群医无可如何，相率辞去。吾邑严肇基，名医也，适游广陵。商耳其名，礼延诊治。严稽群医所立方，或败毒，或泻火，俱无少效。默思：“中指属心，毛乃血之馀，其色赤，属火，必心火与肾水不能既济。”“君火动而血无所统，致酿此患。治当滋肾。”以金匮肾气老法加减。三日而毛色顿黑，痛顿减；又三日而色黄，痛渐止；又三日而色黄转白；越日，毛随盘结痂俱落，疾良瘥。所谓医者，意也。彼小儿骾螺，以鸭见螺必嘬，取其以瀹之，故立愈。证以严医之法，益知医以意为之，较执古方，不更可操胜券乎！ 
　　
　　吴生 
　　
