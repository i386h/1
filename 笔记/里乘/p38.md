<!-- { "loadSidebar": true } -->
　　姑苏玄妙观，内有太岁祠，向供六十甲子神位。士女各按生年所属，前往祈祷。每岁春首，祈祷愈众，香烟烟煴，旦暮不绝。秦中某公子者，慧中秀外，素有璧人之誉。弱冠领解，人皆称其才可问鼎，公子亦顾影自负。以丧偶求凰，择选甚苛。会其父由侍御出任苏松监司，随侍游吴。尝于春日至玄妙观，见一女郎靓妆媥姺，独拜太岁；迫而视之，玉貌珊珊，盖天人也。窥其所拜甲子，计年才十七，心恋神痴，遂屈膝跽诸裙角。拜云则拜，就谛双钩，瘦不盈握，爱极忘形，不觉伏嗅其胫。女觉身后有人，回首蓦见公子，秋波微睨，红晕两颊，毫无怒色。拜毕，又频以目视公子，含笑登舆而去。公子益不自持，亟尾缀舆后，从行二里许，瞷女郎下舆入室，默识其地，怏怏而归。自幸奇遇，秘不敢遽告父母。潜托心腹友，就其地代访氏族。友复命，谓其室主人某叟，固是老儒，只二子，远游在外，家并无女郎。公子谓友代访不实，颇怀怨恚。因自往前地，遍讯左右邻舍，所答一如友所言，心甚讶之，以为白昼目所亲睹，岂有差舛？坐是犹疑成疾，镇日忽忽若失，眠食俱废。延医胗治，百药罔效。友人无可如何，密以致疾之由备告其父母。观察公仅此一子，素极怜爱。商之夫人，亟召媒妁，遍为物色佳丽，意在求遂子意而速已其疾。公子闻之，太息谓友人曰：“我病殆不起矣！烦代禀二老人，不必妄费心力。”友人曰：“然则君将奈何？”公子叹曰：“我前日明明目睹，既无其人，非仙即魅。我魂已为摄去，行将访彼于地下矣！又何必舍却巫山而另求别岫之云哉！”友曰：“若使巫山云在，又将如何？”公子点首笑曰：“非此不可。”友人知其情不可夺，又以言备告其父母。因共筹商，折柬召某叟来从权计议。少选叟至，观察公降阶相迎。见其白髯垂胸，举止不俗，心甚异之。谈次，公笑问叟曰：“尊丈宅中，向日可否有妖？”叟拈髯笑曰：“老朽今年政七十矣。自高曾以来，居此宅者五世矣。愧非高明，幸免鬼瞰，公何所见而有妖也？”观察不得已，以公子所见告之。且问：“尊丈可否有女？”叟曰：“老朽只有二子，糊口在外，家惟老妻督率儿妇作苦，并无一女。不然，如公子才望，方恐系援不得也。”公曰：“豚儿谬荷奖饰。君为一方耆宿，闻见较广，意中颇有淑女堪与豚儿妃匹者乎？”叟曰：“此非仓卒所可报命。无已，老朽有两甥，颇不恶，公如不论门第，或可塞责。”公问：“令亲何许人也？”叟曰：“妹夫楼某，攻媿的裔，以名诸生，曾中副本。无子，仅生二女，幼即教其读书。妹夫去世，吾妹极其珍爱，欲择快婿，相依以终。今两甥长成，尚称端丽，兼通翰墨。里党誉之曰‘前有三刘，后有二楼’，谓其不减孝绰三妹也。次甥近遘小恙，长甥曾寄老朽为女。容与吾妹商之，倘肯令其远嫁，与公子差堪妃匹。”公问知年甫十九，少公子二岁，大喜。亟倩叟为道地，谓：“曾寄名君女，暂请易舅为翁，即就君宅亲迎，以释痴儿之疑。凡此权宜行事，烦寄语令妹，务求曲予成全。俟结褵后再作别议，无不惟命是听。”叟为人亦甚通达，一一首肯而别。公乃使友风示公子曰：“顷尊公召君前所见之室主人至，皤然老叟，一乡祭酒也。再三询诘，乃知渠固有爱女，年已及笄，才貌两绝，不肯字异地人，凡有问名，悉邻舍托词以谢。尊公再三恳求，渠亦素慕君才望，允缔婚媾。君闻之颇快意否？”公子冷笑曰：“君休相戏！天下岂有此快意事？”友正色申誓，以明无欺。公子忻然推枕起坐曰：“田舍奴，我岂妄哉！我谓其中必有曲折，今果然也。但未知何日委禽？”友谓：“俟君病愈。”公子亟披衣起立曰：“烦君代禀二老，我固无病。”友喜以语观察。亟为聘叟之长甥，如议亲迎成礼。两情倍极欢洽。晨兴，女坐床着履，公子欹枕注视，觉女新上鬟，较初见时尤为丰艳，情不自禁，戏捉女足曰：“小生初窥双钩，谓瘦不盈握，信然。”女讶曰：“妾及笄后，母教严，不轻出门。君从何处得见？”公子笑曰：“卿会打谎语！小生为卿一病几死，卿真不知耶？”女益惊曰：“君言妾实不解。请明谕，以免疑闷。”公子笑曰：“卿真不知也耶？”遂历历笑述前事。女闻之，愀然叹曰：“若然，是君杀吾妹矣！奈何！”公子亟叩何故，女曰：“君固不知，叟非妾父，乃舅也。初舅向吾母议婚时，语多颟顸，母殊不解。以素耳君名，勉强允诺。不料有如许委曲。”公子亟问：“究竟何谓我杀卿妹？”女叹曰：“君固不知，妾姊妹二人，幼相亲爱。妹年十七，少妾二岁，尝长枕大被，拥抱而卧，每谈衷曲，愿得一可共白首者同侍巾栉，俾免骨肉乘违。前妹以生辰，奉母命往祷太岁，顺道省视舅妗。归，私谓妾言，庙中见一郎君，仪容蕴藉，多情人也。倘我姊妹得同事之，平生之愿足矣。妾比让：痴婢休得呓语！汝匆匆一面，何由知其多情？妹谓其人情见于面，尾缀舆后，直从舅氏之门，无情者能若是乎？姊如不信，数日必有好音。妾方笑其太痴。久之，音问杳然，吾妹失望，竟至成疾，眠食俱废，医治无效。其致疾之由，惟妾知之，不敢告母。前妾嫁君时与妹作别，并以好言宽慰。待嘱君物色其人，不谓竟是老奴也。然则据君所言，谓非君杀吾妹而何？”公子闻言，如梦方醒。乃叹曰：“今而后我知之矣。大约家君恐小生疾不能起，故商之阿舅，换羽移宫，可谓弥缝甚巧。但卿年齿较所拜甲子差长，面貌较初见时微丰，且谛视颊无微涡，不无少疑。然难弟难兄，亦何酷肖若此！”女曰：“妾姊妹面貌相肖，多疑孪生，即吾母有时亦几误认。今即若此，将焉置吾妹也？”公子笑揖女曰：“卿妹几杀小生，赖卿救之；小生几杀卿妹，亦非卿不能救之。二人之命，生死惟卿。脱卿妹不起，誓不独生！卿其怜之。”女笑曰：“君亦无赖矣！容徐图之，必有以报命。”公子笑谢之。亡何，女归宁。见妹瘦如削玉，不胜诧惜。因私谓妹曰：“汝以姊夫为何如人也？”妹曰：“不知。”曰：“汝向所谓有情之郎君，即今之所谓姊夫者是也。”遂备述公子所言。妹闻之不禁神痴，移时乃曰：“嘻！信如姊言，窃为姊贺得人矣！姊如念畴昔之愿，不以妹为不肖，愿事姊以终身焉。不然，媵之可也。惟姊所命。”女泣慰之曰：“妹其善保玉体，姊特此归宁，正为妹事。待商之老母，当无不谐。”妹挥泪以谢。既女见母，与叙述婿家琐事。母问：“汝婿为人何若？”女曰：“婿为人温文尔雅，读书君子也。”母又问：“其兄弟几何？”女叹曰：“翁姑以男丁单寡，行将为婿谋置簉室，冀多添孙，以昌大其后。”母闻之惊曰：“我固谓仕宦之家不可与为婚姻，正为此也。况男子得新弃旧，大抵皆然。果尔，则吾儿休矣。奈何！”女频蹙曰：“儿日来亦正虑此事。昨筹得一策，未审母以为然否？”母问：“如何？”女曰：“母生儿姊妹二人，幼相亲爱。假使妹他日又适远地，姊妹作别，故难为情；即母依婿以终，在此在彼，究不免有所牵挂。儿愚以为与其妹归他人，不如亦适儿婿。一则儿婿免滋别议；再则姊妹得以常聚，即生子亦无分畛域；三则迎母同居，婿分属半子，二女同婿，则情逾一子。似此骨肉永得团聚，较为万全。母以为何如？”母沉思良久，曰：“汝言亦似近理，未审汝妹抱病，于意云何？”女曰：“比视妹恙，谓已小愈，具告此意，渠重同怀情，亦甚乐从。”母曰：“既儿辈乐此，吾复何说？但须与婿斟酌尽善。禀明舅姑，毋使汝妹负屈，纳采成礼，勿得草草。”女曰：“诺。”既归，公子亟问所事如何，女摇手曰：“已遭阿母谯诃，事不谐矣。君休妄想！”公子闻之，怅然变色，垂首潸潸欲涕。女遽前以罗巾为拭其面曰：“君真志诚种也。妾与君戏耳，何遽若是？”爰为笑述母言。公子大悦，起揖女曰：“卿真一尊救苦观世音也。他日卿妹来时，当以黄金铸像，香花供奉，聊报玉成之德。”女笑曰：“君亦可谓善于将将。但愿鱼水偕老，毋忘冰人足矣。”越日，公子倩其友将此意告知父母。父母以爱怜子故，又嘉新妇之德，一如所议。择日延媒召傧，鼓吹迎其妹归。初，公与夫人以一时行权，恐新妇来不当子意。既见其伉俪情笃，老怀顿慰。及见其妹，讶与新妇酷肖。后闻友人备述始末，心始恍然。然每值两妇定省时，犹不辨其孰姊孰妹也。乃迎其母同居，公子事之，不啻所生焉。厥后，姊生二子一女，妹生三子一女，公子由词馆官至少宰，具表陈情，姊妹皆封夫人，并貤封及其母云。 
　　
　　里乘子曰：天下事有由死而复生，由拙而反巧者，此类是也。初，公子自幸奇遇，及一再访之，而竟无其人，方疑见神见怪，病不能兴，以为死灰决无复然之理矣。及群出下策，权宜行事，冀释其疑。是诚掩耳盗铃，不可谓不拙也。迨至穷原竟委，剥蕉见心，始知姊妹花开，天然一色，于是因错就错，卒使英皇遂愿，甥馆偕归。至是，拙者反巧，而死者亦因之俱生矣。此事吴人多能言之，每过太岁祠，辄啧啧称道不置云。 
　　
　　雄黄弹 
　　
