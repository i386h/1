<!-- { "loadSidebar": true } -->
　　策义有二：在汉若《治安》、《贤良》；在宋若臣事、民政，类今之奏疏，故《说文》曰：“谋也。”问而答之谓之对策，则今之科场者是也。吕东莱分之为二类是矣，《辨体》载制策而遗对策，恐未尽也。至于册立皇后、太子，晋宋九锡文册，盖册策通用，古以竹简书，乃用此册字，其文则又上与下之言也。表者，白也，以情旨表白于外；汉则散文，唐以后用四六矣。真西山云：“表中眼目，全在破题，又忌大露，文必简洁精致也。”
　　《文章缘起》曰：“露布始于贾洪为马超伐曹操。”予考汉桓时，地因数震，李云露布上书，移副三府，注谓不封，则是汉时已有其名；至魏以后，专为军书，本义露于耳目，布之四海也。若元魏战捷，欲闻于天下，乃书帛建于漆竿之上，名为露布。《文心雕龙》又曰露板，皆因其名而巧于用义耳。
　　檄者，激也，始于张仪为檄楚相，辞意则暴彼罪恶，扬己威武；论天时人事，使忠义愤发，亦军书也。
　　箴、铭、颂、赞，体皆韵语，而义各不同。箴者，规戒之辞，如箴之疗疾。铭者，名器自警。赞者，称扬赞美。颂则形容功德。皆起于三代，惟赞始于汉之班固，《辨体》论之详矣。文则欲其赡丽宏肆，而有雍容起伏之态。
　　记者，纪也。《禹贡》顾命，义固记祖，未有名也。《戴记》、《学记》、《文选》又不载焉，以非后世文辞同也，故以韩、柳为祖，记其日月人事，后略为议论而已，与志无远焉。
　　序者，次序其事也，始于诗书之有序，故《金石例》曰：“序，典籍之所以作也。”后世赠送宴集等作是也。
　　论者，议也。《昭明文选》以其有二体：一曰史论，乃史臣于传末作论议以断其人之美恶；一曰设论，则学士大夫议论古今时世人物。意恐过为之分，善乎刘勰曰：“陈政则与议说合契，释经则与传注参体，辨史则与赞辞齐行，诠文则与序引共纪。”信夫！
　　说者，释也，述也，解释义理而以己意述之。祖于夫子说卦，许慎《说文》。卢学士曰：“说须出自己之意，横说竖说，以抑扬详赡为上。”若陆机《文赋》以为说“炜晔而谲诳”，岂知言哉！解之义则近于说矣，而原于唐。
　　原者，推原也。辨者，辨析也。一则由于《易》之原始反终之训，一则由于孟子好辨之答，故有是名。文体则皆以退之《五原》、《辨讳》等作，必须理明义精，曲折详尽，有关世教之大者，可名之也。
　　奏疏之名不一，曰上疏，曰上书、曰奏札、曰奏状、曰奏议，恐其漏泄，俱封囊以进，故谓之封事，臣告君之辞也。祖于《伊训》、《无逸》诸篇。弹文固目中之一，而其辞则要核实风轨，所谓气流墨中，声动简外可也。传则载一人之事，创自马迁，体亦不同，如迁之作荀、孟，不正言而及诸子；范晔之传黄宪，无事迹而言语形容，此体之变也，至韩作《毛颖》，又变体之变，此在作者之笔也。
　　行状则实纪一人之事，为死者求志之辞也。埋铭、墓志、墓表、墓碣，皆一类也。铭志则埋于土，表碣则树于外，述其世系、岁月、名字、爵里、学行、履历，恐陵谷变迁故也。然在土者文简，在外者稍详，表谓有官者，碣谓无官者，汉、晋来有之矣。
　　诔辞、哀辞、祭文，亦一类也，皆生者悼惜死者之情，随作者起义而已。诔始于鲁哀公之于孔子，哀始于张茂先之于晋武，祭文则孟德于桥玄也，辞贵亲切真实，情溢于言可也，若祷神之文，则以当为悔过迁善之语。
　　题跋汉、晋诸集未载，惟唐韩、柳有读某书某文题，宋欧、曾又有跋语，其意不大相远，故文鉴、文类，总曰题跋，其义不可堕人窠臼，其辞贵乎简健峭拔，跋尤甚于题也。辞赋一例，古赋《辨体》辨之精矣，予不赘焉。
　　○红木樨诗木樨花，《本草》诸书皆言白蕊黄香。谢无逸诗曰：“白雪凝酥点嫩黄，”于武陵曰：“夜揉黄雪作秋光，”则知晋以来同也。《小尔雅》又云丹桂者，何哉？后见《四明旧志》有大红樨，因与人言，闻吾杭钱塘学中旧曾有一本。今读《话腴》载，宋高庙时，象山史本家木樨忽变红色，因献阙下，高庙画为扇面，作诗以赐从臣。诗云：“秋入幽岩桂影团，香深霏雪照林丹；应随王母瑶池宴，染得朝霞下广寒。”然志中又载诗云：“月宫移得日宫栽，引得轻红入面来。好向烟霄承雨露，丹心一点为君开。”观其辞意，又似当时臣下之咏者，志收或讹。又曰：“自是四方争传史本以孙技接也，吾杭或亦当时所传。颜鲁公集有《谢人青桂花》诗，此尤异耳。”
　　○铁胆金甲《山房随笔》载陆秀夫挽张世杰诗，“曾闻海上铁斗胆，犹见云中金甲神，”惜其全篇不传。又注二句故实云：为焚张之尸，其胆如斗而不化，须臾，云中见金甲神人曰：“我关系不小，身后出必恢复也。”殊不思陆死于张之先也，不知此何诗也，妄载如此。
　　○妾薄命元丰间，曾巩荐后山有道德史才，乞自布衣召入史馆，命未下而曾卒，后山感其知己，不愿出他人门下，作《妾薄命》二首以自拟，其一曰：“主家十二楼，一身当三千。古来妾薄命，事主不尽年。起舞为主寿，相送南阳阡。忍着主衣裳，为人作春妍。有声当彻天，有泪当彻泉。死者恐无知，妾身长自怜。”其二曰：“叶落风不起，山深花自红。捐世不待老，惠妾无其终。一死尚可忍，百岁何当穷。天地岂不宽，妾身无所容。死者如有知，杀身以相从。向来歌舞地，夜雨鸣寒蛩。”二篇曲尽相知不倍之义，形于言外，诚骚、雅意也。故诗话中多以二诗为首唱，予窃以前之“死者恐无知，妾身长自怜”，后之“死者如有知，杀身以相从，”恐四句不足尽相知之义耶？较挂剑之情者何如耶？既曰相知，又何必计其知否？此于理或少有倍耶？抑止因荐举而其言如此耶？果后山之诗，惟东坡、黄山谷可知之耶？
　　○山农刺时王冕，字元章，号山农，元末人也，身长多髯。少明经不偶，即焚书读古兵法，戴高帽，披绿蓑，着长齿屐，击木剑，行歌于市，人以为狂士之负材气者，争与之游。尝游京城，名贵侧目，平生嗜画梅，画成未尝无诗也。有诗云：“我家洗砚池头树，个个花开淡墨痕；不要人夸好颜色，只留清气满乾坤。”或以是诗刺时，欲执之，一夕遁。后太祖物色得冕，因与粝饭蔬羹，山农且谈且食，上喜曰：“可与共大事。”授谘议参军，一夕暴卒。应制作绝云：“猎猎北风吹倒人，乾坤无处不生尘；胡儿冻死长城下，始信江南别有春。”今《竹斋集》中未刻。昨见蒲庵禅师复见心《题其梅花》一歌，亦奇特也，因举其概同录，歌云：“会稽王冕高颊颧，爱梅自号梅花仙，豪来写遍罗浮雪千树，脱巾大叫成花颠。有时百金闲买东山屐，有时一壶独酌西湖船，暮校梅花谱，朝诵梅花篇，水边篱落见孤韵，恍然悟得华光禅。我昔识公蓬莱古城下，卧云草图秋潇洒，短衣迎客懒梳头，只把梅花索高价。不数杨补之，每评汤叔雅，笔精妙夺造化神，坐使良工尽惊诧，平生放浪礼法疏，开口每欲谈孙吴，一时骑牛入燕市，目怪杀黄髯胡，地老天荒公已死，留得清名传画史。南宫侍郎铁石肠，爱公梅花入骨髓，示我万玉图，繁花烂无比，香度禹陵风，影落镜湖水，开图看花良可吁，咸平树老无遗株，诗魂有些招不返，高风谁起孤山逋？按复见心亦元臣，名来复，字见心，入国朝，畏法而犭更其首，观此歌则知其胸次矣。
　　○口占三诗余杭符楫，弘治间贡士也，未第时，舟下杭城，过土豪之滩而乱其菱，舟被留焉，然豪闻为秀才，则曰请作诗行，符口占云：“佣是余杭符秀才，家间有事出乡来。撑船稚子虽无识，总是豪滩忒占开。”笑而释之。旧又闻汝水有放生池，官府禁人采捕，有士子垂钓于中，为逻者送之有司，意非士人，欲试之，钓者口占曰：“投却长竿卷却丝，手携蓑笠赋新诗。如今刺史清过水，不是渔人下钓时。”释之。又唐李涉过九江遇盗，盗问何人，从者曰：“李博士也。”豪首云：“若是李涉，久闻诗名，愿一篇足矣。”涉口占：“暮雨潇潇江上村，绿林豪客夜相闻。他时不用多回避，世上如今半是君。”然三事一意，而诗之高下特不同耳。
　　○非荆公诗“周公恐惧流言日，王莽谦恭下士时；假使当年身便死，一生真伪有谁知？”诸书引者，皆以为荆公之诗，《临川集》不载，不知何人者也。以格律论之，亦必宋人耳。
　　○改子陵起句韵宋人题严子陵诗曰：“一着羊裘便有心，羊裘岂是钓鱼人；当时只着蓑衣去，江水茫茫何处寻？”箨冠徐延之伯龄以人字为非韵，改作“一着羊裘用意深，羊裘岂是钓鱼心，”然韵虽不错，用意终不似前。
　　○悼内诗吾杭肃愍于公悼夫人董氏诗十一首，其第二首颇佳，诗云：“世缘情爱总成空，二十余年一梦中；疏广未能辞汉主，孟光先已弃梁鸿。灯昏罗莫通宵雨，花谢雕阑蓦地风；欲觅音容在何处，九原无路辨西东。”昆山张和，字节之，天顺间官浙江宪副时，宠妾新亡，亦有悼诗云：“桃叶歌残思不胜，西风吹泪结红水；乐天老去风流减，子野归来感慨增。花逐水流春不管，雨随云散事难凭；夜来书馆寒威重，谁送熏香半臂绫？”后诗尤胜于前，二作皆脍炙于世，录之。○蜀僧渔翁诗贾似道当国时，一日居湖山，有蜀僧徘徊其侧，贾问：“汝何为也？”对曰：“诗僧。”贾见湖中渔翁，遂命咏之，僧请韵，贾以天字为韵，僧应口曰：“篮里无鱼少酒钱，酒家门外系渔船。几回欲脱蓑衣当，又恐明朝是雨天。”此诗《草木子》之所纪，惜不原其意以申之。予故复录以足其意也，僧敢徘徊贾侧，是盖隐于僧而有为为之者，作诗非讽乎？第一句是言朝廷乏人，第二句是拟己可用，三四句是欲仕而又恐蒙蔽不知耳。今直述其辞而不言其蕴藉之意，亦何脍炙人口。然其书亦多好诗，惜事为国忌者不刻。
　　○谢李咏蝶谢无逸有咏蝶诗云：“身似何郎全傅粉，心如韩寿爱偷香。”又云：“飞随柳絮有时见，舞入梨花无处寻。”可谓形容蝴蝶尽矣，遂称为谢蝴蝶。自后李商隐窃其义而变之曰：“芦花惟有白，柳絮可能温。”句虽工而不妙矣。此可谓绝唱之后，不当再道，李岂不能炼句者哉！
　　○诗不类人昔人云：山林之诗与台阁者不同，以其素习而出言自类也。故有粉墙人看之论耳。乐天富贵酒色，可为至矣；而人品天资，又非寻常之士。诗有“尘埃常满甑，钱帛少盈囊；侍女甚蓝缕，妻悉不出房。”真可笑也。意此若予之事，而予未尝有此言，何耶？
