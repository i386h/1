<!-- { "loadSidebar": true } -->
　　○诗字不稳郑谷《咏鹧鸪》曰：“雨昏青草湖边过”，尝读《埤雅》，鹧鸪最恶湿，天阴即以木叶被身，安有雨昏时而尚于青草湖边飞耶？又如林逋之《草泥行》，“郭索云木叫钩”，对则佳矣，不知鹧鸪未尝木栖也。雍陶《咏鹭鸶》曰：“立当青草人先见，行傍白莲鱼未知。”在当时，冯明道辈举此为陶警句。予以易过“行”、“立”二字，尽有理趣。盖行于青草，必是鹭矣；立傍白莲，鱼安知是鹭耶？否则人远视亦未知为鹭鸶，而行动鱼不知耶？又如张仲达之“沧海最深处，鲈鱼衔得归。”嘴脚何长也？李商隐《锦瑟》诗云：“锦瑟无端五十弦”，五十弦自有故也，岂谓无端？辩证类已言矣。此皆显名之诗，碍理有如此，诗岂易作耶！
　　○赵武孤儿事予尝辩明赵武之事，苟不见《春秋》二传，《史记》诸文于前，观者以前日之言为主，一时尚疑特并录于左：《史记 晋世家》曰：十七年，诛赵同、赵括，族灭之。韩厥曰：“赵衰、赵盾之功，岂可忘乎？奈何绝祀！”乃复令赵庶子武为赵后，复与之邑。《史记 赵世家》曰：晋景公时，赵盾卒，子朔嗣，朔娶晋成公姊。屠岸贾者，始有宠于灵公，至景公之三年，贾为司寇，乃治灵公之贼。遍告诸将曰：“盾虽不知，犹为贼首。以臣弑君，子孙在朝，何以惩罪？请诛之。”韩厥曰：“灵公遇贼，赵盾在外，吾先君以为无罪，故不诛。今诛其后，非先君之意。妄诛谓之乱臣，有大事而君不闻，是无君也。”贾不听。韩厥告赵朔趋亡，朔不肯，曰：“子必不绝赵祀，朔死不恨。”厥许诺。贾擅与诸将攻赵氏于下宫，杀赵朔、赵同、赵括、赵婴齐，灭其族；朔妻有遗腹，走公宫匿，朔客公孙杵臼谓朔友程婴曰：“胡不死？”程婴曰：“朔之妇有遗腹，幸而男，吾奉之；即女也，吾徐死耳。”居无何，而朔妇生男。屠岸贾闻之，索于宫中。夫人置儿裤中，祝曰：“赵宗灭乎，若号；即不灭，若无声。”及索，儿竟无声。已脱，程婴谓公孙杵臼曰：“今一索不得，后必且复索之，奈何？”杵臼曰：“立孤与死孰难？”程婴曰：“死易，立孤难耳。”杵臼曰：“赵氏先君遇子厚，于疆为其难者；吾为其易者，请先死。”二人乃谋取他人婴儿负之，衣以文葆，匿山中。程婴出，谬谓诸将曰：“谁能与我千金，吾告赵氏孤处。”诸将许之，随攻公孙杵臼。杵臼谬曰：“小人程婴，昔下宫之难，不能死；与我谋匿赵孤，今又卖之乎！”诸将遂杀杵臼与孤儿，以为赵氏孤已死。然赵氏真孤乃在，程婴卒与俱匿山中。居十五年，韩厥具以实告，于是景公乃与韩厥谋，召赵氏孤儿，匿之宫中，名曰武。诸将入问疾，景公因韩厥之众，以胁诸将而见赵孤，请将曰：“昔下宫之难，屠岸贾为之，矫以君命，微君之疾，群臣固且请立赵后；今君有命，群臣之愿也。”于是召赵武、程婴，遍拜诸将，遂攻屠岸贾，灭其族。后与赵武田邑如故。《春秋》经曰：晋杀其大夫赵同、赵括。
　　《左传》曰：晋赵庄姬为赵婴之亡故，谮之于晋侯曰：“原屏将为乱，栾为征。”六月，晋讨赵同、赵括。武从姬氏畜于公宫，以其田与祁奚。韩厥言于晋侯曰：“成季之勋、宣孟之忠而无后，为善者其惧矣。三代之令王，皆数百年保天之禄，夫岂无辟王，赖前哲以免也。《周书》曰：‘不敢侮鳏寡。’所以明德也。”乃立武而反其田焉。
　　胡传曰：按左氏，赵庄姬为赵婴之亡，谮于晋侯曰：“原屏将为乱，栾为征。”晋讨赵同、赵括，以其田与祁奚。韩厥言于君曰：“成季之勋、宣孟之忠而无后，为善者惧矣。”乃立武而反其田。然则同、括无罪，为庄姬所谮，而栾害之也。
　　刘向《新序》、邵子《经世历》皆据《史记 赵世家》书之，元金仁山《前编》，又复踵修，二三大儒，因袭承讹，遂为定论。世惟知屠岸贾之杀赵氏，而程婴匿孤复仇也；后又编为戏文，人第以为实事，殊不知信史不如信经；与其信诸儒远者之传，孰若信圣人近者之言哉！岂牾者为可据，而群言不折衷于圣人可乎？《春秋》既曰：“晋杀其大夫赵同、赵括。”胡传据左氏之言以注之，未闻有屠岸贾之事也；若以马迁赵世家之说为信，则事在晋景公之三年，已株赵括、赵同、赵婴齐，而立武矣，安得至十七年又诛同、括而立武耶？且景公十七年，正鲁成公之八年，左氏之言，正附夫子之经，晋世家为可信矣，然则三年之事非妄乎？或者止书诛赵同、赵括，庶合《春秋》、《左传》，岂应又并赵朔灭之，而有立武之事耶？立武之事，晋事家未逾年，赵世家至于十五年之久，马迁亦自矛盾也。诸儒独据赵世家之言，而不参会于晋世家，是以错耳。以赵世家论之，既曰岸贾不听韩厥之言，不请景公之命，然则韩厥不可告君乎？其后韩厥对君曰：“吾君独灭赵宗”，似又景公知之也。纵使景公不知成公之姊匿于宫，岸贾闻产索于宫，事变周章，是公独可不知乎？苟权臣矫命，上下无敢谁何，固有之矣。然则背戾于圣经，差错于年分，不惟与左氏相牾，而本传于理于情，亦自牾也。或者曰：“金仁山不有二事之说，汪德辅不有不足信之语，子不多赘乎？”予曰：仁山既疑为二事，则当折其岸贾所灭之赵，非赵朔之族；同、括之杀，不当复称立武，庶几不背圣经与传也。德辅既云与经相戾不足信，又不能辩其所以之非，以告诸人人。呜呼！是非颇谬于圣人，马迁于此征诸。



　　●卷三十四 诗文类○妇人诗词昔于杂录中，见广信道中有杭妇金丽卿之诗：“家住钱塘山水图，梅边柳外识林苏；平生惯占清凉国，岂料人间有暑途。”丰城道中又有诗妇余叔柔《浪淘沙》词：“雨溜风铃，滴滴丁丁，酿成一枕别离情。可惜当年陶学士，孤负邮亭。边雁带秋声，音信难凭，花须偷数卜归程。料得到家秋正晚，菊满寒城。”夫丽卿之识林和靖、苏东坡，则已不能有出门拥蔽其面矣，叔柔可惜于陶学士，其意果何在耶？可笑，可笑。
　　○评诗难晏元献喜论诗，尝曰：“老觉腰金重，慵便枕玉凉”，未是富贵；“不知笙歌归院落，灯火下楼台”，此方善言富贵。殊不知乐天以道此二句非富贵语，是看人富贵者也。故鲁直矫之曰：不如“落花游丝白日静，鸣鸠乳燕青春深”好。予以“老觉”之联，固不如“笙歌”者矣；而笙歌灯火之说为看人富贵，亦求之深远；鲁直矫之二句，恐亦僧堂道院之所有耶。元献何不自思己句：“梨花院落溶溶月，柳絮池塘淡淡风”可矣。至于“舞低杨柳楼心月，歌罢桃花扇底风”，富贵气象，形容尽矣。
　　○南词难拘字韵乐府古体，起自上古，韵既不拘，文或多寡；而其来历，又有乐府诗章等书可考也。南词似多起于唐也，如《千秋岁》、《荔枝香》，因贵妃诞日，长生殿奏新曲二阕，未有名，适南方进荔枝，遂以二词名之。《念奴娇》，名娼也，故《连昌宫词》有“力士传呼觅念奴，念奴潜伴诸郎宿”。《阿滥堆》，禽名也，声最美，玄宗一取其声，一取其名，各以制曲。《菩萨蛮》，大中初女蛮入贡，璎珞被体，号“菩萨蛮”，遂制此也。《春光好》，因羯鼓催花，花开而制，惜未通知其祖于唐者。盖明皇知音律之故，而后知音之臣，因各祖之。故《花间集》名为填词之祖，而所集者自温飞卿而下十八人耳。宋陆放翁又云：晚唐诗格卑陋，而长短句独精巧，后世莫及。正指此也。又如《随笔》之辩伊、凉州曲皆出于唐，亦其一证。
　　然照字依韵，名曰填词。今一词之名虽同，而文有多寡，韵有平仄不同者，不可辩明，正无乐府诗章之书证之耳。如康伯可之作《应天长 咏闺情》云：“管弦喧绣陌，灯火照，尘香旧。肠断萧娘愁归路，缓雕辔，独自归来，凭栏情绪。楚岫在何处？香梦悠悠，花月更谁主？惆怅后期，空有鳞鸿寄纨素。枕前泪，窗外雨，翠慕冷，夜凉虚度。未应信，此度相思，寸肠千缕。”又曰：“管弦绣陌，灯火画桥，尘香旧时归路。肠断萧娘，旧日风帘映朱户，莺能舞，花解语，念后约顿成轻负。缓凋辔，独自归来，凭栏情绪。楚岫在何处？香梦悠悠，花月更谁主？惆怅后期，空有鳞鸿寄纨素。枕前泪，窗外雨，翠幕冷，夜凉虚度。未应信，此度相思，寸肠千缕。”然后篇比前多二十字矣。叶少蕴之作《念奴娇 咏中秋》云：“洞庭波冷，望冰轮初转，沧江浩浩，万顷孤光云阵卷，长笛一声吹破；汹涌三江，银涛无际，遥带五湖过。酒阑歌罢，一般意味难道。回首江海平生，漂流容易，叹佳期难到。缥缈高城风露爽，独倚危栏倾倒；醉酌清樽，嫦娥应笑，犹似向来好，广寒宫殿，为余聊借蓬岛。”又曰：“洞庭彼冷，望冰轮初转，沧海沉沉，万顷孤光云阵卷，长笛吹破层阴，汹涌三江，银涛无际，遥带五湖深。酒阑歌罢，至今鼍怒龙吟。回首江海平生，漂流容易散，佳会难寻。缥缈高城风露爽，独倚危槛重临；醉倒清樽，嫦娥应笑，犹有向来心，广寒宫殿，为余聊借琼林。”既换韵，又换字矣。此皆不知孰是原本，孰乃非调，岂非无祖词以证之耶？
　　至于《忆秦娥》，诸人所作皆仄韵者，而孙夫人又有平韵者。《水龙吟》本是首句六字，第二句七字也，如秦少游《赠妓》云：“小楼连苑横空，下窥绣毂雕鞍骤。”陈同甫《春恨》云：“闹花深处层楼，画帘半卷东风软。”苏东坡《咏笛》云：“楚山修竹如云，异材秀出千林表。”而陆放翁《春游摩诃池》者：“摩诃池上退游路，红绿参差春晚。”而首句乃七字，第二句反六字矣。《柳梢青》初起三句，皆四字也，皆用平韵，如秦少游《春景》云：“岸草平沙，吴王故苑，柳袅烟斜，雨后寒轻，风前香软，春在梨花。行人一棹天涯，酒激处残阳乱鸦，门外秋千，墙头红粉，深院谁家？”周美成《佳人》云：“有个人人，海棠标韵，飞燕轻盈，酒晕潮红，羞蛾凝绿，一笑生春。为伊人恨熏心，更说甚巫山楚云，斗帐香销，纱窗月冷，着意温存。”而李易安《春晚》云：“子规啼血，可怜又是春归时节。满院东风，海棠铺绣，梨花飞雪。丁香露泣残枝诮，未比愁肠寸结。自是休文，多情多感，不干风月。”此乃首句四字，第二第三总成八字，又是仄韵也。至于瞿宗吉之辩《渔家傲》，本头句第二字皆仄声起，而杨复初，凌云汉乃用平声起，似此不一。若以周德清谓句字可以增损者论，又非其名，此或南词北曲之不同也。
