<!-- { "loadSidebar": true } -->
　　○天目山杭山之来龙，余杭之天目山也。晋郭璞有诗曰：“天目山前两乳长，龙飞凤舞到钱塘，海门一点巽峰起，五百年来出帝王。”后至宋之高宗中兴，建都于杭，乃诗之验矣。及度宗甲戌，天目偶崩，京城骚动，时有迁跸之议，当时亦有作一诗云：“天目山前水啮矶，天心地脉露危机，西周浸冷觚棱月，未必迁岐说果非。”未几，宋鼎果移。此固天地之大数，亦有关于山川之气耳。近嘉靖己亥六月，天目亦崩小角，出蛇数千，衢、严二州，水过二丈，飘损人物，不可胜计，吾杭亦可忧也哉。
　　○小姑山没正德十四年四月，江西大雨，小姑平陷于鄱阳湖，遂不知其处，而一陇来脉之山，尽皆崩之，水溢城中丈余，城外沿江之地，澎湃而尽泻去矣，人民死者，不可胜计；水退后，沙场积有死者黑龙一条，蛟二十余条。明年，宁王叛逆，为其死者众也。予以此水之大，蛟之死，特为之兆耳。
　　○牛山孟子曰：“牛山之木尝美矣。”欧阳子曰：“环滁皆山也。”予亲至二地，牛山乃一岗石小山，全无土木，恐当时亦难以养木，滁州四望无际，止西有琅琊，不知孟子、欧阳何以云然。
　　○杭地考三代时，杭为吴越荆蛮之地，东南沿海，陆少而水多也。故大佛之头，为秦皇东游缆舟之石。官巷口，乃官涧口；羊坝头，乃洋坝头也。至汉，封吴王濞于此，史称煮海富国，其人轻悍，则知非今之都会而纯良之民矣。隋方筑城，胥山犹在城外，西北凿石为栈道，东南江海陆地一衣带耳，故曰立于胥庙于江上。《图经》又云：“江塘去县南五里。”计县彼时在钱塘门，正此数耳。李绅西陵诗曰“犹瞻伍相胥山庙”，又曰：“伍相庙前多白浪”是也。至唐中宗景龙四年，沙方渐涨，地方平坦，而州之司马，始开沙河考其时，乃宋也。至五代钱氏，随沙移岸，渐至铁幢，遂为通衢，去胥山已三里矣。及绍兴间，沙又涨远，遂如今日云。

　　●卷四 天地类○四夷无乾象经星既按华夏，四夷则属何星？果有四大部洲说耶？
　　○高丽朝鲜本末略高丽出自夫余之种，自三国以来，见于史者，句骊其国号，高其姓也。在辽东之东，地名纥升骨城，南连朝鲜；汉武灭朝鲜，分地为真番、临屯、乐浪、玄菟四郡，以高丽为玄菟属县。至晋永嘉时，四郡反为高丽所有，其王高琏，迁居乐浪，改名平壤城。至隋，去句字，唐太宗伐之，遂为属邑。置都护焉。唐末五代，中原多事，复自立为君。后唐同光元年，使韩申来，尚姓高氏；长兴中，则称权知国事王建，史失其传，是王氏代高氏之位也。王渐拓地，又迁都岳松。宋祖时来朝，端拱以后不复入贡。元丰中，王徽主国，每慕中华，复来修好，遣臣国子肄业，求九经、问佛法，尝诵《华严经》，祝曰：“愿生中国。”一夕，梦至京师观灯，若宣召然，遍呼国中至京师者问之，略皆梦中所见，乃自为诗识之曰：“宿业因缘近契丹，一年朝贡几多般。忽蒙舜曰龙轮召，便侍尧天佛会观。灯焰似莲丹阙迥，月华如水泄云寒。移身幸入华胥境，可惜终宵漏滴残。”子孙世承，亦朝贡于辽、金、元。洪武二年，其主王颛，表贺即位，赐以金印，封高丽王。二十五年，其主荒淫，众推侍郎李成柱主国事，更名曰旦，诏从其自为，复请国号，诏更朝鲜。
　　○杭四潜邸杭城佑圣观，乃宋孝宗潜邸；开元宫，宁宗潜邸，后为理宗端孝公主之第；龙翔宫，理宗潜邸，旧在后市街，元至元中，迁之于城西北隅；宗阳宫，度宗潜邸也。
　　○天狗星元至正六年，司天台奏称：天狗星坠地，始于楚，终于吴，遍及于齐、赵诸地，但不及于两广，当血食人间五千日也。时云南玉案山忽生小赤犬无数，群吠于野。占者曰：此天狗坠地，有大军覆境。又父老传，太祖登极后，每日市曹杀人之处，夜有一大白犬食血。予意徐寿辉、韩山童、陈友谅、明玉珍、倪文俊辈，俱起湖湘，而南直、吴中尤盛焉；其后山、陕、滇、蜀四方俱有甲兵之祸，惟福建、两广，王师到即出降，以是占之，则占验人传之说，讵不信夫？
　　○吴楚娶妇吴人娶妇欲长，美观瞻也；楚人欲矮，善哺佣工也；然地脉相接，而风俗不同，大抵吴奢楚俭，故致如此。吾友王荫伯戏作娶妇辞嘲之，其辞云：“楚人娶妇何喧喧，高堂十日排酒筵。亲戚回头小姑起，传道新人短而喜。低小腰身解哺儿，舂粮担水不知疲。西家老翁长吴塞，吴人娶妇长者爱。纱笼前引扶入门，新人长大媒人尊。金马丁东步摇转，春风袅袅花枝颤。可怜吴楚地不同，新人长短为枯荣。若使吴人生落楚，一生丑恶何其苦。乃知长短亦有命，不系生身系生土。”噫！可哂也。
　　○杭城门名更革东城五门：曰候潮，曰永昌，曰清泰，曰庆春，曰艮山。西城四门：曰钱湖，曰清波，曰涌金，曰钱塘。南城二门：曰凤山，曰清平。北城二门：曰天宗，曰武林。
　　○年数君数按《春秋玄命苞》：尧元年甲辰，至洪武之戊申，凡三千七百二十一年。按大运绍统，自仗羲至胡元，除僭号不载外，带吴、魏、辽、金闰位正统，至我皇明混一区宇，君天下者，共二百八十二君。
　　○驺虞载埴《鼠璞》云：驺虞，非兽也。本欧公引贾谊《新书》驺乃文王囿名，虞则虞人之官之说。又曰：天子田猎，七驺咸驾。驺亦官也。意文王田猎，驺从虞人之贱，俱有仁心。诗人于是叹之，决以不食生、不践生为无有也。不知永乐二年，周王畋于钧州而获驺虞，梁公潜有诗，今载于《文衡》：宣德四年，滁州安石固山，有二驺虞，守臣献于朝，群臣皆赋咏之。予观夏公元吉赋序有曰：“猊首虎身，白质黑章，修尾隅目，不食生，不践生。”与《埤雅》所云，白虎黑文、尾三倍身相同，则驺虞果有之矣。噫！驺虞惟见咏于周时，至我朝复两见之。呜呼！盛哉。
　　○杭城来历杭城创于隋之杨素，周止三十六里，斯时，盖吴山东南皆江，而西北尚是石之栈道。至五代钱Α，则又新筑罗城于外，自秦望山，有门曰龙山；东亘于江干，其门曰保德；旋至湖市夹城巷口，其门曰北关；西泊于钱塘湖，直至于雷峰塔前，其门曰涵水；循城慈云岭直上而南，周七十余里。宋建炎间，但增筑内城于凤凰山下而已，因宫殿也。元禁天下修城，以示天下一统，自是内外城日为居民所平，或存或无，互相沦没。至正十九年，张士诚据有浙西，复并修筑，自艮山至螺蛳以东，则视旧城拓开二里，而络市河于内，自候潮至凤山以西，则缩地入二里，而截凤山于外，北则比旧则拓，视新为缩，泄湖水为隍而城焉，斩然一新，不复知有内外矣。计其数，周六万四千二十尺，高三十尺，厚四十尺，而杀其上。国朝因之，遂不复改，故报国寺，宋宫址也，正围于外罗城之内，称盐法察院，前为城头，则正旧城之基矣；湖市曰夹城，则外城直环于彼也。生于斯者，可不知焉？
　　○虎林考按虎林乃杭山名，即今祖山寺之山也，不知者以为杭郡旧名，后世改虎为武。尝自以为虎林人也，知其为山者，又不知其改虎之义。今摭数说而订正之，使人易知，庶不贻笑于外方。宋楼攻鬼诗云：“武林山出武林水，灵隐后山毋乃是。此山亦复用此名，细考其来真有以。从来有龙必有珠，此虽培娄千山余。”《四朝闻见录》云：“虎林即灵隐山，因避唐讳，改为武林。”杨正质又谓：“钱氏有国时，此山在郭外，异虎出焉，故名。吴音承讹，转虎为武耳。”据三说，惟杨为是，《四朝》最非。若以避讳易而为武，则《汉志》已名为武林山，唐帝虽始祖名虎，而亦不在此论矣。即以为灵隐者，盖灵隐原名武林，入人已深，而吴音又易于讹，遂以此山亦称之为武林也。楼诗亦不知改武之义，故指为培娄，为灵隐千山之余耳，如今人见此山独于城中，则曰祖山之意。又考晏元献《舆地志》云：武林山，钱塘泉所出。顾夷吾《山川记》又云：钱塘泉自南徂东，临浙江一派，谓之灵隐浦，即冷泉亭下之水。此可见武林山自是灵隐，而虎林之地，又何有泉之出耶？今志取《淳熙志》断为决非城内之山，彼自正言灵隐者也，差收入虎林之下。
　　○安南建废考安南即古骆越之地，秦属象郡，在历代俱为郡县。至梁贞明中，土豪田承美据土，始为化外，互有强者争袭，而宋时则有丁、黎、李、陈四姓，黎为最强。宋乾德中，多为其扰。元至元二十六年方心服，献物纳质。国初，其主陈日奎率先归附，赐安南之印，传至陈日，为黎季所弑。季上表，窜氏名为胡一元，子苍，易名{大臣}，诈称陈氏绝嗣，{大臣}为甥，求权署国事，长陵从其请。逾年，陈氏孙添平，遁至京师，其事。季因表请迎添平还其国，朝廷乃遣使护送旧其境，季伏兵杀之，并杀使者。事闻，遂命征夷将军成国公朱能、副将张辅、沐晟等往讨之。能道卒，辅至其地，生擒季及{大臣}等，献俘于朝。诏求陈氏后立之，国人咸称：为季杀尽，无可继承，佥请复古郡县。遂立交趾都、布、按三司，置府十七州，四十七县，百五十七卫，诸司皆备焉。时永乐六年春也。后七年、九年又叛，辅复往平之。洪熙元年又叛，朝廷复讨平之。
　　宣德二年春，交趾复叛，守帅奏请益兵，朝廷命安远侯柳升将七万人以往，命兵部尚书李庆参赞军事，且敕庆：凡六卿之属才且贤者，举以自助。所举十数，其最所贤，礼部仪制郎中史安、祠祭主事陈镛。师行，庆与同卧起。九月入交趾，贼于官军所经之处，悉列栅以守，升既连破之，直抵镇夷关，颇有矜色，升虽勇，然不好谋。安、镛言于庆曰：“总戎之意骄矣，公宜力言之。且夷贼谲诈，不可以其屡败忽之，安知其不示弱以诱我？况玺书数数戒饬，谓贼专以设伏取胜，不宜轻率待之。公宜速入言之。”时庆强起，抱病与升言，升唯唯而已，中实无戒慎意。明日前进，以数百骑独先，其副及庆等皆在后，升前度，桥遽坏，后军阻不前，伏兵四起，升被创死。明日，庆病不起；又明日，副将崔聚整兵以进，聚固宿将，然仓猝，贼驱象赴斗，众乱，聚被执，寇大呼“官军降不杀”。安、镛皆曰：“吾辈见危授命耳。”皆死之。十月十八日也。安字志静、丰城人，年四十二；镛字叔振，钱塘人，年三十四。时吏部侍郎陈洽、武进主事李宗，都指挥李任、指挥顾福等亦死之。又有谅山知府易先、谅江知府刘子辅、庐陵人黎利，攻他城皆陷，刘独倡兵死守，食尽自经，一子一妾先刘死。政平知府何忠，骂贼不屈，从容赋诗死。交趾知县吴黻，亦拒敌死。
