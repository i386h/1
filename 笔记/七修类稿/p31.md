<!-- { "loadSidebar": true } -->
　　○伯颜子中传伯颜：字子中，世家西域，其祖父宦江西，因家焉，遂为进贤人。幼读书，即通大义，稍长，无所嗜好，惟耽玩典籍，手不释卷。从钓台夏溥习进士业，四以春秋经领江西乡举，授龙兴路东湖书院山长，改建昌路儒学教授。壬辰兵兴，省臣以便宜授赣州路知事，升经历。时参政全普庵、撒里哈海赤守赣，以伯颜学行醇正，议论激烈，可与有为，以为都事。戊戌，陈友谅陷江西，遣兵围赣，参政命伯颜率壮士百人出，收援兵于邻郡。将行，誓众曰：“苟为自全之计者，愿受不测之诛。”至夜三鼓，奋跃突围而出，围兵追不及，乃招募丁壮于龙南、安远、宁都之间，远近响应。值天淫雨，敌势益滋蔓，向义之士，往往惑于飞语，转相煽动，合而复散。伯颜知事不就，乃往南雄，方宣布天子德意，以为集义之策，而南雄亦降矣。众四掠市里。伯颜正衣冠，端坐僧寺禅榻，众骇视不敢犯；见其渠领，则陈大义以拒之，所与俱百人者，屠戮掳获殆尽。既而赣亦陷，全、海二参政死之，伯颜知无可为之机，遂间道入闽。江西右丞章公完者，表为分省员外郎，佐政有声，出奇攻复建昌，遂命浮海献捷京师。因陈江南缓急之势，攻取之方，言论剀切，朝臣惊叹，奏授南恩州知州、福建省郎中。再诣朝堂计事，退见总兵官扩廓于河南，除兵部侍郎，与吏部尚书伯颜帖木儿、张翱铨选广西。舟次镡江，而全闽二广，皆归附国朝矣。伯颜由是潜形遁迹，隐约江湖间；时宦寓公知名愿交者，皆不得一见。以先世有墓庐在彭蠡之涯，乃卜进贤之北山，诛茅剪荆，躬自为创竹屋三间，左图右史，闭户澹如，时寓其忠愤于词翰之间而已。前进士熊钊，操行孤厉，于人少许可，惟与伯颜相厚善，每语及往事，相对悲呜烦促，涕泗潸然下。洪武己未秋，朝廷方搜求博学老成之士，江西布政使沈本立闻伯颜名，遣从事张希颜、训导胡以中以礼来征，语之曰：“尔偕进贤知县亲造其庐，若不起，尔毋来见也。”伯颜闻使者将至，慨然曰：“是不可以口舌争也。”先一夕，具牲醴，作《七哀诗》，祭其先与昔时共事死节之士，复手书短歌一篇，寄别熊钊，以后事嘱之。夜漏尽，望北再拜，饮药而卒。
　　赞曰：“不事二君非难，而捐生为难；捐生非难，而从容就死为难；伯颜之死，可谓得其义焉。”或曰：“伯颜在镡江、闽、广时不死，而死于今日，何耶？吁！向之不死，欲有所为也；事既无可奈何，存身以永祀，亦义也；今为人迫，而理不可不死矣；不死，则失吾身以存祀，又非义也。”呜呼！若伯颜者，其不负于所学欤。
　　○七哀诗有客有客何累累，国破家亡无所归。荒村独树一茅屋，终夜泣血知者谁。燕云茫茫几万里，羽翮铩尽孤飞迟。呜呼我生兮乱中遘，不自我先兮不自我后。我祖我父金月精，高曾累世皆簪缨。岁维丁卯兮吾以生，于赫当代何休明。读书愿继祖父声，白头今日俱无成。我思永诀非沽名，生死逆顺由中情，神之听之和且平。呜呼祖考俯鬲假，笾豆失荐我之责。
　　我母我母何不辰，腹我鞠我徒辛勤。母氏淑善宜寿考，儿不良兮负母身。肴维新兮酒既醇，我母式享毋悲辛。呜呼母兮毋远适，相会黄泉在今夕。
　　我师我师心休休，教我育我靡不周。四举滥叨感师德，十年苟活贻师羞。酒既陈兮师冀止，一觞我奠涕泗流。呜呼我师兮毋我恶，舍生取义未为暮。我友我友全公、海公，爱我爱我兮人谁与同？惟公高节兮寰宇其空，百战一死兮伟哉英雄。呜呼我公我公兮斯酒斯酌，我魂我魂兮惟公是托。
　　我子我子娇且痴，去往存没兮予莫汝知。汝既死兮骨当朽，汝苟活兮终来归。呜呼汝长兮毋我议，父不慈兮时不利。
　　鸩兮鸩兮置汝已十年，汝不违兮汝心斯坚。用汝今日兮人谁我冤，一觞进汝兮神魂妥然。呜呼鸩兮果不我误，骨速朽兮肉速腐。
　　右伯颜子中之传与诗，予因馆于宗主万五溪先生之门。五溪，进贤人也，得观国初进贤诸公私抄诗文；读至子中传，慨《元史》既未载也，而此或又失，千古无闻矣。遂录于稿。呜呼！读子中《七哀诗》，宁不酸鼻！惜其赞有曰：“前之不死铨选，无社稷寄也。”呜呼！太学生亦死之也，以此度子中，是不知子中者。遂为略改数句，以明子中之心，而传之者济阴丁之翰。呜呼！无之翰为文以传，天下不知如子中者几矣。



　　●卷十七 义理类○生物万物之生本乎天，故动植之物，其体皆圆；土石之成形也具乎地，故多方，此地之骨肉也。
　　○文景诏三代而下，称治世莫如文、景。今观文帝之世，三十六诏；景帝之世，二十五诏；而其除租、赐爵、务农、忧恤者，三之一焉，则其史称与民休息可知。呜呼！此后世之所不及也。
　　○医画不能补《巢氏病源》一书，论证论理，可谓意到而辞畅者矣。予尝惜其当时元方不附方药，使再具之，体用俱全，是书真不可及也。《图绘宝鉴》但纪历代善画名人，及言平日一家之长，师某人已矣。予以为再添言所以，方尽其意。如董源则曰“山是麻皮皴，水是索水，松是爪离”之类；言马远则曰“山是大斧劈，兼丁头鼠尾，松是车轮蝴蝶，水是斗水”，则二人之规矩已寓目前，而后之观其画者亦易矣。虽欲补之，必得自擅其术，记多识多方可也。予尝以画语姑苏周臣、冯表，以医语吾杭孙钝吾侄，惜其相与叹息而已。噫！
　　○书画难易予尝问能书之人：真草孰难？咸以正书难也。盖以真难方正，草可掩饰耳。后读史，方知果然。史称张长史始同颜鲁公学正书，张知不及颜，遂去而学草，此可知矣。又尝问友人沈懋学仕：“书与画孰难？”沈曰：“画易。”予曰：“何以见之？”彼以画使学某，则看者亦知是某画也；书虽学某书，看者亦可知似某书耶？予戏曰：“可以教矣。”盖《画记》载：吴道子学书于张颠、贺知章不成，因工画，遂深造妙处。此又知难易之分也。
　　○异情唐玄宗于兄弟而友爱，同于一帐，则未闻孝养者何也？华歆与管宁、邴原相友之厚者，则其志趣必一也，何善恶之不伦？子路刚强，弥子瑕以色悦人者，同与婿友，不知何以相处？
　　○虎伥亡人为虎食，魂从于虎，字书谓之虎怅，亡解。凡虎之出入，则引导以避其凶，故猎者捕虎，先设汤、饭、衣、鞋于前，以为使之少滞，则虎不知，以落机阱；否则为虎发机，徒费猎心也。及虎为人所捕，又哀号于其所在，昏夜叫号，以为无复望虎食人矣，若为其复仇然。予将信将疑，昨见《说郛》所收东坡之老僧化虎事，与昔所闻相符，不觉叹曰：“伥哉！果死不认尸而不知所以致死哉！夫生既被虎食矣，死反为虎之役；幸而虎毙，又从而号哭之，何其愚耶？不自疚耶？”呜呼！小人竭财俯首，以附权贵，为之鹰犬，以备指挥，却乃张皇声势，残人害物；一旦冰山既崩，仓惶莫措，无复有望，反惜其死而悲痛，不悟其非。岂非虎之伥，亡欤？岂非虎之伥，亡欤？
　　○牛羊食草凡草木经牛啖之必茂，经羊啖之多枯，故谚曰：“牛食如浇，羊食如烧。”意以二物皆畜类而草食者也，何相反之如是？静思牛土蓄，土能养物也，故牛色苍而庞厚，有春生之象焉，闻死而觳觫，亦好生之意也；羊金畜，金主杀伐，故羊色白而气腥膻，有秋杀之象焉，见死而无惧，亦喜杀之性也。二物禀性既异，必其口中涎沫亦具是性，故草木之茂枯者，生杀之气致然耳。赘此以俟博物君子。○家野禽凡家禽鸡鸭之类不能飞，野禽即能飞者，家食雌抱伏而雄不抱伏，得阴气之多，故凝滞而不飞；野禽雌雄皆抱伏，故飞。
　　○食咸加渴食酸止渴渴者，缘心火炽而肾水涸也，肾气盛而心气平，则不渴矣。食咸则加渴者，咸走肾而泻肾，泻肾则水愈涸；况咸能补心，补心则火愈炽，故加渴也。食酸则止渴者，酸走肝而泻肝，泻肝则火不炽；况酸能益肺，益肺则水自生，故止渴也。○利古人以诚意正心观人，今观人于利上明白者，可谓君子矣。予尝见数友，利心一发，则虽父子兄弟，素厚朋友，即反心而不顾。呜呼哀哉！末世何人心之不古耶！
　　○刺纸予少年见公卿刺纸，不过今之白录纸二寸，间有一二苏笺，可谓异矣；而书柬折拍，亦不过一二寸耳。今之用纸，非表白录罗纹笺，则大红销金纸，长有五尺，阔过五寸，更用一绵纸封袋递送，上下通行，否则谓之不敬。呜呼！一拜帖五字，而用纸当三厘之价，可谓暴殄天物，奢亦极矣。《资暇集》中以唐门状竞用善纸，叹其巧谄，而谓祢正平生于今日如何？予以使李济翁生于今日，不知又如何诋辩也！
　　○将术为将者多不善终，虽岳武穆亦然。天道好生；戕生，罪也。术数之高者，终罔得吉，故京房、郭璞，不得其死，泄其化机，神不容也。
　　○永乐大典成祖命胡广、王洪等编成一书，名曰《永乐大典》，计二万二千八百七十七卷，一万一千九十五本，目录六十卷。其表文尝见于《覃精隽》中，然亦不叙中之事实，徒具望洋之叹而已。呜呼！《御览》、《元龟》，不过千卷，人间亦不可得矣。《大典》动以万计，安能使世传也哉？
　　○气类相感予尝见屠儿杀猪者，眼似猪；割羊者；眼似羊；以其日夕与此物气类相感所至也。故婴儿尤类乳母面貌，可知矣。《后汉书》载：挹娄国人，穴居好养豕，食其肉，衣其皮，涂膏于身，以御风雨。此人之所以似兽也。
　　○久思神助吾母少未读书，颇信佛法，归吾父时，见同类诵观音经，心甚爱之，然以不识字为恨，心恒欲念之，每一番叶，徒闷而退。一夕，梦金衣大僧合掌向曰：“能伏灾风火，普明照世间。”举此二句数次，觉时似有得焉。明发启视此经，不复龃龉，随口如注矣。自是书亦可通。人尽异之，予则以为心久静则慧生，况朝夕心思所致，本体之明，故弗为之助也。但二句固即本经，而其义又似释氏禅教，此亦不可知耳。果真有所谓佛耶？
　　○李易安赵明诚字德甫，清献公中子也，著《金石录》一千卷；其妻李易安，又文妇中杰出者，亦能博古穷奇，文词清婉，有《漱玉集》行世。诸书皆曰与夫同志，故相亲相爱之极。予观其《叙金石录后》，诚然也。但不知胡为有再醮张汝舟一事？呜呼！去蔡琰几何哉？此色之移人，虽中郎不免。
