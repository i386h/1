<!-- { "loadSidebar": true } -->
　　其后黎利亦困，遣人进前安南王三世嫡孙表，乞立，辞甚恳，朝廷以为文庙诛讨，本求陈后，今既在焉，姑从之。后数年，复为黎利所篡，朝廷又欲加兵，会利遣使来贡，谢罪请命，因立为安南王，贡献不绝。嘉靖间，久不入贡，其下莫登庸又篡之。十八年，朝廷议将征之，遣兵部尚书毛伯温先往喻焉，遂伏罪，革其王爵云。
　　○十二生肖地之肖属十二物，人言取其不全者，予以庶物岂止十二不全者哉。予旧以地支在下，各取其足爪，于阴阳上分之。如子虽属阳，上四刻乃昨夜之阴，下四刻今日之阳，鼠前足四爪，象阴，后足五爪，象阳故也；丑属阴，牛蹄分也；寅属阳，虎有五爪；卯属阴，兔缺唇，且四爪也；辰属阳，龙乃五爪；已属阴，蛇舌分也；午属火，马蹄圆也；未属阴，羊蹄分也；申猴五爪，酉酒鸡四爪也；戌狗五爪也；亥猪蹄分也；此或庶几焉。予又思蛇、兔且取唇舌，他物之足爪亦岂无如十二物者哉？夫十二支固属阴阳，皆于时位上见之，易封取象亦然也，惟理义之存焉耳。如子为阴极，幽潜隐晦，以鼠配之；鼠藏迹也。午为阳极，显明刚健，以马配之；马快行也。丑为阴也，俯而慈爱生焉，以牛配之；牛有舐犊。未为阳也，仰而秉礼行焉，以羊配之，羊有跪乳。寅为三阳，阳胜则暴，以虎配之；虎性暴也。申为三阴，阴胜则黠，以猴配之；猴性黠也。日生东而有西酉之鸡，月生西而有东卯之兔，此阴阳交感之义，故曰犯酉为日月之私门。今兔舐雄毛则成孕，鸡合踏而无形，皆感而不交者也。故卯酉属兔鸡，辰巳阳起而动作，龙为盛，蛇次之，故龙蛇配焉。龙蛇，变化之物也。戌亥阴敛而潜寂，狗司夜，猪镇静，故狗猪配焉。狗猪，持守之物也。私忆如此，未见出书，姑存于稿。
　　○风雷雨电四像风雷雨电四者，阴阳之气而已，然而变化不测，则固有神寓于其间，亦何肖形怪异，如今之塑者耶？予尝思得之，勉强以为之解：风雷在天，天乃乾焉，乾则配属戌亥也，是以风伯之首像犬，雷公之首像豕；雨为水，水者坎也，坎为中男，故雨师之像似士子；雷取象于震，震则巽之对也，故有雷公电母之称，巽为长女，其像妇人而已。四神取义如此，不知道家又别有说乎？
　　○水高于山《北征录》云：“阔滦海子有山如长堤以限水，海子甚阔，望之杳无泮岸，遥望水高如山，但见白浪隐隐，自高而下。天下之物，莫平于水，独此水远见如山之高，近处若极下，此理竟不可晓。明日，太宗语之曰：‘朕每归语人，少有信者，汝等今见方信。’”此水周围千里，斡难、胪朐凡七河注其中，名曰玄冥池。予忆或者地形远近高卑不同，故见之异也，否则诚为异理，故录出之。○铁树开花予友乌镇王天雨济，为横州州判，尝云：横之驯象卫指挥股贯家，有盆树一株，高可三四尺，干叶皆紫黑色，叶小类石楠，质理细厚。问于主人，曰：“此铁树也，每遇丁卯年则花开，四瓣，紫白色，如瑞香，较少圆耳，一开累月不凋，嗅之有草气。吾父生时花，今复二次矣。”予以谚谓事难成者，则曰“须铁树开花”，然则果有此树耶？
　　○四云四星草莽曰山云，鱼鳞曰水云，烟气曰旱云，水波曰雨云；瑞星曰景星，妖星曰彗星，流星曰飞星，有吉有凶者也；又有客星，随星色大小占以名之也。前出《吕氏春秋》，后出隋、晋诸志。
　　○上任忌正五九月今官府到任，每忌正、五、九月，远见《南史》，术家皆无所据。予意三月之建，乃寅午戌也，寅午戌属火；臣音为商，商属金，恐火之克于金，故忌之。未知是否，记此以俟博识。
　　○西湖帝王宅吾杭西湖，山水之秀甲天下；杭人之英俊乃所孕毓。故湖涸而于肃愍公被戮，湖水平堤而状元出。予尝往来于中，戏语人曰：“此湖四山围合，东逼于城，有能填湖作地，开移城郭，面江背山，以城中为明堂，皋亭、五云为其左右，真帝王之居也。”昨读《幕府燕谈》，五代时果有术者说钱Α曰：“若填湖为宅，可王千年，此地不过百年也。”钱曰：“岂有千年帝王者哉！”因知古亦有如予言者，因忆使Α如术者之言，则钱氏或绝，而继王者遂因其地而久焉，是亦谓之千年也。笔之以俟变迁。
　　○天开眼马浩澜洪，杭诗人也，最善南词，有《花影集》行世，于予为忘年交。尝言少时夜行，忽闻空中砉然有声，举头观之，青天中如瓜皮船一条，其色苍黄，随开随合。明发，闻人言，昨夕天开眼，此或然也。予因对曰：“天乃阳气所就，此正欠缺之际，故见其本体之色，理当随合，否则不足为天矣；若地之裂，则质也，故不能然。俗称开眼，何谬哉！”马首肯久之。今复闻有天开眼，追思曩时，逾十五载矣。马君不可起也，志之。
　　○鸠予尝至山东沂州，偶见一鸠，羽毛皆灰白色，骇之，且询土人曰：“鸠，苍班者，此何异也？”土人曰：“此地惟有一色，尚白胜者，不知其有苍班。”后至临淄，见皆果然，而声亦小异。是知物不可以不见者为奇耳。
　　○如此江山亭杭城旧有如此江山亭，在吴山天圣观。国初，庐陵张光弼尝酌酒赋诗亭中，相继作者，并为一卷，后遗落于吾里景隆观道士史志中处。予少年亦尝见于其徒。前有数诗，后有喜禾周鼎跋语，语多感慨，意复周匝，因而录之，惜未全也。其跋曰：“如此江山者何？有所感而言也，不费词而无穷之感系焉。使倒言之曰：江山如此，则直致之词，无他感兴矣。昔尝有亭，而为是名，遐想作亭之人，何如其为人哉！必宋亡遗民，有为而作。越若干载，垂斯亭而觞咏者，为一笑居士庐陵张昱光弼。”于时元社既屋，膻胡之遗污我江山者，前之日如此，今之日不如此矣。宋故邸未沦于元，此江山也；沧之后，如江山何？居士之为此游，一俯仰间，何如其为感也；作亭者之感尚浅，游者为益深也。游后又无亭矣，而同游之客与追和者，今亦皆游地下矣，惟诗卷存，独居士名章章然，他或仅附骥耳。予不自知其他日亦仅附否耶。
　　○庚申甲子修仙家崇尚庚申、甲子者，盖甲为阳木而主生，应肝魂也；庚为阳金而主杀，应肺魄也。仙家欲炼气为纯阳，而魂魄常存于舍，故守之也。且甲子在六旬为始，庚申在六旬为终，修炼家以此为要日，而外丹亦用之也。
　　○吴江长桥《辍耕录》载：吴江长桥始于泰定乙丑，僧从雅作也。后九年，守的斤海牙作巨阁以奉观音，极言其侈大。又见宋郑毅夫诗曰：“三百栏杆锁画桥，行人波上踏琼瑶。插天くぐ玉腰阔，跨海鲸鲵金背高。”亦言其壮丽。以今视之，一庸匠可为也。然是桥不过泄淞江之水于太湖，何必如此之壮丽也？此的斤虏奴之不仁耳。旧桥洞凡七十有二，今止五十四也。但思未桥之先，不知水势何以导之。○王孙不识天文宋王应麟厚斋，博学雄文，高出一时，所著有《玉海》、《困学纪闻》等书，可谓无书不读者也。然于天文，似不知者。观其论三星在天，以为其说有二：毛氏以为参，郑氏以为心，不能定论。殊不知参乃两肩、双足，三为心，则七星也，心则三而已。又曰：三国之时，月犯心星，昭烈殂，是蜀为正统；他日荧惑守心，而魏文殂，又不同也，亦不能断。殊不知三国鼎立，二十八宿各有分地，就同犯星宿所犯之日，又各所按也。如五胡乱华之时，而荧惑不见，魏臣纷纷莫决，崔浩以日辰推之：庚午之夕，辛未之朝，庚与午皆主秦，辛为西夷，今姚兴据咸阳，是荧惑入秦矣。诸人笑之。后秦中果旱，明年，姚兴死，使知当时犯心、守心之日，即蜀、魏行事，必能占之。及于月落参横之解，自言未尝考参之出入以定月落，是何言耶？及宋孙奕季昭作《示儿编》，亦可谓博学者矣。观其言曰：二十八宿以四方为名者，惟东壁、东井、南箕、北斗。殊不知二十八宿之斗，乃南斗也，北斗乃紫微垣数。又解井在参东，故称东井。殊不知参宿中有玉井星，此井星又在玉井之东，故名。如室、如壁，相连而一义者，壁居室之东，故名东壁。箕与斗相连共名，汉津箕在斗南，故名南箕北斗。彼以箕斗是人日用之器，相对而言，故云箕南斗北，可笑可笑。呜呼！若二人者，何独不究于是耶？
　　○浙省歌括浙省十一府、七十二县、一州，成化间分县后，共七十六矣。盖台分太平，湖分孝丰，金分汤溪，有演成歌括，如指诸掌。歌云：“杭九嘉湖七，台严皆六邑。宁衢与温五，绍金八处中。”可谓捷径矣。
　　○琼花园《齐东野语》载：琼花惟扬州后土祠有之，绝类聚八仙，但色微黄而香。宋仁宗、哲宗时，尝移植禁苑，逾年遂死，载还复敷荣焉。后惟宦者陈源，取孙枝接于八仙根上，至今流传，杭褚家堂琼花园是也，然香色亦少异矣。予考《尔雅》、《本草》诸书不载，惟《扬州志》曰：“唐所植也，至正间枯死。”意唐至元，殆数百年，显显于世；而至正迄今，无二百岁，不惟琼花不传，而聚八仙亦不知何似者。且杭志修于咸淳，而修于洪武，宜其近于二书也，而琼花园亦不见载。尝疑其二书伪言也，昨偶至褚堂一土地祠，见古碑一通，然后知祠名通圣，即琼花园之地。春称时即庆忌宅基，神乃褚遂良九世孙，褚堂之织绫锦，由于此神始之也。因知二志失收。
　　○蝗《尔雅》以蝗有四种，予所见者灰黄二色，大率于苗之心叶根节尽食之，或者四种寓于二色，不可知也。才飞即交，数日产子如麦门冬。后数日，中出如黑蚁子八十一枚，即钻入地中，《诗》注“螽斯一产八十一子”是也。其子入地，来年禾秀时乃出，旋生翅羽，遇腊雪大，则入地至深，坡诗“遗蝗入地应千尺”是也。其飞止跳跃，所向群往，无一反逆者；渡水则后衔前翅，由然若绳索之状。一县之地，或食其半，或食一角，有相邻而不食者，有逾山渡河以食者，殆若真有神役也。传以谓战死之士冤魂所化，理或然也。《淮南子》又谓鱼子之变，非也。盖此物畏水，而旱则生，所以雪大深入于地。浙土亦尝飞来，亦尝下子，明年绝不生者，江南水田也，岂有鱼子畏水者哉！

