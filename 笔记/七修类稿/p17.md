<!-- { "loadSidebar": true } -->
　　○沈万三秀国初，南部沈万三秀者，甚富，今会同馆是其故宅，后湖中地是其花园，京城自洪武门至水西门，乃其所筑。太祖尝犒军，万三欲代出犒银，上曰：“朕有百万军，汝能遍济之乎？”对曰：“每一军犒金一两。”上曰：“此虽汝至意，不须汝也。”由此遂欲杀之。太后苦谏：“彼固富敌国，然未尝为不法事，奈何杀之？”得流云南，其婿馀十舍，亦流潮州。今闻二家子孙尚富，富乃点化之术也。详《近峰闻略》。
　　○张士诚始末略张士诚，泰州白驹场民。至正十三年，与弟士义、士信、士德、壮士李伯升等攻陷泰州。十四年僭王号周，建元天佑。十五年据高邮。十六年由通州渡江，遂陷苏州，以承天寺为府，遣兵陷湖、常、松江诸路。七月，攻破杭州，丞相达识帖睦尔畏遁，或以苗军杨完者，勇猛有军，引其党自嘉兴击败士诚。然完军尤残虐也。十七年，太祖驻师金陵，既与接境，虽常通书，被其拘使，遂用师京口、溧阳等地，互有胜负。三月，命徐达攻常州，擒其弟士德。母痛，令士诚请和，每岁输粟十万，金币若干，太祖初许之，后复书，数其开衅、拘我使臣之罪，每岁要粮五十万，归使等事。士诚不报，浙省左丞达识则请命于朝，授士诚太尉，遣参政周伯琦招谕之，被其留吴。至二十年，辟土益广，南自绍兴，北至济宁，太祖发迹之地，亦遣其将李济据之，时皆称张吴王。
　　太祖欲取士诚，谋于刘基，基曰：“方今陈友谅据上游，名号不正，兵力且强，宜先取之。友谅既平，取士诚如探囊中物耳。”太祖用其言，始置之。二十三年，复据杭，元因以弟士信为平章。二十五年，太祖命遣徐达、常遇春等水陆并进，遂克泰州。明年，克高邮、兴化。又明年，祭江告神，大举伐之，数士诚之罪曰：“私贩盐货，行劫于江湖，兵兴则守，聚凶徒负固于海岛，其罪一也；又恐海隅一区，难抗天下全势，诈降于元，坑其参政赵琏，囚其待制孙，其罪二也；厥后掩袭浙西，兵不满万数，地不足千里，僭号改元，其罪三也；初寇我边，一战而生擒其亲弟，再犯浙省，扬予直捣于近郊，首尾畏缩，又乃诈降于元，其罪四也；占据浙江钱粮，十年不贡，其罪五也；阳受元朝之召，阴行假王之令，挟制达丞相，谋害杨左相，其罪六也；知元纲已坠，公然害其江浙丞相达识帖木尔、高台大夫曾化帖木儿，其罪七也；诱我叛将，却我边民，其罪八也。”诏谕江南，使常遇春等先攻湖州。湖州既疲，然后移兵姑苏。秋，攻湖州弁山水寨，与五太子大战、遇春稍却，薛显率舟师直前奋击，败之，五太子及宋暹、吕珍等以旧馆降。五太子养子，本性梁，短小精悍，平地能跃丈余，又善没水；暹、珍骁将也，诚倚之。至是夺气。继而张天祺、李伯升亦降，于是达军直捣姑苏。十一月癸酉，围姑苏，达督军攻娄门，士诚出兵拒战，指挥副使茅成左胁中矢，死之。于是攻围益急。
　　吴元年丁未，太祖又以书谕士诚，书略曰：“帝王之兴，兵势相加，乃为常事。天命所在，岂容纷然；虽有智者，亦当革心顺天，以全身保族，如汉窦融、宋钱ㄈ也。今尔能附顺，其福有余，无为困守孤城，自取灭亡。”不报。伯升知其势急，使客诣士诚门说降。又不报。六月，士诚既被围，久欲突围决战，觇阊门少疏，将奔；遇春觉其至，分兵北濠与斗，久未决；士诚复遣参政黄哈喇把都率兵千余助，又自出兵山塘为援，阵少却。遇春抚王弼背曰：“军中皆称尔为猛将，能取此乎？”弼遂挥双斧往击，敌势转，遇春率众乘之，士诚兵大败，溺死沙盆潭甚众；士诚马惊，堕水几死，肩舆入城，忽忽不出。一日，士信张幕城上，踞银椅，与参政谢节等会食，左右方进桃，未及尝，忽飞炮、碎其首。九月，城将破，熊天瑞教城中作飞炮以击城外，虽多中伤，奈城中木石俱尽。达督将攻破葑门，城遂陷，时八日辛已也。达又遣李伯升往谕，士诚自径，伯升、赵世雄抱解，舁出舟中，闭目不食，至龙江，坚卧不起，舁至中省，竟自缢死。
　　○陈友谅始末略陈友谅，沔阳渔人子也。与其弟友仁、友贵，至正中，聚众剽掠于村落，官军累讨不能平，率所聚往从罗田徐寿辉。盖徐初起红巾，其时甚盛，国号天完。友谅至，使隶元帅倪文俊下，友谅心不平。十七年，文俊谋杀寿辉不果，奔黄州，友谅乘衅袭杀之，遂并其军，自称平章。十八年，陷安庆，守将余阙死之；复陷龙兴路并瑞州。时寿辉闻而欲徙都之，友谅忌其来，不利于己，不从。寿辉固引兵发汉阳，南下江州；友谅阳为出迎，伏兵城西，俟寿辉入而闭门，伏发，尽杀其部属，惟存寿辉，徒拥虚器而已。还，以江州为都，自称汉王，改元大义，事权一归于己，遣将康泰等寇邵武等府，又遣将陷吉安、抚州、赣州、襄阳等府。陷信州，则守臣伯颜不花的斤死之，声大势重，统有湖湘江右。二十年，挟寿辉率舟师以行，谋死寿辉于采石江中，及来，隐池州、太平等府，遂与天兵接战，连年互有胜负；遣将张定边陷安庆，复犯建康。
　　太祖乃下令诸将曰：“观其所为，不灭不已，尔等其厉士卒以从。”大将军徐达进曰：“师直为壮，今我直而彼曲，焉有不克。”翰林学士刘基曰：“取威制敌，以成王业，在此时也。”遂督诸帅，率舟师乘风溯流而上，遂克安庆，长驱向江州，分舟师为两翼，夹击友谅，大破之。友谅挈妻子奔武昌。友谅忿其疆场日蹙，乃作大舰来攻洪都，自为必胜之计，载其家属百官，空国而来，以兵围城，其气甚盛；兵戴竹盾御矢石，攻城，城且坏。守将朱文正、赵德胜、邓愈督诸将死战，且战且筑，城坏复完。友谅尽攻击之术，而城中备御随方应之。已而，德胜中流矢死，内外阻绝，音问不通，文正乃遣使诣建康告急。太祖亲率诸将，发舟师二十万，进次湖口，自友谅围洪都，至是凡八旬有五日。闻援兵至，即解围东出，与我师遇鄱阳湖之康郎山，实至正廿三年七月也。
　　乃与书曰：“昨兵对泊潴矶，尝遣使赍往事，不睹使回，公度量何浅浅哉！大丈夫谋天下，何有深仇？自辛卯以来，天下豪杰，纷然并起，英雄兴问罪之师，挟天子以令诸侯，今淫虐之徒，一扫而亡之，湘阴刘氏，亦惧而往，此公心腹人也；部下诸将，自此而夷，江淮英雄，惟存吾与君耳，何乃自相吞并。公今又将舟骑与吾较胜，公之土地，吾已得之，纵使力驱骑兵来死城下，不可再得也；设使公侥幸外逃，亦宜修德，勿作欺人之寇，却帝名而待主可也。不然，丧家灭姓，悔之晚矣。”逡巡至于戊子，我师分为十二屯，徐达、常遇春等诸将击败其前军，军威大震。明日，诸军接战，至晡，东北风起，燔其水寨舟数百艘，其弟友仁、友贵及平章陈普略皆燔死，遂不敢出，然势犹盛也。
　　又与之书曰：“方今取天下之势同，讨夷狄以安中国，是为上策；结怨中国而后夷狄，是为无策。曩者公犯池州，吾不以为嫌，生还俘虏，将欲与公为约从之举，各安一方，以俟天命，此吾之本心也。公失此计，乃先与我为仇，我是以破公江州，遂蹂蕲黄汉沔之地，因举龙兴十一郡，奄为我有。今又不悔，复起兵端，既困于洪都，两败于康山，杀其弟侄，残其兵将，捐数万之命，无尺寸之功，此逆天理，悖人心之所致也。今乘尾大不掉之舟，损兵弊甲，迟迟与吾相持，以公平日之暴，正当亲决一战，何徐徐随后，若听吾指挥者，无乃非丈夫也乎？公早决之！”辛卯，复联舟大战，自辰至午，敌兵大败，友谅夺气，其将张定边欲挟之退保鞋山，为我师所扼，不得出，敛舟自守，不敢战。是夕，我舟渡浅，泊于左蠡，与友谅相持者三日。壬戌，友谅冒死突出，将奔还武昌。太祖麾诸将邀击之，舟联比随流而下，自辰至酉，力战不已，友谅中流矢，贯睛及颅而死，诸军溃散，实八月二十七日也。其时擒太子善儿。友谅自称帝至死，仅五年余，年四十四。定边乘夜以小舟载友谅尸及子理，径趋武昌，立理为帝，改元德寿。二十四年，天兵克武昌，擒之，悉平。
　　右陈氏始末如此，我太祖书辞如此，陈亦可谓敌也；使刘伯温不劝上先伐之，养势再大，欲一时克除，亦难矣哉。观其初犯建康，臣下欲城降者，有欲走据钟山者；及战龙江石灰山，《功臣录》皆曰：杀伤相当。战鄱湖则御舟胶于沙滩，韩成假帝投水，使无金木相犯之日，以决一胜，岌岌乎殆哉！然而天命有在，固不能逃贯睛之流矢也耶。
　　○韩山童至正十一年，黄河决，参议贾鲁欲建不世之功，首劝脱脱丞相开河，以复大禹故道。山东连荒，复集夫数十万；民恐，已思乱矣。而栾城人韩山童，自祖父以白莲会烧香惑众，至山童，因枣阳有男，周岁暴长四尺，皤腹如世所塑布袋和尚者，遂倡言弥勒下生，天下当乱。又阴凿一眼石人，预埋当开河道，镌其背曰：“莫道石人一只眼，此物一出天下反。”掘者得之，惊诧而倡乱矣。河南江淮之民，翕然从之，刘福通等共尊山童为主。然为官兵捕急，山童被擒，其妻杨氏与其子林儿，逃之武安，福通等据朱皋。十五年，攻破罗山、舞阳、叶县，又陷汝宁光，心二州。自砀山夹河，迎林儿为帝，号小明王，以杜遵道等为丞相，诈称徽宗九世孙，国号宋，改元龙凤。伪诏略曰：“蕴玉玺于海东，取精兵于日本，盖以宋广王死崖山，丞相陈宜中走倭之故。”又陷汴，拆鹿邑太清宫材为殿居之。后朝廷发师诛讨，福通奉伪主遁安丰。然而乱阶既成，其党毛贵、田丰、李武、崔德等，四出攻掠，天下扰扰，寻俱败死。独林儿直至二十七年方死，盖不为天兵所讨故也。
　　○徐寿辉徐寿辉，又名贞，蕲州罗田人，生平以贩布为业。至正十一年，天下已乱，有浏阳彭和尚，能为偈颂，集众念佛，心欲为乱。一日，徐浴于盐塘，身起光芒，众乃惊异，遂与麻城邹普胜等倡为妖术，立徐为主，举兵以红巾为号，据蕲水，陷黄州，称国天完，改元治平，近远响应。于是遣徐明远、丁普朗等，尽陷湖广之什七，复遣项普等略徽、饶诸州，遂犯昱岭，入杭、湖，为董抟霄所败。十三年，诏平章卜颜帖木儿等合兵讨寿辉于蕲，寿辉遁去，擒其伪将四百人。十九年，其将陈友谅迎寿辉于江州。二十年，为陈弑之，然徐死矣，其下友谅等大乱，东南尤为盛也。
