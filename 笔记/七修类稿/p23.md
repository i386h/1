<!-- { "loadSidebar": true } -->
　　太祖受朝贺毕，左相国宣国公李善长奉册宝，立妃马氏为皇后，立世子标为皇太子。皇后册曰：“天眷我家，启运兴王，出自衡门，奄有四海。为君为后，可不慎钦？君以仁政，慎于在位，抚黎庶而统万邦；后以懿德，慎于治内，表六宫而母天下，长久之道也。咨尔马氏，同勤劳于开创之时，为家成国，内助良多。今以金册宝文，立尔为皇后，其敬乃职，耿光后世。于戏！慎戒之。”皇太子册曰：“国家建储，礼从长嫡，天下之本在焉。朕起自田野，与群雄角逐，戡定祸乱，就功于多难之间。今基业已成，命尔标为皇太子。于戏！尔生王宫为首嗣，天意所属，兹正位东宫，其敬天惟谨，且抚军监国，尔之职也。六师兆民，宜以仁信恩威，怀服其心，用永固于邦家。尚戒慎之！”以李善长、徐达为左右丞相，诸功臣进爵迁秩有差。

　　●卷十二 国事类○本朝内官专权内官专权，自古为然。本朝宣德前无也。正统间王振，天顺间曹吉祥，成化间汪直，弘治间李广，正德间刘瑾，然年久害大，惟王振也。盖英庙幼冲，即已擅柄，第为张太后所制，盛极，致有土木之变，车驾蒙尘，天下骚动，此固国家之大数，亦振之酿成而势移人主故也。曹、李虽权倾一时，九卿执政者尚未俯首，但敢怒不敢言耳。而汪直一时公卿多为屈膝，故有“都宪叩头如捣蒜，侍郎扯腿似烧葱”之诮，致人之死尚寡焉。刘瑾则又假公成私，查钱粮，完勘合，动辄抄拿，而又访察罗织文臣，往往罚米枷号，有钱则生，无钱则死矣。内官一差，即要万两谢恩，上下交征也。一日朝罢，见御道上一纸，取视，乃假名檄文，欲诛谨者。瑾即下殿入班，分五品以下，午门外跪问。天暑，死者数十人，余又下狱。后王振死于土木，汪直下狱死，李自服毒死，曹、刘俱谋逆死。后之人当为之戒也。
　　○杨、邓钟山诗太祖初如会稽，杨廉夫见，令赋《钟山诗》，廉夫援笔立就曰：“钟山千仞楚天西，玉柱曾经御笔题；云护金陵龙虎壮，月明珠树凤凰栖。气吞江海三山小，势压乾坤五岳低；愿效华封陈敬祝，万年圣寿与天齐。”太祖曰：“此诗值一千贯。今日庶事方殷，姑赐五百贯。”过日，涂人邓伯言见，亦命赋《钟山诗》。稿既呈，中一联云：“鳌足立四极，钟山蟠一龙。”上大喜，以手拍案高诵之。邓以为怒，惊死于墀下，扶出东华门始苏。然二人后俱以布衣卒。
　　○罗良罗良，字彦温，福建汀州长汀人。至正四年，漳州贼李志甫围漳城，守将战败，良乃倾家募兵，从江浙平章百花讨平之。论功为最，奏授长汀尉。十一年，龙溪狱囚反，杀元师月鲁帖木儿，掠财焚舍；良以兵擒之帅府，版署漳浦主簿。继而贼吴仲海等杀千户福良，陷南胜等县；良又平之，镇将举授南剑土翼千户。是年，夏天完将詹天骥，陷龙岩等地。逼取帅府郡县印绶；良裒所部兵巷战，斩天骥等三人，杀贼无算，帅府上其功，以良署新翼万户。十三年，福贼康子政围副省城，官军莫敢当；帅宪两府，以礼致良；良遂募兵千人，沿海夜进，直抵城下，与贼死战入城，夜复引敢死士缒城杀贼营，往返数日，贼见药箭，惊曰：“漳州罗万户军何以至此？”各散去，围解；奏授印符，俾长万夫。十四年，泉州安溪贼李大等，焚柳营江，陷长泰等县；良潜济江，出不意，四出追杀，一贼莫能窜。继又南胜贼夏山虎攻漳，声势甚急；良率兵出战，馘之；长泰、龙溪贼相继生发，良皆平之；州守遂引同摄州事，抚绥其民。十八年，南胜贼李国祥挟潮贼王猛虎等陷南绍屯府，良悉平；朝以良为漳州总管，子安宾袭万户。二十年，天完将林国庸又攻漳之近县，良画策遣府判柴十二等掩击之，败去，一时龙岩诸县皆复。二十一年，漳浦贼陈世民自秦王，陷漳浦近地，势甚盛；良遣同知刘君玉，万户帖木儿海牙等水陆并进击，世民走潮，贼众自杀其首请降；遂以功拜福建行省参知政事，兼守漳州。二十二年，潮贼金荣杀江西省平章朵列不花，据城为叛；良遣同知刘文远入潮谕之，贼畏良威德，尽献所获印符。潮之艘，出没海屿，暴掠尤甚；良檄同知刘君玉以舟师御之，贼惧威，灭迹海外。番夷仰良政化，亦浮驿听命。朝廷嘉其功，转资政大夫，升本省右丞兼广东道宣慰司都元帅，仍守漳州。寻命与江西右丞迭里必实合兵复潮，潮贼陈国珍构合红巾以拒；良大发兵，遣同知刘君玉率都事郑衍等军民职官数千人，兵数万，分道水陆齐进；裨将张德、赵璋战没，军士愤激，连拔其寨三十，追至潮阳；国珍因奔入海，良伏兵袭杀之。先是，梅州伪指挥倪兰，与潮贼犄角；良板授义士侯如卿率乡兵要截贼道，执其帅以降。
　　良每击贼，专以设伏取胜，药弩挫敌，远近畏其名；为政节用，养士不吝；民有控，核情剖理，庭无留狱；定赋必均，课农必慎。漳始置屯田而无府署，每岁，漳、泉镇将率兵耕获，岁终更代，甚为民病。良奏立万户府，置于百长，选吏给印，分田赐牛，入耕出战，军无多取，人无远输，食足兵强。有流来者，必抚而衣食之，故虽乱世，漳则熙怡，民乐为之用，各尽其力也。每岁又遣僚佐具舟，由海运粮抵辽东，以给行在官军，贡方物以资国用，举朝叹异。元主嘉其忠，解衣赐之，特授光禄大夫，进封晋国公。
　　先是二十二年，陈友定为福参政，复汀州，遂有据福之志，威迫平章燕只不花，所收郡县仓库，悉为家资，不顺者辄加杀戮，威振闽中。至二十五年，复败我太祖将胡深，元以有功，加升平章，遂发兵诸郡，远近献城，以成窃据。独良卓然不屈，梗于漳州，慨然叹曰：“噫！贼乃人为乎。”遂以书责之曰：“足下为参政，国之大臣也。汀州之复，是乃职耳，可以功而自恣邪？燕只平章，足下之僚长也，可以威而迫之邪？夫非其君命而得郡邑者，人人皆得而诛之矣。今郡邑之长，君命也，固不可以加戮；百司之职，君授也，固不可以加窜。足下破郡邑而为家资，驱官僚而为臣妾，口言为国，心实私家；跬步之际，真伪甚明，不知足下将为郭子仪乎？将为曹孟德乎？今又窃据全闽，背逆无道，不为君诛，将不为天诛乎！”友定大怒，益发兵攻漳州，檄曰：“早降则终亨富贵，不降则噍类无遗。”良使三千人，操强弓毒矢，伏于江东险处以俟之，且诫之曰：“但有他警，慎勿轻移胜地。”一夜，友定以兵千余人攻海仓塞，佯言夺海州，趁潮直下；警至，千夫长张石古等违良节制，悉兵赴之；友定兵遂渡柳营江，士卒惊骇星散；良迎战于马岐山，败绩，兵遂围城。连攻旬月，守城士卒，日夜不得休息；矢石殆尽，约储蓄可三日之需，皆伐果木，拆庐舍以代之。父老请曰：“江南道绝，天子万里，孤城无援，破在旦夕，况国朝之事又已去矣，元师守此，欲为谁邪？”良曰：“天子命我守此土，当与此土共存亡，岂可以畏死而贪生，舍义以从贼哉！”下令示以死守。
　　先时，有百夫长卢积者，因行军失律，良以法诛之；其子善征骁勇，复置之幕下，使领北城兵，因引贼入，良与巷战而死。其夫人陈氏，名德金，字怡清，良继室也。闻良战死，即投后园三尺鱼池，鞠躬匍伏自尽。初，友定攻城甚急，良谓陈氏曰：“国亡身死，理之正也。友定兵强，难以角胜；若来，吾义不可屈，必与决战而死。”又曰：“勇者不顾身，忠者不念家。今海内之盗，杀其父而子其子，戮其夫而妻其妻；吾死，汝可无死矣。”陈氏泣对曰：“妇人之义，有死而已。夫既能与国共存亡，我必能与夫同生死。”及是良死，其弟屯田万户罗三，亦骂贼不绝口死；良长子安宾，将兵救父，众散，亦自刎；壮士从良死者百余人。友定义良忠节，不掠其后。郡人哀陈氏之死，相与舁葬于绿江之滨，呼为烈妇冢。噫！良以一介之民，不俟王师，惟以义起，二十年而至公爵，武略固已多也；即其行政为国，势当乱离，虽文人学士、世臣名将，有不能处者，良则优为；则其天分之高、忠诚之才为何如哉！逮以部将违其节制，潜纳贼兵，遂至战死，乃天亡也；而妻子与弟守义，骂贼凛凛，亦死；一门忠烈，又为何如哉！余读《元史》不收，《闽志》又略，故特详考焉，提其大纲，略为立传，以激厉夫不忠不义不烈者。
　　○西茶易马考洪武四年正月，诏陕西汉中府产茶地方，每十株官取一株；无主者令守城军士薅种采取，每十分官取八分。然后以百斤作为二包，为引，以解有司收贮，候西番易马。后又令四川保宁等府，亦照陕西取纳。二十三年，因私茶之弊，更定其法，而于甘肃洮河、西宁各设茶马司，以川、陕军人岁运一百万斤至彼收贮，谓之官茶。私茶出境者斩，关隘不觉察者处以极刑；民间所蓄，不得过一月之用，多皆官买，私易者籍其园。仍制金牌，牌额篆文曰：“皇帝圣旨”，其下，左曰：“今当差发”，右曰：“不信者死”。番族各给一面，一面收贮内府；三年一次，差大臣赍牌前去，调聚各番，比对字号，收纳马匹，共一万四千五十一匹。自是洮河、西宁一带诸番，既以茶马羁縻。而元降万户把丹，授以平凉千户，其部落悉编军民，号为土达；又立哈密为忠顺王，复统诸番，自为保障；则祖宗百年之间，甘肃西顾之忧无矣。
　　自正统十四年，北虏寇陕，土达被掠，边方多事，军夫不充，止将汉中府岁办之数并巡获私茶，不过四五万斤以易马；其于远地，一切停止。至成化九年，哈密之地又为吐鲁番所夺，屡处未定。都御史陈九畴建议：欲制西番，使还城池，须闭关绝其贡易，盖以彼欲茶不得，则发肿病死矣；欲麝香不得，则蛇虫为毒，禾麦无矣。殊不知贡易不通，则命死一旦，安得不救也哉？遂常举兵扰我甘肃，破我塞堡，杀我人民，边臣苦于支敌之不给，而茶亦为其所掠也。弘治间，都御史杨一清抚调各番，志复茶法，华夷共称未奉金牌，不敢办纳。此盖彼既恐其相欺，而此则商贩无禁，坐得收利，特假是以为之词耳。
