<!-- { "loadSidebar": true } -->
　　●卷五 天地类○日本略日本国，《通鉴》前编以为吴亡子孙入海为倭，故倭自云吴泰伯后也。《墨谈》以为倭国有徐福祠，谓为福后，故中国呼倭为徐倭。似皆非也。盖仁山据《国语》“寡人达王于甬句东”数言而推之，非实有所本。徐福云者，诸书皆以福居檀、夷二州，号秦国，但属之于倭耳。其国在拘邪韩国之东，与朱、儋耳相近，或南或东，大小百余国，名各不同，多属之于日本。光武时始通中国，历汉、唐、宋、元，贡献不一，入寇亦不一。开皇、永徽间，则遣人来求佛经，学佛法。开元、雍熙间，则遣人来从儒受经，原由广东而来，由明越者，则始于唐德宗时也。洪武五年，遣僧祖阐无逸往谕，而后入贡。《功臣录》以为元年遣杨载，《考略》以为二年遣赵秩，恐皆讹其年分。盖二年、四年既贡，则五年又何复遣二僧胡？又因胡惟庸事，著之祖训，以其国奸诈，绝之。永乐间，三保太监招抚四夷，复通。尝见太祖与国初僧仁一初送祖阐无逸之诗，太祖诗云：“尝闻古帝王，同仁无遐迩；蛮貊尽来宾，我今使臣委。促猷通洪玄，倭夷当往至；于善化凶人，不负西来意”等句。一初诗云：“大明建国如虞唐，万方玉帛朝明堂。五百僧中选僧使，奉诏直往东扶桑。”又云：“飘飘瓶锡辞九重，大风四月开南风。游龙双迎浪花白，天鸡一叫东方红。”
　　○历法造历之法，虽以气盈朔虚，日月五星，推布挨算，然非至精至神之人不能也。故中星之定，自尧至今，亦差数度；气化推移，天道玄远，难一一知之耳。若夫授以成算，则中人可为；若《辍耕录》所载之法，固为要也，但中人之资，卒亦难解。今取其易知者，并予闻于灵台者，逐一书之于左，然后知起年、定闰、定立春二十四气，特易易耳：定年歌：“九年二月半，便是正月一。”谓前九年二月十五日，即今年正月初一日也，共九十七个半月，计二千八百八十日，六甲子转四十八周。
　　定闰月歌：“要知来岁闰，先算冬至余，更看大小尽，决定不差迟。”谓以今年冬至后余日为率，如十一月二十二日冬至，则本月尚多八日，来年当闰八月；如十一月小，当闰七月；若冬至在上旬，则以望日为断。
　　定立春歌：“今岁先知来岁春，但隔五日三时辰。”谓如甲子日子时立春，则来年己巳卯时立春，其刻数以后节气法推之。
　　节气歌：“节气与中气，但有半月隔；若要仔细推，两时零五刻。”如正月甲子日子初初刻立春，则己卯日寅正一刻雨水。余皆仿此。
　　又歌云：“要知明岁之春分，相冲对食。”谓前九年甲子日春分，甲食丙，子冲午，即丙午日春分。二十四气亦仿此，甲食丙，乙食丁，丙食戊，丁食己，戊食庚，己食辛，庚食壬，辛食癸，壬食甲，癸食乙；冲则子丑寅卯辰巳冲午未申酉戌亥。
　　○二台异草山东东阿县，季札卦剑之处，今建台焉。其地生草一种，能治人心疾，盖缘当时季子心许徐君剑也。故曾有歌云：“至今神物不磨灭，化为异草人争贮；异草何功争贮之？心疾不瘳须一茹。”又严州于陵钓台之地，无别草木，尽白茅也，盖表其洁清之意。予尝登之，亦有句云：“乾坤留节义，草木显清风。”亦指其事也。然二草皆可谓之奇。
　　○钟鼓节天下晨昏钟声，数固一百零八，而声之缓急节奏必然不同。自吾浙杭州歌曰：“前发三十六，后发三十六，中发三十六，声急通共一百八声息。”越州歌曰：“紧十八，慢十八，六遍辏成一百八。”台州歌曰：“前击七，后击八，中间十八徐徐发；更兼临后击三声，三通辏成一百八。”禁鼓一千二百三十声为一通，三千六百九十声为三通，在外更鼓三百三十挝为一通，千挝为三通。
　　○普陀洛迦山普陀洛迦山，在定海县东洋，其山有善财岩并寺，世以观音所居。天下善信人，常走拜到彼，时见善财或白莺哥，每每闻之。昨读元人张光弼诗，有“普陀山”一律，引以至寺作佛事七昼夜，祈见观世音、善财，随心应见，大众瞻仰，无不庆赞。诗曰：“丞相函香至此诚，愿深海水救群生；慈悲谓可消诸恶，征伐容将息大兵。金色圆光开宝髻，玉毫妙相络珠璎，手中示现杨枝露，愿洗干戈作太平。”据此，人言不诬也。吾想观音乃天地间幻身，随诚致之，人心趋向于此耳，岂真在于普陀耶？若然，则贼舟时来，寺之劫者何无神耶？
　　○黑云荡日大水入京嘉靖二十四年十二月二十以后，接连五日，时有黑块，大小不一，往来冲日，早暮人皆见之。二十五年六月二十五之夕，北京连雨，西山水发，涌入都城数尺，房屋多倒没，死者无算，直入皇城，其年无灾变者，岂非人能胜天意也？○空平洞杭吴山玄妙观，有石洞露于山麓，规模夷爽而秀，可坐十余人，苟加洗剔之功，则妙矣。尝语姑苏袁永之、金陵顾懋涵曰：可名其为空平。近惟见其败屋草莽，泯然无迹；询之，乃为过客游赏，观主惮于迎送，遂尔更造以掩。予因叹曰：“黄冠不识趣，掩古徇时情；芳洞迷荒径，空辜旧日名。”
　　○星宿异名五星二十八宿，皆有异名，不可枚举，聊述知者一二，集解其义，录出以俟知者：木星故曰岁星，张衡复名曰摄提、曰重华、曰应星、纪星，盖以木乃东方之精，苍帝之子，故用东方之星宿名之耳。惟火星止曰荧惑。土星本曰镇星，张衡复名曰地候，亦以土义名之耳。金星既曰太白，《诗》又曰启明、曰长庚，盖以先日而见，谓之启明；后日而没，谓之长庚；又昏见于西方，西方庚位，故名。《尔雅》又谓明星，亦此意也。张衡云：金乃白帝之子，总有十三名，曰太、曰梁星，以其位西也；又曰将军，以其形最大也。水星曰辰星，北方属水之故，张衡又有数名。角、亢二星，《尔雅》谓之寿星，以其长于列宿，数起于此也。氏曰天根，《尔雅》解曰：角、亢下系于氐，犹木之有根也。故《国语》曰：“天根见而水涸。”房曰天驷、天闲，以主马也。《国语》曰：农祥晨正，以立春之日。然房、心、屋三星，总而名之曰大辰。案《左传》昭公十七年：宋曰大辰之墟。盖以正属房、心二星故耳。郭璞又曰：“龙星明者以为时候，故曰大辰。”心星一名三星，具体而言也。故《诗》曰：“三星在天。”注：心宿一名大火，以三星之中者最明之故。《诗 七月流火》之注云：“大火西流”是也。箕星，《诗》亦称为南箕，又箕斗总名曰汉津，盖箕乃龙尾，斗为南斗，乃天汉之津梁，故云。牛星，一名牵牛，《尔雅》又名星纪，郭璞曰：“牵牛中者，日月五星之所终始，故谓之星纪。”又名河鼓，荆楚人呼为檐鼓，檐，前也。女星一名Ч女。Ч，女之卑者也，以织妇女工之卑，故名。石氏又名婺女。虚曰玄枵，盖玄乃黑色，虚位正北，故云；枵之犹言耗也，耗亦虚意；又曰颛顼，颛顼，颛旭也，亦以水德位北之意；又曰北陆，《国语》曰天鼋，故左氏疏曰：天鼋，玄枵别名也。室星，《诗》称营室，《尔雅》谓之定，郭璞曰：定，正也。作宫室皆以营室为正，《诗》曰：“定之方中，作于楚宫”是也。壁曰东壁，又营室东壁，总名И觜之口，盖以室壁四星相对，四方如口之故；取觜亦名豕韦，《春秋》襄公十八年，“岁在豕韦”是也。奎娄，《尔雅》曰降娄，以奎主沟渎之事，故名降。昴，一名大梁，一名西陆，皆以属西方之故；别名旄头，以其主胡也；又名留，《史记》索隐曰：“留，昴也。”毕星，《诗》称天毕，《尔雅》谓之浊，郭璞曰：或呼为浊，以星形名也。参星、中央参伐，甘氏名钺，主杀伐义也。井名东井，以其义也。鬼为舆鬼，以义名之也。柳谓之朱，郭璞注曰：朱，朱鸟之口也。按《左传》襄公九年：“朱为鹑火。”疏曰：柳谓之朱。朱，鸟口也，又名鹑火，盖鹑鸟名火；朱乃火色，皆属南方故也。此外无别名者，固不赘矣；或有别名而难解者，亦不敢录出。天道幽远，术家各持一说，名不可以理会也。如宋《中兴志》以参为大辰，不知参伐乃大辰也，然参伐甘氏名为大辰，巳不可解，况又转而他耶？姑纪一以证，至于五星时或散变而为妖星，则有三十九名，此异也，不足书也。
　　○生克制化生克制化，古今所言，然生克化皆易见，独制字则难明。盖制者，缘生中有克，克中有用也。凡生中有克者，谓如木生火，火盛则木为灰烬；火生土，土盛则火被遏灭；土生金，金盛则草木不生；金生水，水盛则必沉溺；水生木，木盛则水为阻滞；盖虽生而反忌，此所谓生中有克。凡克中有生者，谓如木克土，土厚则喜木克，是为秀耸山林；土克水，水盛则喜土克，是为撙节堤防；水克火，火盛则喜水克，是为既济成功；火克金，金盛则喜火克，是为锻炼全材；金克木，木盛则喜金克；是为斧斤斫削；盖因克以为美，此所谓克中有用。故称之曰制者，乃不拘于生克之中也。
　　○潮候歌浙江潮候，四季不同，今官府榜于亭，牛图行于世，歌括载于书，皆止得于春秋二时者也。人皆不知，予特编成三歌，使渡江者庶无中流之叹耳。春秋昼歌云：“午未未未申，寅卯卯辰辰，巳巳巳午午，春秋一般轮。”夏歌云：“午未未未申，寅寅卯卯辰，辰巳巳午午，夏日要分明。”冬歌云：“午未未申申，寅卯卯辰辰，巳巳巳午午，朔望冬日行。”然此于潮候之时，固一定也，而冬夏日之长短，又当意会而消息之。如夏时之昼；日未出前二刻半，天已明矣；晚则日已入后二刻半，天尚未暝，皆属乎昼地。冬日反是。
　　○天文不可晓处三代以前明星，史官不可考也，夏有昆吾，商有巫咸，周有史佚，至战国时，鲁有梓慎，郑有裨灶，宋有子韦，齐有甘德，楚有唐昧，赵有尹黄，魏有石申，后世诸家不传。何巫咸、甘德、石申三家者传耶？苟以三家图验，又得陈卓纂著，后世取之；然陈卓所言群图出入度数，正是讹者，不知陈卓又何所取耶？黄星出自巫咸，亦星出自石申，黑星出自甘德，今以三坦二十八宿，不过三色，不知当时诸人所定，又何色耶？且赤者大，黄者次，黑最微，何三人各止得于一色，而更不能兼一星耶？王良、造父，同时之臣；宦者、宗人，后世之称，而不知甘德、石申又何能先言之耶？天市垣十二国名，周以后有也，何巫咸之时，豫可名耶？皆理不究者，安得如高允考五星会东井者质之。
