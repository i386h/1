<!-- { "loadSidebar": true } -->
　　○钱塘钱塘之名，按《史记》，始皇浮江下丹阳，至钱唐。历代地志，亦有钱唐县令。至唐，避国号，始加土焉。《辍耕录》谓唐字从土，误矣。至以为以钱易土筑塘，避钱湖之水等事，杭志已辩其讹。考之《释文》：唐，途也。杭地五代以前，路止西北一带，逼近于钱湖，故谓钱塘耳。
　　○易时唐德宗因暮秋微寒，谓侍臣曰：“九月衣衫二月袍，与时不同，欲迁一月。”群臣李吉甫等皆云：“圣人上顺天时，下尽物理，请降旨。”惟李程特以为月令玄宗所定，恐不可易，遂止。元周公谨亦以正月未生，七月正暑，十月亦凉，欲迟一月以为春夏秋冬，方合时宜。载之《癸辛杂志》。予以德宗人君，第欲象时，随语臣下；吉甫、公谨岂不学之士耶？苟迟一月以定四时，则飞灰落叶，何以合律？二十四气真可如李贺所云旋相推矣。殊不知三代、始皇，建朔虽各不同，第以朝觐会同，凡事以此月为首，春夏秋冬，可易之耶？《月令》吕不韦所定，李程特以为玄宗，此则不可晓也，恐史传不真故耳。
　　○木冰木冰者，雨及木而凝冰。谚云木稼也。《洪范五行传》谓之木斤，主兵甲。范氏谓之木介。介，甲也，亦兵甲之象。《春秋》成公十六年雨木冰。何休曰：“木者少阳，幼君之象；冰者凝阴，兵之类也。君臣将执于兵之征。”马氏《通考》曰：“木冰者，乃寒胁木而成冰，妖不在木也；冰花者，乃冰有异而成花，妖不在花也。”予意《洪范传》范氏解，恐皆未当；何休之注，因后有沙随苕丘之事之故，若《通考》虽得其里，而未申明其义。夫雨也，冰也，成花凝木也，皆气以致之。极阴之气，凌胁于木，则木为受害，故不在木与花。五行之占，木为少阳，刘向谓贵臣卿大夫之象是也。又谚云：“木生稼，达官怕。”亦斯之意。成化丙戌冬，京都初雾下，少顷，草木皆白，移时则枝柯皆玲珑如花矣。明春李文达公卒。此非其验与？
　　○双投桥吾杭西湖南，入路曰长桥，《宋志》：俗名双投桥。昨读抄本《西湖竹枝集》，元富春冯士颐有词曰：“与郎情重得郎容，南北相看只两峰；请看双投桥下水，新开双朵玉芙蓉。”注以常有情人双投于桥，故长桥名双投。
　　○五山十刹余杭径山，钱塘灵隐、净慈，宁波天童、育王等寺，为禅院五山。钱塘中竺、湖州道场、温州江心、金华双林、宁波雪窦、台州国清、福州雪峰、建康灵谷、苏州万寿、虎邱，为禅院十刹。又钱塘上竺、下竺，温州能仁，宁波白莲等寺，为教院五山。钱塘集庆、演福、普福，湖州慈感、宁波宝陀、绍兴湖心、苏州大善北寺、松江延庆、建康瓦棺，为教院十刹。
　　○风雷异彭文宪公《笔记》：“成化元年五月，京师大风，一时萧墙以西地上，有声如雨雹然，视之皆黄泥丸子，坚净如樱桃大，拾取而破之，中有硫黄气，自以为非亲见不信也。”《都公谭纂》云：“松江上海县，地名十字庙，有农家诵经幡，行者暑倦，置牛上于幡下，忽阴云四合，霹雳击碎幡竿，牛皮不知所向，但见农家屋上竹针万计，皆长三寸许。”二书记之，以为异也。夫天地间莫非阴阳二气之所为，气形而神寓焉，形灭而神复于气矣。人物鬼神，或常或变，其归一也；当其阳气奋激，为阴所团，则逼迫迸发，出则成声，为疾风，为迅雷，遇一物焉，翕而成，击而碎，莫得而知之。此雷震人物，风移树木，与此为土丸，为竹针，一也。或曰：土丸竹针，故二气变化之妙之所成，然则皆如樱桃，皆长三寸，是孰为而孰较量之？予曰：正阴阳之气所为，犹雨之成形，大小相同，一气布之也；但其忽而形，没而声，此所以妙万物而为神。又曰：阴阳不测之谓神。○七元暗金日阴阳家七元暗金之日，百事大忌，犯之者果验。盖七元甲子，共计四百二十年，至弘治十七年，乃禽星第七元甲子矣。是年箕宿直年，算暗金日，以星宿配五行阴阳，以年咎日为是。近阴阳家不知，遂以本日起之，则非之，虽有通书如无。今以弘治十七年起，逐年排定，则后之甲子乃第一元，虚宿起矣，又可逐年排之也。书之于稿，易于便览。
　　弘治十七年起甲子年，箕星直年，属水星，寅酉二日是暗金。
　　乙丑年，斗星直年，属木星，辰亥二日是暗金。
　　丙寅年，牛星直年，属金属，午日是暗金。
　　丁卯年，女星直年，属土星，丑申二日是暗金。
　　戊辰年，虚星直年，属太阳星，卯戌二日是暗金。
　　己巳年，危星直年，属太阳星，巳日是暗金。
　　庚午年，室星直年，属火星，子未二日是暗金。
　　辛未年，壁星直年，属水星，寅酉二日是暗金。
　　壬申年，奎星直年，属木星，辰亥二日是暗金。
　　癸酉年，娄星直年，属金星，午日是暗金。
　　甲戌年，胃星直年，属土星，丑申二日是暗金。
　　乙亥年，昂星直年，属太阳星，卯戌二日是暗金。
　　丙子年，毕星直年，属太阴星，巳日是暗金。
　　丁丑年，觜星直年，属火星，子未二日是暗金。
　　戊寅年，参星直年，属火星，寅酉二日是暗金。
　　己卯年，井星直年，属木星，辰亥二日是暗金。
　　庚辰年，鬼星直年，属金星，午日是暗金。
　　辛巳年，柳星直年，属土星，丑申二日是暗金。
　　壬午年，星宿直年，属太阳星，卯戌二日是暗金。
　　癸未年，张星直年，属太阴星，巳日是暗金。
　　甲申年，翼星直年，属火星，子未二日是暗金。
　　乙酉年，轸星直年，属水星，寅酉二日是暗金。
　　丙戌年，角星直年，属木星，辰亥二日是暗金。
　　丁亥年，亢星直年，属金星，午日是暗金。
　　戊子年，氐星直年，属土星，丑申二日是暗金。
　　己丑年，房星直年，属太阳星，卯戌二日是暗金。
　　庚寅年，心星直年，属太阴星，巳日是暗金。
　　辛卯年，尾星直年，属火星，子未二日是暗金。
　　壬辰年，箕星直年，属水星，寅酉二日是暗金。
　　癸巳年，斗星直年，属木星，辰亥二日是暗金。
　　甲午年，牛星直年，属金星，午日是暗金。
　　乙未年，女星直年，属土星，丑申二日是暗金。
　　丙申年，虚星直年，属太阳星，卯戌二日是暗金。
　　丁酉年，危星直年，属太阴星，巳日是暗金。
　　戊戌年，室星直年，属火星，子未二日是暗金。
　　己亥年，壁星直年，属水星，寅酉二日是暗金。
　　庚子年，奎星直年，属木星，辰亥二日是暗金。
　　辛丑年，娄星直年，属金星，午日是暗金。
　　壬寅年，胃星直年，属土星，丑申二日是暗金。
　　癸卯年，昴星直年，属太阳星，卯戌二日是暗金。
　　甲辰年，毕星直年，属太阴星，巳日是暗金。
　　乙巳年，觜星直年，属火星，子未二日是暗金。
　　丙午年，参星直年，属水星，寅酉二日是暗金。
　　丁未年，井星直年，属木星，辰亥二日是暗金。
　　戊申年，鬼星直年，属金星，午日是暗金。
　　己酉年，柳星直年，属土星，丑申二日是暗金。
　　庚戌年，星宿直年，属太阳星，卯戌二日是暗金。
　　辛亥年，张星直年，属太阴星，巳日是暗金。
　　壬子年，翼星直年，属火星，子未二日是暗金。
　　癸丑年，轸星直年，属水星，寅酉二日是暗金。
　　甲寅年，角星直年，属木星，辰亥二日是暗金。
　　乙卯年，亢星直年，属金星，午日是暗金。
　　丙辰年，氐星直年，属土星，丑申二日是暗金。
　　丁巳年，房星直年，属太阳星，卯戌二日是暗金。
　　戊午年，心星直年，属太阴星，巳日是暗金。
　　巳未年，尾星直年，属火星，子未二日是暗金。
　　庚申年，箕星直年，属水星，寅酉二日是暗金。
　　辛酉年，斗星直年，属木星，辰亥二日是暗金。
　　壬戌年，牛星直年，属金星，午日是暗金。
　　癸亥年，女星直年，属土星，丑申二日是暗金。
　　○虹霓《淮南子》曰：“虹，淫气也。”朱子曰：“日与雨交，倏然成质，似有血气之类，阴阳不当交而交，天地之淫气也。”又曰：“淫慝之气，有害于阴阳之和。”愚意朱子之说，恐因《淮南》，遂尔云然。夫虹虽阴阳之气，非有微雨日光，则不成此形也，故曰日照雨滴而虹生。今以水巽日中，侧而视之，随有虹霓之晕，可见矣。若谓之淫，恐亦过也。所以致后人解くぐ在东，莫之敢指为夫妇过礼则虹气盛，而讳之莫敢指耳。又朱子问：“虹霓只是气，还有质否？”曰“既能吸水吸酒，是有形质，只才散，便无了，如雷部之神。”斯言可谓至妙也。盖二气之盛，自然有神，若杨升阉见虹之诗，自以为明若刻画，近如咫尺，得句云：“渴虹下饮玉池水，斜日横分苍岭霞。”似有泥矣。



　　●卷六 天地类○天竺寺白乐天《题天竺寺》：“一山门作两山门，两寺元从一寺分；东涧水流西涧水，南山云起北山云；前台花发后台见，上界钟清下界闻；遥想吾师行道处，天香桂子落纷纷。”乃是题虔州城外天竺寺，今杭州府收入钱塘天竺寺，谬也。见《苏东坡诗集》第二卷中。
　　○三十六雨《春秋说题》曰：“一岁三十六雨，天地之气宜；十日小雨，应天文也；十五日大雨，以斗运也。”《京房易候》则曰：“十日一雨，岁凡三十六雨，以为时若之应。”据《说题》计之，一年止得二十八雨；一月四雨，则又为四十八雨矣。或有差讹，不同其数也，姑俟知者请究。
