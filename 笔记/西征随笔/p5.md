<!-- { "loadSidebar": true } -->
　　于是，诸臣承望风旨，搜根剔齿，惟以刻薄为事，辱及妇女，祸至儿孙。陕西乾州某举人，为山西介休知县，卒于官，亏帑数百金，山西巡抚诺敏遣官赍文，行查陕省，仅破屋十余间，基地五分，又地五十余亩而已，两子皆惧罪亡命。又山东人丁某，为西安府临潼县，病故后，亦以亏帑，至本县严查家产，本县罄其家之所有，入官所报，仅银戒指六枚，银簪二枝，及男女衣服十六件，并妇人之亵衣在焉。呜呼！罪人不孥于妇人，何罪而至褫其亵衣以为快？况所值几何耶？其父亏帑，其子解官，似亦父债子还之意。然本朝宽大之政，凡护重谴者，分家之子不坐，况其子或以捐纳出身，尚可文致其罪，谓此即亏空之一端，乃由进士、举人得本分官者，亦勒其罢职，何也？若云父获罪者，子必不可为官，尤非正论。

　　孟子言：瞽瞍杀人，皋陶执之，不闻并舜而执之也。果如所言，鲧殛之后，大禹方将追比治河金钱，决排疏瀹，安得告厥成功哉？钱通政岂不知此种条奏为万世所唾骂，特以条奏既上，上必裁去条奏者姓名，发庭臣议复，初不意此奏竟存其姓名于纸上也。钱已七十老翁，家富而无子，其侄之应承嗣者最不肖。右通政四品，不为卑官，一时有干进之心，各省贻无穷之祸，令奏疏重叠，文移往来，必大书通政使司右通政钱以垲条奏云云。见者无不攒眉，闻者为之切齿。千人所指，无疾而死，况不止于千人乎？钱近量移少詹，白头老子向词林之乳臭者投晚生侍生名帖，方且自以为得计，病狂丧心，是岂知人间有可耻事耶？余意苍苍者至近不有明诛，必有鬼责，不知其如何死法，死后又如何报应，地狱之设正为斯人。

　　浙西乃有此败类，每闻人言钱以垲是浙江人，为之愧死。五月十二日记。

　　○缪礼科条奏凡诸臣之条奏，上皆裁去姓名后，发廷议，不去姓名而径发出者，自礼科给事中缪沅始。缪沅字湘芷，江南泰州人，己丑科进士及第第三人。以编修改礼科，条奏科场事颇悉，其中云，投拜门生也，诗文为贽也，遍送秘封也，充假名士也，串通家人门客也，盟会香火声气也，临考之小纸夹带也，场中之代请作文也。大概名士皆不甚识字。缪沅委曲描写，几于名士之百丑图矣。余谓其子缪集曰：“惟圣人能知圣人非，尊公安能知之如此其详，言之如此其尽乎？”今每逢乡试、会试之年，则出示贡院门外，大书云礼科给事中缪沅条奏云云，天下方轻读书人，不齿举人、进士，有短垣而自逾之，何哉？入室操戈，逆取顺守，常见不通名士，甫得一第，即过河拆桥，固不止缪沅一人而已。五月十二日记钱通政条奏，而并及之。

　　○记台吉女自缢事西夷为边陲患颇久，先帝赫然震怒，命将征之，或全军覆没，或互有杀伤，终不能有建寸尺之功以慰朝廷宵旰者。转饷半天下，所糜费金钱数千万万，中国之力巳竭而西夷之猖獗更甚。满汉官兵死于锋镝者少，以冻饿枕尸者道相望也。

　　在廷诸臣皆瞑目摇手，噤不敢言边事，拥兵阃外者，惟事粉白黛绿，管脆弦么，且聚敛黄白之赀，以苟且旦夕而已。抚远大将军年公羹尧，帷幄运筹，决机制胜，奋威将军岳公钟琪，躬擐甲胄，为士卒先，皆有灭此朝食之心，不敢留一贼以遗君父，且飞刍挽粟，士饱马腾，壁垒旌旗焕然一变。于是西夷大创，临阵斩获者无算。有掳其全部者，除贼首三人解京正罪，余五十以下十五以上者皆斩之，所杀数十万人。不但幕南无王庭，并无人迹，其功固亘古所未有。然其中岂无冤死者乎？女子皆以赏军士，各省协剿官兵归伍者，咸拥夷女而去。西安府驻防八旗兵回镇将士，除自获者，年大将军复赏以夷女五百人。有某台吉之女亦在焉，配与披甲某，某喜甚，拉之见主人，主母抑此女叩首，女愤甚，大言曰：“我在塞外时，汝辈安得见我？即日日于帐外叩首，我亦不屑也。”主人、主母曰：“若虽台吉女，既配我奴，则一婢耳，不畏笞楚耶？”女曰：“我固台吉女，汝是何狗彘，敢辱我哉！”植立骂，不少屈，主人见其美丽，好语之曰：“汝父部落已歼，汝无所归，倔强亦无益也。”令女出，女痛哭不绝声，距户不许披甲者入，披甲者爱其貌，且欲徐图之，倦卧门外。夜深寂然，则已雉经死矣。年大将军虽立奇功，衔冤地下者，岂独此女一人而已。余向守土者问披甲者姓名，台吉为谁，咸畏大将军，无肯为余言者。五月十三日记。

　　○闻李侍郎绂擢粤西巡抚李少司马绂，字巨来，其先徽人，父某流落江右，赘于临川，因家焉。李占籍入学临川，临川人欲逐之，父某率李望门叩首而止。李贫不能自存，有江苏布政司理问丁某，与之有姻姻。李破衣芒履，肩行李至苏，丁某已死，新任者来已数月。李性素粗暴，毅然径入，门者止之，李大骂曰：“我与理问至戚，况蝼蚁官吏人，敢来阻我耶？”排闼直入内室，新任者诃曰：“若何人？敢托名戚属。”

　　麾左右缚之，李见其非是，长跪而泣，具言其故。新任者恻然，因赠与白金五钱而出。李不能归，几至乞食。吴门张大受方家居，闻其事，呼李至家与语，李尚知书，且口颇便给，张大喜之，李遂执弟子礼，衣食于孝廉船者数旬，张厚赠之而归。方其为师徒时，隅坐随行，不敢讲钧敌礼，凡进所作诗文，张南面坐，李侍于侧，张飞笔涂窜之，李伛偻磬折，唯诺惟谨。此余所目击，时同年顾沈士常在张所，亦弟畜之。戊子春仲，张公车入都，遍为李揄扬不遗余力。吴谕德廷桢奉命典江西试，张急至寓，以李为言。吴素闻张奖美语，亦心动，因曰：“何从而知所谓李绂乎？”顾沈士者，吴谕德婿也，时丁外艰不得乡试，因请至江西达之于李，吴又授以秘封，即令李分致江西举子之能文者，嘱顾迎至中途。其时因李而得售者颇有富家，盖李以此为射利之地，吴虽知之，然业已如此，无可奈何也。李以第一人会试联捷，张亦于己丑成进士，犹以故情待李，李竟易年眷弟帖往来，旧恩不复记忆矣。后成翰林，直武英殿，气张甚，妄言骂，目中无人。

　　吴谕德亦于武英殿效力，常为李所侮。甲午，余在京师，吴谕德招饮，吴编修士玉于谕德雁行也，亦在座，纵谈稍及李，因言其横，吴编修笑曰：“某今日折其角矣。”询之，则曰：“李坐武英殿中，大笑翰林无一识字者，言之至再，某曰：‘现有个半’，李问为谁，某曰：”老先生一个也‘。李问谁可当半个者，某指谕德曰：“家兄能识拔老先生，岂非半个乎？’一时哄堂。”后李升阁学，例轮班捧本上与大学士平章政事，非顾问学士不得妄奏。李时时阑大学士语，且于捧本时亦剌剌不休，先帝谓大学士曰：“李绂不知规矩”，因改为副宪，居九卿班，会议复多言而燥，往往暗中取人金钱，众人薄其所为。辛丑会试，为考官，颇通关节，先帝罢其官，发往永定河效力。今上即位，召之至京，历官兵部右侍郎，旋命巡抚广西。其人暴戾纰缪，折足之鼎必覆公饣束，恐将来人主有轻士大夫之心，谓读书人不可用，则李阶为厉矣。吴谕德廷桢，字山抡。吴编修士玉，字荆山，今官学士。张检讨大受，字日容，顾进士沈士，字丽夫，皆苏州人，人有与顾进士言李少司马之负吴谕德者，顾曰：“谕德受汪少司农恩，可谓深且厚矣，而谕德竟负之，所谓一报还一报也。”五月望日记。

　　庚子，李典试浙江，遣人以秘封访浙之有文名者，所遣之人亦居奇染指，如戊子李解元之于吴谕德也。顾进士占籍钱塘，其子为钱塘诸生，颇能文。顾以戊子科之德未报也，以子托之，李亦不峻拒闱中，其子朱卷巳为房官所荐，副主考汤之旭击节赞赏，李知为顾沈士子也，麾去之。向使顾不以嘱李，则其子竟入彀矣。余谓潜通请托，原非正人所为，第戊子科，不宜于顾进士手接秘封，即曰逆取顺守，又不宜遣人至浙江采名，即曰顾进士子非名士，不宜收其子关节，房官荐之，副主考取之，更不宜有心驳放，此真刻薄之尤者。吴谕德、张检讨皆巳物化，闻其开府粤西，九泉下能输心瞑目否？

　　○宿迁徐用锡徐用锡，字坛长，己丑成进士。其人妄而险，自谓通人，不可一世，常为人言，吾乡自项羽后至我一人而已。选馆后，扫安溪相国之门，社鼠城狐无所不至。

　　乙未，分校礼闱，恃安溪之势，一手握定，四总裁咸怡声屏息听其所为。榜发，士论大哗，安溪亦不能安其位。台臣董之燧劾其苞苴关节，安溪力救之，董之白简，虽非至公，然所言不可以人废也，先帝以台臣徇私，发还原疏。继而徐用锡、储在文等败缺大露，先帝面诘安溪，安溪引咎，徐储诸人皆削职去。安溪因以不振。李少司马奉粤西巡抚之命，李遂登徐用锡于荐剡，且云：“向者台臣董之燧听门生之言，妄行参奏，先帝以原疏发还，后徐用锡罢归，雅非先帝意，臣请带至广西，令其于书院教授生徒，遇要紧府道缺题补。”其言颇失体，五月十六日至藩署，胡方伯出示邸抄，见上谕，谓李绂荐徐用锡，朕不知其为何人，遂令调来引见，近者访闻，徐用锡外直内诈，奸险小人，李光地亦为所愚，圣祖诘责李光地，具疏认过。徐用锡革职出京，都中士夫皆仰颂圣祖之神明。此人为官尚不可，况作师长耶，勒令回籍，并令有司严加看管，不许其出门生事，与胡方伯抵掌称快，且皇上知人则哲，近古所未有也。李以徐荐引得入安溪之幕，今徐失意潦倒，李尚以旧日因缘为之援手，虽朝廷名器，非报德之物，然尚有古人风。以此责李，则交道几于息矣。五月十六日。

