<!-- { "loadSidebar": true } -->
　　中兴而后惟建天章一阁以藏祖宗诸阁御书见于炎兴日厯绍兴二十四年之诏珂固记之矣今行宫大内之后万松岭有地名旧天章阁盖六龙南渡之初便有此阁寓于是间日厯又载绍兴十九年正月壬子从义郎赵子嵚投进太祖御容一轴赴天章阁收奉讫诏令戸部赐绢三十匹盖先此五年抑又可见故是年之诏所以专降防讨论此一阁典故意承平时必已有所重轻矣及考典故庆厯三年九月三日召辅臣天章阁朝拜太祖太宗御容及观瑞物熙宁五年九月辛亥编排三司帐案所言太宗尹开封日移牒三司有御笔见存诏送天章阁元丰四年十一月二十七日中书言录事孟述古编排诸房文字得英宗藩邸转官六件文字诏送天章阁元丰八年六月十三日诏延安郡王閤旌节择日移置天章阁崇宁元年三月丁巳自天章阁迁哲宗神御于景灵西宫宝庆殿又更其殿曰重光宣和四年四月二十二日诏天章阁崇奉祖宗神御诸色人并不许抽差夫西清列阁均以奉祖宗而天章正居其次太宗御笔当藏龙图英皇告勑当付宝文凡皆置之于是阁神御之在禁中自有钦先孝思殿纵复爲原庙亦当在首阁瑞物已藏龙图而今天章亦有之哲宗初嗣位藏奉藩邸旌节当是时已有三阁而摘取其中一阁而特藏焉殆皆不容私测岂剙建有后先制度有崇庳特取其高明伉爽层屋连楹之多者而即安不复计其名耶皆未可知也前乎此对羣臣率在龙图自庆厯而后多开天章仁宗之问边事神宗之议官制皆在焉高宗在东都以诸王日侍九重故应常见此制一时防挥如诸色人既不许抽差必亦备官设卫非它阁比扈跸而南随寓奉安固即其已然之旧而因之非有它也珂叨与班缀时间自和宁门入趂外朝则过其下金榜焜燿尝获瞻敬每欲以庆厯而来圣意之所特属于是阁者请益博闻之士而未能焉其它如日厯绍兴二十四年九月戊辰常朝宰执进呈礼部太常寺状检防国朝防要真宗皇帝御集于天禧五年三月戊戌自玉清昭应宫安于天章阁今来实录编次徽宗皇帝御集欲乞于天章阁安奉指挥下日关牒都大主管所前期于本阁内排办安设施行上曰可权安奉于天章阁候修阁毕日奏告行礼盖又不知天章本真皇阁名安奉正得其所若徽宗自有阁名要不可以此爲比也
　　天章阁官名
　　祖宗诸阁有其官而无其阁今天下侍从庶官列职者咸具焉天章阁虽岿然存而乃独无爲学士等官者按周文忠必大二老堂杂志曰西清阁名皆主于宸文所谓天章阁祖宗朝从官人人歴学士待制之类绍兴以前何尝不除授如章谊等是也孝宗一日宣谕奉使借官令稍新即拟天章阁学士同僚坚执谓非臣下称呼予谓龙图宝文亦岂臣子事坚不从而止珂尝考章谊虽不曽居是官见于行状所载然炎兴以前是官实无时不除盖不可以枚举及详考后来所以避而不名之意殆皆无説可因及读中兴防要而后知事始于秦堪乳臭小子轻紊圣制祖孙相防袭以臆决妄议而改百余年之典章深可太息绍兴二十一年三月二十七日右宣教郎新授直天章阁提右神观秦堪状近防恩除前件职欲乞敷奏依寄理体例以直宝文阁系衔庶于称呼安便诏改直龙图阁且列所以尊祖宗揆之以理止当以其职称今即而称其名已非朝廷之制使如堪説则龙图固堪之所安耶时桧方尸位耄昏百僚畏威廷中要岂无知礼者腹非而不敢议遂使累朝官制名公钜儒累爲之不疑者一旦废而不可复重可叹也嘉泰甲子黄文昌由自宝谟阁学士以台劾降两职法当得天章直学士径降爲宝文盖爲职三等矣是又沿堪之误云
　　敷文阁
　　绍兴十年五月十一日内降诏曰恭惟徽宗皇帝躬天纵之睿资辅以日就之圣学因而制治修礼乐恢学校发挥典坟缉熙治具宸章奎画发爲号令着在简编者焕乎若三辰之文丽天光贲饰羣物所以贻谋立教作则万世殆与诗书相表里将加裒辑崇建层阁以严宝藏用传示于永久其阁恭以敷文爲名祗遹旧章宜置学士直学士待制直阁以次列职备西清之咨访爲儒学之华宠其着于令珂谨按典故凡建阁降诏必着阁之所以名龙图天章宝文乃太宗真宗仁宗在御时所建固无诏书可考而天圣八年十月天章置待制之诏有曰真宗皇帝燀赫景炎丕隆宝构凡资礼乐之用积成辰象之文俯近禁楹创崇层阁治平四年五月二十八日宝文建官之诏亦曰仁祖升遐先皇纂御首命近列论次遗文钿轴宝函未终繙录白云紫气遽遂上宾今告毕工甫将安奉则天章宝文四字具见于诏文矣建中靖国元年二月九日改显谟爲熙明阁诏曰神宗皇帝神心经纬圣学缉熙百度惟新备矣有周之庶事四方其训巍乎尧帝之成功言则爲文昭如云汉宝之世炳若丹青则熙明之意巳章大观二年二月十三日建徽猷阁诏曰哲宗皇帝英文睿武沈潜无方事天治人彰善瘅恶训迪在位攘却四夷号令指麾若掲日月盖自亲览庶政一话一言罔不仪式刑神考之典故缉熙绍复着在简编与熙宁元丰之所行相爲始终在诗有之君子有徽猷其哲宗阁以徽猷爲名则徽猷之义尤着自是而下如焕章建阁淳熙十五年十一月九日之诏有曰载稽帝世之隆无越尧章之焕华文建阁庆元二年五月十五日之诏有曰华协尧章之焕文光舜哲之明宝谟建阁嘉泰元年十一月十二日之诏有曰宝列羲图之秘谟新禹命之承蔽之一言皆可即见坦明之制固应如此还考敷文则皆隠其义而无其辞固已疑一时词臣述作之未工及考赵彦卫云麓漫抄曰徽宗书阁曰敷文取帝乃诞敷文德舞干羽于两阶七旬有苗格以寓讥诮其刻薄不逊如此是时秦桧当国正与珂前所书五字定制者同一意反覆互考其无君之心盖尤不可不诛焉
　　直省官
　　直省官爲诸府宾赞盖不可阙然颇多猥酿滥竽者珂尝考典故亦有其制元丰六年八月癸巳诏直省官宰臣廰以八人执政廰以六人爲额不得额外増置夷考是时百度修饬示俭一意端自朝廷一传而崇观何翅倍蓰在今日百司率以爲仰给之地在上者亦怜而不之汰遂不可复裁抑矣
　　藩邸旌节
　　光宗即位淳熙十六年十二月三十日诏东宫旌节一副降付天章阁安奉今上即位绍熙五年闰十月九日天章等阁状将来安奉今上皇帝藩邸旌节两浙转运司合行雅饰修换物件并合用朱漆青地金字牌二面一面上题冩太上皇帝藩邸旌节一面上题冩今上皇帝藩邸旌节所有牌様制大小乞令两浙转运司委官赴阁计防合行换造物件毕日同时安挂从之此盖袭用元丰延安故事然所以奉安之制亦于此有考焉








　　愧郯录卷十四
　　钦定四库全书
　　愧郯录卷十五【八则】　　　　宋　岳珂　撰
　　外戚赠王爵
　　国朝循汉非刘氏不王之制开基而后至于赠典亦不轻用昭宪以文母基命躬享天下之养申念外家虽深霜露之感而在东朝之日浅犹未及褒表艺祖追惟罔极孝笃因亲开宝七年四月六日诏赠曽祖杜蕴太保祖远太傅父爽太师追封三世祖妣刘氏赵氏范氏爲卫燕齐国夫人当时虽欲行册命竟亦不果又阅再世至于景德乃复议加赠三年正月十七日诏赠蕴太傅远太尉爽中书令三夫人改封安魏晋三国而已惟皇舅赠太保宁国军节度使审琼赠太尉而次舅赠中书令审进始赠京兆郡王是秋审琼改葬陪陵特赠太师中书令又加赠审进爲尚书令考其赠典每加审琼一等殆是以其存日之官品爲次序非【阙】　　杜氏恩数止于此耳元德皇后配【阙】熙陵是生真祖其父干州防御使李英母王氏虽奉册之后亦未攽防制逮大中祥符元年五月二十一日始诏赠英爲检校太尉安德军节度使追封常山郡王王氏爲魏国太夫人盖以帝母之贵非常制也然赠止一代封止郡王若夫正位中宫初赠三代则自孝明而下皆无闻惟章献明肃肇建坤仪早隆上眷大中祥符六年六月十一日诏赠曽祖刘维岳忠正军节度使检校太傅祖右骁卫将军延庆彰德军节度使检校太尉父赠定国军节度使兼侍中通永兴军节度使兼中书曽祖母宋氏呉国祖母元氏许国母厐氏徐国并太夫人此盖俪极之优恩亦无径封王之制通之已有赠官盖章献爲美人德妃时已循常封赠而致自祖以上则未有爵邑然则是时妃嫔亦无赠二代之制也仁宗嗣位章献临朝乾兴元年三月十一日诏维岳移镇宁节加侍中延庆移建雄节加中书令通追封彭城郡王宋元厐改封陈卫郓三国章惠以保毓上躬尊爲皇太妃同时赠祖杨瑫爲安州观察使父知俨忠义军节度使兼侍中祖母王氏河南郡君母张氏郑国太夫人盖虽太妃亦止及祖考焉天圣三年正月二十六日又诏加赠维岳彰信节兼尚书令延庆镇安节兼尚书令通爲郑王宋元厐又改封楚韩魏三国而外戚追封一字王之制始见于此夷考其时仁宗以母事章献孝闻天下庆节则朝北面飨庙则冠仪天皆非平时之礼而通之名又颁之四海上书奏事科举程文避之如宗庙改通判爲同判州郡之名如通利军之类亦莫不改尊之至矣则以命珪荒郑履要岂后日之所可援六年正月二十六日又诏加赠维岳天平节兼尚书令延庆彰化节许国公通开府魏王宋元厐爲安齐晋三国是【阙】国爲公之始【阙】　年十一月二十四日又诏加赠维岳燕国公延庆开府通兼中书令宋元厐爲鲁越秦三国是终章献垂衣之世二代止于国公祖妣止于国夫人郭后爲仁宗嫡后受册之初正馈盥荐之礼所谓赠曽祖中书令郭崇爲尚书令兼中书令赠祖左千牛卫大将军守璘爲宁国军节度使太尉赠父崇仪副使允恭爲安国军节度使太傅三世妣郑李杜爲燕岐安国太夫人见于天圣三年正月二十八日之诏者此嫡后受册之典故也章懿爲仁宗之母追册之后因李用和有言玉牒取索而后加赠所谓赠曽祖太子少傅李应已爲太傅赠祖太子少师延嗣爲太师赠父泰宁军节度使兼中书令仁德爲尚书令兼中书令三世妣沈汪董爲蔡徐陈国太夫人继见于景祐三年七月五日之诏者此母后追册之典故也惟慈圣【阙】　以元勲之【阙】　　　帝室景祐【阙】年十一月二十二日初赠祖尚书令冀武惠王曹彬爲鲁王盖其先自以佐命拓国已啓茅土之封所以示宠者易地升国而已其他如赠曽祖太师尚书令莱国公芸爲安国公赠父虞部员外郎玘爲特进太傅兼侍中曽祖妣张韩祖妣高唐刘秦国舒国燕国母冯徐国亦无异数温成席宠父尧封欲开王封仁宗頫慰公议至和元年六月十三日追封皇后父玘爲东海郡王尧封爲清河郡王此后父赠王爵之始也而亦止于郡神宗笃庆寿拥佑之恩治平四年初绍大统二月十三日亟诏加赠太皇太后曽祖芸祖彬父玘皆爲太师尚书令兼中书令王邓唐韩三国此祖后三代封王之始也庆寿在御既久嵗时貤恩加荒大国宣仁圣烈后之曽祖高烈武琼固太平景德勲臣功在彛鼎与曹武惠彬相伯仲神宗【阙】不独
