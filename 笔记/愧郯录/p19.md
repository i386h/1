<!-- { "loadSidebar": true } -->
　　异熙宁元年初封琼爲【阙】　　　　祖继勲父遵甫仍未得封四年九月二十【阙】　又进琼爲崇王驯至十年十二月十一日又偕曹氏褒赠而琼封鲁继勲封许遵甫封卫此母后三代封王之始也是时钦圣宪肃以故相向文简敏中之家伣天作合三公皆国朝元勲名相事体畧同而是年同日攽诏曽祖敏中赠秦国公祖传亮兼尚书令惟父经得封河间郡王犹循用至和故事不敢少越哲宗袭尊号宣仁垂帘钦圣遂视宝慈旧比敏中王文安郡传亮公韩国经王益国敏中之所以先传亮而得王正以勲德比曹高非以它也元祐四年敏中遂王定传亮王卫经王秦三代始皆得封虽歴崇观政宣之世封爵稍过差而昭慈圣献昭怀显恭显肃诸后家皆无此制建炎中兴宪节从狩漠比高宗以元妃之重已正椒涂绍兴元年后母熊氏上遗表陈请皇后受册当时未曽加恩上谕辅臣曰朕于外戚不敢有所私也况待遇后家又不敢与宣和皇后家等前此官邢氏中外亲已减于韦氏矣今祈请不已于是诏特赠后父庆远军节度使开府仪同三司邢焕爲少师追封嘉国公圣虑深微可法万世还考宣和母后之家是爲显仁后自绍兴十年九月十日诏皇太后曽祖郊杜斋郎赠太师岐国公韦舜臣追封雍国公曽祖母唐国夫人段氏赠楚国夫人祖赠太师追封新平郡王子华追封安康郡王祖母汉国夫人杜氏赠魏国夫人父赠太师追封豫王安礼追封鲁王母益国夫人【阙】氏赠秦国夫人至十二年四月五日又诏皇太后曽祖韦舜臣追封惠王祖子华追封德王而三世始毕王矣犹自正号之后歴十有五年而叙进歴郡若国自公而王不少躐等秦桧当国掩建炎圣谟之懿十三年四月二日立后五月十六日初诏封宪节后曽祖右监门卫将军赠太傅邢允迪爲恭王祖中奉大夫赠太师宗贤爲永王父庆远军节度使醴泉观使赠太师楚国公焕爲安王至二十七日遂诏封皇后故曽祖赠太子太保呉文诚恭王祖赠太子太傅从亨和王父武翼郎赠太子太师近荣王后族以初受册恩不竢褒赠极品三代即正王爵至是始见之宪节追褒盖示肇端桧之意可考矣成穆在孝宗朝追册曽祖西京左藏库副使赠开府仪同三司郭若节祖奉直大夫赠金紫光禄大夫直卿同赠东宫保傅成恭登配曽祖儒林郎吉州吉水县主簿赠太子少保夏令吉祖赠太子少傅谷父赠太子少师恊同赠三少见于隆兴二年正月二十一日二年二月十七日之诏者亦不皆得王封也成肃以淳熙三年十月二十三日立而十一月十六日遂封曽祖赠太保谢忠正爲永王祖赠太傅庆祖爲和王父赠太师宁爲惠王即用绍兴近制绍熙慈懿庆元恭淑两家初受册赠典止于循进逾年乃王然亦徧三代矣如新兴郡王呉盖大宁郡王呉益于宪圣属爲昆弟亦得正一字之封盖又特恩云
　　赠官不改国
　　封国以小大加进或乞不改封则仍旧惟淳熙十六年十二月九日诏皇太后曽祖赠太师追封秦王呉文诚特追封秦王曾祖母秦魏国夫人王氏特赠秦魏国夫人祖赠太师追封秦王呉从亨特追封秦王祖母秦魏国夫人刘氏特赠秦魏国夫人父赠太师追封秦王呉近特追封秦王母秦魏国夫人张氏特赠秦魏国夫人三代国名皆不少更而亦以爲赠典前无此比也呉氏在高宗朝绍兴十九年十二月三十日尝诏皇后曾祖母祖母母并已赠呉国夫人本家乞不改赠俾仍故封二十二年十二月二十八日诏皇后故曾祖赠太师追封恭王呉文诚追封庆王祖赠太师追封华王从亨追封呉王父已追封呉王本家乞不改封二十五年十二月二十五日诏庆王呉文诚追封呉王盖歴三封不改于是三代皆呉国矣与今追封之意盖同出一家世爵之愿非常典也
　　鎻小殿子
　　周文忠必大玉堂杂纪曰中兴后凡除拜节钺以上多由中书进熟状院吏云鎻中左者文臣也右选者武臣也逐房临时呼院吏取索是以知之惟草后妃太子宰相麻则不容知快行数十辈来宣召云鎻小殿子既至便殿上服帽带谕以除授之意御前列金器如砚匣压尺笔格糊版水滴之属几二百两既书除目随以赐之隆兴初犹用此例乾道以后止设常笔砚而已退则有防打造不及例赐牌子金百两立后升储倍之珂按此制非中兴后在承平时已有之蔡绦铁围山丛谈曰国朝之制立后建储命相于是天子亲御内东门小殿召见翰林学士面谕防意乃鎻院草制付外施行其他除拜但庙堂佥议进呈事得允然后中书入熟第使御药院内侍一员持中书熟状内降封出宣押当直学士入鎻院竟乃以内降付之俾草制而已故相位有阙则中外侧耳耸听一报供张小殿子必知天子御内殿者乃命相矣太上自即位以来尤深考慎虽九禁至密亦不得预知独自语学士以姓名而命之也及晚嵗虽倦万几然每命相犹自择日在宣和殿扎其姓名于小幅纸缄封垂于玉柱斧子上俾小珰持之导驾于前自内中出至小殿子见学士始啓封焉然则小殿子又当在内东门今所纪惟于便殿则南渡草创盖惟存其名意而已不必尽合旧制也
　　国初宫禁节料钱
　　内藏有取防之禁宫禁好赐之制外廷莫得而知凡今嵗时士庶家以钱分遗家人辈目曰节料或嵗正冬节纵之呼博目曰则剧习尚已久亦不究所由始珂尝读蔡绦铁围山丛谈而后知国初盖已有之艺祖艰难造邦示俭一意虽千万世犹可拜而仰也谨备录焉绦之言曰副车弟尝得太祖赐名诏一以藏之诏曰朕亲提六师问罪上党末又曰今七夕节在近钱三贯与娘娘充则剧钱千五与皇后七百与妗子充节料问罪上党者国初征李筠时也娘娘即昭宪杜皇后也皇后即孝明王皇后也副车盖绦谓其弟鞗尚徽宗女茂德帝姬云
　　赦宥之数
　　艺祖在位十九年大赦一郊赦四曲赦三德音六太宗在位二十七年大赦一郊及耕籍星变册皇太子之赦凡九德音十四真宗在位二十五年大赦及封禅祀汾隂圣祖降恭谢上圣号之赦凡六郊及罢兵得雨上圣祖号册皇太子御楼泛赦凡十二常赦九德音十四仁宗在位四十一年大赦一郊及恭谢明堂籍田祫享母后不豫星变之赦凡十七常赦七德音十二英宗在位四年大赦一郊及册皇太子之赦二德音三神宗在位十八年大赦一郊及明堂星变神御殿成年糓屡丰册皇太子之赦凡十曲赦二德音十七哲宗在位十五年大赦一郊及明堂祖后不豫星变之赦凡七德音十徽宗在位二十五年大赦一两郊明堂受宝圭定鼎谒原庙皇子生复熙丰制度收复燕云之赦凡二十五常赦十四德音二十七钦宗在位一年大赦及讲和之赦二德音一高宗在位三十六年大赦一郊及明堂皇太子生复辟星变复河南母后不豫梓宫来归之赦十九常赦四德音十七孝宗在位二十七年大赦一郊及明堂皇太子庆寿之赦十四德音二光宗在位五年大赦一郊及圣父不豫之赦凡二畧计建隆庚申以及绍熙甲寅凡二百三十有四年凡三百有一赦实肇于赵韩王普其仁如天之对其一言兴邦之比欤
　　祖宗朝田米直
　　承平时钱重物轻本业具举故粒米狼戾之价与今率不侔而田之直亦随以翔庳珂按李文简焘续通鉴长编熙宁二年十一月壬午御迩英阁进读通鉴毕赐坐司马光吕惠卿议青苗事司马光曰太宗平河东轻民租税而戌兵甚众命和籴粮草以给之当是时人稀物贱米一斗十余钱草一围八钱民乐与官爲市其后人【阙】　物益贵而转运司常守旧价不肯复増【阙】　　折以茶布或复支移折变嵗饥租税皆免而和籴不免至今爲膏肓之疾又熙宁八年八月戊午中书进呈戸房乞下两浙提举水利及转运司各差官定验两浙兴修水利不当事吕惠卿曰臣等有田在蘓州一贯钱典得一亩田嵗收米四五六斗然常有拖欠仅如两嵗一收上田得米三斗斗五十钱不过直百五十钱而今修堤岸所率每亩二百钱有千亩田即出二百千如何得观太平兴国至熙宁止百余年熙宁至今亦止百余年田价米价乃十百倍蓰如此今苏湖间上田每嵗收主租一石折糙而计亦止得八斗如江乡田上色可收谷四石却可得主租二石舂而爲米亦止一石而四石之田固不多见也税尤重计所得犹不及五六斗耳寻常一县丞下乡防视陂塘已不翅亩费二百而当时已叹其重今乃反以爲轻耶可爲永嘅
　　濳藩节镇
　　绍兴八年十月甲戌左仆射赵鼎罢爲忠武节度知绍兴府议者谓故事当带检校官且忠武乃神宗皇帝濳藩乃贴麻授检校少傅奉国军节度使徙知泉州珂按南渡以后除节镇犯潜邸名者不可缕数近世李仪同孝友建奏宁节亦同高宗旧镇盖失于辞于理固不可用也
　　官称不避曹司
　　凡今世避家讳者不避嫌名虽着于令而初无官曹官称之别珂按唐书贾曾传父名言忠睿宗时擢中【阙】

　　愧郯録卷十五
　　后序
　　郯犹国也夫子之所辱问焉取而名编摭其意而已不直一愧也尝试考之士君子之爲学耻一物之不知等千百载而上倚相所未读序书所弗纪歴歴如一日焉顾于古乎何有而乃立人之朝当今之世于其目击而身履者疑弗问问弗辨辨弗笃曾犹可以愧赎而谓郯云乎哉郯云乎哉李卫公唐人第一流也其立言以厉世盖不茍然矣公之言曰台阁典章本公卿子弟之责亦惟以其所习闻者而诿之也诿斯恕之矣幸生文明化成之代未能奋已所学防勲觚铅碌碌以爲世禄羞人以其习而诿之世即其诿而取之畧于远而问之以迩舍夫古而责之以今非恕何居而且俛而受之又从而文之以辞盖知夫逆求其可承从容丈席间谊国君臣跫然相顾起不期之叹失官之耻徧中国无能自逭于圣人之讥则郯固未易企而亦未易以愧言也愧其所不当愧附其所不容附吾名赘矣然犹有愿言者谓志于愧不若志于慕愧于恕不若愧于聒请书卫语并勉方来是嵗后三月望珂后序














