<!-- { "loadSidebar": true } -->
　　钦定四库全书　　　　　子部十
　　愧郯録　　　　　　　　杂家类三【杂説之属】提要
　　【臣】等谨案愧郯録十五卷宋岳珂撰珂字肃之号亦斋又号倦翁鄂忠武王飞之孙敷文阁待制霖子厯官知嘉兴府兼管内劝农使晋户部侍郎淮东总领是书多记宋代制度防证旧典如记鱼袋颁赐及章饰之始末公主之改称帝姬辨论甚确同三品之起于五代金带之有六种金涂之有九种皆史志所未备至叙尚书之名引战国时已有尚冠尚衣之属皆杜氏通典职官门所未及者其征引可谓博洽其间偶尔舛讹如论金太祖建元始于天辅而以收国为辽帝年号及通考所摘悮以九品中正为官品之类亦间有之然大致考据典赡于史家礼家均为有禆焉乾隆四十五年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　愧郯録原序
　　昔者吾夫子求文献于杞而不足证学官名于郯而有余师方春秋时二国在诸侯间壤地生齿广轮众寡亡以大相过也其亦仅存焉耳矣而杞之志若曰吾蕞尔邑要非天下之所取正周礼秉鲁夏盟主晋旧章故府之蔵不彼即焉而遐哉邈乎之问乃及于我是何庸知维郯则异然谓吾之褊陋诚不足以侪诸建国而金天百世之泽且幸至于今而未斩况夫统系之所接传闻之所逮是区区者而不余守则暴弃之罪其将何辞以诿夫人是故典则之在王府一忽其诒则与和钧闗石俱荡于浮埃惟不自安扵陋頋如典坟朴畧之余圣人之所不能悉识者亦或可歴陈而枚举然则谓世有先后国有聋昭而不存乎其人焉可不可也国朝受命世有显徳典章文物之盛跨王轶帝二百七八十年间名公钜卿所以讨论润色之者固已无余蕴矣而又礼掌扵颂台议防于儒馆弥阙轶订同异间承之以有位之文者俾毕得以献疑而粹闻则出位之言固非羣有司之所当与抑犹闻之郯之来也鲁固逆陋之矣叔孙昭子之问聊以借俎豆之口而郯子奋然曰我知之不俟申言之及纚纚其辞累数百言而不少止郯未尝以揜人自疑而鲁多君子亦不以其强聒为疑也若夫杞则自弃矣袭媮益洿每视已为不足进至取通国之礼而夷之一字之贬屡加而曾不知所以为耻学者循其末流而遡其所志轻重且将谁择哉珂晚学其位于朝又羣有司之贱者也譬诸小国无证杞之责而有睎郯之心凡其廷绅之所绪闻谍记之所肤受隠而不合必求其当博取精覈使皆有据依而后牍之盖不敢以陋自处而惧其班于学域之夷博识之士或以吾夫子之不耻扵问者而就正焉则亦庶乎其有一得之愚也凡书皆祖宗若当世事名前哲所以尊朝廷为卷者十有五总一百十七则命之曰郯以志其愧嘉定焉逢淹茂嵗圉如既望谨序
　　钦定四库全书
　　愧郯録卷一【十一则】　　　　宋　岳珂　撰
　　祖宗徽称
　　国初亲庙諡皆二字艺祖上賔李文正昉上初諡以六字而后列圣皆遵用之大中祥符初符贶洊臻登封降禅弥文具举扵是始用开元增諡之制是年十一月甲申躬谒太庙二室各增八字为十四字五年十月戊午圣祖降延恩殿告以长发之祥闰月乙亥复加二字亲庙亦衍而四焉真宗既諡仁皇以澶渊之功不着诏益以武定为八字始用天圣二年初郊奉册因郊増諡盖昉于此庆歴七年十一月又郊遂再增八字扵是十六字之制定为不刋弗复可增益矣然仁宗英宗之諡增于元丰六年屡郊之后神宗之諡増扵绍圣二年大飨之余哲宗之諡増于崇宁三年再郊之际类皆因时制宜而初郊举典礼犹未为永制也徽祖以绍兴五年有陟方之哀七年讳问始至龙輴未还緜蕞庙祔至十二年既安禹宂之栖其冬诏加諡明年正月戊戌奉册己亥上亲飨太庙盖清祏甫宁因山适毕遂躬谒追用祥符典故固有不必俟郊报者従变礼也孝宗以后始定用升祔后遇郊即前诏议徽号诏书若曰某庙宜加上十字为十六字如祖宗故事将郊摄太傅先以册告本室而后行躬祼率以为常至于今不废乃若僖祖以熈宁王安石之议正东向大观之元遂有立道肇基积徳起功懿文献武睿和至孝之号嫓之亲庙増者十二焉盖一时之制也
　　五字定制
　　汉制宗庙必冠以孝唐特表一字而出之诸帝类曰某宗某諡孝皇帝间有不尽然者不多见也国朝初定艺祖諡止曰英武圣文神徳太宗諡止曰神徳圣功文武皆未以孝为号祥符始増之自后列圣称天之诔必以百行之首荐于鸿名盖尝攷之徽号中所同称者又有四字文武功徳与孝而五自初諡中即备其三曰文曰武曰孝治平而降未之或改也惟徽钦初諡曰圣文仁徳显孝曰恭文顺徳仁孝当时盖张忠献浚陈文正康伯当国上议初非有他盖用太平淳化干兴故事先摭圣徳之最盛者而表之如近嵗光考諡曰宪仁圣哲慈孝不复称文武正其比也及増諡则无不备者故艺祖曰启运立极英武睿文神徳圣功至明大孝太宗曰至仁应道神功圣徳文武睿烈大明广孝真宗曰膺符稽古成功让徳文明武定章圣元孝仁宗曰体天法道极功全徳神文圣武濬哲明孝英宗曰体干膺厯隆功盛徳宪文肃武睿神宣孝神宗曰体元显道法古立宪帝徳王功英文烈武钦仁圣孝哲宗曰宪元继道世徳功钦文睿武齐圣昭孝髙宗曰受命中兴全功至徳圣神武文昭仁宪孝孝宗曰绍统同道冠徳昭功哲文神武明圣成孝光宗曰循道宪仁明功茂徳温文顺武圣哲慈孝钦既止仍六恵不复议増己秩宗因循之失犹曰礼有未备而已一旦举而行之可也惟徽宗绍兴十二年之增諡以权臣擅命輙于徽称有所抑遂去一字而以烈代徳以徳代武曰体神合道骏烈逊功圣文仁徳宪慈显孝攷之艺祖真宗之諡初亦偏于文徳矣既增则武功配焉未闻臣子敢以是而寓意于君父也是年十二月户部尚书张澄等集议庚午宰臣秦桧自以议上而议文则桧之兄直学士院梓实为之戊寅诏桧撰册文则册文又桧之作士之学典故每扵此不致详故至今莫有议者揆情订迹何以慰在天之灵乎神宗初增諡曰绍天法古运徳建功哲宗曰显徳定功崇宁三年诏定神宗令諡政和三年又以建立法度之意增神宗为二十字而哲宗易世二字以见绍述盖蔡京当国用一时归美之论务极尊崇虽非故事犹愈于桧之无君云
　　崇政改諡
　　宗庙改諡防告于礼为重祥符五年以圣祖讳因増諡而易艺祖睿文圣功二字实不得已耳崇宁政和间始用继述友恭之论屡定徽称神宗凡一改再增而溢于祖宗者四字哲宗凡一改一增皆非旧章章圣諡有濮园讳治平亲政初不敢更后但着于文书令曰诸濮安懿王讳其在真宗皇帝諡号内者不避应奏者以黄纸覆之如此而已岂非严重宗庙于礼不得不然耶若庆歴以来后諡或更盖従夫之义与此异也
　　后諡因革
　　建隆元年二月壬戌上亲庙諡僖祖曰文献后曰文懿顺祖曰恵元后曰恵明翼祖曰简恭后曰简穆宣祖曰昭武其制皆判太常寺窦仪所定帝后率联一字深得古意其后杜太后上仙先諡明宪继改曰昭盖亦配帝以为称大中祥符增上帝諡始各加睿和睿明睿徳睿圣二字于后无所损益列圣相循遂为故事故太祖諡大孝后曰孝恵孝明孝章太宗諡圣徳后曰淑徳懿徳明徳元徳真宗諡章圣后曰章懐章穆章献明肃章懿章恵仁宗諡圣武后曰慈圣光献英宗諡宣孝后曰宣仁圣烈神宗諡钦仁后曰钦圣宪肃钦成钦慈哲宗諡昭孝后曰昭慈圣献昭懐徽宗諡显孝后曰显恭显肃显仁钦宗諡仁孝后曰仁懐髙宗諡宪孝后曰宪节宪
　　圣【阙】　　　　　　　　　　　恭绍兴七年祐陵复土始例従显其中盖亦混恵明諡明逹明节又紊昭宪已改之称云
　　隆祐夀康宫
　　元祐太后既正东朝建炎元年八月有诏以尊称犯太后祖讳当以所居宫为称令学士院撰定遂建隆祐宫光宗内禅绍熈五年七月移御泰安旋以未至嘉美改称夀康宫而殿亦以此名珂恭考防要元祐元年闰二月宰臣韩缜上表请太皇太后宫殿名宫曰崇庆殿曰崇庆夀康皇太后宫殿名宫曰隆祐殿曰隆祐慈徽诏所请宜允候过谅闇令有司检举既虽又改宫曰慈徳而前称已播告着之国史矣窃谓二名皆复于典故当易不疑特有司失扵讨论是以有此如宣仁上仙实在夀康殿当光宗万夀谊当避嫌昭慈逮事钦圣而隆祐之号称之九年至绍圣元年闰四月戊子而后革建中靖国追其尊钦慈之诏犹曰隆祐深慈具存扵遗训则是妇姑同一名称皆大不可者也
　　申福殿
　　江州庐山有宫曰太平兴国侍従领祠官建申福殿奉髙皇本命实绍兴二十八年十二月丁亥朔赐名珂按京师有龙徳宫乃徽祖潜邸宣和与子之后移御史是间中已有申福臻祥二殿攷之防要绍兴九年和议始成有司指以为安奉龙輴之地盖不特复名之当易而已
　　永崇陵
　　光宗因山右丞相谢深甫请以永崇为陵名诏従之珂尝考典故谓其失有四唐徳宗称崇陵虽无永字然终非令君嘉祐八年九月十二日谏院吕诲言潜邸兴庆宫犯唐故号诏改为庆宁夫兴庆佳名也明皇视徳宗有间矣犹且不可况俱为陵名乎其失一也元符三年三月丙申左仆射章惇上哲宗陵名永泰诏恭依惇初议永崇中批以未至嘉美再上永章永庆上与皇太后皆曰永庆佳既而闻乃辽圣宗陵名遂复改凡三表乃定则永崇固元符之所弃而可复用乎其失二也王明清挥麈録载崇先寺有真皇馆御曰永崇按防要实有是殿成扵嘉祐六年十一月崇先乃观名上清之遗址明清已误且国朝故事殿号州县镇之犯宗庙徽称陵名例従改易盖恶其复如庆厯十年八月戊午改文明殿为紫宸景祐四年四月庚午改武定军为武康闰四月己卯改昭武军为宁武避真宗宣祖諡天圣七年九月辛未改永定军为永宁避真宗陵之类是也况子孙因山之地祖宗衣冠之御可以混而不别乎其失三也绍兴十三年二月己未朔有防徽宗永固陵名委后省看详既而许侍従拟定扵是权户部尚书张澄等言惟永祐不犯歴代陵名诏恭依按晋书桓元僣楚追尊其父温为帝陵号永崇二字皆同正永固之比其失四也珂又考防要绍圣二年六月礼部尚书林希言神宗宣光殿与石虎之子韬所建堂同名诏改曰显承以是观之不惟崇陵之当易而崇先馆御亦不复可因仍矣秉礼者其尚攷之
　　追改陵名
　　李文简焘续通鉴长编曰干兴元年七月诏改章圣陵名曰永定初丁谓为山陵使请名陵曰镇及谓贬冯拯谓三陵皆有永字故易曰永定陵然永安乃县名也宣祖陵上名安又不知翼祖已名定陵于是复追改翼祖陵曰靖议者讥拯不学当时无正之者珂按真皇上仙开基因山者仅三耳嵗时荐献宫禁省谒礼官周视史牒书载耳目尚相接夫谁而不知正使不留意扵典故亦不应若是朝廷举重礼当时所上者一字之名自东閤賔客縦不能为之一阅史録呼容台一吏使供写亦足优为之何至或削或犯以贻天下笑乎谓素号博学此頋甚易识是盖絶不一讲论而率然以应上命也拯矫其为欲增而易之易之之际亦复靳扵故府之一问又堕舛误再烦改更就使复定一名犹愈扵祖之以孙屈也遂过不疑遂易先号夫岂宁神尊祖之义乎一頋问之惮烦而成是纷纷后之议礼者可以监矣表之以识一时之颠末
　　郊庙之诔
