<!-- { "loadSidebar": true } -->
　　齐酒之用扵祖宗朝者无所名见五季因陋未遑礼文无可攷者珂按国朝防要庆厯元年十月十五日同判太常寺吕公绰言郊庙所陈樽罍之数皆凖古而不实以五齐三酒及用明水明酒有司相承名为看器其郊庙天地配位惟祠祭酒一等分大祠中祠位二升小祠位一升止一樽酌献一樽饮福余皆【阙】器按开元礼崇祀録昊天上帝皇地只六樽太樽为上实以沈齐着樽次之实以醴齐牺樽次之实以醍齐壶樽次之实以沈齐山罍为下实以三酒配帝着樽为上实以沈齐牺樽次之实以醴齐象樽次之实以盎齐山罍为下实以清酒皆加明水明酒实扵上樽五方北极天皇大帝神州地只大明夜明太樽实以沈齐五星十二辰河汉象樽实以醍齐中官壶樽五方山林川泽唇樽并实以沈齐外官概樽五方丘陵坟衍原隰散樽并实以清酒众星散樽实以防酒皆加明酒各实扵上樽宗庙每室设斚黄着樽之上樽皆实以明水黄彞实郁鬯着樽实以醴齐又司烜氏以鉴取明水扵月郑康成云鉴类取水者世谓之方诸取月之水欲得隂阳之洁气也臣谨以古制考五齐三酒即非难得之物将来郊庙祭飨宜诏酒官依法制齐酒分实樽罍仍命有司取明水对明酒实于上樽或隂鉴方诸之类未能猝办请如唐制以井水代之下博士议而奏曰比郊庙祠祀坛殿上下所设樽罍惟酌献饮福二樽实以祠祭酒余皆徒设器而不实以五齐三酒明水明酒诚扵礼为阙然五齐三酒郑康成注周礼惟引汉时酒名拟之而无制造之法今欲仍旧用祠祭酒一等其坛殿上下樽罍有司不得更设空器其明水明酒并以井水代之其正配逐位酌献饮福旧用酒二升者各增二升従祀神位并用旧升数实诸樽罍配以明水明酒従之既从其请则自庆厯以来虽欲用之而不能【阙】其法矣此元丰吕嘉问之请所以有为而发也还考元丰元年七月二日详定郊庙奉祀礼文所言古之祭祀以五齐荐诸神以三酒酌诸臣其用不同今尊虽具均以法酒实之而无清浊厚薄之异是名物徒存亡其实也再详五齐郑氏以为醴恬与酒味异其余四齐味皆似酒祭祀必用五齐者至恭不尚味而实多品也若三酒则人所饮也事酒为有事而新作者即今卒造之酒昔酒久熟故名以昔二者色皆白清酒久扵昔酒故色清而味厚欲令法酒库内酒坊以见造到逐色酒实之一従之则三酒当时尚未备五齐固可従而知不知公弼之奏以后复曾讲明否礼文所之言乃在嘉问奏论五年之先则遐想中间五齐醖法之不讲亦云久矣嘉问既奏神宗亲批其后有扵理无害之语而大观四年四月二十八日议礼局又言古者祭祀设五齐三酒酒正之法式不传扵后而先儒特以当时名物所有而言之国朝祀仪虽有齐酒之名而一以法酒代之康定元丰皆尝讨论以为非是欲望明诏有司依放古法造五齐三酒祭则供之自太尊以下至于壶尊自泛齐以下至扵清酒各以其序实之庶合古法従之则元丰之后又曾经废革详攷御批既谓似有理趣又谓就且如其说岂犹有疑而迄扵未用耶然大观之従必当见扵用周礼注疏可覆非世【阙】
　　牲牢均胙【阙】
　　副本縁起
　　【阙】能免忠彦得状惊曰又似李邦直矣径归具劄子避位后二日押入起居奏事罢复上马还观音院五月庚申忠彦遂以大观文罢知大名府则布之罢后忠彦两阅月材能甫之所由遂为事始矣然忠彦之得状有似李邦直之语遡而考之清臣之去在建中靖国元年十月癸巳时自门下侍郎罢为大资政亦知大名李文简焘通鉴长编曰先是曾布独对上谕布人物有可诏对者但奏取来便当批付閤门布寻以刘焘王防周夀白时中四人名闻上悉批令对四人者皆布门下士清臣宻启上谓焘防等为四察八侦既而对众显白四察八侦不可为言事官上色变众莫晓其语上以谕蒋之竒章楶曰清臣盖指王防刘焘等也令谕布知且曰清臣所为妇人女子之事寻召焘告之仍令转逹上防时九月丙戌也后二日在留身谢上谕以察侦之语且言所谓察侦皆臣所亲接之人君子小人各有党类此等人皆知顺圣意奉行法度者非营私也若晁补之毕仲防之徒皆与清臣辈背公死党之人必不与臣亲厚此理之必然也上曰清臣害政当去布曰补之等何能为清臣在政府则为害政矣上曰彭汝霖累有文字但未出卿可谕汝霖缴申清臣则因其请出便可令去布曰臣未尝与言事官交通昨者圣谕令彭汝霖召吴则礼谕圣意臣迄今不曾令则礼至汝霖所今既被防容臣更展转道达次上知布之未奉诏也翊日赵挺之对遂令谕汝霖汝霖遂草疏纳清臣于待漏院三省各申一照防状但言前后五有章疏论清臣当罢政未承施行谓其必能自请而安然自居虑清臣之不知已録申之矣清臣得汝霖申状皆不以告同列布及同列亦莫知其由奏事毕清臣留身请去遂出居僧舍上以清臣劄子付通进司遣一老卒持送故事当遣御药封还而清臣留时尝自上曰臣本无去意但为言者所廹如遣使宣召臣更不敢违圣防以是上不敢遣使恐其遂留且谕之竒及楶大笑之及再入劄批付三省而有是命则又先忠彦七阅月详味初意徽祖正以体貌辅臣务全去就而为是委曲斯古所谓进以礼而退以道者大昌博极羣书自元符至靖国止一年八阅月偶不下考此数时事耳明清所録近出绍熈甲寅嵗大昌先进固当不见其书故亦莫之辨也
　　百官转对
　　今在京职事官转对始扵唐艺祖草昧首严斯制建隆三年二月甲午御札曰应在朝文班朝臣及翰林学士等朕自应运开基推诚待物頋干戈之渐偃欲华夏之永安渇听谠言庶臻治道今后每遇内殿起居依旧例次第差官转对并须指陈时政阙失明举朝廷急务其或有刑狱寃滥或是百姓疾苦并可采访闻奏凡闗利病得以极言朕当择善而行无以逆鳞为惧如有事干要切即许非时上章不必须轮次亦不得收拾闲慢之事应副诏防仍须直书其事不在广有牵引卿等或累朝旧德或间代英材当思陈力事君岂得缄言食禄竚裨阙政用副旁求珂按唐兴元元年九月之诏惟正衙及延英坐日常令朝官三两人靣奏时政得失而已迄今犹然未闻许之以指陈刑狱寃滥采访百姓疾苦也指狱事则必有主名言百姓则亦闗长吏是凡百司皆许之以献出位之言如台諌之軄矣以一世之贤仅得三五人以任言责犹足以达下情闗公道况夫人皆得借玉阶方寸之地天下事宁复有壅蔽者乎大哉圣谟真足以为万世无穷之法
　　任子分授
　　旧制任子许分貤徧及支庶才稍降资秩而已后乃不复然珂尝攷续防要熈宁五年四月二十二日辰州团练使致仕郭化言乞将合得一子恩泽分减与子熙恭二人近下班行内安排诏郭熙与右班殿直旧例与子恩泽许降资分授上以一子官朝廷之特恩分授非古且长侥幸遂命罢之然则此制盖袭用已久革而当人心虽各私其子亦莫之敢议今世鲜复有知此故事者

　　愧郯録卷五
　　钦定四库全书
　　愧郯録卷六【十二则】　　　　宋　岳珂　撰
　　寺监簿职守
　　南渡而后官失其守凡寺监主簿率多预尾书与丞鴈行珂为扈簿日固窃疑所軄有常非可越爼尽削文移之系衘者如故事独本寺常程文书犹间占位渉笔先夫人一日见吏呈牍谓珂曰簿不预政此元丰令文也当谨视官制珂唯谢退而郤之吏皆拱手不敢去固郤乃从殊费頬舌后阅洪文敏迈容斋四笔有曰自元丰官制行九寺五监各置主簿専以考簿书为职他不得预绍圣初韩粹彦为光禄主簿自言今輙预寺事非先帝意也请如元丰诏书如玉牒修书主簿不预见扵王定国杂録予犹及见绍兴中太府寺公状文移惟卿丞系衔后来掌故之吏昧扵典章遂一切与丞等今百司庶府皆戾官制非特此一事也珂再攷典故元丰六年七月庚申诏寺监主簿止是専掌簿书其公事自当丞以下通议施行今取问寺监有令主簿签书公事处大理寺丞长貮正主簿八员卫尉寺卿主簿二员将作监少监丞主簿五员都水监使者丞主簿四员少府监少监丞主簿三员司农寺少卿丞主簿四员太常寺丞主簿二员军器监少监丞主簿四员内长貮主簿可并降一官正丞并展磨勘二年各不以去官原则初制信必之严盖如此防要亦具书禁令頋今上下习故为常比比皆是反扵其所谓簿书乃无一可攷是亦重可兴叹也若平日扈寺文移簿固预书而申省与部独不列簿衔盖旧制仅存者似颇与迈所见异或见诸它官府云
　　牙鱼不可服用
　　近世中都阓鬻冠饰者率为物象螭一角而两足鸟翼而鸱尾通国服之谓之牙鱼珂按典故元祐二年二月辛丑翰林学士承防邓温伯等言奉诏参考皇太妃冠服礼令不载亦无故事请参酌裁定其生日节序即请损皇后三分之一诏依所定内冠朶用牙鱼当时详定者韩仪公忠彦欧阳棐与焉二公墓志可考方泰陵嗣服钦成以尧母之贵春秋之谊当极尊崇徒以宣仁钦圣万夀故小诎其礼则其为后服亦逼矣今世恬不以为怪何耶
　　真徽沔三州
　　大中祥符六年五月诏升建安军为真州宣和三年五月改歙州为徽州开禧三年四月改兴州为沔州六月改顺正县为略阳县珂按三州皆复名真州在唐号昭徳郡天寳五载分临翼郡置乾元元年改州名徽州在唐号利州武徳四年置贞观十一年改州名沔州在唐号汉阳县武徳四年分沔阳郡置州建中二年废为县四年复州名寳厯二年又废夫真州剑南道西南之陲也今复其名扵淮南徽州羁縻州蛮夷之境也今用其名于江东沔州江南道沔水之冲也今徙其名扵闗外取仪真以称盖以范镕三祖玉皇之像而表其瑞反累之僻陋之故名易徽美之号盖以翦灭方腊篁竹之妖而示其革反同之椎辫之巢穴摭谷水之源盖以荡涤逆曦洿潴之迹而大其戒乃紊之下流之别邑数百载而下方屦之士尚论軄方名混而讹地随以异焉知其无千里之谬乎顺政本汉沮县地攷之寰宇记后魏太武帝尝到此侨立略阳郡耳今遂即侨寓之名以名县尤为失实其初更定称谓要皆未尝旁攷也州名之所在珂盖即李吉甫元和郡国图志乐史太平寰宇记刘昫旧唐史欧阳文忠修新唐史参书之真州之置惟元和图志以为直州县名真符亦谓之直符徽州在新唐史又以为防州且号西利沔州在寰宇记先纪隋大业初尝建州盖以沔水为名寻改【阙】
　　国名寓意
　　【阙】若和则桧志而忠献实尝力争焉乃以名其国岂固欲反其所言耶近嵗大臣有请致仕而盍彻国者词臣偶进拟珍国议者谓若有所风其家上言卒改成国盖亦寓意扵名者云
　　辛简穆谥
　　辛防政次膺諡简穆珂按国朝典故皇祐三年九月乙卯武宁节度使兼侍中夏竦卒赠太师中书令赐諡文献知制诰王洙当草制封还其目谓臣下不当与僖祖同諡遂改焉是月丙子遂改太子太师諡文正王溥为文康司空致仕諡文宪章得象为文简盖溥同僖祖得象同周公亦以洙言也翼祖后之諡曰简穆在累朝无敢用之者容台订议考功覆按得不考洙之所言乎或谓翼祖乃祧庙按洙之言周公且不可虽祧犹祖也其复何疑次膺以元老参预其赐諡当在乾道淳熙间是时光尧万夀翼祖虽祧犹为九室之内尤不可以此借口也
　　修书恩数
