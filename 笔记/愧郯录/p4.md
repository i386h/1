<!-- { "loadSidebar": true } -->
　　洪文敏迈容斋四笔纪南北郊一事曰三代之礼冬至祀天扵南郊夏至祭地扵北郊王莽扵元始中改为合祭自是以来不可复变元丰中下诏欲复北郊至六年惟以冬至祀天而地只不及事元祐七年又使博议而许将頋临范纯礼王钦臣孔武仲各为一说逮苏文忠轼之论出扵是羣议尽废当时诸人之说有六一曰今之寒暑与古无异宣王六月出师则夏至之日何为不可祭二曰夏至不能行礼则遣官摄行亦有故事三曰省去繁文未节则一嵗可以再郊四曰三年一祀天又三年一祭地五曰当郊之嵗以十月神州之祭易夏至之方泽可以免方暑举事之患六曰当郊之嵗以夏至祀地只扵方泽上不亲郊而通爟火扵禁中望祀轼皆辟之以谓无一可行之理其文载扵奏议凡三千言元符中又诏议合祭论不一惟太常少卿宇文昌龄之议最为简要曰天地之势以髙卑则异位以礼制则异宜以乐则异数至扵衣服之章器用之具日至之时皆有辨而不同夫祀者自有以感扵无自实以通扵虚必以气合气然后可得而亲可冀其格今祭地扵圜丘合以气则非所合以类则非应而求髙厚之来享不亦难乎后竟用其议此两说之至当如此珂按二郊重事也中兴以后虽循合祭之制大槩不过三说一以祖宗乆行神灵之所頋歆崇观作新卒无福应一以经元祐宗工钜儒之论必不可破一以因时制宜难扵频举重礼然以珂攷之合祭之议谓之便今可也谓之合古不可也分祭之议谓之合古可也谓之便今不可也二议自不相掩轼必欲兼取而合之此所以启后日纷纷之论轼之自谓合扵古者八而六议不与焉晚学盖尝窃疑之而不敢议也及博观绍圣间诸公之所以借口者则亦容有说矣谨参以臆说而着之虞书肆类禋望徧于羣神当时必不略地之祀夫受禅大事也只见之初固皆秩非常之礼如汉魏以后升燎而后即位耳恐未可以为比此一可疑也武王克商柴祭上帝望祭山川未尝有南郊北郊之别夫告成亦大事也且告非祭也如今之奏告国有大事则告之固不容拘以二至而亦不容循以为常也此二可疑也昊天有成命之诗歌天而不歌地使歌扵北郊则未有歌其所不祭祭其所不歌者夫般廵守而祀四岳河海也其诗曰允犹翕河若以为祭则必歌则海岳之祭将合扵河乎天作之诗不言先公犹曰一庙也河海异地矣故或者以折陈祥道而张商英首言之绍圣之初此三可疑也春秋书不郊犹三望左氏以为郊之细鲁犹及山川周独不及岳渎乎岳渎茍得従祀地固必合祭矣夫说者言三望或以为泰山河海又以为淮河又以为分野之星及山川固自不同礼三正记曰郊后必有三望先儒以为助天布功是以祭天及之皆扵郊之明日然春秋书犹以示讥若曰废其大而祀其细则可讥耳望未尝合扵郊也盖别祭也逆计以及鲁之礼因鲁以想周之制此四可疑也天地合祭久矣议者乃谓始扵王莽且礼当论其是非不当以人而废夫书之纪虞周皆变礼也诗春秋之纪周鲁皆疑辞也则谓不始扵莽亦不过以十九章歌为说耳汉礼视古多违要未为确此五可疑也光武亲诛莽尚采元始故事八陛重坛皆南乡西上见扵建武之制夫汉世郊礼駮矣五畤待我而具髙祖未尝不因秦渭阳五帝之庙汶上明堂之祠多出方士之口汾脽后土至孝武而始举其制如圜丘之类亦不经汉不祭地者六叶匡衡改郊位随輙罢去终西汉之世事地甚略光武草创之为亦姑谓度吾所能行或如髙祖之因秦而已中原之定七郊仍别有方泽恐未可据此六可疑也水经注伊水东北魏有圜丘凖汉日为重坛天地位其上夫汉已不足法而魏可因乎此七可疑也唐天寳元年敕皇地宜如南郊合祭以后皆合于圜丘夫天寳之时视汉魏益邈矣且元丰之诏固欲尽刬近代之陋而一还成周之典今以是为证果足以厌议者之心乎此八可疑也夫摭其合者八而皆不免扵疑固将又求其所以合则益趋扵滕口矣昌龄之议截截明辨如白黑一二之不可易是矣抑不知轼之已出扵此也轼之言曰夫汉之郊礼尤与古戾唐亦不能如古本朝祖宗钦崇祭祀儒臣礼官讲求损益非不知圜丘方泽皆亲祭之为是也盖以时不可行是故参酌古今上合典礼下合时宜较其所得已多扵汉唐矣天地宗庙之祭皆当嵗徧今不能嵗徧是故徧于三年当郊之嵗又不能于一嵗之中再举大礼是故徧于三日此皆因时制宜虽圣人复起不能易也今并祀不失亲祭而北郊则必不能亲往二者孰为重乎若一年再郊而遣官摄事是长不亲事地也三年间郊天祀地之嵗而暑雨不可亲行遣官摄事则是天地皆不亲祭也夫分祀天地决非今世之所能行议者不过欲扵当郊之嵗祀天地宗庙分而为三耳分而为三有三不可夏至之日不可以动大众举大礼一也军赏不可复加二也自有国以来天地宗庙惟飨此祭累嵗相承惟用此礼此乃神只所歆祖宗所安不可轻动动之则有吉凶祸福不可不虑三也凡此三者臣熟计之无一可行之理伏请従旧为便又发其意于议中曰古者以亲郊为常礼故无繁文今世以亲郊为大礼故繁文有不能省珂谓止常礼大礼二字自足以为不可破之论正不必区区求合以启多言今世之郊士大夫识周礼者皆能心非之特压以轼之重望而重以元祐诸公之公言盖谓昌龄名颇不着绍圣以后为是纷纷者卒不可従故虽迈著书亦两存其说俱谓至当而轼之所谓合古者仅寘之不辨而已尔不然夫岂不知昌龄之非轼伦拟也耶珂尝妄欲剟取轼之说而附益之曰类禋柴望虽曰因事而见然虞周以躬事为常祀而以禅告为大祀今将以分祭为常祀而以合祭为大祀斯可矣唐贾曾议曰有虞氏禘黄帝而郊喾夏后氏禘黄帝而郊鲧郊之与庙皆有禘也禘扵庙则祖宗合食扵太祖禘扵郊则地只羣望合食扵圜丘以始祖配享盖有事大祭非常礼也禇无量郭山恽皆以曾言为然今亦将以分祭为郊而以合祭为禘斯可矣明皇天寳之敕曰凡所祠享必在躬亲朕不亲祭礼将有阙始用合祭于是唐世皆遵行之今又将以分祭为摄事以合祭为亲祠斯可矣盖是三者凡以为二字之异而辨之者也周礼一嵗祀天者三明堂享帝者一四时迎气者五祭地者三飨宗庙者四凡此十五者皆天子亲祭也而又朝日夕月四望山川社稷五祀及羣小祭之类亦皆亲祭夫天地异位礼乐异数不可同固也五方异尚流峙异形隂阳异宜昏明异用其不可同致均也今六变致神之乐同而用之何也六冕有别王祀皆亲隆杀虽殊亲见则一故社稷最贵虽赏刑必受命岳渎至重虽封建不以封其不可摄事均也今列壝従祀之礼分而献之何也拜日东郊揖月西望迎气以应合蜡以成以时感神因地致敬其不可合处均也今圜丘一方之地合而飨之何也是三者凡以为二说之异而合之者也订而考之固将知所处矣夫分郊而祀従祀亦且分之也日月星辰合扵天日春月秋可以尽格于冬至乎四岳海渎合于地岱东华西可以尽致于北郊乎合于南郊非古也犹曰来享者屈扵天之尊也格扵礼之大也分而不能尽合扵古又不能尽格扵神则亦无说矣故必欲分南北郊者非尽罢従祀则不可分従祀之礼非天子能亲徧羣祀则不容罢亲徧羣祀非尽用周之礼乐则不如不徧尽用周之礼乐非能封建如周使诸侯分治其国而王朝之事日简一日惟専意扵祭则不能尽用呜呼亦难矣当时曾肇谓祭者顺隂阳之性或燔或瘗或沉或埋今扵地事之非其方致之非其类又违扵时以此事地未必来享而便谓此为亲见地之实此臣所未谕其论甚美然不知嵗固有祀矣祀固因其方用其时行其礼乐矣特此为大祀虞周之曰类曰禋曰柴曰望果皆合其方因其类而用其时乎此可谓因革之辨而不足为二说之折衷明矣又按分祭之议肇扵元丰三年详定礼文所之言五月甲子陈襄初请亲祀之嵗夏冬叠举二祀李清臣请用后汉五位之制亲祀之嵗宿庙以告宿北郊以祭宿南郊以祀止以一时王存请以孟冬纯隂之月陆佃请用鲁三望之制即圜丘之北别祀地张璪请盛礼容具乐舞遣宰摄事又诏更加讲求明年四月己巳李清臣黄顔王仲修杨杰何洵直叶祖洽文及甫张璪陆佃皆列名上议惟陈荐援成命之诗媪神并况之章以为不始王莽乞姑仍旧曾肇请损仪卫之虚文以就躬事地之实是日遂下诏亲祠如南郊如不亲祠上公摄事仍别修定摄事仪制六年五月甲申礼部太常寺上亲祠及摄事者仪以献诏行之时犹未敢以躬祭为必行也七月庚申筑方丘是年十一月丙午冬祀遂不复设地位元祐初政两行大飨七年三月始议复合九月戊子上议戊戌诏以初见于郊姑设地位竣事复议十一月癸巳郊八年二月壬申轼议始上四月丁巳诏罢集议仍用合祭绍圣元年五月甲寅以右正言张商英言诏礼官详议戊午中丞黄履复言诏送礼寺二年正月辛亥又诏议如何可以亲行祭地之礼然后可罢合祭时又未敢以合祭为全非也三年正月戊午遂诏间因大礼躬祭地然实未尝行至政和四年五月丙戌始克行方泽盖三十二年之中大典凡三变而地仅元祐一祭而已虽哲徽坚主其议亦十九年而乃得行其难如此又按元祐之议主合祭者吕大防苏颂苏辙郑雍苏轼頋临范祖禹钱勰李之纯蒋之竒乔执中吴立礼张瓛王钦臣主分祭者范百禄范纯礼彭汝砺范子期曾肇王觌丰稷韩宗道刘安世孔武仲陈轩盛陶宇文昌龄杨畏董敦逸黄庆基虞防孙路欧阳棐韩治朱彦宋景年阎木杜纯而钦臣则仅乞以初见天地并祭以谢丕况纯又主苑中爟火望祠之议者也武仲议亦稍异绍圣之议主合祭者钱勰范纯礼韩宗师王古井亮采常安民李琮主分祭者蔡京林希蔡卞黄履吴安持晁端彦翟思郭知章刘拯黄庆基董敦逸丰稷傅楫叶祖洽刘定黄裳盛陶虞防稷楫祖洽欲省仪以便祭定裳陶防则迁就十月神州之祭者也其说皆具是矣轼又以丁未祀周庙为先庙后郊亦周之礼盖亦以变为常尔至如力奏乞集议之日互相诘难以尽众心而祖禹遽白大防以当自朝廷酌其可否而行之若使相诘必致纷争失体继遂并集议而罢故商英之撼时论必以为称首亦有以启之欤要知议礼大事不可以不详且谨云
　　思陵近误
　　金主雍立追葬东昏王亶正其庙諡珂尝读徐梦莘三朝北盟集编有大定伪下改窆之诏曰朕惟熈宗孝成皇帝以武元嫡孙受文烈頋命昨其即位十有五年偃兵息民中外乂安惟海陵庶人亮包蔵祸心觊觎神器诱煽奸党遂成簒逆而又厚诬盛徳降従王封亮既得志肆其凶残不道之极至扵杀母人怨神怒自底诛灭惟皇天眷祐于我家肆予一人纉承先绪暴其悖恶贬为庶人仍黜其殡扵兆域之外仰惟熈宗位号宜正是以间者稽之礼文升祔大寳复加美諡尊而宗之惟是非其所盖常慊然爰命有司卜地防日奉还梓宫已扵十月初八日备礼改葬扵思陵庶几有以慰在天之灵焉按武元即阿固达文烈即乌竒迈号为太祖太宗名旻与晟者也亶故名和罗又名哈喇玛勒父曰胜果又曰巴哈名宗悛亶以梁王为固伦谙班贝勒盖晟以继及之约授之储副嗣位扵绍兴五年金天防之十三年弑扵绍兴十九年金皇统之九年壬戌之盟实与髙皇定和好为与国而淳熈因山之始大臣失扵审订袭而用之耳目所接其误又不可与叱奴同日而语旻之陵曰泰晟曰豫泰虽与哲庙同称实先后二十四年祖吾故智尚无嫌也
　　诸陵名
