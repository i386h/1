<!-- { "loadSidebar": true } -->
　　兰亭序在南朝文章中少其伦比或云即是弦竹即是管今叠四字故遗之然此四字乃出张禹传云身居大第后堂理竹管弦始知右军之言有所本也且文选中在兰亭下者多矣此葢昭眀之误耳
　　蔡忠懐【确】持正其父本泉州人晚年为陈州幕官遂不复归持正年二十许嵗时家苦贫衣服稍敝一日与羣士人张【湜】师是同行张亦贫儒也俄有道人至注视持正乆之因谩问曰先生能相乎曰然又问曰何如曰先辈状貎极似李徳裕持正以为戯已因戯问曰为相乎曰然南迁乎曰然复相师是曰当为卿监家五十口时指持正云公当死矣道人既去二人大笑曰狂哉道人以吾二人贫儒故相戯耳后持正谪新州凡五年一日得师是书云以为司农无补然阖门五十口居京师食贫近蒙恩守汝州持正读至此忽忆道人之言遂不复读数日得疾而卒闻之于忠懐之孙橝子正
　　有客问仆曰古今太守一也而汉时太守赫赫如此何也仆曰汉郡极大又属吏皆所自除故其势炎炎非后世比只此防稽郡考之县二十六吴即苏州也乌伤即州也毗陵即常州也山隂即越州也由拳注云古之檇李即秀州也大末衢州也乌程湖州也余杭杭州也鄞明州也以此考之即今浙东西之地乃汉一郡尔宜乎朱买臣等为之气熖赫赫如此也
　　前汉凡三处载召平萧何传召平即东陵侯也项羽传召平即广陵人也齐悼惠王传齐相召平不知何许人为魏勃所绐至自杀乃曰嗟乎道家之言当断不断反受其乱仆顷在海州常与任景初陈子直论之景初曰此必非东陵侯且淮隂侯在萧何术中而东陵常为何画策其术髙矣必不为勃所绐子直曰不然夫为人画防则工若自为计多拙故曰傍观者审当局者迷二人争论不已仆从傍解之曰谓之非东陵侯既无所据必为东陵侯恐受屈子直曰独广陵召平不在论中何也仆因大笑曰仆广陵人也上不敢望东陵下不肯为齐相况仆平生处已常在于才与不才之间宜乎不在论中也子直由此号余为广陵召平
　　仆自南渡以来始信前人言之可信也葢北人长于骑射其所以取胜独以马耳故一人复有两马此古法也北征诗云隂风西北来惨澹随回鹘其王愿顺其俗喜驰突送兵五千人驱马一万疋是知一人有两马也中国若不脩马政岂能胜之葢用兵之法弓马必有副诗云交韔二弓畏毁折也与两马同意
　　元城先生与仆论唐十一族事先生曰甘露之事葢亦踈矣考其时乃太和九年十一月二十一日也是时李训谋以甘露降于禁中诏百官入贺因此欲杀宦官耳十一月末岂甘露降之时耶其谋之踈想见太抵色色如此吾意宦官知此谋乆矣故不可得而杀且天下之事有大于死者乎凡可以救死者无不为也若当时只贬黜之其祸未必至此今乃以死逼人而踈畧如此宜其败也易曰君不宻则失臣臣不宻则失身几事不宻则害成圣人之言信矣










　　嬾真子卷三
<子部,杂家类,杂说之属,嬾真子>
　　钦定四库全书
　　嬾真子卷四　　　　　　宋　马永卿　撰
　　章圣皇帝东封礼成幸曲阜县谒先圣庙时丁晋公扈从前一日与同辈两三人先驰至庙省视馔具因入后殿乃孔子妃也问于孔氏族孔氏之妃何姓延祐延渥同对曰孔子年十九娶于宋之亓官氏女而生伯鱼伯鱼年五十而卒时孔子七十矣次日上至妃殿亦问其姓众人未及对晋公以延祐之言对上曰出何典据晋公错愕不及答延祐徐前曰出孔子家语时扈从者皆以此事为耻闻之于舒州下寨老儒俞汝平
　　清时有味是无能闲爱孤云静爱僧独把一麾江海去乐游原上望昭陵右杜牧之自尚书郎出为郡守之作其意深矣盖乐游原者汉宣帝之寝庙在焉昭陵即唐太宗之陵也牧之之意葢自伤不遇宣帝太宗之时而逺为郡守也借使意不出此以景趣为意亦自不凡况感寓之深乎此其所以不可及也
　　元城先生与仆论礼记内则鸡鸣而起适父母之所仆曰不亦太早乎先生正色曰不然礼事父与君一等一体父召无诺君命召无诺父前子名君前臣名今朝谒者必以鸡鸣而起适君之所而人不以为早葢以刑驱其后也今世俗薄恶故事父母之礼得已而已尔若士人畏犯义如犯刑则今人可为古人矣仆闻其言至今愧之
　　余中行老朱服行中邵刚刚中叶唐懿中夫何执中伯通王汉之彦昭彦昭常于期集处自叹曰某独不幸名字无中字故为第六行老应之曰只为贤不中时以为名答
　　阳翟涧上丈人陈恬叔易一日忽改名钦命或者疑之曰岂非钦若王之休命而有仕宦之意平叔易曰不然吾正以时人不畏天故欲钦崇天道永保天命
　　建中间京西都运宋乔年以遗逸举授文林李方叔以诗嘲之曰文林换却山林兴谁道山人索价髙晁以道嘲之曰处士何人为作牙尽携猿鹤到京华今朝老子成长笑六六峯前只一家闻之于王元道敦古
　　淳化二年均州武当山道士邓若拙善出神尝至一处见二仙官议曰来春进士牓有宰相三人而一人极低如何一人曰髙下不可易也独科甲可易耳不若以第二甲为第一甲道士既觉与其徒言之明年唱名上意适有宫中之喜因谓近臣曰第一甲多放几人言止即止遂唱第一甲上意亦忽忽忘之至三百人方悟是年孙何牓三百五十三人而第一甲三百二人第二甲五十一人丁谓第四人王钦若第十一人张士逊第二百六十人后士逊三人入相致仕归鄕游武当山若拙弟子常为公言之仆为邓州淅川令日闻之于郧乡士人刘可道
　　仆尝问元城先生先儒注太经毎首之下必列二十八宿何也先生曰周天二十八宿三百六十五度四分度之一而太经凡七百二十九賛乃此数也仆曰七百二十九賛分而为二合三百六十四度有半而不相应何也先生曰氏之意以谓其半不可合也故有踦賛嬴賛以应周天之数汉之正统以象歳也莽之僣窃乃闰位也故先儒于踦賛嬴賛之下注以为水火之闰而王莽传賛所称余分闰位者盖谓是噫子云之数深矣
　　同年小録载小名小字或问有故事乎或曰始于司马犬子仆曰不然离骚经曰皇覧揆予于初度兮肇锡予以嘉名名予曰正则兮字予曰灵均且屈原字平而正则灵均则其小字小名也所谓皇者三闾称其父也后人遂以皇覧为进御之书误矣
　　唐外戚传云外家之成败视主德之何如耳至哉此言也明皇之宠太真极矣故有马嵬之事故老子云甚爱必大费孟子云不仁者以其所不爱及其所爱惟老杜于此事殊为得体诗云不闻商周衰中自诛褒妲谓若此事自出于明皇之意与夫君王掩靣救不得相去远矣
　　仆友司马文季朴极知星尝云前汉天文志牵牛为牺牲其北河皷大星上将左右星左右将此说非也且何皷乃牵牛也今分为二则失之矣尔雅云何皷谓之牵牛注云今荆楚人呼牵牛为担皷担者何也葢此星状如皷左右两星若担皷之状故谓之何皷何者如何天之休之何人但见何皷在天潢之间故易谓河非也
　　仆为夏县令寄居司马文季朴家出藏先圣画像示仆传云王摩诘笔也仆因令善工摹之眼中神彩殊不相类使人意不满画象上长下短其背微偻以传考之想当然尔庄子载老莱弟子出薪遇仲尼反以告曰有人于此脩上而超下末偻而后耳视若营四海注云长上而促下耳却近后而上偻末偻谓背微曲也然此皆可画若夫视若营四海乃圣人忧天下之容非摩诘不能作
　　关中名毉骆耕耕道曰庄子之言有于孙真人毉方相合者五苓散五味而以木猪苓为主故曰五苓庄子之言曰药也其实堇也桔梗也鸡壅也豕零也是时为帝者也郭注云当其所须则无贱非其时则无贵故此数种若当其时而用之则为主故曰是时为帝者也防云药无贵贱愈病则良斯得之矣故药有一君二臣三佐四使且如治风则以堇为君堇乌头也去水则豕零为君豕零水猪零也他皆类此彼俗毉乃以本草所録上品药为君中品药为臣下品药为佐使可一笑也
　　祸福茫茫不可思大都早退是先知当君白首同归日是我青山独往时顾索素琴应不暇忆牵黄犬定难期蛟龙作醢麟为脯何似泥中拽尾右白乐天游玉泉寺诗李训郑注初用事公知其必败輙自刑部侍郎乞分司而归时宰相王涯好琴舒元舆好猎故及之而拽尾所以自谕也龙醢事见左氏麟脯事见列仙传
　　晋史乃唐时文士所为但托之御撰耳天文志云天聪明自我民聪明以民为人且太宗不应自避其名又洛书乾曜度以干为甄则太宗又不应为太子承干避名也以此足见乃当时臣下所为尔臣下之文驾其名于人主已为失矣而人主傲然受之而不辞两胥失矣
　　仆之故友柴慎微尝云开元太平宰相七人五人出太平公主门下谓岑羲窦怀真萧至忠崔湜陆象先也二人明皇自用谓张说郭元振也且象先贤者也何为预五人之列按象先传太平公主欲相崔湜湜力荐象先于主故遂相之噫象先何为交结崔湜也开元元年七月太平公主既败而宰相出门下者如岑羲等四人皆被诛独象先免使其不幸与四人者皆死岂不痛哉然则士大夫之所处宜以此为戒
　　老杜遣闷诗云家家养乌鬼顿顿食黄鱼所说不同笔谈以为鸬鷀能捕黄鱼非也黄鱼极大至数百斤小者亦数十斤故诗云日见巴东峡黄鱼出浪新脂膏兼饲犬长大不容身又有白小诗云白小群分命天然二寸鱼细微霑水族风俗当园蔬盖言鱼大小之不同也仆亲见一峡中士人夏侯节立夫言乌鬼猪也峡中人家多事鬼家养一猪非祭鬼不用故于猪群中特呼乌鬼以别之此言良是仆又见浙人呼海错为虾菜毎食不可阙始悟风俗当园蔬之意
　　始元五年春正月夏阳男子张延年诣北阙自称衞太子然隽不疑传云本夏阳人姓成名方遂且廷尉逮诏乡里识之者张宗禄等则人识之者多矣不应如此差舛然若以纪传不相照误立两姓名则不疑传末又云一姓张名延年则是当时廷尉验问之时一人已有两姓名矣则是非未可定也故史家于此微见其意初不疑防送诏狱之时已自云衞太子得罪先帝亡不即死今来自诣此罪人也天子与大将军闻而嘉之史着此语亦欲后人推原其意耳
　　汉时送葬之礼极厚武帝之葬昭帝幼弱霍光不学取金钱财物鸟兽鱼鼈牛马虎豹生禽凡百九十物尽瘗藏之又以后宫守园陵于是园妾自此始矣后世因之遂不复变白乐天有园陵妾诗读者伤之
　　今之阙角谓之觚棱盖取其有四棱也仆友柴愼微云觚酒噐也可容二升腹与足皆有四棱汉宫阙取其制以为角隅安兽处也故曰上觚棱而栖金爵爵觚皆酒噐名其腹之四棱削之可以为圎故汉书曰破觚为圜
　　南方朱鸟盖未为鹑首午为鹑火已为鹑尾天道左旋二十八宿右转而朱鸟之首在西故先曰未次曰午卒曰已也然南方七宿之中四宿为朱鸟之象汉天文志柳为鸟咮星为鸟颈张为鸟啄翼为鸟翼或问朱鸟而独取于鹑何也仆对曰朱鸟之象止于翼宿而不言尾有似于鹑故以名之然谓之鹑尾者尝问元城先生先生曰葢以翼为尾云故甘氏星经云鸟之鬪竦其尾鹑之鬪竦其翼以此知之
