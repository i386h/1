<!-- { "loadSidebar": true } -->
　　政和中仆仕关中于同官蒲氏家乃宗孟之后见汉印文云辑濯丞印文竒古非非篆在汉印中最佳辑濯乃水衡属官辑读如楫濯读如櫂盖船官也水衡掌上林上林有船官而楫濯有令丞此盖丞印也然皆太初元年已前所刻太初已后皆五字故也
　　元城先生尝与仆论魏丞相不能救盖寛饶之死今追録之神爵二年九月司校尉盖寛饶有罪下有司自杀三年三月丙午丞相相薨识者以谓有天道焉且相尝谓次公醒而狂且以字呼之是必平日朋友也平日以狂待之则宣帝之怒相必无一言以救之宣帝初下其书中二千石议也执金吾议以为大逆不道然则中二千石共议以为大逆不道独执金吾一人耳百官表神爵二年南阳太守贤为执金吾不知贤者何人也必丑邪恶正尝为盖司所劾者也贤不足道也独相号为贤相又与寛饶彼此皆儒者平日交友独不能为地相可责哉
　　礼记载曽子数子夏之罪云吾昔与女从夫子于洙泗之间退而老于西河之上使西河之人疑汝于夫子汝罪三也注云言其不称师也盖古之君子言必称师示有所授且不忘本也故子张一篇载羣弟子之语子夏之言十一而未尝称师曽子之言五而三称曰吾闻诸夫子则子夏为曽子所罪固其宜矣礼记乐正子春曰吾闻诸曽子曾子闻诸夫子盖曽子称师故子春亦称师也又知古人注解各有所本不若后人妄意穿凿也
　　渊明之为县令盖谓贫尔非为酒也聊欲歌以为三径之资盖欲得公田之利以为三径闲居之资用尔非谓旋创田园也旧本云公田之利过足为润后人以其好酒遂有公田种秫之说且仲秋至冬在官八十余日此非种秫时也故凡本传所载与归去来辞序不同者当以序为正
　　髙邮老儒黄移忠彦和仆幼稚常师之尝谓孟子去齐三宿而出画读如昼夜之昼非也史记田单传后载燕初入齐闻画邑人王蠋贤刘熈注云齐西南近邑音获故孟子三宿而出时人以为濡滞
　　今之书尺称人之德羙继之曰不佞不佞意谓不敢谄佞非也左氏昭公二十一年载奋之言曰臣不佞注云佞才也汉文帝曰寡人不佞注云才也论语云不有祝鮀之佞注亦云才也古人佞能通用故佞训才左氏载祝鮀之言行极备葢衞之君子也衞之宋朝姿貌甚羙衞灵公夫人南子通之孔子之意葢为无祝鮀之才而有宋朝之容则取死之道故曰难乎免于今之世矣
　　仆友孙亚之自呼曰雅朱耆卿自呼曰刑或问有故事乎仆曰孟施舎之养勇也又曰舎岂能为必胜哉注曰施舎自呼其名但曰舎葢其好勇而气急也恐起于此
　　仆任夏县令一日会客于莲塘上时苦蛙声坐中有州官乃长安人以微言相戏妄谓仆南人食此也仆答曰此是长安故事客曰未闻也仆取东方朔传示之客始伏武帝欲籍阿城以南盩厔以东宜春以西为上林苑朔諌以谓此地土宜姜芋水多防鱼贫者得以人给家足无饥寒之忧师方曰防即蛙字似虾蟆而小长脚盖人亦取食之
　　仆尝与陈子真查仲本论将无同仲本曰此极易解谓言至无处皆同也子真曰不然晋人谓将为初初无同处言各异也仆曰请以唐时一事证之霍王元轨与处士刘平为布衣交或问王所长于平曰王无所长问者不解平曰人有所短则见所长盖阮瞻之意以谓有同则有异今初无同何况于异乎此言为最妙故当时谓之三语掾二子皆肯之
　　州天长道中地名甘泉有大古塜如山未到三十里已见之土人呼为瑠璃王塜按广陵王胥武帝子也都于广陵后至宣帝时坐谋不轨赐死谥曰厉后人误以刘厉为瑠璃尔汉制天子诸侯即位即立太子起陵塜故能如此髙大胥虽以罪死尚葬其中故胥且死谓太子曰上遇我厚今负之甚我死骸骨当幸而得葬薄之无厚也旁有居民数十家地名甘泉或恐胥僣拟云
　　文房四物见于传记者若纸笔墨皆有据至于砚即不见之独前汉张彭祖少与上同研席书又薛宣思省吏职下至笔硏皆为设方畧盖古无砚字古人诸事简易凡研墨不必砚但可研处只为之尔矛盾螭防载于前世不若今世事事冗长故只为之研不谓之砚然任缉之北征记孔子庙中有石砚一枚乃夫子平生物非经史不足信
　　荆公字解妙字云为少为女为无妄少女即不以外伤内者也人多以此言为质殊不知此乃郭象语也庄子云绰约若处子注云处子不以外伤内公之言盖出于此
　　退之以毛頴为中山人者盖出于右军经云唯赵国毫中用盖赵国平原广泽无杂木唯有细草是以兎肥肥则毫长而锐此良笔也
　　孟子云有楚大夫于此欲其子之齐语也又云引而置之庄岳之间数年盖庄岳乃齐国繁防之地孟子在齐久故知其处今以左传考之可见庄岳之地襄公二十八年齐乱十一月丁亥庆封伐西门弗克伐南门克之又伐内宫弗克又陈于岳注云岳里名也哀公六年夏六月戊辰陈乞鲍叔以甲入于公宫国夏髙张乗如公战于庄败注云庄六轨之道也以最繁会故可令学齐语
　　古以右为上且以左相言之谓非正相如辅佐之佐耳左氏传薛宰之言仲虺居薛以为汤左相又齐崔杼立景公而相之庆封为左相盖伊尹者汤之相也而仲虺特辅佐伊尹耳故曰左相崔杼庆封亦复如此故汉孝惠时王陵为左丞相王陵既免徙平为右丞相文帝初立周勃功髙陈平谢病上视平病问之平曰髙帝时勃功不如臣及诛诸吕臣功不如勃愿以相逊勃于是以大尉勃为右丞相位第一平为左丞相位第二非独如此周昌自御史大夫左迁为赵相黄覇以财入官两府不与右职与此同类今人亦以降为左迁
　　古人姓名有不可解者文公十八年季文子云髙阳氏有才子八人注云髙阳颛顼帝号也八人其苖裔苍舒隤敳梼戭大临厐降庭坚仲容叔逵注云此即垂益禹皋陶之伦庭坚皋陶字也然有可疑者文公五年楚防六蓼臧文仲闻六防曰皋陶庭坚不祀忽诸注云六蓼皆皋陶后也且既云庭坚即皋陶字则文仲不应既曰皋陶又曰庭坚也若据其意则皋陶庭坚又似两人山谷老人名庭坚字鲁直其义不可解或云慕季文子之逐莒仆故曰鲁直
　　唐史载崔湜执政时年三十八尝暮出端门缓辔讽诗张说见之叹曰文与位固可及其年不可及也仆初读此谓说之年迟暮与湜相去絶矣及以二人本传考之相去才四嵗尔今按宰相年表湜执政时乃景龙二年戊申推而上之生于咸宁二年之辛未张说传称说开元十八年卒年六十四推而上之乃生于干封二年之丁卯至景龙二年戊申说本年四十二嵗而叹慕之如此借使宋广平见之必无此语广平尝见萧至忠出太平公主第谓至忠曰非所望于萧傅非独不慕且以为戒
　　眉山苏氏文集着权书衡论衡论世皆知出处独权书人少知之汉哀帝时欲辞匈奴使不来朝黄门郎雄上书谏曰髙皇后尝怒匈奴羣臣廷议樊哙请以十万众横行匈奴中季布曰哙可斩也于是大臣权书遗之注曰以权道为书顺辞以答之权书之名盖出于此衡取其平权取其变衡为一定之论权乃变通之书
　　柴慎微云淮隂信可谓忠矣汉待之何其薄也賛曰天下既定命韩信申军法此乃信为淮隂侯在长安奉朝请时也汉五年二月汉王即皇帝位六年十二月执信于陈十二年九月伏诛且信之长安也汉实囚之而乃能为汉申军法即其忠可知矣盖汉实畏其能故信卒不免田肯有云陛下已得韩信又治关中则知此两事乃当时安危存亡之机且信之声名使人畏之如此其不亡何待
　　李百药父与友陆人等共读徐陵文有刈琅邪之稻之语叹不得其事百药进曰春秋鄅子籍稻杜预谓在琅邪客大惊号竒童今按昭公十八年传鄅人籍稻注云鄅妘姓国也其君自籍稻盖履行之昭公十八年经书邾人入部注云鄅国今琅邪开阳县也盖籍当呼为典籍之籍谓履行之而记其数也周之六月夏之四月稻方生也而徐陵以为刈非矣
　　庄子之防有可以一大笑者徐无鬼语武侯相马曰直者中绳曲者中钩圆者中规方者中矩谓马歩骤廻旋中规矩钩绳也故东野后以御见庄公进退中绳左右旋中矩同一意也防乃以直为马齿曲为马项方为马头圆为马眼且世间岂有四方马头乎故可以一大笑
　　唐中兴颂云复复指期或云以复两京故曰复复非也此两字出汉书今按匡衡传云所更或不可行而复复之注云下复扶目反又何武为九卿时奏言宜置三公官又与翟方进共奏罢刺史更置甘州牧后皆复复故注云依其旧也下复扶目反盖上音服下音福谓复如故也唐中兴颂宜亦如此读之
　　玉子纹楸一路饶偏宜檐竹雨萧萧羸形暗去春泉长猛势横来野火烧守道还如周伏柱鏖兵不愧霍嫖姚得年七十更万日与子同于局上消右杜牧之赠国手王逄诗或云此真赠国手诗也棊贪必败怯又无功羸形暗去则不贪也猛势横来则不怯也周伏柱以喻不贪霍嫖姚以喻不怯故曰髙棋诗也杜牧尝云棋于贪勇之际所得多矣七十更万日者牧之是时年四十二三得至七十犹有万日
　　韩魏公父谏议大夫国华尝仕于蜀蜀中士人胡广善相术见谏议而竒之曰是必生贵子请纳女焉后谏议出守泉州祥符元年戊申嵗七月二日生魏公于泉州州宅仆与韩氏交游尝见谏议胡夫人画像皆竒伟宜其生贵人也世言魏公世居河朔故其状貌竒伟而有厚重之德然生于泉州故为人亦微任术数深不可测有闽之风皆其土风然也闻者以为然
　　或问汉臣朝服仆云张敞议云敞备皂衣二十余年注云虽有五等服至朝皆着皂衣又谷永书云擢之皂衣之吏厠之诤臣之末则知汉朝之服皆皂衣也周礼衮冕九章鷩冕七章毳冕五章絺冕三章元冕衣无文裳刺黻而已故曰卿大夫之服自元冕而下如孤之服则皂衣者乃周之卿大夫元冕也汉之皂衣盖本于此
　　金陵诗云嵗晚苍官聊自保日髙青女尚横陈苍官谓松也青女谓霜也言日髙而松上霜犹不消也横陈出楞严经六欲界中云我无欲应女行事当横陈时味如嚼蜡以言道人处世间虽有欲而无味也盖荆公自谓如苍官自保但青女横陈不能已耳此言近于雅谑殊有深意
　　元城先生尝论及汉髙帝功臣曰屠狗贩缯之徒呼缯字与饧相近后检汉灌婴传注云帛之总名而已今按韵略缯慈陵切注云帛也増咨登切则世人以缯为増诚非也尚书厥篚纎缟注云黑缯也缟白缯也释音云似陵反礼运云瘗缯注云弊帛曰缯释音似仍反左氏衞文公大帛之冠注云大帛厚缯缯疾陵切晋书地理志缯才陵反以诸音义考之当以疾陵为正
　　许洛之间极多竒士宣和中崔朝奉鶠德符监洛阳稻田公务一日送客于会节园官客佐拘入会节以为景华御苑德符不知也晚春复骑瘠马与老兵由园内坐梅下哦诗其间有曰去年白玉花结子深林间少憩借清影低颗遂微酸次日佐入园见地有马粪知是崔朝奉是时府官事佐恐不及而德符未尝谒之因此劾奏擅入御苑作践遂勒停德符传食于诸人家久之敛钱复归阳翟闻之田元邈云
