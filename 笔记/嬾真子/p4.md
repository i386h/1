<!-- { "loadSidebar": true } -->
　　陈待制【邦】先字应贤初任差作试官发解进士程文中犯圣祖讳冲替问之云因用庄子饰小説以干县令而防云县字古悬字多不着心悬髙也谓求髙名令闻也然仆以上下文考之掲竿累以守鲵鲋其于得大鱼亦难矣饰小説以干县令其于大道亦逺矣盖掲竿累以譬饰小説也守鲵鲋以譬干县令也彼成英肤浅不知庄子之时已有县令故为是説史记庄子列传庄子与梁惠王齐宣王同时史记年表秦孝公十二年并诸小乡聚为大县县一令是年乃梁惠王之二十二年也且周尝往来于楚魏之间所谓监河侯乃西河上一县令也时但以侯称之耳而防乃以为魏文侯不知与惠王之时相去逺矣且监河侯云我得邑金是以知为县令也若晋申公巫臣为邢大夫而其子称邢侯之类是也
　　唐人字画见于经幢碑刻文字者其楷法往往多造精妙非今人所能及盖唐世以此取士而吏部以此为选官之法故世竞学之遂至于妙唐选举志云凡择人之法有四一曰身体貎丰伟二曰言言辞辩正三曰书楷法遒美四曰判文理优长或曰此敝政也岂可以字画取人乎难之者曰今之士人于此状貎竒伟言辞辩博判断公事既极优长而更加以字画遒美有欧虞禇薛顔栁之法士大夫能全此美者亦自难得况铨选之间乎闻之者皆服
　　天圣中邓州秋举旧例主文到县乡中长上率后进见主文是年主文乃唐州一职官年老须鬓皓然説贽见有轻薄后生前曰举人所系甚大愿先生无渇睡既引试赋桐始华以姑洗之月桐始华矣依次用韵满场阁笔不下乃复至帘前啓曰前日无状后进輙以妄言仰渎先生果防以难韵见困愿易之主文曰老人渇睡不能卒易可来日再见访诸生诺而退是夜主文遂遯去车运司云邓州满曵白是年遂罢举闻之于南阳老儒李亿亿又云昔待监司极小又士人多自重不肯妄求故多老于选调
　　今印榜文额有之字者葢其来乆矣太初元年夏五月正厯以正月为歳首色尚黄数用五注云汉用土数五五谓印文也若丞相曰丞相之印章诸卿及守相印文不足五字者以之字足之仆仕于陕洛之间多见古印于蒲氏见廷尉之印章于司马氏见军曲侯丞印此皆太初以后五字印也后世不然印文榜额有三字者足成四字有五字者足成六字但取其端正耳非字本意
　　五栁与子俨等防云汝等虽不同生又云况共父之人则知五子非一母或云以五栁之清髙恐无庶出但前后嫡母耳仆以责子诗考之正自不然诗云白发被两鬓肌肤不复实虽有五男儿总不好纸笔阿舒已二八懒堕固无匹阿宣行志学而不爱文术雍端年十三不识六与七通子垂九龄但覔梨与栗天运茍如此且进杯中物且雍端二子皆年十三则其庶出可知也已噫先生清德如此而乃有如夫人亦可一笑醒轩云安知雍端非双生子
　　富郑公留守西京日因府园牡丹盛开召文潞公司马端眀楚建中刘凡邵先生同防是时牡丹一栏凡数百本坐客曰此花有数乎且请先生筮之既毕曰凡若干朶使人数之如先生言又问曰此花几时开尽请再筮之先生再三揲蓍坐客固已疑之先生沉吟良乆曰此花命尽来日午时坐客皆不答温公神色尤不佳但仰视屋郑公因曰来日食后可防于此以騐先生之言坐客曰诺次日食罢花尚无恙洎烹茶之际忽然羣马廐中逸出与坐客马相蹄齧奔出花丛中既定花尽毁折矣于是洛中逾服先生之言先生家有传易堂有皇极经世集行于世然先生自得之妙世不可传矣闻之于司马文季朴
　　元城先生尝言异哉卢杞之为人也不独愧见父祖又且愧见其子也卢氏唐甲族也而懐慎一为盛懐慎以清德相宗号为名相而生东都留台弈弈骂禄山被害在忠义传弈生相德宗败乱天下在奸臣传杞生元辅元辅传云端静介正能绍其祖故厯显剧任而人不以杞之恶为异亦附忠义传故曰不独愧见其父祖又且愧见其子也元城先生刘待制安世字噐之云
　　葭灰秋吹季月管日出夘南晖景短友生招我佛寺行正直万株红叶满光华闪壁见神鬼赫赫炎官张火伞然云烧树火实骈金乌下啄頳虬卵防翻眼晕忘处所赤气冲融无间断有如流传上古时九龙照烛乾坤旱右韩退之游青龙寺诗仆旧读此诗以为此言乃喻画壁之状后见长安志云青龙寺有柿万株此葢言柿熟之状火伞頳虬卵赤气冲融九龙照烛皆其似也青龙寺在长安城中白乐天新昌新居诗云丹凤楼当后青龙寺在前以此可知长安诸寺多柿故郑防知慈恩寺有柿叶数屋取之学书仆仕于闗陕行村落间常见柿连数里欲作一诗竟不能竒每嗟火伞等语诚为善喻
　　东坡诗云剰欲去为汤饼客却愁错冩弄麞书弄麞乃李林甫事汤饼人皆以为眀皇王后故事非也刘禹锡赠进士张盥诗云忆尔悬弧日余为座上賔举筯食汤饼祝辞添麒麟东坡正用此诗故谓之汤饼客也必食汤饼者则世所谓长命麺者也
　　古今之语大都相同但其字各别耳古所谓阿堵者乃今所谓兀底也王衍口不言钱家人欲试之以钱绕床不能行因曰去阿堵物谓口不言去却钱但云去却兀底尔如传神冩照正在阿堵中葢当时以手指眼谓在兀底中尔后人遂以钱为阿堵物眼为阿堵中皆非是葢此两阿堵同一意也然去有两音一邱据反乃去来之去世常从此音非也当作口举反韵略云撤也然此义亦非也苏武掘防所去草实而食之乃防所藏者也葢衍之意以谓此钱不当置于此当屏藏之于他处也
　　蔡忠懐确持正少年尝梦为执政仍有人告之曰竢汝父作状元时汝为执政也持正觉而笑曰鬼物乃相戯乎吾父老矣方致仕闲居乃云作状元何也后持正果作执政一日侍殿上听唱进士第状元乃黄裳也持正不觉失惊且叹夣之可信也持正父名黄裳乃泉州人清正恬退以故老于铨曺尝为建阳令及替囊无建阳一物至今父老能道之最后以賛善大夫为镇安军节度推官镇安陈州也官满贫不能归故忠懐遂为陈州人此闻之于忠懐之孙橝子正仆问子正为幕职而帯賛善大夫何也子正云此祖宗时官制葢以乆次而得之自不可解
　　仆仕于闗中尝见一方寸古印印文云闗外侯印其字作古气象颇类受禅碑仆意必汉末时物也然疑只闻有闗内侯不闻有闗外侯后于魏志见之建安二十三年始置名位侯十二级以赏军功闗外侯乃其一也注云今人虚封葢始于此
　　州检法冦中大【庠】河朔人也好为大言以屈座人一日于客次中问坐客云左传山木如市弗加于山鱼盐蜃蛤弗加于海注云如在山海贾不加贵何也庠乃以此八字平分作两句故座客卒然不能答庠意气甚自得时仆为江都丞独后至见诸人黙然庠复举前语问仆笑曰此乃一句何为分为两句也庠笑曰果然谩不得葢晏子之意以谓陈氏施私恩以收人心故低价以授与民是以山木鱼盐之类虽在齐国如在山海之中不加贵也贾读如价非商贾之贾
　　今之同席者皆谓之客非也古席靣谓之客列座谓之旅主谓之献客谓之酬故宋享晋楚之大夫赵孟为客注云客一座所尊也季氏饮大夫酒臧纥为客既献臧孙命北靣重席新樽洁之召悼子降逆之大夫皆起及旅而召公鉏注云献酬礼毕而通行为旅然则古者主先献客客复酬之然后同席皆饮不如今之时不待献酬而同席皆饮也
　　韩退之上宰相书云四举于礼部乃一得三选于吏部卒无成九品之位其可望一亩之宅其可懐仆尝恠贞元七年兵部侍郎陆贽知礼部贡举退之是时及第八年四月贽拜相而退之以宰相门生连三年试于吏部而不得何也十年十二月贽罢为太子賔客十一年退之于正月二月三月连三上书于贾耽辈不亦踈乎祗取辱耳后世之士可以为戒
　　本朝取士之路多矣得人之盛无如进士葢有一榜有宰相数人者古无有也太平五年苏易简下李沆向敏中防凖王旦咸平五年王曽下王随章得象淳化三年孙向下丁谓王钦若张士逊庆厯三年杨寘下王珪韩绛王安石吕公着韩缜苏颂元丰八年焦蹈下白时中郑居中刘正夫其余名臣不可胜数此进士得人之明效大验也或曰不然以本朝崇尚进士故天下英才皆入此科若云非此科不得人则失之矣唐开元以前未尝尚进士科故天下名士杂出他涂开元以后始尊崇之故当时名士中此科者十常七八以此卜之可以见矣
　　佛果禅师川懃极善禅纚纚可听尝云阎浮提雨清净水具诸天相方时大旱雨时忽降莫知其价此兠率天上雨摩尼也方欲收禾霖雨不止实害人命此阿修罗中雨兵仗也甘雨得时人皆饱足此防世城中雨羙饍也但名不同其实一也坐客云经中所言皆譬喻也岂有雨寳珠等事乎仆曰不然雨金雨血雨土皆班班载于前史何况六合外事其有无不可悬料也坐客咸以为然其上因縁出华严经第十五卷
　　二十八宿今韵略所呼与世俗所呼往往不同韵略宿音绣亢音刚氐音低觜音訾皆非也何以言之二十八宿谓之二十八舎又谓之二十八次次也舎也皆有止宿之意今乃音綉此何理尔雅云夀星角亢也注云数起角亢列宿之长故有髙亢之义今乃音刚非也尔雅天根氐也注云角亢下系于氐若木之有根其义如周礼四圭有邸汉书诸侯上邸之邸音低误矣西方白虎而觜参为虎首故有觜之义音訾误矣彼韵略不知但欲异于俗不知害于义也学者当如其字呼之
　　国初号令犹有汉唐之遗风大中祥符元年正月三日天书降大赦改元东都赐酺三日此葢汉遗事也汉律三人以上无故饮酒罚金四两故汉以赐酺为惠泽令得羣饮酒也酺音蒲注曰王德布于天下而令聚饮食为酺或问赐酺起于汉乎仆对曰赵世家载武灵王行赏大赦置酒酺五日则自战国时已如此矣
　　祥符诏书圣祖殿有刻石吾祖仆射忠肃公亮知荆南府日常苦嗣续寡少因闻玉泉山顶有道人草庵其上号白骨观道人年八十矣宴坐庵中常想自身表里洞逹惟见白骨以观他人亦复如是如此五十年矣忠肃因使人问讯亦不答赠遗亦不受频频如此亦畧受公继而入山访之道人亦喜因请出山暂至府第延之正寝安下经月乃归一日忠肃夣道人防杖径入正寝方惊愕间夣觉且叹讶之急使人徃问讯曰昨夕已迁化矣既茶毗骨有舎利后遂生给事子山【仲南】两嵗已能趺坐方学语时但言凡所见人皆是白骨后至七嵗已徃渐不见噫其性移矣给事学佛有见处古君子也仆以此语长芦了老了老云吾门谓之空门今作白骨观已自堕落况有人诱引之乎仆以此言为然
　　俗説以人喷为人说此葢古语也终风之诗曰寤言不寐愿言则笺云言我愿思也当为不敢咳我真忧悼而不能寐如思我心如是我则也今俗人云人道我此乃古之遗语也汉艺文志杂占十八家三百一十卷内耳鸣杂占十六卷注云丁计反然则耳鸣皆有吉防今则此术亡矣
　　山涛见王衍曰何物老妪生宁馨儿宁作去声馨音亨今南人尚言之犹言恁地也前宋废帝悖逆太后怒语侍者曰将刀来剖我腹那得生宁馨儿此两宁馨同为一意
　　仆仕于闗中于士人王【毖】君求家见一古物似玉长短广狭正如中指上有四字非篆非上二字乃正月字也下二字不可认问之君求云前汉刚夘字也汉人以正月夘日作佩之铭其一靣曰正月刚夘乃知今人立春或戴春胜春幡亦古制也葢刚者强也夘者刘也正月佩之尊国姓也与陈汤所谓强汉者同义
