<!-- { "loadSidebar": true } -->
　　柴愼微言春秋载二百四十二年之事其为简册无几耳故多从省文后世妄行穿凿故其说不胜繁芜且如成十四年秋叔孙侨如如齐逆女九月侨如以夫人妇姜氏至自齐左氏曰称族尊君命也舎族尊夫人也殊不知乃经之省文也经中若此书者多矣成十八年公孙归父如晋归父还自晋至笙遂奔齐昭十三年晋人执季孙意如以归十四年意如至自晋二十三年晋人执我行人叔孙舎二十四年叔孙舎至自晋皆省文也譬之水性本清尘泥汨之则浊也若复去之则水性明矣今读春秋者但不为诸家所汨则圣人之意见矣
　　古人重谱系故虽世胄绵逺可以考防渊明命子诗云天集有汉眷于愍侯赫赫愍侯运当攀龙抚劒风迈显兹武功泰誓山河啓土开封今按汉书高帝功臣表开封愍侯陶舎以左司马从汉破代封侯昔髙帝与功臣盟云使黄河如带泰山若砺国以永存爰及苖裔所谓泰誓山河谓此盟也髙帝功臣百有二十人舎其一也又云亹亹丞相允廸前从浑浑长源郁郁洪河群川载导众条载罗时有语黙运同隆窊此盖谓陶青也今按汉髙帝功臣表开封愍侯陶舎封十一年薨十二年夷侯青嗣四十八年薨汉百官表孝景二年六月丞相嘉薨八月癸未御史大夫陶青为丞相七年六月乙巳丞相青免太尉周亚夫为丞相所谓群川众条以喻枝泒之分散也语黙隆窊以言自陶青后未有显者也渊明乃长沙公之曾孙然侃传不载世家独于此见之后世累经乱离谱籍散亡然又士大夫因循防裂不如古人所以家谱不传于世惜哉
　　亳州祁家极收本朝前辈书帖仆尝见其家所收孙宣公奭书尺有云行李鼎来盖古之行李乃今之行使也鲁僖公之三十年烛之武见秦伯曰若舎郑以为东道主行李之往来共其困乏注云行李使人也鲁襄公之八年郑及楚平晋责曰君有楚命亦不使一个行李告于寡君注云一个独使也行李行人也然古之李字从山下人人下子作后人乃转作李也一个行李谓一介行使今人以行李为随行之物失之远矣
　　司马温公祖茔在陜府夏县之西二十四里地名鸣条山有坟寺曰余庆山下即温公之祖居也仆为夏县令日屡至其处及十许里有涑水故温公号涑水先生鸣条山即汤与桀战之地去解州安邑县五十里乃桀之都也吕相絶秦书曰伐我涑川俘我王官以此见秦晋两国境上二邑也涑川即洓水也王官属今河中府虞乡县唐末司空表圣隠于王官谷有天柱峯休休亭乃一絶境也
　　韩退之三上宰相书但着月日而无年今按李汉云公生于大厯戊申而退之书云今有生人二十八年矣大厯三年戊申至贞元十一年乙亥退之时年二十八以宰相年表考之是年宰相乃贾耽卢迈赵憬也但不知退之所上为何人耳且以前乡贡进士上书而文格大与当时不同非贤相不能举也岂耽辈所能识哉
　　今之士人简尺中或以解茩字易邂逅字非也离骚经云制芰荷以为衣兮王逸注云芰蓤也秦人作薢茩薢音皆茩音茍仆仕于关陜之间不闻此呼正恐王逸别有义尔后又读尔雅薢茩芵茪注云芵明也或云蓤也关西谓之薢茩以仆所见芵茪者即今之草芵明也其叶初出可以为茹其子可以治目疾盖谓可以解去垢秽或恐以此得名又尔雅云蓤厥注云蓤也今水中芰然则蓤自有正名不谓之薢茩明矣或曰然则王逸郭璞皆误乎仆曰古者信以传信疑以传疑郭璞多引用离骚注故承王逸之疑而多出此注所以广异闻也学者幸再考之
　　夜夣神官与我言罗缕道妙角与根提携陬维口澜翻百二十刻须防间右退之记夣诗殊为难解仆尝考之此乃言二十八宿之分野也尔雅曰夀星角亢也注云数起高亢列宿之长又曰天根氐也注云下系于氐若木之有根娵訾之口营室东壁也注云营室东壁星四方似口故以名之所谓百二十刻者盖浑天仪之法二十八宿从右逆行经十二辰之舎次毎辰十二刻故云百二十刻所谓壮非少者哦七言六字常语一字难者只上所谓哦字也退之欲神其字故隠其语
　　元城先生与仆论十五国风次序仆曰王黍离在衞之后且天子可在诸侯后乎先生曰非诸侯也盖存二代之后也周既防商分其畿内为三国即衞是也自纣城以北谓之南谓之东谓之衞故以封纣子武庚也管叔尹之衞蔡叔尹之以监商民谓之三监武王崩三监畔周公诛之尽以其地封康叔故诗十九篇诗十篇共二十九篇皆衞诗也序诗者以其地本商之畿内故在于王黍离上且列为三国而独不谓之衞其意深矣以毛郑不出此意故备载之
　　鄱阳湖水连南康军江一带至冬湖水落鱼尽入深潭中土人集船数百艘以竹竿搅潭中以金皷振动之候鱼惊出即入大网中多不能脱惟大赤鲤鱼最能跃出至髙丈余后入他网中则不能复跃矣盖不能三跃也故禹门化龙者是大赤鲤鱼他鱼不能也杜子羙观打鱼云绵州江水之东津鲂鱼泼泼色如银鱼人溠溠沉大网载江一拥数百鳞众鱼常材尽却弃赤鱼腾出如有神仆亲见捕鱼故知此诗之工
　　亳州士人祁家多收本朝前辈书帖内有李西台所书小词中罗敷作罗纣初亦疑之后读汉书昌邑王贺妻十六人生十一人男十一人女其妻中一人严罗纣纣音敷乃执金吾严延年长孙之女罗纣生女曰持辔乃十一中一人也盖采桑女之名偶同耳
　　自古中国与邉方战多用弩晁错上防曰劲弩长防射防及远则匈奴之弓弗能格也游弩往来什伍俱前则匈奴之兵弗能当也平城之歌曰不能控弩李陵以连弩射单于马隆用弩阵取凉州盖中国各用所长夫骑射契丹所长也弩车中国所长也盖车能作阵而骑不可突弩能远而入深可以胜弓且得其矢而契丹不可用近世独不用弩当讲求之
　　孝经序云鲁史春秋学开五传韩退之云春秋五传束髙阁然今独有三家今按前汉艺文志序云春秋分为五注云左氏公羊氏糓梁氏邹氏夹氏而邹氏夹氏有録无书乃知二氏特有名尔然王阳传称能为驺氏春秋何也岂非至后汉之初此书亦亡乎故曰有録无书前汉邹驺同音通用
　　韩退之列传云从愈游者若孟郊张籍亦皆有名于时以仆观之郊籍非辈行也东野乃退之朋友张籍乃退之为汴宋观察推官日所解进士也而李翺皇甫湜则从退之学问者也故诗云东野窥禹穴李翺观涛江又云东野动惊俗天葩吐竒芬张籍学古淡轩昻避鸡群故于东野则称字而于群弟子则称名若孔子称蘧伯玉子产回也由也之类而唐史乃使东野与群弟子同附于退之传之后而世人不知遂皆称为韩门弟子误矣
　　老杜赠李潮八分歌云秦有李斯汉蔡邕中间作者寂不闻峄山之碑野火烧枣木传刻肥失真苦县光和尚骨立书贵瘦硬方通神峄山之碑至于苦县光和人多未详王内翰亦不解谨按老子苦人也今为亳州衞真县县有明道宫宫中有汉光和年中所立碑蔡邕所书仆大观中为永城主簿日縁檄到县得见之字画劲防真竒笔也且杜工部时已非峄山真笔况于今乎然今所传摹本亦自竒絶想见真刻竒伟哉
　　涑水先生一私印曰程伯休甫之后盖出于司马迁传曰重黎世序天地其在周程伯休甫其后也当宣王时官失其守而为司马氏故洓水引用之耳伯休甫者其字也古字一字多矣如袁丝房乔顔籀之类三字无之独本朝有刘伯贡父刘中原父或云二人本字贡甫原甫以犯髙鲁王讳故去甫而加伯中时人因并三字呼之此说非也六一先生作原甫墓志云公讳敞字中原父姓刘氏熈宁元年四月八日卒以此可知彼但见钱穆甫以避讳人或呼为钱穆或呼为穆四遂并二刘失之误矣
　　曹成王碑句法严古不可猝解今取其尤者笺之大选江州群能着【直畧反】职王亲教之抟【徒官反】力勾卒嬴越之法曹诛五畀【必利反】今释于此着职者各安守其职也抟力者结集其力也勾卒者伍相勾连也嬴越之法嬴当为嬴谓秦商君越勾践教兵之法曹诛五畀者曹朋曹也若有罪则凡与之为朋曹者咸诛之五什伍也凡有所获则分而畀其什伍之兵也盖利害相及则战不敢溃而居不敢盗此乃勾卒嬴越之法或曰嬴谓衰嬴也越谓超越也凡战罚其衰嬴赏其超越也然无勾卒之义当从前说
　　日临公馆静画满地图雄劒阁星桥北松州雪岭东华夷山不断吴蜀水相通兴与烟霞会清罇幸不空右杜工部严公防咏蜀道画图是时武防扈微有割据之意故公于诗讽之云山不断水相通以言蜀道不可割据也幕下有益于东道者如此
　　鲁臧武仲名纥孔子之父鄹人纥乃叔梁纥也皆音恨发反而世人多呼为核有一小说唐萧頴士轻薄有同人误呼武仲名因曰汝纥字也不识或以为瞎字也不识误矣
　　亳州永城县之七十里有芒砀山山有岩曰紫气此盖髙帝避难所也复有梁孝王墓仆尝与宿州知録邵渡同游入隧道中百余歩至皇堂如五间七架屋许大周回有石门子十许上镌作内臣宫女状中有大石柱四所以悬棺棺不复见矣入时必用油圏以为烛其中盛夏极凉如暮秋时山下有居民数百家今谓之保安镇盖当时守塜之遗种也土人呼墓为梁王避暑宫故老云前数年时有人入其中常得黄金而出今不复有矣孝王传云未死财以钜万计不可胜数及死府藏余黄金尚四十余舆他财物称是想见当时送葬之物厚矣魏武帝置发塜中郎摸金校尉如此塜盖无不发者然古人作事竒伟可惊非后世比也

　　嬾真子卷四
　　钦定四库全书
　　嬾真子卷五　　　　　　宋　马永卿　撰
　　绍兴三年夏六月明州阿育王山住持净昙以宸奎阁所藏仁宗御书诣行在所献书凡五十三轴字体有三一曰真书二曰飞白三曰梵书其上二书世多见之而梵书亦自竒古可骇愕也又有团绢扇三柄皆有御书一长柄者三尺许恐是打扇用白藤缚柄而三扇皆以青牋纸为上下承萼制度极草草今中产之民所耻也大哉仁宗之盛德也
　　唐史载郑防集当世事著书八十余篇目其书为会粹老杜哀故著作郎贬台州司户荥阳郑公防诗云荟蕞何技痒又按韵畧荟乌外切草多貌如荟兮蔚兮之荟蕞徂外切小也如蕞尔国之蕞防自谓其书虽多而皆碎小之事也后人乃误呼为防粹意为会取其纯粹也失之逺矣盖名士目所著书多自贬若鸡肋脞说之类皆是意也技痒者谓人有技艺不能自忍如人之痒也老杜以谓防私撰国史亦不能自忍尔蕞一音在外切小也两音一意
　　楚子问齐师之言曰君处北海寡人处南海唯是风马牛不相及也不虞君之渉吾地也何故注云马牛之风佚盖末界之微事故以取论然注意未甚明白仆后以此事问元城先生曰此极易解乃丑诋之辞尔齐楚相去南北如此远离马牛之病风者犹不相及今汝人也而輙入吾地何也仆始悟其说即书所谓马牛其风注云马牛其有风佚此两风字同为一意
　　仆读史记因叹曰天道逺矣吁可畏也秦昭王四十八年始皇生于邯郸年十三即位是嵗甲寅然是年丰沛已生汉髙皇帝矣后十五年己巳项羽生二十七年始皇南廵会稽时年已二十三矣其年七月始皇崩二世元年九月沛公起沛时年三十九项羽起防稽时年二十四汉元年髙帝至防上时年四十二十二月羽继至遂杀子婴而防秦髙帝在位十二年五十三而崩时嵗在丙午噫消长倚伏其运宻矣
