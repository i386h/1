<!-- { "loadSidebar": true } -->
　　洛中士人张起宗字起宗以教小童为生居于会节园侧年四十余一日行于内前见有西来行李甚盛问之曰文枢宻知成都回也姬侍皆骑马锦绣兰麝溢人眼鼻起宗自叹曰我丙午生相逺如此傍有瞽卜輙曰秀才我与汝算命因与借地卜者出算子约百余布地上几长丈余凡关两时曰好笑诸事不同但三十年后有某星临某所两人皆同当并案而食者九个月起宗后七十余嵗时文公亦居于洛起宗视其交游饮宴者皆一时贵人輙自疑曰余安得并案而食乎一日公独游会节园问其下曰吾适来闻园侧教学者甚人对曰老张先生曰请来及见大喜问其甲子又与之同因呼为会节先生公每召客必预召赴人会无先生则不徃公为主人则拐于左公为客则拐于右并案而食者将及九月公之子及甫知河阳府公往视之公所居私第地名东田有小姬四人谓之东田小借共升大车随行祖于城西有伶人素不平之因为口号曰东田小借已登油壁之车会节先生暂别玳筵之宴坐客微笑自此潞公复归洛不复召之矣瞽之言异哉闻之于司马文季朴
　　苏秀道中有地名五木出佳酒故人以五木名之然白乐天为杭州太守日有诗序云钱湖州以箬下酒李苏州以五酘酒相次寄到诗云劳将下忘忧物寄与江城爱酒翁铛脚三州何处会瓮头一盏几时同倾如竹叶盈樽緑饮作桃花上靣红莫恠慇懃最相忆曾陪西省与南宫仆尝以此问于仆之七舅氏云酘字与羖同意乃今之羊羔儿酒也详其诗意当以五羔为之以是酒名故从酉云乐天诗云竹叶盈樽緑谓箬下酒取竹有緑之意也桃花上靣红谓五酘酒取桃花五叶也后人不知转其名为五木盖失之矣仆检韵中酘字乃窦同音注云重酿酒也恐酘难转而为木
　　温公私第在县宇之西北数十里质朴而严防去市不逺如在山林中防事前有棣华斋乃诸弟子肄业之所也转斋而东有柳坞水四环之待月亭及竹阁西东水亭也巫咸榭乃附县城为之正对巫咸山后有赐书阁贮三朝所赐之书籍诸处牓额皆公染指书其法以第二指尖抵第一指头指头上节微屈染墨书之字亦尺许大如世所见公生明字惟巫咸榭字差大尔园圃在宅之东温公尝宿于阁下东畔小阁侍吏唯一老仆一更二即令老仆先睡防书至夜分乃自罨火防烛而睡至五更初公即自起发烛防灯著述夜夜如此天明即入宅起居其兄且或坐于床前问劳话毕即回阁下
　　驸马都尉之名起于三国故何晏尚魏公主谓之驸马都尉然不独官名以驸马给之盖御马之副谓之驸马从而给之示亲爱也故杜预尚晋文帝妹髙陆公主至武帝践祚拜镇南大将军给追锋车第二驸马且晏如粉宜为禁严若预乃瘿如瓠尔何至妻帝之女也始信前古帝婿唯择人材不专以貌也后世浸失此意惜哉
　　后汉以来方书中有五石散又谓之寒食散论者曰服金石人不可食热物服之则两热相激故名谓之寒食则可也然晋史载裴秀服寒食散当饮热酒而饮冷酒薨年四十八据此则又是不可饮冷物也后问一名医答云食物则宜冷而酒则热耳仆初不信后读千金方第二十五卷解五石毒一切冷食唯酒须令温然则裴秀传所谓当饮热酒亦非
　　王元道尝言陜西子仙姑传云得道术能不食年约三十许不知其实年也陜西提刑阳翟李熈民逸老正直刚毅人也闻人所传甚异乃徃青平军自验之既见道貌髙古不觉心服因曰欲献茶一杯可乎姑曰不食茶久矣今勉强一啜既食少顷垂两手出玉雪如也须防所食之茶从十指甲出凝于地色犹不变逸老令就地刮取且使甞之香味如故因大竒之
　　绍兴六年夏仆与年兄何元章会于钱塘江上余因举东坡诗云天外黑风吹海立浙东飞雨过江来元章云立字最为有力乃水踊起之貌老杜三大礼赋云九天之云下垂四海之水欲立东坡之意盖出于此或者妄易立为至祗可一笑

　　嬾真子卷五
