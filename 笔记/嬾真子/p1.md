<!-- { "loadSidebar": true } -->
　　钦定四库全书　　　　　子部十
　　嬾真子　　　　　　　　杂家类三【杂説之属】提要
　　【臣】等谨案嬾真子五巻宋马永卿撰是编乃其记之书然亦多述刘安世语又开巻冠以司马光事书中亦多称光盖其渊源所自出也宋史艺文志着録晁陈二家书目乃皆不载然袁文为建炎绍兴间人王楙为庆元嘉泰间人费衮为绍熙开禧间人文瓮牖闲评驳其中印文五字一条楙野客丛书驳其中承露囊一条衮梁溪漫志驳其汉太公无名母媪无姓一条是其书未尝不行于世特二家偶遗之耳其书末称绍兴六年盖成于南渡以后中间颇及事而考证之文为多如据汉书王嘉封事谓书无教逸欲有邦教当作敖谓陶潜游斜川诗开嵗倐五十当作五日与殷晋安别诗本十韵传本误脱一韵东坡亦误和九韵谓杜甫诗虬须十八九字出汉书丙吉传谓韩愈感二鸟赋序贞元十一年误作十五年又考正曹成王碑衍文讹字及笺释句读谓前汉百官表少府之遵官据唐百官志当作导官谓成元英庄子疏不知其时已有县令误读县为悬解为髙名令闻谓古者席面之宾乃称客列座之宾皆称旅引左传为证谓二十八宿中亢氐觜三星韵略皆误音谓赐酺始赵武灵王谓河鼓之河当作何谓唐中兴颂复复指期复复字本汉书匡衡传皆引据确凿不同臆说其谓离骚正则灵均乃小名小字虽无所考亦足以备一解惟颇防以二氏至谓韩愈亦深明佛理是亦安世之学喜谈禅悦之余派存而不论可矣乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　嬾真子卷一　　　　　　宋　马永卿　撰
　　温公之任崇福春夏多在洛秋冬在夏县每日与本县从学者十许人讲书用一大竹筒筒中贮竹签上书学生姓名讲后一日即抽签令讲讲不通则公微数责之公每五日作一暖讲一杯一饭一面一肉一菜而已温公先垅在鸣条山坟所有余庆寺公一日省坟止寺中有父老五六軰上谒云欲献薄礼乃用瓦盆盛粟米饭瓦罐盛菜羹真饭土簋啜土铏也公享之如太牢既毕复前啓曰某等闻端明在县日为诸生讲书村人不及往聴今幸畧说公即取纸笔书庶人章讲之既已复前白曰自天子章以下各有毛诗两句此独无有何也公黙然少许谢曰某平生虑不及此当思其所以奉答村父笑而去每见人曰我讲书曽难倒司马端明公闻之不介意
　　庐州东林寺有画须菩提像如人许大梵相竒古笔法简易真竒画也题曰戊辰岁樵人王翰作此乃本朝开寳四年画也南唐自显徳五年用中原正朔然南唐士大夫以为耻故江南寺观中碑多不题年号后但书甲子而已后戊辰七年岁次乙亥遂收江南
　　仆友人陈师黯子直甞谓仆云汉诸儒所传六经与今所行六经不同互有得失不可以偏辞论也王嘉奏封事曰臣闻咎繇戒帝舜曰亡敖佚欲有国兢兢业业一日二日万几师古曰虞书咎繇谟之辞也言有国之人不可敖慢佚欲但当戒慎危惧以理万事之几也敖音傲今尚书乃作无教逸欲有邦恐敖字转写作教字耳若谓天子教诸侯逸欲恐非是也仆曰书序科斗书废已久时人无能知者为隷古更定以竹简冩之所冩讹或有此理
　　自唐以来呼太常卿为乐卿或云太常礼乐之司故有此名然不呼为礼卿何也然此二字古有之前汉食货志武帝置赏官名曰武功爵第八级曰乐卿故后之文人因取二字用之亦自无害耳
　　元城先生有言魏征传称帝仆所为碑停叔玉昏顾其家衰矣此言非也郑公之徳国史可传何赖于碑而停叔玉昏乃天以佑魏氏也且房杜何如人也以子尚主遂败其家仆后考魏氏之谱郑公四子叔玉叔瑜叔琬叔珪而叔瑜生华华生商商生明明生冯冯生謩至此五世矣使其家尚主而其祸或若房杜岂有再振之理故先生曰停叔玉昏乃天以佑魏氏也信哉
　　杜牧传称牧仕宦不合意而从兄悰位将相怏怏不平卒年五十仆以杜氏家谱考之襄阳杜氏出自当阳侯预而佑葢其后也佑生三子师损式方从郁师损三子诠愉羔式方五子惮憓悰恂怕从郁二子牧颛羣从中悰官最高而牧名最着岂以富贵声名不可兼乎杜氏凡五房一京兆杜氏二杜陵杜氏三襄阳杜氏四洹水杜氏五濮阳杜氏而杜甫一不在五之中岂以其仕官不逹而诸杜不通谱系乎何家谱之见遗也唐史称杜不通襄州襄阳人晋征南将军预逺裔审言生闲闲生甫由此言之则甫佑同出于预而家谱不载未详
　　陜府平陆主簿张贻孙子训甞问仆鱼袋制度仆曰今之鱼袋乃古之鱼符也必以鱼者葢分左右可以合符而唐人用袋盛此鱼今人乃以鱼为袋之饰非古制也唐车服志曰随身鱼符左一右一左者进内右者随身皆盛以袋三品以上饰以金五品以上饰以银景云中诏衣紫者以金饰之衣绯者以银饰之谓之章服葢有据也
　　天道逺矣汉再受天命其兆见于孝景程姬之事然长沙定王发凡十有五子并载于王子诸侯年表元光六年七月乙巳受封者四人元朔四年三月乙丑受封者六人元朔五年三月癸丑受封者一人其年六月壬子受封者四人内舂陵侯买乃其一也而舂陵侯者乃光武之祖也舂陵节侯买卒戴侯熊渠嗣卒孝侯仁嗣卒侯敞嗣建武二年立敞子祉为城阳王葢以祉者舂陵之正统也故光武立为王然则国之兴废岂偶然哉仆以光武出于舂陵买之后而长沙定王发本传中不载其详因备载之
　　张子训甞问仆曰恬造笔然则古无笔乎仆曰非也古非无笔但用兔毛自恬始耳尔雅曰不律谓之笔史载笔诗云贻我彤管夫子絶笔获麟庄子云防笔和墨是知其来逺矣但古笔多以竹如今木匠所用木斗竹笔故其字从竹又或以毛但能染墨成字即谓之笔至恬乃以兔毛故毛頴传备载之
　　田敬仲田穉孟田湣田须无田无宇田开田乞田常五世之后并为正卿谓田无宇也八世之后莫之与京谓田常也自齐桓公十四年陈公子完来奔岁在己酉至简公四年田常弑其君凡一百九十二年其事始验史记但云旧敬仲完世家不谓之齐不与其簒也与庄子胠箧篇同义
　　元城先生甞言古之史出于一人之手故寓意深逺且如前汉书每同列传者亦各有意杨王孙武帝时人胡建昭帝时人朱云元帝时人梅福成帝时人云敞平帝时人为一列传葢五人者皆不得其中然其用意则皆可取王孙裸葬虽非圣人之道然其意在于矫厚葬也胡建为军正丞不上请而擅斩御史然其意在于明军法也朱云以区区口舌斩师傅然其意在于去佞臣也梅福以踈逺小臣而言及于骨肉权臣之间然其意在于尊王室也云敞犯死救师虽非中道然忠义所激耳稍近其中故叙传云王孙裸葬建乃斩将云廷讦禹福逾【注云逺也】刺鳯是谓狂狷敞近其衷【注云中也】言此五人皆狂狷不得中道独敞近于中耳此其所以为一列传
　　世言五角六张此古语也甞记开元中有人献俳文于明皇其畧云说甚三皇五帝不如来告三郎既是千年一遇且莫五角六张三郎谓明皇也明皇兄弟六人一人早亡故明皇为太子时号五王宅宁王薛王明皇兄也申王岐王明皇弟也故谓之三郎五角六张谓五日遇角宿六日遇张宿此两日作事多不成然一年之中不过三四日绍兴癸丑岁只三日四月五日角七月二十六日张十月二十五日角多不过四日他皆仿此
　　王禹玉年二十许就州秋解试瑚琏赋官韵端木赐为宗庙之器满场中多第二韵用木字云唯彼圣人粤有端木而禹玉独于第六韵用之上睎颜氏愿为可铸之金下笑宰予耻作不雕之木则其竒巧亦异矣哉
　　世所传五栁集数本不同谨按渊明乙丑生至乙巳岁赋归去来是时四十一矣今游斜川诗或云辛丑岁则方三十七岁或云辛酉岁则已五十七而诗云开岁倐五十皆非也若云开岁倐五日则正序所谓正月五日言开岁倐忽五日耳近得庐山东林旧本作五日宜以为正又旧气和天象澄作此象讹耳集中如此类极多今特举此一篇
　　诗书之序旧同在一处不与本篇相连如尧典舜典以下闗雎葛覃以下并一简牍而书之至孔安国乃移之故曰书序序所以作者之意昭然易见宜相附近故引之各冠其篇首后毛公为诗传亦复如是故逸书逸诗之名可以见者缘与今所存之序同此一处故也若各冠其篇者则亡之矣葢其余则简编众多故或逸之今之逸书逸诗是也
　　成汤既没太甲元年注云太甲太丁之子汤之孙也太丁未立而卒及汤没而太甲立称元年惟元祀十有二月乙丑伊尹祠于先王注云成汤崩逾月太甲即位奠殡而告据此文意则成汤之后中间别无君也然孟子云汤崩太丁未立外丙二年仲壬四年太甲颠覆汤之典刑伊尹放之于桐据此则中间又有两君矣史记汤崩太丁未立而卒于是乃立太丁之弟外丙是为帝外丙外丙即位二年崩立外丙之弟仲壬是为帝仲壬帝仲壬即位四年崩伊尹乃立太丁之子太甲太甲成汤适长孙也以此考之然则书所谓成汤既没太甲元年者葢为伊尹欲明言成汤之徳以训嗣王故须先言成汤既没非谓中间无二君也而注误认此语遂失之当以孟子史记为正
　　五栁与殷晋安别诗旧本十韵第九韵云才华不隠世江湖多贱贫第十韵云脱有经过便念来存故人今世有本无第十韵故东坡诗送张中亦止于贫字云不救归装贫又今本云游好非久长一遇尽因勤而旧本云游好非少长一遇定因勤葢其意云吾与子非少时长时游从也但今一相遇故定交耳此语最妙识者自知之
　　唐秘书省吏凡六十七人典书四人楷书十人令史四人书令史九人亭长六人掌故八人熟纸匠十人装潢匠六人笔匠六人且世但知乡邨之吏谓之亭长殊不知唐诸司多有之尚书省志云以亭长启闭传禁约则知三省亦有也然装潢恐是今之表背匠然谓之潢其义未详
　　元祐中东坡知贡举日并行诗赋经义书题中出而难任人蛮夷率服注云任佞也难者拒之使不得进也难任人则忠信昭而四夷服东坡习大科日曽作忠信昭而四夷服论而新经与注意同当时举子谓东坡故与金陵异说以为难于任人则得贤者故四夷服及东坡见说怒曰举子至不识字輙以难【去声】为难【平声】尽黜之惟作难【去声】字者皆得葢东坡原不曽见新经而举子未甞读注故也闻之于柴慎微
　　古今之事有可资一笑者太公八十遇文王世所知也然宋玉楚词云太公九十乃显荣兮诚未遇其匡合东方朔云太公体行仁义七十有二乃设用于文武噫太公老矣方得东方朔减了八岁却被宋玉展了十岁此事真可絶倒
　　古人吟诗絶不草草至于命题各有深意老杜独酌诗云歩屧深林晚开樽独酌迟仰蜂粘落絮行蚁上枯梨徐步诗云整履步青芜荒庭日欲晡芹泥随燕嘴花蕊上蜂须且独酌则无献酬也徐步则非奔走也以故蜂蚁之类微细之物皆能见之若夫与客对谈急趋而过则何睱视详至于是哉仆甞以此理问仆舅氏舅氏曰东山之诗葢甞言之伊威在室蟏蛸在户町畽鹿场熠燿宵行此物寻常亦有之但人独居闲时乃见之耳杜诗之源出于此
