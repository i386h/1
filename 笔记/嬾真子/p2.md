<!-- { "loadSidebar": true } -->
　　吴兴老释子野雪葢精庐诗名徒自振道心常晏如想子栖禅夜见月东峯初清磬落岩谷焚香满空虚夙慕端成旧未识岂为疎愿以碧云思方君怨别余茂苑繁华地流水野僧居何当一游咏倚阁吟踌蹰右苏州招昼公诗昼公即皎然也居于湖旧说皎然欲见韦苏州恐诗体不合遂作古诗投之苏州一见大不满意继而皎然复献旧诗苏州大称赏曰几误失大名何不止以所长见示而輙希老夫之意且苏州诗格如此高古而皎然卒然效之宜乎不逮也士欲迎合者以此少戒
　　同州澄城县有九龙庙然只一妃耳土人云冯瀛王之女也夏县司马才仲戯题诗云身既事十主女亦妃九龙过客读之无不一笑才仲名棫兄才叔名槱皆温公之侄孙豪杰之士咸未四十而卒文季每言及之必惨然也
　　圣人之言何其逺哉虽弟子皆可与闻而又择其中尤可与言者言之仲尼之弟子皆孝也而曽子为上首故孔子与之言孝经佛之弟子皆解空也而须菩提为上首故佛与之言金刚经余弟子不与也
　　楚辞山鬼曰若有人兮山之阿被薜茘兮带女萝既含睇兮又宜笑子慕予兮善窈窕仆读至此始悟庄子之言曰西施捧心而嚬邻人效之皆弃而走且美人之容或笑或嚬无不佳者如屈子以笑为宜而荘子以嚬为美也若丑人则嚬固增丑状而笑亦不宜矣屈荘皆方外人而言世间事曲尽其妙然亦不害为道人也
　　襄邓之间多隠君子仆为淅川令日与一老士人郑正字楚老往还楚老之言可取者极多今但记其论天一说楚老之言曰古今言天者多矣皆无所考据独一说简易可信列子之言曰终日在天中行止张湛注曰自地以上皆天也此言可信仆初未信其言俄被差为金州考试官行金房道中过外朝鸡鸣马息女娲诸岭高至十里或二十里然则自下望之岂不在天中行乎后又观抱朴子言自地以上四十里则乗刚气而行葢自此以上愈高愈清则为神灵之所居三光之所县葢天积气耳非若形质而有拘碍但愈高则愈逺耳若曰自地至天凡若干里仆不信也
　　杜工部送重表侄王砯评事诗云秦王时在坐真气惊户牖又云次问最少年虬须十八九然十八九三字乃出于丙吉传云武帝曽孙在掖庭外家者至今十八九矣其语葢出于此始信老杜用事若出天成其大畧如此今特举此一篇
　　县尉呼为少府者古官名也汉百官表云大司农供军国之用少府则奉养天子名曰禁钱府是别藏少者小也故称少府以亚大司农也葢国朝之初县多惟令尉令既呼明府故尉呼少府以亚于县令
　　东坡至黄州邀一隠士相见但视传舎不言而去东坡曰岂非以身世为传舎相戒乎因赠以诗末云士廉岂识桃椎妙妄意称量未必然此葢用朱桃椎故事也高士廉备礼请见与之语不答瞪目而去士亷再拜曰祭酒其使我以无事治蜀耶乃简条目州遂大治东坡用事之切当如此皆取隠士相见不言之意也
　　今之契丹谓中国为汉者葢有说也西域传载武帝轮台诏曰匈奴防马前后足言秦人我丐若马注谓中国人为秦人习故言也故今契丹谓中国为汉亦由是也
　　郑吉传云威振西域并防西北道故号都防中西域而立幕府治乌垒城镇抚诸国诛伐懐集之汉之号令班西域矣始自张直成于郑吉仆以西域传考之乌垒去兹国三百五十里而乌垒去阳闗二千七百三十八里于西域为中然乌垒户百一十口千二百胜兵三百人而西域五十余国咸聴指挥葢汉积威之所致也始信女骞以三五胡人守中国一大郡而人不敢图者良有以夫
　　沈传师游岳郁寺诗云承明年老輙自论乞得湘守东南奔葢用严助故事也严助为会稽太守数年不闻问赐书曰制诏会稽太守君厌承明之庐劳侍从之事今以传师传考之穆宗时召入翰林为学士改中书舎人翰林阙承旨次当传师穆宗欲面命辞曰学士院长防天子宻议次为宰相臣自知必不能愿治人一方为陛下长养之因称疾出遂以本官兼史职俄出为湖南观察使故传师于诗以见其志
　　元城先生曰某之北归与东坡同途两舟相防未甞一日不相见甞记东坡自言少年时与其父并弟同读富郑公使北语録至于说大辽国主云用兵则士马物故国家受其害爵赏日加人臣受其利故凡北朝之臣劝用兵者乃自为计非为北朝计也辽主明知利害所在故不用兵三人皆叹其言以为明白而切中事机时老苏谓二子曰古人有此意否东坡对曰严安亦有此意但不如此明白老苏笑以为然




　　嬾真子卷一
　　钦定四库全书
　　嬾真子卷二　　　　　　宋　马永卿　撰
　　仁宗皇帝道徳如古帝王然禅学亦自高逺仆游阿育王山见皇祐中所赐大觉禅师懐琏御书五十三巻而偈颂极多内有一颂留懐琏住京师云虚空本无碍智解来作祟山即如如体不落偏中位又有一颂后作一圆相下注两行云道着丧身失命道不着佛性仰窥见解实歴代祖师之上宜乎身居九重道超万物外则不为奸邪所蔽内则不为声色所惑而享永年推其绪余燕及天下昆虫草木咸受上赐故宸奎阁记云古今通佛法者一人而已至哉言乎
　　本朝宰相衔带译经润文使葢本于唐也显庆元年正月奘法师在大慈恩寺翻译西天所得梵本经论时有黄门侍郎薛元超中书侍郎李义府问古来译仪式如何师答云苻坚时昙摩瞿译中书侍郎赵整执笔姚兴时鸠摩罗什译安城侯姚嵩执笔后魏时菩提留支译侍中崔光执笔贞观中波罗颇那译左仆射房龄赵郡王李孝恭太子詹事杜正伦太府卿萧璟等监阅今独无此正月壬辰勅曰大慈恩寺僧奘所翻经论既新传译文义须精宜令太子太傅尚书左仆射燕国公于志宁中书令来济礼部尚书许敬宗黄门侍郎薛元超中书侍郎李义府杜正伦时为防阅有不稳当处即随事润色之右出藏经三藏法师传
　　关中隠士骆耕耕道常言脩养之士当书月令置坐左右夏至宜节嗜欲冬至宜禁嗜欲葢一阳初生其气微矣如草木萌生易于伤伐故当禁之不特节也且嗜欲四时皆损人但冬夏二至隂阳争之时大损人耳仆曰不独月令如此唐栁公度年八十有强力人问其术对曰吾平生未甞以脾胃熟生物暖冷物以元气佐喜怒此亦可为座右铭也耕道曰然
　　旧说载王禹玉久在翰苑曽有诗云晨光未动晓骖催又向坛头饮社杯自笑治聋终不是明年强健更重来或曰古人之诗有此意乎仆曰白乐天为忠州刺史九日题涂溪云蕃草席铺枫防叶竹枝歌送菊花杯明年尚作南賔守或值重阳更一来亦此意也但古人作诗必有所拟谓之神仙换骨法然非深于此道者亦不能也
　　六一先生作事皆寓深意公生于景徳之四年至庆歴五年坐言者论张氏事责知滁州时方年三十九矣未及强仕之年已有醉翁之号其意深矣后韩魏公同在政府六一长魏公一岁魏公诸事颇从之至议推尊濮安懿王同朝俱攻六一故六一遗令托魏公作墓志墓志中盛言初议推尊时乃政府熟议共入文字欲令魏公承当此事以破后世之惑耳或云张氏事虽下六一千百軰人犹且不为至若推尊则遽亡前朝盛徳而大违典礼故诸公攻之不少贷也然六一深以此事为然故于五代史义儿传极致意焉噫人心不同犹其面也此言得之
　　温公熈宁元丰间甞往来于陜洛之间从者才三两人跨驴道上人不知其温公也每过州县不使人知一日自洛趋陜时陜守刘仲通讳航元城先生之父也知公之来使人迓之公已从城外过天阳津矣刘遽使以酒四樽遗之公不受来使酷云若不受必重得罪公不得已受两壶行三十里至张店镇乃古傅岩故地于镇官处借人复还之后因于陜之使宅建四公堂谓召公傅公姚公温公此四公者皆陜中故事也唐姚中令陜之硖石人今陜县道中路旁有姚氏墓碑徐峤之书并撰
　　仆少时在高邮学读送穷文至五鬼相与张眼吐舌跳踉偃仆抵掌顿脚失笑相顾仆不觉大笑时同舎王抃彦法问曰何矧【笑至甚为矧】仆曰岂退之真见鬼乎彦法曰此乃髑髅之深嚬蹙頞葢想当然耳且古人作文必有所拟此拟子云逐贫赋也仆后以此言问于舅氏张奉议【従圣】舅氏曰不然规矩方圆之至也若与规矩合则方圆自然同也若学问至古人自然与古人同不必拟也譬如善射后矢续前矢善马后足及前足同一理也昨日读韩文忽忆此话今三十年矣抚卷惊叹者久之
　　诗人之言为用固寡然大有益于世者若长恨歌是也明皇太真之事本有新台之恶而歌云杨家有女初长成养在深闺人不识故世人罕知其为夀王瑁之妃也春秋为尊者讳此歌真得之
　　谥之曰灵葢有二义谥法曰徳之精明曰灵乱而不损曰灵若周灵王衞灵公是美谥也若楚灵王汉灵帝是恶谥也庄子曰灵公之为灵也久矣此褒之也汉賛之曰灵帝之为灵也优哉此贬之也故曰此一字兼美恶两谥
　　唐世士大夫崇尚家法栁氏为冠公绰唱之仲郢和之其余名士亦各修整旧传栁氏出一婢婢至宿衞韩金吾家未成券闻主翁于防事上买绫自以手取视之且与驵侩议价婢于牕隙偶见因作中风状仆地其家怪问之婢云我正以此疾故出栁宅也因出外舎问曰汝有此疾几何时也婢曰不然我曽伏事栁家郎君岂忍伏事卖绢牙郎也其标韵如此想是栁家家法清高不为尘垢卑贱故婢化之乃至如此虽今士大夫妻有此见识者少矣哀哉闻之于田亘元邈
　　仆友王彦法善谈名理甞谓世人但知韩退之不好佛反不知此老深明此意观其送髙闲上人序云今闲师浮屠氏一死生解外胶是其为心必泊然无所起其于世必淡然无所嗜泊与淡相遭颓随委靡溃败不可收拾观此言语乃深得歴代祖师向上休歇一路其所见处大胜裴休且休甞为圆觉经序考其造诣不及退之逺甚唐士大夫中裴休最号为奉佛退之最号为毁佛两人所得浅深乃相反如此始知循名失实世间如此者多矣彦法名抃高邮人慕清献之为人卒于布衣仆今日偶读圆觉经序因追书之
　　退之感二鸟赋云贞元十五年五月戊辰愈东归又云读书着文自七岁至今凡二十二年以文集详考之是年乃贞元十一年也今按贞元十一年退之年二十八是年三上书宰相不遇而出闗故曰自七岁至今凡二十二年至十二年七月从董晋平汴州至十五年二月晋薨退之护丧归葬洛阳半道闻汴州乱退之既至洛阳径走彭城省视其家遂复在徐州节度使张建封幕下是年五月作董晋行状其后书云贞元十五年五月十八日故吏前汴宋亳永等州观察推官将仕郎秘书省校书郎韩愈状是时退之年三十二则知作感二鸟赋时贞元十一年明矣但后人误书十五年也
　　杜牧之华蕚楼诗云千秋佳节名空在承露丝囊世已无唯有紫苔偏称意年年因得上金铺金铺出甘泉赋云排玉户而飏金铺注云金铺门首也言风之所至排门铺击皷锾钮葢此楼久无人登而苔藓生其门上矣汉以金盘承露而唐以丝囊丝囊可以承乎此不可解
　　襄邓之间多隠君子仆甞记陜州夏县士人乐举明逺甞云二十四气其名皆可解独小满芒种说者不一仆因问之明逺曰皆谓麦也小满四月中谓麦之气至此方小满而未熟也芒种五月节种读如种类之种谓种之有芒者麦也至是当熟矣仆因记周礼稻人泽草所生种之芒种注云泽草之所生其地可芒种种稻麦也仆近为老农始知过五月节则稻不可种所谓芒种五月节者谓麦至是而始可收稻过是而不可种矣古人名节之意所以告农之早晚深矣
