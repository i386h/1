<!-- { "loadSidebar": true } -->
　　仁宗时西戎方炽韩魏公为经略招讨副使欲五路进兵以袭平夏时范文正公守庆州坚持不可是时尹洙为经略判官一日将命至庆州约范公以进兵范公曰我师新败士卒气沮当自谨守以观其变岂可轻兵深入耶以今观之但见败形未见胜势也洙叹曰公于此乃不及韩公也韩公尝云大凡用兵当置胜败于度外今公乃区区过慎此所以不及韩公也范公曰大军一动万命所悬而乃置于度外仲淹不见其可洙议不合遽还魏公遂举兵入界次好水川元昊设覆全师陷没大将任福死之魏公遽还至半涂而亡者父兄妻子数千人号于马首皆持故衣纸钱招魂而哭曰汝昔从招讨出征今招讨归而汝死矣汝之魂识亦能从招讨以归乎既而哀恸声震天地魏公不胜悲愤掩泣驻马不能前者数刻范公闻而叹曰当是时难置胜败于度外也【东轩笔録】














　　自警编卷八
　　钦定四库全书
　　自警编卷九
　　宋　赵善璙　撰
　　拾遗类
　　议论反覆
　　王荆公知明州鄞县读书为文章二日一治县事起堤堰决陂塘为水陆之利贷糓于民立息以偿俾新陈相易兴学校严保伍邑人便之故熙宁初为执政所行之法皆本于此然荆公知行于一邑则可不知行于天下不可也所遣新法使者多刻薄小人急于功利遂至决河为田坏人坟墓室庐膏腴之地不可胜纪青苗虽取二分之利民请纳之费至十之七八又公吏冒名新旧相因其弊益繁保甲保马尤有害天下骚然不得休息盖祖宗之法一变矣独役法新旧差募二议俱有弊吴蜀之民以雇役为便秦晋之民以差役为便荆公与司马温公皆早贵少歴州县不能周知四方风俗故荆公主雇役温公主差役苏内翰范忠宣温公门下士复以差役为未便章子厚荆公门下士复以雇役为未尽三人虽贤否不同皆聪明晓吏治兼知南北风俗其所论甚公各不私于所主元祐初温公复差役改雇役子厚议曰保甲保马一日不罢有一日害如役法则熙宁初以雇役代差役议之不详行之太速故后有弊今复以差役代雇役当详议熟讲庶几可行而限止五日太速后必有弊温公不以为然子厚对太皇太后帘下与温公争辩至言异日难以奉陪吃劒太后怒其不逊子厚罪去蔡京者知开封府用五日限尽改畿县雇役之法为差役至政事堂白温公公喜曰使人人如待制何患法之不行绍圣初子厚入相复议以雇役改差役置司讲论久不决蔡京兼提举白子厚曰取熙宁元丰法施行之耳尚何讲为子厚信之雇役遂定蔡京前后观望反复贤如温公暴如子厚皆足以欺之真小人也【闻见録】
　　王荆公秉政更新天下之务而宿德旧人论议不叶荆公遂选用新进待以不次故一时政事不日皆举而两禁台阁内外要权莫非新进之士也洎三司论市易而吕参政指为沮法荆公信以爲然坚乞罢相既出吕嘉问张谔持荆公而泣公慰之曰已荐吕惠卿矣二子收泪及惠卿入参有射羿之意而一时之士见其得君谓其可以倾夺荆公矣遂更朋附之既而邓润甫枉状废王安国而李逢之狱又挟李士宁之事以撼荆公又言熙宁编勑不便乞重编修及令百姓手实供家财簿又欲给田募役以破役法其他夤缘事故非议前宰者甚众纲纪几紊天子断意再召荆公秉政邓绾惧不自安欲弭前迹遂发张若济事返攻吕惠卿朝廷俾张谔为两浙路察访以验其事谔犹欲掩覆而邓绾复观望意指荐引匪人于是惠卿自知不安乃条列荆公兄弟之失凡数事面奏意欲上意有贰上封惠卿所言以示荆公故荆公表有忠不足以取信故事事欲其自明义不足以胜奸故人人与之立敌盖谓是也既而惠卿出亳州邓绾张谔之徒皆以罪去然自是门下之人皆无固志荆公无与共图事者又复请去而再镇金陵故诗有纷纷易变浮云白落落难钟老栢青者盖谓是也【出东轩笔録】又云熙宁七年王荆公初罢相荐吕惠卿为叅政吕得君怙权虑荆公复进因郊礼荐荆公为使相方进熟上察见其情遽问曰王安石去不以罪何故用赦复官吕无以对又曰李士宁者蜀人得导气养生之术又能言人休咎王荆公与之有旧每延于东府迹甚熟及吕惠卿执政防山东吿李逢刘育之变事连宗子世居起狱推治劾者言士宁尝预此谋敕天下捕之狱具世居赐死逢育弃市士宁决杖流永州连坐者甚众吕为此狱引士宁者意欲有诬蔑防荆公再入谋遂不行
　　王荆公再秉政既逐吕惠卿门下之人复为防媚以自安而荆公求退告去尤切有练亨甫者谓中丞邓绾曰公何不言于上以丞相之子雱为枢宻使诸弟皆为两制壻侄皆馆职京师赐第宅田邸则庶几可留也绾如所戒言之上察知其阿党亦颔之而已一日荆公复于上前求去上曰卿勉为朕留当一一如卿所欲但未有一稳便第宅耳荆公骇曰臣有何欲且何为而赐第上笑而不答翊日荆公恳请其由上出绾所上章荆公即乞推劾先是绾欲用其党方为台官惧不厌人望乃并彭汝砺荐之其实意在扬也无何上黜汝砺绾遽表言臣素不知汝砺之为人昨所举卤莽乞不行前状即此二事上察见其奸遂落绾中丞以本官知虢州亨甫夺挍书为漳州推官绾制曰操心颇僻赋性奸囘论士荐人不循分守又曰朕之待汝者义形于色汝之事朕者志在于邪盖谓是也【东轩笔録】
　　王荆公与吕申公素相厚尝曰吕十六不作相天下不太平及荐申公为中丞荆公以谓有八元八凯之贤不半年所论不同复谓有驩兠共工之奸荆公之喜怒如此盖孙觉莘老尝为上言今藩镇大臣如此论列而遭挫折若当唐末五代之际必有兴晋阳之甲以除君侧之恶者矣上已忘其人但记美须误以为申公也【闻见録】
　　王荆公在台阁侍从时每为人言唐太宗令谏官随宰相入閤最切于政道后世所当行也及入司政事而孙莘老李公择在谏职二人者熟荆公此论遂列奏请举行之荆公不可曰是又益两叅知政事也【吕氏家塾记】
　　陈瓘虽縁蔡氏得罪而首论私史力排王氏王蔡之党如薛昻蹇序辰何执中邓洵仁洵武蔡薿之徒皆当时协力排陷欲杀公者亦不独蔡京兄弟而已蔡薿与公初不相识公上宰相书谪守海陵薿为太学生以长书遗公论天下事皆合天下之公议遣人致于海陵谓公谏疏婉而有理似陆宣公刚而不挠似狄梁公文章渊源发明正道则韩文公其人也至次年薿以对防为大魁所陈时事与前书顿异于是愧悔而欲杀公以灭口宻赞京党出力尤甚正彚三山之窜石悈台州纷纷皆其所为也【遗事】
　　报应
　　卢多逊贬朱崖谏议大夫李符求见赵普言朱崖虽在海外而水土无他恶春州虽在内地而至者必死望追改前命以外彰寛宥乃置于必死之地普颔之后月余符坐事贬宣州行军司马上怒未已令再贬岭外普具述其事即以符知春州到郡月余卒
　　寇莱公好士乐善不倦推荐丁谓之徒皆出其门公与丁谓防食都堂羮染公须谓起拂之公正色曰身为执政而亲为宰相拂须耶谓慙不胜公恃正直而不虞巧佞故卒为所陷公贬雷州时丁与冯拯在中书丁当秉笔初欲贬崖州而丁忽自疑语冯曰崖州再涉鲸波如何冯唯之而已丁乃徐拟雷州丁之贬也冯遂拟崖州当时好事者曰若见雷州寇司户人生何处不相逢比丁之南也寇复移道州寇闻丁当来遣人以蒸羊逆于境上而收其僮仆杜门不放出闻者多以为得体
　　石介既卒夏竦言于仁宗曰介实不死北走边矣寻出中使与京东部刺史发介棺以验虚实是时吕居简为京东转运使谓中使曰若发棺空而介果北走则虽孥戮不为酷万一介尸在即是朝廷无故发人塜墓何以示后世耶中使曰诚如金部言遂劾介之内外亲族及防葬门人姜潜以下至于举柩窆棺之人合数百状结罪保证中使持入奏仁宗亦悟竦之谮后夏竦死仁宗将往浇奠吴奎言于上曰夏竦多诈今亦死矣仁宗至其家浇奠毕踌躇久之命大阉去竦面羃而视之世谓剖棺之与去面羃其为人主之疑一也亦所谓报应者耶
　　丁谓既逐李文定迪于衡州遣中使赍诏赐之不道所以李闻之欲自裁其子柬之救之得免谓因大行贬窜王钦若丁度等皆投之逺方时王沂公曽叅知政事不平之曰责太重矣谓熟视久之曰居亭主人恐未能免也沂公踧然而惧因宻谋去之内侍雷允恭既有力于谓深德之至是允恭为山陵都监司天邢中和为允恭言今山陵上百步法宜子孙类汝州秦王坟允恭曰如此何故不就中和曰恐下有石并水耳允恭曰先帝独有上无它子若如秦王坟何故不用中和曰山陵事重踏行覆按动经日月恐不及七月之期尔允恭曰第移就上穴我走马入见太后言之安有不从允恭素贵横人不敢违即改穿上穴及允恭入白太后太后曰此大事何轻易如此出与山陵使议可否允恭见谓具道所以谓亦知其非而重违允恭无所可否唯唯而已允恭不待谓决语入奏太后曰山陵使亦无异议矣既而上穴果有石石尽水出沂公具得其事以谓擅易陵地意有不善欲奏之而不得间语同列曰曽无子欲令弟子过房来日奏事毕略留奏之谓不以为疑太后闻之大惊即命差官按劾其事而谓不知也比知之于帘前诉之移时有内侍卷帘曰相公谁与语驾起久矣谓知太后意不可囘以笏叩头而退谓既得罪山陵竟就下穴盖谓所坐本欲庇雷允恭不忍破其妄作耳然其邪谋深逺得位岁久心不可测平时阴险倾陷正人虽沂公以计倾之而公议不以为非也
　　真宗既疾甚殆不复知事李迪丁谓同作相内臣雷允恭者嬖臣也自刘后以下皆畏事之谓之进用皆允恭之力尝传宣中书欲以林特为枢宻副使迪不可曰除两府须面奉圣防翌日争之上前声色俱厉谓辞屈俯首鞠躬而已谓既退迪独留纳劄子上皆不能省记而二相皆以郡罢允恭传宣谓家以中书阙人权留谓遣谓因直入中书见同列召堂吏谕之索文书阅之来日与诸公同奏事上亦无语众退独留及出道过学士院问吏今日学士谁直曰刘学士筠谓呼筠出口传圣防令谓复相可草麻筠曰命相必面得防果尔今日必有宣召麻乃可为也谓无如之何它日再奏事复少留退过学士院复问谁直曰钱学士惟演谓复以圣防语之惟演即从命既复相乃逐李公及其党正人为之一空将草李公责词时宋宣献知制诰当直请其罪名谓曰春秋无将汉法不道皆其事也宋不得已从之词既上谓犹嫌其不切多所改定其言上前争议曰罹此震惊遂至沉顿谓所定也及谓贬朱崖宋犹掌词命即为之词曰无将之戒深着于鲁经不道之诛难逃于汉法天下快之
　　咸平中李士衡在馆职日尝使髙丽武人为副使髙丽礼币赂遗之物士衡皆不关意一切委于副使时船底敝漏副使者以士衡所得缣帛借船底然后实己物至海内遇大风船欲倾覆副使仓惶悉取舟中之物投之海中更不别择约投及半风息船定既而检防所投皆副使之物士衡所得一无所失【续资治通鉴】
　　苏子由谪雷州不许占官舍遂僦民屋章子厚又以为强夺民居下本州追民究治以僦券甚明乃已不一二年子厚谪雷州亦问舍于民民曰前苏公来为章丞相几破我家今不可也其报复如此【闻见録及事略】







　　自警编卷九
