<!-- { "loadSidebar": true } -->
　　陈恕为三司使真宗命具中外钱糓大数以闻恕诺而不进久之上屡趣之恕终不进上命执政诘之恕曰天子富于春秋若知府库之充羡恐生侈心是以不敢进上闻而善之
　　陈晋公恕为三司使将立茶法召茶商数十人俾各条利害晋公阅之第为三等语副使宋太初曰吾观上等之説取利太深此可行于商贾而不可行于朝廷下等固灭裂无取唯中等之説公私皆济吾裁损之可以经久于是始为三説法行之数年货财流通公用足而民富实世言三司使之才以陈公为称首后李侍郎谘为使改其法而茶利浸失后虽屡变然非复晋公之旧法也
　　龙川志云河朔地鹻民刮鹻煎盐不买而足用周世宗常搉海盐共得三十万缗民多犯法极苦之艺祖征河东还父老进状乞随两税纳钱三十万缗而罢搉法艺祖许焉今两税外食盐钱是已是时民于澶州河桥设感圣恩道塲父老至今能道之及仁宗朝王君贶为三司使复议搉法未定君贶去职张安道继之具本末以奏且曰河朔岁有河堤国信之劳比诸道为苦恐不宜复搉盐以困之仁宗惊曰朕不知也柰何重困河朔生灵卿为朕譔数句语朕将亲批出使河朔人知此意即批奏牍后曰朕恐河朔军民复食贵盐所请宜不行时贾魏公昌朝留守北都圣语至即刻石于府园骑山楼瘿木亭上及贾公再守魏而提防刑狱薛向宻奏乞行搉法托以它事入议朝廷许之贾公且知其计及其还置酒邀之中食引至骑山瘿木亭相对酒五行无它语向顾见石刻知事已露遂不复议搉事魏人以此深德贾公
　　自朝廷理元昊罪军兴而用益广前为三司者皆厚赋暴敛甚者借内藏率富人出钱下至果菜皆加税而用益不足王公尧臣始受命则曰今国与民皆弊矣在陛下任臣者如何由是天子一听公所爲公乃推见财利出入盈缩曰此本也彼末也计其缓急先后而去其蠧弊之有根穴者斥其妄计小利之害大体者然后一为条目使就法度罢副使判官不可用者十五人更荐用材且贤者朞年民不加赋而用足明年以其余偿内藏所借数百万又明年其余而积于有司者数十万而所在流庸复其业
　　张士逊出为江西转运使辞王文正公于政事堂且求教公从容曰朝廷搉利至矣士逊起谢后迭更是职思公之言未尝求锥刀之利识者曰此运使最识大体
　　程文简公琳为三司使时议者患民税多目吏得为奸欲除其名而合为一公以谓合而没其名一时之便后有兴利之臣必复増之是重困民也议者莫能夺
　　孙伯纯知海州日朝廷调发军器有弩桩箭簳之类海州素无此物民甚苦之请以鳔胶充折孙谓之曰弩桩箭簳共知非海州所产盖一时所须耳若以土产物代之恐汝岁岁被科无已时也
　　龚深之言司马文正作相除李公择为户部尚书门人问曰公择文士恐于吏事非所长公曰天下谓朝廷急于利久矣举此人为户部使天下知朝廷意且息贪吏聚敛掊刻之心
　　仁宗时国用乏言利者争献计富国傅献简公尧俞奏曰今度支岁用不足诚不可忽欲救其弊陛下宜躬自俭刻身先天下无夺农时勿害商旅如是可矣不然徒欲纷更为之无益聚敛者用则天下殆矣
　　薛简肃公奎天禧初为江淮发运使辞王文正公旦公无他语但云东南民力竭矣薛退而谓人曰真宰相之言也
　　庆厯中议防茶盐之禁及减商税范文正以为不可茶盐商税之入但分减商贾之利耳行于商贾未甚有害也今国用未减岁入不可阙既不取之于山泽及商贾须取之于农与其害农孰若取之于商贾今为计莫若先省国用国用有余当先寛赋役然后及商贾防禁非所当先也其议遂寝
　　宻学陈公襄治平初召还将行委官阅公帑得杂收无名钱数百万因召积年有官逋未偿情可怜而力不足者悉以输之盖公淡于宴乐故有余足以周物
　　张公商英既相之后大抵一话一言皆以百姓为本至于省六路上供钱钞而民无横赋改当十钱为当三而百货为之平罢内藏东比出剩盐钞归之有司而商贾之货通罢修内五福太一宫而土木之役息凡所以利国安百姓者不可一二数【家传】
　　富公之为相守格法行故事而附以公议无心于其间故百官任职天下无事以所在民力困弊赋役不均遣使分道相视裁减谓之寛防民力又弛茶禁以通商贾省刑狱天下便之【神道碑】
　　王质迁荆湖北路转运使当用兵西方急于财用之时独不进羡余其赋敛近寛平治以常法故他路不胜其弊而荆湖之人自若【神道碑】
　　彭思永为荆湖北路转运使至部奏黜守令之残暴疲懦者各一人而八州知劝时大农以利诱诸路使以羡余为献公曰裒民取赏吾不忍为遂无所献【行状】
　　吕公着知河阳时役法已定类多张虚数以取羡余盖所统五县岁取于民者有募监仓库人等钱三千九百二十七缗而官未尝募人实以军吏代役又有追偿旧欠秋重役钱五千五百缗然至是所偿已尽而取于民者遂爲定数岁输之无已时公为括其数以吿于朝请一切蠲之以寛下户之输钱者诏付司农竟不行
　　范太史祖禹论聚敛云夫利百物之所生而天地之所以养人也专之必壅壅之则所害者多故凡有利必有害利于己必害于人君子不尽利以遗民所以均天地之施也记曰与其有聚敛之臣宁有盗臣是以兴利之臣鲜不祸败自桑羊以来未有令终者也唐世言利始于宇文融融既流死而韦坚杨慎矜王鉷继起又益甚之极于杨国忠皆身首异处宗族涂地其故何哉壅利而所害者众也天下之怨归之故其恶必复祸必酷而唐室几亡其后以刘晏之能犹不免况其非道者乎必若公刘之厚民管仲之富国李悝之平籴耿寿昌之常平不为掊刻上下皆济则身享其荣后嗣其庆矣吉凶祸福之效如此可不戒哉
　　熙宁三年朝廷初行新法所遣使者皆新进少年遇事风生天下骚然州县始不可为矣邵康节闲居林下门生故旧仕宦四方者皆欲投劾而归以书问康节答曰正贤者所当尽力之时新法固严能寛一分则民受一分之赐矣投劾而去何益
　　宣和间近臣荐向公子韶材堪出使除京东转运副使户部尚书聂昌以国用不足讽诸路进羡余知宻州郭奉世与昌有旧进万缗昌荐诸朝请赏之以劝天下公劾奉世曰一路财用有余不足相补设使宻有余财当具数闻部使者通融计防资兵吏之费安可不防大计不顾它州进通用之财儌非道之宠不罚奉世无以惩奸而主计近臣首开聚敛之端浸不可长士论韪之
　　孝宗谓周益公曰只为养兵不免皆取之民公因极陈民困之由上问各有名色何故困民公曰且以平江府论之绍兴以前归正添差等官岁用五万缗后来乃用二十余万缗则是岁添三倍以上既无所从出遂于支移折变中暗増钱数如苗米一石其直三千州府受纳则令折科増三千为五千増五千为七千如此则有田之家无不被害安得不困此特一端尔它皆类此上为之怅然
　　当官处事常思有以及人如科率之行既不能免便就其间求所以使民省力不使重为民害其益多矣
　　干德初国用未丰苏晓为淮漕议尽搉舒庐蕲黄寿五州茶货置四十四场一萌一蘖尽收其利岁衍百余万缗淮洛苦之晓舟败溺死淮民比屋相贺
　　神宗天资节俭因得老宫人言祖宗时妃嫔公主月俸至防叹其不可及王安石独曰陛下果能理财虽以天下自奉可也帝始有意主青苗助役之法矣安石之术类如此故吕诲中丞弹章曰外示朴野中怀狡诈【闻见録】
　　兵
　　太祖即位之初数出微行以伺人情或过功臣之家不可测赵普毎退朝不敢脱衣冠一日大雪向夜普谓帝不复出矣久之闻叩门声普亟出帝立风雪中普惶惧迎拜帝曰已约晋王矣已而太宗至共于普堂中设重裀地坐炽炭烧肉普妻行酒帝以嫂呼之普从容问曰夜久寒甚陛下何以出帝曰吾睡不能着一榻之外皆他人家也故来见卿普曰陛下小天下耶南征北伐今其时也愿闻成筭所向帝曰吾欲下太原普黙然久之曰非臣所知也帝问其故普曰太原当西北二边使一举而下则二边之患我独当之何不姑留以俟削平诸国帝笑曰吾意正如此特试卿尔遂定下江南之议
　　太祖遣曹彬潘美往江南彬辞才力不逮乞别选能臣美盛言江南可取帝大言谕彬曰所谓大将者能斩出位犯分之副将则不难矣美汗下不敢仰视将行夜召彬入禁中帝亲酌酒彬醉宫人以水沃其面既醒帝抚其背以遣曰防取防取他本无罪只是自家着他不得盖欲以恩德来之也是故以彬之厚重美之明锐更相为助令行禁止未尝妄戮一人而江南平
　　太祖既得天下召赵普问曰天下自唐季以来数十年间帝王凡易十姓兵革不息苍生涂地其故何也吾欲息天下之兵为国家建长久计其道何如普曰非他节镇太重君弱臣强而已矣今所以治之无他竒巧也惟稍夺其权制其钱糓收其精兵则天下自安矣语未毕上曰卿勿复言吾已喻矣上因晚朝与故人石守信王审琦等饮酒酣上曰人生如白驹之过隙所为富贵也不过多积金帛厚自娱乐使子孙无贫乏尔汝曹何不释去兵权择好田宅市之为子孙永久之业多置歌儿舞女日饮酒相欢以终其天年君臣之间两无猜嫌上下相安不亦善乎皆再拜曰陛下念臣及此所谓生死肉骨也明日皆称疾请解兵权上许之皆以散官就第抚赉甚厚诸功臣皆以善终向非中令谋虑深长太祖聪明果断天下何以治平至今莫敢有异心者
　　曹王彬下江南文武官吏赖王保全皆得其所亲属有为军士所掠者王即时遣还之因大捜军中无得匿人妻女仓廪府库悉委转运使按籍检视王一不问振乏絶恤鳏寡仁人之心无所不至吴人大悦及归舟中无他物惟图籍衣被而已【行状】
　　曹彬攻金陵垂克忽称疾不视事诸将皆来问疾彬曰余之病非药石所愈唯须诸公共发诚心自誓以克城之日不妄杀一人则愈矣诸将诺共焚香为誓明日稍愈及克金陵城中皆按堵如故曹翰克江州忿其久不下屠戮无遗彬之子孙贵盛至今不絶翰卒不三十年子孙有乞匄于海上者矣【纪闻重】
　　范文正公为江淮体量安抚所至赈乏絶又陈八事其四曰国家重兵悉在京师而军食仰于度支则所养之兵不可不精也禁军代囘五十以上不任披带者降为畿内及陈许等处近下禁军一卒之费岁不下百千万人则百万缗矣至七十岁乃放停且人方五十之时或有乡园骨肉怀土之情犹乐旧里及七十后乡园改易骨肉沦谢羸老者归复何托是未停之前大蠧国用废之之后复伤物情咸平中防乡兵人无归望号怨之声动于四野祥符中选退冗兵无归之人大至失所此近事之鉴也请下殿前军马司禁军选不堪披带者与本乡州军别立就粮指挥至彼有田园骨肉者许之归农则羸老之人亦不至失所矣
　　韩魏公尝从容议及养兵事慨然曰琦有所思而得之未尝语人人亦未必信养兵虽非古然积习已久不可废之又自有利处不为不深昔者发百姓戍边无虚岁父子兄弟有生离死别之苦议者但谓不如汉唐调兵于民独不见杜甫石壕吏一篇调兵于民其弊乃至此后世既收拾强悍无赖者养之以为兵良民虽税敛良厚而终身保骨肉相聚之乐此岂小事又其练习战阵而豪勇可使安得与农民同日道也
