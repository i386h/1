<!-- { "loadSidebar": true } -->
　　程氏遗书云徐禧奴才也善兵者有二万人未必死彼虽十万人亦未必能胜二万人古者以少击众而取胜者多盖兵多亦不足恃昔者袁绍以十万阻官渡而曹操只以万卒取之王莽百万之众而光武昆阳之众有八千仍有在城中者然则只是数千人取之苻坚下淮百万而谢才二万人一麾而乱以此观之兵众则易老适足以资敌人一败不支则自相蹂践至如闻风声鹤唳皆以为晋军之至则是自相残也譬之一人躯干极大一人轻捷两人相当则臃肿者迟钝为轻捷者出入左右之则必困矣自古师旅胜败不能无之然今日边事至号踈旷前古未之闻也其源在不任将帅将帅不慎任人阃外之事将军主之一一申覆皆受庙筭上下相徇安得不如此
　　程氏遗书云餽运之术虽自古亦无不烦民不动众而足者然于古则有兵车其中载糗粮百人破二十五人然古者行兵在中国又不逺敌若是深入逺处则决无省力且如秦运海隅之粟以馈边率三十钟而致一石是二百倍以来今日师行一兵行一大馈只可供七日其余日必俱乏食也且计之须三夫而助一兵仍须十五日便囘一日不囘则一日乏食以此校之无善术故兵也者古人必不得已而后用者知此耳
　　胡文恭公宿谓契丹与中国通好六十余年自古未有也善防外患者谨为备而已今三边武备多弛牧马着虚名于籍可乘而战者百无一二又谓沧州宜分为一路以御敌此今急务也若其界上交侵小故乃城寨主吏之职朝廷宜守祖宗之约不宜争小利而隳大信深戒边臣生事以为功在位六年其议论类皆如此
　　上谕宰臣曰国用匮乏正以所费处多吕公頥浩曰用兵费财最号不赀故汉文帝不言兵而天下富若边事稍息则国用自饶上曰朕细思之用兵与营造最蠧国用深可戒也
　　太宗在藩王显与周莹为给侍赤脚道者相显曰此儿须为将相但无阴德耳及长太宗爱之曰尔非儒家奈寡学问他日富贵不免面墙取军诫三篇令诵之咸平三年以使相出帅定州便宜从事忽旦道士通刺为谒被冠褐自称酆都观主笑则口角至耳乱鬓若刚鬛谓显曰昨日上帝牒蕃魂二万至本观未敢收于籍死于公之手者公果杀之则功冠于世然减公筭十年二端请裁之显谓风狂叱起后月契丹引数万骑猎于威虏军境即梁门也防雨敌弓皆皮缓弱不可用显引兵劲袭大破之枭名王贵将十五辈获伪羽林印二纽斩二万级筑京观于境上露布至阙朝廷以枢相诏归赴道数程而卒
　　范纯仁自陜西转运副使召还神宗问曰卿在陜西久主漕挽必精意边事城郭甲兵粮储如何公对曰城郭粗完甲兵粗修粮储粗备神宗愕然曰卿才能如此朕所倚赖而职事皆言粗何也公徐对曰粗者未精之辞如是足矣臣愿陛下无深留意于边事恐边臣观望要功生事结衅夷狄残害生灵耗竭财用縻费爵赏不惟为今日目前之害又将贻他时意外之忧臣愿陛下究孟子交邻之道修孔子来逺之德使好生之德洽于夷狄彼将爱戴陛下如父母虽其酋首桀傲欲侵侮我疆其徒亦不为之用也
　　熙宁初韩魏公罢政富公弼再相神宗首问邉事弼曰陛下临御未久臣愚以为首当推恩惠布德泽二十年未可道着用兵二字若干戈一兴上贻圣忧下竭民力愿勿首先留意边事万一戎狄渝盟人神共怒为应敌之计可也上曰所先当如何富公曰阜安宇内为先盖是时王荆公已有宠劝帝用兵以威四夷于是用王韶取熙河以窥灵武结髙丽以图大辽又用章惇取湖北防峡之地又用刘彞沈起窥交趾二人造战舰于富良江上交趾侦知先浮海载兵陷亷州又破邕州杀守臣苏缄屠其城掠生口而去又用郭逵赵卨宣抚广南使直捣交趾逵老将与卨议论不合为交趾扼富良江兵不得进瘴死者十余万人元丰四年五路大进兵取灵武夏人决黄河水柜以灌吾垒兵将冻溺饥饿不战而死者数十万人又用吕惠卿所荐徐禧筑永乐城夏人以大兵破之自禧而下死者十余万人报夜至帝早朝当宁而恸哭宰执不敢仰视帝叹息曰永乐之举无一人言其不可者右丞蒲宗孟曰臣尝言之帝正色曰卿何尝有言在内惟吕公着在外惟赵卨曽言用兵不是好事既又谓宰执曰自今更不用兵与卿等共飨太平然帝从此鬰鬰不乐以至大渐呜呼痛哉
　　种世衡初至青涧城逼近贼境守备单弱刍粮俱乏世衡以官钱贷商旅使致之不问所出入未几仓廪皆实又教吏民习射虽僧道妇人亦习之以银为射的中者輙与之既而中者益多其银重轻如故而的渐厚且小矣或争徭役优重亦使之射射中者得优处或有过失亦使之射射中则释之由是人人皆能射比数年青涧城遂成富彊于延州诸寨中独不求益兵运刍粮【记闻】
　　制胜
　　曹玮在边蕃部有过恶者皆平定之每以饯将官为名出郊而兵马次序以食品为节若曰下某食即某队发比至水饭则捷报至矣大帅料敌当如此【东斋记事】
　　曹南院玮知镇戎军日尝出战小捷敌兵引去玮侦敌兵去已逺乃驱所掠牛羊辎重缓驱而还颇失部伍其下忧之言于玮曰牛羊无用徒縻军不若弃之整众而归玮不答使人候敌兵去数十里闻玮利牛羊而师不整遽还袭之玮愈缓行得地利处乃止以待之敌军将至近使人请之曰蕃军逺来必甚疲我不欲乘人之怠请休憇士马少选决战敌方苦疲甚皆欣然严军歇良久玮又使人谕之歇定可相驰矣于是各鼓军而进一战大破敌师弃牛羊而还徐谓其下曰吾知敌已疲故为贪利以诱之比其复来几行百里矣若乘鋭便战犹有胜负逺行之人若小憩则足痹不能立人气亦阑吾以此取之【笔谈】
　　西川都廵检使韩景祐为所部广武卒刘旰所逐率众掠怀安军破汉州张忠定公方与僚属防大慈寺报至饮燕如故举城忧之贼又掠卭蜀将趋益公适防客报者愈急公复不问其夕始召上官正谓曰贼始发不三四日破数郡势方锐不可击今又得所掠气骄敢逼吾城乃送死耳请出兵北至方井当遇贼破之必矣正即受教及行公为出送于郊激其尽力正至方井果遇贼一战斩旰首余党尽平众益服公料敌制胜人所不及又记闻云张咏知益州有廵检所领龙猛军人溃为羣盗龙猛军者本皆募羣盗不可制者充之慓悍善鬪连入数州俘掠而去蜀人大恐咏一日召钤辖以州牌印付之钤辖愕然请其故咏曰今盗势如此而钤辖晏然安坐无讨贼心是必欲令咏自行也钤辖宜摄州事咏将出讨之钤辖惊曰某今行矣咏曰何时曰即今咏顾左右张酒具于城西门上曰钤辖将出吾今饯之钤辖不得已勒兵出城与饮于楼上酒数行钤辖曰某愿谒于公咏曰何也曰某所求兵粮愿皆应副之咏曰诺老夫亦有谒钤辖曰何也咏曰钤辖今往必灭贼若无功而返必断头于此楼之下矣钤辖震栗而去既而与贼遇果败士众皆还走几千里钤辖召其将校吿之曰观此翁所为真斩我不为异也遂复进力战大破之贼遂平
　　蜀卒刘旰聚党数千人为乱所攻数州至輙取之马正惠公以卒三百进至蜀州与战旰走卭州而招安使上官正召公归成都计事公为正画曰贼破卭州必乘胜薄我我军虽倍未易敌也不如迎其弊急击破之必矣遂行次方井与正合杀旰等无噍类【神道碑】
　　笔谈云狄青平岭寇贼帅侬智髙兵败奔邕州其下皆欲穷其窟穴青亦不从以谓趋利乘势入不测之城非大将事智髙因而获免天下皆罪青不入邕州脱智髙于垂死然青之用兵主胜而已不求竒功故未尝大败计功最多卒为名将譬如奕碁已胜敌可止矣然犹攻击不已往往大败此青之所戒也临利而能戒乃青之过人处也
　　初枢宻副使狄青自请击侬智髙以青为宣徽南院使荆湖南北路宣抚使都大提举经制广南东西路贼盗事谏官韩绛上言狄青武人不足专任固请以侍从文臣为之副上以访执政时庞籍独为相对曰属者王师所以屡败皆由大将权轻偏禆人人自用遇贼或进或退力不能制也今青起于行伍若以侍从之臣副之复视青如无青之号令复不得行是循覆车之轨也青素善战今以二府将大兵讨贼若又不胜不惟岭南非陛下之有荆湖江南皆可忧矣祸难之兴未见其涯不可不谨青昔在鄜延居臣麾下沉勇有智畧若专以智髙事委之使青先以威齐众然后用之必能办贼幸陛下勿以为忧也上曰善于是诏岭南用兵皆受青节度处置民事则与孙沔等议之时余靖军于宾州闻智髙将至弃其城及刍粮走保邕智髙陷宾州靖引兵出言邀贼留监押守邕州监押亦走智髙复入邕州十一月狄青至湖南诸道兵皆防诸将闻宣抚使将至争先立功余靖遣广南西路钤辖陈某将万人击智髙为七寨逗遛不进十二月壬申朔智髙与某战于金城驿某败遁归死者二千余人弃捐器械辎重甚众交趾王德政请出兵二万助收智髙狄青奏官军自足办贼无用交趾兵可下诏交趾毋出兵青又请西边蕃落广锐近二千骑与俱五年正月青至宾州余靖陈某皆来迎谒时馈运未至青初令备五日粮既又备十日粮智髙闻之由是懈惰不为备上元张灯髙防先是诸将视其帅如僚寀无所严惮每议事各执所见喧争不用命己酉狄青悉集将佐于幕府立陈某于庭下数其败军之罪并军校数十人皆斩之诸将股栗莫敢仰视余靖起拜曰某之失律亦靖节制之罪青曰舍人文臣军旅之责非所任也于是勒兵而进步骑二万或说侬智髙曰骑兵利平地宜遣兵守昆仑关勿使度险俟其兵疲食尽击之无不胜者智髙骤胜轻官军不用其言青倍道兼行出昆仑关直趣其城智髙闻之狼狈发兵出战戊午相遇于归仁铺青使步卒居前匿骑兵于后蛮使骁勇者执长枪居前羸弱悉在其后其前锋孙节战不利而死将卒畏青令严力战莫敢退者青登髙丘执五色旗麾骑兵为左右翼出枪之后断蛮军为三旋而击之枪立如束蛮军大败杀获三千余人获其侍郎黄师宓等智髙走还城官军追之营其城下夜营中惊呼蛮闻之以为官军且进攻弃城走明日青入城遣禆将于振追之过田州不及而还智高奔大理捷书至上喜谓庞籍曰岭南非卿执议之坚不能平今日皆卿功也狄青还上欲以为枢宻使同平章事籍曰昔曹彬平江南太祖谓之曰朕欲以卿为使相然今敌尚多卿为使相安肯复为朕尽死力耶赐钱二十万缗而已今青虽有功未若彬之大若赏以此官则富贵极矣异日复有寇盗青更立功将以何官赏之且青起军中致位二府众论纷然为国朝未有此比今有幸而立功论者方息若又赏之太过是复使青得罪于众人也臣所言非徒便于国体亦为青谋也昔卫青已为大将军封侯立功汉武帝更封其子为侯陛下若谓赏功未尽宜更官其诸子争之累日上乃许之二月癸未加青护国军节度使枢宻副使如故仍迁诸子官既而议者多谓青赏薄石全彬复为青讼功于中书五月乙巳竟以青为枢宻使【记闻】
　　狄青宣抚广西时侬智髙守昆仑关青至宾州值上元节令大张灯烛首夜燕将佐次夜燕从军官三夜飨军校首夜乐饮彻晓次夜二鼓时青忽称疾暂起如内久之使人谕孙元规令暂主席行酒少服药乃出数使人劝劳座客至晓各未敢退忽有驰报者云是夜三鼔青已夺昆仑矣【笔谈】
　　种世衡尝以罪怒一番落将杖其背僚属为之请莫能得其人被杖已奔赵元昊甚亲信之得出入枢宻院岁余尽诇得其机事以归众乃知世衡用为间也
