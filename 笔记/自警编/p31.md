<!-- { "loadSidebar": true } -->
　　契丹自晋天福以来践有幽蓟北鄙之警略无宁岁凡六十有九年至景德元年举国来冦眞宗用防准计亲征澶渊射杀其骄将顺国王达兰敌惧遂请和时诸将皆请以兵会界河上邀其归徐以精兵蹑其后殱之敌惧求哀于上遂诏诸将按兵纵敌归敌自是通好守约不复盗边者三十有九年及元昊叛兵乆不决契丹之臣有贪而喜功者以我为怯且厌兵遂教其主设词以动我欲得晋髙祖所与关南十县庆厯二年聚重兵境上遣其臣萧英刘六符来聘仁宗命宰相择报聘者时敌情不可测羣臣皆不敢行宰相以富弼名闻乃以公接伴英等入境上遣中使劳之英托足疾不拜公曰吾尝使比病卧车中闻命輙拜令中使至而公不起见何礼也英矍然起拜公开怀与语不以敌人待之英等遂去左右宻以其主所欲得者告公且曰可从从之不可从更以一事塞之公具以闻上命御史中丞贾昌朝馆伴不许割地而许增币且命报聘见彼主彼主曰南朝违约塞鴈门增塘水治城隍籍民兵此何意也羣臣请举兵而南寡人以谓不若遣使求地求而不获举兵未晚公曰北朝忘章圣皇帝之大徳乎澶渊之役若从诸将言北兵无得脱者且北朝与中国好则人主专其利而臣下无所获若用兵则利归臣下而人主任其祸故北朝诸臣争劝用兵者此皆其身谋非国计也狄主惊曰何谓也公曰晋髙祖欺天叛君而求助于北末帝昏乱神人弃之是时中国狭小上下离叛故契丹全师独克虽敌获金帛充牣诸臣之家而壮士健马物故大半此谁任其祸者今中国提封万里所在精兵以百万计法令修明上下一心北朝欲用兵能保其必胜乎曰不能公曰就使胜所亡士马羣臣当之欤亦人主当之欤若通好不絶岁币尽归人主臣下所得止奉使者岁一二人耳羣臣何利焉北主大悟首肯乆之公又曰塞鴈门者以备元昊也溏水始于何承矩事在通好前地卑水聚势不得不増城隍皆修旧民兵亦旧籍特补其阙耳非违约也晋髙祖以卢龙一道赂契丹周世宗复伐取关南皆异代事宋兴已九十年若各欲求异代故地岂北朝之利也哉本朝皇帝之命使臣则有词矣曰朕为祖宗守国必不敢以其地与人北朝所欲不过利其租赋耳朕不欲以地故多杀两朝赤子故屈已增币以代赋入若北朝必欲得地是志在败盟假此为词耳朕亦安得独避用兵乎澶渊之盟天地鬼神实临之今北朝首发兵端过不在朕天地鬼神岂可欺也哉敌大感悟遂欲求婚公曰婚姻易以生隙人命修短不可知不若岁币之坚乆也本朝长公主出降赍送不过十万缗岂若岁币无穷之获哉狄主曰卿且归矣再来当择一受之卿其遂以誓书来公归复命再聘受书及口传之词于政府既行次乐寿谓其副曰吾为使者而不见国书万一书词与口传者异则吾事败矣发书视之果不同乃驰还都以晡入见宿直学士院一夕易书而行既至敌不复求婚专欲增币曰南朝遗我书当曰献否则曰纳公争不可北主曰南朝既惧我何惜此二字若我拥兵而南得无悔乎公曰本朝皇帝兼爱南北之民不忍使蹈锋镝故屈已増币何名为惧哉若不得已而至于用兵则南北敌国当以曲直为胜负非使臣之所忧也狄主曰卿勿固执古亦有之公曰自古惟唐髙祖借兵于突厥故臣事之当时所遣或称献纳则不可知其后颉利为太宗所擒岂复有此礼哉公声色俱厉敌知不可夺曰吾当自遣人议之于是留所许增币誓书复使耶律仁先及六符以其国书来且求为献纳公奏曰臣既以死拒之敌气折矣可勿许敌无能为也上从之增币二十万而契丹平契丹平君臣至今诵其语守其约不忍败者以其心晓然知通好用兵利害之所在也【温公日录云公力争献纳二字及还而晏公已称纳矣闻见录云富公再使以国书与口传之词不同驰还奏曰政府故为此欲置臣于死臣死不足惜奈国事何仁宗召宰相吕夷简面问之夷简从容袖其书曰恐是误当令改定富公益辩论不平仁宗问枢宻使晏殊如何殊曰夷简决不肯为此真恐误耳富公怒曰晏殊奸邪党吕夷简以欺陛下富公晏公之壻也其忠直如此】
　　敌兵退求和亲命曹利用与之约时契丹已疲又惧鎭定大兵扼其归路见利用至甚喜寝以珠缘貂褥狄主求割河北利用曰如此臣得族罪矣不敢以闻许嵗给金缯二十万敌嫌其少利用复还奏之上曰百万以下皆可许也利用出冦凖召利用至幄次语之曰虽有勑防汝徃所许无得过三十万过三十万勿来见凖凖将斩汝利用股栗再至敌帐果以三十万成约而还
　　孔中丞道辅使契丹契丹燕使者优人以文宣王为戯公赩然径出北使主客者邀还坐且令谢公正色曰中国与北朝通好以礼文相接今俳优之徒侮慢先圣而不之禁北朝之过也道辅何谢敌君臣黙然
　　宣和间周宪之使边到敌营见其酋长诸贵人议事敌恃彊背约曰燕山一道全用大金兵力取到除却平滦等三州每嵗自出租税六百万缗若南宋于嵗赂外更增得此数乃可商量公言本朝与贵国元约云何今何故輙生此议况重赋暴敛乃契丹亡国之法何足稽也某受命而来除许增二十万银绢之外一疋一两不敢专輙敌大怒曰此事上面商量已定使人乃如此争不知待望归也无公答曰持节出疆以死报国分也若失辞而归将何面目以见主上敌拂袖而起遂遣介胄者数十起坐随公凡十有三日声言拘留实欲脇公俾许所欲公愈不为之屈谈笑如常时与同行围碁为乐敌日遣亲信数辈觇公知其终不可夺因改馆遣其酋领来见公讯之曰贵国用兵以来虽号百战百胜然今深入燕地西有天祚北有四军东有张觉而本朝大兵又在其南盍思早为定计今行人见留大事未成以某观之恐非万全也敌无以应但凭公再请于朝廷公回至雄州童贯蔡攸惧公见上发其诞谩坚留公惟令驰驿具奏取朝廷指挥而已公因上防厯言金国骄悍贪诈前后皆违元约之事本朝初用谋臣言轻与通使实未为得计但累年聘问理难一旦拒絶今请求无厌傲狠自大衅端渐起必不能久保欢好宣诏大臣深讲所以御戎之防仍敕边将训兵积粟先为隄备庶几缓急不失枝梧于是大忤宰相王黼之意既而承朝廷指挥前议增二十万银绢更不施行今别以中国所出物计直百万缗为赂报聘礼成与其使杨璞萨满等同至进徽猷阁直学士复差馆伴萨满好为大言一日出语尤不逊曰若此事不了于南宋不便也公正色曰使者勿谓本朝昨泸沟小失利遂有轻中原心堂堂大国若遇仓猝忠臣义士不为无人时同馆伴卢益恐言太过目公乃止又与公论国书内何不便称大金皇帝尊号及将云中别作一事目欲俾公奏改之公曰国书出自圣训裁定一字不可移易萨满云如此则将去不得公答以本朝今遣使报聘此自是本朝使副将去何预尔事也当公与敌争声闻馆外上知之屡降宸翰于王黼言周某气直何不再令报聘黼多端沮抑遂差卢益充国信使上以公充送伴公送狄使至燕山当赐御筵杨璞谓燕地是大金取得将与贵朝少间谢恩当先北向同谢大金皇帝然后向南同拜南朝皇帝公答云两朝共取燕地贵国依元约以地来归却受了本朝嵗饷今地已属本朝御筵又是本朝所赐岂有先北向拜之理璞云如此则御筵也赴不得公责之曰圣上优礼使人不逺二千里遣使赐宴岂可因议事便不赴如此行事于义理上全无一分去得反覆折难十次公知其冥顽莫回但移文照会而已自朝廷与金人结约之后敌势日疆肆为骄蹇前此汉使例皆莫敢与之校独公毅然不顾语言未尝少假借非理之求一切不从敌知无以加之徃徃辞穷而退
　　权公邦彦为太学博士徽宗幸学设幄堂上延见诸生命公讲下武诗言畅理明天顔喜甚恩锡有差遂有意用公而公与宰相王黼异议黼衔之故报之使使契丹豪酋面授国书责公双跪公曰非南朝礼也行人不敢承命敌怒竟莫夺公之志
　　洪忠宣公皓奉使大金军前归别持太硕人拜且泣时长子甫十三嵗以下皆襁褓呱呱环列行路人不能仰视公弗子也间闗至太原留几一年敌遇使人礼益削及至云中大酋尼玛哈廹与副使官伪齐公曰万里衔命不得御两宫以归大国度不足以有中原当还诸本朝乃违天以奉逆豫豫可磔万叚顾力不能忍事之耶今留亦死不即豫亦死偷生狗鼠间甘鼎镬不悔也尼玛哈怒命壮士拥以下执劔夹承之公不为动旁贵人唶曰此眞忠臣也止劔士以目为跽请尼玛哈怒少霁遂流递于冷山流递犹中国编窜也云中至冷山行两月程距敌二千余里地苦寒四月草初生八月而雪土庐不满百皆陈王乌舍聚落乌舍使诲其八子或二年不给衣食盛夏至衣觕布畨课四采薪它山尝久雪薪尽至乞马矢煨面而食困辱十年多为诗文以讽皆忧国伤时语乌舍尝得献取蜀防持以问公公厯陈古事梗之乌舍锐欲吞中国曰孰谓海大我力可干但不能使天地相拍尔公曰兵犹火也弗戢将自焚自古岂有四十年用兵不止者又数数为言所以来为两国大事今既不受使乃令深入教小儿兵交使在礼不当执乌舍或应或否一日大怒曰汝作和事官却口硬谓我不能杀汝耶公曰自分当死顾大国无受杀行人之名此去莲在泺三十里使之乘舟一人荡诸水以坠渊为言可也乌舍义而止后归宰执贺皇太后有来归期上曰洪皓身陷敌区乃心王室忠孝之节久而不渝诚可嘉尚二子皆中词科亦其忠孝之报也先圣福祸善淫之训于此可见矣
　　祖父元丰中自沧州被召修官制陛对日上曰更欲脩一书非卿不可以北人通好八十余年盟誓聘使礼币仪式皆无所考据朕欲成一书但患尔来脩书者迁延嵗月不肯早成然此书浩大以卿度之何时可毕祖父曰恐须一二年可矣上喜曰果然非卿不能如是之敏也及书成赐名华戎鲁卫信录奏篇上上读序引大喜曰正类序卦之文【苏氏谈训】

　　自警编卷七
<子部,杂家类,杂纂之属,自警编>
　　钦定四库全书
　　自警编卷八
　　宋　赵善璙　撰
　　政事类
　　政事
　　山先生语录云为政要得威严使事事齐整甚易失于不寛便不是古人作处孔子言居上不寛吾何以观之哉又曰寛则得众若使寛非常道圣人不只如此说了今人只要事事如意故觉见寛政闷人不知权柄在手不是使性气处何尝见百姓不畏官人但见官人多虐百姓耳然寛亦须有制始得若百事不管唯务寛大则胥吏舞文弄法不成官府须要权常在己操纵予夺总不由人尽寛不妨伯淳作县常于坐右书视民如伤四字云某每日常有愧于此观其用心应是不错决挞了人
　　宰相出镇者多不以吏事为意寇莱公虽有重名所至之处终日游宴所爱伶人或付与富室輙厚有所得然人皆乐之不以为非也张齐贤傥荡任情获劫盗或时纵遣之所至尤不治上闻之皆不以为善唯敏中勤于政事所至著称上曰大臣出临四方唯向敏中尽心于民事耳
　　韩魏公勤于吏职簿书文檄检察研核莫不躬亲左右或曰公位重年耆艾功名如此朝廷赐守乡郡以养安幸无亲小事公曰已惮烦劳吏民当有受弊者且俸禄日万钱不事事吾何安哉
