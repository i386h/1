<!-- { "loadSidebar": true } -->
　　初夏人方议讲和韩魏公以谓边备不可弛请与范公俱出按行遂命公宣抚陜西范公宣抚河东范公请益兵数万屯河阳蒲中及以兵从公以为不必请兵上前议未合退于殿庐中范公犹争以为非益兵不可公曰若尔则琦乞自行不用朝廷一人一骑范公色忿欲再请对道公语公笑止之防杜祁公富韩公賛公説卒不发兵范公亦不以为忤也又别录云公尝为门人语此事曰国家事镇之则静但敢者少尔如希文亦未免有易动处
　　庆州军乱二府入议文潞公曰朝廷施为务合人心以静重为先不宜偏听陛下即位以来厉精求治而人情未安者更张之过耳祖宗法未必不可行但有废坠不举之处耳王荆公曰所以为此将以去民之害何为不可若万事隳頽如西晋风兹乃益乱也盖荆公知公言为已发故力排之
　　初蜀新乱张尚书至公宇袭旧制周列更铺凡数百所张忠定公即日命罢之人心大安
　　西南夷有邛部川首领者妄言蛮贼侬智髙在南诏欲来寇蜀摄守大惊调兵筑城民大惊扰朝廷闻之发陜西步骑戍蜀兵仗络绎相望于道诏促张文定公方平行且许以便宜从事公言南诏去蜀一千余里道崄不通其间皆杂种不相役属安能举大兵为智髙寇我哉此必妄也臣当以静镇之道遇戍卒兵仗輙遣还入境下令卭部川曰寇来吾自当之妄言者斩悉归所调兵罢筑城之役防上元观灯城门皆通夕不闭蜀遂大安已而得卭部川之译人始为此谋者斩之枭首境上而配流其余党于湖南西南夷大震
　　赵忠简公鼎再相已逾月未见所施朝士或以此责之公曰今日事如久病虚弱之人再有所伤元气必耗惟当静以镇之若大作措置焕然一新此起死之术也张德逺非不欲有为而其效如此亦足以为戒矣
　　信
　　尹先生焞曰事上使下皆以信为主人之不从者皆已之信不足以取信故也
　　伊川先生曰仁义礼智四者有端而信无端为有不信故有信字且如今东者自东西者自西何用信字只为有不信故有信字
　　晦庵先生曰四端之信犹五行之土无定位无成名无专气而水火金木无不待是以生者故土于四行无不在于四时则寄王焉其理亦犹是也又曰以隂阳五行而言则木火皆阳金水皆阴而土无不在以性而言则礼者仁之余智者义之归而信亦无不在也
　　史太师浩曰政之大要曰食曰兵曰信民以食为天一日无食而流离殍饿转徙于沟壑是食不可不足也三里之城七里之郭无兵以守则虽有险阻必陷于敌是兵不可不足也夫无食何以养民无兵何以守国至于语信则宁去斯二者而信不可失何则信盖民之司命也彼齐桓晋文之霸志在富国是欲足食也志在强兵是欲足兵也而犹待不背曹沬之盟首为伐原之举乃能成霸业信之不可无也如此惜乎假之而立霸不能真用其信也人之有生惟死为大事宁使其人死于饥饿死于盗贼而不可一日无信盖食可一熟而狼戾兵可一日而招集惟信一失则天下有土崩瓦解之势泮涣离散不可收拾于是时也虽三令五申其谁信乎然则信者真民之司命也
　　张忠定公问李畋曰百姓果信我否对曰侍郎威惠及民民皆信服公曰前一任则未也此一任应稍稍尔秀才只此一个信五年方得成
　　庆厯三年春范文正公巡边至为环庆经畧使知环州以属羌多怀贰心宻与元昊通以种世衡素得属羌心而青涧城已完乃奏徙世衡知环州以镇抚之有牛奴讹素屈强未尝出见州官闻世衡至乃来郊迎世衡与约明日当至其帐慰劳部落是夕雪深三尺左右曰奴讹凶诈难信且道险不可行世衡曰吾方以信结诸胡可失期邪遂冒雪而往既至奴讹尚寝世衡蹴起之奴讹大惊曰吾世居此山汉官无敢至者公了不疑我邪帅部落罗拜皆感激心服又传云世衡佯醉卧其帐中奴讹与其妻环侍不敢离左右既醒而谓曰我醉至此尔何不杀我奴讹泣曰是何言耶惟有一死可报吾父尔自是属羌无不悦服
　　范文正公为环庆路经畧安抚招讨使其待将吏必使畏法而爱己所得赐赉皆以上意分赐诸将使自为谢蕃质子纵其出入无一人逃者番酋来见召之卧内屏人撤卫与语不疑
　　赵元昊死子亮祚立方幼三大将共治其国言事者谓可除其诸将皆以为节度使使各有其所部以分弱其势可遂无西患事下程公琳公以谓幸人之丧非所以示大信抚逺人且亮祚幼然君臣和三将无异志虽欲有为必无功而反生事不如因而抚之上以为然
　　陈文惠公尧佐治开封府公以谓治烦之术任威以撃强尽察以防奸譬于激水而欲其澄也故公为政一以诚信每岁正月夜放灯则悉籍恶少年禁锢之公召谕曰尹以恶人待汝汝安得为善吾以善人待汝汝忍为恶耶因尽纵之凡五夜无一人犯法者【重出】
　　通下情
　　延州民二十人诣阙告急上召问具得诸败亡状执政恶之命逺郡禁民擅赴阙者富韩公言此非陛下意宰相恶上知四方有败耳民有急不得诉之朝则西走元昊北走契丹矣【神道碑】
　　张忠定公采访民间事无逺近悉得其实盖不以耳目专委于人公曰彼有好恶乱我聪明但各于其党询之再询则事无不审矣李畋问其防公曰询君子得君子询小人得小人各就其党询之虽事有隐匿者亦十得八九矣
　　济人
　　明道先生曰一命之士茍存心于爱物于人必有所济司马温公童稚时与羣儿戱一儿偶堕瓮水中羣儿哗弃去公则以石撃瓮水因穴而迸儿得不死盖其活人手段已见于髫齓中至今京洛间多为小儿撃瓮图
　　彭公思永常教其子弟曰吾数岁时冬处被中则思天下之寒者矣其本源如此故仁恕之善见于天下而人推其诚长者
　　范文正公微时尝诣灵祠求祷曰他时得相位乎不许复祷之曰不然愿为良毉亦不许既而叹曰夫不能利泽生民非大丈夫平昔之志也他日有人谓公曰丈夫之志于相理则当然毉之伎君何愿焉乃无失于卑耶公曰嗟乎岂为是哉古人有云常善救人故无弃人常善救物故无弃物且丈夫之于学也固欲遇神圣之君得行其道思天下匹夫匹妇有不被其泽者若己推而内之沟中能及小大生民者固惟相为然既不可得矣夫能行救人利物之心者莫如良毉果能为良毉也上以疗君亲之疾下以救贫民之厄中以保身长生在下而能及小大生民者舍夫良医则未之有也
　　冬大寒禁中出钱十万贯以赐贫民范公祖禹言朝廷自嘉祐已前诸路皆有广惠仓以救恤孤贫京师有东西福田院以收养老幼废疾至嘉祐八年増置城南北福田院共为四院此乃古之遗法也然每院止以三百人为额则京师之众孤穷者不止千二百人每遇大冬盛寒然后降防救恤则民已冻馁死损者众矣臣以为宜于四福院増盖官屋以处贫民不限人数委左右厢提举使臣预设方略救济不必专散以钱计其存活死损以为殿最其天下广恵仓乞更举行令官吏用心赈恤须要实惠及贫民上开纳焉【家传】
　　明道先生作县凡坐处皆书视民如伤四字常曰颢常愧此四字
　　知制诰韩综通判天雄军防河水涨金堤民依丘冢者凡数百家水大至综出示能活一人者予千钱民争操舟栰尽救之已而丘冢溃
　　刘所至多善政其知防州也防江西饥歉民多弃子于道上掲榜通衢召人收养日给广惠仓米二升每日一次抱至官中防视又推行之县镇细民利二升之给皆为字养故一境间子无夭阏者
　　叶石林梦得云余在许昌岁值大水灾伤京西尤甚浮殍自邓唐入吾境不可胜计令尽发常平所储奏乞越常制赈之几十余万人稍能全活惟遗弃小儿无由得之一日询左右曰人之无子者何不收以自畜乎曰然人固愿得之但患既长或来识认耳余为阅法则凡伤灾弃遗小儿父母不得复取乃知为此法者亦仁人也夫彼既弃而不有父母之恩已絶矣若人不收之其谁与活乎遂作空劵数千具载本法即给内外厢界保伍凡得儿者皆使自明所从来书于劵付之畧为籍记使以时上其数给多者赏且分常平余粟贫者量授以为资事定按籍给劵凡三千八百人皆夺之沟壑而置之襁褓此虽细事不足道然每以告临民者恐缓急不及知其法或不能出此术也
　　闽人生子多者至三四子则率皆不举为其赀产不足以赡也若女则不待三往往临蓐以器贮水才产即溺之谓之洗儿建劒尤甚四明俞伟仲寛宰劔之顺昌作戒杀子文召诸乡父老为人所信服者列坐庑下以奉置醪醴亲酌而侑之出其文使归劝其乡人无得杀子岁月间活者以千计故生子多以俞为小字转运判官曹辅上其事朝廷嘉之就改仲寛一官仍令再任复为立法推行一路后予奉使于闽与仲寛为防家法当避仲寛罢去予尝至其邑闻仲寛因被差他郡还邑有小儿数百迎于郊虽古循吏盖未之有也伟有戒杀文甚详行于世
　　苏文忠公轼与朱鄂州书云昨王殿直天麟见过言岳鄂间田野小人例只养二男一女过此輙杀之尤讳养女初生輙以冷水浸杀其父母亦不忍率常闭目背面以手按之水盆中咿嘤良久乃死天麟每闻其侧近有此輙驰救之量与衣服饮食全活者非一鄂人有秦光亨者今已及第为安州司法方其在母也其舅陈遵梦一小儿援其衣若有所诉比两夕輙见之其状甚急遵独念其姊有娠将产而意不乐多子岂其应是乎驰往省之则已在水盆中矣救之得免凖律故杀子孙徒二年此长吏所得按举愿公明以告诸邑令佐使召诸保正吿以法律谕以祸福约以必行且立赏召人吿官赏钱以犯人及邻保家财充若依律行遣数人此风便革但得初生数日不杀后虽劝之使杀亦不肯矣自今以往缘公而得活者岂可胜计哉
　　先是浙民岁输身丁钱绢细民生子即弃之稍长即杀之虞公允文闻之恻然访知江治有荻场其利甚愽而为势家及浮屠所私公令有司籍其数以闻请以代输民之身丁钱绢以緍计者至一十三万七千有竒以疋计者一十六万三千有竒免符下日九州之民欢呼鼔舞始知有父子生聚之乐
　　忧民
　　钱明逸久在禁林不满意出为秦州居常怏怏不事事韩琦闻之语人曰己虽不足独不思所部十万生灵耶
　　救荒
　　范文正公皇祐二年吴中大饥殍殣枕路是时公领浙西发粟及募民存饷为术甚备矣吴中喜竞渡好为佛事公乃纵民竞渡太守日出宴于湖上自春至夏居民空巷出游又召诸佛寺主首谕之曰饥岁工价至贱可以大兴土木之役于是诸寺工作鼎兴又新敖仓吏舍日役千夫监司奏劾杭州不恤荒政嬉游不节及公私兴造伤耗民力公乃自条叙所以宴游兴造皆欲以发有余之财以惠贫者贸易饮食工技服力之人仰食于公私者日无虑数万人荒政之施莫此为大是岁两浙惟杭州晏然民不流徙皆公之惠也岁饥发司农之粟募民兴利近岁遂着为令既已恤饥因之以成就民利此先王之美泽也
