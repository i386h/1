<!-- { "loadSidebar": true } -->
　　范仲淹领延安阅兵选将日夕训练又请戒诸路养兵畜锐毋得轻动夏人闻之相戒曰无以延州为意今小范老子腹中有数万兵甲不比大范老子可欺也戎人呼知州为老子大范谓雍也在庆州请以种世衡守环州招属羌千余帐乆之王师再败于定川仲淹书夜领兵赴援贼遂遁去初关辅人心动摇及仲淹兵出号令严明人心遂安上闻定川之败颇以西方为忧谓近臣曰得仲淹出援可无虑及闻其出兵甚喜【名臣传】
　　文潞公之在朝契丹使耶律永昌刘霄来聘轼奉诏馆客与使者入觐望见公殿门外却立改容曰此潞公也耶所谓以徳服人者问其年曰何壮也轼曰使者见其容未闻其语其总理庶务醻酢事物虽精练少年有不及贯穿古今洽闻强记虽专门名家有不逮使者拱手曰天下异人也公既归洛西羌首领有温谿心者请于边吏愿献良马于公边吏以闻诏听之【东坡集】
　　初吕正献公自河阳入朝都人环观相谓曰此公还朝百姓之幸也至是士民相庆既受命出殿门武夫卫卒皆欢抃咨叹慈圣光献太皇太后闻公进尤喜曰积徳之门也中谢日有司供具诸执政皆集内出酒果殽馔丰腆珍异就宴赐之侍史窃视其器皿欵识皆有庆夀宫字然后知赐物乃光献意也时富韩公司马温公皆在洛闻公登枢富公寓书为庆曰公之名徳闻于天下然尝以直道迕执政士大夫未敢遽望登进忽报拜命出于事外人甚惊喜此得于舆论非敢佞也司马温公亦以书遗都下友人曰晦叔进用天下皆喜以为治表闻其犹力辞光不敢致书君宜劝之早就职【家传】
　　辽人夏人遣使入朝与吾使至敌中者敌必问司马公起居及为相辽人敕其边吏曰中国相司马矣慎毋生事开边隙【神道碑】
　　神宗崩温公赴阙庭卫士见公以手加额曰此司马相公也民遮道曰公无归洛留相天子活百姓
　　潞公谓温公曰彦博留守北京遣人入大辽侦事囘云见彼主大宴羣臣伶人剧戏作衣冠者见物必攫取懐之有从其后以挺扑之者曰司马端明耶君实清名在敌国如此温公愧谢【闻见録】
　　熈宁中洛阳以清徳为朝廷尊礼者大臣曰富韩公侍郎曰司马温公吕申公士大夫位卿监以清徳早退者十余人好学乐善有行义者几二十人康节隠居谢聘皆相从忠厚之风闻于天下里中后生皆知畏亷耻欲行一事必曰无为不善恐司马端明邵先生知
　　吕晦叔曰昨使契丹敌中接伴问副使狄谘曰司马中丞今为何官谘曰今为翰林学士兼侍读学士敌曰不为中丞邪闻是人甚忠亮晦叔以着于语録【目録】
　　司马文正公以髙才全徳大得中外之望士大夫识与不识称之曰君实下至闾阎畎亩匹夫匹妇莫不能道司马公之名退十有余年而天下之人日冀其复用于朝熈宁末余夜宿青州北淄河马铺晨起北行见村民百余讙呼踊跃自北而南余惊问之皆曰人传司马为宰相矣余以辞出于野人妄传亦其情之所素欲也故苏子瞻为公独乐园诗曰先生独何事四海望陶冶童子诵君实走卒知司马盖纪实也【渑水燕谈】
　　元城先生在宋杜门屏迹不妄交游人罕见其面然田夫野老市井细民以谓若过南京不见刘待制如过泗州不见大圣及没耆老士庶妇人女子持薰剂诵佛经而哭父老日数千人至填拥不得其门而入家人因设数大炉于防下争以香炷之香价踊贵后二年敌人驱坟户发棺见公顔貌如生咸惊曰必异人也问谁坟户对以某官一无所动盖棺而去【言行録】
　　徐师川以才气自负少肯降志于人常言吾于鲁直为舅氏然不免有所切议至于了翁心诚服之每见公或经旬月必设拜礼忠宣范公晚年益以天下自任尤留意人材或问其所储蓄人材可为今日用者答曰陈瓘又问其次曰陈瓘自好也盖言公可以独当天下之重也宣和之末人忧大厦之将颠或问游定夫察院以当今可以济世之人定夫曰四海人材不能周知以所知识陈了翁其人也刘器之亦尝因公病使人勉公以医药自辅云天下将有赖于公当力加保养以待时用也其为贤士大夫所钦属如此【遗事】
　　陈瓘迁责以来杜门不治人事絶迹州郡宴防几三十年所至人情向慕虽田夫野老咸知名愿见及自天台归通川道由防稽时王丰甫仲楚为越帅以公早为岐公所器重具舟楫为礼公于郊因共载归府舍越人闻公赴防竞来观瞻比肩舆归馆道路遮拥几不可行为人钦重如此
　　绍圣初党祸起器之尤为章惇蔡卞所忌逺谪岭外盛夏奉老母以行途人皆怜之器之不屈也一日行山中扶其母蓝舁憩树下有大蛇冉冉而至草木皆披靡担夫惊走器之不动也蛇若相向者乆之乃去村民罗拜器之曰官异人也蛇吾山之神见官喜相迎耳官行无恙乎温公门下士多矣如器之者所守凛然死生祸福不变盖其平生喜读孟子故刚大不枉之气似之
　　得体
　　范公质初作相与冯道同堂道轻其新进潜视所为质初知印当判事语堂吏曰当判之事并施签表得以视而书之虑临文失误贻天下笑道闻叹曰真识大体吾不如也质后果为名相
　　太宗欲相正恵公左右曰吕端为人糊涂帝曰端小事糊涂大事不糊涂决意相之
　　元城先生曰本朝名相固多矣然最得大臣体者惟李沆李丞相每谓人曰沆在政府无以补报国家但诸处有人上利害一切不行耳此大似失言然有深意且祖宗之时经变多矣故所立法度极是稳便正如老医看病极多故用药不至孟浪杀人且其法度不无小害但其利多耳后人不知遂欲轻改此其害纷纷也李丞相每朝谒奏事毕必以四方水旱盗贼不孝恶逆之事奏闻上为之变色惨然不恱既退同列以为非问丞相曰吾侪当路幸天下无事丞相每奏以不美之事以拂上意然又皆有司常行不必面奏之事后告己之公不答数数如此因谓同列曰人主一日岂可不知忧惧也若不知忧惧则无所不至矣惟此两事最为得体在汉之时惟魏丞相能行此两事以为古今异制方今务在奉行故事而已奏故事诏书凡二十三事勅掾史案事郡国及休告从家还至府輙白四方异闻或有逆贼风雨灾变郡不上相輙奏言之此最为得宰相大体后之为相者则或不然好逞私智喜变祖宗之法度欺蔽人主恶言天下之灾异喜变法度则纪纲乱恶言灾异则人主骄此大患也
　　吕文恵公端为相持重识大体以清浄简易为务宋元宪公尝奏事而带寛误坠文书于地不顾而行仁宗呼内侍臣拾以与之议者谓仁宗有人君体宋公得大臣体
　　曽子开端严可畏不以顔色语言假借人得大臣之体于今可以庶几前辈风流者惟此一人耳若其流辈虽位崇望重少不以言语礼貌牢笼人者
　　韩魏公为相曽公为亚相赵康靖欧阳公为防政凡事该政令则曰问集贤该典故则曰问东防该文学则曰问西防至于大事则自决之矣人以为得宰相体
　　韩魏公辞位授陜西安抚使判永兴军时二府方奏事殿上议边事未决曽公亮等奏曰韩琦朝辞在门外乞与同议上亟召之公既对即奏曰臣前日备员政府自当防议今日藩臣也惟奉行朝廷命令耳决不敢预闻上观公意确遂罢议后元丰中吕恵卿除知延州乃自请乞与二府同议边事坐是黜贬上因谕辅臣曰尝记韩琦初往陜西召至此与二府议事再三辞不肯预始知老臣自识体也
　　仁宗性寛容言者务讦以为名或诬人隂私范镇独引大体略细故时陈执中为相公尝论其无学术非宰相器及执中嬖妾笞杀婢御史劾奏欲逐去之公言今隂阳不和财匮民困盗贼滋炽狱犴充斥执中当任其咎闺门之私非所以责宰相识者韪之
　　熈宁中陈州一日晨起屋瓦尽有氷文作花果鸟兽状如云毋即着粉纸时陈襄侍读守淮阳有属请奏祥瑞者公云此事当奏但非瑞奏耳但作奏云有此祥异不敢不奏以竹庵盛瓦数十枚奏呈氷文虽消痕迹犹在识者皆以陈公为得体
　　薛简肃公天禧初为江淮发运使辞王文正公公无他语但云东南民力竭矣薛退谓人曰真宰相之言也
　　张士逊出为江西转运使辞王文正公于政事堂且求教公从容曰朝廷防利至矣士逊起谢后迭更是职思公之言未尝求锥刀之利识者曰此运使最识大体
　　御史弹奏驾部员外郎贾种民素无行元丰中任大理寺官为蔡确鹰犬専中伤善良诏出为通判吕公着面奏曰方种民为狱官臣亦与被诬今臣在相位而种民得罪恐所惩者小所损者大非所以示天下乃寝前命门下韩公奏曰种民丑恶众所共知奈何以公着故屈朝廷公议公复为请乃除知临江军既而又以临江僻逺改知通利军
　　利州路宪俞温父判状多云送某州县依条施行时提举常平谢皓新改官即除监司笑谓俞曰使者判语诚不易温父曰州县英俊多若一字有误所损不细正要如此
　　讲读
　　王沂公又建议请择名儒劝讲寻命孙奭冯元更侍经筵及戴礼终帙公率同列献诗以贺后孙公即世冯亦外补公自魏移洛径涂肆觐复以讲席为言
　　吕正献公既侍经筵时仁宗春秋髙公于经传同异训诂得失皆粗陈其略至于治乱安危之要闻之足以戒者乃为上反复深陈之仁宗尝诏讲官凡经传所载逆乱事皆直言毋讳公因进讲言弑逆之事臣子之所不忍言而仲尼书之春秋者所以深戒后世人君欲其防微杜渐居安而虑危使君臣父子之道素明长幼嫡庶之分早定则乱臣贼子无所萌其奸心故易曰履霜坚氷至由辨之不早辨也侍读刘原父常退谓记言官曰当载之史册以垂后世【家传】
　　吕正献公于讲读尤精众谓语约而义明可以为当世之冠英宗尝对执政称其善与司马光同侍经筵光退语人曰每闻晦叔讲便觉已语烦【神道碑】
　　又荥阳吕希哲为说书凡二年日夕劝导人主以脩身为本脩身以正心诚意为主心正意诚天下自化不假它术身不能脩虽左右之人且不能谕况天下乎
　　东坡先生尝谓李廌曰范淳夫讲说为今经筵讲官第一言简而当无一冗字无一长语义理明白而成文灿然乃得讲师三昧也
　　元祐初伊川除崇政殿说书时范公为著作佐郎实録院检讨伊川尝谓温公曰经筵若得范淳夫来尤好温公曰他已修史朝廷自擢用矣伊川曰不谓如此但经筵须要他温公问何故伊川曰頥自度乏温润之气淳夫色温而气和尤可以开陈是非导人主之意其后除侍讲
　　伊川先生在经筵每当进讲必宿斋豫戒潜思存诚冀以感动上意而其为说常于文义之外反复推明归之人主一日当讲顔子不改其乐章门人或疑此章非有人君事也将何以为说及讲既毕文义乃复言曰陋巷之士仁义在躬忘其贫贱人主崇髙奉养备极茍不知学安能不为富贵所移且顔子王佐之才也而箪食瓢饮季氏鲁国之蠧也而富于周公鲁君用舍如此非后世之监乎闻者叹服
　　伊川先生入侍之际容貌极庄时文潞公以太师平章重事或侍立终日不懈上虽谕以少休不去也人或以问先生曰君之严视潞公之恭孰为得失先生曰潞公四朝大臣事幼主不得不恭吾以布衣职辅导亦不敢不自重也
　　文潞公尝与吕范诸公入侍经筵闻伊川先生讲说退相与叹曰真侍讲也一时文士归其门者甚盛而先生亦以天下自任论议褒贬无所顾避由是同朝之士有以文章名世者疾之如讐
　　谏诤
