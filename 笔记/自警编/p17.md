<!-- { "loadSidebar": true } -->
　　冦莱公当国真宗有澶渊之幸而能左右天子如山不动却冦敌保宗社天下谓之大忠
　　吕文靖公夷简在章献朝近臣颇以言事去职或劝公宜退公曰先帝待我厚期以宗庙安宁死而不愧于先帝故平勃不去所以安汉仁杰不去所以安唐使吾亦洁虚名而去治乱未可知也故孜孜燮辅知无不为虽祸之未形事之将然必先为之救御
　　欧阳文忠公奏事録云仁宗既连失褒豫鄂三王遂更无皇子自至和三年正月得疾逾时不能御殿中外忧恐既而康复自是言者常以国本不可不急交章论述每輙留中故枢密副使包公拯今翰林学士范景仁所言尤激其余不为外人所知者不可胜数今枢密富相与昭文韩相亦屡进说虽余亦尝因大水言之然初无采纳之意如此五六年言者亦已稍息嘉祐六年秋余自枢廷过东府忽见内降一封乃谏官司马光言皇子事既而知江州吕诲亦有疏论述明日奏事垂拱殿二章读毕未及有所啓仁宗遽曰朕有意多时矣但未得其人余自为校勘及在谏垣忝两制逮此二十年每进对尝剧从容至此始闻仁宗自称朕既而左右顾曰宗室中孰为可韩公皇恐对曰不唯宗室不接外人臣等不知此事岂臣下敢议当出自圣择仁宗曰宫中尝养二子小者甚纯然近不慧大者可也遂啓其名谓何仁宗即道今上旧名曰名某今三十岁矣余等遂力賛之议乃定余又奏曰此事至大臣等未敢施行请陛下今夕更思之臣等来日取防明日奏事崇政殿因又啓之仁宗曰决无疑也余等奏言事当有渐容臣等商量所除官既退遂议且判宗正时今上犹在濮王丧乃议起复来日将上仁宗大喜曰如此甚好二公与余又奏曰此事若行不可中止乞陛下断在不疑仍乞自内中批出臣等奉行仁宗曰此事岂可令妇人知中书行可也余等喜跃称贺六年十月也命既出今上再三辞避有防服阕取防至七年二月一日服除今上坚卧称疾前后十余让至七月韩公议曰宗正之命始出则外人皆知必为皇子也不若遂正其名使其知愈让而愈进示朝廷有不可囬之意庶几肯受曽公与余皆以为然及将上今上累让表仁宗问如何韩公未对余即前奏曰宗室自来不领职事今外人忽见不次擢用皆知将立为皇子不若正其名命立为皇子縁诰勅降付閤门某得以坚卧不受若立为皇子只烦陛下命学士作一诏书吿报天下事即定矣不由某受不受也仁宗沈思久之顾韩公曰如此莫亦好否韩公力賛之遂降诏书立为皇子仍更名某自议皇子事凡所奏请皆余与西防赵侍郎自书其改名劄子余所书也初择日旁十字其最下一字乃今名也是仁宗亲令封在中书今上自在濮邸即有贤名及迁入内良贱不及三十口行李萧然无异寒士有书数防而已中外闻者相贺
　　司马温公上疏面言臣向者进建储之说陛下欣然无难意谓即行矣今寂然无所闻此必有小人言陛下春秋鼎盛子孙当千亿何遽为此不祥之事小人无逺虑特欲仓卒之际援立其所厚善者尔唐自文宗以后立嗣皆出于左右之意至有称定防国老门生天子者此祸岂可胜言哉上大感悟曰送中书公至中书见琦等诸公不及今定议异日夜半禁中出寸纸以某人为嗣则天下莫敢违琦等皆唯曰敢不尽力后月余诏英宗判宗正寺固辞不就职明年遂立为皇子称疾不入公复上疏言凡人争丝毫之利至相争夺今皇子辞不赀之富至三百余日不受命其贤于人逺矣有识闻之足以知陛下之圣能为天下得人然臣闻父召无诺君命召不俟驾而行使者受命不受词皇子不当避使者不当徒反凡召皇子内臣皆乞责降且以臣子大义责皇子宜必入英宗遂受命【行状】
　　英宗即位以惊疑得疾太后垂帘同听政帝遇宦官少恩左右多不恱者乃说间两宫遂成隙太后对辅臣尝及之韩魏公琦虑宫中有不测者一日因对以危言感动太后曰臣等只在外面不得见官家内中保护全在太后若官家失照管太后亦未安穏太后惊曰相公是何言语自家更是用心公即曰太后照管则众人自照管同列为缩颈流汗或谓公曰语不太过否公曰不得不如此间有传帝在禁中过失事众颇惑之公曰岂有殿上不曽错了一语而入宫门得许多错来自尔妄传语言者稍息帝疾甚时有不逊语太后不乐大臣有不预立皇太子者隂进废立之计惟公确然不变防政欧阳修深助其议尝奏事帘前太后呜咽流涕具道不逊状公曰此病故耳病已必不尔子病母可不容之乎太后不怿曰皇亲辈皆笑太后欲于旧涡寻兔儿闻者惊惧皆退数步独公不动曰太后不要胡思乱量少间修乃进曰太后事仁宗数十年仁圣之徳着于天下妇人之性鲜不妬忌昔温成骄恣太后处之裕然何所不容今母子之间而反不能思耶太后曰得诸君知此善矣修曰此事何独臣等知之中外莫不知也太后意稍和修复进曰仁宗在位嵗久徳泽在人人所信服故一日晏驾天下禀承遗命奉戴嗣君无一人敢异同者今太后一妇人臣等五六措大耳举足造事非仁宗遗意天下谁肯听从太后黙然他日琦等见帝帝曰太后待我无恩公曰自古圣帝明王不为少矣然独称舜为大孝岂其余不孝也父母慈爱而子孝此常事不足道惟父母不慈爱而子不失孝乃可称尔政恐陛下事太后未至父母岂有不慈者帝大悟自是不复言熈宁中欧阳公退居颍上苏子由往见之间言及此曰古所谓社稷臣韩公近之
　　韩魏公曰琦平生仗孤忠以进每遇大事即以死自处幸而不死皆偶成实天扶持非琦所能也
　　韩魏公当仁宗之末英宗之初朝廷多故公临大节处危疑茍利国家知无不为若湍水之赴深壑无所疑惮或諌曰公所为如是诚善万一蹉跌岂惟身不自保恐家无处所殆非明哲之所尚也公叹曰此何言也凡为人臣者尽力以事君死生以之顾事之是非何如耳至于成败天也岂可预忧其不成遂辍不为哉闻者愧服其忠勇如此故能光辅三后大济艰难使中外之人餔啜嬉游自若曽无惊视倾听窃语之警坐置天下于大宁公之力也
　　韩魏公尝谓忠义之心人皆有之惟其执之不固勉之不力是以不及于古人
　　韩魏公谓挺然忠义奋不顾身师鲁之所存也身安国家可保明消息盈虚之理希文之所存也敢问二公曰立一节则师鲁可也考其终身不免终亦无所济若成就大事以济天下则希文可也
　　苏公颂执政时诸公奏对惟禀防宣仁哲宗有言或无对者苏公奏事宣仁毕必再禀哲宗有宣谕必告诸公以听圣语哲宗盖黙识之后罢相周秩为御史尝论元祐执政至苏公上曰苏颂知君臣之义与它人不同
　　初冦之入真定也父老号呼曰使刘资政韐在镇岂有此祸敌益知公名必欲得公宰相绐以割地遣公往敌人以其国仆射韩正馆公于城南夀圣院正言国相知公名今欲用公矣公曰偷生以事二姓有死不为也敌人谓尼堪为国相云明年正月正见公言欲以公为正代许以家属行公仰天大呼曰有是乎归召指使陈灌等曰敌人乃欲用我我当以死报国耳灌等泣且拜公曰死生命也宁为不义屈乎即手书片纸曰金人不以予为有罪而以予为可用夫贞女不事二夫忠臣不事两君以顺为正者妾妇之道此予所以有死也付灌持归报诸子即沐浴更衣酌巵酒以衣绦自经时十六日也燕人讙然叹曰刘相公忠臣也因与灌共菆公夀圣院西岗上遍题院壁识其处灌逸归执公子子羽具棺衾公故将王等以兵防出城大殓公死八十日矣顔色如生观者异焉
　　耿南仲等以李公纲坚执异议决于用兵乃曰方今欲援太原非纲不可宜以纲为宣抚使上欲用纲召对睿思殿谕以所欲遣行者纲自陈书生兵事实非所长今使为大帅恐不胜任且误国事死不足以塞责上不许即命尚书省出勅令面受纲奏曰借使臣不量力为陛下行须择日受勅今拜大将如呼小儿可乎上乃许别日受勅纲退即移疾入劄子乞致仕乃陈所以不可为大帅且云此必有建议不容臣于朝者章十余上輙批答不允且督令受命于是台谏交章言纲儒者不知军旅将兵必败又言纲忠鲠异众为大臣所陷他日成功亦死败事亦死不宜遣
　　驻跸钱塘苖傅刘正彦逆乱以上为睿圣皇帝册皇太子即位郑公慤庭立面折之不能夺私窃谓逆贼凶焰炽甚非结外援无可为者乃上章待罪求去将北走平江金陵与吕頥浩等议兴复计太后降诏不允迁中司二凶窃威福之柄肆行杀戮日至都堂侵紊机政公谓便宜军法行之所部士卒可也余当闻诸朝廷付之有司都堂国论所从出非外廷之臣可得而与也抗章力言之乞告示傅等宜一遵典法章留中不下公对恳请降付三省施行乱臣虽以横逆加臣死职不当避也章下傅等果出怨言然亦少戢矣又闻以签书枢密召吕頥浩以礼部尚书召张浚分张俊兵令以五百人归陜西而浚不受尚书之命俊不肯分所部兵遂谪浚以散官居郴州擢俊以节度知凤翔公知出傅等奸谋假朝命使外无彊兵谋臣内生变乱得以自肆遂具章乞留吕頥浩知金陵浚不当谪降即遣所亲承议郎谢向更姓名微服为贾人徒步如平江见张浚等具言城中事令严设兵备张声势持重缓进使其自遁无致城中之变惊动三宫此为上防浚等闻之皆感激奋励为赴难计又忽宣诏以上为皇太弟天下兵马大元帅幼主为皇太侄监国公震恐不知所为即与大臣进议以为在廷公卿百司羣吏皆昔之臣属也今则与之比肩事主矣稽之于古则无所取法行之于今则实逆天道或者为大元帅可以任军旅之大事臣窃以为不然昔舜之禅禹也犹命禹徂征有苖则禹虽受禅而征伐之事舜犹亲之也唐之睿宗传位皇太子以听小事自尊为太上皇以听大事如是无不可者则稽之于古为有法行之于今为得宜太后依旧垂帘同听政以安人心其命遂已既而义师西向上复位公之力为多也
　　蔡忠恵公襄云事父母之道曰孝天之性也事君上之道曰忠人之义也犹耳目心腹有身则有之非外物也迩代以旌赏劝其孝爵禄劝其忠则孝非天之性忠非人之义矣犹无耳目心腹岂为人欤乃亦若鹭白乌盖物之本然也茍染而色之何可长也惟忠与孝待劝而行讵至孝至忠乎夫忠孝也者感天地动鬼神故有氷鱼寒笋之事返风起禾之应或饰名沽誉虽可劝诸亦可舍诸则三五之世忠孝多由于性三五之后忠孝多由于劝也劝之尚不能况不劝乎
　　司马温公通鉴断曰为人臣者防名委质有死无贰李希烈等或贵为卿相或亲连肺腑于承平之日无一言以规人主之失救社稷之危迎合取容以窃富贵及四海横溃乘舆播越偷生茍免顾恋妻子媚贼称臣为之陈力此乃屠酤之所羞犬马之不如傥更全其首领复其官爵是谄谀之臣无往而不得计也彼顔杲卿张巡之徒世治则摈斥外方沈抑下僚世乱则委弃孤城虀粉冦手何为善者之不幸而为恶者之幸朝廷待忠义之薄而保奸邪之厚邪
　　章献垂箔有方仲弓者上书乞依武氏故事立刘氏庙章献览其疏曰吾不作此负祖宗事裂而掷之于地仁宗在侧曰此亦出于忠孝宜有以旌之乃以为开封府司録及章献崩黜为汀州司马程琳亦尝有此请而人莫知之也仁宗一日在迩英谓讲官曰程琳心行不中在章献朝尝请立刘氏庙且献七庙图时王洙侍读闻之然仁宗性寛厚琳竟至宰相盖无宿怒也【龙川志】
