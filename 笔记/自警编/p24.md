<!-- { "loadSidebar": true } -->
　　前宰相蔡确坐诗语讥讪帘中台諌章疏交上必欲朝廷诛殛宰相侍从皆谓当然范忠宣公独以为不可遂于帘前开陈方今圣朝宜务寛厚不可以语言文字之间暧昧不明之过诛窜大臣今日举动宜与将来为法式此事甚不可开端也疏云盖如父母之有逆子虽天地鬼神不能容贷然于父母欲置于必死之地则却恐伤恩臣之区区实在于此
　　初陈丞相以刘敞不附巳论议不能佑公唯天子察公忠直数得公奏议开纳无疑故亟用公知制诰陈丞相以修注未一月为言上不听曰此岂计官资日月邪公谢日上又面谕曰外间事不便有所闻当一一语朕也无几何朝廷从礼院有所询问礼生擅发印状以报礼官莫知知礼官院事呉充谪罚礼生而坐以出官公奏以谓朝廷久安吏习因循百司庶府茍且已甚稍激厉振职未知如何而使充以此得罪岂不伤事害政也请追止前命已而脩起居注冯京复以言事夺职公因奏事上谓公曰呉充乃是振职冯京意亦无它中书恶其太直不与含容耳公奏言自古唯有人主不能容受直言或致窜责臣下今则不然上意慈仁好谏而中书不务将顺圣徳之美排逐言者乃是蔽君之明止君之善必且感动隂阳有风雾日食地震之异居五日地果震镇戎军而都下雪后累日昏霾太阳色黄浊略皆如公言公又密劝上收览威权无使聪明蔽塞法令不行以消伏灾变上深纳之【刘公敞言行録】
　　右司谏贾易降知懐州自苏轼以防题事为台諌官所言而言者多素与程頥善于是頥轼交恶党与相攻易独建言请并逐頥轼以靖朝廷而易言侵及太师文彦博同知枢密院范纯仁故太皇太后怒欲峻责易吕正献公言易所言颇切直唯诋大臣为太甚不可复处谏列尔后曰不责易此亦难作【宗祚切】公等自与皇帝议之公曰不先逐臣易责命亦不可行争乆之乃止罢谏职出知懐州既退公谓诸公曰谏官所论得失未足言顾主上方富于春秋异时有进导防之说以惑上心者当尔之时正赖左右谏诤不可预使人主轻厌言者也于是吕中书大防刘左丞挚王右丞存私相顾而叹曰吕公仁者之勇乃至于此【吕公公着家传】
　　李公纲状貌雄伟常有忧国爱民经纶天下之志为起居舍人时属京城大水公上疏抗论时政遂遭罢黜流落七年始召为太常少卿
　　张公焘感激上知政事阙失尽言无隠金陵宫室未备置修内司命官者王鉴领之鉴请圣祖殿基营私第部曲多占民居其使臣储毅托名御庄冒占腴田大为奸利防有诉者按验得实止镌毅官公曰此与宣和间李彦西城所公田何异毅不足道鉴实使之上为逐鉴仍罢御庄
　　晏公敦复凡有论奏上未尝不嘉听纳尝谕公曰卿鲠峭敢言无所间避可谓无忝尔祖矣公再拜谢曰臣世受国恩无以报朝廷万一若不吐露肺腑知无不言是负陛下也
　　定庵先生云族人陈良翰一日见余问曰近潘良贵廷叱向子禋如何余曰义荣【良贵字也】平日劲直此一时尤为人所难也良翰曰直则直矣未为尽善夫人臣以礼谏君使子禋以无益言成圣听则义荣当引古证今力陈利害委曲为上言之无有不开悟者今于殿陛之间厉声一叱以快一时之愤似近乎讦岂所谓得事君之体耶虽然当今之世士气委靡不振如义荣者奋不顾身敢与侥幸抗亦不易得但春秋之法责贤者备不得不然良翰后生其操论如此它日立朝必有可观者焉
　　张绎曰邹浩以极谏得罪世疑其卖直也伊川先生曰君子之于人也当于有过中求无过不当于无过中求有过
　　程氏遗书云今天下之士夫在朝者又不能言退者遂忘之又不肯言此非朝廷吉祥虽未见从又不曽有大横见加便岂可自絶也君臣父子也父子之义不可絶岂有自为侍从尚食其禄视其危亡曽不论列君臣之义固如此乎
　　程氏遗书云王介甫今日亦不必诛杀人人靡然自从盖只消除尽在朝异已者在古虽大恶在上一面诛杀亦断不得人议论今便都无异者

　　自警编卷六
<子部,杂家类,杂纂之属,自警编>
　　钦定四库全书
　　自警编卷七
　　宋　赵善璙　撰
　　事君类下
　　忧国
　　杜正献公衍一日忧见于色门生曰公今日何以不悦公曰适覩朝报行某事行某事非便所以忧尔又一日喜见于色门生未及问公曰今日朝报某人进用某人进用社稷之福也公又曰孔子称不在其位不谋其政第衍荷国恩之深退居以来家事百不关心独未能忘国尔
　　王文正公旦或归私第不去冠带入静室中黙坐家人惶恐莫敢见者而不知其意后公弟以问赵公安仁赵公曰见议事公不欲行而未决此必忧朝廷矣
　　韩魏公琦虽在外然其心常系社稷至身老而心益笃虽病不忘国家或有时闻更祖宗一法度坏朝廷一纪纲则泣血终日不食
　　范文正公仲淹少有大节其于富贵贫贱毁誉欢戚不一动其心而慨然有志于天下常自诵曰士当先天下之忧而忧后天下之乐而乐也其事上遇人一以自信不择利害为趋舍其有所为必尽其方曰为之自我者当如是其成与否有不在我者虽圣贤不能必吾岂茍哉
　　富文忠公弼虽居家而朝廷有大利害知无不言交趾叛诏郭逵等讨之公言海峤崄逺不可以责其必进愿诏逵等择利进退以全王师契丹来争河东地界上手诏问公公言熈河诸郡皆不足守而河东地界决不可许
　　赵康靖公槩以太子少师致仕居睢阳十五年犹以读书着文忧国爱君为事集古今谏诤为谏林一百二十卷奏之上甚喜赐诏曰士大夫请老而去者皆以声迹不至朝廷为髙得卿所奏书知有志爱君之士虽退休山林未尝一日忘也当置坐右以时省阅
　　唐质肃公介虽居外意未尝不在朝廷于是濮王园庙之议起言者多得罪公忧形于色宻疏请还台谏官之谪者
　　吕文靖公夷简薨于郑讣闻上震悼对执政语公輙涕下曰安得忧公忘身理万事干四鄙如吕夷简者
　　范仲淹以言事贬饶州方治党人甚急王公质独扶病率子弟饯于东门留连数日大臣有以让公曰长者亦为此乎何苦自防朋党公徐对曰范公天下贤者顾质何敢望之然若得为党人公之赐质厚矣闻者为公缩颈其为待制之明年出守于陜又明年小人连构大狱坐贬废者十余人皆公素所贤者闻之悲愤叹息或终日不食因数剧饮大醉公既素病益以酒遂卒【神道碑】
　　石守道作庆厯圣德诗忠邪太明白韩魏公与范公适自陜西来朝道中得之范公拊股谓公曰为此怪鬼辈坏了也公曰天下事不可如此如此必坏【别录】
　　陈公襄生平讲求万民利害虽非其职必录于篇防其部使可以立事者则以授之利及四方者又不知其数焉凡干朝廷治体州县养民之事必求其术之可以为法者鳏寡孤独遗弃防子灾伤水旱凶札疾疫恤穷安富养老劝农治兵牧马练将守边积谷生财差役漕运之事莫不夙夜图营精宻曲尽之术而又以询于贤者明者能者不惮谦逊屡求广谘博访既得一善则又称其得之所自而推以授人此其平生存心四十年弗懈也既亡彛捡手书议及民政讲求治道或以相授或以相谘凡余百本或累至十幅盈纸细书讲论得失则其以天下为已忧也又如此使之大用岂可量哉
　　内翰范公鎭景仁三疏力诋王安石青苗之法不能即请致仕疏凡三上闻者皆为公惧安石怒公落翰林学士致仕公以表谢曰臣虽乞身而去敢忘忧国之心望陛下集羣议为耳目以除壅蔽之奸公既得谢苏轼往贺之曰公虽退而名益重矣公愀然不乐曰君子言听计从消患于未萌使天下阴受其赐无智名无勇功吾独不得为此命也夫使天下受其害而吾享其名吾何心哉轼慙而退
　　御史中丞吕公诲献可屡为言职其奏草存可见者凡二百八十有九前后三逐皆以迕犯大臣所与敌者莫非秉大权天子所信向气势轧天下献可视之若无所睹正色直辞指数其非旁侧为之股栗晚年病卧洛阳犹旦夕愤叹以天下为忧过于在位任其责者曾不念其身之病子孙之贫也
　　吕献可病自草章乞致仕曰臣无宿疾偶値毉者用术乖方殊不知脉候有虚实阴阳有逆顺诊察有标本治疗有先后妄投汤剂率任情意差之指下祸延四肢寖成风痹遂艰行歩非秖惮盭之苦又将虞心腹之变势已及此为之奈何虽然一身之微固未足恤其如九族之托良以为忧是思纳禄以偷生不俟引年而还政盖以一身之疾喻朝廷之病也温公康节日就卧内问疾献可所言皆天下国家之事忧愤不能忘未尝一语及其私也一日手书托温公以墓铭温公亟省之已瞑目矣温公呼之曰更有以见属乎献可复张目曰天下事尚可为君实勉之温公志其墓未成河南监牧使刘航仲通自请书石既见其文迟回不敢书仲通之子安世曰成吾父美可乎代书之仲通又阴祝献可诸子勿摹本恐非三家之福时用小人蔡天申为京西察访置司西都天申厚赂防工得本以献安石天申初欲中温公安石得之挂壁间谓其门下士曰君实之文西汉之文也献可忍死谓温公以天下尚可为当自爱后温公相天下再致元祐之盛献可不及见矣天下诵其言而悲之至温公薨献可之子由庚作挽诗云地下若逢中执法为言今日再升平记其先人之言也
　　司马温公自以遭遇圣明言听计从欲以身徇天下躬亲庶务不舍昼夜或以诸葛孔明事多食少之语戒之公曰死生命也为之益力病革谆谆不复自觉如梦中语然皆朝廷大事也既没其家得遗表八纸上之皆手札论当世要务
　　温公病中与吕申公简曰晦叔自结发志学仕而行之端方忠厚天下仰服垂老乃得秉国政平生所蕴不施于今日将何俟乎比日以来物论颇讥晦叔愼嘿太过若此际复不廷争事蹉跎则入彼朋矣光自病以来悉以身付医家事付康惟国事未有所付今日属于晦叔矣又曰介甫文章节义过人处甚多但性不晓事而遂非致忠直疎逺谗佞辐凑败坏百度以至于此今方矫革其弊不幸介甫谢世反覆之徒必诋毁百端光意以谓朝廷特宜优加厚礼以振起浮薄之风不识晦叔以为如何
