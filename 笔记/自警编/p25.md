<!-- { "loadSidebar": true } -->
　　熈宁七年春契丹遣泛使萧禧来言代北对境有侵地请遣使分画神宗许之遣太常少卿刘忱为使忱对便殿曰臣受命以来在枢府考校文据未见本朝有尺寸侵狄地且鴈门者古名限塞虽跬歩不可弃臣当以死拒之忱出疆帝手敕曰敌理屈则忿卿姑如所欲与之忱不奉诏初以秘书丞吕大忠为副使命下大忠丁家艰诏起复未行忱亦使回敌又遣萧禧来帝开天章阁召执政与忱大忠同对论难乆之忱固执前议大忠亦然执政知不可夺罢忱为三司判官大忠乞终丧制帝遣中使赐富韩公韩魏公文潞公曾鲁公手诏问以计策韩魏公疏曰臣观近年以来朝廷举事则似不以大敌为恤狄人见形生疑必谓我有图复燕南之意故造此衅端屡遣使以争理地界为名观我应之之实如何尔其所以致敌之疑者七事髙丽臣属契丹于朝廷乆絶朝贡乃因商舶招谕而来于国家初无损益而契丹谓以图我一也吐蕃部族不相君长未尝为边患而强取其地建熙河一路杀其老弱万计契丹闻之当谓行将及我二也边近四山地势髙仰不可为塘泺向闻遣使部兵徧置榆柳以制敌骑三也义勇民兵将校甚整教习亦精而忽创团保甲一道纷然义勇人十去其七破可用之成法得増数之虚名四也河北城池工筑并兴增置守具检视器械五也创都作院颁降弓刀新様大作战车费财殚力先自困弊六也置河北三十七将各专军政州县不得关预声言出征又深见可疑之形七也夫北人素为敌国因疑起事不得不然亦其善自为谋者也今横使再至初示偃蹇以探伺朝廷况代北初与雄州素有定界若优容而与之敌情无厌浸淫不许彼遂持此以为已直纵未大举势必渐扰诸边卒隳盟好臣昔曾言青苗钱事而言者輙肆厚诬非陛下之明防及大戮自此闻新法日下实避嫌疑不敢论列今亲被诏问事系国家安危言及而隐罪不容诛臣尝切计始为陛下谋者必曰自祖宗以来因循茍简治国之本当先富强则可以鞭笞四夷尽复唐之故疆然后制作礼乐以文太平故散青苗钱为免役法次第取钱又内外置市易务新制日下更改无常官吏违者坐徒不以赦降监司督责以刻为明今农怨于畎畆商旅叹于道路官吏不安其职陛下不尽知也夫欲攘斥四夷以兴太平而先使邦本困摇众心离怨此为陛下始谋者大误也又好进之人不顾国家利害但得边事将作富贵可图必曰敌势已衰特外恃骄慢尔以陛下神圣文武若择将臣领大兵深入敌境则幽燕之地一举可复此又未之思也今河朔累岁灾伤民力大乏将官麄勇寡谋保甲未经训练若驱重兵顿于坚城之下粮道不继腹背受敌虽曹彬米信名德宿将犹以此致岐沟之败也臣愚今为陛下计谓宜遣使报聘优致礼弊具言朝廷向来兴作乃修备之常与北朝通好之乆自古所无岂有它意且疆土素定当如旧界请命边吏退近者侵占之地不可持此造端隳累世之好如将官之类因而罢去以释敌疑万一听服则可以迁延岁月陛下益养民爱力选贤任能疎逺奸谀进用忠鲠使天下悦服边备日充敌果败盟然后一振威武恢复故疆快忠义不平之心雪祖宗累朝之愤矣富韩公文潞公曾鲁公皆主不与之论时王荆公再入相曰将欲取之必固与之以笔画其地图命天章阁待制韩缜奉使举与之盖东西弃地五百余里云祖宗故地荆公轻以畀邻国又建以与为取之论至后世奸臣以伐燕为神宗遗意卒致天下之乱荆公之罪可胜数哉具载之以为世戒
　　山谷言顷与范内翰纯甫同局纯甫多能言温公事方公初官时年尚少家人每每见其卧斋中忽蹶起着公服执手版危坐乆率以为常竟莫识其意纯甫常从容问之答曰吾时忽念天下安危事夫人以天下安危为念岂可不敬耶
　　刘挚自青社罢职知黄州又分司徙蕲州语诸子曰上用章丞相吾势当得罪若章君顾国事不迁怒百姓但责吾曹死无所恨第恐意在报复法令益峻奈天下何忧形于色初无一言及迁谪也【集序】
　　张魏公自防即有济时之志未尝观无益之书为无益之文孜孜然求士尚友讲议当世之故闻四方利病休戚輙书之策至一介之贱亦曲加询访当委质艰难之际事有危疑他人方畏避退缩则挺然以身任之不以死生动其心
　　荐举
　　王文正公旦公于用人不以名誉必求其实茍贤且才矣必乆其官众以为宜某职然后迁其所荐引人未尝知防凖为枢宻使当罢使人私公求为使相公大惊曰将相之任岂可求耶且吾不受私准深恨之已而制出除准武胜军节度使同中书门下平章事准入见泣涕曰非陛下知臣何以至此眞宗具道公所以荐准者准始愧叹以为不可及故叅知政事李穆子行简有贤行以将作监丞居于家眞宗召见慰劳之迁太子中允初遣使者召之不知其所止眞宗命至中书问王旦然后人知行简公所荐也公自知制诰至为相荐士尤多其后公薨史官修眞宗实录得内出奏章乃知朝廷之士多公所荐也
　　王文正公以病求罢入见滋福殿眞宗曰朕方以大事托卿而卿病如此因命皇太子拜公公言皇太子盛德必任陛下事因荐可为大臣者十余人其后不至宰相者李及凌策二人而已然亦皆为名臣
　　契丹谋入防毕士安首疏五事应诏陈选将饷兵理财之策甚备帝多纳用于是中书阙宰相乃进公吏部侍郎叅知政事入谢帝曰未也行且相卿然时方多事求与卿同进者其谁可公顿首辞谢曰臣材驽朽不足以胜任惟冦准兼资忠义善断大事此宰相才也帝曰闻其刚使气对曰准资方正慷慨有大节忘身徇国秉道疾邪此其素所蓄积朝臣罕出其右者第不为流俗所喜今天下之民虽蒙休德涵养安佚而西北跳梁为边境患正若准者所宜用也帝曰然当借卿宿德鎭之不阅月拜公本官平章事冦公实并命而以公监修国史位在上
　　王沂公当国屡荐吕许公夷简是时明肃太后听政沂公奏曰臣屡言夷简才望可当政柄而两宫终未用以臣度太后之意不欲其班在枢宻使张旻之上耳且旻一赤脚健儿岂容妨贤如此太后曰固无此意行且用夷简矣沂公曰两宫既已许臣臣请即令宣召学士草麻太后从之及许公大拜渐与沂公不叶【东轩笔录】
　　张忠定公有清鉴善臧否人物凡所荐辟皆方廉恬退之士尝曰彼好奔竞者将自得之何假吾举【张公咏言行录】
　　杜正献公衍门生尝从容问公曰公在相位未朞年而出使苍生不尽被公之泽天下甚郁望公曰衍以非才乆妨贤路遽得解去深遂乃心然独有一恨尔门人曰公之恨何也公曰衍平生闻某人之贤可某任某人之才可某用未能悉荐而去此所以为恨也【杜公衍言行录】
　　韩魏公言王沂公当国门下未尝见显拔一人希文乘间輙讽之曰明扬士类宰相之任也公之盛德独少此尔沂公应之曰司谏不思耶恩若已出怨将谁归希文惘然叹曰眞宰相也
　　韩魏公琦之在相位也所汲引多正直有名或忠厚可鎭风俗列侍从备台谏以公议用之多有未尝识者人亦不知出何人门下人或可询闻所称荐用之不疑尝访于王安石安石曰文行则孙觉吏事则张颉皆可用也时二人皆调小官公乃处觉于馆阁任颉于省府他皆此类也所荐引于上前者未尝輙漏其语间因上有宣谕或同僚谈説人始闻之公初罢相上问孰可以为执政者公力荐韩绛忠直有公辅之器上遂用为枢宻副使既而有排毁绛者上曰韩琦之去惟荐此人朕岂可违公既罢去苏颂除修注往谢二府叅政赵槩曰韩公屡欲用君以鲁公避亲嫌今乃上记前日韩公语矣二公始知公尝援已也【韩公琦言行录】
　　韩魏公琦屡荐欧阳公而仁宗不用也他日复荐之曰韩愈唐之名士天下望以为相而竟不用使愈为之未必有补于唐而谈者至今以为谤欧阳修今之韩愈也而陛下不用臣恐后之谈者谤必及国不特臣辈而已陛下何惜不一试之以晓天下后世也上从之【仝前】
　　孙叅政抃为御史中丞荐唐介吴中复为御史人或问曰闻君未尝与二人相识而遽荐之何也孙荅曰昔人耻呈身御史今岂求识靣台官也后二人皆以风力称于天下孙晚年执政尝叹曰吾何功以辅政唯荐二台官为无媿耳【唐公介言行录】
　　范文正公知开封府献百官图指宰相差除不公而阴荐韩文宪公亿可用文正既贬仁宗以谕公公曰若仲淹举臣以公则臣之拙直陛下所知举臣以私则臣委质以来未尝交托于人遂除叅知政事【韩公亿言行录】
　　吕正献公之在侍从也专以荐贤为务如孙莘老觉李公择常王正仲存顾子敦临程伯淳颢张天祺戬等皆为一时显人【吕公公着言行录】
　　吕正献公既荐常秩后差改节尝对伯淳有悔荐之意伯淳曰愿侍郎宁可受人欺不可使好贤之心少替公敬纳焉【童蒙训】
　　陈公襄自始达及终身凡闻天下之贤有学行者有吏能者有道德者有忠义者其才可以进之于朝以为民庇及具表则者不必识其人也必书其实以遗其所部使牧守或执政柄者未登其贤而用不巳也因之拔擢致身于亨显而不知其自于公者众矣是以其亡四方髦士及公卿大夫识与不识若丧其朋咨嗟靡息焉【陈公襄言行录】
　　范忠宣公纯仁在相位凡荐引人材必以天下公议所荐士未尝知出于公公亦未尝示恩意于人人或谓公曰身为宰相岂可不牢笼天下士使知出于门下公曰但愿朝廷进用不失正人何必须使知出我门下耶【范公纯仁言行录】
　　范忠宣公纯仁尝曰人材难得欲随事有用则缓急无以应手七年之病求三年之艾非储之以待如病者何故雅以人才为己任每有荐引必先公议而及其至也内举有所不避其不可则人君所主亦必争【言行录仝前】
　　吕申公累乞致仕仁宗问之曰卿果退当何人可代申公曰知臣莫若君陛下当自择仁宗再三问之申公对曰陛下欲用英俊经纶之才臣所不知必欲图任老成鎭抚百度周知天下之良苦无如陈尧佐者仁宗深然之遂大拜【陈公尧佐言行录】
　　温公荐刘安世充馆职因谓公曰知所以相荐否公曰获从公游旧矣温公曰非也光居闲足下时节问讯不絶光位政府足下独无书此光之所以相荐也按文集有乞不就试状云王景兴师事杨赐傅燮以郡将尝举孝亷后闻其丧皆去官行服而近世臣僚荐辟磨勘举者亡没亦皆报罢臣少学于光晚蒙推荐今光薨谢臣既不能効古人之节去官送丧而遽饰固陋之辞以干荣进实所未安【刘公安世言行录】
　　王安石居金陵初除母防英宗屡召不至安石在仁宗时论立英宗为皇子与韩公不合故不敢入朝安石虽髙科有文学本逺人未为中朝士大夫所服乃深交韩吕二家兄弟韩吕朝廷之巨室也天下之士不出于韩即出于吕韩氏兄弟绛字子华与安石同年髙科维字持国学术尤髙不出仕用大臣荐入馆吕氏公着字晦叔最贤亦与安石为同年进士子华持国晦叔争杨于朝安石之名始盛安石又结一时名德之士如司马君实辈皆相善先是治平间神宗为頴王持国为翊善每讲论经义神宗称善持国曰非维之説维之友王安石之説至神宗即位乃召安石以至大用
　　谢谏议佖名知人喜荐下吏知襄州日待邓城知县张逸特厚将荐之朝乃先设几案庭中置章其上望阙焚香再拜曰老臣为朝廷得一能吏乃封上之逸后官至枢宻直学士累典大郡皆有能名
　　谢佖名知人少许可平生荐士不过数人而后皆至卿相每发荐牍必焚香望阙再拜曰老臣又为陛下得一人正文正公即其所荐士也【倦游杂录】
