<!-- { "loadSidebar": true } -->
　　王广渊除直集贤院司马温公言广渊奸邪不可近昔汉景帝为太子召上左右饮卫绾独称疾不行及即位待绾有加周世宗镇澶渊张美掌州之钱谷世宗私有求假美悉力应之及即位薄其为人不用今广渊当仁宗之世私自结于陛下岂忠臣哉愿黜之以厉天下
　　王介甫不知事君道理观他意思只是要乐子之无知如上表言秋水既至因知海若之无穷大明方升岂宜爝火之不息皆是意思常要已在人主上自古主圣臣贤乃常理何至如此又观其说鲁用天子礼乐云周公有人臣所不能为之功故得用人臣所不得用之礼乐此乃大段不知事君大凡人臣身上岂有过分之事凡有所为皆是臣职所当为之事也介甫平居事亲最孝观其言如此其事亲之际想亦洋洋自得以为孝有余也臣子身上皆无过分事惟是孟子知之说曽子只言事亲若曽子可矣不言有余只言可矣唐子方作一事后无闻焉亦自以为报君足矣当时所为盖不出诚意嘉仲曰陈瓘亦可谓难得矣先生曰陈瓘却未见其已
　　元丰末创为户马之说神宗俯首叹曰朕于是乎愧于文彦博矣王珪等请宣徳音复曰文彦博顷年争国马不胜尝曰陛下十年必思臣言珪因奏曰罢去祖宗马监是王安石坚请行之者本非陛下意也上复叹曰安石相误岂独此一事神宗闻安石之贫命中使甘师顔赐安石金五十两安石好为诡激矫厉之行即以金施之定林僧舍师顔因不敢受常例囬具奏之上谕御药院牒江宁府于安石家取甘师顔常例安石约吕恵卿无令上知一帖恵卿既与安石分党乃以其帖上之上问熈河嵗费之实于王韶安石喻韶不必尽数以对韶既畔安石亦以安石言上之
　　李迪至郓半嵗真宗晏驾迪贬衡州团练副使谓使侍禁王仲宣押迪如衡州仲宣始至郓州见通判以下而不见迪迪皇恐以刃自刭人救得免仲宣凌侮迫胁无所不至人往见迪者輙籍其名或馈之食留至臭腐弃捐不与迪客邓余怒曰竖子欲杀我公以媚丁谓邪邓余不畏死汝杀我公我必杀汝从迪至衡州不离左右仲宣颇惮之迪由是得全至衡州歳余除秘书监知舒州
　　王达者屯田郎中李昙仆夫也事昙乆昙亲信之既而去昙应募为兵以选入捧日营凡十余年防昙以子学妖术妄言事父母械系御史台狱上怒甚狱急昙平生执友无一人敢饷问之者达旦夕守台门不离给饮食信问者四十余日昙贬恩州别驾仍即时监防出门诸子皆流岭南达追哭送之防者遏之达曰我主人也岂不得送之乎昙河朔人不习岭南水土其家人皆辞去曰我不能从君之死乡也数日昙感恚自缢死旁无家人达使母守昙尸出为之治丧事朝夕哭如亲父子见者皆为流涕殡昙于城南佛舍然后去呜呼达贱也非知有古忠臣烈士之行又非矫迹求令名以取禄仕也独能发于天性至诚不顾罪戾以救其故主之急终始无倦如此岂不贤哉嗟乎彼所得于昙不过一饮一衣而已今世之士大夫因人之力或致位卿相已而故人临不测之患屏手侧足戾目窥之犹惧其祸之延及已也若畏猛火逺避去之又或从而挤之以自脱敢望其忧防振救也耶彼虽巍然衣冠类君子若稽其行事则此仆夫必羞之【涑水记闻】
　　陈乔仕江南为门下侍郎掌机密后主之称疾不朝乔预其谋及王师问罪誓以固守时张洎为乔之副常言于后主茍社稷失守二臣死之城陷乔将死后主执其手曰当与我同北归乔曰臣死之即陛下保无恙但归咎于臣为陛下建不朝之谋斯计之上也掣其手去入视事防内语二亲仆曰共缢杀我二仆不忍解所服金带与之遂自经后主求乔不得或谓张洎曰此诣北军矣乔既死从吏撤扉而瘗之明年朝廷嘉其忠诏改葬后见其尸如生而不僵髭发郁然初求尸不得人或见一丈夫衣黄半臂举手影自南廊而过掘得尸以右手加额上如所覩者人咸异之【见杨公传】
　　公正
　　马正恵公知节自始仕以至登用遇事謇謇未尝有所顾惮王冀公丁晋公用事每廷议得其不直輙面诋之真宗初或甚忤然终以此知公而天下至今称其正直又记闻曰真宗末王钦若每奏事或懐数奏出其一二其余皆匿之既退以已意称圣防行之尝与马知节俱奏事上前钦若将退知节目之曰懐中奏何不尽出之又王文正遗事曰枢密马公知节与同列奏对次忽厉声曰王钦若等读尽劄子莫谩官家马公退见王文正公词色尚怒因语公曰诸子上前议论如此知节几欲以笏击死之但恐惊动君相耳公叹抚久之马公方直惟公力保庇于上前
　　蔡文忠公齐在大位临事不囬无所牵畏而恭谨谦退未尝自伐天下推之为正人搢绅之士倚以为朝廷重
　　章郇公为宰相五六年及死之后天下不见其党与偏私之迹云
　　冦公准在枢府上欲罢之莱公已知乃使人告王文正公曰遭逢最乆今出欲一使相望同年主之公大惊曰将相之任极人臣之贵茍朝廷有所授亦当辞岂得以此私有干于人仍亟往白之莱公不乐后上议冦准令出与一甚官公曰冦准未三十岁已登枢府太宗甚器之准有才望与之使相令当方面其风采足以为朝廷之光上然之翌日降制莱公捧使相告谢于上前感激流涕曰茍非陛下主张臣安得有此命上曰王旦知卿具道公之言莱公出谓人曰王同年器识非准可测公薨之时莱公不在都下后入朝廷白于上前求奠哀恸久之公在相府抑私逺嫌类如此【名臣遗事】
　　王文正公一日谕诸公曰上官泌差知河阳乃批署之诸公后白公泌欲一转运使防京东有阙诸公曰可差上官泌也公不答因奏对言上官泌向日议差河阳然亦合入一职司防京东转运使阙更禀上防上阅泌厯任曰与转运使诸公归以相语曰王公无私如此【中臣遗事】
　　王文正公门庭未尝接客公薨上谕近臣曰王旦家却不觉静缘当国日亦门庭清肃吕文靖夷简鲁肃简宗道初参预政事二妻入谢章宪太后语之曰尔各归语其夫王旦在政府多年终始一节先帝以此重之宜为师范也【名臣遗事】
　　王沂公曽李观察维薛尚书映一日谒王文正公公托病薛有不平之色公婿韩亿时在门下见之一日以此答白公曰韩郎未之思耳王薛皆李之婿相率而来恐有所干于朝廷事果不可沮之无害若可行答以何辞执政之大忌也韩乃谢曰非亿所知后果李文靖有所请【名臣遗事】
　　王沂公与一朝士有旧欲得齐州沂公曰齐州已差人乃与庐州不就曰齐州望卑于庐州但于私便耳相公不使一物失所改易前命当亦不难公正色曰不使一物失所惟是均平若夺一与一此一物不失所则彼一物必失所其人慙沮而退
　　庞庄敏公为相专以公忠便国家为事不以官爵养私交取声誉端明殿学士程公戡知益州将行上俾公谕之曰戡还当处以两府公曰兹事出于上恩臣不敢与闻卒不与言【墓铭】
　　王尧臣为枢密副使持法守正以身任天下事凡宗室宦官医师乐工嬖习之贱莫不关枢密而滥恩幸请随其事可损损之可絶絶之至其大者则皆着为定令由是小人益怨构为飞书以害公公得书自请曰臣恐不能胜众怨愿得罢去上愈知公忠为下令购为书者甚急公益感励在位六年废职修举皆有条理【墓志】
　　王武恭公徳用故人为人干进于公公问约所遗几何乃出金厚谢之曰故人吾不忘公恩其敢私市耶上尝赐飞白清忠二字藏于家
　　明肃摄政马季良聮姻刘氏以非道干进太后欲擢为龙图阁待制顾王沂公曽守正难之防公移疾数日喻贰政者擢季良且曰王曽在告当亟行之诸公承顺怱遽故季良止以太常丞充职盖三丞未尝有预内阁清职者中外諠传而公持正之名益重焉
　　彭思永召为侍御史极论内降授官赏之弊以谓斜封非公朝之事仁宗深然之皇祐祀明堂前一日有传赦语百官皆得迁秩者公方从驾宿景灵宫亟上言不宜滥恩以益侥幸既肆赦果然时张尧佐以妃族进王守忠以亲侍帷幄被宠参知政事阙员尧佐朝暮待命守忠亦求为节度使物议讙动公帅同列言之皆曰宜待命行公曰宜以先事得罪命出而不可救则为朝廷失矣遂独抗疏极言至曰陛下行此覃恩无意孤寒独为尧佐守忠故取恱众人耳且言妃族秉政内臣用事皆非国家之福疏入仁宗震怒人皆为公危之公曰茍二人之命不行虽赴鼎镬无恨于是御史中丞郭劝谏官呉奎皆为上言其忠当防听纳不宜加罪仁宗怒解而尧佐守忠之望遂格公犹以泛恩罢台职
　　婉容翟氏进位官吏转行有碍旧法者周益公言上皇扈从之赏陛下登极之恩事体至重然法当回授者未尝转行岂容掖廷奉事之人独超此例上曰朕初以卿止能文不谓刚正如此
　　县有牧地每歳卫士纵牧马践民田百姓病之而县令不敢谁何范纯仁下车恩威着于上下百姓知公可赖一日民有诉卫士纵马食田者公捕而杖之卫士校长申殿前司殿前司申枢密院有防劾公申中书曰非不知卫士非畿邑小官所敢刑然养兵出于二税二税出于民田卫士牧马而侵食民田则税将使何从而出哉身为县令职在养民若坐视而不恤安用县令哉章出特免罪仍令畿邑兼管勾牧地自公始也
　　太宗时一嵗大旱天子以为忧尝辇过馆中泛以问众众皆曰水旱天数也尧汤所无奈何冦准独曰朝廷刑罚偏颇凡天旱为是发耳上怒起入禁中顷之召准问所以偏颇状准曰愿召两府至前臣即言之有诏召两府入准乃言曰某子甲坐赃若干少尔罪乃至死防知政事王沔其弟淮盗所王守财至千万以上顾得不死无罪非偏而何上顾问沔沔顿首谢即皆罢去其暮遂大雨上大喜以准可用遂骤进【刘贡父撰莱公传又遗事云公性忠朴喜直言无顾避时人为之语曰冦准上殿百僚股栗】
　　富公再使以国书与口传之词不同驰还奏曰政府故为此欲置臣于死臣不足惜奈国事何仁宗召宰相吕夷简面问之夷简从容袖其书曰恐是误当令改定富公益辩论不平仁宗问枢密使晏殊如何殊曰夷简决不肯为此真恐误耳富公怒曰晏殊奸邪党吕夷简以欺陛下富公晏公之婿也其忠直如此
　　呉正肃公育在谏职时贾昌朝等数人名编脩资善堂书而实教授内侍公奏罢之为防知政事山东盗起仁宗遣中使察视还奏盗不足虑惟兖州杜衍郓州富弼得山东心此为可忧上欲徙二人淮南公曰盗诚无足虑而小人乘时以倾大臣非国家福也乃止后判西京留司御史台留台旧不领民事时张尧佐知河阳民讼乆不决多诣公者公为辩曲直判状尾尧佐畏恐奉行上尝语辅臣曰育刚正可用但嫉恶太过耳
　　张忠定公阅邸报忽再言可惜许门人李畋请问之曰防政陈左丞恕无也斯人难得唯公唯正为国家敛怨于身斯人难得退为诗哭之
　　方介甫用事呼吸成祸福凡有施置举天下莫能夺髙论之士始异而终附之面誉而背毁之口是而心非之者比肩是也刘道原独奋厉不顾直指其事是曰是非曰非或面刺介甫至变色如铁或稠人广坐介甫之人满侧道原公议其得失无所隠恶之者侧目爱之者寒心至掩耳起避之而道原曽不以为意见质厚者亲之如兄弟奸谄者疾之如仇讐用是困穷而终不悔此诚人之所难也昔申枨以多欲不得为刚微生髙以乞醯不得为直如道原者可以为刚直之士矣【十国纪年序】
