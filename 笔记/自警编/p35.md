<!-- { "loadSidebar": true } -->
　　王安石始为政创立制置三司条例司建为青苗助役水利均输之政置提举官四十余贠行其法于天下谓之新法司马温公上疏逆陈其利害曰后当如是行之十余年无一不如公言者天下传诵以公为真宰相虽田父野老皆号公司马相公而妇人孺子知君实也迩英进读萧何曹参事公曰参不变何法得守成之道故孝惠髙后时天下晏然衣食滋殖上曰汉常守萧何之法不变可乎公曰何独汉也使三代之君常守禹汤文武之法虽至今存可也武王克商日乃反商政政由旧然则虽周亦用商政也书曰无作聪明乱旧章汉武帝用汤言取髙帝法纷更之盗贼半天下元帝改宣帝之政而汉始衰由此言之祖宗之法不可变也后数日吕惠进讲因言先王之法有一年变者正月始和布法象魏是也有五年一变者巡狩考制度是也有三十年一变者刑罚世轻世重是也有百年不变者父慈子孝兄友弟恭是也前日光言非是其意以讽朝廷且讥臣为条例司官耳上问公惠卿言何如公曰布法象魏布旧法也何名为变若四孟月朔属民读法为时变月变耶诸侯有变礼易乐者王巡狩则诛之王不自变也刑新国用轻典乱国用重典平国用中典是为世轻世重非变也且治天下譬如居室弊则脩之非大坏不更造也大坏而更造非得良匠美材不成今二者皆无有臣恐风雨之不庇也公侍从皆在此愿陛下问之三司使掌天下财不才而黜可也不可使两府侵其事今为制置三司条例司何也宰相以道佐人主安用例茍用例则胥吏足矣今为看详中书条例司何也惠卿不能对诋公曰光为侍从何不言言而不从何不去公作而答曰是臣之罪也上曰相与论是非耳何至是讲毕赐坐戸外将出上令徙户内左右皆避去上曰朝廷每更一事举朝汹汹何也王珪曰臣踈贱在阙门之外朝廷之事不能尽知借使闻之道路又不知其虚实也上曰闻则当言之公曰青苗出息平民为之尚能以蚕食下戸至饥寒流离况县官法令之威乎惠卿曰青苗法愿取则与之不愿不强也公曰愚民知取债之利不知还债之害非独县官不强富民亦不强也臣闻作法于凉其弊犹贪作法于贪弊将若之何昔太宗平河东立和籴法时米斗十余钱草束八钱民乐与官为市后物贵而和籴不解遂为河东世世患臣恐异日之青苗犹河东之和籴也上曰陜西行之久矣民不以为病公曰臣陜西人也见其病不见其利朝廷初不许也而有司尚能以病民况立法许之乎上曰坐仓籴米何如坐者皆起曰不便上已罢之幸甚上曰未罢也公曰京师有七年之储而钱常乏若坐仓钱益乏米益陈奈何惠卿曰坐仓得米百万斛则省东南百万之漕以其钱供京师何患无钱公曰东南钱荒而米狼戾今不籴米而漕钱弃其有余取其所无农末皆病矣侍讲吴申起曰光言至论也公曰此皆细事不足烦人主但当择人而任之有功则赏有罪则罚此则陛下职也上曰然文王罔攸兼于庶言庶狱庶慎惟有司之牧夫公趋出上曰卿得无以惠卿之言不乐乎公曰不敢
　　王安国常非其兄安石所为为西京国子监教授溺于声色介甫在相位以书戒之曰宜放郑声安国复书曰安国亦愿兄逺佞人也官满至京师上以介甫故召上殿时人以为必除侍讲上问以其兄秉政物论如何对曰但恨聚敛太急知人不明耳上黙然不悦由是别无恩命久之乃得馆职安国尝力谏其兄以天下汹汹不乐新法皆归咎于公恐为家祸介甫不听安国哭于影堂曰吾家灭门矣又尝责曽布以误惑丞相更变法令布曰足下人之子弟朝廷变法何预足下事安国勃然怒曰丞相吾兄也丞相之父即吾父也丞相由汝之故杀身破家僇及先人发掘丘垄岂得不预我事耶
　　韩琦判大名府时朝廷行青苗法众议皆以谓不便台谏官凡言及者皆以罪斥中外无复言公慨然上疏乞罢其法条例司防难颁下及令进奏官指挥本院将中书劄子颁行天下公再奏曰臣详制置司防駮事件即将臣元奏要切之语多从删之唯举大槩用偏辞曲为阻难及引周礼国服为息之说文其谬妄上以欺罔圣君下以愚弄天下之人将使无复敢言其非者臣不胜痛愤至再有辨列按周礼泉府掌以市之征布敛市之不售货之滞于民用者以其价买之物掲而书之以待不时而买者买者各从其抵郑众释云书其价揭着其物也不时买者谓急求者也抵故价也臣谓周制民有货在市而无人买或有积滞而妨民用者则官以时价买之书其物价示民若有急求者则以官元买价与之此所谓王道也经又云凡賖者祭祀无过旬日丧纪无过三月郑众释云賖贳也以祭祀丧纪故从官贳买物唐贾公彦防云賖与民不取息也经又云凡民之贷者与其有司辨而授之以国服为息郑众释云贷者谓从官借本贾也故有息使民弗利以其所贾之国所出为息也此所谓王道也而郑康成云以其于国服事之税为息也于国事受园防之田而贷万泉者则朞出息五百臣谓周礼园防二十而税一近郊十一逺郊二十而三甸稍县都皆无过十二唯其漆林之征二十而五郑康成盖约此法谓从官贷钱若受园防之地贷万钱者出息伍百公彦因而解谓近郊十一者万钱朞出息一千逺郊二十而三者万钱朞出息一千五百甸稍县都之民万钱朞出息二千臣谓如此则须漆林之户取贷方出息二千五百也然当时未必如此今放青苗钱凡春贷十千半年之内便令纳利二千秋再放十千至年终又纳利二千则是贷万钱者不问逺近之地岁令出息四千也周礼至逺之地止出息二千今青苗取利尚过周礼一倍则制置司所言比周礼贷民取息立定分数已不为多亦是欺罔圣听且谓天下之人皆不能辨也且今古异制贵于便时周礼所载有不可施于今者其事非一若谓泉府一职今可施行则上言以官钱买在市不售及民间积滞之货候民急求则依价与之民有祭祀丧纪就官中借物限旬日三月还官而不取其利制置司何不将此周公太平已试之法尽申明而行之岂可独举注防贷钱取息之利事以诋天下之公言哉上始得防意已大悟亟欲寝罢王安石引疾在吿唯参知政事赵抃等对上谕欲罢之意抃乃曰此主于安石乞更俟安石出议之安石既出执之益坚闻者惜之未几御史中丞吕公着亦言青苗法非便安石欲黜之上曰欲别坐事令出既又曰公着言韩琦近有章防朝廷亦当听纳自古执政与藩臣若生间隙至有举晋阳之甲以逐君侧之恶者安石遽曰只此可以逐矣公着遂坐诬大臣欲举晋阳之甲罢知蔡州諌官孙觉闻之曰此言觉尝奏之今贬公着误也公既以言忤权臣又公着吿词明坐所因公益皇恐遂以疾上章乞知徐州章四上神宗遣内侍李舜举慰谕之乃止
　　先生与仆论变法之初仆曰神庙必欲变法何也先生曰盖有说矣天下之法未有无者祖宗以来以忠厚仁慈治天下至于嘉祐末年天下之事似乎舒缓委靡不振当时士大夫亦自厌之多有文字论列然其实于天下根本牢固至神庙即位富于春秋天资絶人读书一见便解大防是时见两蕃不服及朝廷州县多舒缓不及汉唐全盛时毎与大臣论议有怫然不悦之色当时执政从官中有识者以谓方今天下正如大富家上下和睦田园开辟屋舍牢壮财用充足但屋宇少设饰器用少精巧仆妾朴鲁迟钝不敢作过但有邻舍来相凌侮不免岁时以物赠之其来已久非自家做得如此遂不敢承当上意改革法度独金陵揣知上意以一身当之以激切奋怒之言以动上意遂以仁庙为不治之朝神庙一旦得之以为千载防遇改法之初以天下公论谓之流俗内则太后外则顾命大臣等尚不能囘何况台諌侍从州县乎秖増其势尔虽天下之人羣起而攻之而金陵不可动者盖此八个字吾友宜记之仆曰何等八字先生曰虚名实行强辩坚志当时天下之论以金陵不作执政为屈此虚名也平生行止无一防涴论者虽欲诬之人主信乎此实行也论议人主之前贯穿经史今古不可穷诘故曰强辩前世大臣欲任意行一事或可以生死祸福恐之得囘此老实不可以此动故曰坚志因此八字此法可以必行也得君之初与人主若朋友一言不合已志必面折之反复诘难使人主伏弱乃已及元丰之初人主之德已成又大臣尊仰将顺之不暇天容毅然正君臣之分非与熙宁初比也【元城语録】
　　司马温公拜门下侍郎力辞不许数赐手书先帝新弃天下天子冲幼此何时而君辞位耶公不敢复辞初神宗皇帝以英杰絶人之资励精求治凛凛乎汉宣帝唐太宗之上矣而宰相王安石用心过当急于功利小人得乘间而入吕惠卿之流以此得志后者慕之争先相髙而天下病矣先帝明圣独觉其非出安石金陵天下欣然意法必变虽安石亦自悔恨其去而复用也欲稍自改而惠卿之流恐法变身危持之不肯改然先帝终疑之遂退安石八年不复召而惠卿亦再逐不用元丰之末天下多故及二圣嗣位民日夜引领以观新政而进说者以为三年无改于父之道欲稍损其甚者毛举数事以塞人言公慨然争之曰先帝之法其善者虽百世不可变也若安石惠卿等所建为天下害非先帝本意者改之当如救焚拯溺犹恐不及昔汉文帝除肉刑斩右趾者弃市笞五百者多死景帝改之武帝作盐铁榷酤均输等法昭帝罢之唐代宗纵宦官公求赂遗德宗罢之德宗为宫市五坊小儿横盐铁使月进羡余顺宗罢之当时悦服后世称颂未有或非之者也况太皇太后以母改子非子改父众议乃定遂罢保甲团教依义勇法岁一阅保马不复买见在者还监牧给诸军废市易法所储物皆鬻之不取息而民所欠钱皆除其息京东铸铁钱河北江西福建湖南盐及福建茶法皆复其旧独川陜茶以边用未即罢去使相视去其甚者户部左右曹钱谷皆领之尚书凡昔之三司使事有散五曹及寺监者皆归户部使尚书周知其数量入以为出元祐元年正月公如得病诏公与尚书左丞吕公着朝防与执政异班再拜而已免舞蹈公疾益甚叹曰四患未除死不瞑目矣乃力疾上防论免役五害乞直降勑罢之率用熙宁以前法有未便州县监司节级以闻为一路一州一县法诏即日行之又论西戎大略以和戎为便用兵为失时异议甚众独太师文彦博议与公合众不能夺遂诏诸将兵皆州县军政委守令通决之又废提举常平司以其事归之转运使及提防刑狱罢青苗钱专行常平粜籴法
　　司马公与王荆公书曰光以眷之久诚不忍视天下之论讻讻輙敢献言于左右作法于凉其弊犹贪作法于贪弊将若之何今四方丰稔县官复散钱与之安有父子不相见兄弟妻子离散之事某所言者乃在数年之后常平法既坏内藏库又空家家于常赋之外更増息钱役钱又言利者以聚敛得好官后来者必更生新意以取民之脂膏日甚一日民产既竭小值水旱则光所言者介甫且亲见之知其不为过论也当是之时愿毋罪岁
　　杨元素为中丞与刘挚言助役有十害王荆公使张琥作十难以诘之琥辞不为曽布曰请为之仍诘二人向背好恶之情果何所在元素惶恐请曰臣愚不知助役之利乃尔当伏妄言之罪挚奋曰为人臣岂可压于权势使人主不知利害之实即复条对布所难者以伸前议且曰臣所向者陛下所背者权臣所好者忠直所恶者邪奸臣今获罪谴逐固自其分但助役终为天下之患害愿陛下勿忘臣言于是元素出知郑州挚责监临琥亦由此忤荆公意坐事落修注【闻见録重出】
