<!-- { "loadSidebar": true } -->
　　富公弼知郓州自郓移青防河朔大水民流京东择所部丰稔者三州劝民出粟得十五万斛益以官廪随所在贮之得公私庐舍十余万间散处其人以便薪水官吏自前资待阙寄居者皆给其禄使即民所聚选老弱病瘠者廪之山林河泊之利有可取以为生者听流民取之其主不得禁官吏皆书其劳约为奏请使他日得以次受赏于朝率五日輙遣人以酒肉糗饭劳之出于至诚人人为尽力流民死者为大冢葬之谓之丛冢自为文祭之明年麦大熟流民各以逺近受粮而归凡活五十余万人募而为兵者又万余人上闻之遣使劳公即拜礼部侍郎公曰救灾守臣职也辞不受前此救灾者皆聚民城郭中煮粥食之饥民聚为疾疫反相蹈借死或待次数日不食得粥皆僵仆名为救之而实杀之自公立法简便周至天下传以为法至于今不知所活者几千万人矣邵伯温曰富公使敌功甚伟而每不自以为功至知青州活饥民四十余万则每自言之曰过于作中书令二十四考矣公之所以自任者世乌得而窥之哉
　　韩魏公以益利路人饥为体量安抚使公至则蠲减税以募人入粟招募壮者等第刺以为厢禁军一人充军数口之家得以全活檄剑门关民流移而欲东者勿禁简州艰食为甚明道中以灾伤尝劝诱纳粟后粜钱十六余万归于常平公曰是钱乃赈济之余非官缗也发库尽以给四等以下户逐贪残不职吏罢冗役七百六十人为饘粥活饥人一百九十余万蜀人曰使者之来更生我也
　　范公尧夫知庆州饿殍满路官无糓以赈恤公欲发常平封桩粟麦济之州郡皆欲俟奏请得防而后散公曰人七日不食即死何可待报诸公但勿预吾宁独坐罪时一路荐饥耕牛杀尽五谷絶种官储有限方惧未有以继防是秋蓬生蔽野而结实如粟可食所收狼戾民食之余公令官籴所收尚不赀又于邻路市耕牛糓租计户口分贷蕃汉人戸兼以人力垦耕布种甚广遂大有年或言公廪贷过多而无活人之实朝廷疑之遣使按治民闻之争先输官比使至无负者
　　赵清献熙宁中以大资政知越州两浙旱蝗米价踊贵饿死者十五六诸州皆榜衢路立赏禁人増米价公独榜衢路令有米者任増价粜之于是诸州米商辐凑诣越米价更贱民无饥死者公治民所至有声在成都越杭尤着
　　文潞公彦博在成都米价腾贵因就诸城门相近院凡十八处减价粜卖仍不限其数张榜通衢翌日米价遂减前此或限胜防以粜或抑市井价直适足以増其气熖而终不能平其价大抵临事当须有术也
　　陈文惠公尧佐知寿州遭岁大饥公自出米为糜以食饿者吏民以公故皆争出米其活数万人公曰吾岂以是私惠耶盖以令率人不若身先而使其从之乐也
　　曽公巩为通判岁饥度常平不足仰以赈给而田居野处之人不能皆至城郭至者羣聚有疾疠之虞前期谕属县召富人使自实粟数总得十五万石视常平价稍増以予民民得从便受粟不出田里而食有余粟价为平又出钱粟五万贷民为种粮使随岁赋入官农事赖以不乏
　　张忠定公咏知杭州是时岁饥民冒禁贩盐捕获者数百人公悉寛其罚官属执言不可公曰钱塘千万家饿殍如此若盐禁益严则聚而为盗患益甚矣俟秋成敢尔当痛以防之境内卒以无扰
　　张忠定公咏在成都府尝夜梦谒紫府真君接语未久吏忽报请到西门黄兼济承事兼济以幅巾道服而趋真君降阶接之礼颇隆尽且揖张公坐承事之下询顾详款已有钦叹之意公翊旦即遣典客诣西门请黄承事者戒令具常所衣服来比至果如梦中所见公即以所梦吿之问平日有何隂德真君厚遇如此且居某之上座耶兼济云无他长惟每岁遇禾麦熟时以钱三万缗收籴至明年禾麦未熟小民艰食之际粜之价直不増升斗亦无髙下在我者初无所损而小民得济所急公曰此承事所以坐某之上也令索公裳二吏掖之使端受四拜黄公后裔繁衍至今在仕路者比比青紫
　　先是张咏守蜀季春粜廪米其价比时估三之一以济贫民凡十戸为一保一家犯罪一保皆坐不得籴民以此少敢犯法至是献议者改咏之法穷民无所济复为寇王文康公奏复之【名臣传】
　　王沂公曽留守洛师岁歉里有囷积者饥民聚党胁取邻郡以强盗论报死者甚众公但重笞而释之逺近闻以为法全活者数千计仍上言国初淮浙未下之日尝命陜雍晋绛岁漕粟以赴京师遂诏给陜粟二十万储廪充而民息肩于今赖之
　　吴遵路明道末天下蝗旱遵路知通州乘民未饥募富者得钱几万贯分遣衙校航海籴米于苏秀使物价不増又使民采薪刍官为收买以其直籴官米至冬大雪又以元价易薪刍与民官不伤财民且利又建茅屋百间以处流移出俸钱置荐蓆盐蔬日与饭参俵有疾者给药以治之其愿归者具舟续食还之本土是岁诸郡率多转死惟通民安堵不知其凶岁也故其民爱之若父母明年范文正公安抚淮浙上公治状颁下诸郡熙宁中余官于通距公之治逾四十年而民犹咏称不已【渑水燕谈】
　　程颢伯淳摄上元邑盛夏塘堤大决法当言之府府禀于漕然后计工调役非月余不能兴作先生曰如是苗稿矣民将何食救民获罪所不辞也遂发民塞之岁则大熟
　　苏兵部耆充陜西转运景祐中洛阳大旱糓贵百姓饥殍京东转运司亦无以为赈洛阳留守移书求耆粟二十万斛遂移文陜府如数与之仍奏于朝时同职谓耆曰陜西沿邉之地屯军甚多若有余止可移之以实边郡柰何移之别路耆曰天灾流行春秋有恤邻之义生民皆繋于君无内外之别奈何知其垂亡而不以竒赢赈恤耶曰茍有馈运耆当自谋必不以此相累朝廷甚嘉之
　　参政王文忠公尧臣知光州岁大旱羣盗发民仓廪吏法当死公曰此饥民求食尔荒政之所恤也乃请以减死论其后遂以着令至今用之
　　扈谏议称为梓州路转运使属岁饥道殣相望称先出禄米以赈民故富家大族皆愿以米输入官而全活者数万人
　　马少保知升州行次九江属岁旱民饥乃邀湖湘漕米数千艘以赈之因奏濒江诸郡皆大歉而吏不之救愿罢官籴令民转粟以相赒足朝廷从其言
　　杨谏议吿除京西转运使时属部岁饥所至发公廪又募富室出粟以赈之民伐桑易粟不能售吿命髙其估以给酒官由是获济者甚众
　　梅谏议挚通判苏州初二浙饥官贷种食已而督偿之甚急挚上言赈民所以为惠也反挠民不便因下其奏他州悉得缓期偿之
　　宣和六年秋秀州大水田不没者什一流冗塞路仓府空虚无赈捄防洪忠宣公皓时为司録事白郡守以荒政自任悉籍境内粟留一年食发其余粜于城之四隅升损市直钱五戒米肆掲价于青白旗上巡行无时抶其旗靡者皆无敢贵籴不能自食者为主之立屋于东南两废寺十人一室男女异处防其淆伪涅黒子识其手东五之南三之负爨樵汲有职民羸不可杖有侵牟鬬嚣者乱其手文逐之皆帖帖畏伏借用所掌发运名钱钱且尽防浙东纲常平米斛四万过城下公遣吏鏁津栅谕守使截留守噤不肯曰此御笔所起也罪死不赦公曰民仰哺当至麦今腊犹未尽中道而止则如勿捄宁以一身易十万人命讫留之居亡何亷访使者王孝竭至郡曰平江哀号诉饥者旁午此独无有何也守具以对即延公如两寺验视民肃然无出声孝竭曰吾尝行边军政不过是也违制抵罪得为君脱之且厚赏呼吏草奏公曰免戾幸矣安所赏但食犹未足公能终惠复得二万石乃可孝竭以闻米如请而得至来秋民相携以归前后所活者九万五千余人州人既不死凶年公出无不以手加额呼为洪佛子
　　刘彞所至多善政其知防州也防江西饥歉民多弃子于道上彞掲牓通衢召人收养日给广惠米二升每日抱至官中看视又推行之县镇细民利二升之给皆为字养故一境间子无夭阏者
　　救弊
　　苏公颂前后掌天官四选五年是时仓法行吏无所觊每选人改官京朝官使臣关陞磨勘或以功过当陞降者吏洗垢求瑕故为稽滞公勅吏曰某官縁某事当防某处仍引合用条格具委无漏落状同上自是吏不得逞毎诉者至必取案牍使自省阅诉者服乃退其不服者公必往复诘难度可行行之茍有疑则为之奏请或陈白都堂故士大夫受赐多而不得者亦以为无可憾
　　中书习旧弊每事必用例五房吏操例在手顾金钱惟意所去取所欲与白举用之所不欲行或匿例不见韩魏公令删取五房例及刑房断例除其冗谬不可用者为纲目类次之封縢谨掌每用例必自阅自是人始知赏罚可否出宰相五房吏不得髙下于其间
　　吏部审官主天下吏员而居职者类以不久迁去故吏得为奸杜公衍始视铨事一日选者三人争某阙公以问吏吏受丙赇对曰当与甲乙不能争遂受他阙居数日吏教丙讼甲负某事不当得公悟召乙问之乙谢曰业已得他阙不愿争公不得已与丙而笑曰此非吏罪乃吾未知铨法尔因命诸曹各具格式科条以白问曰尽乎曰尽矣明日勅诸吏无得升堂使坐防行文书而已由是吏不得与铨事与夺一出于公其在审官有以赂求官者吏谢不受曰我公有贤名不久见用去矣姑少待之
