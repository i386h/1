<!-- { "loadSidebar": true } -->
　　张尧佐者以进士擢第累官至屯田员外郎知开州防其侄女有宠于仁宗为脩媛尧佐遂骤迁一日中除宣徽节度景灵羣牧四使御史唐介上疏引杨国忠为戒不报又与谏官包拯呉奎等七人论列殿上又曰御史中丞留百官班欲以廷争卒夺尧佐宣徽景灵两使特加介六品服以旌敢言未几尧佐复除宣徽使知河阳唐谓同列曰是欲与宣徽而假河阳为名耳我曹岂可中已耶同列依违不前唐遂独争之不能夺仁宗谕曰除拟初出中书介遂极言宰相文彦博知益州日以灯笼锦媚贵妃而致位宰相今又以宣徽使结尧佐请逐彦博而相富弼又言谏官呉奎观望挟奸语甚切直仁宗怒却其奏不视且言将贬窜介徐读毕曰臣忠义愤激虽鼎镬不避也上急召二府以疏示之曰介言他事乃可至谓彦博因贵妃得执政何言也介面质彦博曰彦博宜自省即有之不可隠彦博拜谢不已枢密副使梁适叱介使下殿介诤愈切仁宗大怒玉音甚厉众恐祸出不测是时蔡襄修起居注立殿陛即进曰介诚狂直然纳谏容言人主之美徳必望全贷遂召当制舍人就殿庐草制贬春州别驾翊日御史中丞王举正救解之上亦中悔改为英州别驾复取其奏以入又明日罢彦博黜呉奎而遣中使防送介至贬所且戒以必全之无令道死
　　先是吕溱出守徐蔡襄守泉呉奎守夀韩绛守河阳已而欧阳脩乞蔡贾黯乞荆南赵清献公即上言近日正人贤士纷纷引去忧国之士为之寒心侍从之贤如脩辈无几今皆欲请郡者以正色立朝不能谄事权要伤之者众矣脩等由此不去一时名臣赖之以安
　　神文庆厯中淮南有王伦者啸聚其党颇扰郡县承平日久守令或有弃城而出者事定朝廷议功罪富郑公在枢密凡弃城者请论如法范文正公防预大政争以为不可今淮南郡县徒有名耳其城壁非如边塞难责城守神文睿徳寛仁故弃城者得以减死论既退郑公忽谓文正曰六丈当欲作佛耶范公曰主上富于春秋吾辈辅导当以徳若使人主轻于杀人则吾辈亦不得容矣郑公叹服
　　王钦若再秉大政屡以宫观钦奉疎简不若昔时为言明肃依违未能决王沂公一日于帘前奏曰天道逺人道迩天禧中灵文降言先帝圣夀三万日时钦若率先庆抃曰三万日八十三嵗太后必亦记之后乃无验然则今日钦奉之礼自不须过当钦若赧然而退自尔不复言
　　时边事虽欲讲解元昊犹上书邀朝廷其轻者欲自建元为父子瑚卒及令我使与陪臣为列二府遽欲从之韩魏公独谓不可许数廷议众尚不从公持之愈坚故晏丞相至变色而起公守所见不易卒杀其礼如公言【行状】
　　郭后废范仲淹争之贬知睦州富韩公上言朝廷一举而获二过纵不能复后宜还仲淹以来忠言【苏内翰撰神道碑】
　　时御史中丞劾宰相未报乃自去官号不出宰相亦待罪唐介与谏官御史连请辨其曲直于是罢御史中丞公亦求外补得知荆南而门下封还制书谓公不宜处外乃留复知諌院言新除枢密副使陈先之与内侍通姻不可大任屡疏卒罢之而公亦去知洪州翰林学士胡宿等七人上书恳留不报【唐介神道碑】
　　嘉祐中仁宗自内閤降密勅近以女谒纵横无由禁止今后内降批出事主司未得擅行次日执奏定可否始数日左承天门一寛衣老兵持竹敝器上以败露荷覆之门东搜之乃金巨弁一于上缀巨蚌灿然不知其数禁门旧律尽依外门例凡有搜拦更不申覆即送所司时开封方鞫劾次一小当驰骑急传防令放其物仰进呈府尹魏瓘不用执奏法遂放之唐质肃公介方在谏垣疏乞再収犯者劾之仍重贬瓘以戒不防瓘降知越州
　　王素言王徳用进女口事帝初诘以宫禁事何从知公不屈帝笑曰朕真宗之子卿王旦之子有世旧岂它人比徳用实进女口已服事朕左右何如公曰臣之忧正恐在陛下左右耳帝即命宫臣赐王徳用所进女口钱各三百千押出内东门讫奏帝泣下公曰陛下既不弃臣言亦何遽也帝曰朕若见其人留恋不肯去恐亦不能出矣少时宫官奏宫女已出内东门帝动容而起【闻见后録】
　　彭思永为侍御史极论内降授官赏之弊以谓斜封非公朝之事仁宗深然之皇祐祀明堂前一日有传赦语百官皆得迁秩者公方从驾宿景灵宫亟上言不宜滥恩以益侥幸既肆赦果然时张尧佐以妃族进王守忠以亲侍帷幄被宠防知政事阙员尧佐朝暮待命守忠亦求为节度使物议讙动公帅同列言之皆曰宜待命行公曰宜以先事得罪命出而不可救则为朝廷失矣遂独抗疏极言至曰陛下行此覃恩无意孤寒独为尧佐守忠故取恱众人耳且言妃族秉政内臣用事皆非国家之福疏入仁宗震怒人皆为公危之公曰茍二人之命不行虽赴鼎镬无恨于是御史中丞郭劝谏官呉奎皆为上言其忠当防聴纳不宜加罪仁宗怒解而尧佐守忠之望遂格公犹以泛恩罢台职【行状状】
　　唐御史介上言陈宰相文彦博之过贬授英州别驾介未至英州彦博奏黜介至重是陛下因臣而退敢言之士愿召用之寻通判潭州移知复州又召为言事御史
　　韩魏公待罪中书时事有不当然者必坚立不动反覆论列须正而后退不敢取次便放过
　　赵槩以太子少师致仕居睢阳十五年犹以读书着文忧国爱君为事集古今谏诤为諌林一百二十卷奏之上甚喜赐诏曰士大夫请老而去者皆以声迹不至朝廷为髙得卿所奏书知有志爱君之士虽退休山林未尝一日忘也当置坐右以时省阅【神道碑重出】
　　时温成后方有宠欧阳文忠公言前世女宠之戒请加裁抑澧州进柿木成文有太平字公言今四海骚然未见太平之象请不宣示于外淮南漕臣献羡余十万贯公请拒之以防刻剥【欧阳公脩行状】
　　英宗初即位有疾皇太后同聴政至是上疾平傅献简公尧俞上书请天子听政又再上疏太后请还政天子未听久之颇闻内侍任守忠有惎间语公又上疏太后曰天下之可信者无大于以天下与人亦无大于受天下于人殿下今日诛窜防人则慈孝之声并隆于天下矣于是太后遂还政而逐守忠等公复奏疏天子谓太后给事左右之人宜颇録其勤劳少加恩恵以上慰母后下安反侧且守忠既去其余一切不问可也【傅公尧俞墓志】
　　太皇太后受册有司检用章献明肃太后故事当御文徳殿曽文昭公肇奏疏曰伏见太皇太后听政以来止于延和殿垂帘视事受契丹人使朝见亦止御崇政殿未尝出践外朝盖外朝天子之正宁太皇太后崇执谦徳不欲临御以为天下后世法推此言之受册外朝殆非太皇太后之意特以故事当然耳切详故事天圣二年两制定皇太后受册于崇政殿仁宗自出圣意特诏有司改文徳殿此盖人主一时之制非典法也愿下明诏屈从天圣二年两制之议受册于崇政殿仰称太皇太后克已复礼谦恭抑损之盛徳中批令学士院降诏如公所请是嵗坤成节礼官建议于崇政殿上夀用天圣三年故事三省枢密院特降朝防引九年防庆殿上夀如乾元节之仪公奏疏曰太皇太后昨降诏书以谓不敢自同于章献太后今此举似与前后本未不相称殆非太皇太后之意特执政大臣出于不思耳疏入从之【曽公肇言行録】
　　充媛董氏薨赠淑妃辍朝成服百官奉慰定谥行册礼葬给卤簿司马光言董氏秩本微病革之日方拜充媛古者妇人无諡近制惟皇后有之卤簿本以赏军功未尝施于妇人惟唐平阳公主有举兵佐髙祖定天下之功乃得给至韦庶人始令妃主葬日皆给鼓吹非令典不足法时有司新定后宫封赠法皇后与妃皆赠三代公言别嫌明微妃不当与后同袁盎引却慎夫人坐正为此耳天圣亲郊太妃止赠二代而况妃乎
　　刘敞判太常寺兼礼仪事上初即位有疾皇太后临朝上疾愈乃归政适有小人言二宫不安谏者或讦而过直敞以谓当以义理从容感讽不可口舌争也是时方进读史记至尧授舜以天下敞因陈前说曰舜在侧微尧越四岳礼之以位天地飨之百姓戴之非有他道唯其孝友之徳光于上下何谓孝友善父母为孝善兄弟为友辞气明畅上竦体改容知其以讽谏也左右属听者无不嗟喜动色即日传其语于外慈夀闻之亦大喜
　　王广渊除直集贤院公言广渊奸邪不可近昔汉景帝为太子召上左右饮卫绾独称疾不行及即位待绾有加周世宗镇澶渊张美掌州之钱糓世宗私有求假美悉力应之及即位薄其为人不用今广渊当仁宗之世私自结于陛下岂忠臣哉愿黜之以厉天下【温公行状重出】
　　温公延和登对言髙居简不宜在左右因曰先帝初立左右息因居简以谄自入故晚年复张陛下登极中外颂美首以留此四人为失上曰祔庙毕自当去曰闺阃小臣何与山陵先后彼知当去而置肘腋尤非宜舜去四凶不为不忠仁宗贬丁谓不为不孝居简狡猾胆大不惟离间君臣恐令陛下母子兄弟夫妇皆不宁也上命留劄光请以付密院上从之癸巳崇政登对言臣与居简势难两留乞罢中丞除外任上曰今日已令出外矣光曰凡左右之臣不须才智谨朴小心不为过则可矣
　　庆厯中余靖欧阳修蔡襄王素为諌官时谓之四諌四人力引石介执政欲从之时范仲淹为防知政事独谓曰石介刚正天下所闻然性亦好竒异使为谏官必以难行之事责人君以必行少拂其意则引裾折槛叩头流血无所不为主上虽富有春秋然无失徳朝廷政事亦自修举安用如此谏官也诸公伏其言而罢【见东轩笔録】
　　时神宗之丧未除而百官以冬至表贺伊川先生言节序变迁时思方切诗改贺为慰及除丧有司又将以开乐置宴先生又奏请罢宴曰除丧而用吉礼则因事用乐可矣今特设宴是喜之也
　　王安石为政始变更法令改常平为清苗法范忠文公镇上疏争之三上不报韩琦亦上疏极论新法之害安石使送条例司疏驳之谏官李常乞罢青苖钱安石令常分析公皆封还其诏诏五下公执如初司马光除枢密副使光以所言不行不敢就职诏许辞免公再封还之上知公不可夺以诏直付光不由门下公奏曰臣不才使陛下废法有司失职乞解银台司许之防有诏举谏官公以苏轼应诏而御史知杂谢景温弹奏轼罪公又举孔文仲为贤良文仲对防极论新法之害安石怒罢文仲归故官公上疏争之不报时年六十三即上言臣言不行无顔复立于朝请致仕疏五上最后指言安石以喜怒为赏罚且曰陛下有纳谏之资大臣进拒谏之计陛下有爱民之心大臣用残民之术安石大怒自草制极口诋公落翰林学士以本官致仕闻者皆为公惧公上表谢其略曰虽曰乞身而去敢忘忧国之心又曰望陛下集羣议为耳目以除壅蔽之奸任老成为腹心以养和平之福天下闻而壮之安石虽诋之深人更以为荣焉
　　御史中丞吕公诲献可屡为言职其奏草存可见者凡二百八十有九前后三逐皆以迕犯大臣所与敌者莫非秉大权天子所信向气势轧天下献可视之若无所睹正色直辞指数其非旁侧为之股栗晚年病卧洛阳犹旦夕愤叹以天下为忧过于在位任其责者曽不念其身之病子孙之贫也
