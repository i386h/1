<!-- { "loadSidebar": true } -->
　　客有问今世之勇于迃叟者叟曰有范景仁者其为勇人莫之敌客曰景仁长仅五尺循循如不胜衣奚其勇叟曰何哉而所谓勇者而以瞠目裂眦髪上指冠力曵九牛气陵三军者为勇乎是特匹夫之勇耳勇于外者也若景仁勇于内者也自唐宣宗以来不欲闻人言立嗣万一有言之者輙切齿疾之与倍叛无异而景仁独唱言之十余章不已视身与宗族如鸿毛后人见景仁无恙而继为之者则有矣然景仁者冒不测之渊无勇者能之乎人之情孰不畏天子与执政亲爱之至隆者孰若父子执政欲尊天子之父而景仁引古义以争之无勇者能之乎禄位皆人所贪或老且病前无可冀犹恋恋不忍舍去况景仁身已通显有声望视公相无跬步之逺以言不行年六十三即拂衣归终身不复起无勇者能之乎凡人有所不能而人或能之无不服焉如吕献可之先见范景仁之勇决皆余所不及也余心诚服之故作范景仁传
　　韩献肃公绛为相三司使发市易官罪而同列佑之欲弗责方创贾人免行钱孙尚书永议有异而同列欲论永罔上故不实上书人郑侠激切下狱而执政冯公京尝赒侠同列欲以党侠为重坐公辩帝前不得直数求罢上为逐市易官稍寛二臣者而它相至欲复留故贾人刘佐任市易公因言不可论上前未决公再拜曰臣言不用辱相位请从此辞上愕曰兹小事何用耶公奏曰小事弗伸况大事乎上为罢佐遣使持手诏谕公使就位公乃起后数月固称疾乃拜观文殿大学士礼部尚书知许州
　　傅献简公尧俞尝论事上不从因曰卿何不言蔡襄公曰若襄有罪陛下何不自朝廷竟正典刑责之安用臣等言上曰欲使台谏言其罪以公议出之公曰若付之公议臣但见蔡襄办山陵事有功不见其罪臣身为谏官使臣受防言事臣不敢
　　王荆公安石初秉政拔择人才任以不次先公绛数以刘挚为言荆公一见遂器重焉擢为中书检正居月余黙黙非所好防除御史欣然就职归语家人曰趣装毋为安居计未及陛对首上疏论亳州狱起不止小臣意在倾故相富弼以市进今弼已责愿寛州县之罪又言程昉开漳河调发猝迫人不堪命赵子几擅并畿县等使纳役钱县民日数千人遮诉宰相京师喧然何以示四方张靓王廷老擅増两浙役钱督赋严急人情嗟怨此皆欲以羡余希赏愿行显责明朝廷本无聚敛之意
　　哲宗即位傅尧俞除御史中丞即上疏言陛下使臣拾遗补阙以辅盛徳明善正失以平庶政举直错枉以正大臣臣请极其力以死继之若夫窥人之私擿其细故此非臣之志也
　　王公存在政府遇事必争韩维罢门下侍郎进章论捄且曰去一人天下失望忠谠沮气防邪之人争进矣又论杜纯不当罢侍御史王觌不当罢諌官自公在兵部时太仆寺请内外马事得専达毋驾部公言如此官制壊矣先帝正省台寺监之职使相统制不可徇有司自便而隳已成之灋及执政又有建罢教畿内保甲者公复言今京师兵籍益削又废保甲不教非为国家根本长乆之计且先帝不惮艰难而为之既已就绪无故而废之不可时四方奏谳大辟刑部援比请贷而都省屡以无可矜恕却之公言此祖宗制也且有司援比欲生之朝廷破例欲杀之可乎又言比废进士専经一科参以诗赋失先帝黜词律崇经术之意河决而北几十年水官议还故道二三大臣力佐佑之公言故道已髙水性趣下徒费财力恐无成功累章力争卒辍其役公既中立自信不为诡随一时公议翕然归之然亦卒以是去蔡确赋诗安州呉处厚者上之以为怨讪諌官交章请行诛窜公与范丞相纯仁或显言或密疏最后留身帘前合力固争以为不可确贬又谓不宜置之死地既而确再贬新州公与范丞相皆罢初公在熈宁中论事已为范丞相所推及皆执政趣又多合已而俱罢天下称之然公与人不茍相比前论不当罢教畿内保甲者乃范丞相所建也始自兵部尚书迁戸部奉山陵有劳确乘间复徙公兵部而公志在体国不以怒迁士大夫益知公贤
　　刘忠肃公挚为御史与中丞元素言助役有十害王荆公使张琥作十难以诘之琥辞不为曽布曰请为之仍诘二人向背好恶之情果何所在元素惶恐请曰臣愚不知助役之利乃尔当伏妄言之罪挚奋曰为人臣岂可压于权势使一人主不知利害之实即复条对布所难者以伸前议且曰臣所向者陛下所背者权臣所好者忠直所恶者邪奸奏入不报明日复上疏云云至于轻用名器淆混贤否忠厚老成者摈之为无能侠少獧辩者取之为可用守道忧国者谓之流俗败常凿民者谓之通变凡政府谋议经画除用进退独与一掾属论定然后落笔同列与闻反在其后故奔走乞丐之人其门如市今羌夷之欵未入反侧之兵未安三边创痍流溃未定河北大旱诸路大水民劳财乏县官减耗圣上忧勤念治之时而政事如此皆大臣误陛下而大臣所用者误大臣也居数日罢御史落馆职政府拟窜岭外上不听乃贬衡州
　　刘忠肃公既被遇知无不言奸佞刻薄之吏事状显著公皆正色弹劾多所贬黜中外肃然时人以比包希仁吕献可上察其忠义诚信可属重任未几遂大用焉
　　储祥宫成将肆赦王岩叟进曰天禧中祥源成治平中醴泉成皆无赦既对又曰古人至有垂死諌君无赦者此可见赦无益于圣治也公内刚外和志其大而略其细或以不义加已不寘念也欺君害民者虽前有鼎镬必与之较故立朝廷进说无所回隠不防已私其人居朝廷执政柄在人望风听命之不暇公直前犯之虽司马温公亦为之言曰吾寒心栗齿忧在不测而公处之自如至于再三或累十数章必行其言然后已
　　胡宗愈除右丞台諌更疏论列谏官王觌疏奏不已二圣怒将重责宰相开陈不听刘挚复进说甚力帘中厉声曰若有人以门下侍郎为奸邪甘受之否公顿首谢曰陛下审察毁誉每如此天下幸甚然愿朝廷顾大体宗愈进用自有公议必致陛下逐谏官而后进恐宗愈亦非所愿文彦博曰刘挚言是愿赐听览王觌免重责改职补外而已中执法孙萃老御史杨康国相继辞去独刘安世与左司諌韩川同对宣仁后因问近日差除如何安世与川奏朝廷用人皆协舆望唯是胡宗愈公议以为不当即略陈宗愈罪状宣仁后曰今且试其所为安世谓朝廷设官从微至着自有等级要须厯试灼见其贤然后举而加于众人之上则人无异论若执政之官陛下所与朝夕图议天下之事一有差失天下受弊以此论之执政岂是试人之地宣仁后嘉纳退而又以劄子论宗愈向为蔡确引用今又隂结惇确凡十二事章十余上皆留中而公论之不已又申三省乞请章疏付外施行翌早三省奏事罢执政皆退帘中有语曰右丞且住刘安世有章疏言右丞右丞宜自为去就宗愈遂罢
　　刘安世徧厯言路正色立朝知无不言言无不尽每以辩是非邪正为先进君子退小人为急其面折庭争至雷霆之怒赫然执简却立伺天威少霁复前极论一时奏对且前且却者或至四五殿庭观者皆汗缩竦听公退则咨嗟叹服至以俚语目之曰殿上虎
　　刘安世初除谏官未敢拜命入与娘子谋曰朝廷不以安世不肖误除谏官这个官职不比闲慢差遣须与他朝廷理防事有所触犯祸出不测朝廷方以孝治天下如以老母恳辞必无不可娘子曰不然谏官是天子争臣我见你爷要做不能得你是何人防它朝廷有此除授你果能补报朝廷假使得罪我不选甚处随你去但做安世遂备礼辞免寻便供职三日朝廷有大除拜安世便入文字凡二十四章又论章惇十九章及得罪惇必欲见杀人言春循梅新与死为邻髙窦雷化说着也怕八州恶地安世厯遍七州于其中间又遭先妣丧祸与儿子辈扶防灵柩盛夏跣足日行数十里脚底都穿破一日下程大底儿子闷絶于地后来究竟不起今只有老夫与儿子两人在耳
　　陈忠肃公瓘在言路知无不言然议论持平务存大体弹击不以细故未尝及人私过尝言人主托言者以耳目固不当以浅近见闻惑其聪明况以讦为忠无补于时反伤治体乎
　　哲宗朝田昼与邹浩善元符间昼监广利门浩除言官浩谏废孟后立刘后事得罪二人留连三日临别浩出涕书正色责之曰使君隐黙官京师遇寒疾不汗五日死矣岂独岭海之外能死人哉愿君无以此举自满士所当为者未止此也浩茫然自失叹曰君之赠我厚矣乃别去【东都事畧】
　　元祐七年上祀南郊以兵部尚书为卤簿使上因太庙宿斋行礼毕特至青城仪卫甚肃五使乘车至景灵宫东防星门外忽有赭伞犊车百余两冲突而来东坡呼御营巡检使立于车前曰西来谁何敢尔乱行曰皇后并某国太夫人某国大长公主也东坡曰可以状来比至青城谕仪仗使御史中丞李端伯之纯曰中丞职当肃政不可不闻李以中宫不敢言东坡曰轼当自奏即于青城上疏劾之明日中使传命申勅有司严整仗卫
　　章惇于昆山县强市民田人口经州县监司次第陈诉皆不敢受理又经户部论讼复不敢治御史台亦不弹劾公累上疏不报乃极论之曰按惇抱死党之志而济以隂谋蕴大奸之才而辅之残忍因縁王安石吕恵卿之党遂得进用而造起边隙徼幸富贵在先帝时已坐买田不法尝罢执政蔡确引用再叨大任陛下嗣位擢置上枢而内懐奸谋沮毁圣政以至悖慢帷幄之前殊无臣子之礼及以家难退归里闾而敢凭恃凶豪劫持州县使无辜之民流离失业乞特赐窜殛仍委台臣置院推劾其昆山苏州及本路监司亦乞并行黜责章四上朝廷令发运司体究诏赎铜十斤公复争之以谓所责太轻未厌公议况惇与确黄履邢恕素相交结自谓社稷之臣贪天之功徼幸异日天下之人指为四凶若不因其自致人言遂正典刑异日却欲窜逐深恐无名且干系官吏因惇致罪皆处从坐惇系首恶之人乃止赎铜事理颠错亦已太甚况下状之日惇父尚在而别籍异财事状显著考按律文罪入十恶愚民冒犯犹有常刑惇为大臣天下所望而亏损名教絶减义理止从薄罚何以示惩圣人制法惟务至公若行于匹夫而废于公卿伸于愚民而屈于贵近此乃姑息之弊非清朝之所宜行也【刘安世言行録】
　　蔡确虽贬尚与章惇等自谓有定防功创造语言恐胁贵近为中外忧刘安世复言曰臣近尝进对论蔡确朋党虽粗陈大槩未能尽达天听事体至重不可不忧臣闻蔡确章惇黄履邢恕四人者在元丰之未号为死党惇确执政倡之于内履为中丞与其寮属和之于外恕立其间往来传送天下之事在其掌握圣上嗣位四人者以谓有定防之功惑中外若不早为辨正恐异日必为朝廷之患臣闻元丰七年秋宴之日今上皇帝出见羣臣都下喧传以为盛事明年神考皇帝晏驾众谓前日之出已示与子之意其事一也自先帝违豫嘉歧二王日诣寝殿问起居及疾势稍増太皇太后即时面谕并令还宫非遇宣召不得輙入有以见圣心无私保佑慎重其事二也建储之际大臣未尝啓沃而太皇太后内出皇帝为神考祈福手书佛经宣示执政称美仁孝发于天性遂令草诏诞告外庭盖事已先定不假外助其事三也陛下听政之初首建亲贤之宅才告毕工二王即迁就外第天下之人莫不服陛下之圣明深得逺嫌之理其事四也此实太皇太后圣虑深逺为宗庙社稷无穷之计彼四人者乃敢贪天之功以为已力伏望明诏执政及当时受遗之臣同以亲见防立今上事迹作为金縢之书藏之禁中又以其事本末着实録然后明正四凶之罪布告天下除蔡确近已贬窜外所有章惇黄履邢恕欲乞并行逐之逺方终身不齿所贵奸豪屏息他日无患由是三人亦皆得罪【刘安世言行録】
