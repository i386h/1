<!-- { "loadSidebar": true } -->
　　钱塘江堤以竹笼石而潮啮之不数岁輙坏而复理陈尧佐叹曰堤以捍患而反病民乃议易以薪土言者以为非便而丁晋公主之以黜公公争不已乃徙公京西而笼石为堤数岁功不就民力大困卒用公议堤乃成【神道碑】
　　河东地寒而民贫奏除石炭棁减官冶铁课岁数十万以便民陈尧佐曰转运征利之官也利有本末下有余则上足吾岂为俗吏哉【神道碑】
　　刘忠肃公挚在南京幕府防司农寺行新令尽斥卖天下祠庙依坊场河渡法收浄利南都阏伯庙岁为钱四十六贯防子庙十二贯公叹曰一至于此往见留守张公方平曰独不能为朝廷言之耶张公矍然因托公为奏曰阏伯迁此商丘主祀大火火为国家盛德所乘歴世尊为大祀微子宋始封之君开国此地本朝受命建号所因又有双庙者唐张巡许逺孤城死贼能捍大患今若令承买小人规利冗亵渎慢何所不为岁收微细实损大体欲望详酌留此三庙以慰邦人崇奉之意神宗即日批曰辱国渎神此为甚者速令行下更不施行司农寺官吏令开封府取勘【行状】
　　辩诬
　　王晋公祐事太祖为知制诰太祖遣使魏州以便宜付之吿曰使还与卿王溥官职时溥为相也盖魏州节度使符彦卿太宗夫人之父有飞语闻于上祐往别太宗于晋邸太宗却左右欲与之语祐径趋出祐至魏得彦卿家僮一人挟势恣横以便宜决配而已及还朝太祖问曰汝敢保符彦卿无异意乎祐曰臣与符彦卿家各有百口愿以臣之家保符彦卿又曰五代之君多因猜忌杀无辜致享国不长愿陛下以为戒帝怒其语直贬防国军行军司马华州安置七年不召太宗即位以兵部侍郎召不及见而薨初祐赴贬时亲宾送于都门外谓祐曰意公作王溥官职矣祐笑曰祐不做儿子二郎必做二郎者文正公旦也祐素知其必贵手植三槐于庭曰吾子孙必有为三公者已而果然天下谓之三槐王氏云【闻见録】
　　李继隆讨冦与转运使卢之翰有隙欲陷之罪乃檄转运司期八月出塞令办刍粟转运司调发方集继隆复为檄言据阴阳人状国家八月不利出师当更取十月转运司遂散刍粟既而复为檄云得保塞胡侦候状言贼且入塞当以时进军刍粟即日取办是时民输挽者适散仓卒不可复集继隆遂奏转运司乏军兴太宗大怒立召中使一人付三函令乘驿驰取转运使卢之翰窦玼及某人首丞相吕端枢宻使柴禹锡皆不敢言惟枢宻副使钱若水争之请先推验有状然后行法上大怒拂衣起入禁中二府皆罢若水独留廷中不去上既食久之使人侦视廷中有何人报云有细痩而长者尚立焉上出诘之曰尔以同州推官再朞为枢宻副使朕所以擢任以尔为贤尔乃不才如是耶尚留此安俟对曰陛下不知臣无状使得待罪二府臣当竭其愚衷不避死亡补益陛下以报厚恩李继隆外戚贵重莫比今陛下据其一幅奏书诛三转运使虽有罪天下何由知之鞫验事状明白加诛何晚上意解乃召吕端等奏请如若水议先令责状许之三人皆黜为行军副使既而冦欲入塞事皆虚诞继隆坐罢招讨知秦州
　　寇忠愍知永兴军于其诞日排设如圣节仪晚衣黄道服簪花走马承受且奏寇准有叛心真宗惊手出奏示执政曰寇准乃反邪王文正公熟视笑曰寇准许大年纪尚騃耳可劄与寇准知上意亦解
　　钱惟演作枢宻直学士题名记附离丁谓輙去寇准姓氏云逆准不书蔡公齐言于仁宗曰寇准社稷之臣忠义闻天下岂可为奸党所诬哉遂令磨去
　　真庙时有卜者上封事言干宫禁上怒令捕之系狱坐以法因籍其家得朝士往还书尺上曰此人狂妄果臣僚与之过从尽可付御史狱案劾王文正公旦得之以归翌日独对曰臣看卜者家藏文字皆与之筭命选日草本即无言及朝廷事臣托往来亦曽令推步星辰其状尚存因出以奏曰果行乞以臣此状同问上曰卿意如何公曰臣不欲因此卜祝贱流累及朝廷上乃解公至政府即时焚去继有大臣力言乞行欲因而挤之上令中使再取其状公曰得防已寝焚去之
　　蔡襄自给事中三司使除礼部侍郎端明殿学士知杭州初上入为皇子中外相庆知大计已定矣既而稍稍传言有异议者指蔡公为一人及上即位始亲政毎语及三司事便有忿然不乐之意蔡公终以此疑惧请出既有除命韩曽二公因为上言蔡襄事出于流言难以必信前世人主以疑似之嫌害及忠良者可以为鉴也臣脩亦啓曰或闻蔡襄文字尚在禁中陛下曽观之否上曰文字即不曽见无则不可知其必无臣奏曰若无文字则事未可知就使陛下曽见文字犹须更辩真伪往时夏竦欲陷富弼乃先令婢子学石介书字岁余学成乃伪作介与弼书谋废立事书未及上为言者亷知而发之頼仁宗圣明弼得免祸至如臣丁母忧服阕初还朝有嫉忌臣者乃伪撰臣一劄子言乞沙汰内官欲以激怒羣阉是时家家有本中外喧传亦頼仁宗保全得至今日由是而言陛下曽见文字犹须更辩真僞何况止是传闻疑似之言何可为信上曰官家若信传闻蔡襄岂有此命【欧阳奏事录】
　　张文懿罢相由范文正公弹也文懿复相一日仁宗语文懿曰范仲淹尝有防乞废朕可施行之文懿曰仲淹法当诛然不见章防乞付外施行上曰未尝见其防但比有为朕言者且议其罪文懿曰其罪大无他法无文案即不可行望陛下访之凡数日则一请其防月余凡十数请上曰竟未见之然为朕言者多矣可从末减曰人臣而欲废君无轻典既无明文则不可以空言加罪上意解即曰仲淹在外初似疑今既无疑可稍迁之以慰其心上深然之
　　韩魏公别録云内官王昭明絶不类内官往年执政贾昌朝陈执中恶欧阳文忠公欲因公之外甥女张嫁公族人晟以失行系狱乘此欲并中公深治之令苏安世鞫狱不成苏云不如锻链就仍乞不録问昭明时为监勘官正色曰上令某监勘正欲尽公道尔鍜链何等语也卒辩其诬犹降官知滁州事噫今之士大夫识见不及阉宦者多矣
　　京师有指荆王为飞语者内侍省得三司小吏鞫之连及数百人上闻之大怒诏蔡齐穷治迹其所来无端而上督责愈急有司不知所为京师为之恐动公以谓缪妄之说起于小人不足穷治且无以慰安荆王危疑之心奏疏论之一夕三上上大悟乃可其奏止笞数人而已中外之情乃安
　　赵康靖公槩厚德长者口未尝言人短与欧阳文忠公同知制诰后亦同秉政及文忠被谤康靖宻申辩理至欲纳平生诰勑而保之而文忠不知也
　　太常博士陈诂知祥符县县吏恶其明察欲中以事而诂公亷不可得乃欲以竒动京师自録事以下空一县皆逃去京师果喧言诂政苛暴是时章献明肃太后犹听政怒诂欲加以罪陈尧佐为枢宻副使力争之以谓罪诂则奸人得计而沮能吏诂由是获免【神道碑】
　　元昊寇鄜延杀二万人延帅范雍钤辖卢守懃闭门不救中贵人黄德和引兵先走刘平石元孙战死而雍守懃归罪于通判都监窜之岭南德和诬奏平降贼诏以兵围守其家富韩公弼言平自环庆引兵来援以奸臣不救故败竟骂贼不食而死宜防其家守懃德和皆中官怙势诬人冀以自免宜竟其狱枢宻院奏方用兵狱不可遂公言大臣附下罔上狱不可不竟时官守懃养子为御药亦奏罢之德和竟坐腰斩【神道碑】
　　谏官陈瓘以言及东朝与政事被谪曽肇适馆伴北使事毕还家即奏书两宫曰瓘昨者所论臣虽不知其详以诏防观之瓘言虽狂其意则忠何则瓘以踈逺小臣妄意宫闱之事披写腹心无所顾避此臣所谓狂也皇太后有援立明圣不世之大功有前期归政过人之盛德万一有纎毫可以指议则于清躬不为无累瓘以忧君之诚陈预防之戒欲以开悟圣心保全盛美忘身为国臣子所难此臣所谓忠也以臣愚计皇帝以瓘所言狂率而逐之皇太后以天地之量隐忍包容特下手书而留之则天下之人必曰皇帝恭事母仪不容小臣妄议其孝如彼皇太后功德巍巍而能含洪光大虽有狂言不以为罪其仁如此两谊俱得岂不美哉初瓘得罪左右无敢言者公独尽言请复瓘旧职其犯颜婴鳞率此类也
　　王和甫尝言苏子瞻在黄州上数欲用之王禹玉輙曰轼尝有此心惟有蛰龙知之句陛下龙飞在天而不敬乃反欲求蛰龙乎章子厚曰龙者非独人君人臣皆可以言龙也上曰自古称龙者多矣如荀氏八龙孔明卧龙岂人君也及退子厚语之曰相公乃欲覆人家耶禹玉曰舒亶言尔子厚曰亶之唾亦可食
　　前宰相蔡确坐诗语讥讪帘中台谏章防交上必欲朝廷诛殛宰执侍从皆谓当然范忠宣公独以为不可遂于帘前开陈方今圣朝宜务寛厚不可以语言文字之间暧昧不明之过诛窜大臣今日举动宜与将来为法式此事甚不可开端也防云盖如父之有逆子虽天地鬼神不能容贷至于父母亲致于必死之地则却恐伤于恩臣之区区实在于此
　　袁抗大监尝言曾守官营道闻吏民言寇莱公始谪道州司马素无公宇百姓闻之竞荷瓦木不督而防公宇立成颇亦宏壮守土者闻于朝遂再有海康之行始戒途吏民遮道马复踖防不进宼以策叩马曰吾尚敢留滞邪汝何不行马即前去宼泣且曰语丁谓我负若何事致我于极地邪其后丁自朱崖移道州袁尝接鬲语论遂以所闻质之丁曰寇自粗踈先朝因节日赐宴于寇相第寇好以大白饮人时曹利用为枢宻副使不领其意寇曰某劝太傅酒何故不饮曹竟不濡唇寇怒曰若一夫耳敢尔邪曹厉声曰利用在枢府而相公谓之一夫明日当于上前辩之自此二公不协厥后发莱公之事者曹貂也预谓何事然中外皆知莱公之祸丁有力焉二公之在政府也当太平之盛至于赞夑王度亦无善恶之大者至今天下识与不识知与不知闻莱公之名则许以忠荩言晋公之为则目以奸谀岂非丁以才过其实寇以诚过其才欤【倦逰録】
　　狱讼
　　钱宣靖公若水为同州推官知州性褊急数以胷臆决事不当若水固争不能得輙曰当陪奉赎铜尔已而果为朝廷及上司所駮州官皆以赎论知州愧谢已而复然前后如此数矣有富家小女奴逃亡不知所之女奴父母讼于州州命録事参军鞫之録事尝贷于富民不获乃劾富民父子数人共杀女奴弃尸水中遂失其尸或为元谋或从而加罪皆应死富人不胜搒楚自诬服具狱上州官审覆无反异皆以为得实若水独疑之留其狱数日不决録事诣若水防事诟曰若受富民钱欲出其死罪耶若水笑谢曰今数人当死岂可不少宿留熟观其狱辞耶留之且旬日知州屡趣之不能得上下皆怪之若水一旦诣知州屏人言曰若水所以留其狱者宻使人访求女奴今得之矣知州惊曰安在若水因宻使人送女奴于知州所知州垂帘引女奴父母问之曰汝今见汝女识之乎对曰安有不识也因从帘中推出示之父母泣曰是也乃引富民父子悉纵之其人号泣不肯去曰微使君之赐则某灭族矣知州曰推官之赐非我也其人趋诣若水闭门拒之曰知州自求得之我何与焉其人不得入绕墙而哭倾家资以饭僧为若水祈福知州以若水雪寃死者数人欲为之论奏其功若水固辞曰若水但求狱事正人不寃死耳论功非本心也且朝廷若以此为若水功当置録事于何地耶知州叹服曰如此尤不可及矣録事诣若水叩头愧谢若水曰狱情难知偶有过误何谢也于是逺近翕然称之未几太宗闻之骤加进擢自幕职半年为知制诰二年为枢宻副使
