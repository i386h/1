<!-- { "loadSidebar": true } -->
　　元城谈録云天下以为当然者谓之公论公论盖非强名乃天道也此道未尝废顾所在如何尔如唐虞三代与吾祖宗之时公论在上君相主之贤哲聚于朝不肖沈于下海内入于陶冶一归于正如晚周及东汉之余上之人不能主公论所用非其人于是乎清议在下而士知所尊畏耻为非义登其门者如龙从其死者如归致党锢之祸起视汉室为何等时也顷时王安石荐李定召见陈襄弹之未行间擢太子中允监察御史里行宋次道封还词头翌日辞职罢之又下次直李大临苏子容相继封还更奏覆下至于七八子容与大临俱落职奉朝请名誉赫然此乃祖宗徳泽百余年间养成风俗公论之不可屈如此与齐太史书崔杼弑其君杀三人而执笔如初者何异其后摄官脩起居注章衡行之贤不肖于此可见要之公论不可一日废然在上则治在下则乱可以卜世也
　　太祖时尝有羣臣立功当迁官上素嫌其人不与赵普坚以为请上怒曰朕固不为迁官将若何普曰刑以惩恶赏以酬功古今之通道也且刑赏者天下之刑赏非陛下之刑赏岂得以喜怒専之上怒甚起普亦随之上入宫普立于宫门乆之不去上寤乃可其奏
　　赵普欲除某人为某官不合太祖意不用明日普复奏之又不用明日又奏之太祖怒取其奏壊裂投地普顔色自若徐拾奏归补缀明日复进之上乃寤用之后果称职
　　李继隆与转运使卢之翰有隙欲陷之罪乃檄转运司期八月出塞令办刍粟转运司调发方集继隆复为檄更取十月转运司遂散刍粟既而复檄之贼且入塞当以时进军是时民输挽者适散仓卒不可复集继隆遂奏转运司乏军兴太宗大怒立召中使一人付三函令乗驿驰取转运使卢之翰窦玼及某人首枢密副使钱若水争之请先推验有状然后行法上大怒拂衣起入禁中二府皆罢若水独留廷中不去上既食乆之使人侦廷中有何人报云有细痩而长者尚立焉上出诘之曰尔以同州推官再朞为枢密副使朕以尔为贤乃不才如是耶对曰陛下不知臣无状使得待罪二府臣当竭其愚虑不避死亡补益陛下以报厚恩今陛下据李继隆一幅奏书诛三转运使虽有罪天下何由知之鞫验事状明白加诛何晚焉献可替否死以守之臣之常分臣未获死固不敢退上意解乃召宰相吕端等如若水议先令责状许之三人皆黜为行军副使既而冦入塞事皆虚诞继隆坐罢招讨知秦州
　　太宗朝冦公准为员外郎奏事忤上防上拂衣起欲入禁中公手引上衣令上复坐决其事然后退上由是嘉之尝曰朕得冦准犹唐文皇之得魏郑公也
　　谏议田公锡好直谏太宗时上言军国要机者一朝廷大体者四太宗尝言锡有文行敢言真宗即位屡召对言事尝请抄略御览三百六十卷日览一卷又采经史要言为御屏风十卷以便观览及卒真宗谓刘沆曰田锡直臣也何天夺之速朝廷每有少阙失方在思虑锡之章奏已至矣每见公色必庄尝目之曰朕之汲黯也幸龙图阁阅书指东北隅架二漆函上亲署鐍者谓学士陈尧咨曰此田锡章疏也范文正公铭公之墓曰呜呼田公天下之直人也言甚危命甚竒尽心而弗疑终身而无违呜呼贤哉吾不得而见之苏轼序公奏议曰自太平兴国以来至于咸平可谓天下大治千载一时矣而田公之言常若有不测之忧近在朝夕者何哉古之君子必忧治世而危明主明主有絶人之资而治世无可畏之防此君子之所甚惧也
　　真宗朝宫禁火灾王旦驰入对曰臣备位宰府天灾如此臣当罢免继上表待罪上乃降诏罪已许中外上封事言朝政得失后有大臣言非天灾乃荣王宫失于火禁请置狱出其状当斩决者数百人公持以归翌日乞独对曰初火灾陛下降诏罪已臣上表待罪今反归咎于人何以示信且火虽有迹宁知非天谴耶果欲行法愿罪臣以明无状上欣然听纳减死者数百辈
　　鲁宗道为正言事有违误风闻弹疏真宗稍厌之宗道一日自讼于上前曰臣在谏列而谏守臣职也陛下以数而厌之岂非事纳諌之虚名俾臣尸素茍禄乎臣窃媿之愿得罢去上恱其忠慰勉以遣他日追念其言御笔题殿壁曰鲁直
　　永兴军上言朱能得天书真宗自拜迎入宫孙奭知河阳上疏切谏以为天且无言安得有书天下皆知朱能所为惟上一人不知耳乞斩朱能以谢天下其辞有云得来唯自于朱能崇信只闻于陛下其质直如此上亦不之责顷之朱能果败又云奭举动方重论议有根柢不肯诡随雷同真宗已封禅符瑞屡降羣臣皆歌诵盛徳独奭正言諌争毅然有古风采
　　真宗方议东封西祀修太平事业知秦州曹玮奏羌人潜谋入冦请大益兵为备上大怒以为玮虚张敌势恐喝朝廷以求益兵以李迪新自陜西还召见示以玮奏问其虚实欲斩玮以戒妄言者文定从容奏曰玮武人逺在边鄙不知朝廷事体輙有奏陈不足深罪臣前任陜西观边将才略无能出玮之右者他日必能为国家建功立事若以此加罪臣为陛下惜之上意稍解迪因奏曰玮良将必不妄言所请之兵亦不可不少副其请臣观陛下意但不欲从郑州门出兵耳秦之旁郡兵甚多可发以戍秦臣在陜西籍诸州兵数为小册常置鞶囊中以自随今未敢以进上曰趣取之迪取于鞶囊以进上指曰以某州某州兵若干戍秦州卿即传诏于枢密院发之既而敌果大入冦玮迎击大破之遂开山外之地奏到上喜谓迪曰山外之捷卿之功也【涑水记闻】
　　真宗将立章献后李迪为翰林学士屡上疏谏以章献起于寒微不可母天下由是章献深衔之周懐政之诛上怒甚欲责及太子羣臣莫敢言迪为防知政事俟上怒稍息从容奏曰陛下有几子乃欲为此计上大寤由是独诛懐政等而东宫不动摇迪之力也【记闻】
　　章献太后临朝鲁肃简公屡有献替太后问唐武后何如主对曰唐之罪人也几危社稷太后黙然时有上言请立刘氏七庙者太后以问辅臣众不敢对公独曰不可退谓同列曰若立刘氏七庙如嗣君何帝太后将同幸慈孝寺欲以大安辇前帝行公曰妇人有三从在家从父嫁从夫夫殁从子太后乃命辇后乘舆行
　　明道二年庄宪明肃太后欲以天子兖冕见太庙臣下依违不决薛简肃公奎独争之曰太后必若王服见祖宗若何而拜乎太后不能夺为改他服太后崩上见羣臣泣曰太后疾不能言而犹数引其衣若有所属何也公遽曰其在兖冕也然服之岂可见先帝乎上大寤卒以后服葬
　　是嵗天子将亲大祫于太庙丞相欲加上尊号刘公敞以礼部兼领名表丞相请撰表公说止之曰陛下自宝元以来不受徽号至今且二十年天下之人莫不知天子持盈好谦今复加数字既不足尽圣徳而前美并弃诚亦可惜愿加深思富丞相不怡曰适已奏闻乃是上意欲尔不可止也公曰诺退谓子弟曰吾备位近臣当献可替否宁得罪权门岂可使主上受虚名而弃实美耶遂上疏曰陛下尊号既已云体天法道钦文聪武圣神孝徳尽善极美矣复加大仁不足増光而曰至治有若自矜今百姓多因仓廪不实风俗未清贤不肖混淆狱讼繁多盗贼羣辈水旱继有四夷虽粗定然本以重赂厚利羁縻之非畏威慕义者也未可谓至治然则让而不居于圣徳弥髙矣臣谓陛下永执至道以当天心必有一谦四益之报増加数字未足发光辉而反累二十年昭升之美又入今歳以来颇有灾异日食地震雨雷大雪飞蝗涌水伤害广逺以礼论之陛下寅畏天命正当深自挹损岂可于此时加上尊号章凡四上天子得公奏顾侍臣曰我意本谓当如此遂断章表不受公于是忤时相
　　太后初临朝宣谕两府深不欲行此礼皇帝长立别有处分吕文靖即日编入时政记后每言事必引及之以感动后意又多称引前代母后临政所以致祸之道以劝戒焉【行状】
　　庄献明肃皇太后崩议尊杨太妃为太后垂帘听政议决召百官贺蔡文忠公齐曰天子明圣奉太后十余年今始躬亲万事以慰天下之心岂宜女后相继称制且自古无有固止不追班太妃卒不预政止称太后于宫中【行状】
　　范文正上书请还政天子不报出通判河中府及太后崩召拜右司諌时言事者希防多求太后时事欲深治之公独以谓太后受托先帝保佑圣躬宜掩其小故以全大徳初太后有遗命立杨太妃代为太后公谏曰太后母号也自古无代立者繇是罢其册命【神道碑】
　　庆厯初永叔安道王素俱除谏官君谟以诗贺曰御笔新除三谏官喧然朝野竞相欢当年流落丹心在自古忠良得路难必有谋猷禆帝右直须风采动朝端世间万事俱尘土留取功名久逺看三人以其诗荐于上寻亦除谏官
　　范文正公言事忤大臣贬知饶州谏官御史缄口避祸无敢言者余公襄独上书曰陛下亲政以来三逐言事者矣若习以为常不甚重惜恐钳天下之口不可不戒书既上落职监均州酒税尹公洙欧阳公脩相继抗疏论列又以书让谏官髙若讷亦得罪逺谪时天下贤士大夫相与惜其去号为四贤蔡襄作四贤一不肖诗以记其事其诗播于都下
　　范文正公尹京时有内侍怙势作威倾动中外公抗疏列其罪疏欲上家所藏书有言兵者悉焚之仍戒其子曰我上疏言斥君侧宵人必得罪以死我既死汝辈勿复仕官但于坟侧教授为业防奏嘉纳为罢黜内侍云
　　韩魏公为右司谏时灾异数见公以灾异屡发主于执政者非才累言于上未见纳公又奏曰岂陛下择辅弼未得其人耶若杜衍范仲淹孔道辅宋郊胥偃众以为忠正之臣可备进擢不然尝所用者王曽吕夷简蔡齐宋绶亦人所属望也章十上不报公乃抗疏乞出疏示中书勅御史台集百官防议上乃罢宰臣王随陈尧佐防政韩亿石中立等四人及宣麻日乃张士逊昭文章得象集贤宋庠晁宗慤防政天下大失望是时朝廷欲以公为知制诰宠其尽言公曰谏行足矣因取美官非本意也人其谓何语闻遂寝
　　韩魏公又言赏罚当从中书出今数闻有内降不可不止王曽蔡齐宋绶当世名臣宜大用上纳其说王沂公见公论事切直有本末喜谓公曰比年台谏官多畏避为自安计否则激发近名如君固不负所职谏官宜若此沂公天下正人公得此益自信公为谏官三年所存谏藁欲敛而焚之以效古人谨密之义然恐无以见人主从谏之美乃集七十余章为三卷曰谏垣存藁自序于首大略曰谏主于理胜而以至诚将之【行状】
　　韩魏公言王沂公徳器深厚而寡言当时有得其品题一两句者人皆以为荣琦为諌官时因纳劄子忽云近日频见章疏甚好只如此可矣向来如髙若讷辈多是择利范希文亦未免近名要须纯意于国家事尔琦闻此言益自信也【别録】
　　韩魏公言庆厯中与希文彦国同在西府上前争事议论各别下殿各不失和气如未尝争也当时相善三人正如推车子盖其心主于车可行而已不为己也
　　欧阳公在翰林仁宗一日乘间见御閤春帖子读而爱之问左右曰欧阳脩之辞也乃悉取宫中诸帖阅之见其篇篇有意叹曰举笔不忘规谏真侍从之臣也
　　王素自筮仕所至称为能吏既升台宪风力愈劲尝与同列奏事上前事有不合众皆引去公方论列是非俟得防乃退帝曰真御史也议者目公为独撃鹘
