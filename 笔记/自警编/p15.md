<!-- { "loadSidebar": true } -->
　　徐师川归洪州欲不复来先生问之曰公免得仕宦否若端的有以自赡不必复来固好第亦须看仕宦如何师川曰亦以免仕宦未得曰如此则当复来供职仕宦处处一般既免未得须复为他官逃此之彼彼亦有不安处是无地可以自容也师川曰来此复为人所罗织陷于祸奈何曰顾吾所自为者如何耳茍自为者皆合道理而无愧然而不能免者命也不以道理为可凭依而徒惧其不免则无义无命矣师川曰极是亦待来此若做不得去之未为晚又言人只为不知命故才有些事便自劳攘若知彻便于事无不安孔子曰天生徳于予桓魋其如予何固尝解云使孔子不免于桓魋之难是亦天也桓魋其如何哉盖圣人之于命如此夫富贵死生人无与焉何尤人之有孟子分明为臧仓所毁不遇鲁侯而以为不遇非臧仓之力盖知命也【龟山语録】
　　刘彞一日谒曾鲁公公亮鲁公曰久知都官治状屡欲进擢然议论有所未合姑少迟之吾终不忘也彞曰士之淹速诎伸亦皆有命今姓名已记録而尚屈于不合之论亦某之命也鲁公叹曰比来士大夫见执政未始不有求求而不得即多归怨而君乃引命自安吾待罪政府行十年未见如君之言也
　　唐质肃公一日自政府归语诸子曰吾备位政府知无不言桃李固未尝为汝等栽培而荆棘则甚多矣然汝等穷达莫不有命惟自勉而已
　　内翰范公镇三疏力诋王安石青苖之法不行即请致仕疏凡三上闻者皆为公惧安石怒公落翰林学士致仕公以表谢曰臣虽乞身而去敢忘忧国之心望陛下集羣议为耳目以除壅蔽之奸公既得谢苏轼徃贺之曰公虽退而名益重矣公愀然不乐曰君子言听计从消患于未萌使天下隂受其赐无智名无勇功吾独不得为此命也夫使天下受其害而吾厚其名吾何心哉
　　范忠宣公知襄城县伯兄久病心疾公承事照管汤药饮食居处衣服必躬必亲如孝子之事严父贾文元守北都辟掌机宻召编校秘阁书籍皆以兄病辞不赴富文忠公责之曰台阁清资人岂易得小官出常调亦难事何必苦辞公曰富贵有命
　　范忠宣公奏疏乞将吕大防等引赦原放辞甚恳至忤大臣章惇落职知随公草疏时或以难回触怒为解万一逺谪非髙年所宜公曰我世受国恩事至于此无一人为上言者若上心遂回所系非小设有不从果得罪死复何憾命家人促装以俟谪命公在随防一年素苦目疾忽全失其明上表乞致仕章惇戒堂吏不得上惧公复有指陈终移上意遂贬公武安军节度副使永州安置命下公怡然就道人或谓公为近名公闻而叹曰七十之年两目俱丧万里之行岂其欲哉但区区爱君之心不能自己人若避好名之嫌则无为善之路矣每诸子怨章惇忠宣必怒止之江行赴贬所舟覆扶忠宣出衣尽湿顾诸子曰此岂章惇为之哉至永州公之诸子闻韩维少师谪均州其子告惇以少师执政日与司马公议论多不合得免行欲以忠宣与司马公议役法不同为言求归白公公曰吾用君实荐以至宰相同朝论事不合即可汝辈以为今日之言不可也有愧而生者不若无愧而死诸子遂止
　　苏公颂之孙曰祖父知沧州陛辞上曰朕屡欲用卿辄为事夺岂非命耶然卿直道久而自明祖父顿首谢
　　扈载显徳中以文章有名朝议以合为知制诰枢宻使王朴力荐之久未除改朴诣中书问李谷谷曰非不知其文学但斯人命薄不能荷负耳朴曰公当以才进人何言命耶未防命载知制诰及召为学士席未暖而卒识者以为谷能知人朴能荐士
　　万事真实有命由人力计较不得吾平生未尝干人在书局亦不谒执政或劝之吾对曰他安得陶铸我自有命在若信不及风吹草动便生恐惧忧喜枉做作闲工夫枉用却闲心力信得命及便养得气不折挫【谢上蔡语録】
　　君子当守道崇徳蓄价待时爵禄不登信由天命须求趋竞不顾羞慙比较才能斟量功伐厉色声东怨西怒或有刼持宰相瑕疵而获谢或有喧聒时人视听求见发遣以此得官谓为才力何异盗食致饱窃衣致温或世见躁竞得者便谓弗索何获不知时运之来不求亦至矣见静退未遇者便谓弗为胡成不知风云不兴徒求无益也凡不求而得者焉可胜算乎汝曹勉之【顔氏家训】
　　苏文忠公平生于人见善称之如恐不及见不善斥之如恐不尽见义勇于敢为而不顾其害用此数困于世然终不以为恨孔子谓伯夷叔齐古之贤人曰求仁而得仁又何怨公实有焉
　　恬退
　　吕正献公公着既中第诏叙次所业以进将召试馆职公谦避终无所进朝廷知其意不复索所业令径就试亦不赴故仁宗心重之及领南曹因引选人对便殿奏事毕帝谓公曰知卿恬退有顔氏之节时仁宗临朝渊黙虽贵近亦罕闻徳音公以小官对独被褒语
　　范忠文公镇字景仁善文赋场屋师之为人和易修敕薛简肃公奎宋景文公祁皆器重之补国子监生及贡院奏名皆第一故事殿廷唱第过三人则为奏名之首者必抗声自陈以祁恩虽考校在下天子必擢寘上列以吴春卿育欧阳永叔之耿介犹不免从众景仁独不然左右与并立者屡趣之使自陈景仁不应至七十九人始唱名及之景仁出拜退就列讫无一言众皆服其安恬自是始以自陈为耻旧风遂絶后参知政事王公荐召试学士院诗用彩霓字学士以沈约郊居赋雌霓连蜷读霓为入声谓景仁为失韵由是除馆阁校勘殊不知约赋但取声律便美非霓不可读为平声也当时有学者皆为景仁愤郁而景仁处之晏然不自辨考校勘四年应迁校理丞相厐公荐景仁有美才不汲汲于进取特除直秘阁
　　至道初吕正罢相以仆射奉朝请上谓左右曰人臣当思竭节以保富贵吕正前日布衣臣擢为辅相今退在班列寂寞想其目穿望复位矣刘昌言曰正虽骤登显贵然其风望不为忝冒仆射师长百僚资望崇重非寂寞之地且亦不闻正之郁悒也况今岩穴髙士不求荣达者甚多惟若臣辈茍且官禄不足以自重矣上黙然又尝言士大夫遭时得位富贵显荣岂得不竭诚以报国乎钱若水言髙尚之人固不以名位为光宠忠正之士亦不以穷达易志操其或以爵禄恩遇之故而效忠于上此中人以下者之所为也上然之及刘昌言罢上问赵镕等曰频见昌言否镕等曰屡见之上曰涕泣否曰与臣等谈多至流涕上曰大率如此当在位之时不能悉心补职一旦斥去即汍澜涕泗若水曰昌言实未尝涕泣镕等迎合上意耳若水因自念上待辅臣如此盖未尝有秉节髙迈不贪名势能全进退之道以感动人主遂贻上之轻鄙将以满嵗移疾遂草章求解职防晏驾不果上及今上之初年再表逊位得请【考李端明辨疑谓非是】
　　吕许公夷简闻包拯之才欲见之一日待漏院见班次有包拯名颇喜及归又问知居同里巷意以拯欲便于求见无防报拯朝辞乃就部注一知县而出尢竒之遽使人追还遂荐对除里行自此擢用
　　富郑公韩魏公为相务推尚亷退有徳之士以劝厉风俗知苏公颂久次儒馆不干荣利屡问所欲惟力求外以便亲养遂除知颍州后富公遗公书曰若吾子出处可谓真古君子矣
　　待制王公质子野充职馆殿二十余年同舎皆显官公介然不动惟求外补当国者非戚必旧未尝折顔色屈议论以合其意
　　韩公维不好进笃志问学尝以进士荐礼部父任执政不就廷试乃以父任守将作监主簿丁外艰服除阖门不仕仁宗患搢绅奔竞谕近臣曰恬退守道者旌擢则躁求者自当知耻于是宰相文彦博宋庠等言公好古嗜学安于静退乞加甄録以厚风俗召试学士院辞不赴除国子监主簿
　　文潞公为相因进对言尝闻徳音以搢绅多务奔竞非裁抑之何以厚风俗莫若稍旌恬退之人则躁竞者自知愧耻乃荐王安石韩维张瓌皆擢用焉
　　转运黄虞部好举时才之士张忠定公咏劝曰大凡举人须举好退者防谨知耻若举之则志节愈坚少有败事莫举奔竞者奔竞者能曲事謟媚求人知已若举之必能矜才好利累及举官故不少矣其人既解奔竞将自得之何暇吾举
　　王文正公时谏议大夫张师徳谒向文简公曰师徳两诣王相公门皆不得见恐为人轻毁望公从容明之一日方议知制诰公曰可惜张师徳向公曰何谓公曰累于上前説张师徳名家子有士行不意两及吾门状元及第荣进素定但当静以待之耳若复奔竞使无阶而进者当如何也向公方以师徳之意启之公曰旦处安得有人敢轻毁人但师徳后进待我浅也向公固称师徳适有阙望公弗遗公曰第缓之使师徳知聊以戒贪进激薄俗也
　　韩忠献公琦监左藏库时方贵髙科多径去为显职公独滞于筦库众以为非宜公处之自若不以为卑冗职事亦未尝茍且
　　熈宁三年司马温公修歴代君臣事迹辟范公祖禹同编修供职秘省时王荆公当国人皆奔竞公未尝徃谒王安国与公友善尝谕荆公意以公独不亲附故未进用公竟不徃见后章惇拜相公知陜州罢坐贬永州公平生澹然无欲家人不见其喜怒之容修书于洛有终焉之志及登侍从无时不求退每被除擢必力辞不得已然后就职及被贬责处之怡然尝曰吾西蜀一布衣耳今复不仕何为不可
　　吕正献公晦叔每事持重近厚然去就之际极于介洁其在朝廷小不合便脱然无留意故歴事四朝无一年不自引求去【家塾记】
　　建州有君子曰胡宪曰刘勉之非身所得外一毫不受此后生所宜法也近见世人縁亲姻故旧干求差遣为世鄙笑尤可戒也顷年尝闻元祐间范忠宣作相其子子夷【名正平第七】当入逺忠宣欲以恩例换近地子夷坚不肯曰当入逺不欲以恩例求侥幸前人立志例皆如此【舎人答书】
　　韩魏公言希文师鲁畏王沂公师鲁初入馆编校四年复欲得一差遣遂至中书授钱廷年例沂公徐曰学士自待何为在钱廷年等列耶师鲁终身以为媿【别録】
　　处患难
　　患难即理也随患难之中而为之计何有不可文王困羑里而演易若无羑里也孔子围陈蔡而歌若无陈蔡也顔子箪食瓢饮而不改其乐原宪衣敝履穿而声满天地至夏侯胜居桎梏而谈尚书陆宣公谪忠州而作集验此无他若素生患难中而安之也中庸曰君子无入而不自得焉其是之谓乎
　　章子厚与苏东坡书云慎静可以处患难东坡佩服嘉叹不已
　　范忠宣公在随防一年州事毫发必亲客至谈笑终日无倦色公素苦目疾忽全失其明因上表乞致仕章惇戒堂吏不得上盖惧公复有指陈终移上意遂贬公武安军节度副使永州安置命下公怡然就道切戒子弟不得小有不平意曰不见是而无闷尔曹勉之人或谓公为近名公闻而叹曰七十之年两目俱丧万里之行岂其欲哉但区区爱君之心不能自已人若避好名之嫌则无为善之路矣【行状　又闻见録云永州命下忠宣欣然而徃每诸子怨章惇忠宣必怒止之江行赴贬所舟覆扶忠宣出衣尽湿顾诸子曰此岂章惇为之哉至永州公之诸子闻韩维少师谪均州其子告惇以少师执政日与司马公议论多不合得免行欲以忠宣与司马公议役法不同为言求归白公公曰吾用君实荐以至宰相同朝论事不合即可汝辈以为今日之言不可也有愧而生者不若无愧而死诸子遂止】
　　范忠宣公安置永州课儿孙诵书躬亲教督常至夜分在永三年怡然自得或加以横逆人莫能堪而公不为动亦未尝含怒于后也每对賔客惟论圣贤修身行已余及医药方书他事一语不出口而气儿益康宁如在中州时
