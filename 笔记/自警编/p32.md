<!-- { "loadSidebar": true } -->
　　欧阳文忠公尝语人曰治民如治病彼富医之至人家也仆马鲜明进退有礼为人诊脉按医书述病证口辩如倾听之可爱然病儿服药云无效则不如贫医贫医无仆马举止生踈为人诊脉不能对病儿服药云疾已愈矣则便是良医凡治人者不问吏材能否设施何如但民称便即是良吏故公为数郡不见治迹不求声誉以寛简不扰为意故所至民便既去民思如州青州南京皆大郡公至三五日间事已十减五六一两月后官府间如传舍或问公为政寛简而事不弛废者何也曰以纵为寛以略为简则弛废而民受其弊也吾之所谓寛者不为苛急所谓简者不为繁碎耳议者以为知言
　　张芸叟言初游京师见欧阳文忠公多谈吏事疑之且曰学者之见先生莫不以道德文章为欲闻者今先生多教人吏事所未喻也公曰不然吾子皆时才异日临事当自知之大抵文学止于润身政事可以及物吾昔贬官夷陵彼非人境也方壮年未厌学欲求汉史一观公私无有也无以遣日因取架阁陈年公案反复观之见其枉直乖错不可胜数以无为有以枉为直违法徇情灭亲害义无所不有且以夷陵荒逺褊小尚如此天下固可知矣当时仰天誓心自尔遇事不敢忽也迨今三十余年出入中外忝尘三事以此自将今日以人望我必为翰墨致身以我自观亮是当时一言之报也张又言自得此语至老不是时老苏父子间亦在焉尝闻此语其后子瞻亦以吏能自任或问之则答曰我于欧阳公及陈公弼处学来
　　张忠定公咏诲李畋曰子异日为政信及于民然后教之言及于义然后劝之动而有礼然后化之静而无私然后民安而乐业矣行斯四者在乎先率其身不然则民退必有后言矣
　　张忠定公曰为政之道府吏曰治未也庶民曰治未也僧道曰治未也未若识见无私学古之士曰治斯治矣
　　张忠定公每断事有情轻法重情重法轻者必为判语读以示之蜀人镂版谓之戒民集大抵以敦风俗笃孝义为本也【湘山野録】
　　初张忠定公自蜀还也诏以谏议大夫牛冕代公公闻之曰冕非抚御才其能绥辑乎始逾年果致神卫大校王均之乱逐冕据益州后虽讨平之而民尚未宁防益州马公知节徙延安上以公前治蜀长于安集威惠在人复以公为枢宻直学士迁刑部侍郎知益州事蜀民闻之皆鼔舞相庆如赤子久失父母而知复来鞠我也公知民信己易严以寛凡一令之下人情无不慰惬蜀部复大治转运使黄观以政迹闻赐诏加就改吏部侍郎命谢涛巡抚于蜀上遣涛谕公曰得卿在蜀朕不复有西顾之忧
　　毕文简公士安端方沈雅有清识所至以严正称然性谦退尝谓人曰仆仕宦无赫赫之誉但力自规检庶几寡过耳
　　开封府治京师陈文惠公尧佐以谓治烦之术任威以击强尽察以防奸譬于激水而欲其澄也故陈文惠为政一以诚信每岁正月夜放灯则悉籍恶少年禁锢之公召谕曰尹以恶人待汝汝安得为善吾以善人待汝汝忍为恶耶因尽纵之凡五夜无一人犯法者【神道碑】
　　吕正献公公着为郡率五鼓起秉烛视案牍黎明出防决民讼退就便坐宴居如斋宾寮至者毋拘时以故郡无留事而下情通凡典六郡以为常后虽年髙贵重不少替单陋邦也公以恺悌为政不严而肃转运司辇乳香万斤配卖郡中公停之郡库虽符檄督迫竟不为强配
　　諌议刘公安世初登第与二同年谒李若谷叅政三人同起身请教李曰若谷自守官以来尝持四字曰勤谨和缓其间一后生应声曰勤谨和既闻命矣缓之一字某所未闻李正色曰何尝教贤缓不及事来且道世间甚事不因忙后错了
　　谏议刘公安世尝谓予言当官处事须权轻重务合道理毋使偏重可也夫是之谓中因言元祐间尝谒见冯当世宣徽当世言熙宁初与陈叔吕宝臣同任枢宻叔聪明少比遇事之来迎刃而解而吕宝臣尤善秤停事每事之来必秤停轻重令得所而后已也事经宝臣处者人情事理无不允当器之因极言秤停二字最吾辈当今所宜致力不可不详思熟讲也宝臣即惠穆公也
　　马永卿问立身仕宦之道于元城先生问家属毕曰贤俸禄薄当量入以为出仆复问请益先生曰汉书云吏以法令为师有暇可看条贯又不独可以治人亦可以保身仆归检汉书前语出薛宣传先生之意以仆初出场屋行己或犯法且为吏所欺故有此言
　　曽子固巩所至出教事应下县责其属度缓急与之期期未尽不复移书督趣期尽不报按其罪期与事不相当听县自言别与之期而按与期者即有所追逮州不遣人至县县毋遣人呼其门县初未甚听公小则罚典吏大则并劾县官于是莫敢慢事皆先期而集民不知扰所省文移数十倍事在州者督察勾稽皆有程式分任僚属因能而使公总揽纲条责成而已盖公所领州多号难治及公为之令行禁止吏莫敢不自尽政巨细毕举庭无留事囹圄屡空人徒见公朝夕视事数刻而罢若无所用心者不知其所操者约且要而聪明威信足以济之故不劳而治也吏民初或惮公严已而皆安其政既去久而弥思之
　　御史中丞彭公思永为政本仁惠吏民爱之如父母惟不喜矫情悦众己取誉常曰牢笼之事吾所不为居宪府多所论奏未尝以语人或疵其少言惟谢之终不自辩每谓人曰吾不为他学但幼即学平心以待物耳
　　王质通判苏州州守黄宗旦得盗销铸者百余人以托质质曰事发无迹何从得之宗旦曰吾以术阴钩出之公愀然曰仁者之政以术钩人寘之死而又喜乎宗旦慙服悉缓出其狱始大称公曰君子也
　　范忠宣公知齐州齐为山东剧郡屠贩劫盗无虚日人或勉公曰公为政素寛然齐民凶悍性好剽劫以严治之犹不能戢若一以寛恐不胜其治矣公曰寛出于性若强以猛治则不能持久猛而不久以治凶民取玩之道也齐有两司理院囚繋常满多屠贩盗窃而督赏者公曰此何不责保在外使之输纳耶通判州事起白公曰非不知此第以此辈凶暴释之不旋踵复紊官司矣公曰终当如何曰往往待其自以疾毙于狱中是亦与民除害耳公蹙然曰法不当死而在位者以情杀之岂理耶遂尽呼出立于庭下戒饬之曰尔辈为恶不悛在位者不欲释汝惧为良民害复紊官司也汝等若能悔过自新我欲释汝皆叩头曰敢不佩服教令遂释之欢呼而出转相告语是岁犯法者减旧岁之半
　　范忠宣公知襄城县襄城之民不事蚕织鲜有植桑者公患之因民之有罪而情轻者使植桑于家多寡随其罪之轻重后按其所植荣茂与除罪自此人得其利公去民怀之不至今号为著作林著作公宰县时官也
　　邵伯温初入仕侍讲先生曰凡作官虽所部公吏有罪必立案而后决或出于私怒比具案怒亦散不至仓卒伤人每决人有未经杖责者宜谨之恐其或有所立伯温终身行之
　　昔钱尚书遹为洪州职官缘事过鄱阳见彭器资值月朔有衣冠数十辈来见彭公设拜各人进问起居而退钱在书斋中窥见甚讶之因问公此辈何人公曰皆乡里后进子弟也钱曰今它处后进必居于位或与先生并行何以有此公曰昔范希文自京尹谪守是邦其为政以名教厚俗敦尚风义为先州人仰慕咸倾向之遂以成俗故至今为尊长者以父兄自处而不辞后进以子弟自任而不敢忽久之不变也此大贤临政之效可以为法
　　晁文元公逈尝言歴官临事未尝挟情害人危人售进保全固护如免髪肤之伤
　　张无垢云快意事孰不喜为往往事过不能无悔者于他人有甚不快存焉岂得不动于心君子所以隐忍详复不敢轻易者欲彼此两得也
　　又或问当官临事如何先生曰切戒躁急躁急则先自处不暇何暇治事加以猾吏奸民窥伺机便以成其利非特害人于己甚害
　　吕舍人本中云忍之一事众妙之门当官处事尤是先务若能清勤之外更行一忍何事不办书曰必有忍其乃有济此处事之本也谚有之曰忍事敌灾星少陵诗云忍过事堪喜此皆切于事理为世大法非空言也王沂公曽尝説吃得三斗酽醋方做得宰相盖言忍受得事也【辨志录】韩魏公语録曰欲成大节不免小忍【语录】人有忿争者和靖尹公曰莫大之祸起于须防之不忍不可不谨【和靖语録】
　　赵忠简公鼎之在越也惟以束吏恤民为务每言不束吏虽善政不能行盖除害然后可以兴利易之豫利建侯行师谓建侯行师乃所以致豫解公用射隼于髙墉之上谓射隼而去小人乃所以致解鼎之学得于易者如此至是奸猾屏息又场务利入之源不令侵耗财赋遂足
　　前辈言莅官处事三莫之説事来莫放事去莫追事多莫怕
　　当官处事务合人情忠恕违道不逺未有舍此二字而能有济者前辈当官处事常思有恩以及人而以方便为上如差科之行既不能免即就其间求所以便民省力者不使搔扰重为民害其益多矣【谷志古清修集】
　　龙图梅公摰景祐初以殿中丞出知昭州尝着瘴説云仕有五瘴急催暴敛剥下奉上此租赋之瘴也深文以逞良恶不白此刑狱之瘴也昬辰酣宴弛废王事此饮食之瘴也侵牟民利以实私储此货财之瘴也盛拣姬妾以娱声色此帷簿之瘴也有一于此民怨神怒安者必疾疾者必殒虽在毂下亦不可免何但逺方而已仕者或不自知乃归咎之土瘴不亦缪乎其后邹道乡志全元符中谪昭因其説以为诗
　　镇静
　　国初赵普为相于防事坐屏后置二大瓮凡有人投利害文字皆置中满即焚之通衢
　　李沆常言居重位实无补万分唯中外所陈利害一切报罢之唯此少以报国尔朝廷防制纎悉备具或徇所陈请施行一事即所伤多矣元城先生论本朝名相最得大臣体者惟李沆一人正谓此也且祖宗之时经变多矣故所立法度极是稳便正如老医看病极多故用药不至孟浪杀人且其法度不无少害但利多耳后人不知遂欲轻改此其害所以纷纷也
　　曹玮久在秦州累章求代真宗问王旦谁可代玮者旦荐枢宻直学士李及上即以及知秦州众议皆谓及虽谨厚有行检非守边之才不足以继玮杨亿以众言吿旦旦不答及至秦州将吏心亦轻之防有屯驻禁军白昼掣妇人银钗于市中吏执以闻及方坐观书召之使前略加诘问其人服罪及不复下吏亟命斩之复观书如故将吏皆惊服不日声誉达于京师亿闻之复见旦而具道其事且曰向者相公初用及外廷之议皆恐及不胜其任今及材器乃如此信乎相公知人之明也旦笑曰外廷之议何其易得也夫以禁军戌边白昼为盗于市主将斩之事之常也乌足以为异政乎旦之用及者其意非为此也夫以曹玮知秦州七年羌人詟服边境之事玮处之已尽其宜矣使他人往必矜其聪明多所变置败坏玮之成绩旦所以用及者但以及重厚必能谨守玮之规模而已矣亿由是益服旦之识度
　　胡文恭公宿天资谨静当大任尤顾惜大体而羣臣方建利害多更张庶事以革弊公独厌之曰变法古人所难不务守祖宗成法而徒纷纷无益于治也又以谓契丹与中国通好六十余年自古未有也善防外患者谨为备而已今三边武备多弛牧马着虚名于籍可乘而战者百无一二又谓沧州宜分为一路以御敌此今急务也若其界上交侵小故乃城寨主吏之职朝廷宜守祖宗之约不宜争小利而隳大信深戒边臣生事以为功在位六年其议论类皆如此
