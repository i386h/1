<!-- { "loadSidebar": true } -->
贤弈编     明 刘元卿

    余性拙，不晓博弈。客至第相与对坐，又不善劝酒，客或欠伸苦之。因饱食之暇，辑古今人言行可为法戒者，粗作区目。客至焚香拭几，取书读一二品，以代奕棋云尔。读者因有所触动，岂独曰犹贤乎已。类凡十有六。盖余尝从田墅间，闻诸长老谭宣正成弘间民物殷盛，闾阎熙熙，由时一二元宰哲臣，器局宏深，质行方正。故里风朴略，古意盎然。今民舍无不有愁叹声。而尚习日侈，则士节之不立。士节之不立，则器不足居之。总其本原暗於学。斯所繇不能行古之道也与。逑怀古第一，次廉淡，次德器，次方正，继之以证学。学明而论修矣，故叙伦次之。而家正矣，故家闲次之。家闲则官政立，官政立则仁泽远，仁泽远则干局宏。故次官政、广仁、干局。孰质不才，孰心不仁，有其蔽之，政乃弗违。斯孔子所由得之。不得曰。有命乎，受之以达命。维仙暨佛，蝉脱尘埃，富贵浮云，所谓礼失而求之野者，受之以仙释。岂惟仙释，夫物则亦有然，明於庶物，君子存之。抑人有言，道在糠秕，是以或罕譬而喻。醒于指陈，或前言戏之。庄於法语，或曲引轮回。威於斧钺。故复逑观物、逑警喻，逑应谐，而以志怪终焉。
     癸巳端阳，安福刘元卿书于章南馆之处仁堂
    ●卷一
    ◎怀古
    王沂公状元及第，还青州故郡，府帅命父老妓乐迎之近郊，公乃易服乘小骑由他门入。遽谒守，守惊曰：已遣人郊迎，何便抵此？公曰：不才幸忝科第，岂敢烦太守致迓，是重其过也。故变姓名诳迎者尔。守叹曰：君所谓真状元矣！
    朱文公与庆国卓夫人书云：闻尊意欲为五哥经营干官差遣，某窃以为不可。人家子弟，生长富贵，本不知艰难。一旦仕宦，便为此官，无不傲慢纵恣，触事懵然。愚意营一稍在人下执事，吃人打骂差遣，乃所以成就之。
    杨东山言某筮仕为零陵簿，太守赵谧，丞相元镇子也。初参时，客将传言待众官退请主簿。客退，赵具冠裳端立堂上，凡再请，某不动，三请某解其意，遂趋，一揖上阶，禀叙礼数既毕，一揖径入，更不延坐。某退而抑郁几成疾，以书白诚斋，欲弃官归。诚斋报曰，此乃教诲吾子也，他日得力处当在此。某意犹未平，后涉历稍深，方知此公善教人，尚有前辈典刑。
    钱文僖留守西京，有郭延卿居水南葺幽亭花，足迹不及城市，时年八十余。一日文僖率僚属往游，去其居一里外，即屏骑从，徒步访之。延卿タ然笑曰：陋居罕有过从，所接之人亦无若数君者，老夫甚惬，愿少留，对花小酌。遂进陶尊果蔌。文僖爱其野逸，为引满不辞。既而吏报申牌府史牙兵列庭中，延卿徐曰：公等何官？而从吏之多也。尹洙指而告曰：留守相公也。延卿笑曰：不图相国肯顾野人。相与大笑，又曰：尚能饮否？文僖タ然从之。又数杯，礼数杯盘无少加於前，而谈笑自若。日入辞去，延卿送之门，顾曰：老病不能造谢，希勿讶也。文僖登车茫然自失，因称叹累日。
    周益公藏欧阳公家书一幅纸斜封，乃冷寿光牒。其词云：具位某，猪肉一斤，右伏蒙颁赐领外，无任感激。谨具牒谢，年月日位某牒。盖改牒为状，自元丰始，日趋於谀矣！且前辈交际，其馈止於如此，未尝见其丰侈也。
    魏山云，古人称字者最不轻，仪礼子孙於祖祢皆称字。孔门诸子多称仲尼，子思孙也，孟子子思弟子也，亦称仲尼。游夏之门人皆字其师，汉初惟子房一人得称字。世有字其叔父字其诸祖者，近世犹有后学呼退之儿童诵君实之类。今惟平交乃称字，稍尊贵者便不敢以字称之，与古异矣。
    今人饮馔，务尚丰腆，一筵之设，水陆毕具，宾客入口无几。堆盘累碟，深杯大瓢，祗以厌饫诸仆从耳，不知此何益也。宋司马温公言其先公为郡牧判官时，客至未尝不置酒，或三行，或五行，不过七行。酒沽於市，果止梨栗枣柿，ゾ止脯醢菜羹。器用瓷漆，当时士大夫皆然，人不相非也。会数而礼勤，物薄而情厚。近日士夫家酒非内法，果非远方珍异，食非多品，器皿非满案，不敢会宾友，常数日营聚，然后敢发书。即不然人争非之，以为鄙吝，故不随俗奢靡者鲜矣。风俗颓弊如是，居位者虽不能禁，忍肋之乎？公之在洛也，文潞公范忠宣公相约为真率会，脱粟一饭，酒数行，过从不闲一日。今人盍少思此事，惜福养财不细。
    杨文贞公士奇，以元宰归省，过湖中邂逅一张参政者，风驶舟上下，则各举手一笑竟别。抵维杨郡，守令先日候无耗，翊日舟至，守令竟不相闻。过去访友人，则相与联寝语达旦，自常禀外无别供，乡人得以只鸡束薪相辞受。其简易如此。
    赵司成永号类庵，京师人。一日过鲁学士铎邸，鲁公曰：公何之？司成曰：忆今日为西涯先生诞辰，将往寿也。鲁公曰：吾当与公偕，公以何为贽？司成曰：帕二方也。鲁公曰：吾贽亦应如之。入启笥，索帕无有，踌躇良久，忆里中曾馈有枯鱼，令家人取之。家人报以食仅存其半，鲁公度家无他物，即以其半戴与赵公俱往公所称祝。公烹鱼沽酒，以饮二公欢甚，即事倡和而罢。
    刘忠宣公大夏，自户部侍郎予告归，构草堂於先垄之次，读书其中，作东山赋以见志。平生不为人通私书请托，藩臬守令往造者不谒谢。薄田仅足供衣食，里邻或肆侵夺，任弗与争。公言财货须农务服贾，凡力得者获用，其易致之物，终非己有。子孙亲之亦不甚惜，况官货悖入者乎？后起大司马归，仍居草堂，再著《东山后赋》。戴笠乘驴，往来山水间。
    章文懿公懋，尝谓门人董遵曰：待客之礼，当存古意，今人多以酒食相尚非也。闻薛文清公居家留客，止用一鸡黍，盛以瓦器，酒三行，就饭而罢。又魏文靖公居家，客至必留饭，止一肉一菜。虽不之公府，必回访舟次，有所相遗，必答礼，不虚受人惠。此二公可法云。
    大宰渔石唐公致政家居时，出入惟徒步。有陈大参良谟者说之曰：翁官居八座，年迈七旬，故天下大老也。孔子曰：吾从大夫之后，不可徒行。翁学孔子者而顾欲过之耶！公曰：固然，第吾枫山先师致政归，祗是步行，未尝乘轿。侄朴庵公及竹简潘公俱守此礼，吾安敢违耶？吁浙有枫山，殆犹鲁有岱岳，其遗矩所留，诸公皆率履弗越如此。
    鲁文恪公铎，为举人时，属远行，遇雪雨泥泞，夜止旅舍宿，怜马卒寒苦，即令卧之衾下。因贼诗云：半破青衫弱稚儿，马前怎得浪驱驰。凡由父母皆言子，小异闾阎我谁。事在世情皆可笑，恩从吾幼未难推。泥涂还藉来朝力，伸缩相加莫漫疑。今富贵家子弟，鞭挞童仆，不知轻重，忍视骨肉疾苦。殆犹秦越，独何心哉？
    尚书韩公邦问，与阳明王先生父海日翁同辈，先生事之甚谨。一日冬至节，皆赴公所称贺，先生貂蝉朝服，乘马而趋。俄从人报韩尚书在后，先生亟下马，执笏立道左。韩公至，不下舆，第拱手曰：伯安行矣，予先往。遂行，先生俟其过乃上马。当是时韩公偃然以前辈自居，先生然不以伯爵自重。古道两足征云。
    甘泉湛先生九十余，过吉州，游青原山，东廓邹先生率同志友数百人走迎，且戒之曰：湛先生当兹高年，犹殷殷访友如此，即此可证其学矣。古云宪老不乞言，吾侪第应宪之，更不容出一语烦聒先生也。晨夕定省。食而执酱执肴，一遵古养老礼。维时先生年近七十矣。盖以湛先生为师王文成莫逆友，故事之谨如此。
    吴冢宰公琳，入吏部，寻以老乞致仕。既家居，上尝遣使察之。使者潜至公旁舍，见一农人坐小几拔秧布田，貌甚端，使者问曰：此有吴尚书家何在？公敛手对曰：琳是也。使还白状，上益重之，复召入为原官。
    耿文恪公裕官礼部尚书时，尝语人曰：吾暮自部归，经过三原王公之门，辄见其苍头市油，念吾自入仕，未尝市油，心窃愧也。朝士尝言王公子自三原来京省公，自雇一骡，毫不干有司。一女适宋监生，止乘两人所舁肩与。其朴如此。
    屠襄惠公氵庸，致政归，营第宅，前为妪败屋，二楹，适当门，使从容譬说欲券之。妪曰：此吾死所也，鬻则须徙，老寡将安归乎！公曰：今鬻而不即徙，但去败屋而更新之可尔？妪曰：如是幸甚。公乃出柴薪二锭付其子。久之妪告公曰：赖公之赐，今已立业娶妇，择日当徙矣。公曰：妪幸得所，其如去旧邻何。款以饭食，为之惆怅而遣之。鄞洞云张翁，是尚书文定公邦奇父，公为学宪时，厅事仅二楹，旁一楹故是叔所居，叔有宿逋求售，公倍价得之。告于翁，翁问价知其倍也甚悦。已忽潸然泪下，公讶问故，叹曰：吾想异日更<并力>，撤彼旧居，其夫妇何以为情？公为恻然，欲取券还之。翁曰毋，计其银已偿人矣，可若何？公言当并其价不取，翁始タ然。王端毅公怒家居时，见子侄易邻居为业，公呼而让曰：是世与我比居者，何忍令其远去？乃召之各还居，给以原券不问价。按昔赵清献所居甚隘，子侄以厚赀易邻居，公不乐曰：此翁三世为邻，忍弃之乎？命亟还之，并其直不取。苏长公买阳羡田，闻田主妪泣而还券，事亦类此。
    许襄毅公进，成化中以御史起复上京，惟乘马。其配高夫人素病眩晕，不能御车，亦骑而从，竟不索轿。时仲子司徒诰方在襁褓，叔子少傅赞在妊，而司马论则其季也。三子既皆登上卿，诸子姓列大夫牧守郎官者以十数人，皆推公之能让福云。
    方司徒公钝，当分宜柄国时，宠赂滋章，天下士宦靡然顾化，公独峻馈遗。其人或言此具薄俸，非取诸民者。公曰：汝俸几何？奈何推以遗我，汝不能其官，我不能为汝庇，遗我何为？或复曲为词曰：此书一帙耳。公又曰：余自入仕，所习惟一《大明律》，何暇读他书，竟不受。有郎差临清者，谆谆诲之曰：往闻荐绅过此者，必具丰饩华燕，今民穷极矣，如此皆膏脂，非尔我所籍以奉人面皮者。召同乡中士绅饮，序以齿列，不论官。座中常有进士以齿加于京堂上者，具尝恶草，而情固款洽也。尝讯诸进士曰：汝辈几人一寓，几人一隶，大都所言皆前辈时事，时套若勿闻已。
