<!-- { "loadSidebar": true } -->
    谢良佐上蔡人，初及第时，岁前梦入内庭，不见神宗，而太子涕泣。及释褐时，上晏驾，哲宗即位。尝云：如此等事，直不把来草草看却，万事真实有命，人力计较不得。吾平生未尝干人，在书局亦不谒执政。
    廖德明朱文公高第也，少时梦怀刺候谒庙庑下，谒者索刺，出诸袖，乃宣教郎廖某，遂觉。后登第改秩，以宣教郎宰闽，请迓者及门，思前梦，恐官止此，不欲行。亲友相勉，为质之文公，文公因指案上物曰：人与器物不同，如笔止能为笔，剑不能为琴，故其成毁久速有一定之数。人则不然，固有朝为跖而暮为舜者，其吉凶祸福亦随之而变，难以一定言。今子赴官，但当充广德性，力行好事，前梦不足芥蒂。德明官至正郎。
    张永德阳曲人。初周大祖后柴氏本唐庄宗之嫔御，庄宗没，明宗遣归其家。数日有一人过其门，弊衣不蔽体，柴见而异之，曰必嫁是，即郭威也。柴资以金帛，使事智远，授供奉官。将兵征淮南，过宋州，市人聚观，有女子从群众中呼曰：此吾父。郭威使前问之，信其女也，相持而泣。女曰：我已有夫矣。召视之曰：汝何得有贵人为婿？乃俱挈之军中，奏补供奉官，即永德也。未几，威篡汉为周，大祖除永德驸马都尉，妻晋国公主。永德居睢阳时，比邻有书生卧疾疗之，获痊来谢，因辞去曰：后当见淮上。周世宗用兵寿春，永德从之，见一僧乃昔书生也，谓永德曰：若见二属猪人，善事之，当保五十年富贵。时宋祖为周点检，永德问其年生于亥，见大宗问其年亦生于亥。永德皆倾身事之。宋祖即位，授武胜军节度。太平兴国中拜左卫上将军。真宗时封卫国公。
    正统中祭酒以赃，罢，西杨先生与古廉李先生对弈，因叹祭酒缺员，难得振作者。古廉答云，不可谓无人。明日有旨，古廉为祭酒，初古廉与陈敬宗在翰林，袁柳庄尝曳二人并列曰：二公他日功名相埒。时陈公仪貌魁梧，而古廉颇短小，闻者未之信。后陈公以方严肃下，古廉以忠恕得士，声望耸然。柳庄之术验矣。
    正德中锦衣指挥杨玉，附逆瑾势害人，瑾败玉伏诛，家口没入为奴。有爱妾携少女逃民间得免，此女长甚美丽，妾鉴前祸誓不婚，京师权贵家李白洲都宪荫子纳之。后宁庶人干纪，李坐宁党被法，此女入浣衣局，噫，有数焉，无所逃已。韩琦知泰州时，卧疾数日，忽梦以手捧天者。再其后事英宗于藩邸，冀神宗以为东宫。
    曾崇范妻，凡许嫁其夫辄死。一夕梦曰：田头有鹿迹，田尾有日灸，乃汝夫也。后嫁乃悟其梦。
    正统丙辰状元周旋，温州永嘉人，初阁老预定第一甲三人。候读卷时问同在内诸公云，周旋仪貌何如，或以丰美对，阁老喜。及传胪不类所闻，盖丰美者严州周，听之不真而误对耳。天顺庚辰曹钦反，连捕其党宁波马益甚急，一星士冯益就逮亦弃市。盖二人皆宁波人，且同名，故有此误。乃知人之祸福真有命也。
    ●卷三
    ◎仙释
    昔吕纯阳受学于云房钟子，钟子故为诸幻景历试之，吕不动，云房子犹未即授也。一日，吕子涕泣请曰：弟子从先生游，三纪于兹，诸难备尝矣。乃师竟秘不授，将某非其人耶？钟子曰：余视子履似亦可语，顾功行未累也。吕曰：何修而功行乃累？钟子曰：须金百万，博济于世始得。吕曰：弟子{宀娄}人，何从办此？钟子曰：毋，余有丹药在，此可化铜铁为金，即百万可立致。子弟怀此博施人人，慎勿泄也。吕子喜，受丹药戒行间复请曰：是金卒当变不？钟子曰：须三千岁后还本质也。吕子曰：如此则误三千岁后人矣，功行之谓何，吾宁不仙也，请辞。钟子悦曰：善哉善哉，即此一念万年。矣长生久视，道在是也。吕子豁然悟，鬯然怿已，蹶然起曰：师道易易若是，此人人可与能者，奈何难传之。吾将广师指普度世迷可乎？云房子曰可，汝试为之。于是吕子历荆岳，浮湘逾济，悉以所得指授人人。计所度者无虑数千，人人咸喜得道，相矢终身依焉。吕子亟归告成于师，师曰：诚如是，汝功伟矣。更试之若何？吕子乃始化身为极贫苦状，操瓢披衲而行乞于诸所度者之门，是数千人者，十去二三。已又化身为横遭仇诬械系俘囚而过诸所度者之门，则数千人者，十去六七已。已又化身为重罹疾灭累累骨立而过诸所度者之门，则数千人者，一旦去之尽。吕子失意怅然而归，偃息河滨树下。云房子化身一叟，过而讯之，吕子语以故。叟曰：吾非若等比，时老且衰，百念俱厌，自矢可身相许矣，愿依子终生可乎？吕喜悦得叟，即许诺，负之没河以归。至河中悟，识其为师，惊讶曰：嘻师惟度我，我惟度师耶。
    静宇游大夫问于罗子曰：养生家守中之诀如何？罗子曰：否否，内典谓凡人，自咽喉以下是为鬼窟，天与吾此心神，如此广大，如此高明，盖塞两问弥六合矣。奈何作此业障，拘囚于鬼窟中乎？大夫曰：然，则调息之术如何？罗子曰：否否，心和则气和，气和则形和，息安用调。大夫曰：吾人寓形宇内，万感纷交，何修而得心和？罗子曰：和妻子，宜兄弟，顺父母，心斯和矣。耿先生闻之，跫然叹赏曰：此玄宗正诀也，不独伯阳皈心，释迦合掌，即尼父复生，当首肯矣。爰识此以醒世之迷于玄修者。
    志公欲坚武帝心，请出囚持杯水验之。帝如其言，召囚应死者二十辈，各置水满器，令戴之周行于庭曰：水不溢贷尔死。于是作乐喧之，久之杯水如故。问之曰：若闻乐作乎？皆曰不闻也。志公曰：彼畏死，故惟知水，不知乐也。求道亦当尔，马祖曰，真如有变易，岂不闻善知识能回三毒为三昧，净戒能回六贼为六神，回烦恼作菩提，回舞明为大智。
    薛简问曹六祖曰：愿指示心要，令得明道。祖曰：道无明暗。简曰：明喻智慧，暗况烦恼，倘不以智慧照破烦恼，生死凭何出离？祖曰：若以智慧照破烦恼者，此是二乘小机，明与无明，其性无二。无二之性，即是实性。实性在凡不减，在圣不增，住烦恼而不乱，居禅定而不寂。性相如如，名之为道。
    中丞卢航与圆通拥炉次，公问诸家因缘不劳拈出直截一句，请师指示。通厉声曰：看火！公急拨衣，忽大悟谢曰：灼然佛法无多子。通大喝曰：放下著！
    莫尚书少虚，因官西蜀，谒南堂静师咨决心。南堂使其向好处提撕，适如厕，俄闻秽气，以手掩鼻。遂有省，即呈以偈曰：从来姿韵爱风流，哭笑时人向外求。万别千差无觅处，得来元在鼻尖头。南堂答曰：一法才通法法周，纵横妙用更何求。青蛇出匣魔军伏，碧眼胡僧笑点头。
    龙图王观复留昭觉日，闻开静板声有省，问南堂曰：某有个见处，才被人问却，问口不得，过在甚处？南堂曰：过在有个见处。因问韩旆几时到任，公曰去年八月四日。曰自按察几时离衙，公曰前月二十日。曰为何道开口不得，公乃契悟。庆历中士大夫多修佛学，往往为偈颂以发明禅理，司马温公为解禅偈六篇云，文中子以佛为西方圣人，信如文中之言，则佛之心可知矣。今之言禅者，好为隐语以相迷，大言以相胜，使学之者怅怅然益入于迷妄。故予广文中子之言而解之，作解禅偈六首，若其果然，虽中国可行，何必西方。若其不然，则非予之所知也。偈曰：忿怒如烈火，利欲如锋。终朝长戚戚，是名阿鼻狱。颜回安陋巷，孟轲安自然。富贵如浮云，是名极乐国。孝悌通神明，忠信行蛮貊。积善来百祥，是名作因果。仁人之安宅，义人之正路。行之诚且久，是名不坏身。道德修一身，功德被万物。为贤为大圣，是名菩萨佛。言为百世师，行为天下法。久久不可掩，是名光明藏。当时称其精理。
    济南监镇宋保国出观荆公华严解，东坡曰华严有八十一卷，今独其一何也？保国云：公言此佛语，至深妙，他皆菩萨语耳。东坡曰：予于藏经中，取佛语数句，杂菩萨语中，取菩萨语数句杂佛语中，子能识其是非乎？曰不能也。东坡曰：予昔在歧下，闻河阳猪肉甚美，使人往市之，使者醉，猪夜逸去，贸他猪以偿。客皆大诧，以为非他产所及。既而事败，客皆惭。公荆公之猪未败耳。若一念清净，墙壁瓦砾皆说无上妙法，而云佛语深妙，菩萨不及，岂非梦中语耶？
    黄龙寺晦堂老子，当问山谷以吾无隐乎尔之义，山谷诠释再三，晦堂终不然其说。时暑退凉生，秋香满院，晦因问曰：木樨香乎？山谷曰闻。晦堂曰：吾无隐乎尔。山谷乃服。
    韩侍郎宗古以书问晦堂曰：昔闻和尚开悟，旷然无疑。但无始以来，烦恼习气末能顿尽。晦堂答曰：心外无剩法，不知烦恼习气是何物，而欲尽之。从上以来，但有言说，乃是随病设药。若定有习气可治，譬如灵龟曳尾于途，拂迹迹生，可谓将心用心。转见病深，苟明达心外无法，法外无心，心法既无，更欲教谁顿尽耶？
    宋孝宗召雪实寺禅师宝印入对选德殿，问曰：三教圣人本同一理，但所立门户不同。孔子以中庸设教耳。印曰：非中庸何以安立世间？故法华曰：治世语言，资生业等，皆与实相不相违背。华严曰：不坏世间相，而成出世问法。帝曰：今士大夫学孔子者多，只工文字语言，不见夫子之道，不识夫子之心。惟释氏不立文字，直指心源，顿命悟入，不乱于死生，此为殊胜。印曰：非独今世学者不见夫子之心，当时颜子号为具体，尽平生力量，只道得个瞻之在前，忽焉在后，如有所立卓尔，竟捉摸未着。而圣人分明八字打开，向诸弟子曰，二三子以我为隐乎。吾无隐乎尔，吾无行而不与二三子，是丘也。以此观之，圣人未尝回辟诸弟子，诸弟子自错过了。昔张商英曰：吾学佛然后知儒。此言实为至当。帝曰：庄老何如人？印曰：是佛法中小乘声闻以下人。盖小乘厌身如桎梏，弃智如杂毒，化火焚身，入无为界。即庄子所谓形固可使如槁木，心固可使如死灰。若大乘人则不然，度众生尽，方证菩提。正伊尹所谓予天民之先觉者也。予将以斯道觉斯民也。一夫不被其泽，若已推而内之沟中。帝大悦。
    有僧居尝诵经不辍，其徒游方参悟，归思度其师。一日指棂间蝇曰：咄汝！不向寥廓奋飞，而日日汩汩然钻此故纸，安得出头？其师乃有省。
