<!-- { "loadSidebar": true } -->
    有鸷曰鹘者，穴于长安荐福浮图，浮图之人室宇于其下者伺之甚熟，曰：冬日之夕，是鹘也必取鸟之盈握者完而致之，以焕其爪掌，左右而易之，旦则执而上浮图之上焉纵之。延其首以望，极其所如往，必背而去，苟东矣。则是日不东逐，南北亦然。
    王夔齐公礻真通判夔州时，石和尚流劫入夔。同知王受牒捕贼，性险猾，故托疾不敢出。公忿忿面数之，即日勒民兵与贼战。公陷围中，贼欲降之，公大奋骂，贼怒断其喉，自死所至府三百余里。马奔归，毛鬣尽赤，众始骇公已死。家人尽售行李与马为资归其丧，王得马不偿直。夜半马哀鸣特异，王命秣者加豆不为止，自起视枥，马骤前齿其项，王仆地不省，翌日呕血数升死。成化间一富商寓京师齐化门寺中，僧见其挟有重赀，约众徒先杀其二仆，遂杀商置坎中，而以二仆尸压其上。俄有贵官游赏过寺，寺犬嗷嗷不已。官疑之，命人随犬所至。犬至坎所伏地悲嗥，官使人发现之，尸见矣。起尸而下有呻吟之声，乃商人复苏。也以汤灌之，少顷能言，白其事，尽捕僧置之法。
    程伯淳游山，山僧云，晏元献南来，猕猴满野，戏为一绝云：闻说猕猴性颇灵，相车来便满山迎。鞭赢到此何曾见，始觉毛虫亦世情。
    离阿含经有龟被野干所包，藏六而不出。野干怒而舍去，佛告诸比丘，当如龟藏六，自藏六根，魔不得便。
    东都有人养鹦鹉，以其慧甚施于僧。僧教之能诵经，往往架上不言不动。问其故，对曰：身心俱不动，为求无上道。及其死，焚之有舍利。
    志公斑鸠偈曰：人道斑鸠拙，我道斑鸠巧。一根两根柴，便是家缘了。
    瀛之水上有二鸟，一类鹄色正苍而喙长，凝立水际不动，鱼过其下则取之。终日无鱼，终不易地。其名曰信天缘。一类鹜，奔走水上，不问水腐泥沙，必唼唼然必尽索之而后已，无一息少休。其名曰谩画。信天缘若无能者，乃与谩画均度一日无饥色。视谩画加壮大，然则人之一饮一啄，莫非前定，视二物为何如哉！
    ◎警喻
    昔有十家之邻，皆荒其百亩，日惟转籴于市，以瞻朝夕。邻家之农劝之曰：曷若力耕，可积而富乎。其二人听之，舍籴而田。八家之人竞相非沮曰：吾安得待秋而食。其一人力田不顾，卒成富家。一人惑其言，复弃田而籴，竟贫馁终身。
    生而眇者不识日，问之有目者，或告之曰：日之状如铜，扣而得其声。他日闻钟以为日也。或告之曰：日之光如烛，扪烛而得其形。他日揣龠以为日也。日之与钟龠亦远矣，而眇者不知其异，以其未尝见而求之人也。
    楚人有习操舟者，其始折旋疾徐，惟舟师之是听。于是小试洲渚之间，所向莫不如意。遂以为尽操舟之术，遽谢舟师，椎鼓径进，亟犯大险。乃四顾胆落，坠桨朱柁。然则召今日之危者，岂非前日之幸乎？
    昔楚人有宿于其友之家者，其仆窃友人之履以归。楚人不知也，适使其仆市履于肆，仆私其直而以窃履进，楚人不知也。他日友人见其履在楚人足，而心骇曰：吾固疑之，果然窃吾履。遂与之绝。逾年而事暴，友人踵楚人之门悔谢曰：请为友如初。
    枭逢鸣鸠，鸠曰子将安之？枭曰我将东徙。鸠曰何故？枭曰乡人恶我鸣，以故东徙。鸠曰子能更鸣可矣，不能更鸣，虽东徙亦不免于人之恶也。
    海鱼有吐黑水上庇其身而游者，人因黑而渔之，嘻扃锁固。盗贼喜，用明者蔽，善敌者死。
    东南有荆山之麝脐焉，荆山有遂麝者，麝急则抉其脐投诸莽，逐者趋焉，麝因得以逸。令尹子文闻之曰：是兽也而人有弗如之者，以贿亡其身及其家，何其智之不如麝耶！
    今夫富人，必居四通五达之都，使其财布出于天下，然后可以收天下之利。有小丈夫者，得一金椟而藏诸家，拒户而守之。呜呼！是求不失也，非求富也。大盗至，劫而取之。又焉知其果不失也。
    宗呆论禅云，譬如人载一车兵器，弄了一件，又取出一件来弄，便不是杀人手段。我则只有寸铁，便可杀人，朱文公亦喜其说。盖自吾儒言之，若子贡之多闻，弄一车兵器者也。曾子之守约，寸铁杀人者也。
    瓠里子自吴归粤，相国使人送之曰，使自择官舟以渡。送者未至，于是舟泊于浒者以千数。瓠里子欲择之而不能识，送者至问之曰：舟若是多也，恶乎择。对曰：甚易也，但视其敝蓬拆橹破风者，即官舟也。从而得之，瓠里子仰天叹曰：今之治政，其亦以民为官民欤，则爱之者鲜矣。宜其敝也。
    宓子贱为单父宰，过于阳画曰：子亦有以送仆乎？阳画曰：五有钓道二焉，请以送子。夫极纶错饵，迎而吸之者，阳桥也，其为鱼薄而不美。若存若亡，若食若不食者，鲂也，其为鱼也博而厚味。宓子贱曰善。于是未至单父，冠盖迎之者交于道。子贱曰：车驱之，车驱之！夫阳画之所谓阳桥者至矣。于是至单父，请其耆老尊贤者，而与之共治单父。
    猩猩兽之好酒者也，大麓之人，设以醴尊，陈之饮器，大小具列焉。织草为履，勾连相属也，而置之道旁。猩猩见则知其诱之也，又知设者之姓名，与其父母祖先，一一数而骂之。已而谓其朋曰，盍少尝之。慎毋多饮矣，相与取小器饮骂而去之。已而取差大者饮，又骂而去之。如是者数四，不胜其唇吻之甘。也遂大嚼而忘其醉，醉则群睨嬉笑，取草履着之。麓人追之相蹈藉而就絷，无一得免焉。其后来者亦然。夫猩猩智矣，恶其为诱也，而卒不免于死，贪为之也。
    蓝有青，而丝假之青于蓝。地有黄，而丝假之黄于地。蓝青地黄，犹可假也，仁义之事不可假乎哉。东海之鱼名曰鲽，比目而行，不相得不能达。北方有兽名曰娄，更食而更视，不相得不能饱。南方有鸟名曰鹣，比翼而飞，不相得不能举。西方有兽名曰蹶，前足鼠后足兔，得甘草必衔以遗蛩蛩距虚，其性非能蛩蛩距虚，将为假之故也。夫鸟兽鱼犹相假，而况万乘之主，而独不知假此天下英雄俊士与之为伍，则岂不病哉？故曰：以明扶明则升于天，以明扶暗则归于人。两瞽相扶，不伤墙木，不陷井阱，则其幸也。
    卫人迎新妇，妇上车问骖马谁马也，御曰借之。新妇谓仆曰，拊骖无笞服。车至门曰，灭灶将失火。入室见臼曰，徙之牖下，妨往来者。此三言者，皆至言也。然不免为笑者，早晚之时失也。
    邑丈人有之市而醉归者，黎丘之鬼效其子之状扶而道苦之。丈人归酒醒而诮其子曰：我醉，汝道苦我何故？子泣而触地曰：昔也往责于东邑，人可问也。其父信之曰：嘻是必夫奇鬼也。明旦之市而醉，其真子迎之。丈人望其真子拔剑而刺之，丈人智惑于似其子者而杀于真子。夫惑于似士者而失于士，此黎丘丈人之智也。
    宋人有嫁子者，告其子曰：嫁未必成也，有如出，不可不私藏，私藏而富，其于以复嫁易。其子听父之计，窃而藏之。若公知其盗也，逐而去之。其父不自非也，而反得其计。知为出藏财，而不知藏财所以出也。
    负版者，善负小虫也，行遇物辄持取，仰其首负之。背愈重，虽困剧不止也。其背甚涩，物积因不散，卒踬仆不能起。人或邻之，为去其负，在能行又持取如故，又好上高，极其力不已，至坠地死。今世之嗜取者，遇货不避，以厚其室。不知为己累也，惟恐其不积。及其怠而踬也，黜弃之，迁徙之，亦以病矣。苟能起，又不艾。日思高其位，大其禄，而贪取滋甚，以近于危坠。观前之死亡不知戒，虽其形魁然大者也，其名人也，而智则小虫也。亦足哀矣！
    临江之人畋得麋畜之，入门群犬垂涎，扬尾皆来，主人怒挞之。自是日抱就犬，习示之，使勿动。稍使与之戏，积久犬皆如人意。稍大，忘已之麋也，抵触偃仆益狎。犬畏主人与之俯仰甚善，然时啖其舌。三年麋出门，外犬在道甚众，走欲与为戏。外犬见而喜且怒，共杀食之。
    南岐在秦蜀山谷中，其水甘而不良，凡饮之者辄病瘿，故其地之民无一人无瘿者。及见外方人至，则群小妇人聚观而笑之曰：异哉人之颈也，焦而不吾类。外方人曰：尔之累然凸出于颈者，瘿病之也。不求善药去尔病，反以吾颈为焦耶。笑者曰：吾乡之人皆然，焉用去乎哉？终莫知其为丑。
    兽有猱，小而善缘利爪，虎首痒，辄使猱爬搔之不休成穴。虎殊快不觉也，猱徐取其脑啖之，而汰其余以奉虎曰：余偶有所获腥，不敢私，以献左右。虎曰：忠哉猱也，爱我而忘其口腹。啖已又弗觉也，久而虎脑空痛发，迹猱，猱则已走避高木。虎跳踉大吼乃死。世人谓邯郸挟瑟而倡者类之，于是乎宁独一倡哉。
    苏文忠曰：南方多没，人日与水居也。七岁而能涉，十岁而能浮，十五而能没矣。夫没者岂苟然哉？必将有得于水之道者。日与水居，则十五而得其道。生不识水，则虽壮见舟而畏之。故北方之勇者，问于没人，而得其所以没，以其言试之河，未有不溺者也。
    西邻母有好李，苦窥园者，设阱墙下，置粪秽其中。黠竖子呼类窃李，登垣陷阱间，秽及其衣领。犹仰首于其曹来来，此有佳李。其一人复坠，方发口，黠竖子遽掩其两唇。呼来来不已。俄一人又坠，二子相与诟病。黠竖子曰：假令三子者，有一人不坠阱中，其笑我终无已时。嗟嗟不善者之妒善人类如此，彼惟恐善人之笑之也。而为善者又奈何怀贪李之私，卒中于其所诱也哉。
    昔人有先世之庐，称穹广焉。不幸罹罪，偕其妻孥幽于犴狴，厥子长育园扉，罕睹天日。一日释罪复其故居，厥子犹以园扉为家，日促母以归。母曰是乃家也，子终忄匡惑。已而其父证之，然后肯信。又有富人子自童亡外，既长行乞过家而不识也。其父识之，引子复家，授以帑藏，退不敢当。已而其祖证之，然后肯从。若此者彼岂不欲有先世之室庐，慈父之帑藏哉？彼固无以夺习见之先入也。况夫理者，非可以形体求而证佐定也，又恶能回是非于先入哉？故难言也。
    隋田杨与郑法士俱以能画名，法士自知艺不如杨也，乃从杨求画本，杨不告之。一日，引法士至朝堂，指以宫阙衣冠人马车乘曰：此吾画本也，子知之乎？由是法士悟而艺进。唐韩干以貌马名入供奉，明皇诏令从陈闳受画法，干因奏臣自有师，陛下内厩飞黄照夜五方之乘，皆臣师也。帝然之，其后干画遂果逾闳。若田干二子，可谓能求其真者也。彼以似求似者，则益远矣。今之学者，虽曰求圣人之经，固已非其真，乃舍经而专求训语，则又求似其似之者矣，不尤远乎？
