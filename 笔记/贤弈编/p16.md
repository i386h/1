<!-- { "loadSidebar": true } -->
    国初科举，第一场问四书疑一道，五经义各一道。第二场论一道，诏诰章表内科一道。第三场策一道。犹循元制也。洪武甲子乡试，乙丑会试，初为小录以传。然惟列董事之官，试士之题，及中选者之等第籍贯经籍而已。其录前后虽有序，然犹未录士子之文以为程式也。次科戊辰，加刻程文，自后永为定式。但此后五科，其间命官列衔，或多随时不一。永乐以后，其制始一定而不更易矣。然永乐中各省乡试，犹有儒士主考品官同考者，其序文亦不拘篇数。景泰中序文禁称公考官，正用实授教官序为前后二篇，以两京为法也。然两京序文称臣，独与会试同云，按初场例出四书义三道。正统元年会试，出大学《论语》、《中庸》，而不及《孟子》。成化元年顺天府乡试，出论语二道，《孟子》一道，而不及《大学》、《中庸》。其后定《大学》、《中庸》内量出一道，《论语》、《孟子》各出一道，遂为例。
    古人写书尽用黄纸，故谓之黄卷。颜之推曰：读天下书未遍，不得妄下雌黄。雌黄与纸色类。故用之以灭误。今人用白纸，而好事者多用雌黄灭误，殊不相类。
    碑者施于墓则下棺，施于庙则系牲，古人因刻文其上。今揭大石镂文，士大夫皆题曰碑铭，何邪？
    南方之人谓水皆曰江，北方之人谓水皆曰河，随方言之便，而淮济之名不显。司马迁作河渠书，并四渎言之。子虚赋曰：下属江河，事已相乱，后人宜不能分别言之也。
    今俗人食三长月素，按释氏智论天帝释以大宝镜照四大神州，每月一移，察人善恶，正五九月照南瞻部州，唐人于此三月不行死刑，曰三长月。节镇因戒屠宰，不上官，是以天帝释为可欺也。妄诞可笑。
    吴薛综谓孙权曰：日南男女裸体，可谓虫豸。五代卢程骂任圜曰：尔何虫豸。按《尔雅》有足谓之虫，无足谓之豸。豸字合文介反，十二獬韵豸字不亦云虫无足。侯思止曰：獬豸但能触邪。按《说文》獬荐曾也，古者决讼令触不直，荐字合丈蟹反。然四纸韵荐字下亦注獬豸兽名，然则荐与豸义本玄通。若有獬字下虽文尔切，亦曾也。如止一字，纵丈蟹反，亦虫也。今人见御史旧有獬豸冠，单呼为豸，可笑。
    古人于图书书籍，皆有印记，云某人图书。今人遂以其印呼为图书。正犹碑记碑铭，本谓刻记铭于碑也，今遂以碑为文章之名，而莫之正矣。
    民间俗讳，各处有之，而吴中为甚。如舟行讳住讳翻，以箸为快儿，幡布为抹布，讳离散以梨为园果，伞为竖笠，讳狼籍以郎槌为兴歌，讳恼躁以谢灶为谢欢喜。此皆俚俗可笑处。今士大夫亦有犯俗称快儿者。
    敢当姓石，五代时人。刘知远为晋祖押衙，遣力士石敢当袖铁椎侍晋祖，与愍王义事，敢当斗死，杀愍王左右。今人家门外所立之石是也。
    古者后妃群妾进御于君所，当御者以银环进之，娠则以金环退之。进者著右手，退者著左手，即今之戒指。又云手记。
    缠足一事谓之妖，古无此，盖自妲己始。妲己乃雉精，足犹未双，故用裂帛缠之。后世习俗既久，以足小为美。
    轩辕黄帝周游，元妃累祖死于道，令次妃好嫫监护，因置方相以防夜，盖其始也，俗名验道神阡陌将军，又名为开路神。
    吏人称外郎者，古有中郎外郎，皆台省官，故僭拟以尊之。医人称郎中，镊工称待诏，木工称博士，师巫称大保，茶酒称院使皆然。此胡元名分不明之旧习也。国初有禁。
    钅巢钥云者，以其形如钥耳。今钅巢有圆身者，古制也。方身钅巢近世所为。唐人云：银钥收金钥合，误以开钅巢具为锁。开锁具自名钥匙，亦名锁匙。
    新举人朝见，著青衫不著褴衫者，闻始于宣庙，欲其异于岁贡生耳。及其下第送国子监，仍著褴衫。盖国学自有成规也，本朝政体度越前代者甚多，其大者数事。如前代公主寡再为择婿，今无之。前代中官被宠，与朝臣并任，有以功封公侯者。今中官有宠者赐袍带，有军功者增其禄食而已。前代重臣得自辟任下僚，今大臣有专擅选官之律。前代文庙圣贤皆用塑像，本朝初建国学，革去塑像，皆用木主。前代岳镇海渎皆有崇名美号，今止以山水本名称其神。郡县城隍及历代忠烈士，后世溢美之称，俱令革去。前代文武官皆得用官妓，今挟妓宿娼有禁，甚至罢职不叙。
    皇陵初建时，量度界限，将筑周垣。所司奏民家坟墓在，傍者当外徙。高皇云：此坟墓皆吾家旧邻里，不必外徙。至今坟在陵域者，春秋祭扫，听民出入无禁。于此可见帝王气象，包含偏覆，自异于寻常万万也。
    尚衣缝人云：上近体俱松江三礻布所制，本朝家法如此。大庙红纟宁丝拜ブ，立脚处乃红布，其品节又如此。今富贵家佻达子弟，乃有以纟宁丝绫缎为裤者，其暴殄过分，亦已甚矣。
    移文中字，有日用而不知所自，及因袭误用而未能正者。姑举一二：如查字音义与槎同，水中浮木也，今云查理查勘，有稽考之义。吊本伤也，愍也，今云吊卷吊册，有索取之义。票与同，本训急挨，今以为票帖。绰本训宽缓，今以为巡绰。盔本盂也，今以名铁胄。镯本钲也，今以名钏属。又如闸朝闸办课程，其义皆永晓，其亦始于方言也欤。价值为价值，足彀为足勾，斡运为挖运，此类尤多。甚者施之奏章，刻之榜文，此则承讹踵谬而未能正者也。
    佛本音弼，诗云：佛时仔肩，又音拂。礼记云：献鸟者拂其首。注云：拂不顺也，谓以翼戾之。禅本音擅，孟子曰：唐虞禅是已。自胡书入中国，佛始作符勿切。禅始音蝉，今人反以辅佛之佛禅受之禅圈科。非知书学者。
    侄本妻凡弟之女，古者诸侯之女嫁与诸侯，以娣侄从。《左传》云：侄其从姑是已。今人称兄弟之子为侄，不知误自何时。唐狄仁杰谏武后云：姑侄与母子孰亲，姑侄见于此，然犹称武姓之子为侄，对姑而言之耳。此字随俗称呼则可，若施之文，不若称从子族子之类之为愈也。
    书之同文，有天下者力能同之，言之同音，虽圣人在天子之位，势亦有所不能也。今天下音韵之谬者，除闽粤不足较已，如吴语黄王不辨，北人每笑之，殊不知北人音韵不正者尤多。如京师人以步为布，以谢为卸，以郑为正，以道为到，皆谬也。河南人以河南为渴南，以妻弟为七帝，北直隶山东人以屋为乌，以陆为路，以阁为果，无入声韵。入声内以缉为凄，以叶为夜，以甲为贾，无合口字。山西人以聪为村，无东字韵。江西湖广四川人以情为秦，以姓为信，无清字韵。歙睦婺三郡人以兰为郎，以心为星，无寒侵二字韵。又如去字，山西人为库，山东人为趣，陕西人为气，南京人为可，湖广人为处。此外如山西人以坐为М，以青为妻，陕西人以盐为年，以咬为袅，台温人以张敞为浆抢之类。如此者不能悉举，盖习染之久，久则难变。非聪明特达常用心于韵书者，不能自拔于流俗也。
    马之性善惊，故惊骇字从马。女之性善妒，故嫉妒字从女。
    恙，《说文》曰忧也。一日虫入腹食人心，古者草居，多被此毒，故相问无恙乎。今人称疾为微恙贵恙，是又以恙训疾矣。
    今人呼酌酒器为壶瓶。按唐书太宗赐李大亮胡瓶，史■通鉴释文以为汲水器。胡三省辩误曰：胡瓶盖酒器，非汲水器也。<缶并>瓶字通，今北人酌酒以相劝醉者亦曰胡瓶。然壶字正当作胡耳。
    秦以吕政讳，以正月之正为平声。自汉至今，形之文辞诗歌，皆从平韵。秦法之严如此。
    成化间，有吏建言时事，礼科给事中忌之，以激厉风俗之厉不从力，参付法司问罪。不知厉本古字，汉书凡云风厉勉厉，皆不从力。此吏亦不能自明，二人盖未尝读汉书故也。
    兵科给事中阅兵部题本，以伎不从女，呼吏笞之。翌旦有不平者，令受笞吏执韵书以进，乃赦颜慰遣之。此盖识俗字不识古字故也。凡遇人文字，所见未的，辄疵议之，后不能无悔也。
    《孟子》钻冗隙相窥，冗而陇切。今人皆读作胡决切非也，冗穴字相似而误耳。
    诗文小雅以十篇为卷，而谓之什，犹军法以十人为什耳。今称诗为佳什，于义何取？
    古诸器物异名，其形似龟，性好负重，故用载石碑。螭勿其形似兽，性好望，故立屋角上。蒲牢其形似龙而小，性好吼叫有神力，故悬于钟之上。宪章其形似兽有威，性好囚，故立于狱门上。餐餮性好水，故立桥所。蟋蜴形似兽鬼头，性好腥，故用于刀柄上。蛮全其形似龙，性好风雨，故用于殿脊上。螭虎其形似龙，性好文彩，故立于碑文上。金猊其形似狮，性好火烟，故立于香垆盖上。椒图其形似螺丝，性好闭口，故立于门上。今呼鼓了非也。刀多其形似龙而小，性好立险，故立于护朽上。鳌鱼其形似龙，好吞火，故立于屋脊上。兽勿其形似狮子，性好食阴邪，故立于门上。金吾其形似美人首鱼，尾有两翼，其性通灵不睡，故用巡警。出山海经博物志。
    关云长封汉寿亭侯，汉寿本亭名，今人以汉为国号，止称寿亭侯误矣。汉法十里一亭，十亭一乡，万户以上，或不满万户为县。凡封侯视功大小，小为亭侯，次乡县郡侯。云长汉寿亭侯，盖初封也。今印谱有寿亭侯印，盖亦不知此而乃伪为之耳。
    折叠扇一名撒扇，盖收则折叠，用则撒开，或写作た者非是。た即团扇，可以遮面，故又谓之便面。观前人题咏及图画中可见矣。闻撒扇始于永乐中，因朝鲜国进撒扇，上喜其卷舒之便，命工如式为之。南方女人皆用团扇，惟妓女用撒扇。近年良家女妇亦有用撒扇者。
    结屋枋凑合处必有牝牡笋，俗呼为公牡笋是也。
    马以牝称课，盖唐计岁课驹故也。见辍耕录。
    檀弓曰：重主道也。殷主缀重焉，周主重彻焉。注云：士重木长三尺，始死作重，以依神。殷礼始殡时置重于殡庙之庭，及成主，则悬于新死者所殡之庙。周人则彻而理之，此承重之义也。
    古优女曰娼后，称娼老妇曰鸨。考之鲳鱼为众鱼所淫，鸨乌为众鸟所淫。相传老娼呼鸨，意出于此。
    二郎神衣黄弹射拥猎，夫实蜀汉王孟泉像也。宋艺祖平蜀得花蕊夫人，奉泉小像于宫中。艺祖怪问，对曰：此灌口二郎神也。乞灵者辄应，因命传于京师令供奉。盖不忘泉以报之也。人以二郎挟弹者即张仙误也。二郎乃诡词，张仙乃苏老泉所梦仙挟二弹。以为诞子之兆因奉之，果得轼辙二子。见集中。
