<!-- { "loadSidebar": true } -->
    周中丞公延初第时，与其里中进士曾某同观政刑部，共僦一寓，共赁一马，更乘出入。一日公先入部，方回马趋迎曾，曾未及至，而司寇公适早至，鸣铎升座矣！司寇视班行，曾不在，询其故，公前以实对。司寇公大诧曰：今进士俱乘马邪，亦大异矣！予观政时，一僮携冠服，徒步至司门，乃服之入也。今士风即至于此，为之三慨焉！吁使司寇公睹今士习，慨又何如？
    吴大宰公岳守庐州，时中丞南明王公廷守苏州，二公同年友也。一日以公务会於镇江，吴折东徵王公为金山之游，载酒一瓶，米数合，肉斤许，蔬一束，于舟中。屏驺从趣王公同舟往，王公热视其具笑曰：兄昨折简相征，具止是耶。曰：吾两人自足用，多具何为？比至命庖人即所载治具，相与论心尽欢，竟日而还。
    黄宪副公卷解绂归，春夏间驱家众田作，而独与其配操杵臼，炊釜作饮食，躬荷而饣盍之。尝假农具邻舍，邻舍子欲舁送之。公曰：假我具甚幸，奈何又妨汝务！遂自肩之如田。公性故孤介悃朴，而甚好客。客至座已，徐起临庖，服犊鼻衣治具，具无兼味。治毕，乃盥手更衣出，率以为常。耿先生一日偕元孚周进士候公，公欢甚，纵谈名理，因及疆场时事。奋然有请缨之志，移日不辍。已有婢从屏间禀曰：烹鸡熟矣，请割。时剧谈方适，公曰少需。如是者三。而公谈益剧，乃命婢曰：汝姑自割。既供馔出，肋狼籍，不为意也。先生退谓元孚曰：吾与子今幸游羲皇世矣！相与嗟叹不置云。
    ◎廉淡
    王良为大司徒司直，在位恭俭，妻子不入官舍，布被瓦器。时司徒史鲍恢以事到东海，过候其家，而良妻布裙曳柴从田中归。恢告曰：我司徒史也，故来受书，欲见夫人。妻曰：妾是也。苦掾无书，恢乃下拜，叹息而还。
    谢石奴请吴隐之为卫将军主簿，隐之将嫁女，谢知其贫素，遣女必当率薄，乃令移厨帐肋其经营。使者至，方见婢牵犬卖之，此外萧然无办。后至自番禺，其妻刘氏斋沈香一片，隐之见之，投于潮亭之水。
    谢大傅尝造陆祖言，祖言都无供办。兄子ㄈ密为具餐，大傅既至，祖言所设茶果而已。俄而ㄈ遂陈盛馔，珍羞毕具。客去，祖言大怒，贵数ㄈ曰：汝不能光益父叔，乃复秽我素业邪！杖之四十。
    范蜀公与温公同游嵩山，各携茶以行，温公以纸为贴，蜀公用小黑木合子盛之。温公见之惊曰：景仁乃有茶具。蜀公闻其言，留合与寺僧而去。
    李日知为刑部尚书，累乞骸骨，玄宗许之，日知初不谋於家。既得请归即治行，妻惊曰：产利空空，何辞之遽？日知曰：人亦何厌之有，若厌于心，无日而足也。既罢不治田园，惟筑台池，引宾客与娱乐而已。
    范氏自文正公贵显，以清苦俭约称于世，子孙皆守其家法。忠宣正拜后，尝留晁美叔同七著，美叔退谓人曰：丞相变家风矣。或问之，晁答曰：盐豉棋子上有肉两簇，岂非变家风乎？闻者大笑。
    吕文穆公蒙正为丞相时，朝士有献古镜以求知者，言能照二百里。公曰：我面不过碟子大，安用此为？
    王文正公旦居家，尝有货王带者，弟以为甚佳，呈公命系之曰：还见佳否？弟乃曰：系之安得自见？公曰：自负重而使观者称好，无乃劳乎？亟还之。
    孙之翰人尝与一砚，直三十千。孙曰：研有何异，而如此之价也？客曰：研以石润为贵，此石呵之则水流。孙曰：一日可得一担水，才直三钱。竟不受。
    东坡谪齐安，日用不过百五十钱，每月朔取钱四千五百，计日分之。贮其余以待宾客云。尝与李公泽书云：口腹之欲，何穷之有？每加节俭，亦是惜福延寿之道。
    仇大然守四明，雅爱一莫官。一日问及日用多少，曰：早具少肉，晚菜羹。大然骇曰：某为太守，居官不敢食肉，只是吃菜。公为小官，乃敢食肉，定非廉士。自尔见疏。
    欧阳永叔与其侄书云：欧阳自江南归顺，累世蒙官禄。吾今又被荣显，致汝等并列官品，当思报效。昨书中欲买朱砂，吾不少此物。汝于官下宜守廉，何得买官下物。吾在官除衣食外，不买一物，汝可观此为戒也。内翰苏公题其后曰：凡人勉强于外，何所不至，惟考之于私，乃见真伪。
    范文正公为吏部员外郎，出守时，有三婢。及官大历二府以至於薨，凡十年，不增一人，亦未尝易也。
    张文节为相，自奉养如为河阳掌书记时，所亲或规之曰：公今受俸不少，而自奉若此。公虽自信清约，外人颇有公孙布被之议，公宜少从众。公叹曰：吾今日之俸，虽举家锦衣玉食，何患不能，顾人之常情，由俭入奢易，由奢入俭难。吾今日之俸岂能常有，身岂能常存？一旦异於今日，家人习奢已久，不能顿俭，必致失所。岂若吾居位去位身存身亡常如一日乎？
    李元衡俭说云：与其贪饕以招辱，不若俭而守廉；干请以犯义，不若俭而全节；侵牟以聚仇，不若俭而养福；放肆而逐欲，不若俭而安性。
    王荆公居钟山日，与金华俞秀老过故人家饮。饮罢小憩水亭，顾水陆沙间有馔器数件，皆黄白物，意吏卒所窃。使人问之，乃小儿适聚于此食枣栗，尽弃之而去。荆公谓秀老曰：士欲任大事阅富贵，如群儿作息乃可耳！
    轩为浙江按察使，四时一布袍，蔬食不厌。约诸僚三月出俸易肉一斤，故旧经过辄留饭，饭惟一肉，或至杀鸡。皆惊异曰：轩廉使杀鸡为客，太破费。天顺间首用公为刑部尚书，请告陛辞。上问公曰：昔浙江廉使考满归家仅二竹笼是汝乎？公顿首谢。
    山云出镇广西，有郑牢者老隶也，性鲠直敢言。公进之曰：世谓为将者不计贪，我亦可贪否？牢曰：公初到如一新洁白袍，有一沾污，如白袍点墨不可湔也。公又曰：人云士夷馈送，郄之则疑且忿奈何？牢曰：居官黩货，则朝廷有重法，乃不畏朝廷，反畏蜜子邪？公笑而纳之，镇广西逾十年，廉操始终不渝。固不由牢，牢亦可尚云。
    天台鲁中丞穆登进士后，还乡杜门读书，绝迹谒请。嗣戒行还京，有司具腆赆赠之，固辞弗受。或曰：行以赆礼也，奈何拒之？鲁公曰：筮仕之始，未有分毫益于乡里，而先厉之，忍乎？嗣刘忠宣发解时，台司檄有司佐赆，公里中阻饥，恳辞之。心与鲁公同，穷视其所不取，达可知已。挽近世俗子一离黉序，希觊有司，如责偿夙负。识趣若此，世何赖焉！
    宪副刘公仁宅，华容人，忠宣公父也。永乐初仕为瑞昌令，邑人严某令高安，同入觐，文定遣一价往间之，价还白公曰：严丈富贵，雅称官也。刘丈藁席布被，瓦盆煤灶，犹然穷人耳。公心识之，刘与严皆公邻邑人，且有连严卖刘，特先见，贽以币，公麾之。刘嗣见，具茗一袋，蜜一缶耳，公嘉纳。寻擢为御史，刘公为御史时，六七人共一马，更迭出入。常与同僚约过除岁，各具一肉一蔬，或具肉二豆，酒一壶，同僚深讶其奢。公出所有，惟一枯鱼而已。后升广西宪副归，囊惟七金云。正统闲文定以展墓归里，刘公时为御史在京。公还朝，过华容，便造焉，问忠宣曰：汝父在否？曰：在道中未回。曰：汝母安在？曰：适邻家磨面去。乃起遍视家中所有，遂引忠宣诣寝室，见床上惟蒲席布被褥。喜曰：所操若是，可称御史之职矣！
    李文正公东阳，幼负俊才，藉有清誉。冬月不炉，披册操觚不胜其栗，辄就日而暴之，日移亦移，其俭如此。张尚书邦奇公门人也，一日待坐，有兴化守者，亦公门下士，以觐事至京，缄两帕四扇，令从吏馈公。公曰：扇以染翰固可，但多帕奈何？吏顿首于庭，乃启缄取扇，而归其帕云。
    刘忠宣公大夏戌肃州，行时故人赠遗悉谢绝，止受同年李文正一羊裘。至肃无资，诸司惮瑾，毋敢馆，三学生徒轮食之。有总戎某，公所举者，遗百金，公不受。参将某遣使致馈，敕其使不受亡返。公曰：吾老惟一仆，日食不过数钱。若受此，仆窃之逃，不将只身陷此邪？寻同戌钟尚书橐赀，果为仆窃而逃。人服公先识云。
    于肃愍公谦被害时，籍其家无长物，惟上赐盔甲袍带。未几，代公尚书陈妆言败，上曰：于谦囊橐磬悬，汝言赃秽山积，贤否相去，奚啻天渊。石亨害公者，从旁听上言，低头大惭。秦襄毅公被逮时，上命太监尚亨籍其家，止得黄绢一匹，故衣数事，亨还言公贫状。上亲阅其赀，嘉叹良久，立释公。且赐钞万贯旌其廉。刘忠宣宣召时，户侍刘宇觊柄用，泰陵鉴识其人曰：宇小人也。而宇故恨公不为己地。寻附瑾，得入政府，嗾瑾曰：籍刘尚书家，可得几万金。瑾因矫制逮公，属官校罗某阚公赀产。罗至，廉知公贫，馈罗以酒器，固辞不受，惟索诗一律载之。夫货贿未有悖入不悖出者，三公以籍没益显其廉，先识此耳！俾分宜辈早能识此，奚肯以身为沟壑，以家为外府，藏蝎囊虺，以自毒害其子孙哉。
    胡公寿安，初任信阳，调获鹿，永乐中任新繁。在官未尝肉食。其子自徽来省，居一月烹二鸡，胡怒曰：吾居官二十余年，尝以奢侈为戒，犹恐弗能令终。尔如此不为吾累乎？胡三宰大邑，不携妻子之任。或诮之，胡笑曰：吾辈读圣贤书，论居官治民之法，孰不欲砥砺名节哉？及登仕路，以耳目玩好声色之物，丧所守者多矣。矧妇人小子，尤易惑也，以是计之，故不欲妻子之为累耳。
    董损斋公成进士后，以差过岳州，时刘忠宣公宅忧在里，造竭焉，忠宣留之饭，饭麦糈，馔惟糟虾，无他具。公因感省，终生持雅操云：噫嘻！贤哲之相与以有成也，岂在情好周洽，语意恳款哉？虽然亦存乎人耳，昔胡兼晦庵无只鸡斗酒之共，而酿成禁学之祸。董公顾以是感奋励修，其识岂不远哉？
    ◎德器
    丙吉为相，宽大好礼让，椽吏有嗜酒者，尝从吉出，醉呕车上。西曹主吏白欲斥之，吉曰：以醉饱之失去士，使此人将复何所容？西曹第忍之，此不过污丞相茵耳。
    沈麟士尝行路，邻人认其所著屐。麟士曰，是卿屐邪，即跣而反，邻人得屐，送前者还之。麟士曰：非卿屐邪。笑而受之。
    张士简嗜酒疏脱，于家务尤所忘怀。在新安时，遣家僮载米三千斛还吴，耗失大半。士简问其故答曰：雀鼠耗也。士简笑曰：壮哉雀鼠！不复问。
    唐裴行俭尝赐马及玺鞍，令史私驰马。马蹶鞍坏，惧而逃，行俭招还之，不加罪。初平都支遮匐获环宝不赀，蕃酋将士愿观之，行俭因宴遍出示坐者，有玛瑙盘，广二尺，文彩粲然，军吏趋跌，盘碎惶怖，叩头流血。行俭笑曰：尔非故也，何至是？色不少吝。
