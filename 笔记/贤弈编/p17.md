<!-- { "loadSidebar": true } -->
    天下有真武庙，按曲礼曰，前朱雀而后玄武，玄武乃北方七宿之象，而传记所谓龟蛇也。宋有天下，尊崇圣祖，嫌名玄朗，改玄为真。道家者流谓神有名字里居，真武经又有披发跣足，世遂塑黑衣翩翩，披发按剑而坐，脚踏龟蛇一，何悖耶！宋祭酒讷宋学士濂常辨之。
    跬一举足也，倍跬谓之步，四尺谓之仞，倍仞谓之寻，寻舒两肱也。倍寻谓之常，然则八尺曰寻丈，六尺曰常，五尺谓之墨，倍墨谓之丈。又云一手之盛谓之溢，两手谓之掬，掬一升也。然则饮酒不过三升，敢饭止数升，乃谓少耳。若今之升非小也。
    有虫名益，好于丝发上自缢而死，故缢傍犹益。益一名缢女，物性固有如此者。
    象胆按四时在四足，熊胆亦在四足，鱼胆春夏近上，秋冬近下，蚺蛇胆随击而护。
    陈所敏云，能敕水，故水宿之物莫能害。鸩能巫步禁蛇，故食蛇，啄木遇蠹穴，能以嘴画字而成符，蠹鱼自出。鸦能隐巢，故鸷鸟莫能见。燕衔泥常避戊己日，故巢不倾。{宀隹}有长水石，能于巢中养鱼而水不涸。燕恶艾雀，欲夺其巢，即衔艾置巢中，燕遂避去。此皆鸟之有智者也。巫步又曰禹步，盖以禹为百神所畏。而行步蹇跳，巫故效之以令百神也。
    杨用修纪安宁州潮泉，一日三溢三蘸。连州水下流有斟溪，一日十溢十竭。贵州城外有漏氵勺，一日百盈百竭。应漏刻焉，可谓奇闻矣。因苇笔。
    物之瘦者蜈蚣，轻者蝴蝶。《岭南异物志》见有物，如满帆过海，将到舟，竞以物击之，破碎坠地，视之乃蝴蝶也。海人去其翅足，称肉得八十斤，啖之极肥美。葛洪遐观赋，蜈蚣大者长百步，头如车箱，屠裂取肉白如瓠。《南越志》云，大者其皮可以鞔鼓，其肉暴为脯，美于牛肉。
    《月令》仲夏日鹿角解，仲冬日麋角解。鹿以夏至陨角而应阴，麋以冬至陨角而应阳。鹿肉暖以阳为体，麋肉寒以阴为体。以阳为体者，以阴为末，以阴为体者，以阳为末。末者角也，故麋茸补阳，利于男子，鹿茸补阴，利于妇人。见王所著甚明，今人不惟一概作男子补精益血之剂，于麋鹿亦不能辨矣。
    今人称泰山五大夫，俱云五松树，至不能得其数以为疑。独黄美引史记载，秦始皇上泰山，风雨暴至，休于树下，遂封其树为五大夫。五大夫秦官名，第九爵也。此语可证千古之误。
    今人不知措大之说，李济翁载措大四说，其一以士人贫居新郑之野，以驴负醋而鬻，邑人指其醋驮而号之。又曰，郑有醋沟，士流多居其州沟之东，以甲乙名族，故曰醋太。然则措大当作醋太，曰驴曰醋，皆自郑地起也。济翁以为不然，乃曰：谓其能举措大事而已。
    宋世于郡县立慈幼局，凡贫家子多欲厌弃不育者，许其抱至局，书生年月日。局置乳媪鞠视，他人家或无子女，却来局取养之。岁侵，子女多入慈幼局，道无抛弃者。信乎仁泽之周也。
    《左传》都城过百雉，释者谓一雉之墙长三丈，高一丈。陆氏埤雅谓雉飞崇不过丈，长不过三丈。又雉性妒，垄设疆飞，不越分域，一界之内，以一雉为长。
    卢多逊既卒，许归葬，其子察护丧，权厝襄阳佛寺。将易以巨榇，乃启其尸不坏，俨然如生。逐时易衣，至祥符中亦然。盖五月五日生也，释氏得之，当又张大其事。若今之所谓无量寿佛者矣。
    韩退之子昶，改金根车为金银车，贻笑于世。二子绾衮皆擢第，衮为状元，退之名若山斗，而不闻世有知状元衮者。史亦阙之，以此知科名之不足恃也。
    陆象孙谓投名刺，既称顿首，不当复言拜故尔。然周礼辨九拜之仪，一稽首，二顿首。注稽首拜，头至地也，顿首拜，头叩地也。又奇拜，一拜也，褒拜，再拜也，肃拜，但俯下手，即今之揖也。好奇者有称肃拜，不知其处于倨。而称顿首者，亦无所不可，若称奇拜褒拜亦通。
    《野客丛书》影字古用景字，葛洪撰字苑始加彡为影。战阵之阵，古用陈，王右军小学阜旁作车为阵。隋国隋州，古用随，杨坚以其近遁走，去走作隋。叠字古作叠，王莽以三日大盛，改从三田作叠。古之对字萃下从口，汉文帝以口多非实，改从土。罪字自下从辛，始皇以字形似皇字，遂改从网从非。古劭字从刀，刘宋太子名劭，而恶字文为召刀，遂改刀为力。
    《尚书》之尚本当作上音读，或曰，秦时人臣避上字，故作常音，至今因之不改。若二十八宿音秀，则洪景卢以为当如本音。且引说苑辨物篇曰，天之五星，运气于五行，所谓宿者，日月五星之所宿也。按宿之音秀，北音误之，盖元词曲皆入秀字去上韵，至宿州之宿则入徐字，而以近徐州，故别呼为南徐州。北音之谬若此。
    《左传》币锦二两注云：二丈为一端，二端为一两，一两一匹也。然则一端不可以言一匹。公羊传乘马束帛，束帛谓玄三二，玄三法天，二象地。然则今人以一匹帛为束帛亦非也。
    泗州僧伽顶有一孔，以絮窒之，发絮则异香出，氛氲满室。佛图澄左乳下一孔，围七寸，亦以絮窒之，夜欲读书，发絮则光照一室。时时水边引肠胃氵攸之，复纳于内，物理有不可致诘者。重瞳四乳，不足道矣。
    今人称法令曰令甲，以汉宣帝诏令甲死者不可生，然是法令首卷。曰江充传注令乙骑乘行驰道中，章帝诏曰，令丙长有数见鼠璞甚明。然则令乙者第二卷也，令丙者第三卷也。汉律当有十卷。
    每见人称前导者伍伯，晋书贾充戏庾纯云，君行常在人前，今何以后？盖纯之先人有为伍伯者。按古今注云，一伍之长也，五人为伍曰伍伯。一曰户伯，汉制兵吏五人一户一灶，每灶四直一伯，故曰户伯。又曰大伯，诸王公行户伯，服赤帻绿衣常，率其伍以导引也。
    杨用修著《赤牍清裁》，既不序赤名所以，唯于丸林伐山载《禽经》云，隹上无寻，鹨上无常，雉上有丈，上有赤，云赤与尺通。《庄子》云，斥斥亦尺也，此其所以谓之赤牍欤。然则谓之斥牍亦可乎。按汉西岳石阙铭云，弘农太守常山元氏，张勋为西岳华山作石阙，高二丈二赤。又北齐平等寺碑云，铜像一躯，高二丈八赤。《广州记》称虾须长四赤，然则赤果与尺通也。余故于广赤牍改正作尺，而记于此，以见用修未睹二碑也。
    中国初无西瓜，见洪忠宣皓《松漠纪闻》。盖使金虏，贬遁阴山，于陈王悟室得食之。云种以牛粪，结实大如斗，绝甘冷，可蠲暑疾。丹铅余录引五代阳令胡峤《陷虏记》云，于回纥得瓜，名曰西瓜。其言与忠宣同，以为至五代始入中国。按忠宣使虏，乃称创见，则峤尝之于陷虏之日，而不能种之于中国也。其在中土，则自靖康而后。其在江南，或忠宣移种归耳。
    古有称金貂者，常侍侍中插貂以金为柱也。汉称金紫者，金印紫绶也。其后江左入衔曰，金紫光禄，银青光禄，犹此意也。唐所谓金紫者，紫衫金带也。又赐紫及金鱼袋，后元复以金紫银青入衔，国初亦因之。印在秦汉以为佩服之章，至六朝尚因之，故至小，其丞相列侯不过寸余，不以施奏牍也。唐用龟鱼以代印，而印用之奏牍矣。至明而印之寸分加大矣，明之所谓绶，非绶制也，芾也，其牙牌则以代印及龟鱼也。古王公列侯皆金印，承相将军亦金印。今法亲王金宝，一二品银印，余皆铜印。右印列侯存者多铜印，人不能晓所谓。按古赐印外，许得自制铜木牙印，盖仿印制而为之。金银印不能存，而铜独得存故也。
    唐时宰相告身用金花五色绫纸，至宋则用织成花绫，以品次有差。宋敕俱草书，后用三省长官佥押尚书印，然无御宝。当时每授官则有之。至国朝考最始给与，一品至二品皆诰，六品以下敕，花色殊异。公侯一品玉轴，伯及二品举轴，三品四品镀金轴，余角轴。内唯御宝加于年月之上。其特使则有敕，敕用小龙墨栏黄纸。
    《传灯录》谓二祖慧可初事达磨，尝断一臂置前，达磨知是法器。始传以祖心印及楞伽经。至续高僧传则云，周灭佛法，可与林法师同学，共护经像，遭贼断臂，以法御心，不觉痛苦。火烧斫处，血断帛裹，乞食如故，曾不告人。后林又被贼砍其臂，叫号通夕，可为治裹，乞食供林，林怪可手不便怒之。可曰：饼食在前，何不自裹？林曰：我无臂也，可不知耶？可始曰：我亦无臂，复何可怒。二记皆开士所述。而慧可一臂，一以为求法，一以为遇寇，不同乃尔。
    吊字矢贯弓也，古者葬弃中野，礼贯弓而吊，以除鸟兽之害。
    周礼方相氏殴罔象，罔象好食亡者肝而畏虎与柏，墓上树柏，路口致虎为此也。
    或言狼狈是两物，俱前足绝短，每行常驾两狼，失狼不能动，故世言事乖者称狼狈。
    鲵鱼如鲇，四足长尾能上树，天旱辄含水上山，以草叶覆身张口，鸟来饮水，即吸食之。声如小儿，峡中人食之，先缚于树鞭之，身上白汗出如■汴，此方可食，不尔有毒。
    蟹八月腹中有芒，芒真稻芒也，长寸许，向东输与海神，未输不可食。
    蝉未脱时名复育，相传言吉蜣所化。秀才韦庄在社曲，常冬中掘树根，见复育付于朽处，怪之。村人言蝉固朽木所化也。因剖一视之，腹中犹实烂木。
    冷地，申王有肉疾，腹垂至，每出则以百练束之。至暑月尝息不可过。玄宗诏南方取冷蛇长数尺，色白不螫人，执之冷如握冰。申王腹有数约，夏月置于约中，不复觉烦暑。
    蚊害物虫也，凡有血气者恒病焉。然其所化不一。江南有孑孑，生ㄜ水中，好屈伸水上，见人泳去。久则蜕为蚊，此虫化也。塞比有蚊母草，草而蚊变。岭南有蚊子木，实如卢橘，熟则绽，蚊出贯空。此草木化也。江东有蚊母鸟，生池泽茹芦中，黄白杂文，鸣如鸽，每鸣吐蚊一二升，此禽化也。
