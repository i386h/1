<!-- { "loadSidebar": true } -->
    昔有衲子持钵来于江，罗近溪遇之甚谨，居数年辞去，近溪把其手请曰：和尚慈悲，今别我去，愿一言度我。衲子曰：没得说，你官人家常有好光景，有好光景便有不好光景等待。在咱出家人，只这等。近溪子聆已，大会于心，顿首数十以谢。夫衲子所云只这等，是吾儒家所云不加不损处也，吾党于此等处多是错过。即高者或在道理上支撑，下者惟在书册上见解。以此随境流转，著风动摇，而所谓不加不损者，成虚谈已。彼异教家流，乃能于此当下理会识取，譬之典午之祚，甘心偏安江左。而中原一片田土，反为五湖占据，岂不悲哉！近溪子可谓礼失而求之野者，知言哉。
    黎子杂释曰：天地之气，往者有尽，来者无穷，非往而来，来而往也。死者既消，而生者不息，非死而生，生而死也。譬之水生于昆仑，而消于归墟，消而复生，非由归墟，而还于昆仑也。夫梦时魂未离形，固未可与死论。而不散之气，或偶然奏着生气而再生，则宋子亦常有是言矣。
    马端临曰：朱文公常言佛家偷得老子好处，后来道家只偷得佛家不好处。因是说而推究之，仁义礼法者，圣贤之说也。老氏以为不足为而主于清净，清净无为者，老氏之说也。佛氏以为不足为而主于寂灭。盖清净者，求以超出乎仁义礼法，而寂灭者，又求以超出乎清净无为者也。然曰寂灭而已，则不足以垂世立教。于是缘业之说，因果之说，六根六尘，四大十二缘生之说，层见叠出，宏远微妙。然推其所自，实本老子高虚玄妙之旨。增而高之，凿而深之，遂自成一家之言。而后来之道经，反从而依托之。然较其词采，则鄙劣弥甚者。盖瞿昙设教最久，属付其徒亦甚至。又能鼓舞天下之文人才士，以羽翼之，推原其旨意之所从来，而润色其辞语之所未备。故其为书博大奇伟，不可以浅窥。若老子则其初固未尝欲以道德五千言设教也。羽人方士，借其名以自重，而实不能知其说。于是就佛经脚根下窃其绪余，作诸经忏，而复无羽翼润色之者，故无足观。盖佛袭老之精微，沂而上之，其说愈精微，道袭佛之粗浅（沿而下之，其说说愈粗浅矣）。真西山曰：余自少读普门品，虽未能深解其义，然常以意测之曰，此佛氏之寓言也。昔唐李文公问药山禅师曰：如何是恶风吹公，飘落鬼国？师曰：李翱小子，问此何为？文公怒形于色。师笑曰：发此嗔恚心，便是黑风吹公，飘入鬼国也。吁药山可谓善启发人矣，以是推之，则知利欲炽然，即是火坑，贪爱沉溺，便是苦海。一念清净，烈焰成池，一念惊觉，公到彼岸。灾患缠缚，随处而安。我无畏怖，如械自脱。恶人浸凌，待以横逆，我无忿嫉，如兽自奔。读是经者作如是观，则知补陀大士，真实为人，非浪语者。
    《朱子语录》曰：佛本言尽去世间万事，其后黠者出，却言实际理地，不染一尘，佛事门中汇言云：回回教门，不供佛，不祭神，不拜尸，所尊敬者惟天。天之外最敬孔圣人。故其言云：僧言佛子在西空，道说蓬莱住海东，惟有孔门真实事，眼前无日不春风。
    王荆公尝问张文定，孔子去世百年生孟子亚圣，自后绝无人何也？文定言岂无，只有过孔子上者。公问是谁，文定言江南马大师汾阳无业禅师雪峰岩头丹霞云门是也。公暂闻意甚不解，乃问何谓，文定曰：儒门淡薄，收拾不住，皆归释氏耳。荆公欣然叹服。后举似张天觉，天觉抚几叹以为佳。
    苏子瞻云，范景仁平生不好佛，晚年清谨无欲，一物不芥蒂于心，真却是学佛作家。然至死常不取佛法，某谓景仁虽不学佛，而（达佛埋，虽毁佛骂祖可也）。
    陆司寇论宋儒独推无垢，谓其邃于禅宗云。按史述无垢在越作幕官，辞供给钱，在馆进书。辞转官，人讶为好名。无垢曰：既请月俸，又受供给，偶然进书，即使受赏，于心不安，何名之好？贪者往往不曾寻思此心病也。心有病，人安得知，我知之当自医。别人既不自知病，又恶人医病，其惑甚矣。即无垢此论，其学亦以本心为则，圣学原如是也。抑闻无垢之言曰：人于仓卒患难中，处事不乱，未必才识了得。必其胸中器局不凡，素有定力。不然胸中先乱，何以临事？古人平日欲涵养器局者此也。又曰：处事速，不如思，便不如当，用意不如平心。即此语观之，无垢未尝离事言心也。噫，如此谈禅，吾于禅无间然矣。
    楚侗耿先生曰：观其作用处，便作两截一语，此非伯子不能道，窃详彼教，大端以寂灭灭已处为宗。若孔孟之教，惟以此不容己之仁根为宗耳。试观自古圣人所以开物成务，经世宰物，俾尔我见在受享于覆载间种种作用。孰非此不容己之仁根为之者。然即此不容已之仁根，原自虚无中来。顾此虚无，何可以言诠？侈言之者，由有这见在也，着见便自是两截矣。圣人第子不容已处立教，使人由之，不使知之。如宰我欲短丧，夫子第即其不安处省之。墨氏贵薄葬，孟子第原其颡有Г处省之。至其所以不安处，所以有Г处，非不欲使知，不可加知也。余尝观楞严经中哓哓然于不可加知处，欲使人知，盖犹{宀娄}人丐子，偶见富贵家服饰华靡，便为张皇夸诩。若孔孟便只以为家常茶饭，第令人朝夕饔飧耳。且今世之谈虚无者，何曾能虚能无，深之傍见高谈，浅之口足背驰，大都皆两截也。程伯子之言，非今古同慨哉！
    ◎观物
    有蛇名高听，常闯入臣蜂房中，尽收其毒。乃出伏道傍莽中，伺人过而螫之。已尾其人至于宅，近处缘树末而窃听之，闻其家有哭声，念其人既毙，乃悠然去。否则愤愤，复集毒螫人如初。噫此蛇盖夙生中恶业者，如所螫人徼天之幸终无恙，日自集毒无已，毒厚宁不自毙哉？愚矣！
    泉海有鱼，乘潮入港，潮退不得出。土人呼聚百众，持刀斧梯上鱼背，恣意砍取其肉，数十百石，鱼犹恬然如故，潮至复乘之去。此犹其小者。雷海有鱼，海滨人望之，连亘若大行，自乐徙西，直至半月乃休。其长奚啻千里。或曰：如此鱼者，必大海乃有之。若井非不清洁也，味非不甘冽也。求三寸之鱼不可得矣。
    乌能反哺，世嘉其孝，称慈乌云。乃上林乌尤有足嘉者，每若孚号，群飞而集，秩然有序。晚复还栖上林。上林故禁地也，毕弋鲜惊，托身之智，视丘隅之止益得矣。尤有异焉，阊阖一启，千官集拥，乌翔而过其上者。奚啻千万，更不问有遗秽点其冠服者。噫嘻，躬厚德者自无薄行，安忍轻点蔑朝士哉。若别种喙大而项白者，其声躁厉，飞止人屋而号，俗传为报凶。但闻其声，思揭竿而逐之矣。
    海之渚有海镜焉，其腹空洞无脏，唯中藏蟹子，小如黄豆而螯其足。海镜饥刚潜出拾食，蟹饱海镜亦饱，或迫之火，则蟹出离脏腹，而海镜立毙矣。彼其所为毙者，以所假在外不在内故也。水母者亦出海中，胚浑凝然，而绝无眼。常有数虾寄蹲腹下，代为之眼。虾行而行，虾止而止。一日波荡，虾离而水母竟踬死泥沙。彼其所为踬者，以所假在物不在已故也。
    孔雀雄者毛尾金翠，性故妒，虽驯久，见童男女着锦绮迩啄之。山栖时先择处贮尾，然后置身。天雨尾湿，罗者且至，犹珍顾不复蹇举，卒为所擒。又山惊亦爱重其尾，终日映水，目眩辄弱。
    宋开禧间，九江戌校王成见病俞收秣之。嘉定庚午，峒寇李元厉犯龙泉，成出战死，俞屹立不去，悲鸣尸侧。寇将顾曰良马，取献之元砺弟。弟喜日乘之，复犯永新。俞识我军旗帜，冒阵驰归，勒控不能止。军士识之，共擒乘俞者。噪而进，寇大骇，遂败。
    晋大和中，广陵杨生畜犬甚爱之，行止与俱。后生饮酒醉卧草中，时野火起乘风火烈。狗周章号唤，生醉不觉。前有坑水，狗走浸水中，还以身水洒生左右草令湿。火寻过，生醒方觉。又暗行坠空井中，狗呻吟彻晓。人过怪之，往视见生，曰可出我，当厚报。曰以狗见与可也，乃出之。系狗去后，五日狗夜走归。
    龟生村民赵五家，犬生子方两月，后随母行，忽为虎噬。五呼邻里，数壮夫持矛逐之，虎捷驰不可及。稚犬奔衔虎尾，虎带之以走。稚犬为棘刺挂■，皮毛殆尽，终不肯脱，虎由此系累稍迟，追及毙刃下。
    唐明皇所教舞象。禄山乱，大宴胡酋，出舞象给曰：此自南海奔至，以吾有天命，虽异类必拜舞。令之舞，象皆努目不动，禄山尽杀之。昭宗有猴，能随班起居，赐绯袍，号孙供奉。后朱全忠篡位，取猴令殿下起居，猴径趋上跳跃奋击，遂杀之。
    宋末姚玉京嫁襄州小吏卫敬瑜，溺水死，玉京孀居。有双燕巢梁间，一为鸷鸟击死，一孤飞徘徊。至秋止玉京臂，俨如告别。玉京以红缕系足曰：新春复来为吾侣也。明年果至，因赠诗曰：昔时无偶去，今年还独归。故人思义重，不忍更双飞。自尔秋归春来，凡六七年。玉京死明年燕来，周章哀鸣。家人语曰，玉京坟在东郭。燕遂飞至坟所亦死。每风清月明，襄人见玉京与燕同游汉水之滨。
    武平产猿陨，毛若金丝，闪闪可观。猿子尤奇，性可驯，然不离母，母黠不可致。猎人以毒传矢，伺母间射之。母度不能生，洒乳于林饮子，洒已气绝。猎人取母皮向子鞭之，即悲鸣而下，敛手就制。每夕必寝皮乃安，甚者辄抱皮跳掷而毙。
    宋濂曰：新昌黄琛甫有牡犬，为逻卒所食，弃骨屏处，其子衔之瘗诸野，予闻抚髀大息。每举谕诸人，人辄笑予诞，且谓古无是事。昔谯县崖仲文畜犬，会稽石和以丁奴易之不从，和杀仲文夺其犬。犬齿和守仲文尸，爪浮土掩之。寻牵和衣诉官，和伏诛。此晋义熙中事也。冀州石玄度犬母育一子爱之甚，玄度烹子食之，母候骨投地，敛置一窟移葬于桑间。日夕向桑嗥，逾月乃止。此宋元徵中事也，谓无是事者过矣。夫犬能御盗断奸，解难报恩，传记所载者然也，又宁此二事乎？
    婺州州治古木之上有鹰巢，一卒探取其子。郡守王梦龙方据案视事，鹰忽飞下，攫一卒之巾以去。已而知其非探巢卒也，衔巾来还。乃径攫探巢者巾去。大守推问其故，杖此卒而逐之。
    金陵闾右子，荡覆先业，不胜逋责，决意自尽。一日市酒肴与妻永诀，夫妻对泣不忍饮食，遂相与缢焉。家有猫，哀鸣踯躅，其肴在案不顾也，数日不食死。
    宋高宗宫中养鹦鹉数百，一日问之曰：思乡否？对曰：思乡。遂遣中贵送还中山。后数年有使臣过陇山，鹦鹉问曰：上皇安否？使臣曰：上皇崩矣。鹦鹉闻之，皆悲鸣不已。使臣赋诗曰：陇口山深草树荒，行人到此断肝肠。耳边不忍听鹦鹉，犹在枝头说上皇。
