<!-- { "loadSidebar": true } -->
    柳公权善书，公卿赠遗钜万，多为主藏竖所窃。别贮杯盂一笥，缄滕如故，其器皆亡。讯之，乃曰不测其故。公权笑曰：银杯羽化，不复致诘。
    李文靖公沆字大初，秉钧曰：有狂生叩马献书，历诋其失。公逊谢曰：俟归家，当自详审。狂生遂发讪怒，随公马后，肆言曰：居大位不能安济天下，又不能引退，久妨贤路，宁不愧于心乎？公但於马上再三曰：屡求退，主上未赐允。终无忤。
    张文定公齐贤，为江西转运使。一日家宴，一奴窃银器数事于怀，公自帘下熟视不问。后为宰相，名下厮役，皆得班行，此奴竞不沾禄。奴乘间请曰：相公独遗某，何也？公悯然语曰：尔忆江南盗银器数事乎？我怀之三十年，不以告人。今备位宰相，安敢以盗贼荐耶？与尔钱三百千，可自择所安。既已发汝平昔，当有愧於吾。不足复留也。奴震骇泣，拜谢而去。
    王文正公旦，局量宽厚，未尝见其怒，家人欲试之，以少埃墨投羹中，公唯啖饭曰：我偶不喜肉。一日，又墨其饭，公又曰：吾今日不喜饭，可具粥。其子弟于公曰：庖肉为飨人所私食，不饱，乞治之。公曰：汝辈人料肉几何？曰尽一斤固当饱，今其半为飨人所瘦。公曰：此后人料一斤半可耳。其不发人过，类此。
    韩魏公帅定武时，夜令侍兵持烛作书。烛及公须，须燃，公以袖摩之，作书如故。少顷回顾，已更他兵。公恐主吏鞭之，亟呼曰：毋更渠，今固当辨此。
    彭思永，吉州人，始就举时，贫无余赀，独持数金钏。栖旅舍中，同举者过之，出钏相示。客有私其一於袖者，公知不言。众皆惊求之，公曰：数至此耳。将去，袖钏者揖而钏坠，众始称服。
    王大尉荐寇莱公为相，寇公数短大尉于上前，而大尉专称其长。上一日谓大尉曰：卿虽称其美，彼专谈卿恶。大尉曰：理固当然，臣在相位久，政事阙失必多。准对陛下无所隐，益见其忠直。此臣所以重准也。上由是益贤大尉。
    真宗出喜雨诗示二府，王文正公袖归，谕同列曰：上诗有一误字。王钦若曰：此亦无害。钦若退，密奏之。翌日，上怒谓公曰：昨日诗有误字，何不奏来？公再拜谢。枢密马知节，具以实奏。又曰王且略不辨，真宰相器也。上顾公笑。
    苏文忠公云庆历中，有李京者为小官，吴鼎臣在侍从，二人相与通家。一日，京荐其友人于鼎臣，鼎臣即缴其书奏之。京坐贬官未行，京妻谒鼎臣妻取别，鼎臣妻渐不出，京妻立厅事，召鼎臣干仆语之曰：我来欲求一别，且乃公尝有数帖与吾夫祷私事，恐汝家终以为疑，索火焚之而去。
    韩魏公谓小人不可求远，三家村中亦有一家，当求处之之理，知其为小人，处之更不可校。如校之则自小矣。人有非毁，但当反已是不是，已是则在我，而罪在彼。焉用计其如何？
    富郑公致政归西都，尝跨驴出郊，逢水南巡捡。盖中官也，威仪呵引甚盛。前卒呵骑者下，公举鞭促驴。卒声愈厉，又唱言不肯下请官位，公举鞭称名曰弼弼，卒不晓所谓，白其将曰：前有一人骑驴冲节，请官位不得，口称弼弼。将方悟曰：乃相公也！下马伏谒道左，公举鞭去。
    杨铁崖避地松江，尝有一贵游子，即破产，流落海上，数踵先生门。一日竟持先生所购倪云林画去，左右欲发之。先生曰：吾哀其困，使往见一达官，以书画为介耳。非盗也。其务掩人过如此。
    耶律楚材与咸得卜有旧，咸得卜谮于宗王曰：耶律多用亲旧，疑有二心，合奏杀之。宗王遣使以闻，大宗察其诬，责使者罪遣之，属有讼咸得卜不法者，大宗命楚材鞫之。奏曰：此人倨傲易招谤。今将有事南方，他日治之未晚也。帝私谓侍臣曰：楚材宽厚长者，汝曹固当效之。
    夏忠靖公群吉冬出使，至馆晨发，命馆人烘袜，误烧其一，馆人惧不敢告，索袜甚急，左右请罪。公笑曰：何不早白？并素之而行。馆人感泣。在户部时，吏污精微文书，惊惧肉袒以候。公曰：汝何预焉。吏犹惧莫测，明日朝毕，入便殿请罪云：臣不谨，笔污精微文书。
    宣德中鲁穆为福建签事，独持风采，不畏强御。时杨文敏公执政，家人有犯者，亦不少贷。文敏以为贤，特荐为佥都御史。正统初，范理为江陵知县，杨文定公之子上京师，沿途官司供奉甚恭，理独不为礼。文定嘿识之，即荐升德安府知府。刘庄襄公天和任三边总制时，差健卒取其孙暨一孤侄至华州，其仆夫偶门役，州守怒封锁其门，即薪米不供。二孤饥甚，俞垣窃出，乞食于素所知交家。微行去，比抵公所，泣诉其事。嗣州守以事谒制府，家众豉足侧窥，计公必督过州守。乃公故礼遇之，后复特荐其贤能于朝。三公以国家为念，不计其私，有古大臣风。吾侪诵法孔孟，将以究安民之术。一旦跻无仕，惟悦牧民者之曲意徇我，法庇我，而於民瘼若蔑闻者，则自负所学亦甚矣！
    杨文懿公守陈，以洗马乞假觐省，行次一驿，其丞不知其为何官。公与之坐而抗礼，卒然问曰：公职洗马，日洗几马？公漫应勤则多洗，懒则少洗。俄而报一御史且至，丞乃促令让上舍处之。公曰：此固宜。然待其至而让未晚。比御史至，则公门人也。殷而起居。丞乃蒲伏阶下，百状乞怜。公卒亦不较。
    魏文靖公骥官吏部侍郎，奉命往南都。时官舍止携一苍头，乃举历年所积俸赀，召同乡子官刑曹郎者付之。其人请封钥。公怫然曰：后生何待先辈薄乎？其人不敢复言。时郎有子婿从官舍，如其轻重款识，以伪银易之。比公竣事归，出前银令工碎之，则伪也。工私于苍头曰：昔有某官舍人，尝为此物，出予手，将无是乎。苍头以告，公戒之曰：慎无泄，彼将不安矣。已刑曹郎出守辰州，其事稍露。及入觐，携其俸入尽数以偿。公骇曰：误矣，奈何以不明之迹加人乎？予银具在，未有以伪易者。迄不受。
    王庄毅公开府淮扬时，清河卫指挥单姓者行不检，公尝折抑之，寻公遭论免官。归过清河，单祗候于江浒，具饩致殷勤。公嘉其诚款，择受数缶，以为醯酱也，比发之，则皆粪秽。已复有言者表公忠节，一命下还官，指挥乃逃遁，诈为死，家人故发丧以愚里人。有仇家踪迹其所在，执而讼之于公，竟平其讼而遣之。
    大宰屠襄惠公济，部堂燕居，令办事官捧研。时公新衣白绫甚泽，其人误倾研汁，狼籍公衣，顿颡请罪。公曰：去去，此与韩魏公不责碎盏吏同襟度矣。乡有柴姓者假称屠公子，沿途骚动，人以闻于公，公但呼而戒之曰：汝为吾子，置汝父何地邪？法有明禁，自令慎无复为此。其人顿首而退。
    吉水罗公循会试时，身故贫，一日，亡其囊中褐，同舍生内不自安，物色其人。绐公访之，比入坐，故探其囊出褐示公曰：是不类君家物邪。又持褐端手识相辨。公趋出向其人曰：物固相类，彼醉语耳。同舍生归，诮公奈何失褐不认。公曰：不然，吾失褐不甚损，彼张恶名尚得为士人邪。生逊谢不及。
    ◎方正
    晋宣王以常林乡邑耆德，每为之拜，或谓林曰：司马公贵重，君宜止之。林曰：司马公自欲敦长幼之序，为后生之法，非吾所制也。言者而退。
    范缜著《神灭论》，萧子良使王融谓曰：神灭既自非理，而卿坚执之。以卿才美，何患不至中书郎？而故乖剌为此。缜大笑曰：使范缜卖论取官，已至令仆矣，何但中书郎邪？
    萧引为建康令时，宦者李善度蔡脱儿多所请托，引不许，或谏曰：李蔡之权，在位皆惮，亦宜少为身计。引曰：吾之立身自有本末，安能为李蔡致曲，就令不平，不过免职尔。
    韦澳兄温，与中丞高元裕友善，温请用澳为御史。一日谓澳曰：高公持宪纲，欲与汝相面，必得御史。澳不答。温曰：高君端士不可轻。澳曰：然，恐无呈身御史。竟不诣元裕之门。
    傅公钦之为吏部侍郎，闻陈无已游京，欲与相见。先以问秦观，观曰：师道非持剌伺候乎公卿之门者。公曰：非所望也，吾将见之，子能介于陈君乎？公知其贫甚，怀金相馈。及听其议论，竟不敢以此出口。
    傅忠肃公察未廷试，蔡京辅政，卖弄威权，胁制中外。且阳示含容，诱以附己，坚欲以女妻公。遣其子与术士数辈踵视公，又托其姻与公相见不从。识者谓公年少有气识，未易量也。京衔之。
    杨忠襄公邦义少处郡庠，足不涉茶房酒肆。同舍欲坏其守，拉之出饮，托言朋旧家，实娼馆也。公初不疑，酒数行，娼艳汝而出，公愕然趋归。取其衣焚之，流涕自责。
    元迎帝师至京，有旨令朝臣一品以下郊迎。大臣俯伏进觞，帝师不为动。孛术鲁时为国子祭酒，举觞立进曰：帝师释迦之徒，天下僧人师也。余孔子之徒，天下儒人师也。请各不为礼。帝师笑而起，举觞卒饮，众为之栗然。
    魏文靖公骥直道自持，正统初任吏部侍郎，时王振怙宠，每出虽部堂尊宫亦敛兴回避。魏一日相遇于崇文门，不为避，王衔之，谮于内。一日，上御便殿，召骥讯以近有何事，公慷慨言故，且曰：臣备位六卿，臣不足惜，朝廷名器可惜耳。上温旨慰之。又布政使陈公选，成化中任河南按察使，持宪公廉，不畏强御。时汪直司西厂，讠ぁ事差往河南，藩臬悚息郊迎，公不为礼。俟其至，盛服自公署中道而入。直不能堪，诘责之。公即密疏其专擅，疏入留中。直归，上问河南好官为谁，直以选对。上出疏示之，二公风节相似，至于所以培植爱护之，则祖宗之恩至矣。
    胡东洲提学两浙时，有士某者不率教，惩以夏楚。明年其人状元及第，东洲以逑职至京师，其人设席款之，以古器行酒，指曰：此宝也，恨俗眼不识耳。盖讥公不知已云。公曰：以老夫观之，似脆薄易绽，终不若金玉之器。其人深悔失言。
    邹立齐公智，年十六发解蜀省，迎宴日，闾巷睹者籍籍叹羡。公马上古绝句云：龙泉山下一书生，偶占三巴第一名。世上许多难了事，市儿何用喜相惊。比上春宫时，里中朝贵谓曰：子见某省解元乎？与子相若也。公意其为同志，亟访之，其人忽问曰：子省榜首坊金，视众举子增几何？公大恚，即拂衣起，不答而出。吁，燕雀安知鸿鹄志也！公既第，选馆中秋，应诏陈言，论进君子退小人，大忤权贵，谪石城吏目。年虽不永，未竞所志，其闳议伟节，到今烨然烈矣。
