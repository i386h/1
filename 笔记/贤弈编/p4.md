<!-- { "loadSidebar": true } -->
    何学宪公景明，授中书舍人，奉敬皇帝哀诏下云南，远方君长及中贵人咸赠遗犀象珍贝，谢弗受。后逆瑾用事，上书诸大臣，言宜自振立以抑瑾权。不用，谢病归。瑾败复官，其友李梦阳被诬，众多媒孽其短，莫肯为直者。公独上书争之，讼得辨。乾清宫灾，上书陈时政，极言义子不当蓄，宦官不当宠，疏留中不下，人为寒心。时钱宁欲交公，持古画求题，谢曰：此名画不可污。卒不许。师御客死京邸，中人寥鹏赠之棺，公叱之。遂自出金为赙。
    待诏文公徵明，以行谊文翰重一时，诸造请户外屦常满。然先生所与从请，独书生故人。子属为姻党而窘者，虽强之竟日不倦。其他即郡围守相连车骑，富商贾人，珍宝填溢于里门外，不能博先生一赫。而先生所最慎者藩邸，其所绝不肯还往者中贵人。曰：此国家法也。前是周王以古鼎古镜，徽王以金宝瓶，他珍货直数百镒贽。使者曰：王无所求于先生，慕先生耳。盍为一启封？先生逊谢曰：王赐也，启之而后辞不恭。竟弗启。
    昔祭酒陈公敬宗，王振慕其名，因巡抚周公求见。公曰：某忝为人师，而求谒中贵，他日无以见诸生。周乃谓振曰：陈祭酒书法极高，以求书为名，先之礼币，彼将谒谢矣。振然之，乃遗彩缎羊酒，求书程子四箴，敬宗为走笔书之，而反其礼币，竟不往见。以此故为祭酒十八年不迁。
    吏部尚书翱为英皇所任信，仲孙以荫入监。秋试持有司印卷白公，公曰：汝有阶得仕，何必强所不能，以幸冀非分邪。裂卷火之。公一女嫁为畿辅某官妻，公夫人甚爱女，每迎之，婿固不遣。恚曰：而翁掌铨，迁我京职。则汝朝夕侍母矣。夫人一夕置酒白公，公大怒，取案上器击伤夫人。出驾而宿于朝房，数旬乃还第。婿竟不调。
    董大参公朴家居，适按楚直指使者，公门人也。其秋主监临，先时密封所拟经旨寄公，公发书览而火之，竟不以示子。子故绩学者，后亦卒中式，是为三泉公。三泉公为蜀西充令，时以公务至京，有三新进士候之邸。公胥令侍坐，首戒之曰：慎勿轻买田，吾举人时甚为此累。子谨识之。嗣升蓬州守，宦十数年许，仅一青布袍，一革靴赴任。时诸子请曰：平生志节，儿辈能谅。一切生事，不敢少觊。第大人年高，蜀中多美材，后事可为计也。公曰唯。既致政，诸子迎之，闲请于公曰：往者儿请命为后事计者如何？公曰：吾闻之人云，杉不如柏也。子曰：今所具者柏耶。公尔曰：吴兹载有柏子在，种之可尔。
    吴司空公延举，筮仕顺德，有权市葛于县。公用其值买二疋送之曰：奉此为式，如不可即还金。且葛雷产也。怒取金去。盖旧市贡物，率令民自办而还原金。公独不从，督府檄公为权修庙，且召见款语之，公对曰：守土官非奉旧例新恩，一夫不敢役，铢金不敢用。遂辞出。嗣又以事忤逆瑾，被逮荷较校九日，死而复苏。
    蒋司空公瑶为扬州太守，会武庙南巡，诸省骚动，凡乘舆供御，及宦寺宫妾，亲军赂遗，莫可赀算。公曰：备亦罪，不备亦罪。备则患及于民，不备则患止于身。乃仅鸠供应之具，不复横敛以为媚悦。自衣青布袍，束黄金带，奔走周旋，权幸江彬辈横加折辱不为动。一日，上捕得大鲤，谋所鬻者。左右正欲中公，曰莫如扬州知府宜。上乃呼而属之，公归括女衣并首饰数事，蒲伏而进曰：鱼有值矣，他无所取。惟妻女衣装在焉，臣死罪，臣死罪！上熟睨之曰：汝真酸子邪，吾无须于此。其亟持以归，鱼亦不取值矣。由是清节动天下，历仕至工部尚书。自首悬舆，卒无改于羔羊之节。士论韪之。
    ◎证学
    汤曰：学圣王之道者，譬其如日，静居而独思，譬其若火。夫舍学圣之道，而静居独思，譬其若去日之明于廷，而就火之光於室也，可以小见而不可以大知。是故明君贵尚学道，而贱下独思也。
    昔者晋君之问于师旷也，曰：吾年七十而欲好学，得无既老而有所不可乎。师旷曰：胡而不秉烛。晋君怒，以为其戏之也。师旷进曰：臣闻少而学如日出之阳，壮而学如日中之光，老而学如秉烛之明，秉烛者贤于暗行矣。于是平公悦，以其所御觞觞师旷。
    东郭子出吴兴，见有膝行泥中，而以手左右去草者，召而问之曰：此芸田乎？曰然。曰：吾邑之芸，以铁为器，而木柄之，俯其身以荡撼于苗中。未尝若是难也！曰：州亦有之，沙田草易除，用之宜。泥田根难拔，必若是者三至焉。山之田寒，必若是者五至焉。若稍弛之，草侵吾苗矣！噫，质美者易于浑化，犹沙田之草也，次则泥田矣，次则山之寒田矣。芸之而弗息，草未有不拔，而苗未有不秀且实者。
    阳明王先生筮仕刑曹，适轮提牢，睹诸吏豢豕，恻然恚曰：夫囚以罪系者，犹然饭之，此朝廷好生浩荡恩也。若曹乃取以豢豕，是率兽食人食矣。群吏读曰：相沿例也，亦堂卿所知。先生曰：岂有是哉。遂令屠豕，分给诸囚，到今不复豢豕云。后同里有官刑部，语及其事者，先生颦蹙曰：此予少年不学，兹闻之尚有余惭，子乃以为美谈邪？其人未达曰：上宣朝廷之德惠，下轸囹圄之罪，人本至德事也，先生顾深悔之，以为罪过何也？先生复蹙然曰：当日凭一时意见，揭揭然为此置堂卿于何地邪？只此便不仁矣。
    阳明先生家居时，里人有求鬻其产者，先生辞却。已一日先生偕诸门第游山，偶经其处，见风景佳胜，衷默悔前之误也。忽惕然内讼曰：是何心哉？有贪心便无恕心矣！且悔且讼，两念交战膺中，行里许始化，徐以告从行诸弟曰：克己之难如此云。
    黄冈郭孝廉庆，挈其徒吴良吉往越中谒阳明先生。将抵越郭，一夕呼吴生语曰：吾夜来自省，胞中尚有俗念。如许如此夹杂心，安能领受先生教邪？拊心痛自刻责不已，徐质吴生曰：子时自省如何？吴对曰：此来一志惟求教益，更何俗念？昕夕争论不合。既至郭，趣吴以前论辩语往质正。先生时燕居楼上食饣，聆吴生语已，不答。第目摄而指示之曰：子视此盂中下便能盛此饣，此几下便能载此盂，此楼下便能载此几，地又下便能载此楼。人贵能下，下乃大。语已，更目摄吴生者再，竟无他语。吴生退就舍，郭问先生何言，吴生哽咽不能应，第潸然涕数行下云。先生之炉锤人，也不在言论辩析，而在神情衡宇间。即于吴生可类知已。
    有士绅官司理者，恨为职业所萦，无暇为学。阳明先生曰：凡学官先事离事为学，非吾格致旨。即以听讼言，如因其应对无状而作恶，因其言语圆转而生喜，因其属托而加憎，因其请求而曲从，或以■剧而怠，或以浸谮而淆，皆私蔽也。惟良知自知之，细自省克，不少偏枉，方是致知格物也。若离事为学，是着空。
    黄乐村何善山亲受阳明之学者，念庵先生赴南宫付其舟，严事之以相资切。先生时兢兢步趋，不俞绳矩，心疑二孝廉言动举止若无异于人者。一日有友来与二孝廉商学，何孝廉慨曰：近世号名讲学者，综其微衷，皆生人心耳。先生侧聆之，忄矍然自省。自是学益近襄，笃信阳明良知之旨。
    泾野吕先生，故与邹文庄同官。先生尊崇朱学，文庄承服师传，每晤必辨。若聚讼然，迹亦甚迕，乃先生与文庄交情不啻同胞，初未尝以议论异同少生闲阂。或曰：二先生意见虽殊，其志行同矣。若武功康廷撰豪迈任放人也。而先生平生清约如寒，即笑不苟者，乃亦与之厚善，更不以行己清浊少生分别。又闻先生之官南都也，与霍文敏同僚，文敏故与夏贵溪交恶，先生时时规劝。而文敏疑公党贵溪，中卸之，既贵溪柄国，欲汲引先生，而先生时时于贵溪前揄扬文敏，卒致贵溪疑惑，罢免无悔。今人意见相左则衷起戈。格调稍殊则眼分青白，记短则兼折其长，贬过则并伐其善。而犹曰：吾悟本来无物，然耶否耶。
    耿楚侗先生官南都，有士人为恶僧侮辱，以告先生，白所司治之。其僧逋，先生意第迸逐不令复系籍本寺，士人未释然，必欲捕而枷之。先生晓之曰：人谓子亦有闻矣，良知何广大也，奈何着一破赖和尚往来其中哉？士人退语人曰：惩治和尚，非良知耶。或以告先生曰：小子此言，即令文成复，起何能易也！乃余其难其慎若此。胞中盖三转矣。其一谓志学者，即应犯不较逆不难，不然落乡人臼矣，遮莫不是名谊心耶？又谓法司用刑，自有条格，如此类法不应枷，此则是格式心也。又闻此僧凶恶，虑有意外之虞，不肯为己甚，此又是利害心也。余之良知乃转折如匕，嗣姜宗伯庇所厚善者处之少平，大腾物议，又承恩寺有僧为礼部枷之而死，竟成大讼。先生闻之，谓李士龙曰：余前三转折良知，不更妙耶？
    罗近溪先生偕白下诸同志游大中桥，睹诸往来者无虑千百万计。近溪因指示诸同志曰：试观此千百万人者，同此步趋，同此往来。细细观之，人人一步一趋，无少差失，个个分分明明，未见确撞。性体如此广大，又如此精微，可默识矣。一友弗曰：否否，此情识也，如此论性，相隔远矣。友述以问耿先生，先生曰：否否，谓此指示者非性别求性体，此为楞严转，非能转楞严者。内典亦云：离识归寂，譬忘己之首而别求首领矣。曰：识至此已乎？曰：实识到此，便自欲罢不能，安肯歇手？虽然亡者东走，追者亦东走，走者同而所以走则异也。即兹来往桥上者，或访友亲师，或贸迁交易，或傍花随柳，或至淫荡邪僻者，亦谩谓一切皆是，混然无别，此则默识之未真也。学先辨乎此矣，辨此而后可与论孔孟血脉，孔孟路径也。若以近溪此示为情识，而别求所谓无上妙理，是舍时行物生以言天外，视听言动以求仁，非吾孔子一贯之指矣。
    ●卷二
    ◎叙伦
    晋文公与楚战，至黄凤之陵，履系解，因自结之。左右曰：不可以使人乎？公曰：吾闻上君之所与居，皆其所畏也。中君之所与居，皆其所爱也。下君之所与居，皆其所侮也。寡人虽不肖，先君之人皆在，是以难之也。
    任登为中牟令，上计言於襄子曰：中牟有士曰瞻胥，已请见之。襄子见而以为中大夫。相国曰：意者君耳而未之目邪，为中大夫若此其易也，非晋国之故。襄子曰：吾举登也，已耳而目之矣。登所举也，吾又耳而目之，是耳目人终无已也。遂不复问，而以为中大夫。
