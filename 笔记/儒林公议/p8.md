<!-- { "loadSidebar": true } -->
    成都刘备庙侧，有诸葛武侯祠，前有大柏，围数丈。唐相段文昌有诗，石刻在焉。唐末渐枯瘁，历王建、孟知祥二伪国，不复生，然亦不敢伐之。皇朝乾德五年丁卯夏五月，枯柯再生，时人异焉。三国至乾德初，历年一千二百余，枯而复生。予皇佑初守成都，又八十年矣，新枝耸云，并旧枯干并存，若虬龙之形。
    王建子衍，嗣于蜀，侈荡无节，庭为山楼，以彩为之，作蓬莱山。画绿罗为水纹地衣，其间作水兽芰荷之类，作折红莲队，盛集锻者于山内鼓槖，以长籥引于地衣下，吹其水纹鼓荡，若波涛之起。复以杂彩为二舟，辘轳转动，自山门洞中出，载妓女二百二十人拨棹行舟，周游于地衣之上，采折枝莲到堦前出舟，致辞长歌复入，周回山洞。俄而唐庄宗遣使李严入蜀，复作此舞以夸之。严归贡策，未几灭王氏。
    太平兴国戊寅岁，程羽守益都，时立春在近，县吏纳土牛偶人于府门外，观者颇众，主人恐其为人所损，遂致厅事之左。适程出视事，怪问之，主者以对，程叹曰：「农夫牧竖非升厅之人，兆见于此，不祥莫大焉。」当时闻之以为过论。至甲午岁，果有村氓叛，窃入据城邑焉。人亦服其理识。
    成都有唐剑南西川安抚副使冯涓撰《重起中兴草玄寺碑》，序会昌大中年释寺废兴之事。其略云：「释氏不可以终废者，由学徒之心一也；国令不能以终行者，由时代之意殊也。」予读之数四，亦诣理之言也。
    故相陈尧佐既终，家居于郑。翰林学士李淑知郑州，诸子纳其父行实于淑，求神道碑文。淑怨尧佐素不荐引，虽纳其润赂，文有讥薄之意。陈子哀诉，求为改削，淑终不从。其家耻不立石，因摭淑在郑时《咏柴陵诗》奏之，云：「弄驷牵车挽鼓催，不知门外倒戈回。荒榛断陇才三尺，刚道房陵半仗来。」淑自负文藻，急于柄用，众恶其阴险，每入朝则搢绅为之不安。上渐知之，故久留外郡。其诗寔由怨怼而作，遂罢禁林，主钥南都。淑上章自理不已，后因持服，遂留京师。
    唐庄宗遣郭崇韬副魏王继岌平蜀，既而疑崇韬，赤其族。俄又杀河中府冀王朱友谦三百口，又诏西京留守至洛守上东门，伺岐府节度使李从曮至，欲诛之，诸侯无不忧惧。闱尹纵权，倡优富宠，而师旅穷匮，恩赏不流，遂至贝州之乱。先是，蕃汉都总管宣武军节度使李嗣源，本蕃人，姓名邈结烈，虽有佐命大功，庄宗既得天下，颇疑之，尽夺兵权，处以闲逸。至是闻变，急起嗣源将兵讨之。洎至邺，诸军推以为主，嗣源涕泣，告其副霍彦威曰：「与君受命讨贼，岂料天时人事如此。然诸军只因饥寒思乱，当奏加恩赏，以图安靖尔。」亲卫指挥使元行钦不能审其由，径奔洛阳告乱，涂中逢嗣源子金枪指挥使从璟，驱之同见庄宗，遂斩从璟，自将以御之。距汴城五十里，闻嗣源入汴，军溃而归洛。时属中官乘驲就长安，杀伪蜀王衍一行。枢密使张居翰叹曰：「上方寸已乱，一行五千余人，岂可尽杀？」乃改「一行」为「一家」。及「绛霄之祸」已三曰，而杀王衍一家使人方到长安，蜀人寃之。
    庆历中，有宋禧者为侍御史。禧介廉善士，学术议论则非其素。属亲事官谋乱，夜梯殿庑入禁中，垂致不测，既而擒获。上惊怖累曰，厚饬宿卫，常有戒心。禧上言请市罗江狗置内中，以备守御。人皆传以为笑，目之为罗江御史。未几，罢出外任。噫！禧之意忠矣，而思之不精，遂取众诮，言不可不慎也。
    后唐明宗亲讨宣武军节度使朱守殷，宿将，同光末，赵在礼邺中乱，从明宗讨伐。及人情变革，遂与霍彦威同立明宗。寻判诸军诸卫事兼河南尹，旋除宣武军节度使。时枢密使安重诲用事，汴之财利多遣中人筦榷之。守殷军用不给，累表抗论，重诲既与复夺之，守殷不平，颇出怨言。重诲奏其反状，明宗亲帅师讨之。车驾至汴，守殷自以本无不臣之意，为权臣诬奏，登城门望明宗扣头，号哭称寃。明宗思其功，许以开门自新，重诲已麾军登陴，势不可遏，城陷诛之。
    章圣祥符中，行封祀之礼，兴造宫观以崇符端。时王旦作相，迎合其事，议者或非之。旦谓人曰：「自古帝王或驰骋田猎，或淫流声色。今主上崇真奉道，为亿兆祈福，不犹愈于田猎声色之惑欤？」
    宋庠、叶清臣、郑戬及庠弟祁同年登第，皆有名称。康定中，庠为参知政事，戬为枢密副使，清臣任三司使，祁为天章阁待制。趣尚既同，权势亦盛，时人谓之「四友」。吕夷简深忌之，指为朋党。俄有无名子作谤，庠有「天下文章惟独我，榜中龙虎更无人」之句，余韵甚多，深讦庠之私短。语寖上闻，乃尽罢四人为郡，仍降诏天下，戒朋比焉。 

