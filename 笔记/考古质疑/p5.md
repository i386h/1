<!-- { "loadSidebar": true } -->
　　古字音义有出于经史之通用而篇韵或不能尽载亦不可不知也葢有音异义异而字则同亦有音同义同而字则异又有音同字同而义不可概论者非详观博究不可也如旁招行乐之类一字而有三四音义者固不必论【原注旁招凡三音义诗驷介旁旁补彭切强也经典作蒲浪切者迫也角招征招则音韶礼志云招则音翘行乐凡四音行字则有文行太行与行行之殊乐字则有音乐好乐与乐饥之别此类甚多不可枚举】如以其多者言之数字假字至于五厌字至于六【原注数字所具切儒行遽数音所论语朋友数音朔周礼数目音促乐记趍数音速凡五音假字古雅切易王假有庙音格毛诗音暇者乐也曲礼音遐者逺也假故之假去声亦五音厌于艳切诗厌厌夜饮则平声汉高纪以厌当之则入声礼畏厌溺则乌狎切大学见君子而后厌然则乌斩切厌浥行露于十切凡六音】卷字贲字至于七齐字从字至于八辟字至于九岂非音异义异而字则同欤【原注书卷之卷去声卷而怀之上声诗匪伊卷之其言切记三公一命卷音衮执女手之巻然贾捐之传竭卷卷并音拳相如传卷曲也丘专切地志安定郡眴卷县应邵上音旬下音箘凡七音贲字彼义切者饰也音班者文章也虎贲音奔勇也贲军音奋覆也乐记广贲之音扶问切怒气也苖贲皇音坟黥布传贲赫地理志东海襄贲并音粉凡七音义齐字在兮切国名也仄皆切斋庄也记地气上齐子兮切马不齐髦于践切沈齐盎齐才细切齐衰齐盛则即私切齐乎其敬子礼切行中采齐才私切凡八音义从字吾从周之从平声从者见之才用切衡从其亩子容切欲不可从子用切从容中道音冲待其从容然后尽其声音舂又音聪又音崇又在江切辟字部益切者法也必益切者君也匹智切者喻也放辟邪侈则音僻曲礼左右攘辟则音避玉藻素带终辟者音禆有由辟焉音弭一幅不辟则补麦切灌夫传辟睨音普计切九音义】如咎繇【原注晁错传】中蘬【原注荀子仲虺字】领问【原注扬雄叙传】之类两字而同音义者亦不必论姑以其多者言之氓民也诗云氓之蚩蚩周礼以为甿【原注地官遂人】晋志则以为萌【原注职官志奬导民萌】韶乐也语云乐则韶舞周礼以为■〈磬，召代石〉【原注■〈磬，召代石〉大司乐】史记则以为招衮服也礼云衮冕荀子以为裷【原注富国篇】礼记则以为卷【原注郊特牲】击柝一也而■〈木槖〉之与■〈木〈广外屰内〉〉为不同【原注上周礼下货殖】冕缫一也【原注周礼作缫】而璪之与藻为异【原注并记上郊特牲下玉藻】诗有桧之国风左传汉志则有郐会之殊【原注左传襄二十九年汉书地理志】论语有鄹人之子孟子史记则有邹驺之别书序有伏牺氏礼注汉表亦不一焉【原注太卜注作■〈山上必下〉戏汉人物百官表并作宓羲师古注字本作虙传写讹谬尔初学记宓牺注虙古伏字后误以虙为宓】是一音义而字分为三也迓均之为迎也书作迓衡礼作掌讶又田仆注作逆衙毛诗作百两御之左传作狂狡辂郑人【原注宣三年】呜呼均之叹声也书作呜呼【原注无逸】诗作于乎【原注烈文诗】记作于戏【原注大学】王贡传以为恶虖五行志以为乌嘑响均之为音也易系受命如响天文志乡之应声甘泉赋芗声厯锺过秦论作向礼乐志作享是皆一音义而字为五也岂非音同义同而字则异欤乃若古字借用聚人曰财则财货也贾谊传之财幸则与裁同文纪之财足则与纔同庶绩咸熙则熙广也礼志熙事备成则与禧同翟义传熙念我孺子则与嘻同此皆借之而通用也至于兹之一字五行志赋敛兹重则通于滋樊郦赞虽有兹基则通于镃荀子正论篇龙兹华瑾则通于髭而龟兹之音慈者不论也繇之一字如文纪无繇敎训其民则通于由班赋先圣之大繇则通于猷韦孟诗犬马繇繇则又通于悠悠而咎繇【原注皋陶】卦繇【原注音胄】与李寻传之繇俗不论也【原注繇俗音謡义同】岂非音同字同而义不可概论又如此欤此皆篇韵不能载故畧摘一二以纪于此云

　　古今之字不同固有自繁而之省亦或増少而为多不可概论也以周礼考之太宰八灋后世以为法司乐靁鼓后世以为雷钥章之龡钥后世以为吹以至簭人之九簭太祝之九〈扌〈屮艹本，上中下〉〉皆易之以筮与拜焉其它如以廱为雍【原注杜笃传】以譱为善【原注前汉礼志】以龢为和【原注宾戏】以蠭为蜂【原注项羽传】以鼌为朝【原注严助传】以僊为仙【原注郊祀志】与夫鼅鼄【原注尔雅蜘蛛字】螕■【原注五行志蚍蜉字】之类皆省于后也以汉书考之尉安之尉或加以心【原注车千秋传】万几之几或加以木【原注王嘉传注】造端之端或加以立【原注艺文志】以至礼志之屮木幽通赋之东厸皆易之以草与邻焉其它如论语之知増而为智周易之无増而为无以旉为敷【原注礼志】以皃为貌以■〈击，去手〉为系【原注上王莽传下景纪】与夫昆仑【原注张骞传】夫容【原注相如传】毒冒【原注地理志】武夫【原注相如传】之类皆増于前也夫自繁而之省无非取其传写之便易増少而为多抑果何说耶古字率多互用其上下左右有不必拘汉祀志之崈高则与崇同义地志之麊泠则与麋同音【原注交趾郡泠音零晋志作麋】是上下无间也左传之鄢陵五行志则以为■〈阝焉〉尚书之谋猷诗则以为犹【原注小旻诗我谋我犹】左传鹅鹳之陈孟子生■〈鸟我〉之馈是左右无间也桑柘而汉志以为■〈石上木下〉【原注地理志】虹蜺而汉志以为■〈工上虫下〉【原注天文】蛾眉而扬雄传以为■〈我上虫下〉烽燧而相如传以为■〈遂上火下〉皆以右而升上也尔雅之■〈即鸟〉鸰东方朔以为■〈即鸟〉毛诗之峨峨相如传以为峩皆以左而升上也张骞传以翕为翖校猎赋以岌【原注五合反】为岋【原注音同】则又以上而居左也掔取之掔袁葢叙传以为■〈扌监〉鉴燧之鉴左传乃以为鞶鉴则又以下而居左也然则古字率多互用果何拘于上下左右之不同哉

　　古人制字皆有名义或象形而会意或假借而谐声或转注而处事莫不有义存乎其间是以成周设官外史达书名于四方行人谕书名于九岁凡以是也故止戈为武【原注左传宣十二年】反正为乏【原注宣十五年】皿虫为蛊【原注昭元年】见于左传者不一虽然要难一律论也近世王文公其说经亦多解字如曰人为之谓伪曰位者人之所立曰讼者言之于公与夫五人为伍十人为什歃血自明而为盟二户相合而为门以兆鼓则曰鼗与邑交则曰郊同田为富分贝为贫之类无所穿凿至理自明人亦何议哉有如中心为忠如心为恕朱晦庵亦或取之惟是不可解者亦必从而为之说遂有勉强之患所以不免诸人之讥也

　　考古质疑卷三

　　●钦定四库全书

　　考古质疑卷四

　　（宋）叶大庆 撰

　　说苑曰赵襄子见围于晋阳罢围赏有功之臣五人高赫无功而受上赏张孟谈曰晋阳之中赫无大功今与之上赏何也襄子曰在拘厄之中不失臣主之礼惟赫也子虽有功皆骄寡人与赫上赏不亦可乎仲尼闻之曰赵襄子可谓善赏士乎赏一人而天下之人臣莫敢失君臣之礼矣【原注见第六复恩篇】按晋阳罢围乃贞定王十六年孔子卒于鲁哀公十六年即周敬王四十一年也后一年而元王立九年而贞定王立至十六年时孔子卒已二十六年此谓赵襄子善赏士为仲尼之言考其年岁先后则知其误也

　　说苑楚庄王筑层台大臣諌者七十二人皆死矣诸御已违楚百里而耕谓其耦曰吾将入见于王其耦曰说人主者皆闲暇之人也然且至而死矣今子特草茅之人尔诸御已曰若与予同耕则比力也至于说人主则不与子比智矣委其耕而入见王曰虞不用宫之竒而晋并之陈不用子家羁而楚并之曹不用僖负羁而宋并之莱不用子孟而齐并之【案子孟说苑作子猛或叶氏所见本异今仍之】吴不用子胥而越并之秦不用蹇叔而国危桀杀闗龙逢而汤得之纣杀比干而武王得之宣王杀杜伯而周室卑此三天子六诸侯皆不能尊贤用士故身死国亡遂趋而出王遽追之曰子反矣吾将用子之谏明日遂解层台而罢民【原注见第九正谏篇】大庆按左传楚庄王立于鲁文公十四年卒于宣公十八年越并吴事乃哀公二十二年相去凡一百十八年安得诸御已预以子胥事谏楚庄王也况齐之灭莱据左传在襄公六年亦是楚庄既卒之后其误亦与上子胥事一同览者不可不知

　　范蔚宗赞耿恭曰追诵龙虵之章以为叹息大庆观龙虵之章载于说苑者有二其一则介子推事其一则舟之侨事联载之曰晋文公即位赏不及推推母曰盍亦求之推曰尤而效之罪又甚焉且出怨言不食其食母曰亦使知之推曰言身之文也身将隠安用文母曰能如是与若俱隠至死不复见推从者怜之悬书宫门曰有龙矫矫顷失其所五虵从之周徧天下龙饥无食一虵割股龙反其渊安其壤土四虵入穴皆有处所一虵无穴号于中野文公出见曰嗟乎此介子推也吾方忧王室未图其功使人召之则亡遂求其所在闻其入绵上山中于是表而封之号曰介山又云晋文公出亡周流天下舟之侨去虞而从焉文公反国择可爵而爵之可禄而禄之侨独不预文公酌诸大夫酒酒酣文公曰二三子盍为寡人赋乎舟之侨进曰君子为赋小人请陈其辞辞曰有龙矫矫顷失其所一虵从之周流天下龙反其渊安宁其处一虵耆干独不得所文公瞿然曰子欲爵耶请待旦日之期子欲禄耶请命廪人舟之侨曰请而得其赏廉者不受也遂厯阶而去文公求之不能得终身诵甫田之诗【原注以上并见第六复恩篇】所谓龙虵之章二事如此大庆按左传僖公二十八年城濮之战舟之侨先归及振旅入晋杀舟之侨以徇于国民于是大服夫侨既犯师律文公戮之以徇民乃大服安有所谓文公求之不得终身诵甫田之诗乎以此而观龙虵之章乃介子推事刘向惑于多闻而不知笔削遂联载之以为舟之侨事非也

　　说苑奉使篇【原注第十二】晏子使吴吴王谓行人曰吾闻晏婴北方之辩于辞而习于礼者也命傧者客见则称天子明日晏子有事行人曰天子请见晏子憱然者三曰臣受命敝邑之君将使于吴王之所不佞而迷惑入于天子之朝敢问吴王恶乎存吴王曰夫差请见见以诸侯之礼大庆按左传吴王夫差立于定之十四年按史记齐世家晏子卒于定之十年二书皆出于刘向之前合是而观晏子卒而夫差未为吴王夫差立而晏子已卒四年矣然则此事为误明矣

