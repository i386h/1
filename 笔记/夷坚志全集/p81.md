<!-- { "loadSidebar": true } -->
　　宣城管内水阳村医陆阳、字义若。以技称。建炎中。北人朱莘老编修、避乱南下。挈家居船间。其妻病心躁、呼陆治之。妻为言吾平生气血劣弱。不堪服凉剂。今虽心躁。元不作渴。盖因避寇惊忧。失饥所致。切不可据外证。投我以凉药。编修嗜酒得渴疾。每主药必以凉为上。不必与渠议也。我有私藏珍珠。可为药直。君但买好药见疗。欲君知我虚实。故丁宁相语。陆诊脉、认为伤寒阳证。煮小茈胡汤以来。妇人曰、香气类茈胡。君宜审细。我服此立死。陆曰、非也。幸宁心饮之。妇人又申言甚切。陆竟不变。才下咽。吐泻交作。妇遂委顿。犹呼云、陆助教、与汝地狱下理会。语罢而绝。后数年。溧水高淳镇李氏子病瘵。来召之。用功数日未効。出从倡家饮。而索钱并酒馔于李氏。李之兄怒。叱不与。及归已黄昏。乘醉下药数十粒。病者云、药在鬲间。热如火。又云。到腹中亦如火。又云、到脐下亦如火。须臾大叫。痛不可忍。自床颤悸坠地。至夜半。陆急投附子丹沙。皆不能纳。潜引舟。遁去。未旦李死。绍兴九年。陆暴得病。日夜呼曰、朱宜人、李六郎、休打我。我便去也。旬日而死。
　　
　　秦楚材
　　秦楚材梓政和间、自建康贡入京师。宿汴河上客邸。既寝。闻外人喧呼甚厉。尽锁诸房。起穴壁窥之。壮夫十数辈。皆锦衣花帽。拜跪于神像前。称秦姓名。投杯珓以请。前设大镬。煎膏油正沸。秦悸栗不知所为。屡告其仆李福、欲为自尽计。夜将四鼓。壮夫者连祷不获。遂覆油于地而去。明旦、主人启门。谢秦曰、秀才前程未可量。不然。吾辈当悉坐狱。乃为言京畿恶少子。数十成群。或三年。或五年。辄捕人渍诸油中。烹以祭鬼。其鬼曰狞瞪神。每祭、须取男子貌美者。君垂死而脱。吁其危哉。顾邸中众客。各率钱为献。秦始忆自过宿州。即遇此十余寇。或先或后迹之矣。遂行至上庠。颇自喜。约同舍出卜。逢黥面道人携小篮。揖秦曰、积金峰之别。三百年矣。相寻不可得。误行了路。却在此耶。无以赠君。探篮中白金一块授之。曰、他日却相见。同舍欢曰、此无望之物。不宜独享。挽诣肆将货之。以供酒食费。肆中人视金。反复咨玩不释手。问需几何钱。曰、随市价见偿可也。人曰、吾家累世作银铺。未尝见此品。转而之他。所言皆然。秦亦悟神仙之异。不肯鬻。以制酒杯、茶汤匕、药器。凡五物。日受用之。自此三十年无病苦。绍兴十六年。在宣城。忽卧疾。五物者同时失去。知必不起。果越月而亡。积金峰在茅山元符宫云。
　　
　　建康头陀
　　政和初、建康学校方盛。有头陀道人之学。至养望斋前。再三瞻视不去。斋中钱范二秀才。诣之曰、道人何为者。对曰、异事异事。八坐贵人。都着一屋关了。两府直如许多。便没兴不唧溜底也。是从官有秦秀才者、众目为秦长脚。范素薄之。乃指谓曰。这长脚汉也。会做两府。客曰、君勿浪言。他时生死都在其手。满坐大笑。客瞠曰、诸君莫笑。总不及此公。时同舍生十人。唯邢之縡者。最负才气。为一斋推重。适从外来。众扣之。曰、也是个官人。略无褒语。遂退。后四十年间。其言悉验。秦乃太师桧也。范择善同去尘拂魏道弼良臣三参政。何任叟若巫子先伋两枢密。钱端修时敏元英周材两从官。一忘其姓名。独邢生潦倒。得一官即死。
　　
　　洞元先生
　　沈若济、临安人。结庵茅山。以施药为务。宣和间、蒙召对。赐封洞元先生。尝指华阳洞之东隙地。曰、死必葬我于是。其徒以地势汗下为言。不听。绍兴十五年卒。其徒用治命。掘地六尺许。得石板。大书六字曰、沈公瘗剑于此。观者异焉。岂非先有神物告之者乎。佳城漆灯之说。信有之矣。右六事皆汤三益说
　　
　　天门授事
　　赣州宁都县胡太公庙。其神名雄。邑民也。生有异相。顾自见其耳。死而着灵响。能祸福人。里中因为立祠。崇宁初、邑士孙勰志康、梦白须翁邀至其家。问曰、如何可得封爵。孙意其神也。告曰、宜行阴功。无专祸人。翁曰、吾岂祸人者。吾为天门授事。日掌此邦人祸福。必左右窃闻之。托吾所云。妄出扰惑尔。孙曰、岁时水旱。最民所急。若能极力拯济。则县令郡守。必以上于朝。封爵可立致也。觉而审其为太公。五年丙戌、县大火。祷于祠。俄顷风云怒起。如有物驱逐之。火即灭。县以事白府。奏赐博济庙。明年。遂封灵着侯。噫神既受职于天。犹规规然慕世之荣名。唯恐不得。乃知封爵之加。固非细事。孙公梦中能晓神如是。可谓正士矣。黎珣作记
　　
　　大洪山跛虎
　　随州大洪山寺、有别墅曰落湖庄。绍兴十一年。庄僧遣信报长老净严遂师云、当路有跛虎。出颇害人。往来者今不敢登山。殊惧送供之不继也。净严即命肩舆而下。至虎所过处。下舆焚纸钱。遥见其来。麾从仆及侍僧、皆退避。独踞胡床以待。少焉虎造前。蹲伏于旁。弭耳若听命。时枣阳随两县巡检张腾、适被郡檄。就寺纳二乡税租。亦同往。且升高木。谛观之。不知严所说何语也。虎俄趍而去。自是绝迹不复出。见汉东志
　　
　　张台卿词
　　国朝故事、翰林学士草宰相制。或次补执政。谓之带入。大观三年六月八日、何清源执中登庸。四年六月八日、张无尽商英登庸。皆张台卿阁草麻。竟无迁宠。时蔡京责太子少保。张当制。诋之甚切。为搢绅所传诵。京衔之。会复相。即出张知杭州。明年六月八日、宴客中和堂。忽思前两岁宿直命相、正与是日同。乃作长短句纪其事。曰、长天霞散。远浦潮平。危栏驻目江皋。长记年年荣遇。同是今朝。金鸾两回命相。对清光频许挥毫。雍容久正。茶杯初赐。香袖时飘。归去玉堂深夜。泥封罢。金莲一寸才烧。帝语丁宁。曾被华衮亲褒。如今漫劳梦想。叹尘踪杳隔仙鳌。无聊意、强当歌对酒怎消。观者美其词而讶其卒章失意。未几以故物召还。遽卒于官。寿止四十。台卿、河阳人。吴传朋说
　　
　　新建狱
　　豫章新建村民、夏夜群辈纳凉。有自他所疾走来。以手掩腹叫号曰、某人杀我。奔趍及其家。即死。家诉于县。县捕某人讯之。自言此夕在某处为客。与死者略无干涉。鞫不成。悉逮纳凉者二十辈。分囚之。使各道所见。皆曰、实闻其言如是。他非所知也。县令必欲得其情。棰掠不可忍。乃共为证辞以实之。引某人参对。不能胜众。诬强服。仰天而呼曰、某果杀人。不敢逃戮。若冤也。愿天令证人死于狱以为验。不旬日、狱疫暴起。凡十人相继殂。县令知其然。又畏凶身不获。竟不释此人。终亦死。
　　
　　潮州象
　　干道七年。缙云陈由义。自闽入广。省其父提舶司。过潮阳。见土人言比岁惠州太守挈家从福州赴官。道出于此。此地多野象。数百为群。方秋成之际。乡民畏其蹂食禾稻。张设陷穽于田间。使不可犯。象不得食。甚忿怒。遂举群合围惠守于中。阅半日不解。惠之迓卒一二百人。相视无所施力。太守家人窘惧。至有惊死者。保伍悟象意。亟率众负稻谷。积于四旁。象望见犹不顾。俟所积满欲。始解围往食之。其祸乃脱。盖象以计取食。故攻其所必救。尨然异类。有智如此。然为潮之害。端不在鳄鱼下也。由义说
　　
　　刘左武
　　刘左武者、河北人。南来江西一邑。三十年而亡。数岁间、妻及男女数人继死。但余子妇并幼子存。家赀本不丰。悉为一仆干没。至于五丧在殡不能葬。其侄宗奭、邑人涂氏甥也。内弟伯牛。以奭故。助之钱□千。且相率诣其家奠酹。奭顷随父为靖安宰。携小史来。是日从行。忽升堂据几。为刘君揖客状。呼其仆骂曰、吾一家五人。未能入土。此为何时。汝忍破荡吾生计。使至此极。非涂亲惠赐于我。当柰何。拱手起就伯牛。欲致谢。牛避不与之接。遂骂子妇曰、坐汝不解事。以及此。今复何言。又骂仆曰、汝乃愚人无足问。吾亦不诉于阴司。所以责汝者。聊欲使汝知幽明虽异路。不可欺也。仆但俯首不敢答。奭恶其久留。屡叱逐之。且高诵天蓬诸咒。即瞠目曰、我少顷自退何用作此。凡五六刻乃去。小史蹶然而起。无所觉。伯牛说
　　
　　夷坚丁志卷第十一十四事
　　
　　田道人
　　田道人者、河北人。避乱南度。居京口。每岁三月。茅山鹤会。欲与其徒偕往。必有故而辍。绝兴壬午之春。始获一游。因留连月余。将归。足疾骤作。不可行。既止即愈。欲行复作。如是者屡矣。意其缘在此山。祷于神。乞为终焉之计。自尔不复病。梦神告曰、此非汝居也。汝自有庵在山中。其址东向者是。宜亟访之。固以为想念所兆。未深信。越数夕。梦如初。犹未决。又念身赤立于此。纵得其基。虽草庐岂易能办。是夕梦神怒曰、旬日不迁。必死兹地矣。晨兴访同类。且托寻迹之。杳不可得。或曰、吾闻大茅君藏丹之处。名丹沙泓。地势正东。但知名耳。不识其所在。盍询之耆老间乎。亦竟莫有知者。旬日之期既迫。皇皇不敢怠。独徘徊兔径。忽有村夫搦其胸。方恐惧。其人乃问曰、汝非寻丹沙泓庵地者乎。我知之。引至崦中。以足顿地。曰、此是也。田四顾山林翔抱。正可为东向居。喜甚。犒以百钱。笑曰。我岂求此者。将安用之。不顾而去。田沿路标志而反。明日往。芟剃荆棘。以籧篨作屋宿焉。中夜大虎来。倚卧于外。晓乃退。嵓石下有蛇。微露脊膂。大如柱。皆不伤人。又明日、僦工携畚臿平治。于积叶三四尺下。得盘石。嶙峋嵌空。纵广数尺。若爪所攫拏而穿者。发之、得石莲华盆。有水浸丹沙一块。重可二十两。取而藏之。盖前日村夫顿足处。是后蛇虎皆不见。疑为卫丹之镇云。隆兴甲申乙酉岁。近境疾疫起。田以丹末刀圭揉成丸救之。服者皆活。所济数千人。共以木石钱粟。为营一庵于泓中。去玉晨观不远。为人布气治疾。亦多验。干道己丑、蓝师稷为江东提刑。过茅山。亲见田说。及分得丹三钱。辛卯岁。以庵与杨和王之孙。奋衣出山。不言所向。
　　
　　瓶中桃花
　　孟处义去非。知楚州。元夕享客。以通草作梅花。缀桃枝上。插两铜壶中。末尝贮水也。中春后、桃枝忽结花甚盛。数日方落。孟殊以自喜。至秋乃有闺门之戚。明年而为淮漕。
　　
　　丰城孝妇
