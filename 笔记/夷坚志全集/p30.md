<!-- { "loadSidebar": true } -->
　　王深之湛家临川。每失去碗楪瓶合。及衣服之属。辄谴责仆婢。然不复可得。一夕暴风起。屋东大皂荚树吹折。断处中空。凡王氏积年所失物。皆贮其内。半坏矣。其树。今犹在云。郭沰洁己说。
　　
　　扈司户妻
　　洪州分宁王氏婿扈司户。自京师买一妾。甚美。携归置于妻家。妻母谓人曰、扈郎妾信美。然语音仅能出口。十句只可辨一二。面目极峭冷。与人寡合。而足绝小。可藏于袴中。类非人间女子。久留不去。非扈氏福也。扈生闻之。疑其妻不能容。故母言如此。未忍决绝。妾来时以白犬自随。行止饮食不暂舍。逮夜则寝床下。经一岁。妾入佛堂瞻礼。急大呼乞救。人往视之。则为犬啮断一臂。卧血中死矣。犬亦继死。李绍祖说。
　　
　　异僧符
　　豫章之南数十里生米渡。干道元年三月八日、有僧晨济。将登岸。谓津吏曰、少顷见黄衫五人荷笼而至者。切勿使渡。渡则有奇祸至。取笔书三字。似符而非。了不可识。其文曰、(车足)□□。以授吏。曰、必不可拒。当以此示之。语毕而去。吏不甚信也。然私怪之。至午。果有五黄衣。如府州急足者。各负两箬笼。直前登舟。吏不许。皆怒骂。殆欲相欧击。良久不解。吏乃取所书字示之。五人者、一见狼狈反走。转眼失所在。委十笼于岸浒。发之。中有小棺五百具。吏焚棺而传其符。豫章人家家图祀之。是岁江浙多疫。唯此邦晏然。识者谓五人乃瘟部鬼也。予过江州及衢州。见土人言各不同。竟未知孰是。余增礼说。
　　
　　李南金
　　乐平士人李南金、绍兴二十七年登科。才唱名。罢归旅舍。梦二女子执板歌词以侑酒。曰、君是园中杨柳。能得几时青。金明春光尚好。尊酒赏闲情。它年归去。强山阴处。一枕晓霞清。觉而记其语。不晓强山为何处。既调官。得光化军教授未赴。来谒提点坑冶李稙。献新发铁山。自督工烹炼。一日见巨蛇仰首向炉。如有所诉。李戒坑户勿得害。既而杀之。它日、又有蛇其大如柱。来冶处。傍小蛇千余随之。结为大团。巨蛇跃起前高丈余。李犹令仆持杖捶之。仆不敢前。又遣人归家取敕告。置地上。蛇径行不顾。李甚骇。即觉体中不佳。遂归。先是其家人梦一姥来寻李教授。曰、枉杀我儿。及是知其不可起。数日而卒。
　　
　　夷坚乙志卷第六十三事
　　
　　石棺中妇人
　　绍兴初、南剑州将乐尉蔺敡。因捕盗至山村。见农人掘地得石棺无罅。呼匠者凿开视之。一妇人长三尺余。瞑目裸体。形色红润如生。两手各握一剑。口衔一剑。敡即以油伞裹瘗之。不知何物也。
　　
　　袁州狱
　　向待制子长久中元符中。为袁州司理。考试南安军。与新昌令黄某。并别州郑判官。三人俱。毕事且还。郑君有女弟。嫁为宜春郡官妻。欲与向同如袁。而黄令者、前三年实为袁理官。以故二人邀与偕往。黄不可。郑强之。且笑曰、公遽能忘情于烟花中人乎。黄不得已亦同涂。然意中殊不乐。逮至。又欲止城外。向力挽入官舍。坐定。向将入省二亲。揖之就便室。黄如不闻。即其侧呼之。瞪目不答。俄指向所用铜盘。曰、其价几何。可辍买否。向得其发言颇喜。顾小史令持往所馆问之。曰、此常物尔。何遽为。曰、将置吾棺中。向始疑惧。引其手使少憩。亦不动。亟招郑君同视之。掖以就榻。少顷发声大呼。若痛不可忍。遂洞泄血利。秽满一室。登榻复下。号叫通夕不少止。向与郑同辞告曰、君疾势殊不佳。盍有以见属。黄颔首曰、愿见母妻。向即日为书。走驶步如新昌告其家。又语之曰、君本不欲来。徒以吾二人故。今病如是。尊夫人脱未能来。而君或不起。是吾二人杀君也。何以自明。愿君力疾告我所以不欲来及危惙如此之状。黄开目倾听。忍痛言曰、吾官于此时。宜春尉遣弓手三人。买鸡豚于村墅。阅四十日不归。三人之妻诉于郡。郡守与尉有旧好。令尉自为计。尉绐白府曰、部内有盗起。已得其根株窟穴所在。遣三人者往侦。恐其徒泄此谋。姑以买物为名。久而不还。是殆毙于贼手。愿合诸邑求盗。吏卒共捕之。守然其言。尉自将以往。留山间两月。无以复命。适村民四辈耕于野。貌蠢甚。使从吏持钱二万。招之与语。曰、三弓手为盗所杀。尉来逐捕。久不获。不得归。倩汝四人诈为盗以应命。他日案成。名为处斩。实不过受杖十数。即释汝。汝曹贫若此。今各得五千钱。以与妻孥。且无性命之忧。何不可者。汝若至有司。如问汝杀人。但应曰有之。则饱食坐狱。计日脱归矣。四人许之。遂执缚诣县。会县令阙。司户摄其事。劾囚服实如尉言。送府吾适主治之。无异词。乃具狱上宪台。得报皆斩。既择日赴市矣。吾视四人者。皆无凶状。意其或否。屏狱吏以情诘之。皆曰不冤。吾又摘语之曰。汝等果尔。明日当斩首。身首一分。不可复续矣。囚相顾泣下。曰、初以为死且复生归。家得钱用。不知果死也。始具言其故。吾大惊。悉挺其缚。尉已伺知之。密白守曰、狱掾受囚赂。导之上变。明日吾入府白事。守盛怒。叱使下。曰、君治狱已竟。上诸外台阅实矣。乃受贿赂。妄欲改变邪。吾曰、既得其冤。安敢不为辨。守无可柰何。移狱于录曹。又移于县。不能决。法当复申宪台。则置狱。守曰、如是则一郡失入之罪众矣。安有已论决而复变者。悉取移狱辞焚之。但以付理院。使如初款。吾引义固争。累十数日不得直。遂谒告。郡守令司户尝摄邑者代吾事。临欲杀囚。守复悔曰、若黄司理不书狱。异时必讼我于朝矣。令同官相镌谕曰、囚必死。君虽固执。亦无益。今强为书名于牍尾。人人知事出郡将。君何罪焉。吾黾俯书押。四人遂死。越二日、黄衣人持梃押二县吏来追院中二吏。曰、急取案。吏方云云。黄衣以梃击之。四吏俱入舍不出。吾自往视。舍门元未启。望其中案牍横陈。逡巡四吏皆暴卒。又数日摄令死。尉用他赏改秩。已去官亦死。而郡守中风不起。相去才四十日。吾一日退食。见四囚拜于下。曰、某等枉死。诉于上帝得请矣。欲逮公。吾恳曰、所以知此冤而获吐者、黄司理力也。今七人已死。足偿微命。乞勿追竟。帝曰、使此人不书押。则汝四人不死。汝四人死。本于一押字。原情定罪。此人其首也。某等哭拜天廷。凡四十九日。始许展三年。即楦袴露膝。流血穿漏。曰、拜不已。至于此。又曰、大限若满。当来此地相寻。又拜而去。吾适入门。四囚已先在。云候伺已久。恐过期。且令亟取母妻与诀别。吾所以不欲来者。以此故尔。今复何言。向曰、鬼安在。黄指曰、皆拱立于此。向与郑设席焚香。具衣冠拜祷。曰、尔四人明灵若此。黄君将死。势无脱理。既许其与母妻诀。何必加以重疾。令痛苦若此哉。祷毕。黄喜曰、鬼听公矣。痛即止。利不复作。然厌厌无生意。又旬曰、告向曰、吾母已来。幸为我办肩舆出迎。向曰、所遣卒犹未还。安得遽至。曰、四人者已来告。遂出。果相遇于院门之外。褰帘一揖而绝。向乐平人。其子元伯侍郎说。
　　
　　齐先生
　　宣和五年、向元伯为开封令。蔡鲁公已致仕。尝设醮于城外凝祥宫。向往谒之。蔡留宿。明旦见其子攸孙衡等十余人来问安。皆腰金施狨。且多张盖者。向退省其舅何志同尚书。叹诧其盛。坐客有京畿转运使曾徽言、与蔡不合。以言鄙薄。既而悔之。何曰、毋多谈。齐先生适在此。太师所敬也。可见之。乃邀与同席。齐生曰、吾素受蔡公异顾。今馆于后圃。待我甚至。不当谈其短。偶闻运使之语。是将然矣。徽言讳前说。齐生曰、无伤也。蔡公与我语。不问其身。但询其子孙。吾应之曰好。然常以妄言自愧也。诸公见其高门华屋。上干霄汉。三年之后。无一瓦盖头矣。金勒狨鞍。赫弈照市。三年之后。虽蹇驴亦无有矣。人言秋风落叶。此真是也。哀哉。时诸蔡方盛。皆不敢出声。三岁而蔡氏败。齐先生、淄州人。元伯说。
　　
　　蔡侍郎
　　宣和七年、户部侍郎蔡居厚。罢知青州。以病不赴。归金陵。疽发于背。命道士设醮。倩所亲王生作青词。少日而蔡卒。未几王生暴亡。三日复苏。连呼曰、请侍郎夫人来。夫人至。王乃云、初如梦中有人相追逮。拒不肯往。其人就床见执。回顾身元在床卧。自意已死。遂俱行。天色如浓阴大雾中。足常离地三尺许。约十数里至公庭。主者问何以诡作青词诳上苍。某方知所谓。拱对曰、皆是蔡侍郎命意。某行文而已。主者怒稍霁。押令退立。俄西边小门开。狱卒护一囚。杻械联贯立庭下。别有二人舁桶血。自头浇之。囚大叫。顿掣苦痛。如不堪忍者。细视之。乃侍郎也。主者退。复押入小门。回望某云。汝今归。便与吾妻说。速营功果救我。今秪是理会郓州事。夫人恸哭曰、侍郎去年帅郓时。有梁山泺贼五百人受降。既而悉诛之。吾屡谏不听也。今日及此。痛哉。乃招路时中作黄箓醮。为谢罪请命。
　　
　　杳氏村祖
　　赣州光孝首坐僧普瑞。说尝附江州通判船。过池州。泊村岸。闻岸上人相呼参祖烧香者。瑞往随之。见百千人憧憧往来。有屋可三间。堂内饰小室。如人家供佛处。翁媪二人。各长三尺。秃发脑后一髻绝小。以衣衾拥下体。唯露头面。兀然如土木。但眼能动。有笑容。人持香灯酌酒以供。瑞还。具语通判君。即尽室往谒。享以钱烛茶酒。撮作小包。蘸酒置二老口。亦伸舌舐之。或引手摸其胸乳。皮皆傅骨。不知几百岁。其人云。一村皆姓杳。此二老为村祖云。
　　
　　建康伍伯
　　陈邦光、守金陵。将杖朱衣吏。当直伍伯从求钱百千。吏才许其半。伍伯怒。噀手嘻笑曰、我不打人多时也。将甘心焉。摩手墙间急。上下适有破磁盘。正对手心。刺之。血流及肘。登时蠒痛。告假归。逾月创始愈。
　　
　　刘叉死后文
