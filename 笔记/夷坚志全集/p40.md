<!-- { "loadSidebar": true } -->
　　乐平士人洪斿。字粹中。为人俊爽秀发。然好以语言立讥议。尝作山居赋。纯用俗语缀缉。凡里巷短长。无不备纪。曲尽一乡之事。独与族兄朴友善。政和八年登第。未得禄而卒。无子。凡丧葬之费。皆出于朴。后数年。朴与医者叶君礼夜坐。叶先寝。朴忽起与人相揖。便延坐交语。家人窃听之。粹中声也。愀然曰、思君如昨。愿一见道旧。谢送死之恩。而屡至门。皆为阍者所阻。今随令兄七承事自周原来。七承事葬处也。故得入。念临终时非吾兄高义。朽骨委沟壑矣。始死了不自觉。但见吏卒来云、迎赴官。即随以往。今在冥中判一局。绝优游无事。特苦境界黑暗。冥漠愁人。虽为官百年。不若居人间一日也。冥吏与我言。生当为大官。正坐口业。妄说人过。故一切折除。今悔之无及矣。生时所为文一编。在十二郎处。烦兄明旦乘其未起往取之。秪在渠箱中替子上。朴恍忽问。不忆其已死。唤人点茶。遂不见。时灯火虽设。无复光焰。叶医惊问之。始悟。明日往十二郎家。得其书。粹中夙与妻不睦。后再适叶氏。亦时时来附语。叶生诘之曰、平生闻洪粹中博学。若果是。可诵周礼。即应声高读。首尾不差一字。十二郎其侄也。
　　
　　鱼陂疠鬼
　　族人洪洋、自乐平还所居。日已暮。二仆荷轿。一仆负担。必欲以中夜至家。邑之南二十里曰吴口市。又五里曰鱼陂畈。到彼时已二更。微有月明。闻大声发山问。如巨木数十本摧折者。其响渐近。洋谓为虎。而虎声亦不至是。心知其异矣。亟下车。与仆谋所避处。将复还吴口。已不可。欲前行。则去人居尚远。进退无策。望道左小涧无水。可以蔽匿。即趋而下。其物已在前立。身长可三丈。从顶至踵皆灯也。二轿仆震怖殆死。担仆窜入轿中屏息。洋素持观音大悲咒。急诵之。且数百遍。物植立不动。洋亦丧胆什地。然诵咒不辍。物稍退步。相去差远。呼曰、我去矣。径往畈下一里许。入小民家。遂不见。洋归而病。一年乃愈。担仆亦然。二轿仆皆死。后访畈下民家。阖门五六口。咸死于疫。始知异物盖疠鬼云。
　　
　　全师秽迹
　　乐平人许吉先。家于九墩市。后买大侩程氏宅以居。居数年。鬼瞰其室。或时形见。自言我黄三江一也。同为贾客贩丝帛。皆终于是。今当与君共此屋。初亦未为怪。既而入其子房中。本夫妇夜卧如常时。至明则两发相结。移置别舍矣。方食稻饭。忽变为麦。方食早谷饭。忽变为晚米。或宾客对席。且食且化。皆惧而舍去。吉先招迎术士作法祛逐。延道流醮谢祀神祷请。略不効。所居侧凤林寺僧全师者、能持秽迹咒。欲召之。时子妇已病。鬼告之曰。闻汝家将使全师治我。秽迹金刚。虽有千手千眼。但解于大斋供时多攫酸馅耳。安能害我。僧既受请。先于寺舍结坛诵咒七日夜。将毕。鬼又语妇曰、秃头子果来。吾且谨避之。然不过数月。久当复来。何足畏。吾未尝为汝家祸。苟知如是。悔不早作计也。僧至。命一童子立室中观伺。谓之开光。见大神持戈戟幡旗。沓沓而入。一神捧巨纛。题其上曰秽迹神兵。周行百匝。鬼趋伏妇床下。神去乃出。其头比先时倏大数倍。俄为人擒搦以行。僧曰、当更于病者床后见两物。始真去耳。明日。床后大柜旁。涌出牛角一双。良久而没。自是遂绝不至。凡为厉自春及秋乃歇。许氏为之萧然。三事洪绂说。
　　
　　结竹村鬼
　　弋阳县结竹村吴庆长。遣仆夜守田中稻。有操镰窃刈之者。持挺逐之不获。明夜复然。旦而视其稻。盖自若也。仆素有胆气。自谋曰、挺短无及事。当以长枪为备。至夜果来。见人出则走。仆大步追击。桩以枪。遂执之。秉火而视。乃故杉木一截。取卧于床下。明日将焚之。以语里巫师。巫师曰、是能变化。全而焚之不可。即碎为片片。置小缶。和汤煮之。薪火方炽。臭不可忍。闻二缶中号叫哀泣曰、幸赦我。我不敢复扰君。苟为不然。必从巫师索命。仆为破缶掷诸原。果不复至。
　　
　　新淦驿中词
　　倪巨济次子冶、为洪州新建尉。请告送其妻归宁。还至新淦境。遣行前者占一驿。及至欲入。遥闻其中人语。逼而听之。嘻笑自如。而外间略无仆从。将询为何人而不得。入门窥之。声在堂上。暨入堂上。则又在房中。冶疑惧亟走出。遍访驿外居民。一人云、尝遣小童来借笔砚去。未见其出也。乃与健仆排闼直入。见西房壁间题小词云、霜风摧兰。银屏生晓寒。淡扫眉山脸红殷。潇湘浦。芙蓉湾。相思数声哀叹。画楼尊酒闲。墨色尚湿。笔砚在地。曾无人迹。倪氏不敢宿而去。二事椿年说。
　　
　　赵清宪
　　赵清宪丞相挺之侍父官北京时。病利。逾月而死。沐浴更衣。将就木。忽有京师递角至。发之无文书。但得侯家利药一帖。以为神助。即扶口灌之。少顷复苏。遽遣人入京。扣奏邸吏。盖其家一子苦泄利。买药欲服。误以入邮筒中也。又尝病黄疸。势已殆。有妪负小盝至门。家人问所货何物。曰、善烙黄。呼使视之。发盝取铁匕烧热。上下熨烙数处。黄色应手退。翌日脱然。后为徐州通判。罢官将行。又以利疾委顿。素与梁道人相善。其日忽至。问所苦。曰、无伤也。命取水一杯。置案上。端坐咒之。须臾水跃起如沸汤。持以饮赵公。即时痛止。公心念无以报。但尝接高丽使者、得银盂一。欲以赠之。未及言。道人笑曰、高丽银与铜何异。不须得。长揖而出。追之不复见。东坡集中有赠梁道人诗曰、采药壶公处处过。笑看金狄手摩娑。老人大父识君久。造物小儿如子何。寒尽山中无历日。雨斜江上一渔蓑。神仙护短多官府。未厌人间醉踏歌。即此翁也。
　　
　　大名仓鬼
　　王履道左丞、政和初、监大名府崇宁仓门。官舍在大门之内。一夕守宿吏士数十人。同时叫呼。声彻于外。左丞披衣惊起。一卒白云。有怪物甚可怖。公勿出。乃伏屏间觇之。一大鬼跨仓门而坐。足垂至地。振膝自得。屋瓦皆动摇。少焉阔步跨出外。入李秀才家而灭。李生即时死。
　　
　　邢大将
　　邢大将者、保州人。居近塞。以不仁起富。积微劳得军大将。尝以寒食日率家人上冢。祀毕饮酒。见小白鼠出入松柏间。相与逐之。鼠见人至。首帖地不动。遂取以归。鼠身毛皆白。而眼足頳红可爱。邢捧置马上。及家即走不复见。即日百怪毕出。釜鬲两两相抱持而行。器皿易位。猫犬作人言。不可诃叱。邢寝榻旁壁土脱落寸许。突出小人。面如土木偶。又五日已长大。成一胡人头。长鬣鬅鬙。殊可憎恶。语音与生人不少异。且索酒肉。邢不敢拒。随所需即与之。稍缓辄怒。一家长少服事之唯谨。凡一岁邢死。诸怪皆不见。三事嘉叟说。
　　
　　夷坚乙志卷第十五十四事
　　
　　董染工
　　乡里洪源董氏子。家本染工。独好罗取飞禽。得而破其脑。串以竹。归则焚稻秆丛茆。焫其毛羽净尽。乃持货之。平生所杀不可计。老而得奇疾。遍体生粗皮。鳞皴如树。遇其苛痒时。非复爬搔可济。但取茅秆以燎四体。则移时乃定。继又苦头痛。不服药。每痛甚。辄令人以片竹击脑数十下。始稍止。人以为杀生之报。如是三年。日一偿此苦。然后死。
　　
　　临川巫
　　临川有巫、所事神曰木平三郎。专为人逐捕鬼魅。灵验章着。远近趋向之。自以与鬼为仇敌。虑其能害己。日日戒家人云、如外人访我。不以亲疏长少。但悉以不在家先告之。然后白我。里中人方耕田。见两客负戴行支径中。褰裳局步。若有碍其前者。耕者曰、何为乃尔。曰、水深路滑。沮洳满径。急欲前进而不可。耕者笑曰、平地无水。安得有是言。两客悟。谢曰、眼花昏妄。赖君指迷也。欣然直前。皆不留碍。径至巫门。自称建州某官人顷为祟所挠。得法师救护。今遣我赍新茶来致谢。家人喜。引之入、劳苦慰藉。始以告巫。巫问何在。曰、巳入矣。大惊曰、常戒汝云何。今无及矣。使出询其人。无所见。巫知必死。正付嘱后事。忽如人击其背。即踣于地。涎凝喉中。顷之死。李德远说。
　　
　　上犹道人
　　乡人董璞、宣和四年。为南安军上犹丞。有道人从岭外来。长六尺余。云将自此朝南岳。且言有戏术。董为置酒召客。而使至前陈其伎。独携无底竹畚一枚。泥满其中。庭下观者数百。道人令自取泥如豆纳口内。人人询之。欲得作何物。或果实。或肴馔。或饴蜜。不以时节土地所应有。皆以其意言。道人仰空吸气。呵入人口中。各随所须而变。戒令勿嚼勿咽。可再易他物。于是方为肉者能成果。为果者能成肉。千变万化。无有穷极。而一丸泥自若也。董氏子弟或不信。遣乡仆胡满出。戒之曰、汝亦说一物。正使诚然。姑应曰不是。试观其何以处。仆含泥呼曰、欲樱桃。道人呵问之。曰、非也。再三问皆然。笑曰、汝欲戏我耶。吾将苦汝。又呵气入之。则为大蒜。辛臭达于外。仆犹执为未然。道人遍告众曰、此人见侮已甚。当令诸君皆闻之。指其口曰、大粪出。应声间秽气充塞。彻于庭上。仆急吐出。取水濯漱。良久尚有余臭。观者大笑。益敬之。道人亦求去。与之钱不受。独索酒。饮数升遂去。竟不知为何许人何姓氏也。董外孙洪应贤邦直从在官下。亲睹其异。应贤说。
　　
　　诸般染铺
　　王锡文在京师。见一人推小车。车上有瓮。其外为花门。立小榜曰诸般染铺。架上挂杂色缯十数条。人窥其瓮。但贮浊汁斗许。或授以尺绢。曰欲染青。受而投之。少顷取出。则成青绢矣。又以尺纱欲染茜。亦投于中。及取出、成茜纱矣。他或黄或赤或黑或白。以丹为碧。以紫为绛。从所求索。应之如响。而斗水未尝竭。视所染色。皆明洁精好。如练肆经日所为者。竟无人能测其何术。
　　
　　赵善广
　　赵敦本不韦绍兴二十九年、为临安通判。其子善广在侍傍。梦人持符追之。曰、府主唤。广辞不肯行。曰、吾父与府公共事。吾知子弟职耳。何为唤我。持符者捽之以行。广问当以何服见。曰、具公裳可也。既至公府。庭下侍卫峻整。威容凛凛可畏。主者据案怒色曰、赵善佐、汝前生何以敢杀孕妇。广拜而对曰、某名善广。非佐也。主者顾追吏曰、此岂小事而误追人邪。命捽送狱。而释广。广还至家。但见眼界正黑。不能得其身。自念平生诵法华经。今不见何邪。忽觉所诵经在手。光焰焕然。已身乃卧床上。投以入。遂寤。家人盖不觉也。后七年为饶州司户。乃卒。
　　
　　宣城冤梦
