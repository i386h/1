<!-- { "loadSidebar": true } -->
　　蓝乔、字子升。循州龙川人。母陈氏无子。祷罗浮山而孕。及期。梦仙鹤集其居。是夕生乔。室有异光。年十二。已能为诗文。有相者谓陈曰。尔子有奇骨。仕官当至将相。学道必为神仙。乔曰。将相不足为。乃所愿则轻举耳。自是求道书读之。患独学无师友。因辞母之江淮。抵京师。七年而归。语母曰。儿本漂然江湖。所以复反者。念母故也。瓢中出丹一粒馈焉。曰、服之可长年无疾。留岁余。复有所往。以黄金数斤遗母。曰、是真气嘘冶所成。母宝用之。儿不归矣。潮人吴子野。遇之于京师。方大暑。同登汴桥买瓜。乔曰、尘埃污吾瓜。当于水中啖耳。自掷于河。吴注目以视。时时有瓜皮浮出水面。龁亦俨然。至夜不出。吴往候其邸。则已酣寝。鼻间气如雷。徐开目云。波中待子食瓜。久之不至。何也。吴始知乔已得道。再拜愧谢。遂与执爨。后游洛阳。布衣百结。每入酒肆。辄饮数斗。常置纸百番于足下。令人片片拽之。无一破者。盖身轻乃尔。语人曰。吾罗浮仙人也。由此升天矣。一日。货药郊外。复置纸足底。令观者取之。纸尽足浮。风云翛翛。蹑而上征。仙鹤成群。自南来迎。望之隐然。历历闻空中笙箫音。犹长吟李太白诗云。下窥夫子不可及。矫首相思空断肠。母寿九十七而终。葬之日。樵枚者闻墟墓间哭声。识者知其来归云。英州人郑总作传。
　　
　　毛氏父祖
　　衢州江山县士人毛璇。当舍法时在学校。以不能治生。家事堙替。议鬻居屋。未及售。晨起见亡祖父母父母四人。列坐厅上。衣冠容貌。不殊生人。璇惊拜问曰。去世已久。安得至此。皆不答。惟父曰。见汝无好情况。因仰视屋太息曰。汝前程尚远。可宽心。璇问地狱如何。父曰。有罪始入耳。吾无罪当受生。但资次未到。曰、既未有所归。还只在坟墓否。曰、不然。日间东来西去闲游。惟夜间不可说。近日汝预叶氏墦间祭。我亦在彼。指门外五通神。曰、神力甚大。闲野之鬼不可入。又指所事真武。曰、谨事之。死后不入狱。便诣北斗下为弟子。璇曰。大人且在是。当呼大兄来。父止之。曰、我脚头紧。便去矣。令璇入门。数人皆下庭中。向空飞去。如鸟鹊然。直上不见。璇方怅望。而一仆自外至。盖不欲与生人接。所以亟去也。
　　
　　方典薄命
　　方典、字大常。莆田人。累举进士不第。术者多言其无禄。同县人刘仲敏。为泉州同安宰。典之兄与为丞。刘谓与曰。贤弟不应得官。若罢举。庶可延数年之命。与不信也。绍兴十五年。典试南宫。刘又谏其勿行。典不听。是岁擢第。榜至同安。与持往诮刘。刘曰。一第未足喜。恐不能得禄耳。典调晋江尉。归待次之明年。莆中春试。诸生例以寄居同教官考校。郡以命典。既入院。日复餐钱千余。旬日间所得盈万钱。暴卒于院。陈应求说。
　　
　　夷坚甲志卷第十六十五事
　　
　　卫达可再生
　　卫仲达、字达可。秀州华亭人。为官职时。因病入冥府。俟命庭下。四人坐其上。西向少年者呼曰。与它检一检。三人难之。少年曰。若不检如何行遣。三人曰。渠已是合还。何必检。恐出手不得尔。少年意不可。回呼朱衣吏谕意。吏捧牙盘而上。中置红黑牌二。红者金书善字。黑者白书恶字。少年指黄牌。吏持以去。少焉数人捧簿书盈庭。一秤横前。两首皆有柈。吏举簿置东柈。柈重压至地。地为动摇。卫立不能安。三人皆失色。曰、向固云不可检。今果尔奈何。少年亦惨沮有悔意。须臾曰。更与检善看。吏又持红牌去。忽西北隅微明如落照状。一朱衣道士。捧玉盘出。四人皆起立。道士至。居中而坐。望玉盘中文书仅如筯大。吏持下置西柈。柈亦压地。而东柈高举向空。大风欻起。卷其纸蔽天。如乌鸢乱飞。无一存者。四人起相贺。命席延卫坐。卫拱手曰。仲达年未四十。平生不敢为过恶。何有簿书充塞如此。少年曰。心善者恶轻。心恶者恶重。举念不正。此即书之。何必真犯。然已灰灭无余矣。卫谢曰。是则然矣。敢问善状何事也。少年曰。朝廷兴一工修三山石桥。君曾上书谏。此乃奏也。卫曰。虽曾上疏。朝廷不从。何益于事。曰、事之在君尽矣。君言得用。岂只活数万人命。君当位极人臣。奈恶簿颇多。犹不失八坐。勉之。遂遣人导归。卫后至吏部尚书。徐专说闻之于卫仲子臧。
　　
　　郁老侵地
　　镇江金坛县吴干村。张郁二家邻居。后为火焚。皆散而之它。所存惟空址焉。同邑汤氏子。病热疾死。至有司云。当复生。令出门。需送者。至门外。见市廛邸列。与人世不异。遂坐茶肆。时郁氏之老。死已十余年矣。相见如平生。喜曰。数日闻公当来。故候于此。今知得还。将奉托以事。吾家故宅。颇忆之乎。曰、然。郁曰。生时与张氏比邻。吾屋柱址。已尽吾境。而檐溜所滴者。张地也。吾阴利其处。巧讼于官而夺之。凡侵地三尺许。张翁死。诉于地下。吾既伏前愆。约使宅人反之。然二居皆已煨烬。张既转徙。吾儿又流落建昌。为南丰符氏婿。幽明路殊。此意无从可达。公幸哀我。烦一介谕吾儿。使亟以归张氏。作券焚之。吾得此则事释。复受生矣。汤许之。少焉送者到。即告别。既苏。呼张氏子语之故。答曰。昔日实争之。今已徙居。无用也。汤以郁所嘱。不忍负讫。遣报其子。取券授张。而书其副焚之。它日梦来致谢。汤乃致远长子。
　　
　　车四道人
　　蔡元长初登第。为钱塘尉。巡捕至汤村。薄晚休舍。有道人状貌甚伟。求见。蔡平日喜接方士。亟延与语。饮之酒而去。明日宿它所。复见之。又明日泊近村。道人复至。饮酒尽数斗。恳曰。夜不能归。愿托宿可乎。蔡始犹不可。其请至再。不得已许之。且同榻。命蔡居外。已处其内。戒曰。中夜有相寻觅者。告勿言。蔡意其奸盗亡命。将有捕者。身为尉。顾匿之不便也。然无可奈何。展转至三更。目不交睫。闻舍外人声。俄顷渐众。遂排户入。曰、车四元在此。何由可耐。欲就床擒之。或曰。恐并损床外人。帝必怒。吾属且获罪。蔡大恐。起坐呼从吏。无一应者。道人安寝自如。撼之不动。外人云。又被渠亸了六十年。可怪可怪。咨嗟良久。闻室内如揭竹纸数万番之声。鸡鸣乃寂。呼从者始应。问所见皆不知。道人矍然兴。谢曰。某乃车四也。赖公脱此大厄。又可活一甲子。已度世第三次矣。自此无所患。公当贵穷人爵。吾是以得免。如其不然。与公皆死矣。念无以为报。吾有药能化纸为铁。铁为铜。铜为银。银又为金。公欲之乎。蔡拒不受。强语干汞之术。曰。它日有急。当用之。天且明别去。后不复见。蔡唯以其说传中子翛。蔡死。翛家窜广西。赖是以济。蔡之客陈丙。尝为象郡守云然。
　　
　　女子穿溺珠
　　湖州人王概。绍兴十六年八月。赴邵武建宁丞。宿信州玉山驿。便溺已。且就寝。见美女在旁。探手虎子中。拾碧粒如珠者三四颗。串以红缕。挂颈上。概惊问汝何人。已不见。自是每溺。其旁辄地裂。女子盛服出。或器内。或溷厕。必得珠乃没。概日以困悴。医巫束手莫能疗。几二年久。女所穿累累。绕颈至腹数十匝。其后珠益减。至才一二颗。而色渐白。女惨容谢曰。得君之赐厚。吾事济矣。但恨伤君之生。无以报。当亦徐图之。再拜而去。概是夕不复溺。翌日大汗而卒。三事亦徐搏说。
　　
　　李知命
　　李知命。建昌人。绍兴二十四年八月。宿豫章村落。就枕未睡。月色皎然。见窗外人往来。少焉回首与窗对。如一男子缁巾汗衫而立。恍忽间已入室。李疑其盗也。熟伺所为。俄至前。绕床而行。床之东北皆距壁。而其人行通无所碍。方和鬼也。如是十余匝。径揭帐执李项。李有胆力。举手承之。复以左手来。又与相拒。欲大叫。而喉中介介如咽。良久方能呼。两仆同应曰、喏。李曰。常夕叫汝。数声不一应。今何谨如此。既不寐。胡不早觉我。皆曰。见一男子至主公之前。相撑拄甚力。欲起则足不可动。欲叱则气不得出。适闻主公之声。男子始去。某等方得能言耳。
　　
　　光州墓怪
　　光州士人孔元举。居城外数里间。每入城。辄经乱葬垅。常日诣州学。晨往暮归。必过之。一夕归差晚。日犹衔山。闻有人高诵维叶萋萋黄鸟于飞之句。至于再三。审其声当所行道上。少顷差近。则闻声在墓间。回首视之。一物如蹲鸱。毛毵毵覆体。赤目猪喙。瞠视孔生。厉声曰。维叶萋萋。孔大骇。亟步归。即病。旬日死。
　　
　　碧澜堂
　　南康建昌县民家。事紫姑神甚灵。每告以先事之利。或云下江茶贵可贩。或云某处乏米。可载以往。必如其言。获厚利。一日书来曰。来日贵客至。宜善待之。其家夙戒子弟奴仆数辈候门。尽日无来者。将阖门。而一丐者至。即延以入。为具沐浴更衣。丐者虽喜过望。而惧其家或事神杀己。恳请曰。虽乞丐至贱。亦惜微命。幸贷其死。主人告以昨日之故。丐者曰。若然。幸复致祷。将得自询之。始焚香而神至。书九字于纸上曰。吁。君忘碧澜堂之事乎。丐者观之则闷绝。久之方苏。泣而言少年时本富家子。与一倡有终身之约。惮父母不容。遂挟以窜。已而窘穷日甚。又虑事败。因至吴兴。游碧澜堂。乘醉推倡入水。遂亡命行丐。今公家所致。盖其冤也。言已复泣。其家赠以数百金遣去。自是不复事神云。三事李绍祖说。
　　
　　戴氏宅
　　常州无锡戴氏。富家也。十三郎者。于邑中营大第。备极精巧。至铸铁为范。度椽其中。稍不合必易之。又曳往来。无少留碍则止。岁余将落成。梦士人东向坐堂上。顾戴曰。吾李谟秀才也。既寤。绝恶之。又数年。邑子李谟登科。戴嫁之以女。戴且死。嘱其二子曰。汝曹素不立。必不能善守遗绪。此屋当货于汝手。与其归他人。不若归李郎也。后如父言。以宅予李氏。建炎绍兴间乱。盗数取道。邑屋多经焚毁。唯李宅岿然独存。至今居之。谟、字茂嘉。尝帅浙西。官至中大夫直宝文阁。外舅说。
　　
　　二兔索命
