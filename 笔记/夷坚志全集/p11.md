<!-- { "loadSidebar": true } -->
　　僧惠吉张氏。饶州余干人。少亡赖。为县五伯。因追胥村社。少休山麓。遇妇人乘竹舆。无所服。惟用匹布蔽体。讶其韶秀而结束诡异。揖而讯之。曰、非汝所知也。取一卷书授之。曰、勉旃。后当为僧。言讫。舆去如飞。二仆夫冉冉履空中。张归即能谈人意间事。弃妻子出游。过抚州宜黄县。行止佯狂。人无知者。时大旱。县人作土龙祷雨。张投牒请自祈禬。约明日午必雨。不尔愿焚躯以谢。即趺坐积薪上。民之轻剽祸贼者、争益薪。及明。烈日滋炽。万众族观。至秉炬以须。如期、果大雨。四境沾足。邑人始谨事之。邹柄居是邑。恶其惑众。张往见之。曰、吾宿负公杖。幸少宽我。会张为邑人甃治衢陌。裒金数百万。或谮于邹曰。彼干没其半。间道以遗妻孥。邹怒言于县宰。捕笞之。已而悔诣张谢。张曰。曩固言之矣。无伤也。宣和三年。适邵武泰宁。谓县人黄温甫曰、吾与若隔生同为五台僧。若尝病。费吾药饵。今当馆我以偿。黄为筑庵香炉峰顶。买僧牒落发。师能咒水起疾。数百里间。来者络绎。通直郎叶武为令。梦一女子持火东西焚庭庑。复爇鼓门。惊觉。迟明师造县。迎问曰。昨夕无恐否。叶愕然。具以梦告。师命舆土地木胎。至庭斧之。血津津然。初县有祟物。化为美姝。惑宿直吏。至是遂已。县丞江定国母吕氏。有眩疾。每发。头涔涔不可忍。以扣师。师曰。无它故。要是银儿为孽。定国骇惧。银儿者。其父时故姬。吕氏阴杀之。于是丐为禳谢。师引纸画为禽畜百十种。令秉火炬。设瓜果。宾主置榻。戒其家人皆就寝勿顾。独一二仆使在。迨夜。师入吕氏寝。物色之。得于妆合。仆者咸见好女子。年可十六七。缘衣黄裙。对之掩泣。若不从状。师徐徐谕解。已而肯首。乃以所画并楮镪付之。送使出门。吕氏明日疾不作。富人江景渊。尝与人争田不胜。用计杀之。忽得脾疾。诣师请水。师具数其过。景渊叩头哀祈。为至其居。命斸地丈许。得苍狗。吽牙怒视。左右皆恐。视之乃块石。师以杖击之。应手糜碎。景渊即愈。又有倡弃籍归一胥。同谒师。师所居山椒。林樾蔽绕。来者未至门不知也。师逆告其徒曰。某人夫妇少选至。勿令其婢子入。及二人至。元无婢自随。师言状。倡惊泣求救。乃昔日曾逼一婢赴井死。胥固未之知。尝入市。见搏掩者立道左。呼使前。扪其项下如揭物状。曰、后不得复尔。人问故。盖此人昨夕负博进。恚而投缳。救至得不死。师白昼捕魑魅。逆说祸福甚多。不胜载。绍兴四年死。泰宁人至今绘事其像。不呼其名。惟曰张公。或曰张和尚云。
　　
　　卓笔峰
　　泰宁县东十五里。有仙棺石。相传往年因风雨白画晦冥。人闻空中音乐声。及齐。见棺木在岩间。其处峭绝。人莫能上。疑仙人蜕骨送于此。因名音山。亦曰圣石。遇大旱。祈雨即应。蒋颖叔使福建日。过之为赋诗。更名卓笔峰。宣和五年。复大雷电。风雨雺塞。及霁而棺旁又列一棺。题凑不异世俗作者。次年春。山边人见舆马旌幢。骑从呵殿。腾云至其地。作乐而去。乐声泠然。非世间音。村民能猱援者。尝登之。云棺不施钉。可开视。骨色青碧。葬具悉古制。惟一小剪刀。细腰修刃。同人间用者。将挈而下。忽霹雳挟崖起。大蛇旁午。民惊怖坠地。体无所伤而病狂。半年方愈。为乡人言如此。右五事。皆邵武士人黄文誉言。
　　
　　张琦使臣梦
　　左武大夫荣州刺史张琦。绍兴十六年。自建康解军职。为江东兵钤驻饶州。三年而病、琦有田在池州建德县。命使臣掌之。是岁使臣梦黄衣数人。持一朱书漆牌。云摄饶州钤辖张琦。潭州长沙知县赵伯某。既寤。意谓琦被召命。诣鄱阳庆之。琦病已笃。不得见。家人恐其梦不祥。不敢言。而琦数询其子云。赵知县到未。子谓病中谵语。不敢对。凡月余。果有赵君者。罢长沙县归。至饶泊城下。卒于舟中。琦登时亦死。
　　
　　周滨受易
　　周滨、字东老。福州闽人。佳士也。陈了翁以兄之女妻之。滨受易于翁。如有所悟。翁喜参禅。见滨论死生之说。禅者所不能言。甚讶之。宣和中以疾卒。前一日。作诗与蔡氏甥曰、三舅报无常。滨行第三诸甥脚手忙。熟捶三挺皂。烂煮一锅汤。垢腻从君洗。形骸任尔扛。六钉声寂寂。千古路茫茫。
　　
　　蔡振悟死三
　　蔡振、字子玉。闽县人。年甫冠。从乡先生郑东卿学易。忽悟死生之理。其家在鼓山下。绍兴十七年。闻莆田郑樵。入山从老僧问禅。振作书抵樵。论儒释之学。樵见其年少而论高。疑假手于人。亲扣之。益奇怪。乃见东卿。问振所学。东卿曰。不知也。十九年四月、振来谒东卿。问尚书禹贡。得疾归家遂笃。叱出其妻。呼弟抡告以死。令抡把笔。口占一诗。曰、俟同舍生来吊。可出示之。其语云。生也非赘。死兮何缺。与时俱行。别是一般风月。诗毕而逝。
　　
　　许氏诗谶
　　许太尉将未第时。居福州罾浦巷。夜有虎自东山逾破城。入其园。伤圈豕而去。及旦、举室虑其复至。太尉不以为异。且高吟曰。昨夜虎入我园。明年我作状元。叔母戏续其下云。颠狗不要乱吠。且在屋里低蹲。邻里传以为笑。明年。太尉魁天下士。后登政府。叔母之子特以恩得官至大夫。谓之许工部。旧所居室。太尉悉以与之。后工部得心疾。家人闭不使出。所谓颠狗低蹲之语。乃其母诗实先谶也。三事郑东卿说。
　　
　　夷坚甲志卷第十十九事
　　
　　桐城何翁
　　舒州桐城县何翁者。以赀豪于乡。嗜酒及色。年五十。得风疾。手足奇右不能举。舆之同郡良医李百全几道家。治疗月余。而病良已。将去。几道饮之酒。酒半问之曰。死与生孰美。翁愕然曰、公医也。以救人为业。岂不知死不如生。何用问。几道曰。吾以君为不畏死耳。若能知死之可恶甚善。君今从死中得生。宜永断房室。若不知悔。则必死矣。不复再相见也。翁闻言大悟。才归即于山颠结草庵屏处。却妻妾不得见。悉以家事付诸子。如有二年。勇健如三十许人。徒步入城。一日行百二十里。几道见之曰。君果能用吾言。如持之不懈。虽未至神仙。必为有道之士。翁自是愈力。但多酿酒。每客至。与奕棋饮酒。清谈穷日夜。凡二十有五年。建炎初。江淮盗起。李成犯淮西。翁度其且至。语诸子曰。急窜尚可全。诸子或顾恋妻孥金帛。又方治装。未能即去。翁即杖策。腰数千钱。独行至江边。贼尚远。犹有舩可度。径隐当涂山寺中。诸子未暇走。而贼至。皆委锋刃。翁在寺。与邻室行者善。一日呼与语曰。吾欲买一棺。烦君同往取之可乎。曰、何用此。笑不应。遂买棺归。置室内。数自拂拭。又谓行者曰。吾终慁公矣。吾屋后储所市薪。明日幸以焚我柩。恐有吾家人来。但以告之。行者且疑且信。密察其所为。至暮卧棺中。自托盖掩其上。明日就视死矣。时年七十九。后岁余。翁有侄亦脱贼中。访翁踪迹。至是寺方闻其死。翁与中书舍人朱新仲翌。有中外之好。朱公尝记其事以授予云。
　　
　　庞安常针
　　朱新仲。祖居桐城。时亲识间一妇人妊娠将产。七日而子不下。药饵符水。无所不用。待死而已。名医李几道。偶在朱公舍。朱邀视之。李曰、此百药无可施。惟有针法。然吾艺未至此。不敢措手也。遂还。而几道之师庞安常。适过门。遂同谒朱。朱告之故。曰、其家不敢屈先生。然人命至重。能不惜一行救之否。安常许诺。相与同往。才见孕者。即连呼曰。不死。令家人以汤温其腰腹间。安常以手上下拊摩之。孕者觉肠胃微痛。呻吟间生一男子。母子皆无恙。其家惊喜拜谢。敬之如神。而不知其所以然。安常曰。儿已出胞。而一手误执母肠胃。不复能脱。故虽投药而无益。适吾隔腹扪儿手所在。针其虎口。儿既痛即缩手。所以遽生。无他术也。令取儿视之。右手虎口针痕存焉。其妙至此。新仲说。
　　
　　红象卦影
　　绍兴二年。庐陵董良史廷试罢。诣红象道人作封影。欲知其低昂。卦成。有诗曰。黑猴挽长弓。走向天边立。系子独高飞。中人嗟莫及。良史不能晓。占者曰。事应乃可解。及唱名。张子韶九成为榜首。张生于壬申。所谓黑猴者也。长弓、张字也。良史在三甲。其上孙雄飞。所谓系子高飞也。其下仲并、所谓中人莫及也。良史说。
　　
　　谭氏节操
　　英州真阳县曲江村人吴琦。略知书。其妻谭氏。绍兴五年闰二月。本邑观音山盗起。攻剽乡落。琪窜去。谭氏与其女被执。并邻社村妇数人偕行。谭在众中颇洁白。盗欲妻之。诟曰、尔辈贼也。官军旦夕且至。将为齑粉。我良家女。何肯为汝妇。强之不已。至于捶击。愈极口肆骂。竟毙于毒手。后盗平。邻妇同执者皆还。曰、使吴秀才妻不骂贼。今日亦归矣。因备言其死状。吴生始知之。闻者高其节。予尝为之传云。
　　
　　草药不可服
　　绍兴十九年三月。英州僧希赐。往州南三十里洸口扫塔。有客船自番禺至。舟中士人之仆脚弱不能行。舟师悯之。曰、吾有一药。治此病如神。饵之而差者。不可胜计。当以相与。既赛庙毕。饮胙颇醉。入山求得药渍酒授病者。令天未明服之。如其言。药入口。即呻呼云。肠胃极痛。如刀割截。迟明而死。士人以咎舟师。舟师恚曰。何有此。即取昨夕所余药。自渍酒服之。不逾时亦死。盖山多断肠草。人食之辄死。而舟师所取药。为根蔓所缠结。醉不暇择。径投酒中。是以及于祸。则知草药不可妄服也。
　　
　　南山寺
　　郑良、字少张。英州人。宣和中。仕至右文殿修撰广南东西路转运使。累赀为岭表冠。既奉使两路。遂于英筑大第。垩以丹碧。穷工极丽。南州未之有也。靖康元年。或诉其过于朝。朝廷遣直龙图阁陈述为漕。俾鞫之。述至英。良居家。初不知其故。盛具延述。述亦推心与饮。缔同官之好。至广州。始遣使逮良下狱。穷治其赃。榜笞不可计。奏案上。方得出狱。出之一日而良死。比断敕至。止于停官编隶。已无及矣。家人未能葬。权厝于英之南山寺。所追录宝货甚多。述遂摄帅事。建炎二年代还。以它事复为转运使许君所劾。下廷尉。削籍编置英州。太守置之南山。时良已迁葬数日。殡宫空。欲述居之。或告以实。述曰、吾前治其狱。王事也。今已死。何足畏。即居之。才三四日。白昼见良。惊曰。郑良何敢来。即感疾死。时建炎二年也。良之宅今三分为天庆观州学驿舍。其家徙江西云。三事英僧希赐言。
　　
　　贺氏释证
