<!-- { "loadSidebar": true } -->
　　贺氏者。吉州水新人。嫁同乡士人江安行。有二子。自夫死不茹荤。日诵圆觉经。释服不辍。或劝更诵他经。贺氏曰。要知真性。本圆本觉。不觉不圆。是为凡夫。我不诵经。要遮眼耳。长子楹。登进士第。绍兴六年。为贺州签判。迎母至官。贺氏从容语其妇曰。吾诵经以来。了无梦想。比年夜艾。常见瑞光中有猊坐。欲升之未果。今白日闭目亦见佛相。是岁五月甲戌。沐浴易衣。明日食罢。盥漱如常。忽收足端坐。两中指结印。瞑目而逝。家人仓黄召医。已无及矣。郡守范直清帅其属瞻礼。叹曰。大丈夫不能如此。命画工写其像。像成。惟目睛未点。乃祷曰。精神全在阿堵中。愿赐开示。俄两目炯然。子孙扶视。皆谓再生。点睛讫复瞑。时年七十七。傅雩彦济言。
　　
　　昌国商人
　　宣和间。明州昌国人有为海商。至巨岛泊舟。数人登岸伐薪。为岛人所觉遽归。一人方溷不及下。遭执以往。缚以铁绠。令耕田。后一二年稍熟。乃不复絷。始至时。岛人具酒会其邻里。呼此人当筵烧铁箸灼其股。每顿足号呼。则烘堂大笑。亲戚间闻之。才有宴集。必假此人往。用以为戏。后方悟其意。遭灼时忍痛啮齿不作声。坐上皆不乐。自是始免其苦。凡留三年。得便舟脱归。两股皆如龟卜。张昭时为县令。为大人言。
　　
　　盘谷碑厄
　　孟州济源县。韩文公送李愿归盘谷序碑。唐元和中。县令崔浃所立。岁月既久。湮没为民井甃。政和三年。县尉宋巩巡警至其地。洗濯视之。曰、此至宝也。村民愚以为真有宝。伺宋去。碎之。无所获。弃于道上。高密人孟温舒、为令。闻之舁归县。龛于出治堂中。出治堂者、元佑中宰傅君愈所建。秦少游作记。且书之刻石。崇宁时为观望者去。温舒得旧本于民间。再刊之。但隐其姓名。亦好事君子也。
　　
　　孟温舒
　　孟温舒。为濮州雷泽令。吏不敢欺。尝有喑者投空牒诉事。左右皆愕。温舒械之。曰、彼恃废疾来侮我。命二吏随扶以出。肆诸通衢。复潜遣谨厚者物色其旁。曰、有所闻即告。果有语者曰。是人佣于某家。累年负其直不偿。故诣令诉。特口不能言耳。今乃获罪。安用令。吏以白温舒。遣执语者讯之。遂得直。一县称为神明。郭枢密三益作温舒墓志。书此事。
　　
　　盗敬东坡
　　绍兴二年。虔寇谢达陷惠州。民居官舍。焚荡无遗。独留东坡白鹤故居。并率其徒葺治六如亭。烹羊致奠而去。次年。海寇黎盛犯潮州。悉毁城堞。且纵火。至吴子野近居。盛登开元寺塔见之。问左右曰。是非苏内翰藏图书处否。麾兵救之。复料理吴氏岁寒堂。民屋附近者。赖以不热甚众。两人皆剧贼。而知尊敬苏公如此。彼欲火其书者。可不有愧乎。
　　
　　鬼呼学士
　　范镗、字宏甫。建州浦城人。布衣时。至日中无炊。里人未之奇也。一夕寒甚。自村墅回邑。假寐溪桥。中夜闻人声从桥出。若有询之者。应曰、学士寝于是。镗不疑其鬼。徐徐听之。皆涉水而济。黎明镗还浦城。人目教授生童者为学士。意所称谓此。未几镗登第。终龙图阁学士。盖宿桥之夕。相去五里许。一家设水陆。呼学士者乃鬼也。
　　
　　惠兵喏声
　　黄荐可、字宋翰。福州长溪人。绍兴中除惠州守。迓兵已至。有日者过门。闻从吏声喏。告其人曰。吏声无土。公必不赴。未行果罢。三事黄文誉说。
　　
　　廖用中诗戏
　　廖尚书用中刚崇宁初。以士人为辟雍录。已而擢第。宣和中。复以命士为录于太学。时蔡鲁公方盛。用中尝戏作诗寄所善者。曰、二十年前录辟雍。而今官职俨然同。何当三万六千岁。赶上齐阳鲁国公。好事者传以为口实。郑樵说。
　　
　　观音医臂
　　湖州有村媪。患臂久不愈。夜梦白衣女子来谒曰。我亦苦此。尔能医我臂。我亦医尔臂。媪曰、娘子居何地。曰、我寄崇宁寺西廊。媪既寤。即入城至崇宁寺。以所梦白西舍僧忠道者。道者思之曰、必观音也。吾室有白衣像。因葺舍。误伤其臂。引至室中瞻礼。果一臂损。媪遂命工修之。佛臂既全。媪病随愈。湖人吴价说。
　　
　　李八得药
　　政和七年。秀州魏塘镇李八叔者。患大风三年。百药不验。忽有游僧来与药一粒令服。李漫留之。语家人曰、我三年间化主留药多矣。何尝有效。不肯服。初李生未病时。诵大悲观音菩萨满三藏。是夜梦所惠药僧告之曰。汝尚肯三藏价诵我。却不肯服我药。既寤。即取服之。凡七日。遍身皮如脱去。须眉皆再生。边公式说
　　
　　佛还钗
　　平江民徐叔文妻。遇金人破城。独脱身贼手。出郭于水中行。惟诵观音佛名。首插金钗恐为累。掷置水中。半途迷所向。有白衣老媪在岸。呼之令上。指示其路。曰、遇僧即止。又云、恐汝无裹足。赠汝金钗。视之盖向所弃者。至一林中。见寺遂止。乃荐福也。次日、其婿蒋世永适相值。乃携以归。
　　
　　佛救翻胃
　　平江僧惠恭。病翻胃。不能饮食。夜梦一狸猫自项背入腹中。从此日甚。每过市见鱼。深起嗜想。遂发意诵观音菩萨百万声。日持大悲咒百八遍。复梦至山中遇道人。相慰问曰。吾与汝药。俄青衣童笼一鸡至。前猫自僧口出。径入笼擒鸡。因惊觉。病顿愈。
　　
　　欧十一
　　湖州民欧十一。坐误杀人。配广中。其妻在家斋素。日诵观音。欧在配所。见一僧。呼曰、汝家妻孥极念。汝欲归否。曰、固所愿。遂出药。擦其腕。初无痛楚。腕已堕地。血流不止。僧曰、可持以告官。当得归。收汝断手。勿失也。欧如言得放还。及中途。复见僧曰。汝断手在否。曰在。取而续之。吻合如初。三事皆李柽与几说。
　　
　　夷坚甲志卷第十一十八事
　　
　　梅先遇人
　　予宗人庆善郎中兴祖绍兴十二年。为江东提刑。治所在鄱阳。王元量尚书鼎从假二卒往夔峡。既回拜于廷。其一梅先者。独着道服。拜至十数不已。庆善讶之。答曰、伺郎中治事退。当请间以白。少顷庆善坐书室。梅复至曰、初至夔州数日。有道者历问所从来。令某随之去。某应曰、诺。道者曰、汝当有妻孥。安能舍而从我。某曰、惟一妻一子。今得从先生。视彼如涕唾耳。道者甚喜。曰、汝能若此。良可教。吾将试汝。即于粪壤中拾人所弃败履令食。初极臭秽。强啮不能进。道者笑自亟啖之。曰、如我法以食。历数日。觉不复臭而味益甘软。又问所以来此为何事。答曰、奉主公命为王尚书取租入。曰、如是当归毕之。此公家钱如未了。不可从我。他日未晚也。某曰、家在江东。相距数千里。岂能再来。曰、汝思我。我即至矣。又授药方三道。曰、若乏用时。可合此药货。视一日所用留之。有余弃诸道上。以惠贫窭。或无食。则茹草履。人与酒食。但享之。特不可作意。大抵无心乃得道耳。某拜之数十。又与某道服。曰、汝归见主公时。拜之如拜我。但作此衣。勿易也。庆善曰。果如此。勿复为走卒。命直书合以自近。尝召使坐取草履试之。梅展足据地坐。净涤履而食。每数日即饮水少许。久之吐其滓。莹滑如碧玉。以示庆善。庆善复还之。梅径取投口中。食履尽乃已。时方二十四岁。即与妻异榻。曰、人世只尔。殊可厌恶。汝盍同我学道。不然。随汝所之。妻始犹勉从。不一年。竟改嫁。庆善后予告。令往丹阳茅山。预三月鹤会。山有洞。常人欲入。须秉烛。然极不过数十步即止。梅索手而入。无所碍。闻石壁中若人叩齿行持者。至最深处得一涧。涧中水数尺。细视有书数轴。取得之。才沾渍其半。乃元佑中刘法师所受法箓也。后送庆善还丹阳。庆善有外兄病。每食辄吐。梅曰、瓢中药正尔治此。取数粒与服。一日即思食。旬时病尽失。去庆善寓。讯代者为除兵籍。既得文书。遂辞去。后数年。曾一归乡里。今不知所之。
　　
　　食蟹报
　　洪庆善从叔母。好食蟹。率以糟治之。一日正食。见杌上生蟹散走。大恐。呼婢撤去。婢无知。复取食。为一螯钤其颊。尽力不可取。颊为之穿。自是不敢食蟹。
　　
　　瓦陇梦
　　洪庆善妻丁氏。温州人。虽居海滨。而性不嗜杀。后至江阴。有惠瓦陇百余枚。不忍食。置之盆中。将以明日放诸江。夜梦丐者甚众。裸体臞瘠。前后各以一瓦自蔽。皆有喜色。别有十余人愀然曰。尔辈甚乐。我一何苦也。丁氏寤而思之。以瓦蔽影。必瓦陇也。梦中能密记其数。取视之。已为一妾窃食十余枚。乃愀然者也。得活者与梦中数同。
　　
　　促织怪
　　洪庆善为湖州教授日。当秋晚。宴坐堂上。闻庭下促织声极清。诣其所听之。则声如在房外。复往房外。则又在庭下。甚怪之。别令一人往听。则移在床下。又诣床下。则乃在其女床侧。竟不能测。是年妻丁氏捐馆。次年女亡。
　　
　　大录为犬
　　秀州华亭县吏陈生者。为录事。冒贿稔恶。常带一便袋凡所谋事皆书纳其中。既死。梦于家人曰。我已在湖州显山寺为犬矣。家人惊惨。奔诣寺省问。一犬闻客至。急避伏众寮僧榻下。连呼不出。意若羞赧。其家不得已遂还。既去。僧语之曰。陈大录宅中人去矣。方振尾而出。此犬腹下垂一物正方。宛如便袋状。皮带周匝系其腹。犹隐隐可辨。洪庆善尝与葛常之侍郎至寺见之。询诸僧云然。
　　
　　蔡衡食鲙
　　蔡攸之子衡。为保和殿学士。将入朝。家人呼之不醒。意其熟睡。乃为谒告。至辰巳之交方觉。谓家人曰。我非睡。乃入冥耳。初寝时。有人云。某官召。随以行。至官府。其人入报曰。追蔡衡至。既入。狱吏问曰。近日杀生何也。答曰、某举家戒杀。无有是事。吏曰、此间不容抵讳。吾徐思之。近往池上得鲜鲤。因鲙食之。但此一罪耳。吏曰、是也。即取铁钩贯颏挂树间。数武士脔肉。顷刻而尽。约食顷。体已复故。主者延升厅事。抗礼拱手问曰、保和相识否。吾乃太师门人沈某也。太师今安否。答曰、适方受刑。痛楚未定。少憩当言之。主者命饮以汤。即不痛。徐问诸兄弟及它事甚详。将退。吾祷之曰。衡作恶如许。不知何以自赎。曰、尽舍平生服用庶可救。可悉取所衣朝服金带鞍马之属。施慧林寺。且饭僧数百。为吾谢过。是日洪庆善适游寺。见主僧言之。云可以为戒。未几时。复以六百千赎所施物去。竟以是年死。六事皆庆善说。
　　
　　李邦直梦
