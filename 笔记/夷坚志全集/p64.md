<!-- { "loadSidebar": true } -->
　　绍兴二十一年、襄阳夏大雨。十日不止。汉江且溢。吏民以为忧。襄阳知县阎君谓同寮曰、事急矣。吾有策、可令立止。虽近巫怪。然不敢避此名也。遂命驾出城。至江上。探怀中符投之。酌酒三祭而归。是夜雨止。明日水平如故。一郡敬而神之。临川李德远、时为观察推官。就扣其说。阎具以教之。曰、但如我法。人人可为之。无他巧也。其法以方三寸纸。朱书一圈。而外绕九重。末如一字。书水月大师四字于其上。凡水旱疾疫刀兵鬼神山林木石之怪。无所不治。遇凶宅妖穴。书而揭之。皆有奇効。德远归临川。其侄妇每至晡时。辄为物所凭。新妆易衣。坐于榻以伺。少顷、则与人嬉笑谑浪。竟夜乃息。德远密书符贴户限内。妇不知也。明日在床上。见伟男子冠带如常时而来。及房外。若有所碍。戟手骂曰、贱女子。忍遽忘我乎。妇应曰。我未尝有此心。何为发是语。男子举足欲入。终不能前。遂去。妇洒然如醉而醒。始为人言之。盖罔罔累旬。了不知身之所寄也。自是遂安。予为礼部郎日。德远为太常主簿。同行事斋宫。为予书之。然未之用也。
　　
　　贾县丞
　　李德远、绍兴二十七年。调官临安。馆于白壁营。与福州姚知县同邸。时方盛夏。每夕纳凉于后轩。姚之旧友贾县丞、来料理。云失告身事。所居相去百步。早出暮还。必过姚话夜。李因得识之。贾丞长安人、谈骊山宫阙故都井邑之盛。衮衮可听。又尝为缙云丞。说鬼仙英华事迹。尤有据依。姚李更买酒设果。与之款接。凡两月。始各舍去、又二年。李为敕令所删定官。局中从容与同僚唐信道、语及怪神。唐具述英华之故。李应答如响。唐曰、君何以知之。以所闻告。唐骇曰、得非长身多髯者乎。曰、然。陕西人乎。曰、然。曰、是人自缙云罢即死。其兄葬之于某处。吾送之窆乃反于今十年矣。安得如君所云者乎。李方追惧。毛发为洒淅。徐思之、相从如是久。而未尝白昼一来。虽同饮啄语笑。然其坐常去灯远。元不熟审其面目。今知乃鬼尔。姚生别后岁余而殂。
　　
　　郑道士
　　建昌王文卿、既以道术著名。其徒郑道士、得其五雷法。往来筠抚诸州。为人请雨治祟。召呼雷霆。若响若答。绍兴初来临川。数客往谒。欲求见所谓雷神者。拒之不克。乃如常时诵咒书符。仗剑叱咤。良久阴风肃然。烟雾亏蔽。一神人峨冠持斧。立于前。请曰、弟子雷神也。蒙法师招唤。愿闻其指。郑曰。以诸人欲奉观。故遣相召。无它事也。神恚曰、弟子每奉命。必奉上天乃敢至。迨事毕而归。又具以白。今乃以资戏玩。将何辞反命于天。此斧不容虚行。法师宜当之。即举斧击其首。坐者皆失声惊仆。移时方苏。郑已死矣。右三事皆李德远说
　　
　　黄乌乔
　　邵武黄敦立、少时游学校。读书不成。但以勇胆戏笑。优游闾里间。邑人以其色黑而狡谲。目之曰乌乔。所居十里外有大庙。乡民事之谨。施物甚多。皆门外祝者掌之。黄欲取其缣帛以嫁女。祝知难以词却。姑语之曰、君盍以杯珓卜。若神许君。无不可者。黄再拜祷曰、积帛庙中。颇为无用。移此以惠人。神所乐也。而庸祝不解神意。尚复云云。大王果见赐。愿示以圣珓。或得阴珓。则夫人垂怜。尤为上愿。若得阳珓。则阖庙明神。皆相许矣。祝不敢言。竟负帛以归。它日、与里人会。或戏之曰、君名有胆。今能持百钱诣庙。每偶人手中置一钱。然后归。当醵酒肉以犒君。黄奋衣即行。二少年轻勇者、阴迹其后。间道先入庙。杂于土偶间。窥其所为。有顷黄至。拜而入。曰、黄敦立来施钱。大王请知。遂摸索偶像。各置其一。或手不可执。则置诸肩上。俄至少年所立处。突前执其臂。黄以为鬼也。大呼曰、大王不能钤勒部曲。吾来俵钱。而小鬼无礼如是。又行如初。略无怯意。既毕事。扃庙门而出。其党始叹服之。溪北旧有异物。好以夜至水滨。见徒涉者必负之而南。或问其故。答曰、吾发愿如此。非有求也。黄疑其必为人害。诈为它故。连夕往。是物如常态。负而南。后三日、黄谓之曰。礼尚往来。吾烦子多矣。愿施微力以报。物谢不可。黄强举而抱之。先已戒家仆、束草然巨石。财达岸。即掷于石上。其物哀鸣丐命。及烛至。化为青面大玃矣。欧杀投火中。环数里皆闻其臭。怪自此绝。徐搏说
　　
　　綦叔厚
　　綦叔厚尚书崇礼登第后。僦马出谒。道过一坊曲。适与卖药翁相值。药架甚华楚。上列白陶缶数十。陈熟药其中。盖新洁饰而出者。马惊触之。翁仆地。缶碎者几半。綦下马愧谢。翁市井人也。轻而倨。不问所从来。捽其裾。数而责之曰、君在此。尝见太师出入乎。从者唱呼以百数。街卒持杖前诃。两岸坐者皆起立。行人望尘敛避。亦尝见大尹出乎。武士狱卒。传呼相衔。吾曹见其节。奔走不暇。今君独跨敝马。孑孑而来。使我何由相避。凡侮诮数百言。恶少观者如堵。綦素有谐辨。不为动色。徐徐对之曰、翁翁责我甚当。我罪多矣。为马所累。顾无可柰何。然人生富贵自有时。我岂不愿为宰相。岂不愿为大尹。但方得一官。何敢觊望。翁不见井子刘家药肆乎。高门赫然。正面大屋七间。吾虽不善骑。必不至单马撞入。误触器物也。恶少皆大笑称善。翁亦羞沮。以俚语谓綦曰、也得也得。遂释之。井子者、刘氏所居京师大药肆也。故綦用以为答。赵恬季和说
　　
　　夷坚丙志卷第十五十二事
　　
　　黄师宪祷梨山
　　绍兴戊午、黄师宪自莆田赴省试。与里中陈应求、约同行。以事未办。后数日、乃登途。过建安。诣梨岳李侯庙谒梦。梦神告曰、不必吾言、只见陈俊卿已说者是已。黄至临安。方与陈会。询其得失。陈盖未尝至彼庙也。辞以不能知。黄逼之不已。陈怒。大声咄曰、师宪做第一人。俊卿居其次足矣。黄喜其与梦合。乃以告之。暨揭榜、如其说。
　　
　　周昌时孝行
　　临江军富人周十三郎、名昌时。事母郑氏甚孝。郑病腰足五年余。行步绝费力。招数医治药。略无小効。绍熙二年中秋夜、周与妻侍母饮酒赏月。见母坐立艰辛。不觉堕泪。洎罢就寝。抽身潜起。妻谓其登厕耳。乃怀小刀下庭。向空朝北斗祷云、老母染疾久。百药并试。有加无减。今发愿剖腹取肝啖母。以报产育乳养之恩。望上真慈悲。俾获感应。焚香讫、将施刃。忽闻有声自后叱喝。且以杖击其背。惊而回顾。寂不见人。但有封贴在地。取视之。中有纸。书云、周昌时供奉母病。累岁孝行。此药三粒。赐郑氏八娘。周捧泣拜谢。俟明旦以进母。积痾顿瘳。方具所见告妻子。
　　
　　虞孟文妾
　　衢州龙游人虞孟文。以钱十四万买妾。颇有姿伎。蒙专房之爱。无何孟文死。其从弟仲文、忍人也。强以元直畀[女更]氏。领妾以归。仅数月。妾梦故主君来。责之曰、汝在此处睡、莫未便。寤而惧。以告仲文。仲文向曰、彼已死。乌能畏我。鸡鸣起奏厕。方过堂下。兄持梃坐堂上。起逐之。击之至再。走而免。遂得病亡。
　　
　　鱼肉道人
　　黄元道、本成都小家子。生于大观丁亥。得风搐病。两手挛缩不可展。膝上拄颐。面掣向后又喑不能啼。父母欲其死。置于室一隅。饥冻交切。然竟不死。独祖母哀怜之。时时灌以粥饮。活至七岁。遇道人过门。从其母求施物。母愧谢曰、家极贫。安得有余力。道人曰、然则与我一儿亦可。母以病者告。曰、得此足矣。以布囊盛之。负而出。乃父迹其所往。则至野外。取儿置地上。掬白水洗濯。脱所披纸被蒙其体。□□□□一粒纳儿口。旋绕行五六十里。步(原缺九行又十字)
　　
