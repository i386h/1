<!-- { "loadSidebar": true } -->
　　沈石田尝寓杭之天竺寺，人无知之者，因题一绝于竹云：“买书卖画出春城，着破青衫白发生。四海固无知我者，空教啼杀树头莺。”又武昌登黄鹤楼，适有数客饮其上，石田题云：“昔闻崔颢题诗处，今日始登黄鹤楼。黄鹤已随人去远，楚江依旧水东流。照人惟有古今月，极目深悲天地秋。借问四仙旧时笛，不知吹破几番愁？”诗成，大书于壁而去。客见其诗惊谓众曰：“此必仙也，何不凡如此！”寻物色之，乃知为石田云。
　　沈石田工画山水人物，尝寓西湖宝石峰僧舍，为求画者所窘，刘邦彦嘲之云：“送纸敲门索画频，僧楼无处避红尘。东归要了南游债，须化金仙百亿身。”（沈石田送苏守《五马行春图》，守怒曰：“我岂无一人跟者耶！”沈知，写随从者送入，守方喜，沈因戏之曰：“柰绢短，少画前面三对头沓耳。”守曰：“也罢，也罢。”）
　　越僧某，尝索画于石田，寄一绝云：“寄将一幅剡溪藤，江面青山写几层。笔到断崖泉落处，石边添个看云僧。”石田欣然画其意答之。
　　沈石田暑中为人写《雪图》，因题其端云：“六月添衣唤童子，自画雪图茆屋里。玉花出笔飞上树，惨淡阴山无乃是。老生放笔还自笑，颠倒炎凉聊戏尔。门前有客来借看，满眼黄尘汗如雨。”（石田作画，皆先成一诗，就诗意描写，间有画毕后题者，百中一二。）
　　沈石田有《化须疏》，其序曰：“兹因赵鸣玉髡然无须，姚存道为之告助于周宗道者，于其子思之间，分取十鬣，补诸不足，请沈启南作疏以劝之。”疏曰：“伏以天阉之有刺，地角之不毛，须需同音，今其可索。有无以义，古所相通。非妄意以干，乃因人而举。康乐著舍施之迹，崔谌传插种之方。惟小子十茎之敢分，岂先生一毛之不拔。惟有余以补也，宗道广及物之仁；乞诸邻而与之，存道有成人之美。使离离绿坡而饣希我，当击地以拜君。把镜生欢，顿觉风标之异；临流照影，便看相貌之全。未容轻拂于染羹，岂敢易于觅句。感矣，荷矣！珍之，重之。敬疏。”
　　王文恪自内阁归时，沈石田已病亟，文恪即遣人问之，石田书一绝为谢曰：“勇退归来说宰公，此机超出万人中。门前车马多如许，那有心情问病翁。”字黑惨淡，遂为绝笔。后二日卒。
　　【陈震】〔字启东，长洲人，吴文定公友也。公游乡校时，与震同试于督学，公名在前，当廪食。以震贫，请以是让。主司多其义，许焉。又买舟与同赴乡试，震中式而公失解，乃出赀设宴，且曰：“陈君贫不能买舟也。”俟震同归。〕
　　陈启东善属对，尝思“的颈葫芦”四字未就，方浴而得之曰：“‘空心萝卜’，天生语也。”喜而跃，浴盘顿破。翰林旧有句云：“宾之（李西涯字）访东之，（江朝宗）东之宾之。”无能属者。适陈启东谒选至，吴文定以扣之，答曰：“回也待由也，由也回也。”西涯为之击节。
　　陈启东训导分水，一人题桥云：“分水桥边分饭吃，分分分开。”启东过而见之，续曰：“看花亭下看花回，看看看到。”皆其邑地名也。
　　陆文量参政浙藩，与陈启东饮，见其寡发，戏之曰：“陈教授数茎头发，无计可施。”启东曰：“陆大人满脸髭髯，何须如此。”陆大赏叹，笑曰：“两猿截木山中，这猴子也曾对锯。”启东曰：“有犯幸公勿罪。”乃云：“匹马陷身泥内，此畜生怎得出蹄。”相与抚掌竟日。
　　【杨循吉】〔字君谦，吴县人，其父梦人告郎君当中五十四名。已而，乡、会、廷试皆得一十八名，合之果五十四，除仪部主事。性好山水，尝论郡中奇胜，得金山，因结庐居焉。后徙南峰，号南峰山人。每读书得意，则手足不能禁，人谓之颠主事。〕
　　杨君谦《题画扇》云：“一竹竿，一笠蓑。知是陆鲁望，知是张志和。醉醒张眼问人世，我是何人识得麽？”又题云：“蚕豆香生涧水深，溪边闲立听风吟。有人识得寒山子，直到天台寺里寻。”此皆在友人坐，顷刻而书者。（君谦每以文示，其人曰：“佳”，即卷。曰：“何处佳？”其人卒不能答。便去不复别。）
　　毛栗庵呈往谒杨南峰，适浴，阍者以告，不获见。后南峰答拜，栗庵亦以浴报称不见。南峰即题所投刺曰：“君来拜我我洗浴，我来拜君君洗浴。君拜我时四月八，我拜君时六月六。”（四月八日为浴佛之辰，六月六日吴俗悉投猫犬于水中。）
　　杨南峰罢部郎归，作《水仙子》词云：“归来重整旧生涯，潇洒柴桑居士家。草庵儿不用高和大，会清标岂在繁华。纸糊窗，柏木榻，挂一幅单条画，供一枝得意花。自烧香，童子煎茶。”（正德末，循吉老且贫，尝识伶臧贤为上所幸爱，上一日问：“谁为善词者？与偕来。”贤顿首曰：“故主事杨循吉，吴人也，善词。”上辄为诏起循古。郡邑守令心知故，强前为循吉治装，见循吉冠武人冠，戎锦，已怪之，又乘势语多侵守令。已见上毕。上每有所幸燕，令循吉应制为新声，咸称旨受赏，然赏亡异伶伍，又不授循吉官与秩，间谓曰：“若娴乐，能为伶长乎？”循吉愧悔，汗洽背，谋于贤，乃以它语恳上放归。）
　　【都穆】〔字玄敬，杨南峰同里，号南濠，父，字维明，尝诣九仙祠祈穆前程事，梦一叟告云：“汝子功名在何处？”觉而思之，已绝望矣。穆年四十，馆吴匏庵家，悬一文于吴堂上，值巡抚何公谒吴，见而叹赏，诘之，知为布衣也。白宗主，命邑令礼聘之，穆始出领乡荐，第伦文叙榜进士，官至太仆少卿。〕
　　都维明九岁，即能为诗。年十二，随其父月楼之杭，时值中秋，月楼与诸文士观潮，维明侍侧。诸文士分韵赋诗，维明亦以能诗，得擎字诗云：“海门拥雪银山倾，怒涛汹汹争奔腾。疾声顷刻如雷霆，冲击三岛鳌难擎。只疑苍龙迸断黄金绳，六丁不敢施威灵。阳侯宫中神鬼惊，鼓荡元气时降升。更与明月同亏盈，天地至信无迁更。凭阑望望诗已成，百川万壑如掌平。”维明呈诗，诸公皆大惊，酒间呼为奇童。（维明博学多艺，务为韬晦。怪玄敬好名，每笑之云：“别人著书别人开，我家都穆著书自开。”）
　　都南濠小时学诗于沈石田，石田问：“近有何得意作？”南濠以《节妇》诗首联为对曰：“白发真心在，青灯泪眼枯。”石田曰：“诗则佳矣，然有一字未稳。”南濠茫然，避席请教，石田曰：“尔不读《礼经》乎？经云：‘寡妇不夜哭，’何不以‘灯’字为‘春’字！”南濠不觉叹服。
　　都元敬最善济人之急，尤爱食客，所有辄尽，尽则解衣为质。一岁除夕绝粮，作诗寄故人朱尧民曰：“岁云暮矣室潇然，牢落生涯只旧毡。君肯太仓分一半，免教人笑灶无烟。”尧民储钱千文为新岁之用，遂分半赠之。（义兴储遇一日过金沙邓孺孝，邓为言绝粮状，因口占数语自宽云：“有口无粮不用愁，有粮无口政须忧。真人解得其中意，烦恼坑中好出头。”储曰：“某去年贫无，亦有口号。”遂谓曰：“西风吹雨声索索，这双大腿没下落。朝来出榜在街头，借与有人家著。”坐客皆贫士，为之大哄。）
　　【唐寅】〔字伯虎，一字子畏，吴县吴趋里人，号六如居士，私印曰：“江南第一风流才子。”又曰“普救寺婚姻案主者”。〕
　　唐寅初为诸生，尝作《怅怅》诗，其词曰：“怅怅莫怪少时年，百尺游丝易惹牵。何岁逢春不惆怅？何处逢情不可怜？杜曲梨花杯上雪，灞陵芳草梦中烟。前程两袖黄金泪，公案三生白骨禅。老去思量应不悔，衲衣持钵院门前。”后中第一，因持一帛诣程宫詹敏政乞文，饯梁洗马储奉使南行，后被逮，竟以此论之，寅罢归，盖诗谶也。自是作多怨音，其自咏曰：“拥鼻行吟水上楼，不堪重数少年游。四更中酒半床病，三月伤春满镜愁。白面书生期马革，黄金说客剩貂裘。近来检校行藏处，飞叶僧家细雨舟。”（六如中解元日，适江阴徐经者，其富甲江南，是年与六如同乡举，奉六如甚厚，遂同舡会试至京。六如文誉藉甚，公卿造请者阗咽街巷。徐有戏子数人随从六如日驰骋于都市中。是时都人属目者已众矣，况徐有润屋之资，其营求他迳以进，不无有之。而六如疏狂，时漏言语，因此误，六如竟除籍。）
　　唐伯虎行素不羁，及坐废，益游酒人以自娱，故为俚歌劝人及时行乐。其辞曰：“人生七十古来少，前除幼年后除老。中间光景没多时，又有炎霜与烦恼。过了中秋月不明，过了清明花不好。花前月下得高歌，急须满把金樽倒。世上钱多赚不尽，朝里官多做不了。官大钱多心转忧，落得自家头白早。请君试点眼前人，一年一起埋青草。草里高低多少坟，年年一半无人扫。”又《花下酌酒》歌曰：“九十春光一掷梭，花前拍手唱山歌。枝上花开能几日？世上人生能几何？昨朝花胜今朝好，明朝苍落随秋草。花前人是去年身，去年身比今年老。昨日花开又谢枝，明日来看知是谁？明年今日花开否？今日明年谁得知？天时不测多风雨，人事难量多龃龉。天时人事两不齐，便把春光付流水。好花难种不长开，少年易老不重来。人生不向花前醉，花笑人生也是呆。”
　　唐伯虎又有《叹世词》四阕，调寄《对玉环带清江引》。其一：“春去春来，白头空自挨。花落花开，红颜容易衰。世事等浮埃，光阴如过客。休慕云台，功名安在哉！休想蓬莱，神仙真浪猜。清闲两字钱难买，苦把身拘碍。人生过百年，便是超三界。此外更无别计策。”其二：“极品随朝，谁似倪宫保？万贯缠腰，谁似姚三老？富贵不坚牢，达人须自晓。兰惠蓬蒿，算来都是草。鸾凤鸱枭，算来都是鸟。北邙路儿人怎逃？及早寻欢乐。痛饮千万觞，大唱三千套。无常到来犹恨少。”其三：“礼拜弥陀，也难凭信他。惧怕阎罗，也难回避他。枉自受奔波，回头才是可。口若悬河，不如牢闭呵。手若挥戈，也须牢袖呵。越不聪明越快活，省了些闲灾祸。家私那用多，官职何须大？我笑别人人笑我。”其四：“暮鼓晨钟，听得咱耳聋。春燕秋鸿，看得咱眼朦。犹记做顽童，俄然成老翁。休逞姿容，难逃清镜中，休使英雄、都归黄土中。算来不如闲打哄，枉自把机关弄。跳出面糊盆，打破酸荠瓮。谁是惺惺谁懵懂？”
　　唐伯虎寓京师日，观鳌山灯，有诗云：“仙殿深岩号太霞，宝灯高下缀灵槎。沈香连理三珠树，彩结分行四照花。水激葛陂龙化杖，月明缑岭凤随车。萧韵沸处开宫扇，法仗当墀雁队斜。”
　　唐子畏侨居南京日，尝宴一通侯家，即席为《六朝金粉赋》，时文士云集，子畏赋先成，其警句云：“一顾倾城兮再倾国，胡然而帝也胡然天。”侯大加称赏。
