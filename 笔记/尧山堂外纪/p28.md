<!-- { "loadSidebar": true } -->
　　后主于光昭殿前起临春、结绮、望仙三阁，其窗牖、壁带、悬楣、栏槛，皆以沉檀为之。临春，后主自居；结绮，张贵妃居之；望仙，孔贵嫔居之。日与十狎客饮酒赋诗。先令贵嫔等八妇人襞采笺制五言，十客一时继和，迟则罚酒，采其尤艳丽者为曲，被以新声。略云：“璧月夜夜满，琼树朝朝新。”君臣酣歌，自夕达旦，以此为常。（张贵妃名丽华，发长七尺，鬓黑如漆，其光可鉴，聪慧有神彩。每瞻视盼睐，光彩溢目，映照左右。常于阁上靓妆，临轩槛，宫中望之，飘飘若神仙。后葬路旁。有人夜行，闻吟诗声云：“独卧经秋堕鬓蝉，白杨风起不成眠。追思昔日椒房宠，泪湿衣衫损旧颜。”次日阅之，乃一古冢。询访故老，始知为丽华墓也。）
　　后主于清乐中《造黄骊留》及《玉树后庭花》、《金钗两鬓垂》等曲，其词绮艳相高，极于轻荡。玉树曲云：“丽宇芳林对高阁，新妆艳质本倾城。映户凝娇乍不进，出帷含态笑相迎。妖姬脸似花含露，玉树流光照后庭。”
　　后主七夕宴宣猷堂，座有张式、陆琼、顾野王、褚、傅纬、陆瑜、柳庄、王差等十三人，重咏牛女，各为五韵。后主诗曰：“明月照高台，仙驾忽徘徊。雷徙闻车度，霞上见妆开。房移看动马，斗转望斟杯。靥色随星去，髻影杂云来。更觉今宵短，只遽日轮催。”
　　孙右军琏亡后，江总为其志铭，后主又题铭后四十字，遣左民尚书蔡徵宣敕，就宅镌之，其词曰：“秋风动竹，烟水惊波。几人樵径，何处山阿。今时日月，宿昔绮罗。天长路远，地久云多。功臣未勒，此意如何！”时论咸以为荣。
　　沈婺华，后主之后，望蔡侯君理女也。以张贵妃权宠，经年不得一御。后主当御后处，暂入即还，因戏赠曰：“留侬不留侬，不留侬也去。此处不留人，自有留人处。”后因答云：“谁道不相忆，见罢倒成羞。情知不肯住，教我若为留？”
　　后主造齐云观，国人歌之云：“齐云观，寇来无际畔。”功毕未几，为隋师所虏。先是祯明初，后主作新歌，辞甚哀怨，令后宫美人习而歌之，其词曰：“玉树后庭花，花开不复久。”时人以为歌谶。
　　陈初，江东有童谣云：“黄斑青骢马，发自寿阳。来时冬气末，去日春风始。”皆不知所谓。其后陈主为韩擒虎所败，擒虎本名豹，“黄斑”之谓也。平陈之际，又乘青骢马，往反时节与谣相应。兵初入台城，后主将走，群臣劝依梁武见侯景故事，后主不从，曰：“吾自有井。”乃挟宫人十余出景阳殿投井。军人窥井，呼不应，欲下石，乃闻叫声，以绳引之，与张贵妃、孔贵嫔同束而上，所谓胭脂井是也。杨修诗云：“擒虎戈矛满六宫，春花无树不秋风。仓皇益见多情处，同穴甘心赴井中。”（井在金陵法宝寺，石栏红痕若胭脂。相传后主与张、孔泪痕所染。寺即景阳宫故地也。井又名辱井。唐陆龟蒙诗：“古堞烟埋宫井树，陈主吴姬堕泉处。舜没苍梧万里云，却不闻将二妃去。”）
　　陈将亡，有鸟一足集其殿庭，以觜画地成文，云：“独足上高台，茂草变为灰。欲知我家处，朱门当水开。”解者以为“独足”盖指后主独行无众。“茂草”言荒秽也。隋承火运，草得火而后灰，及后主至长安，馆于都水台。所谓“上高台”、“当水开”者，其言皆验。
　　后主入隋，文帝给赐甚厚，每预宴，为不奏吴乐，恐伤其心。监者言：“叔宝与子弟等日饮一石，终日沉醉，罕有醒时。”帝曰：“且任其性，不尔，何以过日？”及从东巡，登芒山，侍宴赋诗，曰：“日月光天德，山河壮帝居。太平无以报，愿上东封书。”后从至仁寿宫，及出，文帝目之曰：“此败，岂不由酒！”
　　【徐德言】〔太子舍人。〕
　　徐德言尚后主妹乐昌公主，时陈政方乱，德言知不相保，谓其妻曰：“以君之才容，国亡必人权豪家。傥情缘未断，尚冀相见。”乃破一照，人执其半，约曰：“他日必以正月望日，卖于都市。我当在，即以是日访之。”及陈亡，公主果入越公杨素家，宠嬖殊厚。德言流离辛苦，仅能至京，遂以正月望日访于都市，有苍头卖半照者，大高其价，人皆笑之。德言直引至其居设食，具言其故，出半照合之。仍题诗曰：“照与人俱去，照归人不归。无复嫦娥影，空留明月辉。”公主得诗，涕泣不食。素知之，怆然改容，即召德言相见，仍与偕饮。素令公主赋诗，公主遂口占一绝云：“今日何迁次？新官对旧官。笑啼俱不敢，方信作人难。”素厚遗之，送还江南，竟以终老。
　　【沈满愿】〔范静妻。〕
　　沈满愿《咏竹火笼》诗曰：“剖出楚山筠，织成湘水纹。寒销九微火，香传百和薰。氤氲拥翠被，出入随缃裙。徒悲今丽质，岂念昔凌云。”
　　沈满愿《残灯诗》云：“残灯犹未灭，将尽更扬辉。惟余一两焰，犹得解罗衣。”唐韦苏州《对残灯诗》云：“独照碧窗久，欲随寒尽灭。幽人将遽眠，解带翻成结。”韦诗实出于沈。

　　●卷十八六朝（前赵、后赵、前凉、秦、燕、后凉、北凉）
　　【陈安】〔成纪人。少慷慨，读书见许褚慕之，乃自字虎侯。〕
　　晋怀愍间，刘曜围陈安于陇城。安败，南走陕中，曜使将军平先率劲骑追之。安与壮士十余骑于陕中格战，安左手奋七尺大刀，右手执丈八蛇矛，近交则刀、矛俱发，辄害五六，远则双带服，左右驰射而走。平先亦壮健绝人，与安搏战，三交，夺其蛇矛而退，遂追斩于涧曲。安善抚按，及其死，陇上为之歌曰：“陇上健儿曰陈安，躯干虽小腹中宽，爱养将士同心肝，骢骏马铁锻鞍，七尺大刀配齐，丈八蛇矛左右盘。十荡十决无当前。百骑俱出如云浮，追者千万骑悠悠。战始三交失蛇矛，十骑俱荡九骑留。弃我骢攀岩幽，天非降雨迨者休。阿呵呜呼奈子乎！呜呼阿呵奈子何！”曜闻而嘉伤，命乐府歌之。（初汉高以公主妻冒顿，故其子孙遂冒姓刘。魏、晋间，呼延氏祈子龙门，有一白鱼，顶有一角，至祭所，久之乃去。其夜，梦所见鱼变为人，把一物，大如鸡子，授之曰：“此是日精，服之生贵子。”自是十五月生渊，建国号曰汉。至曜改称赵，是为前赵。）
　　【汲桑】〔清河贝丘人，力能扛鼎。晋太安中，并州荒乱，刺史东瀛公腾执诸胡，卖充军实，石勒亦在卖中。既卖与茌平人为奴，主家邻马牧，桑时为牧率。勒以能相马自托于桑，遂招集桃豹、逯明等为群盗。〕
　　晋东海王越，字元超，怀帝永嘉初，出镇许昌，率兖州刺史苟及冀州刺史丁邵讨汲桑，破之。时有谣云：“洛中大鼠长尺二，若不早去天狗至。”又云：“元超兄弟大洛度，上桑打椹为苟作。”越闻而恶之，乃转为青州刺史，自领充州。由是与有隙。
　　汲桑残忍少恩，六月盛暑，重裘累ブ，使十余人扇之。意不清凉，便斩扇者。后为并州大姓田兰所杀。士女庆贺，奔走道路而歌曰：“士为将军何可羞，六月重ブ披豹裘，不识寒暑断人头。雄儿田兰为报仇。中夜斩首谢并州”。（石勒初归刘渊，以为辅汉将军。后灭曜，称大赵天王，是为后赵。勒每破一州，必简别衣冠，号为君子城。）
　　【祁嘉】〔字孔宾，酒泉人。〕
　　祁嘉，少清贫好学。年二十余，夜窗中有声呼云：“祁孔宾，祁孔宾。隐去来，隐去来。修饰人世，甚不可谐。所得未毛铢，所丧如山崖。”及旦，嘉逃去。西至敦煌，依学官诵书，遂博通经传，精究大义，西游海渚，教授门生。张重华徵为儒林祭酒。在朝卿士、郡县守令受业者，二千余人，竟以寿终。（张氏自轨及实、茂、骏，四世忠晋。至重华自立为王，传祚天锡，是为前凉。）
　　【宋纤】〔字令艾，敦煌人。〕
　　宋纤隐居酒泉南山，不应辟命。酒泉太守马岌造焉，纤拒而不见。岌叹曰：“名可闻而身不可见。德可仰而形不可睹。今而后知先生人中龙也”。铭诗于石壁曰：“丹崖百丈，青壁万寻。奇木蓊郁，蔚若邓林。其人如玉，维国之琛。室迩人遐，实劳我心。”张祚时，太守杨宣画纤像于阁上，出入视之，作颂曰：“为枕何石？为漱何流？身不可见，名不可求。”
　　【韩博】。〕
　　张天锡嗣位凉州，时苻坚强盛，天锡遣从事中郎韩博奉表江左，克日大举。博有口才，大司马桓温甚称之。当大会，温使司马刁彝嘲之，彝谓博曰：“卿是韩卢后？”博答彝曰：“卿是韩卢后。”温笑曰：“刁以君姓韩，故相问耳。他自姓刁，那得是韩卢后邪？”博曰：“明公脱未之思，短尾者为刁也。”一坐推叹。
　　【辛攀】〔字怀远，陇西人。〕
　　辛攀父，尝为尚书郎，兄鉴、旷，弟宝、迅，皆以才识知名，西凉为之语曰：“五龙一门，金友玉昆。”
　　【蒲洪】〔字广世，其先有扈氏苗裔，世为氐酉。其家池中生蒲，长五丈五，节如竹形，时咸异之，谓之蒲家，因以为氏。后以谶文有“草付应王，”又以孙坚背文曰“草付之祥”，遂改姓苻，洪见坚壮貌，欲令头坚腹软，字之曰坚头。〕
　　蒲洪好施，多权略，晋永嘉之乱，宗人蒲光、蒲突共推洪为盟主，石虎以洪为龙骧将军。先是，陇右大雨，百姓苦之，谣云：“雨若不止，洪水必起。”故因名洪。
　　苻坚，洪季子雄之子也。洪死，世子健嗣位。健入关时，梦天神遣使者，朱衣赤冠，命拜坚为龙骧将军，健翌日为坛以授之。泣谓坚曰：“汝祖昔授此号，今汝复为神明所授，可不勉乎？”及健死，其太子生嗣位，残虐无度，坚遂杀之，以升平元年称大秦天王。初，生梦大鱼食蒲，又长安谣云：“东海大鱼化为龙，男便为王女为公，问在何所洛门东。”时坚为龙骧将军，东海，坚封地也。其第在洛门之东。生不知是坚，以谣言之故，诛其侍中鱼遵及其子孙。时又谣云：“百里望空城，郁郁何青青。瞎儿不知法，仰不见天星。”于是悉坏空城以禳之。
　　苻坚初，凤凰集于东阙，民歌之曰：“凤凰于飞，其羽翼翼。渊武圣后，飨龄万亿。”
　　晋太和间，苻坚闻慕容恪死，阴有图燕之计，卒灭燕，时慕容冲姊为清河公主，年十四，有殊色，坚纳之，宠冠后庭。冲年十二，亦有龙阳之姿，坚又幸之。姊弟专宠，宫人莫进。长安歌汉紫宫谚曰：“一雌复一雄，双飞入紫宫。”时咸惧为乱。又有谣云：“凤凰凤凰止阿房。”坚以凤凰非梧桐不栖，非竹实不食，乃植桐竹数十万株于阿房城以待之。冲小字凤凰。后坚败，冲起兵河东，进攻蒲坂，果入止阿房城焉。
