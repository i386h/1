<!-- { "loadSidebar": true } -->
　　【郑玄】〔字康成。师扶风马融。融勤学，梦见一林，花如锦绣，梦中摘此花食之，及寤，见天下文词无所不知，时人号为“绣囊”。玄三载无一业成，融遣还。玄过树阴假寐，梦一老父以刃开其心，倾墨汁著玄心内，于是遂返，精洞典籍，人以为“经神”。常居不其成南山中教授，黄巾乱，乃避遣生徒，诸贤于此挥涕而散。所居山下有草如薤叶，长尺余许，俗谓康成书带。袁貂尝饯玄，欲玄必醉，会者三百余人，皆离席奉觞，度玄饮三百余杯，而温克之容终日无怠。孔融雅敬玄，屣履造门，告高密县为玄特立一乡，曰郑公乡。玄有子为融吏，融被围，往赴，为贼所害。有遗腹子以丁卯日生，而玄以丁卯岁生，名曰小同。〕
　　郑玄家奴婢皆读书。尝使一婢不称旨，将挞之，方自陈说，玄怒，使人曳著泥中，须臾，复有一婢来，问曰：“胡为乎泥中？”答曰：“薄言往诉，逢彼之怒。”
　　【孔融】〔字文奉，孔子二十四世孙。十岁时诣李膺，膺甚奇之，太中大夫陈韪戏曰：“小时了了，大未必佳。”融曰：“想君小时必当了了。”韪大。后为北海太守，累迁大中大夫。与白衣祢衡放言傲物，衡谓仲尼不死，融谓颜回复生。郄虑与有隙，谮之，为曹操所害。〕
　　孔融作《郡姓名字诗》云：“渔父屈节，水潜匿方，（离‘渔’字）与时进止，出行施张。（离‘印’字，‘鱼’‘日’合成‘鲁’）吕公矶钓，阁口渭傍。（离‘口’字）九域有圣，无土不王。（离‘或’字，‘口’‘或’合成‘国’）好是正直，女回于匡，（离‘子’字）海外有截，隼逝鹰扬（当离‘乙’字，恐古文与今文不同。合成‘孔’也。）六翮将奋，羽仪未彰，（离‘鬲’字）蛇龙之蛰，俾也可忘。（离‘虫’字，合成‘融’）玫璇隐曜，美玉韬光。（去‘玉’成‘文’，不须合）无名无誉，放言深藏，（离‘与’字）按辔安行，谁谓路长。（离‘才’字，合成‘举’。）”盖离合“鲁国孔融文举”六字。（古诗有离合体，近人多不解此体。余读《文类》得北海此诗。如首章云：“渔父屈节，水潜匿方，典｛山亘｝进止，出行弛张。”第一句“渔”字，第二句“水”字，“渔”犯“水”字，两去“水”则存者为“鱼”字。第三句有“｛山亘｝”字，第四句有“出”字，“｛山亘｝”犯“出”字，而去“出”则存者为“日”字。离“鱼”与“日”而合之则为“鲁”字。下四章类此。此离一字偏旁为两句，而四句凑合为一字者。）
　　孔北海好酒及客，恒曰：“坐上客长满，樽中酒不空，吾无忧矣。”尝作诗云：“归家酒债多，门客粲几行。高谈满四座，一日倾千觞。”
　　【祢衡】〔字正平。年未及冠而孔文举已逾五十，相与为尔汝交。尝北游许都，怀一刺，字漫灭无所通。或问当今谁可，祢曰：“大儿孔文举，小儿杨德祖。”。〕
　　祢衡常有辞吊张衡曰：“南岳有精，君诞其姿。清和有理，君达其机。故能下笔绣辞，扬手文飞。昔伊尹值汤，吕尚遇旦，嗟矣君生，而独值汉。苍蝇争飞，凤凰已散。元龟可羁，神龙可绊。石坚而朽，星华而灭。惟道兴隆，悠永靡绝。君音永浮，君声永流。余生虽后，身亦存游。士贵知己，君其勿忧。”（魏武帝图欲辱衡，乃录为鼓吏，后朝普天阅试鼓节，作三重阁，列坐宾客。以帛绢制衣，作一岑牟，一单绞及小。鼓吏度者皆当脱其故衣，著此新衣。次传衡，衡击鼓为《渔阳掺挝》，蹋地来前，音节殊纱。既度，不肯易衣，吏呵之，衡便止，当武帝前，先脱军，次脱余衣，裸身而立，徐徐乃著岑牟，次著单绞，后乃著，毕，复击鼓掺捶而去。帝笑谓四坐曰：“本欲辱衡，衡反辱孤。”既乃送衡于荆州，为黄祖掌书记。与祖子射共读《蔡伯喈碑》，射恨不缮写，衡一览能识之，惟第四行中石尽磨灭，两字不分明，射驰使写碑，惟两字不着。一日，祖大会，有献鹦鹉者，射请赋以娱宾客，衡揽笔而就，辞采甚丽。后于座上言不逊，为祖所害。）
　　【魏伯阳】〔吴人。本高门之子，而性好道术，作参同契》，其说似解《周易》，其实论作丹之意。与弟子三人入山作神丹，丹成，乃曰：“先宜与犬试之，若犬飞，然后人可服。”乃与犬食，犬即死，伯阳服丹入口即死，一弟子服之亦死，余二弟子遂不服，乃共出山去。后伯阳即起，将所服丹内弟子及犬口中，皆起，遂皆仙去。二弟子乃始懊恨。〕
　　《参同契后叙》云：“曾阝会鄙夫，幽谷朽生。委时去害，依记丘山。循游寥廓，与鬼为邻。百世一下，遨游人间。汤遭厄际，水旱隔屏。”乃隐“魏伯阳”字。又《越绝书》《绝篇》之言曰：“以去为姓，得衣乃成。厥名有米，覆之以庚。禹来东征，死葬其乡。不直自斥，托类自明。”又曰：“文属词定，自于邦贤。以口为姓，承之以天。楚相屈原，与之同名。”“去”得“衣”乃“袁”字，“米”覆“庚”乃“康”字，“禹葬会稽”，是乃会稽人袁康。以“口”承“天”，“吴”字，“屈原同名”，“平”字。与康同著此书者，乃吴平也。（东汉末，文人好作隐语。孔融隐其姓名于《离合诗》，魏伯阳隐其姓名于《参同契》。融与伯阳，俱汉末时人，故文字稍同，则《越绝书》之著为同时何疑。）
　　【焦光】〔字孝然，生汉末。及魏受禅，结茅独止其中，太守董经往视之，不肯语。常食白石，以分与人，熟煮如芋，食之。后不知所适。今镇江焦山以光得名。〕
　　魏伐吴，有窃问隐士焦光，光不应，谬歌云：“祝衄祝衄，非鱼非肉，更相追逐。本为杀羊，更杀历。”后魏军败，人推其意：“羊”指吴，“历”指魏。

　　●卷八三国（魏）
　　【武帝操】〔字孟德，小字阿瞒，一名吉利。〕
　　武帝使卢洪、赵达抚军，主刺举，军中语曰：“不畏曹公，但畏卢洪。曹公尚可，赵达杀我。”
　　武帝与曹洪所乘之马，名曰“白鹤”。时人谚曰：“凭空虚跃，曹家‘白鹤’。”
　　武帝有短歌行，曰：“对酒当歌，人生几何？譬如朝露，去日苦多。慨当以慷，忧思难忘。何以解忧？唯有杜康。青青子衿，悠悠我心。但为君故，沉吟至今。明明如月，何时可掇？忧从中来，不可断绝。月明星稀，乌鹊南飞，绕树三匝，无枝可依？山不在高，水不在深，周公吐哺，天下归心。”
　　武帝有碣石歌四章，一曰龟虽寿，其辞曰：“老骥伏枥，志在千里，烈士暮年，壮心不已。”晋王敦每酒后辄咏此语，以如意打唾壶，壶口尽缺。
　　【文帝丕】〔字子桓，操长子，初为五官中郎将，后嗣位为丞相，魏王，称受汉禅。其受禅碑，王朗文，梁鹄书，钟繇镌字，谓之三绝。〕
　　文帝大兴军伐吴，为水军，亲御龙舟至广陵，临江观兵，会暴风漂荡，几至覆没，乃赋诗引还。其诗曰：“西北有浮云，亭亭如车盖。惜哉时不遇，适与飘风会。吹我东南行，行行至吴会。吴会非我乡，安得久留滞？弃置勿复陈，客子常畏人。”
　　阮元瑜早亡，帝伤其妻孤寡，为作诗曰：“霜露纷兮交下，木叶落兮凄凄。候雁叫兮云中，归燕翩兮徘徊。妾心感兮惆怅，白日急兮西颓。守长夜兮思君，魂一夕兮九乖。怅延伫兮仰视，星月随兮天回。徒引领兮入房，窃自怜兮孤栖。愿从君兮终没，愁何可兮久怀。”
　　王宋者，平虏将军刘勋妻也，入门三十余年后勋悦山阳司马氏女，以宋无子，出之。帝代宋作诗二章，其一曰：“翩翩床前帐，张以蔽光辉。昔将尔同去，今将尔同归。缄藏箧笥里，当复何时披？”其二曰：“谁言去妇薄，去妇情更重。千里不唾井，况乃昔所奉。远望未为遥，踟蹰不得并。”
　　甄皇后，文帝后也，惠而有色，先为袁熙妻甚获宠。曹公屠邺，令疾召甄。左右白五官中郎已将去，公曰：“今年破贼正为此奴。”后为郭贵嫔所谮，赐死。临终作塘上行曰：“蒲生我池中，其叶何离离。傍能行仁义，莫若妾自知。众口铄黄金，使君生别离。念君去我时，独愁常苦悲。想见君颜色，感结伤心脾。念君常苦悲，夜夜不能寐。莫以豪贤故，弃捐素所爱；莫以鱼肉贱，弃捐葱与薤；莫以麻贱，弃捐管与蒯。出亦复苦愁，入亦复苦愁。边墙多悲风，树木何从修。从军致独乐，延年寿千秋。”（丕既纳甄后，孔文举与曹公书曰：“武王伐纣，以妲己赐周公。”曹公以文举博学，真谓书传所记。后见文举问之，答曰：“以今度之，相当然耳。”）
　　帝所爱美人薛灵芸，常山人也。咸熙初，习谷出守常山，以千金宝赂聘之以献，至京师，帝迎以文车十乘。车徒咽路，尘起蔽月，时人谓为尘宵。又筑台高三十丈，列烛台下，远近望之如列星。又为铜表志里数。行者歌曰：“青槐夹道多尘埃，龙楼凤阙望崔嵬。清风细雨杂香来，土上出金火照台。”（灵芸未至京师十里，帝望车徒之盛，嗟曰：“昔言朝为行云，暮为行雨，今非云非雨，非朝非暮。”改灵芸名曰夜来。夜来妙于针工，虽处深帷之内，不用灯烛之光，裁制立成。非夜来缝制，帝则不服。宫中号为“针神。”按“歌末七字是妖辞。铜表志道，是土上出金；以烛置台下，则火在土下。汉火德王，魏土德王，火伏而土兴。土上出金，是魏灭而晋兴之兆。晋以金王也。）
　　【曹植】〔字子建。文帝同母弟，封陈王，谥曰思。谢灵运尝言：“天下才共一石，子建独得八斗，我得一斗，自古及今用一斗。”。〕
　　文帝尝与陈思王同辇出游，见两牛在墙间斗，一牛坠井死。诏植赋诗，不得言牛，不得言斗，不得言井，不得言死。走马百步，要成四十言，不成，即加罪。植策马而驰，应口即成，曰：“两肉齐道行，头上戴横骨。行至凶土头，崛起相唐突。二敌不俱刚，一肉卧土窟。非是力不如，盛气不得泄。”赋成，步犹未竟。
　　文帝尝欲害植，以其无罪，令七步中作诗，不成者行大法。植应声便为诗曰：“煮豆持作羹，漉豉以为汁。萁向釜下然，豆在釜中泣。本是同根生，相煎何太急。”帝深有惭色。（一作“煮豆燃豆萁，豆在釜中泣。本是同根生，相煎何大急。”）
　　谯楼画角之曲有三弄，相传为曹子建作。其初弄曰：“为君难，为臣亦难。难又难。”再弄曰：“创业难，守成亦难。难又难。”三弄曰：“起家难，保家亦难。难又难。”（今角音之鸣，鸣者皆难字，曳声。）
　　子建宜男花颂曰：“草号宜男，既晔且贞。其贞伊何？惟乾之嘉。其晔伊何？绿叶丹花。光采晃曜，配彼朝日。君子耽乐，好和琴瑟。固作螽斯，惟立孔臧。福齐太姒，永世克昌。”
