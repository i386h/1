<!-- { "loadSidebar": true } -->
　　朱异蒙幸，在朝莫不侧目，虽太子亦不能平。及侯景乱围城，城内咸尤异，简文为四言诗：“瞻彼阪田，嗟斯氛雾。谋之不臧，褰我王度。”
　　简文为侯景幽絷，题壁自叙云：“有梁正士兰陵萧世缵，立身行道，终始如一。风雨如晦，鸡鸣不已。弗欺暗室，岂沈三光。数至于此，命也如何！”又作连珠曰：“吾闻道行则五福俱凑，运闭则六极所钟。是以麟出而悲，岂唯孔子？途穷则恸，宁止嗣宗？”（简文既见废，自知不久，指所居殿谓舍人殷不害曰：“庞涓死于此。”后玉伟与彭、王修纂进觞而前曰：“丞相以陛下幽忧日久，使臣上寿。”简文笑曰：“已禅位，何得言陛下？”遂尽酣，谓曰：“不图为乐，一至于此！”既醉而寝，进土囊，遂死。）
　　简文有寒夕诗云：“雪花无有蒂，冰镜不安台。”又咏月云：“飞轮了无辙，明镜不安台。”后人以为诗谶。谓“无蒂”者，是无帝。“不安台”者，台城不安。“轮无辙”者，以邵陵王名纶，空有赴援名也。
　　【元帝绎】〔武帝第九子，初封湘东王，攻书善画，自图宣尼像，为之赞而书之，时人谓之三绝。〕
　　元帝母阮修容曾失一珠，元帝时幼，窃吞之，谓是左右所盗。乃炙鱼眼厌之，信宿之间，珠遂便出，帝寻一目致眇，盖鱼之报也。邵陵王纶赋诗戏之曰：“湘东有一病，非哑复非聋。相思下只泪，望直有全功。”（徐妃尝侍帝，以帝眇一目，知帝将至，为半面妆，帝见之，大怒而出。）
　　刘谅好学，有文才，为湘东王所善。王尝游江滨，叹秋望之美，谅对曰：“今日可谓‘帝子降于北渚’。”王以为刺己，应曰：“卿言‘目眇眇而愁予’耶？”从此嫌之。
　　元帝初与庐陵王续相谤，帝之临荆州也，有宫人李桃儿者以才慧得进，及还，以李氏行，时值宫户禁重，庐陵具状以闻。帝泣对使诉于简文，简文和之不得，帝犹惧，送李氏还荆州，为诗曰：“秋气苍茫结孟津，复送巫山荐枕神。昔时慊慊愁应去，今日劳劳长别人。”李氏世所谓‘西归内人’者也。
　　元帝尝作燕歌曰：“燕赵佳人本自多，辽东少妇学春歌。黄龙戌北花如锦，玄菟城南月似蛾。如何此时别夫婿，金羁翠往交河。还闻入汉去燕营，怨妾愁心百恨生。漫漫悠悠天末晓，遥遥夜夜听寒更。自从异县同心别，偏恨同心成异节。横波满脸万行啼，翠眉暂敛千重结。并海连天合不开，那堪春日上春台。惟见远舟如落叶，复看过舸似行杯。沙汀夜鹤啸羁雌，妾心无趣坐伤离。翻嗟汉使音尘绝，空伤贱妾燕南陲。”
　　武陵王纪称帝于蜀，起兵内伐。元帝与之书，许其还蜀，专制岷方。纪不从。帝遗之诗云：“回首望荆门，惊浪且雷奔。四鸟嗟长别，三声悲夜猿”。圆正者，纪之子也。纪僭号，帝下圆正于狱，在狱连句云：“水长二江急，云生三峡昏。愿赦淮南罪，思报阜陵恩。”帝览诗而泣。纪败，圆正号哭绝食而死。
　　元帝初年，侯景伏诛，传首至江陵，帝命枭于市三日，然后煮而漆之，以付武库。先是，江陵谣言云：“苦竹町，市南有好井。荆州军，杀侯景”及景首至湖东，付谘议参军宗季长，季长宅东即苦行町也。既加鼎镬，即用市南水焉。
　　洛阳王伟学通《周易》，仕魏为行台郎，同侯景叛，尝在揭阳赋诗曰：“平明听战鼓，薄暮叙存亡。楚汉方龙斗，秦关阵未央。”既被执，送江陵系狱，以诗赠元帝下要人曰：“赵壹能为赋，邹阳解献书。何惜江西水，不救辙中鱼。”又上五十韵诗，以希不死。帝爱其词翰，犹欲未诛，左右疾之曰：“前日伟作檄文甚佳。”帝求视之，有云：“项羽重瞳，尚有乌江之败；湘东一目，宁为赤县所归？”乃大怒，杀之。
　　【萧范】〔武帝从子。〕
　　肃范都督雍州刺史，抚循将士，尽得欢心。时论者谓范欲为贼，又童谣云：“莫匆匆，且宽公。谁当作天子？草覆车边已。”然卒无验。
　　【释宝志】〔不知何许人，齐、宋之交，稍显灵迹，被发徒跣，语默不伦。预言未兆，言多玄验。在梁，武帝尤深敬事，天监十三年卒。〕
　　天监三年六月八日，武帝讲于重云殿，志公大师忽然起舞歌乐，须臾悲泣，赋五言诗云：“乐哉三十余，悲哉五十里。但看八十三，子地妖灾起。佞臣作欺妄，贼臣灭君子。若不信吾言，龙时侯贼起。且至马中间，御悲不见喜。”梁自天监至于大同三十余年，江表无事。至太清二年，台城陷，帝享国四十八年。所言“五十里”也。太清元年八月十三，侯景自悬瓠来降，在丹阳之北子地。帝惑朱异之言纳景，景作乱始自戊辰之岁，至五年帝忧崩。
　　天监中，志公为诗云：“昔年三十八，今年八十三，四中复有四，城北火酣酣。”帝使周舍封纪之。及中大同元年，同泰寺灾，帝启封，见舍手迹，为之流涕。帝生于甲辰，三十八，克建邺之年也。遇灾岁实丙寅，八十三矣。四月十四日火起自浮屠第三层。“三”者，帝之昆季次也。
　　天监十年四月八日，志公于大会中作诗云：“掘尾狗子自发狂，当死未死啮人伤，须臾之间自灭亡。起自汝阴死三湘，横尸一旦无人藏。山家小儿果攘臂，太极殿前作虎视。”“狗子”景小字。“山家小儿”猴状。景遂覆陷都邑，毒害王家。初自悬瓠来降，悬瓠即昔之汝南也。巴陵有地名三湘，景奔败处。其言皆验。
　　志公尝画一鹿，负鞍走山中，留语曰：“两角女子绿衣裳，却背太行邀君王，一止之月必消亡。”至唐玄宗时，安禄山反，识者知大师寓言。“两角”即鹿，“鹿”即“禄”，“女子”即“安”字，“太行”山名，“一止之月”，正月也。果正月败亡。
　　【释法云】。〕
　　法云师《三洲歌》云：“三洲断江口，水从窈窕河。傍流啼将别，共来长相思。”又云：“三洲断江口，水从窈窕河。傍流欢将乐，共来长相思。”江左辞人多风致，僧亦如此。
　　汝南周舍学通内外，兼有口才，尝谓法云师曰：“孔子不饮盗泉之水，师何以捉石香炉？”答曰：“檀越既能戴纛，贫道何为执？”
　　【陶弘景】〔字通明。母郝氏梦两天人手执香炉至其所，已而有娠，以宋戊申岁夏至日生。年十岁，得葛洪《神仙传》，昼夜研寻，便有养生之志，曰：“仰青天，睹白日，不觉为远矣。”齐永明初，止句容勾曲山第八洞天，自号华阳隐居。人间书札，即以隐居代名。晚号华阳真逸，又曰华阳真人。《仙书》云：“眼方者寿千岁。”弘景末年一眼有时而方。修《本草》，遇神仙桓谓曰：“君之阴功极著，以所修本草用蚩虫、水蛭辈为药，功虽及人，而害物命，以此一纪后方得解形。”大同二年卒，香气累日，氛氲满山。诏赠太中大夫，谥曰贞白先生。〕
　　华阳先生在句曲山，筑三层楼，自处其上，弟子居其中，宾客至其下，与物遂绝。唯一家僮得至其所，先生登楼不复下。尝有诗云：“侧闻上士说，尺木乃腾霄。云骈不展地，仙居多丽谯。卧待三芝秀，坐对百神朝。衔书必青鸟，佳客信龙镳。非止灵桃宝，方见大椿凋。”（贞白著《太清经》，一名《剑经》。凡学道术者皆须有好剑、镜随身。尝畜二刀，一名善胜，一名宝胜，往往飞去，人望之如二条青蛇。）
　　隐居先生谓弟子曰：“予夜梦神光满室，彩云连霄，有金甲神人谓予：‘明日有异人至。’汝当扫门待之。”日午，桓凯真人果至，披发跣足，唱诗曰：“黄花生紫云，日月周天轮。混混太虚中，不与众生群。昆仑十二峰，上帝朝万巡。一日功行满，升空谒元君。（钱妙真二姊妹，依陶隐居诵《黄庭经》。积功修行三十年。至梁普通二年道成，入洞。唐天宝七年奉敕建宫，名燕洞宫，即茅山燕洞也。至今有紫昌蒲、碧桃在焉。其姊披白练衣先入洞，妹后至，洞已扃矣。宋淳化间，夏侯嘉贞与道士五人并游燕洞，是夜雷霆，其洞复开，一吏深入，遇道士与林禽一枚，食之绝粒。田霖题诗云：“燕口龙泓气角清，钱真此处有遗灵。仙兄去后师犹在，女弟来时户已扃。云片尚如披白练，泉声长似诵黄庭。碧桃花发菖蒲紫，留与人间作尽屏。”）
　　华阳有友人死，以诗哭之，曰：“我有数行泪，不落十余年。今日为君尽，并洒秋风前。”
　　华阳特爱松风，庭院皆植松，每闻其响，欣然为乐。独游泉石，望见者以为仙人。武帝屡以手敕招之，先生画两牛，一散放水草间，一着金笼头，有人执绳，以杖驱之。帝笑曰：“此人欲学曳尾之龟，岂可复致”。一日，以诏问曰：“山中何所有？”先生赋诗答曰：“山中何所有？岭上多白云，只可自怡悦，不堪把赠君。”时国家有大议，必先谘之。时人谓之“山中宰相”。
　　弘景妙解术数，逆知梁祚覆没，题所居壁云：“夷甫任散诞，平叔坐谈空。不信昭阳殿，忽作单于宫。”大同末，士人竞谈玄理，不习武事，侯景作乱，果居昭阳殿。
　　【曹景宗】〔字子震，右卫将军，谥壮侯。〕
　　曹景宗目不知书，好以意作字，及破魏军还，振旅凯入。时武帝于华光殿宴饮联句，令沈约赋韵。以曹兜鍪，不烦倡和。曹固请不已，许之。时韵已尽，仅余‘竞’、‘病’二字，景宗便操笔赋曰：“去时儿女悲，归来笳鼓竞。借问行路人，何如霍去病？”帝深叹赏，朝贤惊嗟竟日。
　　【何敬容】〔字国礼，庐江人。尚齐武帝女，拜驸马都尉。入梁，累迁尚书令。武帝朝，尝有侍臣袍服卷摺，帝怒曰：“卿衣带如绳，欲何所缚？”敬容希旨，每以胶清刷鬓，衣裳不整，伏床熨之。暑月皆为之焦。〕
　　齐朱雀门灾，武帝谓群臣：“此门制狭，我始欲改构，遂遭天火”。相顾未答。何敬容曰：“此所谓‘先天而天不违’。”时以为名对。
　　何敬容为尚书令，而拙于草隶，浅于学术。其署名，“敬”字则大作“苟”小为“文”；“容”字大为“父”小为“口”。陆亻垂戏之曰：“公家‘苟’既奇大，‘父’亦不小”。敬容不能答。
　　自晋、宋来，宰相皆文义自逸，敬容独勤庶务，然贪吝为时所嗤鄙。时萧琛子巡颇有轻薄才，因即其名作离合诗嘲之曰：“伎能本无取，支叶复单贫。（离‘亻’字。）柯条谬承日，木石岂知晨。（离‘可’字‘亻’、‘可’合成‘何’。）狗马诚难尽，犬羊非易驯。（离‘句’字。）效颦既不似，学步孰能真。（离‘文’字，‘苟’、‘文’合成‘敬’。）由紊朝典，是曰蠹彝伦。（离‘宀’字。）俗化于兹鄙，人涂自此分。（离‘俗’字，‘宀’、‘谷’合成‘容’。）”
