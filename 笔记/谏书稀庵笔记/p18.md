<!-- { "loadSidebar": true } -->
　　满洲大家，车马衣服之外，有必备者六项。京谚云：“天棚鱼缸石榴树，先生肥狗大丫头。”伏日自大门至内宅，皆搭以天棚，驾屋而过。棚檐以雕栏饰之，彩绳系之。鱼缸石榴，列于照墙之前，以壮观瞻。先生乃教读者也，训子弟读书之外，兼可代写信函。所延者，山东秀才居多。盖旗人皆与山东老米兑房相交易，可以代领俸米，可以预借银钱，兑房司事，出入王府相邸，若一家人也。以故教读先生，皆其所荐。八尺之獒，大足之婢，或三或五。入其门者，目所共睹也。最奇者，凡官至一品，则乘轿，轿及轿夫不须主人费钱，轿夫备之。计头夫抬夫十余人，开一赌局，左近来博者，其数甚夥，昼夜呼卢，主人若弗闻也者。主人出门，四人舁之，两人扶之，健步如飞。冬日头戴红缨皮帽，大如箕，毛长数寸。舁行三里，则换班。后有双套大车载之。诗云：“车鸾镳，载猃歇骄。”朱注云：“休其足力也。”情形似之。其双套大车之行，风驰电掣，不避行人。一日某相国之大车，随轿至正阳门大街。适赵侍御炳麟乘车进署，骢马已老，不及回避，大车之骖挂其车帷，裂去半幅，御大车者不顾而驰。翌日，相国知为赵侍御之车，瞰其亡也而往拜之。至门，直入客室，向北行三叩礼而去。赵侍御亦瞰其亡也而往拜之，直入厅，向北行三叩礼而去。都下传为笑柄。
　　◎月宾
　　渔洋山人归老后，新城有名妓曰月宾，时至渔洋家，乞作诗题扇，以增声价。其诗载在《阅微草堂笔记》，人尽见之。维摩丈室，偶留天女散花，如东坡之于琴操耳，然必须如东坡之清高而后可。晋时阮步兵放浪形骸之外，恃其多财，群妓沓至。致使子孙淫疮遍体，传染数世，此大不可也。再不然，如参寥和尚之清高，亦能目中有妓，心中无妓。故其赠妓诗云：“禅心已作沾泥絮，肯逐东风上下狂？”予则谓其以柳絮沾泥自比，心虽不动，亦不洁矣，不如拙句云“柳絮随风不著泥。”
　　◎烟瘾
　　人之烟瘾，有诡异而莫可拟议者。安邱王氏家，有一老仆，伺候来宾。宾在室内，闻帘外老仆，饭后必作哽噎声。问之，对曰：“夙有烟瘾，今不吸矣。主人赏烟灰一包，饭后吞之，其苦难下，故作此声。”宾曰：“何不以茶送下？”对曰：“若以茶下，则喉中不苦，便不解瘾，故须干咽之。”时正夏日，未着褂，以手摸其胸，尚簌簌有声。昔邑有开烟馆者，购烟土一两，以锅熬之。适有衣服褴缕之友，蒙袂而来。馆主人曰：“汝代熬之，吾家有事，暂去即来。”片时旋馆，见锅内之烟已空，其友蹲于墙隅，目瞪不能言，口流烟水，知其尽吞之矣。大惊曰：“汝将死于此地，可奈何？”其友摇手，以示无妨。半日，起立谢曰：“今日大过瘾，君之恩也。”飞奔而去。又有老者，家仅中资，日吸烟二两，计费十余金。自思曰：“一儿一儿妇，安分度日，不忍令其饿死。我老矣，死不足惜。”乃以烟膏二两，和烧酒吞之，一日一夜未死，平复如常。自此不再吸烟，须以烟灰搅酒饮之。其子甚孝，日备烟灰一包。一日大雨，未为备也，其妇以饽饽炒黑，碎为末，裹线予之。老者饮之，安睡一夕。自此以饽饽黑末予之。老者不知，至今犹健存也。予戚郭七素有瘾，其子日具烟炮十余包呈之，乃以远志熬成者，并无烟土、烟灰、吗啡等物，吸之忻然。予故以诗赞之云：“男儿远志行千里，从此椿庭有赝烟。”用《礼记》“男子志在四方”之义。考罂粟花自古有之，苏子由诗“罂小如，粟细如粟”是也。一曰米囊，一曰米壳。陶雍诗“万里客愁今日散，马前初见米囊花”。今日禁种罂粟，遂使药店无真米壳。米壳止泻，河鱼腹疾奈何，恐如左氏所云矣。
　　◎色瘾
　　《阅微草堂笔记》曾言有富商，行贾西域，蓄猪十余头，闭门而沓淫之，此不足怪。人言有淫羊者，并言温暖异常。以故牧羊者行淫过度，多患痨症。闻蒙古喇嘛，多与羊淫。若果有此事，则猪与羊即其妾也。客至则宰以供之，是杀妾飨士之张睢阳也，伟人也。
　　◎裹足
　　裹足之害莫甚于山陕。妇人女子，行走街衢，皆扶杖徐步，或扶高粱秸而行。佣人之女仆，令其扫地，须跪而执帚。然其足非真莲瓣纤纤也，皆垫以高底耳。住户晚饭后，妇女皆携小杌，坐于门前，翘其足于阈外，以夸示路人。路人缓行细视则可，若回头再看，则必被詈。虽极贫之家，亦隔日换着新履。其地妇女，皆成废物，不若南方务农之家，天然之足，服劳作苦，能为男子助力。粤东亦然，富家缠足，贫家则否；太太缠足，婢妾则否，贫富贵贱之分判然也。然亦以纤足夸示于人。大户新妇初来，亲朋满座，新妇出见，自牵其裙，露其纤足。处女在闺，终年不敢下楼，因足不健壮，恐致倾跌，失其真红，而新婚之夕，新郎验时，无以自白。予作幕于东海关道时，见粤东幕宾之妻，每入署，有大足女仆负之以行。苦哉！今吾山左风气大开，女校林立，抱书女子，天足自如矣。
　　◎京师戏园菜馆
　　京师戏园非一人一家自建也。其始醵金建之，各有地段，如楼上下池子，各有主，若地亩然。日后或转买典于他家，开戏时派人收票。缘京中居人，无地可种，故以此为业。最惧者，因闹事封门，则有若荒年矣。予巡中城，虽遇争斗之事，向不封园门，判责而已，恐赖此业者，失所望也。且一园之中，每逢演戏，卖茶果者，卖点心者，送戏单者，送手巾拭面者，皆贫民藉以糊口，乌可断其生计？惟陆军兵土，不免恃强滋事。其时姜军门桂题统兵，予婉告之，时加约束。数年间，竟晏然无事。俗传园中正面楼一间，为备巡城御史观剧，非也。清例官员不得入戏园酒馆，处分綦严。如遇团拜，在会馆观堂会戏则可，宴集在饭馆庄则可。饭庄皆名某堂，招牌上书“包办筵席”四字。昔毛尚书爱吃太升馆之馔，命改曰太升堂，并挂“包办筵席”招牌。李文忠公爱吃聚丰堂之荷包鱼翅，及鳜鱼片，因系饭庄，故常偕友前往。至正阳楼之炮烤羊肉，其薄如纸；太和楼之蒸螃蟹，其大如盘，均系小馆，大员不能前往，唤至宅中宴客则可耳。自交涉日多，出使大臣络绎回国，沾染洋习，遇有宴饮，多在洋饭店中，予时得追陪。以乡村粝食之腐儒，亦能大嚼洋味，痛饮洋酒。习俗移人，殆不能免，殊可笑也。
　　◎酒量
　　苏东坡以不能饮酒为憾，勉习多年，才能饮三蕉叶。清代纪文达公亦不能饮。其座师常诮之曰：“作诗文可学东坡，奚必效东坡之不能饮？”文达每引以为恨。予自幼能饮，苦不得酒，亦不自知其量之何如。癸酉中乡榜后，得权署馆陶县训导。馆陶令仓公尔爽为世兄弟，留予饮，且自夸曰：“宰馆陶数年，无能对饮者。”予曰：“试相陪一次。”彼饮绍酒十茶杯，予亦然。再饮五杯，彼玉山颓矣，予竟未醉。自此日日招饮，且曰：“君署中只带一仆，未有眷属，不必起炊，蚤起即来可耳。”计权署一载，其署中廊下，空酒坛累累然。晚间归署，则对灯吟诗。当年先祖资政公大挑二等，曾任馆陶训导十八年，方升临清学正。故予有诗云：“绳绳祖武一官闲，今日幼孙折桂还。惠泽常留传石砚，才华敢诩比瑶环。横披枝叶松将老，谨护庭除草不删。冷署揣摩锥刺骨，何年射策立朝班。”
　　◎刘文清公
　　诸城刘文清公，为吾潍郭家之甥。自京回籍，必经潍城，在外家盘桓数日，故潍人藏其墨迹甚多。其姊妹亦有归潍绅者，亦解诗善书。曾见文清由京书一扇与其妹，扇尾书云：“请看愚兄字长进否？”此扇尚在潍，诗与字皆佳，而文清若不敢自信者，老辈之谦冲如此。郭宅有一老仆，呼文清曰大相公，犹为文清少年之称谓。人皆曰：“今作宰相，呼为大相公，更相宜，不必改也。”时潍令有贪得一款，人皆知之。令赴郭宅谒见，不得入。老仆告文清曰：“仆老矣，一旦先犬马而死，苦无棺木。潍知县许出其赃款，以济我穷。明日再来，大相公可见之。”文清首肯，潍令乃得见。老仆于是买房屋，置田产，盖所得不菲矣。以本邑之财，济本邑之人，故文清乐为之。
　　◎潍城隍
　　咸丰年间，捻匪扰山东时，王侍郎次屏在籍，住城隍庙街。一夕醉归，徒步过庙前，有隶役延之入庙。曰：“城隍知君为翰林善书，请写一册。”乃入见城隍。行主宾礼毕，出一黄册，一名单，请其楷书。单上第一名，为先伯太仆公，时正总办团练，将与捻匪决战。二月廿二日，在城外酣战，阵亡。始知城隍属书之册，即应阵亡将士也。忠义捐躯，故令以黄册恭楷，达诸天庭。可知事由前定，神先知之。相传郭家有女及笄，梦城隍聘为正妻，女遂无疾而死。于是肖塑其像于后寝，香火益盛。衣服衾枕，邑人岁岁更易。街谈巷议，未敢深信。正直之神，未必出此也。
　　◎东西庙
　　京师每逢月之三、八日，东庙、西庙轮流开市。百货杂陈，男女群集，珠宝玩物，灿然并列。凡寓京者，皆目睹之，无待赘述。惟泥人肖像之工，虽元代刘兰之艺不能比（京师有庙碑，云刘兰塑）。尝见一不倒翁，高三尺，眉目口鼻，栩栩欲活。陈于市上，久未出售。询其故，肆主曰：“自《子不语》曾言不倒翁为妖，彼此相传，无敢购者。此物作成，已十年矣。”予自关外归老，路过京师，见此物犹在。乃赋一绝：“谁向天街挹软红，泥人塑就仗人工。我今归老扶鸠杖，惭对皤然不倒翁。”
　　◎铜首饰
　　自洋白铜入中国以来，制首饰之工，潍匠殆擅其长。其始先制手镯。其白似银，质于典库，典库不能辨，被其欺蒙。以后人渐知之，乃按铜价出售。今潍城业此者，不下百余家。花纹之细，穷工极巧。外省商人，年来坐收。乡村妇女，喜其价廉，购而插之鬓发。每逢戏场，粉黛群集，日光映射，炫耀夺目，不复见有钗荆者矣。商人运往都门，陈列通衢，日见畅销。盖满洲大户，遇有丧事，主人须赏女仆丫头银首饰，不得戴包金缘牙之物。自有洋白铜所制，费钱不及银物十分之一，即以此物赏之。此亦裕八旗生计之一策也，政府其奚以酬吾潍匠。
　　◎南北不和
