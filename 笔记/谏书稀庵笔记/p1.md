<!-- { "loadSidebar": true } -->
《谏书稀庵笔记》　清 陈恒庆 著

　　○序
　　予告归后，年近七十。饱食终日，日入即睡，夜半即兴，闷坐无聊，乃学为诗歌古文词，积稿盈尺。自知学识谫陋，不能追踪古人。一日，紫绂十六弟告予曰：“兄诗文有金石声。笔发既速，可作为小说，详述平生所见闻，使雅俗共睹，岂不胜于诗文哉！”予曰：“唯唯。”乃即目所见耳所闻者，振笔录之。无以名之，名之曰“归里清谭”。门生杨咸卿曰：“曷不曰‘林下清谭？’”予曰：“辞官归里，岂易言哉。尝见有服官卒生，拥厚赀，蓄珍宝，恐兄弟亲族之争其产也，甘弃其先人墓庐，侨居他乡，死不得正丘首，殆不如狐。近有闽人，以贪黩败官，将载宝而归。乡人相誓，勿售以房。又有位居显要，亲族恃势，逞强霸产，扰害一方，乡人将掘其墓而火其庐。其人久已失官，至今不敢归。然则归里岂易言哉！”咸卿曰：“师言诚是。”是为序。丁巳夏时十月朔日，谏书稀庵主人记。
　　◎状元
　　山东自有清以来，状元有六人：聊城傅以渐、邓钟岳，济宁孙如瑾、孙毓氵桂，潍县曹鸿勋。鸿勋六七岁，即能作擘窠书。传胪时，天尚未明，伫立丹陛下，听候消息。耳中迭闻有呼其名者，回头四顾，初无其人。无何，鸿胪高唱，果为第一人。予时家居读《礼》，未得目睹。阅二十余年，曹殿撰已开府陕西。癸卯科，潍县王寿彭继得状元。两状元皆住南关新巷，且比邻也。予谓曹殿撰曰：“予应殿试，恭书大卷七开半，一字不苟，仅得二甲分部，悔不效季雅一千买宅一万买邻之故事。”曹笑曰：“恐买邻亦无益阁下。书法不敢谓不佳，惟独行己意，自成一体，不黄不苏，以吾阅卷，亦不取也。”予赧而退，从此不为人作字。王寿彭传胪时，予正仕京曹。俗例，同乡有应殿试者，京官必携荷包忠孝带，以备前十名引见佩用。是日辰初，读卷大臣鱼贯进内。至辰刻，大臣手捧黄纸，自内出，立于乾清门丹陛上，高呼曰：“王寿彭。”王惊喜变色，同乡官代应曰：“在此。”乃为之整衣，佩荷包忠孝带，扶上丹陛，肃立大臣之后。俟前十名依次传齐，乃带领引见。引见毕，同乡官偕至山左会馆，已见报喜人以“状元及第”横匾，及“禹门三级浪，平地一声雷”黄纸对联，张贴已毕。会馆值年官即筹备款项，先以五十金交新状元，往拜前科状元，索取历科帐簿。簿上一切事宜帖式，均详载之。乃为之照写请帖，邀请各位老师、历科鼎甲之在京者。翌日，至会馆饮燕。例召梨园演剧，我山东则否，以会馆正厅供至圣先师位故也。翌日辰初，皇上御太和殿，先闻静鞭三响如爆竹，黄伞随驾至殿。鸿胪官唱唤一甲三人升殿，行三跪九叩礼。新进士在午门外行礼。圣驾退，銮仪卫以黄亭舁黄榜，由太和门、午门、端门正中出，鼓乐前导，黄仪仗俱备，出东长安正中门，悬黄榜于北黄墙上。顺天府尹于黄榜之左搭彩棚，设红案，陈酒果，手敬三鼎甲各一杯，皆立饮，为之披红簪花。旁有骅骝绣鞍，请三鼎甲上马。一马数役护之，前有红仪仗鼓乐，导至国子监，行释菜释褐礼。旋至明伦堂，两大司成正坐，受三叩礼。大司成身不敢动，头动则状元不吉；左右手动则榜、探不吉。此说相传久矣。自国子监出，三鼎甲联马而行，沿途观者如堵，妇女则门垂湘帘，或登楼倚槛而观。此俗所谓状元游街也。斯时风和日暖，天街无尘，御柳成阴，樱桃在树，杏花出墙，童稚跳舞欢呼曰：“状元郎来矣。”负郭乡村妇女，新衣鲜履，仆仆徒行，信口评骘曰：“状元美，榜眼伟，探花秀。”又有艳称唐宋时选驸马者。听其言，殊可哂。侯门处女，守贞待字，父为宰执，配以金马玉堂之士，亦事所或有；然《柳林池》《琵琶记》诸故事，有清一代，未有所闻。盖清代科名难得，儒者自童试、科试至春闱，层累曲折，乃博一第，计年必当逾二三十岁矣。糟糠之妻不下堂，士风之淳，不至如唐宋时之浇习。状元骑马归第，榜、探送之。探花复送榜眼归第，而后自归。于时馆中悬灯结彩，酒筵毕陈。门外冠盖盈衢，车马填巷。大官翰林，一时偕至。同乡官为之款接送迎。子奔波一日，筋力俱疲。潍谚有云：“乃弟娶新妇，乃兄跑断筋。”情形似之。
　　◎赛金花
　　某状元未通籍时，就幕于东海关道署，昵一妓曰秦爱玉。晨兴盥洗，爱玉见其掌心红如朱砂，知其必贵，愿委身焉。会将北上公车，苦无资斧。爱玉馈以三百金，乃能成行。许以中式后，纳为室。是科果胪唱第一。既而食言，足迹不复东来。爱玉自某贵后，闭门谢客，群呼为状元夫人，欲谋一面者不能得。迨状元失约，爱玉愧无以见人，乃投缳而死。相传死之日，即赛金花降生之日。又与某状元同乡。生时，颈有红圈如线。及长，面若芙蓉，目如秋水。家贫，学为雏妓。时状元家居，同人邀饮，招妓侑酒，为状元招金花。入门，两人相见，似曾相识，偎傍其侧，局终依依不能去。乃携之归家，畀其母以重金，置诸侧室。逾年，状元以卿贰出使德国，偕之前往。住德数年，德国语言文字，粗能通晓。归国后，随状元寓京都。状元将殁，嘱其夫人畀以三千金，令其母携去择配。夫人吝甚，予以首饰衣服数事，逐之使去。乃入沪上青楼，辗转至京，寓西安门外砖塔胡同。地为乐部群妓之渊薮，于是声名藉甚，车马盈门矣。至吾家相府请安者数四，予因得识面焉。视见时，目不敢逼视，以其光艳照人，恐乱吾怀也。庚子岁，拳匪起，洋兵入都。德国元戎瓦达西者，为八国统领，原与金花相识，一旦相逢，重续旧好。凡都人大户被洋兵骚扰者，求金花一言，可立解，以此得贿巨万。洋兵既退，其名益震，人皆称为赛二爷。门前榜曰“候选曾寓”，曾盖金花之本姓也。家蓄雏妓四五人，以代其劳。终日安居楼上，非有多金贵客，不下楼一见也。夜与同梦者，多紫缰黄绊而至，群呼楼上为椒房焉。其性残忍，一雏妓被其笞死，瘗之楼后，为人控告。时予正巡中城，委指挥赵孝愚持票往传。至其家，有娘姨数人，婉言进贿二千金，放其逃走。赵指挥本为安邱富绅，不允其请。又诡云：“夜间被窃，失去中衣，不能行也。”指挥将饬城役往购中衣。彼知不能逃，乃登车至城署。五城御史多与相识，不敢堂讯，咸曰：“此乃命案，例送刑部。”乃牒送之。堂官派一满一汉两司员鞫之。上堂时，满员先拍案恫喝，金花仰面上视，曰：“三爷，你还恫喝我，独不念一宵之情乎？”满员乃由后堂鼠窜。汉司员，正人也，谛视其貌久之，心怦怦动。旁有录供者，笔落于地。司刑隶手软，不能持锁。司员乃叹曰：“此祸水也！吾其置之死地，以杜后患。”此语传出，诸要路通函说项者，纷至沓来，坚请贷其一死，乃定为误伤人命，充发三千里，编管黑龙江。而说项者又至矣，乃改发上海。予闻之，笑曰：“蛤蟆送入湿地矣。”例由五城押解，复委赵指挥押登火车，送至良乡县。县官躬迎于车站，告赵指挥曰：“下官敬备燕席，为二君洗尘。”乃同入县署，赏名花，饮佳醴。翌日，赵指挥回城复命。予曰：“东坡有句云‘使君莫忘霄溪女，阳关一曲断肠声’，当为君咏之。”近闻金花已物故，年不过四十也。
　　◎伤乳
　　京城外有鸭嘴溪，其地空旷。洋人岁时赛马，多在其地。某岁值赛马，观者男女云集。有少妇跨驴经过，一年少书生偶燃爆竹，驴惊而妇坠，石触其乳，流血缕濡。少妇之夫与书生理论，相率赴城署喊控。予先饬稳婆验伤，据报伤不甚重，敷以创药，血止矣。堂讯书生，乃宛平秀才。予斥之曰：“尔见少妇跨驴而来，故以爆竹惊其驴，实属有心嬉戏，平素佻发佻可知。”饬击掌二十，即为完案，并写判以示之。判曰：“洋人赛马，正来鸭嘴之溪；少妇堕驴，误创鸡头之肉。桃符未换，爆竹何来？戒佻之狂且，惩以夏楚；保软温之双乳，赏以膏丹。少妇归哺幼儿，书生勿为浪子。其各遵判勿违。”此判悬诸署门，被报馆抄登。此后报馆屡来抄判，以充资料，并送阅报章，不索报费。予曰：“判案尚得润笔，抑何可笑也。”
　　◎改胭脂判
　　《聊斋》《胭脂》一段，为东昌府之实事，正值蒲留仙应试之时。结此案者，为提学施愚山闰章，留仙之师也。清末，《聊斋》一书入于大内。慈禧太后喜阅之，命京师名优孙菊仙，排演《胭脂》一剧，一日才能演毕。取鄂秋隼者为朱素云，年韶貌丽，平日善学苏、黄书法。取胭脂者为杨小朵，温秀如处女。其父曰老朵，貌亦美，取此剧之卖花婆，演剧时与其子相调笑，令人解颐。取施愚山者即孙菊仙。宫内戏具咸备（京语曰切末物）。城隍将出，有高鬼，著孝衣长二丈，孝帽高二尺；矮鬼，以小儿披发戴面具，跳跃而出。以及刀山血磨，群鬼舁之，利锯钢叉，立于台前。灯火惨淡，呜呜作鬼鸣，令人毛骨悚然。至尾声，则笙管作喜音。胭脂乘彩轿于归。鄂郎披红簪花，衤阑衫官靴，乘蓝轿。县官亦乘轿相送，鸣锣开道，俨如实事。太后大悦，赏赐极优。外间戏园演之，攒头而观者，几无容足之地。惟留仙所撰判文数百字，孙伶据案宣读，为时颇久，俗人不能解，有沈沈而睡者。予为孙伶改之，唱一段，说一段。孙伶声音彻亮，善唱皮簧。此后听者，击节叹赏，不复思睡矣。一日宫内再演，大后赞曰：“改得好，是何人所改？”孙伶奏称自改，不敢以御史观戏上闻也。孙伶亦解人哉。
　　◎侄控姑
　　五城公署之侧有菩萨庙，住持为尼姑。家有老母，迎入庙中养之，并迎其侄妇王氏入庙，不令其侄相见。其侄名李时元，久不得见其妻，疑其姑在庙卖奸，赴城控告。呈词言其姑乳名兰姐，年少轻浮，霸禁其妻，不令归家，亦不令其谒见祖母。闻兰姐不守清规，恳乞传讯云云。予阅其词，曰：“我向不愿妇女上堂，矧尼姑乎？应即判断。”判曰：“尼姑敬佛，勿登柏树之堂；农子娶妻，愿为瓜绵之续。侄既授室，当有室人；姑既出家，莫干家事。饬兰姐在庙养母，明三教不废伦常；饬王氏出庙从夫，使两人永无怨旷。奸情既无凭证，控案作为结完。此判。”即饬差带原告到庙领其妻归家。于是京中尼姑群相谓曰：“某侍御保护吾辈体面，勿深究此事，忠厚之至也。”
　　◎潘尚书
