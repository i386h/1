<!-- { "loadSidebar": true } -->
　　呉起云夏桀之国卢睾在其北伊洛出其南注云卢睾地缺慎按北方谓水黑曰卢睾即古臯字卢睾即卢沟也沟与臯音相近桀都安邑卢沟正在其北卢睾卢龙皆北方水名又湛卢剑名言湛然如水黑也卢橘亦以色黑名之可以互证
　　蜀才
　　注疏中有蜀才名姓宋儒谓蜀才即范长生盖别无所见也陈子昂集有曰襄阳有厐徳公谷口郑子真东海王霸西山蜀才皆避人养徳躬耕求志由此观之范长生与蜀才自是二人【蜀音字一作□战国防有蜀子】
　　虸蚄
　　张有复古编以虫名虸蚄书作子方按汜胜之术云牵马令就糓堆食数口以马践过糓为种无虸蚄虫也虸蚄二字见于汜胜之书汜胜汉人亦云古矣张有生其后一千余年何据而云俗作虸蚄必欲去虫而作子方省则省矣观者只以为人之子安知其为虫乎此其隘而不通东坡所谓强作解事者也偶阅复古编拈此一条其余多类是博雅君子慎择之【皮日休隐书亦用虸蚄字乐记方以类聚注方虫名即蚄也】
　　□字义
　　管子弟子职篇昬将举火执烛偶坐错总之法横于坐所栉之远近乃承厥火居句如矩蒸间蒸然者处下捧碗以为绪右手执烛左手正栉有堕代烛交坐毋倍尊者乃取厥栉遂出是去此管子着弟子执烛之礼也古者无烛台以人执烛檀弓曽子疾革童子执烛是也蒸薪也椀楚辞所谓悬火今之提灯栉旧本作即叶音烬栉即皆假借字正作□从火从与昚同音□音烬朕媵送字皆以□说文□字解云□声张有周伯温辈不识□字遂纷纷误说今以林罕小说补正之











　　谭菀醍醐卷二
　　钦定四库全书
　　谭菀醍醐卷三
　　明　杨慎　撰
　　李华论文
　　李华曰文章本乎作者而哀乐系乎时本乎作者六经之志也系乎时者乐文武而哀幽厉也有徳之文信无徳之文诈臯陶之歌史克之颂信也子朝之告宰嚭之词诈也夫子之文章偃商传焉偃商没而伋轲作盖六经之遗也屈平宋玉哀而伤靡而不远六经之道遯矣沦及后世力足者不能知之知之者力或不足则文义浸以微矣慎谓华之论文简而尽韩退之与人论文诸书远不及也特难为谝心狭见者道耳
　　萧颖士论文
　　萧颖士云六经之后有屈原宋玉文甚雄壮而不能经贾谊文辞最正近于治体枚乘相如亦瓌丽才士然而不近风雅扬雄用意颇深班彪识理张衡宏旷曹植丰赡王粲超逸嵇康标举左思诗赋有雅颂遗风干寳著论近王化根源此后夐絶无闻焉近日惟陈子昂文体最正萧之所取如此可以知其所养矣
　　系表
　　庾子山哀江南赋声超于系表道髙于河上明集道照机前思超系表又言超超而出象理亹亹而逾系系表二字人多不解所出按晋春秋荀粲曰立象以尽意非通乎象外者也系辞以尽言非言乎系表者也象外之意系表之言固蕴而不出矣晋春秋今亡仅见类书所引耳
　　猎兎赋
　　夏侯湛猎兎赋息徒兰圃秣骥华田目送归波手挥五弦优哉游哉聊以永年其语与嵇叔夜同嵇与夏侯同时其偶同耶其相取耶嵇诗作华山夏侯作华田田字觉胜盖魏都在邺不应言华山当是华田华音花言华茂之田也亦是竒语
　　钱神论
　　晋惠帝之时贿赂公行鲁褒所为作钱神论也余观类文同时綦毋民成公绥皆有钱神论各一篇民之论略曰黄金为父白银为母铅为长男锡为少妇庚辛分土诸国皆有长沙越巂仆之所守伊我初生周末时也景王尹世大俦兹也贪人见我如病得医饥享太牢未足为饴绥之论略曰路中纷纷行人悠悠载驰载驱惟钱是求朱衣素带当涂之士执我之手门常如市谚曰钱无耳鬼可使岂虚也哉幽求子云可以使鬼者钱也可以使人者权也盖亦同时之语
　　明昼晦隂
　　帝王世纪称帝尧其仁如天其智如神就之如日望之如云其明如昼其晦如隂注云明以察之晦以畜之易之所谓用晦诗之所谓养晦旒以翳明銮以隐听不欲察渊鱼而料隠慝也
　　蠲纸
　　古有蠲纸以浆粉之属使之莹滑蠲之为言洁也诗吉蠲为饎周礼宫人除其不蠲蠲纸之名义取此刘绩霏雪録谓蠲纸起于五代民间有因亲疾刲股亲丧庐墓规免州县赋役歳给蠲符以蠲免之号为蠲纸非也
　　画刺
　　释名曰画姓名于奏上曰画刺作再拜起居字皆绕其体使书尽边徐引笔书之如画也下官刺长书中一行而已观此可考古人刺之制唐韦郇公五云体即画刺之遗意也晋世改画刺为门牋略加一二文句见世说
　　弓足
　　墨庄漫録考妇女弓足起于李后主子按乐府双行纒知其起于六朝张禺山云史记云临缁女子弹躧屣又云揺修袖蹑利履意古已有之再考襄阳耆旧传云盗发楚王冡得宫人玉屐张平子赋云金华之舄动趾遗光又云履蹑华英又云罗袜蹑蹀而容与曹子建赋罗袜生尘焦仲卿妻诗足蹑花文履繁钦诗何以释忧愁足下双远游梁武帝莫愁歌足下丝履五文章卞兰美人赋金蕖承华足陶潜赋愿在丝而为履附素足以周旋崔豹古今注晋世履有鳯头重台分稍之制唐诗便脱鸾靴出翠帷又丽情集载章仇公镇成都有真珠之惑或上诗以讽云神女初离碧玉阶彤云犹拥牡丹鞋应知子建怜罗袜顾歩褰衣拾坠李义山诗涴花牋纸桃花色好好题诗咏玉钩陶南村谓唐人题咏略不及之盖亦未之博考也
　　香泽
　　史记淳于髠传罗襦襟解微闻香泽礼所谓容臭荀子云侧载睾芷以养鼻注睾泽兰也传写遗其水也贾谊新书从容泽燕夕时开北房从薰服之乐即此崔寔四民月令有合香泽法清酒浸鸡舌藿香苜蓿兰香四种以新绵裹浸胡麻油和猪脂纳铜铛中沸定下少许青蒿以发绵羃铛觜瓶口泻之梁简文帝乐府八月香油好煎泽
　　薰服泽燕
　　贾谊新书辅佐篇云罢朝而论议从容泽燕夕时开北房从薰服之乐薰服谓宫人蕴兰麝而被罗绮者也泽如史记微闻香泽之泽荀子云代睾而食注睾盖香草也即所谓兰茝本也或曰当为泽泽兰也士虞礼因着用茶实缨泽焉俗书泽字并水旁睾传写误也代睾而食谓焚香气之歇即更以新者代之又云侧载睾芷以养鼻可以证矣
　　武后生牙
　　唐类表载李敬仁贺武后新牙更生表云易有四营金牙为寿考之象诗具六义玉齿载神仙之謡还年而辅车不亏却老而瓠犀仍出坚而不脆闻于导养之方落而更生得自灵飞之散乞宣示海内仍録付史官史称武后年七十盛自拂拭不觉衰耗相符始信夏姫之年逾七十而鸡皮三少犹与巫臣生女后嫁叔向者也北史胡后年逾不惑而妖蛊若二八是三人者贵为君配而其行乃花鸨梨姏之所耻而不为然天乃祐之以诲淫之具亦理之不可晓者
　　五岭考
　　裴氏广州记云五岭大庾始安临贺桂阳揭阳邓徳明南康记云五岭者台岭之峤五岭之第一岭也在大庾骑田之峤五岭之第二岭也在桂阳都厐之峤五岭之第三岭也在九真萌渚之峤五岭之第四岭也在临贺越城之峤五岭之第五岭也在始安都厐水经注作部龙萌渚舆地志作明诸徐广曰五十万人守五岭淮南子曰始皇利越之犀角象齿翡翠珠玑乃使尉屠睢发卒五十万为五军一军塞镡城之岭一军守九嶷之塞一军处畨禺之都一军守南野之界一军结余干之水注镡城在武陵西南接郁林九嶷在零陵畨禺在南海南野余干在豫章其说五岭又不同并志之于此
　　石经考
　　汉灵帝光和六年刻石镂碑载五经文于太学讲堂前此初刻也蔡邕以熹平四年与五官中郎将髙堂谿典弹议郎张训韩说太史令单飏奏求正定六经文字灵帝许之邕乃自书丹于碑使工镌刻立于太学门外此再刻也魏正始中又立中篆隶三体石经古文用鸟迹科斗体篆效史籀李斯胡母敬体隶用程邈体晋永嘉中王弥刘曜入洛焚燬过半魏世宗神元年从崔光之请补石经唐天寳中刻九经于长安礼记以月令为首从李林甫请也五代孟防在蜀刻九经最为精确是时僭据之主惟防有文学而蜀不受兵又饶文士故其所制独善朱子论语注引石经者谓孟蜀石经也宋淳化中刻于汴京今犹有存者
　　浦即步考
　　韩文步有新船不知者改为渉朱子考异巳着其谬盖南方谓水际曰步音义与浦通孔戣墓志蕃舶至步有下碇税即以韩文证韩文可也桞子厚鐡鑪步志云江之浒凡舟可縻而上下曰歩水经灨水西岸有盘石曰石头津步之处也又云东北迳王步盖齐王之渚步也又云鹦鹉洲对岸有炭歩今湖南有县名城歩青箱杂记岭南谓村市曰墟水津曰歩罾歩即渔人施罾处也张勃呉録地名有歩鱼歩扬州有瓜歩罗含湘中记有灵妃歩金陵图志有邀笛歩王徽之邀桓伊吹笛处温庭筠诗妾住金陵歩门前朱雀航树萱録载台城故妓诗曰那看回首处江歩野棠飞东坡诗萧然三家歩横此万斛舟元成原常有寄紫歩刘子彬诗云紫歩于今无士马沧溟何处有神仙
　　重较说
　　诗卫风淇澳篇曰猗重较兮毛苌曰重较卿士之车孔颖达曰倚此重较之车实称其徳也周礼舆人注云较两輢上出式者今之平隔也诗诂云车广六尺四寸深四尺式去舆髙三尺三寸较去式又髙二尺二寸较式通髙五尺五寸盖古人乘车立乘非如今人之坐也论语曰升车必正立列女传曰立辎无骈是其明证故乘车平常则凭较若应为敬则落手凭下式而头得俯较在式上若两较然故曰重较輢是两边植木较横輢上輢两而较一说文车輢上曲铜也盖较在轼上恐其坠故以曲铜闗之古谓较为车耳古谚云仕宦不止车生耳三国志呉童謡云黄金车班兰耳闿阊门见天子符曲铜之说矣后汉舆服志金薄缪龙为舆倚较徐广曰缪交错之形崔豹古今注文武车耳古重较也文官青耳武官赤耳又曰重较在车藩上重起如牛角故曰重较考工记曰参分式围去一以为较围参分较围去一以为轵围林希逸曰较小于式轵又小于较说文较本作防从车爻声古车制与今不同重较之义故晦兹不厌详引耳
　　羃防考
　　古者女子出门必拥蔽其面后世宫人骑马多着羃防全身障之犹是古意又首有围帽谓之席帽垂丝网之施以珠翠至炀帝淫侈欲见女子之容诏去席帽戴皂罗巾帼而以席帽油御雨云唐永徽中皆用帷帽施裙到颈渐为浅露开元初宫人马上着胡帽靓妆露面古制荡尽矣今山西蒲州妇人出以锦帕覆面至老犹然云南大理妇女戴次工大帽亦古意之遗焉
　　履考
　　古篆舄字象鹊形以为履饰也履象取诸鹊鹊知太岁欲人行履知方也古易履舄然敬之无咎今文改舄作错不识古文也礼注絇履头饰也周礼黄繶青絇字一作句王莽传句履注其形岐头周礼又有鞮鞻氏舞四夷之乐故以革为履取其舞蹈之便至汉世总章伶人服之唐世名鸾靴故妓人从良诗有便脱鸾靴入凤帏之句崔豹云古履絇繶皆画五色秦始皇令宫人靸金泥飞头鞋徐陵诗所谓步步生香薄履也汉有伏虎头鞋加以锦饰曰绣鸳鸯履东晋以草木织成有鳯头履聚云履五朶履宋有重台履梁有分梢履立鳯履五色云霞履隋炀帝令宫人靸琐鸠头履谓之仙飞履又伏琛齐记曰青州有一种桃花盛开时采之炼以松脂递相纒织成鞋履寄往都下人皆不辨为何物嵇含南方草木状云晋太康中扶南国进抱香履以抱香木为之轻而坚韧风至则随飘而动
　　天画
