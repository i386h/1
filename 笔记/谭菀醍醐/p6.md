<!-- { "loadSidebar": true } -->
　　左传解诗好是正直云正直为正正曲为直正直二器名正射鹄也射礼用之直曲尺也梓人用之二字之形即象二器
　　寻仲尼颜子乐处
　　有问予不改其乐所乐何事予曰且问子人不堪其忧所忧者何事知世人之所忧则知颜子之所乐矣传云古有居岩穴而神不遗末世有为万乘而日忧悲此我辈文字禅不须更下一转语也
　　境逆乐真
　　章枫山先生云处顺境而乐之者易处逆境而乐之者难若曽防之浴沂邵雍之击壤皆顺境也惟夫床琴于浚井之日歌于絶粮之余以至捉衿肘见而歌商声箪食瓢饮而不改其乐乃为境之逆而乐之真耳岂人所易及哉
　　睿作圣
　　目击道存之谓睿故其字从目声入心通之谓圣故其字从耳故曰圣人时人之耳目
　　精凿醍醐
　　儒书以精凿喻学精凿皆言米也糓一石得米六斗为粝一石五斗为粺得四斗为凿得三斗为精精之为字从米为义从青为声古文作晶象三米之形尤见意义佛书以醍醐之教喻于佛性从乳出酪从酪出酥从生酥出熟酥从熟酥出醍醐也
　　水性
　　水性不同予于续録详之矣近阅太平广记诸葛孔明时有蒲元者术鍳同欧冶风胡常为孔明铸刀剑言蜀惟江水爽烈是天分其野大金之元精也汉水钝弱及涪水皆不任淬刀剑或以涪水杂江水元辄能辨之管子论齐之水云其泉白青其人坚劲寡有疥瘙终无痟酲今之济川伏流至东阿井以煑胶和半夏丸皆异常药水性之分信有之矣
　　君相
　　管子云小白为人无小智而有大虑汉髙祖亦明于大而暗于小光武小敌怯而大敌勇吕端小事糊涂大事不糊涂君相之体一也
　　蠲字音义
　　说文蠲马蠲也从虫引明堂月令腐草为蠲明也洗也洁也除也尚书图厥政不蠲蒸马音圭诗吉蠲为饎左传蠲其明徳古有涓圭二音东坡醉翁操琅然清蠲谁弹党怀英题黄弥守呉江新霁图诗修蛾新妆翠连娟下拂尘镜窥明蠲又题采莲图红妆秋水照明蠲又转音缋唐太宗诗水揺文蠲动浪转锦花浮唐世有蠲纸一名衍波牋盖纸文如水文也


　　谭菀醍醐卷四
　　钦定四库全书
　　谭菀醍醐卷五
　　明　杨慎　撰
　　许浑
　　唐诗至许浑浅陋极矣而俗喜传之至今不废髙棅编唐诗品彚取至百余首甚矣棅之无目也棅不足言而杨仲选唐音目谓详于盛唐而略于晚唐不知浑乃晚唐之尤下者而取之极多仲之赏鉴亦羊质而虎皮乎陈后山云近世无髙学举俗爱许浑斯卓识矣孙光宪云许浑诗李远赋不如不做当时已有公论惜乎伯谦辈之懵于此也
　　三千歌舞
　　许浑淩歊台诗曰宋祖淩歊乐未回三千歌舞宿层台此宋祖乃刘裕也南史称宋祖清简寡欲俭于布素嫔御至少尝得姚兴从女有盛宠颇废事谢晦微谏即时遣出安得有三千歌舞之事也审如是则是石勒之邺宫炀帝之江都矣浑非有意于诬前代但胷中无学目不观书徒弄声律以侥幸一第机闗用之既熟不觉于怀古之作亦发之而后之浅学如杨仲髙郝天挺之徒选以为警防而村学究又诵以教童是以流传至此不废耳
　　黄润玉
　　四明黄润玉所着有经书补注多可取者又有海涵万象一卷如云易之道扶阳而抑隂卦之位贵中而贱极阳过乎极虽刚不吉隂得其中虽柔不凶又曰易动而圆范方而静八卦中虚故圆九畴中实故方又曰大学一书六经之名例也中庸一书六经之渊源也又解汉书云罘字从冈下不不花蒂窓櫺也殊得古人制字之义及宫室之形解庄子游方之外云方矩也出于矩之外所谓离方遁圆也又曰董仲舒对防一正字公孙对防一和字便见其人品正谲言皆有理
　　禅学俗学
　　骛于髙远则有躐等凭虚之忧専于考索则有遗本溺心之患故曰君子以尊徳性而道问学故髙远之蔽其究也以六经为注脚以空索为一贯谓形器法度皆刍狗之余视听言动非性命之理所谓其髙过于大学而无实世之禅学以之考索之蔽其究也涉猎记诵以杂博相髙割裂装缀以华靡相胜如华藻之绘明星伎儿之舞讶鼓所谓其功倍于小学而无用世之俗学以之
　　庚辛枋
　　梁元帝赋甲乙之帐庚辛之枋人多不知庚辛枋为何语按后汉书注引马融西第颂曰西北戌亥石承输虾蟇吐泻庚辛之域即此事也
　　自相矛盾
　　今人谓言不相副曰自相矛盾然用之不差而问之不知也按尸子云楚人有鬻矛与盾者誉之曰吾盾之坚莫能陷也又誉其矛曰吾矛之利于物无不陷也或曰以子之矛陷子之盾何如其人弗能应也今之称自相矛盾本此
　　壬
　　壬担也字一作任孟子治任将归又负戴注云负任在背戴任在首曽子曰任重而道远诗曰我任我辇淮南子曰任动而车鸣所谓任者皆指担也
　　英雄
　　草之精秀者为英兽之特羣者为雄故人之文武茂异取名于此是故聪明秀出谓之英胆力过人谓之雄此其大体之别名也聪明者英之分也不得雄之胆则说不行胆力者雄之分也不得英之智则事不立是故英以其聪谋始以其明见机待雄之胆行之雄以其力服众以其勇排难待英之智成之张良英也韩信雄也体分不同以多为目皆偏王之才人臣之任也故英可以为相雄可以为将若一人之身兼有英雄则能长世髙祖项羽是也然英之分以多于雄而英不可少也英分少则智者去之故项羽气力盖世明能合变而不能听竒采异有一范増不用是以陈平之徒皆亡归髙祖英分多故羣雄服之英才归之两得其用故能宅有天下故雄能得雄不能得英【兕虎自成羣也】英能得英不能得雄【鸾鳯自相亲也】故一人之身兼有英雄乃能役英雄能役英雄故能成大业也
　　刘卲之卲从卩不从阝
　　刘卲字孔才宋庠曰卲从卩说文髙也故字孔才扬子周公之才也之卲是也三国志作劭或作邵从邑皆非不叶孔才之义从卩为卲乃叶
　　君能容谏
　　汉灵帝之时可谓大乱极否矣然傅爕斥言中宦弄权而帝识其忠廷折崔烈可斩而帝从其议又晋末之刘曜何凶悖也曜有恶梦太史令任义极谏何异公孙圣之刺夫差也而曜竟不罪义陈宣帝之昏暴京兆顔运舆榇陈帝八失帝竟赦之且以御食赐焉呜呼三君犹有容谏之贤如此
　　冬至夏至
　　周髀云冬至昼极短日出辰而入申照三不覆九夏至昼极长日出寅而入戌照九不覆三照三者南三方巳午未也不覆三者北三方亥子丑也
　　杜诗左担之句
　　杜少陵愁坐诗云葭萌氐种逈左担犬羊屯葭萌左担皆地名葭萌人皆知之左担人罕晓也太平御覧引李充蜀记云蜀山自绵谷葭萌道径险窄北来担负者不容易肩谓之左担道解者数十家无一知者又妄易左作立可笑【又益州记隂平县有左担道其路至险自北来者担在左肩不得度右肩也】
　　石卸亭
　　唐人送元中丞江淮转运诗一首王维钱起集皆有之其云去问珠官俗来经石春东南卸亭上莫问有风尘用事颇隐僻石用荀子紫鱼盐及文选石应节而扬葩事也卸亭吴大帝所建在晋陵庾信诗卸亭一回望风尘千里昏是也今刻本或改石作右却卸亭或改作衍亭转刻转误漫一正之
　　钟张二王书法不同
　　王僧防云变古制今惟右军领军尔不尔至今犹法钟张书断云王献之变右军行书号曰破体书由此观之世称钟王不知王之书法已非钟矣又称二王不知献之书法已非右军矣譬之王降而为霸圣传而为贤必能暗中摸索辨此书字始有进耳
　　影书
　　六朝人尚字学摹临特盛其曰廓填者即今之双钩曰影书者如今之响搨南史云萧思话书羊欣之影风流逼好殆当不减北史赵文深少学楷隶雅有钟王之则周明帝令至江陵影覆寺碑是也又傍书释文亦曰影唐太宗集右军帖令禇遂良帖傍黄影之
　　集雥异音
　　篆文二鸟曰雔三鸟曰雥音戢三鸟相聚其羽戢戢也集字从此其音与积同下从木鸟集于木也音义皆殊元赵古则周伯温辈妄作解事便以雥为集非也按隋许善心神雀颂曰景福氤氲嘉贶雥集可砭赵周之谬雥之与集犹氤之于氲以雥即为集谓氤即是氲可乎
　　秦淮海易解
　　内经曰南方热热生火北方寒寒生水西方燥燥生金东方温温生木中央湿湿生土是知水者寒之形湿者土之气水之于土妻道也夫从妻所好故水流湿火者热之形燥者金之气火之于金夫道也妻从夫之令故火就燥或以隂求阳或以阳求隂也管辂曰龙者阳精而居于渊故能兴云虎者隂精而居于山故能运风是则龙阳中之隂也惟阳中之隂能召隂故云从龙虎隂中之阳也惟隂中之阳能召阳故风从虎
　　孟婆
　　俗谓风曰孟婆蒋揵词云春雨如丝绣出花枝红袅怎禁他孟婆合皂宋徽宗词云孟婆好做些方便吹个船儿倒转江南七月间有大风甚于舶防野人相传以为孟婆发怒按北齐李騊駼聘陈问陆士秀江南有孟婆是何神也士秀曰山海经帝之女游于江中出入必以风雨自随以帝女故曰孟婆犹郊祀志以地神为泰媪此言虽鄙俚亦有自来矣
　　汶即岷
　　蜀山之大者曰岷山其川曰岷江岷字说文作防省作岷汉人隶书作汶多与汶上之汶相混列子貉不逾汶谓川江也非汶上也殷敬顺已辨之史记冉駹为汶山郡司马温公类篇曰汶音岷据史记引禹贡岷嶓既艺及岷山之阳及岷山导江皆作汶盖古字通用也三国志蜀后主至湔登观坂观汶水之流王右军与周益州抚书曰要欲一逰目汶岭五代史蜀主王建贬卫尉少卿李钢为汶川尉徐无党注汶读作岷而今汶川县误呼作问音蜀焉得齐南鲁北之水乎【叙州驿名汶川考古志作渂川】
　　酒令手势
　　五代史史肇与苏逢吉饮酒酒令作手势按唐人酒令曰亚其虎膺谓手掌曲其私根谓指节以蹲鸱间虎膺之下蹲鸱大指也以钩防差玉柱之傍钩防头指玉柱中指也潜虬濶玉柱三分潜虬无名指也竒兵濶潜虬一寸竒兵小指也死其三洛谓亸其腕也生其五峯通呼五指也谓之招手令其亦手势之类与然以将相大臣而为此态甚于侧弁起舞矣二人罹祸不亦宜乎
　　刺史太守不同
　　刺史太守不同今混呼为一非也观后汉郡国志可见矣汉制自三辅之外分九州九州控郡国州部有刺史郡国有太守如豫州刺史部则颍川汝南六郡国冀州刺史部则魏郡而下九郡国畿内则河南尹京兆尹而以司隶校尉部之外则刺史部之郡国则太守治之州部则自河南京兆两尹至豫冀兖徐青荆益梁并幽交为尹二刺史十一而已郡国则自河南至日南为郡国凡一百十有二太守亦百十有二人严能鹰扬有督察之才刺史之职也安静寛仁有恺悌之徳太守之职也
　　军中有女子
　　容斋随笔记军中有女子数事皆指一人耳按商子兵守篇云壮女为一军使盛食负垒陈而待令客至而作土以为险阻及耕格阱发梁彻屋以从从之不洽而熯之使客无得以助攻偹又旧唐书云藩镇相距用兵年乆女子皆可为孙呉是全队用女子不止如孙武之教习殿廷而已容斋胡不引此邪
　　管商论金粟
