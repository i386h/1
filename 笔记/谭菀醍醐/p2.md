<!-- { "loadSidebar": true } -->
　　先天二年十月皇帝讲武于骊山时元崇为冯翊太守车驾幸三百里内合朝觐遣中官诏元崇赴行在上方猎于渭滨而元崇至上曰朕乆不见卿思有故问卿可宰相行中行元崇犹后上按辔乆之顾曰卿何后元崇曰臣官疎职卑贱不合防宰相行上曰可兵部尚书同中书门下平章事元崇不谢上颇讶之至顿上命宰相坐元崇乃跪奏曰臣三奉作弼之诏未即谢者臣以十事上献有所不行臣不敢奉诏曰卿悉数之朕当量力而行然定可否元崇对曰自垂拱以来朝廷以刑法治天下臣请政先仁义可乎上曰朕深有望于卿也又曰圣朝自丧师青海未有牵复之悔臣请三数十年不求边功可乎上曰可矣又曰先朝轻狎大臣或亏君臣之理臣请陛下接之以礼可乎上曰诚当然有何不可又曰自武氏诸亲猥窃权要之地继以韦庻人安乐太平用事班序错杂臣请国亲不任台省官凡有斜封待阙等官悉请停罢可乎上曰是朕素志也又曰比来近宻佞幸之徒冒犯宪纲者皆以宠免臣请行朝典可乎上曰朕切齿乆矣又曰比因侯家戚里贡献求媚近及公卿方镇亦为之臣请除租庸赋税之外尽杜塞之可乎上曰愿行之又曰太宗造福先寺中宗造程善寺上皇造金仙玉真观皆费巨万耗蠧生灵凡诸寺观宫殿请止絶建造可乎上曰朕重观之即心不安而况敢为之者哉又曰自燕钦融韦月将献直得罪由是谏臣阻絶臣请凡在官之士皆得触龙鳞犯忌讳可乎上曰朕非惟容之亦能行之又曰太后临朝以来喉舌之任或出于阉人之口臣请中官不预公事可乎上曰怀之乆矣又曰吕氏产禄几危西京马邓阎梁交乱东汉万古寒心国朝为患臣请书诸史册永为商监作万代师可乎上乃潸然良乆曰此事可谓剖肌刻骨者元崇再拜曰此诚陛下致仁政之初是臣千载一遇之日敢当辅弼之任天下幸甚又再拜舞蹈称万岁者三从官千万皆出涕上曰坐卿于燕公下燕公让不敢坐问之说曰元崇是先朝旧臣合当首坐元崇曰张是紫微宫使臣外宰相不合首坐上曰可元崇遂居首坐天下称贤相焉右旧唐书文
　　帝曰卿宜遂相朕崇知帝大度锐于治乃先设事以坚帝意即阳不谢帝怪之崇因跪奏臣愿以十事闻陛下度不可行臣敢辞帝曰试为朕言之崇曰垂拱以来以峻法绳下臣愿政先仁恕可乎朝廷覆师青海未有牵复之悔臣愿不幸邉功可乎比来壬佞冒触宪纲皆得以宠自解臣愿法行自近可乎后氏临朝喉舌之任出阉人之口臣愿宦竖不与政可乎戚里贡献以自媚于上公卿方镇寖亦为之臣愿租赋外一絶之可乎外戚贵主更相用事班序荒杂臣请戚属不任台省可乎先朝防狎大臣亏君臣之严臣愿陛下接之以礼可乎燕钦融韦月将以忠被罪自是诤臣沮折臣愿羣臣皆得批逆鳞犯忌讳可乎武后造福先寺上皇造金仙玉真二观费钜百万臣请絶道佛营造可乎汉以禄莽阎梁乱天下国家为甚臣愿推此鍳戒为万代法可乎帝曰朕能行之崇乃顿首谢翌日拜兵部尚书同中书门下三品
　　右新唐书文
　　李白
　　李白生于彰明县之青莲郷其诗云青莲居士谪仙人是也读书于康山康山亦在彰明杜工部寄李太白诗所谓康山读书处头白好归来是也晏元献公类要引此诗今人不知乃改康为匡庐山且太白在庐山亦是寓居何得言归来乎又考太白全集如悲清秋赋云余以鸟道计于故乡兮不如去荆呉之几十上安州裴长史书云见乡人相如大夸云梦之事楚有七泽遂来观焉淮南卧病寄蜀中赵徴君防云国门遥天外郷路远山隔朝忆相如台夜梦子云宅观此则太白为蜀人无疑矣作史者称陇西人盖如王之太原张之清河耳善乎刘知几曰作史者为人立传其地皆取旧号施之于今为王氏传云琅琊临沂人为李氏传云陇西成纪人欲求实録不亦难乎且人无定所因地而化生于荆者言皆成楚居于晋者齿便从黄岂有世歴百年人更七叶而犹以本国为是此郷为非则是孔父里于昌平隂氏家于新野而系纂微子源承管仲乃为齐宋之人非关鲁邓之士求诸自古其义无闻知几此言可谓确矣
　　李白墓志
　　范传正作李太白墓志云白常欲一鸣惊人一飞冲天彼渐陆迁乔皆不能也及其谪退乃叹曰千钧之弩一发不中则当摧撞折牙而求息机安能效碌碌者苏而复上哉用是脱屣轩冕释羁缰锁因肆性情大放于宇宙间意欲耗壮心而遣余年此数语足以尽太白为人刘全白有李翰林墓碣记云太白广汉人性倜傥知纵横术善赋诗才调逸迈往往兴防属词恐古之善诗者亦不逮裴敬有李白墓碑曰白为诗格髙防逺若在天上物外任华送李白之曹南序曰彼碌碌者徒见三河之游倦百镒之金尽乃议子于得失亏成之间曽不知才全者无亏成志全者无得失进与退于道徳乎何有以上诸文附见李白集古本有之今不传矣全白指太白为广汉人盖唐世彰明县属广汉郡故独举郡为称耳
　　李白家世
　　李太白上裴长史书自叙云白家本金陵世为古姓遭沮渠逊之难奔流寓家少长江汉见郷人相如大夸云梦之事云楚有七泽遂来观焉又与逸人东岩子隠于岷山之阳巢居数年不迹城市广汉太守闻而异之因举二人有道并不起按此则唐书谓白为陇西人唐之宗室谬也唐之先岂有金陵之籍哉少长江汉蜀之彰明以相如为乡人隐居在岷山举有道于广汉为蜀人无疑
　　貍首
　　礼记天子之射以貍首为节注貍首诗篇名其辞亡按大戴礼载其辞云今日大射四正具举大夫君子凡以庻士小大莫处御于君所以燕以射则燕则誉质防既说执旌既载干侯既抗中获既置弓既平张四侯既良决拾有常既顺乃让乃揖乃让乃跻其堂乃节其行既志乃张射夫命射射者之声御车之旌既获卒莫若获宁侯为尔不朝于王所故亢而射汝强食食尔曽孙侯氏百福由此观之貍首之诗元未亡也
　　仪礼逸经
　　一统志载刘有年沅州人洪武中为监察御史永乐中上仪礼逸经十有八篇若然则仪礼之亡者全矣不知有年何从得之意者圣经在世如日月终不可掩耶然当时庙堂诸公不闻有表章传布之请今求内阁亦不见其书出非其时亦此书之不幸今之大言动笑汉唐汉唐求逸书赏之以官购之以金焉有见此竒书而付之漠然者乎噫
　　八士考
　　周有八士马融以为成王时人刘向以为宣王时人他无所考汲冡周书克殷解乃命南宫忽振鹿台之财乃命南宫百达史佚迁九鼎三巫疑南宫忽即仲忽南宫百达即伯达也尚书有南宫括疑即伯适也则八士者南宫氏也以为成王时人近之尚书南宫之姓与汲冡书南宫之姓合伯逹伯适与仲忽之名又合似是无疑聊笔之以谂博古者
　　吕梁碑
　　罗泌云尝见汉刘耽所书吕梁碑字为小篆而讹泐者过半其可读者仅六十言碑中序虞舜之世云舜祖幕幕生穷蝉穷蝉生敬康敬康生乔牛乔牛生瞽叟瞽叟产舜质之史记盖同而不言出自黄帝此可以洗二女同姓尊卑为婚之疑矣又他碑所载后稷生台玺台玺生叔均叔均而下数世始至不窋不窋下传季厯犹十有七世而太史公作周纪拘于国语十有五王之说乃合二人为一人又删缩数人以合十五之数不知国语之说十五王皆指其贤而有闻者非谓后稷至武王千余年而止十五世也太史公亦迂哉
　　荧惑不识古文
　　类苑云古文自变隶其法已错乱后转为楷字愈讹殆不可考如云有口为吴无口为天呉字本从口从□非从天也后世谬从楷法言之予又尝戏谓呉元济之乱童謡有小儿天上口之防又如董卓为千里草十日卜王恭为黄头小人皆今世俗字非古文也史谓童謡乃荧惑星变为小儿造謡审如此荧惑星亦不识古文也【苏易简云神不能神随时之态】
　　曹操欲用孔明
　　抱朴子曰魏武帝严刑峻法果于杀戮乃心欲用乎诸葛孔明孔明自陈不乐出身武帝谢遣之曰义不使髙世之士辱于汚君之朝也其鞭挞九有草创皇基亦不妄矣按此则操尝徴召孔明矣事不见于史当表出之呜呼操之不居孔明不杀闗羽真有人君之度岂止雄于三国邪
　　孔明遗事
　　水经注引诸葛亮表云臣遣虎歩监孟琰据武功水东司马懿因渭水涨攻琰营臣作竹桥越水射之桥成遂驰去此亦孔明遗事本传不载者
　　岳武穆当称忠武
　　宋赠鄂王岳飞谥忠武文曰李将军口不出辞闻者流涕蔺相如身虽已死凛然犹生又曰易名之典虽行议礼之言未一始为忠愍之号旋更武穆之称获覩中兴之旧章灼知皇祖之本意爰取危身奉上之实仍采戡定祸乱之文合此两言节其一恵昔孔明之志兴汉室子仪之光复唐都虽计効以或殊在秉心而弗异垂之典册何嫌今古之同辞赖及子孙将与山河而并乆然今天下岳祠皆称武穆此未定之諡当称忠武为宜
　　歴代名臣奏议
　　宋宁宗时武学生华岳池州人上疏极数韩侂胄之恶其略云程松之以纳妾求知倪僎以售妹入府苏师旦以献妻入阁黜陟之权不出于陛下而出于侂胄是吾有二中国也命又不出于侂胄而出于苏师旦周筠是吾有三中国也书奏侂胄大怒下之大理贬建寜圜工部郡守傅伯成怜之命狱卒使出入无系伯成去郡岳遂瘐死狱中岳之忠节灼灼如此近观歴代名臣奏及宋诸臣奏议可谓详备而岳之奏不在其中乃知古忠臣义士湮没不闻者多矣故表出之
　　张俊张浚二人
　　张俊附秦桧而倾岳忠武者张浚广汉人尝称飞忠孝人也及飞寃死后髙宗纳太学生程宏图之奏昭雪光复浚与参賛陈俊卿悲感叹服浚为都督俊为枢宻刘豫遣子鳞侄猊合兵七十万犯淮西张浚闻之以书戒张俊曰贼豫之兵以逆犯顺若不勦除何以立国今日之事有进击无退保也此见章颖所着岳飞传浚与俊岂可混为一人哉今之士夫例以倾岳为浚之短不知受诬千载如此
　　昆仑九州
　　邹衍言九州之外复有九州载于史记按其说曰东南神州曰旦土【旦音与晨同】正南卭州【隋书作迎】曰深土西南戎州曰滔土正西弇州【隋书作拾州】曰开土正中冀州曰白土西南柱州曰肥土西北州【隋书作营州】曰成土东北咸州曰隠土【尸子作急土】正东阳州曰信土其言本荒唐汉人作河图括地象全祖其说隋代郊天遂以其名入从祀之位史炤通鉴释文曰此九州其昆仑统四方之九州乎或曰神农地过日月之表盖神农之九州也【柱州一本作桂州营州一本作宫州近是宫与相近未知孰正】
　　海外五岳
　　道经言海外蓬莱阆苑有五岳灵山一曰广乗之山天之东岳也在东海之中为发生之首上有碧霞之阙琼树之林紫雀翠鸾碧藕白橘主岁星之精居九气青天之内矣二曰长离之山天之南岳也在南海之中上有朱宫绛阙赤室丹房紫草红芝霞膏金醴主荧惑之精居二气丹天之内矣三曰丽农之山天之西岳也在西海之中上有白华之阙三素之城玉泉之宫瑶林瑞兽主太白之精居七气素天之内矣四曰广野之山天之北岳也在北海弱水之中上多琼楼寳阙金液龙芝主辰星之精居五气天之内矣五曰昆仑之山天之中岳也在八海之间上当天心形如偃盖东曰樊桐西曰圃南曰积石北曰阆苑上有琼华之阙光碧之堂瑶池翠水金井玉梁主镇星之精居于中元一气天中焉
　　都鄙
