<!-- { "loadSidebar": true } -->
　　说者云宋人小说不及唐人是也殊不知唐人小说不及汉人如华峤明妃传云丰容靓饰光明汉宫顾影徘徊耸动左右伶飞燕外传云以辅属体无所不靡郭子横丽娟传云玉肤柔软吹气胜兰不欲衣缨拂之恐体痕也此岂唐人可及晋书荀朂传云汲郡人不凖发冡得古文数百篇中载楚事一段尤妙亦小説也惜不传耳
　　负剑
　　曲礼负剑辟咡召之注云负谓置之于背剑谓挟之于傍欧阳永叔作泷冈阡表云回顾乳者剑汝而立于傍正用此义石刻犹存今改作抱良可叹也
　　女兵法
　　女兵法以授黄帝云制旌旂以象云物铸钲铙以拟雹声鞔鼓鼙以象雷霆钲铙今之铜锣也
　　先忧后乐
　　先忧事者后乐事先乐事者后忧事此曾子立事篇语大戴礼所载同范文正公先忧后乐之语本此
　　女匽
　　大戴礼帝系篇帝舜娶于帝尧之子谓之女匽氏列女传尧之二女名娥皇女英山海经帝俊妻是生十日汉地理志陈仓有黄帝孙舜妻祠礼记舜于苍梧之野盖三妃未之从也尧典独云二女而礼乃有三妃之文或谓女匽与皇英为三未知是否【俊即古舜字】
　　虎仆
　　皇甫松大隠赋书抽虎仆射用牛螉博物志有兽縁木文似豹名虎仆毛可取以为笔今俗名九节狸张季文尝以此笔见贻信为佳也【牛螉见淮南万毕术】
　　石湼
　　山海经女牀之山其隂多石湼孝经援神契曰王者徳至山陵而黒丹出注丹者别是彩名亦犹青白黄皆云丹也石湼黑丹即今之石墨也一名画眉石上古书用漆书中古用石墨后世用烟墨
　　石烛
　　石烛一名水肥一名石脂一名石液今之延安石油也可熏烟为墨唐人延州诗有石烟多于洛阳尘之句
　　过所
　　刘熈释名曰过所至闗津以示之张晏注汉纪闗传云传信也若今过所过所者今之行路文引也
　　零丁
　　齐谐记云有失儿女零丁谢承后汉书戴良有失父零丁零丁今之寻人招子也
　　孔明心如秤
　　太平御览载诸葛孔明语云我心如秤不能为人作低昻唐胡曾投人启曰推诸葛之秤心负姜维之斗胆
　　慕容享燕
　　慕容徳乘髙享燕顾谓尚书鲁邃曰齐鲁固多君子当昔全盛之世梓慎巴生淳于二邹之徒防修檐临清沼恣飞马之雄辞奋谈天之逸辨指防则红紫成章俛仰则丘陵生韵至于今日荒草頽墓氛消烟灭永言千载能不依然徳本争雄戎马之间其言若兹亦佳士也或是史臣饰辞非其本真
　　金沟铜池
　　羊保曰金沟清泚铜池揺飏既佳光景当得剧棊此语殊有韵致
　　王维谈名理
　　王维云古之髙者曰许由挂瓢巢父洗耳耳非驻声之地声非染耳之迹恶外者垢内病物者自我此尚不能至于旷士岂入道之门也维之谈名理如此岂减晋人邪
　　日昃曰映
　　梁元帝纂要云日在午曰亭在未曰映王仲宣诗山冈有余映谓日昃也
　　月表
　　礼记云为朝夕必放于日月为朝夕者盖立圭以测日景立表以量月采日圭之法具于周礼月表世罕知汉书李寻传月者众隂之表消息见伏百里为品千里立表王僧防诗所谓月表望青丘是也呉下田家以正月八日夜立一竿于平地月初出有影即量之据其长短移于水靣就桥柱画痕记之梅雨水涨必到所记之处盖古之遗法管子云不明于则而欲出号令犹立朝夕于运钧之上运钧泥工圆转之器也
　　翠足粉胷
　　刘勰云缀金翠于足跗靓粉泽于胷臆以喻失其所施也然今之妓女金翠缀足粉泽靓胷盖恒饰也古所谓倡优盛饰犹未若今世之甚乎
　　绸缪襳防
　　古者妇人长带结者名曰绸缪垂者名曰襳防结而可觧曰纽结而不可解曰缔
　　戏妇
　　抱朴子疾谬篇云世俗有戏妇之法于稠众之中亲属之前问以丑言责以慢对其为鄙凟不可忍言或蹙以楚挞或系足倒悬酒客酗醟不知限剂至使有伤于流血踒折支体者可叹也古人感离别而不灭烛悲代亲而不举乐礼论娶者羞而不贺今既不能动蹈旧典至于徳为郷闾之所敬言为人士之所信诚宜正色矫而呵之何为同其波流长此敝俗哉今此俗世尚多有之娶妇之家新婿避匿羣男子竞作戏调以弄新妇谓之谑亲或褰裳而针其肤或脱履而规其足以庙见之妇同于倚市门之倡诚所谓敝俗也然以抱朴子考之则晋世已然矣厯千余年而不能变可怪哉
　　鲍姑艾
　　世传鲍姑艾五月五日曾灼龙女鲍姑亦仙女流也宋人五日帖子中有用此事者
　　夜觉
　　周礼司寤氏主夜觉者防云人之寐卧恒在寝人有夜寐忽觉而漫出门者故谓之爲夜觉也近正徳庚辰宁邸宸濠将乱南昌城中街巷军民夜发梦颠或至江棹船行数十里知为梦也而后返宸濠举事次夜一军皆然宸濠亦自知不祥矣南昌人谓之阵亡发其事既异其名又异史传所未有也独周官有之乃知圣人预防而禁之恐行军出师惊众败事其虑岂不逺哉
　　另日
　　俗谓异日曰另日另字音命令之令然其字说文玉篇无有也只当作令日战国防赵燕拜武灵王衣服之赐曰敬循衣服以待令日令日即异日也注谓令为善非
　　泰春泰秋
　　古大字音义与泰通大别作太自范煜作后汉书始用之避其家讳也按庄子有虞氏不及泰氏泰氏谓大庭氏也管子书有防春泰夏泰秋泰冬董仲舒防阳常居大夏隂居大冬正用管子语则大冬大夏皆音泰今人多失其读
　　蟪蛄蜩螗
　　説苑载孔子曰违山十里蟪蛄之声犹在于耳言政事之恶哗而喜肃也夫蟪蛄之声必在山林之地违山十里则朝市矣市有蟪蛄之声则朝有蜩螗之沸政之哗也甚矣史记云鲁之衰也洙泗之间盖龂龂如也龂龂交争之意即孔子之所谓哗也
　　东潞西潞
　　潞有东潞西潞西潞今山西潞州东潞今北京潞河浯有南浯北浯北浯在琅琊灵门南浯在九疑零陵云梦有南梦北梦见左传注
　　穼
　　李鼎祚周易集解所引姓名晋人有穼穼音森其字从木从穴穼亦希姓姓氏诸书不载也
　　女麴
　　女麴小麴也茧糖窠丝糖也石蜜糖霜也自然防禹余粮也俱见齐民要术
　　馋灯
　　魧鱼即嬾妇鱼也多膏以为灯照酒食则明照纺绩则暗佛经谓之馋灯云
　　欝华金提
　　南阳之宛即古欝华国汉中金州即古金提国见国名记
　　庄子愤世
　　庄子愤世嫉邪之论也人皆谓其非尧舜罪汤武毁孔子不知庄子矣庄子未尝非尧舜也非彼假尧舜之道而流为之哙者也未尝罪汤武也罪彼假汤武之道而流为白公者也未尝毁孔子也毁彼假孔子之道而流为子夏氏之贱儒子张氏之贱儒者也故有絶圣弃智之论又曰百世之下必有以诗礼发冡者矣诗礼发冡谈性理而钓名利者以之其流莫盛于宋之晩世今犹未殄使一世之人吞声而暗服之然非心服也使庄子而复生于今其愤世嫉邪之论将不止于此矣
　　驱山铎
　　太湖西有岞岭山有石如卷笮相传云禹所用牵山笮也会稽又有驱山铎二事与秦王鞭石成桥相类好怪者傅会之説邪抑古元有此术也
　　五胜
　　五行汉书谓之五胜言交相胜也淮南子谓五度所谓音气不戾八风诎伸不误五度是也乂谓之五杀所谓善用兵者持五杀以应是也隂符经窃其意而变其辞曰天有五贼见之者昌五贼即五杀之説也隂符经之文李筌伪作或信以为黄帝者无目者也其文尚不能望六韬三略之藩篱素问汲冡之万一而以轩辕之书视之有目者如是乎
　　河图纬
　　茅山志引河图要元篇云勾金之坛其间有陵兵病不起洪波不登又曰乃有地脉土良水清勾曲之山金坛之陵可以度世上升曲城要元篇盖汉世纬书后汉书志注不载其目仅见此焉
　　洞庭
　　三茅真君云天无谓之空山无谓之洞人无谓之房山腹中空虚是洞庭人头中空虚是谓洞房
　　间色名
　　青赤黄白黑五方正色也碧紫红緑流黄五方之间色也青别为苍赤别为朱析朱为非非今作绯黄别为黅白别为缟黒别为此正色之别名也近黒曰弋今作黓似緑色曰校女嫁者服之□日出色也柳日入色也葱暝色也檀妇人注靣赭色也鵻皁色也间色之中又有间色若天缥褪红浅绛女贞黄天水碧之类不可殚述【南史舆服志有鷩四色鵫音罩白色也余未详左传注袀皁色也】
　　奸色
　　礼注红南方之奸色紫北方之奸色五方皆有奸色盖正色之外杂互而成者曰奸色犹正声之外繁手而滛者曰奸声也奸色即间色也
　　王楷藏书
　　前蜀王氏朝伪相王锴字鳣祥家藏书数千卷一一皆亲札并写藏经每趋朝于白藤担子内写书书法尤谨至后蜀孟防又立石经于成都宋世书传蜀本最善以此五代僣伪诸君惟吴蜀二主有文学然李升不过作小词工画竹而已孟昶乃表章五经纂集本草有功于经学矣今之戒石铭亦昶之所作又作书林韵会宋儒黄公绍韵会举要实祖之然博洽不及也故以举要为名余及见之于京师惜未暇抄也
　　禹生石纽
　　易林舜升大禹石夷之野后汉戴叔鸾传云大禹生西羌水经注禹生于蜀之广柔县石纽村今之石泉县也石纽村今之石鼓山其山朝暮二时有五色霞气又有大禹采药亭在大业山其地药气触人徃徃不可到地志不载闻之土人云
　　茶诀
　　陆自云嗜茶作品茶一书继茶经茶诀之后自注云茶经陆季庇撰茶诀释皎然撰庇即陆羽也羽字鸿渐季庇或其别字也茶诀今不传予又见事类赋注多引茶谱今不见其书
　　王跌踼
　　尔雅王跌踼郭景纯注云即螲蟷似蜘蛛在穴中有盖邢昺防曰此蜘蛛之一种也穴居布网穴口唐刘崇逺金华子云长安闾里中小儿竟以纎草刺地穴间戏以手抚地曰颠当出来旣见草动则钓出赤色小虫子形似蜘蛛江南小儿谓之钓骆驼其虫子之背有若驼峯也搢绅会同时有以此质疑众皆黙然有明经刘寡辞者曰此尔雅所谓王跌踼也景纯之注可校焉证之于书众皆折伏慎按小儿呼颠当即跌踼音之反也螲蟷也跌踼颠当也字不同耳此可补尔雅防之遗
　　半豹
　　郭颁世语云殷仲文读书若半袁豹则笔端不减陆士衡盖惜其有才而寡学也李商隐四六启云学殊半豹艺愧全牛
　　腹背
　　李峤内制集锵金鸣玉坐荣枯株击水抟风顾慙腹背苏颋表驽骀获荐于九方腹背可俦于六翮又云坐拥股肱之任顾慙腹背之毛腹背事见韩诗外传
　　鸱夷鱼腹
　　呉任宰嚭伍胥鸱夷楚信靳尚屈平鱼腹






　　谭苑醍醐卷七
　　钦定四库全书
　　谭苑醍醐卷八
　　明　杨慎　撰
　　老子解
　　干霄蔽日巨木也求尺寸之材必后防杙龙吟虎啸至音也尚颊舌之感者必下于蛙黾故曰大音希声大器晩成
　　阳焰
　　素问云泽中有阳焰阳焰如火烟腾腾而起于水靣者是也盖泽有阳焰乃山气通泽山有隂霭乃泽气通山
　　禆海
　　説文禆接益也以小益大曰禆西域传有禆王汉书有禆将邹衍书四海之外有禆海环之书名有禆苍禆雅皆以小益大之义
　　树盐
　　陈藏器本草盐麸树一名叛奴盐蜀人谓之酸桶博物志云酸桶七月出穗蜀人谓之□□音穗其字从一以凵以土与主客之主不同今按博物志无此文酸桶亦不知为何树一统志载女直国盐生木枝上即此类中国亦有之今人不知取之尔
　　鸧鸹
