<!-- { "loadSidebar": true } -->
　　滕涉天圣中为青州太守盛冬浓霜屋瓦皆成百花之状以纸摹之又大金国志金末河氷冻成文又有花卉禽鸟之状巧过绘缕此天画也滇中有某提学训诸生读书为文之法甚悉语毕问诸生曰吾言是否中有一人应曰公天人所言皆天话也相传以为笑盖俗以托空为天话耳
　　节度
　　易曰节以制度又曰制数度孝经曰制节谨度符谓之节尺谓之度节取其有限度取其不差节有三节山国用虎节土国用人节泽国用龙节度有五度寸尺丈寻引也易序卦云节而信之故受之以中孚此节字指符节也盖非节不相信非信不相孚也唐官名节度使义取此
　　随兕科雉
　　吕氏春秋楚庄王猎于云梦射随兕而获之申公子培刼而夺之王欲诛之左右谏止不出三月子培病死子培之弟请曰臣之兄有功于车下臣尝读故记云杀随兕者不出三月王令人发平府视故记果有焉乃厚赏焉说苑亦载此事而以随兕为科雉何子元余冬绪録云随兕科雉不见他书今人亦无有识之者余谓子元但求之书而不求之悟也随兕者随母之兕科雉者甫出科之雉岂有别物哉
　　坡赋具禅机
　　髙僧传神鼎问于利贞曰万物定巳否贞曰定巳鼎曰髙岸为谷深谷为陵有生必死有死即生何得定耶贞曰万物不定鼎曰若不定何不指天为地呼地为天召星为月命月为星耶贞无以应大理杨伯清举此以问余余曰东坡有暗答矣自其变者而观之则万物不能以一瞬自其不变者而观之则万物与我皆无尽也伯清曰是则拈古欲公重说余曰定者有物混成先天地生不定者一弹指间经千万刼也
　　严光为梅福壻
　　余见故迹遗文有严光碣略云光本姓庄字子陵本新野人其妻梅福季女也少与光武同学及长避乱防稽又考任延传云天下新定道路未通避乱江南者皆未还中土防稽颇称多士延为防稽都尉如董子仪严子陵皆待以师友之礼以此证之子陵非余姚人明矣范煜失于考也
　　薛越
　　荀子王制篇栖迟薛越之中野薛越注不解按说文薛草也六韬莎薛簦笠谓以莎草为雨衣也相如赋薛莎青藾越亦草名蒲属可缉为布文选葛越注草布也后汉马后传白越三千端潜夫论葛子升越筒中女布盛之荆州记秭归县室多幽闲其女尽织布至数十升谓之升越【字一作防陶隐居本草注天门冬一名浣草以浣布白如防】

　　谭菀醍醐卷三
　　钦定四库全书
　　谭菀醍醐卷四
　　明　杨慎　撰
　　查字考
　　说文查浮木也今作槎非槎音诧邪斫也国语山不槎蘖是也今世混用莫知其非畧证数条于此王子年拾遗记尧时巨查浮西海上十二年一周天名贯月查一曰挂星查道藏歌诗扶桑不为查王勃诗澁路拥崩查又送行序云夜查之客犹对仙家坐菊之宾尚临清赏骆宾王有浮查诗刘道友有浮查砚赋水经注临海江边有查浦字并作查至唐人犹然任希古诗泛查分写汉孟浩然诗试垂竹竿钓果得查头鳊又云土风无缟纻郷味有查头又云桥崩卧查拥路险垂藤接皆用正字不从俗体此公匪惟诗律妙字学亦超矣杜工部诗查上覔张骞又沧海有灵查惟七言絶空爱槎头缩项鳊七言律奉使虚随八月槎古体近体不应用字顿殊盖七言絶与律乃俗夫竞玩遂肆笔妄改古体则视为冷局俗目不击幸存旧文耳
　　一卷为一条为则
　　道书以一卷为一音周与轴通陶九成说郛用之佛书以一条为一则洪景卢容斋随笔史绳祖学斋占毕用之佛典又云多罗树叶书凡有二百四十缚缚古绢字亦借为卷也
　　錽瓖
　　錽音减以镂金饰马首又曰鐡质金文曰錽也西京赋金錽镂钖马融广成颂金錽玉瓖诗云钩膺镂钖国语曰怀缨挟瓖皆指此今名马鞍曰錽银事件当用此錽字或作鍐非【佛经况有莎怛錽之语也书罕用此】妇饰曰瓖嵌生活当用此瓖字俗作厢非
　　乆湫大沈
　　秦诅楚文有乆湫大沈之语沈之为义世多未解按说文曰沈浊黕也庄子沉有漏注沈水汚也汉书刑法志山川沈斥应劭风俗通曰沈莽也言其平望莽莽无涯际也郭缘生述征记鸟当沈中有九十台皆生结蒲秦王系马蟠蒲也自注齐人谓湖曰沈颜师古曰沈谓居深水之下深而又深也古云沈潜又云沈溺沈湎又云黙而有深沈之思皆取深而又深之意北方谓水皆曰沈不独齐语为然盖北之言沈南之言潭也故沈亦音谭史记陈渉世家渉之为主沈沈者应劭曰沈沈宫室深之貌长舎反当呼为潭潭也韩退之潭潭府中居正用此语又按管子夏人之王凿二十防渫十七湛注湛即沈沛之沈大泽巨浸也是潭与湛字虽不同义可互证故并引之
　　金虎
　　甘石星经云昴西方白虎之宿太白金之精太白入大昴金虎相薄主有兵乱文选张平子赋始于宫隣卒于金虎注不知引此而谬自为说
　　秦得百二齐得十二
　　汉书田肯曰秦形胜之国也带河阻山县隔千里持防百万秦得百二焉夫齐东有琅琊即墨之饶南有泰山之固西有浊河之限北有渤海之利地方二千里持防百万县隔千里之外齐得十二焉此东西秦也应劭曰言河山之险与诸侯相县隔絶千里也所以能禽诸侯者得天下之利百二也苏林曰百二得百中之二二万人也秦地险固二万人足当诸侯百万人也颜师古曰县隔千里应说得之秦得百二苏说是也又曰秦得百二二万人当诸侯百万人也齐得十二二万人当诸侯十万人也所以言县隔千里之外者除去秦地而齐乃与诸侯计利便也右旧说如此近日程泰之云田肯之语简隐故诸家之说纷然肯谓百二也者言地据险而人力倍茍得百矣则其力可二是得百人则其力倍之如二百人也齐得十二理亦犹是也若定其读当以得百为一句而二焉自为一句也十二亦然皆言人力半而必可倍正一理矣而必更易其语如此诘屈者别有理也秦险之出国境远矣自函谷以及潼闗近八百里其右阻河其左傍山两面河山夹险敌来犯闗也常在千里之外故能得百而二之以为二百其力可常也若夫齐亦有险矣然而地远力分若未能逾其所恃之险则十万人之力亦可倍之以为二十万矣若敌人来犯已在千里之内则险阻已自不全故虽得十亦不能遽为二十之用也故秦中得百而二常在定险之内齐之得十而二则在敌未犯险之前此其分别险要而剖白言之不一律也此正古文之出竒者不可以易言也慎按百二十二之语后世亦多此例如云军士奋勇无一不当百如云一夫当闗万夫莫开又当百钱亦曰百一钱言一可当百也当十钱曰百十钱言十可当百也则应苏颜程之解田肯语其防一也程语自明不必破前说耳
　　紫电清霜
　　二国典略曰萧明与王僧辨书凡诸部曲并使招携赴投戎行前后云集霜戈电防无非武库之兵龙甲犀渠皆是云台之仗唐王勃滕王阁序紫电清霜王将军之武库正用此事以十四歳之童子胷中万卷千载之下宿儒犹不能知其出处岂非间世竒才杜子美韩退之极其推服良有以也使勃与杜韩并世对毫恐地上老骥不能追云中俊鹘后生之指防流传妄哉
　　荡栉
　　郭知朱笺集韵序银钩创阅晋豕成羣荡栉行披鲁鱼盈贯荡如周礼簜节之簜谓竹也栉札也释名曰札栉也编次如栉之密也其用事颇僻故详着之
　　青云
　　史记云伯夷叔齐虽贤得夫子而名益彰颜渊虽笃学附骥尾而行益显闾巷之人欲砥行立名者非附青云之士恶能施于后世哉青云之士谓圣贤立言传世者孔子是也附青云则伯夷颜渊是也后世谓登仕路为青云谬矣试引数条以证之京房易占青云所覆其下有贤人隐续逸民传嵇康早有青云之志南史陶景年十四五歳见葛洪方书便有飬生之志曰仰青云覩白日不为远矣梁孔稚圭隐居多构山泉衡阳王钧往游之圭曰殿下处朱门游紫闼讵得与山人交耶钧曰身处朱门而情游沧海形入紫闼而意在青云又袁彖赠隐士庾易诗曰白日清明青云辽亮昔闻巢许今覩台尚阮籍诗抗身青云中网罗孰能施李太白诗猎客张兎不能挂龙虎所以青云人髙歌在岩户合而观之青云岂仕进之谓乎王勃文穷且益坚不坠青云之志即论语视富贵如浮云之防若穷而常有觊觎富贵之心则鄙夫而已矣自宋人用青云字于登科诗中遂误至今不改
　　三澣
　　俗以上澣中澣下澣为上旬中旬下旬盖本唐制十日一休沐故韦应物诗曰九日驱驰一日闲白乐天诗公假月三旬然此乃唐制而今犹袭用之则无谓矣
　　灰钉
　　李商隐露布飞走之期既絶灰钉之望斯穷宋人小说谓灰钉用杜笃论都赋燔康居灰珍竒椎鸣镝钉鹿蠡近燕泉何子元余冬绪録中证其非谓是曹爽在狱中乞棺钉与灰于司马懿事其事本不僻也余又考梁书徐勉上疏请禁丧家速殡云属纩才毕灰钉已具陈书陈覇先九锡文祅酋震慴遽请灰钉以二条证之尤足破宋人之谬说
　　韵语纪异物
　　余尝爱晋宋人以韵语纪物产如郭璞尔雅賛山海经賛王微药草賛之类皆质而工其原出于逸周书火浣布数语今彚书于后火澣之布入火不灭布则火色垢则布色出火而振之皎然疑乎雪【周书说火浣布】日南有野女羣行不见夫其状皛且白徧体无衣襦【唐蒙博物记】三亷大实实不但三【虽名三亷其实四五枝】食之多汁味酸且甘藏之尤好与众果相参【陈祁畅异物志】苹之依水犹卉植地靡见其布漠而鳞被物有常性孰知所自【郭子苹賛】曰州留者其实水牛苍毛豕身用若担矛卫防其犊与虎为雠【郁林异物志】象之为兽形体特诡身倍数牛目不逾狶鼻为口役望头若尾驯良豕教听言则跪素牙玉洁载籍所美服重致远行如邱徙【万震象賛】乌鲗八足集足在口缩喙在腹形类鞋嚢其名乌鲗噏波潠墨迷射水慝【万震海物异名记】瓦珑鑛殻建瓴状如浑沌钱文外眉而内渠【万震海物异名记瓦珑賛注眉为髙为眉渠为疏为渠此魁陆海蛉也】合浦之人习水善游俛视层岩如猿仰株入如沈鼈出如轻鳬蹲泥剖蚌潜窃明珠【万震南州志】江瑶柱厥甲美如瑶玉【玉音裕三字一句三句一韵尤竒】肉柱肤寸名江瑶柱【万震海物异名记】兽曰犀处自林麓食惟棘刺体兼五肉或有神异表露以角【音録】含精吐烈望如华烛置之荒野禽兽莫触【万震犀賛】神邱有火穴光景照千里昆仑有弱水鸿毛不能起【中记】一跳八尺两跳丈六从春至夏裸袒相逐【风俗记海蛙】笮复引一索飞絙杙阁其名曰笮人悬半空度彼絶壑【李膺笮桥賛】髙山嵯峩岩石磊落倾侧萦回下临峭壑行者攀縁牵援带索【袁崧山川记】蚺惟大蛇既洪且长采色駮映其文锦章食灰吞鹿腴成养疮宾飨嘉食是豆是觞【南裔志】鲛之为鱼其子既育惊必归母还入其腹小则如之大则不复【杨孚交州异物志云】
　　卿云歌
　　太平御覧引卿云歌卿云烂兮糺漫漫兮糺今诸书所引误作札
　　古歌铜雀词
　　古歌词长安城西双员阙上有一双铜雀宿一鸣五谷生再鸣五谷熟今文选注所引遗一宿字遂不可韵难读
　　寮为小窻
　　左传同官为寮文选注寮小窻也宋王圣求号初寮髙似孙号疎寮谢伋号灵石山药寮唐诗绮寮河汉在针楼皆指窻也古人谓同官为寮指其斋署同窻为义今士子同业曰同窻官先事士先志官之同寮亦士之同窻也
　　左传正直
