<!-- { "loadSidebar": true } -->
　　钦定四库全书　　　　　子部十
　　谭苑醍醐　　　　　　　杂家类二【杂考之属】提要
　　【臣】等谨案谭苑醍醐九卷明杨慎撰其书亦皆考证之语与丹铅録大致相出入而亦颇有异同首有嘉靖壬寅自序其名醍醐犹谓从乳出酪从酪出酥从生酥出熟酥从熟酥出醍醐犹之精义入神非一蹴之力也所称周八士为南宫氏引逸周书南宫忽迁鹿台之财南宫百达迁九鼎语谓南宫忽即仲忽南宫百达即伯达尚书所云南宫适即伯适引据极为确凿又谓先天图始于希夷后天图续于康节葢希夷以授穆伯长穆伯长以授李挺之挺之之学授之康节其作后天图见于邵伯温之序朱子所以不明言者非为康节直以希夷恐后人议其流于神仙也其辩析亦最详明又从毛传解鄂不韡韡云鄂华苞也今文作蕚不华蒂也今文作跗谓华下有蕚蕚下有跗华蕚相覆而光明犹兄弟相顺而荣显可以辩集传鄂然外见岂不韡韡之误又据汉刘湛所书吕梁碑碑中序虞舜之世称舜祖幕幕生穷蝉穷蝉生敬康敬康生乔牛乔牛生瞽瞍质之史记盖同而不言出自黄帝此可洗二女同姓尊卑为昏之疑又他碑所载后稷生台玺台玺生叔均叔均而下数世始至不窟不窟下传季厯犹十七世而司马迁作周纪拘于十五王之说合二人为一人又删缩数人以合其数不知国语之言十五王皆指其贤而有闻者非谓后稷至武王千余年而止十五世也又引水经注载诸葛亮表云臣遣虎步监孟琰据武功水东司马懿因渭水涨攻琰营臣作桥越水射之桥成遂驰去此诸葛遗事本传不载者又辩李白为蜀之彰明人厯引其上裴长史书与悲清秋赋及诸诗句以证唐书称李白为陇西人及唐宗室之非如此之类其余考订辩论亦多获新解虽腹笥所陈或有误记不免为后人所摭拾要其大体终非俭腹所能辩也乾隆四十六年十一月十二日恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　谭菀醍醐原序
　　醍醐者链酥之綦晶佛氏借之以喻性也吾借之以名吾谭菀也夫从乳出酪从酪出酥从生酥出熟酥从熟酥出醍醐犹之精义以入神非一蹴之力也学道其可以忘言乎语理其可以遗物乎故儒之学有博有约佛之教有顿有渐故曰多闻则守之以约多见则守之以卓寡闻则无约也寡见则无卓也佛之说曰必有实际而后真空实则扰长河为酥酪空则纳须弥于芥子以吾道而印合外道一也以外道而印证吾道一也谭云菀云徒说云乎哉醍云醐云徒味云乎哉嘉靖壬寅仲冬长至日杨慎书





　　钦定四库全书
　　谭菀醍醐卷一
　　明　杨慎　撰
　　庄子解【二十五条】
　　庄子为书虽恢谲佚宕于六经外譬犹天地日月固有常经常运而风云开阖神鬼变幻要自不可阙古今文士每竒之顾其字面自是周末时语非后世所能悉晓然尚有可徴者如正获之问于监市履狶乃大射有司正司获见仪礼解之以牛之白颡者与豚之亢鼻者与人之有痔病者不可以适河乃古天子春有解祠见汉郊祀志唐子乃掌堂涂之子犹周王侯之子称门子义台乃仪台郑司农云故书仪为义其脰肩肩乃见考工记梓人为磬文数目顅脰肩即顅字如此类不一而士无古学不足以知之诸家解者或敷演清谈或牵聫禅语或强附儒家漫曰此文字竒处妙絶又恶识所谓竒妙千八百载作者之意郁而未伸剽窃之用转而多误【罗勉道庄子循本序】
　　内则卵酱读作鲲国语亦云鱼禁鲲鲕皆以鲲为鱼子庄子乃以至小为至大便是滑稽之开端【南史吉翂传鲲鲕蝼蚁尚贪其生】鸴【音渥】蛁蟟【音刁料】鹘鸼【音嘲】
　　风生于无而归于无惟窍之所受不同在人之所闻亦异比于万物禀受亦然众窍为风所鸣万形为化所役风不能鸣则万窍虚化不能役则万形息【林疑独注庄子天籁一节】虑叹变慹姚佚啓态八字真人矢口成文褚氏解云虑则预度未来叹则咨嗟既往变则轻躁而务作为慹则畏惧而不敢动姚则悦美以自肥佚则纵乐而忘反啓则情开而受物态则骄矜而长傲
　　西蜀范无隠云未成心则真性混融太虚同量成心则已离乎性有善有恶矣人处世间应酬之际有不免乎成心即当师而求之于未成之前则善恶不萌是非无朕何所不齐哉【其论精当足以尽袪前惑】
　　梦而为蝶不知有周觉而为周不知有蝶其势不能合必有时而分矣万物之化亦如此【林疑独】
　　逍遥游尽性也齐物论穷理也养生主修身也【碧虚陈景允】夫子之告叶公者下颜子一等矣蘧伯玉告颜阖又下于夫子教子髙一等惟颜子至命尽神故足以发夫子心齐坐忘之论叶公子髙则未免以得失利害存怀故但告以谨传命全臣节而已然子髙未至于徇人忘己也阖则既知蒯瞆之不可傅而欲傅之伯玉见其势不可止立此茍全之论非为傅之道也
　　临人以徳则未能冥乎道画地而趋则未能藏其迹【林疑独】
　　圣人成焉以身徇道而成功圣人生焉以道徇身而全生也【陈详道注】
　　儵忽生而浑沌死以喻外王之功成而内圣之道亏也陈碧虚曰好生者以世事为乐趣死者以人世为劳唯超生死者可以论其大槩矣【髑髅注】
　　坏植散羣说者不一范无隠云植者边境植木以为界如榆闗桞塞之类坏植散羣则撤戍罢兵邻封混一此尚同之俗也乐毅书曰蓟邱之植植于汶篁徐广注谓燕之疆界移于齐之汶水按此范说为长
　　解其天弢隳其天袠林疑独云人生束缚于亲爱如弓之在弢如书之在袠吕恵卿曰解弢则弛张莫拘隳袠则卷舒无碍
　　腕下有肉则知其上肥矣【陈碧虚监市履狶注】
　　泰清中而叹【中乃卬字之误】
　　狶韦氏之囿黄帝之圃有虞氏之宫汤武之室吕恵卿曰囿而圃宫而室言世益衰居益狭矣【知北游】
　　甘寝如后人之卧防秉羽如后人之挥麈是二事非一事也或曰楚地炎酷昼寝而使人挥扇亦通
　　苌被放归蜀刳肠而死蜀人以匮藏其血三年而化为碧玉晋元帝托运粮不至而杀其臣其血逆柱而上齐杀斛律光其血在地去之不灭【外物】
　　慰沈屯褚伯秀云慰借从郁音义始明白叟叟也奚稍问也叟音萧若隠若显貌南史楚辞钞风防防兮木防防【罔两】
　　藏舟船于海壑正合其宜隠山岳于泽中谓之得所然造化之力担负而趋变故日新骤如逝水昨我今我新吾故吾义亦然也【成英疏】
　　藏舟于壑藏山于泽此藏大也藏人于室藏物于器此藏小也小大虽异而藏皆得宜犹念念迁流新新移改是知变化之道无处可逃也故曰藏小大有宜犹有所遁
　　大林邱山之善于人也亦神者不胜成英曰自然之理有寄物而通也【与托焉而逃同防】
　　饰羽而画羽仪刻画也
　　上林赋
　　程泰之论上林赋三条其见超迈得作者之意今节其语于此　其上篇曰相如之赋上林曰亡是公者明无是人也既本无此人则凡所赋之语何往不为乌有也知其乌有而以实録之故所向駮碍上林本秦故地始皇陿隘先王之宫庭而大加创治东既极河西又抵汧终南之北九之阳数百里间宫馆二百七十复甬相连穷年忘返犹不能徧而又表南山以为阙立石朐山以为东门其意若曰阙不足为也南山吾阙也门不足立也朐山吾门也此固武帝之所师也所师在是茍有谏者彼有坐睡唾掷而已无自而入也故相如始而置辞包四海而入之苑内夸张飞动意若怂惥故扬雄指之为劝也夫既劝之以中帝欲帝将欣欣乐听而后徐徐讽谕以为苑囿之乐有极而宇宙之大无穷则讽或可入也夫讽既不为正谏凡其所劝不容不出于寓言此子虚乌有无是所以立也　其中篇曰左苍梧右西极日出东沼入乎西陂此赋上林所抵也数百里间其能出没日月于东西乎又曰其南则隆冬跃波其北则盛夏含冻信斯言也必并包夷夏缩地南北而始有此古今读者偶不致思故主文谲谏之义晦于不传耳其曰八水分流则长安实有此水不为寓言然而上林东境极乎宜春下苑即曲江也曲江仅得分浐为派而浐灞防合之地已在宜春之北则其地出上林之外矣然则虽其实有之水亦复不能真确况其紫渊丹水欲傅防而强求乎　其下篇曰古惟扬雄能知此意故其校猎之赋曰御自汧渭经营丰镐此则明命其实矣至于出入日月天与地沓则闗中岂能办此也又曰虎路三围经百里此则可得而有也至谓正南极海邪界虞渊此又岂闗境所能包络哉雄之此意正仿相如讽劝相参不皆执实两赋一意也说者不知出此乃从地望土毛枚举细较是痴人说梦也班固曰亡是公言上林广大水泉万物多过其实非义理所止故删存其要归正道而论之推此言也则虽班固亦自不解也　予观庄子云魏莹与田侯牟约牟背之莹怒将伐之华子闻而丑之曰善言伐齐者乱人也善言勿伐者亦乱人也谓伐之与不伐乱人也者又乱人也君曰然则若何曰君求其道而已矣有所谓蜗者君知之乎曰然有国于蜗之左角者曰触氏有国于右角者曰蛮氏时相与争地而战伏尸数万逐北旬有五日而后反君曰噫其虚言与曰臣请为君实之君以意在四方上下有穷乎君曰无穷曰知游心于无穷而返在通达之国若存若亡乎君曰然曰通达之中有魏于魏中有梁于梁中有王与蛮氏有辨乎君曰无辨客出而君惝然若有亡也盖自悼其所争之细也东坡曰淳于髠言一斗亦醉一石亦醉至于州闾之防男女杂坐几于劝矣而何讽之有以吾观之盖有深意以多方之无常知饮酒之非我观变识妄而平生之嗜亦少衰矣是以自托于放荡之言而能止荒主长夜之饮世未有识其趣者愚谓长卿上林之赋意实若此能通庄氏之寓言兼战国之游说而后可以得其防也　司马长卿去战国之世未远故其谈端说锋与策士辨者相似然不可谓之非正也孔子论五諌曰吾从其讽观说苑及晏子春秋所载以讽而从者不可胜数苏洵作谏论欲以仪秦之术而行逢干之心是或一道也故战国讽谏之妙惟司马相如得之司马上林之防惟扬子校猎得之予尝爱王维温泉寓目赠韦五郎诗云汉主离宫接露台秦川一半夕阳开青山尽是朱旗绕碧涧翻从玉殿来新丰树里行人度小苑城邉猎骑回闻道甘泉能献赋悬知独有子云才唐至天寳宫室盛矣秦川八百里而夕阳一半开则四百里之内皆离宫矣此言可谓肆而隠奢丽若此而犹以汉文惜露台之费比之可谓反而讽末句欲韦郎效子云之赋则其讽谏可知言之无罪闻之可戒得扬雄之防者其王维乎
　　二唐书
　　五代刘昫所修唐书因宋祁欧阳修重修唐书遂有新旧唐书之名旧唐书人罕传故不知其优劣近南园张公漫録中载其数处以旧书证新书之谬良快人意余又观姚崇十事要说此其大闗键而旧书所传问答具备首尾照映千年之下犹如面语新书所载则剪截晦澁事既失实文又不通良可嘅也欧为宋一代文人而刘乃五代不以文名者其所着顿殊科絶悬如此宋人特欲夸当代以诬后世不知可尽诬乎今具载二书之文于左
