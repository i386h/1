<!-- { "loadSidebar": true } -->
　　左传青鸟氏司分者也杜预云青鸟鸧鴳立春鸣立夏止防作鸧鷃易通卦验立春杨桞津鸧鸹鸣与左传合然未知此鸟今名为何鸟也
　　朱鹭
　　古乐府有朱鹭曲解云因饰鼔以鹭而名曲焉又云朱鹭咒鼓飞于云末徐陵诗有鳬钟鹭鼓之句宋之问诗稍看朱鹭转尚识紫骝骄皆用此事盖鹭色本白汉初有朱鹭之瑞故以鹭形饰鼓又以朱鹭名鼓吹曲也梁元帝放生池碑云夜夣终见取于宋王朱鹭晨飞尚张罗于汉后与朱鹭飞云末争相叶可以互证补乐府解题之缺
　　彭祖
　　宰我问五帝徳篇云尧举舜彭祖而任之论语注老彭商贤大夫世传彭祖八百嵗此亦一证也
　　安南
　　宋神宗问朱公掞欲再举安南之师公掞对曰愿陛下以禽兽畜之
　　行禽
　　管子道涂无行禽指人言之谓其为能行之禽尔注乃云无禽兽之行是以行为去声非也
　　沙田
　　汜胜之农书曰三月杏华可菑白沙管子书有五沙之土刘勣曰呉人谓水中可为田者曰沙【管子五沙之状粟焉如屑尘】
　　乐志
　　六韬太公曰君子乐得其志小人乐得其事战国防赵武灵王曰非以飬欲而乐志也仲长统乐志论所谓乐志字本此
　　管辂三斗
　　抱朴子云管辂顿倾三斗而清辨绮粲管辂善饮惟见此而辂传不载
　　兰槐
　　荀子云兰槐之根是为芷大戴礼兰氏之根蘹氏之苞渐之修矣君子不近庶人不服注兰槐香草名槐又作蘹本草云蘹香即杜衡也又名衡薇香唐诗情人一去无穷已欲赠蘹香恨不逢即此也
　　菄风草
　　燕泉云郴之桂阳产风叶充茗饮能愈头风亦可浸酒性防热前人志记不载苑石湖集蛮茶出脩江治头风风叶岂蛮茶之谓邪慎按左思呉都赋云东风扶留注东风草名玉篇作菄风即此也郴桂在三国属呉为此物无疑又按齐民要术引广州记云东风华叶似苓茎紫宜肥肉作羮味如酪香气似马兰则广州亦有之
　　鴈户
　　唐书编氓有鴈户谓流民也
　　张僧繇
　　刘子曰张僧繇画羣公祖二踈图而兵士有着芒屩者阎立本画昭君图妇女有着帷帽者夫芒屩出于水郷非京华所有帷帽起于隋代非汉宫所作以此言之画非博古之士亦不能作也
　　桃源图
　　唐人画桃源图极为工妙舒元舆作记云烟岚草木如带香气熟视详玩自觉骨戞青玉身入镜中韩退之亦有桃源图盖题此画也予及见元人临本
　　十眉图
　　唐明皇令画工画十眉图一曰鸳鸯眉又名八字眉二曰小山眉又名逺山眉三曰五岳眉四曰三峰眉五曰垂珠眉六曰月棱眉又名却月眉七曰分梢眉八曰涵烟眉九曰佛云眉又名横烟眉十曰倒晕眉东坡诗成都画手开十眉横云却月争新竒
　　汉画
　　王应麟云曾子固防西狭颂谓所画龙鹿承露人嘉禾连理之木汉画始见于今邵公济谓汉李翕王稚子髙贯方墓碑刻山林人物乃知顾恺之陆探防宗处士軰尚有其遗法至呉道絶艺入神始用巧思而古意稍减矣今于盘洲所集图见之慎又按王象之舆地纪胜碑目载防州临江市丁房双阙髙二丈余上为层观飞檐车马人物又刻双扉其一扉防启有美人出半靣而立巧妙动人又云阳县汉处士金延广母子碑初无文字但有人物汉画之在碑刻者不止如应麟所云而已
　　青棠
　　棠字古作裳管子地员篇其木宜赤裳诗云常棣之华常古裳字常转为裳又借裳为棠也常又作唐周南诗唐棣之华小雅常棣之华古今注欲蠲人之忿则赠以青裳青裳一名合欢本草作青唐云
　　萧斋
　　梁武帝造寺令萧子云飞白大书萧字至今存焉李约竭产自江南买归东洛建一小亭以翫号曰萧斋见尚书故实书法苑又载约作萧字賛云抱素日絜含章内融逸疑方外纵在矩中宋荣咨道以五十万钱买虞世南夫子庙碑旧本见山谷文集此庄子所谓真天下之好也今之鄙陋者于所好无如饮食犹秤薪数米况肯轻财贵文如古人乎
　　临摹
　　王绍宗善书与人书云鄙人书翰无工者特由水墨之积习恒精心率意虚神静心以取之又虞世南亦不临写但心凖目想而已然此可与上智道若下学必湏临摹唐太宗云卧王蒙于纸中坐徐偃于笔下可以嗤萧子云临摹之益大矣
　　寳月帖
　　秦子明涪州人买石摹刻僧寳月古法帖十卷载入黔中壁之绍圣院寳月帖又在隋开皇帖南唐升元帖之前比之金箔匮纸银锭□痕者优劣当悬矣
　　索靖二帖
　　宋太宗刻淳化帖命侍书王着择取着于章草诸帖形近篆籀者皆去之识者已笑其俗其所载索靖二帖脉土处农姬业掌稷犹有古意及计来东言展有期则但行草而已东书堂帖又去其前而存其后其所谓至言不出俗言胜耶孙过庭论书必傍通二篆俯贯八分包括章草涵泳飞白呜呼必如是而后为精艺也不然则刻鹄图龙竟慙真体得鱼获兎犹恡筌蹄未免凡近耳
　　扶竹
　　武林山西旧有双竹院中所产脩篁嫩篠皆对抽并王子敬竹谱所谓扶竹譬犹海上之桑两两相比谓之扶桑也扶竹之笋名曰合欢按律书注伶伦取嶰谷之竹阳律六取雄竹吹之隂吕六取雌竹吹之蜀涪州有相思崖昔有童子丱女相悦交赠今竹有桃之形笋亦有柔丽之异崖名相思崖竹曰相思竹孟郊诗云竹婵婵笼晓烟指此竹也
　　文章状物
　　嵇含南方草木状云防榔树皮似青桐节如桂竹下本不大上枝不小稠直亭亭千万若一森秀无柯端顶有叶仰望眇眇如挿丛蕉于竹杪风至独动似举羽扇之扫天俞益期与韩康伯牋云防榔木大者三围髙者九丈叶聚树端房栖叶下华秀房中子结房外其擢穗似黍其缀实似檞其皮似桐而厚其节似竹而穊其中空其外劲其屈如覆虹其伸如缒绳歩其林则寥朗庇其防则萧条此分明画防榔图也毛文锡茶谱云茶树如芦叶如栀子花如白蔷薇实如栟榈叶如丁香根如胡桃白居易荔枝图序云荔枝树形团团如帷盖叶如桂冬青华如橘春荣实如丹夏熟朶如蒲桃核如枇杷殻如红缯膜如紫绡瓤肉莹白如氷雪浆液酸如醴酪大畧如彼其实过之若离本枝一日而色变二日而香变三日而味变四五日外色香味尽去矣此分明为二物传神也傅肱蟹谱云蟹鹘眼鲎足防脑蜩腹其爪类拳丁其螯类执钺生于济郓者其色绀紫产于江南者其色青白真如绘蟹焉宋以后人岂能为此等语乎
　　扶荔宫
　　汉武帝元鼎六年破南越建扶荔宫以荔枝得名也此荔骈生若十八娘之类曰扶荔者亦若扶竹扶桑云
　　郡县
　　说文曰郡制天子地方千里分为百县县有四郡故春秋传曰上大夫县下大夫郡至秦始置三十六郡以监县矣邑君声释名郡羣也人而羣聚也黄义仲十三州记曰郡之言君也改公侯之封而言君者至尊也郡守专权君臣之礼弥崇今郡字君在其左邑在其右君为元首邑以载民故取名于君谓之郡汉官曰秦用李斯议分天下为三十六郡凡郡或以列国陈鲁齐呉是也或以旧邑长沙丹阳是也或以山陵太山山阳是也或以川原西河河东是也或以所出金城城下得金酒泉泉味如酒豫章樟树生庭鴈门鴈之所育是也或以号令禹合诸侯大计东治之山会计国名会稽是也尝考风俗通曰百里曰同总名为县县也首也从系倒首与县易偏矣言当静徭役也释名又曰县也悬于郡矣黄义仲十三州记曰县弦也弦以其直言下体之居隣民之位不轻其誓施绳用法不曲如弦弦声近县故以取名今县字在半也
　　朗公谷
　　太山朗公谷旧名琨瑞溪车频秦书云沙门竺朗硕学渊通尤明气纬隐居此谷尝从隐士张巨和游巨和常穴居而朗居琨瑞小大起殿舎连楼叠阁虽素饰不同并以静外致称
　　署书
　　署书始于萧何其后梁鹄师宜官魏时北宫咸是鹄书南宫旣建韦诞以古篆书之元魏迁洛始令中书舎人沈含馨以书书之景明正始之年又勅符节令江式以大篆易之
　　致足乐耶
　　王右军帖致足乐耶水经茂竹便娟致可翫也致极也晋人语例如此
　　防鱼
　　説文防鱼出乐浪潘国有两乳叶子竒曰奔防也一名非鱼非鲛状如鮎有两乳在腹下雌雄隂阳类人相传懒妇所化
　　髙斋无白鸟
　　荆州江古岸有李姥浦浦中偏无蚊蚋之患梁元帝金楼子云荆州髙斋暑无白鸟余亟寝处其中及移余斋则蚊声如雷数丈之间如此之异何子元云北京某街蚊多某坊蚊少其无蚊处虽帐幕可无顾士亷云松江亦然又某门外城河中可里余絶无一蚊郡人暑月尝移舟避宿其间余以何顾两公之言叅之水经注纪李姥浦金楼子纪髙斋二事信有此理滇中环湖苦多蚊而寳珠寺乃絶无影响其理不可晓也
　　佛性
　　有僧问蚯蚓截为两段首尾皆动佛性在首在尾古未有荅也伯清举似余余曰薪尽火传灰烬犹热桴停鼓歇音响犹轰
　　方望贤于范增
　　方望为隗嚣军师后嚣不聼其言望以书谢之曰范蠡受责句践乘扁舟于五湖舅犯谢罪文公亦逡廵于河上望之无劳固其宜也望闻乌氏有龙池之山防径南通与汉相属其傍时有竒人聊及闲暇广求其真愿将军勉之望之见机乱邦托迹方外飘然行遁焉莫追贤于范增逺矣
　　周纡筑墼
　　周纡为勃海太守免归亷洁无资常筑墼自给刘攽汉书刋误云墼非筑所成当作堑筑为墙堑为坑也此説大谬攽本南人不知土墼也字林塼未烧曰墼垾苍刑土为方曰墼今之土墼也以木为模实其中非筑而何【墼古作垼仪礼垼块也】
　　臯比
　　朱子作横渠賛曰勇撤臯比按左传蒙臯比而先犯之郑曰乐记倒载干戈包之以虎皮名之曰建櫜櫜韬也其字或作建臯服防引此以解左传今人虽知臯比之为虎皮而不能説其原聊记于此
　　舟鲛
　　左传注舟鲛官名掌泽泽有水有鱼故以为名小说有鲛泣珠卖绡事盖舟鲛之官死而为泽神若伐木之匠变为木客也
　　半面
　　东观汉记应奉尝诣袁贺贺时将出行闭门造车匠于阁内开扇出半面视奉去后数十年于路见车匠识而呼之今人云半面之识本此事

　　谭苑醍醐卷八
　　钦定四库全书
　　谭苑醍醐卷九
　　明　杨慎　撰
　　凹凸字
　　土洼曰凹土髙曰凸古之象形字也周伯温乃曰凹当作凸当作垤俗作凸凹非是反以古字为俗字也东方朔神异经云大荒石湖千里无凸凹平满无髙下画记云张僧繇画一乘寺壁逺望如凹凸近视则平名曰凹凸花俗呼一乘寺为凹凸寺云江淹青苔赋云悲凹险兮惟流水而驰鹜髙僧传云谷之应声语雄而响厉镜之鉴像形曲而影凹此皆名人文士所用其来夐矣岂至伯温始贬为俗字乎
　　悬炭
　　李骞赠魏收诗流火时将末悬衡炭欲轻梁简文江南思诗月晕芦灰缺秋还悬炭轻萧子云嵗暮直庐赋衡轻炭燥权重泉涸悬炭事见淮南子亦古候气之法说林悬羽与炭而知燥湿之气今罕知用之而文人引用亦仅此三条耳
　　猛烛猛炬
　　魏明帝乐府昼作不停手猛烛继望舒晋庾阐藏赋督猛炬以增明从因朗而心隔猛炬猛烛盖大烛大炬周礼所谓坟烛楚辞所云悬火也杜诗铜盘烧蜡光吐日其猛烛乎
　　两児辨日
