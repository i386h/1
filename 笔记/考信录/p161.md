<!-- { "loadSidebar": true } -->
　　曰：然则何以至隋、唐而分为两篇，而增此二十八字也？曰：魏、晋以後，南北分王，国尚战争，士竞诗赋，罕有以经学为事者，以故伪者得以乱真。至隋，天下归於一，始欲振兴文教，於是牛宏奏请购求天下遗逸之书。然经学之荒已久，朝廷诸臣无复有学识能辨真伪者。是以刘炫伪造古书《连山易》、《鲁史记》等百有馀卷，朝廷莫敢以为伪也，遂信之而赏之；其後为人所讼，始知其伪，然後免死除名而黜其书。而《伪古文孝经》亦开皇十四年王邵等所传播，当时亦皆以为真也；逮唐，始有觉其伪者（事并见前卷《尚书真伪考》中）。是知隋世士大夫妄信伪书，乃其常事。况此文仅二十八字，尤不足为异矣。颖达原无学术，故妄取而载之。而唐时最重诗赋进士之科，轻视明经，应明经举者，不过遵功令取科第而已，谁复知考其本末者。至宋，沿习日久，益视以为固然，虽大儒亦不复异议，遂使圣人之经为後人所杂乱。良可惜也！良可叹也！
　　○读《伪古文尚书》黏签标记（大名崔迈德皋随笔）
　　余弟迈著有《古文尚书考》及《讷庵笔谈》。其驳《孔氏经传》之伪，较顾、李两先生之说尤详。但《笔谈》已摘载於《考信录》中，而《尚书考》中所征之书，所持之论，则余《源流真伪通考》中已悉备之，不必复述。此外复有於《伪尚书》各篇中签出字句所本，及剿袭而失其意，与措语之不当者；虽若细碎，然皆足资考证。不忍尽弃，因复附录於此。
　　△辨《伪古文虞书》
　　○《大禹谟》
　　“舍己从人”，语自《孟子》来。
　　“帝德广运”，语本《吕览》。
　　《左传》文七年，缺引《夏书》曰：“戒之用休，董之用威，劝之以九歌，勿使坏！”
　　僖二十四年传文引《夏书》曰：“地平天成。”
　　庄八年，庄公引《夏书》曰：“皋陶迈种德，德乃降。”
　　襄二十一年，臧武仲引《夏书》曰：“念兹在兹，释兹在兹，名言兹在兹，允出兹在兹。”哀六年，孔子引《夏书》曰：“允出兹在兹。”襄二十三年，孔子引《夏书》曰：“念兹在兹。”
　　襄二十六年，声子引《夏书》曰：“与其杀不辜，宁失不经！”
　　“帝曰来禹”章：──《论语》载尧命舜之语，而此乃抄袭之，却又分作三处，用他语增饰之，谓人尽可欺也。《论语》此数句本系韵话，今离而为三，使有韵者无韵。
　　“洚水警予”，语本《孟子》。
　　《左传》襄五年，引《夏书》曰：“成允成功。”
　　《周语》，内史过引《夏书》曰：“众非元后何戴！后非众无与守邦。”
　　《左传》哀十八年，引《夏书》曰：“官占惟能蔽志，昆命於元龟。”
　　“正月朔旦”一节：──按：《舜典》云：“受终於文祖。”又云：“舜格於文祖。”未有言受命者。命者，生人之事也。神宗既为尧，则禹是时安得受命於尧乎！
　　“帝初於历山”以下，语本《孟子》，而故改易之。
　　△辨《伪古文夏书》
　　○《五子之歌》
　　《周语》，单襄公引《书》曰：“民可近也而不可上也。”
　　《晋语》，知伯国引《夏书》曰：“一人三失，怨岂在明，不见是图。”《左传》成十六年，单子引《夏书》曰：“怨岂在明，不见是图。”
　　《左传》哀六年，孔子引《夏书》曰：“惟彼陶唐，帅彼天常，有此冀方。今失其行，乱其纪纲，乃灭而亡。”
　　《周语》，单穆公引《夏书》曰：“关石和钧，王府则有。”
　　△《胤征》
　　《左传》襄二十一年，祁奚引《书》曰：“圣有谟勋，明征定保。”
　　襄十四年，师旷引《夏书》曰：“遒人以木铎徇於路，官师相规，工执艺事以谏。正月孟春，於是乎有之。”
　　“其或不恭，邦有常刑。”本《周礼天官小宰》。
　　《左传》昭十七年，大史引《夏书》曰：“辰不集於房，瞽奏鼓，啬夫驰，庶人走。”
　　昭二十三年，吴公子光曰：“吾闻之曰，‘作事，威克其爱，虽小必济。’”
　　昭十四年，叔向引“《夏书》曰：‘昏墨贼杀。’皋陶之刑也。”
　　△辨《伪古文商书》
　　○《仲虺之诰》
　　“惟有惭德”，语本《左传》季札语。
　　《左传》昭二十八年，晋叔游云：“《郑书》有之，‘恶直丑正，实蕃有徒。’”
　　晋人尚排偶，故二十五篇中多偶语，如“苗之有莠”及“不迩声色”，“德懋懋官”等语皆是。三十三篇中亦间有偶语，要有多少自然气象，即比体亦不若“苗之有莠”语气稚弱也。
　　“葛伯仇饷”一节，语本《孟子》，而增减改易之。
　　《左传》襄十四年，中行献子引“仲虺有言曰：‘亡者侮之，乱者取之：推亡固存，国之道也。’”宣十二年，士会引“仲虺有言曰：‘取乱侮亡。’”襄三十年，子皮引仲虺之志，亦四句；“亡者”句在下；“道”作“利”。
　　○《汤诰》
　　《周语》，单襄公引“先王之令有之曰：‘天道赏善而罚淫。故凡我造邦，无从非彝，无即忄舀淫，各守尔典，以承天休。’”未尝言《书》也。此分作二处用。
　　《论语》载《汤诰》一节，此则离合增减而用之。“简在帝心”，承上“帝臣不蔽”而云：“有罪不敢赦”，言人之有罪，汤不敢赦也，此作“罪当朕躬，弗敢自赦”，失其义矣。《周语》，内史过引《汤誓》曰“余一人有罪，无以万夫。万夫有罪，在余一人。”
　　○《伊训》
　　“百官总己以听冢宰”，语本《论语》。
　　“造攻自鸣条，朕哉自亳”，语本《孟子》“天诛造攻自牧宫，朕载自毫。”
　　“立爱惟亲，立敬惟长”，学《礼记》语。
　　“尔惟德，罔小”数语，即昭烈“勿以善小而不为”二句语意。此贪作参差对待语，而其实一意。乃曰“罔小”，曰“罔大”，遂令下句不可解。
　　○《太甲上》
　　“顾讠是天之明命”，本《大学》。
　　“昧爽丕显”，本《左传谗鼎之铭》。
　　“坐以待旦”，用《孟子》语。
　　“予弗狎於弗顺”，本《孟子》。
　　○《太甲中》
　　《左传昭》十年，郑子皮引《书》曰：“欲败度，纵败礼。”
　　“天作孽，犹可违；自作孽，不可逭”，语本《孟子》。
　　“我後；後来无罚”，语本《孟子》。《孟子》所言，本一语而两地异耳；此遂作两处，而不知《孟子》所引上段固同也。
　　○《太甲下》
　　“惟天无亲，克敬惟亲”，语自《左传》来。
　　“若升高，必自下；若陟遐，必自迩”，语学《中庸》。
　　《礼记文王世子》，引语曰：“乐正司业，父师司成；一有元良，万国以贞。”
　　○《咸有一德》
　　“天难谌，命靡常”，上句《诗大明篇》语，下句《诗文王篇语》。“《天难谌”，《书君篇》语。
　　○《说命上》
　　《楚语》，白公子张谓楚王曰：“昔殷武丁能耸其德，至於神明，以入於河，自河徂亳，於是乎三年默以思道。卿士患之，曰：‘王言，以出命也。若不言，是无所禀令也。’武丁於是作书曰：‘以余正四方，余恐德之不类，兹故不言。’如是而又使以象梦求四方之贤圣。得传说以来，升以为公，而使朝夕规谏，曰：‘若金，用汝作砺。若津水，用汝作舟。若大旱，用汝作霖雨。启乃心，沃朕心。若药不暝眩，厥疾不瘳。若跣不视地，厥足用伤。’”禀令？皆自上而下之词。《国语》言“若不言，是无所禀令也”，言不出命令也。此改作“臣下罔攸禀令”，便不通矣。“若药不暝眩”二句，又见《孟子》。
　　《无逸》言“其惟不言，言乃雍”，犹言不言则已，言必和也；此截去下句而止用“其惟不言”，不知其不成文理也。《礼檀弓》，子张引《书》云：“高宗三年不言，言乃谨。”《论语》、《礼记丧服篇》皆云“高宗ウ，三年不言”，而此则变其语。
　　《左传》昭六年，叔向引《书》曰：“圣作则。”
　　“俾以形旁求於天下”，语亦本白公。
　　○《说命中》
　　《左传》襄十一年，魏绛引“《书》曰：‘居安思危。’思则有备，有备无患。”《杜注》止上一句为《逸书》。
　　定元年，士伯曰：“启宠纳侮，其此之谓矣。”
　　○《说命下》
　　“入宅於河，自河徂亳”，语本《国语》白公。
　　“尔交修予，罔予弃”，语本《国语》白公。
　　《学记》引《兑命》曰：“敬孙务时敏，厥修乃来。”又引《兑命》曰：“学，学半。”
　　《礼记文王世子》引《兑命》曰：“念终始，典於学。”《学记》引《兑命》，同。
　　△辨《伪古文周书》
　　○《泰誓上》
　　晋人诗文发端，多从远处说起。如此篇“惟天地，万物父母”等语，及《仲虺之诰》“惟天生民有欲，无主乃乱”，《汤诰》“惟皇上帝，降衷於下民，若有恒性”之类，皆迂远，正是晋人气习。试读《甘誓》、《汤誓》、《牧誓》，有此等语否？
　　数纣之罪，皆以後世之事想像汇集而成。无论纣之罪不若是之甚，而武王亦必不肯作此毫无含蓄之语。至“以残害於尔万姓”句，尤疏谬。凡誓者，皆誓己之众也：首呼“友邦冢君，御事庶士”而誓之，则所谓“尔万姓”者何人也耶？
　　族人者，秦之法，三代未有也。“罪人以族”之语，谬矣。
　　“弗事上帝神只，遗厥先宗庙弗祀”，语本《牧誓》“昏弃厥肆祀弗答”。“牺牲粢盛，既於凶盗”，语本《微子》“今殷民乃攘窃神只之牺牲，用以容，将食无灾”。
　　“天佑下民”至“越蹶志”，语本《孟子》而有改易。
　　“同德度义”，语本《左传》昭二十四年苌弘语。
　　“贯盈”二字，本《左传》“使疾其民，以盈其贯”语。此後世四六剪缀字句之学也。
　　“类於上帝，宜於冢土”，本《王制》“天子出征，类乎上帝；宜乎社”之语。
　　《郑语》引《太誓》曰；“民之所欲，天必从之。”《周语》亦引之。《左传》襄三十一年，穆叔引《太誓》二句，同。昭元年，子羽亦引之。
　　○《泰誓中》
　　“播弃黎老”，学《国语》子晋语。
　　“谓己有天命”，本《西伯戡黎》“我生不有命在天”。
　　“厥鉴惟不远”二句，本《诗》“殷鉴不远，在夏后之世”。
　　《周语》引《太誓》曰：“朕梦协於朕卜，袭於休祥，戎商必克。”
　　《左传》昭二十四年，苌弘曰：“同德度义。《太誓》曰：‘纣有亿兆夷人，亦有离德。手有乱臣十人，同心同德。’”成二年传文，引“《太誓》所谓‘南兆民离，周十人同’者，众也。”
　　“予有乱臣”句，又本《论语》。
