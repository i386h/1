<!-- { "loadSidebar": true } -->
　　予读《东壁先生行略》，知成孺人著有《爨馀诗文》二卷，然《自订目》则作《细君诗文稿》一卷，书名与卷数皆不同，而其兼有诗文则同。一九二八年居粤，得识李仲九先生（一非），大名人也，叩其有无东壁箸述不见於《遗书》者，仲九允为访之。越一月而以《二馀集》见示，则即《爨馀诗》也，为之大喜。书凡二卷，《爨馀吟》为嫁後作，《绣馀吟》为在室时作。然观《晓》一诗云：“遥忆天涯双白，归宁何日泪千重。”盖适东壁後同出陕西之诗。则《绣馀吟》中固不尽在室之作。又《白燕》之题。《知非集》中亦有之，又与此同韵，疑东壁就婚州时夫妇倡和之作也。其书有诗无文，当非完帙。然即此残存者观之，什六七为伤离别，致慰藉之辞，其伉俪之敦笃盖有大过人者。东壁处境虽至坎坷，犹得一编，终成其学，是必闺房敬爱之情足以调和其生活，而消释其牢愁，乃有以致此。至其《赠君子》诗云：“近来学古益成癖，独坐搔首常寂寂，唤之不应如木石。忽然绝叫起狂喜，数千馀言齐落纸。”写形写声，使吾侪得於百载之下想见东壁先生治学时精力专注之容态，讵非一快事乎？《行略》谓孺人既卒，“先生为之传，系於诗後”，今此本亦无之，盖彼乃定本而此为孺人生存时所传钞者。安得他日发见其文，并得其传，而重刊之！此本，仲九得自王守真先生，王先生又得自姚晋檠先生；一九三一年秋，姚先生又从范廉泉先生处假一与《针馀吟》合钞之本见示，遂得一校。敬对於四君致无尽之感意！
　　──一九三二年二月十二日，顾颉刚记
　　又案：此书既以大名两钞本合校，择其善者从之，将发印矣，忽得袁洪铭先生自广东东莞来书，谓有家藏《二馀集》钞本，可写寄。闻之狂喜，乞其手写以贻。念此本不知如何流传岭外，或与大名本有多少同异，可资考核，颇涉悬猜。一九三二年五月中，邮至；拆视之，乃与大名单钞本一律。如《九日赠良人》，“寂寥”亦误作“寂寂”；《送三兄归里》，“故国”亦误作“故归”，实不及合钞本之善。故今仍依合钞本写定。然非袁先生之见示，亦无由知此单钞本曾传钞而至於粤东也。
　　──一九三三年一月二十三日，颉刚再记
　　○爨馀吟序
　　余从先大人宦关中，时年十有一矣，先孺人始教之识字，读唐人诗数十首；先君公事之暇，时命与兄姊为偶语。暨年十四五，侍先君侧，见人有以诗呈裁者则喜动颜色。辄不自揣，遂学弄韵，欲承一日之欢。然先孺人课女红严，无暇读书，亦未知讲求声律，是故所作多小儿语，亦有不成章者。
　　於归後，家綦贫，无人代操井臼，诸劳苦琐事无不身亲，是（以）更无暇学诗。然舅姑喜读书，因未尽弃旧业。舅多病，每呈诗至，则为一破颜失所苦。而小娘亦略知声律，常唱和於针线刀尺间。顾所作多率意，过即弃之，所存无几也。
　　其後数年，随良人设帐於外，颇有暇时，而客中亦多感触，故诗多异乡之作。
　　近岁从良人宦於闽之罗源，署中少暇，因集旧稿为一帙，题曰《爨馀吟》。又阁中所作，未忍尽弃，另为一帙，题曰《绣馀吟》，附於其後，未忍忘初也。
　　夫女子以德为贵，诗非所宜；况余诗无所长，又何足为轻重。但心有所感，景有所触，不能自己，聊以记事言情，非敢言诗也。
　　──大名崔氏妇成静兰自序。
　　●二馀集爨馀吟〔大名成静兰著〕
　　【怀远】
　　深闺兮寂寂，独坐兮徨。登崇台兮远眺，见下来之牛羊。
　　春鸟兮双飞，和鸣兮翱翔。怀远人兮何及，步踟蹰兮入房。
　　意萧条兮就枕，梦君子之仪光。故衣兮谁补？见之兮心伤！
　　兮未言，复远去兮他乡。风飒飒兮透户、月皎皎兮照梁。
　　夜漫漫兮不寐。泪凄凄兮沾裳！
　　【送君子入都】
　　悲兮生别离，况是新相知。从此似春蚕，日日添愁丝。
　　青簟夜不眠，残灯心俱然。离情可与共，此别恨经年。
　　别离非不苦。所苦甚别离。萤窗须努力，春色莫教迟。
　　八口沟隍里。双亲望眼穿。敢将儿女泪，沾洒向君前！
　　【怀远】
　　惆怅连宵风雨频，征衣制就寄无因。
　　遥怜卧病长安客，谁解绋袍赠故人？
　　【水後九日呈姑】
　　野水犹环屋，荒城三两家。又看归白雁；不复对黄花。
　　爨罢吟新句；针馀奉晚茶。曾闻敬姜语，劳亦不须嗟。
　　【魏台晚眺】
　　野水绕孤台，月明旷远目。缘堤绿树斜，参差见茅屋。
　　双棹何处来？渔歌断复续。雨过暑全消；尽天新沐。
　　星月落水中，微风碎珠玉。只此可忘机，何须觅林麓！
　　【春日新居即事奉赠君子】
　　数家寥落不成烟，惆怅从君几度迁。小院花多妨踏月，闲门客少好参禅。
　　夭桃坠露红沾袖；弱柳牵风翠拂肩。只此堪为偕隐处，柴桑应不羡平泉！
　　【武安即事】
　　蓬门书迥野花香，自卷重帘对夕阳。山色入庭青似黛；泉声过雨沸於汤。
　　尘中踪迹凭谁识？庑下萧条已共尝。从此不须施绛帐，与君归去伴沧浪。
　　【夜坐赠君子】
　　小院微凉夜，疏帘不上钩。山风欺袖薄，溪月下庭幽。
　　废学怜君病，常贫讵妾愁。乡关何处是？醉後莫登楼。
　　【闻雁】
　　万里来秋塞，关山夜度难。月中孤影落，天外数声残。
　　思妇停砧听，征人和泪看。年年愁见汝，乡思正无端。
　　【再送君子入都】
　　又向长安去，临歧泪暗倾。敝衣羞把袂；瘦马怯登程。
　　捧檄应须喜，怀书岂为名。杏林春正好，早慰依闾情。
　　【赠君子】
　　崔郎卓荦志不群，胸藏经济人莫闻。
　　有时慷慨论时务，沛如黄河向东注。
　　近来学古益成癖，独坐搔首常寂寂。
　　唤之不应如木石，忽然绝叫起狂喜。
　　数千馀言齐落纸，“五行”、“三正”细剖分。
　　创论惊天思入，直欲扫除千载惑。
　　岂效小儿弄笔墨，半生辛苦文几篇。
　　才高可惜无人识，长安虽去每空还。
　　十年憔悴长途间；且同煮酒开心颜。
　　一嘲飞腾遂厥志，平尽人间不平事。
　　【雾树】
　　双扉破晓开，满目飞雾雪。庭树玉雕锼；砌草珠攒结。
　　望远不分明，迷离光皎洁。天地造化顷刻成，瑶草琪花不可名。
　　蓬莱瀛洲竟何处？恍疑身在玉京住。须臾雾尽白日见，满庭无路花零乱。
　　【寄张夫人】
　　知己真难得，深闺何处求？别来将十载；离思欲千秋。
　　落落空回首；星星已上头。何年重握手，洒泪话新愁？
　　【哭天佑】
　　四十始有子，娇弱不离怀。三年不能行，一旦归草莱。独坐空庭雨，使我心如摧。柔肠千百折，点滴欲成灰。安能学佛老，清静寂无为！
　　自尔归山邱，使我常悲辛。举箸思尔食；闻声思尔呻；拂枕思尔睡；睹器思尔陈。推之不能去，辗转泪沾巾。此身岂我有，上有垂老亲。挥泪强出户，安可不自珍！
　　【遥题陟庭叔《浮图》】
　　谁为叔写《浮图》？伯仲题咏如联珠。又见君子《浮诗》，移家欲住陌西山陲。岂为女子不解事，几番开图不我示？浮之图虽未瞩，浮之意亦已熟。但图富贵等浮，未写芝兰如水流。嗟予四十苦无子，终日凄凄不能已！虽无富贵萦心曲，犹有忧愁来梦里。安能如叔万事不关怀，流水浮任去来？
　　【雨後】
　　川原雨过客情酣，涤尽尘氛见远岚。落岸水声喧似瀑；隔溪山色碧於蓝。
　　浊醪藏得恰一斗；野菜挑来刚半篮。且喜晨餐犹可供，不须惆怅乐高谈。
　　【夏日山村即事】
　　小院独踟蹰，下窥见幽壑。山鸟任去来；野花自开落。
　　睡觉北窗下，日高帘影疏。爨馀容我懒；闲课侍儿书。
　　棋声出洞口；茗色浮碗面。长夏漫消除，小鬟问针线。
　　虚窗少人迹，心静梦亦闲。鸟声深树里，细碎落庭间。
　　头白未有子，寄居山之隅。辛苦教娇妾；殷勤侍病夫。
　　洞里人初起，窗前日尚低。黄莺未全懒，犹趁晓凉啼。
　　妆罢对明镜，白发已盈头。犹有少年心，问郎花开不？
　　貌丑羞临镜，才疏怕见人。只宜山谷里，岚峰自为邻。
　　【溪上】
　　雨晴天气爽，约伴采青芹。细草香侵袜；微波绿漾裙。
　　泉声如漱玉；峰势似奇。共憩桐阴下，罗衣染汗芬。
　　【九日赠良人】
　　寂寥孤馆逢重九，坐对黄花伴客寒。短萧骚羞落帽；壮怀磨灭懒弹冠。
　　文经百炼终须达；家已三迁尚未安。岂必上林无树借，知君性本爱山峦。
　　频年南北复西东，闷里登临眼暂空。两岸苍苔微雨後；半林红叶夕阳中。
　　新来有恨惟浇酒；老去无家尚转蓬。莫使繁霜侵客鬓，今朝且醉菊花丛。
　　【雨中有感】（时久客於外，梦熊新亡，归家为应龙完亲）
　　春阴漠漠雨丝丝，独坐深闺愁锁眉。客久归家翻似客；悲多逢喜转添悲。
　　夭桃堤外红将绽；弱柳门前绿欲垂。对此不堪思往事，小窗强读少陵诗。
　　【山村苦寂，门人杜谠言送菊至，喜成二律】
　　寂寥蓬户秋将尽，闷里欣闻送菊来。乍见黄英开笑口；急呼小婢破莓苔。
　　香侵冷袖身亲灌；影拂幽裙手自栽。从此东篱添逸韵，恰逢家酿熟新酷。
　　暂停刀尺饮疏篱，时觉寒香落酒卮。冷艳乍添新体态；幽芳不减旧丰姿。
　　能经岁月缘开晚；要耐风霜故放迟。怪得此花无俗骨，仙根原自少陵移。
　　【山行误人小道】
　　（行次谓从者曰：“此山有虎。”险峻绝少人迹，意必有虎；今竟不然。及出山，闻土人言，旬日前虎食数人，方知幸免，亦信馀言非过也）
　　峥嵘插霄汉，误入可如何？冲草缘山转；悬车跨水过。
　　壑深气重；林密虎踪多。出险惊魂定，堪怜鬓欲皤。
　　【寄从子应龙】
　　艰难绝不数仙霞，别汝南来到海涯。觉後涕痕双袖湿，梦魂畏险不归家。
　　【寄侄作肃】
　　艰辛历尽暂时安，万里相从侍伯鸾。官舍环山朝雾重；女墙临海夜潮寒。
　　才疏事简亲操易；德薄民蛮佐化难。若问罗源近消息，新诗寄与阿咸看。
　　【苦雨】
　　一自入春来，十日九阴雨。幸有一日晴，朝雾直至午。
　　阴气袭衣裾，湿潮浸肺腑。我本河北人，何能堪此苦。
　　君子久欲归，宦橐乏资斧。凄凄何时已，廉吏可为否？
　　【寄良人】
　　怜君客里重为客，使我愁侵复病侵。老去更添恩爱重；闷来不觉酒杯深。
　　暂时小别还成忆，如许离情已不禁。何日方归冰署内，齐眉举案两相斟？
　　【戏成口号】
