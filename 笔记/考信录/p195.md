<!-- { "loadSidebar": true } -->
　　一片玉无瑕，爱护惜磨砺。非无温润姿，何时始成器？
　　【春日】
　　昼长垂柳处，门掩落花时。但觉肠都断，焉知断为谁？
　　【乙酉除夕】
　　一身辞故园。千里度新岁。不如田舍翁，骨肉同一醉。
　　【论诗】
　　常恨谢灵运，不见李太白。妄谓“古今才，於人止一石。”
　　【对酒】
　　万事不如意，一身只自怜。对酒莫斫地，携诗聊问天。
　　【独坐】
　　烟气如气，帘纹似水纹。昼长人独坐，花径雨纷纷。
　　【春日】（回文）
　　细雨春濡柳，轻风晚落花。砌幽生草碧，城古带烟斜。
　　【拟游西山，至新店不果行】
　　未遂看山志，空怀访友心。惟堪临绿水，独自洗尘襟。
　　○七言绝句三十二首（颉刚案：实三十四首）
　　【公子词】
　　银灯尽後玉漏促，独入芙蓉帐中宿。春意恼人眠不成，闷呼童子唱新曲。
　　【秋燕词】
　　甲第连未许依，萧条独趁晚秋归。人间何处无门户，莫向乌衣巷口飞。
　　【春暮】
　　眼见林花大半开，壶中有酒莫停杯。等闲放得春归去，满地榆钱买不回。
　　【出都】
　　堤柳青青绕旆旌，归途何事不伤情？春风未信《长杨赋》，吹落人间尚有声。
　　【新丰市】
　　满目青山巷陌斜，垂杨深处暂停车。新丰门户於今改，鸡犬多应不识家。
　　【咸阳渡】
　　汉殿秦宫尽绿苔，咸阳渡口鸟声哀。古今无限兴亡恨，渭水东流自不回。
　　【京邸有怀】
　　冷雨疏窗欲夜时，秋深古寺独牵思。人生好事谁兼得，小宋文章道韫诗。
　　暗雪打窗灯烬落，明河垂地月华凉。可能入梦人千里，惟有归家字数行。
　　【无题】
　　垂杨何处不停车，十里红楼隔槛呼。惆怅郢中无宋玉，风流从此属登徒！
　　玉腕殷勤捧玉卮，主人如梦客如痴。麻衣瘦马不自觉，正是心中无妓时。
　　【惆怅】
　　惆怅明珠几暗投，世无知己便应休。龙泉宝剑埋尘土，自有塞光射斗牛。
　　【偶至故巷，见瓦砾为沙埋尽，漫兴】
　　楼台瓦砾莽然平，极目寒沙际古城。惟有石坊依旧在，半埋尘土半纵横。
　　【春夜】
　　山城夜静锁千峰，小院无人花影重。归梦欲回天未晓，半窗斜月五更钟。
　　○和张卿《花间杂咏》之二
　　【蓼花】
　　礼贤台下记残红，十里斜阳两岸风。自入山城寻白石，故园秋老水烟中。
　　【老少年】
　　角齿盈虚不两全，莫羞ウ淡度芳年。樽前留取惊人色，次第秋风倚暮天。
　　【访李琪园同年，适值午睡，因眠客榻】
　　不惯缁尘陌上行，闲寻供奉谱《清平》。主人未觉客亦睡，满地绿阴春鸟鸣。
　　【酬吕东山】
　　荆山三献未知名，六载离群自课耕。已分此生田畔老，梦魂飞不到春明。
　　柳色催人重北来，老僧心死已如灰。同乡谐子多英杰，珠玉相形愧不才。
　　野人性喜无拘束，乍入都门众眼惊。不履不衫何处客？漳南卫北一狂生。
　　渐增马齿人同弃，久伴鸥群我自哀。感尔故人犹念旧，新诗吟写向金台。
　　【过河南村，题隆天都土地祠】（祠中有碑，云即唐昌黎韩退之）
　　深沉寝殿碧檐垂，金像庄严画壁奇。多少梵宫过景福，此乡独重社公祠。
　　韩公学行冠三唐，一表回澜万古香；犹向村为土地，此身敢惜钓沧浪。
　　【送高赞府玉符北旋】
　　作吏漳干二十年，归时两袖尚依然。长安相识休相问，种种凄凉尽可怜！
　　盛名题柱艳同僚，屈指鹏程路不遥。漫想河阳花满县，微官并付与春潮。（公以卓异记名，未选而病，因病罢官）
　　典尽冬衣又夏衣，罢官长是断晨炊。破窗漏屋阴寒夜，廉吏方知未可为！
　　翻书独坐镇经秋，一病龙锺不自由。偶尔天晴风色好，倩人扶掖看街头。（公罢官後，留滞一载有馀，贫不能归里，病不能出户）
　　揽辔南来共几人，妻孥亡尽剩单身。止馀堤畔累累冢，赢得行人泪满巾。
　　添得文姬慰暮年，中郎情绪一欣然。岂知官罢妻亡後，四顾无依倍可怜！（公来时眷属六七口，悉没於任所，葬之城东堤畔。惟存一女，系在任时所生，欲之人，无可依者）
　　雁行情重不辞贫，嫂侄相依度几春。身病囊空浑小事，至今官罢为何人？
　　记得华堂宴客时，衣冠满座品燕丝。只今试数桥头柳，折向离筵共几枝！
　　【率笔】
　　魏晋文章尚屏除，（韩文公云：“非三代两汉之书不敢观。”）宋元诗见欲何如？（王贻上诗云：“几人曾见宋元诗。”）可怜看得《临清志》，便笑韩门不读书！（韩门，汪侍讲师韩号也。侍讲与余言次，偶及明季始有烟草，其姻家某在坐争曰：“烟草始於生公说法，非明季也。”侍讲不答。其人不平，遽曰：“此出《临清州志》，人未见耳。”侍讲一笑而已）
　　【大名秋晓】
　　轻寒漠漠透窗纱，客梦惊残未到家。细雨酿秋人不觉，满庭飞尽石榴花。（此诗在访李琪园诗後）
　　【游羊城山】
　　两岸青山夹水长，半山一径入苍茫。偏怜眩目惊心处，满岸黄花十里香。
　　层峦曲曲失西东，骇浪惊涛雪卷空。立马羊城山半望，一川红树水声中。
　　●知非集桂窗乐府选
　　【水龙吟】（登华阴岳庙後阁望华山）
　　凭栏日极秦川，桃花零落春将暮。云横烟断，三峰如削，亭亭可数。玉箸悬空，青萍插汉，翠微深处。算登临胜境，无如此阁，将秀色平分取。
　　回首故乡不见，最伤心少年羁旅。客游倦矣，不堪更是斜风细雨！流水光阴，恼人天气，愁肠万缕。到何时许向青天，仰首问，惊人句？
　　【又】（菊影）
　　梦回月透窗纱，隐囊寒枕添秋意。迷离院落，晚风吹堕，冷香流砌。偷过疏篱，倦眠苍藓，夜阑人醉。问婆娑日下，横斜水畔。谁堪共芳魂倚？
　　暗上珠帘不觉，立西风几多憔悴。故园何处？惟同泪眼模糊相对。仔细新诗，参差认是，飘零满地。忆秋容老圃重游，甚日踏，幽香碎？
　　【木兰花慢】（京邸送客）
　　记燕山同客，风雨夜，几经秋。正茅店孤灯，霜林落木，无限离愁。那堪故人还别，送飞鸿天际去悠悠。落日马嘶衰草，残星人渡寨流。
　　烟波遥隔晚稠，望远怯凝眸。纵湿透征衫，把残征袖，也则难留。今宵一杯清酒，且高歌畅饮共绸缪。後夜相思何处？凄风凉月空楼。
　　【百字令】
　　征鸿归尽，问如何不唤燕山游子？夜雨萧萧茅店冷，人似黄花憔悴。梦里乡关，心头驿路，动是千馀里。西风不定，扁舟欲倩谁系？
　　惟有灯下《离骚》，窗前《周易》，常伴刘伶醉。痛饮狂歌人不识，都道少年情味。逐柳随花，求田问舍，肯损平生气！鲲鹏毕竟，一朝飞入际。
　　【满江红】
　　春惜谁来？人只管惜春不住。思量起，从前事事都教春误。弱柳几曾知雨困；娇花自不嫌风妒。枉多情，写尽断肠诗，伤心句。
　　餐不得桐花乳；穿不得杨花絮。纵为春病也，春还无语。有恨几杯田舍酒；无聊一首《闲居赋》。是庄周蝴蝶梦初回，蘧然悟。
　　【又】（初秋寄秦苞文）
　　临水登山，送不尽萧条秋气。树外故人何在？暮天无际，贫久望穿毛义檄；病多拭尽王章泪。最伤心一馆似官难，穷如此。
　　饱不得千年史；卖不得千金字。甚经纶满腹，文章满笥？城下不逢韩信饭；人前莫乞周瑜米！到而今青眼望何人？唯吾子。
　　【蝶恋花】
　　雨气苍茫吞远树。小院轻寒，暗向疏帘度。梦断故乡无觅处，青山遮却来时路。
　　滴尽珍珠山欲暮。斜倚阑干。谁会闲情绪？明日准将花细数，归期还恐花难据。
　　【忆秦娥】
　　秋何处？梧桐院落冥雨。冥雨。一川衰草，四山红树。珠帘不卷西风暮，悲秋况是吟秋赋。吟秋赋，重阳过也，塞鸿无数？
　　【花非花】
　　花非花，是风絮。逐暖来，随春去。舞逢绣幕更吹开，飞著游丝还绊住。
　　【又】
　　花非花，是轻雪。素自怜，寒偏发。满庭玉芷蝶无踪，几树梅英人不折。
　　【又】
　　花非花，是灯芷。结艳红，凝轻紫。落时常使梦魂惊，开处先傅明日喜。
　　【又】
　　花非花，是花影。折去无，看来冷。乱铺阶砌不关残，暗上帘栊谁复省？
　　【水调歌头】
　　多少不平事！抚剑冲冠。少年慷慨犭旬世，援手不辞艰。一日风尘失足，几处交游下石，惟恐死灰燃。袖手看成败，相较尚为贤。飞腾志，今老矣，复奚言！让他英俊当路，拂袖入青山！辛苦蓬茅任我；打叠精神看汝，得意到何年。时势一朝变，霜翮起秋天。
　　【金缕曲】（自彰德游苏门，道经古迹颇多，漫题）
　　妓女年庚小。更无凭牙行斗秤，媒人道好。野老村中谈国政；巫觋许教神保。尤可恨春闱试草。区出心肝成底事？便孩儿绷去何妨倒。圈与抹，任房考。
　　齐东野语从来巧。漫讥评，《离骚》屈子，《南华》庄老。太史文章千古重，舛谬依然不少。还未算全无分晓。最是而今谈古迹，试推求人地皆荒渺。堪一笑，问囊枣！
　　附佚诗
　　【西安】（陶梁《畿辅诗传》卷四十四，下同）
　　马蹄行不息，迢遥度西都。气乍离合；山光时有无。雪消秦岭出；山落灞陵孤。惆怅春风里，经年怨客涂。
　　【卜居】
　　卜居烟火外，扫径薛罗间。地僻柴为壁；庭幽雪作山。白心自静；落日昼常闲。薄暮无他事，焚香待鹤归。
　　●二馀集
　　○顾颉刚案语
