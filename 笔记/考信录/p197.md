<!-- { "loadSidebar": true } -->
　　只缘欲积且休钱，裙布钗荆似昔年。为问且休何处是？洋洋满纸派匀捐。
　　【黄莺儿四首】
　　一自到罗源：地当冲，百姓蛮，才疏最怕差难办。酒席怎添？公馆怎安？长随乌合难驱遣！苦无边，制差才过，又接道传单。
　　一自到罗源：送降人，备站尖，百般需索心无厌。鱼肉不鲜，使费要添，解官软弱谁能劝？苦无边，这番刚过，那起又来全。（颉刚案：疑是“缠”字）
　　一自到罗源：吏胥疲，册籍繁，差提饬锁真无遍。谁说你冤，那管你贤，文来总是言参办。苦无边，早知如此，後悔杀从前。
　　一自到罗源：仆思归，友欲还，清贫难过频兴叹。债主催钱，典衣过年，万民争颂中何干。苦无边，急来拍案，“谁教做清官”！
　　●二馀集附绣馀吟〔大名成静兰著〕
　　【春寒】
　　翠袖临风怯，虚窗晚乍晴。山深常积雪；春老尚无莺。
　　映日萝阴薄；穿篱蝶粉轻。锄花课小婢，书带逐阶生。
　　【中秋对月忆故园女伴】
　　佳节更新晴，开筵月倍明。碧梧流有影；玉露坠无声。
　　砧杵一时急；榆千里情。故园诸女伴，何日遂欢迎！
　　【春雨】
　　梁燕回残梦，深闺倦绣时。开窗香满屋，花径雨丝丝。
　　【送三兄归里】
　　又送三兄去，迢遥故国情。十年经几别；千里复孤征。
　　班马嘶残月；村鸡下五更。家园春正好，花柳逼清明。
　　【霁望】
　　雨声尽夜晓风轻，柳翠花妍倍有情。一抹岚光山似画，白断处野人耕。
　　【白燕】
　　又向雕梁觅旧踪，衔泥轻掠曲阑红。差池别院梨花影；下上疏帘柳絮风。
　　玉翦碎愁香梦断；霓裳罢舞画楼空。倦怀藉尔浑消脱，白璧光摇绣幕中。
　　【晓发】
　　埋古戍驿楼空，回首秦川失旧踪。双眼望迷千里月；寸心敲断五更钟。
　　车迎晓露征衣湿；马踏春溪野草茸。遥忆天涯双白，归宁何日泪千重！
　　●针馀吟稿（魏县崔幼兰）
　　〔顾颉刚案语：
　　去岁予等游大名，得识姚晋檠先生（谕）。秋间晋檠来平，出此书见示，盖假自范廉泉先生者。东壁有妹适刘观成，昔在《考信附录》中知之。刘家藏有成孺人画菊一帧，直至五年前始被焚，亦闻崔衍随先生言之。独至其妹之名字及其才调则绝无所闻见。今忽睹此，为之拊掌。成孺人《爨馀吟序》云：“舅多病，每呈诗至，则为一破颜失所苦。而小娘亦略知声律，常唱和於针线刀尺间。”所谓小娘，即指幼兰。崔氏一门能诗，习而俱化，故幼兰亦喜吟咏，且以“针馀”题其稿，示取法於其嫂之“绣馀”焉。晋檠所得於范先生者有二本：其与《二馀集》合钞者凡四十八首，迄“丁丑年六月亢旱，京都大雪，因而有感”止；其单钞者又有“七旬自叹”以下十篇。然溢出者多不类。如“忠肝义胆在闺门”，犹可解也；至於“志气冲霄汉，常怀报国心”、“空怀治国志，不得定乾坤”，似非昔之妇人所应出。东壁常谓古书篇末多後人附羼之语，此例得毋亦用於此书乎？诗以嫁前所作为多，风格虽嫌平弱，而婉娈清扬，合少女身分。及其既嫁，则质直乾枯，叹才尽矣，环境移人，一至於此。是知成孺人垂老作《黄莺儿》，尚以滑稽之语自相嘲谑，盖由於夫妇之交相抚慰，故处境虽难堪，犹得不改其乐，而幼兰则未有是也。卷末附《妇女奇谈论》，述其长妇杨氏事，惜下半缺失。此题殊不显豁，或指夭亡之次女附於妇之身而作之谈话乎？予辑东壁亲友文字及其故实为一编，幼兰之作原当入之。惟以其独成一书，非出钞辑，且夙与《二馀集》合订，不欲变其旧，故仍置之《二馀集》後。谚有之，“爱其人者及其屋上之乌”，今录此书毋乃类是。
　　──一九三二年二月十三日，顾颉刚记〕
　　【雨霁】
　　雨後天初霁，停针倚画栊。萋萋芳草碧；淡淡野花红。
　　入坐茶香薄；穿帘日气融。闺中同阿姊。携手笑东风。
　　【病起偶作】
　　年来多病懒裁缝，翠幕轻开野草茸。新柳拂楼烟漠漠；碧波映日水溶溶。
　　风前宛啭莺声滑；雨後朦胧蝶睡浓。彩笔慵拈书未就。半窗明月夜闻钟。
　　【新秋雨夜】
　　风飘桐叶入雕栏，冷雨潇潇阵阵寒。停针女伴谁相问，独自吟诗到夜间！（颉刚案：疑是“兰”字）
　　【九日】
　　对酒看花怅雨蒙，荒城那复惹秋风！每逢佳节思诸姊。不把茱萸插坐中！
　　【和次兄赴馆高儿寨原韵送大兄入关】
　　同归方半载，雁侣又东西。辘辘征车远；萧萧班马迷。
　　孤村风俗异；长路燕莺啼。去去难为别，一樽清酒携。
　　【上巳怀张氏堂姊】
　　寒食思君处，春归满院芳。何时重会面，携手看春光？
　　【书怀】
　　芊芊绿草又春天，日暖风和倍可怜。花下鸣琴常自乐，年年惟愿笑尊前。
　　【即事】
　　云浓窗自黑；院静雨初霏。花落一枝瘦；苔生三径微。
　　【其二】
　　纱窗听雨时，滴滴细如丝。只为吟诗苦，翻忘刺绣迟。
　　【寄张氏三姊】
　　（随任贵州，八年始归宁一面。别又六年，有怀奉寄磁州）
　　八年离别乍相亲，西望云山又六春。何日归宁同绣阁，窗前携手笑声频？
　　【雨夜书怀和大嫂韵】
　　飒飒西风吹薄裳，更烦苦雨送秋凉。寂寥旅馆愁孤客；迢递关山思故乡。
　　蟋蟀声中催夜漏；春飞处忆行装。埙篪孺慕谁同我，问视晨昏慰北堂？
　　【忆逯氏四姊成安】
　　新柳依依触我愁，登楼闲看水中鸥。可怜独立窗前影，转瞬韶光忆旧游。
　　【秋雨步家大人原韵，时大兄在北都】
　　风雨潇潇湿碧苔，绣馀闲自绕楼台。已怜满目秋将暮，无限离愁雁送来。
　　【和二兄归城中故居原韵】
　　蟋蟀灯前促补衣，杏梁又见燕南归。水馀破屋犹容膝；风过闲庭忽掩扉。
　　三姊於归鱼信杳；长兄出外雁书稀。双亲独累吹篪客，幼妹痴愚未识机。
　　【重九】
　　何处登高赏？闭门王谢家。几人同白酒；独我插黄花。
　　罢绣方裁句；呼鬟为煮茶。龙山已往事；今古不须嗟。
　　【家大人赏菊代作】
　　落帽谁家兴？闲来就菊花。东篱人未醉，邻酒可能赊？
　　【纺车同长嫂赋】
　　弦正轮圆运不穷，丝抽万丈疾如风。谁知无限经纬意，却出闺人织手中。
　　【寄陈氏大姊】
　　砧杵遥闻怯倚楼，黄昏望里暮收。萧条小院桐阴瘦；惆怅寒庭玉露秋。
　　远水连天明月冷；荒城匝地野烟浮。埙篪对处心如醉，欲向征鸿寄别愁。
　　【送二兄会试，时大兄先已在都】
　　草绿瀛洲暖，莺啼上苑春。联飞双凤客，同作看花人。
　　【除夕以病不得与家宴】
　　年年椒柏酒，岁岁我先尝。可怜今夜酒，不得侍高堂。
　　但为身多病，非关孝思凉。早晨承色笑，阖室乐无央。
　　【八春诗】
　　春还春色美，春日倚春台。春鸟啼春树，春去复春来。
　　春草春方动，春花春月开。春暖寻春伴，春酒饮春杯。
　　【戏赠二婢】
　　著柳东风景正妍，双鬟争笑倚秋千。彩绳低拂裙拖地，月入斜窗未肯眠。
　　【夜坐怀三姊西及长嫂东】
　　独拥薰炉火正红，绣针初罢夜方中。光穿朱户一轮满；影度重楼几点鸿。
　　弱体清癯人寂寞；寸心牵扰梦西东。凭谁说与无穷意，写向新诗诉北风！
　　【夏日偶兴】
　　绣罢看窗午；吟馀觉昼长。帘开来燕语；人困厌莺簧。
　　柳色侵衣碧；花风过枕香。重楼幽静地，随意到羲皇。
　　【长嫂偕兄馆武安】
　　一行雁字几何曾，地岂衡阳到不能。应是左芬新有赋，武安纸价一时增。
　　【其二】
　　残灯独对小窗幽，寂寂虫声欲替愁。多少襟怀无计写，一行雁字正横秋。
　　【春晴】
　　东风著意到帘帷，细雨才收添绿肥。烟柳枝头莺乍啭；露桃花底蝶初飞。
　　闲烹雀舌偕兄语；醉染貂毫倩嫂挥。放眼春田芳草外，青莎短笛牧童归。
　　【闻笛】
　　落梅何处起？宛转出重城。可惜今宵梦，何能诉别情！
　　【梦中作寄大嫂大名成氏】
　　飒飒寒风画阁幽，清宵夜雨泪双流。遥怜黹绣谁同伴，两地相思一样愁！
　　【月夜登重台】
　　极目漳川上，荒城似画图。月明人语寂；烟静夜村孤。
　　啸听蛙声聒；金看鱼泪呼。微凉多病怯，风露冷罗襦。
　　【其二】
　　寂寞空斋里，登临晚乍晴。柳阴依浪转；波影澹沙明。
　　雨过蝉声乱；风来蝶粉轻。遥看新月上，绮阁夜弹争。
　　【拟仙子洞中怀晨】
　　岚重迷仙径，胡麻可共浆。水清花自艳；风Й草含香。
　　乍会乾坤别；离思日月长。百年空有梦，无路访刘郎。
　　【二兄在都，梦中寄二兄】
　　千里驰驱只一身，离家数月傍风尘。遥怜秦市单衣客，有几绨袍赠故人！
　　【赋得“好雨知时节”】
　　雨暗芸窗黑；风高石燕轻。王孙归怨湿；父老悦春耕。
　　卷帘看细线；隔幔听微声。明朝甘雨足，岚带绕孤城。
　　【感怀】
　　独坐残灯夜，凄然心俱灰。自嗟新旧事，何若在天台。
　　【不寐有感】
　　开卷窗前夜已深，空阶点滴冷难禁。自怜薄命愁如许，写向新诗泪满襟。
　　【送女伴归里】
　　忆汝初来时，宛若如┶。爱尔卫夫人，素与成兰契。
　　相聚五六年，倏尔忽分袂。今行虽不远，後会茫无际。
　　明年雁归来，莫使空相忆。
　　【题画菊】
　　醉後杨妃别样妆，裁成婀娜玉肌香。生前不与群花比，留取芳魂独傲霜。
　　【夫子就学，二日即归，因感乐羊子而作】
　　君乃乐羊子，愧妾未断机。所以学不成，相对空嘘唏。
　　【慈母命咏金雀、丁香、桃花三事】
　　小院花如锦，春深二月时。雨润黄金嫩；风翻白玉脂。
　　左右芬芳茂；上下影参差。遥知洛阳处，更有一株奇。
　　【秋雨怀夫子在外】
　　雨湿苔初嫩，秋声老碧梧。可知窗下客，杨窃馀书？
　　【其二】
　　金风飘败叶，四处起寒砧。欲寄回文锦，劳君动别心。
　　【自悼】
　　拜佛常求寿，吟诗慰北堂。课儿思曹母；举案愧孟光。
　　昔时比翼鸟，倏忽参与商。众人同炊食；取妇各分浆。
　　泉水儿女饮，藜藿欢成粮。新妇为饿鬼，次女葬路傍。
　　夜寐缺毡被，日出无完裳。险衅成疲病，颠沛方寸狂。
　　追思父母言，何可衷肠。仰天惟叹息，嗟乎空自伤！
　　【感怀二首】
　　薄命从来缺五伦，广寒宫内谪仙真。闺中弱质如男子，黧黑羸膝（颉刚案：“膝”字疑误）何处陈？
