<!-- { "loadSidebar": true } -->
　　细雨斜风里，书生匹马行。饥寒离骨肉；贫病误功名。
　　远树笼烟暗；遥天透日明。穷途羞一哭，总付与诗情。
　　【送人秋试】
　　柳岸看鸣棹，槐花正拂衣。关心千里别；极目五飞。
　　月落水势阔；日高帆影微。秋风方破浪，壮志莫怀归。
　　【待月】
　　待月梧桐院，新秋露气清。轻数行白；高树一枝明。
　　暗入疏帘冷；频移曲槛横。遥怜青海塞，千里夜沙平。
　　【中秋】
　　乡居为世弃，农圃作生涯。阶植忘忧草；庭栽蠲忿花。
　　病多诗懒做；贫久酒难赊。空负中秋月，来穿竹影斜。
　　【夜坐】
　　病多人不寐，秋夜坐何长！犬吠荒村静；蛩吟短砌凉。
　　月光窥户白；花气入帘香。赖此风光好，愁怀一半忘。
　　【黄滨杂咏】
　　愁见新来事，携家作舌耕。依栖唐夹寨；怅望宋罗城。
　　堤断河无迹；碑磨字欲平。凄然感身世，不独为羁情！
　　何处居堪卜？萍踪暂此淹，庄孤犹近郭；地硷独饶盐。
　　架板为长几；编芦作小帘。还愁窗太暗，难见字纤纤。
　　风景虽殊地，依然绿绕村。苇生新雨箭；柽发旧年根。
　　遣闷惟锄草；嫌嚣且闭门。地偏心未远，惆怅共谁论！
　　院狭墙遮屋，虚窗月到难。事烦书任废；花少鸟还残。
　　夏韭昂难买；秋茄老始餐。晚凉何处好？时步断桥看。
　　【送门人李庄入都】
　　此去程千里，扶摇望汝抟。选言须雅洁；制胜在波澜。
　　易水秋多涨；燕山气早寒。此身还爱惜，莫但记弹冠。
　　【夜明柴】
　　（颉刚案：此上当标“六韵诗一首”）
　　毓秀由深谷，浮沉路已长。泥中惟养晦；泽畔且含章。
　　日晚辉初发；时昏德更光。映川珠减色；结佩玉同良。
　　疑月穿虚壁；如萤满素囊。欲知身显处，众影正潜藏。
　　●知非集七言唐体诗
　　○原编四韵诗十九首
　　【旧宅新筑】
　　渐剪荆榛辟草莱，茅斋新葺少尘埃。墙低不碍观天眼；院小犹容看月台。
　　帘幕迎风晨自卷；轩窗临水夜常开。莫言地僻无人到，昨日催租县吏来！
　　焚香扫地无馀事，茅舍春幽似蜀江。因爱鸟声勤插柳；为贫月色懒糊窗。
　　篱疏好过蜂儿队；帘破宜穿燕子双。向夜忽疑身待漏，卧闻屋隙雨淙淙！
　　溪水流回旧岁春，人情物态两同新。知时鸿雁寻芳草；乐水凫戏绿苹。
　　尚可吟诗非甚病；犹能酿酒不为贫。偷闲自酌酬佳景，共此心情有几人！
　　【朱公子兄弟枉驾见过】
　　巨卿克日到蓬庐，文举忘年拜纪初。有甚留宾三白饭；无他下酒一床书。
　　随风庭户香应遍，映月丰姿玉不如。从此夷门添气色，夜来新驻信陵车。
　　【宿窦店】
　　征马长嘶出凤城，少年作客为浮名。已无东ト留人住，惟见西山送我行。
　　经济有怀还入梦；乡园多难独关情，月斜门外频催起，愁听晨鸡四五声。
　　【元夕感旧】
　　长记儿时经此夜，春城遍处踏华灯。笙歌雷沸成千队；烟火星飞近万层。
　　市上彩龙当月舞；街头竹马看人乘。十年回首成兴废，残雪连天满地冰。
　　【孟津】
　　两岸青山相对起，大河中断暮天开。惊涛浸日如追电；怒浪乘风自吼雷。□垒沙平埋折戟；荒林烟断有沉灰。《黍离》、《麦秀》都何处？惆怅东流水不回！
　　【函谷关】
　　绝壁连霄一径通，黄河春涨接山红。仰驱征马登天上；遥见行人入洞中。
　　惆怅一丸封陕右；仓皇六国困关东。於今四海无争战，草绿沙场古戍空。
　　【登庆善寺豳风阁】
　　接天石磴千寻起，趺地金身百丈开。山骨破残成栋宇；云根吞吐入楼台。
　　平芜不尽连青塞；翠嶂无端落玉杯。援笔欲题流火句，恐随风雨蚀苍苔。
　　【秋思】
　　低垣短砌卧苔痕，秋老山城似野村。万里星霜催白日；一窗风雨逼黄昏。
　　惯尝滋味惟离别；常傍乡关有梦魂。无那更逢重九近，登高客思共谁论？
　　【岁暮即事】
　　寒林隐日冬将尽，宿雾笼城晓未分。皇涧野烟青欲雨；紫薇晴雪白如。
　　草枯秦卒烧山数；穴暖豳民塞向勤。独有客游惊岁晚，不堪惆怅更离群！
　　【留别韩州】
　　画熊几省授衣秋，锁钥秦中镇上游。自许骑驴逢吏部；不烦仗剑谒荆州。
　　驿临渭水冰初绽；马出函关梦尚留。回首青山迷远望，梅花片片促离愁。
　　【赵北口】
　　烟迷洲渚水迷天，万顷平湖一径悬。隔岸燕山露头角；缘堤赵戍列星缠。
　　三关晓日开金钥；两淀秋波浸画船。欲问宋辽征战事，鱼帆几片草芊芊！
　　【送同年李旭亭令石城】
　　新膺黄绶壮心生，南下征帆一叶轻。锦似士元宁待制；琴缘毛义且须鸣。
　　疆分梅岭成花县；山接金精号石城。独有故人心重别，梦随寒月渡江明。
　　【客馆书怀】
　　生抛骨肉缘蜗角，独立关山逐马蹄。肯构自怜黄卷在；倚门应恨白低。
　　雪埋驿路书难至；月暗空城梦易迷。岁晚游人归未得，凭轩极目羡乌栖。
　　【临坛岗】
　　立马临坛思渺然，乱峰无路碧迷天。春深滏水涨新雨；日落鼓山生暮烟。
　　离别自怜长似梦；文章虽好不逢年。马蹄明夜未知处，满地野花心共然！
　　【春暮即事】
　　惆怅盐车困太行，破除无策是思乡。白千里暮回首；明月满楼春断肠。
　　山气袭人衣袂湿；泉声入梦枕函凉；经年漂泊浑将惯，且觅神农却病方。
　　【山行】
　　牛象嵯峨足下生，一家谋重一身轻。乱峰深谷日将落；瘦马远天人独行。
　　山势断时荒庙在；泉声落处野桥横。极知行路非佳事，八口无田待笔耕。
　　【重五】
　　五月五日沙河店，敝衣黧面归乡时。乱韬日不成雨；高柳斗风空织丝。
　　车中驷马无此命；日下五色谁复知？佳晨未至心烦惋，肠断千门艾叶旗。
　　○续入四韵诗七首
　　【楚王镇怀古】
　　将军事业轩天地，百战无如救赵时。钜鹿不缘烧甬道；关岂得竖降旗。
　　霸图已尽乌江畔；故垒空传卫水涯。惟有遗民思旧德，至今犹拜项王祠。
　　【礼部试归夜坐】
　　罢试归来昼渐长，雨馀庭院散微凉。浅深影移平野；上下蝉声噪夕阳。
　　坐待露风侵袂湿；卧闻花气入帘香。此身已分林泉老，有梦无因到玉堂。
　　【自咏】
　　家贫身病两相牵，不望寒儒到木天。穷巷车来将十载；故人书断已三年。
　　花怜寂寞秋犹放；月伴凄凉夜不眠。独有文章缘未绝，愁时开卷即欣然。
　　【绿添】
　　次第春风染旧枝，千条争傍大堤垂。惯遮天外离人眼；早动楼头少妇思。
　　向日渐添张绪影；临流初展太真眉。啼莺漫喜藏身密，怕见飞绵满路歧。
　　【红减】
　　一番风雨度前溪，粉坠脂消满大堤。几处绮窗飞锦片；半庭芳草湿香泥。
　　攀时已惜枝头少；折得休辞帽影低。未便尽随流水去，留教词客彩毫题。
　　【和广平孙学师寄赠原韵】
　　十年踪迹隐牛耕，征迈空劳赋《脊令》。抛已输新进贵；赠绨休倚故人情。
　　春来陋巷看花笑；午趁浓阴听鸟鸣。何处好风吹好句，有人犹解惜狂生！
　　【邯郸七夕】（是岁闰六月）
　　天上乍逢欢好夜，人间初别怅新秋。闰迟乌鹊三旬会；贫折鸳鸯两地愁。
　　酒酹丛台空对月；云迷漳水漫登楼。吕翁仙枕如容借，愿入黄梁梦里游。
　　【再续四韵诗三首心绪】
　　少岁流离志未摧，中年心绪转多哀。千番回避闲仍到；百计驱除醒即来。
　　旧恨已成胸膈痞，新愁惟恐笑颜开。若非黄卷能宽解，此日多应到夜台！
　　【再续四韵诗三首登西山白寺】（在矿窟村东，俗名矿窟山）
　　一上高峰见万山，屏围带绕白间。嶂痕差互层层翠；岭势纡回处处弯。
　　古刹无人花自艳；幽崖多洞石常斑。直西更有奇岩在，应待秋风试一攀。
　　【再续四韵诗三首戊申除夕，明晨五十】
　　儿时曾记戏庭闱，转眼风光鬓已稀。才薄敢言将眼政；过多犹恐未知非。
　　痴凯久惯何须卖；家室漂摇不羡归。但使有男绵祖德，此身甘老钓鱼矶！
　　○附录四韵诗八首（颉刚案：实十首）
　　【乡试後赋秋雁】
　　引吭北去同依日；振翼南来独冒寒。满地秋霜孤影落；半天夜月一声残。
　　江迷衰草衔芦远；水落平沙集泽难。最恨年年空往复，忍教踪迹似纲官。
　　【中副榜後戏作】
　　应是天怜失意频，秋来暂许住成均。蓝衫已觉开箱旧；黄顶都惊入眼新。
　　半喜半忧今日意；欲歌欲泣此时身。乡邻未识长安事，问是生员是举人？
　　【白燕】
　　拂水衔泥淡月中，霜毛玉羽素心同。弄春不觉穿云幕；听语方知到雪宫。
　　楼锁梨花香带雨；帘开柳絮梦随风。回头却笑乌衣客，野草斜阳滓太空。
　　【纱窗】
　　半遮半露得人怜，薄雾轻绕帐前。满径花香春暗透；一庭月影夜偷穿。
　　黄梅欲过闻疏雨；绿草长留染细烟。只有幽人偏隔断，朱棂咫尺恨长天。
　　【雪弥陀】
　　一尘不染坐墙阴，翠竹寒风响梵音。身化三千浑似玉；庭飞丈六漫疑金。
　　团成衣钵空中色；炼就冰霜世外心。莫怪日高寻不见，本来无我又谁寻。
　　【秋燕垒和韩州韵】
　　惆怅乌衣草半凋，疏帘无复污书瓢。丰城月冷迷双剑；邺水风高失二乔。
　　笼竹草堂怜往事；石榴华屋忆芳朝。谁吟随客空梁句，落尽残泥故国遥。
　　【细君寄衣并诗至，赋此答之】
　　读罢回文泪满巾，鸳帏刚是一年新。不嫌德曜如卿丑；却惜粱鸿似我贫。
　　客馆病迟归去梦；征衣瘦称别来身。明年准拟攀乔木；款语妆台莫怆神。
　　【赠内】
　　潦倒牛衣病後啼，携家暂寓紫山西。安贫大爱梁鸿妇；好德何妨许允妻。
　　晓爨疏烟经雨湿；夜吟斜月入帘低。但教相敬如宾友，宋玉登徒理亦齐。
　　【晚秋清流道中】
　　年来多病怯登程，强著征衫起晓行。红叶一林秋欲老；苍山满眼雨初晴。
　　绕村暗烟浮色；隔岸雷喧水弄声。风景犹堪资眺望，敢将辛苦怅离情。
　　【将至馆舍得句】
　　鞍离髀尽几年华，书剑飘零岁已赊。回首半生惟有泪；伤心四海更无家。
　　秋风满树鸣黄叶；落日长河带白沙。多恨且拚今夕醉，犹堪下酒菊丛花！
　　●知非集五七言绝句
　　○五言绝句十首
　　【古意】
　　午梦人初觉，迟迟出绣帏。梁间双燕在。不忍更惊飞。
　　【自警】
　　才睡便有梦，才醒便有思。不知一日中，何时是静时？
　　【一片】
