<!-- { "loadSidebar": true } -->
　　车马稀疏真僻宅；陂池围绕竟深秋。自从谪後留仙骨，想像蓬山最上头。
　　【归城中故居】
　　料峭秋风欲授衣，空城人又逐寒归。一庭泥嫩犹缘木；满院墙颓不掩扉。
　　病体樵苏生计薄；雅怀歌啸识人稀，固穷尚抱风尘恨，几度低头愧息机！
　　【偶成】
　　酿花天气半阴晴，新暖馀寒递重轻。宿麦笼烟千亩碧；绿阳迎日一堤明。
　　身才中酒怜诗瘦；人到伤春望梦成。多少闲情浑未减，羞将心事儒生，
　　【喜春雪】
　　一夜浓阴飞五出，三更晓色耀双眸。纸窗风定声犹续；翠被寒生暖欲收。
　　天意有时回盛怒；麦苗垂死荷洪庥。共知仁爱关丰歉，想见春农尽解愁。
　　【自叹】
　　上林空望一枝栖，佳士凭谁得品题？敢谓玉成天意邈；可怜金尽士颜低。
　　十年灯火劳鸡骨；千里风尘足马蹄。今日穷愁仍故我，凄凉踪迹魏城堤！
　　【漫兴】
　　穷愁自古恨难平；疏懒从来世共轻。贫借清吟酬岁月；傲羞闲梦到公卿。
　　心缘觅句全无力；眼为看书渐不明。莫怪新来偏爱静；《南华》读後悟无生。
　　【雪夜过赵州】
　　朔风吹雪满平畴，一夜冲寒过赵州。冷透衣绵仍傲骨；暖舒村酒暂轻裘。
　　马嫌蹄嘶乡梦；雁趁行低叫客愁。辗转车轮停不得，寸心知共几千周？
　　【馆中夜雨】
　　夜寒轻减睡初宜，雨过西窗客枕知。隔岁敝裘新典後；故园芳草又生时。
　　离愁碎滴心千点；春病长悬气一丝。零落杏花人不觉，暗移春到绿杨枝。
　　【春柳】
　　一夜阳和入柳枝，乍含春意欲舒眉。嫩经晓雨真无力；倦倚东风似有思。
　　歧路影分愁折後；画楼烟绕忆眠时。风流张绪还如此，谁向灵和殿内移？
　　【感怀】
　　百年心事误儒冠，尘里青萍气自寒。骐骥足虚千里逸；鹪鹩身愧一枝安。
　　头风谁信陈琳愈；眼白原非阮籍看。一自杜陵人寂寞，怜才长恨较才难。
　　【馆中杂兴六首】
　　鹿闭深严鹤闭巢，更无踪迹到青郊。招邀吟兴周窗草；点缀春光宋宅茅。借去书皆归蠹腹；觅来琴尽待鸾胶。（鸡泽士大夫家旧颇有藏书，今则无矣。间有蓄琴者，皆弦断不可弹）何堪寂寞空斋里，芳意华只暗抛！
　　俗子生涯诗兴少；愁城踪迹病魔侵。才非用世真堪弃；语不惊人亦枉吟。药物因循缘地僻；梦魂飘漾又春深。客中无镜窥潘鬓，但觉休文瘦不任。
　　深春孤馆昼恹恹，困倚书床百不恢。尘惯飞来慵洗砚；香思去待钩帘。谩抽锦轴心如醉；闲拨冰弦手自谦。坐对杏梁惭睡燕，芳魂何处梦初甜？
　　贫里生涯不自由，惯从孤馆任萍浮。残杯冷炙穆生醴；败屋颓垣王粲楼。地僻喜无花惹恨；春深怕见柳牵愁。客中佳节又寒食，归计不成双泪流。
　　清明又向异乡抛，孤馆牢愁叹系匏。莺唤诗魂归柳陌；蝶招春梦到花梢。闲挑窗纸看蜂出；虚掩柴扉待客敲。勉强尘中作幽事，暂将回首笑浮泡。
　　病中高卧生涯懒；客里酣歌醉兴狂。长把酒杯遗世法；暂抛书卷养心方。日永神游广莫野；月明人到黑甜乡。交疏新结忘形友，安处凭虚共一堂。
　　【漫兴】
　　几年辛苦学书淫，逐日虽勤力未任。早遇江淹还锦梦；长辜董子下帷心。
　　贫中岁月劳生计；病里情怀怯苦吟。便可从兹焚笔砚，不关琴碎为知音。
　　【诸生二首】
　　久游黉序不知名，惯捻髭须剩几茎。冠服常存旧时样；功名犹有少年情。
　　十分志气终三等；八股文章过一生。何事门墙多受业，犹将衣钵误聪明？
　　自辞乡塾入黉宫，戚族同声唤“相公”。（魏邑乡俗，有补诸生者。宗族戚友皆以伯公呼之）满架图书堆制义；一门桃李列村童。胥徒恨不尊头上；经史甘无到眼中。莫怪犁锄常在手，由来耕读是家风。
　　【有怀】
　　醉摇青辔逐秋鸿；卧拥红云咽草虫。这却一生孤馆里；收将万恨寸心中。
　　纱窗不掩中天月；罗幌长开尽夜风。满眼云山愁不极，梦魂何处问西东。
　　【题扇上菊花】
　　几年陶令植篱东，移入齐纟丸翠一丛。为爱韩公标“晚节”；莫随班女怨“秋风”。眼看秀色餐何极；手发幽香送不穷。须信秋英原未落，怪他介甫笑文忠。
　　【入都道中】
　　古道崎岖逐晓行，征车渐近范阳城。云争捧日趋东海；山为朝天拱北京。
　　驿路尘高迷柳色；塞垣寒近咽鸿声。乡关回首真千里，怆尽天涯客子情。
　　○五言长律
　　【病中作】
　　二竖苦相依，秋风又中肌。神清缘体瘦；梦短自更迟。
　　耳目娇雏闹；呻吟病妇随。参芪闻圣药；和缓忆良医。
　　乌几尘盈久；青编蠹饱时。头风孔璋檄；秋疟杜陵诗。
　　古语应难信；今人不可欺。但知颐养术，乐命更何疑！
　　【题曲周尉汤美《涉园图》三十六韵】
　　豹隐频回首；鸾栖暂折腰。功名归仕宦；心事在渔樵。
　　往者幽人癖，萧然野鹤僚。诛茅追庚信；巢树乐唐尧。
　　地僻园何小；林深境不嚣。未须轻绂冕；且用傲松乔。
　　筠满千竿竹；心舒一寸蕉。鸣蛙喧鼓吹；啼鸟奏笙箫。
　　春草浮新翠；塞松挺後凋。溪声茶鼎和；云影石床飘。
　　衣制荷长足；篱编杜自绕。书香看子读；花渴课童浇。
　　荡漾琴歌兴；留连风月朝。一邱身洒落；三径客游遨。
　　乐志《闲居赋》；开襟《独酌谣》。赏心终日醉；清福几年消。
　　捧檄萱堂养；输赀汉代招。自然能制锦；无乃笑题桥？
　　高足乘时奋；循声到处昭。从兹征利器；无事赋归桡。
　　霄汉将游骋；烟霞暂寂寥。网蛛萦道帙；泥燕ネ诗瓢。
　　吏隐纡黄绶；山居素绡。卧游仍远志；图画见清标。
　　遍满群贤咏；殷勤倦客邀。抚胸惭锦绣；何句答琼瑶？
　　我素深情抱，年来壮志销。文章真有用；踪迹竟无聊。
　　设帐常如马；栖林尚愧鹪。半生官旷望；五亩宅萧条。
　　进退悲藩触；绸缪怅室摇。迂疏求世拙；贫贱向人骄。
　　飞动驰情远；清闲入梦遥。披图心艳艳；作吏意萧萧。
　　隐见神俱静；行藏迹总超。不时应渐木；有地待悬轺。
　　支遁宁须买；王维且自描。岂知操翰客，对此恨萍漂！
　　○七言长律
　　【春日偶赋长律十四韵】
　　春光澹沲可人时，深巷幽栖乐遁肥。室有琴书堪破寂；门无车马且忘机。
　　花经细雨红方润；柳洗轻尘绿正菲。小麦葱茏初有浪；雏莺婀娜渐於飞。
　　应酬景物惟凭酒；吟赏风光不掩扉。庑下萧条栖异宅；道旁慷慨忆前徽。
　　阳侯肆虐生涯薄；苍帝施仁乐事归。会见双驰东野马；且看频戏老莱衣。
　　椿萱郁郁堂前茂；子妇嘻嘻膝下围。几缕祥烟盈院落；一团和气溢庭闱。
　　清贫不碍休风播；富贵常随晓露。寄迹醉乡甘落拓；埋头尘世慢欷。
　　桓荣久笑矜稽古；罗隐何劳羡赐绯。偶尔联珠似泉涌，不缘<韦р>玉岂山辉！
　　○五言绝句
　　【古别离】
　　君去不可挽，问君何日归？明年春信早，莫待燕双飞！
　　【孤村不寐】
　　帘透霜华白，窗摇烛焰青。谁怜羁客梦，一夜百回醒？
　　○七言绝句
　　【归城中故居漫成】
　　河伯驱人似转蓬，归来林下起秋风。庭前半亩莳花处，不见新栽月月红。
　　【叠字口号】
　　悠悠忽忽三杯酒；寂寂寥寥一卷书。碌碌庸庸终此世；生生死死总成虚。
　　【漫作二首】
　　学书学剑总无成，杯酒犹图後世名。二十年来成底事？多愁多病一儒生。
　　豪气纵横二十春，磨成霜刃欲生尘。只今燕赵依然在，慷慨悲歌得几人？
　　【空城春望】
　　雪尽草抽前月烧，冻销泥润隔年淤。春情不此世情薄，犹有馀光到废墟。
　　【魏城竹枝词七首】
　　连甲第几多年，卖尽残砖竟是田。春种高粱秋种麦，时时耕出旧钗钿。
　　仡仡崇墉已尽ㄨ，沧桑更变实堪哀。城百万砖开尽，剩土如今又作坏。
　　败屋低垣渐次颓，残砖几许土中堆。春风暖透泥初软，日日人人荷插来。
　　野蔬春到尽抽尖，挑菜村姑各带篮。也自踏青人不少，只应佳丽让江南！
　　学宫房舍寂寥寥，卖得钱来各下腰。留却文昌高阁在，偷儿犹彀几冬烧。
　　斗鸡走狗竞奢华，击鼓撞钟闹晚衙。四百年来繁盛地，城头人住两三家。
　　家资水逝书生困；第宅波流宦裔贫。闻说偷将砖木卖，年来新富几家人。
　　【《秋夜》，和秦大瞻韵】
　　一枕秋清梦未成，绵衣添尽觉寒轻。离愁几许无人识，自数窗前落叶声。
　　【和店壁韵】
　　征鞍日日厌风尘，小憩荒园意暂新。旅况离情诗满壁，可怜俱是倦游人！
　　【店中不寐，集句题壁，时他客多狎妓者】
　　挑尽寒灯梦不成，西峰半夜鹤来声。轮他双枕鸳鸯睡，遮莫邻鸡下五更？
　　【题《小青传》後】
　　扬州不合琼花死，幻取花魂作小青。花貌花心花态度，早随风雨又飘零。
　　●寸心知诗集卷二（贫病愁吟壮怀偶寄）
　　○五言古体
　　【咏怀】（三首）
　　忽忽不能寐，寸肠百忧并。岂徒为衣食，终日心营营！丈夫生世间，抗首怀高情。所希有用才，尤贵没世称。虽为饥寒迫，岂傍庸众行！惭彼悠悠人，徒为草木荣！
　　世人善奔竞，我性懒更疏。所嗟走衣食，勉希世人趋。奔竞各有媒，我独无所俱。言词既蹇，容貌复凋枯。所恃文与学，文学今谁誉？劳劳竟年岁，抚心惭所图。贫穷日益甚，不如还读书。丈夫别有志，岂必为区区！
　　抗心希古人，古人渺难作。俯首随今人，今人复我薄。独立一世间，影形何寥廓？寒风振天地，万象俱萧索。块然守吾庐，寸心浩无着。勿为阮生悲，且寻庄子乐。遥遥身後名，百年别有。
　　【春雨】（二首）
　　和风转长空，细雨不成雪。萌芽半出土，新青洗逾洁。万物各自私，生机喜潜泄。宿麦蒙沾濡，苗叶觉暗别。三冬涓滴无，或疑阴气结，佳哉太平雨，润物得其节！群情期颖栗，望望宽肠热。饿瘠尤欣然，再生颇白决。感彼造化功，势穷一改辙。
　　薪米春更艰，贫家晴亦忧。况当春雨急，泥泞不可求。借问里巷间，悲叹胡啁啾？富人尽闭籴，岁饥为身谋。爨烟何茫茫，薪湿焰不浮。三冬亦已寒，饥饿何时休？居人皆如此，我亦抱穷愁。无聊发此曲，此曲声悠悠。
　　【哭平儿】（二首）
