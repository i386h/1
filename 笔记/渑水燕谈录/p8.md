<!-- { "loadSidebar": true } -->
　　青州寿光张荷若山，早依田告为学。告卒，入终南，师事种放，而吴遁、魏野、杨朴、宋皆友也。性高洁，为文奇涩。初，高弁公仪作《帝形》五篇以示放，放叹曰：“隋、唐以来，缀文之士罕能及之。”学者翕然竞传其文。及荷著《过非》九篇成，放见之，曰：“又在《帝形》之上矣。”终以连蹇不遇卒。子孙流落，荷之文散亡无几。捃收其遗，得文若诗凡一百一十五篇，为三卷，藏于家，将以遗荷之子孙焉。
　　唐杜暹家书，跋尾皆自题诗以戒子孙曰：“请俸买来手自校，子孙读之知圣教，鬻及借人为不孝。”京苏维岳家杜氏书尤多，所题皆完。近年，朝议大夫谢晔好蓄书，率自校正，以二十厨贮之，取杜诗一首二十字，厨刻一字，以别书部。谢氏子孙多贤令，子仲弓、广文，孙牧，皆登甲科。少微，尝举茂才。
　　庆历中，滕子京谪守巴陵，治最为天下第一。政成，重修岳阳楼，属范文正公为记，词极清丽。苏子美书石，邵饣束篆额，亦皆一时精笔。世谓之四绝云。
　　刘原父文章敏赡，尝直舍人院。一日，追封皇子、公主九人。方下直，为之立马，却坐，一挥九制成。文辞典丽，各得其体，真天才也。欧阳文忠公闻而叹曰：“昔王勃一日草五王策，此未足尚也。”
　　济州晁端友，文元公之孙也，沈静清介，君子人也。工文辞，尤长于诗。常自晦匿，不求人知，而人亦无知者。以进士从仕二十余年，为著作佐郎以卒。其子补之录诗三百六十篇，求子瞻序之。方子瞻通守杭也，端友为新城令，与游三年，知其君子，而不知其能为诗。夫以端友之文，子瞻之明且好贤，而又相从久，犹有所不知，则士之蕴文行，不自求闻达，卒不为世知者，可胜数耶
　　孙洙巨源，博学长才，初举贤良方正，奏论五十篇，皆陈祖宗政事，指切治体，推往验今，著见得失。天下争传写之，目曰《经纬集》。韩魏公览而叹曰：“恸哭太息以论天下事，今贾谊也。”
　　赵师民周翰，博学醇德，为本朝名儒，尤为仁宗所眷。自登第即入学馆，豫校雠，登经筵，参侍几三十年。晚以龙图阁学士出守耀州，仁宗亲笔御诗以宠其行，序有“儒林旧德，出守近藩”之语。后宋次道撰公碑，题其额曰“儒林旧德之碑”，世以为荣。
　　龙昌期，陵州人。祥符中，别注《易》、《诗》、《书》、《论语》、《孝经》、《阴符》、《道德经》，携所注游京师。范雍荐之朝，不用。韩魏公安抚剑南，奏以为国子四门助教。文潞公又荐，授校书郎，讲说府学。明镐再奏，授太子洗马致仕。明堂泛恩，改殿中丞。又注《礼论》，注《政书》、《帝王心鉴》、《八卦图精义》、《入神绝笔书》、《河图》、《照心宝鉴》、《春秋复道三教图》、《通天保正名等论》、《竹轩小集》。昌期该洽过人，著撰虽多，然所学杂驳，又好排斥先儒，故为通人所罪，而其书亦不行。年八十九，卒，鲜于子骏为志其墓。
　　李畋渭卿，自号谷子。少师任奉古，博通经史。以著述为志，性静退，不乐仕进，士大夫多称之，为张乖崖所器。少日，一出庭试。后隐居永康军白沙山，后生从之学者甚众。任中正荐，乞赐处士之号，诏以为试校书郎。凌策又荐之，召授试怀宁主簿、国子监说书，改大理丞、知泉州惠安县。久之，以先所著未成，再乞国子监说书，以终其业。著《孔子弟子传赞》六十卷，上之，得知荣州。秩满，以国子博士致仕。畋撰《道德经疏》二十卷，《张乖崖语录》二卷，《谷子》三十卷，歌诗、杂文七十卷。年九十。
　　○先兆
　　艾颖侍郎少以乡贡入京师，中途逢一叟，谓颖曰：“子相甚贵，此去当登第。”授颖书一策，乃《春秋左氏传》，颖熟读之。礼部试《铸鼎象物贼》，出所得书，颖甚喜，援笔立成，若有相之者。主司爱叹，擢至甲科。
　　王元之谪守黄州，有二虎斗，一虎死，食之殆半；群鸡夜鸣。日官谓守土者当其咎，真宗惜其才，即徙蕲州。谢表有“茂陵封禅之书，止期身后”之语，帝深异之，促诏还台。未行，捐馆，帝甚叹息之。
　　初，寇莱公十九擢进士第，有善相者曰：“君相甚贵，但及第太早，恐不善终。若功成早退，庶免深祸。盖君骨类卢多逊耳。”后果如其言。
　　丁朱崖当政日，置宴私第，忽语于众曰：“尝闻江南国主钟爱一女，一日，谕大臣曰：‘吾止一女，姿仪性识特异于人。卿等为择佳婿，须年少、美风仪、有才学、门第高者。’或曰：‘洪州刘生为郡参谋，年方弱冠，风骨秀美，大门尝任贰卿，博学有文，可以充选。’国主亟令召至，见之，大喜。寻尚主，拜驸马都尉。鸣珂锵玉，出入禁闼。良田甲第，珍宝奇玩，豪华富贵，冠于一时。未几，主告殂，国主悲悼不胜，曰：‘吾将不复见刘生。’削其官，一物不与，遣还洪州。生恍疑梦觉，触目如失。”丁笑曰：“某他日不失作刘参谋也。”席中莫不失色。未几，有海上之行，籍其家，孑然南去。何先兆之著也。
　　吴文肃公奎将举贤良，一夕，梦入魏文帝庙，召升殿，顾问群臣优劣，公未及对，帝曰：“韩延寿为最。”是夕，门下抄书吏杨开者，梦公读《杨阜传》。翌日，告公。公异之，即取二传览之。及秘阁试六论，一题乃《韩延寿杨阜孰优论》，公遂膺首选。
　　王元规景仁，庆历末，将赴吏部选。一夕，梦一人衣冠高古若术士者，因访以当受何地、官期早晚。书八字与之云：“时生一阳，体合三水。”既觉，不悟其意也。及注官河南府河清主簿，凡三字皆从水；到官日，正冬至。
　　赵少师少名公，一夕，梦人持名籍，有金书“赵概”字，及觉，改名概。又尝梦通判汝州，既登甲科，果通判海州。或以篆文校之，“汝”“海”字颇相类。
　　歙州三灵山人程惟象，少逢异人授要诀，退而精思其术，言人贵贱寿夭多中。御史马遵应举时，问于惟象。言：“二十四当成名。不出十年，当知南方大邑。仍损初妻，再婚徵姓贵族。”皆如其言。后为御史，言事责宣城。过仪真，见惟象。言：“不久复职，定寿四十七。”俄复京本曹，数日，还台卒，年四十七。吕景初自殿中御史出，通判江宁府，以父讳欲乞换郡，惟象曰：“不必，行别有命。”果移卫州。张宣徽方平问一丁酉人命。曰：“天宾星行初度，不当作内臣，寿止五十四。”乃中人也。是年，除内相，未拜命而卒。庆历中，三发运使向传式、袁杭、许元问命。言：“二月、八月俱动，惟许动中见喜，谓动非动。”二月，袁召充省副；八月，向为省副；许至八月，自判官迁发运副使，迁而不离也。仍言许终作两制。众以为许门荫难登近侍，后赐出身，遂为待制。杜杞移浙漕，惟象曰：“此去百日，三朝官俱寿尽。”乃比部陈执古、内翰苏绅、待制滕宗谅。故杞赠诗云：“有验如有神。”惟象于所居构瑞墨阁，士大夫多留诗其上。
　　韩存宝，本西羌熟户，少负才勇，喜功名。累立战功，年未四十，为四方馆使、泾原总管。一日，郡僚绘象渭州僧舍，或为其色不类，令以粉笔涂其面，将别图貌。未及，促诏赴阙，命经制戎、泸贼寇。人睹其无首，咸以为不祥。明年，存宝果以奏功不实伏诛。
　　冯当世少孤，寓武昌，纵饮不羁。一夕，醉卧郊外溪边。有渔者罢渔，舣舟困眠，有人叱之曰：“冯侍中在此，安得不避！”渔者惊起，步月岸上，一人衣冠熟寝草间，询之，知为冯也，即拜曰：“秀才他日贵显，幸勿忘。”具以梦告，因请卧舟中，以避风露。冯睡至晓，与其载入郡。其后冯贵，使访渔舟，不复见。
　　庆历末，武昌阳传为予言：杨审贤，少聪。既长，文辞学行为天下所称。十九游太学，补试，遂冠诸生。后试国学、礼部、殿前，皆为天下第一。得将作监丞，通判颍州。未行，丁母忧，哀毁致疾。度必死，曰：“友人莫孝先尝梦我龙首山人，龙首，盖言四为贡首；山人，无位之称也。我必死矣。”后数日，果终。年三十一。天下痛惜之。
　　王猎，酸枣人。天圣末，累举未第。一夕，梦紫衣吏召，至一宫门，守卫甚盛，揖入升厅。对拜者，紫衣金带，年三十许，礼甚恭。既坐，辞甚逊。觉后，私记其年月。猎后困于场屋，久之，推恩五举，得同出身，登仕。又二十余年，年且七十，始为尚书员外郎。将乞身以去，故人或止之。会英庙入继为皇子，近臣荐公为宫僚。赴皇子位，门阑守卫，宛如梦中；及升厅拜揖，则衣冠仪貌，亦与所梦无异。归视箧中所记，乃英庙所生时也。侍读宫邸未及期年，英庙即位，遂登侍从。吴文肃公尝对予言：“余天圣末方为长垣主簿，与猎友善，故闻之详。”
　　进士李某者，久未第，一日，讯命日者。曰：“君遇三韩即发禄。”李乃遍谒贵人韩姓者，冀蒙推毂，而卒无知者。元丰中，朝廷遣使高丽，有与李故人者奏名同往。至其国，考图籍，乃古三韩之地也。使还，赐出身。果符日者之言。
　　（此处文字有脱漏）此乃陈州崔度，为安厚卿所辟，归得出仕耳。
　　孙莘老初为太平令，有吕同者学于孙。一夕，梦试南宫，中高选：主文，孙也，衣绯鱼。觉以告孙，孙曰；“子学已充，料不日取高第，而某方仕州县，何事文衡况朱衣岂主文服耶”熙宁初，吕赴礼部试，孙以记注、知谏院同知贡举，尚衣绯。吕大喜，必在高等。俄又被黜。大怅恨，自放江湖，无复仕宦意。元丰初，吕以五举免解，再赴礼部。孙以秘书少监知举，尚衣五品服。榜出，吕预高荐。及贽谢，孙厅宇侍执宛如平昔之梦。
　　皇二年，陈珙知邕州。冬至日，珙旦坐厅事，僚吏方集，有白虹贯庭，自天属地。明年五月，龙斗于城南江中，驰逐往来久之，江水暴涨。未几，侬智高陷二广。前此，陶弼以诗贻杨畋，请为备，云“虹头穿府署，龙角陷城门”也。
　　元丰中，汶上梁逖一夕梦奏事殿中，见御座前揭一牌，箔金大书“黄裳”二字。意必贵兆也，因改名黄裳。明年，御前唱进士第，南剑黄裳为天下第一。
