<!-- { "loadSidebar": true } -->
　　予尝攷晋书地理志钱塘县有武林山旧图云在县西十五里山高九十二丈周回一十二里又名曰灵钱塘令刘道真钱塘记太子文学陆羽灵记夏竦灵寺舍田记翰林学士胡宿武林寺记皆云武林山即灵山旧图经云虎林山钱塘县旧治之北半里今钱塘门里太一宫道院髙士堂后土阜是也新图经云或云钱塘门里太一宫道院后虎林山一名武林山然典籍无所考据予尝窃笑旧图经既云有武林山又名灵矣又云钱塘门里有虎林山则是武林自爲一山虎林又爲一山城里是虎林城外是武林着爲图经者未尝知武林避唐讳也又云西湖其源出于武林山则正合攻媿武林山出武林水矣不应今城中太一宫有泉通西湖也旧图经皆近之但以不考避唐讳未免疑武林虎林爲二山矣详见于下卷【其事无闗于世故似不必辩盖太一为圣驾欵谒之所以此资备顾问者】
　　髙宗幸太学
　　绍兴十四年三月乙巳髙宗祗谒先圣止辇大成殿门外降登步趋执爵奠拜视貌像翼钦慕复幸太学御崇化堂颁示手诏示乐育详延之诚意命国子司业臣阅讲周易泰卦赐羣臣诸生坐听讲说上首肯者再复玉趾俯临养正持志二斋顾瞻生徒肄业之所徘徊乆之上之幸斋也本幸养正斋养正斋与持志斋相邻斋生正幸恩典遂力邀驾幸持志上怜其意而幸之自后未幸学之先上欲幸斋必预勅斋名擗截唯谨恐其复邀驾觊恩也
　　中和堂御制诗
　　中和堂在郡治建炎三年四月壬戌髙宗幸焉御制所爲诗云六龙转淮海万骑临吴津王者本无外驾言苏逺民瞻彼草木秀感此疮痍新登堂望稽山懐哉夏禹勤神功既盛大后世深仁愿同越句践焦思先吾身艰难务遵养圣贤有屈伸高风动君子属意种蠡臣堂北又有清风亭御书其楹云斯堂特伟之观无愧上都薰风来南我意虽快愿与庶人共之后因改爲伟观圣意驻跸决于此诗
　　请斩乔相
　　文忠真公奉使北庭道梗不得进止于盱眙奉币反命力陈奏疏谓敌既据吾汴则币可以絶朝绅三学主真议甚多史相未知所决乔公行简爲淮西漕上书庙堂云云谓蒙古渐兴其势已足以亡金金昔吾之讐也今吾之蔽也古人唇亡齿寒之辙可覆宜姑与币使得拒敌史相以爲行简之爲虑甚深欲予币犹未遣太学诸生黄自然黄洪周大同家徐士龙等同伏丽正门请斩行简以谢天下
　　三文忠
　　欧阳子諡文忠京丞相镗以善事韩亦諡文忠后以公论谓不宜以諡欧阳者諡镗初諡文穆无名子作诗曰一在庐陵一豫章文忠文穆两相望大家飞上梧桐上自有旁人说短长真文忠初諡也諡议未上有疑其太过者欲以王梅溪之諡諡公公之子志道以政府祭公文皆谓公无愧于欧阳未尝比予父以梅溪也政府无复辩用初諡云镗后以论者并文穆去之
　　天子谳
　　永康之俗固号耳笔而亦数十年必有大狱龙川陈亮既以书御孝宗爲大臣所沮报罢居里落魄醉酒与邑之狂士甲命妓饮于萧寺目妓爲妃旁有客曰乙欲陷陈罪则谓甲曰既册妃矣孰爲相甲谓乙曰陈亮爲左乙又谓甲曰何以处我曰尔爲右吾用二相大事其济矣乙遂请甲位于僧之髙座二相奏事讫降阶拜甲甲穆然端委而受妃遂捧觞歌降黄龙爲夀妃与二相俱已次万歳盖戯也先是亮试南宫何澹校其文而黜之亮不能平徧语朝之故旧曰亮老矣反爲是小子所辱澹闻而衔亮未有间时澹已爲刑部侍乙探知其事遂不复告之县若州亟走刑部上首状澹即缴状以奏事下廷尉廷尉刑部属也笞亮无全肤诬服爲不轨案具闻于孝宗上固知爲亮又尝隂遣左右徃永康廉知其事大臣奏入取防上曰秀才醉了胡说乱道何罪之有以御笔画其牍于地亮与甲俱掉臂出狱居无几亮又以家僮杀人于境外适被杀者尝辱亮父其家以爲亮实以威力用僮有司笞榜僮气絶复苏者屡矣不服仇家寘亮父于州圄又嘱中执法论亮情重下廷尉时王丞相淮知上欲活亮以亮欵所供尝讼僮于县而杖之矣仇家以此尤亮之素计持之愈急王亦不能决稼轩辛公与相壻素善亮将就逮亟走书告辛辛公北客也故不以在亡爲解援之甚至亮遂得不死时考亭先生水心先生止斋陈氏俱与亮交莫有救亮迹亮与辛书有君举吾兄正则吾弟竟成空言云骊塘危公尝语予曰罗枢密防自西府归里有里人从容扣罗公曰吾有疑于公者蓄而不敢白者有年公今容某白其疑可乎罗公曰言之何伤其人曰以某观公平生未尝妄行一步公爲从官时天夜大雪某醉归见公以鐡拄杖拨雪戴温公防丁屐微有声吾醉不敢与公揖后有苍奴佩箧苍奴亦吾所识爲公奴吾固醉以爲误认公则不可公笑曰子之言与所见是未尝醉也陈同父【亮字】狱事急吾未尝识之怜其才援之吏手箧内皆白金也同父死矣吾故因子问而发之
　　华子西
　　华岳字子西右庠诸生以武防擢第爲人轻财好侠未第时以言语爲韩氏所贬寘建宁圜土中投启建守傅公伯诚公怜之命出入毋系又以诋触李守伯珍【名大异】复寘圜有诗自号翠微南征集韩诛华放还复籍于学因擢第爲殿前司官属华郁然不得志有动揺大臣意史命殿前卒围其屋逮岳犹呼岳至庭下曰我与尔有何怨尤而欲相谋岳但对未尝有是史命拽之赴京兆狱狱具坐议大臣当死史持牍奏宁皇上知岳名欲活之丞相进而告上曰是欲杀臣者上曰教他去海南走一遭便了初以斩罪定刑史对上曰如此则与减一等上不悟以爲减死一等故可其奏岳竟杖死于东市岳倜傥似陈亮惜乎不善用也狱事稍涉公斋史不问
　　刘三杰扶陛
　　刘三杰衢人也与韩氏有故用爲太守朝辞宁宗刘有疣疾伛偻扶陛槛以下上目之震怒手自批出刘三杰无君可议逺窜韩爲上前救解竟免所居郡斥三秩云
　　请斩秦桧
　　胡忠简公铨以枢掾请诛秦桧以谢天下请竿王伦之首以谢桧斩臣以谢陛下【奏藁本】高宗震怒以爲讦持欲正典刑谏者以陈东启上上怒爲霁遂贬胡儋耳胡之州里竟公已诛死独有一卜者谓公命当阶政府必不死又掲榜通衢以验他日人皆目爲狂生先是敌入中原朝廷议割四镇不决敌骑奄至钦宗亟引从臣入内问计伦遂窜名缀从臣直前乞上早戒严上惊问曰尔谓谁伦对上以臣乃咸平宰相王旦孙上知爲旦孙故寘不问忠肃刘公珙以其材荐之髙宗故用以奉使铨疾其从敌人贬号之议故请斩之非疾和议也胡公南归孝宗嘉叹寘之经筵欲大用之惜其已老公封事未达北庭间者募以千金及敌得副本爲之动色益知本朝之有人由是和议坚矣
　　请斩赵忠定
　　忠定去国药局赵师劭上书宁皇请斩忠定以谢天下盖欲媚韩也忠定之事既白后溪刘左史光祖适帅荆襄辟公之子崇模爲机幕刘公未知师劭事先辟其弟某崇模与危公桢爲同年嘱危草牋以谢刘公云云今闻其弟之当来欲使爲寮而并处念交游之讐不同国而况天伦无羞恶之心则非人是乖风教故胜母之里不可入迫人之驿不可居岂容同堂合席之至欢乃有操戈入室之遗纵罪不相及然水中之蟹且将避之倘机或未忘则海上之鸥不当下矣窃谓父子之间宁间于存殁宾主之际则在于从违且昔辱甄収本见齿忠臣之后若今惟茍合是玷名恶子之中得士如斯在公焉用刘公得崇模牋愕寘几上即草檄勒回师劭弟请斩忠定师劭也其弟固不预崇模义不得与之同游顔氏家训述卢氏事子弟固能累父兄父兄亦能累子弟云
　　九里松用金字
　　或问予曰今九里松一字门扁吴说所书也字何以用金予谓之曰高宗圣驾幸天竺由九里松以入顾瞻有扁翌日取入欲自爲御书黼黻湖山命笔研书数十番叹息曰无以易説所书也止命匠就以金填其字复掲之于一字门云
　　寿星寺寒碧轩诗
　　东坡既赋寒碧之句吴氏説能草圣行书尤妙尝书坡句于寺之髹壁髙宗命使诏僧借入宫中留玩者数日复命还赐本寺説字画遇际圣君如此
　　夏执中扁榜
　　今南山慈云岭下地名方家峪有刘婕妤寺【后赠贤妃】泉自鳯山而下注爲方池味甚甘美上掲凤凰泉三字乃于湖张紫薇孝祥所书夏执中爲后兄俗呼爲夏国舅偶至寺中谓于湖所书未工遂以已俸刋所自书三字易之孝宗已尝幸寺中识孝祥所书矣心实敬之及再驾幸见于湖之扁已去所易者乃执中所书上不复他语但诏左右以斧劈爲薪幸寺僧藏于湖字故在诏止用孝祥书今复掲执中字
　　三省
　　嘉定重修都台既成防许士民入视凡三日骊塘危公桢时爲秘书约予俱入既出则问客曰凡防治皆南靣惟都台则宰相坐东靣参枢皆西靣此何典也坐客有言太宗尝爲中书令既已庙坐后人遂不敢专席者又谓三省旧在内中不敢上儗南靣者又谓宰相庙坐则参枢不宜列坐者危公以其无据出于臆説而不大释然予年最卑公视予曰贤良独不言乎予谢其问而对曰熙宁官制既改三省长官皆视事南向余官遂从两列恐当以此爲据危公谓予曰子得之矣
　　南屏兴教磨崖【又有小南屏山与南屏轩】
　　今南屏山兴教寺磨崖家人卦中庸大学篇司马温公书新图经不载钱塘自五季以来无干戈之祸其民富丽多淫靡之尚其于齐家之道或缺焉故司马书此以助风教非偶然书之也今南屏遂爲焚榇之塲莫有登山摩挲苔石者
　　天竺观音
　　孝宗即位之初出内府宝玉三品寘于天竺寺观音道塲明年御制賛曰猗欤大士本自圆通示有言説爲世之宗明照无二等观以慈随感即应妙不可思上之博通内典如此
　　易安斋梅岩亭
　　光尧亲祀南郊时绍兴二十五年也御书于郊坛易安斋之梅亭云谒欵泰坛因过易安斋爱其去城不逺岩石幽邃得天成自然之趣爲赋梅岩云怪石苍苔映翠霞梅梢疎瘦正横斜得因祀事来寻胜试探春风第一花孝宗时濳邸恭和圣作云秀色环亭拥霁霞【今上嫌讳】氷艳数枝斜东君欲奉天顔喜故遣融和放早花此真古今所未见岩石何其幸欤光尧尝问主僧曰此梅唤作甚梅主僧对曰青蒂梅又问曰梅边有藤唤作甚藤对曰万岁藤称防赐僧阶上尝拂石而坐至今谓之御坐石
　　五丈观音
　　观音髙五丈本日本国僧转智所雕盖建隆元年秋也转智不御烟火止食芹蓼不衣丝绵尝服纸衣号纸衣和尚高宗偕宪圣尝幸观音所宪圣归即制金缕衣以赐之及挂体仅至其半宪圣遂遣使相其体再制衣以赐
　　桞州五龙王庙
　　出涌金门入桞州上有龙王祠开禧中帅臣赵师重塑五王像旒冕珪服毕具其中三像一模韩侂胄像二模陈自强像三模师像时韩陈犹在台臣攻师唯于疏中及师自貌其像不敢斥韩陈云至今犹存未有易之者过此皆不识三人者恐未必以予言爲信而易之然师论疏可考也
　　张司封庙
