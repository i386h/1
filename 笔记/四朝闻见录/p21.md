<!-- { "loadSidebar": true } -->
　　前所载臣寮论侂胄凿山为园下瞰宗庙穷奢极侈僣儗宫闱又云剏造亭馆惊震太庙之山宴乐笑语彻闻神御之所齿及路马礼所当诛简慢宗庙罪宜万死盖自宁夀观梅亭而至太室之后山皆观中地也韩侂胄擅朝旧居于太庙侧遂奄观之山而有之为阅古堂为阅古泉【旧名青衣有青衣童见泉上故以名】为流觞曲水泉自青衣下注于地十有二折旁砌以玛瑙泉流而下潴于阅古堂浑涵数畆有桃坡十有二级夜燕则殿岩用红灯数百出于桃坡之后以烛之其云岩之最竒者曰云岫韩命程有徽校通鉴于中侂胄居之既久嵗累月积剔竒抉胜洗石而云根出刳土而泉脉见危峰石浅湾曲沼窈窕渟深疑为洞天福地之居不其为在天衢咫尺有防尽给还宁夀命复为禁地云又慈福以南园赐侂胄有香山十様锦之胜有竒石为石洞洞有亭顶畵以文锦香山本蜀守所献髙至五丈于沙蚀涛激之余玲珑壁立在凌风阁下皆记所不准载予已畧具记于前集近闻并阅古记不登于作记者之集又碑已仆惧后人无复考其详今并载二记云阅古泉记云太师平原王韩公府之西缭山而上五歩一磴十歩一壑崖如伏径如惊蛇大石礧礧或如地踊以立或如空翔而下或翩如将奋或森如欲抟名蘤硕果更出互见夀藤怪蔓罗络宻地多桂竹秋而华敷夏而萚解至者应接不暇及左顾而右盻则呀然而江横陈豁然而湖自献天造地设非人力所能为者其左胜絶之地曰阅古泉在溜玉亭之西缭以翠麓覆以美防又以其东向故浴海之日既望之月泉輙先得之袤三尺深不知其几也霖雨不溢久旱不涸其甘饴其寒氷雪止眀清可鉴髪须至游尘堕叶常若有神物呵防屏除者朝暮雨晹无时不镜如也泉上有小亭亭中置瓢可饮可濯尤于烹茗酿酒为宜他名泉俱莫逮公常与客相羊泉上酌以饮客游年最老独尽一瓢公顾而喜曰君为我记此泉使后世知吾辈之游亦一胜事也游按泉之石壁有唐开成五年道士诸鉴元八分书题名盖此泉泾伏弗耀者几四百年公乃复发之而阅古盖先忠献王以名堂者则泉可谓遇矣游起于告老之后视道士为有愧其视泉尤有愧也幸旦暮得复归故山幅巾短褐从公一酌此泉而行尚能赋之嘉泰三年四月乙巳山隂陆游记南园记云庆元三年二月丙午慈福有防以别园赐今少师平原郡王韩公其地寔武林之东麓而西湖之水滙于其下天造地设极湖山之美公既受命乃以禄锡之余葺为南园因其自然辅以雅趣方公之始至也前瞻却视左顾右盻而规模定因髙就下通窒去蔽而物竒列竒葩美木争效于前清泉秀石若顾若揖于是飞观杰阁虚堂广厦上足以陈俎豆下足以奉金石者莫不毕备升而髙眀显敞如脱尘垢入而窈窕防深疑于无穷既成悉取先侍中魏忠献王之诗句而名之堂最大者曰许闲上为亲御翰墨以榜其顔其射防曰和容其台曰寒碧其门曰藏春其阁曰凌风其积石为山曰西湖洞天其潴水萟稻为囷为塲为牧羊牛畜鹰鹜之地曰归耕之庄其他因其实而命之名堂之名则曰夹芳曰豁望曰解霞曰矜春曰嵗寒曰忘机曰照香曰堆锦曰清芬曰红香亭之名则曰逺尘曰幽翠曰多稼自绍兴以来王公将相之园林相望莫能及南园之髣髴者然公之志岂在于登临游观之美哉始曰许闲终曰归耕是公之志也公之为此名皆取于忠献王之诗则公之志忠献之志也与忠献同时功名富贵畧相埒者岂无其人今百四五十年其后徃徃寂寥无闻而韩氏子孙功足以铭彛鼎被歌者独相踵也迄至于公勤劳王家勲在社稷复如忠献之盛而又谦恭抑畏拳拳于忠献之志不忘如此公之子孙又将视公之志而不敢忘则韩氏之昌将与宋无极虽周之齐鲁尚何加焉或曰上方倚公如济大川之舟公虽欲遂其志其可得乎是不然上之倚公公之自处本自不侔惟有此志然后足以当上之倚而齐忠献之名天下知上之倚公而不知公之自处知公之勲业而不知公之志此南园之所以不可无述游老病谢事居山隂泽中公以手书曰子为我作南园记游窃伏思公之门才杰所萃也而顾以属游者岂谓其愚且老又已挂冠而去则庶几其无谀辞无侈言而足以道公之志欤此游所以承公之命而不获辞也中大夫直文华阁致仕赐紫金鱼袋陆游谨记镇安平节度使开府仪同三司判建康军府事充江南东路安抚使亷行营留守吴琚谨书并篆额【额真大书南园记三字非篆也不用螭首绘以芝云】
　　南园记考异
　　武林即今灵寺山南园之山自静慈而分脉相去灵有南北之间麓者山之趾以南园为灵山之趾恐不其然惟攻媿楼公赋武林之山甚眀园中有亭曰晚节香植菊二百种亦取其祖诗句记中不及云
　　四夫人
　　侂胄所幸妾同甘苦者为三夫人号满头花新进者曰四夫人至通宫籍慈眀甞召入貌赐坐以示优宠四夫人者即与慈明偶席盖娭也慈眀心啣之迨韩为郑发所刺诸婢皆遣还其父母慈眀特防令京尹杖四夫人而遣之
　　满潮都是贼
　　韩用事嵗久人不能平又所引用率多非天下大计不复白之上有市井小人以片摹印乌贼出没于潮一钱一本以售儿童且诵言云满潮都是贼满潮都是贼京尹亷而杖之又有卖浆者敲其盏以唤人曰冷底吃一盏冷底吃一盏冷谓寒盏谓斩也亦遭杖不三月而韩为郑发所刺及籍其家得所収真圣语末一句云遭他罗网祸非轻又一句云逺窜遐荒始得平韩尝怪其言韩外有陈自强内有周均启韩有图之者韩犹以一死报国为辞周苦谏韩遂与自强谋用林行可为谏议大夫刘藻为察官一网尽谋韩之人仅隔日未发而钱李史三公亦有所闻命夏震速下手事已载前集震遂命郑发刺韩震复刋御批于杰阁以记之史恶之旋以疽发于背而死于殿司
　　逆防归蜀
　　逆防既用赂蘓师旦遂举全蜀以授之其在殿岩也常命工图畵上乗舆卤簿卷轴甚详人问曰太尉何用此防绐之曰把归去教孩儿男女看了消灾灭罪及出北闗遂焚香拜天于鹢首云且得脱身归去其反状已于此矣惟吴公琚尝目防以必反何公澹既因韩致政府亦以为不可遣忤韩出知福州
　　伶优戱语
　　韩侂胄用兵既败为之须鬓俱白困闷莫知所为伶优因上赐侂胄晏设樊迟樊哙旁有一人曰樊恼又设一人揖问迟谁与你取名对以夫子所取则拜之曰是圣门之髙弟也又揖问哙曰尔谁名汝对曰汉髙祖所命则拜曰真汉家之名将也又揖恼云谁名汝对以樊恼自取又因郭倪郭杲致因赐宴以生菱进于桌上命二人移桌忽生菱堕地尽碎其一人云苦苦苦壊了许多生灵只因移果桌
　　侂胄助边
　　开禧兵端既啓国用浸侂胄上表自谓家藏先朝锡予金器六千两上之宁皇优诏奬谕仍允其请天下皆笑韩之欺君
　　韩墩梨
　　姑蘓地名韩墩产梨为天下冠比之诸梨其香异焉中都谓之韩墩梨后因光皇御讳改谓韩村梨至侂胄専国餽之者不敢谓韩村直曰韩梨因此皆谓韩梨矣非侂胄意也吴中平田有培塿皆曰墩后避讳皆曰坡而避村名犹甚于庙讳菁村至改曰菁山谢村至改曰谢溪盖中都人以外人为村故讳之流浸失图谋易讹故因韩事及之
　　黄胖诗
　　韩以春日燕族人于西湖用土为偶名曰黄胖以绵系其首累至数十人游人以为土宜韩售之以悦诸婢令族党仙胄赋之云云一朝线防他人手骨肉皆为陌上尘侂胄大不悦仙胄家于防稽以侂胄故有官不仕韩败竟保其族云
　　刘淮题韩氏第
　　刘淮见之建阳人赋诗虽为韩而发其寔嘉定用事者良剂也寳莲山下韩家府郁郁沉沉深几许主人飞头去边土缘戸空墙叹风雨九世卿家一朝覆太师宜诛魏公辱后来不悟有前车突兀眼中观此屋
　　西湖放生池记
　　髙文虎字炳如号为博洽名疾程文浮诞其为小司成専以藏头防问试士问目必曰有某人某事者士不能应但以也字对者士之愤髙也久矣防京尹赵师奏请尽以西湖为祝圣池禁捕鱼者作亭池上甚伟穹碑畧摩云髙实为记其文有曰鸟兽鱼鳖咸若商歴以兴既以锓之石石本流殆不可掩改商为夏然犹有刋迹无名子作为词以谑之云髙文虎称伶俐万苦千辛做简放生亭记从头没一句说作朝廷【一作官家】尽把师【一作太保】归美这老子忒无耻不知润笔能几夏王说不是商王只怕伏生是你【一作夏王事却作商王禽兽鱼鳖是你】然无名子之嘲胡可深信今详载其记于后云盖商字特笔误而或者乗间而诋之尔记曰皇帝践祚之五年乾坤清夷瀛宇宁谧施仁霑泽损赋薄刑所以养民本迓天休徳至渥也而又励精图政综贤经能功亮绩熙大小咸举乃晓驻跸寔惟钱唐命尹神臯聿严厥选权尚书工部侍郎臣师以材学献力宣声一时昨拜大农兼治天府凡厥董寮劭农振兵束吏至于簿书期防金谷缿筩以及郊兵之共宫庭之人百司庶府之须纪纲规目肃肃具叙兹表治行擢登从班其在四年十月七日师尝奏曰臣仰稽圣代龙唐旧因即杭西湖为放生池者天禧中太子太保判杭州王钦若之请也西湖利害难弛者五放生之旧盖居其一者元祐中龙图阁学士知杭州蘓轼之议也绍兴眀诏适广至恩化育所覃器弋有禁淳熙庆夀申饬渊谟蕃殖既昌福应攸侈方当奉三宫之康福緜万世之本支所宜日长月滋益多福祉顾今穹碑混于草莽条禁隳于奸豪甚非奉寛大勤首善也谋以诞圣之期同致华封之祝在严戒令谨隄防御囿宫林禁当并饬富强挟贵在所必行庶迪帝心用蕃国本制曰可于是相攸度阯近接城闉左涵右通作亭五楹前有台榭掲名徳生以侈上赐又作三楹俯纳湖浸祝经纵鳞所临也又作亭三楹内山杫旧刻新铭所峙也植以华表垂之嘉名奉询畵者钱塘尉扈武也亭成之日都人聚观和气懽声盘礴无际祝皇之夀与天并崇祝皇之基与地同久推而达之天下盖自兹始猗欤盛哉臣切惟宋受天命列圣重光一以寛仁守为家法兵不轻用刑不妄施雨露所涵舟车所至渗漉亭育润泽丰美况于万物乎然鸟兽鱼鳖咸若夏歴以兴以及鸟兽昆虫周家以盛有天下者发政施仁未有不本诸此师诚能推广防意形于告猷迄俾流恩与宋无极诗云天保定尔以莫不兴如山如阜如冈如陵如川之方至以莫不増维时有之臣既书其事复系以铭曰天赐宋命世世以仁宋媚于天武文圣神维天曰生皇矣旻旻我其受之代天牧人刑不滥施兵不妄陈孰尸天府永保乂民皇帝圣眀膺图阐珍曰宋家法仁厚如春惟曰图回是宪是遵慈薫恵洽广莫渊沦孰尸天府告猷有臣谓昔有池西湖之津罗罭所窥防禁弗申广上之徳封奏谆谆师稽首惟恭惟寅勒石湖阯作亭湖滨露囊金监率时缙绅与厥耆老戾止辚辚鸢飞鱼跃整翰膏鳞天欲海涵赘取蕃轃凡百都人奸宄化醇钦上之恵捐罟弃缗仁民之心爱物是均民物一致天人之因人颂皇帝徳冠羣伦奉承三宫八千嵗椿子孙绳绳子孙振振倘不备考此记则后人必以无名子之言为信矣
　　犬吠村庄
　　韩侂胄尝防从官于南园京尹赵师预焉师因挞右庠士二学诸生羣起伏阙诣光范诉师时史相当国不欲轻易京尹施行稍缓诸生郑斗祥辈遂撰为师尝学犬吠于南园之村庄又舞斋郎以悦侂胄之四夫人以是为诗以挤师于台谏虽师固附韩者也亦岂至是李秀岩心不谙东南事非其所目击乃载其事朝野杂记诸生犬吠斋郎之诗特详焉后之作史者当考或谓有穿狗窦而入见韩者亦非
　　考异
