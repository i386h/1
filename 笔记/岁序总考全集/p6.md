<!-- { "loadSidebar": true } -->
　　　一年二十四气详解 
　　　四时令节详解 
　　　七十二候歌 
　　　一年七十二候详解 
　　　　正月 
　　　　二月 
　　　　三月 
　　　　四月 
　　　　五月 
　　　　六月 
　　　　七月 
　　　　八月 
　　　　九月 
　　　　十月 
　　　　十一月 
　　　　十二月 
　　新刻岁序总考序
　　余归田余十载优游林薮历冬而夏由秋而春寒暑凉暄递相更代余既谢交往复寡经营斗室炉香恬然偃息追忆昔年奔走长安昼则疲神章牍劳形应酬夜则枕榻清梦数数惊回披衣跃马倥偬就列瘁逸闲剧倍蓰殊矣静观四时之序检阅历书考镜往古如天地干支节气中气月令分候岁时令节厥有奥义存焉百姓日用而不知自儿童以迄白首不能窥析旨蕴嗟夫人本天地有生而于阴阳之理愦愦其识贸贸其趋何以称灵秀于群汇哉余订核参伍用成是编题曰岁序总考用以喻茫昧而意则尤于业农桑者是急盖余方亲耒耜稔阡陌故于阴阳之宜更周事讨论粤维天地化生万物以阴阳合辟为枢机二气协和则八风之序立万物之性成各循常轨无相干夺古昔帝王谨于敬天笃于养民爰建羲和之官顺阴阳察盈缩乘时令以授民事故二曜光明风雨时若寒暑适调咎沴消泯五谷熟丝麻遂草木茂鸟兽蕃民不疾夭衣食赢赡由是君尊于上民安于下政教洽礼让孚熙熙太和之风极治之世也故曰阴阳者王事之本群生之命讵不信乎唐虞以后是道或合或否治忽迭见今
　　圣天子钦若之政远契唐尧海宇涵泳太和盛化邑谣里颂主守历象之官兢兢奉职罔或稍愆于占步而中外抚字臣工重民所天劳来劝相苍赤胥知向方乐有振掖具皆耻游惰习勤劬循历辨时循时抒力触气候之协应而志与俱兴因物理之潜通而功与俱树则余是编所列诂解诸凡目视而心维因疑而质问种种有助赖焉天运人从时至事起家鲜冻馁赋免敲朴居恒产以存恒心岂不称盛世良民哉匪徒望以究讨名义逞资谈吻已也时将就梓先请正于达观大夫谓是编也小人固藉此以兴利乐生君子亦资之以养身育德日积为月月积为岁由一岁以至百岁俾穷檐蔀屋田夫野老各手一编而贻之子孙共免日用不知之患是刻诚不容已也余则媿汗罔敢当尚冀博雅君子有以教我焉
　　万历贰拾参年岁乙未七月既望
　　赐乙丑进士前中顺大夫太常寺少卿岁在壬申奉使颁
　　诏朝鲜加一品服虎林灵鹫峰山人锦江陈三谟自序
　　天干地支 
　　虎林灵鹫峰山人锦江陈三谟编
　　
　　○十干
　　○甲乙丙丁戊己庚辛壬癸是也又作十干史记谓之十母干犯也尸禹阳故曰天干
　　
　　○甲
　　○甲者言万物剖符甲而出也甲位在东为春之始阳气萌动万物初生汉志曰出甲于甲太岁在甲曰阏途史记作乌逄月在甲曰毕
　　
　　○乙
　　○乙者言万物生轧轧也轧于黠切当春万物未展其生轧轧无有限齐汉志曰奋轧于以太岁在乙曰旃蒙史记作端蒙月在乙曰橘
　　
　　○丙
　　○丙者言阳气遂着明也丙位南方时为夏初万物炳然着明汉志曰明炳于丙太岁在丙曰柔兆史记作游兆月在丙曰修
　　
　　○丁
　　○丁者言万物之丁壮也当夏之时万物壮实茂盛故曰丁汉志曰大盛于丁太岁在丁曰强圉史记作疆梧月在丁曰圉
　　
　　○戊
　　○戊属土五土无定主居在中万物于此而豊茂故曰戊汉志曰豊茂于戊太岁在戊曰着雍史记作徒维月在戊曰厉
　　
　　○巳
　　○巳者言万物有形可纪识也屠维万物各成其性屠别也维离也汉志曰理纪于巳太岁在巳曰屠维史记作祝犁月在巳曰则
　　
　　○庚
　　○庚者言万物坚强而收敛也史记曰阴阳更万物庚其时为秋昜曰先庚三日后庚三日汉志曰钦更于庚太岁在庚曰上章史记作商横月在庚曰室
　　
　　○辛
　　○辛者言万物之新生秋时金刚味辛言万物方盛而初见断制也汉志曰悉新于辛太岁在辛曰重光史记作昭阳月在辛曰塞
　　
　　○壬
　　○壬之为言任也言阳气任养万物于下也壬位北方时为冬令阴极阳生象人怀妊之形汉志曰怀妊于壬太岁在壬曰玄默史记作横艾月在壬曰终
　　
　　○癸
　　○癸之为言揆也言万物于此可揆度也汉志曰陈揆于癸太岁在癸曰昭阳史记作上章月在癸曰极
　　
　　○青帝生子而曰甲乙甲乙东方木赤帝生子而曰丙丁丙丁南方火黄帝生子而曰戊己戊己中央土白帝生子而曰庚辛庚辛西方金黑帝生子而曰壬癸壬癸北方水
　　
　　○十二支
　　○子丑寅卯辰巳午未申酉戌亥是也史记谓之十二子属阴故曰地支
　　
　　○子
　　○子者滋也言万物滋于下也十一月阳气始生人承阳以生故曰孳萌于子
　　
　　○丑
　　○丑者纽也十二月万物动用人皆起而有为故曰昧爽为丑又曰纽牙于丑
　　
　　○寅
　　○寅者言万物始生螾然也又曰寅髌也正月阳动欲上而阴强髌引于下也故曰引达于寅
　　
　　○卯
　　○卯之为言茂也言万物茂也又卯冒也二月万物冒地而出冒茆于卯茆业生也
　　
　　○辰
　　○辰者言万物之蜄也蜄音振辰震三月阳气动雷电振农时也故曰振美于辰
　　
　　○巳
　　○巳者言阳气之巳尽也己巳也四月阳气巳出阴气巳藏万物见成文章故巳为蛇象蛇之变化有文章也阳气生于子终于己巳者终巳也象阳既极有回复之形故以为终巳又曰已盛于巳
　　
　　○午
　　○午者阴阳之交又曰午牾也五月阴气午逆阳冒地而出也故曰咢布于午
　　
　　○未
　　○未者言万物皆成有滋味也未味也六月之辰也故曰昧薆于未
　　
　　○申
　　○申者言阴用事申贼万物贼申者身也万物身体皆成就也故曰物坚于申
　　
　　○酉
　　○酉者万物之老也酉就也八月物成故曰留熟于酉
　　
　　○戌
　　○戌者言万物尽灭也九月阳气微万物毕成故曰毕入于戌
　　
　　○亥
　　○亥者该也言阳气藏于下故该也亥荄也言万物之荄皆动也十月盛阴感阳万物皆含育于内象人之怀妊也故曰该阂于亥
　　年时朔望详解
　　
　　○年
　　○本作年谷熟也周曰年取禾一熟也今经典相承为年字
　　
　　○岁
　　○年也夏曰岁取岁星行一次又曰木星谓之岁星此星一年行一次而四时功毕故年谓之岁
　　载
　　○音宰上声年也又始也唐虞曰载取物终更始之义
　　
　　○祀
　　○年也商曰祀取四时祀事一终也祀与祀同夏曰岁商曰祀周曰年唐虞曰载按尧典曰以闰月定四时成岁舜典曰岁二月东巡狩则唐虞不特曰载也禹贡曰作十有三载乃同则夏不特曰岁也太甲曰三年复归于亳则商不特言祀也洪范惟十有三祀周礼三岁计群吏则周不特曰年也盖载以始一岁而终岁以星一岁而周祀以祭一岁而遍年以禾一岁而熟四者名异而实无不同也
　　○自秦汉以来皆谓之年惟唐玄宗以天宝三年改为载至唐肃宗后复为年
　　
　　○日
　　○日实也太阳之精象形凡日行一日则一周天岁有十二月月有三十日一年凡三百六十日
　　
　　○月
　　○月阙也十五稍减故曰阙也太阴之精象形日譬火月譬水火外见水含景故月生于日之所照魄生于日之所蔽当日则光盈就日则明尽以明一尽谓之一月大月三十日小月二十九日
　　
　　○时
　　○时辰也十二时也日一昼夜有十二时
　　
　　○刻
　　○刻漏也晷度也天行一周昼夜百刻配以十二时一时得八刻详而言之十时得八十刻又二时得十六刻总九十四刻所余四刻分为二百四十分布之十二时之间则一时得八刻二十分
　　
　　○朔
　　○初一日也月一日始苏也会日为朔魄尽月之朝始也
　　
　　○旁死魄
　　○初二日也书武成惟一月壬辰旁死魄越翼日癸巳蔡传曰死魄朔也二日故曰旁死魄又曰先记壬辰旁死魄然后言癸巳代商者犹后世言某日必先言某朔也
　　
　　○哉生明
　　○初三日也书武成厥四月哉生明蔡传曰哉始也始生明月三日也孔氏曰生明死魄俱是月初上云死魄此云生明互言耳
　　
　　○朏
　　○初三日也书召诰惟丙丁朏越三日戊申毕命惟十有二年六月庚午朏越三日壬申蔡传曰朏音匪孟康曰月出也三日明生之名
　　
　　○朒
　　○初三日也朒音恧缩也朔而月见东方曰朒
　　
　　○上弦
　　○初八日也弦月半之名其一旁曲一旁直若张弓弦也
　　
　　○望
　　○十五日也本作望月满也与日相望如朝君也月体无光待日照而光生半照即为弦全照乃成望又日月相望谓之望
　　
　　○既望
　　○十六日也书召诰曰惟二月既望越六日乙未蔡传曰日月相望谓之望既望十六日也
　　
　　○哉生魄
　　○十六日也书康诰曰惟三月哉生魄顾命曰惟四月哉生魄蔡传曰始生魄十六日也
　　
　　○既生魄
　　○十七日也书武成曰既生魄蔡传曰生魄望后也或问生明生魄如何朱子曰日为魂月为魄魄是黯处魄死则明生书所谓哉生明是也月受日之光魂加于魄魄载魂也明之生时大尽则初二小尽则初三月受日之光常全人望在下却在侧边了故见其形亏不同月形如弹丸其受光如粉涂一半月去日近则光露一屑渐远则光渐大且如月在午日在酉则是近一远三谓之弦至日月相望则去日远矣故谓之望日在西而月在东人在下面得以望见其光之全月之中有影者盖天包地外地形小日在地下则月在天中日甚大从地四面光起其影则地影也地碍日之光所谓山河地影是也如星亦受日光凡天地之光皆是日光也自十六日生魄之后其光之远近如前之弦谓之下弦至晦则月与日相迭月在日后光尽体伏矣
　　
　　○下弦
　　○二十三日也说见上弦及既生魄下
　　
　　○晦
　　○三十日复与日会晦者不明也月尽也晦则日与月相迭月在日后光尽体伏也
　　
　　○盈虚
　　○气盈朔虚也与天会而多五日有奇为气盈少五日有奇为朔虚合气盈朔虚而闰生焉气盈而不置闰则晦朔弦望差朔虚而不置闰则春夏秋冬差气盈而失闰则立春为正月一日惊蛰为二月一日随节气而为月累累皆然当朔不朔当晦不晦安得合初一十五初八二十三之晦朔弦望乎朔虚而而失闰则只以三个月为春三个月为夏又两个三月为秋为冬随十二月而为一岁累累皆然而春非春秋非秋夏不热冬不寒矣三十三个月则气盈朔虚之数即及一月便合置闰前闰距后闰亦三十三个月数内大月多则多数而闰三十四个月者有之大月少则不及数亦闰三十二个月者亦有之闰所以消其盈而息其虚也
　　
　　○左传测义论盈虚置闰说 【 附录以备参考】 
