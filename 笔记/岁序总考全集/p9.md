<!-- { "loadSidebar": true } -->
　　上具祭服　太庙请　太祖配　帝祝曰维万历　年　月　朔　　日孝玄孙嗣皇帝御名敢昭告于
　　皇祖太祖高皇帝曰兹以今月　　日冬至祗祀
　　上帝于圜丘谨请　皇祖配　帝侑　神伏惟　鉴知谨告　上御皇极殿百官具朝服听受　誓戒传
　　制前期二日　上御皇极殿亲填祝版版以青楮用朱书之置苍玉一青色制帛十二于匣太常卿捧安舆内　上三上香行一拜三叩头礼毕舁至　天坛奉安于神库前期一日免朝　上吉服告
　　庙曰孝玄孙嗣皇帝御名出宿于郊祗行
　　大报礼谨恭诣告知　上由大明门出诣南郊由西天门入至昭亨左门入至内壝左门太常寺卿导
　　上至　圜丘视坛位毕次至神库视笾豆至神厨视牲其坛位陈设　上帝南向　配帝西向大明东西向夜明西东向星辰东西向北上曰五星曰二十八宿曰周天星辰云雨风霄西东向北上将事之夕三更一点礼部太常寺堂上官各请神版出龛先
　　上帝次
　　太祖次大明次夜明次五星次二十八宿次周天星辰次云师次雨师次风伯次雷师由圜丘北门入转至午陛升坛先　上帝次
　　太祖次从位各依原序先后奉安于　神座三更三点
　　上具祭服自斋宫出由左棂星门入行至内壝典仪唱乐舞生各就位执事官各司其事
　　上至拜位赞就位　上就位燔柴迎　帝神乐作升坛
　　上至　上帝金炉前跪搢圭上香三上香讫出圭至
　　太祖金炉前 【 仪同】 复位四拜典仪唱奠玉帛
　　上至神御前搢圭献玉帛　上奠讫出圭至
　　太祖前 【 仪同】 典仪唱进俎　上诣　神御前搢圭进俎出圭至　太祖前 【 仪同】 复位典仪唱行初献礼
　　上诣　神御前搢圭上献爵讫出圭
　　上至读祝位跪乐暂止读祝官跪读祝文曰维万历　年岁次　　十一月朔　　日
　　嗣天子臣(御名)敢昭奏于
　　皇天上帝曰时维冬至六气资始敬遵典礼谨率臣僚恭以玉帛牺齐粢盛庶品备此禋燎祗祀于
　　上帝奉　太祖高皇帝配帝侑神尚享　上诣
　　太祖神位前搢圭上献爵讫出圭复位典仪唱行亚献礼乐作 【 仪同】 初献复位乐止典仪唱行终献礼乐作 【 仪同】 亚献复位乐止太常卿进立于坛之二成东向唱赐福祚　上至饮福位光禄卿捧福酒跪进于
　　上左内赞奏饮福酒　上饮讫光禄官捧福胙跪进于
　　上左内赞奏受胙　上受讫出圭俯伏兴平身复位
　　上复位四拜典仪唱撤馔乐作执事官撤馔讫乐止送神乐作四拜乐止典仪唱读祝官捧祝进帛官捧帛掌祭官捧撰各恭诣　泰坛　上退立于拜位之东望燎　上至望燎位燎半内赞奏礼毕乐止
　　上至大次易服礼部太常寺官奉　神位安于
　　皇穹宇　上还斋宫少憩驾还百官具朝服于承天门外桥南立迎驾　上入诣庙参拜如视牲还之仪致辞曰孝玄孙嗣皇帝御名圜丘大报礼成恭诣
　　祖宗列圣帝后神位前谨用参拜拜毕百官随至
　　皇极殿行庆成礼赐庆成宴于　皇极殿次日公侯驸马伯文武百官庆贺冬至如遇遣官代祭则本日行庆贺礼
　　
　　○腊日
　　○腊无定日冬至第三戌日是也夏曰嘉平殷曰清祀周曰大蜡秦初曰腊后又改为嘉平汉改为腊后以十二月初八日为腊名曰腊八节今因之腊者猎也因猎取兽以祀祖先之意在五腊名曰王候腊按周曰大蜡蜡者索也十二月天子合聚万物而索飨之蜡之祭也主先啬谓神农也司啬上古后稷之官百种司百谷之种之神岁终祭祀以报其教民树艺之功
　　
　　○交年
　　○十二月二十四日也是夜民间俱祀司命灶神俗云灶神于二十四之夜朝见玉帝以报本家一年善恶此夜升天至新正元日早方下尘寰故民间相传每年十二月二十四之夜为粉团糖荳果品谢神送灶元日早复以糕团香烛接灶范至能祭送灶君辞曰古传腊月二十四灶君朝天欲言事雷车风马少留连家有杯盘豊典祀猪头烂熟双鱼鲜豆沙甘松粉饵圆男儿酌献女儿起酹酒烧钱灶君喜婢子斗争君莫闻猫犬触秽君莫嗔送君醉饱登天门杓长杓短勿复云乞取利市归来分自二十四日以后市肆卖门神神马钟馗桃符板以备岁除之用市井丐夫三四人合为一群装扮神鬼敲锣击鼓沿门乞钱俗呼为打夜胡亦驱祟之义也 
　　
　　○除日
　　○岁终之日也是日民间先期具羊豕三牲酒果报祀百神及奠祖先悬遗像以申瞻恋除日之夕具香烛于神前焚楮币以送旧神架松柴于门外焚之谓之烧籸盆无贫富皆尔谓之相暖热既夜团坐宴饮谓之分岁亦有坐而待旦谓之守岁时竞放爆竹旧传山鬼犯人则病其鬼畏爆竹声故人作火爆以震之舂米残年舂白者谓之冬舂其米圆凈若交春方舂则米眼尽落未免亏折所以米有冬舂之名除日写桃符对联云新年纳余庆嘉节庆长春此十字稳当而豊厚百世不能易也
　　七十二候歌　　　　　陈三谟自譔俚语
　　
　　○立春正月春气动　东风乍解凝寒冻
　　　土底蛰虫始振摇　鱼背负冰相戏泳
　　　半月纔过交雨水　獭祭鱼时随应候
　　　阳鴈知时已北乡　又看草木萌芽透
　　
　　○惊蛰二月节气浮　桃花开放树枝头
　　　黄莺鸣动无休歇　催得胡鹰化作鸠
　　　春色平分纔一半　向时玄鸟重相见
　　　雷乃发声天际头　闪闪云间方见电
　　
　　○芳菲三月是清明　梧桐枝上始含英
　　　田鼠化鴽人不觉　虹桥始现雨初晴
　　　三月中时交谷雨　萍草生遍闲洲渚
　　　鸣鸠自拂其羽毛　鵀鸟降于桑树隅
　　
　　○立夏四月节相临　知他蝼蝈为谁鸣
　　　无端蚯蚓纵横出　有意王蓍次第生
　　　小满瞬时更迭至　闲寻苦菜争荣处
　　　靡草逢阳死欲枯　微暑初暄麦秋至
　　
　　○芒种一番新换五　不谓螳螂生如许
　　　鵙始鸣时声不休　反舌吞声无一语
　　　夏至纔交阴始生　鹿头角解养新茸
　　　阴阴蜩始鸣长日　细细田间半夏生
　　
　　○小暑乍来浑未觉　温风时至褰帘幕
　　　蟋蟀纔居土穴中　山崖又见鹰始挚
　　　大暑炎炎烈日红　且看腐草化为萤
　　　土润郁蒸并暑湿　洗天大雨正时行
　　
　　○大火西流又立秋　凉风纔透入房幽
　　　一庭白露微微降　几个寒蝉鸣树头
　　　瞬息之间逢处暑　鹰乃祭鸟谁教汝
　　　天地属金始肃清　禾乃登场收几许
　　
　　○八月凉风白露秋　大鸿小鴈来南洲
　　　旧时玄鸟都归去　教令诸禽各养羞
　　　纔入中秋八月中　雷始收声敛震宫
　　　蛰虫知寒先坯户　水泉始涸见天根
　　
　　○寒露人言晚节佳　鸿鴈来宾时不羞
　　　雀入大水化为蛤　园中篱落有黄花
　　　霜露既降气肃然　豺乃取兽而陈祭
　　　草木皆黄落叶飞　蛰虫咸俯迎寒气
　　
　　○谁个报来立冬信　水始成冰寒日进
　　　地始冻兮阴气凝　雉入大水潜为蜃
　　　逡巡小雪孟冬中　虹藏不见知何处
　　　天升地降两不交　闭塞成冬如禁锢
　　
　　○仲冬大雪转凄迷　鹖鵙闭舌不肯啼
　　　虎始交后风生壑　荔挺出兮霜满溪
　　　一线初长冬至矣　蚯蚓结泉更不起
　　　渐渐林间角解麋　水泉温动摇井底
　　
　　○去岁小寒今岁又　鴈行北向仍依旧
　　　鹊寻枝上始为巢　雉入寒烟时一雊
　　　一年将尽大寒来　鸡始乳兮如乳孩
　　　征鸟当权飞厉疾　泽腹弥坚冻不开
　　
　　○五朝一候如鳞次　一岁从头七十二
　　　达人观此发天机　今古乾坤无限事
　　一年七十二候详解
　　候者气候其目七十有二一年三百六十日分为四时一时九十日分为三月一月三十日分为二节一节十五日分为三候一候则五日此其大略也所谓候者因时依节取诸证验以训民也
　　　正月
　　
　　○东风解冻
　　○东春方也故春风为东风冻结于冬遇东风而渐解也
　　
　　○蛰虫始振
　　○蛰藏也始初也振动也蛰藏之虫感阳气初动始振而出也
　　
　　○鱼陟负冰
　　○陟升也负者背荷也冰者寒盛水凝而成者也鱼当盛寒之时潜伏于冰下至正月阳气既上故游于水而上升背任于冰也
　　
　　○獭祭鱼
　　○獭水狗也一名（狗去句改达）似狐而小青黑色身与尾长三尺余性食鱼入水不死世谓之水獭取鱼祭天乃敢自食以报本也渔人因此为取鱼之候
　　
　　○候雁北
　　○雁阳鸟也能知气候故曰候雁雁以北方为居自北而南则谓之耒自南而北则谓之北盖其得中和之气热则北寒则南此时自南而北也
　　
　　○草木萌动
　　○草卉之总名木树木也萌芽也动出也发也孟春之月天气下降地气上腾天气和同二气交感万物化生故草木萌芽茁动于其时
　　　二月
　　
　　○桃始华
　　○桃有华之盛者华与花同言其性早华此时得春之阳气而初华桃品亦多有白花者小于众桃生山中花多子少其仁堪取此正始华之桃也
　　
　　○仓庚鸣
　　○仓庚黄莺也鸣在仲春应节知时之鸟也阴阳推移时至气动不得不尔其鸣为可蚕先王以候节令
　　
　　○鹰化为鸠
　　○鹰鸷鸟鸠鹁鸠也鸠化为鹰在七月秋时也此言鹰化为鸠在二月春时也时当生育气盛故变耳化者反归旧形之谓故鹰化为鸠鸠化为鹰皆言化后言化者同
　　○鸷音志鹁音勃
　　
　　○玄鸟至
　　○玄鸟燕也玄鸟巢人堂宇而生乳秋社而去春社而至得阳中也燕秋去乃入蛰至春得惊蛰后中气乃出蛰
　　
　　○雷乃发声
　　○阴阳相抟感而为雷季冬雷在地中孟春动于地上至此升而动于天下其声发扬以雷有渐故云乃又曰乃语辞也
　　
　　○始电
　　○电雷光也有雷则有电电者离之气也阳为重阴所制怒气极激而为电阴已不能制矣仲春之月阳气方盛阴不能制故阳光闪烁而为电始初也
　　　三月
　　
　　○桐始华
　　○桐木名华与花同季春之月其花始开也
　　
　　○田鼠化为鴽
　　○田鼠六蛩阴类鴽鹌鹑之属阳类盖阴为阳所化也
　　○鴽音如鹌音庵鹑音淳
　　
　　○虹始见
　　○虹攻也纯阳攻阴之气也孟冬属阴藏而不见至春三月阳盛故始见也一名螮蝀
　　○见去声
　　
　　○萍始生
　　○萍水草无根而浮常与水平故名曰萍又无定性随风漂流故又名薸萍亦阴类得阳盛而始生也
　　
　　○鸣鸠拂其羽
　　○鸣鸠鹘鸠也鸠先时而鸣故称鸣鸠曰拂其羽者飞而以翼拍其身亦气之所感也
　　
　　○戴胜降于桑
　　○戴胜鸟名即戴鵀也鵀即头上胜也头上有毛花成胜故曰戴胜三月飞在桑间盖蚕生之候也谓之降者若自天而下亦气使之然也
　　　四月
　　
　　○蝼蝈鸣
　　○蝼蛄亦名蟪蛄此虫声怒立夏后当夏气之盛至夜则鸣其声如蚯蚓今人谓之土狗者是矣蝼蝈鸣则阴而伏者乘阳而鸣也
　　
　　○蚯蚓出
