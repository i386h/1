<!-- { "loadSidebar": true } -->
　　先王之正时也履端于始故时序无愆过举正于中故民心无疑惑归余于终而置闰适宜则四时得所而作事无悖乱历法以十一月甲子朔夜半冬至为历元其时月日五星皆起于牵牛初度更无余分以此为步占之端故云履端于始每岁有二十四气立春惊蛰清明立夏芒种小暑立秋白露寒露立冬大雪小寒谓之节气春季雨水春分谷雨夏季小满夏至大暑秋季处暑秋分霜降冬季小雪冬至大寒谓之中气每月皆有中气惟闰月独无中气闰前之月则中气在晦日闰后之月则中气在朔日举中气而正月则置闰不差矣故云举正于中置闰之法以气盈朔虚而归日月之余分周天三百六十五度四分度之一日之行也日一度自今年冬至至明年冬至方一周天实计三百六十五日零三个时辰而一岁十二个月止有三百六十日更有五日零三个时辰无所归着是为日行之余分每岁只均分在二十四气上所谓气盈者也月之行也日十一度十九分度之七常以二十九日中强而与日合于朔是每月又有半日弱无所归着是为月行之余分故月不满三十日而有大小尽焉所谓朔虚者也积日月之余分每岁常余十一日弱故十九年而置七个闰月是为一章之数故云归余于终
　　
　　○闰
　　○闰余也余分附月也以岁之余为闰一岁本有三百六十六日天顺动而不止不能无失故节减其六日又减小月六日以顺天象三岁是得一月余六日故五载而闰又余六日积二岁又余二十四日故五载再闰十有九载凡七闰是为一章周太史谓王在门谓之闰
　　
　　○元
　　○元大也始也人君即位之一年必称元年者明人君之用也明其用当自贵者始一者万物之所从始也元者时之所谓大也谓一为元者视大始而欲正本也按唐虞三代以来人君即位必改元以纪年而无年号至汉武帝始号建元不四五年或一二年而累易其号后遂因之至有一帝而改号至于十有四者唐之高宗是也亦有用三字为号者如王莽始建国梁武帝中大通中大同是也亦有用四字者如元魏大武帝太平贞君唐武后天册万寿万寿通天宋太宗太平兴国真宗大中祥符徽宗建中靖国是也亦有一代而年号相同者如元世祖号至元而顺帝亦复号至元是也亦有一年之间两易三易年号者如汉灵帝西晋武帝唐武后之类是也亦有即位改号历年虽久而不复再改者如汉明帝隋炀帝唐宣宗是也亦有嗣位而不改年号者始西魏废帝恭帝后汉隐帝是也若先帝已崩嗣君继位有明年而始改元亦有当年即改元改号者如汉献帝宋太宗是也如先帝禅位太子践祚而当年即改元改号者如唐玄宗是也因并及以备参考云
　　年时朔望详解终
　　四时详解
　　春
　　○春蠢也蠢兴也岁之始也又曰春出也万物之出也又曰物蠢生而动运
　　夏
　　○夏假也物假大宣平
　　秋
　　○禾谷熟也凡物以熟为秋
　　冬
　　○四时尽也冬藏也又曰冬终也物终藏
　　四时俱有孟仲季按孟长也仲中也季少也又曰孟始也仲次也季末也凡时之末月曰季月世之末世曰季世故正月为孟春二月为仲春三月为季春四月为孟夏五月为仲夏六月为季夏七月为孟秋八月为仲秋九月为季秋十月为孟冬十一月为仲冬十二月为季冬
　　
　　○春为青阳　夏为朱明
　　秋为白藏　冬为玄英
　　
　　○春为发生　夏为长赢
　　秋为收成　冬为安宁
　　一年二十四气详解
　　盖气之行有序而莫不有理存焉盖理不外乎气气不外乎理自古至今其命名序次虽少有异然求其理则一而已其为气也有节气有中气节者止也每节依时而至顺时而止是为节也中者至此时得其中是为中也如丑之终寅之始则为节寅之半则为中寅之终卯之始则为节卯之中则为中之类岁有四时时各三月月有节气有中气既终而始为节自始至终之半为中此节中气候之说也每五日为一候积六候而成月故一岁有七十二候每三候为一气积六气而成时故一岁有二十四气
　　
　　○立春正月节 【 其卦为泰三阳之月也】 
　　立建也春蠢也万物蠢化乃运动也春为阳中万物始生故曰立春乃正月之节也
　　
　　○雨水正月中
　　自上而下曰雨北风冻而为雪东风解而为冰立春之初三阳初交而阳气未透至此时中气已至阴阳之气方和非复冱寒凝冻之愆雨泽而水是谓雨水乃正月之中气也
　　
　　○惊蛰二月节 【 其卦为大壮四阳之月也】 
　　惊震也谓雷震也又动也起也蛰藏也伏也字以执以（上下虫）如执持其（上下虫）使不得动盖蛰藏之（上下虫）感四阳之气皆震动而出又二月雷乃发声蛰（上下虫）震动亦惊蛰之义也仲春上丁日祭
　　先师孔子上戊日祭先农五稷上巳日祭山川
　　
　　○春分二月中
　　分别也仲春四阳二阴昼夜之气中停阴阳交分故谓之春分二月之中气也春分之日祭
　　大明之神于东郊朝日坛甲丙戊庚壬年
　　皇帝亲祭余年遣文职大臣代行
　　
　　○清明三月节 【 其卦为夬五阳之月也】 
　　季春之月日暖风和景物明媚故谓之清明又曰四时有八风惟东南巽风曰清明风季春之时适当方位万物皆齐乎巽巽曰洁齐故以清明为名取其明洁之义冬至后一百五日为寒食自寒食第三日即清明乃三月上节也
　　
　　○谷雨三月中
　　谷五谷又百谷之总名季春之月时雨始降滋生百谷故谓之谷雨乃三月中气盖自雨水后土膏脉动可以播种雨其谷干水也
　　
　　○立夏四月节 【 其卦为干纯阳之月也】 
　　立建也夏设也大也孟夏乃四阳之月阴德用事和气皆畅万物长养假大乃四月之节也
　　
　　○小满四月中
　　小微也满盈也孟夏之月万物生长小得盈满故谓之小满乃四月之中气也
　　
　　○芒种五月节 【 其卦为姤一阴之月也】 
　　芒草端也种稼种也言有芒之谷此时皆可稼种故谓之芒种乃五月之节气也
　　
　　○夏至五月中
　　阳生于子而日渐长至午则极故谓之夏至乃五月之中气春秋之半既曰分而夏冬之半曰至者至有二义子至巳六阳午至亥六阴至者介乎巳午亥子之间也冬至亥阴极故曰至子阳于此生亦曰至夏至巳阳极故曰至午阴于此生亦曰至此夏至之所以名也夏至之日
　　皇帝亲诣北郊祭
　　皇地祗于方泽配以
　　太祖　上躬三献从祀五岳五镇基运翊圣神烈天寿纯德诸山四海四渎俱侍臣分献
　　按冬至阳气生而君道长故贺夏至阴气长而君道衰故不贺
　　
　　○小暑六月节 【 其卦为遯二阴之月也】 
　　小微也是月极热月初犹小故谓之小暑夏有三伏五月夏至第三庚为初伏第四庚为中伏立秋后初庚为末伏盖初伏夏气虽炎蒸而暑热尚微故曰小暑乃六月之节也
　　
　　○大暑六月中
　　大极也盛也暑热也季夏湿热之气极盛月半转大故谓之大暑乃六月之中气也
　　
　　○立秋七月节 【 其卦为否三阴之月也】 
　　秋揫也万物揫敛成就也故谓立秋七月之节气也
　　
　　○处暑七月中
　　处止也息也谓暑气于此时止息也自小暑六月节大暑六月中至此七月中谓之处暑者盖暑气由小而至于大以及于秋凡四十五日之间而暑息也
　　
　　○白露八月节 【 其卦为观四阴之月也】 
　　是为仲秋秋属金金色白阴气始盛露凝而色白白者露之色而气始寒乃八月之节气也
　　仲秋上丁日祭
　　先师孔子上戊日祭先农五稷上巳日祭山川与仲春同其月用仲以四时之正也其日用丁以文明之盛也
　　
　　○秋分八月中
　　分者半也八月仲秋昼夜之气中停乃秋时九十日之半阴阳交分故谓之秋分义同春分乃八月之中气也　国朝典制每岁秋分之夕
　　皇帝致祭
　　夜明之神于西郊夕月坛从祀二十八宿五星及周天星辰
　　
　　○寒露九月节 【 其卦为剥五阴之月也】 
　　此月阴气转盛故露凝而厚其气愈寒寒者露之气露先白而后寒寒固有渐也乃九月之节
　　
　　○霜降九月中
　　霜丧也其气惨毒物皆丧也自八月阴气始至故云白露及九月阴气渐盛故云寒露至是月之半阴气愈盛凝结为霜故曰霜降乃九月之中气也
　　
　　○立冬十月节 【 其卦为坤纯阴之月也】 
　　冬终也物终则藏闭塞成冬故谓立冬十月之节也
　　
　　○小雪十月中
　　小微也雪本雨也雨下而为寒气所薄故凝而为雪小者未盛之辞花必六出以阴数也霜之后为雪固有渐尔乃十月之中气也
　　
　　○大雪十一月节 【 其卦为复一阳之月也】 
　　大者已盛之辞前月阴气凝结犹微此月转大故谓大雪雪由小至大以渐而至乃十一月之节也
　　
　　○冬至十一月中
　　冬至为二十四气中之一节乃阴阳百物之始日极南影有履长之庆昼夜共百刻冬至后日渐长至春分昼夜各五十刻夏至而长极自夏至后日渐短至秋分昼夜各五十刻冬至而短极自冬至后日又渐长故谓之长至节复卦主事盖阳为君子阴为小人三阳生于此日乃君子道长小人道消之时也唐宫中以女工揆日之长短冬至后比常日增一线之工我　朝冬至
　　皇帝祀天于圜丘行大报礼配以
　　太祖从祀凡四坛曰大明曰夜明曰星辰曰云雨风雷
　　上三献正位分献官三献从祀位祀毕百官随至
　　皇极殿行庆成礼在外各省于布政司各府州县于公堂行庆贺礼如　朝仪
　　按冬至祀天以应天而从阳也夏至祀地以应地而从阴也春分应日亦从阳也秋分应月亦从阴也
　　嘉靖十一年
　　世宗肃皇帝亲定朝日坛以甲丙戊庚壬间岁一亲祭夕月坛以丑辰未戌三岁一亲祭非亲祭之岁太常寺具奏遣官行礼祭朝日例遣文职大臣祭夕月例遣武职大臣亦从阳从阴之义也
　　冬至一阳生夏至一阴生人当于此时保养微阳微阴则精神完固诸疾不生此时人身元气如草木之萌芽婴孩之坯胎谨始防微所关最重此时微阳初生阴未退听阴阳争而未定君子斋戒以待之与夏至同而尤谨之至者彼言止言节此言去言禁盖仲夏之阴犹微此时之阴犹盛阴微则盛阳未至甚伤阴盛则微阳当在于善保
　　保生心鉴云十一月属子火气潜伏闭藏以养其本然之真而为来春发生之本此时若恣欲戕贼至春升之际下无根本阳气轻浮必有温热之病
　　
　　○小寒十二月节 【 其卦为临二阳之月也】 
　　小微也寒冷也前半月一阳虽来复而阳气初动不能胜寒且纯阴之气方盛月初犹小故谓之小寒乃十一月之节也
　　
　　○大寒十二月中
　　季冬四阴之气寒气至此凛烈故谓之大寒乃十二月之中气也
　　四时令节详解
　　
　　○元日
