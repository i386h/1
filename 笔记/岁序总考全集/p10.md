<!-- { "loadSidebar": true } -->
　　○蚯蚓土精无心之虫与阜螽交其为物不息引而后伸一名曲蟺一名蜿蟺一名土龙善鸣于土中又一种白项乃其老者蚯蚓阴物感正阳之气而出蚯蚓出则阴而屈者乘阳而伸也
　　
　　○王蓍生
　　○王蓍曰土蓍曰（日葵）姑曰菟蓍曰老鸦蓍其根可生食类蓍故淂蓍名郑玄江为菝（艼去丁改契）误矣王蓍生五月开黄花花下结子如弹丸生则青色熟则赤色根似葛细而多糁又名落鸦蓍今药中所用感火之气而生也又有黄蓍形微长而圆有黄白二种可生食自名黄蓍非王蓍也
　　
　　○苦菜秀
　　○苦菜味苦今野苦苣菜是也苦菜生于深秋经冬历春至夏而秀秀者成也味苦乃感火之味而成也
　　
　　○靡草死
　　○靡草草之枝叶靡细者阴类也阳盛则死四月乃正阳之月至阴之草不能胜阳故死也靡草荠葶苈之属至夏四月则枯死凡物感阳而生者则疆而立感阴而生者则柔而靡谓之靡草则至阴之所生也故不胜至阳而死
　　
　　○麦秋至
　　○大曰麰小曰麦秋八月时种历冬而长经春而秀至夏乃实而熟秋者百谷成熟之期此于时虽夏于麦则秋矣故曰麦秋至麦具四时中和之气故为五谷之贵麦金也金旺而生火旺而死盖火克金也
　　　五月
　　
　　○螳蜋生
　　○螳蜋草（上下虫）也饮风食露感一阴之气而生能捕蝉而食故又名杀（上下虫）曰天马言其飞捷如马也曰斧（上下虫）以前二足如斧也深秋生子于林木间一壳百子至此时则破壳而出药中桑螵蛸是也
　　
　　○鵙始鸣
　　○鵙 【 音决】 百劳也本草作慱劳乃恶声之鸟盖枭类也曹子建恶鸟论百劳以五月鸣其声鵙鵙然故以之立名即俗称浊温故埤雅禽经注云百劳不能翱翔直飞而已毛诗曰七月鸣鵙盖周七月夏五月也
　　
　　○反舌无声
　　○百舌也苍毛尖嘴形小于鸲鹆能反复其舌变易其声随百鸟之鸣而效之故谓百舌春二三月间鸣至五月无声感阳中而发感一阴而无声亦候鸟也凡物皆禀阴阳之气而成质其阴类者宜阴时阳类者宜阳时得时则兴背时则废盖鵙始鸣为得时反舌无声为背时矣此记午月之候也
　　
　　○鹿角解
　　○解脱也鹿阳类也感阴生而角脱也
　　
　　○蜩始鸣
　　○蜩蝉也蝉阴类以感阴而先鸣也
　　○作蝉始鸣
　　○蜩音凋
　　
　　○半夏生
　　○半夏药名医家用之以消痰止呕居夏之半而生故以为名盖阳气上而阴物已生亦五月之候也
　　六月
　　
　　○温风至
　　○温暖也至极也南方火旺温热之风至此而极矣
　　
　　○蟋蟀居壁
　　○蟋蟀似蝗而小黑色有光如漆有角趐即今之促织生于土中此时羽翼未成不能远飞但居其穴之壁也说文居处也壁垣也
　　
　　○鹰始挚
　　○鹰鸷鸟挚犹搏也击也季夏之月二阴既起鹰感阴气而有杀心故能搏攫他禽所谓挚也
　　○挚鸷俱音志
　　
　　○腐草为萤
　　○腐草朽烂草也萤是腐草及烂竹根所化夜飞腹下有火然生阴湿地在大暑前后得大火暑湿之气而化不言化而言为者以草化为萤而萤不复化为草也
　　
　　○土润溽暑
　　○溽湿也暑热也土之气润故蒸郁而为湿暑俗称龌龊热是也
　　
　　○大雨时行
　　○土气蒸郁而为湿暑故大雨以时而通行土气成暑暑极成雨大雨时行所以退暑而迎秋也
　　　七月
　　
　　○凉风至
　　○凉薄也寒也西方凄清之气曰凉风前小暑节言温风至者温厚之极也此言凉风至者严凝之始也温变而凉气始肃也
　　
　　○白露降
　　○露阴阳之气也阴气盛则凝为霜雪阳气盛则散为雨露秋露曰白金之色也降下也立秋节白露降应秋令也
　　
　　○寒蝉鸣
　　○寒蝉即哑蝉初瘖得寒露冷风乃鸣故刍荛论云秋风至而寒蝉吟正谓此也小如蜩今名枝嘹言在树枝上鸣其音嘹绕可听也鸣则天凉故谓之寒蝉感阴气而鸣得阴之正气矣
　　
　　○鹰乃祭鸟
　　○鹰苍鹰也鸟禽鸟也鹰欲食鸟之时先杀鸟而不食必陈列以祭似人之未食而祭其先代祭而后食者犹獭之报本也于是可以设罻罗矣罻音尉网也或以鹰不击有胎之禽故曰义鸟今当春亦杀雏而食未见其义也
　　
　　○天地始肃
　　○肃严也秋者阴之始冬者阴之终故自孟秋天地始肃
　　
　　○禾乃登
　　○登成也禾黍稷之属嘉谷之总名也二月始生八月而熟得时之中故曰禾木旺而生金旺而死盖以金克木也
　　　八月
　　
　　○鸿鴈耒
　　○大曰鸿小曰鴈正月之候鸟向之鴈北归者至此自北而复来南也淮南子作候鴈来鴈以北方为居自北而南则谓之来自南而北则谓之北鴈得中和之气热则北寒则南此时自北而来南也
　　
　　○玄鸟归
　　○玄鸟燕也归还也去也仲春言玄鸟至仲秋言玄鸟归春来而秋去也玄鸟至以阳中归以阴中也江南山谷中蛰燕成窟盖畏寒而服藏土窟非如鴈之北归也
　　
　　○群鸟养羞
　　○群鸟众鸟也养供也羞者所美之食也藏之以备冬月之养也
　　
　　○雷始收声
　　○雷阳声也发于二月阳中之时收于八月阴中之时收声者若敛收其声于地中阴捕阳伏万物随气而入也故易地中有雷曰复雷藏泽中曰随
　　
　　○蛰虫坯户
　　○藏伏之虫知寒将至坏益其蛰穴之户使通明处稍小至寒甚乃墐塞之启户于雷乃发声之时故坏户于雷始收声之候
　　○坏音培墐音近
　　
　　○水始涸
　　○涸竭也东风解冻之水雨水正月中之水大雨时行之水至而涸竭盖消敛而不复盈满也故曰始涸春夏气至而水生秋冬气返而水降今或八九十月之际淫雨横行洪水泛滥可谓不时而不涸矣调燮之功安在哉
　　　九月
　　
　　○鸿鴈来宾
　　○鴈以仲秋先至者为主季秋后至者为宾如人之先登者为主后登者为宾也大曰鸿小曰鴈鸿先来为主鴈后来为宾通书作来滨以为水际非是
　　
　　○雀入大水为蛤
　　○雀小鸟即黄雀也蛤蚌即白蛤也大水即大海也雀入大海为蛤故知大水为海也雀为蛤飞物化为潜物也不言化者以雀化为蛤蛤不复化为雀也
　　
　　○菊有黄华
　　○菊色不一而专言黄者秋令在金金自有五色而黄为贵故菊色以黄为正也桃华于仲春桐华于季春皆不言有独于菊言有者以万物华于阳菊独华于阴故特言有桃华之红桐华之白皆不言色独菊记其色者以其华于阴中其色应阴之盛也
　　
　　○豺乃祭兽
　　○豺柴也豺体细瘦故谓之豺脚似狗贪残之兽季秋取兽向西方布而陈之以祭天故先王候之以田豺祭兽然后田猎也豺食兽乃其常性至季秋一祭以更始也獭鹰皆然
　　
　　○草木黄落
　　○霜降之后枝叶皆黄而凋落也黄者土之色万物皆生于土而反于土以其将反于土故黄黄故落也落凋零也
　　
　　○蛰虫咸俯
　　○秋分之蛰虫坏户者至此寒气凛肃皆垂其首而不食仲秋坏户季秋塞户其知候如此
　　　十月
　　
　　○水始冰
　　○冰即水也水向冬则凝而为冰孟冬之月纯阴之气已盛于时天寒故水始冰季秋霜始降孟冬水始冰履霜坚冰至阴而方凝也
　　
　　○地始冻
　　○阴气下凝为地地顺而静此时月德在水阴气浸盛而阳气渐微故地冻盖水冰则地冻以渐而至也
　　
　　○雉入大水为蜃
　　○雉野鸡即山鸡蜃蛟属此时化者亦飞物化而为潜物也此亦言为而不言化者盖雉化为蜃蜃不复化为雉也大水淮水也淮南子曰雉入淮为蜃故知大水为淮水也
　　
　　○虹藏不见
　　○藏伏也阴阳气交而成虹此时阴阳极乎辨故虹伏虹非有质而曰藏者亦言其气之下伏尔季春阴阳渐交故虹始见孟冬则阴阳极乎辨故虹藏不见
　　○见音现
　　
　　○天气上升地气下降
　　○阳气轻清而升上地气重浊而降下天地不和之时也天气不下交故上腾地气不上交故下降
　　
　　○闭塞而成冬
　　○天地不通闭塞而成冬不交则不通不通则闭塞冬终也万物于是而终也
　　　十一月
　　
　　○鹖鴠不鸣
　　○鹖似雉而大黄黑色有毛角性勇猛善斗终无负期于必死乃止盖鸷鸟之暴悍者古人以为勇士冠实取其猛也鹖鴠夜鸣而求旦乃阴类而求阳者故感一阳而不鸣也
　　○鹖鴠音喝旦
　　
　　○虎始交
　　○虎山兽之猛者交合也虎阴类感一阳之气而雄雌始交猛击之物一交而止故交在阳生之前
　　
　　○荔梃出
　　○荔草名似蒲而小根可为刷本草马兰江东呼旱蒲多植于阶庭梃一枝也独也挺然劲直之貌故荔梃可以为刷月令注曰香草亦无所据
　　
　　○蚯蚓结
　　○结犹屈也蚯蚓感正阳而出故微阳之生而犹结焉六阴塞极之时蚯蚓相结如绳终藏之气至此而极矣
　　
　　○麋角解
　　○麋形大于鹿泽兽也属阴角支向后一阳始生感之而角自退落如夏至之鹿角解也麋四目其下二目能夜视淮南子曰孕妇见麋而子四目角重二十余斤自生至坚无两月之久骤长也
　　
　　○水泉动
　　○天一生水水原曰泉秋分而水涸立冬而冰至至此时一阳动于九地之下而水泉亦动于九渊之下但萌动而未流也
　　　十二月
　　
　　○雁北乡
　　○乡向也雁此时自南而趋北也盖雁乃知时之鸟随阳以南北故春北秋南不失其时大曰鸿小曰鴈季冬鴈北乡何也盖自正月雨水后阳气以升乃自南而北所谓候鴈北也至八月白露后寒气渐至乃自北而南所谓鸿鴈来也犹未全来也又至九月寒露节寒气愈加所谓鸿鴈来宾则俱来矣此十一月冬至以后一阳初生阳气渐回至十二月小寒节鴈有北归之渐也故曰鴈北乡
　　
　　○鹊始巢
　　○鹊鸟名其声喳喳然性善为巢其门户背太岁向太乙巢取树杪枝不堕地故曰干鹊知风也生子后则鸲鹆夺而居之所谓惟鹊有巢惟鸠居之鹊噪则有喜庆事故名喜鹊谚云喜鹊噪好事到是也
　　
　　○雉雊
　　○雉文明之禽雊雌雄同鸣也文明之禽感阳气而有声
　　○雊音垢
　　
　　○鸡乳
　　○鸡一名翰音知时畜也丽于阳而有形故此时乳生子曰乳感阳气而生育也今鸡四时皆生此其正候耳
　　
　　○征鸟厉疾
　　○征鸟鹰隼之属凡雕隼鹯鹞能征代禽兽者皆是以其善击故名之曰征鸟杀戮不辜曰厉病恶来急曰疾厉疾者猛厉而迅疾也盖鸷鸟将击单飞敛翼撄戮禽鸟至此时愈猛而疾矣
　　
　　○水泽腹坚
　　○水潴曰泽言聚而不流也冰之初凝惟水面而已至此则彻上下皆凝故曰腹坚腹犹内也冰之坚直彻于内今谓连底冻是也十一月冬至节言冰泉动此十二月大寒节言水泽腹坚盖水泉者乃有源之活水故一阳生即动水泽者乃停聚不流之水故大寒至而冻益坚也
　　
　　
　　
