<!-- { "loadSidebar": true } -->
　　赵韩王为相防事后置二瓮有投利害文字皆置其中满即焚于通衢李文靖公为相自言居位无补万一惟四方言利害未尝一见施行聊以此报国自常情论之二公若苟且废事者而当时国家治安百姓冨庶何也天下事不可轻易改更兴一利必有一害今日之有益于民者他时或有损于民是故法不至甚弊守之可也载其清浄民以宁壹曹参之于汉亦然岂特赵李二公之见如此
　　唐仲俊年八十五极康健自言防读千字文因心动神疲之语而有所悟平生遇事未尝动心所以老而不衰昔禇渊为齐司徒贺客满座禇炤叹曰使彦回作中书郎而死不当为一名士邪名徳不昌乃复有期颐之夀往年予逰淮甸闻有以忠勇名者朝廷累授节钺谓不在古名将下使先数年而毙诚有足以期天下后世者不幸老而不死隳名损节为万世笑人臣事君见危致命故死城郭死封疆义不返顾顔鲁公死李希烈之难年已八十志仁人老而益壮固不以衰老年贰尔心也使皆如彦回辈则国家亦何所赖于老成哉
　　王禹玉元厚之尝问苏子容曰公记问之博以至国朝典故本末无遗日月不差用何术也子容曰某每以一嵗中大事为纲而究当年之事则不防矣如某年改元某年有某事某年上即位某年有某事某年立后立太子某年有某事某年命相其年有某事亦记事之一法也
　　朝士旧皆跨马思陵幸维雨中见扈从臣寮奔走泥淖有坠马折臂者及驻跸于杭诏百官许乗肩舆汪浮溪谢表云臣劳于下宜无俟驾之行君恤其私至许肩舆之便又云悯塞翁折臂之忧从汉相小车之佚古者刑不上大夫已为忠厚之至大中祥符二年诏曰朕念四方士子虽应刈楚之求未着赎刑之典深可悯恻继自今曽应举士人有犯公私罪杖以下听赎此意尤为忠厚所以士大夫亦罕犯法贾谊谓婴以亷耻故人兴节行者是也
　　宁庙时永嘉有林君竒者以风鍳名京师日阅十人则卷帘彻肆而饮穆陵在侧微诣焉君竒熟视不对肆将撤穆陵辞去君竒留之延至所居夫妇具盛服以拜曰贵官姓穆陵曰玉牒赵氏也又拜曰天下尚太平穆陵惊愕曰叟何为者君竒对曰某阅人多矣未见有如官者后五年当为天下主今虽贫去此六十日必冨且贵因徴诗为他日证穆陵占笔书曰许负往昔矣天纲今何之谁知千载后复遇林君竒且识嵗月未几选嗣沂邸擢果州团练使邰州防御使封成国公宁庙崩济王废遂入继大统君竒取诗饰以龙锦标诸肆时相史弥逺呼君竒索诗绐为入奏官之眀日赠以钱二万放令归乡君竒愤恚而死
　　宁庙升遐遗诏有曰虽不眀不敏有孤四海望治之心然克俭克勤未尝一日纵已之欲故老闻之无不霣涕穆陵继统实史相弥逺拥立之功杨文元公简史之师也以列卿召对上从容问曰闻史相幼尝受教于卿简对曰臣之教弥逺者不如此上曰何谓也对曰弥逺视其君如奕棋上黙然罢朝上以语弥逺弥逺对曰臣师素有心疾
　　徐侨为侍从家贫朝服亦浣濯纫补穆陵见之蹵然曰卿一贫如洗侨对曰臣不贫陛下贫穆陵问之故对曰陛下内无良相外无良将安得不贫上愕然
　　干徳四年十月诏先朝帝王陵寝申樵采之禁仍置守冢户委遂处长吏常切检察罢任有无废阙印厯眀书之太昊炎帝黄帝髙辛唐尧虞舜夏禹商汤周文王武王汉髙祖东汉世祖唐髙祖太宗以上十六帝各置守冢五户每嵗春秋御置名祝版祭以太牢商中宗太戊武丁周成王康王汉文帝宣帝魏武帝晋武帝后周太祖文帝隋髙祖文帝以上十帝置守冢三戸嵗一祭以太牢余如秦始皇汉惠帝景帝武帝唐徳宗敬宗武宗昭宗梁末帝后唐愍帝眀宗三十有八帝皆常禁樵采又诏曽经盗贼开发者重制礼衣常服棺椁以葬若先代帝王有祠庙者毎祠颁及一百五十间以上委州县长吏躬亲防视索图赴阙遣使覆案令太常礼院重定配享功臣检讨仪像绘付诸司惟东晋六朝陵阙多在金陵丹阳之间当时江左未平所以制书不载斯亦忠厚之至也
　　咸淳末贾似道以太傅平章军国重事禁天下妇人不得以珠翠为饰时行在悉以瑠璃代之妇人行步皆琅然有声民謡曰满头都带假无处不瑠璃假谓贾瑠璃谓流离也西域传罽賔国有琥珀流离则瑠璃字本流离也
　　精太用则竭神太役则疲学者非天才敏赡乃欲精劳神于文字中往往亦足致疾北史文苑传李广齐文宣初嗣霸业命掌书记广苦心于文词间一日坐而假寐忽惊谓其妻曰吾向似睡见一人止吾身中曰君用心过苦非精神所能堪今辞君去矣因恍惚不乐后数日遇疾逾年而死宋淳熈间成都倅秦奎极力属文后得疾字皆不复识亦不能书以此遂殂夷坚续志盖言其详云
　　用事之误前辈所不免若寻常诗文亦未为深害至若告君理冝谨审唐太宗问孔颖达曰孔子称以能问于不能以多问于寡有若无实若虚何谓也对曰此圣人教人谦耳帝称善除国子司业太宗虽误以曽子为孔子颖达八嵗就学诵记日千余言闇记三礼义宗及长明服氏春秋传郑氏尚书诗礼记王氏易能属文兼善算厯一时老师宿儒皆出其下质疑辨难人畏服之乃不省论语所载曽子之言直以圣人教人为对何也苏文忠公博学强记又尝注论语其上皇帝书有云未信而谏圣人不与此论语载子夏之言乃谓之圣人何也其再上皇帝书云孔子曰君子之过如日月之食焉过也人皆见之更也人皆仰之圣贤举动眀白正直不当如是论语所载乃子贡之言今直指为孔子书之再上又非颖达仓卒问答比何为多误如此绍兴间中书舎人张嵲代秦防之请先至江上谕诸帅招讨劄子云臣闻徳无常师主善为师善无常主协于克一此伊尹相汤咸有一徳之言也又其末云臣言如不可行即乞罢免以眀孔圣陈力就列不能者止之义误以告太甲为相汤孔子引周任之言又误指以为孔圣当时朝士作诗讯之事见周益公诗话夫以颖达文忠公之才犹如此于张嵲何责焉要之告君之际须谨之又谨可也石建奏事下惊马字不足恐获谴建父子虽无文学其谨重殆可法也
　　淳祐间行括田法令百姓履畆自实无名子作诗云弃淮弃蜀弃荆襄却把江南寸寸量量得畆田多一尺尺头能有几多长时宰闻之亟寝其事焉
　　宋景文公尝言为文之要意不贵异而贵新事不贵僻而贵当语不贵古而贵淳字不贵怪而贵竒善夫宋景文作新唐书人以札闼诮之札闼者世俗厌梦之语谓书门也讥其好竒耳唐徐彦伯为文率易新语如以凤阁为鶠阁龙门为虬戸金谷为铣溪玉山为琼岳刍狗为卉犬竹马为篠骖月兔为隂风牛为颷犊后进争效之谓之澁体则其札闼甚矣
　　丈人之义本于易尊称也史记荆轲传家丈人召髙渐离击筑索隠曰谓主人翁韦昭云古者名男子为丈夫尊父妪为丈人汉书宣元六年传云丈人者谓淮阳宪王外王母即张博母也据此皆尊贵之称今世俗乃独呼妻子父为丈人或云本汉匃奴传汉天子我丈人行之语又云泰山有丈人峯故亦称曰泰山唐开元十三年封泰山三公以下例迁阶张説为封坛使说壻郑鉴以说故自九品骤迁至五品兼赐绯因酺眀皇讶而问之鉴无以对伶人黄翻绰奏曰此泰山之力也疑妻父称为泰山或本诸此然于丈人之称殊无意义予一日阅天文志有丈人星其下曰子星孙星娶妻为嗣续计丈人之称或有取于丈人星之义欤
　　世谓大笑为絶倒山谷诗渊眀醉握逺公手大笑絶倒人不嗔然晋书王澄字平子有髙名少所推服之闻卫玠言辄叹息絶倒则絶倒因叹息也北齐崔瞻使陈过彭城读道旁碑絶倒从者以为中恶史谓是碑瞻父为徐州时所立故哀感焉则又因哀感而絶例矣要之絶倒是形体欹倾不自支持之貌笑而絶倒叹而絶倒哀而絶倒皆以形体言不専谓大笑也
　　晋杜预上疏请伐呉有曰万一孙皓悔过徙都武昌増兵夏口尽筑江南诸城城不可攻野无所掠眀年之计恐无及矣晋与呉为敌国元凯所虑正守江之良防而皓不知出此季世恃长江为险武昌无重臣夏口无重屯江南无髙城深池岂亦不知古今者之过欤
　　闗节下所以通欵曲于上唐段文昌言于文宗曰今嵗礼部殊不公所取进士皆子弟无艺以闗节得之汉佞幸传髙祖有籍孺孝惠有闳孺与上卧起公卿皆因闗说又梁者王传有所闗说于帝则闗节亦可三门説打揲赵康靖公闻见録云须当打揲先往安排又东坡与潘彦眀书雪堂如要偃息且与打揲相伴今俗以揲为叠非也墨杘【上武悲反下丑知反】黙诈貌见博雅及列子力命貌鹘突不分晓貌一作糊涂太宗欲相吕正惠公左右或曰吕端为人糊涂吕原眀家塾记云读为鹘突食医心镜有鹘突羮正作鹘突字罢休呉人言罢以休缅之方言也阖阊语孙武曰将军罢休屏营惊惶貌国语申包胥曰楚灵王独行屏营东汉刘陶上议曰屏营徬徨不能监寐并当俗谓收拾世说长豫常为曹夫人并当箱箧猱不情貌周颠答賔从絶句十载文章敢惮劳宋都回□为风髙今朝甘被花枝笑任道尊前受猱装潢俗云罗列张大貌唐六典崇文馆有装潢匠五人熟纸匠三人秘书省有装潢匠熟纸匠各十人踏趿不振貌酉阳杂俎载钱如微卖卜为韵语曰足下踏趿不肯下钱恅愺迫促苟简貌陆士衡文赋恅愺澜漫亡耦失畴埤苍曰嘐寂静也音与恅愺同而义异唐突枨触貌马融长笛赋曰瀑沫犇遯砀突李善注砀徒郎切李白赤壁歌鲸鲵唐突留余迹而曹子建牛鬬诗行至土山头歘起相搪突则唐又作搪旁午仪礼曰度尺而午注云一从一横曰旁午施行朝廷移文州县必云主者施行见东汉黄琼传又石鼎聨句诗此物方施行罗楼苏鹗演义曰干了之称孔齐文宣时王昕曰楼罗楼罗实自难解梁元帝风人辞城头网雀楼罗人着而南史顾欢传云蹲夷之义娄罗之辨又説苑载朱贞白诗太娄罗乃止用娄罗字五代史刘铢传云诸君可谓偻防人矣则又加人焉卑末伶人自称栾巴传虽干吏卑末皆课令习读宿留俗谓逗留也列子黄帝篇赵襄子怪而留之徐而察之商钦顺释文云留力救切谓宿留而视之又史记天子幸缑氏城拜公孙卿为中大夫遂至东来宿留之数日无所见滑稽诙谐貌屈原卜居云宁亷洁正直以自清乎将突梯滑稽如脂如韦以絜楹乎史记有滑稽传寄附唐异闻集薛防作霍小玉传云大厯中寄附铺侯景家掎摭编拾人善恶貌文选曹子建与杨徳祖书曰刘季绪才不逮于作者而好诋诃文章掎摭利病唐书来俊臣掎摭诸武韩退之石鼔歌掎摭星宿遗羲娥跋扈毛诗无然畔援郑注畔援犹跋扈也梁兾跋扈将军西京赋睢盱跋扈拔即跋也媒蘖汉书司马迁救李陵之言曰全躯保妻子之臣从而媒蘖其短孟康注媒犹酒教蘖谓酿成其罪宋景文新唐书记程元振恶李光弼则云媒蝎以疑之盖本唐书宦官传如媒而成如蝎之蠧之语絓门晋挚虞较古尺曰度量之由生皆絓阂而不通【上音纸下音主】卫垣説字势曰或黝防状似连珠劳曹忉怛貌成公绥啸赋訇磕劳曹懊憹晋礼仪志有懊憹歌鏖糟见汉书鏖皋兰下注
