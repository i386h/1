<!-- { "loadSidebar": true } -->
　　上官有忌用正五九月者凡数说或谓宋以火徳王寅午戌火在人臣当避之若然则近代之戒殊非古制然以木徳王者不闻避亥夘未以金徳王者不闻避己酉丑何也或谓臣为商商属金寅午戍属火火能尅金故避之然则嵗日时支干之属火者亦当避耶何忌乎寅午戌月而已也或谓正月为少阳用事万物发生五月为太阳用事万物长养九月为太隂用事万物肃杀当万物推移之时以此月举事多忌尤不可晓惟窦革唐诗音训髙祖纪注曰正五九三月不行死刑且引释氏智论谓天帝释以大寳镜照四大神洲每月一移察人善恶正五九月照南赡部洲故此三月省刑修善今之州郡此三月不支羊肉钱先儒遂以正五九不上官政沿袭唐家故事按汉张敞为山阳太守奏曰臣以地节三年九月视事又汉朔方太守碑曰延喜四年九月乙酉诏书迁衙令五年正月到官则两汉以前未尝忌此三月疑若真始于唐者及读齐书髙洋谋簒魏其臣宋景业言宜以仲夏受禅或曰五月不可入官犯之终于其位景业曰王为天子无复下期岂得不终其位则此忌自魏已有之又非始于唐也然唐独孤及集有舒州到任表云九月到州讫则唐人亦有不忌九月者又何耶今之厯书多本于唐一行禅师于此三月亦多礼上吉日是知未尝耑忌也
　　邹阳赋曰清者为酒浊者为醴清者圣眀浊者愚騃故魏人廋语亦曰清者圣浊者贤而徐邈又有颇复中圣人之说然皇甫嵩作醉乡日月曰凡酒以色清味重而饴者为圣色浊如金而味轻且苦者为贤色墨而酸醨者为愚又以家醪糯觞醉人为君子以家醪黍觞醉人者为中庸以巷醪麴觞醉人者为小人则酒之品目又不止于圣贤矣
　　杜子美诗曰人生几何春又夏不放香醪如宻甜退之亦曰一尊春酒甘若饴丈人此乐无人知后世遂以唐人好饮甜酒然考退之诗又自有酒味泠冽之语而乐天曰甘露太甜非正味醴泉虽好不芳馨又曰戸大嫌甜酒才髙笑小诗又曰掲瓮闻时香酷烈封缾贮后味甘辛则甘辛苦烈乃酒味之至佳者唐贤与今人之好大扺相类所谓至于口天下期于易牙者宻之喻不过取其醇酽而已
　　典论汉孝灵末年百司湎酒一斗直千文杨松玠谈薮记北齐卢道语长安酒贱斗价三百唐食货志徳宗建中三年禁民酤以佐军费置肆酿酒斛收直三千斛直三千是史识酒价之贵也白乐天与刘梦得闲饮诗曰共把十千沽一斗相看七十欠三年李白诗金罍清酒价十千王维诗新丰美酒斗十千崔国辅诗与沽一斗酒恰用十千钱许浑诗十千沽酒留君醉权徳舆诗十千斗酒不知贵陆诗若得奉君讙十千沽一斗抑何酒价之不亷如此先儒或谓此乃诗人寓言不过取曹子建乐府中语予以诸贤诗考之似皆摭当时之实非寓言比然杜少陵诗街头酒价常苦贵坊外酒徒稀醉眠速宜相就饮一斗恰有三百青铜钱三百一斗少陵犹以为贵而诸贤皆以一斗十千为咏又何贵贱悬絶如此
　　蔡邕为汉名臣而无后虽有女传业尚贤者伤之后读汉史谓献帝迁都长安董卓賔客欲尊卓比太公称尚父邕以为宜须关东平定然后议之至邕集中乃有荐董卓表谓卓功参周霍而止于三事无异于众宜以为相图位在太傅上剑履上殿入朝不趋则异时卓为相国正邕之所启也岂以是而获戾冥冥者欤邓攸亦晋之贤者世谓天道无知使邓伯道无儿然攷之晋史攸遭贼欲全兄子遂弃己子其子追及缚于道傍夫追而不及尚当怜之追及矣而缚于道傍其絶灭天理甚矣天之不祚伯道亦岂以是欤
　　古语云知人固未易未易之中又有甚难者然孔子曰视其所以观其所由察其所安人焉廋哉人焉廋哉又曰逺使之而观其忠近使之而观其敬烦使之而观其能卒然问焉而观其知急与之期而观其信委之以财而观其仁告之以危而观其节醉之以酒而观其则杂之以处而观其色九征至不肖人得矣合二者而观人亦可以知其槩也矣
　　律禁杀牛不知始何代南史梁传昭性防谨子妇尝得家饷牛肉以进昭召其子曰食之则犯法告之则不可取而埋之疑杀牛之禁自梁始案曲礼天子以牺牛诸侯以肥牛大夫以索牛则古者天子诸侯大夫皆以牛祭也王制又曰祭天地之牛角茧栗宗庙之牛角握賔客之牛角尺则不特用于祭祀而賔客燕飨亦或用之惟未见用于士庶人之家然易称东邻杀牛不如西邻之禴祭泛言东邻则又似不主于天子诸侯大夫専者往往祭祀賔客或可通用至扵诸侯无故不杀牛苟无故诸侯亦不敢杀也古人犯礼甚于犯法正不待眀着之律令也东汉第五伦为防稽太守俗多淫祀民常以牛祭神伦到官移书属县晓告百姓巫祝有妄屠牛者吏辄行罚则杀牛有罚自东汉已然矣要知服田力穑牛实有功于生人者禁而勿杀亦仁人君子之用心也燧人氏鑚火至周四时变国火盖春取榆栁之火夏取枣杏之火夏季取桑柘之火秋取柞楢之火冬取槐檀之火一嵗而易火者五疑若多事及观洪范五行传乃知古人改火闗于时政火性炎上者也老则愈烈于是遇物辄然若新火性柔青光烱烱乃无忽胜速炽之患纵使延燎易扑灭是则古人鑚燧改火之意也唐人诗日暮汉宫传蜡烛青烟散入五侯家不过为节物之戏玩耳


　　佩韦斋辑闻卷一
　　钦定四库全书
　　佩韦斋辑闻卷二
　　宋　俞徳邻　撰
　　韩退之听颖师琴诗极模写形容之妙疑専于誉頴者然于篇末曰推手遽止之湿衣泪滂滂颖乎尔诚能无以冰炭置我肠其不足于頴多矣太学听琴序则曰有一儒生抱琴而来厯阶而升坐于尊俎之傍鼓有虞氏之南风赓之以文王宣父之操优防怡愉广厚髙眀追三代之遗音想舞雩之咏叹及莫而退皆充然若有所得也何尝有推手遽止之之意合诗与序而观其去取较然抑又知琴者本以陶写性情而冰炭我肠使泪滂而衣湿殆非琴之正也
　　陶渊眀止酒诗盖不得已而欲止于酒止犹绵蛮黄鸟止于丘隅之止非禁止之止也居止城邑生止髙防步止荜门味止园葵懽止稚子皆止其所止也而平生乃不能止于酒焉暮止则寝不安晨止则起不能日日欲止之则营卫不理是岂溷世全身之道哉今觉止酒为善虽止扶桑涘可也又何独止扶桑涘哉虽千万祀亦可也其防如此东坡追和乃云微疴坐杯酌止酒则瘳矣从今东坡室不立杜康祀是果渊眀之意耶
　　张司业节妇吟君知妾有夫赠妾双眀珠感君纒绵意系在罗裙襦妾家髙楼连苑起良人执防眀光里知君用心如日月事夫誓拟同生死还君眀珠双涙垂曷不相逢未嫁时礼男女授受不亲妇人移天理不应受他人之赠今受眀珠而系襦还眀珠而垂涙其愧于秋胡之妻多矣尚得谓之节妇乎
　　东坡秦穆公墓诗槖泉在城东墓在城西无百步乃知昔未有此泉秦人以泉识公墓昔公生不诛孟眀岂有死之日而忍用其良乃知三子殉公意亦如齐之二子从田横古人感一饭尚能杀其身今人不复见此等乃以所见疑古人古人不可望今人益可伤及居海外和渊明咏三良诗则云此生太山重忽作鸿毛遗三子死一言所死良已微贤哉晏平仲事君不以私我岂犬马哉从君求盖帷杀身固有道大节要不亏君为社稷死我则同其归顾命有治乱臣子得从违魏颗直孝爱三良安足希仕宦岂不荣有时纒忧悲所以靖节翁服此黔娄衣与前诗意若大戾虽老成之见与年少异然可以死可以无死皆事君立身之大义所谓道并行而不相悖也
　　卷耳夫行役于外其室家闵其勤劳而作也正与汝坟殷其雷之义同故曰嗟我怀人曰我马瘏矣我仆痡矣人曰我怀马曰我马仆曰我仆岂后妃之言臣下哉说者承小序之误故迁就而为之辞耳
　　采葛惧谗也一日不见而如三月三秋之隔其疑畏若太过者然武安去咸阳七里而应侯之譛已行董仲舒迁胶西相而几不免于祸之及奸锋中人瞬息间事此诗人所以深惧也
　　小弁鹿斯之奔喻太子被放而去也奔冝亟而反跂跂然者不忍去也何不忍哉雉之雊也尚求其雌王岂不念后乎木之坏也尚疾无枝王岂不念太子乎吾之忧如此王寜莫之知乎此人子之至孝不敢以无天理人心者量其亲也
　　四牡五章四章皆言王事靡盬而末章独无之盖王事毕而归也故曰将母来谂以养亲之志而来告于君也不然将驱驰之不暇而暇遂其私乎于此诗可见臣子之心矣
　　狡童序谓刺郑忽而作诸家皆祖其説惟岷隠戴氏谓山有扶苏指狡童为在朝之小人今此诗不当以为昭公意当时必有用事如董贤者彼狡童耳子与之狎乃不与我言子虽不我与我维子之故至不能食不能餐子独不察我乎详味此説则子正指昭公而狡童则指用事者也世子忽年既长矣帅师救郑再却齐侯之昏不可以为童子况忽非有大罪者国人特闵其微弱无忠良为之助耳诗人主文而谲谏安有斥其君为狡童而圣人録之者褰裳之诗亦然子恵思我言昭公而思我我则褰裳而涉溱子不我思岂无他人但不忍狂童之乱政耳亦非斥其君为狂童也
　　无衣由大夫言之则美武公由圣人言之武公之罪大矣武公自负彊大不请命于天子乃使其大夫风天子之使而取之其志何如也岂曰无衣自诡以盛彊也不如子之衣是以敌已者相视也衣者天子之衣岂使臣之衣哉七命曰侯伯之服六命曰子男之服变六言七非武公之谦辞也岷隠谓外示彊大中实欿然真情发见不可揜也当是时晋犹未甚彊非得天子命服不可乆安故七命六命皆可恃以为安且安且燠也然以左氏传及史证考之则周之失亦甚矣平王二十六年晋昭侯封季弟成师于曲沃诸侯専封而王不之问一失也三十二年潘父弑昭侯欲纳成师王又不问二失也四十七年曲沃庄公弑晋孝侯而王又不问三失也桓王二年曲沃庄伯攻晋王不能讨反使尹氏武氏助之及曲沃叛王始命虢伐曲沃立晋哀侯四失也十三年曲沃武公弑晋小子侯王虽不能即讨眀年命虢仲立晋哀侯之弟缗又眀年虢仲芮伯梁伯荀侯贾伯伐曲沃王纲若少振矣至是武公簒晋僖王受赂乃命之为诸侯五失也礼乐征伐移于诸侯降于大夫窃于陪臣陵夷至此周其能乆乎君子于无衣之诗可以知周之终于不竞矣
　　黍离一诗元城刘氏曰人之情于愐乐之事初遇之则其心变焉次则微变乆则安之矣至于君子忠厚之情则不然其行役往来固非一见也初见稷之苗矣又见稷之穂矣又见稷之实矣感慨之意终始如一不少变而愈深此则诗人所以为忠厚也噫予于是而重有感矣然黍离王国之诗降而为风自季札观乐已然非夫子删诗而降之也
　　简兮之诗卫之贤以万舞为耻君子阳阳周之贤以执簧执翿为乐均一弃贤也然贤者有耻心则国犹可为也贤者而乐于执簧执翿则国非其国矣周之事尚忍言哉
　　式微黎之臣子作也当是时卫之君与其夫人并为淫乱黎之臣实丑之然黎有狄难君寓于卫臣不得不从焉而心盖以寓卫为耻也故曰胡为乎中露露言其濡染也胡为乎泥中泥言其陷溺也黎虽灭亾犹丑卫之淫乱则淫乱之丑其甚于灭亾也多矣
　　凯风孟子谓亲之过小者也余友庐陵龙仁夫曰是诗当于劬劳一语观之夫以棘心之微凯风吹之至夭夭之盛则母之抚我育我出入覆我其劬劳亦甚矣欲报之徳昊天罔极况于小过而敢怨乎故曰母氏圣善我无令人又曰有子七人莫慰母心惟知自责而一毫怨怼之意不焉是非勉强矫饰而然也皆天理人心之自然而发见者也
