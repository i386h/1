<!-- { "loadSidebar": true } -->
　　孔子曰见善如不及见不善如探汤吾见其人矣吾闻其语矣隠居以求其志行义以达其道吾闻其语矣未见其人也齐景公有马千驷死之日民无徳而称焉伯夷叔齐饿于首阳之下民到于今称之其斯之谓与朱氏谓其斯之谓与此上疑有阙文恐在诚不以富亦祗以异下仍析为三章后阅无垢张氏心传録于恕云见善如不能及怠而不进也见不善如探汤初虽畏之探之不已则渐入之矣是渐而入于恶也于善而不进于恶而渐入其人何如哉齐景公欲待孔子以季孟之间孔子告以君臣父子而説不可谓不见善也然终不能用孔子是不及也贪利之心浸浸不已积而至于千驷岂非不善而渐入乎孔子与景公同时故曰吾见其人矣吾闻其语矣至若伯夷叔齐则隠居以求其志行义以达其道者今无其人矣故曰吾闻其语矣未见其人也其斯之谓与所以结上文之意是说亦有取焉愚尝观景公与晏子论陈氏之事晏子曰惟礼可以己之公曰善哉我不能矣斯言也岂非见善如不及之谓乎公山弗扰以费畔召子欲往子路不说曰末之也已何必公山氏之之也子曰未召我者而岂徒哉如有用我者吾其为东周乎此章先儒解之不甚详盖费乃季氏之邑不狃不得志于季氏与阳货谋去三桓不克而畔夫谋去三桓不克而畔乃畔季氏非畔鲁也故史记世家曰公山不狃以费畔季氏召孔子欲往而卒不行况孔子亦素有恶三桓之意其为大司冦摄行相事定公十二年使仲由为季氏宰堕费堕郈堕郕则不狃之以费畔或者疑与孔子之意合是以欲往也不然孔子岂轻于从不狃者哉厥后不狃与叔孙辄奔呉呉为邾故将伐鲁叔孙辄劝之不狃曰非礼也君子违不适雠国且夫人之行也不以所恶废卿今子以小恶而欲覆宗国不亦难乎自定至哀隔二世自定九年不狃畔而去至哀八年呉将伐鲁隔十有五年不狃之去鲁乆矣尚眷眷于鲁如此则不狃非特不畔鲁且忠于鲁者也特子路未知不狃之心耳然孔子始虽欲往而终亦不徃者岂不以不狃以轻恕使阳货逐仲怀其所守不固邪门弟子书公山弗扰召则曰以费畔佛肸召则曰以中牟畔中牟亦晋大夫赵襄子之邑佛肸非畔晋也
　　论语记孔子荅门弟子处皆有曰字惟荅宰我短丧之问曰食夫稻衣夫锦于女安乎曰安女安则为之女字上不书曰字此记言者善形容圣人深嫉宰我之意礼父母之丧既殡食粥粗衰既葬蔬食水饮受以成布期而小祥始食菜果练冠縓縁要绖不除无食稻衣锦之理夫子以此发宰予不忍之端而予忍之所以絶之之深嫉之之至也
　　子曰鄙夫可与事君也与哉其未得之也患得之既得之患失之苟患失之无所不至矣先儒以患得之谓患不得之愚谓鄙夫劣闇之称世谓鄙陋鄙俗鄙猥鄙吝鄙俚皆其人之不足道者也故于未得之先反以得为患惧不能胜其任也既得之又狃于富贵利禄而患失之心生焉苟患失之则无所不至矣
　　子张曰士见危致命见得思义祭思敬丧思哀其可已矣下三句皆言思死生亦大矣而见危致命独不言思何也士而见危便当致命正不必思也思之则宫室之美妻妾之奉所识之穷乏者皆足以动其心而拂乱其所为矣李陵欲得当以报汉南霁云曰将以有为皆不必思而犹有思也夫提卒五千转战万里矢尽道穷陵可以死矣睢阳既陷巡逺就戮霁云何容复有为哉不必思而犹有思此李陵所以生降隤其家声而南八男儿死耳之语巡所以呼霁云而警悟之也然子张于士则曰见危致命孔子于成人则曰见危授命盖授者安于天而致则以人力为之所以有成人与士之异也孟子曰王者之迹熄而诗亡诗亡然后春秋作晋之乗楚之梼杌鲁之春秋一也其事则齐桓晋文其文则史孔子曰其义则丘窃取之矣孟子曰君子之泽五世而斩小人之泽五世而斩予未得为孔子徒也予私淑诸人也此本一章所以发明春秋大义説者析为二章颇费辞说盖因有两孟子曰之故殊不知中有孔子曰一句故下不得不再书孟子曰以别之不然则五世之説似为皆夫子之言矣其大防云王者之迹熄而诗亾诗亾然后春秋作春秋非孔子自作也晋之乗楚之梼杌鲁之春秋三史所述其事莫过于桓文其文则史也孔子谓丘窃取三书之义所谓述而不作者也自获麟絶笔之后至孟子防梁之时已百四十有余年三十年为一世以成数计之盖五世矣君子渐润之泽小人污染之泽至此五世皆斩然矣李彪乞修史表云东观中圮册勲有阙美随日落善因月稀一日不书百事荒芜即此意也战国之世善恶不眀乱臣贼子复接迹于天下孟子忧之欲继孔子而作春秋其圣不及孔子故曰予未得为孔子徒也徒犹斯人之徒及非吾徒也之徒不过退取春秋之防与公孙丑万章之徒难疑荅问而已故曰予私淑诸人也私淑正与窃取之义同如此则一章之指昭然义见
　　晁氏客话伯夷非其君不事非其民不使思与乡人处如以朝衣朝冠坐于涂炭若隘也然不念旧恶所以为伯夷栁下惠不羞污君不卑小官虽袒禓祼程不以为凂然不以三公易其介所以为下惠
　　君之视臣如土芥则臣视君如冦雠此为为人君者言也非为臣者所以责其君父子之间不责善责善则离此为为人父者言也非为子者所以责其父
　　子思之言浑涵孟子之言铦利礼记载子思荅旧君反服之问曰古之君子进人以礼退人以礼故有旧君反服之礼也今之君子进人若将加诸膝退人若将坠诸渊无为戎首不亦善乎又何反服之有如此而已而孟子则反覆辨论至谓君之视臣如土芥则臣视君如冦雠于此可以觇子思孟子之学矣
　　赵台卿作孟子题辞有曰孟子亦自知遭苍姬之讫録值炎刘之未奋进不能佐兴唐虞雍煕之和退不能伸三代之遗风意则然矣孟子生战国之时炎刘未奋孟子亦何由知之此亦遣文之病若曰本之防纬则圣贤不道也
　　子谓南容邦有道不废邦无道免于刑戮以其兄之子妻之注疏皆不言孔子之兄之名按史记索隠叔梁纥先娶施氏生九女其妾生孟皮孟皮跛求昏于顔氏而娶征在遂生孔子
　　吾岂匏也哉焉能系而不食先儒谓匏瓠也匏系于一处而不能饮食人则不如是也愚尝疑而惟其义一日读卫风之诗曰匏有苦叶济有深涉乃知匏可系以济渉所谓中流失船一壶千金者是也又庄子今子有五石之瓠何不虑以为大樽而浮乎江湖之上司马氏云樽如酒器防之于身浮于江湖可以自渡虑犹结缀也所谓腰舟然匏虽可系而味苦且其中呺然故不可以食
　　先儒曰文章与时髙下政尨土裂则三光五岳之气分三光五岳之气分则大音不完必混一而后大振故三代之文至春秋战国而病涉秦汉复起汉之文至列国而病唐兴复起噫是固然矣然政之尨土之裂莫春秋战国为甚吾夫子删诗定书系周易作春秋孟子退自齐梁述尧舜之道卒使彛伦叙人极立乱臣贼子俱一时防夏公孙丑万章之徒皆得以与斯文之盛是岂以政尨土裂病哉下是如荀卿扬雄辈不顾时之治乱鋭然振斯文而起之亦足以继往哲而诏来者又下而诸葛孔明以出师一表继伊训説命于三国鼎沸之时陶渊明以归去来辞传于典午灰烬之日而当世斯文亦赖以不坏不冺然则文章果与时髙下乎哉独宋自渡江以来文人才士视东都诸老若有愧焉故説者得以光岳气分而议之然干淳端平之际如朱公熹张公栻吕公祖谦真公徳秀叶公适陈公传良魏公了翁相继以道自任以文自鸣卒使后生小子习见典型争自濯磨于学亦不可谓全无人也惟末年学士大夫笃意举业以进取乱其心以富贵利达荡其志于是文气委薾而文之古者始寥寥然不见于世是非光岳气分之病也人实病之也方今东西南北寸地尺土靡不臣属三光五岳之气浑然合矣大哉王言式在今日余老矣不得与于斯文之盛然其所以作新而振起之如韩愈欧阳修者将必有其人惜乎不得而见之矣呜呼光岳之分合其与于斯文之兴废也邪抑无与于斯文之兴废也邪

　　佩韦斋辑闻卷四
