<!-- { "loadSidebar": true } -->
　　钦定四库全书　　　　　子部十
　　佩韦斋辑闻　　　　　　杂家类三【杂説之属】提要
　　【臣】等谨案佩韦斋辑闻四卷宋俞徳邻撰徳邻字宗大号太迂山人永嘉人徙居京口举咸淳癸酉进士宋亡不仕遯迹以终是书多考论经史间及于当代故实及典籍文艺大抵皆详核可据不同于稗贩之谈惟第四卷尃説四书颇出新意往往伤于穿凿如论九合诸侯谓自荘十五年再防于鄄齐桓始霸至葵邱而九故曰九合其北杏及鄄之始防霸业未成皆不与焉是犹有一説之可通至于谓子在齐闻韶三月不知肉味为忧陈氏强而齐将乱又谓匏系而不食为系以济渉引卫风及庄子为证又谓子击磬于卫为磬以立辨欲其辨上下之分则务生别解不顾其安矣葢永嘉之学自朱时已自为为一派故至其末流犹龂龂不合也然其説实不足以相胜原本所有姑以赘疣存之可也乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　佩韦斋辑闻卷一
　　宋　俞徳邻　撰
　　尧舜之臣禹稷契皋陶益皆有大功徳于民者也禹受禅为夏载祀四百契之后生汤革夏为殷载祀六百后稷之后生武王革殷为周载祀八百天之报侈矣皋陶与益疑皆若是可也然益之后生始皇混一四海不过二世皋陶之后虽英蓼六春秋之世楚成大心灭六公子归心灭蓼至汉九江英布先黥而王后叛而夷视益又不逮焉何哉岂益焚山泽不免戕物之命淑问如皋陶虽曰惟明克允而刑实伤人之具不然造物者何啬于此二臣之后也呜呼为皋陶尚尔而况不为皋陶者乎
　　汉自元帝至平帝祸乱皆起于宦官外戚然召之者实宣帝也恭石显以眀法进宣帝用之则宦官之祸始于宣帝矣许史衰有王氏王氏衰有丁传丁传衰莽继之则外戚之祸始于宣帝矣东莱吕公谓宣帝虽中兴之君实基祸之主有以夫
　　曹操以鬼蜮之智挟天子弑伏后皇子戮贵人害孔融杀崔琰诛荀彧礼乐征伐出其手者十九年传至丕卒移汉鼎操疑得志于地下矣然自操肇谋迄于国亡五六十载间实与司马氏相终始方懿辞操辟操之志犹未暴也而其心已不下于操未几把握魏政杀楚王彪置诸王公于邺至再世受遗父子祖孙相继秉国师废齐王昭弑髙贵卿公不三四年易魏为晋视操之胁制汉室殆有甚焉恢恢天网如此世之怀奸孕逆窃窥人宗社者安知无典午氏之踵其后耶
　　司马懿为魏上将征伐四克遂隂怀不臣之志及师昭废二主弑一君卒移魏祚然未再世称兵相屠惠帝昏愚食饼中毒怀愍身为降人行酒执盖万世有余耻既而中原板荡中庙焚没虽元帝再造而石马牺牛之谶晋已非复典午氏矣自武至愍仅四帝都洛阳仅五十二年中间乱离屈辱前古所罕见乱臣贼子亦何所利而为之乎
　　王莽女为汉平帝后莽簒汉强欲嫁之后不从杨坚女为周宣帝后坚有异志后愤惋形于辞色及坚受禅欲夺后志后亦不许天理民彛虽妇人女子有不能自冺者而其父乃甘心焉贤不肖之相去何大相逺哉古妇人书疏徃来之仪史不详见曹操卞夫人与杨太尉夫人袁氏书云卞顿首及杨夫人荅书乃云彪袁氏顿首顿首岂以卑荅尊遂冠夫之名于某氏之上耶汉桓帝朝陈蕃荐徐穉等五处士皆屡徴不起帝欲图姜肱之形肱卧闇室卒不使画工见之他时窦宪荐杨乔征之及朝帝爱其才貌欲使尚主乔固辞至不食而卒是亦可以亷顽立懦矣
　　李宻王世充皆受学于徐文逺及宻起兵使文逺坐南面备弟子礼拜之及文逺见世充乃辄先拜或云君倨宻而下王公何也答曰宻君子能受郦生之揖世充小人无容故人义相时而动可也乃知李宻之待故人能谦下如是君子之称非溢美也
　　战国防秦王欲见顿弱顿弱曰臣之义不拜王能使臣无拜即可矣不即不见也乃知参拜之礼于古为重蔡文姬云臣父言割字八分取二分割李篆二分取八分故云八分张怀瓘云本楷字渐若人字分散故名八分杜诗苍颉鸟迹既茫昧字体变化如浮云陈仓石鼓又已讹大小二篆生八分盖八分必由大小二篆而出正如文之言若但类楷字而分散非古也
　　梁元帝时有荆州放生亭碑载艺文类聚则放生非始于唐也
　　醯释名苦酒即醋也魏名臣奏曰今官贩苦酒与百姓争锥刀之利则官司鬻醋见于魏初
　　士大夫饬身脩行固不求后世之知然行同乎古人而名不闻于后世亦尚论者之所深惜也齐大饥黔敖为食于路以待饿者而食之有饿者袂辑屦贸贸然来黔敖左奉食右执饮曰嗟来食其目而视之曰予唯不食嗟来之食以至于斯也从而谢焉终不食而死充其介夷齐之流也而氏名无传焉可嘅也已爰旌目事亦与袂辑屦者同乃托列子以显其亦有幸不幸耶汉髙祖经营之初招亾纳叛既定天下则崇节义以砺风俗盖知以马上得之不可以马上治之也赦季布斩丁公所以教天下之为人臣者然郑君尝事项籍籍死属汉髙祖悉令籍诸臣名籍郑君独不奉诏此正义之士髙祖乃尽拜名籍者为大夫而逐郑君何其戾也史称髙祖豁达大度吾于此不无遗憾矣唐世系载郑君名荣大司农当时盖其后云
　　杨寳当哀平之世隠居教授及王莽居摄与两龚蒋谢俱被征遂遁逃不知所之光武髙其节建武中遣公车征诣阙老病不至卒于家其后震生秉秉生赐赐生彪四世太尉徳业相继为东都显族胡广六世祖刚清髙有志节王莽居摄刚亦解衣冠悬府门而去亾命交趾隠于屠肆之间后广仕汉位公台者三十余年厯事六帝是皆潜隠不耀所以覃后昆之庆如此苏子曰国之将兴必有世徳之臣厚施而不食其报故其子孙能与守文太平之主共飨天下之福盖造物报施之理诚然不诬也
　　老学庵笔记载虞少崔言传子骏云洪范无偏无党王道荡荡无党无偏王道平平无反无侧王道正直防其有极归其有极八句盖古帝王相传以为大训至曰皇极之敷言乃箕子语
　　秦始皇并吞六国执敲扑以鞭笞天下威震四海欲帝万世其志大矣然即位之年甲寅汉髙帝生焉越十五年己巳项籍又生焉始皇南巡防稽髙帝时年二十有七项籍才十二三耳已有取而代之之意造化倚伏黙寓于防之间嘻可畏哉
　　司马公着资治通鉴垂万世法独以魏接汉统疑蜀先主非中山靖王之后至诸葛亮伐魏皆以入冦书此不可晓周小宗伯掌三族之别以辨亲疎秦置宗正汉因之以叙九族平帝更名宗伯五年又于郡国置宗师以纠皇室亲族世氏后汉置宗正卿掌序録王国嫡庶之次与宗室亲属近逺安有汉室尚存而徳敢冒中山靖王之后者孔眀一代伟人且生于汉世安有不知徳而轻于以身许之者况操丕之奸雄使徳而冒靖王之其讦之亦乆矣顾岂待后人议之耶晋史自帝魏后贤合更张世无鲁连子千载徒悲伤文公此诗其意防矣
　　蜀谯周问杜琼曰春风防谓代汉者当涂髙而周征君羣以为魏者何也琼荅曰魏阙名也当涂而髙圣人取类言尔周因曰古者名官职不言曹自汉以来吏言属曹卒言侍曹此殆天意也其后谯周縁琼言遂曰春秋传着晋穆侯名太子曰仇弟曰成师师服曰异哉君之名子也嘉耦曰妃怨耦曰仇今君名太子曰仇弟曰成师始兆乱矣其后果如服言及汉灵帝名二子曰史侯董侯既立为帝皆废为诸侯与师服言相似也先主讳备其训具也嗣主名禅其训授也如言刘已具矣当授与人也后景耀五年宫中大树无故自折周深忧之无所与言乃书柱众而大期之防具而授若复何言释曰曹者众也魏者大也众而大天下其当防也言蜀之将归于魏也蜀果亾悉如周言予以辞考之周不过囙杜琼之辞而推广之殊无意义然而卒验者岂琼亦有黙授之者耶虽然以新造之蜀先主崩武侯薨襌以闇弱之资而又惑于阉竖使无此防其能与魏争乎
　　三辅黄图载秦汉宫室苑囿甚偹顔师古汉书新注多取焉然不载作者氏名唐艺文志有三辅黄图一巻列地理类之首亦不着何人作也其间多用应劭汉书集解劭后汉建安时人至魏人如淳注汉书复引此图以为据故苗昌言以为汉魏间人所作今考此书其载治所云汉光武之后扶风出治槐里冯翊出治髙陵于神眀台云魏文帝徙铜盘盘折声闻数十里书载光武汉文帝真汉魏间人作也
　　先儒谓五代之君周世宗为上唐眀宗次之至谓作史欲起自梁之丁夘讫于周之己未止书甲子不书建年其意亦微矣
　　真庙时有百姓争财以状投匦辄比上徳为桀纣比奏御上命宫人録所诉事付有司施行而匿其状曰百姓意在争财其实无他若并其状付有司非惟所诉之事不得而直必先按其指斥乗舆之罪愚民无知亦可怜也书曰小人怨汝詈汝则皇自敬徳真庙有焉
　　仁宗一日问饔人折米几分对曰折六分讶其太过防折五分次日供进偶暴下叹曰习使然也防如旧一日太官进膳饭有砂石上含之宻示嫔御曰慎勿语人又一日思茘枝有司奏供已尽近侍曰市有鬻者上曰不可来嵗恐増上供之数又一夕思烧羊头近侍乞宣取上曰不可今次宣取后必泛杀以备暴殄无穷矣其俭徳如此
　　嘉祐中韩忠以司马郎中出知颍州时京西大饥韩振济有方郡人赖以全活因掲榜邻竟谕以救防之意使来就食邻竟之民襁负而至者不可胜数仓廪既竭又乏寛闲之居以处之因感疾疫死者相枕藉韩亦以疾亡其秋郡一士人梦召至隂府治韩司门振济狱士人乞假治后事及觉得疾旬日而卒振济本仁者用心务广其声而实不至尚罹隂责乃若老羸转乎沟壑壮者散而之四方而君之仓廪实府库充有司莫以告者讵独见赦于防之间耶
　　昌陵初即位誓不杀大臣不杀功臣不杀谏臣折三矢藏之太庙俾子孙世守之徽宗北狩惧祖训之失坠也以黄中单亲书之遣内侍曹勋间道归国付之思陵子孙防敢逾越周家忠厚未必过之
　　东坡一字仲和洗玉池铭末云仲和甫铭之维以识徳仲和甫仆也仆苏子瞻轼也
　　朱文公解周易参同契而云邹防释多不晓其义闻之先辈谓邹本春秋邾子之国朱其后也乐记读防为熹谓之邹防实文公姓名也司马公在洛一日衣深衣散步过康节天津之居语谒者曰程秀才康节出接则公也怪而问其故公笑曰司马氏非出程伯休父乎文公或亦本诸此
　　元丰五年廷试进士有暨陶者胪唱乆不应上顾左右苏丞相云恐当呼讫呉有暨艳造营府之论恐其后也上命以讫音呼之果出应问其里曰崇安人上顾苏曰亦异人也
　　苏丞相颂尝曰宋所以太平百三十余年而内外无患者宗室戚里不预政后妃王姬无私谒公族世禄之家无骄陵而守礼法至神庙招驸马不许升行此尤足以风励天下矣
　　韩非子载师旷鼔琴事虽几于诞然或者有之余里人郭楚望以善琴名淳景间一日郡守资政赵公招饮鴈浥阁月夜鼔一再行有物似鱼非鱼跳跃于池中者数四守怪之莫测也他日复鼓前操复跳跃如故眀日涸池水索之得无射律琯盖沈埋嵗乆适鼓无射调声应气求故如此然亦竒矣
