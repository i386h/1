<!-- { "loadSidebar": true } -->
　　八月十一至十五日，后街成塔市。三十年前，士绅家竞尚排塔，田园台阁以及闺房布置悉备，人物花果禽鱼皆裁缯剪彩，玲珑飞动，罗列奇玩，争靡斗艳，纵人观赏。虽劳心力，亦表太平盛事。
　　中秋夜，神光、定光双塔，七级燃灯照耀，如红烛高烧。士女制香球，登乌石山进香。明陈荐夫有《乌石进香》诗云：“凉飊吹商蟾兔清，明绳曳玉低斜横。七香油壁税南陌，莲花蹴月参差行。邻霄台高祠帝女，金兽含烟喷秋雨。玻璃钿合开古香，九节瑞龙然不死。憨痴白皙冶游郎，骄行躏入调红妆。秋波盈盈澄碧光，回环射裂千柔肠。熊祥乞归碧霞馆，赃雨浓云生梦感。元虚不种真麒麟，十二琼楼怅秋晚。”
　　重九作糕，自是古制。《五杂俎》、《景云类纂》及《福州府志》诸书均载：闽俗于九日作粽，与端午同。然今俗九日作九重粿，上插彩旗，谓之重阳糕，相传已久，不复有作粽者。
　　九日放风筝以乌石山为盛。旧时人士设饤饾于僧寺，谓之纸鹞会。其中有所谓九连环者，形如蜈蚣。剪彩为头，具百四十四甲，亘四五十丈，以大绳系于山石，乘风则数十人挽之，诚巨观也。
　　冬至前夕，俗屑糯米，合家男女围坐作粉团，曰“搓丸”。谓取团圆意。亦以祀先告冬也。梁洛观先生有《南乡子》词云：“笑语共婆娑，银烛华筵缀碧荷。大小珠光齐错落，搓搓人世团圆此夜多。春意灶眉过。白屑纤纤素手罗，调罢饧汤堂上进，知么，新妇生成小性和。”
　　十二月二十四日祀灶。俗谓是夜灶神上天，以一家所行善恶奏于天庭也。陈荐夫《祭灶行》云：人家腊月祀灶王，二十四夜朝紫皇。善恶条陈明如镜，贫恶穷通我司命。盘中有饴凝作脂，愿神口舌甘如饴。翁老踉跄望空拜，秽恶触神神勿怪。神言汝家多罪过，赦汝愚蒙矜汝悮。汝甑尘土突不黔，不如放我上青天。”
　　徐经《雅歌堂诗话》云：闽令吴林塘有“三妙吟”，谓“荔枝、素心兰、寿山石”。余谓武夷茶、漳州密果、永春织画、上杭竹器、永安纸灯俱臻妙品，岂让三者独擅耶?即更有进于此者，蔡越峰之书阁帖、应一叶之画烟雨、皆登古人之堂而入其室者也，合之可称闽海十绝。
　　荔枝，闽粤巴蜀均产之。以闽为胜，闽以莆田为最。王子勤太守广叶守兴化，府治门外题楹帖云：“荔子甲天下，梅妃是部民”，一时盛传。高云客作《荔子纪事》一卷，张超然为之序，深辟朱竹垞、曹秋岳“闽荔不如粤”之说。按：谢在杭《百粤风土纪》云：“荔子色青，大如杨梅。肉薄核大，味甘而不酸，在闽龙眼之下。”许子逊《广州杂诗》云：“丹荔年年玉碗新，镜中眉黛半含颦。可怜岭外红鹦鹉，犹说华清病齿人。”则粤种诚不如闽矣。
　　前人多作餐荔枝会，非近人所及。明莆田宋珏有荔社，约日以三千颗为率。徐兴公、谢在杭、马继声等结红云社，作社约。在杭作续约。亦食荔韵事。《红云社约》谓凤岗中冠为福州第一品。按：凤岗三十六宅、七十二乡皆产荔，其次为上街乡，上街乡与侯官市隔一土壤，而侯官市皆植龙眼，无一荔树。亦土性随所宜也。
　　福州荔枝，向以西禅寺为佳。《曝书亭集》称寺之荔树高五六丈者四百余本，今存者殊少，而法堂前古荔四株，相传为宋荔，名曰“天洗碗”。西禅荔枝早熟，寺荔尽后而兴化枫亭始上市。黄莘田先生诗所云“长庆寺门刚摘尽，满街斜日卖枫亭”也。
　　乌石山范忠贞公承谟祠种荔百株，旧甚有名。每岁荔熟，就祠开市。游人消夏者接踵。祠右积翠寺，古刹也。旧有楼曰“江城如画”，有古梅，相传数百年物。今荔树斧伐殆尽，梅亦无存。
　　蔡襄《荔枝谱》云：十八娘，色深红而细长。时人以少女比之。相传闽王王氏有姬第十八，好啖此品，因而得名。其冢今在城东报国寺，冢旁犹有此树。又按：西湖开化寺荔有名十八娘者，瘦腰细核，累累一串数粒。相传王氏女十八娘手植。又仙游陈洪进女玑，别字十八娘，尝手植荔枝于枫亭。俱见《香草斋诗注》。
　　西门余府巷，以宋余深名。深宅中有荔枝，实绝大而美，名曰“亮功红”。亮功者，深蒙御书阁名也。今余府巷刘宅中，有荔一树，或说为“亮功红”，亦敷会之传。
　　林寿图《榕阴谈屑》云：闽俗娶妇，荔熟时婿家必以馈丈人。故谚云“荔枝红，送丈人”。王秋士词云：“街头香度日初斜，遍拣西禅万颗霞。博得闺人今夜喜，一筐会送丈人家。”按：曹石仓先生有诗云：“娇羞十五闭房栊，风雨无端妒守宫。玉镜台前倚惆怅，郎家不去荔子红。”是送荔之风，明已然矣。
　　龙眼谓荔奴⑴，以龙溪所产抱鸡子种为最贵，小如珠，无核，亦珍品也。
　　桃，吾闽最劣，近乡人有以奉化种移植者，浆多，甘如蜜，名曰水蜜桃。而奉化原种反不如矣。
　　光泽县会仙岩石斗岸上有朱桃，熟时即坠，人莫能得。
　　福清黄蘖山多桃，其地有桃坞、桃湖、桃溪、桃洲，春风微和，夭桃夹岸，不减武陵。
　　南港二百零八乡皆产橘，洪江上流又有橘园洲。弥望千树。橘有数种，比常橘大而皮厚者为风橘；小而味酸者为金橘。酿橘为酒曰橘烧。乡人以橘为福州特产，称为“福桔”。上元作桔灯，母以遗女，取吉祥意也。陈恭甫先生《绛跗草堂诗集》有《橘枝词》十二首，可为掌故之征。
　　《武夷山志》载：峰山有仙橘，小如弹丸，其皮可食。大者如鸡卵，味尤甘。
　　柑以古山洲产最多，香甘而皮薄，胜于浙温之乳柑。
　　凌登明《榕城随笔》云：漳南产柑橘，其种不一，而颗皆硕大。芦柑为最，红柑次之。芦柑色稍黄，红柑则正赤，皆佳种也。三衢所产似亦当稍让。连江一种，差小而味亦甘，当在武陵蜜橘之列。按：漳州之桶柑、芦柑皆由广东潮州传入，永泰有蚌橘一种，亦贵品也。
　　橘饼出漳州。陈恭甫先生有诗云：“漳南饴蜜十分调，红玉千槌向齿消。百饼青筐霞片散，东风吹入卖饧箫。”
　　浦南以产柚著名，沿北溪两岸约五十里皆栽柚。乡人呼柚曰“软仔”，其种有文旦、坪山、六月柚等。文旦，古称香栾，长泰所产，品质最良，瓤白，甜美无比，他地所植均不及之。
　　辛稼轩为福州守，有《临江仙·咏杨桃》云：“忆醉芳树下，几曾风韵忘怀，黄金颜色五花开。味如芦橘熟，贵似荔枝来。闻道商山余四老，橘中自酿秋醅。试呼名品细推排，重重香肺腑，且进两三杯。”按：福州杨桃七八月熟，味酸而有韵，近有粤东种者。
　　俗呼梅子为“青子”。前辈出郊宴集赏梅，村媪见之，曰：“大冷天气，不暖阁围炉，乃冒寒度板桥看青子耶?”
　　水口延平产奈，色青而味甜，大有如桃子者。
　　李以夫人李最佳，皮红如傅粉，故称夫人，亦称胭脂李，色如脂也。闽清产李最多，《武夷山志》载：峰山有仙李，如小鸟卵，长而色赤，味亦酸美。
　　屏南、连江均产雪梨。屏产有大如碗者，出忠洋一带。连产则甜而松脆多水，八月熟，就树以棕裹之，可留至大雪。朱文公《咏雪梨》诗云：“珍宝浑疑露结成，香葩况是雪储精。乍惊磊落堆盘出，旋剖轻盈照骨明。芦橘漫劳夸夏熟，蔗浆未许析朝酲。啖余更检《桐君录》，快果知非浪得名。”按：快果、玉果、密文，均梨之别称，见《广志》。
　　自洪山桥至水口，沿江两岸皆植橄榄，橄榄以檀香种，产在安仁溪者为佳，脆而香也。
　　杨浚《冠悔堂笔记》云：余甘实莹如珠，食之余味始甘，能除虫毒。黄山谷以其先苦后甘，名之曰：“敢谏子”。按：余甘产莆中定庄者佳，以之制露，可治童孩痰积。
　　仙游果品以柿最佳，曰“陈变”⑵，俗以陈御史所传植，即名之。
　　会城南门外城门乡宋郑尚书墓前有枇杷树一株，所产枇杷只一核。
　　《游宦纪闻》载：闽中嘉果，荔枝、龙眼、橄榄之外，又有黄澹子、金斗子、菩提果、羊桃，皆他处所无。黄澹大如小橘，味微酸而甜。《长乐志》云：生于王霸坛侧。
　　《说铃》云：闽南郊外二十里，曰“齐坑”，齐氏聚族其间。旁有潭，夹种桃花。相传唐陈处士隐地，旧名道者岩，岩前有柿一株，根如斗，结实如佛手柑，皮穰色味则皆柿也。
　　西门外马坑山蔗最佳，以脆胜也。《寒秀草堂笔记》云：同安多蔗，所生虫似蜂。彼人乾之，食时煠以香油，味类虾，称为蔗蛄。其名甚别。按：有名猴蔗者，专供榨糖。
　　李文贞公光地喜食生萝萄，冬夜乘烛摊书，断生萝萄满置大盂。每精诣深思时，辄停笔尝之，尽盂乃寝。
　　连城县莲峰山产彭候芋，叶大如盘，冬夏不枯。过年子落崖下，人难取，取以播种亦不熟。旧传彭侯所种。
　　《榕阴谈屑》云：王补帆中丞抚闽多惠政。种番薯于署中隙地，采其嫩苗，瀹为羹以饷余，尝而甘之，问其名，曰“平东菜”。时海上方有倭事，故为吉语。余易名“中丞菜”，明日传播城市。课西湖书院，日用以饷诸生，曰：“此秀才风味也!”于是献“中丞菜诗”数十人。
　　闽人多切番薯，制番薯米，以长乐为佳；又制番薯钱，以福清为佳。均以代粮也。先公有《初食薯米》诗云：“黑如菰米黄如栗，亦自甘香适朵颐。贫贱何尝谋益寿，交亲相与话充饥。饮冰茹蘖皆吾分，耕获菑畲失所期。欲向山中煨芋去，微闻僧灶冷无炊。”
　　武夷九十九岩，皆产名茶。奇种以天心岩之“大红袍”、慧苑岩之“铁罗汉”、磊石岩之“白鸡冠”、兰谷岩之“金锁匙”、天井岩之“过山龙”、竹窠岩之“瓜子金”、幔陀峰之“半天夭”为著。而大红袍尤为特品，产于天心岩永乐寺三里许之九龙窠石壁上。石壁仅方丈之地，植茶三丛。外向较高者，传为真红袍。旁二丛为副车，叶不甚大，芽端带淡红色，年仅六七两。价值数百金，盖罕而见珍也。每岁，住持僧以少许分馈当道士绅。余则悉售厦商。又天佑岩下有茶一树，名“不知春”，亦种之至美者，广东洋商岁岁预定，雇人守护，惟寺僧得一二两而已。
