<!-- { "loadSidebar": true } -->
扬州黄右原比部家芍药最盛，尝招余陪阮仪征师赏之。吾师以痼疾不便于行，端坐亭中遥望之。余与右原则徧履花畦，真如入众香国矣。园丁导余观新绽之金带围，盖千万朵中一朵而已。余自诧眼福，并语右原曰：「吾师与余皆已退居林下，此花之祥，实惟园主人专之矣。」故余诗结语云：「难得主人初日学，定教金带擅奇祥。」师和余韵云：「谢公应为苍生起，花主人应亦兆祥。」盖为周旋宾主起见。而朱兰坡和诗云：「试看黄黄金带色，君家姓氏本符祥。」钱梅溪和诗云：「料得主人应似客，故教金带早呈祥。」则亦专归美于园主人也。吾师望余复起颇切，故余迭韵诗云：「生怕山前泉水浊，随缘止止即延祥。」实答吾师诗意。

　南万柳堂

邵伯湖之北数十里，有仪征师别墅，在水中央，四围种柳数万株，每岁长夏必于此避暑，自题为南万柳堂，以别于京师之万柳堂也。绘图作诗者屡矣，近复得清湘子画片作为南万柳堂第四图，以新卷命余首题，余谨次自题韵成七律二首，吾师甚称赏之，为附刻于揅经室续诗中。诗云：「天然一幅水村图，眼福欣当寄庑初。问字忽逢苦瓜画， 【 清湘子亦自号苦瓜和尚。】 临流便想坐茅渔。北来戢戢投林鸟， 【 时避海氛者多卜宅邗上。】 东望茫茫纵壑鱼。安得牵船随杖屦，太平乡里补三余。 【 太平乡为柳堂八景之一。」】 「若个将身入画图，每逢佳处警吾愚。白鸥敢作谁驯想，黄鸟真知所止隅。 【 黄鸟隅亦柳堂八景之一。】 南北平分万杨柳，主宾晤对几桑榆。鉴湖底似珠湖好，卅六陂前卅二湖。」朱兰坡谓余曰：「我适晤阁老，极折服此诗。谓次韵之作，能如无缝天衣，自非老手莫办，并命我亦效颦。我谓此诗选辞沈邃，托兴遥深，已如崔颢题诗在上头，继声者必难见好，不如善刀而藏也。阁老亦以为知言。」

　兜兜巷

在扬州日，间与钱梅溪谈邗江故事，梅溪曰：「余近寓居之西，俗呼兜兜巷，此名颇雅，不知始于何年？可入诗否？」余记得柳南随笔中有此事，一时不能口述，归而检书，始得之。王渔洋为扬州司李时，见酒肆招牌大书「者者馆」三字，遣役唤主肆者，询其命名之意。主肆者曰：「义取近者悦，远者来之意。」渔洋笑而遣之。又扬州有兜兜巷，巷甚隘，而路径甚多。居此巷者，妇人多以做肚兜为业，而门面又相似，故行人多歧误焉。有作寄江南词者二十首，中一首云：「扬州好，年少记春游。醉客幽居名者者，误人小巷入兜兜，曾是十年留。」次日以此语仪征师，师为之解颐曰：「我数十年老扬州，今日始闻所未闻也。」

　堵江口

余侨寓邗江，无所事事，然日闻海上警报，惄然忧之。当官者惟但云湖都转明伦时从余讲求此事，余曰：「夷情如此猖獗，难保其不犯长江，则瓜洲一带口门，不可不预为之计。」都转问计将安出，余曰：「扬州本富盛之区，尚可有为。足下所筦度支，亦尽可挹注。此地若无以御之，则他处更将束手矣。今大江两岸口里，满号之漕艘，不下千百只，似可预先调齐，横塞江口，以铁索联为巨栅，每船中预伏数兵，安设鎗炮火器，从头舱中穴孔以待之。再招集捆盐人夫一二千名，各予器械船只，使之并力堵御，重赏之下，必有勇夫，以废艘为前茅，以捆徒为后劲，四十里外，有此两层扼隘，芟夷虽猛，恐亦不能飞来矣。」都转闻之，极为动念。正在筹划间，而焦山口早望见夷帆，夷兵攻陷镇江，即回指金陵，不数日，和议已成，此事遂止。余尝为都转题雪舟筹海画卷，第四首之末云：「时君已晋秩，雄总度支府。军储堪挹注，█海本利溥。通才得藉手，长袖乃善舞。上纾宵旰勤，下壮风声树。废艘栅可资，捆徒勇足贾。仍愿备不虞，刍荛幸俯取。」阮云台师谓此崇论宏议，不当仅以诗论也。

　谥法

在扬州日，偶与杨竹圃方伯、林岵瞻比部扬祖谈及吾闽省运之衰，因历考国朝吾闽百余年来，文臣得谥者仅五人，一为南安淇文襄公，一为安溪李文贞公，一为漳浦蔡文勤公，及其从子文恭公，一为侯官陈忠毅公丹赤。盖自嘉庆六年蔡文恭公之后，无一人再膺斯典者。若武臣，则指不胜屈矣。有一家而得谥者，如平和海澄公黄忠恪王梧、及子忠勇公芳度、从子忠襄公芳世、襄愍公芳泰、孙温简公应缵，异数殊荣，实古今所希有。此外如晋江靖海侯施襄壮公琅、及子提督勇果公世骠、提督蓝襄毅公廷珍、及族子襄毅公元枚、总兵朱忠壮公天贵，而同安提督黄恪慎公有才、林温僖公君升、胡勤懿公贵、李忠毅公长庚、邱刚勇公良功、总兵胡武壮公振声，数十年中，同县凡六人得谥，亦盛事也。按记此后数日，接阅邸抄，恭悉松江提督陈化成蒙赐谥忠愍，亦同安人。辛丑秋，曾与余在吴淞共事三阅月。

　宋研

吾闽宋研最多，余斋中即有数方，所见于友人斋头者，亦不一而足。韵石斋笔谈云：建炎己酉，宋高宗避兵航海，凡上方所储贡研，载以自随。斯时风鹤传警，阳侯震荡，随行舳舻，往往飘没，研之沦于波臣者，不知凡几。厥后渔人蜑户，偶或得之，流传闽、广，奚啻天█紫凤。嘉靖间，福建许姓者，常估于苏，过文征仲玉兰堂，见案上一研，文颇珍重，许曰：「此研闽、广是处有之。」文笑曰：「此宋贡砚也，乃端溪旧坑，岂易得哉！」许知其说，逾岁即携宋贡研二十方过姑苏，文见大骇，易其四，士人争购之，颇得高价。后许携三十方客于金陵，士大夫竞买之。询其所自，皆由古寺中得之，或见于乡村训塾。盖宋室将衰，迁于南海，故闽、粤是处有之，不但高宗所携而已。近于扬州购得吾乡郑渔仲先生研，底镌「夹漈草堂」四字，左边有纪文达师铭云：「惟其书之传，乃传其研。郁陶乎余心，匪物之玩。」右边有邵闇谷齐然铭云：「晓岚受诏续通志，漫士先生以夹漈旧研赠之。闇谷居士为之铭曰：『墨绣斑斑阅人几，觚棱刓缺字不毁。夹漈有灵式凭此，六百年后待吾子。』时乾隆丁亥正月。」按此裘文达公所遗吾师纪文达公物，余童时似在里中见之，未知即此研否，又不知何缘转入江南也。

　天下太平四字

闻阮云台师在相位时，每于岁除前，用松江花绢方笺篆书「天下太平」，字如秦、汉瓦当体，分贻知好。潘芝轩阁老以四字所出问翰林诸公，皆不能对。师曰：「此五经中句耳。」阁老乃分属军机章京数人，各检一经，始知出仲尼燕居篇，云：「言而履之，礼也；行而乐之，乐也。君子力此二者，夫是以天下太平也。」按四字见经仅此。其见于周、秦间书者，邓析子转辞篇：「圣人寂然无鞭扑之形，莫然无叱咤之声，而家给人足，天下太平。」吕氏春秋仲夏纪：「天下太平，万物安宁。」韩非子忠孝篇：「天下太平之士，不可以赏劝也；天下太平之民，不可以刑禁也。」其见于汉人笺注者，诗维天之命序：「太平告文王也。」郑君云：「今天下太平矣，故承其意而告之。」公羊传：「麟有王者则至。」何休云：「上有圣帝明王，天下太平，然后乃至。」其见于史部者，史记夏本纪：「禹告成功于天下，天下于是太平治。」其见于杂子书者，白虎通：「天下太平，符瑞来至。」又艺文类聚引孙氏瑞应图：「一角兽者，天下太平则至。」又引中兴征祥说：「天下太平，则驺虞见。」此外专用太平二字者，则悉数难终矣。余以壬寅春引疾解组，以海氛方恶，避居扬州，适吾师亦书此四字见赐。记予以「心太平斋」属伊墨卿书额。翁覃溪师见而讶之，谓予曰：「昔陆放翁以『心太平』自额所居，人皆谓取黄庭经语。然古本黄庭经是『闲暇无事修太平』，陆改修为心。盖当南渡之余，日切中原之望，吾子何取乎尔？」回忆此语已隔三十年，今云台师之书此也，年已七十有九，而余亦六十有八，若曰窃愿我师弟以余年长享太平之福而已。因装为横幅，而纪其前后情事如右，俾观者有所考焉。

　丙午丁未

英夷滋事之初，民闲谣言纷起，有「寅虎之年定干戈」语，果于壬寅夏杪撒兵。余寓扬州时，和议尚未成，警报踵至，有术士昌言扬城只有虚惊，必无大变，然不免破财。余亲聆其说，惟微言甲辰年有厄，咎征尤在北方。然甲辰年自京师洎各直省并无事端，惟春初东河大工垂成复决耳。又言丙午、丁未两年，兵象尤着。众以为时尚远，姑妄听之而已。按阳九百六元二之说，自汉以来即有之，而丙午、丁未为国家厄会，则其说实倡自宋人。宋淳佑中，柴望撰丙丁龟鉴十卷，见文献通考；后有元人、明人各为续录一卷，则不着姓名。按柴望，江山人，绍熙间，由太学上舍除中书，因淳佑六年丙午元旦日食上此书，历摭秦庄襄王以后，至晋天福十二年，凡值丙午、丁未者，二十有一，皆有事变。后元人续记宋真宗景德三年至理宗淳佑七年，值丙午、丁未者五；又明人续记元成宗大德十年至顺帝至正二十七年，值丙午、丁未者二，亦各举时事以实之。其元人续录序引阴阳书曰：「丙丁属火，遇午未而盛，故阴极必战，亢而有悔也。」又曰：「丙禄在巳，午为刃煞，丁禄居午，未为刃煞。」则亦不过术数家言。余生也晚，回数六十年前丙午、丁未间，余方十二三岁，然时已梗阻，稷门值林爽文之变，留滞年余，始得归里，亦不可谓非一咎征。然国家敬天勤民，无时可懈，岂待六十年一逢厄会，始议修省。且史传所载，乱多治少，不必尽系丙丁。则其说尽可存而不论，特不可不使人知此说，而以人胜天之理，则存乎人而已。

　禫服

