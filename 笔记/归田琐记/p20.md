<!-- { "loadSidebar": true } -->
古人云：「一死一生，乃见交情。」余有所撰知好挽联，必出手制，然但抒哀悃，且冀以存其人，不暇计工拙也。在扬州挽淮扬观察李石舟国瑞云：「吴会领班联，实政真无惭益友；淮扬瘁心血，虚衔何以慰衰亲。」余在苏藩，曾调石舟为首郡，甚资臂助。既擢淮扬道，以河壖出力，加运使衔。殁时，其慈亲尚在堂也。又挽江宁方伯成兰生世瑄云：「望断黔阳，可怜万里云颿，依然将母；魂消白下，共惜半年风鹤，了却孤臣。」客冬英夷之扰，余防堵上海，督部远驻镇海，时金陵惟兰生一人支拄，风鹤之警，无日无之，往来书问，间日必至，皆商略夷务军情，意见颇合。自余引疾后，兰生势益孤，遂以忧死。闻灵船由长江回贵州，尚烦太夫人扶榇也。在苏州日，挽吴县令贺吉人崇禧云：「百里旧神君，剡牍未酬举主愿；卅年前进士，盖棺犹是宰官身。」吉人为余十余年前所荐卓异，至今未进一阶。近余重莅吴门，复以同知奏荐，奉部覆准之日，吉人已不及见矣。又寄挽归安沈香城别驾廉云：「淮浦最倾襟，脱颖为君欣得地；吴门方扫榻，遗函报我已生天。」余延香城于袁江署斋三年，甚相得，香城得官后，改执弟子礼甚恭。近以夺官归里，余急折简迎之，甫得报书，旋闻化去，尚未及中寿也。在浦城挽周芑源广文云：「一乡善人，勖哉一弟分忧，一孤在抱；两行老泪，痛此两年盛会，两世交期。」余到浦后，逭暑消寒之会颇盛，芑源辄在坐，尝称之为一乡善人，同人无异辞也。又寄挽杭州许太淑人云：「桂岭、芜城，随地齐歌众母母；萱心莲性，生天早现法身身。」太淑人之子两淮分司小琴惇诗、粤西太守芍友惇书，皆余门下士，居官并有循声云。

余解组后，戏作一篆印云：「难进易退。」学者阮云台师见而喜之，为推其意，辑古语作楹帖相赠云：「难进易退，易事难悦；先劳后禄，后乐先忧。」余甚愧其言。谢菽石同年赠联云：「乾隆末，举秀孝，嘉庆初，历翰部，道光间，掌封圻，回首功名成百顺；经史部，有旁证，艺文家，喜博稽，政事门，备掌故，等身著述自千秋。」今年为七十诞辰，福州王叔兰以联寄祝云：「二十举乡，三十登第，四十还朝，五十出守，六十开府，七十归田，须知此后逍遥，一代福人多暇日；简如格言，详如随笔，博如旁证，精如选学，巧如联话，富如诗集，略数平生著述，千秋大业擅名山。」亦皆就余篆印语而衍之者也。

归田琐记卷七

　小说

小说九百，本自虞初，此子部之支流也。而吾乡村里辄将故事编成七言，可弹可唱者，通谓之小说。据七修类稿云起于宋时，宋仁宗朝，太平盛久，国家闲暇，日欲进一奇怪之事以娱之，故小说兴。如云话说赵宋某年，又云太祖、太宗、真宗帝四帝，仁宗有道君。瞿存斋诗所谓「陌头盲女无愁恨，能拨琵琶说赵家」，则其来亦古矣。

　封神传

吾乡林樾亭先生言：「昔有士人罄家所有嫁其长女者，次女有怨色，士人慰之曰：『无忧贫也。』乃因尚书武成篇『惟尔有神，尚克相予』语演为封神传，以稿授女。后其?梓行之，竟大获利」云云。按史记封禅书云：「八神将，太公以来作之。」旧唐书礼仪志一引六韬云：「武王伐纣，雪深丈余，有五车二马，行无辙迹，诣营求谒，武王怪而问焉。太公曰：『此必天方之神来受事耳。』遂以其名召入，各以其职命焉。」太平御览十二引阴谋所载，与此略同，而以祝融、元冥、勾芒、蓐收为四海神名，冯修为河伯神名，使谒者各以其名召之，五神皆惊云云。则知太公封神，古有此说，今人于门户每书「姜太公在此，百无禁忌」，亦非无所本矣。

　三国演义

关西故事载蒲州解梁关公本不姓关，少时力最猛，不可检束，父母怒而闭之后园空室。一夕，启窗越出，闻墙东有女子啼哭甚悲，有老人相向而哭，怪而排墙询之。老者诉云：「我女已受聘，而本县舅爷闻女有色，欲娶为妾。我诉之尹，反受叱咤，以此相泣。」公闻大怒，仗剑径往县署，杀尹并其舅而逃。至潼关，闻关门图形，捕之甚急。伏于水旁，掬水洗面，自照其形，颜已变苍赤，不复认识。挺身至关，关主诘问，随口指关为姓，后遂不易。东行至涿州，张翼德在州卖肉，其卖止于午，午后即将所存肉下悬井中，举五百斤大石掩其上，曰：「能举此石者，与之肉。」公适至，举石轻如弹丸，携肉而行。张追及，与之角力相敌，莫能解。而刘玄德卖草履亦至，从而御止，三人共谈，意气相投，遂结桃园之盟云云。语多荒诞不经，殆演义所由出欤？按今时以五月十三日为关帝生日，见明会典，今会典亦循旧致祭。但子平家推算八字为四戊午，则非也。公死于建安二十四年己亥，元胡琦考之，当在六十上下，果戊午，仅四十有二耳。戊午乃光和元年，考通鉴目录，是年四月庚午朔，五月己卯朔，无戊午日。且古人始生，只记年月日，不及时，故唐李虚中推命犹不以时，见韩昌黎集。按今演义所载周仓事，隐据鲁肃传，貂蝉事，隐据吕布传，虽其名不见正史，而其事未必全虚。余近作三国志旁证，皆附着之。

　金圣叹

今人鲜不阅三国演义、西厢记、水浒传，即无不知有金圣叹其人者，而皆不能道其详。王东溆柳南随笔云：「金人瑞字若采，圣叹其法号也。少年以诸生为游戏具，得而旋弃，弃而旋得，性故颖敏绝世，而用心虚明，魔来附之。某宗伯作天台泐法师灵异记，所谓慈月宫陈夫人，以天启丁卯五月降于金氏之卟者，即指圣叹也。圣叹自为卟所凭，下笔益机辨澜翻，常有神助。然多不轨于正，好评解稗官词曲，手眼独出。初批水浒传，归元恭庄见之曰：『此倡乱之书也。』继又批西厢记，元恭见之又曰：『此诲淫之书也。』顾一时学者，爱读圣叹书，几于家置一编。而圣叹亦自负其才，益肆言无忌，遂陷于难。初世庙遗诏至苏，巡抚以下大临府治，诸生从而讦?县令不法事。巡抚朱国治方昵令，于是诸生被系者五人。翌日，诸生?哭于文庙，复逮系十三人，俱劾大不敬，而圣叹与焉。当是时，海寇入犯江南，衣冠陷贼者，坐反叛，兴大狱。廷议遣大臣即讯，并治诸生。及狱具，圣叹与十七人俱傅会逆案坐斩。闻圣叹将死，大叹诧曰：『断头，至痛也。而圣叹以无意得之，大奇。』于是一笑受刑云。」

　神木

归途过杭州，由城外西湖取道，小憩净慈寺中，儿辈以运木井为疑。寺僧云：「相传为宋嘉定时，道济大师因起净慈殿，需大梁栋，悉由此运出。适殿材已具，故后到之一木，即仍存井中。」言之凿凿，语似不经，然佛力无边，有不可以常理测者。何燕泉余东序录载，永乐四年，肇造帝京宫殿，工部尚书宋礼承命取材于蜀，得大木若干于马湖。一日，木忽自行，所过声吼如雷，巨石为开，肤寸不损。事闻，诏封其山为神木山，建祠祭享。此事史虽不载，而时代甚近，谅非子虚。则净慈之事，何足为怪。记嘉庆辛酉，余在京过夏，是年京畿大水，顺天府属三河等县，水高数丈，有木直立水中而行，端与水平，端上恒有光，夜望若灯，或有龟鱼蹲其上，相传为龙造宫取木也。邑父老有知其事者，谓木取于平谷县深山中，或十余年，或二十余年辄一取，其岁必大水。又有老妪言，幼时其戚某家北山下，一日，有六七人如木工状，暮投村中，皆不肯留，因诣戚某家，怜而止之宿。天明，客尚未起，穴窗以窥，但见鱼鳖纵横于地，惊而退，乃遥呼曰：「日高矣。」顷之客出，故如昨也。临行，留一物置檐间为谢，嘱勿移动。及水发，村庐尽淹，此家独无恙云。道光癸未夏，淫雨为灾，直隶百余州县，皆成巨浸。先是三月间，有十三人，衣青，幞袜襦裤皆一色，腰斧锯，过平谷西门外饭肆，各食素馒头，告主人以取木归，与前辛酉过其店者形状相类，众皆惶惧，恐复被浸，至是果然。然则龙宫伐木，事有明征；佛殿运木，理亦可信矣。

　钓台诗

七里滩舟中，偶从篷窗望见钓台，高倚天半，回忆四十余年前，曾经登眺此景，如在目前，偶以指示儿辈，有踊跃欲系缆一登者，船中柁工水手皆不欲，谓登台者多不利，遂止。余曰：「此语不必尽然。」然记嘉庆辛酉年，公交车过此时，同计偕者五人，齐北瀛鲲、陈酉山国铨、吴和庭观乐皆不欲登，余与陈虚舟龙标贾勇陟其巅，曾有诗纪之。是科北瀛成进士，酉山、和庭皆大挑一等，惟余与虚舟打毷氉而回，则不可谓俗谚之竟属子虚也。因翻示我周行中诗句示之，谓「羞见先生面」二语，固已明明告我耳。恭儿问此诗有可考否，余曰：「此诗见元诗选，为赵蒙斋所作。蒙斋名璧，字宝仁，云中怀化人，官至平章政事。元诗选亦只存此二十字，惟『利名』二字作『卿相』，亦不知其何所据也。」

　首县

小住衢州府城，西安令某极言冲途附郭县之不可为，因举俗谚「前生不善，今生知县；前生作恶，知县附郭；恶贯满盈，附郭省城」云云。按此语熟在人口，宋漫堂筠廊随笔已载之，云其先文康公起家阳曲令，常述此语，则其来亦远矣。近时有作首县十字令者，一曰红，二曰圆融，三曰路路通，四曰认识古董，五曰不怕大亏空，六曰围棋马钓中中，七曰梨园子弟殷勤奉，八曰衣服齐整，言语从容，九曰主恩宪德，满口常称颂，十曰坐上客常满，樽中酒不空。语语传神酷肖，或疑认识古董四字为空泛，不知南中各大省州县交代，全凭首县核算，有不能不以重物交抵者。余在江南，尝于万廉山郡丞承纪处见英德石山一座，备皱瘦透之美，中有赵瓯北先生镌题琢字，云系在丹徒任内交代抵四百金者。又于袁小野郡丞培处见一范宽大幅山水，亦系交代抵五百金者。使非认识古董，设遇此等物，何从判断乎。若第十字所云，则亦惟南中冲途各缺有之，偏远苦瘠之区，尚攀跻不上也。

　典史

各县典史为流外官，古但称吏攒而已，然往往亦擅作威福。有为作十字令者云：「一命之荣称得，两片竹板拖得，三十俸银领得，四乡地保传得，五下嘴巴打得，六角文书发得，七品堂官靠得，八字衙门开得，九品补服借得，十分高兴不得。」曲终奏雅，则非但雅谑，而官箴矣。

　上衙门

