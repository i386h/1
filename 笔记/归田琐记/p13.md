<!-- { "loadSidebar": true } -->
山中故人往来，每喜询朝中故实，以扩闻见。或问何为布库之戏，余谓布库是国语，译语则谓之撩脚，选十余岁健童，徒手相搏，而专赌脚力胜败，以仆地为定。康熙初，用此收鳌拜，故至今宫中年节宴，必习演之。或问鳌拜为何人，曰：「国初勋旧，无不知有鳌拜者。迨后罪状昭著，而列圣犹曲加轸念，迭沛恩施。恭读乾隆四十五年谕曰：『朕恭阅实录，见鳌拜以从征屡立战功，历封公爵，圣祖仁皇帝嗣统，与内大臣苏克萨哈等为辅政大臣，并加太师。是时皇祖冲龄践阼，鳌拜受事以后，即专权自恣，擅作威福。因与内大臣费扬古有隙，坐伊子倭赫，并侍卫西住折克图、觉罗萨尔弼等以擅乘御马及取御用弓矢射鹿罪，俱弃市，并坐费扬古怨望，亦弃市，并杀其子尼侃萨哈连，籍其家，以与其弟穆里玛。又苏克萨哈系鳌拜姻娅，亦以论事龃龉，积而成雠。因苏克萨哈籍隶正白旗，鳌拜欲以蓟州、遵化、迁安诸屯庄改拨镶黄旗，而别圈民地给正白旗，诏遣大学士管户部尚书苏纳海，与直隶总督朱昌祚、巡抚王登联，丈量酌易。经朱昌祚等勘明，奏请停止圈换，鳌拜即坐苏纳海以拨地迟误，昌祚等以纷更妄奏，悉逮治弃市。且以苏纳海族人英俄尔岱为睿亲王私党，令部臣尽削世职，以泄其忿。并以苏克萨哈疏称往守陵寝，得以生全之语，即诬坐以怀抱奸诈，存蓄异心二十四大罪，应予磔死。皇祖鉴其诬，坚不允所请。鳌拜攘臂强奏累日，竟予绞决，并诛其族属。又入对时，辄请申禁言官，不得上书陈奏。时有窃鳌拜马者，即捕斩之，并杀御马监特长。皇祖以鳌拜党权不法，怙恶弗悛，用人行政，专恣妄为，文武百官欲尽出伊门下，与穆里玛等结成党羽，凡事在家定议，然后施行，倚仗凶恶，毁弃国典，特降谕旨，严拿勘审，并亲加鞫问，情罪俱实。诸王、大臣拟请正法，皇祖念其宣力年久，不忍加诛，从宽革职籍没，同其子那摩佛一并拘禁。迨伊死后，仍念其旧勋，追赐一等男。皇考世宗宪皇帝御极后，赐鳌拜祭葬，复一等公，世袭罔替。是鳌拜一身之功罪，载在册籍，昭然不爽。朕惟大臣为国宣勤，功铭锺鼎，尤当深自敛抑，律己奉公，以保全终始。况以辅臣躬承顾命，翊赞机务，更宜小心谦谨，不可稍涉从恣。乃鳌拜当日自恃政柄在握，辄敢擅权骫法，邀结党羽，残害大臣，罪迹多端，难以枚举。若非皇祖英明刚断，立予拏究，渐将跋扈难驯，政事亦不可问。至圈地一案，相持不决，百姓环诉失业，几至酿成大事。皇祖不即加诛，仅予褫夺，仍给男爵，已属格外之仁。至皇考复还公爵，时因念鳌拜旧劳，伊孙达福才具，又尚可用，是以仍予施恩。盖于鳌拜擅权纵恣，固所熟闻，至其不法款迹，如实录所载，累累若此，未必一一胪悉也。今朕备稽事实，迹状显然，若不核其功罪，明示创惩，在鳌拜一家之侥幸，所关犹小，而后之秉钧执政者，无复知所顾忌，将何以肃纲纪，而杜佥邪乎！所有现袭鳌拜公爵之德生本身既无过犯，且令承袭。俟出缺时，即行停袭公爵，仍照皇祖所降谕旨，给予一等男爵，世袭罔替，已足以示国家法外施恩旧勋之意矣。』谨按：康熙之元，上甫八龄，鳌拜正当国，恃其劳绩，肆行无忌。上早洞悉其奸，在内日选小内监，令之习布库以为戏，鳌拜或入奏事，并不之避。且以朝廷弱而好弄，心益恬然，无所顾忌。一日入内，忽为习布库者所擒，十数小儿立执鳌拜，付外廷，遂伏诛。以势焰熏灼之权奸，乃执于十数小儿之手，如此除之，行所无事，非神武天授，其孰能与于斯？」

　噶礼

旧闻吾闽赵二令太史晋典试江南，以关节破案，实与总督噶礼朋比为奸。又苏抚张清恪公伯行，因此事与噶礼互揭，罪几不测，惜未详其颠末。后询之史馆诸公，始笔记之云。

噶礼由荫生历官吏部郎中，康熙三十五年，圣祖仁皇帝亲征噶尔丹，至克鲁伦河，噶礼随左都御史于成龙督运第一起兵粮，叙功升盛京户部理事官。不三年，遂授山西巡抚。噶礼曾以霍州牧李绍祖保题潞安守，及绍祖使酒自刎，匿不以奏，吏议革噶礼职，奉旨留任。御史刘若鼐疏劾噶礼贪婪无厌，虐吏害民，计赃数十万两。知府赵凤诏为噶礼心腹，专用酷刑，以济贪壑。下噶礼回奏，得辩释。平遥民郭明奇等，以噶礼纵庇贪婪知县王绶，赴巡城御史呈控。事闻，且列款入奏。一、通省钱粮，每两索火耗银二钱，除分补大同诸处亏帑外，入己银共四十余万两。一、指修祠宇，用印簿分给通省，勒捐入己。一、纵令汾州同知马遴婪赃分润。一、令家伶赴平阳、汾州、潞安三府，勒取富民馈送银两。一、因词讼索临汾、介休富户亢时鼎、梁堳银两。一、纳知县杜连登贿，许调缺，及连登以贪婪被揭，复曲加庇护。一、隐匿平定州雹伤不报。请究赃治罪。又下噶礼回奏，亦以无左证获免。旋内迁户部左侍郎，复外擢江南、江西总督，历疏劾罢江苏巡抚于准、布政使宜思恭、按察使焦映汉、督粮道贾朴、知府陈鹏年等。及张清恪公抚江苏，以事积忤噶礼。至是公发辛卯科场不公事，正考官、副都御史左必蕃亦检举知县王曰俞、方名所荐之吴泌、程光奎二名平日不通文理，上命尚书张鹏翮赴扬州会审。张与噶互相疏劾，上复命张鹏翮会同总漕赫寿查审覆奏，噶礼免议，张伯行革职赎徒。上切责张鹏翮等掩饰和解，瞻徇定拟，遣尚书穆和伦前往覆谳，仍如所拟定议。得旨：「噶礼屡次具折参张伯行，朕以张伯行操守为天下第一，断不可参，手批不准之谕旨，现在此所议，是非颠倒，下九卿、詹事、科道会议。」复谕九卿等曰：「噶礼操守，朕不能信。若无张伯行，则江南地方，必受其朘削一半矣。即如陈鹏年稍有声誉，噶礼久欲害之，曾将其虎邱诗二首奏称内有悖谬语。朕阅其诗，并无干碍。又曾参中军副将李麟骑射俱劣。李麟在口内迎驾，朕试彼骑射俱好，朕于是时已心疑噶礼矣。互参一案，初次遣官往审，为噶礼所制，不能审出。及再遣大臣往审，与前无异。尔等诸臣皆能体朕保全清官之意，使正人无所疑惧，则海宇长享升平之福矣。」寻九卿等议：「二人并任封疆，互相讦参，有玷大臣之职，均应革任。」上命张伯行留任，噶礼革职，于是天下快之。未几，噶礼之母叩阍，称噶礼与弟色勒奇、子干都置毒食物中，谋害伊命，噶礼妻以别户子干泰为己子，纵令纠众毁屋，噶礼携资财与妻子移居河西务，奸诈凶恶，请正典刑。下刑部鞫讯得实，拟将噶礼凌迟处死，妻论绞，色勒奇、干都并斩，干泰发黑龙江，家产入官。得旨噶礼令自尽，妻亦从死，余悉如部议。

　隆科多

仁庙升遐之日，大臣承顾命者，惟隆科多一人。是以宪庙恩遇极隆，亲政之初，谕隆科多应称呼舅舅，嗣后启奏处，皆书写舅舅隆科多。谨按：隆科多为孝懿仁皇后父，佟国维之子，袭公爵，官吏部尚书，加太保。后以四十一款重罪应诛，雍正五年狱成，奉旨免其正法，于畅春园外造屋三间禁锢，死于禁所。狱词载隆科多私抄玉牒，收藏在家，大不敬之罪一。将圣祖仁皇帝御书贴在厢房，视为玩具，大不敬之罪二。妄拟诸葛亮，奏称白帝城受命之日，即是死期已至之时，大不敬之罪三。盛京兵部主事玛岱之事，屡奉圣谕，隆科多明知干犯，复行妄奏，大不敬之罪四。皇上赏银三千两，令修理公主坟墓，隆科多迟至三年，竟不修理，大不敬之罪五。仁庙升遐之日，隆科多并未在御前，乃诡称曾带匕首，以防不测，欺罔之罪一。狂言妄奏提督之权甚大，一呼可聚二万兵，欺罔之罪二。时当太平盛世，臣民载德，守分安居，而隆科多作有刺客之状，故将坛庙桌下搜查，欺罔之罪三。妄奏被劾知县关敶原系好官，欺罔之罪四。皇上谒陵之日，妄奏诸王心变，紊乱朝政之罪一。妄奏调取年羹尧来，亦必生事端，紊乱朝政之罪二。妄奏举国之人，俱不可信，紊乱朝政之罪三。交结阿灵阿、揆叙，邀结人心，奸党之罪一。保奏大逆之查嗣庭，奸党之罪二。徇庇傅鼐、沈竹、戴铎、巴海，不行查参，奸党之罪三。比昵伊门下行走之蔡起俊，奸党之罪四。徇庇阿锡鼐法敏，将仓场所奏浥烂仓米，着落历年监督分赔之案，巧为袒护其奏，奸党之罪五。曲庇菩萨保，嘱托佛格免参，奸党之罪六。任吏部尚书时，所办铨选官员，皆自称为佟选，不法之罪一。纵容家人勒索财物，包揽招摇，肆行无忌，不法之罪二。?庇提督衙门笔帖式詹泰，嘱托原任吏部侍郎勒什布改换成例，不法之罪三。发遣安西人犯应给口粮，并赤金等处应裁应补兵丁之处，故行推诿，欲以贻误公事，不法之罪四。因系佟姓，捏造「惟有人冬耐岁寒」之语，向人夸示，以为姓应图谶，不法之罪五。自知身犯重罪，将私取金银豫行寄藏菩萨保家，不法之罪六。挟势用强，恐吓内外人等，不法之罪七。索诈安图银三十八万两，贪婪之罪一。收受赵世显银一万二千两，贪婪之罪二。收受满保金三百两，贪婪之罪三。收受苏克济银三万六千余两，贪婪之罪四。收受甘国璧金五百两，银一千两，贪婪之罪五。收受程光珠银五千两，贪婪之罪六。收受六格猫睛映红宝石，贪婪之罪七。收受姚让银五百两，贪婪之罪八。收受张其仁银一千两，贪婪之罪九。收受王廷扬银二万两，贪婪之罪十。收受吴存礼银一万二千两，贪婪之罪十一。收受鄂海银一千五百两，贪婪之罪十二。收受佟国勷银二千四百两，贪婪之罪十三。收受佟世禄银二千两，贪婪之罪十四。收受李树德银二万一千四百余两，贪婪之罪十五。收受菩萨保银五千两，贪婪之罪十六。以上罪案昭著，隆科多应斩立决，妻子入辛者库，财产入官。疏入，邀宽典。我朝之恩礼故旧，仁至义尽，盖史册所未闻也。

　年羹尧

隆科多因议年羹尧罪状，佑庇不协，坐削去太保，革去尚书。按年羹尧父遐龄，湖北巡抚。羹尧以康熙三十九年翰林出身，历充四川、广东试差。不十年，擢为四川巡抚。西藏军兴，请亲赴松潘协理军务，以功晋四川总督，旋授定西将军。西藏平，入觐赐弓矢，授四川陕西总督，封三等公，加太保。青海军兴，授抚远大将军，督奋威将军岳锺琪进剿，凡百有五日而青海平，进一等公，加太傅，父遐龄如其爵，长子斌给子爵。入觐，赐双眼花翎、四团补服、黄带紫辔。值庄浪番贼滋扰，又率岳锺琪剿平之。叙功，次子富给男爵。时四川巡抚蔡珽被羹尧劾，入京得召见，因陈羹尧贪残诸事。又羹尧尝荐西安布政使胡期恒可大用，期恒入觐，以奏对荒谬革职。

