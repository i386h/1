<!-- { "loadSidebar": true } -->
和珅之败，余适在京师，而尚未登朝，无由悉其罪状。后二十年，入军机，乃从档簿中得其梗概，与外间所传，颇无歧异。此本朝一大案，不可不胪列之，以为负国营私者戒也。嘉庆四年正月初四日，恭值纯庙升遐，和珅方为总理大臣，意得甚。次日，即有御史广兴疏发其罪。初八日，奉旨拿问下刑部，并下各直省督抚议罪。直隶总督胡季堂条陈其罪，请依大逆律，凌迟处死。并列其冀州城外坟茔前有石门楼，石门前开隧道，正屋五间，称曰飨殿，东西厢房各五间，称曰配殿，大门称曰宫门，外围墙二百丈，围墙外设堆拨，土人称曰和陵，墙西阳宅，房屋二百一十九间。定制，亲王坟茔围墙不得过百丈，和珅倍之。籍其家，更多人臣不应有之物。于是始将其大罪二十，宣示中外。

当睿庙册立为皇太子时，先期预呈如意，泄机密以为拥戴功，大罪一。圆明园骑马，直入左门，过正大光明殿，至寿山口，大罪二。肩舆出入神武门，坐椅轿直进大内，大罪三。取出宫女子为次妻，大罪四。川、楚教匪滋事，各路军营文报，任意延搁不递，大罪五。纯庙圣躬不豫时，毫无忧戚，逢人谈笑自若，大罪六。纯庙力疾批章，间有未真之字，辄口称不如撕去另拟，大罪七。管理吏、户、刑三部，一人把持，变更成法，不许部臣参议一字，大罪八。西宁报循、贵贼番聚众抢劫杀伤，将原折驳回，隐匿不递，大罪九。国朝曾有中旨，令蒙古王公未出痘者不必来京，乃故违谕旨，无论已未出痘，俱不令来，大罪十。大学士苏凌阿，以姻亲匿其重听衰惫之状，侍郎吴省兰、李潢，太仆卿李光云，以曾在其家教读，俱保列卿阶，兼任学政，大罪十一。军机处记名人员随意撤去，大罪十二。私盖楠木房屋，僭侈踰制，其多宝阁隔段仿照宁寿宫式样，大罪十三。其坟茔设立享殿，开置隧道，致居民有和陵之称，大罪十四。所藏珍珠手串二百余串，较大内多至数倍，并有大珠，较御用冠顶尤大，大罪十五。真宝石顶，非所应戴，乃藏数十余颗，并有整块大宝石，为内府所无者，不计其数，大罪十六。家内银两衣饰等物，数逾千万，大罪十七。夹墙藏赤金二万六千余两，私库赤金六千余两，地窖埋银百余万，大罪十八。通、蓟地方当铺钱铺资本十余万，与民争利，大罪十九。家人刘全资产亦二十余万，且有大珠及珍珠手串，大罪二十。其宅中太监呼什图，时称内刘，籍其家，亦十余万，且为其弟刘宝梧捐纳直隶州知州，刘宝榆守备衔，刘宝杞州同衔。则和珅之平日贪纵狂妄，除大罪外，已难悉数矣。

时大学士、九卿、文武大臣、翰詹科道，公拟罪名奏上，如胡议。上以时当谅闇，不忍使大臣弃市，乃令和珅自裁。尤可怪者，籍没后，续查出真珠朝珠一挂，讯其家人，言往往灯下无人时，私自悬挂，对镜徘徊谈笑，低声自语，人不得闻。窥其心，又不仅封殖贪黩之可罪矣。其金银库内帐，及大柜内珠玉等项什物帐簿，有好女子四名掌管，每年太监罗玉持出查对一次。女子四名，香莲、蕙芳、卢八儿、云香也。籍和珅之家人刘全、刘陔、刘印、胡六家，除金银外，当铺八座，内监呼什图 【 即内刘。】 家，得米麦谷豆杂粮一万一千六十五石。时文安、大城两处被水，分给两县作为口粮籽种。又分和珅之第半为和孝公主府， 【 和之子丰伸殷德尚十公主。】 半为庆亲王府。 【 时尚为郡王。】 及嘉庆二十五年庆亲王薨，五月十五日，管府事阿克当阿代郡王， 【 讳绵悫。】 呈出毘卢帽门口四座，太平缸五十有四，铜路镫三十六对，此项皆亲王所不应有之物，而和珅有之。且铜路镫较大内所陈尤为精致，今分设于景运、隆宗两门外云。

归田琐记卷六

　文人奇遇

或问古人致仕，以七十为期，亦有过七十而尚未致仕者乎？余曰：「此道其常耳，世固有未七十而即须致仕者，即有已七十而不必致仕者。若元魏世祖时，侍中罗结，年一百七岁，除长信卿，年一百一十，听归老，年一百二十乃卒。则存乎其人之禀赋，又岂可测之以常情乎。本朝乾隆初，沈归愚先生以六十六岁中戊午省试，六十七岁中己未会试，馆选，七十岁散馆授编修，七十一岁以大考二等，晋侍讲学士，七十二岁典试湖北，七十四岁乞假回里，七十五岁还朝，直上书房，晋礼部侍郎，七十六岁为戊辰会试总裁，七十七岁患噎疾，奉命许其归里，享林泉之乐。七十九岁迎驾于清江，是冬进京祝圣母万寿，蒙撰赐归愚诗序。八十五岁再迎驾，加礼部尚书衔。九十岁又同钱陈群迎驾常州，赐诗有『二老江、浙之大老』句。年至九十八而终，谥文悫。以一介书生，暮年新进，备叨异数，复享大龄，事为近今所稀，福亦未免太过。身后果以文字之故削衔夺谥。古人常言；『日中则昃，月盈则食。』况以文人当之，能无惴惴哉！」

　纪文达师

世传名人前因皆星精僧，此说殆不尽虚。相传纪文达师为火精转世，此精女身也，自后五代时即有之。每出见，则火光中一赤身女子，群击铜器逐之。一日复出，则入纪家，家人争逐，则见其径入内室，正哗然间，内报小公子生矣。公生时，耳上有穿痕，至老犹宛然，如曾施钳环者。足甚白而尖，又若曾缠帛者。故公不能着皂靴，公常脱袜示人，不之讳也。又言公为猴精，盖以公在家，几案上必罗列榛栗梨枣之属，随手攫食，时不住口。又性喜动，在家无事，不肯坐片时也。又传公为蟒精，以近宅地中有大蟒，自公生后，蟒即不见，说甚不一。少时夜坐暗室，两目如电光，不烛而能见物，比知识渐开，光即敛矣。或谓火光女子，即蟒精也。以公耳足验之，传为女精者，其事或然。惟公平生不谷食，面或偶尔食之，米则未曾上口也。饮时只猪肉一盘，熬茶一壶耳。晏客肴馔亦精洁，主人惟举箸而已。英煦斋先生尝见其仆奉火肉一器，约三觔许，公旋话旋啖，须臾而尽，则饭事毕矣。听松庐诗话云：「姜西溟不食豕，纪文达不食鸭，自言虽良庖为之，亦觉腥秽不下咽。且赋诗云：『灵均滋芳草，乃不及梅树。海棠倾国姿，杜陵不一赋。』以梅花海棠为比。虽不食鸭，而鸭之幸固已多矣。」芝音阁杂记云：「公善吃烟，其烟枪甚巨，烟锅又绝大，能装烟三四两，每装一次，可自家至圆明园吸之不尽也，都中人称为纪大锅。一日失去烟枪，公曰：『毋虑，但日至东小市觅之自得矣。』次日果以微值购还，盖此物他人得之无用，又京中无第二枝，易于物色也。」

　刘文清师

诸城刘文清公亦由精灵转世，其归道山之岁，值十二月封篆之期，公坐内阁堂上，座后有一白猫，体态甚伟。当公未至时，固无猫也，此物自何来，人亦不知。堂上中书供事等?见之而未敢言。及公退，猫亦遂不见。二十四日，公卒。或猫即狐也，公将卒而神出见，然则此狐为公前身矣。

　朱文正师

朱文正公观察吾闽时，先资政公及诸伯叔父皆受业焉。余入都，以门下晚学生礼晋谒，公颔之。及己未，公主会试，先兄曼云出门下，余谓兄之师，例亦为师，欲改称而公未之许。迨壬戌廷试，公与读卷之役，擢余卷为第一。后以他故，抑置第二，而心常歉然，逢人必述之，因余文中能用春秋繁露语也。适余进谒，告余曰：「读卷所得士，例可抗颜为师，况受知如足下者乎。以后可不必再执小门生之礼，太老师尊而不亲，老师亲而不尊，我于君家师友渊源之谊，不一而足，前此所以未许者，不欲君以兄弟之私，改先人之旧耳。」时公年已踰七十，见客恒闭目隐几，以杖支颐，杖头置青绢一方，盖以拭目也。与客谈亦多不睁目，语杂谐谑，有东方曼倩之风。尝语余曰：「顷到孔子庙廷，见左右两人护法，一是仲夫子，一乃蒋予蒲也。」时蒋方在朝为京卿，余亦不敢诘其原委。甲子，上幸翰林院，欲令与宴者皆即席为诗，公奏是日诸翰林皆蒙赐酒观戏，恐心分，不能立就，上允之。出语诸翰林曰：「若是日果即席为诗，诸君能不钻狗洞乎？」翰林衙门土地神，旧传为昌黎韩公，公以为代韩公者，为吴殿撰鸿。一日丁祭毕，坐轿过土地祠，公自轿中回头作拱，大声曰：「老前辈，有请矣。」除夕，有门生至家，与公谈岁事，公举胸前荷囊曰：「可怜此中空空，压岁钱尚无一文也。」有顷，阍人以馈岁仪呈报曰：「此门生某爷某爷所送若干封。」公曰：「此数人太呆，我从不识其面，乃以阿堵物付流水耶？」自以前身为文昌宫之盘陀石，因号盘陀老人。有请乩者谓公系文昌二世储君，名渊石，故字石君。奏请加封号，行九拜礼。喜为人说因果，尝言某某前生为其妇，某某为其妾，某某为其子，前世有缘，故恒结今世缘也。卒之日，卧处一布被布褥而已。上亲赐奠，甫至门，即放声哭，且赐以诗，有「半生唯独宿，一世不谈钱」之句，公得此，亦可以慰矣。

青乌之术，有不可不信者。公之先，浙人，曾祖客于京，业锻。有江西一士善地理，而道不行，迍邅已甚，居与朱翁邻，每出入扃户，即属朱翁视焉。居数岁，将归，谓朱翁曰：「承翁爱已久，愧无以报德，意中相得佳城二三处，翁能移殡此乎？」翁谢以无力置地，术士言此地价不昂，我力尚能买以赠翁也。因以千文买芦沟桥西镇冈塔前地一区，为植榆一株，告朱翁曰：「他年移殡来，树下即穴也。后嗣当大贵，然须坚嘱后人：若贵，切无以土冢不华，别加土山与石坊、享堂等物也。」故公虽入阁，惟土坟一丘、树二三十株而已。公殁后，公之侄山东方伯锡爵于坟后培以小土山，中央画一红日。居无何，公子四品卿遂亡，公之孙观察公年未四十而夭，方伯亦褫职责戍，侄孙澄守常州府，复左迁病癈。累世簪缨，顿嗟零落。近公之曾孙某悟其故，不告家人，竟将土山毁去，乃举于乡，由教习得县尹，公后起，乃渐有人云。

　松文清公

外省知交，于中朝之名公伟人，有识有不识，而无不知，有蒙古松中堂筠，多欲从余得其详者。余与公相聚日浅，公骑箕时，余已外宦，屡驰信京师，索其行状志铭，不可得。但知公以嘉庆十五年，由两江总督协办大学士。十九年，授武英殿大学士。二十一年，以事降。道光间，复起为尚书。十四年休，十五年薨，谥文清而已。间有所闻逸事，曾笔之书，兹录出以应问者，凡七条云。

