<!-- { "loadSidebar": true } -->
迭前韵寄祝竹圃亲家七十寿云：「同是乘时遇顺鸿，回头人海各匆匆。自惭儒素非寒乞，为念时艰岂热中。泽在云司应有报，风清榆塞不言功。 【 公由刑部郎出为榆林兵备道。】 盛时进退原容易，林下新添矍铄翁。」「连城新道孰当归，到处安家愿不违。 【 公本籍连城，迁居福州新道，兹复寄居扬州安家巷。】 筹笔深心消黑劫，彯缨异数称斑衣。 【 公以武冈军功蒙赏戴花翎。】 倦还岂学陶元亮，戒养难留束广微。 【 公甫晋卿秩，旋乞养归。】 为感九重宏锡类，白头犹许恋慈晖。」「侧闻仙侣晚舟移，无恙归帆稳更宜。 【 初以避海氛移家淮上，事定即归。】 诗兴多缘朋旧起，手谈不厌夜眠迟。偶钻故纸仍游戏， 【 暂掌安定书院讲席，旋即辞去。】 为勖新硎听别离。 【 哲嗣四人皆从政外出。】 安得腰缠再骑鹤，称觞一醉慰相思。 【 本拟再游邗上亲奉寿觞，闻公将就养安丰，遂不果。」】 「七十年华古所难，神交何必索居叹。介眉酒值春筵巧，放眼筹添海屋仙。 【 公诞辰当正月。安丰地滨海。】 话旧尚能霏玉屑，延龄端不藉金丹。松萝竹柏齐珍重，纪取新开八秩欢。 【 古人以七十一岁为开八秩，容斋随笔言之甚详。」】 

　和卓阁老纪恩诗

余本拟年逾七十戒诗不作，今年七十有一，新正甫数日，即次韵汤敦甫阁老同年游龙杖诗。甫脱稿寄去，不旬日，又接卓海帆阁老同年索和真除揆席纪恩诗，复连宵于枕上成之。自笑甫说戒诗，旋即破戒，道力之不坚定可知。或笑余开年但和两阁老诗，未免势利，余亦无以自解也。明知此后不复编诗付梓，而又不忍听其过若飘风，姑附录之于此。记得嘉庆壬戌传胪后，恭读圣制诗注云：「庶异日卓有表见，人称名榜。」今始知公姓于四十年前，早兆于天语之中，宜其为名榜中第一人也。

诗云：「有喜联翩近圣颜，更欣新诏及春颁。九重早日资霖雨， 【 嘉庆壬戌传胪日，圣制诗有「若渴求贤望作霖」句。】 百廿余年重雪山。 【 蜀中自遂宁相公以雍正元年授武英殿大学士迨兹一百廿三年。】 表见真符天语谶，承平但望日思艰。云龙追逐当时志，愧我衰龄独闭关。」「仰镜倾风九品铨， 【 公久掌铨衡，即以冢宰晋端揆。】 酬庸合被主恩偏。杜、房已久参丹地， 【 近年参知政事者，以公为最久。】 █、颋由来其木天。 【 谓哲嗣鹤溪编修。】 盛可弹冠怜我老，何须搦管怵人先。 【 元唱于百日后始得捧读。】 寄声三百霓裳侣，四十年前漫拍肩。」

　楹联剩话

余撰楹联丛话，初刻于桂林，一时颇为纸贵。近闻粤西、湘南两省皆有翻刻本，后至扬州，书坊亦欲谋翻刻，阮云台师为怂恿，余允成之，于是又有扬州翻刻本。既归闽，侨居浦城，汇检后得者，又编成六卷付梓，题曰楹联续话，而乞者愈多矣。尚有同人续录见寄者，则细碎不能成编，而竟置之，又复可惜，因附入归田琐记之后，庶不负录寄者之盛心云尔。

粤西余小霞州判应松所录寄联话最多，如姜南蓉塘纪闻一条云：「正德中，以江都赵鹤为山东按察司提督学校副使，鹤政尚严厉，所至考校生员，多所罢黜，众议纷然，搢绅亦多厌之，竟以此罢官。鹤去，以贵溪江潮代之，潮亦风裁凛然，生员之伤弓者犹畏之。潮出巡至齐河县，其分司壁间有题对句云：『赵鹤方剪羽翼，江潮又起风波。』潮见之，遂投劾归，恐招怨也。」又聪训斋语一条云：「圃翁尝拟一联，悬草堂中云：『富贵贫贱，总难称意，知足即为称意；山水花竹，无恒主人，得闲便是主人。』其语虽俚，却有至理。」又王笠舫琅嬛集一条云：「李东阳寿商文毅辂七十对联云：『自古年华稀七秩，本朝才望重三元。』」按出句用人生七十古来稀语，自是佳典。惟我朝乾隆年间，恭奉高宗纯皇帝寿登七秩，自称古稀，刻有「古稀天子之宝」，则此后普天臣子，断不可再有古稀之称。而近日操觚者流，尚有贸贸不知此事者，所宜正告之也。又程南樵樵余诗话云：「汪瑟庵先生为安徽学政时，循例至金陵试院考录遗才，撰楹帖云：『三年灯火，原期此日飞腾，倘存片念偏私，有如江水；五度秋风，曾记昔时辛苦，仍是一囊琴剑，重到钟山。』道光初，有太平广文某，以送考来金陵。故事，广文送考者，例向学使求所属遗才二名，是科为沈小湖学使，一概谢绝。某广文戏改前联云：『三年辛苦，只求两个遗才，倘蒙片念垂恩，感深江水；百计哀号，不管八棚伺候，拚着一条老命，撞死钟山。』后学使亦微闻之，不罪也。」又余小霞赠汪西芝巡检楹联云：「菜根滋味知君惯，潭水交情爱我深。」皆切其姓。又壬寅罢官，舟过藤县，温心山明府鹏翀初建访苏亭落成，代姚若虚撰联云：「万里赴琼儋，夜起江心弄明月；一亭抚笠履，我从画里拜先生。」 【 心山以茝林中丞师所遗苏公笠屐图勒石。】 又自撰一联云：「公是孤臣，明月扁舟留句去；我为过客，空江一曲向谁弹。」盖檃括文忠公藤江五古诗意也。又代鹤松圃年重建阳朔县书院讲堂一联云：「文笔耸层霄，爱此间对万壑潆洄，教化由来先党序；书楼崇讲席，愿多士做千秋事业，显扬不仅为科名。」文笔、书楼皆阳朔古迹也。又代曾幼竹明府挽兴静山太守云：「廿年无此深交，最可感老尚依刘，久而弥笃；一病犹勤官事，更堪伤危将易箦，语不及私。」又代幕友黎白仙云：「治谱已千秋，是名宦传人，最堪惜正盻迁莺，遽悲化鹤；齐民同一哭，况平生知己，更难忘几番说项，五载依刘。」又应松挽吴荷屋中丞云：「为名士，作词臣，任封疆大吏，爱路近家园，小住桂林营绿野；工书画，考金石，着燕、许文章，怅迹疏坛坫，遽闻兜率迓香山。」时中丞侨寓桂林，应松解组后，甫得联文酒之盟，而中丞遽捐馆舍，故次联及之。又万乙楼太守集杜句赠应松云：「古来材大难为用，老去悲秋强自宽。」又忆得湖南抚部某到任，初入本境，有某来迎，谈次，问湖南有新闻乎，某猝不及对，久之乃曰：「无新闻，惟近时有一对甚工。有某县令姓续名立人者，一人戏以其姓名演成一对云：『尊姓原来貂不足，大名倒转豕而啼。』」此语颇脍炙人口，抚部笑而罢。及到任，竟摭以他事劾去。抚部不知何所见，实则令乃一好官也。此道光近年事。

福州学署中三百三十三士亭，为朱笥河先生所建，亭前有三百三十三石，皆当时诸生所献，每石镌一诸生名，今尚林立无恙。笥河先生报政将还朝，适介弟石君师来代，先生撰亭联云：「偶为选地看山计，若慰连床话雨情。」运化无痕，自非老手不辨。

徐树人观察有泰山孔子崖集句石刻云：「仰之弥高，钻之弥坚，可以语上也；出乎其类，拔乎其萃，宜若登天然。」又高唐州武庙为山西乡祠，观察撰联云：「乡人到处皆祠祝，先帝当年此宦游。」昭烈帝曾令高唐，故云。又集唐开元泰山铭字为楹帖云：「载锡之光，百禄是荷；则笃其庆，万福攸同。」又一联云：「积德承先，子臣弟友；虚心稽古，礼乐文章。」又济南府江南会馆云：「表海溯雄风，今乐何如古乐；明湖联旧雨，济南胜似江南。」

林岵瞻比部在京为其祖母称觞，余大儿逢辰赠联云：「致欢久协曹全谚，介福长酬令伯情。」皆切祖母，说重亲。致欢，用曹全碑语，非素讲汉隶者不知也。介福，亦用易经「受兹介福，于其王母」语。

有杭人赵京者，因病入阴司，举头见柱上一联云：「人鬼只一关，关节一丝不漏；阴阳无二理，理数二字难逃。」后署会稽陶望龄题。

广东省城有武林会馆，在归德门外宴公街，杭州商贾于此醵金筹建，既落成，其乡人梁应来绍壬为撰楹帖云：「一阕荔支香，听玉笛吹来，偏传南海；双声杨柳曲，问金尊把处，忆否西湖。」真雅音也。

王叔兰避暑钞中载侯官连梅耦明经攀桂所作楹联多可采，如云：「暗室中须问心得过，平地处亦失足堪虞。」「幼不学，壮无能，伤今老大；过愈多，功又少，请自乘除。」「始念佳而转念不佳，见义无勇；一事错而凡事皆错，择术未精。」「四十二年碌碌无奇，安得出人头地；三百六日孳孳为利，何堪昧我性天。」「显扬之谓何，筋力渐衰，叹利名无就；教诲不可已，心思既竭，望子弟能贤。」按「利名无就」四字近俗，有友人代改之曰「行藏无据」，似较胜也。

朱竹垞先生尝为施粥厂作联云：「同是肚皮，饱者不知饥者苦；一般面目，得时休笑失时人。」此较随园诗话所载题养济院一联，稍有含蓄。

贵州省某驿馆中有一联云：「满眼尽穷黎，奚忍多用一夫，误他举家生活；两头皆险路，何不缓行几步，积君无限阴功。」仁人之言，亦积无限阴功，便是当头棒喝矣。

袁简斋先生尝言，神庙联以用成语为宜，然亲切浑成而有味者，不可多得。闻张睢阳庙一联云：「须髯辄张，凛凛有生气；颜色不乱，阳阳如平常。」此本传与韩文本为睢阳写照，难得天然作对耳。又金陵三圣庙祀刘、关、张，其联云：「若傅粉，若涂朱，若泼墨，谁言心之不同如其面；为君臣，为兄弟，为朋友，斯诚圣不可知之谓神。」此联脍炙人口，然三圣字已觉未安，而「傅粉」、「涂朱」、「泼墨」等语，皆不见古籍，「兄弟」二字，尚本史传，而「朋友」二字，又是虚谈矣。

京师浴堂门首联云：「入门兵部体，出户翰林身。」盖上句借音为冰布体，下句借音为汗淋身也。嘉庆乙丑，聂蓉峰铣敏以庶常改兵部主事，至己巳万寿，聂复以撰进颂册赏编修，有友人戏举浴堂联句赠之，皆以为巧合。

张诗舲方伯知余方续集联话，自桂林手书一纸寄来云：「文远皋先生以翰林历掌文衡，官步军统领，卒于驻藏大臣之任，丧归京师，曾撰联奉挽云：『内相经文兼纬武，西方成佛即升天。』祥符大工未合龙以前，正月初三夜，走埽下南同知王汉沉焉。越七日，求尸不得，以衣冠敛，亦撰联吊之云：『七日招魂，屈子衣冠轻似蜕；九重赐恤，王尊名节重于山。』又题风洞山云：『漓江水绿招凉去，常侍诗清赏雨来。』又题五咏堂云：『雄藩胜览曾开囿，太守风流尚读书。』」

