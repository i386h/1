<!-- { "loadSidebar": true } -->
　　张枢言太博云：四明海物，江瑶柱第一，青虾次之。介甫云：“瑶”字当作“珧”，如蛤蜊之类，即韩文公所谓马甲柱也，二物无海腥气。鳆鱼，今之牡蛎，是王莽食鳆鱼当乾者尔。褚彦回传：自淮属北海，江南无鳆鱼，有饷三十枚者，一枚直千钱，不以头数之，又读如“鲍”，非乱臭者也。
    
　　胡公谨云：登州城山出鳆鱼，俗云决明，可乾食。
    
　　君实云：《论语》“博我以文”、“博学於文”，此二“文”，谓六艺之“文”。
    
　　《棫朴》诗云“遐不作人”，毛：“远不为人”，郑：“初作人”，於义未安，左氏：栾武子能言用人，引此诗，杜预云：“作”，用也，言文王能用善人合於能官人矣。
    
　　司马迁误以“子我”为“宰我”，又以燕简公欲尽去诸大夫而立其宠人作宠姬。
    
　　白马寺后有李穀、苏禹珪、李沆等十宰相墓。
    
　　退傅相公，光化军人，少时薄游武当村舍，主人将杀以祀鬼，安卧室中，诵六天北地咒，巫者见星宿覆其上，怖而却走，退传孙婿吕诲太博云。
    
　　白水县尧山民掘得志石，是员半千墓，云：“十八代祖凝，自梁入魏，本姓刘氏，彭城人，以其雅正似伍员，遂赐姓员。”
    
　　左冯龙兴寺殿，隋氏所构，至和二年重建，柏椽大径尺，相僧守元八十三矣，云：“此本出於许原，今郡北十馀里，世称同州坊，亦云许坊。今为民田，无邨矣。
    
　　洛阳北有山泉，即汤所祷桑林之地。有庙，即太乙之祠，俗号为圣王。近因旱，中使请祷，得雨，乃奏，请封为清渊侯，失於检详地志，致此缪。
    
　　丁晋公谓曹马为圣人，夏英公尝美李林甫之作相。
    
　　《梁书儒林传》：伏曼容“听事施高坐，有宾客，辄升高坐，为讲说。”今私家无畜此者。
    
　　李宗咏谏议，松相孙，其父匿於李昉家，免难，於李愚俱赵州三房。苏为郎中，逢吉相孙，其父藏李沆相家，免祸。
    
　　王介甫少时作石榴花诗：“浓绿万枝红一点，动人春色不须多。”此老风味又薄，岂铁心石肠者也？
    
　　王坡任长安倅，眷一乐籍，为内所制，则自求死，家人惧而从之。后为陕漕，竟留於家，洁白而陋，目曰：“雪兽头”。
    
　　长安有宝贝行，搜奇物者必萃焉。唐诸陵经五代发掘，皆空，太平兴国中具衣冠掩塞，长老犹见之。
    
　　苏倅言：绵州二岁断大辟一人，凤翔半年断二十馀人。
    
　　权文公不避公讳，论於皋谟事。
    
　　蒲城县《胡珦神道碑》，韩文公撰，胡证书，在尉厩支槽，近置夫子庙，访坟，不获矣。
    
　　赵龙图师民自耀过同，说祋祤城有祋祤庙，疑祋祤亦是一兵械，其秦祷兵之所乎？
    
　　赵师民罢华原，过左冯，同登排云楼，指中条山：此所谓襄山，杨雄赋“勿华蹈襄”，检余靖初校《汉书》，监本作“襄”，驰介问之，云：据《郊祀志》，“襄”字误矣。
    
　　薛俅比部待阙浦中，出协律郎萧悦画竹两轴，乃乐天作诗者，薛畜画颇多，此两画尤佳也。
    
　　昭应温泉，郑文宝诗云：“只见开元无事久，不知贞观用功深。”
    
　　安道侍郎云：赵韩王客长安，购唐太宗骨，葬昭陵下。一豪姓畜脑骨，比求得甚艰。
    
　　吴宣徽自延川以宿疾求蒲中，乞免院职，改大资政尚书左丞，左右呼“大资”，不呼“左资丞”，府寮识体者，门状添“政”字。
    
　　韩稚圭善饮，后以疾，饮量殊减，吴资政云：道书云：“人多困於所长。”有旨哉！
    
　　温仲舒判开封府，一进士早出探榜，其妻，续有人报其父母船至水门，亟僦驴往省之，至东门，为醉人驱击，僦驴者又惧证佐留滞，潜遁去，府中人以醉人亦有指爪痕，俱杖而遣之，归家号泣。夫自外，亦落第而泣。两不相知其由，徐知妻被杖，诣所司诉冤，不听，於州桥夫妻投河溺死。天汉桥，俗呼为州桥。真宗闻之，怒，知府以下悉罢去。吴冲卿云：“小刑责，亦不可不慎也。”
    
　　京师四门外，赤尉专决斗竞事，城里悉府尹主之。每三大节，他官皆有休假，惟府事愈多，节日、清明尤甚，斗竞，日至数百件。
    
　　长安有宝货行，有购得名玉鱼者，亦名“玉梁”，似今所佩鱼袋，有玉者、铜者。文丞相五千市一马瑙者，府中莫知何用，多云墓中得之，薛俅比部庆成军观太宁宫醮，见礼服剑室贯绦者，形正相似。
    
　　梅挚、陈洎、刘湜，假少常使虏，后俱作省簉北使，宴閤门，从之簉，坐朵殿，梅等以假官有升无降，故事：副缀，两制坐殿上，逡巡不赴。閤门副使张得一奏，嫌坐位低不赴坐，遂贬。苏卢衮上前端笏移南山不诬矣。
    
　　古人作律诗，有当句对者二句更不须对，如陆龟蒙诗云“但说潄流拜枕石，不辞蝉腹与龟肠”是也。
    
　　张得一自閤门副求正，副使引曹佾、李璋例。王貂作枢，吴、庞为副，以曹、李中宫外舍之亲，张未服，云：“公朝岂私亲邪？”吴云：“閤副、侍中，子若孙，恩泽差别，疏亲又差降，岂非用亲邪？”意小绌，又引非亲例，王云：“此边任。”张云：“请边任。”遂正使名，除潞州，以潞州非人使路，改贝州，宣旨候代，至赴清河，又谓不候代，至贝五日，王则据城叛，张伏法京师。
    
　　夏守恩太尉作殿帅，旧例：诸管马粪钱，分纳诸帅。夏既纳一分，鱼轩要一分，时王相德用作都虞侯，独不受，又章献上仙，内臣请坐甲，王独以谓不当尔。兴国寺东火，枢貂张耆相宅近，须兵防卫，不与以此数事，擢为枢密副使。
    
　　吕文靖说：作正字日，值旬休，丁晋公宅作会客，忽来招，遂趋往，至，则怀中出词头，簾外草《寇莱公判雷州制》，既毕，览之不怿，曰：“舍人都不解作文字邪？”吕逊谢再三，乞加增损，遂注两联云：“当孽竖乱常之日，乃先皇违豫之初。”缘此震惊，遂至沈极。
    
　　曹貂利用将赴汉东，入内，供奉官杨怀敏尽逐其左右，且将上马，坐驿厅，无人至，使数辈立屏后，时引首来窥，杨则挥手令去。曹夙怀忧惧，睹此，疑将就刑，杨又徐进云：“侍中且宜歇息。”遂闭堂自经。
    
　　丁晋公在崖州，方奕棋，其子哭而入，询之，云：“适闻有中使渡海，将至矣。”笑曰：“此王钦若使人来骇我耳。”使至，谢恩毕，乃传宣抚问也。
    
　　开封府尹大厅，自周起侍郎奏真皇云：“陛下昔日居此，臣不敢坐。”自尔遂空不复居。
    
　　李英兵部使陕西转运使，尝至一州，军伶白语：“但某叨居兵部，缪忝前行。”李大怒。
    
　　吕文靖相判许田，柳灏作漕，府宴，优人云：“尔是防城举人，有何文学？”柳即泣诉相坐：“此必官员有怨嫌者，故令辱某。”不得已，送狱鞫问，遂至配。
    
　　章相在翰林日，尝差知权开封府，二十七日请僧在家设七昼夜道场，惧冤滥也。
    
　　近岁都下裁翠纱帽，直一千，至於下俚耻戴京纱帽，御帽例用京纱，未尝改易也。
    
　　宋子京说：许相公序开西湖诗：“凿开鱼鸟忘机地，展尽江湖极目天。”
    
　　李丕绪少卿说：师颉作永兴重进幕客时，府前有十馀堵大墙，蔽荒隙，军府萧条，寂无民事，因搜访碑碣，凡打三千馀本。姜遵知府日，内臣曾继华来造塔，遵希明肃旨，近城碑碣尽车充塔基，继华死於塔所，人谓之鬼诛也。
    
　　紫阁山老僧文聪说：晏相来游山，猕猴万数，遍满山川，僧言未尝如此多也，晏诗“寻添猕猿”之句。
    
　　凤翔李茂正幽昭宗於红泥院，制度殊褊小，自据使宅，令其家供养真衫衣、赭袍、龙凤扇，民献善田，令薄出租出佃之，称秦王户，后子孙以券收田，有二县府西土腴各百馀顷，不十年荡费尽，今丐於市。
    
　　岐府便斋前百叶桃，谷雨十日后结实大如拳。
    
　　猴部头，猿父也，衣以绯优服，常在昭宗侧。梁祖受禅，张御筵，引至坐侧，视梁祖，忽奔走号，掷褫其冠服，全忠怒，叱令杀之，唐之旧臣无不愧怍。
    
　　安辔，初唐教坊优人，事李茂正。一日，忤意，将戮之，遂逃遁，经年复来，茂正云：“无容身，还却来耶？”时茂正燔长安，绝还都之望。答云：“暂来看大王耳。归长安，卖麸炭，足过一生，岂无容身地邪？”
    
　　仪州，唐神策义宁军置使统之。
    
　　太和年，姚说充使，李茂正墨制《义州王公寺碑》：“魏、晋、秦年，督护汉炽太守王宝贵。”此即汉炽城矣。又有《白马令其碑》，所在亦名白马寺，按《图经》并不载，恐后湮灭，聊书记之。
    
　　制胜关，旧日山林，深饶雪霜，今垦辟为穑土，气候与旧不同。
    
　　李程画像在开元寺，因雨推坏，吴冲卿云：“寺僧不好事，可惜。”或云此有榻本，可令重画如此。李程在里，李程子廓，从父过三亭渡，为小石隐足痛，以呼父，程云：“太华峰头，仙人手迹，黄河滩里，争知有隐人脚根。”
    
　　高敏之以钟乳饲牛，饮其乳，后患血痢卒，或以为冷热相激所致。
    
　　高力士责在驩州，咏荠菜诗为鲁直所称，云：“两京作芹卖，五溪无人采。贵贱虽不同，气味故常在。”
    
　　川峡呼梢工篙手为“长年三老”，杜诗：“长年三老长歌里，白昼摊钱高浪中。”得名旧矣。
    
　　府、史、胥、徒，乃四名；男臣、女妾，是两号。都下吏人连名、府史妇女表状皆称“臣妾”，皆非也。
    
　　韩文公《郑儋碑文》自号“白云翁”，令狐楚白云表奏取使府为名耳。
    
　　《杨文公谈苑》说：《樊南集》，故事钉云杨雄赋，殊非，《南史徐勉传》：“属纩才毕，钉已具。”
    
　　《司马法》：“有虞氏悈於中国。”《唐韵》饬也。《司马法》：“夏执玄戈，殷执白戚，周左杖黄铖。”
    
　　教坊伶人嘲钧容直乐云：“钧容击杖，百面如一，教坊不如他齐整，打一面如打百面。”可谓婉而绞矣。
    
