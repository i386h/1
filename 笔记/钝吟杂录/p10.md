<!-- { "loadSidebar": true } -->
　　肉刑三苗之刑也尧舜以来仍而用之遂为帝王之法然汉文已革之矣若今日用之是又为三苗也厯代以来无肉刑天下未尝不治废之可也余十二嵗时先君子试以肉刑论为之文曰仍而用之则三王之旧法也已废矣创而行之则三苗之淫刑也先君以为知言泼倚卓静坐做工夫儒者如此然亦非敎人枯坐也如齐家治国平天下有事有理须要学知靠静坐不得文中子论人恕论事实宋人恶之非公论也房杜王魏诸君子非懵然不知人者北面事之其人可知
　　唐之兴庙堂之上皆河汾诸君子也可以知儒之效矣宋之兴赵普学论语可以知经之用矣
　　宋人谈性命真开千古之絶学章句之儒陋矣其论忠孝节义使宇宙间一日无此议论人道其化为鬼魅乎为禽兽乎但论人物谈政事言文章便是隔壁説话读朱子语类朱子全书斯人也尸而祝之可也看诸儒摘他的説话却把好处都芟去了
　　欧阳公论朋党真快语也但君子以公义相取不是党君子有党亦害事观东林诸君子可见矣如万厯时定储天啓时阉祸则诸公者岂非天下之正人乎但实与相处未免重门尸便有私意其间大有可议处
　　儒者都好立党有心天下者不可不知只观他论古人便见如曽子畏子路子贡与衞将军文子言称曽子当时何等相重宋儒只为要说曽子传道遇着子路子贡务要寻他短处与他结下寃讐论语说十哲诸书说四友只为中间没了曽子一个便生出许多议论如此见识处班行之间是非不平一味门户自然激出事来不能容小人尚且害事他每亦容不得君子如何不是个偏党私意
　　汉人之党君子小人相攻也唐之牛李功名之士攻功名之士也宋之蜀洛君子不相容也
　　雍季范我驰驱者也舅犯为之诡遇也用舅犯赏雍季晋文公谲而不正亦不纯尚诈也诡遇而获只可一试常用之则败矣故曰雍季之谋万世之利也治天下国家诡遇不得孟子云未闻手援天下者也五霸假之正是假这个驰驱之法但杂用谲诈有时诡遇耳管子正处多宋人亦说他是诡遇都不曽细细推勘子思子云天下国家可均也中庸不可能也管子之谓也以为诡遇非也
　　诗之亡也离骚继之至于汉而丽淫之赋兴矣然苏李五言之作谓之丽以则可也五言譌于晋宋之际自魏末苦清言以老庄为学问名士恣情酒色以为达文人承流而作谢灵运肆览庄易放意山水陶渊明诗篇篇有酒鲍明逺创倾侧红紫之文诗人美刺之义渐逺矣儒者不解诗多以縁情之作为无益然亦敬杜少陵至匹之郭子仪朱晦庵亦学陶公夫山水之文使人萧逺无鄙恡仁者乐山智者乐水为之可也陶公言饮酒即七贤之志也彼皆有为而为之君子不可无陶公之志茍非其时则沈湎亦可戒也
　　或曰儒者不喜文章亦不是圣人之道也近似墨子之非乐彼云文章无用若如所言则金石丝竹饥不可饱寒不能温先王以之立敎何耶文章经世之大业不朽之盛事儒者未之学耳
　　韩吏部之原鬼非儒者之言也古之圣人皆不言无鬼若无鬼祭祀为欺人矣
　　韩吏部曰荀与扬也大醇而小疵荀不止小疵也言性恶杀诗书与时迁徙与世偃仰一变而为李斯宜也先王顺人情以制礼故天下信之行之礼曰非从天降也非从地出也生乎人情者也因人情而为之节文耳若违人情徒以天子之势强而行之必且导之以政齐之以刑异乎儒者之道而近乎刑法家言矣谁谓荀卿知礼者
　　荀子之言惟二戴所取为醇也彼有所受之也
　　文章之人大者与六经同义其为用也百官以治万民以察君臣非此不通朋友非此不合君子以喻其意众人以辨其事言之也有征出之也有伦可以久可以逺彬彬乎君子之言也小人则不然拙者则鄙而倍得罪于名敎不合于圣人自是而不可谏巧者则顺非谐俗不可以对君子此只是言之不文也儒者好为鄙语而恶文章不知其敝也
　　过秦论论之首也昭明止选上篇为班孟坚之言也然则当时选文犹以理之得失为文工拙至宋人而文章一变儒者不喜人作好文字亦怪他不得每见村塾小儿读文章规范意中常发恶此书全不论理今具论其失如左
　　大凡学文初要小心后来学问博识见髙笔端老则可放胆能细而后能粗能简而后能繁能纯粹而后能豪放谢叠山句句倒说了至于俗气文字中一毫着不得乃云由俗入雅真戏论也东坡先生云尝读孔子世家观其言语文章循循然莫不有规矩不敢放言髙论然则放言髙论夫子不为也东坡所不取也谢枋得叙放胆文开口便言初学读之必能放言髙论何可如此岂不教坏了初学
　　韩吏部文章之圣也其诤臣论文则工矣未免为失言韩公于是乎不知人矣韩公顺宗实録于阳道州之卒叙其生平此文虽班固不过如此可谓极笔且昌黎之集善文多矣何必选此不惟不爱阳道州亦非所以爱退之也
　　欧阳公之文创革杨刘之浮华首变唐人之艰澁千古絶作也至于人品之髙见于史册此泰山北斗岂可议乎然有一病其为文也喜称人之恶而不乐道人之善谢枋得云学欧不成必无精采是何言欤乃称其纵囚论上范司谏书二文欧阳公之过也读之使人发上指

　　钝吟杂録卷八
　　钦定四库全书
　　钝吟杂録卷九
　　常熟冯班撰
　　通鉴纲目纠缪
　　初命魏斯韩防赵籍为诸侯
　　胡氏曰善为天下国家者谨于微而已【云　云】夫如是虽使六卿竝起三家辈出莽操懿温接迹于朝効忠宣力之不暇而何有于他患
　　按胡氏言谨微是也然周道坏于幽厉非直微而已至六卿竝起【云　云】则谬甚矣舜诛四凶天下咸服凶人不可容也茍莽操懿温可使効忠宣力又何迁乎有苗何畏乎巧言令色孔壬哉家不藏甲都城不过百雉谨微也若三家辈出六卿竝起跋扈放恣尾大不掉慎微者有是乎且如曹孟徳以其才为能臣笮其头而用之在太平时可耳若一旦国有大变其人亦难信投间伺隙为龙为蛇亦恐不可制若仲达之阴忮全忠之凶狡此圣人所诛也如王莽者似恭漫天当日之共工也流之幽州犹恐不足尽其恶也假令都无恶意为国宣力其躁扰愚妄则误国殃民亦何忠之可効易不云乎开国承家小人勿用礼不云乎惟仁人放流之屏诸四夷不与同中国见不善而不能退退而不能逺过也胡氏儒者言与经背何哉
　　赵襄子漆智伯之头以为饮器豫让欲为之报讐乃挟匕首诈为刑人入襄子宫涂厠左右欲杀之襄子曰真义士也吾谨避之耳又伏于桥下欲杀襄子襄子杀之胡氏曰豫让可谓义士矣襄子知其如此而终杀之何以为人臣之劝哉
　　阔哉胡氏之言也按史记襄子如厠心动执刑人知为豫让义而舍之又为死人卧桥下襄子过桥马惊得豫让以兵围之曰吾赦子亦已足矣使自为计让请襄子之衣三击之乃自杀待之有礼矣又按贾子让刺襄子五起而不中襄子为之一夕三徙夫晋阳之事曲在智伯襄子无负也其臣为报讐心动马惊天也豫让亦难避矣岂必赦之而后为义正应杀之以成其名耳吾闻古之贤君圣主未尝无征伐也孰无人臣使报讐者必不可杀则人主亦危矣哉周公诛武庚亦何以励臣子乎且舍义士以为人臣之劝亦非所以责分晋之赵氏阔哉胡氏之言也轻身以殉一夫之义如王子庆忌之成要离乃侠士之为非儒者之大道也赵襄子不幸而死赵氏之亡未可知襄子何以见简子于地下哉卫鞅伐魏诱执其将公子卬而败之魏献河西之地于秦徙都大梁魏惠王叹曰吾悔不用公叔之言
　　胡氏曰使鞅而杀杀鞅而魏常无患未害为杀无罪以利己仁者不为也况天下不止一鞅可胜杀乎
　　甚矣胡氏之无识也杀商鞅犹杀虎也虎之类不可尽遇虎不杀曰天下不止一虎非大愚不为此言也吾闻圣贤之人不世出当丧乱之时才术智能如商鞅者亦不易有云天下不止一商鞅何言之轻也且云杀无罪以利己仁者不为益愚矣小仁大仁之贼也孔子诛少正卯奸人之雄也须其有罪则国家之事受其败矣譬如一虎必须其食人而后杀之仁者岂如是乎秦用商君天下后世受其毒罪亦大矣不早杀之而待其罪罪已成则无及矣逮于欺公子而取河西魏能杀鞅乎大抵书生浅见轻言天下之事轻视天下之人如苏明允云天下有桓公而无管仲吾不信也夫晋文之才过于齐桓五臣者颠颉诛四子亦无及管仲者知举春秋之世盖未有如此人也吾夫子诛少正卯朱子亦疑之皆胡寅之类也英雄干实之人往往恶儒生文士正坐此哉是皆祸于吾道遂使无忌惮之小人肆意妄行轻议诗书腐儒之为患于儒门非小
　　汉王夺韩信军
　　杨氏曰韩信之军禁防疎阔如此使敌人投间窃发则信可得而掳也
　　杨氏之不知兵甚矣韩信汉将也将者汉兵也汉使至必有符验证据然后可入军门非敌人所能为也汉王自称汉使必示以符验证据军门不疑也既入其军取其印符以麾召诸将而易置之莫敢枝梧此亦惟汉王所以能为之当是时信所将诸将如曹参之辈皆汉王旧将见王至自然厌伏故可易置若是敌人军门不可入即入亦不能入卧内夺取其印符即夺之矣麾召易置诸将诸将亦不听二人起此人者可斩也杨氏书生妄言人或信其说可叹可叹
　　汉遣侯公说项羽请太公吕后羽乃与约中分天下九月归太公吕后羽解而东归张良陈平曰楚兵饥疲今释而弗击此养虎自遗患也王从之
　　程子曰张良才识髙逺有儒者气象而亦以此说汉王不义甚矣
　　程子醇儒也知小义而不知大义夫张子房以五世相韩报秦于博浪沙中义也以祖父事韩君也身事韩王成而楚杀之若汉王西归释羽弗击虽叩头流血以争之可矣程子以为不义且曰不义甚矣此何哉夫楚汉之事英雄相竞以智力耳此固难以儒者之道论即以儒道论之程子之说亦非也请详言之项羽弑义帝汉王至洛阳为义帝发丧哀临三日告诸侯曰寡人愿从诸侯击楚之杀义帝者今若与项羽约分天下而去是失大信于天下也夫君子为义当务其大者项羽剽悍贼害汉王与战不能当也幸其失计窘迫可乗而取之耳使得休息他时卷土再来楚汉之成败不可知天下之民自此涂炭亦未知何时而已使无罪之人肝脑涂地较之失小信于项羽孰大孰小救民于水火者宜如是耶以臣弑君大不义也汤武行之大易以为应天顺人孟子以为诛一夫项羽屠杀之惨桀纣亦不至是区区失小信而取之不义亦微矣救民于水火之中犹贤于汤武之放杀也若曰汤武必不失信又不然髙祖有太公父也犹武王有文王也太公执于楚人侯公要之以中分天下曰自鸿沟以西为汉鸿沟以东为楚文王囚于羑里太公散宜生请之于殷必曰殷为天子周为藩臣世世子孙不敢有贰若直告之以发政施仁日辟百里之事文王且烹脯矣及戡黎之日殷人大恐儒者诿之于武王曰此西伯非文王也赫怒奋于阮疆临冲折于崇墉岂亦武王乎奄有其土徙而居之何也如宋儒之见则当请于天子为二国更立贤主乎取之大不义也

　　钝吟杂録卷九
　　钦定四库全书
　　钝吟杂録卷十
　　常熟冯班撰
　　将死之鸣
　　忽感小疾遂至沈笃引镜视面殆恐不济年近七十亦无余憾所可念者汝辈生计贫薄学业无成以为惙惙耳我平生更歴患苦见事颇多内省自讼岂惟五十知非今以所见载之于纸汝辈时一省之所益非少长寝之后此书存者如我未死也
