<!-- { "loadSidebar": true } -->
　　子路曰可使有勇且知方也治赋如此千古以来诸葛孔明庶几似之不知管仲如何宋儒看得轻只是不晓事曽西云曾子畏子路朱夫子亦云孟子敬子路子路不知是何等人曽子畏他宋儒却为要尊曾子苦苦排抑他宋儒不知不敬子路便是不学曽子当时门人不敬子路夫子亦不然看书时须自省如此大是无谓便是宋儒心不正处
　　君子当末世自然不敌小人合君子以攻小人不胜败坏了国家大事这个便是党好君子恶小人公也非党也相攻以误事便为党不可不知

　　钝吟杂録卷二
<子部,杂家类,杂编之属,钝吟杂录>
　　钦定四库全书
　　钝吟杂録卷三
　　常熟冯班撰
　　正俗
　　诗之兴也殆与生民俱矣民生而有喜怒哀乐之情情动乎中形乎言言之不足而长言之咏歌之古犹今也凡物有声皆中宫商清浊髙下杂而成文斯协于钟石古之有诗久矣仲尼删诗上自文王闗雎之事下迄陈灵株林之刺三百五篇王道浃人事备矣于商惟有颂虞夏仅存于尚书语云吾说夏礼杞不足征吾学殷礼宋不足征凖是而言直恐当时虞夏殷之文不如周诗之备非略而不取也梁昭明太子撰文选辞赋始于屈宋歌诗起于荆卿易水之歌权舆于姬孔已后于理为得近代诗选必自上古年祀绵邈真赝相杂或不雅驯又书传引逸诗多不过三数句皆非全篇三百五篇既是仲尼所定又不应掇其所弃昔尝与程孟阳言诗譬之犬之拾骨非徒戏言也钟伯敬掊击王李不遗余力独于此处不知矫正诗归之作较之诗删殆有甚焉今按诗人之文至屈宋变为词赋汉书经籍志不载五言五言正盛于建安陈思为文士之冠冕潘陆已降迨于唐之中叶无有逾之者至杜子美始自言诗看子建亲苏子瞻云诗至子美一变也自元和长庆以后元白韩孟竝出杜诗始大行自后文亦无能出杜之范围者今之论文者但可祖述子建宪章少陵古今之变于斯尽矣诗骚已前不论可也
　　古人文章自有阡陌礼有汤之盘铭孔子之诔其体古矣乃三百五篇都无铭诔之文故知孔子当时不以为诗也近世冯惟讷撰诗纪首纪古逸尽载铭诔箴诫祝讃繇词殆失之矣元微之集云诗之流为赋颂铭讃大抵有韵之文体自相涉若直谓之诗则不可矣铭讃箴诔祝诫皆文之有韵者也诗人以来皆不云是诗诗人已后有骚词赋颂皆出于诗也自楚人以来亦与诗画界此又后人所分也
　　书曰诗言志诗序曰变风发乎情如易林之作止论隂阳非言志縁情之文王司寇欲以易林为诗直是不解诗非但不解易林也王李论诗多求之词句而不问其理故有此失少年有不然余此论者余谕之曰夫镜圆也饼亦圆饼可谓镜乎易林之不为诗亦犹此耳若四言韵语便是诗诗亦多矣何止焦氏乎
　　春秋左氏传国语所载歌謡皆诗也但不协于奏不施于礼诗人所不收后人撰诗集乃并取之然未为失也　南北朝以有韵为文无韵为笔至于唐季凡文章皆谓文与诗对言今人不知古称笔语是何物矣古人之诗皆乐也文人或不娴音律所作篇什不协于丝管故但谓之诗诗与乐府从此分区又乐府须伶人知音増损然后合调陈王士衡多有佳篇刘彦和以为无诏伶人事谢丝管则于时乐府已有不歌者矣后代拟乐府以代古词亦同此例也文人赋乐府古题或不与本词相应吴兢讥之此不足以为嫌唐人歌行皆如此葢诗人寓兴文无定例率随所感吴兢史才长于考证昧于文外比兴之防其言若此有似鼓瑟者之记其柱也必如所云则乐府之文所谓牀上安牀屋上架屋古人已具何烦赘賸耶又乐府采诗以配声律出于伶人増损并合剪截改窜亦多自不应题目岂可以为例也杜子美创为新题乐府至元白而盛指论时事颂美刺恶合于诗人之防忠志逺谋方为百代鉴戒诚杰作絶思也李长吉歌诗云韶工人皆取以协金石杜陵诗史不知当时何不采取杜文苑英华又分歌行与乐府为二歌行之名不知始于何时晋魏所奏乐府如艳歌行长歌行短歌行之类大略是汉时歌謡谓之曰行本不知何解宋人云体如行书真可掩口也既谓之歌行则自然出于乐府但指事咏物之文或无古题英华分别亦有防也
　　伶工所奏乐也诗人所造诗也诗乃乐之词耳本无定体唐人律诗亦是乐府也今人不解往往求诗与乐府之别钟伯敬至云某诗似乐府某乐府似诗不知何以判之秪如西汉人为五言者二家班倢伃怨诗亦乐府也吾亦不知李陵之词可歌与否如文选注引古诗多云枚乘乐府诗知十九首亦是乐府也汉世歌谣当骚人之后文多遒古魏祖慷慨悲凉自是此公文体如斯非乐府应尔文明二祖仰而不迨大略古直乐工采歌谣以配声文多不可通铙歌声词混填不可复解是也李于鳞之流便谓乐府当如此作今之词人多造诡异不可通之语题为乐府集中无此辈语则以为阙乐志所载五言四言自有雅则可诵者岂未之读耶
　　沈约谢脁王融创为声病于时文体不可増减谓之齐梁体异乎汉魏晋宋之古体也虽略避双声叠韵然文不粘缀取韵不论双只首句不破题平侧亦不相俪沈佺期宋之问因之变为律诗自二韵至百韵率以四句一絶不用五韵七韵九韵十一韵十三韵唐人集中或不拘此说见李赞皇穷愁志首聨先破题目谓之破题第二字相粘平侧侧平为偏格侧平平侧为正格见沈存中笔谈平侧宫商体势穏协视齐梁体为优矣近体多是四韵古无明说仆尝推测而论之似亦得其理也聨絶粘缀至于八句虽百韵亦止如此矣如正格二聨平平相粘也中二絶侧侧相粘也音韵轻重一絶四句自然悉异至于二转变有所穷于文首尾胸腹已具足得成篇矣律赋亦八韵文苑注中已备记之兹不具论诗家常言有聨有絶二句一聨四句一絶宋孝武言吴迈逺聨絶之外无所解是也古人多有是语四句之诗故谓之絶句宋人不知乃云是絶律诗首尾目不识丁之人妄为诗话以误后学可恨之极如此议论亦非一事也玉台新咏有古絶句古诗也唐人絶句有声病者是二韵律诗也元白集杜牧之集韩昌黎集可证唐人集分体者少今所传分体集皆是近日妄庸人所更定不足据宋人集所幸近人不肯读古本多存中亦有分律诗絶句者如王临川集首题云七言律诗下注云絶句甚分明唐人惟有元白韩杜等是旧次今武定侯刻白集坊本杜牧集亦皆分体如今人矣幸二集尚有宋板新本亦有翻宋板可据耳髙棅唐诗品彚出今人不知絶句是律矣髙棅又创排律之名虽古人有排比声律之言然未闻呼作排律此一字大有害于诗吾友朱云子撰诗评直云七排五排并去律字可慨也
　　齐梁声病之体自昔已来不闻谓之古诗诸书言齐梁体不止一处唐自沈宋已前有齐梁诗无古诗也气格亦有差古者然其文皆有声病沈宋既裁新体陈子昂崛起于数百年后直追阮公创辟古诗唐诗遂有两体开元已往好声律者则师景云龙纪矜气格者则追建安黄初而永明文格微矣然白乐天李义山温飞卿陆皆有齐梁格诗白李诗在集中温见才调集陆见松陵集题注甚明但差少耳既有正律破题之诗此格自应废矣皎然作诗式叙置极为详尽允当今人弗考聩聩已久古诗二字牢入人心今之论者虽子美称庾开府太白服谢晖必欲降而下之云古诗当如此论也至于唐人虽服膺鲍谢体效徐庾仰而不逮者犹以为无上玅品云律诗当如此论吁可慨己
　　阮逸注文中子不解八病知宋时声韵之学已微有一恶书名曰金鍼诗格托之梅尧臣言八病絶可笑王弇州巵言不能知其谬也古书多亡余所见书又少沈休文谢灵运传讃刘彦和文心雕龙统论梗概牵于文势不得分别详言诸书所言时有可征今略记于此后有博学之士为吾详之郭忠恕佩觿云雕弓之为敦弓则又依乎旁纽按徴音四字端透定泥敦字属元韵端母雕字属萧韵端母则是旁纽者双声字也九经字样云纽以四声是正纽者四声相纽东董冻督是也刘知几史通言梁武云得既自我失亦自我为犯上尾两我字相犯也平头未详蜂腰鹤膝见宋人一诗话偶忘其书名乃双声之变也上下二字俱清中一字浊为鹤膝上下二字俱浊中一字清为蜂腰大韵小韵似论取韵之病大小之义所未详也沈侯云一简之内音韵尽殊两韵之中轻重各异详此则八病俱去亦不在曲折分其名目也
　　今本玉篇前有纽弄之图列旁纽正纽甚明序引声谱恐是沈隠侯四声谱闻世间尚有是书应论八病事恨求之不得耳今人律诗但作偶对于此处全不详何以称律
　　唐人律诗有八句全不对者亦有用仄韵者
　　律诗始于沈宋于时文体不以用事为嫌今人有言五言律不可用事者大谬
　　七言歌行盛于梁末梁元帝为燕歌行羣下和之今书目有燕歌行集北朝卢思道从军行全类唐人歌行矣至唐开元中渐变其体王摩诘尚有全篇作偶句者髙常侍多胸臆语尽改古格至李太白逺宪诗骚割截三祖近法鲍明逺而恢廓变化过之云蒸霞郁奇中又奇千古以来莫能逮矣词多风刺小雅离骚之流老杜创为新题直指时事如掣鲸鱼于碧海一言一句皆关世敎后有作者皆本此二家遂为歌行之祖非直变体而已也
　　太白虽奇然词句多本古人杜多直用当时语然古人皆言杜诗字字有出处不可不知也
　　古诗之视律体非直声律相诡筋骨气格文字作用迥然不同矣然亦人人自有法无定体也陈子昂上效阮公感兴之文千古絶唱格调不用沈宋新法谓之古诗唐人自此诗有古律二体云古者对近体而言也古诗十九首或云枚叔或有傅毅词有东都宛洛钟参军疑为陈王刘彦和以为汉人既人代未定但以古人之作题曰古诗耳非以此定古诗之体式谓必当如此也李于鳞云唐无五言古诗陈子昂以其古诗为古诗立论甚髙细详之全是不可通祗如律诗始于沈宋开元天宝已变矣又可云盛唐无律诗杜子美以其律诗为律诗乎子昂法阮公尚不谓古则于鳞之古当以何时为断若云未能似阮公则于鳞之五言古视古人定何如耶有目者共鉴之
　　古诗法汉魏近体学开元天宝譬如儒者愿学周孔有志者谅当如此矣近之恶王李者并此言而排之则过矣顾学之何如耳近代只学王李而自许汉魏盛唐我不取也恐为轮扁所笑耳
　　古诗十九首机杼甚密文外重防隠跃不可把捉李都尉诗皆直叙无作用尤为古朴江淹所拟从军一首最合严沧浪于此处不解也
　　陆士衡拟古诗江淹拟古三十首如搏猛虎捉生龙急与之较力不暇气格悉敌今人儗诗如牀上安牀但觉怯处种种不逮耳然前人拟诗往往只取其大意亦不尽如江陆也
　　韵书定于陆法言广于孙勔法言序云与仪同刘臻等夜集论南北取韵不同曰我辈数人定则定矣遂把笔记之按洛下为天下之中南北音词于此取正永嘉南渡洛中君子多在金陵故音词之正天下惟有洛下金陵也然金陵杂吴语其音轻洛下染北音其音浊当法言定韵之夕如薛道衡北人也顔之推南人也当时已自参合南北而后定之故韵非南音也今人但知沈休文是吴兴人耳
