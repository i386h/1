<!-- { "loadSidebar": true } -->
　　汉人墓碑多云诔词末多有乱曰蔡卞刻曹娥碑改为铭曰此公不学可笑今世传升平帖可考然陜西所刻亦改之矣汉人碑铭亦云是诗其体相涉也然古人文字自有阡陌终是碑文非诗也唐人亦多言铭诗祖汉人也
　　赋出于诗故曰古诗之流也汉书云屈原赋二十五篇史记云作怀沙之赋骚亦赋也宋玉荀卿皆有赋荀赋便是体物之祖　赋颂本诗也后人始分屈原有橘颂陆士衡云诗縁情而绮靡赋体物而浏亮诗赋不同也宋人作着题诗不如唐人咏物多寓意尚有比兴之体梁末始盛为七言诗赋今诸集不传类书所载可见王子安春思赋骆賔王荡子从军赋皆徐庾文体王司冦杨状元不知概以为歌行弇州云以为赋则丑此公误耳
　　古人七言歌行止有东飞伯劳歌河中之水歌魏文帝有燕歌行至宋齐多有杂言诗梁元帝作燕歌行一时文士争和郑渔仲通志艺文志有燕歌行集今其书不存庾信集有一篇可见北人卢思道有从军行皆唐人歌行之权舆也七言歌行唐人相袭虽少变于开元天宝然其体至今见行杨状元王司冦辈不以为异至赋则不习遂以为丑语云少所见多所怪岂不然欤近有一人言沈休文八咏以为似赋不知诗赋体相涉也晋人又有五言之赋幸此辈不见见则不胜其讥笑矣
　　古人坟籍散亡略尽仅有存者多被后人改坏不可据凡古人文字中所用事与今所传不同者古书有之今人不见耳如张博望乗槎事古人通用焦弱侯以为杜诗之误不知此出东方朔外传见太平御览自与博物志所记不同焦公未知也
　　东坡云鲧盖刚而犯上者耳如左氏之言皆后世流传之过若如所论则尧典洪范皆不足信耶宋人好立异论不肯详考熟思大略如此至程子之说则尤甚矣太史公云诸家言黄帝多不雅驯缙绅先生难言之其不好竒明矣扬子云不知何见讥以好竒如子云作蜀本纪其书虽不传然所言上古蚕丛已来奇事颇有存于他书者皆非六艺所述恐太史公不必信也伯夷传云学者载籍极博必取信于六艺此一言也郑渔仲苏子由皆不知观子由古史直似未尝全读史记者可怪也
　　或曰史记叙下宫之难不取左氏岂非好竒乎余曰不然也赵亡去汉兴未逺此国之大事赵氏所由存亡虽秦火之后其文献必犹有可徴者且云公孙杵臼程婴赵氏庙祀之此千古义人太史公时计其祀或应未絶史有传疑不可尽削如孟子叙子濯孺子事亦与左传不同岂得便驳孟子　汉时有公羊谷梁外传今皆不知所言何事太史公当时岂左传之外便无所据乎苏子由言太史公不学正以其专信六经不取异说耳至于此辈事又必以左传驳之甚矣太史公之不为后人所容也
　　太史公书班固论之极当其所云抵牾疎漏注家已详后人不当洗垢索瘢更加锻链以求其过然孟坚云先黄老而后六经便是合父子之论而一之扬子云更不研审过矣太史谈在文景时故尚黄老太史迁在武帝时故重儒亦随时而已然子长不为无心于儒学左氏太文子长质而不俚然序论形势指说人情分明如画文亦有余也欧阳永叔文太略所以不及史记韩吏部之文古文也欧文忠公只是今文不如唐人四六尚有古意在
　　欧阳公作冯道传平叙而人品自具不激不矫无溢美亦无溢恶古人不过也此文胜于唐六臣传
　　平生不喜新唐书列传迩日读之其论讃大有不可及处宋公未可轻议也欧阳公文甚髙然用心不平作史论则不便
　　苏子瞻表忠观碑真子长之文矣或云苏文妙在不学古人何耶坡公作补孟嘉登髙文便似晋文此公真才兼千古公四六最妙
　　张文昌之诗皇甫持正之文坡公以为走僵而不能为韩公者也然坡公视此二人其工夫精细处坡公或不如他坡公才大自可上掩古人但前人有工夫坡公所不及也
　　余尝读尔雅有儒者相规曰此等学问支离琐碎不足劳心呜呼此书乃诗书之义训不读此如何读诗书此小学也夫子曰多识于鸟兽草木之名非此书则诗人之兴遂不可解矣其人徒众皆戅然如市中小人自以为髙而不可谏既不识字所行便多乖谬噫尽如此辈君子小人无别矣
　　韩吏部言文从事顺浅者以为口实便云古文不尚艰深不知此语正谓樊宗师也樊宗师之文殆不可句矣樊公著述之富宋时已不全至今日则仅有如越王楼诗今唐诗纪事有此文以石本校之譌字且数十宜其难通也然讲而读之文未尝不从事未尝不顺所以为工今之自附于欧苏者浅薄通率号为古文讲之其文不从事不顺文既不文古亦不古更诋韩文以为尚有古语不如欧苏吾末如之何也已矣
　　诗文雅颂多艰深国风则通易风或出于里俗雅颂大文多朝廷作者为之虽有如寺人孟子之类然得列于雅亦必是当时能文者尚书是朝廷文字语多难解非特古今言语不同盖古之文人锻链文字其体如此不以平易者为美也孔丛子中已有明说
　　文武之道未坠于地贤者识其大者不贤者识其小者孔子学之周公仲尼之道未坠于地散在诸子二戴撰集以遗后人崇祯间有一妄人上疏请更定礼记我不知此人欲使何人定之士大夫不察或惜其言之不行所谓多见其不知量也
　　我读论语得为文之法曰草创之讨论之修饰之润色之讨论之事至宋人而废矣或疑其说应之曰子以苏子由何如曰善矣子由论刘先主曰用孔明非将也据蜀非地也考蜀志孔明在先主时未尝为将至南征始自将耳若不据蜀便无地可以措足此语乃不讨论之过也宋文多如此而读者不以为怪故知当时论文无讨论之功也如韩退之絶无此等病累
　　荀子言杀诗书焚书之渐也歴诋诸儒坑儒之渐也荀子好言礼实不知礼礼者非从天降也非从地出也生于人心者也先王因人心而制礼岂以其违性者强之乎荀子言性恶则其所谓礼者政刑之末耳非礼也古人所以制恶人者也李斯之学全出于荀卿坡公论之不详也
　　论语醇乎醇者也孟子大醇而小疵扬子醇疵半荀子时有可采耳
　　今人看史记只看得太史公文集不曾看史
　　汉书儒林传伏生济南人孝文时求能治尚书者时伏生年九十余老不能行诏朝错往受之顔师古注引衞宏定古文尚书序云伏生老不能正言言不可晓也使其女传言教错齐人语与颍川多异错所不知者凡十二三略以其意属读而已宋儒多惑于卫说致疑于尚书今按衞宏之言妄也汉书艺文志尚书经二十九卷大小夏侯二家欧阳经二十二卷师古曰此二十九卷伏生所传者又云秦燔书禁学伏生独壁藏之汉兴求得二十九篇因以敎齐鲁之间云壁藏而求之得二十九篇是伏生自有本不假口传明矣又考儒林传伏生敎济南张生及欧阳生欧阳生字伯和千乘人也事伏生夏侯都尉从济南张生受尚书以传族子始昌始昌传胜则是欧阳夏侯二家汉人所列于学官者自是伏生亲传非朝错所受之本明矣又伏生有孙以治尚书征伏生有孙则应有子何至令女传言若其子幼不能传书则伏生已九十余矣安得有幼子乎且其女能传言亦应通文字何至朝错不能得者且十二三乃以意属读之邪又余尝身至颍川济南其语音絶不相逺虽古今或不同大略亦可知何至言语不相通耶衞宏不足责顔师古注汉书最详谨亦赘列此语疑误后人可怪也
　　不信尔雅正以书难通也不信则诗俱不通矣但以相传常用之字读三代以前之书不通则云有误惑也自孔子删诗书弟子相传书所释义训伏生必有所本不足疑也孔安国亦因伏生耳
　　刘向以中古文校欧阳大小夏侯三家经文酒诰脱简一召诰脱简二率简二十五字者脱亦二十五字简二十二字者脱亦二十二字是伏生所藏之书与孔壁之书其竹简字数相应也古文非孔安国所造明矣又诸书所引尚书今文有者皆相同古文有者或有异盖伏生相传有所本孔书出壁中安国古于时蝌蚪不行已久未免有误若是伪造直以古书所引窜入必无误若有所不知则应都不同亦不当小异其文章与今文亦有难易之不同恐安国当只取易通者传之其不可解者葢阙之也所以只得其半若是伪造不妨全作一本不肻有阙也宋人虽多疑然亦未敢直言其伪近代则放言无忌矣若释氏之言不妄此辈应堕拔舌地狱姜尧章之论书严沧浪之论诗似髙而实麄白石于书全欠工夫　定武兰亭全是欧法姜白石都不解董宗伯云王右军如龙李北海如象不如云王右军如凤李北海如俊鹰
　　宋儒多不解诗朱紫阳诗人也然所得颇浅比兴乃诗中第一要事二字本出大序大序出于毛诗齐鲁韩皆无此序朱子既不信序文却不应取此二字既用二字又不应不用毛解毛止有兴也本是意兴之兴非兴起之兴又比兴是诗中作用诗人不以比兴分章朱子谬甚如朱说则兴者乃是说了又说重复可厌又如此解兴字亦鄙而拙　宋人不解小学如闗关噰噰和也关关二字只取其声不取其义朱子云雌雄相应以关字立义陋甚也又检俗传王昌龄诗话亦此解此伪书也出于朱子之后检宋史经籍志无此书可知文字鄙陋非王作也近代多伪书初学误信之文字引用为识者所笑如天禄阁外史湘烟录于陵子晋之乗楚之梼杌子贡诗说石经大学之类日増月益不可枚举又有古书宋人以为伪者却自可用不必以宋儒之说为疑也读书当求古本新本都不足据又古书字多不同不可以此证彼














　　钝吟杂録卷四
　　钦定四库全书
　　钝吟杂録卷五
　　常熟冯班撰
　　严氏纠谬
　　嘉靖之末王李名盛详其诗法尽本于严沧浪至今未有知其谬者今备论之如左
　　以禅喻诗沧浪自谓亲切透彻者自余论之但见其漫漶颠倒耳具疏之如左
　　沧浪曰禅家者流乘有大小宗有南北道有邪正学者须从最上乗具正法眼悟第一义若小乗禅声闻辟支果皆非正也论诗如论禅汉魏晋与盛唐之诗则第一义也大厯已还之诗则小乗禅也已落第二义矣晩唐之诗则声闻辟支果也学汉魏盛唐之诗临济下也学大厯已还之诗曹洞下也
　　纠曰乗有大小是也声闻辟支则是小乗今云大厯已还是小乗晩唐是声闻辟支则小乗之下别有权乗所未闻一也　初祖达磨自西域来震旦传至五祖忍禅师下分二枝南为能禅师是为六祖下分五宗北为秀禅师其徒自立为六祖七祖普寂以后无闻焉沧浪虽云宗有南北详其下文都不指喻何事却云临济曹洞按临济元禅师曹山寂禅师洞山价禅师三人竝出南宗岂沧浪误以二宗为南北乎所未闻二也　临济曹洞机用不同俱是最上一乗今沧浪云大厯已还之诗小乗禅也又云学大厯已还之诗曹洞下也则以曹洞为小乗矣所未闻三也　凡喻者以彼喻此也彼物先了然于胸中然后此物可得而喻沧浪之言禅不惟未经参学南北宗派大小三乗此最是易知者尚倒谬如此引以为喻自谓亲切不已妄乎至云单刀直入云顿门云活句死句之类剽窃禅语皆失其宗防可笑之极
