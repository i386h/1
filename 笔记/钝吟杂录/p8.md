<!-- { "loadSidebar": true } -->
　　姜白石论书略有梗概耳其所得絶粗赵松雪重之为不可解如锥画沙如印印泥如古脚如拆壁痕古人用笔妙处白石皆言不必然又云侧笔出锋此大谬出锋者末锐不收禇云透过纸背者也侧则露锋在一面矣
　　古人作横划如千里阵云黄山谷笔从画中起回笔至左顿腕实画至右住处却又趯转正如阵云之遇风往而却囘也运腕太疾起处有顿笔之迹今人于起处作防殊失势也
　　张长史云小字展令大尽笔势为之也大字蹙令小遏锋藏势使间架有余也今广平府有顔鲁公仪门字门字小仪字大却相称殊不见有异奇迹也
　　东坡谈书皆笃论过于黄米米老喜作快口语不知执之多为所误山谷止自言其所得耳
　　左去吻右去肩欧阳兰台不用此法
　　画有南北书亦有南北
　　晋人书尽理唐人尽法宋人多用新意自以为过唐人实不及也
　　娄子柔先生云米元章好割截古迹有书贾俗气名言也
　　坡书有病笔唐人无此
　　作书忌俗字人皆知之不知亦忌古字正书与小篆不同犹小篆与大篆不同也略言一二可知矣如维字石鼓文作佳大篆也峄山碑作维小篆也今作小篆自然不用佳字如华字本花叶字今为律诗乃有重押二韵处岂可用华字耶自应作花也
　　经史古书多有古字自应按本写之若自作书正用干禄字书为得
　　今人譌字有不可行者切忌之如然字本火然泉达之然也借作然诺字取声不取义也今去火作肰是何说肰自是犬肉字无然诺义也贯穿本穿字读作去声串本是贯字诗云串夷是也今俗误读作穿鸟正书皆作四防从大篆也今人作二防从小篆古人殊不然惟王右军遗敎经有一字作与雁字相乱又难用也字有篆书有而书无者有而篆无者小篆有而大篆无者周伯琦作六书正譌大愦愦
　　唐人碑板刻手亦有工拙然胜于宋人
　　佳佳丽字也佳鸟短尾也近时人作佳丽字尽误不习二王下笔便错此名言也
　　汉书东方朔传来来先生分书枣字作重来今人改作束字误也见沈括笔谈
　　俗人读书不多好以意改古书如邑人五川杨仪号为多读书名士也得其万卷楼所藏书雌黄处皆不足据他人可知矣
　　顔鲁公书磊落嵬峩自是台阁中物米元章不喜顔正书至今人直以为怪矣
　　吾衍子行作学古编多误人语此公无学浅而自信太甚轻于持论其书不足据也
　　子字分书横画不飞倚人直笔不向左挑起人字加三撇是古升字
　　汉分韵以汉人石刻校之多不合不足据也不如汉字源
　　延陵十字碑李阳冰所祖不必仲尼要非后人所能作吾子行不解大篆
　　张迁碑昜作易误也古碑如此亦不可用亦不可不知黄长睿疑智果书不真此不习南朝书法也
　　欧阳公不信遗教经东坡殊不以为然
　　宋人蔡君谟书最佳今人不重只縁不学古耳
　　平生喜教人刻印章用汉法者施于名字藏书印用元人斋堂楼阁唐人有法诗句作印起于近代用文三桥法一两字大印苏尔宣所作多用古人碑额上字为得体亦一长也不可以其人而忽之字多者板拙不堪观宋人间用古篆作印元人尤多变态其式有用古钟鼎琴様花叶之类今人皆不行瓢印颇有用者亦随时可耳唐人名印有学汉法者皆圆润工致宋人多劲古元人或失之野今皆以为汉印失之矣余所见如此更与博雅者商之
　　今人不解宋元学古印皆以为汉印顾氏印薮中往往有之
　　书法无他秘只有用笔与结字耳用笔近日尚有传结字古法尽矣变古法须有胜古人处都不知古人却言不取古法直是不成书耳
　　千字文自是梁人文字法帖中有汉章帝书误也欧公名重千古而不知此何耶
　　米元章论古人真伪好恶自是一家议论抑扬过当殊不足据初学切忌读此等书
　　余见欧阳信本行书真迹及皇甫君碑始悟定武兰亭全是欧法姜白石不知也
　　毛斧季以东坡子昂二真迹见示坡书防画学顔鲁公体势学李北海风卷云舒逼之若将飞动赵殊精工直逼右军然气骨自不及宋人不堪竝观也坡书真有怒猊抉石渴骥奔泉之态徐季海世有真迹不知视此何如耳
　　坡公少年书维摩经小楷直逼季海见老泉一书亦学徐浩
　　作书须自家主张然不是不学古人须看真迹然不是不学碑刻
　　山谷称东坡学徐季海苏斜川却云不然我信山谷唐人用法谨严晋人用法潇洒然未有无法者意即是法
　　本领者将军也心意者副将也本领极要紧心意附本领而生
　　邑人严道普名泽家藏有右军二谢帖有王能民者妄人也曰谁见右军执笔作此字余曰能作此字即右军矣使右军不能作此字我亦不重右军
　　古人文字少多假借文义两通处则有疑后人多作别字以别之至有本字为借义所专本字却用别体者听字俗以为聴体字俗以为体串字俗以为穿【去声】此不可用
　　祝字有去声后人别作呪诅字王弇州不知作文字不可不讲字学
　　秦权上字秦之书乃篆之捷也与今正书不同然非分书也盖书本如此后渐变为今正书耳欧公以此似今八分遂呼汉人分书为既知其不同且疑薛尚功摹之失体误也今人作正书是钟王法然钟王古字亦多与今不同世传六朝唐初碑上字分相杂疑当时正书如此至唐中叶已后始变如今法后人纯学钟王也
　　读宋人书其称述前人者当审思之至于讥刺古人往往不近理不可苟信或疑此说应之曰欧公不信易系辞王临川不信春秋此亦可信邪大略读书不应先看宋人议论
　　韩吏部变今文为古文欧阳公变古文为今文
　　史迁极重仲尼史谈乃重老子父子异论
　　宋人云太史公敢乱道却好班孟坚不敢乱道却不好迁史只是游侠货殖二篇为孟坚所讥耳谓之乱道可乎不知孟坚如何云不好如唐子西真乱道也
　　先君云读书须从上读下先看后人书于古人好处便不相入
　　虞舜完廪浚井二妃敎以龙工鸟工见于书传者非一处宋儒以为无此事今列女传刻本已刋去之宋儒所芟也此犹可说也至吴夫差亡国之君奢侈之迹遍于吴中史记载其无道此何足疑今孟子注疏引史记勾践进西施夫差幸之市人欲见者投金钱一文今史无此文盖亦宋儒所去也宋人不通理大略如此古书所存无几如史记者后人岂知其不全乎
　　有古诗不妨有律诗有古文不妨有四六欧阳公作尹师鲁墓志不言杨镏之失达识也
　　文章无定例只在合宜王荆公论仲尼不应作世家只是不知变例以死板法为例文章便无意只是不曽学春秋
　　今人读史记只是读太史公文集耳不曽读史
　　沈存中笔谈论律诗偏正格甚详但不知所本盖相传如此唐人絶句不粘者为折腰体河岳英灵集序中有粘缀字韩偓香奁云聨缀体盖唐人之法疑始沈宋也朱子言礼称郑康成后儒不从也却用陈澔注礼记程子极信诗小序后儒不从也从朱子二程朱子格言微论可敬者多矣后人所引用都是他不稳当处好处都没却可慨儒家语録多有意是而文不妥者只为他不做文字读者不知往往信差了误人
　　史记叙事如水之傅器方圆深浅皆自然相应宋人论文有照映波澜起伏等语若着一字于胸中便看不得史记
　　近日顾朗仲讳云鸿名儒也读史记每题一字用重圈别之以为文字之贯至郦食其传题一懦字便贯不去真西山文章正宗谢叠山文章轨范唐人论文絶无此等议论
　　近代王李之文归震川痛排之王李妄庸处人都不解只是被他倒了六经架子言不本于圣人妄也不知理义庸也










　　钝吟杂録卷六
　　钦定四库全书
　　钝吟杂録卷七
　　常熟冯班撰
　　诫子帖【附社约】
　　鲁公书如正人君子冠佩而立望之俨然即之也温米元章以为恶俗妄也欺人之谈也
　　顔书要画中有筋其用笔与徐季海父子相同多宝塔是少年时书防画皆有法不知者学之正如布算相似须要看他墨酣意足处与朱巨川诰参看最得
　　书至成时神奇变化出没不穷若功夫浅得少为足便退落如严天池二三十嵗时好后来便可厌只为从前功夫不多也大略初学时多可观后来不学便不成书耳
　　宋人作书多取新意然意须从本领中来米老少时如集字晚年行法亦不离杨少师顔鲁公也　本领精熟则心意自能变化
　　字有二法一曰用笔汝用笔疎硬而骨枯非法也看禇书便知血脉处极细而有笔意也二曰布置左右向背上下承盖半阔半细半髙半低分间架在布白处汝豪无法但直写而无意不成字也可勉之　布置用笔千古来讲之者多矣赵子昂专言此汝可寻思
　　汝有秘塔否我要紧用不然汝智永千文在否凡学书人千文少不得此是右军旧法得此便有根本如二王法帖只是影子惟架子尚在可观耳书有二要一曰用笔非真迹不可二曰结字只消看碑要知结字之妙明朝人书一字看不得看了误人事行书从二王起便是头路真行用羲之法以小王发其笔性草书全用小王大草书用羲之法如狂草学旭不如学素此吾法也敎人作书吾便于栁法今日殊不快意无栁帖也谢二书只学赵自余一步不窥所以全不合古法也然用笔如锥画沙细而有姿媚汝短处正在此不可不用功也若死学栁书其病亦正同耳悟得栁公学古处二王欧虞褚薛打做一块方好也至嘱至嘱
　　学书当有晋人法然真迹难得看石刻极不易所谓差之毫厘谬以千里也
　　赵文敏为人少骨力故字无雄浑之气喜避难汝须参以张从申徐季海方可季海筋在骨中晩年有一种如渴骥奔泉之势老极所以熟而不俗张书古甚拙处人不知其妙也　顔行如篆如籀苏米皆学之汝宜留心昨法书多失体布置匀直少势钟公云防不变谓之布棊画不变谓之布算最是大忌如真字中三笔须不同佳字左倚人向右右四横亦要俯仰有情今俱如算子大似无讲贯也今后千万不可草草嘱嘱
　　日来学作虞法觉其和缓寛裕如见大人君子全得右军体今日刻本黄庭都不是但惜不见原本笔画俯仰处甚遒翻多失之与永师千文参看方有得只是见来如此下笔苦粗而板写了便要涂去又无人商量闷极也强作数行汝试评之不是处须说
　　米颠作顔行兼用杨景度有散仙入圣之致坡公须带二徐
　　本领千古不易用笔学钟结字学王
　　晋人循理而法生唐人用法而意出宋人用意而古人之理法具在知此方可看帖
　　用意险而稳奇而不怪意生法中此心法要悟
　　行书王右军正有兰亭及官奴帖献之辞中令表米元章云但取圣敎序学之更学右军诸札使大小相杂便成书此言甚有会然兰亭官奴字无大小正如唐人碑上字耳唐人多兼二王张从申所云右军风规下笔斯在者也然今所存颇似大令徐季海有筋骨如渴骥奔泉怒猊抉石东坡云细筋入骨无人知此言极妙米海岳以为过老诋之偏见也米黄论书殊不及坡然今人多信米所谓痴人前不可说梦米黄俱好为快语非笃论也我尝谓苏黄论诗米元章论书不为无见但抑扬太过使人不乐闻耳赵子昂用笔絶劲然避难从易变古为今用笔既不古时用章草法便拙当其好处古今不易得也近文太史学赵去之如隔千里正得他不好处耳枝山多学其好处真可爱玩但时有失笔别字董宗伯全不讲结搆用笔亦过弱但藏锋为佳学者或不知董似未成字在文下云云【以下不全】
