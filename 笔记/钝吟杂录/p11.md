<!-- { "loadSidebar": true } -->
　　家世素业不可辄废吾家以读书相传业之贵者也变革以来寒进路絶子弟多废书吾每恨之正未之思耳负贩小人知画甲乙能记姓名便与流辈不同况士君子之后何渠无益古人三余读书亦不妨于诸业也士人染于礼敎虽有不令未至十分颠蹶流冗市井所为鄙倍有不可以理格者所知一人颇能治生亦非大不肖一旦尽伐其先垄松柏余惊而止之乃曰去家逺守之为难不如伐去用心如此先人不保邱墓矣可不惧哉此无他不学之患也
　　士君子不必有竒节惟平惟实可以保身平则无一朝之患实则患至可以不惧然此二字殊不易了素位而行不愿乎外居易以俟命平也戒慎乎其所不睹恐惧乎其所不闻实也圣贤亦只如此
　　余生于万厯之季当时士大夫子弟举业之外不得通一技触事面墙往往可笑在今日岂得尔语云家有千金不如薄技在身一技足以养生也但为之须恒不恒则不成学之须精不精则无名茍碌碌在千百人中亦不可得食也
　　放于利而行多怨非保生之道也先兄每云见利思义义不胜利思必不能自克余应之曰不如见利思害先兄浩然而叹以为知言夫有无故之利必有无故之害倚伏之理然也惟有道者知之老子曰天网恢恢疎而不漏小人识虑浅短惟见其疎不知其不漏为恶无忌以为天道无知积恶灭身受祸惨烈耳目所见吁可畏也其逺者乃在子孙如叶林宗何士龙身死无孑遗可以为监明哲保身但问克终何如一时之间小小利钝不足计也亦安知其不为福书易多言善恶之报圣人之言必无欺人
　　黠者损人以利己愚者损人以害己黠者可以【原阙】愚者不可以理格君子避之孔子曰今之愚也诈【原阙】愚者难防正以其行诈先兄每相戒勿与愚人【原阙】好酒之人勿与谋事防其醉而泄也【吾亲经非常语】
　　不孝以无后为大有子而不知敎不孝殆有【原阙】继志述事非所责于市井小人常见冠盖【原阙】
　　正为子弟无敎耳
　　古者不亲敎盖望之切责之急必至于贼恩【原阙】最得人情非后世愚儒所解也然今时无良【原阙】不亲敎但勿伤于过严耳过严之弊子弟驯【原阙】黠慧者则憝鞭朴之下使人不生善念【先叔祖原阙三子皆严也此我所亲见恐汝辈不知】
　　妇人不知男子之事勿令敎子
　　万厯之末士子不学然一时名士亦无顿至愦愦所见如方应祥胡震亨李流芳皆胸有数千卷有一俗儒尝言黄蕴生必不第蕴生连中两榜余戏之曰蕴生竟何如面发赤而走自鼎革以来余游北方士君子好为诗山人词客纵横于道路读书者亦不至饥馁也蕴生名淳耀死节名人也

　　钝吟杂録卷十
