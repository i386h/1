<!-- { "loadSidebar": true } -->
　　子弟不可把世间刻薄事敎他子弟刻薄一时无所展其恶必先施于父母则不孝必先用于兄弟一家不和则万事瓦裂矣兄弟至亲至近不和便伸手动脚不得外人不和只一遍相争便走开去了兄弟不和终身并做一处有许多不便世人之不睦于兄弟者自以为得计我不知其何心
　　子弟小时志大言大是好处庸师不知一味抑他只要他做个庸人把子弟弄坏了又有一种人一味奬誉都不课实后来弄得虚骄都不成器子弟小时极难调养与君子交当以恕君子或有不如人意时也与小人交当以敬小人好侮人也
　　不为快意语不作快意事人世尤悔十分便减却七分言有近正而实不近人情不合圣人之道者儒者多有之大略近于隘狭便不是好话
　　释氏言地狱报应儒者矫之遂言无鬼无鬼非圣人之言即为异端若无鬼则圣人宗庙之礼愚且诬矣此种议论大害事能知阮宣子是异端可与言儒矣
　　俗人说通变只是小人而无忌惮不是君子之时中文人儒者大有异端不信五经喜毁古贤人招合虚誉立党败俗皆圣人之罪人少正卯之流也
　　善气迎人亲于兄弟逆气迎人惨于戈矛
　　知人则哲惟帝难之然亦有一法大略取其平和近人情者则十得六七矣
　　周孔之道是谓之儒人不可不学儒学儒必从师师最难得不近人情不通世务不读书者便是小人儒　俗儒多傲便不合孔子之道儒者必谦俗儒多短见故好非古人
　　凡学问皆须实见实行不可虚空揣摩
　　吾见人家教子弟未尝不长叹也不读诗书云妨于举业也以余观之凡两牓贵人粗得名于时者未有不涉猎经史读书好学之士不幸而踬于场屋犹为名于一时为人所宗慕其碌碌不知书者假令窃得一第或鼎甲居翰苑亦为常人其老死无成者不可胜计岂曰学古不利于举业乎又不喜子弟学道脱有差喜言礼义者呼为至愚不知所谓道者只在日用中惟不学也居家则不孝不悌处世则随波逐浪作诸不善才短者犹得为庸人小有才者往往陷于刑辟中世网而死其人不可胜屈指也见三十年前士人立身尚依名敎相见或言诗书论经世之务今则絶无矣有一老儒见门人读书则杖之罚钱一贯斯人也竟困于青衿而死亦何益哉
　　仁义圣人之道也徐偃王宋襄公以之败亡而儒者犹称之斯亦仁义之惑也韩文公作徐偃王碑公羊称文王之师是已近代建文君又不及此二君者也至今好事者犹惜之或曰仁义足以败亡乎余曰此徒慕而为之其心则善矣实不得圣人之道也如燕哙之让子之亦慕尧舜也此亦可称乎建文君有大罪今人不知耳夫子言孟庄子之孝以不改父之臣与父之政为难能也子曰三年无改于父之道可谓孝矣建文不孝不孝足以亡国但其心实慕善当时臣下果于行其所学颠覆典刑遂以至于亡也尧典曰克明俊德以亲九族九族既睦平章百姓建文之九族何如是乌能法尧舜哉人各有业所以为生也祖父之业生而习焉长而安焉废而习其所习败而无成者十八九矣读书业之美而贵者也奈何其废之乎
　　人于其所业当竭一生之力而为之毋求其便者必为其难者吾少年学举子之业敎我者曰此敲门甎也得第则舍之矣但猎取其浅易者可以欺考官而已逺者髙者不足务也必无人知则踬矣后从魏叔子先生见缪当时先生二先生之言曰欺人者欺之以所不知也尽天下之人方竭才力以为举业谁不知者而子欲欺之以浅易子其困矣始知向来之误也农必为良农贾必为良贾工必为良工至于士人之业乃欲为其不良者何也　为人之所不能为知人之所不能知尽心力而务之不得利必得名人皆不如我我得名利也　鼔钟于宫声闻于外天下未有有其实而无其名者　何云有文名时人重之然无名者其人妒嫉同学者恶之也妒嫉极损名如张汤有后可以为法
　　俗人多不喜子弟习技只是一个俗如书射自是正经学问如何不知他如琴奕之类近雅者亦不妨为之我见一周叟投壶百发无误意甚爱之二郎好画我不以为不可但有一说不精而为之便是废日茍能精之则古人亦如此也先君子不读星命之书多为日者所欺然犹无大害有一郭春卿其父得吉壤生春卿读书数行俱下不过二遍则暗诵矣后为恶人所误言不吉发之紫藤纒棺斩之流汁如血春卿归读书强记不复如前矣竟以一老青襟卒先兄为俞仰桥所欺徙先祖母墓我家遂贫此大误也如医亦是要事毛斧季患以夏月多饮水冷痰在膈中医以为痨药有天冬我见之愕然曰服此将甚已而果剧易医而痊钱履之冬月病痢医用黄连其人腑脏素患虚寒我与钱夕公皆云不可履之不信也后得名医来夕公以其意告之投桂附而痊不然几毙如此类不可尽述君子不可不知医不知则为庸医所欺害至于杀身读农黄之书操死生之权或以为贱业何哉但不精亦误人学之须审耳我未尝自用药有所鉴也
　　为学全在小时年长便不成然年长矣亦不可不勉为惠而望报不如勿为此结怨之道也
　　小人至恶然其所为可以情理揣量必有不利彼亦不为也惟愚人为不可知愚者自以为智其恶往往出人意外不可防也先兄每戒人勿近愚人吾始谓不然及更事多然后信之不惟愚人老而耄者亦不可近终日言人之善人未必信然所益多矣恶人所为有人不肻信者必不可言待其自露可已友人有狎一小人者吾谏之再三至掩耳而起后经半年始谢吾曰果如尊言葢悔之也











　　钝吟杂録卷一
　　钦定四库全书
　　钝吟杂録卷二
　　常熟冯班撰
　　家戒下
　　好伐恶者老子所谓代大匠斵也希有不伤其手者矣朱夫子云君子之待小人不恶而严世有傲慢于此辈者自以为严过矣严者须敬以处身
　　为善无他法但处心平易使常有喜气自然无不善天主敎人言杀生无报应吾应之曰儒者方长不折草木无知岂有寃报只自全其仁心而已王梵志云辛苦因他受肥甘为我须莫敎阎老判自取道何如
　　粗中者不可以诉情好竒者不可与虑事辩口者不可与言理
　　凡为天下国家虽有善法美意行之必有次第不知缓急先后则害事
　　亷者量多窄其病在酷而无所容所以清官无后为上不寛圣人所戒　君子不为不可继事有便于一时而后世为弊者不可不知也
　　古人之善意可师也然临事亦须审其所急如南宋之时岌岌将亡矣而儒者方讲井田封建岂当时所可行耶又非薄管仲亦何益于事我读陈同甫文集未尝不恨也君子使人也器之如管仲子产遇汤武岂不为贤臣乎　范我驰驱终日不获一禽罪在嬖奚不在王良儒者好言范吾驰驱而不计功业皆嬖奚而加之以愚者也此言非欲诡遇也正谓范吾驰驱非失禽之道也使王良御后羿操弓虽若丘陵可矣儒者做事不来须要还我一个嬖奚若只是自己无能则孟子之言非藏身之地　儒者多言管仲诡遇非也五伯假之也正假这个驰驱之法仁义是也管仲范吾驰驱而假者也诡遇是决做不得的若使王良复为之亦恐不能善其后东野之败驾可见矣我尝读史见小人之好为诡遇者其后必有大败
　　毋友不如己者取友之道也毋求备于一人使人也器之为上之道也
　　君子有容人之量所以可重然有人焉不可情求不可以理喻不可以势御更不可利结此人之难容者也斯人也所为如此不有人祸必有天殃且宜待其自及勿与争也
　　小人之怒气衰则止惟君子之怒不可犯
　　终身让行不枉一舍此至言也荀子曰君子让而胜三人行必有吾师焉况于古人乎儒者曰三代已后无完人后儒因之遂不肻学三代以后之事噫三代之事其传者百不一存也不法后贤其于天下之事不知者多矣
　　一家之人各以其是非为是非则不齐推之至于天下是非不同则风俗不一上下不和刑赏无常乱之道也李卓吾者乱民也不知孔子之是非而用我之是非愚之至也孔子之是非乃千古不易之道也君君臣臣父父子子一部春秋不过如此
　　好今而不知古则俗知近而不及逺则陋俗陋之人难以语道矣
　　读古人之书不师其善言好求诡异以胜古人者愚之首也
　　人有好事必成就之勿沮败也佐饔者尝焉我将获其利
　　过情之事虽善不可为
　　临事不可有成心然志于善不为恶其立志亦不可不定也
　　为政不以方略而曰我不贵权诈此君子之过也戒谕愈繁而民不从无权略也君子之有方略所以便民不以诈也
　　盲者处平而不陷深谿愚者守静而不陷危险是谓善避其所短为人不可不自知其短
　　好更张者不知为政喜事者难与为善
　　好以言欺人者无口者也言虽辩人不听之则辩无益也言即诚人犹疑之如是则诚亦不行矣此与喑哑者同
　　孟子曰杀人之父人亦杀其父杀人之兄人亦杀其兄与自杀之也一间而已呜呼辱人之父兄人必辱其父兄今之好骂人者不思而已
　　近火先烧近水先湿好利之人不可近我必丧其利也好伤人者人皆知避之矣不知好利之至未有不伤人者
　　好小利必有大不利
　　百里奚之功业逺不如管仲孟子贤之却胜于管仲则不免刻论此有说也使管仲当七国必并天下而王矣然管仲得志则汤武之事其遂絶于后世乎汉唐以来可见矣如萧何即管仲之亚也汉道不如三代孟子病其如此故不得不痛抑之又商君之流皆自托于伯术亦仲之流弊也孟子之言以救时也饭牛之汚当时说客以自托者多矣孟子贤百里奚而辩之亦救时之论耳宋人不知也
　　今之儒服者其为善也皆不取孔子之道而好言释氏儒敎衰矣儒敎衰则生民受其弊此不在学释氏也好善之念未尝忘于人心有释氏而不学儒也韩文公亦自不得不辨学者能以儒道治天下齐家修身则不在辨释氏儒者亦自有性命之学顔鲁公学道学释不妨为忠臣为儒者
　　君子之道即圣人之道也子产有君子之道四乃云子产于道槩乎未有闻朱子之言我有所不敢信事上敬行已恭养民惠使民义此四者终身由之亦恐未必能尽不知朱夫子内省于此何如
　　杀人如草却买螺蚬放生以此为为善吾不解也近有夺母弟之生业而饭僧以求福者此何心哉此何心哉读书当读全书节抄者不可读
　　大儒之为义也苍生受其福小儒之为义也不惜其身以祸天下此不讲于义之过也此亦不读书之病以书御者不尽马之情故不更事者不能读书霍子孟不学无术有才德者又不可以不读书
　　宋人不以读书为学故曰顔鲁公子产管仲不学不知此诸君子者立身行已均天下治国家一块纯是读书中来圣人极敎人读书子路云何必读书夫子以为佞也
