<!-- { "loadSidebar": true } -->
　　○应敏斋上张振轩请讨日本书同治甲戌，日本以台湾生番戕杀琉球人为词，举众数千，突入台境，扎营筑垒，与生番攻战，蓄意叵测，全台震动。事闻，上命福建船政大臣前江西巡抚沈公统师莅台，相机筹办。沈公怒其猖獗，上疏请剿，廷议久之不决。倭势益张，将图深入，其议院有踏平我二百郡之说，闻者发指，讹言繁兴，沿海皆警。余前在上海，颇悉倭情，知其有瑕可蹈，爰上书李爵相，请发舟师，分道径捣其国，为围魏救赵之计。爵相亦深韪余言，会倭与番战不利，且疾疫大起，英国公使威妥玛从中调处，朝廷重惜民命，允予抚恤银两。倭人喜得息肩，遂解而归，然其众之死亡者已不少矣。余颇以吾谋不用，坐失此虏为恨。嗣见应敏斋方伯上张振轩中丞书，与余意见相合，且议论较余更为畅达，用录存于右，俾天下后世莫谓秦无人也。方伯之书略曰：日本介在东洋，密迩中国，其人狙诈多端，素无信义。近者，一切效法西人，妄思自强，潜图开辟，盖其意狡焉思逞久矣。今乃背约称兵，藉词构衅，闯入我边地，虔刘我番民，中国欲全旧好，据理与争，不遽用武；并许为之建望楼塔表，护彼商船，可谓宽大极矣，礼义著矣。讵料彼之诡计，即以虚言款我，而久踞番社，诱胁番人；又运屋材，携农具，为筑室屯耕之计。群番迫于凶焰，势必尽受羁縻，则台湾之地与我共之，异日难保不驱群番为前导，以与我争台湾。夫台湾虽小，我圣祖皇帝勤劳二十年而得之者也。台湾有事，则闽粤江浙处处戒严，古人谓“一日纵敌，数世之患”，今日台湾番事之谓也。且诸国通商以来，所以犹就范围，不启戎心者，以其有条约在也。今日本不守条约，若令得志，非惟为日本所窃笑，西人更将藐视中国。为今之计，宜举日本背约之罪，布告诸国，并援公法，严捕倭人。在台诸军分据险要，务遏绝敌人接济并其归路，勿轻与战。密谕番人，伺间狙击。厦门一口，未知能扼以舟师、断敌人往来之路否？一月以后，彼之粮饷、煤火、子药必渐告罄。番人见官军相助，亦必奋力抗拒，彼前阻深山，不能骤进，又畏官军相助；其后台洋风涛险恶，彼船虽利，岂能久泊？势孤心怯，宜无不退师之理。所虑者，既退而修怨，必扰我沿海诸省，设防之具，自不可不预筹也。现在本省防务业经督抚严密布置，无可再赞；惟以全局而论，设防之法，必使诸省各自为战，则守御有责成，亦必使各省互相救援，则气势方联络。何以言之？今之倭寇与前明之倭寇异，明之中叶，各岛奸商乘明纲纪废弛，勾结莠民为乱，其迹同乎流寇，故蔓延而害广。今日本兵士二千有奇，工役二千有奇，闻尚雇有西洋及中国人在内。乃其国王所遣，成军以出，志在开边，故力聚而势专。然窃料日本之兵力，可以注我一路，多亦不过两路，万不能分扰各省。今察地势，直隶可与奉天、山东并力，江苏可与浙江并力，广东可与福建并力，彼省有警，则此省出兵以救之，甚至一省有警，则四、五省酌度分兵以救之。轮船迅疾，固朝发而夕至也；至中国轮船宜再陆续购备，合之闽沪两厂所造，凡火轮战舰须过三十号以外，再得铜包战船四五号，分拨少许，以扼最要之口。此外共配精卒万余，会合训练。昔年水师宿将，如前陕甘总督杨宫保，智勇兼备，战功卓著，威名播于遐迩，应请奏恳皇上特召视师，专督轮船大军追逐寇踪，南则与之俱南，北则与之俱北。各省诸军夹击，客主顺逆之分，胜负必有所在。筹防之要，当不外此。虽然，古之驭外夷者，必能守而后和可恃，亦必能战而后守可完。与其战于内地，不如战于外洋；与其战于外洋，不如战于彼国。窃观今之日本有可伐者数端，请陈其说。往者日本国王不改姓者逾二千年，国中七十二岛，岛各有主，列为诸侯，自美加多篡国，废其前王，又削各岛主之权，岛主失柄而怀疑，遗民念旧而蓄愤，常望一旦有事，乘间蜂起。彼昏不悟，尚复构怨高丽。使国中改西服，效西言，焚书变法，于是通国不便，人人思乱。今宜思管子攻瑕之说，乘中国寇平未久，宿将多存，劲旅未散，有事东洋，亦藉以练习船炮，兴起人材。失此不为，后数十年彼基益固，而中国承平日久，民不知兵，猝为所乘，悔将奚及。此揆之于时而宜致讨者，一也。昔年，中国由普陀趋长崎，水程四十更，风浪巨险。由厦门趋长崎，水程七十二更，商民渡海皆由之。元代征倭，会兵合浦，大抵亦由南道，今则往来者众，新道益开。自上海至长崎，水程不过千四百余里，轮船两日夜可达，断无元代飓风之虞。且中国所以屡绌于外人者，以彼合从连横，协以谋我，不得不防决裂，含忍至今。今幸泰西诸国未兴合谋，尚得用全力东注，而日本之国小援孤，亦断非泰西诸国之比。此酌之于势而可致讨者，一也。议者每以元代征倭，丧师十万，用为殷鉴。不知元人以征贡不至，遽兴无名之师；又用宋降将范文虎为统帅，一遇飓风，遽自弃师潜遁，盖其理不直，其用人又不当，以至于败，使倭人至今有轻中国之心，正宜因此折其骄锋，破其故见，使之有所震慑。古来两国交兵，苟能仗义执言，则胜者常十八九，反是，则败者亦常八九。今日本败盟弃约，侵犯我疆，彼固内反而自惭，各国亦旁观而窃议。我之兴师，以奉辞伐罪为主，而初无耀兵域外之心，以征抚降服为图，而非存拓地开疆之见，将所谓堂堂之阵，正正之旗，于是乎在。此质之于理而当致讨者，一也。今中国海疆自琼崖迄于辽碣，回环几二万里，若欲处处设防，中国劳费固已不支，而又未能保处处无虞也。诚选劲旅万人，径捣长崎，进逼倭都，则彼先已夺气，将撤兵自救之不暇，断无余力以犯我。兵法所谓“批亢捣虚，形格势禁”，“致其所必救”也，夫是之谓以攻为防。以攻为防，则合数省之力萃于一路，劳费省而防转可恃；以守为防，则竭数省之力分备诸路，劳费繁而防且难恃。此其得失不待明者而决之也。且我军战内地，一有失利，则全省震惊；即幸而获胜，而内地之民被其荼毒，受其诱胁者，已无穷矣。我军战倭地，虽偶有挫失，不过损伤军士而已，添募以往不难也。若战而胜，则我可因粮于敌，招彼民为向导矣。夫攻人之与受攻于人也，岂可同日语哉。此筹之国计与民瘼，而尤不得不致讨者，一也。凡此数端，机不可失，亟宜预为布置，速购船械，以备训练。倘若庙谟早定，以李伯相节制沿海军务，仍镇天津，拱卫畿甸；杨宫保节制战轮水军，直指长崎，必可以内外协力，奋扬威武，檄令高丽起师，渡对马岛，使震荡日本之北路，以分其兵势。高丽本我属藩，必愿乘时略地，以泄旧憾。我师宜禁止杀掠，号召其前王之旧将与故臣、遗民，有愿举义匡复者，俾求故王之后，立以为王，许尽复其国之旧制。各岛主有挈地投诚者，封以王号，使各为自主之国。夫日本之人望变久矣，临以大兵，蔑有不瓦解者。且事固有措注不劳而厥效甚溥者。汉武帝时，募良家子及有罪之戍卒，得自请奋击匈奴。雍正中，选各省技勇数千人，号“勇健军”，屯巴里坤故地，盗贼绝踪。道光回疆之役，选南北路遣犯二千为死士，屡挫贼锋。今宜远仿汉制，近法先朝，广募沿海枭徒、蛋户、渔丁，及闽粤间械斗之民，及哥老会中鸷悍之士，许令投效军前，奋击日本。优其廪饩，凡合三千人，鼓之以不次之官，不赀之赏，统以健将，济以轮船，用为前驱。此辈皆亡命犯法、不畏死之人，正所谓以毒攻毒，死固无损于中国，不死亦能建威于外国。倘日本自知理屈势穷，遣使行成，愿申旧约，则必使偿我兵费，称我东藩，然后收师而退。果能如是，非特令日本畏怀，亦且使西人栗，中国之患，少有豸乎。然则综而计之，今日畀以番地，曲全和约，兵端若可暂弭，而后患无穷，和亦难恃，策之下也。决计驱逐，待其入寇，随时御之，策之中也。先为非常之举，以奋积弱之势，虽得失参半，犹愈于坐而自弱，策之上也。使彼或闻天威赫怒，知中国未可与争，愿遵和约，不战自屈，尤善之善者也。抑本司更有望者，自来天下大事，往往败于二三，成于一旦。在昔，庚子、辛丑之间，洋人初入中国，朝廷未悉外夷情状，和、战迄无定局。每变一议，则罪其前议之人，于是当事者不敢任事，局益变而势益不振。迨剿办粤孽，坚持定见，不稍改移，卒能使贤才勃兴，歼除巨寇，此盖断与不断之效也。应请奏求皇上，博采群议，衷于一是，然后乾断独运，默定至计，俾中外大臣奉而行之。用人则慎之又慎，方略则精益求精，尽屏局外之浮言，勿视东洋为过重，此即制胜之道也。本司通计中国应购船炮及水雷开花、后膛洋枪之属，为费当逾千万，一时无从筹措，只可商借洋款，由各海关分年筹还。即使不战而守，前项船械亦须预备。当此时事多艰，但望中外力节浮费，数年之内偿此要需，则元气不至大损，或尚可补救于万一。昧之见，是否有当？既承命妄参末议，不敢不尽其区区之愚，如蒙酌核而俯采焉，幸甚！

　　○蒯子范判牍合肥蒯子范观察德模，以诸生起家。居乡时，率团勇击伪英王陈玉成，大破之。遂以知兵名。李少荃爵相开府吴中，檄之从军，用战功叠保至牧守。初令长洲，当兵燹之后，兴利除弊，不畏强御。有某军门爱将掳难民女，子范夺而还之。军门怒，帅师来索。子范责以大义，军门气索而去。某廉访，以公事意见相左，请大府命严饬之，子范终不为动，廉访亦无如之何，一时称强项令。顾于小民则恋爱如家人，民亦父母视之，不称其官，而称之曰“蒯三爷”；比去任，邑人怀其恩，建亭于浒墅关，名曰“蒯公亭”。历署太仓州、苏州、镇江、江甯诸府，皆有惠政。李爵相胪其治行，以循良荐举，遂擢夔州府去，吴民至今思之。余长子范四岁，性情契合。同官时，时以吏治相切磋，而余之政治不能及子范远甚。马端敏公总督两江，言循吏乃以蒯、陈并称，余滋愧矣。子范精于折狱，恒手自判牍，有电扫庭讼、响答诗筒遗意，一时传诵，外国人新闻纸多有载入者。今特摘其判词数则，以见骥之一毛焉尔。

