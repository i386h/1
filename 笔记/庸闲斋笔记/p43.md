<!-- { "loadSidebar": true } -->
　　○讼简刑清法同治六年，余初任南汇县时，厉精图治，遇民间讼事，一经控诉，立即提讯，随到随审，随审随结。三月之间，除寻常自理之案外，审结历任积案三百八十余起。案牍一清，民间颇著颂声。丁雨生中丞奏予奖叙，余私心亦未尝不自喜也。洎调青浦，仍不肯少怠，拦舆喊禀，无不立为了结。甚至南汇旧部民讼狱者，有不之本县，而来青浦，求余判断。心益喜自负。至九年，丁中丞以所刊《牧令书》颁发各县，内有南丰刘廉舫先生衡《庸吏庸言》一册，余受而读之，不禁怅然自失，通身汗下。自是不敢自诩精明，轻受民词矣。先生之言曰：“寻常案件，定于三八当堂收呈。此外各日，切勿滥收。夫小民钱债田土口角，一切细故，一时负气。旁有匪人耸之，遂尔贸贸来城，忿欲兴讼，实则事不要紧，所欲讼者，非亲即友，时过气平，往往悔之。官若随时收呈，则虽有亲邻，不及劝阻，而讼成矣。一经官为讯断，曲直分明，胜者所值无多，负者顿失颜面，蓄忿渐深，其害有不可胜言者。且官即清廉，结案亦极神速，讼者自田间来，人地生疏，断不能一无所费，此官长任事太勇之过也。若官非三八日断不收呈，则讼者欲告之日，未必适逢放告之期。此数日中，有关爱之亲戚邻里，为之劝解，则状词未投，欲告者旧清未断，为所欲告者，颜面无伤，不难杯酒释憾矣。夫如是则讼端渐少，和气所蒸，可以兆丰年，而酿厚俗，又不仅惜民之财已也。此爱民者所宜体谅及之者也。倘自诩聪强，收呈不以其时，能则能矣，毋亦不恤民隐乎？况更有藉此巧取者，吾乌乎知之？至如命盗、斗伤、抢亲等案，则应就地方情形，择其尤要者，酌定十条，或八九条，刊刻宣示，准其随时喊禀，则又不必具呈矣。”云云。此真阅历有得，蔼然仁者之言。嗣余宰上海，即遵其言行之。上海五方杂处，华夷交涉事件尤多，听讼不胜其烦。尝有拦舆控会项不还者，余阅其呈，曰：“尔理可准，然细故可于明日告期上来。”明日其人不至。又尝于鞫狱时，有呼冤入者，询其故，则被人霸占房屋不还之故。亦令其俟告期来，到期亦不至。盖俱有人相为调息矣。此等事不一而足，不特民免讼累，即官亦省听断之烦。仁人之言，其利溥哉。特记之，以志吾过，并谂后之有志恤民者。

　　○禽兽亦通灵性道光壬辰，余应京兆试后，至元氏县省外舅。县城外民家畜一鸡，云能识字。余往观之，见以《千字文》散置于地，呼令取某字来，则应声衔至。余戏令取“鸡田赤城”四字，而匿其“城”字，则衔“鸡田赤”三字列于前，而侧首以觅“城”字不得，若有躁急状。同人均大惊笑，或云此亦教而成者，如黄雀演戏，鸟龟算命，虾蟆教书，蚂蚁排阵之类，皆不足奇。最奇者，钱梅溪先生所云，苏州杨方伯家畜一犬，喜听曲，每遇人唱曲，必摇尾至，驱之不去。曲若有误，则尹々作声，若相正者。犬能顾曲，已自奇矣，又苏城新郭里有浙江慈溪人姜姓，设小药肆，姜素知医，颇有声。家畜一犬甚驯，姜每视疾，犬辄随之。有患隔症者，姜误为虚症，将投补剂，犬向之长嗥，乃改其方，数剂而愈。有孕妇，腹巨而饮食减少，姜目为蛊胀，犬又向之呦呦作小儿啼，乃悟，予以安胎药，越月而孪生，母子无恙。嗣有乡人患湿毒，一腿红肿，不知其名，姜审视未定，犬忽突前啮之，血流满地，作紫黑色。乡人大号，姜怒挞其犬，既乃知毒蕴于中，非开刀不能出也。敷以药，遂愈。于是犬医之名大著，然未几逸去，姜忽忽若有失焉。犬能知医，尤奇之奇者也。

　　○堪舆奇验杭州文风科第，甲于一省，自嘉、道而后，渐不如绍；至咸、同之际，复不如宁。钱塘丁松生丙，谓为府学风水所致。因于光绪乙亥科前期，请于大府，将门迳向置稍为改，又将五魁亭饰而新之。八月初八日，士子入场之日，适值工竣，松生于亭前燃双响炮三十枚，以振文气。洎榜发，杭人中式正副榜者恰三十人，松生之侄立诚得亚元。共以为奇，堪舆之验如此，不可解也。松生勇于为善，其所为者，不顾艰阻，必底于成。杭城善后之事，多得其力。左爵相荐举浙江人才，称其见义必为，居心恳恻，而有条理。若授以牧令之任，必能抚循黎庶，希踪循良。奉旨以知县发江苏补用，松生高卧不起，其志趣可钦也。

　　○钱东平创捐法钱东平江者，浙之归安人也。负才使气，斥弛不羁，有俯视一世之概，故无乡曲誉。薄游广东，亦落落寡所合。会林文忠禁烟，英夷肇衅，江心愤其事，遂集众举义，与夷为难。所作檄文，多所指斥，大府恶之，坐以法，遣戍新疆。当未至之先，新疆诸人固已闻其名矣。既抵戍所，自将军以下皆折节与交。江口若悬河，议论激昂慷慨，同人皆推服之，尊为上客。未几，遇赦归。归后，又游京师，出其纵横捭阖之说，遂名动公卿间，或劝以仕，江不应，颇以鲁仲连自命。时值粤贼陷金陵，世事孔亟，江曰：“此吾锥处囊中，脱颖而出之时也。”遂乘薄笨车出都，出都日，送者车数百辆，极冠盖之盛。其时副都御史雷公以诚办理粮台，开府邵伯埭，江怀刺上谒。抵掌而谈，雷公大悦，辟至幕府，几于一则仲父，再则仲父之契焉。当是时，江北屯兵数万，储胥甚急。公以转饷为职，而各省协饷不至，空手不名一钱，庚癸频呼，行有脱巾之变，焦愁仰屋，莫展半筹。江为之画策，疏请空白部照千余纸，以劝捐军饷，随时随地即行填给，与从前缴银累载奏奖不闻者，迥然不同。富人朝输货财，夕膺章服，欢声载道，踊跃输将，不旬日遂得饷十余万。又创立“抽法”：于行商坐贾中视其买卖之数，每百文捐取一文，而小本经纪者免。居者设局，行者设卡，月会其数，以济军需。所取甚廉，故商贾不病；所入甚钜，故军饷有资。源源而来，取不尽而用不竭，不期月又得饷数十万。资用既裕，兵气遂扬。江上诸大帅倚雷公若金城，而公亦视江如左右手矣。当是时，江之名闻天下，然江恃功而骄，使气益甚。玩同幕于股掌，视诸官如奴隶，咄嗟呼叱，无所顾忌。于是上下交恶，谮毁日至，雷公亦稍稍疏之，胶漆而冰炭矣。江愈怒，即于雷公亦面加讥斥，雷积忿日久，第钦其才，姑含容之。一日饮次，议论相左，雷加诮让，江使酒大骂，雷怒甚，在旁者又怂恿之，立即斩首。乃以江跋扈狂肆，将谋不轨奏焉。冤矣。使当日江稍委蛇，必可不死。使雷公左右有略与周旋者，亦不至于死。小有才，而未闻君子之大道，不能为高蹈之鲁仲连，转同于杀躯之盆成括，哀哉！余初不识江，故友戴礼亭熟其人，为余述其大概如此。后雷公以他罪褫职，闻亦颇心悔其事，流寓清江浦佛寺，诵经自忏，然而江则已死矣。

　　钱江既创立捐法，各直省皆仿照行之。曾文正公尤以为善，谓军饷无出，与其病农，不如病商。盖择祸莫若轻之意，非真以捐为必可行也。军兴二十年以来，不加赋，不勒派，而卒成戡定之功者，捐之力居多。余自咸丰初年，奉檄饷局，首则捐输，继而助饷，又继而米捐，舌敝耳聋，异常困苦，恨声不绝，所得无几。自捐法行，商贾不无怨谤，然一省之中，每年或得数十万，或得百余万，或得二百余万，而不甚费力。余谓办捐之道，切不可过分，此是国家不得已之政，须体朝廷不忍人之心，持己以严，免招物议；待人以恕，用血阝商情。自然，商贾愿藏于其市，行旅欲出于其涂，而捐数可以旺收，声名不致败坏矣。其有以刻为能者，尺布斗粟，并计起捐；碎物零星，忘报即罚，此是关市之暴客也。其有营私为己者，得费免捐，公然卖放，收钱不报，暗地侵吞，此是国家之盗臣也。兼之设卡既多，立法益密，大小委员，一局三四辈，巡丁司事，一卡数十人，人数猥杂，局用益大，所入不敷，则不得不加意搜求。再，人之贤者少，而不肖者多，查察不及，弊端百出，既为暴客，又为盗臣，而商贾徒耗其财，饷需仍无有济，言之可为痛恨，虽大吏时加检摄，有犯必惩，而吞舟之漏者，又不知凡几。此固非江创法之初心，然江则为其滥觞矣。故此时但愿军务早蒇，捐得停，复睹嘉道承平之治，斯为美耳。然江以一匹夫创成天下捐之举，论平贼之资，固属功之首；追思病商之源，亦是罪之魁也。

　　按捐之法，实肇于宋陈亨伯之经制钱，增酒价，添商税，及公家出纳每千收二十三文。绍兴时，岁入共一百二十万缗，史称其多。江之捐，实祖其意，虽云每千取十，其究也，亦将至二十三文。第以江、渐二省计之，每岁已三四百万缗，于军饷实为大宗。朝廷虽屡有轻减之旨，总以军务未平，未能已也。

