<!-- { "loadSidebar": true } -->
　　河东河西河南河北河内河东淮北淮西江北江南山东陜西章潢所采宋人之论详矣　有兖州之河东有幷州之河东【黄河旧道三代以前自宋卫州之黎阳县近折而北流故北京及河北东路诸州在河之东即古兖州之域故周礼职方河东曰兖州爰自周定王时黄河旧道渐以湮塞秦汉以还河堤屡壊乘上游之势决而东下故兖州之域隔在河北而河东之名乃移在幷州战国以来子史中乃谓河东之地皆指宋朝河东路而言之即古幷之域也智按此北京谓大名府】有雍州之河西有凉州之河西【黄河源自昆仑傍积石北流余二千里至于宋银夏之交稍折而东流不盈千里而折而南流故宋永兴军路鄜坊丹延诸州在河之西而河湟之间鄯凉甘肃诸州亦在河西战国之际所称西河地即指鄜房丹延之间而言在雍州之域也西汉以来所称河西地即指河湟而言古凉州之域也】有中土之河南有边境之河南有中国之河北有边方之河北【黄河大势如覆斗之状而闗中正在斗间中原适当如衡故宋之京畿西路在河之南斯中土之河南也而绥银胜夏诸州亦在河南即边境之河南也河北东西路在河之北斯中国之河北也而隂山揜海之间有秦长城外地亦在河北即边方之河北也三代以前河南之称止在中土秦汉而下夺外国南牧之地列为郡县亦名之曰河南陈隋以前河北之称止在中国李唐之初塞外突厥之地悉为郡县亦名之曰河北春秋传中所称河南河北之地皆指边境等地而言与前史至不相侔】有指一郡而言者有指一州而言者有指一道而言者【如中土河南之地今古一名而两汉河南之称惟指一郡而言即宋京西属县兼郑孟二周之境而已姬周河南之称则指一州而言即宋东西二京及京西南北路之地李唐河南之称则指一道而言包古青徐兖豫四州之境奄黄河以南皆是也宋为东西南三京及京畿四州之地】故周之河内异乎汉之河内【周礼职方河内曰冀州即宋河北东西路地汉之河内乃右郡宋懐卫二州是已】汉之河东异乎唐之河东【汉河东郡即宋河中府及慈隰晋绛解五州唐河东道乃宋河东路地】古之淮北乃宋之淮南【宋宿亳二州自开国以来至于李唐皆在淮北宋乃移属淮南】而宋之河北乃古之河东【宋朝河北东路之地三代以前属河东】淮西一名也有在京东有在京西【淮道自西而东时折而北流故淮北之地间名淮西如汉封刘交为楚王王淮西则宋京东西路之地也唐裴度身督战遂平淮西则宋西北路之地】江西一名也有在江北有在江南【江道自西而东时折而北流故江北之地间名江西而魏志武帝纪称江西遂空则宋淮南东路之地也晋纪称石勒陷江西壁垒百余则宋京西南路之地也至五代史称钟傅据有江西乃今江南西路之地】江南一地也有称江左有称江右【金陵居长江下流前朝有江南者皆都之据金陵而言则江南居左四渎之流皆自西而东天下之形势亦然以中原而言则江南之地居右故前史两称之】山东一名也有指河南而言者有指河北而言者【前史有山东之称者皆据华而言之则其所谓在华山之东也其地正在河南而稍及河北之近河南者至杜牧之罪言则所称山东之地专指河北而言也】陜西亦一地也虞夏曰雍州商周曰西土春秋为秦国战国称闗中楚汉之际谓之三秦两汉又名山西宋始为陜西路耳书称河亶甲居相即今之相州也春秋卫侯燬灭郉即今之郉州也楚子入陈楚师灭陈皆今之陈州也齐师灭莱即今之莱州也楚子围郑即今郑州之新郑县也齐侯侵蔡即今蔡州之上蔡县也若此类未易概举葢履其地不敢没其名也然而迁徙不常考证或疎至有巳非其地而空存其名者如春秋呉师入郢近于今之郢州而非也【古郢城在今之荆南府界去郢州余三百里宋郢州即承天】秦师入滑近于今之滑州而非也【古滑国今在西京偃师县之乡去滑州余四百里】楚人灭舒近于唐宋之舒州而非也【古舒国今在庐州之舒城县去安庆余三百里】楚人灭黄近于今之黄州而非也【古黄国今在光州定城县去黄州四百五十里】楚人伐徐近于今之徐州而非也【古徐州今在泗州临淮县之徐城镇去徐州埀五百里】传称允姓之戎居于瓜州近于今之瓜州而非也【古瓜州地在今汝州去瓜州埀三百里】有西亳南亳北亳而皆非今之亳州也【西亳在今偃师南亳在谷熟县北亳在考城县】有东虢西虢南虢而皆非今之虢州也【东虢在郑州荣阳县西虢在鳯翔府虢县南虢在南陵军升陆县】有东楚西楚南楚而皆非宋之楚州也【东楚今蘓州西楚今徐州南楚即今荆州府】古之酒泉在河南而今之酒泉在河西【左传王与虢公酒泉之邑实在于河南而西汉而下迄于今有酒泉郡汉属河西今在徼外】古之丹阳在荆南而今之丹阳在江东【左传称楚子邑于丹阳今在荆南府枝江县内今丹阳郡乃润州也】古之豫章在江北今之豫章在江南而皆呉楚之境也古之澶渊在河南今之澶渊在河北而皆宋卫之郊也【襄二十年诸侯防于澶渊实宋古都所谓澶渊聚者即其地正属河以南而赵宋之澶渊乃在河北天雄今大名府开州】
　　乐蟠始臧毛氏新喻中庐丹阳匡山谢阳之譌皆王楙之説也　庆州有乐蟠县本汉畧畔道地后讹为乐番镇戎军有笄头山隗嚣使王元猛塞鸡头道即此也后讹为訮屯山凉州有姑臧县河西旧事谓旧塞外葢藏城也后讹为始臧婺州长山县本长仙县其地赤松子采药之所后讹为长山北京馆陶县有屯氏河汉沟洫志谓河北于馆陶分为屯氏河后讹为毛氏河临江新喻县本新渝县葢有渝水故名而唐天寳后相承作新喻隰州石楼县本汉吐军县后魏置吐京县亦音语之讹也楚鬻熊始封丹阳则在今归州秭归县后楚文王徙都江陵府枝江县亦曰丹阳汉于宛陵置丹阳郡隋于丹州置丹阳郡唐于京口置丹阳郡其地不一而西汉志乃以曲阿之丹阳为楚所封误矣汉文帝封淮南王长子阳周侯赐为庐江王应劭曰庐子国即卢庸之地按左传卢戎自在宜城山中劭误以中庐之庐为庐江之庐矣舜渔雷泽正城阳之雷泽而周处风土记乃以呉之太湖大雷山小雷山为舜渔之所子胥之胥山在嘉兴东南而张晏乃以太湖之承胥二山为子胥之山李白少读书于匡山正绵州大小匡山而寰海旧注乃指江州匡庐山为白读书之所或白游处焉耳后汉樊丹封谢阳侯正诗所谓申侯番番既入于谢之谢地也而传乃以为射阳按射阳在山阳西即髙祖封项纒之地非丹封地也樊毅碑曰谢阳之孙此可验也韩退之南阳在修武非邓州也　南阳懐州修武县有南阳城左传曰晋于是始啓南阳即此智按韩退之正修武人今为懐庆府修武县孟县亦有韩愈别墅俗呼韩庄金石志载孟县皇甫湜撰韩碑世人以邓州之南阳为退之之里误矣其称昌黎者其先昌黎人也愈封昌黎伯今永平府昌黎县有韩祠马融曰晋地自朝歌以北至中山为东阳朝歌以南至轵为南阳应劭曰秦改名修武臣瓒云韩非书秦昭越赵长平而伐修武时秦未兼天下修武之名乆矣秦昭纪魏入南阳以和张仪传魏絶南阳白起传攻南阳太行道絶之舆地广记修武本商之邑武王伐纣勒兵于更名修武萧何南阳之酂在楚之光化非沛之酂也　当时在南阳者今在襄阳之光化县此萧何封邑也沛县之酂本作□音嵯今亦不在沛县在归德府考城县之乡间尚有酂城桥古今分画境界学者一时未考宜其随声听讹耳余尝论之曰汉地理志载南阳酂县侯国不言沛之□为侯国非明验乎沛之□为酂误于班固之碑王莽之改水经注之引也班固泗水亭碑曰文昌四友汉有萧何序功第一就封于酂合溪曰孟坚必知封地则南阳之酂有嵯音智直谓古时韵粗班固乱叶耳江统徂淮赋言何封于沛矣水经注涣水迳酂县故城南襄十年公防诸侯及齐世子光于酃王莽之酂治矣朱谋防曰字误三传皆作防于柤古文柤通□应劭曰作嵯汉地志沛郡酂县注本作□王莽曰酂治故遂以□为酂古人读书己浮何怪今人邪又曰沔水过酂县谓之酂头髙帝五年封萧何薛瓒曰今南乡酂头茂陵书曰在南阳王莽更名南庾沔水又过筑阳东师古曰南阳萧何封邑音赞本春秋隂国唐为懐州隂城县有何庙何薨髙后封何夫人同为酂侯小子延为筑阳侯文帝罢同封封延元时为光化军今则为县属襄阳府酂字本义则百家为酂音赞寒韵存此则声转而广韵收之歌韵有酂注曰封邑则误矣升庵弱侯定以沛□为萧何封邑而云师古无据者大谬也一统志载永城县有酂侯城为何食邑以讹传讹亦犹承天府之阳春亭以宋玉生此郢州耳总之汉志分侯国延为筑阳侯二证最确而班固之韵乃古通转之口齿犹攒之从赞难之读娜也恕先云江淮以韩为何京山云闲介之转为个此可推矣
　　诗六月篇之镐非丰镐之镐也　灵夏等地即六月所谓侵镐及方也有什贲故城汉置朔方五原郡孔氏曰刘向疏云吉甫之归周厚赐之其诗曰来归自镐镐去京师千里王肃以为镐京王基驳之朱氏曰刘向以为千里之镐疑即朔方也
　　昆明池正镐京地也　潘岳闗中记曰昆明池曰灵池尧治水讫停船此地葢尧已有池汉因而深广之智按此説大谬昆明滇池名汉武开以名之曰习水战已为凿説况尧停舟乎徐广曰丰镐相去二十五里通典曰京兆长安县西北灵台乡丰水上是也镐今昆明池镐陂是也昆明凿而镐京为池隋城亡而汉都为苑称引古昔者岂可不一覈耶
　　陶令八十日之彭泽非今小孤前之彭泽也　古彭泽县在今湖口县东三十里汉置晋隋因之凡左蠡而北大孤而东皆其地也唐武德五年改彭泽为浩州迁于浩山下至今湖口九都号五栁乡八都号彭泽乡有三学寺祀渊明有洗墨池玩月台呉草庐为记南唐始析五栁彭泽二乡之地为湖口县见九江志若以小孤江之彭泽县为渊明解绶地则非矣
　　大别在汉阳非安丰也　孔氏言大别在寿州霍山县宋之六安也史记索隠云在安丰县此误矣其实在汉阳府亦曰甑山鲁山左传楚拒呉济汉而陈自小别至于大别小别在川今汉口世传大别山黄鹤楼矶蛇山也智又考水经云□水出庐江雩娄县南大别山注云俗名檀山岘即安丰西南葢大别有同名而注尚书者误
