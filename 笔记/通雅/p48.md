<!-- { "loadSidebar": true } -->
　　章蔀纪元厯之大槩积数也厯古法以纪蔀为宗从伏羲先天甲寅积周一千八百一十四纪再入十五纪人元一十有二蔀当癸酉蔀岁在己丑而生帝尧至甲辰岁十有六即位越二十有一岁得甲子而演纪作厯是年天正冬至日在虚一度按干凿度皇极经世及汉皇甫谧所载并然尧在位七十二年舜五十年夏四百三十二年商六百二十九年周八百六十七年秦庄襄终二世四十三年前后汉合四百二十六年至太初一百三年太初至唐开元甲子凡八百十七年开元甲子至宋朝庆厯甲申凡三百二十一年三统厯七十六年为一蔀二十蔀为一纪积一千五百二十岁凡纪首皆岁甲寅日甲子即以甲子之日为初蔀名甲子蔀一也满七十六岁其后年初日次癸卯即以癸卯为蔀首二也从此以后壬午为蔀三也乙酉蔀二十也是一纪之数终而复始以今括而言之汉之章蔀纪元之説十九年七闰而至朔同日谓之章七十六年四章而至朔同在甲子日谓之蔀凡一千五百二十岁而至朔同在甲子时谓之纪凡四千五百六十岁而至朔同在甲子年谓之元此作厯之本也康节元防运世以年月日时为确证以二六与五六相乗以通期自乗十二万九千六百之数符元其元无尽也此恒法也入厯自以盈虚质测定之赵爽周髀算经二十蔀为一遂三遂为一首首四千五百六十岁周髀云冬至日照三不覆九夏至照九不覆三谓分十二方而言也又尝按诸太西云自开辟至崇祯甲申六千八百四十年依所制稽古定仪推之止五千七百三十四年先儒胡一桂云伏羲神农去洪荒未逺不当知夫羲农以前可以千计不可以万计也岁差黄道积差也今之法密于古矣　元史郭守敬之授时厯一以考测为主以至元辛巳前冬至日时分杪为气应以冬至距朔之日为闰应而歴代积年之法俱废矣以日为万分分百为杪而歴代日法俱废矣推其岁日加气应即来岁之冬至也以岁实加闰应满朔实去之即来岁之闰余也以今考之古之厯自黄帝迄秦末凡六改汉凡五改魏文迄隋末十二改唐髙祖迄周末十六改宋凡十八改金熙宗迄元末凡三改夫亦以理与数揆之有不容不改者在也尝考尧时冬至初昏昴中日在虚七度汉元和三年冬至日在斗二十一度晋大元九年在斗十七度宋元嘉十年在斗十四度唐开元十二年在斗九度半宋改统天厯在斗二度元改授时厯退在箕十度至近时嘉靖间冬至初昏室中日在箕二度起尧甲辰至于今计年凡三千九百有竒度之差已五十余矣自汉邓平改厯洛下闳谓百年后当差一度汉末刘淇作乾象厯有岁余之法晋虞喜始以天为天岁为岁立差以追其变而算之以五十年退一度然失之太过后何承天倍增其数约百年退一度而又不及至隋刘焯折取二家中数为七十五年唐僧一行大衍厯则八十二年宋统天厯则六十七年惟元郭太史守敬及许衡王恂辈测景验气以至元辛巳为厯元减周岁为三百六十五日二十四分二十五抄加周天为三百六十五度二十五分七十五抄强弱相减差一分五十抄积六十六年有竒而退一度定为岁差上考徃古则母百年长一下騐将来则每百年消一又推自春秋献公以来二千一百六十余年凡四十九事而不合者仅十事耳及至洪武中刻漏博士元统以洪武十七年甲子岁前冬至为大统厯虽不用消长之法而积分犹仍授时之制也然行之已乆不能无差如正统十四年己巳朔二至之晷有昼夜六十一刻之文正徳九年八月朔日食十三年五月朔日食厯官所报分抄起复数俱不合嘉靖初掌钦天监事华湘奏自元辛巳至元统上言时仅一百四十迨今则二百五十年授时厯法每岁差一分五十抄约六十余年差一度今合差三度余西法定以六十六年八阅月而差一度厯立经度纬度日月食分各省时刻分杪可谓密矣又王曰俞言每岁差一分三十五抄葢日纒者日之行积三百六十五日四分度之一而与天防是为一岁也月离者月之行每日一周不及十二度十九分度之七积二十九日九百四十分日之四百九十九而与日防是为一月也日与天防者一岁一次而二十四气由之以生然二十四气凡三百六十五日有竒而周则是与三百六十外盈五日也月与天防一岁十二次而十有二朔由之以生然十二朔凡三百五十四日有竒而周则是于三百六十之中虚五日也日法者分一日为十二时又细分为百刻又细分之则如四分厯以为九百四十太初厯以为八十一大衍厯以为二千四十是也葢取其便于歩推气朔而已日何尝有法乎斗分者斗柄指十二辰而又细分为二十四气又细分之则于太初以为三百八十五大衍以为七百九十九是也今西法改万分百抄为六十抄以便于三分四分无竒零也要之本无定法惟善推者得力在捷耳岁差二万五千年而一周约六十八年八阅月差一度崇祯时立局修厯玉山魏太乙奉防别局改修授时大统诸法已并用汤罗两西士立局讲求而究不能定则当事无决之者北海薛氏曰中厯不及西士者凡有数种一曰经星度差由于黄赤道二极不同心星繋赤道而执黄道之部次以求合故自洛下闳以及郭守敬诸名家测验无符者一曰宫分今古不同由于黄赤交道西行自有书契来春分日纒角中渐西至进贤又至左执法于是而执一定之説遂至寳瓶等十二宫皆差八度有竒一曰月将之差由于节气二者皆太阳行度也宁有节气已到而月将未到者乎一曰节气之差由于均分平年太阳行度之有赢缩定朔与交气皆用之过宫之行岂二十四平除可尽乎一曰推步不同中厯止于句股割圆而西分正余切线割线等八法二者其类不同粗细亦分焉能一一符合一曰测景不同中厯测于二至西法独重二分太阳本轮既殊赤黄交极各异且青差多焉能在在不爽一为交食分数日食本于月影月食本于地影即如大都之东近海清差多西逺海清差少非一日之赢缩月之迟疾可无遗防也一为五星纬度经度如二仪之朔望纬度如二仪之交蚀即如太隂犯昴太隂犯土之类每九年一次十二月多然此天地之情也偶尔目力所及暗隂互异岂遂得真也天道十年一变实无时不变也今大统本于授时授时本于大明千二百余年于此矣焉得无差而西厯于万厯癸丑方经改定崇祯戊辰尚多测改其疏密可知也至于五星则自张氏至今千余年人未问及测步不合委之失行何以西厯推其经纬更真于日月邪法更立正余正切余切正割余割等线始以三角对数法为测量新义详见天步真原爕曰列宿有进退度数有増减日月有上跳下跳黄赤相距有逺近非特古今之不同究时时有差变也未可立一定法算惟随时测之乃凖耳
　　唐之水臬即考工之置眡景也　匠人水地以县置以县眂以景为规此郝氏读也故书或作弋谓即臬通卦验曰立八神植八尺之表考灵曜曰从上向下八万里故以八尺为法四角四中故须八神神即引也伯厚曰神即垂非也宋天文志韩显符造铜候仪之制有九九曰水臬十字为之以水平满而凖也
　　七襄有七易之説　王道浚若谷曰七襄更肆者今占步家将一夜昏旦五更中星分之为七由昏而递晓中星凡七易所谓七襄也若云自卯至酉是七时且专言日昼之事如上文维天有汉监亦有光将谓日中见天汉之光岂理也哉下章维北有斗西柄之揭则斗柄指申葢秋时也秋分昼夜均星行之次日与夜无以异故曰终日七襄智按魏朴言日襄斗襄法甚详葢古时谓旁曰襄二十八宿分四方方为七而星家以七曜细配之或当时有此语而诗人借义言之此篇正多借义距度言赤道与黄道相距也　旧法赤道去黄道相距二十四度西法考定二十三度今更考之得二十三度一分葢数千年而一逺一近者也太阳之行亦有髙有低葢数千年而与世近又渐与地逺也
