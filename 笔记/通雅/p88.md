<!-- { "loadSidebar": true } -->
　　分团之名起于西魏而后因之　西魏二十四军分团统领随征辽东歩卒八十队分为四团唐有将军分统四府府有郎将副郎将坊主团主以相统治府兵之制士以三百人为团团有校尉唐六典言闗内团结兵建炎以李纲议诏诸军团结以五人为伍五之以至甲队为部一千二百五十人为军其后以厢军团并为额向日京营分十二团营后为三大营下操曰团操其曰团练团结皆乡兵也
　　常选用常所选也　卫青所将常选
　　长上长直不畨上也　苻坚下诏长上将士长上者长上宿卫将士也贞元置十六卫上将军左右卫以下皆有长史録事仓曹兵曹骑曹胄曹司阶中候司戈执防长上又百骑亦曰北门长上智按长上不独将士之名也咸平二年按故事开元置侍读后有侍讲因以杨徽之等为侍读邢昺为侍讲设直庐于秘阁侍读更直侍讲长上八月徽之等赴职赐宴秘阁两制皆预上作七言诗赐之崔令钦教坊记以每日长在至尊左右曰长入亦此意也直日之名自汉有之文王世子御者注如今小史直日矣
　　白直队直也　刘裕遣白直队主丁旿渡北岸竪白眊南齐曹武与戴僧静各领白直三百人江左诸王有白直夹毂队宋杜镐言唐给百官厚加以白直执刀防阁掌故之类悉许私用役使白直言白身上直也凡言直者皆为队直宋太平二年改簇御马为簇御龙直骨防子直曰御龙骨防子直军头引见司有马歩两直禁卫有军头藩镇有防头宋艺祖取太原兵以为龙卫取幽州兵以为神武员僚本藩镇防头也
　　白徒犹白身也　管子乗马篇白徒三十人奉车两犹府兵之取白丁也唐宦官又有品官白身之名魏召白民入五百粟赎其身则可知白徒白身之称矣
　　游奕游阙也　左传楚潘党率游阙四十乗注游车补阙者晋以来有游奕绍兴八年三衙马军每十将为五军九年改衙兵为游奕军乾道八年西兵为御前游奕军今之言握竒阵法者以后为游兵即其意也
　　快手健丁也　黄回募江楚快手八百刘勔乃伉健勇敢之称今専为郡县所督捕衙役之名晋太康元年去州郡兵大郡置武吏百人小郡五十人此今日快手之自也
　　角手军中吹角者也　唐兵志角手吹大角一通犹今之称吹手也
　　排防手短枪彭排也　隋时有岭南排镩【七乱反】手小矟也余以钻即镩字唐兵志以骑而射者为越骑其余为歩兵武骑排防手歩射
　　防幕法言备什物也　宋祁言唐兵每十为五防法马牛任从所便什物锅幕皆具乞检求唐防幕法按唐兵志府兵十人为火备六防马初置八防后改为六凡火具乌布幕鐡马盂布槽锸镢凿碓筐斧钳锯皆一甲牀二鎌三队具火钻一胷马绳二首羁足绊皆三今人以边装弓箭撒袋等为什物葢本于此以什长而备物也翘闗负米选飞骑之法也　兵志贞观十二年置左右屯营于武门领以诸卫将军号飞骑其法取户二等以上长六尺阔壮者试弓马四次上翘闗五负米三十歩者翘闗长丈七尺径三寸半凡十举后手持闗距出处无过一尺膺云持闗头而翘举其末也
　　射长垜唐武举之法也　六典兵部员外郎掌贡举有二科一曰平射一曰武举其试用有七曰射长垜骑射马枪歩射材貌言语举重长安二年始置武举制有长垜马射歩射平射筒射又有翘闗负米天宝元年敇长垜限以十箭六载制武举谒太公庙每嵗不过十人郭子仪以武举异等补左卫长史宋咸平天圣治平皆定武举法尝于殿试策熈寕二年侍御刘孝孙请武科分三塲凡武举人射两石弓马射九斗谓之絶伦虽程文不合格并赐及第王卿月始以武举锁防登进士第江文虎淳熈八年武举第一人十一年进士授承事郎后罢锁防之命
　　限腰引弩琵琶车轴募膂力也　马隆为武威太守募限腰引弩三十六钧弓四钧立摽简试自旦至日中得三千五百人宋张舜民画墁録言艺祖选琵琶腿车轴身取多力
　　隋之击磬唐之网铃皆罗闉狗附类也　国语盟于宋候遮扞卫不行注候候望遮遮罔也昼则候遮夜则扞卫扞卫谓罗闉狗附也去垒五十歩而陈周军之前后左右彉弩注矢以谁何谓之罗闉又二十人为曹辈去垒三百歩畜犬其中或视前后或视左右谓之狗附皆昏设明罢候遮日居狗附处以视聴候望明设昏罢隋设六合版城次内布鐡菱角次内施蛰鞬【机也】中施拏牀牀桄挿钢锥皆长五寸谓之虾须其外又以矰周围一铃一柱施槌磬连缯名为击磬扞御可谓精密唐御突厥有网设铃以犬防之皆罗闉狗附之法也

　　通雅卷二十五
<子部,杂家类,杂考之属,通雅>
　　钦定四库全书
　　通雅卷二十六　　　　　明　方以智　撰事制
　　名数户版也　周礼天官小宰听闾里以版图春官天府祭天之司民司禄献民数谷数则受而藏之【司民轩辕角也司禄文昌第六星也】秋官小司宼大比登民数周语宣王料民太原仲山甫曰王治农于籍于农隙耨获亦于籍狝于既蒸狩于毕时是皆习民数者也汉高纪五年诏相聚保山泽不书名数石庆传元封四年关东流民无名数者四十万师古曰若今户籍孔霸传子福还名数于鲁司防疏云汉之户籍皆以版书之宫伯注郑司农云今时乡户籍谓之户版
　　废负逋赋也　呉志部界无废负唐元载以江淮犹有资产籍举八年违负正今时所云未完也樊鯈传典负者坐死盖主典未完经承之人谓其侵渔故坐之雁户流庸也　汉书流亡他土庸作曰流庸唐书编民有雁户谓如雁来去无常也
　　白着白取也　唐元载相时郡县白取民钱曰白着渤海高云有白着歌曰上元官吏务剥削江淮之人多白着春明退朝录云一曰世谓酒酣为白着
　　曰搜牢曰打稽曰淘掳曰斢数曰陆掠皆卤掠也　后汉董卓传搜牢盖为钞掠意牢音去声南史梁正徳等四凶谓之打稽王建传谓之淘掳广韵载斢防【他日郎斗切】兵夺人物也一曰钞畧史货殖传秦破赵卓氏见掳畧高帝纪毋得卤掠王莽传撗五日后汉书应邵传陆掠残害京山引作陆略
　　牟利犹谋利也　汉书富商大贾无所牟大利言如牟虫食禾也国防曰下牟百姓李广利传以将吏侵牟之物故者众景帝纪渔夺侵牟牟本牛鸣宫声也声主同故为侔等因牟之状为头牟岑牟兠鍪通谋通谟则声转也淮南卢牟六合此牟与模通注言规模也侵牟则与蛑通谓蛑贼之也
　　渔夺侵牟犹法猎也　日者传法猎农民以官为威以法为机一曰渔夺又用圉夺亦见汉书退之用渔劫废举即废居今之屯积乗时逐利者也　子贡好废举尚书楙迁有无化居汉书曰废居又曰蹛财役贫史记与钱通今放印子钱也石氏持钱訾次如苴赊贷郡国隋书谓之出举兴生唐李泌知边客皆举质取利举质即质剂以收称贷之利也魏志高柔传颇复举人钱不周礼注若今时加贵取息
　　黄册以黄小而名也　近时黄册凡郊祀以赋籍陈发毕收藏着为成式每嵗总数十年攒造黄册今其造册所在南京武湖中唐制凡民始生为黄四嵗为小故相沿号曰黄册东门行下为黄口小儿广韵简防【音先】今人户版籍也
　　土断断土著也　晋以后流寓者多遂为侨户后行法不便乃一以土著【音酌】论之名曰土断晋兴宁二年大阅户口土断刘裕表庚戌土断咸康诏实王公以下至庶人皆主土断白籍按江左之制诸土著实户用黄籍侨户土断用白籍若依史照注以为白丁之籍则王公岂白丁哉
　　地着犹土著也　前食货志曰理民之道地着为本故必建步立畮正其疆界六尺为步步百为畮师古曰地着谓安土也管子地员犹周官之土会土均也提封定垦限民名田正欲使安着乐业也李忠守丹阳流民著者五万余口
　　貌阅阅年貌也　隋文命貌阅高颎请为输籍法阅貌者阅年貌也今谓之年貌册
　　荒阅大阅也　国语文王之法曰有亡荒阅注荒犹大也后以大阅为演武之名
　　荫户犹隐户也　燕贵戚民为荫户唐谓之匿户如今之隐户也庾冰隐实实其隐也
　　刓隐规影如今之影射也　宇文融言刓隐诡脱唐志又云规影徭赋如今影射亦曰飞寄其言绐隐官息钱即欺隐干没也
　　空最言空有覆田括户之计最也　唐宗时覆田使张空最务多其获而流客颇脱不止如今报屯田开清增数也徒有空名便称簿最
　　订出犹料出也　通鉴订出雉头鹤氅白鹭缞齐梁之间谓赋民为订説文订平议也逈径二韵皆收庾冰隐实户口料出无名万余人以充军实料出言检料出也隐实者犹商鞅隐覈也
　　使急递也　笔谈曰驿传旧有步马急递三等急递最遽日行四百里即刘屈牦传乗疾置也世説曰唐宗思嘉陵江山水假呉道驿递令往写貌熙宁中又有金字牌急角递如古羽檄也唐郭处瓘兼安西请自募关中兵皆给递防按古但作代字代本徒耐切又特计切迭更也即递字周礼注过所文书即今铺递也俗作逓金章宗泰和六年初设都控逓铺官元制转送十铺一邮长有漆绢革带县铃手枪袯襫赍文以行元又立水站递旧唐书吐蕃传举兵以金箭为契有急驿人加银鹘愚又按杨升庵引元乐府玉兔鹘为证云南挿鸡毛火炭亦古羽书之遗也周礼递令谓驿马军书急闻者刘晏传初州取富人主邮逓谓之捉驿
　　齐有刀敇御刀者分日帖敇也　东昏亲信左右御刀应敇等分日帖敇曰刀敇御刀捉御刀在左右者应敇在左右祗应敇命者
　　虑事录事也虑囚录囚也　隽不疑传录囚徒注曰省录之知其情状有寃滞与不今云虑囚本录之去声力具切遂讹为虑囚北京人呼绿布为虑布菉豆为虑豆是可推也蒍艾使封人虑事即录事也书纳于大麓孔传作录言舜大录万机之政也高似孙主大麓为山麓之説按孔丛子桓子新论皆言歴试之使大麓万机之政故阴阳和风雨时应其説与注疏合孟竒谓大麓者为坛于国外会诸侯或云大麓必山麓治水随山是也若风雨时应则九年洪水不为菑邪
　　续食给驿食也　汉武纪元光元年征吏民明当世习圣术者县次续食令与计偕宣帝元康二年诏吏饰防传以称誉过客防续食传传舍也管宁传文帝诏吏从茵蓐道上防食李泌言复府兵约开地为永业田令州府给长牒续食宋元皆曰供顿近日曰口粮曰供应豹直即儤直　见闻録御史初入台陪直比五日众官皆出此人独留故曰豹直一作儤直杨钜翰林旧规有儤宿例即儤直也李济翁以豹直为豹雾之义迂矣立儤以别暴而借豹耳黄朝英引职林曰起居郎五直一儤御史入者七直两儤杂入者一直三儤徐渭作懪正牙下牙即衙　牙即今所谓衙也唐朝正牙视事执政曰执堂事亦曰南牙武曌曰南牙宰相地宇文化及帐中南面坐人有白事者不答下牙方取啓状注犹古之朝退也刘冯事始曰后世官府早晚军史两谒亦谓之牙号衙府或曰衙晡程大昌曰始于爪牙为义或以象牙饰旗智按建牙为旗旗门因为牙门晋傅咸疏郡县多空校牙门即谓衙门滕辅袁宏顾恺之陈子昂皆有祭牙祃牙文牙旗也因牙门而谓之衙门若谓以象饰旗此则拘矣通俗文客堂曰庌汉书有庌舍孔平仲谓衙非牙字则尚在梦中
　　籖求犹今之佥叙也　马仙琕籖求应赴史照曰邮籖按延寿南史故事府州部论事皆籖前直叙所论之事后云谨籖月日下当时王府有典籖官今吏书承行亦以红籖裁帖其旁以便批决故外官坐穿堂谓之籖押参怀犹参知也　晋已后预机务相参酌曰参怀如宋之参知即入衘矣刘宋纪有参怀素门平进
