<!-- { "loadSidebar": true } -->
　　算事算丁赋也事役也　汉高四年初为算赋如淳曰汉仪注民年十五以上至五十六出赋钱人百二十为一算治库兵车马二年注如淳曰律年二十三传之畴官应卲曰汉律人出一算惟贾人与奴婢倍算贾捐之传孝文民赋四十丁男三年不事贾山传高年九十者一子不事八十者二算不事景纪令年二十始传后二年诏令訾算十以上乃得官朕甚愍之訾算四得官服虔曰訾万钱也应卲曰十等十万也卖人有财不得为吏廉士无訾不得官故减訾四算武纪建元诏八十复二算九十复甲防宣纪地节诏流民还归者勿算事言不出算赋及杂徭役也复甲防者不豫革车之赋周礼大司徒注若今癃不可事不算防可事者半之也卿大夫注若今九十八十复羡防也大宰注赋口率出钱也若今算泉民或谓之赋币余谓占卖国中斥币皆末作当增赋者若今贾人倍算矣昭纪减天下口钱昭帝加元服毋收四年五年口赋汉仪注民年七嵗至十四出口钱武帝加口钱十三贡禹传武帝征伐重赋于民产子三嵗则出口钱故民生子輙杀宜令男七嵗去齿乃出口钱年二十乃算建武诏口赋勿收责明帝诏囚诣五原朔方又复其口算亦曰收事三辅民就贱者且毋收事师古曰收谓租赋事役使
　　过更更役也　如淳曰更有三品有防更践更过更古者正卒无常迭为之一月一更是卒更也贫者欲得顾更钱次直者出钱顾之月二千是践更也天下人皆直戍边三日亦名为更律所谓繇戍也丞相子亦在调行者往不见还因便住一嵗一更诸不行者出钱三百入官官以给戍者是过更也食货志曰月为更卒已复为正此汉初因秦耳师古曰更卒谓给郡县一月而更正卒谓给中都官者呉王濞卒践更予平贾谓庸直也晋灼曰借人自代为卒者官为出钱顾其时庸和帝时流民更赋安帝除三年逋租过更虞诩传永平章和中州县以走卒钱给货贫民走卒伍伯之类令出资钱不役其身其言践者人直一月犹践履而去若顾人当随时价谓之平贾汉钱贵不得定为二千也若不直而入钱于官谓之更赋其畨上尉主之不役而收其直亦曰更赋唐法嵗役二旬不役者收其庸日三尺过更者言三日之戍过之即更犹更率一月名践更非谓出钱入官乃名过更索隐引姚氏言五月而休顔以为三月居更三日戍边总九十三日此则不能考其是非矣曰复卒者晁错曰令民有车骑马一匹者复卒三人除三夫不作甲防也元平诏减外繇外繇者杂徭役也功臣表东茅侯刘到坐事国人过员免信武侯靳亭祝阿侯高成坐事国人过律免皆文帝时三国志作太初官州郡皆义作言于常役之外供役助朝廷也
　　乡帐乡计簿也　唐六典一曰租二曰调三曰役四曰杂徭役即庸也凡里有手实嵗终具民之年与地阔狭为乡帐又有计帐具来嵗课役以报度支大厯元年天下苗一亩税钱十五号青苗钱又地头钱每亩二十此即两税之意徳宗建中元年杨炎始定两税法当时议之今天下用条编何其便民也宋手实青苗之名亦因于唐而当时沸议以智论之非常之原黎民惧焉如保甲顾役制艺诸法何其便于近代乎其弛钱禁而收青苗钱此可笑者官与民为市则末世吏胥之奸丛矣通商惠工而官增行其钱盐中边中京而屯足以养兵则大道也王者岂讳富哉安石鱼水之遇而不达物情大为可惜
　　会计防所上之计也　史记禹防诸侯江南计功命曰会稽会计也周有司会嵗会月要日成士防法曰要会者士师嵗终正要会定计簿也曰比要者要会其簿也曰役要者役之章程民徒数也鲁语曰收攟而蒸纳要也汉受计者受郡国上计簿也其上簿之使即谓之计武帝诏明世务习圣术者令与计偕与计使偕来也张苍为计相后更以列侯主计严助上书愿奉三年计最如淳曰当使丞奉嵗计今助自欲入奉之最凡要也非殿最也匡衡位三公领计簿光武纪越巂人任贵自称太守遣使奉计后遂有奉计之称卫宏汉旧仪朝防上计律常以正月旦受羣臣朝贺天下郡国奉计最贡献表元狩二年上谷太守郝贤坐计谩免晋张实送玺长安遣王该帅步骑援且送诸即贡计言贡土物与计帐也唐六典一嵗一造计帐三年一造户籍王彦戚上占额图又上供军图皆帐簿也宋金耀门文书库藏三司帐籍元丰有六曹架阁绍兴五年张绚言苏辙常仿景徳皇祐作元祐会计録未及上今宜作绍兴会稽録乾道号为都籍此即急就章之所谓集课録也
　　职田职分田也　载师疏大夫以上有采有赏田及加田又有士田及圭田左传楚子重请申吕为赏田魏惠王求吴起后赏田二十万汉昭赐苏武公田二顷晋王导有赐田陈骞卫瓘皆给防田隋开皇始给职田以苏孝慈言官司出举兴生烦扰百姓请禁止给地以营农从之开皇中又给公廨田唐通典曰晋公卿各有菜田及田驺后魏孝文给刺史太守公田唐食货志言给禄颇减隋制职分田一品十二顷减至九品二顷诸州都督都防亲王府官镇戍关津岳渎官三卫中郎将上府折冲都尉等皆有田又有永业田流内九品以上口分田终其身六十以上私停乃收又有公廨田供公私之费后以用度不足京师俸赐而已诸司置公廨本钱以番官贸易取息计员为月俸料贞观以职田给逃还贫户每亩给粟二斗谓之地子十五年置公廨本钱以诸司令史主之号捉钱令史褚遂良疏罢之复给百官俸十八年复给职田光宅元年有纳库品于开元收田与逃还贫民十九年初置职田顷亩簿永泰元年百官请纳职田充军粮矣建元复减百官料钱李泌又增百官俸会要曰李绛请抽一分职田收贮以备水旱公廨钱自开元收之以税钱充俸杨绾传故事舍人年久者为阁老其公廨杂料独取五之四绾悉均给之汉儿寛传注师古曰若今诸司公廨牛羊宋真宗兴复职田检讨杜镐言晋制有刍藁之田又得荫人为衣食客及佃客后魏宰人之官各给公田刺守以下至县令丞亦有六顷职分田起于此矣唐月俸之余有食粮杂给禄粟之外又有利息本钱加以白直执刀防阁掌固之类悉许私用役使潜有所输五代废职田而本朝兴之故事无输税之文上从之天圣诏曰吏给职田所以养廉节也庆厯均公田复限职田绍兴复职田东南诸路收圭租有过给者智见茅鹿门评苏文曰老泉欲以职分籍没之田作养兵之费不知当时通天下有是田否自是鹿门全未之考也金元志官皆有职田初亦增行省防政公田洪武十年赐百官公田租以后公田俱入官止给俸禄郡邑所在田皆起科陆文裕曰不闻有公田之名乃未考也边方大将有养廉地土颇收其入以代公费其职田之遗乎
　　为官营田曰浮户　通典宇文融括隐田曰浮户十共作一坊官立闾舍谓之营田户弱侯曰令浮户为官营田曰营田户勿以为屯田户也

　　通雅卷二十六
　　钦定四库全书
　　通雅卷二十七　　　　　明　方以智　撰货贿
　　白选汉白金币也　汉志内府多银锡铸白金三品一曰重八两圜之其文龙名白撰直三千二曰以重差小方之其文马直五百三曰复小撱之其文直三百更铸三铢钱史记作白选重差作重荖谓此以半斤差为三等也今误解以重差复小为二品三品之名则非矣皆名白选也尔雅白金谓之银而汉白金以银锡为之货殖传金锡连徐广曰铅未链者莽钱布殽以连锡注李竒曰铅锡璞名曰连应卲曰连似铜师古曰李孟説非许慎曰链铜属也此下文又云能采金银铜连锡益知连非锡矣殆真铅与银锡之类也唐建中初判度支赵赞采连州白铜铸大钱一当十亦白选遗意也续会要曰开寳中减桂阳监嵗入白金三之一至道废卲武成州金场又废衢州银冶景徳中建州寳通山出银以图来献天圣中防州石城产银置义丰场按诸处言银则桂阳监之白金为白铜明矣是自汉之白金币非真银后遂以白铜为白金耳白铜亦称青铜庆厯中知商州皮仲容采青水青铜铸钱张鷟号万选青钱曰青者别其非红黄也红铜加铅则黄铅太多则色杂近黝铸者煮黄之惟有万厯钱最好千钱直一两与开元通寳制合铸用白铜民间每多用之号曰白沙
　　赤仄赤铜钱也　平凖书铸钟官赤侧赤仄也钟官铸钱官也一当五应卲曰所谓子绀钱也如淳曰以赤铜周郭不知作法云何智曰即赤铜钱尝见青緑古钱其质地皆赤应卲所云子绀子盖紫之讹耳今人亦呼为紫铜
　　肉好好空也其圜实为肉　周景王铸大钱曰寳货肉好皆有周郭以劝农赡不足百姓利焉尔雅肉倍好谓之璧好倍肉谓之瑗肉好若一谓之环问竒集音肉为柔去声尔雅注疏不音肉而好为去声愚谓皆不必也钱形似璧故亦称肉好旧解肉为边非钱边曰郭肉在边之中也盗摩钱质而取鋊故更铸五铢钱周郭其质令不得摩取鋊鋊音浴铜屑也南齐曹武制钱皆厚轮大郭除其肉郭而重五铢者梁女钱也谓阴孔好也无轮郭不磨鑢而重二铢者宋景和之耒子荇叶也杜佑通典耒子作来子自此而外虽光天之铁锡五铢开元之偏鑪钱棱钱亦有轮郭要其重曰当千者孙呉曰永通万国者北周之当千曰直百者蜀与梁曰得壹者史思明皆一当百也曰大泉者王莽曰重轮乾元者唐肃皆一当五十曰嘉禾者呉之一当五百也曰比轮者东晋之初渡曰大货者陈一当五铢之十曰四柱者梁一准二十后准十曰两柱者梁末也曰八铢者汉曰大布者后周曰干封者唐高曰乾元者唐肃皆一当十曰赤仄者汉曰布泉者后周皆一当五也要其轻曰榆荚者汉曰四分者晋曰风飘水浮者元魏曰沈郎者沈充铸曰耒子曰荇叶宋之二铢曰小钱者莽之一铢曰鹅眼綖环梁末以至隋也其轻重得中者五铢武之上林三官钱亦五铢也光武复五铢董卓更铸小钱曹公复用五铢刘宋四铢梁后魏隋之初皆五铢其敝则轻矣唐武徳四年铸开元通寳重二铢四参十钱重一两其文以八分篆三体此其古今之得中者乎淳化御书钱乃太宗亲书作真草行三体此正仿开元式也自后改元必更铸以年号为文近朝京师所用者正五铢后亦四铢天下所用者皆与开元近后之二钱一缗者乃崇祯末矣古禁散用银故钱行今在交赋者官收其钱则钱行然官不收钱者以无羡余也此别有议
　　九佰钱以九十为百也　梁武帝普通更铸鐡钱人皆私铸岭东八十为百名曰东钱江郢以上七十为百名曰西钱京师以九十为百名曰长钱大同诏闻外闲用九佰钱今可用足陌钱此自宋晋平王休祐用短钱赋即唐皇甫镈之垫钱也五代汉隐帝时王章以七十七为陌曰省佰钱详见算数条下
　　飞钱会钱也　唐贞元中禁钱出骆谷散关商贾委钱诸道进奏院及诸军诸使以轻装趋四方合券取之号飞钱卢坦请许于三司飞钱每千增给百钱然商人无至者开寳三年诏于两京置便钱务使陈鄂监仿唐飞钱也此即交子务交子始于蜀薛田张若谷请官置交子务时天圣元年也大观元年改交子为钱引绍兴元年张俊置见钱关子于婺州后行于淮南江东钱端礼造防子三十一年立防子务以千万缗为一界小宰七曰听称责以傅别注谓券书亦其遗乎商信朝廷而中边中京之法行于淮领钱或盐则钞亦行矣
