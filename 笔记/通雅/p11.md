<!-- { "loadSidebar": true } -->
　　子长作史记常尊其父讳谈为同自序甚明年表用臣迁谨按则太史公为禇辈所加未可知也班彪曰子长一人之思刋落不尽故明授其子孟坚汉书竟不称归于父何哉蔚宗目睫徒饰笑耳
　　黄溍言文章非应用应用非文章著论本本而布严雍容者澄湖不波一碧万顷鱼龙潜伏不动而洞不可犯云
　　吴莱立夫言作文如用兵有正有竒正者文之法竒者不为法缚千变万化坐作击刺一时俱起者也及止部还伍则肃然未常乱
　　马存赠盖邦式序曰子长之文章不在书以书求之则终身不知其竒予有史记一部载天下名山大川壮丽竒怪之处将与子周游而歴览之庶几可以知文矣子长生平喜游将以尽天下之大观以助吾气然后吐而为书
　　程子云子长著作微情妙防寄之文字蹊径之外孟坚之文情防尽露于文字蹊径之中读子长文必越浮言者始得其意超文字者乃解其宗班氏文章亦称博雅但一览之余情词俱尽张辅以文字多寡为优劣此何足以论班马哉
　　冯开之曰读书太乐则漫太苦则澁董遇之百遍攷亭之半日渊明之不求甚解东坡之每事一过庾嵩之开巻一尺王筠之重览兴深其各得于轮扁之甘苦者乎吴季子书宪曰短册恨其易竭累牍苦于难竟读贬激则髪欲上冲读轩快则唾壶尽碎读滂沛而襟拨读幽愤而心悲读虚无之论而谲诞生读拘儒之腐陈而谷神死读遯照者欲尽相以穷神读岨峿者期妥贴以惬志读阙文而思补读朦胧而思参读寂漠者非吻不开读竒藻者非清华则靡故每读一册必配以他部用以节其枯偏之情调悲喜愤快而各归于适不致辍巻而叹掩袂而泣则配之说也弄风研露轻舟飞阁山雨来溪云升或豪集或孤访鸟出啼花冷笑则配之适也时辛已秋书
　　动则曰唐宋大家抑知唐宋大家皆有深造之火乎今欲一蹴而偃袭之唐宋大家未许也韩退之答李翺曰古立言者无望其速成无诱于势利养其根而俟其实加其膏而希其光学二十余年矣非圣人之志不敢存处若忘行若遗俨乎若思芒乎若迷注于手也惟陈言之务去戛戛乎难哉如是有年识古书之正伪徐有得也汨汨来矣人笑之则喜誉之则忧犹有人之说者存也如是有年浩乎沛然矣平心察之其皆醇也然后肆焉然不可不养也水大而物之浮者大小毕浮气盛则言之短长与声之髙下皆宜虽如是敢自谓成乎处心有道行已有方用则施诸人舎则传诸其徒垂空文而为后世法亦足乐乎志乎古必遗乎今吾诚乐而悲之栁子厚曰吾少以辞为主及长乃知文以明道不茍为炳炳烺烺采色夸声也未敢轻心掉之惧其剽也未敢怠心易之惧其弛也未敢昏气出之惧其襍也未敢矜气作之惧其骄也本诸书以求质诗以求恒礼以求宜春秋求断易以求动此取道之原也参之谷梁厉气孟子畅支老庄肆端国语博趣离骚致幽太史公着洁此旁推交通而以为文也李习之曰六经创意造言皆不相师故读春秋也如未尝有诗读诗也如未尝有易读易也如未尝有书读屈原庄周也如未尝有六经义深意逺理辩气厚则辞盛而文昌今尚异者曰竒险而已好理者曰叙意而已溺时者曰文当对病时者曰文不当对爱难者曰宜深不宜易便易者曰宜通不宜难此皆情有便滞古人深于义当于理文之以其辞而已不知其对与否易与难也学古文者说古人之行爱古人之道也持己莫如恭自责莫如厚接众莫如用心莫如直进徳莫如勇受益莫如择友好学莫如改过苏明允曰孟子之文语约而意尽不为巉刻斩絶之言而其锋不可犯韩子之文如长江大河浑浩流转鱼鼈蛟龙万怪惶惑而抑遏蔽掩不使自露而人望见其渊然之色亦自畏避不敢迫视欧阳子之文纡余委备往复百折而条达疎畅无所间断气尽语极急言竭论容与简易无艰难劳苦之态此三者断然自为一家之文也惟李翺之文俯仰揖让其味黯然而长其光油然而幽其别有以服之乎又曰二十七始知读书后困甚觉古人之出言用意与已大异时复内顾其才则又似夫不止于是而已者尽烧曩时所为文取论语孟子韩子介然端坐读之者七八年久之豁然以明若人之言固当然者试书之浑浑乎来之易矣若或啓之若或相之诗人之优柔骚人之清深孟韩之温淳迁固之雄刚孙吴之简切投之所向无不如意然未敢以为是也潜谷曰子瞻名理类庄治体类贾陆其嘻笑怒骂猝然愤然皆成文可书其大者驰骋纵逸如行云流水浑沦光怪雄视百代所自得为多矣子由深思澄蓄汪洋澹泊不愿人知如其人然秀杰之气不可掩谢叠山曰东坡自庄子觉悟来袁中郎曰坡评道子画如灯取影横见侧出逆来顺往各相乘除余谓公文亦然舞女走竿市儿弄丸横心所出腕无不受其至者如晴空鸟迹水面风痕有天地来一人而已阮雾霛曰坡长于驰阪而短于顿郁故恶之囏深今学苏者平衍易袭而精奥不传矣必学六经史汉仅乃韩苏愚者曰极深研防因象数而防通之斯文错综之本乎宋人好平易一往其时尚然也故韩魏公不与永叔言易子厚非月令国语执道之变动相诘难彼乌知有统类秩叙之端几哉放翁曰东坡岭外喜子厚文及北归与钱济明书乃痛诋子厚时令断刑四维贞符诗篇可见学问转变好尚顿异未可以杀活语也好学不已歴年必变平而竒竒而平不好学而依趣彷佛即执一而不变矣极深变尽之后无深无浅然后知圣人之文章皆致中和如未至此或平或竒聴人之才亦可互救以为鼓舞要期于自成节奏远鄙倍而已
　　李文饶谓气不可以不息不息则流宕而忘返李翰言文如千兵万马寂然无声曹子桓谓气之清浊有体不可力强而致然小大异量各自完吾分耳陈龙川曰君子行权于正用智以理过于智而不以仁义礼信行之则贼矣昔人谓胸中先有六经语孟然后读前史史既治则读诸子是古人治心积学之方往往有叙有要奈何渉猎凌鬬于尺幅间况非史非子徒以凌鬬之气壊吾人乎合从连衡炽而六国入秦顾厨俊及标而汉祚为墟即至濓洛诸君子倡明理学厥力不细而韩胄犹诬为伪学而残噬之繇斯以观防一说者伏一敌至乎各树其说并对一敌而天下事不可为矣今时流辈大率渊源无素爱竒者闻诡而惊聴浮慧者观绮而跃心迂疎者以浅俚为古朴填砌者以六朝为冶丽此由胸智不多未更老成故也又好诋诃前辈旁人甚怜其愚而造之者以为得意盖文士之矛足酿兵争之祸歴观古来应若指掌陈兴霸之言应矣痴山曰前辈论文有专取厚重以为风教所关福泽所出者固也其间政自有辨阿荦山身重三百五十斤顾当时见称乃在运其三百五十斤之躯盘舞如飞不然司马保八百孟业千斤刘荆州大牛何异哉钟有径广者容可万石顾其肉郭必不能厚厚则石而音咽矣惟其灵也惟其动也小巧以为灵凌轹以为动又弗取也临以生平之魄力收古人之精英久而出之古人与我郁勃而不可已心醖而口咀迫而吐之其声乃流至于泣风雨惊鬼神歌舞愤涕不形于外而洋溢于毫端如是者谓之能尽其才能尽其才而养之方为贵耳
　　宋九青曰先辈岂生今而薄今耶时未至也其智之变亦不暇至此也不学则前人之智非我有矣学而狥迹引墨不失尺寸非盐铁论所谓呻吟枯简诵死人之句乎桺子谓淮西碑有帽子习大年谓杜陵为村夫子子美谓太白少缜密太白谓子美困雕镌秦少游谓醉翁亭用赋体尹师鲁以岳阳楼用传体大约才人各伸其所独至少陵欲仿汉魏不难子瞻欲摹周秦亦易惟不肯蹈袭耳然末世之空腹高心不能茹吐古今者率其鄙倍亦曰我不蹈袭也未可借口智谓世以智相积而才日新学以收其所积之智也日新其故其故愈新是在自得非可袭掩
　　石塘师曰自以拖沓为笃实而古文风致尽矣何谓远鄙倍乎好古者以史汉之追章琢句拔之久而袭为剽贼矣贵神识者以唐宋大家救之侯广成曰杂怪难识以为博空疎不学以为灵此谓妄居其创者至狂子僇民羣起粪扫六经师心杜撰于是乎防趋倒行愈变愈下嫌钟鼓玉帛为刍狗而遂甘为鬼魅也可乎末世才固日生而好学者少文以礼乐尼山所望即以文章致其中和亦安艺息游琢玉继声之道也辛已孟夏将之登州书与曼公
　　谭苑醍醐曰辞达而已矣恐人溺于辞而忘躬行也浅陋者借之易传春秋孔子之特笔其言玩之若近寻之益逺陈之若肆研之益深天下之至文也岂止达而已哉夫意有浅言之而不达深言之而乃达者详言之而不达略言之而乃达者正言之而不达旁言之而乃达者俚言之而不达雅言之而乃达者故东周西汉之文最古而其能道人意中事最彻今以浅陋为达是乌知达哉夫脱于口谓之言爻于文谓之辞书曰政贵有恒辞尚体要以言乎政令之辞也仪礼聘记曰辞多则史少则不达辞茍足以达义之至也以言乎礼聘之辞也左传曰辞之不可以巳也如是非文辞不为功慎辞哉以言乎使命之辞也记曰有其容则文以君子之辞遂其辞则实以君子之德又曰情欲信辞欲巧以言乎相接相示之文辞也凡谓之辞未有不贵达者亦未有达而犹贵枝叶者也夫子恶巧言而曰辞欲巧则知辞非言例也易有圣人之道四焉以言者尚其辞圣人之情见乎辞修辞立其诚所以居业也韦编三絶铁镝三折漆书三灭曰假我数年若是我于易则彬彬矣彬彬者辞达之谓也系终六辞尽天下之情哉艺苑巵言云吾尝论孔荀以前作者理苞塞不喻假而达之辞后之为文者辞不胜跳而匿诸理六经理而辞者也两汉事而辞者也错以理而已自儒林道学岐分而经义帖括为剥啄之瓦贤者舍经而楼上驾楼以讲道高自标目而不肖者滉漾自恣莫可穷诘矣邓潜谷曰宋贤等文学于功利于根本固笃而苛求多拂物理徒生其鹰击飏去之心虚舟子曰尼父辙环至老终以志事托之斯文安万世之火于灶使之可羣乐业而薫陶自化聴上者之通神明类万物次亦各食其力各消其智或依循或达材皆鼓舞不能自己扫除者无乃暗仿别乎曽知为宋元王造闭解闭之滑疑哉潜草曰好学者理明事正辞自然达惟诐遁之辞不达方且以不达诒人浮山之孤曰学必悟而后能变化悟必藏于学而后能善用同人达辞之道亦然通其故则不为所惑不为所惑则善用之皆药矣学足识尽而用其才行乎不得不行止乎不得不止秩叙变化同时中节知达之神者乎不以辞害意言近而指逺吾无隠乎尔造适不及笑知达之本者乎愚者偶书

　　通雅卷首三
<子部,杂家类,杂考之属,通雅>
　　钦定四库全书
　　通雅卷一　　　　　　　明　方以智　撰疑始【专论古篆古音】
　　【副墨洛诵推至疑始始作此者自有其故不可不知不可不疑也世变逺矣字变则易形音变者转也变极反本且以今日之音征唐宋征两汉征三代古人多引方言以左证经传方言者自然之气也以音通古义之原也若后世已成之义则诸儒辩难已着典要但须考耳】
　　古寤即悟　悟字不见六经昉于西干乎黄帝经云神乎神耳不闻目不明心开而志光慧然独悟若风吹云然不必此也子思曰吾尝深有思而莫之得也于学则寤焉寤即悟也悟者吾心也邵子曰天之大寤在夏此与复见天地之心显南面而看北面矣
