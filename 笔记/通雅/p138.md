<!-- { "loadSidebar": true } -->
　　来禽即林檎也频果曰频婆言相思也庵罗林禽乃柰之种　荅遝似李即柰也九月熟如小橙右军帖来禽日给皆囊盛为佳果古来音近离离林声相讹耳日给沙果也味甘来众禽者强矣东璧曰即文林即来禽广志曰林檎北人呼为频婆此非也时珍则以频婆为柰按左安门外韦虨寺有频婆树三里有柰子树频花红于柰花非一物也宛委曰频婆相思也即今北方频果智按岭表别有频婆子非频果也实红色如肥皂核如栗煨熟之与栗同潜谷言大而长者为柰圆者林禽庵摩罗大于林擒小者梣一蒂十五实或七实乃大柰也张掖有白柰酒泉赤柰西方多柰张载诗称之
　　杏仁曰巴旦乃大宛种也　今京师称巴旦杏仁而不知其故按荅烈古大宛也有蒲萄巴旦杏永乐七年麽赉等朝贡
　　南威味谏皆橄榄名呉曽言有五种罗晃余甘则其似者也　太平广记橄榄名南威呉録地里志髙凉安宁县余甘初苦后甘山谷诗注余甘一名味諌今称谏果元美言余甘子梭形疑是橄榄则未见之故也余甘之名正言回味也升庵言有余甘子煎广州记木威子如橄榄而坚酉阳杂俎云珠崖橄榄独抱枝东向曰木威南向曰橄榄呉时嵗贡本朝自泰康后亦如之周益公言余甘子或号庵勒呉曽言橄榄有五种一丁香榄二故榄三蛮榄四新妇榄五丝榄范成大言有乌榄方榄或三角四角罗晃子如橄榄皮七重智按何子元称青子今江南呼青果自闽来者小而香入沸水中色淡碧入广如法泡之色黄味不香乃知皆余甘子木威之种也大者曰榄柿即丝榄尤可厌取榄者凿树以盐纳之其榄尽落张孟竒辩余甘子为油柑子説文棪遬其也笺曰与榄同即□棪则山海经堂庭山之棪亦榄邪郭璞云实似柰赤可食
　　木腰有二种　西宁粤中猪肉子即元美所云肉树也智寓徳庆州久尝过东安南乡食所谓猪腰子正如腰子合六瓣成一毬如切而蒸食之一种如大鵞卵煏干压匾土人以作钥牌曰猪腰子性可已痈即开寳所言象豆藤□子也元美言侯骚即简子合蠡荠言之蠡荠如不纳子人面子弹丸类者而侯骚见酉阳杂俎与广志乃蔓生子如鸡卵洱河纪事以为猪腰子非矣猪腰木本所生
　　水松水杉也　闽广海塘边皆生之如鳯尾杉又如松其根浸水生须如赤杨范至能言有石梅石柏生海中乃小如铁树非此种也
　　石帆今之铁树也　铁树生海底出水即坚髙尺余色如铁太冲赋草则石帆水松是也七修类槀言粤西铁树有忽开花者乃别一种也
　　□牡桂非木犀之桂也　尔雅□【音侵】木桂叶似枇杷而大嵇含曰桂出合浦冬夏常青自为林交阯置桂园有三种叶如柏皮赤者为丹桂似柿叶者为菌桂叶似枇杷者为牡桂智以此木桂即牡桂大观本草空纷纷矣今出浔州三四月花全类茱萸九月成实□木如石榴四月华又有岩桂乃菌桂之类菌桂一曰筒桂以其皮嫩而卷成筒医所用肉桂桂心皆版桂也尸子言桂春华秋英正谓此南越献桂蠧亦桂之蠧也不知后人乃以木犀花为桂木犀八月黄华亦有四季丹花者李卫公言诗称桂花秋耐日张曲江诗桂花秋皎洁智按汉房中诗窅窊桂华浔州之桂岂植于长安邪或古通称木犀为桂乎墨庄漫録曰木犀花湖南九里香江东曰岩桂浙人曰木犀王以宁周士有闻九里花香诗本草有九里香乃草也今两广复有九里香树六七月白花似柚花香非木犀也宋人动称桧花似又以桧为木犀老学庵笔记言亳州太清宫桧至多桧花时蜂多曰桧花蜜欧阳守亳诗曰蜂采桧花村落香若桧栝之桧又安有花可玩乎王防曰自深桂山海经曰招摇之山多桂
　　花奴王蒸岭南谓之扶桑花即椵榇木槿也　郭注尔雅白曰椵【音叚】赤曰榇齐鲁谓之王蒸时珍引作玉蒸诗称舜华故又作蕣两广总呼扶桑有数色草木状名日及或作日给抱朴子潘尼谓之朝菌升庵以为佛桑花其重台者永昌名花上花
　　伏牛正今之虎刺也　苏颂曰伏牛似黄檗叶茎有刺葢谓似小檗也小檗叶有齿刺但虎刺小耳睦州上虎刺云淩冬不凋今呉人种之为玩生红实雁宕至多平西猺中有极大者
　　南方草木状所言枫人即占斯枫柳也　枫上占斯曰枫柳占斯者寄生也博物志占斯李当之云是樟树上寄生嵇含曰枫久有瘤一夕雷雨其树赘暗长三尺曰枫人越巫取之作术旧説泥之致雨
　　豫樟香樟钓樟　豫樟生七秊而辩名木最大而香洁理有文章江右以此名郡钓樟乌樟郑渔仲曰钓樟即尔雅棆无疵
　　禁娄无患子也　今以为患子念珠分铜患铁患言其色也崔豹言此木厌鬼故曰无患时珍以为即菩提子然今菩提子与患为二物葢薏苡珠也薏莎一名簳珠其仁曰解蠡其苗曰芑有一种□□者止可为念珠即今菩提子矣又有畨菩提则车旋桄榔子鸡心防榔而名之耳元丰九域志象州嵗贡槵子念珠十串成式续集曰滛□用此木制鬼升庵引作瑶眊本草作眊□此以声译耳大理府有念珠树毎穂实百八枚
　　飞穰佛手柑也　即枸橼也无功引钮滔毋孙琼与定夫人书此中果有胡桃飞穰出自南州胡桃本生西羌外刚内柔柑质似古贤欲以奉贡艺海泂酌云飞穰一名佛手柑
　　红桂即莽草　续谈言莽草世用多殊本草言误今莽草圆宻叶光厚而香烈花红色大小如杏花六出反卷向上心有新红蕋倒垂下满树垂动襄汉间渔人采以捣饭饲鱼皆翻上乃捞取之南人谓之石桂白乐天有卢山桂诗唐人谓之红桂以其花红也李徳裕诗序曰龙门敬善寺有红桂树乃是蜀道莽草徒得佳名但毒鱼而已掌禹锡以尔雅葞春草即□草葞乃白薇今纲目作防草乃篆网加草耳一曰防莽宗奭曰周礼以防草薰虫如石南叶揉之其臭如椒苏颂曰藤生亦是臆度又有茵芋亦相似别録一名卑共
　　柽子即不灰之木也　东方朔神异经言火山有不烬之木有火防水经注引齐地记曰卢水侧有胜火木方俗音曰柽子其木炭不灭即方朔云不灰之木也又徐无山有不灰之木色黒似炭而无叶有赤石磨之则火发以然不灰之木可以终身即瑛自言得不灰木须石脑油涂之始然智见北京小炉莹白火炼不壊见水则靡是不灰木所造
　　枸榾今之猫刺也　顾野王曰枸榾木中箭谓其有刺今此树到处有之曰猫头刺冬不凋大者可充黄杨制器时珍言狗骨与冬青相乱枸榾叶长四方而有八棱棱有刺与冬青逺甚若云冬不凋不凋者多矣
　　荼即茶皋卢苦艼也　以茶之美而古人不一及邪升庵曰谁谓荼苦其甘如荠即茶信然但未发明古音家麻入鱼模耳如家为姑衙为予野为暑下为户之类余音韵中论之详矣荼改从木以别之汉地理志长沙有荼陵注师古曰茶音式奢反即今之茶陵或曰茶之名见于王襃僮约葢未读尔雅耳尔雅有五诗用三焉菅茅之华曰荼既夕礼茵着用荼周官荼人掌聚荼以共丧事郑曰茅秀也诗有女如荼呉语呉王白常白旗白羽之绘望之如荼言白茅花轻而白也亦为荼毒之荼诗堇荼如饴又曰以薅荼蓼注云苦菜或曰苦藜非苦苣也三则今之茗又有蒤虎杖蒤委叶亦与荼通尔雅曰槚苦荼茶经一曰茶二曰槚三曰蔎【音设】四曰茗五白荈古取为饮鸿渐至今方精耳合溪取集韵之梌今广东卖棺者以梌木为上此乃大木何得以为荼邪广人又饮苦艼茶按皋芦叶苦平南越志曰龙川县出皋芦叶叶大而澁南海谓之过罗今呼为苦艼艼见广韵纲目作防又按砚北杂志李仲賔学士言交阯茶如緑苔味辛烈名之曰登范石湖集曰□江出栾茶治头风葢石楠树叶也毛文锡茶谱云湘人四月采杨桐汁作饭则必采石楠芽作茶乃能去风故知范説栾茶指此蜜香一树八香恐亦酉阳杂俎一树五香也　南方草木状曰交阯蜜香树一树八香木心为沈香与水面平为鸡骨香根为黄熟香干为栈香细枝为青桂香根节轻而上者为马蹄香花下成实为鸡舌香今以母丁香为鸡舌智按沈速色黄故称黄熟熟速声近东莞马蹄冈香亦名之东莞张萱云取各香花与白木香封而暴之曰薰香宋叶寘论香品广呉氏薰香获富遂名呉香佛山估曰东莞香生一二十年截其干留旁蘖枝封以淤泥朽自外沁其形如牙曰牙香不制过曰生香应贾急与香共蒸之曰黄熟擿之重而有声者佳其发青者淋头中黒也又有通体黄色并无黒焰此自内朽似乎不坚而多脂更觉甜渥此种难辩号曰选香妙于沈水沈香贵琼洋香烧之味酸伽楠贵洋而琼为上伽楠矣郎瑛曰潘希曽使安南其国作竒蓝星槎胜览作棋楠洪洲载哇占城贡竒南香又见金楼子及俞益期云扶南人一木五香则知段成式为此所误
　　鸡舌香即今丁香也　段成式云一木五香根旃檀节沈香花鸡舌叶藿胶薰陆此谬甚矣旃檀与沈香两木今药品藿香自是草叶薰陆小木而大叶海南薰陆乳头乃其胶也五物皆非存中笔谈第二十六卷曰予集灵苑方论鸡舌香以为丁香母今考齐民要术曰鸡舌香似丁子故名丁子香日华云三省郎官日含鸡舌香正谓丁香治口气又古方五香连翘汤用鸡舌香千金方五香连翘汤内无鸡舌却有丁香此最明验本草又出丁香一条未深考也今世鸡舌香乳香中得之大如山茱萸剉开中如柿核治疾殊谬陆务观笔记笑存中不见齐民要术以陆未全阅笔谈也
　　乳香即薰陆也　本名薰陆以其滴下如乳头曰乳头香镕塌地上者曰塌香如腊茶之滴乳白乳岂分二物总因本草收杂俎之误洪刍曰薰陆名罗香乳香最明者的乳次曰楝香又次曰瓶香乳之至细曰香纒笃防亚悉龙延迷迭艾纳西国香也　古乐府曰行胡従何方列国持何来毺□五木香迷迭艾蒳及都梁五木香即今广木香迷迭出大秦国魏畧云文帝自西域移植庭中同子建应玚等赋排草类也艾纳出西国如细艾陈蔵器言有耕香出乌许国亦排草类不知即迷迭否东坡诗凭伏幽人收艾纳国香和雨入青苔此谓松蒳也外国之蒳或亦外国之树苔乎又岭南防榔木上亦有艾蒳合泥香烧之能发香今撒马儿罕即汉罽賔也有渴石迭里迷诸城迷迭因此名乎笃槈一作笃耨笃禄张子贤曰宣和重异香有笃槈龙涎亚悉金顔雪香褐香软香之类笃防有黒白二种白者曰瓠香以瓠壶盛之泊宅编载市舶张苑进笃禄香得学士时号笃禄学士亚悉或曰乌香葢今之唵叭也本草作胆八香金顔香今真腊国所产褐香软香今之贡香类也按外贡考占城贡金银香即金顔香也兠末香汉武故事曰兠渠国献大如豆涂宫门香闻十里此未足信大约与苏合安息皆树汁也龙涎有屿抂花面国傍独立南海中彼人言于树收之最收香气今大内甜香用之唐称杂馥练香亦此类也香谱竟无笃防亚悉褐香诸名陆文裕曰栝松百年皆有白衣如粉吾乡钱鼒先生号艾蒳葢取诸此
　　笺香即馢香今作栈香　香谱曰馢香亦沈香类桂海志作笺香鲁应龙括异志言华亭黄翁以柏枝藤头假笺香片子南方草木状作栈徐渭曰李贺诗练香薰宋鹊练香合香也陈后主施智者禅师有薰陆黄屑唐贡有黄屑葢香之细者陈蔵器曰黄屑従西南来冰作屑染黄用之树如檀主破血治目黄
　　波律或作婆律即今之冰片也　酉阳杂俎云龙脑香出波律国干脂曰龙脑香清脂曰波律膏香谱误分两条智按张邦基自制鼻观香□楂液渍水沈屑加婆律一钱人不知其解葢即波律也今广舶来者以梅花片为上伪者升韶州樟脑为之西域记云羯布罗香折木之中有香干之色如冰雪即龙脑香又有色近赤者名父婆律婆律又为凝块之名
