<!-- { "loadSidebar": true } -->
　　钦定四库全书　　　　　子部十
　　通雅　　　　　　　　　杂家类二【杂考之属】提要
　　【臣】等谨案通雅五十二卷明方以智撰以智字宻之桐城人崇祯庚辰进士官翰林院检讨是书皆考证名物象数训诂音声首三卷分五子目曰音义襍论曰读书类畧曰小学大畧曰诗説曰文章薪火皆不入卷数书中分二十四门曰疑始专论古篆古音凡二卷曰释诂分缀集古隽謰语重言四子目凡七卷曰天文分释天厯测阴阳月令农时五子目凡二卷曰地舆分方域水经注地名异音九州建都考释地五子目凡五卷曰身体曰称谓各一卷曰姓名分姓氏人名同姓名鬼神四子目凡二卷曰官职分仕进爵録文职武职兵政五子目凡四卷曰事制分田赋货贿刑法三子目凡二卷曰礼仪曰乐曲乐舞附以乐器共三卷曰器用分书札碑帖金石书法装潢纸墨笔研印章古器襍器卤簿戎器车类戏具十三子目凡五卷曰衣服分彩服佩饰布帛彩色四子目凡二卷曰宫室曰饮食曰算数各一卷曰植物分草竹苇木糓蔬四子目凡三卷曰动物分鸟兽虫三子目凡三卷曰金石曰谚原曰切韵声原曰脉考曰古方解各一卷明中叶以后以博洽著者称杨慎而陈耀文起而与争然慎好伪説以售欺耀文好蔓引以求胜次则焦竑亦喜考证而习与李防游动輙牵缀佛书伤于芜杂惟以智崛起崇祯中考据精核迥出其上风气既开
　　国初顾炎武阎若璩朱彞尊等沿波而起始一扫悬揣之空谈虽其中千虑一失或所不免而穷源遡委词必有徴在明代考证家中可谓卓然独立者矣乾隆四十六年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　通雅自序
　　函雅故通古今此鼓箧之必有事也不安其艺不能乐业不通古今何以协艺相传讵曰训诂小学可弁髦乎理其理事其事时其时开而辩名当物未有离乎声音文字而可举以正告者也尔雅之始于释诂而綂当名物也十三经从之博而约哉自篆而楷也声而韵也义而释也三苍五雅注疏字说金石古文日以犂然匿庸嗜竒一袭一臆两皆不免加辩驳愈成纰缪学者纷拏何所适从今以经史为槩遍览所及輙为要删古今聚讼为征攷而决之期于通逹免徇拘鄙之误又免为竒僻所惑不揣愚琐名曰通雅虽挂一漏万然从今以往各出所核岁月甚长备物致用采获省力谅亦汲古者所乐游之苑囿也辛巳夏日皖桐方以智密之题于上江小馆
　　学惟古训博乃能约当其博即有约者通之博学不能观古今之通又不能疑焉贵书簏乎古有博于文画者博于象数者典制者笺注者词章者名物者隠怪者经史既别各有专家小学原流忽为细故上下古今数千年文字屡变音亦屡变学者相不考所称音义传讹而已上古矣汉承秦焚儒以臆决至郑许辈起似为犂然后世因以为典故闻道者自立门庭糟粕文字不复及此其能曼词者又以其一得管见洸洋自恣逃之虚空何便于此考究根极之士乃错错然元本不已苦乎摭寔之病固自不一属书赡给但取渔猎训故专己多半傅防其以博自诩者造异志怪学子横子年且不逮岂许差肩曼倩茂先间乎反不若君道至能草木状虞衡志为足佐景纯元恪有禆多识矣宋之编考夹漈颇有所见马章次之伯厚次之金石则比辑于欧赵吕王而原父子固彦逺长睿辩考为力朱子每慕六一而于存中泰之襍说亦无不畱心也洪武初刘宋之根极琼山荆川之编彚潜谷本清之图纂皆冒大略少有是正子元仁寳琐琐记之陆文裕于文定时有一端京山若有所窥矣支与流裔未委悉也李大泌阮雾灵可谓强记李属方子谦补韵防其疎略犹之直翁无大发明也新都最博而茍取僻异实未防通张东莞学新都窃取尤多岭南之九成子行也澹园有功于新都而晦伯元美元瑞驳之不遗余力以今论之当驳者多不能驳驳又不尽当然因前人备列以贻后人因以起疑因以旁徴其功岂可没哉今日之合而辩正也固诸公之所望也壬午夏以智又记

　　通雅凡例
　　此书本非类书何类也强记甚难随手笔之以俟后证久渐以襍襍不如类矣亦子谦愚公俟子孙之意也尔雅为十三经之小学故用其分例释诂则合其言训而附以謰语重言一字之诂则别编字书此可不必矣其余释地释天释器之类则有专有合服食乐附器皆器也古人不似后人之求详整也然后人之详整便故分之草木鸟兽之后畜各为条此则附焉其意犹之尔雅之笺翼也常所称用不烦疑辩者无所事载矣
　　古人仿尔雅体若广埤之类皆与方言释名同规不载所出直是以意取玉篇之字耳无益后学此书必引出何书旧何训何人辨之今辨其所辨或折谁是或存疑俟考便后者之因此加详也士生古人之后贵集众长必载前人之名不敢埋没
　　此书每则上标一语仿尔雅之遗使观者望而知之然后防绎下方
　　此书主于折音义其无辨难者或为语不经见又所忽畧或旧名纷纠为删举其要以便省览又有异者疑者偶书以俟正故无断词
　　经传字义连用者此则引之以为原本至于解经大指大经大制此不及也别载经学编中少受河洛于王虚舟先生又侍中丞于法司闻黄石斋先生之易别有折中论说此天人大原象数律厯之微尽本诸此通雅类中或偶举大槩不敢细述别作图考
　　辨证以经史为本旁及诸子百家志书小说难可尽信然引以相叅自可证发方域官制容编一图此举其错乱之尤者经制诸欵本非小学所收偶有音义论及因撮其槩此书主于辨当名物徴引以证其义不在钞集编纂也
　　草木鸟兽之名最难考究盖各方各代随时变更东璧穷一生之力已正唐宋舛误十之五六而犹有误者须足迹徧天下通晓方言方能核之尔雅诗注汉晋即多谬缺存中渔仲元晦伯厚升庵元美诸公皆不能定古人之名物而可责人乎
　　天地岁时推移而人随之声音亦随之方言可不察乎古人名物本系方言训诂相传遂为典实智考古今之声大槩五变此事无可明证惟以经传诸子歌謡韵语征古音汉注汉语徴汉音叔然以后有反切等韵矣宋之方言与韵异者时或见之至徳清而一改终当以正韵为主而合编其下为一书
　　攷究之门虽卑然非比性命可自悟常理可守经而已也必博学积久待征乃决故事至难而易漏若待全而后録则前者复忘之矣此藏智于物之道也人失人得之古今相续而成物恶其弃于地也不必藏于己力恶其不出于身也不必为己此则颙望后之君子
　　临文不讳然同太之例自古有之此有论字者惟减其画也

　　钦定四库全书
　　通雅卷首一　　　　　　明　方以智　撰音义杂论【攷古通说】
　　古今以智相积而我生其后攷古所以决今然不可泥古也古人有让后人者编杀青何如雕板龟山在今亦能长律河源详于濶濶江源详于缅志南极下之星唐时海中占之至太西入始为合图补开辟所未有可画定禹贡之积石岷山太初之天官不必求多哉子思在鲁缪时核以迁表自不得见孔子焦弱侯曰伯鱼生子思而卒在孔子前犹不决耶不告而娶在底豫后孔子无诛少正卯之事三一公断断然也【吴观我宫谕别号三一】学庸贵阐礼经之心不必苦辨古文画卦即是文字不必苦辨仓帝诗之为乐琴曲之为兔园左传非丘明夹漈得之俊卿之论鲁礼戴埴之言泮宫非学戴和之论雝和张柬之明二十五月禫史绳祖明常仪为官升庵以脩文御览定西施之死郝京山之言周官春秋明辨类函言老子出于管子颐生微论明内经之附上此皆独发虚舟子衍河图为洛书【王化卿先生长于吾桐最精河洛】漳浦公衍天方图【庚辰中丞公与石斋先生在西库论易衍此中丞公叹曰此方圆同时图】尤为絶学旷代始闻智常见数千年不决者輙通攷而求证之春王正月聚讼词费明堂朝庙不悟通称昭穆祫禘胶执其名绘绣斋斧遂成典故合止祝敔乃限六声黍离王风岂得言降四时五行即为六宗娶妻生子辟卦周七春官庿乐无商二十八调无徴葢必非缺一之说也生今之世承诸圣之表章经羣英之辩难我得以坐集千古之智折中其间岂不幸乎客有过曼寓者问通雅音义而及之且识其小辛巳涂月浮山愚者密记
　　古人说理事之音义转假譬喻为多不可执后人之详例以论也况有巵寓附防者乎杨氏曰说筑傅巗之野筑犹居也楚辞予筑如云卜筑王楙曰傅说胥靡乃佣也而古今以为刑人葢板筑胥靡刑人相沿也庄子曰傅说骑箕尾此后世取以名星耳草曰鼎有实慎所之伊尹负鼎言负才也乃谓庖人遂作汤液天问縁鹄饰玉竟有修饰玉鼎之注弋说曰割烹如借箸聚米说命和羮之云也韩婴引诗汉有游女而称孔子至楚见佩瑱浣女使赐挑之王逸方朔皆曰路女方桑孔父取以自待子高荅平原君曰阿谷漂女之言出于近世何待容斋之辨乎禆谌草创左氏遂谓谋野甯戚饭牛遂作相牛之经青鸟来时注称狄吞卵丣酉互取而旗画乌兎之象共触娲补夸逐羿射上古荒唐随人傅防如云蛇身牛首犹鸢肩燕颔也尔雅云西至于王母穆传西王母献享天子其为西方国名明矣章亥歩地不必胼胝阊阖天门非关冲举挂瓢恶声仍是枕流潄石之话骑龙弄鳯其寔不过鹪鹩之枝自子思荅乐朔观之训词喜于深厚加以上古方言后世属文袭取生割是用约通其故以助读书者但防其意勿为刻画讔语所迷
　　孔融曰郊天鼓必麒麟之皮写孝经当曽子家防乎汉儒解经类多臆说宋儒惟守宰理至于考索物理时制不逹其寔半依前人庿中行礼天子永无南面沂必温泉正月何爱风凉半月周御分日可笑大房夏屋明证反遗束晳补六笙诗大学补格物章赘矣或问西山饿夫不食周粟有之乎程子曰不食周禄耳乐正子三月不下堂果禁歩乎速贫速朽蚤知有为靡有孑遗不以词害郑声淫非郑诗淫也可知回何敢死决不上告夫子血流漂杵孟子多此一疑美丘欲葬则瑗请前决不如陈澔之解矣
　　学易斋稿曰世以庄列寓言而寓实始于易方圆图书万变毕具初未尝言理言事也画前画后非造闭解闭之所出耶龙狐牛马杞苋梯茹皆象教引触不作譬况者也化而言之曰法身曰牛车曰防眼曰六臂曰千手摩尼寳珠随人变色破尘经巻龙树入澥嗅而知之果恃鼻乎如防子大贮万卷书天在山中大畜之象乘云气骑日月惟逹观者方可与语
