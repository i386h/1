<!-- { "loadSidebar": true } -->
　　连珠始于韩子　文章辩体连珠体陆机演之陈证黄芳刘祥梁□帝谢灵运皆作未知所始北史李先传魏帝召先读韩子二十二篇任彦升文章縁起谓连珠之名始于雄非也沈约刘勰皆言雄始韩子比事初此名而组织短章之体则子云也勰曰雄覃思文阁碎文琐语笔为连珠是可想已三辅决録注赵岐拟前代连珠之书四十章上之韩説奏连珠蔡邕毅刘珍皆着连珠汉时已盛人止见文选演连珠而定体耳或作聨珠窦氏聨珠集则诗也五窦之父叔向字遗直左拾遗出为潥水令唐书称其以诗自名诗苑类格上官仪云萧萧赫赫为连珠对
　　二十四名诗之流也十二体博学宏辞之科也□二十体□林衡鉴所析也三十六体俪偶之体也　元稹乐府古题序诗之流为二十四名曰□曰颂曰铭曰赞曰文曰诔曰箴曰诗曰行曰咏曰吟曰题曰怨曰叹曰章曰篇曰操曰引曰谣曰讴曰歌曰曲曰词曰调博学宏辞十二体曰制曰诰曰诏曰表曰露布曰檄曰箴曰铭曰记曰赞曰颂曰序范文正公□林衡鉴析二十门分其体势如叙事纪功假象体物防喻双关之类是也李之仪姑溪集以过对语为律半格唐书用俪偶相夸号三十六体以李商隠温庭筠段成式三人皆行第十六金銮密记唐翰林学士入院试文曰五题谓□诗制书批答也蓺文志杜元颖五题一卷
　　歇后影略尊题建除百一宫体香奁皆因体而名也鲍明逺有建除诗号建除体应璩有百一诗号百一体宫体起于徐摛和凝作香奁托名韩偓而弱侯犹为偓惜则王建宫词赵与峕何复为沾沾十诗邪元和体长庆体则以□号名也渊明诗再喜见友于杜亦用之到荩传得毋假手于贻厥乎六朝用盇各则百之语皆歇后也郑棨特以歇后诗名耳当时应乆有此语贾岛有影略句韩退之喜之韵语阳秋曰作文强此弱彼谓之尊题钟常侍诗品嵇康良有凿裁司空表圣言贾岛附于寒澁因徐彦伯之澁体也谓其不流便耳流便言清便也任昉传用事过多不得流便世説言洮洮清便言洮汰世故而清且便也严羽仪卿曰玉台体因徐陵所序玉台集之纎艳而名西昆体即温李及本朝杨刘诸公而名又谓文选古诗为选体七言句句一韵者柏梁体起汉□也八病之外又有折腰聫句辘轳又有退韵囘文反覆扇对探题诗格固多杜云或防翡翠兰苕上未掣鲸鱼碧海中真能诗者岂斤斤此乎
　　险诨覆窠犹曼倩之口谐少孺之笑也　杨诗品云吴均诗秋风泷白水鴈足印黄沙为沈约所笑唐人以此为险诨句太平广记有伊风子诗时谓之覆窠体犹云打油也杜公谓之俳谐体唐人有张打油北梦琐言有胡钉铰诗
　　书不尽信明其理事文气时变而无逃矣矞宇嵬琐謑髁吊诡各视其才不为所惑可也　渊明叹六籍无一亲敢轻议乎梅鷟之驳古文尚书安石之废麟经永叔不信文言杨简且疑系词不必矣周末文胜诸子各造一竒即托者亦可观汉出之七十二纬则无足取因仲尼倾盖有子华因柱史出关有尹喜鬻文鹖冠之类徃徃而然葛洪之托刘歆卫元嵩之托苏源明赵蕤之托关朗庆虬之托相如又奚似何法盛之于郗绍宋齐邱之于谭峭邪元瑞谓王士元补庚桑而元美不知也王袆言吾子行作乗梼杌与晏子相似元瑞亦未之知也智以为俶诡连犿各出于才不能忍知其隠劣而显胜不为所惑斯已矣亦视其有开必先之理事何者实长耳不必概以阮逸毛渐宋咸孙定戴师愈李筌一例而谳也于忽操是王禹偁拟作宋文粹载之亦犹苏□妻答诗李陵答□书也人生而静四语升庵谓出鬻子岂知子书摭礼记乎文言四语永叔谓先见于穆姜岂知传取文言措笔乎王铚信之作龙城録托名于柳犹杜注之托名于苏也周辉所得之□碌即魏泰托名圣俞之碧云騢也李徳裕门人作周秦行纪以构竒章有之乎大抵小説可一览而置之其志怪频袭者尤无谓洪何必夷坚胡何必集异苑邪搆虚惊愚刘知几早叹之矣矞宇嵬琐荀子之非诸子也矞谲也宇大言也嵬竒怪也琐细也庄子言吊谲犹钓竒也慎到謑髁謑言诙谐也髁言炙毂輠之滑也参云理本易简尽于圣经事则宜详后世尤贵辩当而攷究之家水落石出于已甚劳后学有益此其功苦岂与冒虚者搆词者较难易哉天地律歴质测其故医药小学别纪存野要非防通者亦不能也咏歌题跋陶情自娱足矣至于淫狂诡诞叠架相袭絶无竒也何不以雅驯为至乐
　　七略七志七録相因荀勗始为四部而后因之　刘歆七略首曰辑略曰六艺曰诸子曰诗□曰兵书曰术数曰方术王俭七志一经典二诸子三文翰四军书五隂阳六术艺七图谱及佛道二家名七而九又作九篇条列阮孝绪七録一经典二纪传三子兵四文集五伎术六佛七道魏荀勗始因郑黙中经为新簿分四部甲六艺小学乙诸子兵术丙史记皇览丁诗□图赞至唐而史居子上次经佛老附子而终之以集定为四库元载当国増为十二库仍四部也宋相沿袭景徳二□龙图阁下列六阁则四部加天文图画也郑氏通志略十二类一经二礼三乐四小学五史六子七星数八五行九艺术十医十一类书十二文又总天下古今书籍为羣玉防记三十卷又作求书阙记七卷外记十卷今马氏通考竝遗此数名马氏于经籍分四部经十二类一易二书三诗四礼五春秋六论语七孟子八孝经九乐十防纬十一仪注十二小学史十三类一正史二编秊三起居四杂史五传记六故事七职官八地理九刑法十时令十一谱録十二史钞十三史评子二十类一儒二道三法四名五墨六纵横七杂家八小説九农十天文十一歴算十二五行十三占筮十四刑法十五兵十六医十七神仙十八佛十九类书二十杂艺集四类一别二诗三歌四总集藏书家皆四部法而献臣邯郸图书志于四部外又増四焉共成十志莆田郑寅仍为七録又按陆子渊目一曰经二曰性理书三曰史四曰古书五曰子六曰文七曰诗八曰类书九曰杂史十曰诸志十一曰韵书十二曰小学医药十三曰杂流又特为一録以次宸章目曰制书
　　西汉三万三千九十卷【刘歆七略总目旧唐书九十作九百非据班志所省十家又増入五六家】东汉万三千二百六十九卷【班艺文志原注本七略増入刘向雄等三家然尚有杜林并蹴踘二三家省伊尹墨子兵类十家光□迁都书籍二千余两诸家以为三倍于前固非实録而时少篹辑范史无志惜哉】晋二万九千九百四十五卷【荀朂四部目见隋志序】东晋三千一十四卷【李克校定】孝□増益三万余卷【徐度校见崇文目序】刘宋四千五百八十二卷【谢灵运校此据旧唐书】隋志以为六万齐万五千七十四卷【王検校】永明増益万八千一卷【谢朏王亮修】梁二万三千百六卷【任昉部集文裕云梁□时公私七万余】梁晋通増集三万余卷【阮孝绪七目録】隋志万五千【见牛表】大业中三万七千【柳誓校总嘉则殿书三十七万卷正本止此隋志作正本八万九千陆文裕以为七万七千余】唐开元中八万二千三百八十四卷【新唐书序】开成中五万六千四百余【旧唐志叙载】宋庆厯中三万六百六十九【崇文总目太平初正副止八万】淳熙中四万四千八十六【陈骙四库目载考诸史艺文志徃徃与当时书目相左或所记之异也洪容齐谓御览引用一千六百九十种与姚所类多不全有而中兴乃多于崇文盖増新籍也】桓谭新论言汉梁子初杨子林手録万卷梁任昉四万唐苏弁二万李泌三万皆存总目而阮孝绪之四万类例足征宋世家藏各目俱不见惟尤延之遂初堂目今传若説郛节本则寥寥矣李淑二万三千三百八十田镐三万晁陈二目最善见马氏书晁氏二万四千五百南阳井度传録蜀中书甚富举以与公□遂作读书志周密谓陈直斋宦中得五姓之书乃能至五万一千八十卷又言前代杜兼万卷韦述二万卷吴兢西斋万三千四百周密家亦有四万濮安懿王之子宗绰蓄书七万卷南都王仲四万三千余曽南丰及李氏山房亦一二万叶少蕴之十万复也近来藏书家大约不过五万上下今时刋本多但有其资亦易集也因撮其数于此令后人一览而兴懐焉
　　古今书籍之大厄有十而小厄不与焉其曰八水二火者误也　牛谓五厄秦火也王莽也汉末也永嘉南渡也周师入郢也后又有五厄大业也天寳也广明也□康也绍定也大业时烬于广陵见通考僖宗广明黄巢称齐厄水者董卓迁都载舟西上罹宼沈溺仅数船存此见旧唐书经籍志后序又隋嘉则殿书乱后存八万卷王世充平命宋遵贵舟载之经砥柱漂没风浪十仅二三见隋志王伯厚引之此厄不在十厄之内隋志又云齐末兵火延烧秘阁梁初任昉殷钧复部集之此亦一厄也祥符八秊三馆火玉堂逢辰録亦记荣王宫火典籍都尽焚屋宇二千余闲陈振孙曰唐末五代之仅存又厄于此亦一厄也合此论之朝廷书籍之厄凡十有三魏了翁言江元叔所藏为仆窃入于安陆张氏者亦焚宋宣献书元符中焚晁文元累世之书政和甲午焚李□叔言宋缓家藏书为火所尽周密亦言无不厄于兵火者其家藏亦失王仲言云叶少緼藏书于霅川丁卯与宅俱焚而李泰发家书亦是嵗火物聚必灾亦其理也
