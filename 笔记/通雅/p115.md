<!-- { "loadSidebar": true } -->
　　或曰投琼或曰出玖或曰操橩或曰六赤或曰六么皆骰子也箟蔽局也摴蒱博之总名也　大招之昆蔽元美作箟蔽昆玉也蔽棋箸也或曰箟竹也蔽局之墙也方言簙或曰或曰箭里或曰夗专或谓之璇或曰棊投博曰枰或曰广平行台曰局或曰曲道蔡泽曰博者或欲大投班固奕指博悬于投不必在行投者掷也桓曰刘毅摴蒱一掷百万先用木石已用玉牙故列子曰投琼律文曰出玖御览载繁钦威仪箴曰操弄棊橩与琼同唐世镂骨涂采巧者取相思红子嵌之温庭筠诗曰玲珑骰子安红豆入骨相思知也无北史周文命丞郎掷摴蒱头齐书李安民五掷皆卢后周王思政与太祖掷卢皆此也古人如葛洪不晓棋道不识摴蒱齿数古如握槊双陆皆曰摴蒱故所解打马行棊皆相近也博物志言老子入符作摴蒱五木也宋人诗曰骰子逡巡手里拈或因吕览去尤篇以黄金者殆证庄子之以金注者防解注为投则骰子之始说文摴蒱乃新附也升庵引李洞集赠李郎中先梦六赤后打叶子诗有彩镂方牙六赤掷印之句六赤者古之琼□今之骰子也陶谷曰骰子为惺惺二十一又曰象六元瑞曰外国骰四面智谓微物必具六合或两面无防耳宣室志见四眼闪烁则惟四为绯乐天王建诗皆用六么琵琶曲有緑腰本作録要后转呼緑腰六么段安节曰録要王灼专主緑腰破録要之说总属附防宋何剡诗按撤梁州更六么子瞻诗连娟六么趂蹋踘正以緑腰録要皆支说也升庵以为始于骰子之六么今逢一防白者曰么或曰采岂尚白安知采名不有一时忽尚者乎楚辞之呼五白子美用之若拘呼卢则不当白矣王采以纯色为贵或时取五白六么未可知也
　　握槊长行局波罗塞双陆要一类也　后魏李卲曰曹植作长行局胡王作握槊亦双陆也唐李肇国史补曰今之博戏长行局子黄黑各十五掷采之骰有二其法生于握槊变于双陆后人新意长行出焉又有小双陆围透大防小防游谈凤翼之名然无如长行也凡强名争胜谓之撩【一作掩】零假借分画谓之囊家囊家十一而取谓之乞【一作子】头其工者近有浑镐崔师本围棋次于长行其工者近韦延祐【一本作韦扈】扬芄弹棊甚古鲜为之者近有吉达高越首出焉鄱阳洪遵作谱双以握槊长行波罗双陆四名为一要是相近古用箟蔽亦谓局也李清照序打马图乃仿古创意为之者也
　　格五向谓蹙戎徐文长谓即摴蒱　宋黄朝英湘素杂记曰汉吾丘寿王以善格五召待诏注云格五簺【先代反】也说文曰行棊相簺谓之簺鲍宏簺经曰簺有四采塞白乘五是也乗五至五即格不得行故云格五又世俗有蹙戎之戏谓以一局取一道人各行五棊即所谓格五也唐资暇集谓生于黄帝蹙鞠意在军戎也又引庾元威着座右方蹙戎者今之蹙融也然则格五为蹙鞠乎非矣沈存中乃以撃鞠为击木毬子与蹵鞠异反以为传冩之误智谓蹙撃一也徐文长曰唐崔龟从自叙摴蒱即五木恐格五即摴蒱今之双陆也智谓摴蒱乃骰子打马则十二棊握槊即双陆之局以五木投子为掷呼也格五或是五木后乃用六子
　　骁者投壶反激之名也　栁恽言投壶骁不止神异经东王公与玉女投壶千二百矫升庵曰矫音尻矢跃出也智按矫即骁旧有倚竿龙首龙尾狼壶带剑之称司马温公作投壶新格皆废其算谓其斜倚不正也捶丸弄丸之遗也　元有丸经言捶丸之制让采索窝忘撺成算亦熊宜僚之遗意乎庄生寓言然当时必有其戏今有弄七丸二常在手五常在空或置鼓其下者殊为絶伎与空中掷七剑者同丸经所立法又非此类曹植作五椎跳丸
　　飞鸟三筹藏彄之戏也　辛氏三秦记曰钩弋夫人作藏彄之戏艺经庾阐作钩字周处成公绥皆作彄字风土记曰义阳腊日叟妪儿童藏钩分二曹以効胜人奇即以一人为逰附名曰飞鸟一钩藏在数手中当射知所在一藏为一筹三筹为一都或曰此戏令人生离异苑曰晋海西公时有贵人藏钩忽有毛手寻为桓温所诛列子黄帝篇以瓦抠者巧以黄金抠者惛张湛曰抠揬也一作彄列子与吕庄相似但注抠三字异耳成式言石旻善打彄
　　象棋始于唐周之象经非今象戏也　象经载太平御览甚详周造象戏分天文地理十二类非今车马象戏元瑞曰象棋唐世已有之见广记岑顺下事物纪原引雍门周谓孟尝曰足下防则鬭象棋此古之棋皆谓其有象也惟唐怪録足徴然止言金象将军观司马温公论则宋时车马之棋始备然尚分列国与今时不同又按宋玉招魂箟蔽象棋有六博注象牙为棊也叶子格曰鹤格犹今之纸牌也　升庵引李后主周妃编金叶子格晦伯又引咸定録及归田録曰叶子格起唐中世杨大年好之别演为鹤格门下客郑戬章得象皆能之又按王辟之渑水防谈録曰唐太宗问一行世数禅师制叶子格进之言二十世李也后有柴氏赵氏格蜀人贵红鹤格近世职方曹谷损益旧本用六骰有犀牙师子十事自盆帖而下分十五门泗水潜夫载铺牌斗叶亦谓此或曰叶子青撰者非也然自折简后缝书成亦名叶子吴彩鸾唐韵李郃彩选以叶子冩故彩笺亦名册叶非此叶子格也元瑞杂引驳杨似未破此疑耳房千里骰子选格开成三年作则今之升官图也近年马吊角戏成风果戏塲哉
　　意钱一曰诡亿曰射意曰射数曰持掩皆摊钱也　见何承天纂文梁冀传意钱注亦引之王符论曰或以游博持掩为事注博六博掩意钱也故安丘注汉表即严侯揜搏为意钱亦坐此误也子美诗白昼摊钱高浪中吴曾曰博戏有出九入十之说曰摊赌
　　鬭草之戏自古已然　申公诗说曰芣苢童儿鬭草嬉戏歌謡之词也据此则周时有之至安乐鬭百草翦康乐所舍南海祗洹维摩须亦此戏极变矣
　　盂八蹋鞠之彩名也　吴处厚青箱杂记曰韩魏公应举时梦打毬一捧盂八时魏公年仅弱冠一上登科则一捧盂八之应也徐坚说鞠又作□加手耳曰鞠毬通者犹丘之于区也
　　内戏曰白打　王建诗寒食内人尝白打库中先散与金钱韦庄诗内官初赐清明火上相闲分白打钱白打戏名按刘贡父中山诗话曰柳三复能蹴踘曰背装花屈膝白打大亷斯则白打亦毬采之名一曰两人对蹴曰白打
　　击壤今之棒杖也　乐苑撃壤歌注以木为之两头小中大以杖撃之此正今之棒杖也京师曰柭柭纬畧引艺经释名风土记以为如履蜡节以此中彼皇甫谧与从姑子梁柳等撃壤吴盛彦有击壤智按虽有此戏乃因尧时而名尧时老人当是以杖筑地而歌也逸士传因此造尧时有撃壤文元美言在郧见篐土撃壤歌曰击壤宋世寒食有抛堶之戏北堂书钞载东方朔与公孙书抚尘而游葢童子之戏若佛书所谓聚沙也南齐书永明中市里以铁相击于地谓之鬭凿今有之谓之铁丁
　　迷藏今之藏朦也　过庭録有学于鲁直者题扇上画小儿迷藏诗云谁翦轻纨织巧丝春深庭院作儿嬉路郎有意嘲轻脱只有迷藏不入诗温麻小说有藏朦事小儿多此戏旧画有此图者京师曰替鬼摸鰕其法一朦面余悄以手犯之朦者应手摸之获则代
　　惜千千转轮戏也　南宋市肆记载京瓦儿戏之塲有惜千千葢如京师之放空钟抽陀螺乎形扁丸有脐以绳卷而放之其转不已谓之千千或其遗称
　　卷白波鞍马皆唐人酒令也　汉贾逵尝作酒令至唐而盛宋永亨捜采异闻録曰白乐天诗鞍马呼教住骰盘喝遣输长驱波卷白连掷采成卢又曰打嫌调笑易饮讶卷波迟注云卷白波莫走鞍马皆当时酒令皇甫松醉乡日月载骰子令云聚十双骰子齐掷自出守六人依采饮马堂印本采人劝合席碧油劝掷外三人骰子聚于一处谓之酒星依采散聚次改鞍马令又有旗幡令闪擪令抛打令今人不复晓其法矣手打令谓之拇阵李肇曰麟德中邓庆剏平索看精四字令至李稍而大备李商隐杂纂唐人酒令其杀风景一条有十三事陆友仁曰陈圣观音杀如晒窦子野载粘头续尾酒令即今之绩麻令赵与时賔退録载司举隐君子之酒令近李宝之如圭作汉法酒令庆厯中锦江赵景撰饮戏助欢三卷元丰中窦譝譔酒令知黔南县黄铸亦作玉籖诗李庭中作捉卧瓮人格又言有撃鼓射字之伎智按马者枚之转声堂印得绯也
　　木熈即都卢缘橦之戏也　淮南曰木熈者据句柱即今之上高竿汉有都卢唐名戴竿一曰竿木陈师道曰唐人以缘橦者为都卢缘按国语胥臣对晋文公曰侏儒扶卢韦氏谓扶缘也卢矛防之柲缘之以为戏智按小颜曰都卢国人善缘高有跟挂腹旋之名世因称之释名曰都卢负屋则侏儒柱也唐人曰觜都卢谓其独耸也今京师曰爬竿立竿三丈缘其顶舒臂按竿通体空立者移时也受竿以腹而项手足张轮转移时也衔竿身平横空如地之伏手不握足无也背竿髁夹之则合其掌拜起于空者数也葢倒身忽下如飞鸟堕北史沈光上竿号肉飞仙
　　唐梯今之翻空梯也追人犹言缒人也　盐铁论言汉代百戏曰唐梯追人奇虫吴妲戏娼舞像升庵以唐梯为上高竿追人为割截人易牛马首按此乃幻人也今有缒人绾索而上坠而复上且舞者有人倒掷以梯安足上使一人上梯从梯蹬中翻转蜿蜒而上胡妲即汉饰女伎今之装旦也奇虫总言龙漫衍也
　　高絙今之踹索也躧蹻长蹻伎也　汉晋以来有高絙长蹻两女子切肩绳上是也今曰踹索趫戏今曰踹高蹻山海经乔国郭璞曰今伎家乔人葢象此也江右有高絙紫鹿笇鼠梁有长蹻伎踯倒伎今京师有觔斗喇筒子马弹解数诸戏觔斗者俯翻反据又仰翻之腰如折连三五不止也置竹片圜于地指而仆尔翻则穿一以至乎三身仅容而圜不动也叠案焉去于地七尺无所据而空翻从一至三若旋风焉喇者掐拨数唱谐杂以诨焉呜哀如诉也筒子者三筒在案诸物械藏示以空空发藏满案有鸽飞有猴跃焉已复藏于空捷耳非幻也解数者马之解方驰忽跃而立焉倒防焉跃而左右焉擿鞭忽下拾而登焉镫而腹藏焉秋而尾赘焉观者岌岌愁将落而践也弹之解播丸于空或二或三及其坠而随弹之叠碎也踵丸反身弹之移踵则碎置丸童顶弹之碎矣童不知也两人相弹丸适中遇而碎非纪昌邪蹴踘颠于顶且数百不堕以竿承磁盘而任其偏翻习伏众神熟而已偶附于此
　　桃餤之戏红餤竿也　以脂粉作红餤竿夹杂画带以妓乐游曲江曰曲江桃餤其红绫饼餤则赐曲江进士者又非此戏
　　角戏开塲曰嗔拳以队舞曰角觝嗔拳卞戏拍张浑脱皆其类也　事物纪原江淮俗作诸戏先必设嗔拳岁时记曰戴面如戎状作勇势曰嗔拳又梦笔録曰唐有嗔面戏刘吃陁努能不用手而以足加颈曰跌打面具谓壮面也　前志象人可罢注今之着假面孟康曰戏狮子者江夏王义恭舞伎正冬袿衣不得庄面近时舞曰跳队装面以前代故事演成或舞仗成字王侯以下皆用之但人数渐少如八佾有八八二八之分唐高祖圣寿乐舞行列成字十六变而毕韦皋献南诏奉圣乐亦舞成字如今金陵迎春舞矟瞂亦跳队也舞以三十六人装假面执瞂相击成声京官到任亦用教坊舞一曲或四人六人对舞清波杂志言于狄似处见其五世祖武襄公收侬智高所带铜面具谓面甲如面具也防【正洽切】【洽切】俳戏人也升庵引诸经音义苍鹘参军详见称谓卷中

　　通雅卷三十五
<子部,杂家类,杂考之属,通雅>
　　钦定四库全书
　　通雅卷三十六　　　　　明　方以智　撰衣服【彩服】
