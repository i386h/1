<!-- { "loadSidebar": true } -->
　　当归六黄汤【治盗汗发热火实隂虚】黄茋【二钱】黄芩　黄莲　黄栢【各五分】生熟地黄【各一钱】当归　右水煎服【盗汗者乗人之睡而出似盗也除虚而睡则卫外之阳乗虚陷入隂中表液失其固卫故濈濈然汗出觉则阳气用事卫气复出于表汗即止矣归身地黄滋隂之药也芩莲栢降火之药也盗汗之余腠理不固以芪补表既谓隂虚则元气降而无升肃杀之气方深而复用肃杀之剂无乃犯虚虚之戒乎惟火实气强者不得已而暂用之不然寒凉损胃祸弥深矣】
　　三子养亲汤【治气喘痰盛】紫苏子【淘浄沈水者】白芥子　萝葡子【各三钱】水煎服【丹溪曰气有余便是火火载痰升气高而喘兹以苏子降气葡子利气芥子开气气下则火清而痰自已呉寉臯曰治痰先理气此治标之法也不若二陈有去湿治本之玅也　谓治病先攻其甚气实而喘则气反为本痰反为标智者神而明之不可以一端泥也】
　　橘皮竹茹汤【治乆病虚羸呕逆不已】橘皮　竹茹【各一钱五分】人参【去芦】生姜【煨】甘草【各一钱】大枣【二枚去核】右水煎服【乆病而虚肺金失下降之令心火肆炎上之权呕逆也以生姜橘皮之辛温导其下降茹草之甘寒禁其上炎参枣强胃补脾安其转输之职呕便止矣如寒者以丁香代竹茹毋株守可也】
　　丁香柿蒂汤【治乆病呃逆因于寒者】柿蒂　丁香【各二钱】人参【去芦一钱】生姜五片水煎服【呕为火气上冲呃为寒气阻塞亦有中气不续而呃者洁古老人以丁姜之温正治以柿蒂之澁寒从治人参为佐使真气得以展布耳呃在中焦谷气不运其声短小得食乃发呃在下真气不足其声长大不食亦然临症不可不辨】
　　温胆汤【治胆虚不眠梦中惊悸呕吐痰涎】竹茹　枳实【麸炒】半夏【制】甘草陈皮　生姜　右水煎服【圣惠方曰胆虚不眠寒也经曰寒者温之故以姜陈之辛温为君枳实半夏之苦温为臣甘草和中竹茹乡导胆温则土平呕吐自止脾主四肢又主困倦故能睡也如元气不足心血有亏以归脾汤主之在圆机者变通耳】
　　内经半夏汤【治痰盛夜不寐】秫米【一升】半夏【五合】又用千里水八升扬之万遍取五升煮沸入前药煮一升半毎服一杯日进三服以利为度病新发者覆杯即卧汗出则已乆者三服【岐伯曰卫气行于阳阳气满不得入于隂隂气虚故目不瞑　按阳动也辟也隂静也閤也行于阳动而醒行于隂静而卧阳先亢上则气有余而膈冇痰经曰合夜至鸡鸣天之隂隂中之隂也气行于隂而隂不足则阳愈狂而隂乃格静反为动閤反为辟神气散而不守故目不瞑穤米廿平益隂气而利大肠半夏辛温通痰窍而泄小便二便一通气可立降阳不乗隂卧可立至经曰阳强不能密隂气乃絶隂平阳闭精神乃治此之谓也】
　　生脉散【治热伤元气气短倦怠口干出汗】人参【去芦五钱】五味子【杵】麦门冬【去心各三钱】水煎服【火气曦赫则金为所制而絶寒水生化之源故气短倦怠出汗者皆手大隂本经症也人参补气为君所谓损其肺者益其气也五味子酸敛收肺家耗散之金麦门冬甘寒濡肺经燥枮之液三者皆扶其不胜使火邪不能为害也司天属火时令湿热尤为要药】
　　清暑益气汤【治湿热困倦胸满气促肢节疼痛或小便黄数大便溏滑或疟痢等症】人参【去芦】白术【上炒】陈皮【去白】神麯【炒】泽防【各五分】黄茋【炙】苍术【制】升麻【各一钱】甘草　干葛【各三分】五味子【九粒杵】水煎服【热伤元气清浊不分经曰浊气在上则生防胀清气在下则生飱泄故见症如前黄茋二术为元气之保障人参五味为治节之藩篱升麻干葛引清气上升神泽防分浊气下降根本完实清浊不淆虽有湿热之邪无所容矣】十味香薷饮【治伏暑昏倦头重吐利】香薷【用穗二钱】人参【去芦】陈皮　黄茋【蜜炙】白术【土炒】扁豆　甘草【炒】厚朴【炒】茯苓　木瓜【各一钱】水煎服【溽暑之时湿热交作湿因火蒸逆乗于头故头重而昏经曰壮火食气脾气受伤重之以湿又其所恶中黄失令则隂阳不能分理清浊不能沁别吐所由来也参茋保肺救不胜之金苓术扶脾壮资生之本陈皮去逆上之炎蒸扁草和乖乱之神气香薷清暑散邪木瓜为中宫制贼邪不使肝木乗虚来犯夫如是则脾胃治而水精四布五经并行湿热皆消吐利止矣】
　　百合固金汤【治肺伤咽痛喘咳痰血】百合【去心】芍药【炒】细甘草【生各一钱】麦冬【去心】当归【各一钱五分】懐生地【二钱】熟地【三钱】黑参【去芦八分】贝母【去心一钱二分】桔梗【一钱】水煎服【元隂不足则肾先絶水不制火愈烁其隂熟地补五脏之隂故用为君生地滋隂退热百合保肺安神归芍补血门冬润燥参壮水之主贝母去肺之痰甘草生用能清神中之火可代黄栢知母桔梗载诸药于至高以成固金之功此方不欲以苦寒伤生发之气故以甘寒主之隂虚则足太隂必虚而金位无母清金之后亟宜顾其母气方为至治若专事于肺而不取化源不惟土气难强即金气终不可足也滋隂者宜详察之】
　　清脾饮【治壮盛人疟疾热多寒少小便澁脉数】青皮【去穰炒】厚朴【姜汁炒】白术【土炒】黄芩【炒】半夏【制】柴胡【去芦】茯苓【去皮】草果　甘草　右姜三片水煎服【疟症之因多是太隂受伤湿生痰痰生热热生风脉故数呉氏曰清脾非清凉之谓乃攻其邪脾部为之一清也半夏除湿化痰开气散表佐以菓朴则中州之垢肃清然疟脉自肝风必鼔柴胡青皮可散隂邪木旺必乗脾术苓可固太隂芩清火甘缓急邪疟可解矣虽然此为壮实者设也用之过反深沈固甚而变症卒难救疗有司命之责可不慎与】
　　紫菀汤【治劳热乆嗽吐血吐痰】紫莞【洗浄炒】阿胶【蛤粉炒成珠】知母【炮去毛忌鐡器】贝母【去心各一钱】桔梗【去芦】人参【去芦】茯苓【去皮】甘草【各五分】五味子【十二粒杵】水煎服【痨而乆嗽肺虚可知即有热症皆虚火也以保肺为君故用菀胶以清火为臣故用知贝以参苓为佐扶土生金甘桔为使载药入肺五味滋肾经不足之水收肺家耗散之金乆嗽者所必收也】
　　导气汤【治寒疝疼痛】木香【三钱忌火】茴香【二钱】川练子【四钱】呉茱茰【一钱五分炮】用长流水煎服【隂气积于内复为寒气所加荣卫不调故成疝疝者控引睾丸而痛也川练入肝畅气舒筋则无挛急之苦故以为君木香破气善调荣卫故为臣茴香接诸药入小肠且开任脉故以为佐茱茰之性彻上彻下心腹俱通故以为使三之气得炅则宣遇寒斯阻故以温剂宣之所以胜寒而开门之路水用长流取其源远而通引气下行耳古有厥微寒盘气附狼之七名子和分寒水筋血气狐癞之七种须察其源通变处剂万举万全矣】
　　香苏饮【治四时感冒风邪头痛发热】紫苏　香附【炒各三钱】陈皮【去白一钱五分】甘草【七分】右姜三片葱一茎煎服【南方风气柔弱因于风寒俗称感冒乃受邪肤浅见也经曰卑下之地春气常存故东南之民感风症多六经之症不显其感也由鼻而入头痛发热而已香蘓芬芳疏肌表之邪以苏为君附为臣陈甘辅正膈里之气是为佐表里互治防邪立解】
　　黄连解毒汤【治阳毒上窍出血】黄连【炒】黄芩【炒】黄栢【炒】山栀【炒各三钱】水煎服　为丸即名三黄金花丸【治病必求其本阳毒上窍出血则热为本血为标去其热血不治自归经矣黄连为君芩栢栀为佐四物皆苦苦者直行而泄共走南方平其亢甚若隂虚之火降多亾隂反从火化出血愈甚不可不知】
　　秦芃升麻汤【治风寒客冒口眼呙邪恶见风寒四肢拘急脉浮而】升麻　干葛甘草　芍药【各一钱】人参【九分】秦芁　白芷　防风　桂枝【各三钱】葱白【连须二根】水煎服【至哉坤元为五脏之主木胜风淫则仓廪之官承制脾主四肢故痿痹也口为土之外眼为木之外故俱病也麻芷皆阳明本药故用为直入之兵参桂固其卫气药芃和其荣血防风卒也随令而行葱根发汗之需无微不达又借甘草以和之而邪有不散者乎】
　　桂枝汤【仲景曰太阳中风头痛阳浮而隂弱阳浮者热发隂弱者汗出啬啬受寒淅淅恶风翕翕发热鼻鸣干呕此方主之】桂枝【三两去皮】芍药【三两】甘草【二两炙】生姜【三两切】大枣【十二枚去核】水七升微火煮至三升服一升覆令微汗不可令如水流漓若汗出病瘥不必尽剂不瘥再服【成氏曰阳脉浮者卫中风也隂脉弱者荣气弱也风并于卫卫实而荣虚故发热汗出卫虚则恶风荣虚则恶寒荣弱卫强恶寒复恶风者以汗出则腠理疎亦恶风也翕翕者若合羽所覆热在表也鼻鸣亁呕者风壅气逆也此汤和荣卫而散风邪桂味辛热用以为君者桂犹圭也宣导诸药为之先骋辛甘发散为阳之意也芍药味苦酸寒甘草甘平用为臣佐经曰风淫所胜平以辛佐以苦以甘缓之以酸收之生姜辛温大枣甘温二物为使者经曰风淫于内以甘缓之以辛散之姜行脾之津液而和荣卫者也麻黄汤不用姜专于发汗则不待行化而津液通矣】
　　麻黄汤【仲景曰太阳病头痛发热身疼腰痛骨节疼痛恶风无汗者喘者麻黄主之】麻黄【三两去节】桂枝【二两去皮】甘草【二两炙】杏仁【七十枚去皮尖】水九升先煮麻黄减二升去沬纳诸药煮取二升半温服八合覆取微汗【足大阳膀胱之脉起于目内皆上额交巅入络脑下项循肩膊挟脊扺腰中贯臂入腘循胛下合腘中贯腨内故所过无不疼痛也成氏曰寒则伤荣太阳经荣血不利也经曰风寒客于人使人毫毛毕直皮肤闭而为热者寒在表也寒并于荣荣实而卫虚无汗而恶风也荣强卫弱故气逆而喘麻黄苦为君以轻剂专主发散也桂枝为臣者表实腠密非桂枝所能散必专麻黄以发汗经曰寒淫于内治以甘热佐以辛苦是也甘草甘平杏仁甘温用为佐经曰肝苦急急食甘以缓之肝者荣之主也荣胜卫固血脉不利宜甘草杏仁以缓之此方主寒伤荣寒邪并于荣经曰气之所并为血虚血之所并为气虚者是也故佐以杏仁用利气也桂枝汤主风伤卫风邪并于卫则卫实而荣弱佐以芍药用和荣也　按审系真寒太阳无汗非麻黄汤莫可代者前哲谓冬不用麻黄夏不用桂枝葢以冬令主闭藏不宜疎泄夏令本炎热不可辛温经所谓必先嵗气毋伐天和之说也该通者察之】
