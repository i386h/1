<!-- { "loadSidebar": true } -->
　　羃积者开方开立算其积实也　开方充边径之数四方布其实也开立平步而推之六羃皆方也积实谓之羃积如黄钟管九寸以平方羃法推之一平方分通有面羃一万万忽九平方分深九十分则空围内当有八百一十立方分之类是也大约边径求积不过自乗倍之而以边求积之形则有法在
　　隙积即今之圆容也两边杀而首齐者曰堑堵四面皆杀而髙曰刍童　堑堵者立方如土墙两边杀两头齐其法并上下广折半以为之广以直髙乗之又以直髙为勾以上广减下广余者为股勾股乗以为斜髙有刍童者谓如覆防四面皆杀其法倍上长加入下长以上广乗之倍下长加入上长以下广乗之并二位法以髙乗之六而二也隙积者谓积之有隙者如累棊层坛及积罂之类虽以覆防四面皆杀縁有刻缺及虚隙处用刍童法求之常失于数少今用刍童法为上行下行别列下广以上广减之余者以髙乗之六而一并入上行利公着圆容较义于九章则为少广
　　叀术即今之测量器也　祖暅之缀术宋卫朴専明叀术叀音罥挂也挂空取线而算之总曰缀术今测量器作一方版安两耳纽一隅繋线目穿两耳纽以直物杪则线必下垂视其所直分数以三率乗除之其神捷者竝不须方版矣三率者异乗同除法也以第二率第三率相乗得数以第一率为法除之变测者第一率二率相乗而以三率之数分除知之然凡乗除无徃而非三率也若事务人数嵗月数工直数则用重测凡学者屏欲尊精乃能慧解如精耗病散则目光为日光水光所夺必迤且支而不准
　　立圆者圆圆也非痹圆与筩圆也　自乗平方以径再乗之即立方矣痹圆者方四分而除一也细核之径一围三则有余径七围二十二尚不足也径十七周五十二始无差筩圆以圆加积耳立圆者滚圆也最难得法度数衍自乗而自乗而九乗之其积即四四立圆之积也今以自又自乗又九之而四四除即得立圆之方田今曰丈量　方五尺为步二百四十步为畞长十六广十五也广一丈长六十丈亦一畞也广不齐者多量之合而折之两量则两折三量则三折四量则四折折则小大皆匀以与直相乗而以六除之弓步用二十四除丈尺用六除
　　祘命算学也　汉志引书曰先其算命二百七十一枚成六觚为一握长八寸计厯数者也外国法用筹算古人持筹会计岂无法乎升庵引作祘命祘乃古算字説文算从竹弄引逸周书曰士分民之祘均分以祘之也读若算此许氏疑而未决耳又作笇吴王濞上方与晁错调兵笇军食宋书二凶详加笇考子才曰祘象纵横之形
　　同律度量衡同扵黄钟之法也　説苑曰以黍生之十黍为一分十分为一寸十寸为一尺十尺为一丈十丈为一引十六黍为一豆六豆为一铢二十四铢为一两十六两为一斤三十斤为一钧四钧为一石十二黍为一龠十龠为一合十合为一升十升为一斗十斗为一石公绍引一曰龠实八十一黍者误也后汉志注引説苑曰十粟重一圭十圭重一铢汉志曰量始于龠合于合登于升聚于斗角于斛度分于分忖于寸蒦于尺长于丈信于引百黍为铢刻法也二十四铢为一两时法也时有上下也十六两为一斤一斤为三百八十四铢合一年闰月之数三十斤为一钧月法也一月三十日四钧为一石四时也徐锴曰一钧为万有一千五百二十铢虚舟子曰两者两黄钟之数也智以度量皆以十为法而权衡独依律法嵗月葢权衡为其大者一事而有二名焉以十为法者以河洛之数尽于十而用九也蔈定秒定也　淮南子曰秋分蔈定蔈定而禾熟律之数十二故十二蔈而当一粟十二粟而一分十二分而一铢十二铢而半两説文曰春分而禾生夏至晷影可度禾有秒秋分而秒定律数十二秒而当一分十分而寸其以为重十二粟为一分十二分为一铢故诸程品皆从禾今厯大率一分百秒或八十秒函葢则每度六十分一分六十秒其义葢本乎此也周礼总义曰十二时每时八刻二十分每刻六十分秒因之则古已有六十分之法矣
　　十髪曰程章程法式也　汉髙纪张苍定章程如淳曰章厯数之章术程者权衡斗甬丈尺之法説文曰程品也十发曰程十程为分十分为寸秦之程书则犹称秤之襧也因有程课之义以计路则曰路程
　　四圭曰撮撮者合也六十四黍曰圭五首成一文亦曰圭　律厯志不失圭撮注四圭曰撮三指撮之李东璧曰丸散之刀圭者十分方寸匕之一准如梧桐子也方寸匕者作匕正方一寸秒散不落为度一撮者四刀圭也匕即匙也六十四黍为一圭四圭为一合然则撮即合矣又凡合单丝为一糸四糸为一扶五扶为一首五首成一文文彩淳为一圭按圭与挂同古皆来韵归齐微也篆家以玉圭从□而圭为挂形卦爻之卦亦取此加卜会意后又加手
　　絫黍锱铢言其微也　律厯志十黍为絫十絫为铢或曰十丝为絫东璧则曰十糸曰厘四厘曰絫八两曰锱伯厚曰六铢曰锱按以六铢为锱正合陶贞白所云十分【去声】若曰八两则已重矣非古人言较锱铢之意也沈存中曰唐书开元钱重二铢四参今蜀郡亦以十参为一铢参乃古絫字加为累累相讹耳
　　律度量衡今大扵古能律者得古准矣　宋张子贤言京口甘露寺二铁镬有文梁天监造仏殿前又一行云五十石镬然形制不能容今之五十石可知古斗斛小六朝时巳大扵古而今又大扵六朝时也仏古佛字梦溪笔谈曰钧石之石重百二十斤后人以一斛为一石自汉已如此饮酒一石不乱是也汉之一斛亦是今之二斗七升以钧石之石百二十斤今秤记之当三十二斤亦今之三斗酒也挽蹶弓弩古人以钧石率之今人乃以粳米一斛之重为一石凡石者以九十二斤为法乃汉秤三百四十一斤也今□卒蹶有九石者计其力乃古之二十五石弓有挽三石乃古之三十四钧又曰考乐律及受诏改铸浑仪求秦汉以前度量斗记六斗当今一斗七升九合秤三斤当今十三两为升中方古尺二寸五分十分分之二今尺一寸八分百分分之四十五强宋时杂注曰古一斤当今四两三分两之一一两当今六铢半智按通典魏初杜防造斛大于昔时晋志魏景元四年刘徽注九章商功曰当今大司农斛圆径一尺三寸五分五厘深一尺积一千四百四十一寸十分之一王莽铜斛扵今尺为九寸五分五厘径一尺三寸六分八厘七毫魏斛大尺长莽斛小尺短程大昌曰杜佑叙六朝赋税而论其总曰唐志一尺二寸为大尺二籥为合三斗为大斗十斗为斛大要度量三升当今一升秤则三两当今一两尺则二尺当今一尺陆文裕深曰虞书曰乃同律度量衡三代共之至秦不师古而后纷纶莫定矣迨南渡六朝割裂之际乃有大升大两长尺之法当时调钟律测晷景及冠冕制用小升小两自余公私用大升两或曰三两三升尺二寸隋制也董彦逺亦云古量不及今三之一胡三省曰北魏髙祖已有废大斗去长尺之令矣陶贞白曰古秤惟有铢两而无分名今则以十黍为一铢六铢为一分【去声】四分成一两十六两为一斤虽有子谷秬黍之制从来均之已久依此用之苏恭曰古秤皆复今南秤是也后汉以来分一斤为二斤一两为二两李果曰六铢为一分即二钱半也二十四铢为一两古之三两今之一两古之二两今之六钱半也近世李时珍曰初吐丝为忽十忽为丝十丝曰厘四厘曰絫十厘曰分四絫曰字二分半也十絫曰铢四分也四字曰钱十分也六铢曰一分【去声】二钱半也四分曰两二十四铢也八两曰锱二锱曰斤镒斤半也准官秤十二两三十斤曰钧四钧曰石一百二十斤也今古异制古之一两今用一钱可也由此论之三两为两三升为升尺二为尺不始于唐隋而先行于南北朝以李东垣之言前汉已有复秤以文裕之言则变古始于秦以张子贤之言则赵宋之斗斛又大于萧梁时以李时珍之言一两用一钱则十之一矣其将气截管以取律度然后而定邪
　　数有十等亿兆京垓秭壤沟涧正载三等上中下也京垓亦曰经畡十垓之秭亦曰　楚语曰百姓千品万官亿丑兆民经入畡数天子之田九畡以食兆民王取经入焉以食百官又曰计亿事材兆物收经入行姟极注数极扵姟万万曰姟是九州之极数也韦昭曰九州之内有畡数兆民耕食其中也法华经注梵言那由佗此云畡数十京曰畡合溪谓数今亡矣智谓垓姟畡一字也子华子曰受九垓之经夏侯阳算经序算数起自伏羲而黄帝定三数为十等首因以着九章徐岳数术纪遗云黄帝为法数有十等及其用也乃有三焉三谓上中下十谓亿兆京垓秭壤沟涧正载也诗云万亿及秭毛氏曰数万至万曰亿数亿至亿曰秭应邵曰万生亿亿生兆兆生京京生秭秭生垓垓生壤壤生沟沟生涧涧生正正生载地不能载矣与徐合略倒秭扵垓上耳秭有四説説文曰布十缕为緵五緵为秭徐锴曰秭六万四千斤也与毛苌徐岳所説为四矣増韵十垓曰补集韵作防亦作古作俌合溪曰数今亡未考诸説耳
　　律度量衡总名五量不独量有五也　家语黄帝设五量曰权衡曰升斛曰尺丈曰里步曰十百汉志五量则龠合升斗斛
　　以身仞之曰仞以两手寻之曰寻以两足步之曰步説文伸臂一寻八尺徐锴曰六尺曰寻小尔雅曰四尺曰仞倍曰寻包咸郑皆以仞为七尺汉书应邵注五尺六寸顔籒曰非也八尺曰仞取人伸臂一寻书为山九仞释文云七尺左仞沟洫孟子掘井九仞注八尺也仞即俗之认儒林仞其説是也以身认之其长曰仞两手寻之亦如是也两足步之亦如是也戴氏皆以为八尺葢古尺短周尺八寸以今度之一寸又减二分应邵之説据汉尺也郑七尺之説疑八尺太长耳步寻皆八尺其言四尺曰寻六尺为步皆以周尺约之耳周制寸尺咫寻常皆以人之体为法
　　侧手为肤案指知寸布手知尺　公羊注曰侧手为肤按指为寸投壶注曰铺四指曰扶一指案寸肤扶字通大戴礼曰布指知寸布手知尺舒肱知寻智以尺寸本合人手故□加一为□自闗上鱼际为寸自闗至肘为尺又曰各人以中指一节为寸谓屈而视其内肉纹耳医经骨度两乳之间九寸自中指至腕九寸
　　大尺曰施墨者工师之五尺也　国语注五尺为墨倍墨为丈今木匠各用五尺以成宫室以国语注言之其名当为墨管子地员篇其施七尺注施者大尺之名施音遗智谓正如今之五尺
　　宋之尺法凡十五等曰周尺曰晋田父玉尺曰梁表尺曰汉官尺曰魏尺曰晋后尺曰后魏前尺曰中尺曰后尺曰东魏后尺曰蔡邕铜籥尺曰宋氏尺曰隋水尺曰杂尺曰梁俗闲尺　此见宋志又见绀珠集宋程周玉器图义言宋景文公定以周尺为之本以考诸尺知胡阮之失按蔡邕断曰夏十寸为尺殷九寸为尺周八寸为尺通鉴外纪曰禹十寸为尺汤十二寸为尺王八寸为尺汉章帝时泠道舜祠下得玉律以为尺谓之汉官尺泠道即零陵道州也晋始平中得古铜尺晋律志两尺长短度同礼记周尺注曰按礼制周犹以十寸为尺六国变乱法度或言周尺八寸则步更为八八六尺四寸以此计之古者百畞当今百五十六畞二十五步古者百里当今百二十五里賔退録曰温公图以周尺当今布帛尺七寸五分弱于今浙尺为八寸四分朱晦庵谓伊川省尺五寸五分者误葢从温公也
　　步百为畞商鞅改制二百四十步为畞　六尺为步步百为畮畮百为夫夫三为屋屋三为井方一里井十为通通十为成方十里十成为终十终为同方百里同十为封封十为畿方千里司马法及通典皆曰商鞅改制二百四十步为畞
