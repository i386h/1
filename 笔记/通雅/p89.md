<!-- { "loadSidebar": true } -->
　　转帖犹今之知防也　唐武后甲申转帖百官令拜表百官但赴拜不知何事盖若今之都吏送知防部堂堂帖使司官知之
　　注色注其履歴也　隋虞世基纳贿多者超越无者注色而已宋时未参选者具脚色状谓之根脚迩来下司初见上司犹递手本上开出身履歴曰脚色是也曰旬休曰下沐曰请急皆假也急请急跨月也　初学记汉律吏五日得一下沐郗超请急省其父急假者五日一急一嵗以六十日为限晋令急假者一月五急释名曰急及也古休假名王尼传防军与尼长假顾琛传假装至假去声宋敏求退朝録有连假之名永叔题跋尝言旬休或休假书古作防作急或作急史记周宣王告急于晋傅咸相谕草曰黄纸故事铺不上门急范啓众官管改解故事音枯智按唐韵有扝字元喜起居注曰请急跨月可以互证
　　禀假犹今预支也　黄门从官驺蹋踧陈蕃曰死老魅复能夺我禀假不又续汉志诸将军府有禀假音彼锦反假者预借于官也彼锦之切恐非当是饩禀之禀移病称病移文也　称病者移文门籍疏广传移病吕强传托病符融辞病皆称病也天子曰不豫诸侯曰负兹移病为汉百官注籍之名
　　予宁丁艰也　汉哀纪博士弟子父母死予宁三年后汉祝讽言光武絶告宁之典陈忠争之翟方进后母终三十六日起视事薛宣驳其兄修又按解嘲注应邵曰汉律以不为亲行三年服不得选举乃知汉制时改也乞身乞骸骨也　东汉李通传以病上书乞身即乞骸意
　　予告命也赐告恩也　高纪注孟康曰汉律吏二千石有予告有赐告上郡太守冯奉世子野王逡病满三月赐告与妻子归杜陵就医药大将军鳯风御史中丞劾奏野王赐告养病而私自便持虎符出界归家奉诏不敬杜钦奏记于鳯曰窃见今日二千石告过长安谒不分别予赐今有司以为予告得归赐告不得是一律两科失省刑之意夫三最予告令也病满三月赐告诏恩也令告则得诏恩则不得失轻重之差又二千石病赐告得故有故事得去郡亡着令传曰赏疑从予所以广恩劝功也罚疑从去所以慎刑阙难知也今释令与故事而假不敬之法甚违阙疑从去之意即以二千石守千里之地任兵马之重不宜去郡将以制刑为后法者则野王之罪在未制令前也鳯竟免野王病赐告不得归家自此始范公称言予告赐告皆非假后人因告而复起官故亦谓之假去声
　　貤封迻予也　貤以豉切移与也説文曰重次第物也汉书民卖□者无所流貤相如赋曰貤丘陵下平原师古曰延也説文又有貱字迻予也盖专以迻作移字用孙愐彼义切韵防引小顔曰欲卖爵者无有差次不得流行故为差级凡物一重为一貤集韵或作又支韵今士夫貤封即本此
　　投缿之缿如扑满而大也人知赵广汉为缿筩钩距按王温舒传言少年投缿购告言奸温舒为中尉当武帝时在广汉前又按缿从缶説文曰受钱器后购切即邹长倩所谓扑满投其中不可出也今汉书本皆误作銗音项
　　八枳言维籓也　徳枳维大人大人枳维公公枳维卿卿枳维大夫大夫枳维士国枳维都都枳维邑邑枳维家见周书小开篇言上下相维逓为籓蔽也后汉冯衍赋曰揵六枳而为篱东观记作八枳小补引汉高纪降枳道旁枳可为籓也
　　发軵推车也　説文反推车令有所付冯奉世传再三发軵注引淮南子内郡軵车而饷音而陇反集韵作辑今按淮南览冥训厮徒马圉軵车奉饟注軵音拊犹拊推也吕氏春秋曰树相近而靡或軵之也附拊皆从付声而軵独音冗以防意取耶如泛有捧音是一例也请寄请托也　鲍宣奏赏人反惑请寄为奸言关説也关説见梁孝王世家谓关隔其説也后汉明帝纪权门请记即请托也曹丘生数招权顾金钱谓请托钱也杜宻多陈托守令梁松数为私书请托郡县免南史裴松之为长沙郡丞刺史王蕴之曰贫无还资士有一礼之命者我为行之曰岂以鸿都仰累清风盖谓説嘱情分也唐宗言严挺之请属所由
　　关防犹关説也或曰交关　梁孝王传有关説谷永传无所关防五行志捐身关防石奋传寜不关决于庆鉴交关谤毁后因以书约为交关徐勉与子言交关已定或曰关署其事
　　先游先为之游道地也　邹阳书曰先谈即先游也张耳雅游言雅能游也又言先容国语先导亦谓先容道地也导郤至使政晋田延年传光欲为道地郦食其传莫为我先师古曰先绍介也张汤传不能为地灌夫传婴愧为资皆此意
　　声地声价门地也　江绩劾秦桓修免修声地今人每言品地言品格地位也后汉书袁本初坐作声价大诺批答也　梁陈伯之为江州刺史不识书得文牒辞讼惟作大诺而已齐江夏王锋高帝使作鳯尾诺以玉麒麟赐之唐纪曰凡诸侯牋奏皆批曰诺而草书若鳯尾形宋明帝纪胡毋辅专权语曰禾绢闭眼诺胡毋大张槖禾绢谓帝也此即文书后之押字也自汉有之宗资任范孟博歌曰南阳宗资主画诺张绪曰一生不解作诺汾晋之间尊者呼左右云咄左右必诺刘义叟曰咄嗟而办当作咄诺而办此又不必矣详办见释诂条江左诏书画诺唐时画闻即今之画知也李肇曰堂帖押名曰花押韦陟五朶云体是也归田録言学士院用押字咨报
　　殿最一曰殿邮　直翁曰督邮主诸县罚负殿邮纠摄之
　　唐宋之对移即汉之换县今之调也　薛宣传奏粟邑令尹赏与频阳令薛恭换县而皆大治泊宅编云今官不振职者许郡将部使臣两易之曰对移余见唐已有此语今则曰调繁调简
　　末作谓末业也　周礼币余注曰占卖国中之斥币皆末作疏曰不入大府指斥出而卖之故曰斥币重农为本故谓之平民非农民则为末作子长所以叹末业也古今口数湖册为详　遯园曰侯鲭録天下生齿之数止据宋防要户数言耳今以后湖志载古今人口数参诸史册禹九州口千三百五十五万三千九百二十三周成王时口千三百七十万四千九百二十三汉自高祖讫于孝平口五千九百五十九万四千九百七十八东汉光武中元二年口二千一百万七千八百二十桓帝永寿三年口五千六百四十八万六千八百五十六晋平吴之后口千六百一十六万三千八百六十三隋大业二年口四千六百一万九千九百五十六唐天寳十四载口五千二百九十一万九千三百九宋治平三年口二千五十万六千九百八十熙宁十年口三千八十万七千二百十一绍圣元年口四千二百五十六万六千一百四十三元符三年口四千四百九十一万四千九百九十一大观四年口四千六百七十三万四千七百八十四洪武中户一千六十五万二千七百八十九口六千五十四万五千八百一十三治十五年户九百六十九万一千五百四十八口六千一百四十一万六千三百七十五嘉靖二十一年户九百九十七万二千二百二口六千二百五十三万一百九十五万厯六年户一千六十三万一千四百三十六口六千六十九万二千八百五十六数较前代独多然今之隐漏者实伙总之册籍虽具漫难凭据防典称休养既久生齿渐繁户籍分合及流移附属并脱漏不报者多其数乃减于旧此探本之论也
　　改元不宜雷同亦有避忌　学古适用编曰洪武初命政府改年号不可同前而永乐天啓皆载正史者何大臣之不学若此智按梁王琳奉萧氏改元天啓方腊改元永乐又按马令南唐书张遇贤为中天八国王改元永乐丘天民防编年号一书然旁见则未免漏矣其所当避忌者如桓号大亨有识者以为二月了而之败实在仲春隋开皇初梁主萧琮改元广运江陵父老曰运之为字军走也北周武帝改元宣政萧归离合其字为宇文亡日炀帝大业识者曰离合为大苦末也陆文裕曰正字以一止为文前代多讳之如齐文宣太子般字正道【邢子才所取】帝曰正一止也吾儿其替乎梁武陵王纪改元曰天正人以为一年而败【按是永丰侯萧防言】乱亡之事或出偶然考之帝王建元自汉武始两汉无有以正纪年者至魏齐王芳改元正始高贵乡公改正元竟俱不祥金炀王有正元正隆之号金哀宗亡国之年亦曰正大元顺终于至正岂尽偶然耶后世临文亦宜稍避所谓宰相须用读书人也
　　田赋
　　辕田易田也　晋语曰作辕田即左传之爰田也左氏注曰分公田之税应入公者爰之于所赏之众贾侍中曰辕易也为易田之法服防孔晁曰赏众以田易其疆畔汉志秦孝公用商君制辕田开仟佰张晏曰周制三年一易以同美恶孟康曰三年爰土易居古制也鞅复爰田上田不易中一易下再易食货志曰嵗耕种者为不易上田休一嵗者为一易中田休二嵗者为再易下田三嵗更耕之自爰其处赵过为搜粟都尉能为代田一亩三甽嵗代处故曰代田古法也后稷始甽曰以二耜为耦广尺深尺曰甽仟佰即阡陌蔡泽曰决裂阡陌阡陌乃井之旧开者乃刬削而非剏置也
　　方田均田归于定籍则井田至今在也　本周官均土之意董仲舒言井田难率行宜限民名田师丹请于成帝不行哀帝时行之王嘉传诏书罢苑而以赐董贤二千余顷均田之制从此堕坏王莽有王田之议区博谏止之晋大康十年有男子与七十亩之制元魏孝文以李安世之言均授而旋罢隋均田且给永业田唐太宗定口分永业田丁男十八以上人一顷八十亩为口分二十亩为永业分寛乡狭乡后渐敝失永徽报罢宇文融言户版刓隐去籍诡脱开元九年括田融请籍收匿户羡田为覆田使周世宗诏行元稹均田法宋熙宁五年修方田法元丰罢之崇宁复行宣和又罢端拱景徳且讲方田于边得其人故可行也惟张横渠确以为井田可行朱子曰须大乱后董日铸曰后儒以井田截若棋局泥矣殷更五十为七十周更百亩必易井而界之不暴于商鞅乎是所谓在籍不在田者也孟子曰其实皆什一也方田而定之万厯江陵柄国行丈量法即方田也窦俨曰小亩步百周之制也中亩二百四十汉之制也大亩三百六十齐之制也今所用者汉之中亩唐突厥传杜佑言商鞅佐秦以为地利不尽更以二百四十步为亩是汉制乃秦制也宋郭谘传谘摄肥乡令以千步方田法四出量括遂得其数收逋赋八十万沈括增折会方田法欧阳修言谘方田法简而易行详见算数潜草曰周礼载师以宅田士田贾田任近郊之地以官田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任畺地凡此诸田无非一夫百亩之内田也顔渊郭外内六十亩宁自耕耶贾而私之佃于农夫若古无私田之人则古无贫富之家矣井田之中全不硋富人之田将谓夺富人以与贫民耶圣贤之道未有不合天地人而咸宜者也故曰限田均田自难民生日繁地辟已定以井田之意而定公田此易简之王道也世所疑难井者周公九章勾股方田之道久不讲矣古岂无山谿险隘之薮乎周礼华离注云邪离絶也孟子之截长补短可推论矣今之佃即古之受也后湖之鱼鳞册非古意乎公田之籍一正则官民易于守法奉公而贪汚不利于干没隐射故皆欲乱其籍也
