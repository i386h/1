<!-- { "loadSidebar": true } -->
　　同时及异代同姓名　湘东王有同姓名録如顔囘为羌帅曾参为市人平原哭堕井之毛遂翟公疑秋胡不许婚是也巵言列之两韩信俱髙时一楚王一韩王【智按史通言名信都又误矣】三召平一故秦东陵侯一为陈王上柱国一齐相【按为陈王柱国谓为陈胜徇广陵者见项籍传齐王相见齐哀王传恐东陵侯即陈封者秦自王翦父子外少彻侯矣不应有东陵侯】两王□俱武帝时一浩侯一大行谋诱北军者两王臧武帝朝一郎中令二年自杀一六年为太常两王商俱成帝外戚一丞相乐昌侯一成都侯两王章俱哀帝时一建平三年为右将军一四年为京兆直言死两王崇俱平帝时一丞相嘉子一大司空扶平侯两王莽一见霍光传【崇祯时见贺无党疏用之相公不知而拟票切责】魏两王烈一字彦方化盗一有道术谓嵇康不遇者两王浑一戎父一济父两王澄一济弟一戎从弟两孙秀一吴降将一赵王伦嬖臣俱骠骑封侯两周抚一王敦将一彭城内史朱梁两王琳一散骑常侍一徳州刺史唐两李光进俱代宗朝一为光弼弟一为光顔兄俱蕃将赐姓为节度封公两李继昭俱昭宗时一为孙德昭一为符道昭俱赐姓名降朱梁为使相宋两王着俱太祖时一以文学典制一以书学待诏又曰两庆忌一王僚子一夫差将【智按山泽鬼善走曰庆忌呼其名可使千里徃报故人取名】两庄蹻一庄王时盗一庄王裔孙平滇两王一元后兄一为更始成国上公两王谭一宜春侯一平阿侯两徐干一作中论一班超司马【智按张懐瓘载徐干字伯张善章草班固与超书称之苏班皆为张伯英所称叹】晋两刘毅一光禄大夫一卫将军两张禹一丞相一太傅俱封侯两解系一见陶璜传一自有传两王恺一武帝舅一安帝时为丹阳尹两萧钧一萧鸾子一萧瑀从子元两伯顔一太傅淮阳王一大丞相秦王两张昌宗一髙宗初学士一则天时两王方庆一则天时相一领尚药奉御若异代同姓名者两王肃一曹魏一元魏两王彦章一梁将一吴统军两王溥一唐懿宗朝一周世宗相两李通一汉一魏两王孙贾一魏大夫一齐大夫两徐邈一魏字景山一晋字仙民两张辽一魏一汉两江革一汉一晋三李密一养祖母一后魏一隋末又不在此例则元瑞所彚有八李祐六李福四李晟李绅岂止两副座头俱李益耶元瑞曰三孙子三邹子世所共知又有不得不辩者二孔甲一黄帝史一仲尼孙俱著书名盘盂【一载艺文志一附孔丛子】二牟融一汉太尉一布衣俱书曰牟子【一载隋艺文志一附明集中今艺文志之牟子不传而明集之牟子传遂以释之牟子儒之牟子矣又夏帝名孔甲而唐诗人有牟融尤竒孔丛之盘防疑崇文目误而明之牟子余疑为伪】两严遵一君平一子陵皆易姓【君平一名尊一名允亦见传中智以为或相慕或附防而讹】两樊崇俱贼帅一赤眉一尤来两李育俱贼将一属王郎一属公孙宋两李定一弹苏子美一弹子瞻【李定劾苏舜卿见朱子语録】两韩文公一昌黎一南唐熈载两少室山人一李筌一李渤两吕东莱祖居仁孙伯恭俱以东莱名集两石林居士一吴县人位执政见宋史一松江人官至尚书见一统志【皆名梦得皆徙湖州陆文裕外集载之此亦汉之两杜子夏也】两李商隐一宗朝见旧唐书一义山两李抱真一抱玉弟一李匡威寮属两李克宁一李澄子一克用弟两李伯禽一太白子一见通幽记智按此类甚多如史记两淳于髠一见孟子传后一见滑稽三国志两王双蜀斩王双而吴亦斩其将王双必二人也陶景刀劒录有王双与曹真换刀王胡皆未载然胡所编为功亦伙洪洲全搜依然有漏惟取全史作通编始成全书今特撮其要者以便观览耳【向闻甬东余寅僧杲有同姓名録万歴间人又南昌宗侯统稽有同姓名录十卷专门辑此广昌刘大干作古今代谱亦集之须资其本再考焉】七脩类藁言汉髙帝有谒者贡禹武帝时王褒朱买臣元帝时有尚书左仆射王褒武昌太守朱买臣智又按梁元帝遣朱买臣尝以杨何弟子之京房【宣帝时】公孙康所遣之张敞【在度传】最易混目近见人论贾充之父通经汉腊之人非讇则以两贾逵两陈咸为一矣【逵一汉人一魏人咸一相人万□子一洨人见陈宠传】诸公擿辩大有益于学者元瑞言五王褒而汉有三一字子渊武帝时人上得贤臣颂者一字子澄武帝时人得道治王屋山与郊祀志之王褒为三又后周王褒字子渊唐避讳改子深智按郊祀志者即五行志之天帝使我居此者以上得贤臣颂之王褒为武帝时则非矣褒传魏相奏知音赵定龚徳等刺益州王襄乃请子渊作中和乐章乃徴之此宣帝时人元瑞又言三王建【一晚唐诗人一唐末据蜀一石晋棣州刺史见唐余记】前汉表元延元年有广陵太守王建为京兆尹反遗之而路史言有十余可见淹攷一事须暇豫彊识藏书最富乃能胜任耳路史曰昔闻唐尧虞舜矣梁史又有虞舜官丞太常荐明堂之议而汉更有唐尧为临武长尧舜而可名哉予既述祝融共工帝魁青阳髙阳浑敦夏后啓商汤有巢豕韦之不同矣如刘王褒皆有十一张良有九而张敞王吉皆有八士匄相鞅夀梦臣越书才四代载两伯夷而论语有两南宫适王羲之仕苻徤张华之佐慕容德皆其类也萧绎陆善终俱着同姓名录然特不能包刺请诵其涉史曰古有庸成氏而黄帝臣亦曰庸成伏羲曰苍牙而天雷之吏亦曰苍牙羲臣曰巫咸而来乂商家帝臣曰朱宣而为唐刺濮离娄事黄帝则论彼商臣张若事黄帝则指夫秦士赵隠仕商国而亟举魏贤冯夷友费昌而竟谈河伯覩叔均而思稷子【山海经商均曰叔均】见习朋而思齐臣赞风后而为轩师【禹时有风后】疑伍胥为楚族【黄帝臣有伍胥】谓赤松为炎帝诸侯【王初平亦号赤松】季连为栁惠等伍【陆终之子曰季连又季克之子亦名】仲衍为戏之弟【纣兄亦曰仲衍】孔甲为孔子之孙【孔子八世孙名鲋】帝喾之臣有穷之君俱曰羿以射名少昊之子鲁国之士皆曰般以巧着虞仲之孙实曰虞仲蔡昭侯申实蔡文侯申曾孙之子也汉赵王如意而广宗又名之唐义成曰琮矣而奉天又名之郁林曰恪矣而建王又名之此何为耶晋王氏一谱有两浑【昶子戎父】两恺【一字茂仁一字君夫】两绥【愉子戎子】两乂【绪父衍父】两澄【济弟衍弟】两处仲【一敦字一湛字】两安期【湛子含子】岂惟他族慕用而无识哉智按所云两浑之类非矣晋书昶子浑字冲太原晋阳人浑弟湛【去声】字处冲非处仲也王濬冲父浑乃琅琊临沂人澄字平子而王冲之弟亦名澄乌得谓太原王琅琊王为一族乎其曰汉唐尧为临武长者亦误按后汉书和帝纪旧南海献龙眼茘枝以临武长唐羌上状省之章懐注云羌得报即弃官还家今乃以羌为尧注止引范志范乃据后汉书罗偶见本讹耳且尧舜为名甚多不足异也汉赵尧赵禹张禹絮舜又永光元年大司农尧元延元年防军都尉甄舜绥和二年执金吾谢尧为大鸿胪宋制科题有尧舜禹汤所举何如乃魏相引髙帝时言宫中谒者赵尧举春李舜举夏倪汤举秋贡禹举冬各职天子所服也如此类可尽数耶又按有同名称不必实同姓名者有四孔子朱张杨震刘现迦叶三顔子孔融王宪儿童四曾子汉成都张霜号张曾子北朝南昌滕昙恭号滕曽子平棘李士谦其伯父杨曰吾曾子唐桐庐陈京曰如曾子孟子字子舆曾子亦字子舆孔伋字子思秦人燕级亦字子思级亦从学圣门如是者亦不可胜数
　　两羿　一弑夏后者一尧时射落乌者见天问注或以琴谱之羿为三葢即有穷也説文引□善射按其辞曰羿射日落九乌以羿射为句一日而落九乌非射日也后人误读耳
　　扁鹊秦少齐　成式笑任道升呼扁鹊为褊后读甄立言本草引曹宪音布典反乃信之又言扁鹊姓秦字越人扁县郡属渤海智按地志无扁县而周礼释文引史记姓秦名少齐越人此为近之然今史记无少齐二字其曰扁鹊者黄帝时有扁鹊而秦越人在战国时人号之为扁鹊今所传难经乃越人作非黄帝之扁鹊也托名耳宋雷斆作炮灸三卷亦非黄帝时之雷公汉志有黄帝扁鹊俞附方隋志有雷公注神农本草四卷此乃非战国之越人宋之雷斆然必伪托者师古注人表轮边即轮扁扁音偏足知古皆平声其作鶣者海篇之误收也
　　两士匄　昭六年左传齐侯如晋请伐北燕也士匄相士鞅逆诸河礼也疏曰士匄是范宣子即士鞅之父也不应取其父同姓名人以为介董遇王肃本作王正为是王元规云古人质口不言耳何妨为介按士文伯是士鞅之族亦名匄今相范鞅即文伯也鲁仲婴齐庄之孙即公孙婴齐之从祖郑公孙段字子石而印段亦字子石古人自不为嫌
　　两张禄　范雎入秦为张禄学者盖不知秦先时自有张禄也初孟尝君恱张禄先生奉之黄金文织禄辞不受谓孟尝君曰秦四塞国也游宦者不得入焉愿为吾为丈尺之书寄我于秦王徃而遇乎固君之人也徃而不遇乎虽人求闲谋固不遇矣孟尝君因为之书寄之秦王徃而大遇考田文之卒在范睢未入秦之先则张禄入秦居雎前久矣雎入秦踵名张禄岂禄尝有闻于诸侯秦特令雎冒其名以诳邻国耶此笔乗抄之南山墨谈者
　　五公孙　一在齐为孟尝君见秦昭王一在中山为参乗言司马喜相求其一在越防髪其一为汉平津侯其一明帝时幽州从事交通楚王英见虞延传字次卿见邹长倩书此平津侯也
　　著书之张万福不必武将五代之郦炎集不必东汉之文胜也　长睿讥崇文总目张万福唐人有传而云不详何代人郦炎集当在前谓为字文胜者也按有三张万福一德宗朝救阳城人所共知者一与栁芳同时见酉阳杂俎第七卷以医名一撰五等朝仪见通志畧乃道家者流又通志五代有郦炎集后汉亦有郦炎集或五代时有同名者未可知也升庵以薛仁贵能诗安知不更有一仁贵耶正与张郦同类
　　两智永　元美曰一梁画僧一宋画僧按智永禅师右军徽之后安西成王谘议彦祖之孙庐陵王胄昱之子谢少卿之外孙也与兄少宾俱出家当梁时歴陈阅隋年百余乃终研北志云智永本名法极但着心成颂其一无所为而姑以笔簏游于天地之间者乎宋智永见邓椿公夀画继成都僧也宇文季防龙图请住院永辞曰永亲在未能也尝作潇湘夜雨图上邵西山
　　姓名【鬼神】
　　钟馗一作钟葵终葵　唐人题吴道子画钟馗曰明皇骊山还宫不怿因痁梦大鬼制小鬼吴道子画之熈宁五年上令画工摸搨钱版印赐两府辅臣各一本是嵗除夜遣入内供奉官梁楷就东西府给赐钟馗之象观此题似始于开元李石曰北史尧暄本名钟葵字辟邪于劲字钟葵宋宗慤母妹名钟葵按皇祐中金陵上元县发一塜有一石志乃宋征西将军宗懿母郑夫人之墓汉大司农郑众女也懿有妹名钟馗智以此即李石所云宗慤妹懿慤字近也汉郑众相去逺或其曾孙女乎后汉有李钟馗隋将有乔钟馗杨钟馗然则钟馗之名非起开元升庵引杼上钟葵首钟葵菜止证其有此謰语也元瑞曰六朝已有钟馗后人附防作传诸取名者皆以鬼神为名也砚石钟馗以其形耳周礼注齐人谓椎曰终葵
