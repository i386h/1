<!-- { "loadSidebar": true } -->
　　絙桥县度也　释法显曰葱岭入北天竺路临新头河度七百渡梯蹑县絙过河汉之张骞甘英皆不能至也郦道元曰罽賔之境絙桥相引郭义恭曰乌秅之西有县渡之国引绳而渡髙仙芝恐士卒惮险令人诈为阿弩越城守者迎降云阿弩越赤心归唐沙夷水藤桥已斫断矣即弱水通吐蕃之路也藤桥其所谓县度者乎今贵州通云南过盘江桥江急两岸以铁绳架桥峨睂山西有铁索桥子美诗却背五绳桥伽蓝记言鉢卢勒国向乌塲铁琐为桥县虚为度乌有索桥升庵言绳上施木筒以解西域度索寻橦之语
　　行马梐枑也宋谓之　宫府门设之古赐第亦门施行马今曰欓众宫阙用朱官寺用黑宋以来谓之东京梦蕐録官司于御廊安立黑漆路心安朱漆是也六韬所谓扶胥即行马也其行军施于营之四周者谓之拒马枪
　　牢籍牢防也　庄达生篇祝宗人端以临牢防説彘牢豕室防木栏与栅通列子仲尼篇长幼羣聚而为牢籍注即牢栅今人皆呼木栏为木栅则庄子之防竟当读栅其音近色
　　井干言阑干纵横也或谓之银牀　説文□井垣也从韦取其帀也倝声省作韩今作榦或作干文选谢晖诗注铜雀台一名井榦楼汉书武帝立井榦楼高五十丈音韩师古曰积木髙于楼若井干之形也井干井上木栏也亦作韩其形四角或八角又谓之银牀皆井栏也子重黎篇或问茅焦歴井榦之死司马注曰谓始皇杀谏者二十七人积之如井榦支矣京山解井卦言曾见古井以木交午叠起成井曰井干
　　团焦团标也　北齐书神武徙并州抵邑人厐氏团焦中团标也焦弱侯曰标音瓢今人曰团瓢谓为一瓢之地也
　　方中斥上也　张汤传治方中注陵上土作方也或言斥上其曰温明题凑者东园温明形如漆筩开一方画之以镜置中县尸上题凑者梓宫便房黄肠题凑以栢木黄心头皆向内题头也
　　下里蒿里　　田延秊传积贮诸下里物孟康曰死者归蒿里地下故曰下里其曰下里巴人之歌即蒿里薤露之类也古人好挽歌以为适顔延之挽歌酒市桓伊善歌挽歌袁山松道上行殡亦谓好此声也王商歌□露周举病之□即薤薤露蒿里皆下里挽歌蒿里説文作薧里□当作防
　　羡道今谓之发圏劵堂墓前明堂也俗为劵台　史记共伯入厘侯羡沈自杀羡音延始皇纪毕已藏闭中羡下外门尽闭仙人有羡门子其居于羡道者乎发圏【去声】谓如桥衖也程大昌言铁劵形如半破木甑有四孔穿縚其文于面镌陷金其所谓向山买地之劵乎堪舆有劵台之説清异録亦言家用朱书铁劵甃方石二尺曰劵台贫者谓之土筵席智按何子元云墓前明堂亦名劵堂朱子言初不晓后见唐诏改名即研北杂志所言也
　　碑额之圜空所以堋也　古碑文额多有圆孔金防琳琅疑之礼记丰碑桓楹注甚详葢竪石凿窍贯木县堋后乃书题死者之功绩于石智按今用绳布甚便而圜孔者多是汉碑岂汉犹存此礼乎今以独题名諡曰表详志生卒如铭志曰碣兼题哀辞曰诔碑有名石濶者夷白斋诗话引古乐府石濶生口中含悲不得语亦作石阙归田録言阙口庿呼豁口大王故知阙阔通声葢石阙即石郭石郭亦碑石也古人通借如此
　　野狐落即宫人斜　春明退朝録云唐内人墓谓宫人斜无功曰唐以前已有之隋炀帝塟宫人有玉钩斜在江都治西智按青藤路史云唐宫人塟处名野狐落葢地之偏斜者皆呼斜如褒谷斜谷以斜名乐府有狭斜宫人塟处其地亦名斜故因谓之
　　负下即霸下　文选曰负下未易居葢龙之一子为负屭好负重故处碑下转其声为叭嗄遂曰霸下又曰负下郝氏曰负与背声相借犹垻之音霸也或曰负贝之讹
　　蚩尾或作鸱尾祠尾鸱吻　苏鹗曰蚩海兽也汉武作柏梁有上疏曰蚩尾水精能避火灾顔子推曰东宫旧事呼鸱尾为祠尾又呼为鸱吻黄朝英按倦防杂録言汉以宫多灾术者言天上有鱼尾星宜为象冠屋以禳之陈书三公黄阁听事置鸱尾萧摩诃以功寝室并置鸱尾北史宇文恺传云自晋以前未有鸱尾江南野録用鸱吻此直一声之转必欲改蚩字又牵与蚩尤辨水陆兽则曲矣大业杂记干阳殿鸱尾髙百七十丈石林燕语以设吻者为殿
　　岩廊峻廊也　董仲舒传舜逰巗廊李义训曰屋垂曰宇宇下曰庑步檐曰廊峻廊谓之岩后汉人尝用之羽林郎一名岩郎后志注曰言从逰猎宿岩下室中自程大昌合引一处而博学家竟以岩郎即岩廊此因宣示帖庙廊省广作郎而误也
　　承谓之笕　程大昌曰説文屋水流也堂中有天井处智按説文屋水流也竝无下语天井乃院中露处解反支老学庵笔记曰临江萧氏五代时祖仕湖亡命匿人家槽中江湖谓为笕世世祠笕头神戴氏笕一作枧【古典切】古作建建瓴是也檀弓疏承以木为之宫中以铜用行水俗呼阁漏方言之□即仪礼东门内月令祀中注古复穴开上取明澑雨因名室之中庭为中左传士季三进及杜佑皆引穴居为説迂矣説文别之为智按大堂接轩中有水笕即中也
　　巴飞柂即笆犂也或作芭篱亦呼抢篱即古之储胥柴离也　长杨赋储胥注以为竹抢累愚按累与篱音近相通通俗文曰柴垣曰柂木垣曰栖土悉押竹为之斜织者曰巴飞柂广韵押篱壁也史张仪传注芭犂即织木茸为苇蓠今江南曰笆篱篱又作攡攡竹亦名笆谓可作笆篱也博雅椤落亦谓篱也説文柴离徐曰树竖散木为区落今世皆作巴唐薛用弱集异记刘方宿巴陵馆防其西有巴篱因篱落用聚落屯落比落附落屯落见管宁传比落见后汉书姜诗传仇览传庐落注今人谓院为落前王子侯表江阳侯仁坐役使附落免师古曰有众落来附者辄役使之非法制也后之用储胥者犹言御苑也　雄长杨赋云木雍枪累以为储胥吕延济云枪累作木枪相累为栅也苏林注云木雍栅其外又以竹枪累为外储也顔师古曰储峙也胥须也以木拥枪及累绳连结以为储胥张衡西京赋云既新作于迎风加露寒与储胥注云武帝先作迎风馆后加露寒储胥二馆沈约应教诗云赡储胥观北望昆明池李义山诗云风云长为防储胥宋子京伤孟昭图云密疏叩储胥又思归老云至今三借在储胥又荅朱彭州云九番官□老储胥又读春词云苍龙驱暖入储胥
　　丽谯谯楼也原父之解不必矣　陈胜传战谯门中注师古引巢车谓城楼为谯楼却扫编曰刘原父以为陈北门通谯郡故曰谯门智按庄子有丽谯注谯楼也赵充国木谯注谯楼也则当时实有此语不必强为别训升庵引谯楼为呵谯晦伯讥之是也
　　僧防堵波者鴈塔也　段成式曰慈恩寺鴈塔题名自张苔始栁氏序训言韦肇始董逌跋石氏所得陈昭题名曰苔登科在天寳陈昭所书在开元九秊考封氏记自神龙以然矣栁在中和秊则废而复兴也马懒真子曰宋宣和初栁瑊集刻之石不载鴈塔本末葢奘贞观三秊取经至十九秊正月还居洪福寺翻译四嵗于晋昌里建大慈恩寺永徽二秊师造甎浮屠以藏梵本言王舍城有僧防堵波唐言鴈塔也昔此地伽蓝食鴈犊鹿三净食有鴈飞堕应供者僧感泣建塔埋之故云太宗制圣教序皇太子又制还圣记福寺怀仁集右军字勒二文于碑及鴈塔成褚遂良乃书二帝序记安碑塔上遂为逰人地智又按外国志于阗死者火化共塟一塔云佛见鴈死以沙塟之称为鴈塔则又一説也中国亦有以讹传讹之事况外国乎梵言浮图聚相也或称浮图沙门或称桑门有云甎塔始此葢自北魏矣孙愐収塔于合韵徐氏新附説文许慎止有荅小未也凢夫曰借为应声智按诗有听言则荅尔雅俞畣然也都俞然否皆应词畣即荅也今遂制墖
　　曰十六角曰七级皆塔也　殴阳跋永乐十六角题名曰十六角者庸俗所造佛塔其后又书云进十六角镇国大浮图而后魏时又有常山义七级碑
　　精庐犹精舍也　广川跋御史台精舍记唐崔湜撰湜谓佛之所舍摩腾至洛建精舍为始误也包咸东海立精舍教授此在西汉末魏武尝曰谯东五十里筑精舍徐庶折节学问精舍阮孝绪以鹿车为精舍徐伯珍立精舍蒙山陈实立精舍讲授戴颙立黄鹄山竹林精舍张汉直弟出精舍遇之古人于其居也以是名之葢精舍言精一斋心也智谓凡屋之斋即曰精舍言洁也姜肱传其盗谢肱于精庐亦是其读书处今指兰若反坫与台门囘阿相连凢垒土甓成台可阁物者皆谓之坫説文以坫为屏误也　朱子云程泰之小论可取因看笔谈云有人误以屏为反坫后见説文坫屏也因问泰之曰存中辩是然不是某人误乃説文误耳按笔谈引黄东发以明堂位反坫出尊崇坫康圭士虞礼僎于西坫上则累土而为之皆可名坫疑郑注坫在两楹反爵其上为非智怪存中不引尔雅垝谓之坫注堂角也亦累土为之存中又引汲冢书曰囘阿反坫注曰外向室也据反坫与囘阿相连礼记反坫与台门相连论语反坫与树塞门相连智按此均谓宫室崇饰之制今人堂内堂外或楹阶作小楯下甃庳壁上平以版或亭阿之内依隅砌台皆有之台门之间可以作坫囘阿可以作坫两楹亦可作坫长笺曰今开肆陈物通谓之坫俗改为店此是其源流也
　　念室动止稽畱皆拘系之称因指圜土若因诸尉氏居室若卢共工发于东冶皆因官因地而有狱有系非定以此皆豻户之名也　广雅曰夏曰夏台殷曰羑里周曰囹圄博物志曰夏曰念室殷曰动止周曰稽畱韩诗传曰朝廷曰狱乡亭之系曰犴通作岸或曰圜扉今画狴犴其遗象犴言守也郑曰狱者埆也尉氏因古狱官而名县也公羊传里者何因诸也注因诸齐狱名汉书颂系或在请室或系居室有若卢狱有共工狱黄门北寺则今所云诏狱也千乗贞王传注前书音义曰北寺狱即若卢狱也崔瑗传东郡发于狱晋宋东冶亦有狱西溪丛话引淮南云武王破纣杀之于宣室许叔重云宣室狱也未央有宣室温室宣音暄见集韵按説文宣天子宣室也须縁切无狱名之説姚寛误矣説文防狱司空也息兹切郎瑛载司空为狱名司空官名防乃司空之狱也贾谊传大臣造请室而请罪史记袁晁传作清室应劭曰若今钟下
　　宋有京瓦通谓勾栏其始名则犹阑干也　东京梦华録有桑家瓦中瓦或曰京瓦宋市肆记有瓦子勾栏自瓦至龙山瓦凡二十三瓦又谓之邀棚辽志瓦里官府名宫帐部皆设之想五代时有此称而宋因之也升庵引段国沙州记言吐谷浑作桥勾栏甚严王建宫词四面勾栏在水中李义山帘轻幕重金勾栏李长吉蟪蛄吊月勾栏下古今注汉成帝顾成庿玉鼎金罏槐树悉为扶老拘栏画飞龙云角虚于其上至宋以后名教坊曰勾栏
　　东箱即东厢　汉书杨敞传夫人东箱参语周昌传吕后侧耳东箱听师古曰正寝东西室曰箱似箱箧之形此解迂甚古厢箱通用仪礼公食大夫礼公揖退于箱即厢尔雅室有东西厢曰庙説文厢相声凡在防谓之相金玉其相是也亦谓之襄七襄曰襄服襄是也如曰屋似箱箱何似而名乎
　　室之光处谓之白　祭法注当室之白谓之阳厌谓向阳光明处也庄子虚室生白亦谓生光
