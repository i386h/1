<!-- { "loadSidebar": true } -->
　　◎地中犬嘉庆八年，城顾浦地方东岸民家掘地，得二犬，雌雄各一，置之瓮中，旋失所在。按《晋书》：元康中娄县人怀瑶家，闻地中有犬声，掘之得犬子，大于常犬，哺之能食。还置穴中，覆以磨石，越宿失所在。与此事相同。《尸子》曰：“地中有犬名地狼。”《夏鼎志》曰：“掘地得狗名贾。”盖前古已有之矣。

　　◎蛤中珠嘉庆甲子，长洲徐少鹤学士已中乡榜，除夕，与其夫人夜饭，食白蛤，中出一珠，如桐子大，以为祥。其明年乙丑中进士一甲第二。

　　◎迎凉有陈某者，居近娄门，家道素封，房屋深邃。夏日闲居，苦于烦热，因将水龙喷水，以迎其凉。忽空际堕一砖，有朱篆，是夜暴卒。

　　◎抢米嘉庆甲子年五月，吴郡大雨者几二十日，田俱不能插莳。忽于六月初一日，乡民结党成群，抢夺富家仓粟及衣箱物件之类。九邑同日而起，抢至初六日。不知其故，共计一千七百五十七案。真异事也。其时抚军汪公稼门仅杀余长春一人，草草完结。

　　◎墨线嘉庆十年三月，家小痴客四川之中坝巡司署。初五日早，哄传街上弹有墨线痕，亲自出署观之，自大堂暖阁至头门百余步甬道上，贯墨线一条。询之居民，咸称本镇各街巷暨幽僻处皆然。成都、龙安、嘉定皆同日弹有墨线，不知何异也。

　　至立夏后，民间疫病大作，四五月尤甚。成都省城各门，每日计出棺木八百四五十具，亦有千余具者。先是三月初，简州刺史徐公鼎奉檄赴嘉定催铜，夜梦五人从东来，自称“行疫使者”，将赴成都。问其何时可回，答云：“过年看龙灯方回也。”徐旋省后，适见瘟疫流行，忆及梦中语，即告制军，议以五月朔为元旦。

　　晓谕民间，大张灯火，延僧道诵经礼忏，扎龙灯，放花爆，民间亦助结灯彩。每夜火光烛天，金鼓之声不绝。自锦江门直至盐市口，男女喧沓，歌曲满街，即每岁元宵亦无此盛也。如此半月，疫果止。

　　◎板凳自行嘉庆十二年冬十月，长山袁叔野刺史出京，过其焦家桥旧第。已下行李，叔野起如厕，厕上有板凳一条，无端自动。初不甚怪，遂步至后园，距厕上已远，忽见板凳彳亍而来，其老仆亦见之，叱之而止。殊不可解。

　　◎龙带石牌坊嘉庆十三年五月，歙县槐塘地方忽起风龙阵，有一龙从石牌坊下穿过，两牌坊俱为龙带去。去数十步外始落地，石为齑粉，并未伤人。廿三年三月，离槐塘四五里地名潭渡村，亦起风龙阵，有两三抱大树一株，从地拔起，落于三里之外。

　　树旁居民甚密，亦无所损也。

　　◎汉口镇火汉口镇为湖北冲要之地，商贾毕集，帆樯满江，南方一大都会也。毕秋帆尚书镇楚时，尝失火烧粮船一百余号，客商船三四千只，火两日不息。嘉庆十五年四月十日，镇上又失火，延烧三日三夜，约计商民店户八万余家，不能扑灭，凡老幼妇女躲避大屋如会馆寺庙，亦皆荡然无余，死者枕藉。

　　◎天不可测嘉庆十九年正月十三、十四、十五三夜有月华，人人共见。五月初一、二日，余往高邮途中，闻蟋蟀声。六月初一，日蚀七分。中伏日，寒冷异常，俱著皮衣。

　　地生白毛。江南、安徽、浙江三省皆然。七月初一日夜，太白经天。十四日，荧惑入斗牛度。十六日，狂风拔木。十七日夜，雨雪，河南尤甚。十八日夜，天雨血。凡有白罗衫，白手巾在露天者，皆为之红。自五月至八月，水望西流。种种奇异。然是年仅旱灾，米价每石至五千六七百文，秋收不登而已。二十一年冬，月华更甚。皆以为明年必又旱，讵于正月起至十一月，零雨间作，天无十日晴，稻谷俱腐，柴薪大贵。真天之不可测也。

　　◎山鸣地动二十年九月十九日，山西解州各属及蒲州、同州一带地方皆地震，河南之陕州、阌乡、灵宝亦皆震动。惟解州为尤甚，民房城垣祠庙，倒塌无算，死者至三十余万人。惟关帝庙大殿五间，屹然不动。自九月起，或三四日一动，或数日一动，直到次年丙子春夏之交。至七月十四夜，解州、运城诸处复大动如前，后遂寂然。其动时，如闻地中有波涛汹涌之声。人民男妇老幼俱露坐，富者用布帐遮风而已。更可异者，是年之十月十二日，中条山大鸣，绵亘黄河八百余里。十二月，甘肃省又有山移之异。

　　◎妖言惑众嘉庆二十年八月十八日，妖人方荣升就擒。自称蓬莱无终老祖朱雀星宝霞佛下降，有四十二宿，九十甲子，十八地支之说。编造《万年时宪书》，以四十五日为一月，十八月为一年。金木水火土之外，增慧动二者，为七行。并指通行正字为五行字，私以二三四字并为一字称曰七行字。编造《字母》一书，所布逆词及所造《破邪显正明心录》，并所刻印记，皆从七行字体。又袭旧教有五等执仪名目，复增为九等。以花纪官：一品红梅，二品白梅，三品牡丹，四品芍药，五、六、七、八、九品，均以杂花卉为等威。有“九品莲台”名目，以分习教等差。

　　又定官制：有三宫、六院、大将军、大学士、丞相、王、侯、公、伯，下至大夫六部诸等级。又称能出神上天，亲见天宫殿庭路迳。捏画十图，并造脚册记载宫室名目，谬称成事后规仿营建。又以黄册捏写星宿名，凡十万八千七百三十有一。

　　每于私造书画成，辄向同教人自夸神奇天纵，妄自尊大。同教诸人，因其幼本村童，忽能书画，竟诧为天授，深信不疑也。前一年，江南、北大旱，民人饥馑。

　　方荣升窃谓灾黎易动，起意倡乱。八月间，潜引其党刻九龙捧珠印记一颗，名为九莲金印，云俟三年后坐朝问道时启用。实则逆词、逆书先已印用也。十月十五日，潜纠徒众于李乔林家，会合拜印。遂将伪造诸星名目诸书焚化，谓能使诸星宿降附人身，而徒众咸敬信之。有三醮妇李玉莲者，本有气臌，病腹便便，然自称怀孕者乃弥勒佛，信者甚众。玉莲又自称曾神游天上，知其福大，应与同举大事。而方荣升亦称玉莲为开创圣母，订期起事云云。其语长，不能备录。时节相百公制府两江，遂奏上其事。于九月十一日，将逆首方荣升处以极刑，其巨魁朱上信、朱上忠等廿四人俱凌迟。其与知逆情之周智荣、赵顺等十人斩首。其言遂息。方荣升浓眉大目，两颧高峙，临刑时犹顾谓其妻曰：“我等本在天上，原不肯下降，今仍回天上，此后断断不可再下降矣。”其谬妄如此。

　　◎村牛搏虎陕西汉中府西乡县出一猛虎，伤人无算，猎户与官兵莫能制之。有善搏虎某者，年老不能下车矣。众猎户官兵禀县固请，其人始出。遂入山，手握铁鞭，拾级而上，卒遇此虎，竟为所杀。时村家养牛数十头，正在山上，见此虎至，群牛皆退缩。惟一牛独前，与虎熟视者久之，忽奋力一角，正穿虎喉，虎立毙。报之县官，遂将此虎赏畜牛之家，并以银五十两奖之，一县称快。未一年，畜牛之家偶将虎皮出晒于石磨上，牛卧其旁。醒而见之，以为真虎也，又奋力一角，力尽而死。

　　◎八月十五晡嘉庆乙亥八月初，福建省城南门外地名南台，人烟辐辏，泊舟甚多，大半妓船也。衢巷间，忽有两童子衣朱衣连臂而歌曰：“八月十五晡，八月十五晡，洲边火烧宅，珠娘啼一路。”闽语谓夜为晡，屋为宅，妓女为珠娘，以方言歌之，颇中音节。连歌三日，不知其为谁氏子也。居人以其语不详，遂告邻近，于中秋夜，比户严防，小心火烛。至期，绝无音响。至次年丙子四月廿九日夜半，洲边起火，延烧千余家，毗连妓舟，皆为煨烬。至五月初一日晡时始熄。计上年八月十五夜，再数至八月又十五日，适符“八月十五晡”之谣也。吾友王子若茂才在福州亲见其事。

　　◎龙斗丙子七月廿五日，苏州胥门外双桥茶亭头，有两龙相斗，风雨大作，覆舟者无算，染坊架上布皆飞上天。

　　◎风暴嘉庆丁丑六月十三，汉口镇大江中忽起风暴，飘荡大小船一千余只，死者无算。戊寅二月十六日，即于大江原处漂没大盐船十七只。其月二十二日垂晚，湖南岳州府东三十里城临矶陡起大风暴，一时人力难施，沉溺粮艘十七只，并淹毙运丁水手男女数百人。巡抚巴公奏闻，奉旨豁免。一月之内，两遇风暴，且同是十七只，亦奇。

　　◎大木嘉庆丁丑六月十七，苏州元妙观雷击，三清殿西北隅大柱碎裂无余。有葑门外道士游观其下，同时击死。未几，地方官吏及绅士辈，欲于东西两汇购大木而重葺之，竟无此料。其年十一月，常熟福山港口有两渔船入海捕鱼，见水面浮一大木，头尾甚长。因言狼山有观音寺正在兴修，如带往江北，可得善价。即系缆向北行，坚不可动。渔人又言曰：“岂有神灵护持耶？吾今带往江南可乎？”言未毕，木即向南，顷刻抵岸矣。其木长八丈九尺四寸，围圆二丈有余。地方绅士备价购之，始得兴修。此木之所来亦奇。归湘帆少府曰：“噫，天岂以此木将出，因而震其柱欤？抑殿之不宜毁，特遗此木以成之欤？不先不后，适当其时。然则需材之世，不患无材；而抱材者，亦不患不见用于世也。”

　　◎老鹳吴门有潘姓者，居胥门内之来远桥。家有老鹳巢于庭树，闻其声，颇类人言，似言某处有藏金。乃于后园掘地，果得之，自此致富。道光壬午六月，潘姓失火，老鹳庭树亦俱烧死。

　　◎蛟与龙斗嘉庆戊寅五月廿七日，苏州娄门外有地名龙墩者，元和县所辖。忽出一蛟与龙斗，冰雹大作，狂风拔木，雨下如注者一两时。拖坏民房庐舍五十余家，失去男女数人。有一人随风而飞，为龙所攫，背上爪痕显然。从空落下，却不死。有一家失去米五十石，亦随风飞去，数十里内，并无一粒堕者。又一家船四只、牛一头，与船坊牛棚一齐上天，不知所往。先是龙墩地方有地一块，不积霜雪，不生草木。有以青草掷其地，次日必焦枯如焚。所谓蛟者，即起于此处。蛟之形似狗而大，初起时，有黑龙自东飞来，与蛟斗良久。旋有白龙从北来，如佐黑龙者，逾时而去。其近处居民俱所亲见也。

