<!-- { "loadSidebar": true } -->
　　嘉庆九年，谕内阁命成亲王刻《诒晋斋石刻》四卷；十年，又命户部侍郎刘之刻其叔父相国刘墉书，名曰《清爱堂石刻》四卷，又成亲王自刻所藏晋、唐、宋、元旧迹为《诒晋斋模古帖》十卷。按本朝刻帖尤多于前代，涿州冯相国之《快雪堂帖》，刻始于崇祯末年，至本朝顺治初尚未刻完，遂以行世，故仅有五卷，而题头亦未全也。自是以后，真定梁蕉林相国刻有《秋碧堂帖》八卷，王孟津相国有《拟山园帖》，华亭沈氏有《落纸云烟帖》，又《赐金堂帖》，陈香泉太守有《予宁堂帖》，虞山蒋相国子名洲为山东巡抚时，刻有《敬一堂帖》二十四卷，丹徒笪解元重光刻有《东书堂帖》四卷，江西曾观察恒德刻有《滋蕙堂帖》十卷，扬州江氏有《泼墨斋帖》，唐氏有《秀飧轩帖》，曲阜孔氏有《宝鼎斋帖》，孔舍人继涑刻有《玉虹楼鉴真帖》十六卷，又取张文敏照平生所为书曰《玉虹楼帖》十六卷，舍人孙昭薰刻舍人手书为《隐墨斋帖》十卷，长白鄂公西林为陕西巡抚时，刻有《环香堂帖》，嘉兴唐作梅大令刻有《绿蓑山庄帖》，大兴李味庄观察刻有《平远山房帖》，南周侍郎於礼刻有《春雨楼帖》，阳湖孙渊如观察刻有《平津馆帖》，吾乡秦蓉庄都转刻有《寄畅园帖》，嘉善谢若农编修刻有《望云楼帖》，吴县谢氏刻有《禊兰堂帖》，钱塘金氏刻有《清啸阁帖》，南海叶氏刻有《贞隐园帖》，扬州鲍氏刻有《安素轩帖》。近昆山孙少迂刻《寿石斋帖》，蜀中卓海帆刻《快霁堂帖》。余与盛松云员外先刻有《诒晋斋帖》四集十六卷，皆诒晋斋主人书也。

　　◎伪法帖吴中既有伪书画，又造伪法帖，谓之充头货。旧有《含翠亭》伪帖，以宣城梅鼎祚《真娘墓诗》为米南宫诗，后有“元丰壬辰米芾书”字样。考元丰纪元始戊午，终，乙丑，而无壬辰，其为伪迹可知矣。更有奇者，买得翻板《绛帖》一部，将每卷头尾两张重刻年月，以新纸染色拓之，充作宋刻，凡五部，一曰《绛帖》，即原刻也，二曰《星凤楼帖》，三曰《戏鱼堂帖》，四曰《鼎帖》，五曰《潭帖》。各省碑客买者纷纷，其价甚贱，不过每部千文而已，遂取旧锦装池，外加檀匣，取收藏家图章如项墨林、高江村之类印于帖上，以为真宋拓。而官场豪富之家不知真伪，竟以厚值购之，其价不一，有数十金者，有百余金者，有至三五百金者，总视装潢之华美，以分帖之高下，其实皆伪本也。嘉庆初年，有旌德姚东樵者，目不识丁，而开清华斋法帖店，辄摘取旧碑帖，假作宋、元、明人题跋，半石半木，汇集而成，其名曰《因宜堂法帖》八卷、《唐宋八大家帖》八卷、《晚香堂》十卷、《白云居米帖》十卷，皆伪造年月姓名，拆来拆去，充旧法帖，遍行海内，且有行日本、琉球者，尤可嗤鄙。

　　◎论刻帖张怀《书断》云：“楷者，法也，式也，后世以为楷法者也。”余亦曰：“楷者，法也，式也，后世以为法帖者也。”近世刻帖者不明此意，但以古人墨迹，无论可法不可法，辄刻之帖中以为备，则非法帖矣。如岳忠武、文信国，以功显，以忠著，非书家也；王荆公、陆放翁，以文传，以诗名，非书家也；藏其墨迹可也，刻诸法帖不可也。近有某君刻国朝名人尺牍成大部者，费至数千金，殊觉无谓。大凡前人手札，皆率意为之，非如二王真迹之字字可法也。其中有大家书，有名家书，有托名书，有同名书，又有并不善书而随手属笔者，亦有他人代书者，未必字字可法，而刻诸石，其可乎哉？是不知《书断》之所谓法帖者也。

　　◎家刻余生平无所嗜好，最喜阅古法帖，而又喜看古人墨迹，见有佳札，辄为双钩入石，以存古人面目，亦如戴安道总角刻碑，似有来因也。乾隆五十三四年间，始出门负米，初为毕秋帆尚书刻《经训堂帖》十二卷，又自临汉碑数种，刻《攀云阁帖》二册，便为海内风行。嘉庆四年己未，游京师，钩刻成亲王法书为《诒晋斋帖》四卷；十年乙丑，复至京师，又增益二集、三集、四集，共十六卷，又得成王书一鳞片爪，集成小册，为《诒晋斋巾箱帖》四卷。是年七月，仁宗皇帝有旨命吏部右侍郎刘之刻其叔父文清公墉平生所为书，余时在京师，为之钩勒，名曰《清爱堂石刻》四卷，十一年夏五月刻成进上。十三年戊辰，为长白铁冶亭宫保刻《惟清斋帖》四卷。是年，余始命两儿曰奇、曰祥将余历年所临汉碑五十余种模刻，名曰《攀云阁帖》。十四年己巳秋七月，为相国英煦斋先生钩刻《松雪斋帖》六卷，十五年庚午五月成。十六年辛未，自取唐、宋、元三代墨迹或旧拓本，择其尤者，辄为模刻，命曰《小清秘阁帖》十二卷，十七年壬申七月成。

　　十八年癸酉，为云间沈绮云司马刻《小楷集珍帖》八卷。十九年甲戌冬，山居多暇，偶取蔡君谟诸书帖刻为四卷，曰《福州帖》，以寄汪稼门制府及王南陔中丞，时二公俱镇闽中为督、抚也。二十年乙亥，自刻《写经堂帖》，起于钟、王，终于松雪，凡八卷。是年秋八月，为韩城师禹门太守刻《秦邮帖》四卷，皆取苏东坡、黄山谷、米元章、秦少游诸公书，而殿以松雪、华亭二家。时太守正摄篆秦邮。是年，萧山施秋水少府曾以余所临汉、魏隶书大小数十种刻成四卷，曰《问经堂帖》。二十一年丙子，南城黄两峰嵋为昭文令，介余选集山谷大小行书六册，曰《黄文节公帖》，盖蔡、苏、米三家各有专刻，而文节无之耳。二十二年丁丑，婺源齐梅麓太守彦槐令吾邑，偶见前英相国所刻《松雪斋帖》而爱之，视相国所未备者，又续刻《松雪斋帖》六卷。是年冬，钟祥彭毓圃志杰为乌程令，余为刻《吴兴帖》六卷赠之。二十三年戊寅，又自刻《述德堂帖》，自唐人临本《黄庭》、颜鲁公《竹山连句》，及宋四家、赵荣禄、俞紫芝、张伯雨、吴仲圭、郭天锡、倪云林等书，合而为一，计八卷，以续《写经堂帖》之后。是年九月，《攀云阁帖》刻成，计十六卷。二十四年己卯孟冬，为长白斌笠耕观察取赵、董两文敏墨迹，刻为《抱冲斋帖》十二卷，其明年三月告成。道光元年辛巳、二年壬午两年之内，为歙县鲍让斋观察刻余向所缩临唐代诸碑三十二册，至四年而始成。是时仪征巴朴园宿昆仲索视余所刻诸帖，余因检得六十四石赠之，藏之朴园壁间，命曰《朴园藏帖》八卷。次儿曰祥所刻《枕中帖》四卷亦以是时成焉。七年丁亥，为嘉善周又山观察刻其尊甫山茨先生遗墨大小楷行草书六册，为《仁本堂墨刻》。

　　八年戊子，为肤施张河帅芥航先生刻文与可、苏东坡画竹题跋，计两大册，分装四卷，曰《澄鉴堂石刻》。是年，又自刻《学古有获之斋帖》四卷，自钟鼎款识并周、秦、两汉、魏、晋、六朝以及有唐一代诸书，各摹数字，略备体格，本为课孙而刻，亦以便初学观览，为书法之源流也。其余所模刻者尚多，有古碣，有今碑，有墓志传诔，有诗刻题名，如《秦会稽刻石》与《碣石门刻石》、《泰山》、《琅邪》、《之罘》、《东观》诸刻石，《汉熹平石经》残字，《郭有道》、《陈仲弓》、《杨伯起》、《曹娥》诸碑，及缩本汉碑、《定武兰亭》、褚模《兰亭》旧本、《乐毅论》、《九成宫》、《醴泉铭》、《砖塔铭》、孙过庭《书谱》之类，不可枚举，俱别载《写经楼金石刻目录》中。

　　●丛话十。收藏◎总论收藏书画，与文章、经济全不相关，原是可有可无之物。然而有笃好为性命者，似觉玩物丧志；有视为土苴者，亦未免俗不可医。余尝论之，其为人也多文，虽不知书画，可也；其为人也无文，虽知书画，不可也。大约千人之中，难得一人爱之，即爱之而不得其爱之之道，虽金题玉躞，插架盈箱，亦何异于市中之骨董铺邪？

　　考订之与词章，固是两途，赏鉴之与考订，亦截然相反，有赏鉴而不知考订者，有考订而不明赏鉴者。宋、元人皆不讲考订，故所见书画题跋殊空疏不切，至明之文衡山、都元敬、王州诸人，始兼考订。若本朝朱竹、何义门、王虚舟辈，则专精考订矣；然物之真伪，恐未免疏略。

　　收藏书画有三等，一曰赏鉴，二曰好事，三曰谋利。米海岳、赵松雪、文衡山、董思翁等为赏鉴，秦会之、贾秋壑、严分宜、项墨林等为好事。若以此为谋利计，则临模百出，作伪万端，以取他人财物，不过市井之小人而已矣，何足与论书画耶！

　　看书画亦有三等，至真至妙者为上等，妙而不真为中等，真而不妙为下等。

　　上等为随珠和璧，中等为优孟衣冠，下等是千里马骨矣。然而亦要天分，亦要工夫，又须见闻，又须博雅，四者缺一不可。诗文有一日之短长，书画有一时之兴会，虽真而乏佳趣，吾无取也。

　　《清河书画舫》谓看字画须具金刚眼力，鞫盗心思，乃能看得真切。余以为不然。看字画如对可人韵士，一望而知为多才尚雅，可与终日坐而不厌不倦者，并不比作文论古，必用全力赴之，只要心平气和，至公无私，毋惑人言，便为妙诀。看得真则万象毕呈，见得多自百不失一。然而亦有天分存乎其间，并不在学问之深长，诗书之广博也。

　　晋、唐名迹，品题甚少，即有品题，不过观款题名而已。至宋、元人始尚题咏，题得好益增名贵，题得不好益增厌恶。至明之项墨林，则专用收藏鉴赏名号图章见长，直是书画遭劫，不可谓之品题也。余见某翰林题思翁山水卷，以文衡山用笔比拟之，是隔云山一万重矣。

　　国初北平孙退谷筑万卷楼，藏书甚富，而赏鉴书画尤精，著有《庚子销夏记》八卷。退谷殁后，其物大半归黄昆圃家，而散于海内者亦复不少。如记中所载之唐僧怀素小草《千文》、欧阳文忠《集古录跋尾》、黄山谷《松风阁诗》、朱晦翁《城南二十咏》、贯休《罗汉》、易元吉《猴猫图》、宣和御题《十八学士图》、张择端《清明上河图》、赵荣禄书陶诗小楷及《枯树赋》，余皆亲见之。

　　高江村尝言，世人之好法书名画而必欲竭资力以事收蓄，与决性命以饕富贵者何异？其言甚确。然观其有小印一枚，曰“江村三十年精力所聚”，可见其好之笃，嗜之深，未必能作云烟过眼观也。《销夏录》中之物亦有真有伪，如苏文忠《送安国教授诗》有陈石间跋者，今藏家黼堂侍郎家，的是双钩廓填，而江村亦收蓄之视为至宝，何也？

　　收藏书画是雅事，原似云烟过眼，可以过而不留，若一贪恋，便生觑觎之心，变雅而为俗矣。试观古来收藏家，从无有传之数百年子孙尚能守者。

