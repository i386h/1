<!-- { "loadSidebar": true } -->
　　◎专官王叔杲曰：“水利有专官，至急之务也。”以田畴之广衍，民力之勤惰，不可无专官以督率之也。夫州县之长，既苦于政务之繁，而遑计其农政之琐，身坐堂皇，目周四境，虽神禹不能也。若非有专官之治，带同丞贰，巡行阡陌，浮泛江湖，问农民之疾苦，察田荡之利弊，量河渠之大小，定土方之深阔，料滩岸之远近，为夫役之多寡，时当农忙则勉民以勤俭，时当农隙则督民以疏浚。不特此也，穷乡僻壤，去城辽远，民有善恶，事有轻重，岂无冤抑，岂无控诉者。使有专官以协理之，则讼自鲜，水自治，利自益，而民自安矣。

　　治三吴之水有六策焉，一曰开泄水之川，二曰浚容水之湖，三曰杀上流之势，四曰决下流之壑，五曰挑潮涨之沙，六曰立治田之规，而又请专官以督之，庶几乎可也。若以三吴之利而责于三吴之民，譬诸一国之事责办于一家，以百人之负，而责荷于一人，势有所不能也。

　　张内蕴曰：“治水者，天下之大事也。而足国裕民，天下之大功也。任天下之大事，以成天下之大功，非有天下之大智秉匡时之大忠者，其孰能与于此？”

　　或曰：“小民力田为生，固所自尽，添设专官，徒以增扰。”或又曰：“今各府州县，未尝不设水利之官，而卒未见有裨于农事也。”如低乡畏潦，则急于筑岸；高乡畏旱，则急于浚池。某处病于淤塞，某处应增泥土，至近湖之滨，坍涨不一，坍则速为开除粮税，俾小民免虚赔之累；涨则速为照丈升科，俾奸豪销专利之谋。今官水利者，有知之乎？

　　吴韶曰：“今府州县水利官，皆四海九州之人，骤官临莅，莫识水土之性，种植之宜。不数年间，即升调去。有秩满而不知湖浦之通塞，不分五谷之贵贱者，比比是也。不若分隶于近卫之官军，则土著之人，功绪易施，而水易治。”

　　徐桓曰：“专官非难，得人为难；修举非难，经费为难。”盖专官之要，虽在于得人，而修举之宜，惟先于足用。人不得，所设皆具官也；用不足，所议皆空谈也。故治水之道，得人最难。即得人矣，亦需通达古今，熟识时务。凡地形高下之宜，水势通塞之便，疏瀹决排之方，大小缓急之序，夫田力役之规，官帑出纳之要，经营度量之法，催督考验之术，了然胸中，方能任以大事，非仅精明强干、清廉自持者所能施功也。

　　或议治水之道，当以丰穰之年为始，俾人民乐输，工料易办，备预不虞，策之上者。此言是也。然余以为譬如治病，今人尚有无力就医而听之呻吟者，岂有病未至而先服药者乎？病既至矣，初则择医其难，继则服药无效，或调理之不得其宜，反至增重，吾见病未去而人已惫矣，故曰得人最难。

　　治水之法，既不可执一泥于掌故，亦不可妄意轻信人言。盖地有高低，流有缓急，潴有浅深，势有曲直，非相度不得其情，非咨询不穷其致。是以必得躬历山川，亲劳胼胝。昔海忠介治河，布袍缓带，冒雨冲风，往来于荒村野水之间，亲给钱粮，不扣一厘，而随官人役，亦未尝横索一钱，必如是而后事可举也。如好逸而恶劳，计利而忘义，远嫌而避怨，则事不举而水利不兴矣。

　　金藻曰：“治三吴之水有六事焉，曰探本源也，顺形势也，正纲领也，循次序也，均财力也，勤省视也。五者既行，而不省视，则不及十年，又复废弛。故专官尤为所急。”

　　又曰：“欲水患消除，必专任大臣，而辅之以所属；责成于守令，而催办于粮里。不宜他官分督，而有失厚利。某处系上游水汇，某处系下流支港，应分某水以杀其势，应阔某岸以缓其冲，应浚某河以会其流，某处坝闸宜修，某处塘堰宜筑，应复旧，应新开，非专官而能之乎？”

　　所谓勤省视者，官廉能矣。或惰于省视，与无廉能同。既省视矣，而无赏罚，与不省视同。既赏罚矣，而不能继，与不赏罚同也。

　　一图之省视，责在里长。一区之省视，责在县丞。一县之省视，责在邑令。

　　一府之省视，责在太守。提七郡之纲领，而以水功分数为殿最者，大臣也。参赞于上，纲纪乎下者，大臣之佐也。如能行之，而水利不兴，农田不熟者，吾未之信也。

　　◎协济东南水利为国家至切至急至重之务，工繁费巨，而必资帑藏以行之，非下民之所能办。然为民者，亦当思所以协济国家之要务，而后可以告厥成功。如帑藏之外，或动支衙门之闲款，或量罚有罪之豪右，或激劝仗义之巨室，或举贤才，或起废员，或收投效，计工筹费，相为表里。盖费足则工举，工举而水利兴焉。

　　小民难于虑始，可与乐成。如官帑先行，则协济自至。若徒以空文催督，彼亦以空文谩应，虽有兴修之虚名，终鲜兴修之实效。故设处钱粮为第一著。

　　库无盈余，似以浚筑为缓事。然水利为民生之本，乡闾之休戚赖焉，国赋之盈缩系焉，协济之功，尤不容已。

　　大凡运河官渎、通江大湖，以及闸坝陂堰、蓄泄利民者，其施工自在有司。

　　凡府州县城内外濠河浜港可通舟楫者，其施工则在本城富家铺户。凡府州县地方与官河稍远处，有通河支港及蓄水围圩可资农田者，其施工则在近处居民。凡江南、江北有通海道藉以运盐者，其施工又在盐商矣。此协济之一法也。

　　国家承平将二百年，生齿日繁，太仓无三年之蓄，所藉七省漕运。是以设官分职，从事淮、黄。惟河身日高，河岸日加，设有冲决，运船阻塞，此最危之事。

　　往者封疆大吏，尝议及海运一事，卒不果行，何也？朝廷不忍使民以蹈海，有司不敢保漕以无事。即运官、运丁、水手人等，生平未尝出海，亦何能挺而走险以济事耶？此断断不能行也。今查上海、乍浦各口，有善走关东、山东海船五千余只，每船可载二三千石不等。其船户俱土著之人，身家殷实，有数十万之富者。

　　每年载豆往来，若履平地。常时放空北去，而必以泥土砖石以压之，及装豆回南，亦无货不带。一年之中，有往回四五次者。是海船去空而回重，较运船去重而回空，正相反也。盍请有司上奏，先以减一存造之粮，乘其放空北去之时，试行有效，递年增加，送往天津交卸。以江浙、江西、湖广全漕受载牵算，每船运以千石，处之豫如也。其法只求地方官先选殷实船户，花名注册，取其连保结，方许出运。如果踊跃从事，运载功多，则赏之以币帛，加之以衔名，船户无不乐从者。况近年海道清平，百无一失，因风乘便，不劳人力，而所费无多。既省朝廷治河治漕之帑，又省州县陋规帮费之烦。自此太仓日积，国课日盈，亦协济之一法也。

　　水陆官兵，原所以卫民者也。每年坐食银粮以亿万计，可派在城在乡以佐开浚之用。古人有寓兵于农者，今则寓兵于治水，亦协济之一法也。

　　相传宋时修治东南水利，辄下空名度牒二千道，给与承德郎、将仕郎等官告身。或仿其法而行之，亦协济之一法也。

　　谨查康熙十七年戊午，有旨令该各直省童生每名捐银一百两，准予入泮，一科一岁，后不为例。其岁科两试之原额，仍照旧办理，其法良善。盖秀才无额，不碍仕途，一也。随处捐纳，国帑丰盈，二也。所取甚廉，不伤百姓，三也。不开幸进，多造人才，四也。亦协济之一法也。

　　水利之兴，莫急于财力。而财力亦出于民间，非照田科派之谓也。盖高田无变更，而湖田有坍涨，亦有挑土塞河以宽广其田者。今三吴之间，不下数十万顷，其利倍于常田。大约仕宦富豪所得者十之七八，平民所得者十之二三。虽有升科，不及其半。以姑息之小恩，忘浩博之大利。苟能排定字圩，挨邱编号，通行量丈，照数征收，其赋必倍，亦协济之一法也。

　　积荒田土，在在有之。江南四郡一州，惟常、镇两府为尤甚。或以官逋为累，或以水道不通，或以古墓相连，或以瓦砾难种。兹欲区处农民，必其开垦，而成熟之事亦难矣。然亦有说焉，一以赋负民逃而不垦，一以粮重租多而不垦，一以其地远，难于照应而不垦，一以小民穷困。舍本逐末而不垦。是以荒瘠之地日多，而懒惰之民日积，使膏腴成弃地，粮税为积逋，所以府库日亏，而农民日困也。惟有专官而治，时时省察，就近招徕，轻其租赋，劝其开垦，勉其勤惰，使民无弃地，家有余粮，而库无积欠矣。亦协济之一法也。

　　三吴圩田，亦在在皆有。农民习懒性成，惟知种苗禾，种豆麦蔬菜而已，其有水者则弃之，何也？余以为水深三四尺者，种菱芡，一二尺者种芰荷，水不成尺者则种茭白、茨菇、荸齐、芹菜之属，人能加之以勤俭，虽陂湖亦田也。试看杭、嘉、湖三府，桑麻遍野，菱芡纵横，有弃地如苏、松、常、镇四府者乎？如此则民不偷惰而赋常足，民不告劳而食不匮也。亦协济之一法也。

　　俗语云：“百年田地转三家。”言百年之内，兴废无常，必有转售其田至于三家也。今则不然，农民日惰，而田地日荒，十年之间，已易数主。盖赋有旧额，田无一定，或筑坟墓，或造房屋，或此开彼塞，或东涨西坍。至于田畴交错，鳞册无征，有有田无粮者，有有粮无田者，不知凡几。故小民交怨，讼狱频仍，富者益富，贫者益贫。必得官为量丈，重画图册，田段一准而田自多，田既多而赋自盈，然后除其坍角荒瘠之地，抵其不足而均其有余，计亩均收，似与小民有益而无损。即以治田之利为治水之利，不必一一仰资乎公帑，而亦无待加派于穷民。

　　孔子曰：“因民之所利而利之，择可劳而劳之，又谁怨乎！”倘能职之以专官，辅之以协济，因天之时，设地之利，皇皇晓谕，奋激必多，奋激多而水利兴，水利兴而田自治，则岂特活东南数百万生灵之命，抑亦培朝廷亿万年富庶之基也。

　　「救荒附」

