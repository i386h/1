<!-- { "loadSidebar": true } -->
　　二女与未婚媳赵氏曰：“愿吾门全忠孝节义也。”乃积薪纵火，阖门烧死。都督顾视灰烬，提刀而出，巷战经日，犹杀四十余人，旋自刎。是时公胞侄珍，官苏州游击，亦遇敌亡，事与周将军遇吉一门尽节事相类，为千古不可磨灭者。国朝乾隆四十一年，诏旌胜朝殉节诸臣，都督已予谥忠烈，详《明史》矣。而其随从殉节者共十四人，俱遵旨入祀忠义、节孝二祠，而志乘阙焉，特记于此。

　　◎父子大拜本朝父子大拜者有四家，桐城张文端公英，次子文和公廷玉；常熟蒋文肃公廷锡，子文恪公溥；无锡嵇文敏公曾筠，子文恭公璜；诸城刘文正公统勋，子文清公墉也。其父子俱为一品者，海宁陈清恪公诜为礼部尚书，子文勤公世倌大拜；钱塘徐文敬公潮为吏部尚书，子文穆公本大拜；富阳董文恪公邦达为礼部尚书，子文恭公诰大拜。

　　◎席宗玉国初吾乡羊尖镇有席宗玉，慷慨尚义，远近称为长者。崇祯十六年冬，忽有如皋李元旦携其母许、其妻姚并子女僮仆辈悉投奔于宗玉。元旦系大冢宰大生之子，官詹事府尘詹，许系大学士许谷女，姚系癸未探花永言女也。元旦赠宗玉诗云：“君岂蓬蒿侣，龙蛇偶寂寥。霜摇三尺剑，月冷数声箫。疏竹成幽径，荒庐接小桥。家贫还甚侠，车盖敢相招。畴昔怨离歌，前宵来渡河。那堪芳草路，只送马蹄过。烽燧殊方满，星霜客鬓多。愿期春色里，同剪北窗萝。已驾寒江楫，还为卒岁留。老慈牵嫂袂，稚子曳君裘。候雁常虚帛，呼天欲寄愁。即今空汗漫，不复似依刘。每成别后梦，即捡隔年书。天地情难老，江湖泪有余。寒云生旧榻，落日忆空庐。满目交游尽，思君总不如。”其明年三月，闻思陵崩，遂大哭辞去，回如皋，阖门殉难。时有义士柏仲祥者，一日能行三百里，负元旦子祥官而逃，不知置何处。仲祥后被获，死南京。呜呼！自古圣帝明王皆以民为邦本，而至于此极耶！故民贵而官贱，则天下治；官贵而民贱，则天下乱；官贵而民贵，则天地开；官贱而民贱，则天地闭矣。

　　◎率由旧章大凡处事，不可执一而论，必当随时变通，斟酌尽善，乃为妙用。余尝论“率由旧章”一语，不知坏尽古今多少世事，有旧章之不可改者，有旧章之不可不改者。至如吾乡之北望亭桥，今改为丰乐桥，南堍为无锡所辖，北堍为金匮所辖。嘉庆二十年将重建时，诸乡民原请造纤路，以便往来舟楫，锡令韩君履宠因问诸乡民，向来有否？曰：“无之。”韩曰：“然则率由旧章可也。”而监造之绅衿华凤仪辈，因人碌碌，亦不与韩君辩，将陋就简，数月而成。每遇西北风，其流直冲，无有约束，覆舟殒命者，一岁中总有数次，此“率由旧章”之误事也，可畏哉！

　　◎峨嵋老僧江阴朱中丞勋以佐贰起家，官至陕西巡抚，赏戴花翎。先是中丞诞生时，适有老僧在门首化斋，告其家曰：“闻即刻公喜生一相公，此儿将来当大贵，六十年后或可于长安相遇也。”道光初年，朱正在陕西，偶有差役以事入峨嵋，遇此僧。僧曰：“有一书烦为我寄朱大人，我尚知其诞生时也。”差回省城，不敢投，禀之长安令，启其书，无他语，令为转呈，但言今年某月某日当束装北上。果于是日得旨，召入京师，以四品京堂用。

　　◎修志郡县之有志，犹国之有史，家之有谱也。书因革之变，掌褒贬之权，发幽潜之光，垂久远之鉴，非志之不可。然志之有二难焉，非邑人则见闻不亲，采访不实，必至漏略；如邑人而志邑事，则又亲戚依倚，好恶纷沓，必至滥收。没其所有则不备，饰其所未有则不实，此其所以难也。

　　凡重修府州县志，无论文章巨公、缙绅三老，总不可以涉手，以其易生丛谤也。盖修志与修史同一杼柚，作文难，评文易，吹毛求疵，文人恶习，试观诸史如《史记》、《汉书》，虽出马、班之手，尚不能无遗议，况他人邪！

　　嘉庆十九年，余与修《高邮州志》，将刻成，署曰《嘉庆高邮州志》，州中诸缙绅见之哗然，以为不通，仍去“嘉庆”二字。余笑谓州刺史冯椒园曰：“吾见《元和郡县志》、《元丰九域志》、《乾道临安志》、《乾道毗陵志》、《淳熙三山志》、《绍熙云间志》、《嘉泰会稽志》、《嘉定赤城志》、《宝庆四明志》、《景定建康志》、《咸淳临安志》、《至元嘉禾志》、《大德昌国州图志》、《延四明志》之类，不可枚举，岂诸缙绅亦以为不通耶？少所见多所怪也。”

　　吾邑无锡之名，始见于《史记。东越列传》；无锡名县，见于《汉书。地理志》；无锡有志，始于元人王仁辅。一修于景泰冯择贤，再修于弘治吴凤翔、李舜明，三修于万历秦子成。本朝康熙二十九年，乡先生秦对岩、严藕渔两先生修之，乾隆十六年浦二田、华剑光两先生又修之。嘉庆十七年，少司寇秦小岘先生又修之。颇将旧志删改，且憾于采访，凡乡间所有人物节孝概行疏略，颇不满于邑中。余因请之司寇，阅新志所未载者，为采录一编，名曰《梁溪补志存稿》，以俟后来云。

　　道光五六年间，余拟修《虎丘志》，有一缙绅曰：“钱某并非本地人，何劳涉笔耶？”余闻之而止，夫虎丘一区，无关紧要，而尚遭人谤，其他可知。案《虎丘志》始于明洪武初王仲宾，久已失传，重修者为松陵周安期，再修于娄东顾湄，元和令周岐凤又修之，震泽任兆麟又修之，皆非本地人也。

　　◎八体秦书有八体：一曰大篆，二曰小篆，三曰刻符，四曰虫书，五曰摹印，六曰署书，七曰殳书，八曰隶书。今世所传亦有八体：一曰钟鼎文，薛尚功《钟鼎款识》是也。二曰秦篆，泰山琅邪台刻石是也。三曰秦隶，《两汉金石器物款识》是也。四曰汉隶，东京汉安以后诸碑是也。五曰钟隶，《上尊号奏》、《受禅》、《孔羡碑》是也。六曰真书，六朝、隋、唐诸碑是也。七曰行书，《兰亭》与《集王圣教序》是也。八曰草书，《二王帖》、《书谱》是也。

　　◎性恭谨余有老友徐翁长出门，曾见山阴何恭惠公胃为河南巡抚时，性恭谨，每得各省同寅亲友公文书启，命仆开函时，必起而拱立，两手捧诵，诵毕，然后坐，及答书亦必拜而后发，其诚如此。公子裕成亦任河南巡抚，然不及乃翁矣。

　　◎袁简斋袁简斋先生一生不信释氏，每游寺院，僧人辄请拜佛，先生以为可厌，乃自书五言四句于扇头云：“逢僧必作礼，见佛我不拜。拜佛佛无知，礼僧僧见在。”

　　似深通佛法者。又先生一生不讲《说文》，一日宴会，家人上羊肉，客有不食者。

　　先生曰：“此物是味中最美，诸公何以不食耶？试看古人造字之由，美字从羊，鲜字从羊，善字从羊，羹字从羊，即吉祥字亦从羊，羊即祥也。”满座大笑，似又深通《说文》者，皆可以开发人之心思。

　　◎苏东坡生日会毕秋帆先生自陕西巡抚移镇河南，署中筑嵩阳吟馆，以为燕客之所。先生于古人中最服苏文忠，每到十二月十九日，辄为文忠作生日会。悬明人陈洪绶所画文忠小像于堂上，命伶人吹玉箫铁笛，自制迎神送神之曲，率领幕中诸名士及属吏门生衣冠趋拜，为文忠公寿，拜罢张宴设乐，即席赋诗者至数百家，当时称为盛事。迨总督两湖之后，荆州水灾即罢，苗疆兵事又来，遂不复能作此会矣。呜呼！以公之风雅爱客，今无其继，而没后未几，家产籍没，子孙式微，可慨也已。

　　◎改嫁改嫁之说，袁简斋先生极论之，历举古人中改嫁之人，若汉蔡中郎女文姬改嫁陈留董祀。《新唐书》诸公主传，其改嫁者二十有六人。又权文公之女改嫁独孤郁，其实嫠也。韩昌黎之女，先适李汉，后适樊宗懿。范文正公之子妇，先嫁纯礼，后适王陶。文正母谢氏，亦改适朱氏。陆放翁夫人为其母太夫人之侄女，太夫人出之，改嫁赵氏。薛居正妻柴氏，亦携赀改嫁。而程伊川云妇人宁饿死，不可失节，乃其兄明道之子妇亦改嫁，不一而足。余谓宋以前不以改嫁为非，宋以后则以改嫁为耻，皆讲道学者误之。总看门户之大小，家之贫富，推情揆理，度德量力而行之可也，何有一定耶？沈圭有云：“兄弟以不分家为义，不若分之以全其义；妇人以不再嫁为节，不若嫁之以全其节也。”

　　◎金石文字金石文字，虽小学之一门，而有裨于文献者不少，如山川、城郭、宫室、陵墓、学校、寺观、祠庙，以及古迹、名胜、第宅、园林、舆图、考索，全赖以传，为功甚巨。而每见修志秉笔者，往往视为土苴而弃之，真不可解也。王兰泉司寇为《金石萃编》一书，有与诸史互异，辄以证之，此深于金石者也。孙渊如观察尝言：“吾如官御史，拟请旨著地方官吏保护天下碑刻。”此癖于金石者也。

　　◎算尽锱铢每日费用，虽小不苟，所以惜物力、谨财用也。苏州人奢华糜丽，宁费数万钱为一日之欢，而与肩挑贸易之辈，必斤斤较量，算尽锱铢，至于面红声厉而后已。然所便宜者，不过一二文之间耳，真不可解也。相传沈归愚尚书贫困时，鲜于僮仆，每早必提一筐自向市中买物，说一是一，从不与人争论，诸市人知其厚道，亦不敢欺。彼时尚有古风。

　　◎布衣可贵嘉庆己巳岁七月，余在京师，英煦斋相国家有笔墨事，尝招余住澄怀园之近光楼。时公为户部侍郎兼副提督，同寓者为席君子远、姚君伯昂两编修也。一日五鼓天未明，大雨如注，闻鸡人传唱声，知公已早到宫门矣。两编修闻之，亦急具衣冠，冒雨入朝，不迟晷刻。余时正高卧枕上，朦胧谓两编修曰：“吾今日始知布衣之可贵也。”

　　◎南北气候故老尝言，大江以北，麦花昼开；大江以南，麦花夜开，总未留神察看。嘉庆七八年间，偶见麦花皆昼开，殊不信。一老农曰：“麦花自国初以来，俱如旧说，其昼开者，始于嘉庆初年。”盖由南北气候日转，犹之北方产梨、枣、果之屑，今南方亦有之；南方产姜、莲、慈菰、荸齐之属，今北方亦有之。余于乾隆壬子，始入京师，夏间蚊虫绝少，至嘉庆十三四年六七月内，每到垂晚，则蚊声如雷矣。

　　◎水仓扬州有余观德者，人颇豪侠。乾隆五十九年四月，新城多子街一带，不戒于火，延烧达旦，观德率众扑救甚力，因创为水仓，起名甚新。其法在闹市中距河较远处，买地一区，前设小门，后为大院，置水缸数十百只，贮以清水，设有不虞，水可立至，此良法也。余友孙春洲尝作门联云：“事有备而无患，门虽设而常关。”自余观德创后，扬州城内随处皆置水仓，惜其法不行于苏、杭之间耳。

