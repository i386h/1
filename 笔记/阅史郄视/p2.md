<!-- { "loadSidebar": true } -->
　　李广素恨霸陵尉辱，拜右北平太守，请与俱，至而斩之，上书自陈谢罪。上报曰：振旅抚师，以征不服，怒形则千里悚，威震则万物伏，夫报忿以除害，损残去杀，朕之所图于将军也。若乃免冠徒跣，稽颡请罪，岂朕之指哉？武帝御将，荡佚不规常法，皆此类。所以北扫南平，东渐西被也。后人尾尾文法，何当焉。
　　孔光谏辄削草藁，有所荐，惟恐其人之闻知，沐日归休，兄弟妻子燕语，终不及朝省政事。或问光温室省中树皆何木也，光嘿不应，更答以他语。不泄如是，可以法矣。
　　汉官廪禄皆月给之，半钱半谷，制诚善也。
　　宋枭患凉州寇暴，欲多写孝经，令家家习之，庶或使人知义。盖勋谏以为不急静难之术，徒取笑朝廷，果如其言。宋明之儒，见多与宋枭类。陆秀夫于倥偬败亡之秋，犹日进大学衍义，与陈败而讲老子，梁亡而谈苦空，不同一可笑也哉！
　　韩信谓汉王曰：今东乡争权天下者，非项王耶？为人喑哑叱咤，千人皆废，然不能任属贤将，此特匹夫之勇耳；项王见人恭谨慈爱，悯人疾病，然有功当封爵者，印刓敝忍不能予。此妇人之仁耳；项王雄伯天下，不居关中而都彭城，所过无不残灭，天下多怨，百姓不亲附，特劫于威强耳。名虽为霸，实失天下心。今大王诚能反其道，任天下武勇，何所不诛？以天下城邑封功臣，何所不服？以义兵从思东归之士，何所不取？马援对隗嚣曰：前到朝廷，上引见数十，每接燕语，自夕至旦。才明勇略，非人敌也。且开心见诚，无所隐伏，阔达多大节，略与高帝同。经学博览，政事文辩，前世无比。嚣曰：卿谓何如高帝？援曰：不如也，高帝无可无不可，今上好吏事。动如节度，又不喜饮酒。嚣意不怿，曰：如卿言，反复胜耶？荀彧、郭嘉谓曹操曰：绍有十败，公有十胜，虽强，无能为也。绍繁礼多仪，公体任自然，此道胜也；绍以逆动，公奉顺以率天下，此义胜也；桓、灵以来政失于宽，绍以宽济宽，故不慑。公纠之以猛，而上下知制，此治胜也；绍外宽内忌，用人而疑之，所任惟亲戚子弟。公外易简而内机明，用人无疑，惟才所宜，不问远近，此度胜也；绍多谋少决，失在后事。公得策辄行，应变无穷，此谋胜也；绍高议揖逊，以收名誉，士之好言饰外者多归之。公以至心待人，不为虚美，士之忠直远见而有实者皆愿为用，此德胜也；绍见人饥寒，恤念之形于颜色，其所不见，虑或不及。公于目前小事时有所忽，至于大事，与四海接。恩之所加，皆过其望。虽所不见，虑无不周。此仁胜也；绍大臣争权，谗言惑乱。公御下以道，浸润不行，此明胜也；绍是非不可知，公所是进之以礼，所不是正之以法，此文胜也；绍好为虚势，不知兵要。公以少克众，用兵如神，此武胜也。合而观之，帝王英雄成败得失之机，了然目中矣！
　　光武既息兵革，天下少事，文书调役务从简寡。至乃十有一，民其得息肩矣。
　　昆阳之战，势如压卵，光武谋共拒御，诸将各欲分散。光武乃笑而起，尤来贼攻光武，追急，短兵接，光武自投高岸，遇突骑王丰下马授光武，光武抚其肩而上，顾笑谓耿弇曰：几为虏嗤。当此天动地岋之时，而谈笑应之，真人杰也！诸将策立更始，刘伯升恐赤眉复有所立，王莽未灭，宗室相攻，议且称王以号令诸将。若赤眉所立者贤，相率而从之；如无所立，破莽降赤眉，称帝未晚。此千古图中兴者之所当知也［明末诸藩惟不此之知也，故粤与闽、浙自斗于穴中，而王师得以乘其敝］！
　　刘秀击铜马，吴汉将突骑来会，悉上兵簿于莫府，请所付与。不敢自私若是，则韩、彭之祸奚至焉。
　　朱鲔降光武，封为扶沟侯。夫举大事者不忌小怨，光武所言，自是大略耳。然司徒之仇，当不反兵而鬬者，小云乎哉！孙策别袁术行，收兵告谕诸县：乐从军者一身行，复除门户；不乐者不强。大略哉！
　　萧望之案劾杀韩延寿，马融代疏杀李固，千载有余恨矣。二子乌可称哉［望之真庸人鄙夫耳，本无可称；若扶风者，又进退失据者也］！
　　孔融才疏意广，高谈可玩，而诵考实难可悉行，但能张磔网罗。而自理甚疏，造次能得人心，久久亦不愿附也。况所任又多剽轻小才耶？
　　李翼为兖州刺史，司马师遣使收之，翼妻荀氏曰：可及诏书未至赴吴，何为坐取死亡？左右可同赴水火者为谁？翼思未答，妻曰：君在大州，不知可与同死生者，虽去亦不免。乃止死。智哉荀氏也！人生在世，而无同生死之人，以之处患难颠沛之秋，其寄存幸耳。
　　曹公征刘晔、蒋济等五人，皆扬州名士，每至亭传，辄谋进见效论之具。晔独卧不言，人怪之，晔曰：对明主非精神不接，精神可学而得乎？此言有至理微机，非上智不知也。及进见，曹公问扬州先贤、贼之形势，四人争对。待次而言，再见如此，公每和悦，晔终不一言。四人笑之。后一见，公止无所复问，晔乃设远言以动公，公适知便止。若是者三。其旨趣以为远言宜征精神，独见以尽其机，不宜于揋坐说也。公探见其心，坐罢，寻以四人为令，而授晔以腹心之任。每有疑事，辄以函问，一夜数十至。观古人心腹之得君乃如此，彼媟媟婞然者何以为哉［晔所谓远言，盖舜禹之事耳。故以腹心任之也］？
　　陈寿志不惟略，亦不知经济，不能使一代兴乱之机昭然纸上。大抵当时曹魏之政，伤于苛虐，魏略载郡被书录寡妇，或有已相配嫁，皆录夺，啼泣道路。又记他书载将民妻女与士其好者入宫，故张悌言其刑烦役重，诸葛孔明言陷赤子于豺狼，陈羣言天下人民不过文景时一大郡，则享国之不永，宜哉。且待宗于太薄，亦大失策也。
　　魏取天下之策，得十之三四，而守则全无焉，晋取诸人之怀耳。取守两无可纪矣，然晋祚尚延于魏，则以其积泽于民较魏犹浮也。
　　吴蜀之和也，登坛歃血，声曹氏篡窃之罪告神，示民中分天下，使士民各知所归。此亦千古偏安者之一大兴会也。
　　鲁子敬好奇节，计天下将乱，学击剑骑射，聚少年猎，阴相部勒，讲武习兵。父老咸曰：鲁氏世衰，生此狂儿。后中州扰乱，乃命其属曰：淮泗间非遗种之地，惟江东可以避害。使细弱在前，强壮在后，男女三百余人，州骑追之，不敢偪而还。周瑜将数百人，故过候，并求资粮，遂指三千斛一囷米与之。一见孙权，即建鼎足江东、兼并荆楚、分据帝王之策，何其明也！及后破曹瞒、和关羽、借元德地，识见高出公瑾辈矣。且营垒整肃，令行禁止，路不拾遗，盖才德俱胜之豪杰也。
　　张温清浊太明，善恶太分，孔明以为败废之由。然后知华而不实者，怨之府也。
　　世说云：王丞相拜扬州，宾客数百人，并加沾接，人人有说色。惟有临海一客姓任，及数外国人为未洽。公因便还过到任边云：君出，临海便无复人。任大喜说。因过外国人前，弹指云：兰阇兰阇。外国人皆笑。四坐并欢。又晋阳秋曰：导接诱应会，少有牾者，虽疏交常宾，一见多输写款诚，自谓为导所遇，同之旧昵，真干济之宏才也。我之刚愎粗疏，其必以此为师而后可［或者不免巧言令色之讥耶？以丞相下士则可矣，非我辈所当学也］。
　　观六朝加九锡及禅授之文，语藻规模如出一手，惜哉。
　　袁淑尝诣彭城王义康，义康问其年，答曰：邓仲华拜衮之岁。又曰：陆机入洛之年。义康并不知。李延寿志之，讥其浅陋。义康固非全材，此非其短也。帝王卿相之学，自有要领，不在广览博记间也。霍光、张安世不失为桢干，沈约、沈佺期不失为邪佞。南北史才不逮古人，而学识亦愈下矣。
　　桂阳王休范自寻阳昼夜取道大雷，戍主杜道欣驰下告变，道欣至一宿，休范已至新林步。上攻新亭垒，分遣杜墨蠡、丁文豪等直向朱雀门，战胜入之。可谓迅雷疾电，知所向矣，乃以轻信伪降见杀，非战之罪也，萧道成之胜幸耳。
　　胡藩谓刘裕曰：豁达大度，功高天下，连百万之众，允天人之望，毅固以此服公；至于涉猎记传，一咏一谈，自许以雄豪，加以夸伐，搢绅白面之士，辐凑而归，此毅不肯为公下也。呜呼，毅之所长，乃幺么腐儒自求灭亡之具耳，乃不以服人乎？后车其鉴之。
　　刘道和内总朝政，外供军旅，决断如流，事无壅滞。宾客辐凑，求诉百端，内外谘禀，盈阶满室。目览词讼，手答笺书，耳行听受，口并酬应，不相参涉，皆悉赡举。又言谈赏笑，弥日亘时，未尝倦苦。裁有闲暇，手自写书，寻览篇章，相定坟籍。性奢豪，食必方丈，旦辄为十人馔，未尝独餐。真近古之人豪哉！王昆绳闻予言，曰：穆之固奇才，然非经理天下之大道也。君相要务，在知人善任使而已。事事自为，亦何为者？且因此而有矜才竞胜之心，则愈偾厥事矣。此论固可补予言之未备也。
　　谢灵运狂妄人耳，何足以言学？且已仕宋矣，而曰龚胜、李业，然乎哉？然乎哉？
　　南史宋齐以后，文人武士浪得虚名者，皆所谓小有才而未闻大道之人也。其覆败者十之八九，非不幸也。
　　览王谢诸子弟传，不终篇，即知其必败。既而果然。乃知放诞风流之习，可以败国、可以杀身也。而当时皆钦以为才望，国家安得不乱哉？呜呼，何、邓之祸，至五代而极，不惟无三代之英，并汉室人物，望之如在云端矣。盖读史必先得一代大势，方可论古。五代之速亡，非仅五代之罪也，自魏晋以来习尚气势驱迸而前，如颓波之东下，溃散颠倒所必至也。极则必反，至唐而变矣。
　　佛教虽自汉明入中华，然当时士大夫崇奉之者，百无一二。至晋，惟北朝时信崇之，南朝亦尚未闻。迄宋、齐后而渐盛矣。盖邪教必盛于乱世也。
　　柳元景令军中曰：鼓繁气易衰，叫数力易竭，但各衔枚疾战，一听吾营鼓音。此亦战之一道也。
　　梁武临雍州，命按行城西空地。将起数千间屋，多伐材竹，沈于檀溪，积茅盖若山阜，皆未之用。僧珍独悟其旨，私具橹数百张。及兵起，悉取檀溪材竹，装为船舰，葺之以茅，并立办。众军将发，诸将须橹甚多，僧珍乃出所具，每船付二张。亦智矣。
　　南史所载隐逸传，如刘慧斐、顾欢辈，惑溺佛老，比比而是。乃俱以隐逸称之，学衰道废，于斯极矣。
　　陈后主之败，江总、孔范诸狎客致之也。诗文之无用，而且以亡人国也，甚矣。
　　汉史外国传无信佛者，至南北史而外国始多佞佛者矣。乃知治乱之相寻，邪正之相胜，中外一耳。
　　史有纪传而无表志，则当时之天文地理、兵刑礼乐，缺焉泯焉。何以考其治乱乎？不可以言史矣。
