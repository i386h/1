<!-- { "loadSidebar": true } -->
　　辽太祖选三万骑以攻幽州，后述律氏指帐前树曰：无皮可以生乎？太祖曰：不可。述律氏曰：幽州之有土有民，亦犹是耳。吾以三千骑掠其四野，不过数年困而归我矣。夫三代之师诛暴而安民，即汉唐宋之兴，亦争城争野兵相杀戮耳，断不肯杀民也。而辽人乃建此策，不仁哉。然使如周之封建、汉之重郡县，处处皆兵，人人习战，则此策亦安能行哉？孟子曰仁者无敌，盖必仁者而始无术以敌之也。
　　辽累世子孙自相屠戮，金太宗子孙为海陵所杀无噍类，阿鲁补以罪杀挞懒，以逆图被杀，及其二子。兀朮子孙亦为海陵所诛。干离不二子京文以谋反诛，黏罕孙秉德共海陵弒熙宗，后海陵忌而杀之，遂尽杀黏罕子孙三十余人。皆所谓以杀启杀也。开国君臣，何为而不行仁耶。
　　金南渡后，至以二十五人为谋克，四谋克为猛安，除旗鼓司火头五人，任战者只十八人，不足成队伍，但务存其名而已。每下令签军民家丁男，或尽取无遗，号泣盈于道路。又尽籍山东河间大名猛安人为兵，老弱城守，壮者捍御。贞佑时，任子为监当者赴吏部选，宰执命取为监军官。元光末，备潼关黄河，又签军，自见居官外，无文武大小职事官皆充军，愤愠哀号卒不能行。嗟乎，弊之溃乱至此，得不亡哉。
　　金史曰：金初入中夏，民多流亡，土多旷闲，遗黎惴惴，何求不获。纵不能复井地沟洫之制，若用唐之永业口分以制民产，仿其租庸调之法以足国计，何至百年之内弊政纷纭、度支日匮乎？此言甚善。予尝谓，颜习斋先生曰：井田必于开创行之，盖谓斯也。
　　金刷官田与女直，其实皆民田也。如城燕子城之类，乃秦汉以来名称民业之不计其年矣，尽指以为官田而夺之，可哉？
　　种师道曰：女直不知兵，岂有孤军千里深入而能善其归者？岂知郭药师降金而从宗望南侵也，尽以宋事虚实告之，能逆测其不竞也乎。呜呼，宋以堂堂天下，为叛臣所料如此，一时君臣士大夫，千载而下有愧颜矣。
　　自古成功之士，史但记其得耳，其失多不载。如吴玠吴璘等败衂，不见于宋史者，金史书之。兀朮等败衂，不见于金史者，宋史书之。使非互考，安得而知之哉？然一胜一负兵家之常，为将终身，亦难以处处皆胜也。但当论其成耳。
　　宣宗迁汴，言者谓河朔受兵，群盗并起，宜严河禁以备不虞，凡自北来而无公凭者勿听渡。时河朔汾晋凶荒饥甚，又禁河南粟麦不许渡河，以至山东燕晋万里榛莽，真斯民之阨运也哉！
　　钱牧斋向言曰：金南渡之后，为宰执者上下同风，以苟安目前为乐。每北兵压境，君臣相对泣下，已而敌少退解严，则大张具会饮黄阁中矣。议事至危处，辄罢散曰：俟再议。已而复然。用人必择无锋铓、软熟易制者，曰：恐生事。正人君子多不得用，虽用亦未久而遽退。近侍谄谀成风，每奏四方灾异、民间病苦，必相谓曰：恐圣主心困。有人曰：今日恐心困，后日大心困矣。临时不肯分明可否，相习低言缓语互推让，号养相体。宣宗尝责丞相仆散七斤：近来朝廷纪纲安在。七斤退谓郎官：上问纪纲安在，汝等自来，何曾使纪纲见我。因循苟且，竟至亡国。呜呼，金源之君臣崛起海上，灭辽破宋，如毒火之燎原；及其衰也，乃化而为弱主谀臣，低眉拱手，坐而待其覆亡矣。噫！
　　钱牧斋向言曰：元人进金史表曰：劲卒捣居庸关，北拊其背；大军出紫荆口，南陇其吭，此燕都防患之明验也。梁干德二年，晋主李存勖命周德威出飞狐，与赵将王德明、义武将程岩会于易水，围涿州降之，进克瓦桥关，拔顺蓟州，命李嗣源攻山后武儒，诸州皆下之。德威逼幽州，拔平营瀛郑州，遂入燕，执刘守光父子以归。此出紫荆攻燕之一也。紫荆关北口浮图峪为飞狐之地，晋都太原，故由紫荆出师，与真定定州之军会于易水，既取山后及燕东西诸州，则燕京势孤不能立矣。同光三年，阿保机入寇，败周德威兵于新州，西出居庸关，围幽州，唐主遣李嗣源救之，辽人遁走。宣和四年，金主分道进兵，至居庸关，厓石自崩，戍卒多压死。阿骨打入燕，辽太后自古北趋天德，此出居庸关攻燕之二也。嘉定四年，蒙古铁木真攻克宣府，至怀来，金兵保居庸，不能入，乃留兵拒守，而自以大兵趋紫荆口，败金兵于五回岭，拔易涿二州，分命遮别将兵反自南，攻居庸破之，出古北，与外兵合，蒙古主留兵屯燕城北，乃分军为三，右军循太行，而南破保州中山邢洺磁相卫辉怀孟诸郡，径抵黄河，大掠于平阳太原之间；左军遵海而东，破滦蓟，大掠于辽西之地；蒙古主自将中军，与子拖雷破雄鄚清沧景献河间滨棣济南诸郡。此出紫荆攻燕之三也。宣德即宣府紫荆旁口，今五虎岭郎五回岭，元人败金兵之处。西北之山，东起医无闾，西接太行，其为要害之关，曰紫荆、居庸、倒马。居庸岩险易守，倒马去燕稍远，紫荆则夷于居庸而近于倒马。金人知守居庸不知阨紫荆，非失计耶？元之分军也，河北山西山东皆被兵，数千里之间杀僇殆尽，金帛子女畜产皆席卷去，长淮以北惟真定太名与山东青兖以南尚存，燕都终不下。责犒师以和出居庸，取所虏子女数十万坑之而去。金乘间迁汴元，复围燕都，又不下。明年乃破燕。元兵初抵燕京，乃守而不攻，三道抄寇者，非直贪利，盖以孤燕也诸郡不守，燕不攻自破，即辽人剥树皮之策也。呜呼惨哉！
　　元之信异端也，帝师天师倍极尊崇，至文宗立皇后，诏天下受佛戒于帝师，且詈僧者截其舌、殴僧者断其腕，事佛之谨如此。而揭竿称首者，则白莲会，烧香惑众，言弥勒下生之韩山童也。至芝麻李等，亦以烧香聚众而起，佛之福利安在哉？
　　元法攻城邑以矢石相加者，城下尽屠之。其攻燕也，三道杀掠，复杀所掠去数十万人于居庸关下。使非有耶律楚材之言，则真将悉杀汉人、空其地以牧马乎！世祖既平中原，黩武嗜杀，终无穷极，岂天心之不仁耶，抑中原之恶积贯盈而假手于元耶？
　　元世祖嗜杀黩货、谤圣轻儒、崇佛道、任奸回，秽政种种，史多讳而不书。盖佞史也，王祎等漫无订正，何以示信于后哉？
　　宪宗在蜀，郝经上议曰：国家开统以来垂五十年，一之以兵。遗黎残姓，游气惊魂，虔刘劘荡，殆欲歼尽。自古用兵未有如是之久且多也。嗟乎，汉五年而成帝业，唐六年而平四海。元自起兵以至灭宋，七十余年，无日不肆屠杀，惨哉！此时之乾坤气象奚似耶？郝经曰：并力一向，争地之术也；诸道并进，取国之术也。可谓知兵者矣。
　　元世祖总统东师，有得宋国奏议以献。其言谨边防守卫，要凡七道。下诸将议，郝经献议曰：彼之素论，谓有荆襄则可以保淮甸，有淮甸则可以保江南。先是我有荆襄有淮甸，上流皆自失之，今当先荆后淮、先淮后江，从彼所保以为吾攻，命一军出襄邓直渡汉水，造舟为梁，水陆济师，以轻兵缀襄阳，绝其粮路；重兵皆趋汉阳，出其不意以伺江隙。不然，则重兵临襄阳，轻兵捷出穿彻均房，远叩归峡，以应西师，如交广施黔选锋透出，夔门不守，大势顺流，即并兵大出，摧拉荆郢，横溃湘潭，以成犄角。一军出寿春，乘其锐气并取荆山，驾淮为梁，以通南北；轻兵抄寿春，而重兵支布锺离合肥之间，掇拾湖滦，夺取关隘，据濡须，塞皖口，南入舒和，西及于蕲黄，徜徉恣肆，以觇江口。乌江釆石广布戍逻，侦江渡之险易，测备御之疏密，徐为之谋，而后进师。所谓溃两淮之腹心，抉长江之襟带也。一军出维扬，连楚蟠互，蹈跨长淮，邻我强对；通泰海门，扬子江面，密彼京畿，必皆备御坚厚，当以重兵临维扬，合为长围，示以必取，而以轻兵出须泰，直塞海门瓜步全山柴墟河口，游骑上下，迟以岁月，以观其变。是所谓图缓持久之势也。三道并出，东西连衡，殿下或处一军为之节制，如是则未来之势变可弭，已然之失可救也。其后南下多用经策，此后世守江攻江者之大榜样也。然宋之奏议不能密秘，为敌国所得，遂倒其柄而击之，亦后车之鉴哉！
　　元漕东西以供燕京，运河溢涩，转输靡费。用朱清张瑄议，建海漕，初年四万六千余石，后乃至三百万。终元之世赖之。至正之季，征海运于江湖，张士诚输粟，方谷真具舟，输十一万石于京师，岁以为常。其后淛运不至，陈有定自闽输数十万，京师民始再活。明初海陆兼运，既而浚元会通河，遂罢海运。万历中，运河渐梗，王宗沐建议曰：唐都秦，右据岷凉，左通陕渭，有险则天宝兴元乘其便，无水则会昌大中受其贫。宋都梁，背负大河，面接淮泗，有水则景德元佑享其全，无险则宣和靖康受其病。国家都燕，北有居庸、医无闾以为城，南有大海以为池，天造地设，山环水卫，而自塞其利者，何也？都燕之受海，犹凭左臂从腋下取物也。置海漕而专力于河，一夫大呼，万橹皆停。腰脊咽喉之譬，先臣邱浚之谆复者，不可不虑也。富人之造宅也，旁启门焉，中堂有客，则肴核可自旁入也。忧河之梗而又难于通海，则计将安出哉？
