<!-- { "loadSidebar": true } -->
　　高贺六浑军士有盗杀驴者，应死弗杀，将至并州决之。明日战，奔西军告贺六浑所在，西师尽锐来攻，众溃几不免。此以知军法言赏不过时、罚不踰刻，万世宜遵也。
　　高洋猖徉淫贼，近古未之有也，真非人类矣。至后主高纬，马及鹰犬乃有仪同郡君之号，鬬鸡亦号开府，一时纡青拖紫者与狗马仝班，亦汗颜哉。
　　梁中宗萧詧不入于南史，以继梁朝之统，乃入于北史，以备周附庸之数，何哉。
　　李延寿笔削史文，多有点金成铁处，为冯梦祯所标甚多，至尤难通句。屡曰：某人性好释学。夫佞佛乃由性生也哉？异矣。
　　李崇为兖州刺史，村置一楼，楼置一鼓。盗发之处，双槌乱击，四面诸村闻鼓，皆守要路，俄顷之间声布百里，其中险要悉有伏人。盗窃始发，便尔禽送。此合乡兵以弭盗之策也。然其妙在四面诸村各伏要路，今乃合团聚守，与贼死角，非策矣。
　　高洋苻生等传，人不可以不观。观之，则遭乱世而贪位慕禄之心息矣。
　　尔朱荣令侯深讨韩楼，配众甚少。或以为言，荣曰：深临机设变，是其所长。若总大众，未必能用。止给骑七百。深遂广张军声，率数百骑深入楼境，去蓟百余里。遇贼帅陈周马步万余，大破之，虏其卒五千余人。寻还其马仗，纵令入城。左右谏，深曰：我兵少不可力战，须为计以离隙之。深度其已至，遂帅骑夜进，昧旦叩其城门。韩楼果疑降卒为内应，遂遁走，追禽之。荣又言：尔朱兆虽勇，所将不过三千，多则乱。此知人才有长短用者，不可一丝紊也。
　　诵读诗文，非圣贤之学也，而人君效之，更速其败。梁主绎将降魏，焚古今图书十四万卷，以宝剑击柱，折之，叹曰：文武之道，今夜尽矣。或问何意，曰：读书万卷，犹有今日，故焚之。嗟乎，读书万卷，正当有今日耳！且绎并不知文武之道为何如者，而猥云尽，何也？周官周礼、礼乐兵农，可以易乱为治、易危为安，昭昭可行也。有教之日读书，而不知为政者乎？有教之敌兵临城，犹口占为诗、君臣倡和者乎？徒以书为文武之道，此文武之道所以亡也。
　　隋炀幸楡林，内史令元寿曰：汉武出塞，旌旗千里。今御营之外，请分为二十四军，日别遣一军发，相去三十里，旗帜相望，钟鼓相闻，首尾连注，千里不绝。此亦出师之盛者也。周法尚曰：不然，兵互千里，动间山川，卒有不虞，四分五裂；腹心有事，首尾未知。道阻且长，难以相救。虽是故事，此乃取败之道也。宜结为方阵，四面外拒，六宫及百姓家口并住其间。若有变起，当头分抗，内引奇兵，外出奋击。车为壁垒，重设句陈，此外与据城理亦何异。若战而捷，抽骑追奔；或战不利，屯营自固，乃牢固万全之策也。隋炀曰：善诚善也哉。

阅史郄视卷二 蠡县李塨着
　　唐高祖以有道伐无道，汤武之会也，乃听裴寂、殷开山邪说，准伊尹放太甲、霍光废昌邑故事，尊炀帝为太上皇，立代王为帝，自蹈纂逆之罪。不学无术莫甚于此。
　　国家有事求助于外兵，是饮鸩毒以疗恶疮也。唐之中叶，借兵回纥、土番可鉴已。高祖命刘文靖请兵突厥，私谓曰：彼骑入中国，生民之大蠹也，吾所以欲得之者，恐刘武周引之共为边患，聊借之为声势耳。数百人之外，无所用之。盖策在鼓行而西，使晋阳无内顾之忧而已。又突厥送马千匹互市，高祖择善者，止市其半。将士请以私钱市其余马，高祖曰：彼饶马而多利，其来将不止，恐汝不能市。此等识见，真英主也。
　　唐太宗曰：俗云生日可嘉乐，于吾之情翻成感思。君临天下而追求侍养，永不可得。泣下数行。羣臣皆掩泣。其言甚是。至于明皇之千秋节，肃宗之地平天成节，加以侈大之名，非礼也。且唐至五代，皆命缁黄讲经设斋，甚者令羣臣赴僧寺斋会，其祟邪害治，不已甚乎。王钦若册府元龟诞圣一则，不记太宗之语而记此等事，小人之无识如此［生日节于义理毫无所据，时俗相沿不可禁，贤者有所不免矣］。
　　天下有一法即有一弊，惟在权其弊之轻重何如耳。周行封建，其亡也以封建；汉重郡县，其亡也以郡县；唐有藩镇，其亡也以藩镇；秦、宋、明去封建、轻郡县、无藩镇，其亡也遂以匹夫矣。周弱于封建，而实延数百年之命于封建；汉亡于郡县，而亦延数十年之命于郡县；唐亡于藩镇，而亦延数十年之命于藩镇。固不若秦宋明之一败涂地、蹶然而尽也。孔子曰：先有司一邑且然，况天下乎。天下之权必欲总搅于一人，究之一人亦不能总揽，徒使天下之事善不即赏、恶不即诛，兵以需而败，机以缓而失，政以掣肘而无成。平时则簿书杂沓，资猾吏上下之手；乱时则文移延迟，启奸雄跳梁之谋而已矣。此郡县之权太轻，陈龙川所以窃叹也。宋与金之将亡也，乃议封建藩镇。余谓今日者，封建即难骤复，而郡县之权必宜如汉故事，使之得专生杀人，使之得操兵柄，使之有事直达天子，祇数年遣官一巡视，而不复设监司以弹压之，然后郡县之势强。郡县之势强，则朝廷强矣。
　　朝廷者天下之首也，天下者朝廷之腹背四肢也。世有腹背四肢疲病而元首康安者乎？秦始皇以私智取天下，恐天下之叛也，遂削兵坏城，诛豪俊、坑儒生，为弱天下之谋，而不知其亡也忽焉。何者？腹背四肢病，而元首亦随之以亡也。呜呼，愚矣。道德齐礼则民不忍为逆，乐乐利利则民不肯为逆；讲武练兵，即猝有逆者，而众可以拒御、可以削平，亦何必鳃鳃焉弱之哉？沿而后世，唐宋明以文艺取士，士坐老于章句间，文且为虚，武益不问，而士弱矣；承平之后不行古田猎之法，以时练兵，而兵弱矣；兵民分而民不知兵，而民弱矣；宋忌将得士心，明中叶以下文尊武卑，而将弱矣；郡县之权太轻，有事不得专决，而官弱矣。士弱兵弱民弱将弱官弱，而天下俱弱矣。朝廷安得而不削亡也哉！呜呼，君民一体也，有子曰：百姓足君孰与不足，百姓不足君孰与足。予曰：百姓强君孰与不强，百姓不强君孰与强？
　　李卫公言史官鲜克知兵，故兵制不传。余览汉史以至南北朝，良然。至唐书，乃专志兵，则欧阳诸公之识可谓卓越前人矣。王昆绳曰：唐书亦第载其制耳，兵法之不知，自若也。
　　武瞾增父在母服，韦庶人增出母服，卢履冰、褚无量力谏其非，有大识也夫。
　　封建郡县，柳陆诸人议各不同，唐史论云：救土崩之难莫如建诸侯，削尾大之势莫如置守宰。平论亦至论也。
　　读魏文贞谏章，及病革与太宗涕泣相对之语，不禁为之泣然泪下，不自止云。李纳遣使至汴，刘元佐盛饰女子进之，厚馈遗，皆得其阴谋。此所谓干戈起于袵席也。
　　唐自南诏入寇蜀，败杜元颖，而郭钊代之，病不能事民，失职无聊。李德裕至则完残奋怯，皆有条次。成都既南失姚协，西亡维松，由清溪下沫水，而左尽为蛮有。始韦皋招来南诏，复巂州，倾内资结蛮好，示以战阵文法。德裕以皋启戎资盗，养成痈疽，第未决耳，至元颖时遇隙而发，故长驱深入，蹂剔千里，荡无孑遗。今瘢痍尚新，非痛革弊不能刷一方耻。乃建筹边楼，按南道山川险要与峦相入者图之，右西道与吐蕃接者图之，右其部落众寡馈运远迩曲折咸具，乃召习边事者，与之指画商订。凡虏之情伪尽知之，又料择伏瘴旧獠，与州兵之任战者，废遣狞耄什三四，士无敢怨。又请甲人于安定、弓人河中、弩人浙中。由是器械犀锐，率户二百取一人使习战，贷勿事，缓则农急则战，谓之雄边子弟。其精兵曰南燕保义、保惠、两河慕义，左右连弩，骑士曰飞星、鸷击、奇锋、流电、霆声、突骑，总十一军。筑仗义城以制大度溪关之阻，作御侮城以控荣经掎角势，作柔远城以扼西山吐蕃，复卭崃关，徙巂州治台登，以夺蛮险。旧制岁抄运内粟赡黎巂州，起嘉眉道阳山江而达大度，乃分饷诸戌。常以盛夏至，地苦瘴毒，辇夫多死，德裕命转卭雅粟，以十月为漕，始先夏而至，以佐阳山之运，远民乃安。于是二蛮寖惧，南诏请还所俘掠四千人，西番维州将悉怛谋以城降。维距成都四百里，因山为固，东北由索丛领而下，二百里地无险，走长川不三千里直吐蕃之牙异，时戍之以制虏入者也。德裕既得之，即发兵以守，且陈出师之利，牛僧孺居中沮其功，命返悉怛谋于虏，以信所盟。德裕终身以为恨。夫唐相自李绛裴度而后，可人意者惟李文饶一人而已，乃以党邪制之，惜哉！
　　俭之自下则涓滴，俭之自上则邱山。开元天宝中，宫嫔至四万，宦官黄衣以上三千员，衣朱紫千余人，其侈靡可想见矣。
　　刘士安曰：善救病者不使至危惫，善救灾者勿使至赈给。名言也。
　　唐太宗勤劳庶政，其司门式曰：无门籍者有急奏，令监司与仗家引对，不得关碍；置立仗马二，须乘者听。受言之防壅蔽如此，贞观之治所以盛也。
　　平蔡之役，非李光颜苦战疾鬬，重致洄曲之兵，则李元直不能成夜半之绩。非李元直示弱招降，能速雪夜之入，则李光颜亦未必即奏荡平之功。二公者各擅其长，以交相成者也。
　　马燧字洵美，与诸兄学，辍策叹曰：方天下有事，丈夫当以功济四海，诟老一儒哉。更学兵书战策，后卒如其志。功成与李晟皆在朝，每晏乐，恩赐使者相衔于道。两家日出无鼓钟声，则金吾以闻。少选使者至，必曰：今日何不举乐？二公有济四海之功，其享受也固宜。
　　崔郾治虢以宽，经月不笞一人。及莅鄂，则严法峻诛一不贷。或问故，曰：陕土瘠而民劳，吾抚之不暇，犹恐其优。鄂土沃，民剽，杂以恶俗，非用威莫能治。知变如此，可与言政矣。
　　王君廓入朝，李道元寓书房元龄。君廓素与道元隙，发其书，不识草字，疑谋己，遂反。道元坐是流巂州。夫以一书而成大祸如此，则凡事体重大与嫌疑当避者，皆不可轻用草书，亦涉世者所当知也。
　　舜造漆器，禹雕其俎，谏者十余。不止古人之防奢戒侈乃如是哉。
　　傅奕一生斥佛，集魏晋以来与佛议驳者为高识篇，请除佛法。临终犹戒子习六经，拒妖胡。又尝上疏欲变虐隋制度，兴作礼乐。又请简省簿书。则其抱负经济，不止天文占验而已也。然以高祖之贤，不能新典章；以太宗之贤，且以崇佛法，而傅公遂不能究其用矣。病未尝问医，忽酣卧蹶然悟曰：吾死矣乎。即自志曰：传奕青山白云人也，以醉死。则其言固有所憾也夫！
