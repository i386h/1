<!-- { "loadSidebar": true } -->
　　辽之视宋小矣，夏益小矣。当日情事，譬如防风与侏儒持，防风畏动，侏儒好动，防风遂不胜其扰而自困耳。若使防风与侏儒一拳一脚，或后或先，不失节奏，则侏儒奉头抱腹号呼不暇矣，尚敢倔强哉。然辽之于宋，亦非好动也，但以动吓之，而宋人遂倒矣。异哉！
　　寇准劝幸澶渊之策，所谓相席行令也。使在汉唐，一将之任耳，安事天子自出哉？
　　神宗锐然有为，积财练兵，意在刷耻。一时才略之士，若熊本、萧注、陶弼、林广、王韶等，皆卓然立功戎间。但宋朝一代气习安于柔靡，羣臣异同，动多掣肘，故功业远逊汉唐耳。元佑初司马光无故欲弃河湟，幸赖孙路言而止，后卒用苏辙议，而不听游师雄之言，弃兰州米脂等五砦。宋人之偏激怯弱，不知远略，乃如此哉！今天下如川广云贵，朝廷不惟不享其赋入，而且有屯兵助饷之费。然使忽然弃之，则自生变故矣，乌乎可哉？
　　沈括笔谈云：范文正尝言，史称诸葛亮能用度外人，用人者莫不欲尽天下之才，常患近己之好恶而不自知也。能用度外人，然后能周大事。诚哉是言。
　　神宗以陈升之平章事，谓司马光曰：近相升之，外议如何？对曰：闽人狡猃，楚人轻易。今二相皆闽人，二参政皆楚人，必将援引乡里之士充塞朝廷，风俗何以更得醇厚？邵雍在天津桥闻杜鹃声，曰：天下治，地气自北而南；乱，地气自南而北。此后南人作相，天下多事矣。宋有南人不可为相之论，明有浙不入户、闽不入相之规。夫天之生才，何地蔑有？用人者本不必以南北拘，但北方风气刚劲，人常厚重；南方风气柔弱，俗易轻靡，其大概也。考廿一史，三代而上，南方不入中国版图无论已；汉唐时，宏功伟业多出北方来。自神宗以前，天下治平，大任十九北人。明太祖仁宗注意北人，杨东里、王忠肃亦皆言北人可倚赖。古人谅有所见，而岂皆偏哉。
　　金以孤军入汴，种师道请迟西师之至，待其惰归歼诸河上。李纲误听姚平仲之言，以为怯缓，使平仲斫营而败，金人长驱上党。种师中上言黏罕已至泽州，臣欲由邢相间捷出上党，捣其不意，当可以逞。朝廷疑而不用。后黏罕至太原，悉破诸县为琐城法困之，避暑云中，许翰误信觇者之言，以为将遁，责师中逗挠，遂进战而败。李许岂有心误国者，但以逢掖不知兵，动失机宜，国事以败。可叹也哉！
　　苏轼上议曰：性命之说自子贡不得闻，而今之学者耻不言性命。读其文，浩然无当而不可穷观。其貌超然无着而不可挹。此亦切中当时谈学者之病。
　　陆佃受经于王安石，及安石行新法，数谏诤之，不肯依阿。至哲宗时，修神宗实录，数与范祖禹、黄庭坚争辨，大要多是安石。庭坚曰：如公言，盖佞史也。佃曰：尽用君意，岂非谤书乎？观此，则何怪乎蔡卞之请重行刊定也。
　　宋自元佑而后，分党攻激此进彼退，迭改史文。则宋史固难以尽信矣。
　　元佑二年召彭汝砺为起居舍人，时相问新旧之政，对曰：政无彼此，一于是而已。今所更，大者取士及差役法，而士民皆病，未见其可。盖司马光德厚而才短，志诚而识闇，不能以虚明行之，所以卒互激递变而靡定也。
　　宋史记载甚滥，文章甚冗，论断亦无见解，非大删修不可成书也。
　　靖康敌退之后，吴敏等秉政，有八不管之谣云：不管太原，却管太学；不管防秋，却管春秋；不管炮石，却管安石；不管肃王，却管舒王；不管燕山，却管聂山；不管河界，却管举人免解；不管河东，却管陈东；不管二太子，却管立太子。腐儒之误国，为天下所传笑如此！
　　方腊将反，召其众谓曰：吾等起事，旬日之间万众可集，守臣闻之，固将招徕商议，未必申奏。延滞一两月，江南列郡可一鼓而下也。朝廷得报，亦未必决策发兵，迁延集议，调集兵食，非半年不可。是我起兵己首尾期月矣。二敌闻之，亦将乘机而入。我但画江而守，轻徭薄赋以宽民力，十年之间，终当混一矣。呜呼，郡县无权，簿书繁密，往来迟滞，为奸盗所窥伺如此。治天下者尚不知变计哉！
　　高宗初立，李纲请命张所为河北招抚使，傅亮为河东经略副使，有能全州复郡者如唐方镇，使自为守以保中原。又言巡幸之所，关中为上，襄阳次之，建康为下。又请暂驻南阳，乃还汴都。及高宗不用而南，又请于淮之东西及荆襄置三大帅以临之，皆石画也。高宗愚弱，动辄不用。可慨也哉！
　　岳飞命牛臬及王贵、董先、杨再兴、孟邦杰、李宝筹经略东西京、汝邹颖陈曹光蔡诸郡，又遣梁兴渡河，纠合忠义社，取河东北州县。未几李宝捷于曹州捷于宛亭捷于渤海庙，董先姚政捷于颖昌，刘政捷于中牟，张宪复颖昌淮宁府，王贵之将杨成复郑州，张应韩清复西京，牛皋及傅选捷于京西捷于黄河上，孟邦杰复永安军，其将杨遇复南城军，又与刘政捷于西京，梁兴会大行忠义及两河豪杰赵云李进董荣牛显张峪等，破金人于垣曲，又捷于沁水，追至孟州之邵原，金张太保成太保等以所部降。又破金高太尉兵于济源，乔握坚复赵州，李兴捷于河南府捷于永安军，梁兴在河北取淮卫二州，大破兀朮军，断山东河北金帛马纲之路，金人大扰。呜呼，燕云唾手可取矣，以奸臣败之，可恨也哉。
　　李迨具奏曰：臣尝考刘晏传，是时天下岁入缗钱千二百万，而管榷居其半。今四川榷盐榷酒岁入一千九十一万，过于晏所榷多矣。诸窠名钱已三倍刘晏岁入之数，彼以一千二百万赡中原之军而有余。今以三千六百万贯赡川陕一军而不足；又如折估及正色米一项通计二百六十五万石，止以绍兴六年朝廷取会官兵数计六万八千四百四十九人，决无一年用二百六十五万石米之理。数内官员一万一千七员，军兵五万七百四十九人，官员之数比军兵之数约计六分之一，军兵请给钱比官员，请给不及十分之一。是宂滥在官不在兵也。夫后世官宂权分、坐糜廪禄，凡职皆然，不独兵官也。至有明知其弊而恐庸才候选之人怨望，遂不敢议裁，何为也哉！
　　邓肃言外夷之巧在文书简，简故速。中国之患在文书繁，繁故迟。呜呼，此宋明之所以削也。
　　虞允文为相，籍人才为三等，有所见闻即记之，号材馆录。真宰相事也。
　　辛弃疾有宋一代奇伟之士也。何物王蔺沮其功业？然其初乃历城人，为耿京掌书记。耿京者，金主亮死，中原豪杰并起，聚兵山东，称天平节度使，节制山东河北忠义军马者也。宋时中原豪杰之大起也有三：宋始南渡一也，金主亮死二也，元人困金三也。此种人不惟忠义懔然，其才略必皆有大过人者。宋室君臣不能接济，胥以沦亡，宋之负中原豪杰甚矣！
　　宋末襄阳人有张惟孝者，襄乱后卜居江陵，至沙市，众舟大集不可涉，顷有峩冠张盖、从者数十，则宣抚姚希得之弟也，令曰：敢有争岸者投水中。惟孝睥倪良久，提剑驱左右而出，举白旗以麾令众船登岸，毋敢乱次。干官锺蜚英见而异之，以告唐舜甲，舜甲曰：吾故人也。具言惟孝生平。蜚英谓曰：今日正我辈趋事赴功之秋。惟孝不答。又叩之，则曰：朝廷负人。明日蜚英道希得罗致之，宴仲宣楼，蜚英酒酣，曰：有国而后有家，天下如此，将安归乎！惟孝跃然曰：从公所命！乃请空名帖三十以还。逾旬与三十骑俱拥甲士五千至，旗帜鲜明，部伍严肃，上至公安下及墨山，游踏相继。希得大喜，请所统姓名，惟孝曰：朝廷负人，福难祸易，聊为君侯纾一时之难，姓名不可得也。时鼎澧五州危甚，于是击鼓耀兵，不数日众至万人，数战俱捷，江上平。制使吕文德招之，不就而遁，物色之不可得。或云已趋淮甸，后不知所终。如此奇人，千载下闻之，令人悲歌叹想。宋以小朝廷不能用之，惜哉！
　　余玠言：今世冑之彦、场屋之士、田里之豪，一或即戎，即指之为粗人，斥之为哙伍。愿陛下视文武之士为一，勿令偏有所重。偏必至于激，文武交激非国之福。
　　宋明气习皆如此，欲不孱而亡得乎！朱子曰：去同甫事功始可入道。范希文曰：名教中自有乐地，何事于兵？呜呼，天下气习之靡，谁实倡之哉！
　　衡州有灵祠，吏民夙所畏事。胡颖至彻之，作来谂堂奉母居之。尝语道州教授杨允恭曰：吾夜必瞑坐此室察影响，咸无有。允恭曰：以为无则无矣。从而察之，则是又疑其有也。颖甚善其言。真最上理也。
　　朱熹尝谓，圣贤道统之传散在方册，圣经之旨不明，而道统之传始晦。于是竭力著书。夫谓圣贤之道寄于经书，未尝不是，然遂以注经为得道统，则叶公之画龙也。曷不观圣门之言道传，一则曰文不在兹乎，一则曰文武之道在人，贤者识大，不贤者识小。俱指礼乐法度而言乎。曷不竭力于此求之。
　　陈淳往见朱熹，陈其所得。熹曰：如今所学已见本原，所阙者下学之功耳。是上达而后下学也，毋乃非圣人之学教耶？
　　陈亮盖世奇才也，中兴诸论，字字石画。乃不惟举朝迂儒以为狂怪，天亦促其年。宋之日颓，岂气数使然耶？
　　江南初平，汰李氏时所度僧十减六七。胡旦曰：彼无田卢可归，将聚而为盗。悉黥为兵。亦一策也。
　　石介尝患文章之弊，佛老为蠹。着怪说中国论，言去此三者，乃可以有为。卓识哉！
　　尹源在仁宗时作唐说及叙兵十篇上之。其唐说略云：弱唐者诸侯也，既弱而久不亡者，诸侯维之也。其叙兵略云：唐自中世以来，凡有征伐，皆假诸侯外兵以集事，朝廷所出禁军，不过为声援而已。故所至有功。今患藩镇之强，兵俱萃于京师，虽滨塞大郡，籍兵不踰数千。每岁防秋，则戍以禁兵，将帅任轻而事分，军事往往中御。此可施于无事时，苟外入侵轶，未必能取胜也。何则？兵主于外则勇，主于内则骄。勇生于劳，骄生于逸。故唐失于诸侯之不治，非失于外兵之强，故有骄将，罕有骄兵。今失于将太轻，而外兵不足以应敌。内兵鲜得其用，故有骄兵，不闻有骄将。宜稍革旧制，大募豪勇，益外兵以备战，使内兵为声援，重边将之任，使得专一方之事。斯获近利而亡后患。此言切中当时之弊。夫京师兵重，固强干弱枝之意，然有事必发京军，远则不及，数则自惫，岂善策哉？而况以轻将而驭骄兵，安能奏指臂之功耶？
　　李全张林等南归，山东已为宋有。大豪杰干旋之，中原可图也，乃以庸才如贾涉许国者驾驭之，乌能制虎狼之命哉？徒招乱耳。

阅史郄视卷四 蠡县李塨着
