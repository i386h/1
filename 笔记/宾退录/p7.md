<!-- { "loadSidebar": true } -->
　　容斋续笔云白乐天诗鞍马呼教住骰盘喝遣输长驱波卷白连掷采成卢注云骰盘卷白波莫走鞍马皆当时酒令予按皇甫松所着醉乡日月三卷载骰子令云聚十只骰子齐掷自出手六人依采饮焉堂印本采人劝合席碧油劝掷外三人骰子聚于一处谓之酒星依采聚散骰子令中改易不过三章次改鞍马令不过一章又有旗旛令闪擪令抛打令今人不复晓其法矣唯优伶家犹用手打令以为戏云以上皆洪説余谓酒令盖始于投壶之礼虽其制皆不同而胜饮不胜者则一后汉贾逵亦尝作酒令唐世最胜乐天诗如筹揷红螺椀觥飞白玉巵打嫌调笑易饮讶卷波迟碧筹攒米椀红袖拂骰盘之句不一不特如洪所云也本朝欧阳文忠公作九射格独不别胜负饮酒者皆出于适然其説云九射之格其物九为一大侯而寓以八侯熊当中虎居上鹿居下雕雉猿居右雁兔鱼居左而物各有筹射中其物则视筹所在而饮之射者所以为羣居之乐也而古之君子以争九射之格以为酒祸起为争争而为欢不若不争而乐也故无胜负无赏罚中者不为功则无好胜之矜不中者无所罚则无不能之诮探筹而饮饮非觥也无所耻故射而自中者有不得免饮而屡及者亦不得辞所以息争也终日为乐而不耻不争君子之乐也探筹之法一物必为三筹盖射宾之数多少不常故多为之筹以备也凡今賔主之数九人则人探其一如八人则置其熊筹不及八人而又少则人探其一而置其余筹可也益之以筹而人探其一或二皆可也进主人临时之约然皆置其熊筹中则在席皆饮若一物而再中则视执筹者饮量之多少而饮器之大小亦惟主人之命若两筹而一物者亦然凡射者一周既饮釂则饮筹而复探之筹新而屡变矢中而无情或适当之幸而免此所以欢然为乐而不厌也周文忠谓醉翁亭记云射者中弈者胜觥筹交错恐或谓此古灵陈述古亦尝作酒令每用纸帖子其一书司举其二书秘阁其三书隐君子其余书士令在座黙探之得司举则司贡举得秘阁则助司举搜寻隐君子进于朝搜不得则司举并秘阁自受罚酒后复增置新格聘使馆主各一员若搜出隠君子则此二人伴饮二人直候隠君子出即时自陈不待寻问隐君子未出之前即不得先言违此二条各倍罚酒注云聘使盖赏其能聘贤之义馆主兼取其馆伴之义唐有昭文馆学士时人号为馆主又云秘阁虽同搜访隐君子或司举不用其言亦不得争权或偶失之即不得以司举不用己言而辞同罚也然则倍罚司举秘阁既探得即各明言之不待人发问如违先罚一觞司举秘阁止得三搜客满二十人则五搜余人探得帖子并黙然若妄宣传罚巨觞别行令古灵集载潘家山同章衡饮次行令探得隠君子为章衡搜出赋诗云吾闻隐君子大隐廛市间道义充诸中测度非在顔尧帝神且智知人亦孔艰勉哉二秘阁贤行如髙山近岁庐陵李寳之【如圭】作汉法酒云汉法酒立官十曰丞相曰御史大夫曰列卿曰京兆尹曰丞相司直曰司校尉曰侍中曰中书令曰酒泉太守曰协律都尉拜司校尉者持节职举劾劾及中书令酒泉太守者令太守以佞幸湎淫即得罪劾及侍中则司去节劾及京兆尹则上爱其才事留中不下皆别举劾劾丞相司直则司直亦劾之劾列卿则列卿自讼廷辩之罪其不直者其劾丞相御史大夫者亦聴须先谒而后劾丞相御史亦得罪丞相得罪则中书令酒泉太守皆望风自劾御史得罪则惟酒泉太守自劾司以不畏彊御后若有罪以赎论若泛劾而及丞相御史者罪司劾及京兆尹者事虽留中酒泉太守亦自劾劾及中书令者侍中自劾诸劾自劾得罪者皆降平原督邮协律都尉歌以饯之劾及协律者下之蚕室歌诗为新声而求幸又书其后云右酒令也戏用汉制为之集者止九人则缺京兆尹八人则缺侍中七人则御史大夫行丞相事六人则缺司直当饮者皆即饮之或未举饮者亦可计集者之数以为除官之数每当饮者予一筭除官既周视其筭以为饮齐三筭者即饮之二筭者与其筭等者决之一筭则留以须后律令载所不及者比附从事云今馆阁有小酒令一卷庆厯中锦江赵景撰饮戏助欢三卷元丰中安阳窦譝撰酒令在焉玉籖诗一卷皇朝知黔南县黄铸撰以诗百首为籖使探得者随文劝酒铸字徳器栁州人钓鼇图一卷不知作者刻木为鼇鱼之属沈水中钓之以行劝罚凡四十类各有一诗又有采珠局亦此类序称撰人为王公不知其名凡三十余类亦各有一诗又有捉卧瓮人格皇朝李庭中撰以毕卓嵇康刘伶阮孚山简阮籍仪狄顔囘屈原陶潜孔融陶侃张翰李白白乐天为目盖与陈李之格大同小异特各更其名耳投壶经唐上官仪尝奉敇删定史道续注盖采周颙郝同梁简文数家之书为之司马文正公更以新格旧书为之尽废晁子止侍郎【公武】郡斋读书志又有木射圗一卷云唐陆秉撰为十五笋以代侯击地毬以触之笋饰以朱墨字以贵贱之朱者仁义礼智信温良恭俭让墨者慢傲佞贪滥仁者胜滥者负而行赏罚焉疑亦此具也梁王魏帝金谷兰亭又皆于游燕之际以赋诗作赋不成者罚酒高续古【似孙】纬略已详此不重出
　　秦会之当国决意讲和金俄背盟秦不知所措张巨山【嵲】为司勲郎为代作自解之奏略曰伊尹告成汤徳无常师主善为师臣前赞议和今请伐金是皆主善为师如其不济则陈力就列不能者止当遵孔圣之训秦大喜擢巨山为右史而不知所引皆误也时秘书省寓法慧寺或大书于门云周任为孔圣太甲作成汤秦大怒疑出于馆职相继斥去然史记殷本纪载伊尹作咸有一徳于成汤之时则司马子长已误矣蔡邕引致逺恐泥新唐书传引以能问于不能皆以为孔子之言亦非
　　汉杜延年为御史大夫居父官府不敢当旧位坐卧皆易其处元魏任城王澄之子顺除吏部尚书兼右仆射上省登阶向榻见榻甚故问都令史荅曰此榻曽经先王坐顺即哽塞涕泗交流乆而不能言遂令换之唐薛元超为中书舎人省中有盘石其祖道衡为隋内史侍郎时尝据以草制元超每见辄然流涕裴谞五世为河南谞视事未尝敢当正处居世官者当如此矣
　　晋琅邪王澄有髙名少所推服每闻卫玠言辄叹息絶倒时人语曰卫玠谈道平子絶倒今流俗谓大笑为絶倒非也
　　先鉴堂朝野遗事云王文正公【曽】相真宗吕许公【夷简】为参知政事仁宗朝吕为首相王再入议论多不合王求去甚力一日上留许公问所以处王公者吕皇恐不敢当上再三问之曰王某先朝旧臣当得使相或洛或许惟圣裁再问其次曰无已则大资政或青或郓上首肯吕甚喜出省与宋宣献【绶】分路忘相揖晩报锁学士院诸子问皆不荅夜深独语晦叔曰次辅均劳矣明日盛服入朝则两麻也吕判许州王知郓州仁宗圣断如此又孔毅父【平仲】谈云张邓公吕许公同作宰相一日朝退仁宗独留吕公问曰张士逊乆在政府欲与一差遣出去吕公曰士逊出入两朝亦颇宣力仁宗曰恩命如何吕公曰与除静江军节度使检校太傅知许州仁宗曰不亏他否吕公曰圣恩优厚吕公既退张吕亲姻也私焉曰主上独留公必是士逊别有差遣因祈以恩命吕沈吟乆之曰使弼使弼张亦欣然慰望是日张公打屏閤子内物色过半矣既夕锁院明日早张公令院子尽般閤子内物色归家更不趋待漏院只就审官东院待漏既入朝张公唯只候宣麻吕公唯准拟押麻耳忽有堂吏报吕公云相公知许州吕公大惊于是张公押麻乃吕公除静江军节度使检校太傅知许州也与旹按吕夷简张士逊同相在天圣明道间章献后上僊仁宗始亲政与夷简谋以枢密使张耆副史夏竦范雍赵稹参知政事陈尧佐晏殊皆章献所任用悉罢之退告郭皇后后曰夷简独不附太后耶但多机巧善应变耳由是并罢夷简为武胜军节度使同平章事判陈州及宣制夷简大骇不知其故素厚内侍阎文应使为中诇乆之乃知事由皇后其后再相赞成废后之议实原于此谈苑所载皆不合且节度使检校太傅而不加辨章亦非使弼文徳殿宣布惟参政一员押麻余宰执皆不往宰相亦不当押麻其书疑近世不知典故者所为必非孔氏本真至景祐四年四月夷简自昭文相罢为检校太师同平章事镇安军节度使判许州王曽自集贤相罢为尚书左仆射资政殿大学士判郓州当以遗事为正初命曽知青州既入谢求改郓州又仆射典州不当云知遂贴麻改命绶时参知政事亦同罢云苐曾初拜相夷简执政皆在干兴元年七月时仁宗已践阼真宗末年曽参知政事夷简知开封府而已遗事谓曽相真宗夷简参知政事亦误也
