<!-- { "loadSidebar": true } -->
　　前辈谓今古文章，无不可作对者。如以“不有君子，其能国乎”对“长为农夫，以没世矣”，以“九州四海悉主悉臣”对“亿载万年为父为母”。予《试宏辞表》有云：“有文事有武备与神为谋，无智名无勇功唯圣时克。”此四六集句真可以为戏笑。东坡表启乐语中间有全句对，皆得于自然游戏三昧，非用意巧求也。翟公巽《谢对衣金带表》云：“谓臣有缁衣之宜，敝予又改；以臣从大夫之后，不可徒行。”其《为越州以擅放税降官谢表》云：“岂若秦人坐视越人之瘠，既安刘氏敢虞晁氏之危。”气象浑厚，亦可喜也。王履道作大扇对，颇伤粗疏。
　　近世为四六，多失文体且类俳，而时有可观。刘斯立为其父丞相归葬谢启云：“晚岁离骚魂竟招于异域，平生精爽梦犹托于故人。”汪伯彦罢相，吕元直当国，汪自辨杀陈少阳事，吕令熊彦诗报启云：“方一男子之上书，众知无罪；而诸大夫曰可杀，公独何心？”方金人逾淮而南，有衔命出境者，执政为报书云：“念寇至君孰与守，敢幸偷安；而兵交使在其间，几能释怨。”如此类可喜者，不可概举，但全篇体格或不称是耳。有小官为贵人客，醉中误涂改贵人所为文，明日皇恐以启谢曰：“昨朝醉去巧儿作事拙儿嗔，今日醒来大人不责小人过。”戚里高氏子选尚伪公主，富贵鼎来；伪主败，夺官，不得名其家一钱。或戏之云：“向来都尉恰如弥勒下生时，此去闲人又到如来吃粥处。”可一笑也。
　　近世言翰墨之美者，多言“合作”。予曾问邵公济“合作”何义，曰：“犹俗语当家也。”（当去声）予曰：“曾见《法书异录》载王羲之与简文书云：‘下官此书甚合作，聊愿存之。’得非是乎？”北齐文宣时，魏收作《厍狄干碑序》，令樊孝谦为铭；陆不知，以为收合作也。意与今所用不同，殆非也。然亦何等语。

　　●卷六
　　苏端明平生寝卧时，已就枕，则安然不复翻动，至于终夕。刘元城对宾客，或晏居，虽暗室常端坐，略无欹仄，至于终日。二人亦有定力者。
　　王介甫作新法，如青苗取息之类，亦有所自。盖祖述新室“五均六管”之余意也。虽莽尚不能必行，而介甫决意行之。
　　近岁衔命出疆，三节人从赏给丰腆。贪冒之士，不顾廉耻，至名执旗报信，充厮役下陈，号为小底者，亦欣然愿为之。富民图迁官恩例，往往纳直不赀，清议不问也。因读退之《韦丹墓铭》，载丹聘立新罗君长。故事，使外国者，赐州县官十员，使以名上，以便其私，号私觌官。丹独辞之，曰：“吾天子吏，使海外国，不足于资，宜上请，安有卖官以受钱邪？”则知前世固已如此矣。大凡作法于廉，未必能继；作法于贪，贪夫利之，久远不可革，革之未几，必旋复也。如韦丹，安可复得之哉？
　　近世居长吏之任者，往往好行小惠而爱人，以姑息长恶容奸，以媚愚民而贾虚誉。布衣与冠带竞，则布衣胜，不问理之所在，事之曲直也。其弊至于闾巷小民，凌犯士类，善良受弊，不得自伸，此贼民之最甚者。《书》曰：“罔违道以干百姓之誉，罔弗百姓以从己之欲。”然则非道干誉与害民从欲者，其恶均耳，故圣人深戒之。诸葛武侯曰：“治世以德不以惠。”至论也。
　　张文潜言国初时，天下县令多是资高选人，年各已老，多晓田里间事，又不自尊大，与民通情，利病得以上达。虽无峻整治状，而民亦蒙利，上下相安。自范文正公，始建请举县令以革旧弊，为令多新进少年。所临斩斩晓文法，然吏民畏之，情不通矣。往时虽有求于民，而民乐输，不以为费。比之事，鞭棰以急税赋，扰田里以督期会，则大异矣。予观近日所用守令，慨然有感也。故表而出之。
　　靖康京城之变，四方贡赋不至，军士须褚衣，无帛以给。有为太常少卿者，建议法物库自祖宗以来所藏祭服充刃不毁凡数屋，若以给战士，袍袄仅可足用也。博士以下和之，谓得权宜之策。方命具奏，有老吏前致词曰：“某胥也，而肄于礼官，盖尝习诸礼文之末矣。礼曰：祭器敝则埋之，祭服敝则焚之。冠虽敝不以荐履，祀之服而可以为军衣乎？”奉常与其属大惭沮而止。
　　今之学者谓得科名为了当，而仕宦者谓至从官为结裹。嗟乎！学所以明道修身，而仕将以行志及民也。以浅俗不根之学声律对偶传习时文，一得科名，则已了当，一生而进德修业更无余事矣。以贪鄙无能之质巧佞卑污积累官簿，一得从官，则已结裹，终身而爱君忧国无余事矣。夫如是望其修身及民，何时可哉？予见士大夫无贤愚其言皆如此，心窃怪之，而不敢辟也。又干求举状云：“得文字一纸二纸，可为之羞缩。”
　　人臣修身植德以俟天命，穷达得丧付之于天，曰：“是有命焉。”惟人主不可言命。兴亡治忽存乎一身，罔敢责命于天而归过于数，故人主而至于言命之地，则是人事已去矣。
　　人臣虽得君，要须使人主尊敬而惮，不可狎也。故言听谏行而不敢忽，汲长孺之于汉武帝，魏郑公之于唐文皇正如此。使其身得以亲近而易之，则其言亦轻矣。宫之奇少长于君，君昵之，虽谏，将不听，已为敌国所料矣。
　　天下事有可以为恩、不能为恩而至于反为怨，则以其不仁根于心者厚也。今有法之所当与、人情之所可与、而理之所宜与、又众怜其急难哀矜而欲与，于是靳而勿与，能无怨乎？虽终与也，而加留难焉，是人虽得之，则亦恨且怒其不及事矣。向使欣然而亟与之，虽其所当得，犹以为恩也。君子非欲邀誉而行小惠也，人之危厄困穷，事有甚难势有至亟不可以久远期待者，一受沮格则狼狈失所，可无恤哉？予有宗人官岭外死，家贫无子，其妻奉其丧以归。初不知有法当得券也，既至南昌，大暑中予吊而知之，为请于州。会州阙守，而某人领帅事。某人者小人，尤不喜为义事，乃大书其牒曰：会广州。广州距洪五十余程，使暴露烈日中以待报此，岂理也哉？呜呼，不仁甚矣！
　　自昔功名与节义，其事异，其道不相为谋。成功业在器度，立名节在学识。为功业者尚权变，非复名教所拘。故曰：为天下者不顾家，父子兄弟之爱不问也。同功一体，忌则杀之，欺敌而就吾事，此岂可以节义责也哉？为节义者尚名教，有利重若公相之任、千乘之国，亏名教若毛发许，亟避去若罪雠；有害至死亡在前，众人噤畏不敢端视，苟可以立风节、激贪懦、尊名义、昭大法，吾趋向之，甚于嗜欲，非功业成败所能劝沮也。垂世教者，当贵先名节而贱后功业，所以为天下之大闲也。
　　用人当以学术器识，不当专用文词之士。使其人有德量行实，缘饰以文章，固为希世杰出；虽无文采而识量操履有公辅之望，自不妨大用也。沾沾儇薄浮华自喜，虽有翰墨之功，必败事，无疑也。
　　用人亦不必专主人望。士固有得一世人望而临事乃大谬者，殷浩、房之败是也。谢安适遇苻坚天亡之日，仅能却敌；其后勉强北征，终以不济。一时虚名固不足以得士。不然说筑傅岩之野，岂以人望为重哉！
　　凡事度其在我者，此心晓然明了，则应之；必易发之，必当不复加思虑而缓急皆中节矣。心之见未明也，物至则中挠而外变矣。凡处大事皆当易（难易之易）之。易之奈何？曰：天下事不可易也，易之必难；惟无心于成败祸福，而惟道之从、惟理之合者，能易之。不强求其必成，亦不果于邀福也。列御寇曰：“有易于内者，无难于外。”其知言哉！
　　嗜利徇名之子，见富贵之福，而不见富贵之祸。富贵之福有限而富贵之祸无穷，有限者得其华，无穷者丧其实。孰择焉？
　　《传》曰“天下有道则庶人不议”，谓上无邪僻贪暴之政使天下得以私议其非，是也。而后世之监谤讳人开口论事而壅遏以媚主者，乃曰：“有道之世而议论政事，非庶人之职也。非职而言，有罪焉。”是禁天下之言甚于防川者也，不可以不察。
　　义有可与，有可不与；礼有可受，有可不受。惟当于礼义之中而已。魏沈舟行遇风，旬日绝粮，从姚彪贷百斛盐以易粟。彪命覆盐百斛于江中，谓使者曰：“明吾不惜，惜所与耳。”彼以急病告，勿与则已矣，而恶声以辱之，是为绝物不仁甚矣！晋王修龄在东山贫乏，陶范载米一船遗之，却去曰：“王修龄若饥，自当就谢仁祖索食，不须陶胡奴米。”彼以善意来，勿受则已矣，而戾气以诟之，是为傲物无礼甚矣。二者皆不当于礼义之中，处世接物不当如此。
　　家多偏爱者衰，国多嬖幸者危。人主自聪明而多能者，其臣益欺；朝混乱而多制者，其政益纰。官聚敛而多费者，其积益亏；兵民穷瘁而怀怨者，其心必离。贤士失职而不容者，其志必睽；政令苛虐而好杀、上下刻急而无仁恩者；其福祚必移。自古以此乱亡，盖蔽而莫之知也。忽焉，其可悲！
　　汪彦章谪居永州，州有士人，年八十余，自言曾见范忠宣迁谪，过郡时，蒙引为门下客。公夫人在患难中，每遇不如意事则骂章子厚曰：“枉陷正人，使我至此。”公每为一笑，且以语宽之，未尝有几微见于色词也。舟行过橘洲，大风雨牛船破，仅得及岸。公乘急令正平持盖负夫人以登，燎衣民舍。稍苏，公顾曰：“船破，岂章所为耶？”呜呼，有道者处患难如此，则死生祸福与夫世之荣辱得丧一无所动其心者矣！视子厚之区区，则亦可怜矣。
