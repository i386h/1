<!-- { "loadSidebar": true } -->
　　熹庙偶以小恚怒魏忠贤，忠贤待罪私邸。外廷有传其事者，应山遂草二十四大罪之疏，桐城左公赞之甚力，而微商之澄江缪昌期，澄江谓：“此事非可轻言。夫击内者，只争呼吸间耳，一不中而国家随之。况今且内无张永，外无文襄，可几幸乎？”桐城默然。不三日而应山之疏竟上。疏入，而忠贤已侍内久矣。时天启四年甲子六月，都察院左副都御史杨涟题参逆珰怙势作威，专权乱政，欺君蔑法，无日无天，大负圣恩，大干祖制，乞奋乾断，早救宗社。疏略曰：“高皇帝所定律令，中官止供扫除，不许干预政事。东厂魏忠贤者，本一市井无赖，至中年净身夤入内地，初犹谬为小信小忠以幸恩，既乃敢为大奸大恶以乱政。祖宗之制，以票拟责重阁臣，其余不得假借。自忠贤擅权之后，旨意多出传奉，真伪莫辨。近且三五成群，逼勒票拟，甚有竟自内批者。坏祖宗二百年之政体，大罪一也。旧阁臣刘一燝、冢臣周嘉谟，同受先帝顾命，亲捧御手，首定大计者也。乃忠贤急于剪己之所忌，不容皇上不改父之臣，示意孙杰论逐。大罪二也。先帝宾天，进御进药之间，普天实有隐恨。执春秋讨贼之义者，孙慎行也；明万古纲常之重者，邹元标也。忠贤一则逼之告病去，一则嗾言官论劾去。顾于护党气殴圣母之人，曲意绸缪，终加蟒玉，亲乱贼而仇忠义。大罪三也。王纪、钟羽正，先年功在国本。及纪为司寇，执法如山；羽正为司空，清修如崔。忠贤一则使人谇辱于部堂，迫之使去；一则与沈■〈氵隺〉交构，陷之削籍。其不容盛时有正色立朝之臣。大罪四也。国家所最重者，无如枚卜。忠贤一手握定，力阻前推之孙慎行、盛以宏，更为它辞以锢其出。是真欲门生宰相乎？大罪五也。爵人于朝，莫重廷推，去岁南太宰、北少宰所推皆点陪贰，致一时名贤不安位去。颠倒有常之铨政，掉弄不测之机权。大罪六也。圣政初新，正资忠直，乃满朝荐、文震孟、徐大相等九人，抗论触忤忠贤，传奉尽令降斥。屡经恩典，竟阻赐环。长安中谓皇上之怒易解，忠贤之怒难调。大罪七也。然犹曰外廷之臣子也。传闻宫中有一贵人，以德性贞静荷上宠注。忠贤恐其露己骄横，上年因皇上南郊，谋之私比，托言急病，立刻掩杀。是皇上不能保其贵幸矣。大罪八也。此犹曰未有名封也。裕妃以有喜得封，中外欣欣相庆。忠贤以抗不附己，属其私比，矫旨勒令自尽。是皇上不能保其妃嫔矣。大罪九也。且犹曰在妃嫔也。乃中宫有庆，已经成男，不意绕电流虹之祥，忽化而为飞星坠月之惨。闻忠贤与奉圣夫人实有谋焉。是皇上并不能保其子矣。大罪十也。先帝在青宫四十年，操心虑患，所护持孤危者，仅王安一人耳。即皇上仓卒受命时，拥卫防护之中，王安亦不无微忠焉。而忠贤以其私忿，矫杀于南海子，身首异处，肉饱狗彘，惨毒难言。其大小内臣无辜而擅杀者，不知几何。是不但仇王安，而实敢于仇先帝之旧侍与皇上之老仆。骄肆横逆，略无顾忌。大罪十一也。至於今日讨奖赏，明日讨祠额，毁人居室，建立牌坊，镂凤雕龙，干云插汉，岂特茔地之擅用朝官，僭拟陵寝而已哉！大罪十二也。且今日荫锦衣，明日荫中书。金吾之堂口皆乳臭，诰敕之馆目不识丁。如魏良卿、魏良弼、魏良材、魏希孔及傅应星等，五候七贵，何以加兹！不知忠贤有何军功？有何相业？亦甚亵朝廷之名器矣！大罪十三也。因而手滑胆粗，用立枷枷死皇亲家人数命，意欲扳害皇亲，摇动三宫。当时若非阁臣立持，则椒房之戚又兴大狱矣。大罪十四也。良乡生员章士魁以争煤窑伤其坟脉，忠贤乃诬以开矿，立致之死。假令盗长陵一坏士，何以处之？赵高鹿可为马，忠贤以煤为矿，大罪十五也。伍思敬、胡遵道（按：《明史》作王思敬等，又无胡遵道名，此与《纪事本末》同，似是《明史》传写脱误耳），侵占牧地果真，自有抚按学道治理。乃竟拿入黑狱，拷掠致毙，使青磷赤壁之气，结于壁宫泮水之间。大罪十六也。科臣周士朴执纠织监一事，原是在工言工。忠贤竟停其升迁，俾困顿以去，使吏部不得专其铨除，言官不敢司其封驳。大罪十七也。北镇抚臣刘侨不肯杀人媚人，忠贤以其不善锻炼，竟令削籍。此明示以大明之律令可不必守，而忠贤之律令不可不遵！大罪十八也。科臣魏大中已奉到任明旨矣。而鸿胪传单忽蒙诘责，及科臣覆奏，台省交章，又再亵王言。使煌煌天语朝夕纷更，令天下后世视皇上为何如主耶！大罪十九也。东厂原以察奸宄，非以扰平民也。自忠贤受事而鸡犬不宁，傅应星为之招摇引纳，陈居恭为之鼓舌摇唇，傅继教为之投罟彀网，片语违忤，驾帖立下。如近日逮汪文言不从阁票，不令阁知。造谋告密，日夜未已，势不至兴同文之狱，刊党人之碑不止！大罪二十也。前韩宗功潜入长安侦探虚实，往来忠贤私房之家。事露，始令避去。倘天不悔祸，宗功事成，九庙生灵，安顿何地？大罪二十一也。祖制不蓄内兵，原有深意。忠贤与沈■〈氵隺〉创立内操，使羽党盘踞其中。安知无大盗刺客，深谋不轨之人，寄迹于内相之家？昔刘瑾招纳亡命，曹吉祥倾结达官，忠贤盖已兼之。故识者每为寒心。大罪二十二也。忠贤进香涿州，铁骑之簇拥如云，蟒玉之趋随耀目，警跸传呼，清尘洒道。及其归也，以舆夫为迟而驾驷马，羽幢青盖，夹护环遮，则已俨然乘舆矣。大罪二十三也。今春闻忠贤走马御前，大无人臣礼。皇上曾射杀其马，而忠贤不自畏罪，且进有傲色，退多怨言，朝夕提防，介介不释。盖由宠极则骄，恩多成怨。从来乱臣贼子，只争一念，而一念放肆，遂收拾不住。奈何养虎兕于肘腋间乎！虽寸脔忠贤，不足尽其辜矣！大罪二十四也。忠贤负此大罪，恐内廷之窃发，杀者杀，换者换，左右既畏而不敢言；恐外廷之窃发，逐者逐，锢者锢，外廷又皆观望而不敢言。更有一种无识无骨苟图富贵之徒，扳枝附叶，倚托门墙，或认作居停，或投充门客。内有授而外发之，外有呼而内应之。即或奸状败露，奉圣夫人复为弥缝其罪戾，遮护其回袤。故掖廷之内，知有忠贤而不知有皇上；都城之内，知有忠贤而不知有皇上。即大小臣工，积重之所移，积势之所趋，亦似不知有皇上，止知有忠贤者。每见中外有紧切当做之事，当用之人，必曰“要与内边说”或人不得用，事不得行，亦必曰‘内边不肯。’凡宫中府中，事无大小，无一不是忠贤专擅，反觉皇上为名，忠贤为实。即如迩日，忠贤已往涿州矣，一切事情，必星夜驰请，始敢批发。嗟嗟！天颜咫尺，票拟不请裁决，而驰候忠贤意旨于百里之外！事势至此，羽翼将成，骑虎难下，太阿倒持，主势益孤，不知皇上之宗社何所托！三宫九嫔之安危何所托！贵妃皇子之安危何所托！万一少有差误，臣即欲死报皇上，亦何能及！乞集大小文武勋戚，敕令法司，逐款严讯，立刻正法，以快神人。其奉圣夫人，亦并敕令居外，以全恩施。如此则天意回，人心悦，海内不立奏治安者，请斩臣以谢忠贤，臣死不恨。” 

　　疏入，忠贤亦惴惴惧祸，欲结辅臣韩爌为之地，爌严拒；不得已，泣诉御前，客氏又从中委曲调护，遂令魏广微条旨。广微固素结忠贤，附为同姓，涟疏中有“门生宰相”之语，广微恨之，因拟严旨切责：“朕自嗣位以来，日夕乾乾，谨守祖宗成法，惟恐失坠，凡事申明旧典，未敢过行。从前一切政事，皆朕亲裁，奚从旁落？至于中宫皇贵妃并裕妃事情，宫壶严密，况无指实，外廷何由透知？内言‘毒害中宫暨贵妃皇子’等语，凭臆结祸，是欲屏逐左右，使朕孤立于上，岂是忠爱之心！杨涟被论回籍，超擢今日，自当尽职酬恩，何乃寻端沽直。本欲逐款严究，念时方多事，朝端不宜纷扰，姑置不论。以后大小各官，务要尽职，不得随声附和。有不遵的，国法具在，决不姑息。”时忠贤亦有抗辨疏，反优诏答之。 

　　于是太仆卿朱钦相等，给事中魏大中、许誉卿等，御史袁化中、李应升等，南京兵部尚书陈道亭等，科臣杨朝栋、赵应期等，各上疏请立斥忠贤，以清肘腋。俱不报。 

　　应山疏上后，应者响合。福清叶向高亦密具一揭，讽上“准魏监忠贤退归私寓，待之以优渥，比于勋戚大臣，庶上不失恩意，下明其退让，此两得之道也。”揭入，大拂内意。福清惧，思有以自解。乃扬言此揭非出吾意，乃门人逼我为之。门人，指澄江缪昌期也。当应山疏初上，福清大不以为然，谓：“忠贤于上前亦时有匡正。一日有飞鸟入宫，上乘梯手攫之，忠贤挽上衣阻之不得升。有小珰，偶赐绯，忠贤叱之曰：‘此非汝分’，虽赐，不许穿。其认真如此。若大洪流行，今后恐难再得此小心谨慎者侍上左右矣。”澄江在座，正色曰：“谁为此言以欺老师，可斩也！”福清色变，不乐而出。应山闻之愤甚，福清乃贻书致解，虽本前语而已圆融其辞。应山欲将此书发抄，有止之者，乃已。自“门人逼我”之言出，忌者遂附会其说，谓应山之疏，由于澄江而代草之。毒蕴于此矣。 

　　应山疏既不行，意欲俟朝面奏，外廷遂喧传其说。一日早朝，鸿胪卿展自重请于应山曰：“面奏当于何时？以便唱引。”时有武内阉数百人因闻面奏之言，皆持斧瓜等器耽耽注视应山，且谕左班诸臣不许擅出奏事。而应山目慑气夺，曰：“姑徐之。”于是忠贤之党知外廷不足畏，遂肆毒焉。福清叶向高时为首辅，才能笼罩，忠贤颇敬礼之。应山率众人诣福清处，曰：“今魏忠贤怙恶擅权，国势将去。公为心膂重臣，同国休戚，小者不必问，宜请上御门将忠贤杀皇子贵人妃嫔诸大逆状明白奏请处分，以清君侧。失此不图，流祸将大，焉用彼相为！”向高曰：“仆老矣，不惜以身报国。倘主上不果听，公等置身何地乎？”忠贤闻之恚曰：“何待诸臣！我即请上御门召问诸臣，如上以为有迹，寸磔何辞！不然，可自为计。众益愤，向高为两解之。事稍息，八月向高请告归，而党祸乃起。 

