<!-- { "loadSidebar": true } -->
　　天启二年正月，大清兵至辽阳，广宁居民讹言且欲渡河，纷纷南窜。左营参将孙得功、旗鼓游击某遂拟缚化贞以献敌。化贞大惧，踉跄逃归。廷弼在前屯，遇之，快化贞之主战而逃也，幸画关之说为有当也，遵奉守关之旨，亦改旆而南，言者并以私逃论列。化贞逮，廷弼自诣法司，俱议斩。杨公涟等议廷弼奉守关之旨，不可谓逃，又不当与化贞同列。是时持公平之论者，咸以此为允当云。 

　　辽事一案立谳者，刑部主事顾公大章也。先是丙辰、丁已之际，正人日受摧残，大章慨然以贾彪自居，及补官国子博士，颇为世道效力，后为同事诩其功，遂犯时奸忌。御史杨维垣疏参鬻狱，大章疏辨：“熊、王之案，诛心则廷弼难末减，论事则化贞乃罪魁，颇自谓持平。今诸臣并论辟矣，业已僻矣，又何鬻焉？”维垣又参大章受熊廷弼贿四万代为营脱，并及花献宸、佟养冲等。大章又辨：“尔时会审者二十八人，人各有单，始而各出所见，终而画一成招。盖三法司共议而定此辟，臣曷尝释廷弼哉？廷弼行贿应行于议释之人，不应行于定辟之人。至花献宸系御史李时荣所定，佟养冲系御史吴应琦所批释，与臣风马牛不相及。维垣但欲甚臣之罪，不知已踏说谎欺君之条矣。”有旨：“奏剖既明，著照旧供职。”后逆贤借熊案杀杨、左，实本维垣之疏云。 

　　汪文言者，歙人也。因黄正宾以交于诸君子，后游长安，与东宫伴读王安善，因为安指说当世人品某某为正，某某为邪，安听之娓娓不倦。丙、丁之际，正人尽退而局中诸有力者亦渐相携贰。文言策之曰：“浙人，主兵也。齐、楚，客兵也。成功之后，主欲逐客矣。然柄素在客，未易逐，此可构也。”遂多方用间，齐、浙果大构，卒以两败，而楚乃归正。虽杨、左主其谋，而先后奔走以玉成之者，文言也。庚申之岁，鼎湖再泣，拥护冲主，鼎新朝政，则南昌刘一燝与王安其济，文言实绸缪之。时诸君子争嘉文言之功，而忌者日益众。壬戌被逮下法司，仅末减。人谓文言宜少休矣，文言不听，益游公卿间。遂入蒲州韩爌、高邑赵南星之幕，夤缘题入内阁中书，颇肄招摇。甲子岁，阮大铖因争吏都垣缺，欲释憾杨、左等，嗾刑科傅櫆疏参文言，下诏狱，卒无可坐，特出中旨廷杖一百。后逆贤欲借文言口杀杨、左等，御史梁梦环复疏参，逮下诏狱。 

　　天启三年癸亥，京察，先是邹公元标为左都御史，群小惮其丰采，必逐去之而后快。于是给事中朱童蒙、郭允厚、郭兴治，相继攻之。福清叶公揭谓“童蒙止论其讲学，允厚并訾其人品，兴治遂拟为贼。三臣之意同似不在于讲学，而在明岁之考察也。”元标连疏乞归，升赵公南星为左都御史，与吏部尚书张问达同主察典。故给事亓诗教、赵兴邦、官应震、吴亮嗣，即向齐、楚中之持局者也，时目为四凶。考功郎程正己，素恶其招权乱政，复廉得贿状，俱当之以不谨。吏科都给事中魏应嘉争之甚力，正己不听。诸有议者亦俱从褫斥，不稍假借。 

　　给事中阮大铖者，桐城人，与左公为同里。甲子吏科都缺，序应属刘宏化，其次大铖，又次魏大中。大铖素与东厂理刑傅继教善，继教及刑科傅槐与逆贤之甥傅应星通谱，称兄弟。大铖计邀中旨，借上供事。刘宏化不得升转，朝论沸然，知大铖自为地也。高邑赵公拟如例转，大铖惧，又疑左公发其谋，适有熊、徐之隙，参左公及张鹏云、魏大中，大铖请告以归（按《明史?光斗传》吏，科都缺应属周士朴，大铖勒士朴不迁，以为己地，与此属宏化者异）。 

　　兵部员外郎邹维琏，廉而才，高邑器之，调为吏部。时江西现任有司官吴羽文，而邹以员外调，皆属破格。给事中傅槐遂参高邑紊乱旧规，援引私人。高邑伸辨。有旨：“督趣维琏到任。”槐再疏，并参左光斗、魏大中，目为邪党，御史张讷疏内有“跃冶之铨郎，屡烦巽命之招呼”等语。御史袁化中出疏辨明。福清叶公票旨：“各心供职，不得争辨求胜。” 

　　光庙有选侍赵氏者，尚未有封号，素与客、魏忤。熹庙时，客、魏乘机矫旨，勒令自尽，赵将光庙所赐金珠等项罗列桌上，沐浴礼佛，西向再拜，然后投缳。仅以宫人礼敛之。崇祯时，无有声其冤者。 

　　熹庙张裕妃有娠，铺宫册礼已毕，忽得罪客、魏，矫旨将宫人尽行屏逐，绝食而死，革其封号，如宫人例焚化。祟祯时，复其封号。 

　　范慧妃偶失宠，李成妃侍熹庙寝，代范乞怜。客、魏侦知之，亦矫旨革封，绝食一如裕妃。先是李妃有鉴于张，预为之备，幸得苟延，又值客、魏怒少解，遂出为宫人。至崇祯时，始复其封号，给禄如旧。 

　　内阉刘良相者，曾为熹庙伴读。孝和遗言云“与西李有仇”者，良相执笔也。后逆贤矫旨，谪住凤阳，杀之。 

　　天启四年，泾阳张问达去位。高邑赵南星秉铨，锐意澄清，然径情直行，视政府蔑如也，福清以下多不悦。福清故坚卧以持之，致有傅櫆之事。先是应山杨公由佥院升副院。佥院虚席，熊明遇、徐良彦皆欲得之。应山与高邑诸公坚执不可，共推毂桐城左公。熊、徐大怒，遂嗾傅櫆参论高邑，再及桐城，并连魏大中、张鹏云等。 

