<!-- { "loadSidebar": true } -->
　　给事中李觉斯疏参忠贤十孩儿、五虎、五彪。有旨：“著三法司会议具奏。”五虎谓吴淳夫、李夔龙、田吉、倪文焕、孙杰。移天换日者遂以已死之崔呈秀易去孙杰，苟且塞责（按：此以崔呈秀死易孙杰，足五虎之名。《剥复录》殆本此。然亦非梁梦环也）。五彪谓田尔耕、许显纯、崔应元、杨寰、孙云鹤。时刑部尚书苏茂相、左都御史曹思诚、大理寺署印少卿姚士慎，皆珰孽也，曲加护持，引职官受财枉法律，发附近卫所充军终身。倪文焕追赃五千两，吴淳夫三千，李夔龙、田吉各一千两，解助边饷。田尔耕、许显纯，引职官故勘平人因而致死律，监候处决。崔应元、杨寰、孙云鹤，引刑官不论情轻重辄用惨刻刑具律，发边卫充军。谳上，舆论不平之甚。刘志选、梁梦环、薛贞，皆相继论列就逮，而内外蒙徇，起解无期。给事中曹师稷因昌言：“虎彪为逆珰腹心，同恶相济，按以交结之律，宁有首从之殊？乃牵引寻常贪酷职官例律，巧为诸奸出脱，且监候必于原籍，充军必于附近。物议沸腾，岂曰无因？今刘志选、梁梦环、李永贞，并奉旨提问矣，窃恐法司复祖前人故智，以护虎彪者，护诸奸也。”御史吴焕亦疏言：“昔年被祸诸臣，朝闻命而夕就徵，至不敢入与妻子诀。今虎彪诸奸，虽屡奉明旨，而诏书挂壁，任意优游。如刘志选、梁梦环、曹钦程辈，皆大慝巨奸，或燕处于园亭，或潜藏于京邸，奥援有灵，朝廷无法。薛贞以庙堂执法之官，为珰党行刑之手，公然抗疏陈辩。”云。 

　　考选命下，新资科道弹击珰党无虚日。于是珰辅黄立极、施凤来、张瑞图，珰冢周应秋及珰所拔用九列郭允厚、房壮丽、孙杰、来宗道、陈九畴、吕纯如、阮大铖等，咸次第斥逐回籍。 

　　上既处逆贤，即欲定逆案。阁部仅以四五十人列案以请，上怒其不称，谕以谀颂、赞导、速化为题，且云：“忠贤一人耳，苟非外廷逢迎，何遽至此！”及旧辅韩爌起自田间，上召同三辅冢宰王永光入，有黄袱包一事，指示曰：“此皆红本媚珰实迹也，当一一案入之。”而珰等以不习三尺对，永光以吏部止习考功法，不习刑名对。上乃令都御史、刑部同事。时张瑞图、来宗道俱不列，上问故，阁部辞以无事实。上曰：“瑞图以善写为珰所爱，宗道题崔呈秀父恤典，称‘在天之灵’，可恶如此！”又问贾继春何以不处，永光言其请善待选侍，不失厚道，后虽改口，稍觉反覆，其持论亦多可取。上曰：“惟其反覆，所以为真小人。”俱命增入。遂定《逆案》，颁行天下。 

　　总逆党而论，首通内阉王体乾、刘荣者，乌程故辅沈■〈氵隺〉也。造谋杀人，羽翼逆贤者，魏广微、崔呈秀等也。首票内阉，出镇降处，主试各官，削夺追赃，一切严旨铺张逆劳贤绩，亟允生祠建造者，顾秉谦也。挤韩■〈氵隺〉、朱国祯、朱延禧者，广微为冯铨前驱。而挤广微者，即铨也。挤铨者，又呈秀也。谋兴大狱图报复者，冯诠、崔呈秀、徐大化、杨维垣等合谋也。既而以严旨逐广微，引祖制设立红牌，及处决熊廷弼者，冯铨笔也。助铨杀廷弼者，徐大化等也。部题崔呈秀父恤典，僭称‘在天之灵，’竟等于二祖列宗者，来宗道也。题逆孽魏良卿代熹庙郊天，享太庙，释奠先圣者，亦宗道也。援徐中山王例，请封逆贤两公者，丰城侯李承祚也。熹庙疾笃矣，尚致揭逆贤，欲进宁国而王，见嗤于王朝用者，崔呈秀也。熹庙将崩，召信王矣，阁中撰一奖敕，罗列逆贤功勋，力摹曹操九锡文者，黄立极等也。信王正位矣，犹致书魏良卿欲为逆贤造渗金像者，大梁守道周锵也。其在内羽翼恶者，王体乾为首，李永贞、李朝钦、涂文辅、石元雅等为从也。呜呼！外臣如此，内阉辈又安足责矣！ 

　　○钦定逆案 

　　吏部、都察院接出圣谕： 

　　“朕惟帝王宪天出治，首辨忠邪；臣子致身事君，先明逆顺。经凛人臣无将之戒，律严近侍交结之条。邦有常刑，法网攸赦。逆竖魏忠贤，猥狡下才，备员给使，倾回巧智，党藉保阿。初不过窥颦笑以市阴阳，席宠灵而饕富贵，使庶位莫假其羽冀，何蠢尔敢肆其毒痈？乃一时外廷诸臣，朋奸误国，实繁有徒。或缔好宗盟，或呈身入幕。或阴谋指授，肆罗织以屠善良；或秘策合图，握利权而管兵柄。甚且广兴祠颂，明效首功，倡和已极于三封，称谓浸拟于无等。谁成逆节，致长燎原？及朕大宝嗣登，严纶屡霈，元凶逆孽，次第芟除。尚有饰罪邀功，倒身窜正，以望气占风之面目，夸发奸指佞之封章。迹其矫诬，乌容稍贷！朕鉴察既审，特命内阁、部院大臣，将发下祠颂红本，参以先后论劾奏章，胪列拥戴、谄附、建祠、称颂、赞导诸款，据律推情，再三订拟：首正奸逆之案，丽于五刑；稍宽胁从之诛，及兹三褫。其情罪轻减者，另疏处分，姑开一面。此外原心宥过，纵有漏遗，亦赦不究。自今惩治之后，尔大小臣工，宜洗涤肺肠，恪修职业，共遵王路，悉斩葛藤。无旷官守而假事张，无急恩仇而借题参举。朕执是非以衡论奏，程功实以课官方。有一于斯，必罪不宥。尚各惩毖，乃亦有终。钦哉！故谕。” 

　　大学士韩爌等一本： 

　　“为遵奉圣谕事。崇祯二年正月二十四日，大学士韩爌、李标、钱龙锡，吏部尚书王永光，都察院左都御史曹于汴，蒙召见文华殿，恭领圣谕：‘朕览吏部文书，见冢臣欲定附逆诸人项款。然必先正魏忠贤、崔呈秀、客氏首逆之罪，次及附逆之人。欲分附逆等次，又须有所凭据。今发下建祠称颂诸疏，卿等密与王永光、曹于汴，在阁详阅。如事本为公而势不得已，或素有才力而随人点缀，须当原其初心，或可责其后效。惟是首开谄附，倾心拥戴，及频频颂美，津津不置，并虽未祠颂而阴行赞导者，据法依律，无枉无徇，期服天下后世之心。此番惩治之后，纵有漏遗，俱赦而不究。务断葛藤，并不许借题参举。卿等只在数日内确定来奏，不许中书参预，不可延缓露泄。特谕，钦此。’二月初九日，臣等再奉圣谕：‘据卿等奏，准召刑部尚书乔允升同卿等参定，钦此。’臣等仰遵谕旨，先将发下祠颂等本逐一看详，续据部、院二臣开进各官姓名事迹互相参对。谨以圣谕分款奏为提衡并阴行赞导在祠颂诸款外者，分款书名，酌量拟议。再向乔允升据依律例，各附本款具本上请候旨间，本月二十六日蒙皇上召对平台，发下臣等原本并前红本未入各官六十五人。又钦定：谋大逆‘凌迟’；首犯、首逆、同谋、党孽，‘斩犯’；逆孽‘军犯’；颂美‘为民’四款。仍奉面谕：‘在外各官，轻者至为民止；其原不列名者不妨酌定。’臣等遵照前圣谕及钦定续款，通将在外红本及部院开来各官，并昨南计附逆，奉旨候议。各官各满情罪重轻，俱依交结近侍律，并引名例，加减罪例减等分款，勋武内臣逐款附后，并当具奏（按：此可证南北二察为逆案之蓝本）。臣等切惟尊无二上，人臣首戒无将；国有常刑，天讨用彰有罪。《祖训》：内官，不许干预政事。律重交结近侍，官员于以防内外而肃宫府，杜奸萌而窒乱源，法至严矣。逆珰魏忠贤，狡谲多端，凶顽无忌。始焉小忠小信，祗便身图。继而作福作威，渐干国政。内则妖姆客氏，窥觇禁密，结为腹心。外则逆臣崔呈秀，逗露机情，助其羽翼。戕官妃而戮忠直，盗帑藏而弄兵权，己徼无等之三封，洊议偪尊之九锡。亟开藩邸，迫远宗城。建生祠以卜人心，遣内镇而连边将。阴谋叵测，僭势显成。磔辟已服上刑，爰书具列逆状。诚如圣谕所谓首逆之罪，当先正者也。赖宗社有灵，圣明御世，乾坤旋转，雷廷合章。属元凶已就诛夷，凡党附宜严区别。若乃官联蹻跖，人类豺狼，怀私欲借凶锋，拱手随蠲魁柄。或首发大难，祸始教猱。或倒身怙终，势成骑虎。有如动摇母后，倡和逆封。铁券金草，覆题恐后。朕田甲第，请给争先。或引圣经以怂勇中传，或攘史职而抹煞直笔。墨缞朝襘，忍比罪魁；缇骑锒铛，大兴诏狱。修睚眦以残躯命，不难杀人媚奸；供频笑而效爪牙，总是酬恩报怨。至于一人而创祠几地，一事而谀颂连章。祠省直，祠边镇，祠京都未已也，而且祠之国学。颂碑文，颂奏章，颂乡录未已也，而且颂以丝纶。此则圣论所谓首开谄附，倾心拥戴，及频频颂美，津津不置者也。而又有径窦旁通，网罗密布。腹藏鳞甲，钩青蝇贝锦之谗；意惨镆铘，酿白马清流之祸。即占风望气，莫可端倪；而覆雨翻云，难逃指视。斯又潜施鬼蜮之毒而更巧避虎彪之名，圣谕所谓虽未祠颂，则阴行赞导者也。以上诸人，罪案各殊，法铨亦异。或已经褫逐，不尽厥辜；或谬附摧伤，当追始祸。遵明圣谕：‘据法依律，无枉无徇，期服后世之心。’三尺无私，天诛不贷；四凶毕窜，国宪用申。惟是大憝既罹不赦之条，而群小宜开自新之路。臣等简词颂及部院开来诸臣，或事关题覆，公牍列名；或身在封疆，委蛇济事；或城守全於捍御，或编摩效有剂调，而又或生平才具自优，扬历猷劳早著。圣谕所谓：‘事本为公而势不得已，素有才力而随人点缀，须当原其初心，或可责其后效。’咸与昭洒，免胪姓名，固明罚敕法之严条，兼赦过宥罪之宽政也。臣等祗奉谕辞，其矢公慎。就事论事，参画一之刑书；以人治人，消本来之面目。中涓衿弁，毕丽于科；商贩兵民，姑置之外。倘幸无挂漏，可永示诫惩，寒乱臣贼子之心，抒正气幽魂之郁。三章既约，金石不渝。一面宏开，葛藤永断。闭奸谋而安反侧，明刑政而襄治平，端在是矣。若夫加衔加癊，滥被恩施，殿功边功，尚需严核。最可恨者，先帝当弥留之日，多官邀横拜之恩。其天启七年八月二十一日，大工谢恩并宁锦叙捷，卤薄告成，三藩之国，所有叙劳秩癊，悉宜听部削除，尚宽矫旨之推求，用广原情之德意。并用附用及，以俟宸裁。所有前项款分名姓及应得罪名，开具于后，统惟鉴夺敕下遵行。为此具本，谨具奏闻。 

　　［一］首逆： 

　　魏忠贤，凶残祸国，僭肆逼尊，罪恶贯盈，神人共愤。逆形已著，寸磔允宜。 

　　客氏，乳保恃恩，凶渠朋结，凌尊窃势，纳贿盗珍，阴逆首奸，死不尽罪。 

　　以上依谋大逆律，不分首从，皆凌迟处死，已经正法。 

　　［一］首逆同谋： 

　　崔呈秀，负国忘亲，通内窃柄，凶谋立赞党祸，首开佐逆罪魁，戳尸犹幸。 

　　李永贞，主谋代笔，盗帑淫刑，佐逆兴谋，上刑正法。 

　　李朝钦，附奸久与逆谋，殉缢未尽其罪。 

　　魏良卿，济恶首孽，伪冒三封，盗帑窃权，罪浮于辟。 

