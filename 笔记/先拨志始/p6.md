<!-- { "loadSidebar": true } -->
　　西李康妃为光庙所专庞，郑贵妃阴结欢于康妃，水乳契合，屡以进封贵妃为请。群臣坚持不可。及光庙崩，贵妃与康妃密谋拥留皇子于慈宁宫，欲邀封太后及太皇太后，同处分政事。太监王安者，保定人，初为光庙东宫伴读，以从龙恩升司礼监太监，光庙颇严惮之。登极一月，一切圣政，王安左右之力为多。至是知康妃等谋，深以为不然，遂具揭遍投外廷，称选侍欲拥立东朝，仿前朝垂帘故事。群情汹汹，受遗命诸臣大惧。阁臣方从哲等，率群臣哭临，门闭不得入。给事杨涟排闼直入，守门内阉持梃乱下，涟厉声曰：“皇上崩，正臣子入临之会，谁敢辱天子从官者！”内阉止不敢动，群臣乃得入。至乾清宫哭临毕，群臣问皇子所在，诸阉张口不对。群臣相率立殿内，力请皇子出。从哲议皇子暂返东宫，俟选侍移居，乃正位乾清。涟面斥之，谓“天子无返居东宫之理，选侍无僭居乾清之理。”呼内阉李进忠等，责以严词，谕以祸福。良久皇子始出，仓卒升辇。阁臣刘一燝、尚书周嘉谟、英国公张维贤、给事中杨涟等，共登肩舁之，行数步，舆夫始至。至是居文华殿，群臣先行叩慰礼，即请进位，行五拜三叩头礼。于是周嘉谟、杨涟与给事中惠世杨、御史左光斗等，具疏力请选侍移宫（原注：时，未封康妃故称选侍）。次日群臣立候上批，有旨：“选侍著即移仁寿宫。”王安等从中恐喝，选侍遂不及待，侍从手抱八公主，徒步以行，凡簪珥衾裯之属俱为群阉所掠夺。选侍位下，内阉李进忠、刘朝、田诏等，乘机窃盗内帑。王安发其事，追究牵及选侍之父。御史贾继春上书政府，谓“先帝宾天，骨肉未寒，宜调护挽回，使选侍待终天年，皇女无虞意外。”给事中周朝瑞驳之，谓“喜树旌旗，妄生题目。”继春辨谓“保全选侍，盖亦人情至理，非诧眼旌旗，惊心题目。且皇上父子相继，宗社何尝不安？必待倾选侍以安之乎？即移宫原是正理，何必立时驱逐乎？革其已进仪注之贵妃，困其无端罗织之老父，伶仃之皇八妹入井谁怜？孀寡之未亡人雉经莫诉”云云。有旨：“雉经入井等语，有何凭据？”著令回话。继春回奏，以风闻对。有旨：“贾继春削职为民。” 

　　御史左光斗疏奏，略曰：“选侍移宫之后，当存其大体，捐其小过。伏乞皇上宣召九卿科道面谕以当日避宫何故，今日调御何方。李进忠、刘朝，既经正法，其余概从宽宥，庶几烧梁狱之词者，正以寝淮南之谋。”疏入，上传谕内阁：“朕幼冲时，选侍气凌圣母，成疾崩逝，使朕抱终天之恨。皇考病笃，选侍威挟朕躬，欲封皇后。朕心不安，暂居慈庆宫。选侍复差李进忠、刘朝等，每日章奏文书先奏选侍，方与朕览。朕思祖宗家法甚严，从来有此规制否？朕今奉养选侍于哕鸾宫，仰遵皇考遗爱，无不体悉。其李进忠等，盗库首犯，事干宪典，原非株连。卿等可传示遵行。” 

　　给事中杨涟疏叙移宫事情末云：“臣当日即语诸大臣，移宫自移宫，隆礼自隆礼，必两者相济而后二祖列宗之大宝始安，先帝在天之灵始安。即本日缉获罪珰，只宜歼厥渠魁，无滋蔓引。大抵宸居未定，先帝之社稷付托为重，平日之宠爱为轻。及其宸居既定，既尽臣子防微之忠，即当体皇上如天之度，今诸大臣犹在耳也，臣之所以议移宫始终如此。乃移宫之后，忽来蜚语：有传选侍得跣踉跄，欲自裁处；皇妹失所，至于投井者。或传治罪珰过甚者，或称内外交通者。使闻风叹息之言，作此日不白之案。九庙神灵，鉴此热血。伏乞皇上于皇弟皇妹时勤召见，谕安不妨曲；及李选侍酌加恩数，仰体先帝遗言。”云云。疏入，次日特谕群臣曰：“朕幼冲登极，开诚布公，不意外廷乃有谤语，轻听盗犯之讹传，酿成他日之实录，诚有如杨涟所奏者，朕不得不申谕以释群疑：九月初一日，皇考宾天，诸臣入临毕，请朝见朕，李选侍阻于暖阁，不许朕出。司礼官固请，选侍许而复悔，又使李进忠请回者至再至三。朕至乾清宫丹殿上，大臣扈从前导，选侍又使李进忠牵朕衣。卿等亲见当日景象，安乎？危乎？当避宫乎？不当避宫乎？是日朕自慈庆宫，即乾清宫，躬视皇考入敛，选侍又阻朕于暖阁，司礼官王体乾固请得出。初二日朕至乾清宫朝见选侍毕，恭送梓宫于仁智殿。选侍差人传朕，必欲再朝见方回。各官皆所亲见，明日威挟朕躬，垂帘听政之意。朕奉皇考命依选侍，朕不往彼宫，饮食衣服皆皇考所赐，每日仅往彼一见，因之怀恨，凌虐不堪。若避宫不早，则彼爪牙成列，盈虚在手，朕今不知如何矣。既殴崩圣母，每使宫眷王寿花等时来探听，不许朕与圣母旧人通一语。朕之苦衷，外廷不能尽知。今停封以慰圣母之灵，奉养以追皇考之意，该部亦可仰体朕心矣。臣工私于李党，不顾大义。谕卿等知之，今后毋得植党背公，自生枝节。钦此。” 

　　按：此即《要典》中移宫一案也。当时杨、左二公，何尝不请调护选侍？“而殴崩圣母”、“威挟朕躬”等语，皆熹庙谕中之言，乃尽举以为杨、左等罪案，逆贤辈不足责，熹庙中夜扪心，何以自解？嗟乎！奸臣惑主，颠倒是非，可胜悼哉！ 

　　给事中惠世扬疏论御史刘廷元“往日用事，群小附和，开款造单，日谋驱逐。今忽有巡按顺天之命，臣工无不错愕。”并纠徐兆魁“抚楚不职，当赐罢斥。”有旨：“兆魁以新简留用，廷元下部院看议。”已而，部院覆：“廷元候论定处分。”世扬首攻二奸，彼党恨之入骨，遂诬捏世扬青衣小帽，夜入王安直房，潜谋定策。呜呼！鼎湖未泣，谋定何策！龙驭既升，普天缟素矣！而青衣宫禁，有是理否？ 

　　泰昌元年九月，熹庙即皇帝位，大赦天下，改元天启，以明年为天启元年。自九月至十二月，仍称泰昌元年。大行皇帝，谥曰贞皇帝，庙号光宗。 

　　天启元年，给事中张鹏云、御史马逢皋等“追论御史刘廷元下廷臣看议。”吏部尚书张问达等覆奏，略曰：“御史刘廷元，当先帝青宫，危疑岂不熟闻？突有张差之变，廷元职司巡视，宜何如其愤激，乃云‘迹若疯癫，貌同黠猾。’若休戚不相关者。然幸仗皇祖神明，立斩以决。此案设真信为疯癫，俾元凶漏网，不知廷元何词以谢天下！提牢主事王之宷明其不疯不癫，有心有胆，此语可以动皇祖之慈念，可以坚先帝之孝思，可以遏宫禁之邪说，可以明臣子之忠爱。功在国本，义在人心。廷元不闻一语自咎，反哓哓于忠义乱贼之辨，将指卫前星者为乱贼乎？阿后宫者为忠义乎？抗正直者为乱贼乎？工邪媚者为忠义乎？科臣张鹏云、道臣马逢皋怀恨不平，连章渎奏，皆为宗庙灵长计，至深远也。”有旨：“刘廷元著降三级，调外任用。” 

　　礼部尚书孙慎行，追论阁臣方从哲“轻信李可灼以进红丸药，致皇考速逝，纵无弑之心，却有弑之事！欲辞弑之名，益难掩弑之实。”且引许世子止不尝药，以责从哲。给事中魏大中亦疏参从哲，并及张差、崔文升、李可灼，内云：“可灼之药不合之文升不备，文升之逆不溯之张差不明。郑国泰、郑养性、方从哲之罪，不参之三案不悉、不定。”时先后纠弹者，刑部侍郎邹元标，光禄少卿高攀龙，给事中惠世扬、周希令、彭汝楠、沈维炳、薛文周，御史张慎言，礼部主事刘宗周等。奉旨：“廷臣会议。”吏部尚书张问达等覆奏，略曰：“进药始末，臣等所共见闻。弑逆二字，何忍轻言！但进药之时不能力止，进药之后龙驭即升。票处可灼，又不重究。今辅臣自请削夺，为法受过。臣等会议，应如所请。崔文升、李可灼应下法司从重究拟”云云。有旨：“李可灼著法司究问，崔文升仍发遣南京去。”时文升已充南京净军也。后法司拟可灼遣戍，有旨依议。 

　　孝和素与李康妃有隙。康妃有宠于光庙，孝和由是郁郁成疾，临崩有遗言云：“与西李有仇，负恨难伸”等语。时熹庙年幼，不甚省。 

　　熹庙既即位，封乳媪客氏奉圣夫人，移居咸安宫，衣食几与三宫等。时魏忠贤已入宫中，客氏初与内阉王国臣有私（按：王国臣，即魏朝后改姓名者，如魏忠贤之即李进忠，盖以盗帑思逃国法也。语见《酌中志》），既又私于忠贤。王安方掌司礼监印，客与贤协力拥戴。内阉李进忠、刘朝、田诏等，以盗内帑下狱（原注：忠贤初入宫，亦名进忠，后改今名）。杨公涟疏参忠贤，忠贤乞怜于安，安尽委罪于李进忠，以饰外廷，忠贤遂得无恙。既而国臣与忠贤争客氏而哄，熹庙询客意所向，因逐国臣而留忠贤。王安不平其事，深加诮责，客与贤反大恨安。安循例告病，拟邀温旨即出。有阉陆荩臣者，霍维华戚也，通信维华，谓安与贤适当水火，有隙可乘。华遂出疏参安，贤犹怀前恩，思为援手。王体乾心图掌印，怂恿客氏激贤怒，遂矫旨允告，随降谪南海子缢杀之。名下曹化淳、王裕民、马应辰等，得降责有差。 

　　王安既死，忠贤用事。乌程沈■〈氵隺〉首通其名下刘荣，以转通于贤，由是附贤者渐众。贤以霍维华之攻王安也，深德维华，维华因引孙杰与贤通线索渐密。冢宰周嘉谟恶之，以年例黜维华于外。孙杰遂疏攻嘉谟，嘉谟引疾，贤矫旨准回籍调理。次年孙杰亦以例外转。 

　　神庙时，熊廷弼以兵部侍郎经略辽东，嗜杀过当，然守御甚严，赖以安堵。然性刚愎自用，岁时绝无一介赂遗当路，以此失权贵心。给事中姚宗文自辽归，讼言其短，众遂论列廷弼。廷弼请告回籍，以辽抚袁应泰代之。廷弼在辽，凡流民来归，聚集堡城中，给其衣食。有逸出者，辄杀之。号令严密，有犯不赦，以故奸细不得行。应泰至，尽反熊所为。敌骑至辽东下，奸细开门内应，或云袁应泰所纳。遂至辽民失所，男女群拥辕门控诉，概置不理。以故辽民愤恨，招敌攻城，遂开门拥入。辽阳陷，应泰自刎。报至，举朝震恐。熹庙即家拜廷弼兵部尚书，复视师于辽，赐尚方剑，得便宜行事。又令大小九卿科道祖饯都门外，以宠其行。时王化贞以巡抚驻广宁，上令廷弼守关。先是王化贞主战，欲用西师制敌，而密招叛将李永芳为内应。廷弼欲阻险修备，画关而守。议既相左，台省又各以意见佐之，遂成水火焉。 

