<!-- { "loadSidebar": true } -->
　　定逆案者，辅臣韩爌、李标、钱龙赐、周道登，冢臣王永光，宪臣曹于汴也。当大憝斩除之后，自应穷治其党。上以副圣天子错枉之权，下以昭千万世人臣之戒。《春秋》之义，首严乱臣贼子，而必先治乱臣贼子之党，法至严也。王永光业已本兵颂美矣，以颂珰之人为定肘珰之案，谬孰甚焉。且也，杨世芳为蒲州公也戚，薛国观为沈惟炳也友，俱邀恩一面之网。于是同事者皆援例而□□，议操法纪，以佐圣天子者，固若是耶！即就案中论之，亦实多可商者。人臣非有大功，不许封公侯，此祖制也。所司朦胧奏请，当该官吏及受封之人，皆斩律也。今逆孽魏良卿斩矣，而奏请三封之周应秋，何以不辟？交结内官近侍人员者斩，谋杀人造意者斩，律也。而显行通内之霍维华、孙杰、冯铨、邵辅忠，罗织熊案之徐大化、杨维垣，何以末减也？又律：上言大臣德政者斩，何况阉寺？而首建生祠之潘安祯，何以幸免也？又律：子孙骂父母者绞。此就愚氓言也。刘志选、梁梦环，甘作鹰犬，直攻懿安，忍下华歆之毒手，显行成济之操戈，怀奸如此，骈斩何疑？而仅拟一绞，何以平人心也？《三朝要典》，明为逆贤爰书矣，而纂修之曾楚卿、朱继祚等，何以竟格外也？捐助之楚藩勋臣，建祠之梁世勋、李诚铭、郭振明，捐赀之李守锜、汤国祚，颂美之张惟贤、常允绪，独不可奏请处分乎？黄立极等，身入纶扉，而满朝颂德，遍地生祠，不闻诤正，焉用彼相！顾秉谦位居首辅，而播恶成祸，皆出其手，区区赎徒，遂足蔽其辜乎？至闲住一款，为居官不职者设耳。诸人既属逆贤私党，岂容复厕衣冠之末？而犹以不职之例列之乎？草莽放论，窃谓刘志选、梁梦环，应照崔呈秀决不待时，妻孥没入，家产籍官。其通内显著孙杰等，熊案主谋徐大化等，与首开祸始之顾秉谦，请题三封之周应秋，首建生祠之潘汝祯，应照吴淳夫等监候处决。其僭谀在天之来宗道，叩首九千岁之黄运泰，尧天帝德之李精白，哭争《要典》之孙之獬，与原拟充军之阎鸣泰等，俱应改发边外为民，仿古投诸四夷，以御魑魅之议。其原拟赎徒张我续、郭尚友等，应改充军。王点上梁不出，犹知羞恶，应仍入为民一项。其赞导漏网张枢、袁鲸等，纂修《要典》曾楚卿、朱维祚等，试题颂美张士范、陈盟等，建祠颂美史永安、张凤翼、梁应泽等，颂美漏网王永光、苏茂相等，申详生祠司道张维世、宁三翰等，与原拟闲住黄立极、房壮丽等，俱应改为民。其楚藩与勋臣郭振明等，应题请停爵革禄，用是示惩，袁崇焕尔时虽云边功，亦应题明请旨定夺。内吕鹏云虽中旨京堂，而即乞差自远；姜逢元阁笔一叹。随遭斥逐。二人应与开释，许其自新。蔡善继、梁廷栋、王尧民、曾樱、石万程，应加优擢，为守正不屈者劝。夫如是，庶乎得刑罚之平矣。 
