<!-- { "loadSidebar": true } -->
　　仁庙潜心经学，礼重宫寮，文仿欧阳，诗尚《选》体。宣庙承之，天资颖异，制作如《广寒殿记》之类，虽巨儒莫及，诗歌词理尤纯粹，敬抄数首以概见之。《招隐》曰："天之生贤，道蕴厥身。幼学壮行，致君泽民。伊、傅、孔、盂，皆古君子。孜孜行道，未尝忘世。秦汉之衰，以退为贤。绝类离伦，岂非违天。嗟哉若人，于世奚补。区区百年，草木同腐。予嗣祖宗，统临万邦。求贤图治，宵旰遑遑。群才偕来，布列在位。道行身尊，百世之贵。缅彼山林，岂无遐遗。往而不来，悠悠我思。漱石枕流，远引高蹈。虽逸其身，而悖于道。《卷阿》之诗，梧桐凤凰。尔其幡然，予将尔扬。"《望崇文阁》曰："岧峣崇文阁，乃在城北隅。登高一睇望，翚飞切云衢。其上何所储，千载圣贤书。其下何所为，衣冠讲唐虞。国家久兴学，侧伫登俊儒。愿此阁下人，勉哉惜居诸。"《凤凰台歌》曰："亭亭凤凰台，乃在城南端。秦淮西流绕其下，钟山石城龙虎盘。昔宋元嘉中，传闻下三凤，粲粲五色毛，百鸟为之从。乍来忽去今几秋，寂寞高台成古丘。梧桐零落篁竹晚，澹烟芳草天悠悠。于嗟凤凰乃灵鸟，虞周以来见应少。偶然一出鸣此山，遂有声名著江表。尝闻唐世御史陈嘉谟，朝阳鸣凤众所誉。逝将筑台礼贤士，庶有昌言日起予。"燕饯少保大学士黄淮于西苑，赐歌曰："天香早折仙桂枝，笔花五彩开凤池。蓬莱芝山直奎壁，近侍九重天咫尺。永乐圣人临御初，鞠躬稽首陈嘉谟。仁皇监国文华殿，左右谋猷共群彦。朕承大宝君万方，相与共理资贤良。倾心写情任旧老，而卿引疾先还乡。五历星霜复相见，霜鬓萧萧秋满面。是时朝旭光升紫殿明，相对清言良慰情。留之累月未尽意，归心又欲东南征。太液清泠涵碧藻，杨柳芙蓉相映好。凫鹭鸂■〈勒鸟〉弄澄波，紫雾红云拂琼岛。芳殽在俎酒在壶，工歌《鹿鸣》续《白驹》。君臣大义士所重，心须廷阙身江湖。雁荡峰高青不极，中有谢公旧游迹。采芝斸斤苓可长年，应在天南忆天北。"淮归，刻诸石，作奎文亭覆之。尤多六言，《过史馆》曰："荡荡尧光四表，巍巍舜德重华。祖考万年垂统，乾坤六合为家。"《上林春色》曰："山际云开晓色，林间鸟弄春音。物意皆含生意；吾心允合天心。"二诗家传人诵，京师有石刻摹本。又《咏撒扇》曰："湘浦烟霞交翠，剡溪花雨生香。扫却人间炎暑，招回天上清凉。"与前作皆一视同仁气象，真帝王之言也。
　　文渊阁铭
　　宣庙《御制文渊阁铭》，有叙曰："古昔帝王之有天下，既建朝堂以听政，则必有怡神养性之所，萃天下之书，延天下之士，相与讲论道德，而资启沃焉。我太祖皇帝始创宫殿于南京，即于奉天门之东建文渊阁，尽贮古今载籍，置大学士员，而凡翰林之臣，皆集焉。万几之暇，辄临阁中，命诸儒进经史，躬自披阅，终日忘倦。以天纵之圣，加日新之学，道德之懿、仁义之实，充然洽于天下矣。太宗皇帝肇建北京，亦开阁于东庑之南，为屋凡若干楹，高亢明爽，清严邃密，仍榜曰'文渊'，其设官一如旧制。分南京所藏之书实其中，自《六经》之外，诸史百家，靡不毕备。其所以明道兴治、以继先志而裕后嗣者，规模弘远矣。予承皇考仁宗昭皇帝丕绪，嗣守列圣洪业，夙夜兢惕，罔敢怠遑。思惟经以载道、史以载事，百氏之文，亦所以羽翼斯道者也。于是听政余闲，数临于此，进诸儒臣，讲论折衷，宣昭大猷，缉熙问学，庶几日就月将，造乎其极。上可以承祖考付托之重，下可以福黎庶而慰其仰戴之心。而斯阁之杰然者，亦光远有耀矣。乃为之《铭》，《铭》曰：'於昭天文灿壁奎，国家书府此其仪。文渊之阁屹巍巍，古今载籍靡有遗。三王二帝轩与羲，文章道德后世师。祖宗圣学于缉熙，辅相天地福黔黎。神而明之咸在兹，肆予承统御华夷。善继善述敢或隳，圣经贤传乃所资。万几之暇乐忘疲，上绍列圣之弘规，下使兆姓皆恬熙。刻铭兹阁万世贻，斯文丕阐天相之。'"观圣言则阁为天子讲读之所，非政府也，故列凳侧坐而虚其中，以俟临视。洪武中，代言修书、授诸王经者皆在。而户曹张赏，赐次于旁，用备赉予。永乐初，命侍读解缙等七人入掌密勿，凡行移称翰林院内阁官，传旨条旨，则与尚书蹇义、夏原吉同事，而学士王景辈不与焉。缙等迁至大学士，惟胡俨寻擢祭酒。庚寅二月，俨兼侍讲，再入阁。有诗云："承乏词林愧不才，重承恩诏直芸台。筵前视草频封检，带得天香满袖回。"盖词臣入直之常尔。洪熙初，阁老皆跻保傅，参预几务。惟在北京，宣德时，临视至再，始设庖厨，不复退食于外，而出掌部者不再入。正统初，开经筵于文华殿，圣驾自是罕至。传旨则中官专之，惟条旨墨书小票，司礼监用朱批出，间有依违，而他官不与。迨徐武功、李文达掌文渊阁事，始以政府视之，人亦称为宰相矣。
　　太孙侍从
　　宣庙年九岁，出阁就学，时永乐丁亥四月也，命姚广孝及翰林待诏鲁瑄、郑礼等讲读。寻召前礼部郎中兼赞善李继鼎说书，不置寮属。明年冬，命文武大臣、内阁及东宫官兼辅导之任。时仪智谪役通州，召为礼部左侍郎，始授经焉。太孙呼为先生而不名。壬辰春，命兵部遣人往两直隶、江北、河南、山、陕、荆、蜀，选良家子弟年二十以下、勇健有材艺者充随从。太孙学问之暇，讲习武事，自是时常出猎。上闻进士高等戴乾、刘翀、饶安三人在翰林修书，简翀为礼科给事中。又闻国子学录王让孝于其亲、而吏科给事中张瑛善说书，皆使侍焉。智以年老，荐同乡训导戴纶，即擢礼科给事中。寻用吏科给事中陈山。庚子九月，擢教授蔺从善、林长楙、教谕徐永达俱编修，教谕张昱、韩岫、刘顺俱国子博士。翀坐事谪判九真，惟瑛、纶、山、让、从善、长楙、永达七人侍从授经。长楙力谏出猎，纶则疏言其非。初不知本文皇意也。及即位，山为户部尚书兼谨身殿大学士，瑛为礼部尚书兼华盖殿大学士，让行在吏部右侍郎，纶行在兵部右侍郎，从善学士，永达鸿胪卿，长楙郁林知州。宪副宋立斋端仪曰："长懋、纶素强谏，不少诡随，最为宣庙所不乐。瑛、山每顺旨，以故大被宠信。"初，遣纶往镇交阯，而长楙坐怨望，下锦衣狱，并出其弟刑部主事遒节判庆远府。及得纶所上疏，令长楙以罪连及，械纶至京师，置狱以死。纶诸父河南守贤、太仆卿希文，亲族百余口，被逮籍没。长楙坐禁系十年。正统初，赦出之，仍守郁林。而希文幼子被官，赐名怀恩，后为司礼太监。其随从幼军二万余人，隶府军前卫，年至六十老疾者，兵部奏请疏放，仍于本州县照名选补。
　　孝子擢大学士
　　孝子擢官者，洪武中易州涞水县民李得成，卧冰求母尸，举孝廉，为光禄大官署丞，后至布政使。永乐中，金吾右卫总旗张法保刲肝及臂为汤液，以愈祖母，擢尚宝司丞。南昌武宁县民陈仲贤刲肝及股以愈其母，事闻，召至京，擢鸿胪司仪署丞，赐冠带，驰驿归侍，俱旌表其门。又有升官者，石州学正凤翔梁准，母丧，庐墓哀毁，有群鸟飞鸣庐上，所种树有鹊来巢。永乐丙申，有司上其事，擢为均州知州。洪熙元年三月壬申，升前光禄寺署丞权谨为文华殿大学士。谨，徐州人，自幼丧父，由求贤举保知乐安县，移母就养。九年考满，改署丞，患眼疾，记名放回。母病，吁天求以身代。永乐壬寅，母卒，庐墓三年，朝夕哭奠，不御酒肉，乡人称其孝。有司上其行，驿召至京，上曰："能孝者必忠，忠孝之人可任辅导。"遂超升是职，俾侍东宫。谨质实有操履，而文章非其所长。宣庙即位，以其年老，改通政司参议，致仕。按，文华殿大学士在洪武中惟上海全思诚、乌程张溥，至谨三人而已，岂非异数哉？
　　陈情愿仕
　　洪武丁卯三月，国子生古朴奏言家贫愿仕，冀得禄以养母。上嘉之，除兵部主事，迎养就京师。永乐丁酉六月，潮阳县儒士郭张善自陈幼孤，赖继母抚教，愿出仕报效。上令翰林院试其文，可取，诏授检讨。观此二事，则知祖宗所以教人孝者，至矣。洪熙乙巳十二月，以吕熊为行在兵科给事中，礼部尚书震之子也。震恃靖难时守城功，数于上前陈情恳乞熊官，至于流涕。上不得已而与之，大为士论所鄙。宣庙之宽仁如此。
　　端本策
　　宣宗初嗣位，汉中府学训导李蕃进《端本策》：其一，正君德为端万化之本。其二，明储辅为端万代之本。其三，厚王国为端亲睦之本。其四，重祭祀为端孝敬之本。其五，务农桑为端富庶之本。其六，崇学校为端教导之本。其七，慎铨衡为端黜陟之本。其八，择守令为端牧养之本。其九，严风宪为端委任之本。其十，信赏罚为端政令之本。其十一，厉廉耻为端纲维之本。其十二，杜徼幸为端仕进之本。其十三，旌直言为端视听之本。其十四，省玩好为端尚御之本。其十五，修武备为端捍御之本。其十六，汰僧道为端习俗之本。洪熙元年六月也。上嘉纳其言，擢兵科给事中。予按，洪武辛未，南丰县典史冯坚言九事，擢左佥都御史，二人正堪作对。章皇之用人，视烈祖有光矣。
　　卢师二青龙
　　京城西平则门外三十里卢师山，相传，隋末卢禅师居山之秘魔岩，有青衣二童子事之。值旱，投池中，化为二青龙，天因大雨，其后有祷辄应。令东北山峡间，小池嵌空，圆窦二尺许，水清滢，涓涓不竭，即所蛰处也。洪熙初，久不雨，真人刘渊然辈祷皆不应，遂往是祷焉，甘雨随注。仁庙大说，诏封大青龙神曰："弘济"，小青龙神曰："灵显"，命礼部春秋仲月遣顺天府官致祭。正统丙辰四月，翰林修撰周叙、尹凤岐、习嘉言、陈叔刚，编修孙曰恭，主事刘球、洪玙，约望日往游，前期谂寺僧，曰："二龙去留无常，近日大青见寺中，今尚在，至望，可见，而未敢必也。"及期，登山至寺门，僧群哗曰："小青至矣。"比入方丈，则二青皆盘旋佛座间。僧曰："小青不见半岁矣，闻翰林诸公来而复集，昭其灵也。"众叹异者久之。往寻所蛰处，复至秘魔岩，又东过清凉寺，遂下山而返，回望山有云气。抵京城，雨大至，乃取唐人"杏阁披青磴，雕台控紫岑"为韵，分赋一诗，而叙记其事如此。
　　台官占后垦
