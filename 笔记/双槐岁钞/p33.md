<!-- { "loadSidebar": true } -->
　　弘治乙卯二月，洮州雨霜；六月，黟、歙雨豆；七月，大雨雹；八月，贵州地震；九月，吾广、潮、琼飓风暴雨；十月，南京地震，南赣大疫；十一月，贵州、陕西地震；十二月，靖虏卫天鼓鸣，长河、江西大震电；礼部以闻。上令两京文武群臣同加修省，直言无隐。于是户部主事芜湖胡仲光爟疏言："地震之类，灾之小者也。西北旱瘼，父子相食；东南饥疫，骨肉流离，大变也。陛下深居九重，左右蒙蔽，未之知耳。今李广、杨鹏引用刘良辅辈，左道惑乱圣心，斋醮糜费财用。差遣在外，如虎横行，吞噬无厌，其耗天下，不可言矣。士大夫昏夜乞哀于宦官贵戚，交相贿托，不以为耻。言官有所举劾，瞻前顾后，苟且塞责。如小吏徐珪忠义敢言，陛下误听奸臣之诉，置之于法，御史王槐依阿罪之。陛下所以奉行天地之事，群臣所以奉行陛下之事者如此。阴盛阳微，灾异曷由弭乎？乞用臣言，则奸佞斥而阴慝消矣。"疏入，人为爟危之。未几，广辈果以赃败，由爟启之也。今上仁明神圣，真可与尧、舜比隆矣。

　　双槐岁钞后序
　　夫上不足以厚人伦、统世教，下不足以纪名物、经变故，近不足以彰鸿烈、阐幽光，远不足以垂遗宪、綦后鉴者，君子不书也。恩生也晚，不足以窥古作者之意。然窃闻之，记事载言者，必文直事核，求不谬于此而已。嘉靖岁丁未，恩受从化之役，间抵郡城，得请见于泰泉先生，出是编见示。恩受而读之，知为先生王父长乐公所著。其曰"双槐"者，公燕息之室也；曰"岁钞"者，逊作者之名也。纪述起于景泰丙子、迄于弘治乙卯。首之以神功峻烈，以尊君也；继之以嘉言善行，以征献也；参之以祥瑞灾眚，以示儆也；博之以杂物撰德，以游艺也。
　　或标其端绪，而条目以举；或撮其枢要，而几微以著。其文直而肆，其旨幽而显，其要归一折之于道，信良史之遗也。昔左史倚相，能读《三坟》、《五典》、《八索》、《九丘》；东方朔好古，传经术、博观外家之语。公之综核，非斯人之俦与？公始以乡荐入太学，即上六事，几触忌讳。及莅长乐，能剖析滞冤，诸所施为，盖不负所学矣。然甫试邑，遂解组而归，。其论撰止此。
　　盖自其所闻见而笔之，示传信也。使公敭历华要，以紬金匮石室之藏，其可传者，顾若是邪？今先生以宏材硕学，蔚为儒宗。
　　其所载记及郡邑志乘，已不下数十种矣。将来勒成圣代一经，贻之永久，必有以续是编之所未及者。昔司马迁成史谈之志业，韦贤传祖孟之诗礼，虽不敢以拟诸先生，而继述之迹，则似之矣。於戏！公之绩学种德，将摅忠以匡时也，而著此以见志。先生惟恐遏迭其光，而刊布以流无穷。《易》曰："可久则贤人之德，可大则贤人之业。"然则忠孝之久且大者，亦少概见矣乎？恩，先生督学时门人也，忘其谫陋，谨识末简，以质诸知言者焉。嘉靖戊申孟秋吉日，门下晚学生灌阳吕天恩谨书。
　　重刻双槐岁钞识
　　国家史馆之设，崇严秘密，非践黄扉、游玉堂，不可得而窥也。闾阎山薮之士，博识方闻，实有赖于野史之作。然史才甚难，兼善者鲜。至于取遣颇偏，文力短涩．或失则疏，或失则诬。故载述日广，而读者忽焉，侪于稗官小说者多矣。岭南进士黄君在素为宫端大学，泰泉公之子会试道吴，以曾大父长乐先生《双槐岁钞》十卷见授。年读之卒业，曰："良史才也！"
　　其文雄赡，其事详核，笔削之际，务存劝戒，诚有若先生所谓"崇大本、急大务、期大化、决大疑、昭大节、正大经"，而言今稽诸古，言天征诸人，言变揆诸常，言事归诸理，备极体要，成一家言。累朝列圣之治化礼文、名卿良士之嘉言善行，略可概见，非近日骤刻诸书所能及也。友人陆君延枝，世善史学，好古尚奇，闻下走之说而颔焉，乃曰："江南、岭表，相去万里，博雅之士，饥渴愿见，岂易得哉？吾当另梓以广其传，有志编摩者用补正史之或遗，不亦善乎？"遂付诸锓工。嘉靖己未夏五既望，吴郡晚学彭年识。
