<!-- { "loadSidebar": true } -->
　　正统己巳冬，也先以其主脱脱不花及诸酋铁头等自紫荆关人寇。我师败走，遂逼京师。时武清伯石亨，协守万全，坐不救乘舆，械系诏狱。赦出之，使总京营兵马退虏赎罪。兵部尚书于谦，总督军务，营于城北。亨帅师出安定门，挺刀先驰，从子彪持巨斧与诸子弟从之，突入虏阵，所向披靡，转战西南，虏溃去，追至关，斩首万余，虏相蹈藉死。管神机营都督范广，御之于德胜门外，飞枪火箭，杀伤数百，追至涿州，俘馘无算。虏主遂不敢入关，与也先皆夜遁，遣使讲和。都督杨洪、孙镗及广，帅师破余虏于固安，逐至关，尽歼之。洪子俊手斩数人而还，论功加谦少保，亨进封侯，洪昌平侯，寻命俊充参将，守宣府。宦官喜宁，本胡种，导也先入寇，俊诱而执之，送京师，伏诛。以功升俊右都督。虏方窥怀来，俊调永宁兵往守。奉御黄整奏闻。谦恶其擅调也，请诛俊，上不问。洪惧祸，奏取俊还京，随营操练，从之。既至，谦并劾其守独石、马营，贼破其城，丧师辱国，谓非诛俊不可。上命逮系议罪，俊辩曰："逐虏之时，顾前失后，官军听调，阃外之常，乃罪俊邪？"诏斩于市。临刑，有缟而至者，所狎妓高三儿也。恸而呼曰："天乎！忠良死矣，奚以功为？"纫其元，合于颈，使其家收殓，即自经，观者泣下。时景泰元年五月也。虏自求和，不复近边。至是声言奉上皇来大同，坐中，铁头大师坐右，脱脱太师坐左，其意盖卑辱我也。于是石亨、杨洪帅师巡边，挑修沟堑，布列营阵，筑立墩台，拨哨隄备，馈运不绝。仍设法招募在京军官子弟索闲弓马者，人赏银十两、月粮五斗，得万余人。虏见有备，遂奉驾还。亨等之功也。初，张軏自贵州征苗召还，谦劾其失机负罪，不可用。上宥之。自是軏与亨比，恨谦最深。景泰末，亨、軏与宦官曹吉祥等，夺门复辟，乃首杀谦，以谦信任范广，诬其同逆，并杀之。广既死，軏一日遇诸途，为拱揖状，左右问之，曰："范广过耳。"归家发病死。亨得志专恣，官军守诸关者。悉放归以市恩。内阁徐有贞、李贤、许彬、薛瑄以为言，上重违亨意，别选兵以戍之。由是亨恶有贞等，皆被谗，斥为民，荐其私人参议卢彬、太常少卿王谦入阁。上不听，寻得罪下狱，死，彪亦弃市。一时御虏名将，亨、洪与广为最，孙镗、郭登、卫颖、柳薄次之，张軏、纪广辈龊琐不足算矣。亨，渭南人，与彪皆方面、巨躯、须垂至膝，望之竦然。洪，汉中人，起自行伍，最善劫营，虏畏之，呼为"杨王"。俊死后，含痛而殁，追封颖国公，谥武襄，犹追其禄米，家产荡尽。广，丹徒人，世官辽东宁远卫，论者曰律有八议，功其最也。宋人所谓"手滑"，其杨俊之诛乎？于少保之功白矣。而范广犹郁九原。石亨虽自掇祸，然罚不及嗣，彪宜末减。向使洪父子无智名勇功，则家至今存也。悲夫！
　　因灾却瑞
　　正统己巳六月丙辰，夜二鼓，南京雷电震烈，风雨骤作，谨身殿火起，延及奉天、华盖二殿，奉天诸门亦皆毁尽。御史吕昌劾奏守备丰城侯李贤及府部诸司，皆当逮治。上宥之。是年有土木之变。郕王监国即位，诏凡有灾异，有司即时奏闻，言祥瑞、进谄谀者罪之。景泰辛未正月戊午，南京太常寺山川坛署奉祠罗辅呈言："道童顾学诚于坛井汲水，闻酒气芳馨，见水色黄，白守备太监袁诚曰：'此醴泉也。"'会兵部尚书靖远伯王骥及府部诸司诣井取酒，荐奉先殿，然后具奏，礼部以闻。景皇以"罢"答之。不为伪瑞所惑，固盛德事也。
　　雨滴谣
　　正统末，京师旱，童谣曰："雨滴雨滴，城隍土地。雨若再来，谢了土地。""滴"音弟，谓与弟也。"城隍土地"，谓郕王有此土也。"雨若再来，谢了土地"，谢、卸同，谓上皇再来，卸却此土还之也。景泰验矣，复辟又验。
　　太学生进谏
　　景泰初，大开言路。太学生西安姚显疏言："王振竭生民膏血，修大兴隆寺，极为壮丽，车驾不时临幸。夫佛本夷狄之人，信佛而得夷狄之祸，若梁武帝足鉴前车。请自今凡内臣修盖寺院，悉行拆毁，用备仓厥，勿复兴作，万世之法也。"时方建隆福寺，不为停止。会寺成，上方议临幸，有司夙驾除道，太学生济宁杨浩疏言："陛下即位之初，首幸太学，海内之士，闻风快睹。今又弃儒术而重佛教，岂有圣明之主事夷狄之鬼，而可垂范后世者邪？"会仪制郎中章纶亦以为言，上即日罢行。
　　先是虏贼自弑其主脱脱不花而拥其众，浩疏请乘虏使未还，出其不意，调辽东、陕西兵讨之。二疏既上，名震京师，筮仕河东运司判官。英庙复辟，用荐擢知顺德府。陛辞日，召至文华殿，亲赐戒谕及宝镪以行。累迁右副都御史，巡抚延绥，而显不究于用云。自正统至天顺，京城内外建寺赐额者二百余区，谏官不言，故二生取重于世焉。
　　易储诏
　　景泰辛未八月，思明府土官知府黄■〈王岡〉被弑，庶兄都指挥使玹阴主之也。巡抚广西李侍郎棠、副总兵武都督毅发玹情罪，置狱当死。巡抚广东揭侍郎稽乃奏言："玹守浔州，军民畏服，贼不犯境。近闻为事，以致贼徒流劫德庆。曲加宽宥，仍前哨守，则广西宁而广东无流劫之害矣。"识者笑之。时上皇长子在东宫，玹遣人赴京，先赂用事者，乃奏请易储。命礼部会多官议。内阁陈循等将覆奏，署名，少傅王文端公直有难色，循持笔作半跪，直不得已，亦署。给事中李侃对众洒泣，都给事中林聪出语人曰："吾恸，不署名。"其实不然也。奏上，宪宗出就沂邸，而立见济为太子，生母杭氏为后，而汪后废。于是升赏太滥，有"满朝皆太保，一部两尚书"之谣。直得所赐元宝，扣案顿足叹曰："此何等大事，乃出一蛮夷邪？吾侪愧死矣！"累疏求退。然侃迁詹事府丞，聪右春坊司直郎，皆不辞也。玹以大赦原免复职。于少保以广西贼起，请赏玹以作其气。上从之。巳而，升都督、充参将，毅以事降黜，棠因此致仕。其后见济殇，御史钟同、郎中章纶，疏请复储，皆下狱。刑科给事中徐正密请召见便殿，屏左右言："宜置沂王于所封沂州。出上皇与俱，以绝人望。"景皇怒，出正为云南卫经历。正复眷所淫者，未行，乃谪戍铁岭卫。及上皇复辟，时玹已死，发棺鞭尸，以示鉴戒。逮正至，正惊破胆，便溺皆青，遂磔于市。初，太子太保兼吏部尚书何文渊，因言官劾其贪纵，自言易储有功，诏书所云"父有天下传之子，天佑下民作之君"，己所属对也，得释罪致仕，至是惧祸，自经死。时揭稽已降知府，致仕家居，文渊弟子也，与其子主事乔新等争讼。讦奏文渊之死，实诸子逼以脱祸。乔新亦令人告稽巡抚广东时，代黄玹为易储之疏。俱命官校逮至京，鞫之，迹涉已往，俱获释焉。
　　京闱二科举首
　　南北京闱，例令四方髦士游太学、寄京籍及依亲仕宦者，皆得应试。景泰癸酉，吉安罗崇岳冒试，中顺天府第一，为京士讦奏，诏充原籍学生。丙子，复领江西三十九名解，是科顺天举首，又江阴徐泰也。内阁陈循子瑛、王文子伦。不与选。
　　循等论奏考试官少卿兼侍读刘俨、侍讲学士吕原阅卷不公。如监试御史林鹗、同邑林挺亦在中列。且策及正统，摘其语以激上，峻文巧诋，必欲置俨于死。有旨令翰林科道覆考，少保高毂力疾言于朝。时挺已就逮，讯之，弗实。验泰等卷，复如式，俨等得免。而瑛、伦钦赐举人，许赴会试。礼科给事中张宁劾奏循、文罪状，不报。未几，景帝晏驾，循谪戍铁岭卫，文弃市，后遇恩宥，二家子姓放还。伦行其字宗彝，竟取进士；而泰以避嫌，终不第甲科，除知荆门州云。近时南京吏部章侍郎纶子玄应，既举于京闱，再举于浙江，事绝与崇岳相类。

　　双槐岁钞卷第六
　　北京十景
　　北京自元建大都，已有所谓八景，不知何人品题。至我朝太宗文皇帝，因潜渊定天邑，当时翰林诸儒臣胡广辈作为《八景诗》，传播海内。天顺辛巳端午节，英宗睿皇帝赐文武侍臣以扇，有御制七言古诗十首，凡千一百二十言，即前所谓八景，曰：琼岛春云、太液晴波、蓟门烟树、西山霁雪、居庸叠翠、玉泉垂虹、卢沟晓月、金台夕照，而益以二景，则东郊时雨、南囿秋风也。明年壬午，亦以端午赐扇，扇面御制《清暑》、《解愠》二歌，大概言为臣者，仰辅上德，俯恤民隐，助隆代天之绩云尔。
　　盖国朝赐常朝官扇，竹骨、铜钉铰，书经传格言，以示训饬。越一二日，乃召大僚于内殿，赐象骨银钉铰扇，然但画以物象。其有御制诗，惟此二年为然。
　　太玄洞极潜虚
　　蔡元定曰："体天地之撰者，至于《易》而止矣，不可以有加矣。杨氏之《太玄》八十一首，关氏之《洞极》二十七象，司马之《潜虚》五十五行，皆不知而作者也。"今考之《太玄》八十一首，曰中、曰周、曰礥、曰闲、曰少、曰戾、曰上、曰干、曰■〈爻守〉、曰羡、曰差、曰童、曰增、曰锐、曰达、曰交、曰■〈而火〉、曰徯、曰从、曰进、曰释、曰格、曰夷、曰乐、曰争、曰务、曰事天玄、曰更、曰断、曰毅、曰装、曰众、曰密、曰亲、曰敛、曰强、曰睟、曰盛、曰居、曰法、曰应、曰迎、曰遇、曰灶、曰大、曰廓、曰文、曰礼、曰逃、曰唐、曰常、曰度、曰永、曰昆地玄、曰减、曰唫、曰守、曰翕、曰聚、曰积、曰饰、曰疑、曰视、曰沈、曰内、曰去、曰晦、曰瞢、曰穷、曰割、曰止、曰坚、曰成、曰阚、曰失、曰剧、曰驯、曰将、曰难、曰勤、曰养人玄。《洞极》二十七象，曰生、曰萌、曰息、曰华、曰茂、曰止、曰安、曰燠、曰实为天、曰资、曰用、曰达、曰兴、曰紊、曰悖、曰静、曰平、曰序为人、曰育、曰和、曰塞、曰作、曰焕、曰几、曰抑、曰冥、曰通为地。《潜虚》五十五行，曰元、曰裒、曰柔、曰刚、曰雍、曰昧、曰昭．曰容、曰言、曰虑、曰聆、曰觌、曰繇、曰■〈忄齐〉、曰得、曰罹、曰耽、曰歬、曰卻、曰庸、曰妥、曰蠢、曰讱、曰宜、曰忱、曰哲、曰戛、曰特、曰偶、曰暱、曰续、曰考、曰范、曰徒、曰丑、曰隶、曰林、曰堙、曰准、曰资、曰宾、曰■〈甲戈〉、曰敩、曰乂、曰绩、曰育、曰芦、曰兴、曰痛、曰泯、曰造、曰隆、曰散、曰余。今按三家之作，《太玄》优矣。邵子以雄知历之理，最所称服者。厥后元定之子沉作《洪范皇极内篇》亦准卦气，与八十一首同。
　　夏二子
