<!-- { "loadSidebar": true } -->
生倾听之余，自愧弗及，因出席揖之曰：“风流俊媚的是当家，真可谓才调女相如也。”娉敛绣巾拜谢曰：“不敢当，不敢当。”酒散月明，夫人酣醉。娉出就生，具告以昨日围棋之故，且吐舌曰：“非桃坠，夫人见矣，奈何，奈何？”生曰：“此天也，然非子之临机应变，则罅隙呈露，吾二人安得复合也。危哉，危哉！”娉曰：“夫人以妾昨过园中，微赐诃谴，今不敢再至矣。所恨前时远别，今幸相遇，复被匪人无端间阻，然当为兄屈己下之，冀回其意，兄且忍耐，勿自忧煎，然此亦由兄私之之过也。《论语》曰‘惟女子与小人为难养也，近之则不逊，远之则怨”不可不加之意也。盖微讽生宠春鸿、兰苕事以箴之。生惭惊交并，莫知为对。娉自此深居简出，杳不相闻。生亦不安，若有芒刺在背，凡遇内集多却不来。娉虽谬为敛迹，而益重幽思，故于鸿、苕特加礼待。但其所欲，举以赠焉。尔后二人俱囿娉术中，夙怨冰释，翻为之用，第生未知耳。
踽踽月余，无聊特甚。正忧闷中，忽福福送新莲数房来，且报鸿、苕释憾，早晚可以相见。生闻之，手舞足蹈，不任欢情。因以蜀笺写所赋夏景闺情十首，为小引于前，以答娉。其词曰：“孤馆无聊，睡起危坐。不见贤淑，岂止鄙吝复生而已哉。成闺思十首奉寄，一则以见此情之拳拳，一则时自省览，犹佳丽之在侧也。”诗曰：     
香闺晓起泪痕多，倦理青丝发一窝。
十八云鬟梳掠遍，更将鸾镜照秋波。 
其一；     
侍女新倾盥面汤，轻回雪腕立牙床。
都将隔宿残脂粉，洗在金盆彻底香。 
其二；     
红锦拭镜照窗纱，画就双蛾八字斜。
莲步轻移何处去，阶前笑折石榴花。 
其三；     
深院无人刺绣慵，闲阶自理凤仙丛。
银盆细捣青青叶，染就春葱指甲红。 
其四；     
薰风无路人珠帘，三尺冰绡怕汗粘。
低唤小鬟推绣户，双弯自濯玉纤纤。 
其五；     
爱唱红莲白藕词，玲珑七窍逗冰姿。
只缘味好令人羡，花未开时已有丝。 
其六；     
雪为容貌玉为神，不遣风尘浣此身。
顾影自怜还自叹，新妆好好为何人？ 
其七；     
月满鸿沟信有期，抛残锦下鸣机。
后园红藕花深处，密地偷来自浣衣。 
其八；     
明月婵娟照画堂，深深再拜诉衷肠。
怕人不敢高声语，尽是殷勤一炷香。 
其九；     
阔幅罗裙六叶裁，好怀知为阿谁开。
温生不带风流性，辜负当年玉竟台。 
其十。
诗后复写一词，名《青玉案》：     
合欢花下曾相见，犹记把毫题彩扇。
自别佳人冰雪面，朝思暮盼，
倚门挨户，无也千来遍。
灵犀一点悬春线，残梦惊回梁上燕。
惆怅佳期成又变。
云笺都是蝇头字，难写张生怨。
 
书毕，付福赍去，娉得之，启诵。而鸿、苕偶来，问曰：“小姐所咏诗，谁人之作，乃尔俊丽耶？”娉汪然曰：“久有心事，与渠辈谈之，屡欲吐词，复嗫嚅而止。”鸿、苕同声应曰：“某辈贱流，受小姐厚爱多矣。但可为的，当尽力以报。”娉曰：“此魏生诗也。吾之遇彼，渠辈备详忆自尔尔。重阴之游，几于狼狈。若为夫人见之，我无措身之地，赖汝调护，遂得无他。今不见者一月矣，非惟我念之深，生亦念吾尤切，彼此隔越，谁与为媒？”二人起谢曰：“今夫人受戒，日坐佛阁诵内典，家政悉小姐所权，苟有欲为，何敢喘息。万有异议，某等任之，脱不践言，鬼神临览。”娉曰：“若然，吾何恨。”是夕，始复就生，相与如故矣。或偎红倚翠，尽云雨之欢。或举白弄琴，极从容之乐，不觉流光冉冉，七夕又临，娉请于夫人，于内堂结彩楼乞巧，瓜果罗列，肴馐备陈。
夫人谓娉曰：“久不见汝作诗词，今夕天上佳期，人间良夜，或诗或词或调，随汝所为。吾当召魏生来与汝讲论，庶有新益。”娉唯命。于时，生至。夫人曰：“世谓今宵天孙赐巧，小女辈未 能免俗，谩设瓜果席筵。亦尝命之赋小诗以纪佳节，竟未知曾就否？”娉即前应曰：“适奉命缀得七言绝句二首。”遂出诸袖间，墨痕犹湿。夫人接看毕，递与生曰：“小女拙诗，提举无吝见教。”生读竟曰：“宋若兰姊妹之俦，诚不易得也。鹏虽不敏，当亦效颦。第恐白雪阳春，难为属和尔。”娉诗曰：
梧桐枝上月明多，瓜果楼前艳绮罗。
不向人间赐人巧，却从天上渡天河。
 
又诗曰：
斜香云倚翠屏，纱衣先觉露华零。
谁云天上无离合，看取牵牛织女星。
 
鹏和诗曰：
流云不动鹊飞多，微步香尘袜罗。
若道神仙无配偶，怎教织女渡银河。
 
又诗曰：
娟娟新月照围屏，井上梧桐一叶零。
今夕不知何夕也，双星错道是三星。
何期好事多乖，会难离易。次早，生收家报母讣音，竟不及荣上提举之任，而丁忧之行逼矣。夫人乃召边妪告之曰：，‘吾有一切己事相托，未审能为我周全乎？”妪避席：“愿闻何事，苟可用情，当为极力。”夫人曰：“娉娉年长，欲觅一快婿，斧柯之任，相属如何？”妪笑曰：“老拙久怀此意，但未敢形言。今夫人门下自有其人，而欲他谋，徒费齿颊，真所谓道在迩而求诸远也。”夫人曰：“得非谓魏生乎？佳则！佳矣，然有说焉。生少年高科，扬历仕途，若归之，势必携去。吾止有此一息，时刻不面，尚且念之。若嫁他乡，宁死不忍。故为向者生来时，乃母惠书及此，且举昔指腹之言，我欲答书，沉思而止。是以对生亦绝口不曾道及者，非背盟也。今萧夫人弃养，生又得官，他日当自有佳人求为匹配。丑女不足以奉箕帚也。吾不欲面谈，烦妪委曲达及，使之他图。我若不明言，彼又胶于前语，如之何，岂不两误耶！”妪如教喻生。生曰：“予久知之，彼则迟疑未判，今言若此，明说不谐，况寒门重罹荼毒，行色匆匆，殒越之余，宁暇为计。虽然此先堂意也，烦妪善为我辞。夫人岂不闻圣人有言，自古皆有死，民无信不立。既奉初言，盟誓在彼，天地鬼神，昭布森列，岂可以吾母既亡，背盟弃好。且闾阎下贱，尚不食言，曾谓夫人而可失信。妪若以义责之，庶或可允。万一秦晋能谐，当奉千金为寿。”妪曰：“吾哀王孙而缓颊，岂望报哉？”遂去，备以生言，反复劝于夫人。夫人曰：“妪虽巧为说客如苏、张，其如吾不听何。”妪见如此，不复敢言，退而告生。生忍泪曰：“死生契阔，从此始矣。”乃促装亟为归计。娉闻之，与春鸿、秋蟾辈，伺夫人困睡，潜于柏堂设宴，召生人为别。生至相持，魂飞魄散，呜咽不自胜。鸿等亦哽塞不能仰视。娉乃举杯于生前，拜曰：“兄行不来矣，平昔与兄一日不握手，此恨何堪。矧今守制三年，远离千里，不偕伉俪，从此路人。惟兄节哀顺变，保图金玉之躯，服阕上官，别议佳偶，宗祧为重， 勿久鳏居。妾命薄春冰，身轻秋叶，云泥异路，浊水清尘，然既委身于君子，岂再托体于他人，以死为期，言犹在耳，行当毕命穷泉，寄骸空木。曷其有极，长恨悠悠。平时兄屡命我歌。每每因忸怩而止。今死生永诀，岂可复辞。我试讴之，兄其侧耳。正唐人所谓，一声何满子，双泪落君前也。”乃歌《踏莎行》一阕云：     
随水落花，离弦飞箭，今生无处能相见。
长江纵使向西流，也应不尽千年怨。
盟誓亡凭，情缘亡便，
愿魂化作衔泥燕，一年一度一归来，
孤雌独人郎庭院。
 
歌讫，哭恸数声，摹然仆地。左右扶掖，良久乃苏，竟夕不成欢而罢。
来早，娉乃破所照匣中鸾镜，断所弹琴上冰弦，并前时手帕，遣福福持去付生，为相思记念。福福色怫然曰：“小姐赋禀温柔，幽闲贞静，其性不可及，一也。天姿美艳，绝世无双，其貌不可及，二也。歌词流丽，翰墨清新，其才调不可及，三也。谙晓音律，善措言辞，其聪明不可及，四也。”至于考究经史，评论古今，滔滔然如贯珠，洒洒然如霏雪。下至女事，更不在言。矧又为蓟公之孙，平章之女。母有邢国之贤，弟有令尹之贵。四德全备，一族同推，行配高门，岂无佳婿。顾乃逾墙钻穴，轻弃此身，恋恋魏生，甘心委质，流而为崔莺莺、王娇娘淫奔之女，以辱祖宗。且生然衰，五内崩摧，以此与之，勿乃不可。诚所谓既不能以礼自处，又不能以礼处人，妾实耻之，无面目将去也。”娉吁气长叹曰：“尔自事吾，小心谨慎，我亦怜汝不啻己生，往来十年，未尝暂舍，然尚不知我心，犹有此论，则纷纷外议，无怪其然，与其负谤而生，莫若捐躯而死。”乃取白练将自缢。福遽止之，急促递去。生收置行李中，入辞夫人。夫人赠白金五十两，生固却不受，夫人曰：“知不成札，聊见微情。想读礼之余，剩有闲暇，毋惜惠音，以慰老朽。”生跪曰：“数年门下，深荷恩慈，岂特待我如宾，真乃视余犹子。死生骨肉，镂胆铭肝，方获微官，冀图少报。不幸祸延先妣，遽弃诸孤，守制东还，远违懿范，素心曷已。黄发是期，俯首阶庭，不胜沾洒。”夫人亦感怆。使鸿呼娉出别。促之至再，坚不肯来。生亦苦请，盖不忍与之见也。遂行。
