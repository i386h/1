<!-- { "loadSidebar": true } -->
景帝令　名彻。彻及即位，好神仙之道，常祷祈名山大川五岳以应神。元封元年正月甲子，登嵩山起道宫。帝斋七日，祷讫乃还。至四月戊辰，帝闲居，东方朔、董仲舒在侧焉。忽见一女子，着青衣，非常丽色。帝愕然问曰：“何人？”曰：“我兰宫玉女，姓王名登。为王母所使，从昆仑山来。”语帝曰：“闻子轻四海之禄，以寻道求生；降尊主之位，而屡祷山岳。勤哉有心，似可教者。从今日清斋，不交人事，至七月七日，王母当暂至也。”帝下席跪谢。言讫，女子忽然不见。帝问东方朔：“此何人？”朔曰：“是西王母紫兰官玉女，常传使命往来扶桑，出入灵州，交关常阳，传言玄都阿母。昔出配于蜀仙人，近又召还，使领命具录灵官也。”帝于是登寻真之台，斋戒存道。其四方之事，权委于冢宰。到七月七日，乃扫宫掖，设座大殿。以紫罗荐地，燔百合之香，张云锦之帏，燃九光之灯，列玉门之枣，酌葡萄之醴，射监香果，为天宫之馔。帝乃盛服立于阶下，敕端门之内不得有妄窥者。内外谧寂，以候仙官到。夜二更之后，忽见西南如白云起，郁郁直来，径趋宫廷。须臾转近，闻云中有策鼓之声，人马之响。复半食顷，王母至也。或驾龙虎，或乘白麟，或乘白鹤，或乘轩车，或乘天马，群仙数千，辉光庭宇。既至，从官不复知所在，惟见王母乘紫云之辇，驾九色斑麟，别有五千天仙，侧近云驾，皆身长丈余，同执彩旄之节，佩金刚灵玺带，天真之冠，咸伫殿下。王母惟将二侍女上殿，侍女年可十六七，服青绫之褂，容眸流盼，神华清发，真美人也。王母东向坐，着黄锦袷襦，霞彩明鲜，金光奕奕，身带飞火之绶，腰佩分景之剑，头上华髻，戴太真晨婴之冠，履玄琼凤文之舄。映朗云栋，神光晔，视之可年三十许。修短得中，天姿掩蔼，容颜绝世。异灵人也。帝跪拜，问寒暄毕而立。因呼帝坐。帝面南。王母自设天厨，精妙非常。丰珍上果，芳华百味，紫芝萎蕊，芬芳填累。清香之酒，非土上所有，甘气殊绝，奋不能名也。又命传女索桃果。须臾，以玉盘盛仙桃七颗，大如鸭子，形圆，青色，以呈王母。母以四颗与帝，三颗自食。桃味甘美，口有盈味。帝辄录其核，王母问帝。帝曰：“欲种之。”母曰：“此桃三千年一生实，中夏地薄，种之不生如何。”帝乃止。于是，酒觞数笙，王母乃命诸侍玉女咀花，王子登弹八琅之，董双成吹云和之笙，石公子击昆庭之金，许飞琼鼓震灵之簧，凌婉华批吾陵之石，范成君击同阴之磬，段安香作九天之钧。于是众声朗彻，灵音骇空。又命法婴歌玄灵之曲。歌毕，王母曰：“未欲修身，当先营其气，大仙真经所谓行益者益精，行易者易形；能易能益，名上仙籍；不益不易，不离死厄。行益易者，谓常思念灵宝。灵者，神也。宝者，精也。子但爱精握固，闲气吞液，气化为血，血化为精，精化为神，神化为液，液化为骨；行之不倦，神精充溢，为之一年易气，二年易血，三年易精，四年易脉，五年易髓，六年易筋，七年易骨，八年易发，九年易形。易形则变化，变化则成道，成道则为仙人。吐纳六气，口中甘香，饮食灵芝，存道其味，微息揖吞，从心所适。气者，水也，无所不成，至柔之物，通致神精矣。此元殆天王在丹房之中所设微言，今敕侍笈玉女李庆孙书之以相付，子善录百修焉。”于是，王母言语粗毕，啸命灵官，使驾龙严车欲去。帝下席叩头，请留殷勤，乃止。王母乃遣侍女与上元夫人相问云：“王九光之母敬谢。此不相见四千余年，天事劳我，致以愆面。刘彻好道，适来视之。见彻了了，似可成进，然形慢神秽，脑血淫浊，五脏不淳。关肾彭孛，骨元津液，脉浮反升，肉多精少，童子不夷，三尸狡乱，玄白失时。虽当语之以至道，殆恐非仙才也。吾久不在人间，实力臭浊。然后时可游望，以写思念。客王对坐，悒悒不乐，夫人可暂来否？若能屈驾，当停相须。”帝见侍女下殿，俄失所在。一时顷，侍女至。夫人随遣一侍女答问云：“阿环再拜，上问起居。远隔绛河，扰以官事，遂替颜色，迨五千年。仰恋光润，情系无违。密香至，奉信，承降尊于刘彻处。闻命之际，登当命驾。先被大帝君敕使诣玄洲校定天元，正尔暂去。如是当还，还便来席，愿暂少留。”帝因问王母：“不审上元何真也？”王母曰：“是三天真皇之母，上元之宫，统十方玉女名录者也。”俄而夫人至，亦闻云中有萧鼓之声。既至，从官文武千余人，并是女子，年皆十八九许。形容明逸，多服青衣，光彩耀目，真灵官也。夫人年可二十余，天姿精耀，灵眸艳绝。服青霜袍，云彩乱色，非锦非绣，不可名字。头作三角髻，余发哉垂。至者戴九云夜光之冠，带六山大玉之佩，结凤林华锦之绶，腰流黄挥精之剑。上殿向王母拜。玉母坐止之，呼同坐，北向。夫人设厨，亦精珍，与王母所设者相似。王母敕帝曰： “此真元之母，尊贵之人，汝当起拜问寒温。”还坐，夫人笑曰：“五浊之人，耽酒营利，嗜味淫色，固其常也。且彻以天子之贵，其乱目者倍于凡焉。而复于华严之墟，折嗜欲之根，愿无为之事，良有志矣。”王母曰：“所谓有心哉。”夫人谓帝曰：“汝好道乎？闻数招方术，祭山岳祠灵祷河，亦为勤矣。勤而不获，实有由也。汝胎性暴、胎性淫、胎性奢、胎性贼、胎性酷。五者恒舍于荣卫之中，五脏之内，虽获良针，固难愈也。暴则使气奔而攻神，是故神扰而气竭；淫则使精漏而魂度，是故精竭而魂消；奢则使真杂而魄秽，是故命逝而灵臭；酷则丧仁而攻目，是故失仁而眼乱；贼者使心斗而口干，是故内战而外绝。此五事，皆是截身之刀锯，刳命之斧斤。虽复志好长生，不能遣兹五难，亦何为损性而自劳乎？然由是待此小益以自精挂耳。若从今已去，写汝五性，及诸柔善，明务察下，慈念矜宽，惠鳏恤寡，赈贫护弱，薄赋爱身，恒为阴德，救死济厄，旦夕孜孜，不泄精液，如是去诸淫，养汝神于诸奢处，至俭勤斋戒，节饮食，绝五谷，去膻腥，鸣天鼓，饮玉浆，荡华池，叩金梁，按而行之，当有异耳。今阿母乃天尊之重，下降于蟪蛄之户，屈宵虚之灵，而诣于狐鸟之徂。且阿母至诚，妙唱音容，其敬勖节度，明修所奉，比及百年，阿母必能致汝于玄都之墟，迎汝于昆阆之中，位以仙官，游于十方。信吾言矣，子励之哉。若不能尔，无所言矣。”帝下席跪谢曰：“臣受性凶顽，生长乱浊，面墙不启，无由开达。然贪生畏死，奉灵敬神，今日受教，此乃天也。彻戴圣命，以为圣范，是小丑之臣，当获生活，惟垂哀护，赐其元元。”夫人使帝还坐。王母谓夫人曰：“卿之为此言甚急切，更使未解之人畏于志矣。”夫人曰：“若其志道，将以身投饿虎，忘躯被弑，蹈人履难，必无忧也。若其无志，则心疑真信嫌惑之徒，不畏急言。急言之发，欲戒其志耳。阿母既存念故来，必当赐与尸解之方耳。”王母曰：“此子勤心已久，而不遇良师，遂欲毁其正志，当疑天下必无仙人。是故我发灵宫，暂合尘浊。既欲坚其胎志，又欲令向化不惑也。今日相见，令人念之。至于尸解下方，吾甚不惜，后三年吾必赐以成丹半剂，石像散一具。正尔授之，则彻不得停当。今匈奴未弭，边疆有事，何必令其仓卒亵天子之尊而便人林岫耶。如其悔改，吾当数来。”王母因拊帝背曰：“汝当咀上元夫人至言，必得长生。可不勖勉邪！”帝跪曰：“务书之金简，以身谟之焉。”帝又见王母巾器中有一卷书，盛以紫锦之囊。帝问：“此书是仙灵方耶！不审其目，可得瞻盼否？”王母出以示之曰：“此五岳真形图也。昨青城诸仙，就吾请求，今当过以付之，乃三天太上所出，文秘禁重，岂汝秽质所宜佩乎。今且与汝灵光生经，可以通神劝心也。”帝叩头固请不已。王母曰：“昔上皇清虚元年三月，太上道君下观六合，瞻河海之短长，察山岳之高卑，名天柱而安于地理，植五岳而拟诸镇辅，贲昆陵以舍灵仙，饬蓬山以馆真人，安水神于极阴之源，栖大帝于扶桑之墟。于是，方丈之阜，为理命之室；沧浪海岛，养九老之堂。祖瀛玄炎，长元流生，凤麟聚窟，各为洲名，并在沧流大海玄津之中。水则碧黑俱流，波则震荡群精。诸仙玉女，聚居沧溟。其名难测，其实分明。乃目山源之规矩，睹河岳之盘曲。陵回阜转，山高龙长，周旋透迤，形似善字，是故因像制名，定名实之号。书形秘于玄台，而出为灵真之信。诸仙佩之，皆如转章。道士执之，经行山川。百神群灵，尊奉亲近。汝虽不敏，然诣仙泽叩求，不忌于道。欣子有心，今以相与，当深奉敬，如事君父，泄失示人，必祸及也。”夫人语帝曰：“阿母今以琼航笈妙韫，发紫台之文，赐汝八会之书。五岳真形，可谓至真且贵，上帝之玄观也。子自非受命合神，焉见此文。今虽得其形，观其妙理，而无五帝六甲，左右灵飞之符，太阴六丁，通真逐灵玉女之篆，太阳六戊，招神天光策精之书；左乙混洞东蒙之文，右庚素招摄杀之律；壬癸六远，隐地八术、丙丁八大九赤班符；六辛人金致黄水月华之法，六巳石精金光藏景化形之方；子午卯西，八禀十决，六灵威仪；丑辰未戊，地真曲素诀辞，长生紫书，三五顺行；寅已申亥，紫度炎光，内视中方。凡缺此十二事者，当何以召山灵、朝地神、摄万精、驱百鬼、束虎豹、役蚊龙乎！子所谓通，知其一，未见其他。”帝下席叩头曰：“彻下土浊子，不识清真。今日闻道，是生命会遇。今圣母赐以真形，修以度世。”夫人云：“今告彻应须六甲六丁六戊致灵之术。”“既蒙启发，弘益无量，惟愿告诲，济臣饥渴。使已枯之木，蒙云阳之润；焦炎之草，幸甘雨之凝。不敢多陈。”帝启叩不已。王母又告夫人曰：“夫真形宝文，灵宫所贵。此子守求不已，誓以心得。故亏科禁，将以与之。然五帝六甲，通真招神，此术渺邈，必须精洁至诚，殆非流浊所宜行。吾今既赐彻以真形，夫人当授之矣。吾尝忆与夫人共登玄陇羽野及曜宜之山视王子童。子童就吾求请太上隐书，吾以三光秘言，不可传泄于中仙。夫人时有言见助于子童之至。以吾既难为来意，不独执昔。至于今日之事，有以相似。后来朱火陵食灵瓜，味甚好。忆此未久，而已七十岁。夫人既以告彻篇目十二事，必当匠而成之，何缘令主人稽首请乞流血耶？”夫人曰：“诚不顾惜，向不持来耳。此是太虚群文真人赤童所出，传之既自有男女之限，又宜授得道者。恐彻下才，未应得此耳。”王母色不平，乃曰：“天禁漏泄，犯违明科，传必某人，授必知真者。夫人何向不才而说其灵飞之篇目乎？妄说则泄，而不传是天道，此禁乃重于传邪。别敕三官司直，推夫人之轻泄也。吾五岳真形文，乃太平上天皇所出，其文宝妙而为天仙之信，岂复当授于刘彻耶？直以彻孜孜之心，数请川岳，勤修斋戒，以求神仙之应。志在度世，不遭明师，故吾等有以天下盼之尔。至于仙之术，不复限惜而传之。夫人且有致灵之方，能独执之乎？吾今所以授彻真形文者，非谓其必能得道，欲使其精诚有验，求仙之不惑，可以诿进向化之徒，又欲令悠悠者知天地间有此灵真之事，足以却不信之狂夫耳。吾意在此也。此子性气淫暴，眼睛不红，何能成真仙。浮空参差乎，勤而行之，庶几不死千年。明科云：非长生难也，闻道难；非闻道难也，行之难；非行之难也，终之难。良匠能与人规矩，不能使人巧也；非何足隐之耶。”夫人谢曰：“谨受命矣。但环昔蒙倒景君、无常先生二君传灵飞之约，以四千年一传女，授女不授男。太上科禁，只表于照生之符矣。环所授以来，并贤大女，即抱兰兄传大十八女子，固不可授男也。顷见扶广山青真小童，受六甲灵飞于太彻，中元君凡十二事，与环所授者同。青真是环之大弟子，所受六甲未闻别授于人。彼男官也。今王敕取之，将以授彻也，先所以告其篇目者，亦是悯其有心，特欲坚其专气，今且广求，他日与之，亦欲以男授男，承科而行，使勤而方获，令知天真之珍贵耳，非徒拘执衙泄天道矣。愿不遂焉。阿母真形之贵，悯于勤志，亦已授之，可谓大不宜矣。”王母笑曰：“亦可恕乎？”夫人即命侍女纪罗容促到福广山，敕青真小童出左右六甲灵飞致神之方十二事，当以授刘彻也。须臾侍女还，捧八色玉笈、凤文之蕴，以出六甲之文曰：‘弟子何昌言：向奉使绛河，摄南真七元君，检校群龙猛兽。事毕，过受教，承阿母相邀诣刘彻家。不意天灵至尊，下降于臭浊，不审起北来何如？侍女纪罗容至云，尊母欲得金书秘字、六甲灵飞、左右策精之文十二事，欲授刘彻。辄封一通，付信，且彻虽有心，实非仙才，讵宜以此传泄于行尸乎！昌近帝处，见有上言之者甚众。云山鬼笑于丛林，孤魂号于绝域，舆师归而族有功，忘兵劳而纵白骨。烦扰黔首，淫酷自恣。罪已彰于太上，怨已见于天气，嚣言玄闻，必不得度世也。奉尊见敕，不敢违耳。”王母笑曰：“言此子者诚多，然帝亦不必推也。彻念道累年，斋亦勤矣。累祷名山，愿求度脱，较计功过，殆已相掩，但自今以去，勤修至诚。奉上元夫人之言，不宜复奢淫暴虐，使万兆劳残，冤魂穷鬼有破屋之诉，流血之尸，忘功赏之辞耳。”夫人乃下席起，一手执八色玉笈，凤文之蕴，仰天向地而咒曰：“九天浩同，太山耀灵，神照玄微，清虚朗明，清灵者妙，守气者生，至念道臻，寂感真诚，役神形唇，安精年荣，授以灵飞，及此六丁，左右招神，天光策精，可以步虚，可以隐形，长生久视，还白流青。我传有四万之授，彻传在四十之龄。违犯泄漏，祸必族倾。及是天真，必沉幽冥。尔其慎祸，敢告刘生。尔师生是青真小童，太上中黄道君之司直，元始十天王入室弟子也，姓杨名陵，字庇华。形有婴孤之貌，仙宫以青真小童为号。其为器也，玉朗洞鉴，圣周万变，玄镜幽览，才为真俊。游子浮广，推此始运。馆于玄圃，治仙职分。子在师君，从尔所授，命必倾沦。”言毕，夫人一一手摘所施用节度，以示帝焉。凡十二事都毕，又告帝曰：“夫五帝者，方面之真精。六甲者，立位之通灵。佩而尊之，可致长生。此书，上帝封玄景之台，子其为宝秘焉。”王母曰：“此三天太上之所撰，藏于紫陵之台，隐以灵坛之房，封以华琳之函，韫以兰简之帛，约以紫罗之索，印以大帝之玺。受之者四十年传一人，无其人，八十年可授二人。得道者四百年一传，得仙者四千年一传，得真者四万年一传，升太上者四十万年一传。非其人，谓之泄天道；得其人不传，是谓蔽天宝；非限妄传，是谓轻人老；受而不敬，是谓慢天藻。泄、蔽、轻、慢四者，取死之刀斧，延祸之车乘也。泄者，身死于道路，受土刑而骸裂；蔽者，盲聋于求世，命调残而卒殁；轻则祸钟于父母，诣玄都而受罚；慢则暴终而堕恶，生弃疾于后世。此皆道之科禁，故以相戒，不可不慎也。”王母因授以五岳真形图。帝拜受俱毕，夫人自弹云林之，歌步玄之曲。王母命侍女田四非答歌，歌毕，乃告帝从者姓名，及冠带执佩物名，所以得知而纪焉。及明，王母与上元夫人同乘而去。龙虎车马导从音乐如初来时，云彩郁勃，尽为香气。西南而去，良久乃绝。
