<!-- { "loadSidebar": true } -->
章子厚，初来京师赴省试。年少，美丰姿。当日晚，独步御街，见雕舆数乘，从卫甚都。最后一舆，有一妇人，美而艳，揭帘以目挑章。章因信步随之，不觉至夕。妇人以手招与同舆载一甲第，甚雄壮。妇人者，蔽章杂众人以入一院。甚深邃，若无人居者。少选，前妇人始至，备酒馔甚珍，章因问其所，妇人笑而不答。自是妇人引侪辈，迭相往来甚众，俱亦姝丽。询之，皆不顾而言他。每去，则以巨锁扃之。如是累日夕，章为之体敝，意甚彷徨。一姬年差长，忽发问曰：“此岂郎所游之地，何为至此耶？我主翁行迹，多不循道理，宠婢多而无嗣息。每钩致年少之徒，与群婢合，久则毙之此地数人矣！”章惶骇曰：“果尔，为之奈何？”姬曰：“观子之容，盖非碌碌者，似必能脱。主人翌日人朝甚早，今夕解我之衣以衣子，我且不复锁门。俟至五鼓，吾来呼子，亟随我登厅事。我当以厮役之服被子，随前驺以出，可以无患矣！尔后慎勿以语人，亦勿复由此街。不然，吾与若皆祸不旋踵。”诘旦，果来叩户。章用其术，遂免不难。及既贵，始以语族中所厚善者云。后得其主翁之姓名，但不欲晓于人也。少年不可不知诫也。
蔡太师园
京师士人出游。迫暮，过人家缺墙，似可越。被酒，试逾以入，则一大园。花木繁茂，径路交互，不觉深入。天渐瞑，望红纱笼灯远来。惊惶寻归路，迷不能识。亟入道左之亭，毡下有一穴，试窥之，先有壮士伏其中，见人惊奔而去。士人就隐焉，已而灯渐近，乃妇人十余，靓妆丽服。俄趋亭上，竟举毡，见生，惊曰：“不是耶一个。”又一妇熟视曰：“也得，也得。”执其手从行，生不敢问。引人洞房曲室，群饮交戏，五鼓乃散。士人倦惫不能行，妇贮以巨筐，舁而遗之墙外。天将晓，惧为人所见，强起扶持而归。他日迹其所遇，乃蔡太师花圃也。
狄氏
狄氏者，家故贵，以色名动京师。所嫁亦贵家，明艳绝世。每灯夕及西池春游，都城士女欢集，自诸王邪第，及公侯戚里，中贵人家，幕车马相属。虽歌妹舞姬，皆饰翠，佩珠犀，览镜顾影，人人自谓倾国。及狄氏至，靓妆却扇，亭亭独出，虽平时妒悍自者，皆羞服，至相忿低，辄曰：“若美如狄夫人耶？乃敢凌我！”其名动一时如此。然狄氏资性贞淑，遇族游群饮，淡如也。
有滕生者，因出游见之，骇慕丧魂魄，归，悒悒不聊生。访狄氏所厚善者，或曰：“尼慧澄与之习。”生过尼，厚遗之。日日往，尼愧谢问故。生曰：“极知不可。幸万分一耳。不然，且死。”尼曰：“试言之。”生以狄氏告。尼笑曰：“大难大难，此岂可动耶！”具道其决不可状。生曰：“然则有所好乎？”曰：“亦亡有。惟旬日前，属我求珠玑颇急。”生大喜曰：“可也。”即索马驰去，俄怀大珠二囊，示尼曰：“值二万缗，愿以万缗归之。”尼曰：“其夫方使北，岂能遽办如许偿耶！”生亟曰：“四五千缗，不则千缗，数百缗，皆可。”又曰：“但可动，不愿一钱也！”尼乃持诣狄氏。果大喜，玩不已。问须值几何，尼以万绪告。狄氏惊曰：“是才半值尔！然我未能办，奈何？”尼因屏人曰：“不必钱，此一官欲祝事耳！”狄氏曰：“何事？”曰：“雪失官耳。夫人弟兄夫族，皆可为也。”狄曰：“持去，我徐思之。”尼曰：“彼事急，且投他人可复得耶？姑留之，明日来问报。”遂辞去，且以告生，生益厚饷之。尼明日复往，狄氏曰：“我为营之，良易。”尼曰：“事有难言者，二万缗物付一秃媪，而客主不相问，使彼何以为信？”狄氏曰：“奈何？”尼曰：“夫人以设斋来院中，使彼若邂逅者，可乎？”狄氏面摇手曰：“不可。”尼愠曰：“非有他，但欲言雪官事，使彼无疑耳！果不可，亦不敢强也。”狄氏乃徐曰：“后二日，我亡兄忌日，可往。然立语亟遣之。”尼曰：“固也。”尼归及门，生已先在。诘之，具道本末。拜之曰：“仪秦之辩，不加于此矣。”
及期，尼为斋具，而生匿小室中，具酒肴俟之。晡时，狄氏严饰而至。屏从者，独携一小侍儿，见尼曰：“其人来乎？”曰：“未也。”咀祝毕，尼使童子主侍儿，引狄氏至小室，摹帘见生及饮具，大惊，欲避去。生出拜，狄氏答拜。尼曰：“郎君欲以一卮为夫人寿，愿勿辞。”生固颀秀，狄氏颇心动睇而笑曰：“有事第言之。”尼固挽使坐，生持酒劝之，狄氏不能却，为卮，即自持酒酬生。生因徙坐，拥狄氏曰：“为子且死，不意果得子。”拥之即帏中，狄氏亦欢然，恨相得之晚也。比夜散去，犹徘徊顾生，挈其手曰：“非今日，几虚作一世人。夜当与子会。”自是夜辄开垣门召生，无缺夕。所以奉生者，靡不至，惟恐毫丝不当其意也。
数月，狄氏夫归。生，小人也。阴计己得狄氏，不能弃重贿。伺其夫与客坐，遣仆入白曰：“某官尝以珠值二万缗卖第中，久未得值，且讼于官。”夫愕眙，人诘。狄氏语塞曰：“然。”夫督取还之。生得珠，复遣尼谢狄氏：“我安得此，贷于亲戚以动子耳！”狄氏虽恚甚，终不能忘生，夫出，辄召与通。逾年，夫觉，闭之严。狄氏以念生病死；余在大学时亲见。
王生
崇宁中，有王生者，贵家之子也，随计至都下。当薄暮被酒，至延秋坊，过一小宅，有女子甚美，独立于门，徘徊徙倚，若有所待者。生方注目，忽有驺骑呵卫而来，下马于此宅，女子亦避去。匆匆遂行，初不暇问其何姓氏也。抵夜归，复过其门，则寂然无人声。循墙而东数十步，有隙地丈余，盖其宅后也。忽自内掷一瓦出，拾视之，有字云：“夜于此相候。”生以墙上剥粉戏书瓦背云：“三更后宜出也。”复掷人焉。因稍退十余步伺之。少顷，一男子至，周视地上，无所见，微叹而去。既而三鼓，月高雾合，生亦倦睡，欲归矣。忽墙门轧然而开，一女子先出，一老妪负笥从后。生遽就之，乃适所见立门首者。熟视生，愕然曰：“非也。”回顾媪，媪亦曰：“非也。”将复入。生搀而劫之曰：“汝为女子，而夜与人期至此。我执汝诣官，丑声一出，辱汝门户。我邂逅遇汝，亦有前缘。不若从我去。”女泣而从之。生携归逆旅，匿小楼中。女自言曹氏，父早丧，独有己一女，母钟爱之，为择所归。女素悦姑之子某，欲嫁之，使乳媪达意于母。母意以某无官，弗从，遂私约相奔，墙下微叹而去者，当是也。生既南宫不利，迁延数月，无归意。其父使人询之，颇知有女子偕处。大怒，促生归，扃之别室。女所赍甚厚，大半为生费，所余与媪坐食垂尽。使人访其母，则以亡女故，抑郁而死久矣。女不得已，与媪谋下汴，访生所在。时生侍父官闽中。女至广陵，资尽不能进，遂隶乐籍，易姓名为苏媛。生游四方，亦不知女安否。数年自浙中召赴阕，过广陵，女以倡侍宴识生。生亦讶其似女，屡目之。酒半，女捧觞劝，不觉两泪堕酒中。生凄然曰：“汝何以至此？”女以本末告。泪随语零，生亦愧叹流涕。不终席，辞疾而起。密召女，纳为侧室。其后生子，仕至尚书郎，历数郡。生表弟临淮李从为予言。
汤赛师
汤赛师居抱剑营，擅誉行首。艳丽绝伦，慧而黠巧。负色寡合，非豪俊不肯破颜。猥客恐为所侮，不敢登门。时师畜邸第中，奁资极厚。
有恶少，诡为外方富民部纲者，僦馆其邻。其南有酒馆曰“花月楼”，密赛师之室。恶少日饮楼中。酒家因征酒逋，至其所馆，见其行李耀，驺从甚都，意必是宦富豪也，且年少，美丰姿，因诱之曰：“郎君何故时时独酌，而不呼侑尊者？”恶少曰：“非汝所知也。吾观都城，未有绝色当吾意者。若淡汝浓抹，献笑倚门者，且狐群耳。”酒家曰：“君特未之见耳。楼北汤氏姊妹日赛师春春者，当今第一流也，春春已为他邸所畜，独赛师在。郎君若欲见之，当为道意也。”恶少曰：“子姑询之。”良久，复命曰：“事谐矣。约来日相候。”盖酒家极誉其富盛容止之详，赛师已动心矣。
至期，恶少盛饰而往。一见交欢，呼酒酣饮，出歌婢佐之。恶少挥金不少吝，且能调弄风月，举家大喜。顷之，恶少复舁钗条脱一巨箧，草草视之，皆灿然精金也，可值万缗。娼家愈大喜，不复细察，受而缄之。留连逾月，惟恐其去也。
一夕，恶少谓其家曰：“来日当往部中料理其事，欲夙起。”赛师唯唯。黎明，饮食之，遣仆随往。恶少以计赚其仆，至晚不复来矣。往馆中觇之，寂无踪迹。启箧视之，则灿然者皆伪物也。举家恚恨。赛师素有血疾，愧郁而死。
楼叔韶
楼叔韶镛，初入大学，与同窗友厚善。休日，友谓叔韶：“寂寂不自聊，吾欲至一处，来半日适，饮醇膳美，又有声色之玩，但不可言。君性轻脱，或以利口败吾事。能息声，则可偕往。”楼敬诺。要约数四，乃相率出城。买小舟，沿苇行将十里，舍舟，陟小坡行，道微高下。又一里，得精舍，门径绝卑小，而松竹花草楚楚然。
友款于门，即有小童应客。主人继出，乃少年僧。姿状秀美，进趋安详，殊有富贵家气。揖客曰：“久别甚思款接，都不见过，何也？”揖楼，谓：“谁？”友曰：“吾亲也。”遂偕坐，款语十刻许，僧忽回顾，日影下庭西，笑曰：“日旰，二君馁乎？”便起，推西边小户，入华屋三间。窗几如拭，玩具皆珍奇。唤侍童进点心，素膳三品，甘好精美，不知何物所造。撤器，命推窗，平湖当前，数十百顷。其外连山横陈，楼观森列，夕阳映照，丹碧紫翠，互相发明。渔歌菱唱，隐隐在耳。驶望久之，僧取尾，敲栏杆数声。俄时，小画肪旁湖而来，二美人径出。登岸。靓妆丽色，王公家不过也。僧命且酌。指顾问，觞豆罗陈，穷极水陆。左右执事童，皆佼好。
杯行，美人更起歌舞。僧与友谑浪调笑，欢意亡间。楼神思倘，正容危坐，噤不敢吐一语。伺僧暂起，挚友臂叩所以，愠曰：“子但饮食纵观，何用知如许？”而觞十余巡，夜已艾。僧复引客至小阁中，卧具皆备，曰：“姑憩此。”遂去。壁外即僧榻，试穴隙窥，则径拥二姬就寝。友醉甚，大鼾。楼独彷徨，不寐。起如厕，一童执烛，密询之此为何地。童笑曰：“官人是亲戚，何须问。”楼返室，展转通宵。时侧耳审听，但闻鼻息而已。将晓，僧已至客寝，问安否。盥栉毕，引入一院，制作尤邃巧，帘幕蔽满庭下，奇花盛开，香气蓊勃，小山丛竹，位置惬当。回思夜来境界，已迷不能忆。迨具食，则器用张陈一新，食品加精。独二姬，竟不复出。食罢，各去。僧送至门，郑重而别。由他径绝湖而归。楼惘惘累日，疑所到非人间。数问友，但笑不答，亦许寻旧游。而楼用他故亟归乡。其后出处参商，讫不克再谐。
