<!-- { "loadSidebar": true } -->
明日方曙，张老与韦生坐，忽有一青衣附耳而语。张老笑曰：“宅中有客，安得暮归？”因曰：“小弟暂欲游蓬莱山，贤妹亦当去。然未暮即归，兄但憩此。”张老揖而入。俄而五云起于庭中，鸾凤飞翔，丝竹并作。张老及妹，各乘一凤，余伎乘鹤者十数人，渐上空中，正东而去。望之已久，犹隐隐闻音乐之声。韦君在馆，小青衣供侍甚谨。迫暮，稍闻笙簧之音，倏忽复到。及下于庭，张老与妻见韦曰：“独居大寂寞。然此地神仙之府，非俗人得游，以兄宿命，合得到此，然亦不可久居，明日当奉别耳。”及时，妹寝出别兄，殷勤传语父母而已。张老曰：“人世遐远，不及做书。”奉金二十镒，并与一故席帽，曰：“兄若无钱，可于扬州北邸卖药王老家，取钱一千万，持此为信。”遂别，复令昆仑奴送出，却到天坛，昆仑奴拜别而去。韦自荷而归。其家惊讶问之，或以为神仙，或以为妖妄，不知所谓。五六年间金尽，欲取王老钱，复疑其妄。或曰：“许尔取钱，不持一字，此帽安足信。”既而困极，其家强进之曰：“必不得，用何伤。”乃往扬州，入北邸，而王老者方当肆陈药。韦前曰：“叟何姓？”曰：“姓王。”韦曰：“张老令取钱一千万，持此帽为信。”王曰：“钱即实有，昔帽是乎？”韦曰：“叟可验之，岂不识耶？”王老未语。有小女出至帏中，曰：“张老尝过，令缝帽顶，其时无皂线，以红线缝之，线色手迹皆可验。”因取看之，果是也。遂得钱载而归。乃信其神仙也。其家又思女，复遣义方往天坛南寻之。既到，千山万水，不复有路。时逢樵人，亦无知张老庄者。悲思浩然而归。举家以为仙俗路殊，无相见期。又寻王老，亦去矣。
后数年，义方偶游扬州，闲行琼花观，忽见张家昆仑奴前曰：“大郎家中何如？娘子虽不得归，如在左右，家中事无巨细，莫不知之。”因出怀金十斤以奉曰：“娘子令送与大郎君。阿郎与王老会饮于此酒家，大郎且坐，昆仑当入报。”义方坐于酒旗下，日暮不见出，乃入观之，饮者满座，座上并无二老，亦无昆仑奴。取金视之，乃真金也。惊叹而归，又以供数年之食。后不复知张老所在。
薛昭传
薛昭者，唐元和未为平陆尉，以气义自喜，常慕郭代公、李北海之为心。因夜值宿，囚有为母复仇杀人者，与金而逸之，故县闻于廉使。廉使奏之，坐谪为民于海康。敕下之日，不问家产，但荷银铛而去。有客田山叟者，或云数百岁。时来平生，正与昭洽，乃赍酒拦道而饮饯之。谓昭曰：“君义大也，脱人之祸而自当之，真荆聂之俦也。吾请从子。”昭不许。固请，乃许之。 至三乡夜，山史脱衣易酒，大醉其左右。谓昭曰：“可遁矣。”与之携手出东郊，赠药一粒曰：“非惟去疾，兼能去食。”又约曰：“此去，但遇道北有林薮蘩翳处，可且匿。不独逃难，当获美姝。”昭辞行，遇兰昌宫，古木修竹，四合其所。昭逾垣而入，追者但东西奔走，莫能知踪矣。昭潜于古殿之西间。及夜，风清月朗，见阶间有三美女，笑语而至，揖让升于花茵，以犀杯酌酒而进之。居其首女子酹之曰：“吉利吉利，好人相逢，恶人相避。”其次曰：“良宵宴会，虽有好人，岂易逢耶？”昭居窗隙间闻之，又志田山叟之言，遂跃出曰：“适闻夫人云‘好人岂易逢耶’。昭虽不才，愿备好人之数。”三人愕然良久，曰：“君是何人，而匿于此？”昭具以实对。乃设座于茵之南。昭询其姓字，长曰：“云容张氏。”次曰：“凤台萧氏。”次曰：“兰翘刘氏。”饮将酣，兰翘命骰子，谓二女曰：“今夜佳宾相逢，须有匹偶，请掷骰子，遇彩强者得荐枕席。”遍掷，云容彩胜。兰翘遂命薛郎近云容姊坐，又持双杯而献，曰：“真所为合卺矣。”昭拜谢之。遂问：“夫人何许人？何以至此？”答曰：“某乃齐元中杨贵妃之侍儿也。妃甚爱惜，尝令独舞霓裳于绣岭宫。妃赠我诗曰：
‘罗袖动香香不已，红渠袅袅秋烟里。
轻云岭上乍摇风，嫩柳池边初拂水。’
诗成，皇帝吟讽久之，亦有继和，但不记耳。遂赐双金扼臂，因兹宠幸，愈于群辈。此时多遇帝与申天师谈道，余独与贵妃得窃听，亦数侍天师茶药，颇获天师悯之，因间处叩头乞药，师云，‘吾不借，但汝无分，不久处世，如何？我曰：‘朝闻道，夕死可矣。’天师乃与绛雪丹一粒曰：‘汝但服之，虽死不坏。但能大其棺，广其穴，含以真玉，疏而有风，使魂不荡空，魄不沉寂，有物拘制，陶出阴阳，后百年得遇生人交精之气，或再生，便为地仙耳。’我没昌兰之时，同辈具以白，贵妃怜之，命中贵人陈玄造受其事，送终之器，皆荷如约。今已百年矣。仙师之兆，莫非今宵良会乎？此乃宿分，非偶然耳。”昭因诘申天师之貌，乃田山叟之魁梧也，昭大惊曰：“山叟即天师明矣，不然何以委曲使余符曩日之事哉？”又问兰、凤二子。容曰：“亦当时宫人有容者，为九仙媛所忌，毒而死之，藏吾穴之侧，与之交游非一朝一夕耳。”凤台请击席而歌，送昭、容酒。歌曰：
  脸花不绽几含幽，今夕阳春独换秋。
我守孤灯无白日，寒云垄上更添愁。
兰翘和曰：
幽谷啼营整羽翰，犀沉玉冷自长欢。
月华不忍扃泉户，露滴松枝一夜寒。
云容和曰：
韶光不见分成尘，曾饵金丹忽有神。
不意薛生携旧律，独开幽谷一技春。
昭亦和曰：
误人宫墙漏网人，月华清洗玉阶尘，
自疑飞到蓬莱顶，琼艳三枝半夜春。
诗毕，旋闻鸡鸣，三人曰：“可归室矣。”昭持其衣，超然而去。初觉门户至微，及经阈，亦无所妨。兰、凤亦告辞而他往矣。但灯烛荧荧，侍婢凝立，帐幄绪绣，如贵戚家焉。遂同寝处，昭甚慰喜。如此觉数夕，但不知昏旦。容曰：“吾体已苏矣。但衣服破故，更得新衣则可起矣。今有金扼臂，君可持往近县易衣服。”昭惧，不敢去，曰：“恐为州县所执。”容曰：“无惮。可将我白绢去。有急即蒙首，人无能见矣。”昭然之，遂出三乡货之，市其衣服，夜至穴侧，容已迎门而笑，引人曰：“但启梓，当自起矣。”昭如其言，果见容体已生，及回顾看帷帐，惟一大穴，多冥器服玩金玉，惟取宝器而出，遂与容同归金陵幽栖，至今见在，容鬓不衰，岂非俱饵天师之灵药乎？申生名元也。

艳异编卷五宫掖部一
少昊
少昊以金德王，母曰皇娥，处璇宫而夜织，或乘桴木而昼游，经历穷桑、沧茫之浦。时有神童，容貌绝俗，称为白帝之子，即太白之精。降乎水际，与皇娥宴戏，奏娟之乐，游漾忘归。穷桑者，西海之滨，有孤桑之树，直上千寻，叶红椹紫，万岁一实，食之，后天而老。
帝子与皇娥泛于海上，以桂枝为表，结薰茅为旌，刻玉为鸠、置于表端。言鸠知四时之候，故春秋传曰，司至是也。今之相风，此之遗象也。帝子与皇娥并坐，抚桐峰梓瑟，皇娥倚瑟而清歌曰：
天清地旷浩茫茫，万象回薄化无方。
天荡荡望沧沧，乘桴轻漾著日傍。
当其何所至穷桑，心知和乐悦未央。
俗谓游乐之处为桑中也，《诗》中《卫风》云：“期我乎桑中”。盖类此也。帝子答歌曰：
四维八埏眇难极，驱光逐影穷水域，
璇宫夜静当轩织，桐峰文梓千寻直。
伐梓作器成琴瑟，清歌流畅乐难极，
沧湄海浦来栖息。
及皇娥生少昊，号曰穷桑氏，亦曰桑丘氏。至六国时，桑丘子著阴阳书，即其余裔也。少昊以主西方，一号金天氏，亦曰金穷氏。时有五凤随方之色，集于帝庭，因曰凤鸟氏。金鸣于山，银涌于地，或如龟蛇之类，乍似人鬼之形。有水屈曲，亦如龙凤之状。有山盘纤，亦如屈龙之势。故有龙山龟山凤水之目也。亦因以为姓，末代为龙丘氏，出班固《艺文志》。蛇丘氏，出西王母《神异传》。
妲已
商王纣名受，貌美而资辩捷疾，闻见甚敏，材力过人。手格猛兽，尝倒曳九牛，抚梁易柱。智足以拒谏，言足以饰非。矜人臣以能，高天下以声，以为皆出己之下。好酒淫乐，嬖于有苏之美女妲己，惟嬖己言是从。于是使师涓作新淫之声，北里之舞，靡靡之乐。益收狗马奇物，广沙丘苑台，多取野兽飞鸟置其中，大聚乐戏于沙丘。以酒为池，悬肉为林，使男女裸相逐，为长夜之饮。鄂侯、西伯昌、九侯为三公。九侯有好女人之纣。九侯女不喜淫，纣怒杀之，而醢九侯。鄂侯争之，强辩之疾，并脯鄂侯。西伯闻之窃叹，崇侯虎知之以告纣，纣囚西怕里九年。西怕之臣阂夭之徒，求有莘氏之美女，骊戎之文马，有熊九驷，珍奇怪物，因殷嬖臣费仲献之纣，纣大悦曰：“此一物足以释西伯，况其多乎。”乃赦西伯，赐之弓矢斧钺，得专征伐。
师延者殷之乐人也，拊一弦琴，则地抵皆升；吹玉律，则天神俱降。纣淫于声色，乃拘师延于阴宫，欲极刑惨。师延既被囚系，奏清商流徵涤角之音，司狱者以闻于纣，纣犹嫌曰：“此乃淳古远乐，非余可听说也。”犹不释。师延乃更奏迷魂淫魄之曲，以奉清夜之娱，乃得免炮烙。周武王兴师，师延赴濮 流而逝，或云死于水府。
周昭王
二十四年，涂修国献青凤丹鹊，各一雌一雄。孟夏之时，凤鹊皆脱易毛羽，聚鹊翅以为扇，缉凤羽以饰车盖也。扇一名游飘，二名翮，三名亏光，四名仄影。时东瓯献二女，一名延娟，二名延娱，使二人更摇此扇，侍于王侧，轻风四散，泠然自凉。此二人辩口丽辞，巧善歌笑，步尘上无迹，行日中无影。
及昭王沦于汉水，二女与王乘舟，夹拥王身同溺于水，故江汉之人到今思之，立祀于江。数十年间，人于江汉之上，犹见王与二女乘舟戏于水际。至暮春上已之日，禊集词间，或以时鲜甘味，采兰杜包裹以沉水中，或结五色纱囊盛食，或用金铁之器，并沉水中，以惊蚊龙水虫，使畏之不侵此食也。其水旁号日招抵之词，缀青凤之毛为二裘，一名烦质，二名暄肌，服之可以却寒。至厉王流于彘，彘人得而奇之，分裂此裘，遍于彘上。罪人大辟者，抽裘一毫以赎其死，则价值万金。
穆王
穆王即位三十二年，巡行天下，驭黄金碧玉之车。旁气乘风，起朝阳之岳，自明及晦，穷寓县之表。有书史十人，记其所行之地。又副以瑶华之轮十乘，随王之后，以载其书也。王驭八龙之骏，一名绝地，足不践土；二名翻羽，行越飞禽；三名奔宵，夜行万里；四名超影，逐日而行；五名逾辉，毛色炳耀；六名超光，一形十影；七名腾雾，乘云而奔；八名夹翼，身有肉翅。递而驾焉，按辔徐行，以匝天地之域。王神智远谋，使 毅迹遍于四海，故绝异之物，不期而自服焉。
