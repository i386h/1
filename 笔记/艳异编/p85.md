<!-- { "loadSidebar": true } -->
盖寓声《烛影摇红》也，舒愈爱惑。女令青衣归，遂留共寝，宛然处子耳。将晓别去，间一夕复来。珍果异撰，亦时时致前。及怀缣素之属，亲为舒造衣，工制敏妙。相从月余，守宿童隶闻其与人言，谓必挟娼优淫昵。他日且累己。密以告老媪，媪辗转漏泄，家人悉知之。掩其不备，遣弟妹乘夜佯为问讯，排户宜前。女忙奔斜窜，投室旁空轿中。秉烛索之，转入他轿，垂手于外，洁白如玉。度事急，穿竹跃赴，统然而没。舒怅然掩泣，谓无复有再会期。众散门扃，女蓬首喘战，举体淋漓，足无履袜，掩至室中。言：“堕处得孤屿，且水不甚深，践泞而出。免葬鱼腹，亦云天幸。”舒怜而持之，自为燃汤洗濯，夜分始就枕。自是情好愈密，而意绪常恍忽如痴，或对食不举箸，家人验其妖怪，潜具伏请符于小溪朱彦诚法师。朱读状大骇，曰：“必鳞介之精耶。毒人肝脾里，病深矣，非符水可疗，当躬往治之。”朱未及门，女惨戚嗟喟，为惘惘可怜之色，舒问之，不对。久乃云：“朱法师明日来，坏我好事矣。因缘竟止于是乎？”呜咽告去，力挽不肯留。旦而朱至，舒父母再拜炷香，祈救子命。朱曰：“请假僧寺巨镬，煎抽二十斤，吾当施法摄其祟，令君阖族见之。”乃即池边焚符檄数通，召将吏，弹诀，水，叱曰：“速驱来！”俄顷水面喷涌一物，露背突兀如蓑衣，浮游中央，闯首四顾，乃大白鳖也。若为物所钩致，曳至庭下，顿足呀口，犹若向人作乞命态，镬油正沸，自匍匐投其中，糜溃而死。观者骇惧流汗，舒子独号呼追惜，曰：“烹我丽人。”朱戒其家：“俟油冷，以斧破鳖，剖骨并肉，暴日中。须极干，入人参、茯苓、龙骨，末成丸，托为补药。命病者晨夕饵之，勿使知之，知则不肯服矣。”如其言，丸尽而病愈。后遇阴雨，于沮洳间，闻哭声云：“杀了我大姐，苦事苦事。”盖尚遗种类云。
太湖金鲤
衢州邹德明，江湖士也。弘治中，曳舟至太湖，泊椒山之下。夜见碧天无翳，月色朗然，豪吟二绝云：   
一湖烟水绿于罗，萍藻凉风起白波。
何处扁舟归去急，满川残雨夕阳多。
浦口风回拍浪沙，天涯行客正思家。
归舟疑是洪都晚，孤雁低飞落带霞。
 
吟毕，闻溪上人语声，望之，一锦衣美女。德明疾趋岸，鞠之。女曰：“妾生于斯，长于斯，今当良夕，遨游此耳。”德明曰：“予舟中无客，肯过访否？”女即携手同行。对酌篷下。女曰：“今以‘浪花’为题，联成一律，可乎？”德明曰：“不欲天边带露栽，”女曰：“只凭风信几番催。”德明曰：“一枝才见蓬迤动，”女曰：“万朵俄惊顷刻开。”德明曰：“盆浦秋容和雨乱，”女曰：“镜湖春色逐人来。”德明曰：“分明一幅西川锦。”女曰：“安得良工仔细裁。”诗成，鼓掌大笑，拍肩抚背，极其欢谑。已而就寝。比及天曙，女忽披襟，急投水中。视之，一大金鲤，悠然而逝。

艳异编卷三十五妖怪部四
崔玄微
天宝中，处士崔玄微，洛苑东有宅。耽道术，饵茯苓三十载。因药尽，领童仆入嵩山采之，采毕方回。宅中无人，蒿莱满院。时春季夜间，风清月朗，不睡，独处一院，家人无故不到。三更后，忽有一青衣云：“在苑中住。欲与一两女伴过至上东门表姨处，暂借此歇，可乎？”玄微许之。须臾，乃有十余人，青衣引入。有绿衣者前曰：“某姓杨。”指一人，曰：“李氏。”又一人，曰：“陶氏。”又指一绊衣小女，曰：“姓石，名醋醋。”各有侍女辈。玄微相见毕，乃命坐于月下，问出行之由。对曰：“欲到封十八姨数日，云欲来相看，不得，今夕众往看之。”坐未定，门外报：“封家姨来也。”坐皆惊喜出迎。杨氏云：“主人甚贤、只此从容不恶，诸处亦未胜于此也。”玄微又出见封氏，言词泠泠，有林下风气。遂揖入坐。色皆殊绝。满座芳香袭人。处士命酒，各歌以送之。玄微志其二焉。有红裳人送酒，歌曰：   
皎洁玉颜胜白雪，况乃当年对芳月。
沉吟不敢怨春风，自叹容华暗消歇。
 
又白衣人送酒，歌曰：   
绛衣披拂露英英，淡染胭脂一朵轻。
自恨红颜留不住，莫怨春风道薄情。
至十八姨持盏，性轻桃，翻酒污醋醋衣裳。醋醋怒曰：“诸人即奉求，予不奉求。”拂衣而起。十八姨曰：“小女子弄酒！”皆起，至门外别。十八姨南去，诸子西入苑中而别，玄微亦不知异。明夜又来，云：欲往十八姨处。醋醋怒曰：“何用更去封姨舍！有事只求处士，不知可乎？”醋醋又言曰：“诸女伴皆住苑中，每岁多被恶风所挠，居止不安，常求十八姨相庇，昨醋醋不能低回，应难取力。处士倘不阻见庇，亦有微报耳。”玄微曰：“某有何力，得及诸女？”醋醋曰：“但处士每岁岁日，与作一朱幡，上图日月五星之文，于苑东立之，则免难矣。今岁已过，但请至此月二十一日平旦，微有东风，则立之，庶免患也。”处士许之。乃齐声曰：“不敢忘德。”拜谢而去。处土于月中随而送之，逾苑墙而入，各失所在。依其言，至此日立幡。是日东风刮地，自洛南折树飞沙，而苑中繁花不动。玄微乃悟，诸女日姓杨、李、陶，及衣服颜色之异，皆众花之精也。绯衣名醋醋，即石榴也。封十八姨，乃风神也。后数夜，杨氏辈复来愧谢。各裹桃李花数斗，劝崔生：“服之，可延年却老。愿长于此住，卫护某等，亦可致长生。”至元和初，处土犹在，可称年三十许人。言此事于时，得不信也。
桂花著异
景泰间，总兵石亨，西征，振旅而旋。舟次绥德河中，天光已暝，亨独处舟中，叩舷而歌。忽闻一女子，流啼哭，连呼救人者三。亨命军士急拯之。视其容貌，妍绝。女泣曰：“妾姓桂，芳华其名也。初许同里尹氏，迩年伊家衰替，父母逼妾改适。妾苦不从，故捐生赴水。”亨诘之曰：“汝欲归宁乎？将为吾之副室乎？”女曰：“归宁非所愿，愿为相公箕帚妾耳。”亨纳之。裁剪补缀，烹任燔幂，靡不中节。亨甚劈幸。凡于亲爱者，辄令出见，芳华亦无难色。
是年冬，兵部尚书于公谦至其第。亨欲夸宠于公，令芳华出见之。芳华难色，不出。亨固命。侍婢督行者，相踵于道。芳华竟不出。于公辞归，亨大惭，拔剑欲挥之。芳华走入壁中，言曰：“邪不胜正，理固然也。妾非世人，实一古桂。久窃日月之精华，故成人类耳。今于公，大人君子，栋梁之材，社稷之器，安敢轻诣？独不闻武三思爱妾，不见狄梁公之事乎？妾于此永别矣。”言罢杳然。
桃花仕女
绍兴上舍葛棠，狂士也。博学能文，每下笔千余言，未尝就稿。恒慕陶潜、李白之为人，事辄效之。景泰辛未，筑一亭于圃，编其亭曰：“风月平分”。旦夕浩歌纵酒，以自适焉，亭后张一桃花仕女古画，棠对之戏曰：“诚得是女捧觞，岂吝千金？”夜饮半酣，见一美姬进曰：“久识上舍，词章之士，日间重辱垂念，兹特歌以侑觞。”棠略不计其真伪，曰：“吾欲一杯一咏。”姬乃连咏百绝，如云：   
梳成松髻出帘迟，折得桃花一两枝。
欲插上头还住手，遍从人间可相宜。
恹恹欹枕卷纱衾，玉腕斜笼一串金。
梦里自家搔鬓发，索郎抽落凤凰簪。
家住东吴白石矶，门前流水浣罗衣。
朝来系着木兰棹，闲看鸳鸯作队飞。
石头城外是江滩，滩上行舟多少难。
潮信有时还又至，郎舟一去几时还。
浔阳南上不通潮，却算游程岁月遥。
明月断魂清霭霭，玉人何处教吹萧。
山桃花开红更红，朝朝愁雨又愁风。
花开花谢难相见，懊恨元边总是空。
西湖叶落绿盈盈，露重风多荡漾轻。
倒折荷枝丝不断，露珠易散似郎情。
芙蓉肌肉绿云鬟，几许幽情话欲难。
闻说春来倍惆怅，莫教长袖倚栏杆。
 
余皆忘之矣，棠沉醉而卧。晓间，视画上，忽不见仕女，少焉，复在。棠大异，即裂碎之。
刘改之
刘过，字改之。襄阳人。虽为书生，而赀产赡足。得一妾，爱甚。淳熙甲午，预秋荐，将赴省试。临歧，眷恋不忍行。在道赋《天仙子》一词，每夜饮旅舍，辄使随直小童歌之。其词曰：
  
宿酒醺醺犹自醉，回顾头来三十里。
马儿只管去如飞，骑一会，行一会，断送杀人山共水。
是则青衫深可喜，不道恩情拆得未。
雪迷前路小桥横，住底是，
去底是，思量我了思量你。
 
其词鄙浅不工，姑以写意而已，到建昌，游麻姑山。薄暮独酌，屡歌此词。思想之极，至于堕泪。二更后，一美女忽来前，执拍板曰：“愿唱一曲劝酒。”即歌曰：
  
别酒未醉心先醉，忍听阳关辞故里。
扬鞭勒马到皇都，三题尽，当际会，
稳跳龙门三级水。
天意令吾先送喜，不审君侯知得未？
蔡邕博识爨桐声，君背负，
只如是，酒满金杯来劝你。
 
盖赓和原韵，刘以“龙门”之句喜甚。即令再诵，书之于纸，与之欢接。但不晓“蔡邕背负”之意。因留伴宿。始问为何人，曰：“我本麻姑上仙之妹，缘度王方平、蔡京不效，居此山，久不 得回玉京。恰闻君新制雅丽，勉趁韵自媒。从此愿陪后乘。”刘犹以辞却之，然深于情，而长途远客，不能自制，遂与之偕东。而令乘小轿，相望于百步间。迨入都城，僦委巷密室同处。
果攫第，调荆门教授以归。过临江，因游皂阁山，道士熊若水修谒，谓之曰：“欲有所言，得乎？”刘曰：“何不可者。”熊曰：“吾善符，窃疑随车娘子，恐非人也。不审于何地得之？”刘具以告。曰：“是矣，是矣。俟兹夕与并枕时，吾于门外作法行待；教授紧抱同衾人，切勿令窜逸。”刘如所戒，唤仆秉烛排闼入，正拥一琴。顿悟昔日蔡邕之语。坚缚置于旁，且亲自挈持，眠食不舍。及经麻姑，访诸道流，乃云：“顷有赵知军，携古琴过此，宝惜甚至。因抟拊之际，误触堕砌下石上，损破不可治，乃埋之官厅西偏，斯其物也？”遽发瘗视之，匣空矣。刘举琴置匣，命道众焚香诵经咒，泣而焚之。且作小诗述怀。
张不疑
