<!-- { "loadSidebar": true } -->
方氏之据浙东也，每岁元夕，于明州张灯五夜。倾城士女，皆得纵观，至正庚子之岁，有乔生者，居镇明岭下。初丧其偶，鳏居无聊，不复出游，但倚门伫立而已。十五夜三更尽，游人渐稀。见一丫曩，挑双头牡丹灯前导，一美人随后，约年十七八，红裙翠袖，妍妍媚媚蹁跹投西而去。生于月下视之，韶颜 稚齿，真国色也。神魂飘荡，不能自持，乃尾之而去，或先之， 或后之。行数十步，女忽回顾而微晒曰：“初无桑中之期，乃有月下之遇，事非偶然也。”生即趋前揖之曰：“敝居咫尺，佳人可能回顾否？”女无难意，即呼丫鬟曰：“金莲可挑灯同往也。”于是金莲复回。生与女携手至家，极其欢昵。自以为巫山、洛浦之遇，不是过也。生问其姓名、居址，女曰：“姓符，丽卿其字，淑芳其名。故奉化州判女也。先人既没，家事零替，既无兄弟，仍鲜族党，止妾一身，遂与金莲侨居湖西耳。”生留之宿。态度精妍，词气婉媚，低筛昵枕，甚相欢爱。天明辞别而去，及暮则又至，如是者将半月。邻翁疑焉，穴壁窥之，则见一粉妆髑髅，与生并坐于灯下，大骇。明日诘之，秘不肯言。邻翁曰：“嘻，子祸矣。人乃至盛之纯阳，鬼乃幽阴之邪秽。今子与幽阴之魅同处而不知，与邪秽之物共宿而不悟，一日真元泄尽，灾眚来临，惜乎以青春之年，而遽为黄泉之客也，可不悲夫！”生始惊惧，备述厥由。邻翁曰：“彼言侨居湖西，子往访问之，则可知矣。”生如其教，径投月湖之西，往来于长堤之上，高桥之下，访于居人，询于过客，并言无有。日将夕，乃适入湖心寺少憩。行过东廊，复转西廊，廊尽复得一暗室，则有旅榇，白纸题其上曰：“故奉化符州判女丽卿之柩”。柩前悬一双头牡丹灯，灯下立一盟器女子，背上有二字曰金莲。生见之，毛发尽竖，寒栗遍身，奔走出寺，不敢回顾。是夜借宿邻翁之家，忧怖之色可掬。邻翁曰：“玄妙观魏法师，放开府王真人弟子，符篆为当今第一，汝宜急往求焉。”明日，生诣观内。法师望见其至，惊曰：“妖气甚浓，何为来此？”生拜于座下，具述其事。法师以朱书符二道授之，令其一置于门，一悬于榻，仍戒不得再往湖心寺。生受符而归，如法安顿，自此果绝来矣。
一月有余，不觉又往衮绣桥访友，留饮至醉，却忘法师之戒，径取湖心寺路以回。将及寺门，复见金莲迎拜于前曰：“娘子久待，何一向薄情如是。”遂与生俱入内廊，直抵室中。女子宛然在坐，数之曰：“妾与君素非相识，偶于灯下一见，感君之意，遂以全体事君。暮往朝来，与君不薄，奈何信妖道土之言，遽生疑惑，便欲永绝。薄幸如是，妾恨之深矣，今幸得见，岂能相舍。”即握生手至于柩前，枢忽自开，拥之同入，随即闭矣，遂死于枢中，邻翁怪其不归，远近寻问。及至寺中停柩之室，见生之衣裙微露于柩外。请于寺中，问之于主僧而发之，死已久矣。与女子之尸，俯仰卧于枢内。女貌如生焉。寺中僧众叹曰：“此奉化州判符君之女也。死时年十有七。权厝于此，举家远去，竟绝音耗，至今十有三年矣。不意作怪如是。”遂以尸柩及生，殡于西门之外。是后云阴之昼，月黑之宵，往往见生与女子携手同行，一丫鬟挑双头牡丹灯前导。遇之者辄得重疾，寒热交作。荐以功德，祭以牢醴，庶可获痊，否则不起矣。居人大惧，竟往玄妙观谒魏法师而诉焉。法师曰：“吾之符篆，止能治其未然。今祟成矣，非吾之所知也。闻有铁冠道人者，见居四明山顶，考劾鬼神，法术灵验，汝辈宜往求之。”众遂至山，攀缘藤葛，蓦越溪涧，其上绝顶，果有草庵一所。道人凭几而坐，方看道童调鹤。众罗拜庵下，告以来故。道人曰：“山林隐士，旦暮且死，乌有奇术。君辈过听矣。”拒之甚坚，众曰：“某本不知，盖玄妙观魏法师所指教耳。”道人曰：“吾老矣，不复下山，已六十余年。小子饶舌，烦吾一行。”即与童子下山，步履轻捷，径至西门外，结方丈之坛，踞席端坐，书符焚之。忽见符吏数辈，黄巾帛祆，金甲雕戈，长皆丈余，屹立坛下，鞠躬请命，貌甚虔肃。道人曰：“此间有邪祟为祸，惊扰生民，汝辈岂不知耶？宜疾驱之至！”受命即往，不移时，以枷锁押女子与生并金莲，俱到坛所，鞭捶挥扑，流血淋漓。道人河责良久，令其供状。将吏遂以纸笔授之，俱各供数百言。今录其略于此。乔生供曰：“伏念某丧室鳏居，倚门独立，犯在色之戒，动多欲之求。不能效孙叔见两头蛇而决断，乃致如郑子逢九尾狐而爱怜。事既莫追，悔将奚及。”符女供曰：“伏念某青年弃世，白昼无邻，六魄虽离，一灵未混。灯前月下，逢五百年欢喜冤家；世上民间，作千万人风流话本。迷不知返，罪安可逃。”金莲供曰：“伏念某杀青为骨，梁素成胎，坟陇埋藏，是谁作俑。而用面目机发，比人具本而微。既有名字之称，可乏精灵之异。因而得计，岂敢为妖。”供毕，将吏取呈。道人以巨笔判曰：“盖闻，大禹铸鼎，而神敛鬼秘，莫得逃其形；温峤燃犀，而水府龙宫，俱得见其状。惟幽明之异趣，乃诡怪之多端，遇之者不利于人，遭之者有害于物。故大厉入门，而晋景殁；妖豕啼野，而齐襄殂。降祸为妖，兴灾作孽。是以九天设斩邪之所，十地分罚恶之司。使魑魅魍魉，无以容其奸；夜叉罗刹，不得肆其暴。矧此清平之世，坦荡之时，而乃变幻形躯，依草附木，天阴雨湿之夜，月落参横之辰，啸于梁而有声，窥其室而无睹。蝇营狗苟，羊狠狼贪。疾如飘风，烈若猛火。乔家子生犹不悟，死何恤焉；符氏女死尚贪淫，生可知矣。况金莲之怪诞，假盟器以成形，惑世诬民，违条犯法。狐绥绥而有荡，鹤奔奔而无良。恶贯已盈，罪名不宥。陷人坑从今填满，迷魂阵自此打开，烧毁双明之灯，押赴九幽之狱，沉沦阴臀，永无出期。判词已具，主者奉行。急急如律令！”即见此三鬼，悲啼踯躅，为将吏驱而去。道人拂袖入山。明日众姓往谢之，不复可见，止有草庵存焉。急往玄妙观访魏法师，而审问其故，其法师则已病暗哑，不能言矣。
南楼美人
葑溪刘天麒，少尝中秋夕独卧小楼。窗忽自启，视之，一美人靓妆缟服，肌体娇腻，真绝色也。天麒恍惚，不敢为语。已而揽其裾，乃莞尔纳之。天麒曰：“敢请姓氏，终当请媒以求聘耳。”美人曰：“妾上失姑嫜，终鲜兄弟，何聘乎？汝知今夕南楼故事，只呼南楼美人便已。”天曙，瞩曰：“君勿轻泄。妥当终夕至。”语讫，越邻家台榭而去。自是每夜翩翩而至，相爱殊切。一日，天麒露其事于酒余，人曰：“此莫非妖也，君获祸深矣。”迨夕，美人让曰：“妾见君青年无偶，故犯律而失身奉君。何泄我枢机，致人有祸君之说。”遂悻悻而去。将岁杳然。天麒深忿前言，但临衾拭泪而已。至明岁秋夕，尝忆前事，楼中朗吟苏子瞻《前赤壁赋》云：   
桂掉兮兰桨，击空明兮流光，
渺渺兮予怀，望美人兮天一方。
 
歌未罢，忽美人仍越台榭而至，曰：“妾见君朝夕忧忆，又为冯妇。”相与至夜半，美人潜然泣曰：“风情有限，世事难遗。闻君新婚在迩，今将永别。不然，不直分爱于贤配，抑将不利于吾君。”天麒稍悟。犹豫间，美人不见矣。天麒婚后，更无他异。
法僧遣祟
湖州郡学倪升，成化丁酉，假读一僧舍。壁间忽辟双扉。升讶之，曰：“人耶？鬼耶？”叩之，漠无人踪。谛视之，一少女态貌整秀，衣饰黯淡，真神仙中人也，升不能制，窃谓曰：“仆素无红叶之约，而乃有绿绮之奔，竟不识有是缘乎？”女闻之，怫然曰：“尔谓之红叶之约韩翠，比妾则亦已矣；以绿绮之奔，卓文君比妾谬哉！”升再拜谢罪。是夕遂款一宿。女嘱曰：“以 君文学之士，故千金之躯，一旦丧于今日。慎勿泄露。终当为箕帚妾耳。”乃赋二律诗曰：   
窗掩蝉纱怯晚风，碧桐垂影路西东。
自怜燕谷无春到，谁信蓝桥有路通。
良玉杯擎鹦鹉绿，精金带束荔枝红。
鸳鸯帐里空惊起，羞对青铜两鬓蓬。
 
又云：
  
梦断行云会晤难，翠壶银箭漏初残。
鸳鸯倦绣香犹在，翠扇题诗墨未干。
满院落花春事晚，绕庭芳草雨声寒。
掌中几字回文锦，安得郎君一笑看。
 
自是胥宇经旬不返。父窃室视之，见其子或语或笑，或起或仆不一，始知其为妖炫也。密速杭招庆掸师方公。夜，方建坛，仗剑危坐。见有一美人哀祈曰：“氏本守未某枢密使之女，缘私忿而殁，魂魄未散，是成祟耳，愿冀宥之。”师即剑堕至一地没。平旦，启土丈余，一棺中女子，面色如生，其颡多。亟投诸火，秽气入人脏腑，甚不可逼视。升疾始愈。
吴小员外
赵应之，南宋宗室也。偕弟茂之入京师，与富人吴小员外日日纵游。一日，至金明池上。行小径，得酒肆。花竹扶疏，器用整洁可爱。寂然无人，止一当垆少艾。三人驻留饮酒，应之招女侑觞。吴大喜，坐间以言挑之，欣然相允，共坐举杯。其父母自外归，女亟起。三人兴既败，辄舍去。时春已尽，不复再游。但思慕之心，屡形梦寐。
