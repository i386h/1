<!-- { "loadSidebar": true } -->
董偃常卧延清之室，以画石为床，文如锦绣，石质甚轻，出郅支国。上设紫琉璃帐，火齐屏凤，列灵麻之烛，以紫玉为盘，如屈龙，皆用杂宝饰之。侍者于户外扇偃，偃曰：“玉石岂须扇而后凉耶！”侍者乃却扇，以手摸，方知有屏风。又以玉精为盘，贮冰于膝前，玉精与冰同其洁澈。侍者谓冰之无盘，必融湿席，乃合玉盘拂之，落阶下，冰玉俱碎，僵以为乐。此玉精千涂国所贡也，武帝以此赐偃。哀平之世，民家犹有此器，而多残破。及王莽之世，不复知其所在。
山阴公主
山阴公主，宋武帝女，废帝妹也。适何戢。何戢少美丽，动止与褚渊相慕，时号为小褚。公主性淫乱。废帝爱之，时与同辇出入。主谓上曰：“妾虽不才，与陛下俱托体先帝。陛下六宫万数，而妾惟驸马一人，何太不均？”帝为置面首三十人，褚渊亦与焉，主尤慕爱之。闭一阁中，备见逼迫，渊不从。主曰：“公须髯如戟，何无丈夫意？”渊以死自誓，乃得免。
王维
王维，右丞，年未弱冠，文章得名。性闲音律，妙能琵琶，游历诸贵之间，尤为岐王之所眷重。时进士张九皋声称籍甚。客有出入九公主之门者，为其致公主邑，司业京兆试官，令以九 皋为解头。维方将应举，具其事言于岐王，仍求庇借。岐王曰：“贵主之强，不可力争。吾为之画焉，子之旧诗清越者，可录十篇；琵琶之新声怨切者，可度一曲，后五日当诣此。”维即依命，如期而至。岐王谓曰：“子以文士，请谒贵主，何门可见哉。子能如我之教乎？”维曰：“谨奉命。”岐王则出锦绣衣服，鲜华奇异，遗维衣之，仍命赍琵琶，同至公主之第。岐王入曰：“承贵主出内，故携酒乐奉宴。”即令张筵。诸伶旅进。维妙年洁白，风姿都美，立于前行。公主顾之，谓岐王曰：“斯何人哉？”答曰：“知音者也。”即令独奏新曲。声调哀切，满座动容。公主自询曰：“此曲何名？”维起曰：“号《郁轮袍》。”公主大奇之。岐王曰：“此生非止音律，至于词学，无出其右。”公主尤异之，则曰：“子有所为文乎？”维即出献怀中诗卷。公主览读，惊骇曰：“皆我素所诵习者。常谓古人佳作，乃子之为乎？”因令更衣，升之客右。维风流蕴藉，语言谐献，大为诸贵之所钦瞩。岐王因曰：“若使京兆今年得此生为解头，诚为国华矣。”公主乃曰：“何不遣其应举？”岐王曰：“此生不得首荐，义不就试。然已承贵主论托张九皋矣。”公主笑曰：“何预儿事，本为他人所托。”顾谓维曰：“子诚取解，当为子力。”维起谦谢。公主则召试官至第，遣宫婢传教。维遂作解头，一举登第。
安乐公主
安乐公主，最幼女。帝迁房陵，而主生。解衣以褓之，名曰裹儿。姝秀辩敏，后尤爱之。下嫁武崇训。帝复位，光艳动天下。侯王柄臣，多出其门，尝作诏请帝署可，帝笑而从之。又请为皇太女，右仆射魏元忠谏：“不可。”主曰：“元忠，山东木强，乌足论国事，阿武子尚为天于，天子女有不可乎？”与太平等七公主俱开府，而主府官属尤滥，皆出屠贩，纳赀售官，降墨敕斜封授之，故号斜封官。主营第，及安乐佛庐，皆宪写宫省，而工致过之。尝请昆明池为私沼。帝曰：“先帝未有以与人者。”主不悦，自凿定昆池，延袤数里。司农卿赵履温为缮沼累石肖华山，约横斜，回渊九折，以石瀵水，又为宝炉镂怪兽神禽，间以珊瑚磲贝，不可涯计，崇训死，主改降武延秀。先是，延秀自突厥还，善突厥舞而貌韶秀，妖丽自喜，数与内庭宴。主见而悦之，即与乱。至是日，假后车，自宫送至第，帝与后为御安福门临观，诏雍州长史窦怀贞为礼会使，弘文学士为傧，相王障车捐赐金帛不赀。翌日，大会群臣太极殿。主被翠服出，向天子再拜。南面拜公卿，公卿皆伏地稽首。武攸暨与太平公主偶舞，为帝寿。赐群臣帛数十万。帝御承天门，大赦，因赐民三日，内外官赐勋禄礼，官属兼阶爵。夺临川长公主宅以为第，旁彻民庐，第成，野藏空殚，假万骑仗内，音乐送主还第。天子亲幸宴。近臣崇训子方数岁，拜太常卿，封镐国公。公主满孺月，帝后复幸第，大赦天下。临淄王诛韦庶人，主方览镜画眉，闻乱，走至右延门，兵及而死。
同昌公主外传
咸通九年，同昌公主出降，宅于广化里，锡钱五百万贯，仍罄内库宝货以实其宅。而房栊户牖无不以众宝饰之；更以金银为井栏、药臼、食柜、水槽、铛釜、盆瓮之属；仍缕金为笊篱、箕筐；制水晶、火齐、琉璃、玳瑁等床，悉支以金龟、银堑；更琢五色玉为器什；合百宝为圆案；更赐金麦银粟共数斛，此皆太宗朝条支国所献也。堂中设连珠之帐，续真珠以成也。却寒帘，类玳瑁斑，有紫色，云“却寒之鸟骨所为也”。则未知出在何国，更有鹧鸪枕，翡翠匣，神丝绣被。其枕，以七宝合为鹧鸪；匣为翡翠毛羽；神丝绣被三千鸳鸯，仍间以奇花异叶，则精巧瑰丽，可得而知矣。其上缀以灵粟之珠，如粟粒，五色辉焕。更带蠲忿犀、如意玉，其犀圆如弹丸，入土不朽烂，带之令人蠲忿怒。如意玉类桃实，上有七孔，云通明之象。更有瑟瑟幕，纹布中，火蚕绵，九玉钒。其幕色如瑟瑟，阔三丈，长一百尺，轻明虚薄，无以为比。向空张之，则疏朗之纹，如碧丝之贯其珠，虽大雨暴降，不能湿漏，云“以蛟人瑞香膏所傅故也”。纹布中，手中也，洁白如雪，光软，拭水不濡，用之弥年，亦未尝生垢腻。二物称得鬼谷国。火茧绵，云出火洲，絮衣一袭，用之一两，稍过度，则蒸之气不可近。云九玉钗，上刻九驾，皆九色，其上有字，曰“玉儿”，工巧妙丽，殆非人制。有得于金陵者，因以献公主，酬之甚厚。一日昼寝，梦绛衣奴致语云：“南齐潘淑妃，取九鸾钗。”及觉，具以梦中之言，言于左右。公主薨，其钗亦亡其处。韦氏异其事，遂以实话于门人。或曰：“玉儿即潘妃小字。”逮诸珍异，不可具载。汉至唐，公主出降之盛，未之有也。公主乘七宝步辇，四面缀五色玉香囊，囊中贮辟邪香、瑞麝香、金凤香，此皆异国献也。仍杂以龙脑金屑，则缕水晶、玛、辟尘犀为龙凤花，其上仍络真珠玳瑁，更以金丝为流苏，雕轻玉为浮动。每一出游，即所过芬香，街巷晶照，看者炫惑其目。是时，某中贵人买酒于广化旗亭，忽相谓曰：“坐来香气何太异也？”同席曰：“岂非龙脑耶？”曰：“非也。余幼给事于嫔妃宫，故常闻此。未知今日自何而致？”因顾问当垆者，云：“公主步辇夫以锦衣换酒于此。”中贵人共视之，益叹其异。
上每赐御馔汤药，则道路之使相属，其馔有消灵炙、红虬脯，其酒有凝露浆、桂花酝，其茶则绿花紫英之号。消灵炙，一羊之肉取之四两，虽经暑毒，终不臭败。红虬脯，非虬也，但呼于盘中，虬健如丝，高一丈，以箸抑之，无三数，分撒即复其故，迫诸品味，人莫能识。而公主家人厌饫如里中糠秕。一日，大会韦氏之族于广化里。玉馔俱陈，暑气将甚，公主命取澄水，帛以蘸之，挂于南轩，满座则皆思挟纩。澄水帛长八九尺，似布轻细，明薄可鉴，云其中有龙涎，故能消暑也。
韦氏诸宗，好为叶子戏。夜则公主以红琉璃盘盛夜光珠，令僧祁捧立堂中，而光明如昼焉。公主始有疾，召术士来为灯法，乃以香蜡烛遗之。来氏之邻人，觉香气异常，或诣门诘其故，则具以事对。其烛方二寸，其上被五彩文，卷而之，竟夕不尽，郁烈之气可闻于百步余，烟出其上，即成楼阁台殿之状。或云：“烛中有蜃脂也。”公主疾既甚，医者欲难药饵，奏云：“得红蜜、白猿膏，食之可愈。”上令访内库，得红蜜数石，本兜离国所贡；白猿膏数瓮，本南海所献也。虽日加饵，终无其验。公主薨，上哀痛甚，遂自制挽歌词，令百官继和。及庭祭日，百司与内官，皆用金玉饰车舆服玩，以焚于韦氏庭。韦家争取灰以择金宝。及葬于东郊，上与淑妃御延兴门，出内库金玉驼马，凤凰麒麟，各高数尺以为仪，其衣服玩具与人无舁一物，以上皆至一百二十异，刻木为楼、殿、龙、凤、花、木、人、畜之象者，不可胜计。以绛罗裙绣络金银瑟瑟为帐幕者千队，结为幢节伞盖，弥街翳日，旌旗舁佩卤簿，率多加等以赐。紫尼及女道士为侍从引翼，则焚升霄灵芝香，而击归天紫金之碧磬。繁华辉焕殆二十里余。上赐酒一斗斛，饼啖三十骆驼，各径阔二尺，饲役夫也。京城士庶罢业来观者流汗相属，惟恐居后，及灵卤过延兴门，上与淑妃恸哭。中外闻者，无不伤痛，同日葬乳母，上更作祭乳母文，词质而意切，人多传写。
是后，上日夕惴心挂意，李可及叹追百年曲，声辞怨切，听之莫不泪下。更教数千人，作叹百年队。取内库珍宝，雕成首饰。画八百匹官绫作鱼龙波浪纹，以为地衣而舞，一舞珠翠满地。可及官历大将军，赏赐盈万，甚无状。左军容使西门季玄素梗直，乃谓可及曰：“尔恣巧媚以惑天子，族无日矣。”可及恃宠，未尝改作。可及善喉舌，于天子前弄眼作头脑。连声著词，唱杂声曲，须臾，则百数不休。是时，京城不调少年相效，谓之拍弹。一日，可及乞假，为子娶妇。上曰：“即令送酒面以助汝嘉礼。”可及归至舍，见一中贵人监二银盍，各高二尺余，宣赐可及。始谓之酒，及封启，皆实中也。上赐可及银麒麟，高数尺，可及取官库车载归私第。西门季玄曰：“今日受赐，吏用官车，它日破家，亦须辇还内府，不道受赏，徒劳牛足。”后果流可及于岭表，旧赐珍玩，悉皆进纳。君子谓季玄有先见。
孙寿
梁冀妻孙寿，以冀恩封襄城君，兼食阳翟租，岁人五千万。加赐赤级，比长公主。寿色美而善为妖态，作愁眉啼妆，堕马舍，折腰步，龋齿笑，以为媚惑。冀亦易舆服之制，作平上车，埤帻狭冠，折上巾，拥身扇狐尾单衣。寿性钳忌，能制御冀，冀甚宠惮之。初，父商献美人友通期于顺帝。通期有微过，帝以归商，商不敢留而出嫁之。冀即遣客盗还通期。会商薨，冀行服于城西，私与之居，寿伺冀出，多从苍头篡取通期归，截发刮面，答掠之，欲上书告其事。冀大恐，顿首请于寿母。寿亦不得已而止。冀嬖爱监奴秦宫，官至太仓令，得出入寿所。寿见宫辄屏御者，托以言事，因与私焉。宫内外兼宠，威权大震，刺史二千石，皆谒辞之。
