<!-- { "loadSidebar": true } -->
生感念嗟叹，遂呼二客而语之。惊骇。因与生出外，寻槐下穴，生指曰：“此即梦中所经入处。”二客将谓狐狸木媚之所为祟。遂命仆夫荷斤斧，断拥肿，折查，寻穴究源。旁可袤丈，有大穴洞。洞然明朗，可容一榻，上有积土壤，以为城郭台殿之状。有蚁数斛，隐聚其中。中有小台，其色若丹。一大蚁处之，素翼朱首，长可三寸。左右大蚁数十辅之，诸蚁不敢近，是其王矣。即槐安国都也。又旁一穴，直上南枝，可四丈，宛转方中，亦有土城小楼，群蚁亦处其中，即生所领南柯郡也。又一穴，西去二丈，磅礴空墟，嵌异状。中有一腐龟壳，大如斗。积雨浸润，小草丛生，繁茂翳荟，掩映振壳，即生所猎灵龟山也。又旁一穴，东去丈余，古根盘屈，若龙虺之状。中有小土壤，高尺余，即生所葬妻盘龙冈之墓也。追想前事，感叹于怀，披阅穷迹，皆符所梦。不欲二客坏之，还令掩塞如旧。是夕，风雨暴发。旦视其穴，遂失群蚁，莫知所去。故先言“国有大恐，都邑迁徙”，此其验矣。复念檀萝征伐之事，又请二客访迹于外。宅东一里有古涸涧，侧有大檀树一株，藤萝拥织，上不见日。旁有小穴，亦有群蚁隐聚其间。檀萝之国，岂非此耶？嗟乎！蚁之灵异，犹不可穷，况山藏木伏之大者所变化乎？时生酒徒周弁、田子华并居六合县，不与生过从旬日矣。生遽遣家童疾往候之。周生暴疾已逝，田子华亦寝疾于床。生感南柯之浮虚，悟人世之倏忽，遂栖心道门，绝弃酒色。后三年，岁在丁丑，亦终于家。时年四十七，将符宿契之限矣。
公佐贞元十八年秋八月，自吴之洛，泊淮浦。偶觌淳于生貌楚，询访遗迹，反复再三，事皆摭实，辄编寻成传，以资好事。虽稽神语怪，事涉非经，而窃位著生，翼将为戒。后之君子，幸以南柯为偶然，无以名位骄于天壤间云。
前华州参军李肇赞曰：贵极禄位，权倾国都，达人视此，蚁聚何殊。
刘景复
吴泰伯庙，在东阊门之西。每春秋季，市肆皆率其党，合牢礼，祈福于三让王。多图善马、彩舆、子女以献之。非其月，亦无虚日。
乙丑春，有金银行首，纠合其徒，以轻绡画美人，侍女捧胡琴以从，其貌出于旧绘者，名美人为胜儿。盖户牖壁，会前后所献者，无以匹也。女巫方舞，有进士刘景复送客之会陵，置酒于庙之东通波馆。而欠伸思寝，乃就榻。方寐，见紫衣冠者言曰：“让王奉屈。”刘生随而至庙。周旋揖让而坐。
王语刘生曰：“适纳一胡，琴艺甚精，而色姝丽，知吾子善歌，故奉邀作胡琴一章，以宠其艺。”初，生颇不甘，命酌人间酒一杯与歌，逡巡酒至，并献酒物。视之，乃适馆中祖筵者也。生饮数杯，微醉，而作歌曰：     
繁弦已停杂吹歇，胜儿调弄逻娑发。
四弦摆捻三四声，唤起边风驻寒月。
大声漕洁奔泥况，浪蹙波翻倒溟渤。
小弦切切怨，鬼泣神悲低赛。
侧腕斜挑掣流电，当秋直戛腾秋鹘。
汉妃徒得端正名，秦女虚夸有仙骨。
我闻天宝年前事，凉州水西作城窟。
麻衣左衽皆汉民，不幸胡尘暂蓬勃。
太平之未狂胡乱，犬豕奔腾恣唐突。
玄宗未到万里桥，东洛西京一时没。
一朝汉民没为虏，饮恨吞声空呜咽。
时看汉日望汉天，怨气冲星成彗孛。
国门之西八九镇，高城深垒闲闭卒。
河惶咫尺不能收，挽索推车徒。
今朝闻奏凉州曲，使我心魂暗超忽。
胜儿若向边塞弹，征人血泪应阑干。

歌成，刘生乘醉落笔，草札而献。王寻绎数四，召胜儿以授之。王之侍儿有不乐者，怒色形于面。生恃酒，以金如意击胜儿，破，血淋襟袖，生乃惊起。
明日，视绘，果有损痕。歌今传于吴中。
安西张氏女
安西布帛肆，有贩鬻求利而为之平者，姓张。家富于财，居光德里。其女国色。女尝昼寝，梦至一处，朱门大户，戟森然。由之而入，望其中堂，若设宴张乐。左右廊皆施帷幄。有紫衣吏引张氏于西廊幕次，见少女如张等辈十许人，皆花容绰约，钗钿照耀。既至，吏促张妆饰，诸女迭助之理泽傅粉。
有顷，自外传呼：“侍郎来！”竞隙间窥之。见一紫绶大官，张氏之兄尝为其小吏，识之，乃吏部沈公也，俄又呼曰：“尚书来！”又有识者，并帅王公也，逡巡复连呼曰：“某来”，皆郎官 以上六七人。坐毕，前紫衣吏曰：“可出矣。”群女旋进金石丝竹，铿震响，中宵酒酣。并帅见张氏而视之，尤属意焉。谓曰：“汝习何技能？”对曰：“未尝学声音。”使与之琴，辞不能。曰：“第操之。”乃抚之而成曲。予之筝亦然，琵琶亦然，皆平生所不习也。王公曰：“恐汝或遗。”乃今口授，吟曰：
环梳闹扫学宫妆，独立闲庭纳夜凉。
手把玉簪敲砌竹，清歌一曲月如霜。
 
谓张曰：“其归辞父母，异日复来。”忽惊啼而寤，手扪衣带曰：“尚书命我矣。”索笔录之。间其故，泣对所梦，且曰：“吾将死乎？”母怒曰：“汝梦魇尔，何乃出不祥言如是！”因卧病累日。外亲有持酒肴者，又有将食来者，女曰：“且须膏沐澡瀹。”母听之。良久妆盛饰而至。食毕，乃遍拜父母及坐客曰：“时不可留，某今往矣。”因援衾而寝。父母环伺之，俄遂卒。会昌二年六月十五日也。
司马才仲
司马才仲，初在洛下，昼寝，梦一美姝，牵帷而歌曰：
  
妾本钱塘江上住，花开花落，不管流年度。燕子衔将春色去，纱窗几阵黄梅雨。
 
才仲爱其词。因询曲名，云是《黄金缕》。且曰：“后日相见于钱塘江上。”
及才仲以东坡先生荐应制，举中等，遂为钱塘幕官。其廨舍后堂，苏小墓在焉。时秦少章为钱塘尉，为续其词后云：
  
斜插犀梳云半吐，檀板轻敲，唱彻《黄金缕》。梦断彩云无觅处，夜凉明月生春浦。
 
不逾年，而才仲得疾。所乘画水舆，舣泊河塘。柁工遽见才仲携一丽人登舟，即前声喏，而火起舟尾，仓忙走报，家已恸哭矣。
渭塘奇遇
至顺中，有王生者，本士族子，居于金陵。貌莹寒玉，神凝秋水，姿状甚美，众以奇俊王家郎称之。年二十未娶。有田在松江，固往收秋租。回船过渭塘，见一新肆，青旗出于檐外。 朱栏曲槛，缥缈如画。高柳古槐，黄叶交堕。芙蓉十数株，颜色或深或浅，红葩绿水，相映上下。白鹅一群，游泳其间。生泊舟岸侧，登肆沽酒而饮。斫巨螯之蟹，胺细鳞之鲈。果则绿樯黄橙，莲池之藕，公坡之栗。以花磁盏酌真珠红酒而饮之。
肆主亦富家，其女年一十八，而知音识字，态度不凡。见生在座，频于幕间窥之。或出半面，或露全体，去而复来，终莫能舍。生亦留神注意。彼此目视久之。已而酒尽出肆，怏怏登舟，如有所失。
是夜，遂梦至肆中，人门数重，直抵舍后，始至女室，乃一小轩也。轩之前，有葡萄架。架下凿池，方圆盈丈。以石之，养金鱼于中，池左右植垂丝桧一株，绿荫婆娑。靠墙结一翠柏屏，屏下设石假山三峰，岌然竞秀。草则金线绣墩之属，霜露不变色。窗间挂一雕花笼，笼内畜一绿鹦鹉，见人能言，轩下垂小木鹤二只，衔线香焚之。案上立二古铜瓶，插孔雀尾数茎，其旁设笔砚之类，皆极济楚。架上横一碧玉萧，女所吹也。壁上贴金花笺四幅，题诗于其上，诗体皆效东坡。四时词字画， 则似赵松雪，不知何人所作也。其一云：
春风吹花落红雪，杨柳阴浓啼百舌；
东家蝴蝶西家飞，前岁樱桃今岁结。
秋千蹴罢鬓，粉汗凝香沁绿纱；
侍女亦知心内事，银瓶汲水煮新茶。
 
其二云：
芭蕉叶展青鸾尾，萱草花含金凤嘴；
一双乳燕出雕梁，数点新荷浮绿水。
困人天气日长时，针线慵拈午漏迟；
起向石榴阴畔立，戏将梅子打莺儿。
 
其三云：
铁马声暄风力紧，云窗梦破鸳鸯冷；
玉炉烧麝有余香，罗扇扑萤无定影。
洞萧一曲是谁家，河汉西流月半斜；
要染纤纤红指甲，金盆夜捣凤仙花。
 
其四云：
山茶未开梅半吐，风动帘旌雪花舞；
金盘冒冷塑狻猊，绣幕围春护鹦鹉。
倩人呵笔尽双眉，脂水凝寒上脸迟；
妆罢扶头重照镜，凤钗斜压瑞香枝。
 
女见生至，与之承迎，执手入室，极其欢谑，会宿于寝，鸡鸣始觉，乃困卧蓬窗底尔。是后归家，元夕而不梦焉。
一夕，见架上玉萧，索女吹之。女为吹《落梅凤》数阕，音调浏亮，响彻云际。
一夕，女于灯下绣红罗鞋，生剔灯，误落灯花于上，遂成油晕。
一夕，女以紫金碧钿指环赠生。生解水晶双鱼扇坠酬之。即觉，则指环宛然在手，视扇坠，则元有矣。生大以为奇，遂效 元稹体赋“会真诗”三十韵，以记其事。诗曰：
有美闺房秀，天人谪降来。
风流元有种，慧黠更多才。
碾玉成仙骨，调脂作艳腮。
腰肢风外柳，标格雪中梅。
合置千金屋，宜登七宝台。
娇姿应自许，妙质孰能陪。
小小乘浊壁，真真醉彩灰。
轻尘生洛浦，远道接天台。
放燕帘高卷，迎人户半开。
菖蒲难见面，豆寇易含胎。
不待金屏射，何劳玉手栽。
偷香浑似贾，待月又如崔。
萧许秦宫夺，琴从卓氏猜。
莺声传缥缈，烛影照徘徊。
窗薄涵鱼，炉深喷麝煤。
眉横青岫远，鬓绿云堆。
权玉轻轻制，衫罗窄窄裁。
文鸯游浩荡，瑞凤舞。
恨积鲛帕，欢传琥珀杯。
孤眠怜月妹，多忌笑河魁。
化蝶能通梦，游蜂浪作媒。
雕栏行共倚，绣褥坐相偎。
啖蔗逢佳境，留环获异财。
绿阴驾并宿，紫气剑双埋。
良夜难虚度，芳心未肯摧。
残妆犹在臂，别泪已凝腮。
漏滴何须促，钟音且莫催。
峡中行雨过，岭上看花回。
才子能知尔，愚夫可语哉。
多生曾种福，亲得到天台。
 
诗讫，好事者多传诵之。
明岁，复往收租，再过其处，则肆翁甚喜，延之人内，生不知其意，逡巡辞避。坐定，翁以诚告之曰：“老拙惟一女，未曾适人。去岁君子所至，于此饮酒，偶有所睹，不能定情，因遂染疾，长眠独语，如醉如痴，饵药无效。昨夕忽语曰：‘明日郎君至矣，宜往候之。’初以为妄，固未之信。今日而君子果涉吾地，是天假其灵，而赐之便也。”因问生婚娶未曾，又问其阀阅氏族。大喜。肆翁即握生手入于内室，至女子所居轩下，门窗户闼，则皆梦中所历也。草木台沼，器用什物，又皆梦中所见也。
