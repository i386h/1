<!-- { "loadSidebar": true } -->
明年，相率寻旧游。至其处，则门户萧然，当垆人已不见。乃少坐索酒，询其家曰：“去年过此，见一女子，今何在？”翁温颦蹙曰：“正吾女也。去岁举家上冢，是女独留。吾未归时，有轻薄三少年来饮共坐。吾薄责之，女悒快数日而死。屋侧小丘，乃其冢也。”三人不复问。促饮言旋，沿路伤叹而已。将及门，见一女幂首摇摇而来，呼曰：“我去岁池上相见人也“员外得非往我家访我乎？我父母欲君绝念，诈言我死，设虚冢相疑。我一春望君，幸而相值。今徙居城中委巷，一楼极宽洁，可同往否？”三人喜甚，下马偕行。既至，则共饮，吴生留宿。往来逾三月，颜色渐憔悴。其父责二赵曰：“汝向诱吾子何往？今病如是，万一不起，当诉于官。”兄弟相顾悚汗，心亦疑之。闻皇甫法师善治鬼，往谒之，邀请同视吴生。皇甫望见大惊曰：“鬼气甚盛，祟深矣！宜亟避之西方三百里外，倘满百二十日，必为所害，不可治矣。”三人即命驾往西路，每当食处，女先在房，夜则据榻。到洛未几，适满十二旬。会谈酒楼，且忧且惧。会皇甫跨驴过其下，拜揖祈请。皇甫为结坛行法，以剑授吴曰：“子当死。归试紧闭门，黄昏时有击者，无问何人即斫之。幸而中鬼，庶几可活。不幸杀人，即当偿命。均为一死，或有脱理。”吴如其言，及昏，果有击门者。斫之以剑，应手仆地。命烛照之，乃女也，流血滂沱。为街卒所录，并二赵皇甫师皆系狱。狱不能决，府遣吏审池上之冢。父母告云已死。发瘗视验，但衣服如蜕，无复形体。遂得脱。此事与婚姻类胡氏子，及吴令女事相类，盖久则成人矣。
田洙遇薛涛联句记
五羊田洙，字孟沂，洪武十六年甲子四月，随父百禄赴蜀成都教官。洙清雅有标致，书画琴棋，靡所不晓。诸生日与嬉游，爱之过于同气。凡远近名山胜境，吟赏殆遍。常曰：“吾生，平懒事声利，但常得好处，登临足矣。”明年秋，百禄将遣回，洙母不忍舍，乃曰：“儿来未久，奈何便去。旦官清毡冷，路费艰难，公宜三思。”百禄乃谋于诸生之亲厚者，使开馆于人间，一则自可读书进学，一则藉俸金为归计。诸生深幸洙留，遂荐于负郭大姓张氏。次岁丙寅，正月十八日设帐，庠序朋好，群送以往。张大喜，开宴，待为上宾。且媚百禄曰：“令嗣晚间免回，可令就宿舍下。”百禄许之。
至三月花晨，洙鲜衣归省。偶经一所，境甚幽偏，山下皆桃树，花方盛开。洙爱之，躇立徘徊。忽见桃林中一美人，延伫花下，洙不敢顾而去。后复经从，美人必在门首。一日洙过，偶遗所得俸金，美人命婢拾以还洙。洙感激，明日诣谢。至门，丫鬟入报曰：“前遗金郎来矣。”请入内厅，美人出相见，笑问曰：“君非张运使宅西宾乎？”洙曰“然”，且谢还金事。美人曰：“张氏一家亲戚，彼西宾，即我西宾。奚谢为？”洙起揖曰：“敢问夫人名阀为谁，与敝东何亲？”美人曰：“夫为平姓，成都故族也。妾文孝坊薛氏女，嫁平幼子康，不幸早卒，妾独蠕居。”坐久，茶至再，洙辞出。美人留之曰：“今夕且宿寒舍。若盛东知君在此，而妾不能为一款曲，惶愧殊甚。”即陈酒馔，设二席，与洙耦坐。坐中劝酬极至，语杂谐谑。洙以其张氏姻娅，不敢少纵。美人曰：“闻君倜傥俊才，雅能赋咏，何至作儒生酸乎？妾虽不敏，亦颇解吟事。今既遇赏音，而高山流水，何惜一奏。”因尽出其家所藏唐贤遗墨示洙。其中元稹、杜牧、高骈诗词手翰尤多，皆真迹，炳然如新。洙玩之不忍释手。美人麾婢撤去旧俎，再出佳肴，中多异味，不能识。取玻璃杯酌洙。洙口占一诗曰：   
路入桃源小洞天，乱红飞处遇婵娟。
襄王误作高唐梦，不是阳台云雨仙。
 
美人曰：“佳则佳矣，然短章寂寥，不足以尽兴。用落花为题，共联一首如何？”诛曰：“谨如教。”美人唱曰：
  
韶艳应难挽，芳华信易调（薛）。缀阶红尚媚（田），委地白仍娇（薛）。坠速如辞树（田），飞迟似恋条（薛）。藓铺新蹙绣（田），草叠巧裁绡（薛）。丽质愁先殒（田），香魂痛莫招（薛）。燕衔归故垒（田），蝶逐过危桥（薛）。粘帙将露（田），冲帘已起飙（薛）。遇晴犹有态（田），经雨倍无聊（薛）。蜂趁低兼絮（田），鱼吞细杂（薛）。轻盈珠履践（田），零乱翠钿飘（薛）。鸟过生愁触（田），儿嬉最怕摇（薛）。褪英浮雨涧（田），残蕊漾风潮（薛）。积径教童扫（田），沿流倩水漂（薛）。媚人沽锦瑟（田），瀹茗入诗瓢（薛）。玉貌楼前堕（田），冰容梦里消（薛）。芳茵曾藉坐（田），长路或迎（镳）（薛）。罗扇姬盛瓣（田），筠篱仆护苗（薛）。折来随手尽（田），带处近鬟焦（薛）。泥犹凄惨（田），瓶空更寂寥（薛）。叶浓阴自厚（田），蒂密子偏饶（薛）。岂必分茵席（田），宁思上砑硝（薛）。香余何吝窃（田），佩解不烦邀（薛）。冶态宜宫额（田），痴情妒舞腰（薛）。妆台依浪拂（田），留伴可怜宵（薛）。
 
联成，美人出小笺写之。写讫，夜已二鼓，延入寝室，自荐枕席，鱼水欢谐，极其缱绻。枕边切切叮咛洙曰：“慎勿轻言。若贤东知之，彼此名节丧尽矣。”次日，以卧狮玉镇纸一枚赠洙，送至门外。曰：“无事宜来，勿效薄幸也。”洙还，遂绐馆东曰：“老母相念之深，必令归家宿歇，不敢留此。”馆东信之。洙由是常宿美人所。逾半年，人无知者。惟赏花玩月，举白弄琴，曲尽人间之乐。
一夕，与洙论诗曰：“唐人喜作回文，近时罕见。”洙曰：“惟夫人柔情幽思，谈笑为之。若予荒钝，无复措辞。”美人笑曰：“请试命题，以求教益。”洙遽曰：“四时词也。”美人即赋诗曰：   
花朵几枝柔傍砌，柳丝千缕细摇风。
霞明半岭西斜日，月上孤村一树松。
凉回翠辇冰人冷，幽心清泉夏井寒。
香篆袅风青缕缕，纸窗明月白团团。
芦雪覆汀秋水白，柳风凋树晚山苍。
孤灯客梦惊空馆，独雁征书寄远乡。
天冻雨寒朝闭户，雪飞凤冷夜关城。
鲜红炭火炉围暖，浅碧茶瓯注茗清。
 
洙听罢，叹其妙敏。将濡毫属和，美人曰：“正所谓木桃琼瑶，敢望报乎。”洙答曰：“真乃是白雪阳春，难为和耳。”亦赓四韵曰：   
芳树吐花红过雨，人帘飞絮白惊风。
黄添晚色青舒柳，粉落晴香雪覆松。
瓜浮瓮水凉消暑，藕浸盘水翠嚼寒。
斜石近阶穿笋密，小池舒叶出荷团。
残日绚红霜叶赤，薄烟笼树晚林苍。
鸾书寄恨羞封泪，蝶梦惊愁怕念乡。
风卷霜篷寒罢钓，月辉霜柝冷敲城。
浓香酒泛霞杯满，淡影梅横纸帐清。
 
美人且读且笑曰：“绝妙好词。但两韵俱和则善矣。洙曰：“君子不欲多上人，且输一筹耳。”洙因曰：“蜀中山水奇胜。自昔以来，多产佳丽。若昭君、文君、薛涛辈，以夫人方之，绐迹有优劣乎？”美人曰：“昭君远嫁胡沙，卓氏当垆可耻。貌美命薄，俱受苦辛。使子遇薛涛，亦不啻如今日也。由是言之，固为优矣。”洙曰：“涛妓女，何敢上拟夫人。但其容貌，亦可谓难得者。余尝读秦再思《纪异录》云：‘高千里镇蜀，尝开宴，改《一字令》曰：“口，有似没量斗。”涛曰：“川，有似三条椽。”高曰：“奈何一条曲？”涛曰：“相公尚使没量斗，穷酒佐，三条椽有一条曲，又何足怪？’”妇人敏捷，诚未易比。”美人曰：“子知其然，而不知其所以然也。特嬉笑之语尔，若其：‘水国蒹葭夜有霜，月寒山色共苍苍。谁云万里自今夕，离梦杳如关塞长。’之作，可以伯仲杜牧。而尤善制小笺，至今蜀人号‘薛涛笺。而子以妓女薄之，非知涛者也。”后洙馈以北珠耳一副，美人谢曰：“谨当佩服，永以为好。”
久之，洙以母病，遂辍讲，归侍汤药。如此三月余方愈。美人讶其久不来，恐有他遇，乃作《折齿曲》怨之。会洙母疾愈，复入斋。是夕，即造美人所。美人迎谓曰：“何别久也？”洙以实告。美人曰：“三月不违人，今违人三月矣。”洙戏之曰：“‘三月不知肉味’，知肉味在今夕矣。”谈谑间，出前曲示洙。曲曰：
黑铅铸剑难为锋，碧芰制衣宁御风。
饮漆阿胶忽纷解，清尘浊水何由逢。
请看绿草南园蝶，并宿花房花亦悦。
鸳鸯头白不相离，那学秋胡便长别。
东邻美女红玉梭，雪缕凤机成素罗。
雨意云情肯轻许，纵然折齿将如何。
深深永巷闲风月，锦帐兰缸泪如血。
血点年深久尚红，至今洒在同心结。
 
洙爱其才色，眷恋益深。美人亦重洙文采，倾竭不吝。谓洙曰：“向时联句，未尽高情。今夕当轻弹曼舞，浅酌微吟，再成一首，庶见吾二人敌也。”乃以睡鸭炉香，红虬脯荐酒，钩帘望月，并坐前楹。洙曰：“昔韩昌黎与孟郊有《城南联句》、《斗鸡》、《石鼎》、《秋雨》等作，宏词险韵，脍炙人口。今兹之赋，宜命作《月夜联句》，以五十韵为率，夫人然之否乎？”美人曰：“吾意也。”洙乃请美人先赋。曰：
  
