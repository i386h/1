<!-- { "loadSidebar": true } -->
天长地久，嗟嗟蒸民。嗜欲既胜，悲叹纠纷。缘情攸宅，触事来津。赀盈世逸，乐鲜愁殷。沉乌逞兔，茂夏凋春。年弥念旷，得故亡新。阙景颓岸，世阅川奔。外物交感，犹伤昔人。诡梦高唐，诞夸洛浦。   曲平虚，亦悯终古。况我心摧，兴哀有地，苍苍何辜，歼予伉俪，窈窕难追，不禄于世。玉润珠融，殒然破碎。柔仪俊德，孤映双纤。鲜挺秀，婉娈开扬。艳不至冶，慧或亡伤。盘迪奚诫，慎肃惟常。佩环爱节，造次有章。含颦发笑，擢秀胜芳。鬓云留鉴，眼彩飞光。情澜春媚，爱语风香。瑰姿禀异，金冶昭样。娩容亡犯，均教多方。茫茫独逝，舍我何乡。昔我新婚，燕尔情好。媒亡劳辞，筮亡违报。归妹邀终，咸交协兆。俯仰同心，绸缪是道。执子之手，与子偕老。今也如何，不终往告。呜呼哀哉！志心既达，孝爱克全。殷勤柔握，力危言。遗情盼盼，哀泪涟涟。何为忍心，览此哀编。绝艳易调，连城易脆。实曰能容，壮心是醉。信美堪餐，朝饥是慰。如何一旦，同心旷世。呜呼哀哉！丰才富艺，女也克肖。采戏传能，弈棋逞妙。媚动澄眸，歌萦柔调，小鼗质，奇器传华。翠虬一举，红袖飞花。情驰天降，思栖云涯。发扬掩抑，纤紧洪奢。穷幽极致，莫得微暇。审音者仰止，达乐者兴嗟。曲演来迟，破传邀舞。利拨迅手，吟商逞羽。制革常调，法移往度。剪遏繁态，蔼成新矩。霓裳旧曲，韬音沦世。失味齐音，犹伤孔氏。故国遗声，忍乎湮坠。我稽其美，尔扬其秘。程度余律，重新雅制。非子而谁，诚吾有类。今也则亡，永从遐逝。呜呼哀哉！该兹硕美，郁此房风。事传遐祀，人难与同。式瞻虚馆，空寻所踪。追悼良时，心存目忆，景旭雕薨，风和绣额。燕燕交音，洋洋接色。蝶乱落花，雨晴寒食。接辇穷欢，是宴是息。含桃荐实，畏日流空。林调晚箨，莲舞疏红。烟轻丽服，雪莹修容。纤眉范月，高髻凌风。辑柔尔颜，何乐靡从。蝉响吟愁，槐凋落怨。四气穷哀，革此秋晏。我心亡忧，物莫能乱。弦尔清商，艳尔醉盼，情如何其，式歌且宴。寒生蕙帷，雪舞兰堂。珠笼暮卷，金炉夕香。丽尔渥丹，婉尔清扬。厌厌夜饮，予何尔忘。年去年来，殊欢逸赏。不足光阴、先怀帐快。如何倏然，已为畴曩。呜呼哀哉！孰谓逝者，荏苒弥疏。我思妹于，永念犹切。爱而不见，我心毁如。寒暑斯疚，吾宁御诸。呜呼哀哉！万物无心，同烟若故。惟日惟月，以阴以雨。事则依然，人乎何所。悄悄房栊，孰堪其处。呜呼哀哉！佳名镇在，望月伤娥。双眸永隔，见镜无波。皇皇望绝，心如之何。草树苍苍，哀摧无际。历历前欢，多多遗致。丝竹声悄，绮罗香查。想涣乎忉怛，恍越乎惟悴，呜呼哀哉！岁云暮兮，无相见期。情瞀乱兮，谁将因依。维昔之时兮，亦如此；维今之心兮，不如斯。呜呼哀哉！神之不仁兮，敛怨为德。既取我子兮，又毁我室。镜重轮兮何年，兰袭香兮何日？呜呼哀哉！天漫漫兮愁云噎，空暖暖兮愁烟起。蛾眉寂寞兮闲佳城，哀寝悲氛兮竟徒尔。呜呼哀哉！日月有时兮龟蓍既许，萧前凄咽兮旗常是举。龙一驾兮亡来辕，金屋千秋兮永无主，呜呼哀哉！木交枸兮风索索，鸟相鸣兮飞翼翼。吊孤影兮孰我哀，私自怜兮痛亡极。呜呼哀哉！应寤皆感兮何响不哀，穷求弗获兮此心隳摧。号亡声兮何续，神求逝兮长乖。鸣呼哀哉！杳杳香魂，茫茫天步，血抚榇，邀子何所。苟云路之可穷，冀传情于方士。呜呼哀哉！
每于花朝月夕，无不伤怀。如：
又见桐花发旧枝，一楼烟雨暮凄凄。
凭栏惆怅人谁会，不觉然泪眼低。
层城亡复见娇姿，佳节缠哀不自持。
空有当年旧烟月，芙蓉池上哭蛾眉。
皆因后作。
又尝与后移植梅花于瑶光殿之西，及花时而后己殂，因成 诗见意曰：
殷勤移植地，曲槛小栏边。
共约重芳日，还忧不盛妍。
阻风开步障，乘月溉寒泉。
谁料花前后，蛾眉却不全。
此不特叙其幽思，且以兴内助之艰难，而不得与之同乐。
又云：
失却烟花主，东君不自知。
清香更何用，犹发去年枝。
此足以见光景于人无情，而人于景物，不可认而有之也。悲夫！
至于书灵笺手巾云：
浮生苦憔悴，壮岁失婢娟。
汗手遗香渍，痕眉染黛烟。
书琵琶背云：
自肩如削，难胜数缕。
天香留凤尾，余暖在檀槽。
触物寓意类如此。
初，烈祖为刺史时，后父宗给使左右。及赞禅代，尤为亲信。元宗以宗为社稷元老，故聘其女为吴王妃，克相其夫，显于诸子，而身居国母，可谓贤也。陵曰“懿陵”，谥“昭惠”。方是时，南唐虽去帝号，而其余制度，尚未减损，如元宗之葬，犹称皇帝，故昭惠虽谓之国后，而群臣国人皆称曰“皇后”焉。
后主继室周后
后主继室周后，昭惠之母弟也。警敏有才思，神采端静。昭惠感疾，后常出入卧内，而昭惠未之知也。一日，因立帐前，昭惠惊曰：“妹在此耶？”后幼未识嫌疑，即以实告，曰：“既数日矣。”昭惠恶之，返卧不复顾。昭惠殂，后未胜礼服；待年宫中。
明年，钟太后殂，后主服丧，故中宫位号，久而未正。至开宝元年，始议立后为国后。南唐享国日浅，而三世皆娶于藩邸，故国主婚礼，议者不一。诏中书舍人徐铉、知制浩潘佑与礼官参议。铉曰：“婚礼古不用乐。”佑以为今古不相沿袭，固请用乐。铉曰：“案古房乐无钟鼓。”佑曲引诗“窈窕淑女，钟鼓乐之”，则房乐宜有钟鼓矣。后初见君，《后魏书》有“后先拜后起，帝后拜先起”之文，因此以为夫妇之礼、人伦之本、承祖宗、主祭祀、请答拜。佑以为王者婚礼，不可与庶人同，请不答拜。又车服之制，互有矛盾，议久不决。后主令文安郡公徐游评其是非。时佑方宠用，游希旨奏佑为是。既而，游病疽。铉戏谓人曰：“周、孔亦有崇乎？”将纳采，后主先令校鹅代白雁，被以文绣，使御书侈靡不经，类如此。及亲迎，民庶观者，或登屋极，至有坠瓦而毙者。后自昭惠租，常在禁中，后主乐府词有：“衩袜步香阶，手提金缕鞋”之类，多传于外，至纳后乃成礼而已。翌日，大宴群臣。韩熙载以下，皆为诗以讽焉，而后主不之谴。
归于京师，去号位，从夫之爵。太平兴国三年，陇西公薨，周氏亦薨。
后主保仪黄氏
后主保仪黄氏，世为江夏人。父守忠，遇乱流徙湘湖，事马氏为裨将。马希萼之难，守忠死之。边镐下湖南，得黄氏。甫数岁，奇其貌，内后宫。后主即位，选为保仪。容态幸鹿，冠绝当世。顾盼颦笑，无不妍姣。其书学技能，皆出于天性。后主虽属意，会小周专房，由是进御稀，而吕秩不加，第以掌墨宝而已。黄氏服勤，降体以事小周，故同时美女，率多遇害，而黄氏独不遭谴，以其事之尽也。
初元宗、后主皆妙于笔札，博收古书，有献者，厚赏之，宫中图籍万卷，尤多钟、王墨迹，皆系保仪所掌。都城将陷，后主谓黄氏曰：“此皆吾所保，惜哉！城若不守，即焚之，无使散逸。”及城陷，图籍皆炀，靡有遗者。黄氏随后主俘至京师卒。
女冠耿先生
耿先生，江表将校耿谦之女也，少而明慧，有姿色，颇好书，稍为诗句，往往有嘉者。而明于道术，能拘制鬼魅。通于黄白之术，变怪之事，奇伟恍惚，莫知其何从得也。保大中，江淮富盛。上好文雅，悦异常之事，召之人宫，盖观其术。不以贯鱼之列待，特处之别院，号曰“先生”。先生常被碧霞彼，见上精采卓逸，言词朗畅。手如鸟爪，不便于用，饮食皆仰于人。复不喜行宫中，常使人抱持之，每为诗句题于墙壁，自称“比大先生”，亦莫知其旨也。先生之术，不常的然发扬，于遇事则 应昭然而彰，上益以此重之也。
始入官，问以黄白之事，试之皆验，益复为之，而简易不烦。上尝因暇，顾谓先生曰：“此皆因火以成之。苟不须火，其能成乎？”先生曰：“试为之，殆亦可。”上乃取水银，以纸重复裹之，封题甚密，先生内于怀中。良久，忽若裂帛声，先生笑曰：“陛下常不信下妾之术，今日而观，可复不信耶？”将以呈上。上周视，题处如旧，发之，已为银矣，又尝大雪，上戏谓曰：“先生能以雪为银乎？”先生曰：“亦可。”乃取雪，削之为银锭状，先生自投于炽炭中，灰埃堂起，徐以炭周覆。过食顷，曰：“可矣。”乃持以出，赫然洞赤，置之于地，及冷烂然为银锭，而刀迹具在，反视其下，若垂酥滴乳之状，盖初为火之所融释也。于是，先生所作雪银甚多。上诞日，每作器用，献以为寿。
又多巧思，所作必过于人。南海尝贡奇物，有蔷薇水。龙脑浆。蔷薇水，香郁烈；龙脑浆，补男子。上实宝之。每以龙脑调酒服之，香气连日，不绝于口。亦以赐近臣。先生曰：“此未为佳也。”上曰：“先生岂能为之？”曰：“试为，应亦可。”乃取龙脑，以细绢袋悬于琉璃瓶中。上亲封题之，置酒于其侧，而观之。食顷，先生曰：“龙脑已浆矣。”上自起附耳听之，果闻滴沥声。且复饮。少选，又视之，见琉璃瓶中，湛然如勺水矣。明日发之，已半瓶，香气酷烈，逾于旧者远矣。
先生后有孕。一日谓上曰：“妾此夕当产神孙圣子，诚在此耳。请备生产所用之物。”上悉为设之，复令宫人宿于室中。夜半，烈风震雷，人皆悸怖。是夜，不复产。明旦，先生腹已消如常人。上惊问之，先生曰：“昨夜雷电中生子，已为神物持去，不可得矣。”
先生嗜酒，至于男女大欲，亦复同于常。后竟以疾终。古者，神仙多晦迹混俗，先生岂其人乎？余顷在江南，尝闻其事。而宫掖秘奥，说者多异同。及江南平，在京师尝与徐率更游，即义祖之孙也。宫中之事，悉能知之。因就质之，备为余言。
后主（凡二条）
李煜归朝后，郁郁不乐，见于词语。在赐第七夕，命故伎作乐闻于外，太宗怒，又传“小楼昨夜又东风”，并坐之，遂被祸。龙衮江南录云：“李国主小周后，随后主归朝，封郑国夫人。例随命妇入宫，每一入辄数日，出必大位，骂后主声闻于外，后主多宛转避之。又韩玉汝家，有李国主归朝后与金陵旧宫人书 云：此中日夕以眼泪洗面。
又，李煜在国征行娼家，遇一僧张席、惺遂为不速之客。僧酒令讴吟吹弹，莫不高了。见煜明俊蕴藉，契合相爱重。煜乘醉大书石壁曰：浅斟低唱，偎红倚翠，大师鸳鸯，寺主传持，风流教法。
久之，僧拥妓之屏帷。惺徐步而出，僧妓竟不知。煜尝密谕徐铉，铉因言于所亲焉。
大体双
