<!-- { "loadSidebar": true } -->
钱履道，字嘉贞，京兆咸阳人。北虏皇统中，游学商虢，过户县。贪程不止，独一仆相随。天曛黑，不复辨路，信马行，到一大宅，叩门将托宿。遇小妾从内出，惊语之曰：“此地近多狼虎，岂宜夜涉。”钱曰：“适不意迷途，敢求栖寓一席之地。但不知为何大官宅第？”妾曰：“是河中府尹张相公之居。相公薨，惟夫人在，须禀命乃可。”遂人白之。少顷，延客相见。高堂峻屋，明烛盈前，已罗列杯盘。夫人容色端妍，冠服华盛。便与同宴。侍儿歌舞之妙，目所未睹。钱自谓奇遇，若游清都，情思荡摇，莫知身世之所在。拱手敬坐，不轻交一谈，诸人以为野戆，相视笑侮。罢席就枕。俄而烛至，夫人者复来，众拥之登床。钱趋下辞避，强之再三，于是共寝。明旦，留之饭。钱本漂泊旅人，既称惬怀抱，累日不言去，一夕，正欢饮间，闻户外传呼声。忽报云：“相公且至。”夫人遽起，诸妾皆奔忙而散。钱窜伏暗室，不敢喘息。因假寐。久之，狐嗥鸦噪， 东方既明，人屋俱亡，但卧于疏丛古冢耳。狼狈而出，逢耕夫始得官道。衣上余香芬馥，经月乃歇。
绿衣人传
天水赵源，早丧父母，未有妻室，延间，游学至于杭州钱塘，侨居西湖葛岭之上，其侧即宋贾秋壑旧宅也。源独居无聊，尝日遇晚徙倚门外，忽有一女子从东而来，绿衣双鬟，年可十五六，虽不盛妆浓饰，而姿色过人。源注目久之。明日出门，又见如此，凡数度，日晚辄来。源戏而问之曰：“娘子家居何处？暮暮来此。”女笑而拜曰：“儿家与君为邻，君自不识尔。”源试挑之，女子欣然而应。因遂留宿，甚相亲昵。明日辞去，夜则复来。如此凡有月余，情爱甚至。源问其姓氏，居址何处。女子曰：“君但得美妇则已，何用强问我也！”叩之不已，则曰：“儿常衣绿，但呼我为‘绿衣人’可矣。”终不告以居止所在。源意其为巨室妾媵，夜出私奔，或恐事迹彰闻，故不肯言耳。信之不疑，宠念转密。
一夕，源被酒，戏谓绿衣曰：“此真所谓‘绿兮衣兮，绿衣黄裳’者也。”女子有惭色，数夕不至。及再来，源叩之，乃曰：“本欲相与郎君偕老，奈何以婢妾待之？令人扭促不安，故数日不敢侍君之侧。然君已知乎，今不复隐，请得备言之：儿与君旧相识也，今非至情相感，莫能及此。”源问其故，女惨然曰：“得无相难乎。儿实非今世人，亦非有祸于君者，盖其数当然，夙缘未尽尔。”源大惊曰：“愿闻其详。”女子曰：“儿故宋平章秋壑之侍女也。本临安良家子女，少善弈棋，年十五，以棋童入侍。每秋壑回朝，宴坐半闲堂，必召儿侍弈；备见宠爱。是时君为其家苍头，职主煎茶，每因供进茶瓯，得至后堂，君时少年美姿容，儿见而慕之。尝以绣罗钱箧乘暗投君，君亦以玳瑁指盒为赠，彼此虽各有意，而内外严密，莫能得其便。后为同辈所觉，谗于秋壑，遂与君同赐死于西湖断桥之下。君今已再世为人，而儿犹在鬼录，得非命钦！”言讫，呜咽泣下，源亦为之动容。久之，乃曰：“审如此，则吾与汝乃再世因缘也，当更加亲爱，以偿畴昔之愿。”自是遂留源舍，不复更去。源素不善棋，教之弈，尽得其妙。凡平日以棋称者，皆莫能敌也。每说秋壑旧事，其所目击者，历历甚详。尝言，秋壑一日倚楼闲望，诸姬皆侍，适有二人，乌巾素服，乘小舟由湖登岸。一姬曰：“美哉二少年！”秋壑曰：“愿事之耶？当令纳聘。”姬笑而无言。逾时，令人捧一盒，呼诸姬至前曰：“适为某姬纳聘，可启视之。”则姬之首也，诸姬皆战栗而退。又尝贩盐数百 艘至都市卖之，太学有诗曰：   
昨夜江头涌碧波，满船都载相公鹾。
虽然要作调羹用，未必调羹用许多。
 
秋壑闻之，遂以士人付狱，论以诽谤罪。又尝于浙西行公田法，民受其苦，或题诗于路左云：   
襄阳累岁困孤城，豢养湖山不出征。
不识咽喉形势去，公田枉自害苍生。
 
秋壑见之，捕得遭显戮。又尝斋云水千人，其数已足。又一道士，衣裾槛褛，至门求斋。主者以数足，不肯引入，道士坚求不去。不得已，于门侧斋焉。斋罢，覆其钵于案而去。众将钵力举之，不动。启于秋壑，自往举之，乃有诗二句云：“得好休时便好休，收花结子在绵州。”始知真仙降临而不识也。然终不喻绵州之意。嗟乎！孰知有漳州木绵庵之厄也？又尝有艄人泊舟苏堤，时方盛暑，卧于舟尾，终夜不寐，见三人长不盈尺，集于沙际，一曰：“张公至矣，如之奈何？”一曰：“贾平章非仁者，决不相恕。”一曰：“我则已矣，公等及见其败也。”相与哭入水中。次日，渔者张公获一鳖，径二尺余，纳之府第。不三年而祸作。盖物亦以先知数而不可逃也。
源曰：“吾今日与汝相遇，抑岂非数乎？”女曰：“是诚不妄矣。”源曰：“汝之精气，能久存于世耶？”女曰：“数至则散矣。”源曰：“然则何时？”女曰：“三年尔。”源固未之信。及其卧病不起，源为之延医，女不欲，曰：“曩固已与君言矣，因缘之契，夫妇之情，尽于此矣。”即以手握源臂，而与之诀，曰：“儿以幽阴之质，得事君子，荷蒙不弃，周旋许时。往者一念之私，俱蹈不测之祸。然而海枯石烂，此恨难消，地老天荒，此情不泯。今幸得续前生之好，践往世之盟，三载于兹，志愿足矣，请从此辞，毋更以为念也！”言讫，面壁而卧，呼之不应矣。源大伤恸，为治棺榇而敛之。将葬，怪其枢甚轻，启而视之，惟衣衾钗珥在耳，虚葬于北山之麓。源感其情，不复再娶，栖灵隐寺出家为僧，终其身云。
滕穆醉游聚景园记
延初，永嘉滕生名穆，年二十六，美风调，善吟咏，为众所推重。素闻临安山水之胜，思一游焉。甲寅岁科举之诏兴，遂以乡书赴荐。至则侨居涌金门外，无日不往来于南北两山及湖上诸刹，灵隐、天竺、净慈、宝石之类，以至玉泉、虎跑、天龙、灵鹫，石屋之洞，冷泉之亭，幽涧深林，悬崖绝壁，足迹殆将遍焉。
七月之望，于曲院赏莲，因而宿湖，泊舟雷峰塔下。是夜，月色如昼，荷香满身，时闻大鱼跳掷于波间，宿鸟飞鸣于崖际。生已大醉，寝不能寐，披衣而起，延堤观望。行至聚景园，信步而入。时宋亡已四十年，园中台馆，如会芳殿、清辉阁、翠光亭，皆已颓毁，惟瑶津西轩岿然独存。生至轩下，凭栏少憩。俄见一美人先行，一侍女随之，自外而入。风鬟云鬓，绰约多姿，望之殆若神仙。生于轩下屏息以观其所为。美人言曰：“湖山如故，风景不殊，但时移世换，令人有《黍离》之悲尔。”行至园北太湖石畔，遂咏诗曰：
湖上园亭好，重来忆旧游。
征歌调《王树》，阅舞按《梁州》。
径狭花迎辇，池深柳拂舟。
昔人皆已没，谁与话风流！
 
生放逸者，初见其貌，已不能定情，及闻此作，技痒不可复禁， 即于轩下续吟曰。   
湖上园亭好，相逢绝代人。
娥辞月殿，织女下天津。
未会心中意，浑疑梦里身。
愿吹邹子律，幽谷发阳春。
 
吟已。趋出赴之。美人亦不惊讶，但徐言曰，“固知郎君在此， 特来寻访耳。”生问其姓名，美人曰：“妾弃人间已久，欲自陈叙，诚恐惊动郎君。”生闻此言，审其为鬼，亦无所惧，因问之。乃曰：“芳华，姓卫。故宋理宗朝宫人，年二十四而殁，殡此园之侧。今晚因往演福堂访贾贵妃，蒙延坐久，不觉归迟，致令郎君于此久待。”即命侍女曰：“翘翘可于舍中取席酒果来。今夜月色如此，郎君又至，不可虚度。可便于此赏月也。”翘翘应命而去。须臾，携紫氍毹铺于中庭，设白玉碾花樽，碧琉璃盏，醪醴馨香，非世所有。与生谈谑笑咏，词旨清婉。复命翘翘歌以侑酒。翘翘请歌柳耆卿《望海潮》词，美人曰：“对新人不宜歌旧曲。”即于座上自制《木兰花慢》一阂，命翘翘歌之。曰：
  
记前朝旧事，曾此地，会神仙。向月地云阶，重携翠袖，来拾花钿。繁花总随流水，叹一场春梦杳难圆。废港芙蕖润露，断堤杨柳摇烟。两峰南北只依然，辇路草芊芊。怅别馆离官，烟销凤盖，波沿龙船，平生银屏金屋，对残灯无焰夜如年。落日牛羊陇上，西风燕雀林边。
 
歌毕，美人潸然垂泪。生以言慰解，仍微词挑之，以观其意。即起谢曰：“殂谢之人，久为尘土，幸得奉事巾栉，虽死不朽。且郎君适间诗句，固已许之矣。愿吹邹子之律，而一发幽谷之春也。”生曰：“向者之诗，率口而出，实本无意，岂料便成谶语。”良久，月翳西垣，河倾东镇。即命翘翘撤席。美人曰：“敝居僻陋，非郎君之所处，只此西轩可也。”遂携手而入，假寝轩下。交会之际，无异于人。将旦，挥涕而别。
