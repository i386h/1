<!-- { "loadSidebar": true } -->
博陵崔护，姿质甚美，少而孤洁寡合。举进士第。清明日，独游都城南，得居人庄。一亩之宫，而花木丛萃，寂若无人。叩门久之，有女子自门隙窥之，间曰：“谁耶？”护以姓字对，曰：“寻春独行，酒渴求饮。”女入，以杯水至。开门设床命坐，独倚小桃斜柯伫立，而意属殊厚。妖姿媚态，绰有余妍。崔以言挑之，不对，目注者久之。崔辞去，送至门，如不胜情而入。崔亦眷盼而归，尔后绝不复至。
及来岁清明日，忽思之，情不可抑，径往寻之。门院如故，而已锁矣。崔因题诗于左扉曰：
    
去年今日此门中，人面桃花相映红。
人面不知何处去？桃花依旧笑春风。
 
后数日，偶至都城南，复往寻之，闻其中有哭声。叩门问之，有老父出曰：“君非崔护耶？”曰：“是也。”又哭曰：“君杀吾女。”惊但莫知所答。父曰：“吾女笄年知书，未适人。自去年已来，常恍惚若有所失。比日与之出，及归，见左扉有字，读之，人门而病。遂绝食，数日而死。吾老矣，惟此一女，所以不嫁者，将求君子以托吾身。今不幸而殒，得非君杀之耶！”又持崔大哭。 崔亦感恸，请人哭之，尚俨然在床。崔举其首，枕其股，哭而祝曰：“某在斯。”须臾开目，半日复活。父喜，遂以女归之。 
买粉儿
近有一富家，只生一男，龙姿过常。游市，见一女子美丽，卖胡粉。爱之，亡由自达。乃托买粉，日往市，得粉便去，初无所言。积渐久，女深疑之。明日复来，问曰：“君买此粉，将欲何施？”答曰：“意相爱乐，不敢自达。然恒欲相见，故假此以观姿耳。”女怅然，微应之曰：“见爱如斯，敢辞奔赴。”遂窃订约。薄暮，果到。男不胜其悦，把臂曰：“宿愿始申如此！’欢踊，遂死。女惶惧不知所以，因遁去，明还粉店。至食时，父母怪男不起，往视已死。当就殡殓。发箧笥中，见百余裹胡粉，大小一积。其母曰：“杀吾儿者，此粉也。”入市遍买胡粉，以此女比之，手迹如先。遂执问女曰：“何杀吾儿？”女闻呜咽，具以实陈。父母不信，遂以诉官。女曰：“妾岂复吝死！乞一临尸尽哀。”县令许焉。径往，抚之恸哭曰：“不幸致此，若死魂而灵，复何恨哉！”男豁然更生，具说情状，遂为夫妇，子孙繁茂焉。艳异编卷二十一冥感部二
贾云华还魂记
魏鹏，字寓言，其先矩鹿人。九世祖飞卿，宋高宗朝仕至御史中丞。以论秦桧误国，贬襄阳令，死葬白马山，子孙遂留居焉。宗族蕃衍，富拟封君，迨元尤盛。鹏父巫臣，延初参政江浙行省，生鹏于公廨，而父卒。母郢国萧夫人携鹏暨二兄扶榇归襄阳。生五岁通五经，七岁能属文。眉目如画，肌肤莹然。乡里以神童称之。至正间，累举不偶，深置恨焉。尝曰：“大丈夫当唾手以取功名，而一第乃不可得耶！”因抚几长叹。萧夫人闻之，恐其悒郁成疾，遂命之曰：“钱塘汝父同乡也，凡此时名师夙儒，多前日门生故吏。汝在讲业，庶或有成。况东南大蕃，山水奇胜，可以开豁心胸，吟咏情性，汝其行哉？勿事一室。”乃于怀中出书一缄，付之曰：“到彼读书之暇，当往访故贾平章妇邢国莫夫人，以此呈之，议汝姻事。吾自有说，慎勿妄开也。”生退，私启其封，始知母氏与彼有指腹之约，喜不自胜，促驾而行。
生奉命翌日戒行，逾月抵杭，僦居于北关门边妪家，妪善延纳，生颇安之。越数日，舍馆既定，乃渐出游。问故人，无一在者。惟见湖山佳丽，清景满前，车马喧门，竺歌盈耳。生乃赋《满庭芳》词一阕以纪其胜。因题房舍纸窗之上，词云：
天下雄蕃，浙江名郡，自来惟说钱塘。水清山秀，人物异寻常。多少朱门甲第，闹丛俚争沸丝簧。少年喀，谩携绿绮，到处鼓凤求凰。徘徊应自笑，功名未就，红叶谁将？且不须惆怅。柳嫩花芳。又道蓝桥路近，愿今生，一饮琼浆。那时节，云英觑了，欢喜杀裴航。
 
偶，边妪见之，问曰：“斯作，郎君所缀乎？”生未答。妪曰：“郎君岂以老妇为不知音者耶？大凡乐府蕴藉为先，此词虽佳尚见妩媚，欧、晏、秦、黄，迨不如是。”生闻之，乃大惊。因致谢曰：“浅陋之言，献丑多矣。”因诹妪出处，方知为达睦丞相宠姬。丞相薨，出嫁民间，今老矣。通诗书，晓音律，喜笑谈，善刺绣，多往来达官家，为女子师，皆呼为边孺人。生曰：“然则丞相政与先公使参及贾平章为同辈人矣。”妪骇曰：“郎君岂魏参政子乎？”生曰：“然。”真韩子所谓称其家儿者也。因出杯款生。生乃得备询参政旧日僚家。妪曰：“俱无矣。惟贾氏一门在此耳。生曰：“老母有书达彼，敢托为之先启。”妪许诺。生又问：“平章弃禄数年，今有谁在，生事若何？”妪曰：“平章一子名麟，字灵昭，一女名娉聘，字云华。母梦孔雀衔牡丹蕊怀中而生。论颜色则若桃花之映春水，论态度则似流云之迎晓日。十指削纤纤之玉，双羹绾袅袅之丝。填词度曲，李易安难继后尘。织锦绣图，苏若兰讵容独步耶。邢国钟爱之，但从余讲学，予自以为弗如也，且夫人勤励治产有方，珠履玳不减昔时之丰盛，钟鸣鼎食宛如向日之繁华。”生闻之，知其必指腹之人也 。急欲一往。会妪病目，弗能前，遂止。
夫人讶妪久不来，乃遣婢春鸿往妪家问焉。时妪目愈，欲偕行。值生偶出，妪乃先随鸿往诣夫人谢，且道魏生母寄书事。邢国骇愕曰：“政尔念之，今焉致此？亟为我召来，勿缓也！”春鸿承命复至请生，生便同行。既及门，鸿先人。俄而二青衣导生至重堂，即东阶少立。邢国服命服出坐堂中，生再拜。夫人曰：“魏郎几时来耶？”生曰：“数日耳。”命坐。茶罢，夫人曰：“记得别时尚在襁褓，今长成若是矣。”慰劳甚至。且问萧夫人暨安否。生答以幸俱无恙。夫人为生道旧如在目前，但不及指腹誓姻之说。生疑之，乃顾随来老仆青山解囊，取母书投上。夫人拆封观毕，纳诸袖中，亦不发言。顷间一童子出，娟娟如琼瑶。夫人命拜生，生答拜。夫人曰：“小儿子也，当教之，乃达礼耶。”复命侍妾秋蟾曰：“召娉娉来。”须臾，边妪领二环复拥一女子，从绣幕后冉冉而至，面生前展拜，生逡巡欲避。夫人曰：“无妨，小女子也。”拜毕，退立于夫人座右。边妪亦侍坐于隅。窃窥娉娉真国色，虽西施、洛神未可优劣。生见后，魂神飞越，色动心驰。恐夫人觉之，即起身辞出。夫人曰：“先平章视先参政犹骨肉，尊堂亦视老身如姊妹。自二父云亡，两家阔别，鱼沉雁杳，音耗不闻，本谓此生无复再见，岂意余年得睹英妙，老怀喜慰，何可胜言。郎君乃尔寡情耶？”生揖返席，不复敢辞。邢国目娉娉人，意若使治具，然于时开宴，水陆毕陈。夫人亲酌饮生，生跪受而饮。既而命麟与娉娉更劝迭进。娉酒至，生辞以乍出远方，久琼蘖，今不胜杯酌矣。娉娉捧杯再拜，生欲熟视之，固辞不敢先饮。夫人曰：“郎君年长于汝，自今以后既是通家，当为兄妹，汝宜跪劝。”娉遂跪。生仓惶遽接，一吸而尽。娉娉收杯至夫人前，沥余酒于案曰：“兄饮未酹，更告一杯可乎？”夫人笑曰：“才为兄妹，便钟友爱之情，郎君岂得戛然乎？”边妪亦从旁相劝，生乃杯饮。夫人复让边妪曰：“郎君既舍汝家，乃不早以见告，当满罚一觥。”妪笑而饮。宴罢告归。夫人曰：“郎君毋还邸中，只在寒舍安下。”生略辞。夫人曰：“贫家寂寞，愿勿嫌也。”即呼家仆脱欢、小苍头宜童引生于前堂外东厢房止宿。
生入门，但见屏帏床褥、书几浴盆、笔砚棋琴靡一不备。妪家行李亦已在焉。生既得定居，复遇绝色，且惊且喜，睡不能成，因赋《风人松》一词，乘醉书于粉壁之上。词曰：
碧城十二瞰湖边，山水更清妍。
此邦自古繁华地，风光好，终日歌弦。
苏子宅边桃李，坡公堤上人烟。
绮窗罗幕锁婵娟，咫尺远如天。
红娘不寄张生信，西厢事，只恐虚传。
怎及青铜明镜，铸来便得团圆。
 
是夕，娉娉反室亦厚忆生。因呼侍女朱樱曰：“魏兄卧否？”樱曰：“弗知也。”娉语之曰：“汝往厢房窥之。”去良久，返命云：“郎君微吟烛下，若有深思。既而取笔题数行于壁问，谛视之，乃《风人松》词也。”娉曰：“汝记忆乎？”樱曰：“已记之矣。”遂口占一过。娉儒毫展双鸾霞笺次其韵，顷刻而就。封缄付樱曰：“明早汝奉汤与郎君盥面时，以此授之。”樱收于囊。次日黎明，如教而往。生盥洗毕，樱出缄谓生曰：“娉小娘致意郎君，有书奉达。”生取视之，乃和生所赋壁间《风人松》，词云：
玉人家在汉江边，才貌及春妍。
天教分付风流态，好才调，会管能弦。
文采胸中星斗，词华笔底云烟。
蓝田新锯壁娟娟，日暖绚晴天。
广寒宫阙应须到，霓裳曲，一笑亲传。
好向嫦娥借问，冰轮怎不教圆。
 
生读之数过，不忍释手。知娉娉赋情特甚也，遂珍藏于书笈中。方欲细询娉情性，而夫人已遣宜童召生矣。生偕童人，夫人见生来迎，谓生曰：“郎君奉命萱堂，远来游学，不可玩时废日。此中有大儒何先生者，及门之士常数百人。郎君如从之游，必有进益。贽见之礼吾已办矣，食罢请行。”
生睹聘后，万念俱灰，不求闻达，惟云华是念。不虞，夫人之逼令就学，也黾勉应承，然亦不数数往也。因念夫人虽甚见爱，而挂口不及姻事，且令与娉娉认为兄妹，盖有可疑，而元从质问，乃潜诣伍相词祈梦，得神报云：“洒雪堂中人再世，月中方得见娥。”既觉莫晓所谓，但私识之。一日偶与朋友游西湖，娉伺生不在，携侍姬兰苕潜至其室，遍阅简牍，见有《娇红记》一册，笑谓苕曰，“郎见读此书，得无坏心术否乎？”因戏题绝句二首于生卧屏上：
    
净几明窗绝点尘，圣贤长日与相亲。
文房消洒元余物，惟有牙签伴玉人。
花柳芳菲二月时，名园剩有牡丹枝。
风流杜牧还知否，莫恨寻春去较迟。
 
抵暮，生归见诗，知为娉作，深侮一出，不得相见。乃赓其韵，用赵松雪体行楷书于花笺，以答娉。诗曰：
    
冰肌玉骨出风尘，隔水盈盈不可亲。
留下数联珠与玉，凭将分付有情人。
小桃才到试花时，不放深红便满枝。
只为易开还易谢，东君有意故教迟。
 
