<!-- { "loadSidebar": true } -->
孝武帝，景帝子也。未生之时，景帝梦一赤彘从云中下，直入崇芳阁。景帝觉而坐阁下，果见赤龙如雾来。闭户牖。宫内嫔御望阁上有丹霞蓊蔚而起。霞灭，见赤龙盘回栋间。景帝召占者姚翁以问之。翁曰：“吉祥也，此阁必生命世之人，攘夷狄而获嘉瑞，为刘宗盛主也。然亦有大妖。”景帝使王夫人移居崇芳阁，欲以顺姚翁之言也。乃改崇芳阁为猗兰殿。旬余，景帝梦神女捧日以授王夫人，夫人吞之。十四月而生武帝。景帝曰：“吾梦赤气化为赤龙，占者以为吉，可名之吉。”至三岁，景帝抱于膝上抚念之，知其心藏洞彻，试问：“儿乐为天子否？”对曰：“由天不由儿，愿每日居官，恒在陛下前戏弄，亦不敢逸豫以失子道。”景帝闻，恧然加敬而训之。他回复抱置几前，试问：“儿悦习何书，为朕言之。”乃诵伏羲以来，群圣所录阴阳诊候，及龙图龟策数万言，无一字遗落。至七岁，圣彻过人。
