<!-- { "loadSidebar": true } -->
乌君山
乌君山者，建安之名山也，在县西一百里。近世有道士徐仲山者，少求神仙，专一为志。贫居苦节，年久弥励。与人遇于道，修礼，无少长皆让之。或果谷新熟，辄祭先献虚空，次均宿老乡人。有偷者，坐而诛死，仲山诣官，承其偷罪曰：“偷者不死，无辜而诛，情所不忍。”乃免冠解带，抵受严法。所司疑而赦之。仲山又尝山行，遇暴雨苦风雷，迷失道径。忽于电光之中，见一舍宅，有类府州。因投以避雨。至门，见一锦衣人顾仲山。仲山乃称：“此乡道士徐仲山拜。”其锦衣人亦称：“监门使者萧衡拜。”因叙风雨之故，深相延引。仲山问曰：“自有乡，无此府治？”监门曰：“此神仙之所处，仆即监门官也。”俄有一女郎，梳绾双鬟，衣绛褚裙，青文罗衫，左手执金柄尾幢旌，传呼曰：“使者外与何人交通，而不报也。”答云：“此乡道士徐仲山。”须臾，又传呼云：“仙官召徐仲山入。”向所见女郎引仲山自廊进至堂南小庭。见一丈夫，年可五十余，肤体须发尽白，戴纱搭瑞冠，白罗银搂彼，而谓仲山曰：“知卿精修多年，超越凡俗。吾有小女，颇娴道教，以其夙业，合与卿为妻。今当告婚耳。”仲山降言谢，复请谒夫人，乃止之，曰：“吾丧偶已七年。吾有九子，三男六女，为卿妻者，最小女也。”乃命后堂备吉礼。既而，陈酒肴，与仲山对食。讫，渐夜，闻环佩之音，异香芬郁。灯烛荧煌，引去别室，成礼。
越三日，仲山悦其所居，巡行屋室，西向厂舍，见衣竿上悬皮羽十，四枚是翠碧皮，余悉乌皮耳。乌皮之中，有一枚是白乌皮。又至西南，有一厂舍，衣竿之上，见皮羽四十九枚，皆鸺。仲山弘怪之，却至室中，其妻问曰：“子适游行，有何所见，乃沉悴至此？”仲山未之应。其妻曰：“夫神仙轻举，必假羽翼。不尔，何以倏忽而致万里乎？”因问曰：“白乌皮羽为谁？”曰：“此大人之衣也。”又问曰：“翠碧皮羽为谁？”曰：“此常使通引婢之衣也。”又：“余乌皮羽为谁？”曰：“此新妇兄弟姊妹之衣也。”又：“鸺皮羽为谁？”曰：“司更巡夜者衣，即监门萧衡之伦也。”语毕，饮觞欢笑而罢。
次日晨兴，巾栉讫，忽然举宅惊惧。问其故，妻急遽曰：“村人将猎，纵火烧山。”须臾皆云：“竟未与徐郎造羽衣。今日之别，可谓邂逅矣。”乃悉取皮羽，随方飞去。仲山恍然若失，即向所舍屋，一无其处。因号其地为乌君山。
白蛇记
元和二年。陇西李旷，盐铁使逊之犹子也。因调选次，乘暇于长安东市，见一犊车，侍婢数人，于车中货易。李潜目车中，因见白衣之姝，绰约有绝代之色。李子求问侍者，曰：“娘子孀居，袁氏之女，前事李家，今身衣李之服。方将外除，所以市此耳。”又询：“可能再从人乎？”乃笑曰：“不知郎君肯与出钱，货诸锦绣耶？”姝遂传言云：“且贷钱买之，请随到庄严寺左宅中相还不晚。”李子甚悦。对日已晚，遂逐犊车而行，碍夜方至所止，犊车入中门，白衣姝一人下车，侍者以帷拥之而入。李下马。俄见一使者，将榻出，而云：“且坐。”坐毕，恃者云：“今夜郎君岂暇领钱乎？不然，此有主人否？且归主人，明晨不晚也。”李子曰：“乃今无交钱之志，然此亦无主人，何见隔之甚也？”侍者入白，复出曰：“若无主人，此岂不可，但勿以疏漏为诮也。”俄而，侍者云：“屈郎君。”李子整衣而入。见青服老女郎立于庭，相见，曰白衣之姨也。中庭坐。少顷，白衣方出，素裙粲然，凝质皎若，辞气闲雅，神仙不殊。略序款曲，翻然却人。姨坐谢曰：“垂情与货诸彩色，比日来市者，皆不知之。然所假殊荷深愧。”李子曰：“彩帛粗缪，不足以奉佳人服御，何苦指价乎？”答曰：“渠浅陋，不足侍君子巾栉，然贫居有三数十千债负，郎君倘不弃，则愿侍左右矣。”李子悦，拜于侍侧，俯而图之。李子有货易所先在近，遂命所使取钱三十千，须臾而至。堂西间门，饮乐无所不至。第四日，姨云：“李郎且归，恐尚书怪迟，后往来亦何难也？”李亦有归志，承命拜辞而出。上马，仆人觉李子有腥臊气异常。
遂归宅。问何处许日不见，以他语对，遂觉身重头旋，命被而寝。先是婚郑氏女在侧云：“足下调官已成。昨日过官觅公不得，其二兄替过官已了。”李答以愧佩之辞。俄而郑兄至，责以所往。时李己渐觉恍惚，祗对失次，谓妻曰：“吾不起矣。”口虽语，但觉被底身渐消尽。揭被而视，空注水而已，惟有头存。家大惊慑，呼从者讯之。仆者具言其事。及去寻旧宅所在，乃空园，有一皂荚树，树上有十五千钱，树下有十五千钱，余无所见。问彼处人，云：“往往有巨白蛇在树下，更无别物。”姓袁者，盖以空园为姓耳。
又一说云：“元和中，凤翔节度李听从子，在金吾参军。自永宁里出游，及安化门外，乃遇一车子，通以银妆，颇极鲜丽。驾以白牛，从二女奴，皆乘白马，衣服皆素，而姿容婉媚。 
贵家子，不知检束，即随之而行。殆将暮焉，二女奴谓曰：“郎君贵人，所见莫非丽质。某皆贱隶，又皆粗陋，不敢当公子厚意，然车中幸有妹丽，诚可留意也。”遂求女奴，女奴乃驰马傍车笑而言，退谓曰：“郎君但随行，勿舍去，某适已言矣。” 
既随之，闻其异香盈路，日暮，及奉诚园，二女奴曰：“娘子住此之东，今先去矣。郎君且仁此回翔。某即出奉迎也。”车子既入，乃驻马于路侧。良久，见一婢出门，招手，乃下马，入坐于厅中，但闻异香入鼻，似非人世所有。遂令人马，入安邑里寄宿。黄昏后，方见一女子，素衣，年止十五六，姿艳若神仙。自喜之心，所不能喻。因留止宿。及明而出，已见人马在门外，遂别而归。才及家，便觉脑疼，斯须益甚。至辰已间，脑裂而卒。其家询问奴仆，昨夜所历之处，从者具述其事，云：“郎君颇闻异香，某辈所闻，但蛇臊不可近。”举家冤骇，遽命仆人，于昨夜所止之处，覆验之，但见枯槐树中，有大蛇蟠曲之迹。乃伐其树，发掘之，已失大蛇。但见小蛇数条，尽白色，皆杀之而归。
钱炎
钱炎者，广州书生也。寓居城南荐福寺。好学苦志，每夜分始就寝。一夕，有美女，绛翠袖，自外秉烛而入，笑揖曰：“我本生于贵戚，不幸流落风尘中。慕君久矣，故作意相就。”炎穷单独处，乍睹佳丽，以为天授神与，即留共宿。且行有伉俪之约。迨旦乃去，不敢从以出。莫能知其所如。女雅善讴歌，娱悦性灵，惟日不足。自是，炎宿业殆废，若病，心多失惑。然岁月颇久，女有孕。郡日者周子中与炎善，过门见之，讶其赢，问所以。炎语之故。子中曰：“以理度之，必妖祟耳。正一宫法师刘守真，奉行太上天心五雷正法，扶危济厄，功验彰著。吾挟子往谒，求符水，以全此生。不然，死在朝夕，将不可悔。”炎悚然，不暇复坐，亟诣刘室。刘以盆水施符术，照之，一巨蟒盘旋于内，似若畏缩者。刘研书符付炎曰：“俟其物至，则示之。”炎归，至二更方睡，而女求情态如初。炎曰：“汝原是蛇精，我知之矣。”示以符，女默默不语，俄化为二蛇，一甚大，一尚小，逡巡而出。炎惶怖，俟晚，走白刘。乃徙寓舍，怪亦绝迹。  
长须国
唐大定初，有士人随新罗使。风吹至一处，人皆长须，语与唐言通，号长须国。人物茂盛，栋宇衣冠，稍异中国。地曰扶桑洲，其置官品有正长、戢波、目役、凫逻等号。士人历谒数处，其国人皆敬之。
忽一日，有车马数十，言大王召客。行两日，方至一大城，甲士明丽。使者导士人入，伏谒。殿宇高敞，仪卫如上者见，士人拜伏，小起。乃拜士人为司风长，兼驸马。其主甚美，有须数十茎。士人威势垣赫，富有珠玉。然每归见其妻则不悦。其王多月满夜则大会。后遇会，士人见姬嫔悉有须，因赋诗曰：“花无叶不妍，女有须亦丑。丈人试遣无，未必不如有。”王大笑曰：“驸马竟未能忘情于小女颐颔间乎？”经十余年，士人有一儿二女。
一忽一日，其君臣忧戚，士人怪问之，王泣曰：“吾国有难，祸在旦夕，非驸马不能救。”士人惊曰：“苟难可弭，性命不敢辞也。”王乃令具舟，命使随往，谓曰：“烦驸马一谒海龙王，但言东海第三汊第七岛长须国有难求救。我国绝微，须再三言之。”因涕泣执手而别。
士人登舟，瞬息至岸，岸沙悉七宝，人皆衣冠长大。士人乃前，求谒龙王。龙宫状如佛寺所图天宫，光明焕发，目不能视。龙王降阶迎，士人齐级升殿。访其来意，士人具说。龙王即命速勘。良久，一人入白：“境内并无此国。”士人复哀诉，具言长须国在东海第三汊第七岛。龙王复敕使者细寻勘，速报。经食顷，使者返曰：“此乌虾合供大王此月食料，前日已追到。”龙王笑曰：“客固为虾所魅耳。吾虽为王，所食皆禀天符，不得妄食。今为客减食。”乃令引客视之。见铁镬数十如屋，满中是虾。有五六头色赤，大如臂，见客跳跃似求救状。引者曰：“此虾王也。”士人不觉悲泣，龙王命赦虾王一镬。令使送客归中国。二夕至登州，顾二使，乃巨龙也。
舒信道
舒信道中丞，宅在明州。负城濒湖，绕屋皆古木茂竹，萧森如山麓间。其中便坐，曰“懒堂”，背有大池。子弟群处讲习，外客不得至。方盛秋佳月，舒呼灯读书。忽见女子揭帘而入，素衣淡妆，举动妩媚，而微有悲涕容，缓步而前曰：“窃慕君子少年高志，欲冥行相奔，愿容驻片时，使奉款曲。”舒迷蒙恍惚，不疑为异物，即与语。叩其姓氏所居，曰：“妾本丘氏，父作商贾，死于湖南。但与继母居茅茨小屋，相去只一二里。母残忍猛暴，不能见存。又不使媒妁议婚姻。无故捶击，以刀相吓，急走逃命，势难复归。倘得畜为婢子，固所大愿。”舒甚喜曰：“留汝固所乐，或事泄奈何？”女曰：“姑置此虑，续为之图。”俄一小青衣携酒肴来，即促膝共饮。三行，女敛袂起致辞曰：“奴虽小家女，颇能缀词。辄作一阕，叙兹夕邂逅相遇之意。”顾青衣举手代拍而歌曰：
  
绿净湖光，浅寒先到芙蓉岛。谢池幽梦属才郎，几度生春草。尘世多情易老。更那堪，秋风袅袅。晓来羞对，香芷汀洲，枯荷池沼。恨锁横波，远山浅黛无心扫。湘江人去叹无依，此意从谁表。喜趁良宵月皎。况难逢，人间两好。莫辞人醉，醉入屏山，只愁天晓。
 
