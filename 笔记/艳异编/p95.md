<!-- { "loadSidebar": true } -->
至昼，往访于园侧，果有宋宫人卫芳华之墓。墓左一小丘，即翘翘所瘗也。生感叹逾时。迫暮，又赴西轩，则美人已先至矣。迎谓生曰：“日间感君相访。然而妾止卜其夜，未卜其昼，故不敢奉见。数日之后，当得无间尔。”自是则无夕不会。经旬之后，白昼亦见，生遂携归所寓安焉。已而，生下第东归，美人愿随之去。生问翘翘何以不从，曰：“妾既奉侍君子，旧宅无人，留其看守尔。”生与之同归，乡里见视，姑绐之曰：“娶于杭郡之良家。”众见其举止温柔，育词慧利，信且悦之。美人处生之室，奉长以礼，待婢仆以恩，左右邻里，俱得其欢心。且又勤于治家，洁于守己，虽中门之外，未尝轻出。众咸贺生得内助。荏苒三岁，当丁已年之初秋，生又治装赴浙省乡试，行有日矣。美人请于生曰：“临安，妾乡也。从君至此，已阅三秋。今愿得偕行，以顾视翘翘。”生许诺。遂赁舟同载，直抵钱塘，僦屋以居。至之明日，适值七月之望，美人谓生曰：“三年前，曾于此夕与君相会，斯适当今日之期。欲与君同赴聚景，再续旧游，可乎？”生如其言，载酒而往，至晚，月上东垣，莲开南浦，露柳烟篁，动摇堤岸，宛然昔时之景。行至园前，则翘翘迎拜于路首，曰：“娘子陪侍郎君，邀游城郭，首尾数年，已极人间之欢。独不记念旧居乎？”三人入园，又至西轩而坐。美人忽垂泪告生曰：“感君不弃，得侍房帷，未遂深欢，又当永别。”生曰：“何故？”对曰：“妾本幽阴之质，久践阳明之世，甚非所宜。特以与君有宿世之缘，故冒犯律条，以相从耳。今而缘尽，自当奉辞。”生惊间曰：“然则何时？”对曰：“止在今夕耳。”生凄惋不已。美人曰：“妾非不欲终事君子，永奉欢娱。然而程命有限，不可逾越。若顾迟留，须当获戾。非止有损于妾，亦将不利于君。岂不见越娘之事乎？”生意稍悟，然亦悲伤感枪，彻晓不寐。及山寺钟鸣，水村鸡唱，急起与生为别，解所御玉指环，系于生之衣带，曰：“异日见此，无忘旧情。”遂分袂而去。然犹频频回顾，良久始灭。生大恸而返。翌日，具酒肴，焚楮镪于墓下。生作文以吊之。曰：
惟灵生而淑美，出类超群。禀奇姿于仙圣，钟秀气于乾坤。粲然如花之丽，粹然如玉之温。达则天上之金屋，穷则路左之荒坟。托松楸而共处，对狐兔之群奔。落花流水，断雨残云。中原多事，故国无君。抚光阴之过隙，视日月之奔轮。然而精灵不泯，性识长存。不必仗少翁之奇术，自然返倩女之芳魂。玉匣骖鸾之扇，金泥簇蝶之履，声泛泛兮环佩，香蔼蔼兮兰孙。方欲同欢以偕老，奈何既合而复分。步洛妃凌波之袜，赴王母瑶池之尊。即之而无所睹，叩之而不复闻。怅后会之莫续，伤前事之谁论。锁杨柳春风之院，闭梨花夜雨之门，恩情断兮天漠漠，哀怨结兮云昏昏。音容杳而靡接，心绪乱而纷纭。谨含哀而奉吊，庶有感于斯文。呜呼，哀哉。伏惟尚飨。”
 
生吊之讫，从此遂绝矣。生独居旅邸，如丧配偶。试期既迫，亦无心入院。惆怅而归。亲党问其故，始具述之，众咸叹异。生自是终身不娶。入雁荡山采药，遂不复还，不知所终。
金凤钗记
大德中，杨州富人吴防御居春风楼侧，与宦族崔君为邻，交契甚厚。崔有子曰兴哥，防御有女曰兴娘，俱在襁褓。崔君因求女为兴哥妇，防御许之，以金凤钗一只为约。既而崔君游宦 远方，凡一十五载，并无一字相闻。女处闺闱，年十九矣。其母谓防御曰：“崔家郎君一去十五载，不通音耗，兴娘长成矣，不可执守前言，令其挫失时节也。”防御曰：“吾已许吾故人矣，况成约已定，吾岂食言者也。”女亦望生不至，因而感疾，沉绵枕席，半岁而终。父母哭之恸。临殓，母持金钗抚尸而泣曰：“此汝夫家之物也，今汝逝矣，吾留此安用！”遂簪于其髻而殡焉。
殡两月，而崔生至。防御迎之，访问其故，则曰：“父为宣 德府理官而卒，母亦先逝数年矣，今已服除，故不远千里而来此。”防御下泪曰：“兴娘薄命，为念君故，得疾，于两月前饮恨而终，今殡之矣。”引生入室，至其灵席前，焚楮钱以告之，举家号恸。防御谓生曰：“郎君父母既殁，道途又远，今既来此，可便于吾家住宿。故人之子，即吾子也，勿以兴娘殁故，自同外人。”即令搬挈行李，于门侧小斋安泊。
将及半月，时值清明，防御以女新殁坟墓，举家上冢。兴娘妹庆娘，年甫十七，是日与家众同赴新坟。惟留崔生在家。至暮回归，天色已黑，崔生于门迎。有轿二乘，前轿已入，后轿至生前，忽有物堕地，铿然，生急往拾之，乃金凤钗一只。欲纳还防御，则中门已闭。生还小斋，明烛兀坐。思念姻缘挫失，而孑身奇迹于人，亦非久计。长叹数声，方欲就枕，忽闻剥啄叩门，问之则不答，不问则又叩，如是者三。乃勉强起，开门视之，一女殊丽，立于门外，遽搴裙而入。生大惊，女低容敛气，向生细语曰：“崔郎不识妾耶？妾乃兴娘之妹庆娘也。适来坠钗轿下，君拾得否？”欲止生室。生以其父待之厚，拒之甚确，至于再三。女忽赦怒曰：“吾父以子侄之礼待汝，置留小斋，汝乃敢于深夜诱我至此。欲将何如？我诉之于父，讼汝于官，必不舍汝矣。”生惧，不得已而从焉。至晓乃去，自是暮隐而入，朝隐而出，往来于小斋，可一月半。
忽一夕，谓生曰：“妾处深闺，君居外馆，今日之事，幸而无人知觉。诚恐好事多磨，佳期易阻，一旦声迹彰露，亲庭罪责，闭笼而锁鹦鹉，打鸭而惊鸳鸯，在妾固所甘心，于君诚恐累德。莫若先事而发，怀壁而逃，或晦迹深村，或潜踪别郡，庶得优游偕老，不致分离也。”生颇然其计曰：“卿言亦自有理，吾 方思之。”因自念零丁孤苦，素乏亲知，虽欲逃亡，竟将焉往？ 尝闻父言：有旧仆金荣者，信义人也，居镇江吕城，以耕种为业。今往投之，庶不我拒。至明日五鼓，与女轻装而出，买船过瓜州，奔丹阳，访于村氓，则金荣在焉，其家殷富，为本村保正。生乃大喜，造其门。至则初不相识也，生言其父姓名爵里及己乳名，方始记认，则思而哭其主，拥生在堂而拜认，曰： “此吾家郎君也。”生具告以故，乃虚正堂而处之，事之如事旧 主，衣食之需，供给甚至。生处荣家，将及一年。
女告生曰：“始也惧父母之责，故与君为卓氏之逃，盖出于不获已也。今则旧谷既没，新谷既登，岁月如流，已及期矣。且爱子之心，人皆有之，今而自归，喜于再见，庶不我罪。况父母生我，恩莫大焉，岂有终绝之理乎？盍往见之！”生从其言，即与之辞金荣，渡江入城。将近其家，谓生曰：“妾与逃窜一年，今遽与君同往，或恐触彼之怒，君可先往见之，妾乃舣舟于此以候。”临行，复呼生回，以金凤钗与之，曰：“如或疑拒，当出此以示之可也。”生至门，防御迎之，欣然反致谢曰：“昨日顾待不周，致君不安其所，以有他适，老夫之罪也。幸勿见责。”生拜伏不敢仰视，但称死罪。防御不知其故，曰：“何故乃尔，愿得开陈，释我疑虑。”生惶愧言曰：“曩者房帷事密，儿女情多，负不义之名，犯私通之律，不告而娶，窃负而逃，窜伏村墟，迁延岁月，音容久阻，书问莫传，情厚笃于夫妻，恩爱忘乎父母！今则谨携令爱，同此归宁，伏望察其深情，恕其罪谴， 使得终能偕老，永遂于飞。大人有溺爱之恩，小子有室家之乐，是所望也，惟冀悯焉。”防御闻之，惊曰：“吾女卧病在床，今乃一载，檀粥不进，转侧需人，岂有是事耶？”生谓其恐为门户之辱，故饰词以拒之，乃曰：“目今庆娘在于舟中，可令人舁取之来。”防御虽然不信，即令家童驰往视之。至江，舟迹并无所见。防御大怒崔生，责其妖妄，生乃袖中取出金凤钗以进。防御见之，骇然大惊曰：“此物吾亡女兴娘殁葬之钗，胡为而至此哉？”疑惑之际，庆娘忽于床上欣然而起，出至堂前，拜其父曰：“兴娘不幸，早辞严侍，远弃荒郊，然与崔生缘分未断，今来此，意亦无他，特以此说有爱妹庆娘，续其婚耳。如所请肯从，则吾病患当即痊愈。不用女言，命尽此矣。”举家惊骇，视其身则庆娘，而言动举止即兴娘也。父诘之曰：“汝既死矣，安得复于人世为此乱惑也？”对曰：“女之死也，冥司以女无罪，不复拘禁，得隶玉皇娘娘帐下，掌传笺奏。切以世缘未尽，故特给假一年，来与崔郎了此一段因缘尔。”父闻其言，乃许之。即敛容拜谢，又与崔生执手欷为别。且曰：“父母许我矣！汝好作娇客，慎毋以新人而忘故人也。”言讫，恸哭而仆于地，视之，死矣，急以汤药灌之，移时乃苏，其病即瘥，行动如常，叩以前事，并不知之，殆如梦觉。遂涓吉续崔生之婚。
生感兴娘之情，以钗货于币，得钞二十锭，尽买香烛楮市，赍诣琼花观，命道士建醮三昼夜以报兴娘。兴娘复见梦于生曰：“蒙君荐拔，尚有余情，虽隔幽冥，实深感佩。小妹性柔和，宜善视之。”生惊悼而觉，从此遂绝。呜呼异哉！

艳异编卷四十鬼部五
双头牡丹灯记
