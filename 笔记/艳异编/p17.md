<!-- { "loadSidebar": true } -->
云少翁者诸方皆验，惟祭太乙积年元应。上怒，诛之。文成被诛，后月余使者籍资从关东还，逢于渭亭。谓使者曰：“为吾谢上，不能忍少日而败大事乎。上好自爱，后四十年求我于蓬山。方将共事，不相怨也。”于是，上大悔，复征诸方士。上常轻服为微行。时丞相公孙弘数谏弗从。弘谓其子曰：“吾年已八十余，陛下擢为宰相，士犹为知己死，况不世之君乎。今陛下微行不已，社稷必危。吾虽不逮史鱼，冀万一能以尸谏。”因自杀。上闻而悲之，自为诔。弘尝谏伐匈奴。为之少止。弘卒，乃大发卒数十万，遣霍去病讨匈奴。折兰过居延，获祭天金人于上林凿昆明池，又起柏梁台，以处神君。神君者，长陵女子也。先嫁为人妻，生一男数岁死，女子悲哀悼痛之亦死，死而有灵，其姒宛若（宛若姒之行也），祀之，遂关通言语，说人家小事颇有验。上遂祠神君请术。初，霍去病微时，数自祷于神君，神君乃见其形，自修饰，欲与去病交接。去病不肯。乃责之曰：“吾 以神君清洁，故斋戒祈福。今规欲为淫，此非神也。”因绝，不复往。神君亦惭。及去病疾笃，上命为祷于神君，神君曰：“霍将军精气少，寿命弗长。吾尝欲以太乙精补之，可以延年，霍将军不晓此意，遂见断绝。今病必死，非阿救也。’”去病竟薨。上造神君请术，行之有效，大抵不异文成也。神君以道授宛若，亦晓其术，年百余岁，貌有少容。卫太子未败，一年神君亡去。自柏台烧后，神稍衰。东方朔娶宛若为小妻，生三子，与朔同日死，时人疑化去未死也。自后，贵人公主慕其术，专为淫乱。大者抵罪，或夭死无复验云；东郡送一短人，长五寸，衣冠具足。上疑其精，东方朔至。朔呼短人曰：“巨灵阿母还来否？”短人不对。因指谓上：“王母种桃，三千年一结子。此儿不良，已三过偷之，失王母意，故被谪来此。”上大惊，始知朔非世中人也。短人谓上曰：“王母使人来告陛下，求道之法，惟有清静，不宜骚扰。”言终弗见。上愈怪，召朔问其道。朔曰：“陛下自当知。”上以其神人，不敢逼也。乃出宫女希幸御者二十人以赐之。朔与行道女子，并年百岁而死。惟一女子，长陵徐氏号仪君，善传朔术，至今上元延中，已百三十七岁矣，视之如童女。者侯贵人更迎致之，问其道术。善行交接之道，无他法也。受道者皆与之通。或传，世淫之陈盛父子，皆与之行道。京中好淫乱者争就之。翟丞相奏坏风俗，请戮尤乱甚者，今上弗听，乃徙女子于敦煌，后遂人胡，不知所终。乐成侯上书，言方士栾大胶东人，故曾与文成侯同师。上召见，大悦。大乃敢为大言，处之无疑。上乃封为乐通侯，赐甲第、童奴千人，乘舆车马帷幄器物以克其家。又以女公主妻之，送金千斤，更号当利公主。连年妖妄滋甚而不效，上怒，收大，腰斩之。上起明光宫，发燕赵美女二千人充之，率皆十五以上二十以下，年满三十者出嫁之。掖庭总籍，凡诸宫美女，万有八千，建章、未央、长安三宫，皆辇道相属，率使宦者妇人分属，或以为仆射，大者领四五百，小者领一二百人。常被幸御者则注其籍，增其俸秩，比六百石。宫人既多，极被幸者数年一再遇，挟妇人媚术者甚众，选二百人，常从幸郡国，载之后车，与上同辇者十六人，充数恒使满，皆自然美丽，不假粉白黛绿。侍尚衣轩者亦如之。尝自言，能三日不食，不能一日无妇人。善行导养术，故体常壮悦。其应有子者，皆记其时日，赐金千斤。孕者拜爵为容华，充侍衣之属。
上巡狩过河间，有紫青气自地属天。望气者以为其下当有奇女，天子之祥。上使求之，见有一女子在空馆中，姿貌殊绝，两手皆拳。上令开其手，数十人擘之莫能舒。上于是自披手，手即伸。由是得幸，号拳夫人，进为婕妤，居钧弋宫，解黄帝素女之术，大有宠。有娠，十四月而产，是为昭帝焉。从上至甘泉，因告上曰：“妾相连此，应为陛下生一男。年七岁，妾当死。今必死于此，不可得归矣。愿陛下自爱。宫中多巫蛊气，必伤圣体，幸慎之。”言终而卒。既殡，尸香闻十余里，因葬云陵。上哀悼之，又疑其非常人，乃发冢，开棺，空棺无尸，惟衣履存。上乃为起通灵台。于是上年六十余，发不白，更有少容，服食辟谷，希复幸女子矣。每见群臣，自叹愚惑，天下希有仙人，尽妖妄耳。节食服药差可少病，自是亦不服药，而体更瘠瘦，二三年中，惨惨不乐。行幸五柞宫谓霍光曰：“朕告老矣，公可立钩弋子。公善辅之。”光泣顿首曰：“陛下尚康豫，岂有此耶？”上曰：“吾病甚，公不知耳。”三月丙寅，上昼卧不觉，颜色不异，而身已无气。明日，色渐变，闭目，乃发丧，殡未央前殿。朝哺上祭，若有食之。常所幸御，葬毕，悉出茂陵园。自婕妤以下，上幸之如平生，旁人弗见也。光闻之，乃更出宫人，增为五百人，因是遂绝。
孝武李夫人传
李夫人本以娟进。初，夫人兄延年，性知音、善歌舞，武帝爱之，每为新声变曲，闻者莫不感动。延年侍上，起舞歌曰：“北方有佳人，绝世而独立；一顾倾人城，再顾倾人国，宁不知，倾城与倾国，佳人难再得。”上叹息曰：“善，世岂有此人乎？”平阳主因言，延年有女弟。上乃召见之。实妙丽善舞，由是得 幸。生一男，是为昌邑哀王。李夫人少而早卒，上怜悯焉。图画其形于甘泉宫。及卫思后废后四年，武帝崩。大将军霍光，缘上雅意，以李夫人配食，追上尊号曰孝武皇帝。初，李夫人病笃，上自临候之。夫人蒙被谢曰：“妾久寝病，形貌毁坏，不可以见帝。愿以王及兄弟为托。”上曰：“夫人病甚，殆将不起。一见我，嘱托王及兄弟，岂不快哉？”夫人曰：“妇人貌不修饰，不见君父。妾不敢以燕见帝。”上曰：“夫人第一见我，将加赐千金，而予兄弟尊官。”夫人曰：“尊官在帝，不在一见。”上复言，欲必见之。夫人遂转向欷而不复言。于是，上不悦而起。夫人姊妹让之曰：“贵人独不可一见上嘱托兄弟耶，何为恨上如此？”夫人曰：“所以不欲见帝者，乃欲以深托兄弟也。我以容貌之好，得从微贱爱幸于上。夫以色事人者，色衰而爱弛，爱弛则恩绝。上所以拳拳顾念我者，乃以平生容貌也。今见我毁坏，颜色非故，必畏恶吐弃我，意尚肯复追思悯录其兄弟哉。”及夫人卒，上以后礼葬焉。其后，上以夫人兄李广利为贰师将军，封海西侯，延年为协律都尉。上思念李夫人不已，方士齐人少翁言能致其神，乃夜张灯烛，设帷帐，陈酒肉，而令上居他帐，遥望见好女如李夫人之貌，还幄坐而步，又不得就视。上愈益相思悲感，为作诗曰：“是耶，非耶？立而望之，偏何姗姗其来迟。”令乐府诸音家弦歌之。上又自为作赋，以伤悼夫人。其辞曰：美连娟以修兮，命要紧绝而不长。饰新宫以延伫兮，泯不归乎故乡。惨郁郁其芜秽兮，处幽隐而怀伤。释舆马于山椒兮，奄修夜之不阳。秋气惨以凄泪兮，桂枝落而销亡。神莺茕以遥思兮，精浮游而出疆。托沉阴以旷久兮，借蕃番华之未央。念穷极之不还兮，惟幼眇之相羊。函以俟风兮，芳杂袭以弥章。的容与以猗靡兮，缥飘姚乎愈庄。燕淫衍而抚楹兮，连流视而娥扬，既激感而心逐兮，包红颜而弗明。欢接狎以离别兮，宵寤梦之茫茫。忽迁化而不返兮，魂放逸以飞扬，何灵魂之纷纷兮，哀裴回以踌躇。势路日以远兮，遂荒忽而辞去。超兮西征，屑兮不见。浸淫敞恍，寂兮无音。思若流波，怛兮在心。乱曰：佳侠函光，陨朱荣兮。嫉妒癔茸，将安程兮。方时隆盛，年夭伤兮。弟子增欷，沫怅兮。悲愁于邑，喧不可止兮。向不虚应，亦云已矣。礁妍太息，叹稚子兮。恸栗不言，倚所恃兮。仁者不誓，岂约亲兮。既往不来，申以信兮。去彼昭昭，就冥冥兮。既下新宫，不复故庭兮，呜呼哀哉，想魂灵兮！其后，李延年弟季，坐奸乱后宫，广利降匈奴，家族灭矣。
 武帝
 武帝思怀往者李夫人不可得复时，始穿昆灵之池，泛翔禽之舟。帝自造歌曲，使女伶歌之。时日已西倾，凉风激水，女伶歌声甚遒，因赋落叶哀蝉之曲曰：“罗袂兮无声，玉墀兮尘生。虚房冷而寂寞，落叶依于重扃。望彼美之女兮，安得感余心之未宁。”帝闻唱动心，闷闷不自支。特命龙膏之烛以照舟内，悲不自止。亲侍者觉帝容色愁怨，乃进洪梁之酒，酌以文螺之卮，卮出波祗之国，酒出洪梁之县。此属右扶风，至哀帝，废此邑。南人受此酿法，今言云阳出美酒，两声相乱矣。帝饮三爵，色悦心欢，乃诏女伶出侍，帝息于延凉室，卧梦李夫人授帝蘅芜之香。帝惊起，而香气犹著衣枕，历月不歇。帝弥思求，终不复见。涕泣洽席，遂改延凉室为遗芳梦室。
初，帝深嬖李夫人，死后常思梦之，或欲见夫人。帝貌憔悴，嫔御不宁。诏李少君，与之语曰：“朕思李夫人，其可得乎？”少君曰：“可遥见，不可同于帏幄。暗海有潜英之石，其色青，轻如毛羽，寒盛则石温，暑盛则石冷，刻之为人像，神悟不异真人。使此石像往，则夫人至矣。此石人能传译人言语，有声无气，故知神异也。”帝曰：“此石像可得否？”少君曰：“愿得楼船，巨力千人，能浮水登木，皆使明于道术。”赉不死之药，乃至暗海，经十年而还。昔之去人，或升云不归，或托形假死，获返者四五人。得此石，即命工人依先图刻作夫人形。刻成，置于青纱幕里，宛若生时。帝大悦，问少君曰：“可得近乎？”少君曰：“譬如中宵忽梦而昼。”“可得近观乎？”“此石毒，宜远望，不可逼也。勿轻万乘之尊，惑此精魅之物。”帝乃从其谏。见夫人毕，少君乃使舂此石人为丸服之，不复思梦。帝乃筑灵梦台，岁时祀之焉。
孝武帝
