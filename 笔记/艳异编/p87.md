<!-- { "loadSidebar": true } -->
歌毕，涕流，不能自胜。要重还冢，重曰：“死生异道，惧有尤愆，不敢承命。”玉曰：“死生异路，吾亦知之。然今一别，永无后期，予将畏我为鬼而祸子乎！诚欲所奉，宁不相信？”重感其言，送之还冢。玉与之饮宴，三日三夜，尽夫妇之礼。临出，取径寸明珠，以送重曰：“既毁其名，又绝其愿，复何言哉？时节自爱。若至吾家，致敬大王。”重既出，遂诣王自说其事。王大怒曰：“吾女既死，而重造讹言，以玷秽亡灵。此不过发冢取物，托以鬼神。”趋收重，重脱走至玉墓所诉玉。玉曰：“无忧，今归白王。”玉妆梳忽见王。王惊愕悲喜，问曰：“尔何缘生””玉跪而言曰：“昔诸生韩重来求玉，大王不许。玉名毁义绝，自致身亡。重从远还，闻玉已死，故赍牲币，诣冢吊唁。感其笃终，辄与相见，因以珠遗之。不为发冢，愿勿推治。”夫人闻之，出而抱之，玉如烟然。
卢充
卢充，范阳人。家西三十里，有崔少府墓。充年二十。先冬至一日，出宅西猎，射獐，中之。獐倒而复起，充逐之，不觉远去。忽然见道北一里许，高门瓦屋，四周有如府舍。不复见獐。门中一铃下唱客前，有一人投一新衣，曰：“府君以系郎。”充着讫，进见。少府语充曰：“尊府君不以仆门鄙，近得书，为郎君索少女为婚，故相迎耳。”便以书示。充父亡时虽小，然已识父手迹，即欷无复辞免。便敕内：“卢郎已来，便可使女妆严。既就东廊。”及至黄昏，内曰：“女郎妆竟。”崔语充：“君可至东廊。”既至，妇已下车，立席头，即共拜。时为三日给食，三日毕，崔谓充曰：“君可归。女生男，当以相还。无相疑。生女，当留养。”敕内严车送客。充便出，崔氏送至门中，执手涕零。出门，见一犊车，驾青牛。又见本所着衣及弓箭故在门外。寻追传教，将一人投一衣与充，相问曰：“姻缘始尔，别甚怅恨。今故致衣一袭，被褥一副。”充上车，去如电逝，须臾至家。母问其故，充悉以状对。
别后四年，三月，充临水戏，忽见旁有犊车，乍沉乍浮。既而上岸，同坐皆见，而充往开其车后户，见崔氏女与三岁男共载，女抱儿以还充，又与金碗，并赠诗曰：   
煌煌灵芝质，光丽何猗猗。
华艳当时显，嘉异表神奇。
含英未及秀，中夏罹霜萎。
荣耀长幽灭，世路永亡施。
不悟阴阳运，哲人忽来仪。
 
充取儿。碗及诗。忽然不见。充后乘车入市卖碗，冀有识者，有一婢识此，还白大家曰：“市中见一人乘车卖崔氏女郎棺中碗。”大家，即崔氏亲姨母也。遣儿视之，果如婢言。乃上车叙姓名， 语充曰：“昔我姨姊少府女，未嫁而亡。家亲痛之，赠一金碗著棺中。可说得碗本末？”充以事对，此儿亦为悲咽。赍还白母，母即令诣充家，迎儿还。诸亲悉集，儿有崔氏之状，又复似充貌。儿、碗俱验，姨母曰：“我外甥也。”即字温休。温休者，是幽婚也。遂成令器，历郡守，子孙冠盖相承至今。其后生植，字干，有名天下。
王敬伯
晋王敬伯，字子升，会稽人。美姿容，年十八仕为东宫扶侍。休假还乡，行至吴通波亭，维舟中流，月夜理琴。有一美女子，从三少女披帏而入，施锦被于东床，设杂果，酌酒相献酬。令小婢取箜篌作《宛转歌》。婢甚羞，低回殊久，云：“昨宵在雾气中弹，今夕声不能畅。”女迫之，乃解裙中出金带长二尺许，以挂箜篌，弹弦作歌。女脱头上金钗，扣琴和之。歌曰：
  
月既明，西轩琴复清。良宵美醴且同醉，朱弦拨响新愁生。歌婉转，婉以哀，愿为星与汉，光景共徘徊。
 
义曰：
  
悲且伤，参差共成行。低红掩翠浑无色，金徽玉轸为谁锵。歌婉转，清复悲，愿为烟与雾，氤氲共容姿。
天明，女留锦四端、卧具、绣枕，囊并佩各一双为赠。敬伯以象板牙火笼、玉琴轸答之。来日，闻吴令刘惠明亡女船中，失锦四端，及女郎卧具、绣囊、佩等。简括诸同行，至敬伯船而获之，敬伯具言夜来之事，及女仪状，从者容质，并所答赠物。令使简之于帐后，得牙火笼箱内，筐中得玉琴轸。令乃以婿礼敬伯，厚加赠遗而别。敬怕问其部下之人，云：“女郎年十六，字丽华。去冬遇疾而逝。未死之前，有婢名春条，年十六；一名桃枝，年十五，皆能弹箜篌，又善《婉转歌》，相继而死，并有姿容。昨从者，是此婢也。”
长孙绍祖
长孙绍祖，尝行陈蔡间，日暮，路侧有一人家，呼宿，房内闻箜篌声。窃于窗中窥之，见一少女，容态闲婉，明烛独处。绍祖微调之。女抚弦不辍，笑而歌曰：   
宿昔相思苦，今宵良会稀。
欲持留客被，一愿拂君衣。
 
绍祖且怪直前抚玩，女亦欣然曰：“何处公子，横来相干？”因与会合。女谓绍祖曰：“昨夜好梦，今果有征。”屏风衾枕，率皆华整。左右有婢。乃命馔，颇有珍羞，而悉无味，女又谦曰：“卒值上客，不暇更营佳酿美味。”才饮数杯，女复歌曰：   
星汉纵复斜，风霜凄已切。
聊陈君不御，谁知恩欲绝。
 
因前拥绍祖，呼婢撤烛共寝。复以小婢配其苍头。将曙，女挥泪与别，赠以金缕小盒子，曰：“无复后期，时可相念。”绍祖乘马出门，百余步，顾视乃一小坟也，怆然而去。其所赠盒子，尘埃积中，非生人所用物也。
刘导
刘导，字仁成，沛国人。梁贞简先生三从侄，父謇梁左卫卒。导好学笃志，专勤经籍，慕晋关康，曾隐京口，与同志李士烟同宴。于时春江初雾，共叹金陵，皆伤兴废。俄闻松下有数女子笑声，乃见一青衣女童，立导之前，曰：“馆娃宫归路经此，闻君志道高闳，欲冀少留，愿从顾盼。”语讫，二女至，容质甚异，皆如仙者。衣红紫绢，馨香袭人，俱年二十余。导与士烟，不觉起拜。谓曰：“人间下俗，何降神仙？”二女相视而笑，曰：“又尔轻言，愿从容以陈幽怪。”导揖就席，谓曰：“尘浊酒，不可以进。”二女笑曰：“既来叙会，敢不同觞。”衣红绢者，西施也。谓导曰：“适自广陵渡江而至，殆不能堪，深愿思饮。”衣素绢者，夷光也。谓导曰：“同宫姊妹，久旷深幽，与妾此行，盖为君子。”导谓夷光曰：“夫人之姊，固为导匹。”乃指士烟曰：“此夫人之偶也。”夷光大笑，而熟视之。西施曰：“李郎风仪，亦足闲畅。”夷光曰：“阿妇夫容貌岂得动人。”合座喧笑，俱起就寝。临晓请去，尚未天明。西施谓导曰：“妾本浣纱之女，吴王之姬，君固知之矣，为越所迁，妾落他人之手。吴王殁后，复居故国。今吴王以耄，不任妾等。夷光是越王之姬，越昔贡吴王者。妾与夷光相爱，坐则同席，出则同车。今者之行，实因缘会。”言讫惘然。导与士烟，深感服之。闻京口晓钟，各执手曰：“后会无期。”西施以宝钿一只留与导，夷光亦拆裙珠一双赠士烟。言讫，共乘宝车，去如风雨，音犹在耳，顷刻无踪。时梁武帝天监十一年七月也。 
崔罗什
长白山西，有夫人墓。魏孝昭之世，搜扬天下，清河崔罗什，弱冠有令望，被征诣州。道经于此，忽见朱门粉壁，楼台相望。俄有一青衣出，语什曰：“女郎须见崔郎。”什恍然下马。两重门内，有一青衣通问引前。什曰：“行李之中，忽蒙厚命，素既不叙，无宜深入。”青衣曰：“女郎平陵刘府君之妻，侍中吴质之女。府君先行，故欲相见。”什遂前。什就床坐，其女在户东立，与什叙温凉。室内三婢秉烛。女呼一婢，令以玉夹膝置什前。什素有才藻，颇善讽咏，虽疑其非人，亦惬心好也。女曰：“比见崔郎，息驾庭树，喜君吟啸，故求一叙玉颜。”什遂问曰：“魏帝与尊公书，称尊公为元城令，然否也？”女曰：“家君元城之日，妾生之岁。”什仍与论汉魏时事，悉与魏史符合。言多不能备载。什曰：“贵夫刘氏，愿告其名。”女曰：“枉夫刘孔才之第二子，名瑶字仲璋。比有罪被摄，乃去不返。”什下床辞出。女曰：“从此十年，当更相奉。”什遂以玳瑁留之，女以指上玉环赠什。什上马，行数十步，回顾乃见一大家。什留历下，以为不祥，遂请为斋，以环布施。天统未，什为王事所牵，筑河堤于桓家冢。遂于墓下语私事于济南奚叔布。因下泣曰：“今岁乃是十年，如何也。”作罢，什在园中食杏，惟云：“报女郎信，我即去。”食一杏未尽而卒。什时为郡功曹，为州里推重，及死，莫不伤叹。
刘讽
文明年，竟陵县刘讽，夜投夷陵空馆，月明不寐。忽有四女郎西轩至，仪质温丽，缓歌闲步，徐徐至中轩，回命青衣曰：“紫缓，取西堂花茵来，兼屈刘家六姨姨、十四舅母、南邻翘翘 小娘子，并将溢奴来；传语道此间好风月，足得游行，弹琴咏诗，大是好事；虽有竟陵判司，此人已睡，明月不足回避耳。”未几，而三女郎至，一孩儿，色皆绝国。紫缓铺花茵于庭中，揖让班班。坐中设犀角酒樽、象牙勺、绿、花单、白琉璃盏，醪醴馨香，远闻空际。女郎谈谑歌咏，音词清婉。一女郎为“明府”，一女郎为“录事”。明府女郎举觞浇酒曰：“愿三姨婆寿等祁果山，六姨姨与三姨婆寿等，刘姨夫得太山府成判官，翘翘小娘子嫁得朱余国太子，溢奴便作朱余国宰相，某三四女伴总嫁得地府司文舍人，不然嫁得平等王郎君。六郎子、七郎子，则平生素望足矣。”一时皆笑曰：“须与蔡家娘子赏口。”翘翘时为录事，独下一筹罚蔡家娘子曰：“刘姨夫才貌温茂，何故不与他五道主使，空称成判官，怕六姨姨不欢。深吃一盏。”蔡家娘子即持杯曰：“诚知被罚，直缘姨夫年老昏暗，恐看五道黄纸文书不得，误大神百公事。饮亦何伤？”于是众女郎皆笑倒。又一女郎起，传口令，仍抽一翠簪，忽说须传翠簪，过令不通即罚。令曰：“鸾老头脑好，好头脑鸾老”，传说数巡。因令翠缓下坐使说令。翠缓素吃讷，令至，但称“鸾鸾鸾鸾”。女郎皆笑曰：“昔贺若鬻弄长孙鸾侍郎，以其年老口吃，又无发，故造此令。”
三更后皆弹琴击筑，齐唱叠和，歌曰：   
明月秋风，良宵会同。
星河易翻，欢娱不终。
绿樽翠勺，为君斟酌。
今夕不饮，何时欢乐！
 
又歌曰：
  
杨柳杨柳，袅袅随风急。
西楼美人春梦中，绣帘斜卷千条入。
 
又歌曰：
  
玉户金缸，愿陪君王。
邯郸宫中，金石丝簧。
卫女秦娥，左右成行。
纨缟缤纷，翠眉红妆。
王欢顾盼，为王歌舞。
愿得君欢，长无灾苦。
 
