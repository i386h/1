<!-- { "loadSidebar": true } -->
南阳张不疑，开成四年，宏词登科，授秘书。游京西，假丐于诸侯。因以家远无人，患其孤寂，寓官京国，欲市青衣，散耳目于闾里间。旬月内，亦累有呈告者，适年貌未偶。月余，牙人来云，有新鬻仆者，请阅焉。不疑与期于翌日。及所约时，至抵其家。有披朱衣牙笏者，称前浙西胡司马，揖不疑就位。与语甚爽朗，云：“某少曾在名场，几及成事。曩以当家使于南海，蒙携引数年，职于岭中，偶获婢仆等三数十人。自浙右已历南荆，货鬻殆尽，今粗有六七人。承牙人致君子至焉。”语毕，一青衣捧小盘，各设于宾主位。俄携银尊金盏，醪醴芳新，馨香扑鼻。不疑奉道，常不御酒肉。是日，不觉饮数杯。徐命诸青衣六七人，并列于庭，曰：“惟所选耳。”不疑曰：“某以乏于仆使，今惟有钱六万，愿贡其价，却望高明但度六万元值者一人，以示之。”朱衣曰：“某价翔庳，各有差等。”遂指一鸦鬟重耳者，曰：“春条，可以偿耳。”不疑睹之，则果是私目者矣。即日，操契付金。
春条善书录，音旨清婉。有所指使，无不惬适，又好学，月余，日潜为小诗，往往自于户牖间题诗。云：   
幽室锁妖艳，无人兰蕙芳。
养凤三十载，不尽罗衣香。

不疑深惜其才貌明慧。如此月余。不疑素有礼奉门徒尊师居天观，相见，因谓不疑曰：“郎君有邪气绝多。”不疑莫知其所自。尊师曰：“得无新聘否？”不疑曰：“聘纳则无，市一婢子耳。”尊师曰：“祸矣。”不疑恐而问计。尊师曰：“明旦告归，慎勿令觉。”明早，尊师至，谓不疑曰：“唤怪物出来。”不疑召春条。泣于屏幕间，亟呼之，终不出。尊师曰：“果怪物也，斥于室内闭之。”尊师焚香作法，以水向门而者三。谓不疑曰：“可观之，何如也？”不疑视之，曰：“大抵是旧貌，但短小尺寸间耳。”尊师曰：“未也。”复作法禹步，仍以水向门而喷者三。乃谓曰：“可更视之，何如也？”不疑视之，长尺余，少时，僵立不动。不疑更前视之，乃仆地扑然作声，盖一朽盟器耳，背上题曰，‘春条”。其衣服若蝉蜕，然系结仍旧。不疑大惊。尊师曰：“此妖物腰腹间，已合有异。”令不疑以刀劈之。腰领间，果有血，浸润于木矣。遂焚之。尊师曰：“向使血遍体，则郎君一家遭此害也。”自是不疑郁悒无已，曰：“岂有与盟器同居，而不之省，殆非永耳？”每一念至，惘然数日，如有所失。因得沉疴，遂请告归宁。明年，为江西幕官，至日使淮南中路府罢，又明年八月而卒。卒后十日，尊夫人继殁。道士之言果验。
又一说：张不疑常与一道士共辨往来，道士将他适，乃戒不疑曰：“君有重厄，不宜居太人人膝下，又不可进买婢仆之辈。某今去矣，君幸勉之。”不疑既启母卢氏，卢氏素奉道，常日亦多在别所求静，因假寺院以居。不疑且便间省。数月，有牙侩者，言有崔氏孀妇，甚贫，有女妓四人，皆鬻之。今有一婢曰金缸，有姿貌，最其所惜者，今不得已，亦将货之。不疑遂令召至，即酬其价，十五万获焉。宠待无比。而金缸美言笑，明利轻便，事不疑，皆先意而知。不疑愈惑之。
未几，道士诣门，见不疑，言色惨沮，吁叹不已。不疑诘之，道士曰：“奇祸已成，无奈何矣。非独于君，太夫人亦不可免。”不疑惊怛，起曰：“别后皆如师教，尊长寓居佛寺，某守道，殊不敢怠，不知何以致祸？且如之何？”哀祈备至。道士曰：“皆无计矣。但终为君辨明之。因诘其别后有所迸否。不疑曰：“家少人力，昨惟买一婢耳。”道士曰：“可见乎？”不疑即召之。金缸不肯出。不疑连促之，终不出。不疑自垢之，乃至。道士曰：“果是矣。”金缸大骂曰：“婢有过，鞭挞之可也，不要鬻之可也。一百五十千尚在，亦何患乎？何物道士预人家事耶？”道士曰：“惜之乎。”不疑曰：“惟尊师命，敢不听德。”道士即以拄杖击其首，沓然有声，如击木，遂倒，乃一盟器女子也，背书其名。道士命焚之。掘地五六尺，得古墓柩，旁有盟器四五，制作悉类所焚者。一百五十千在柩前，严然即买婢之资也，因命复掩之。不疑恍惚发疾，累月而卒。母亦旬日继殁焉。
金友章
金友章，河内人也。隐于蒲州中条山，凡五载，山有女子，日常挈瓶而汲溪水，容貌姝丽。友章于斋中遥见，心甚悦之。一日，女子复汲，友章蹑屐启户而调之，曰：“谁家丽人，频此汲耶？”女子笑曰：“涧下流泉，本无常主；需则取之，岂有定限。先不相知，一何造次？然而止居近里余，自小孤遗，今托身于姨舍，艰危受尽，无以自适。”友章曰：“娘子既未适人，友章方谋婚媾，既偶夙心，无宜遐弃，未审何如耳？”女曰：“君子既不以貌陋见鄙，妾焉敢拒违！然候夜以赴佳命。”言讫，汲水而去。
是夕果至。友章迎之入室，夫妇之情，久而益敬，友章每夜读书，常至宵分，女亦坐伴之。如此半年矣。一夕，友章如常执卷，而女不坐，但仁立以侍。友章诘之，以他事告。友章乃令其就寝。女曰：“君今夜归房，慎勿执烛，妾之幸也。”既而，友章秉烛就榻，揭被乃一枯骨耳。友章惊骇，惋叹良久，复以被覆之。须臾，乃复本形。因大悸悴，而谓友章曰：“妾非人也，乃山南枯骨之精。居此山北，有马明王者，鬼之酋也。妾常每月一朝，自事君半年，却不往谒。向为鬼使所录，榜妾铁杖百数。受此楚毒，不胜其苦。今以化身未得，岂意郎君见之也。事已彰矣，君宜速出，更勿留恋。盖此山中凡物，总有精魅附之，恐致见损。”言讫，涕位呜咽，倏尔无见；友章因怅恨而去。
谢翱
陈郡谢翱者，尝举进士。好为七字诗。其先寓居长安升道里，所居庭中，多牡丹。一日晚霁，出其居，南行百步，远眺终南峰。伫立久之，见一骑自西驰来，绣缋仿佛，近乃双鬟高髻，靓妆，色甚姝丽。至翱所，因驻谓翱曰：“郎非见待耶？”翱曰：“徒步此望山耳。”双鬟笑，降拜曰：“愿郎归所居。”翱不测，即回望其居，见青衣凡四人，偕立其门外。翱益骇异。入门，青衣俱前拜。既入，见堂中设茵毡，张帷，锦绣辉映，异香遍室，翱愕然，且惧，不敢问。一人前曰：“郎何惧？固不为损。”顷之，有金车至门，见一美人，年十六七，丰貌艳丽，代所未识。降车入门，与翱相见，坐于西轩，谓翱曰：“闻此地有名花，故来与君一醉耳。”翱惧稍解。美人即命设馔，同翱而食。其器用食物，莫不珍异。出玉杯，命酒对酌。翱因问曰：“女郎何为者，得不为他怪乎？”美人笑不答。固请之，曰：“君但知非人则已，安用问耶？”夜阑，谓翱曰：“某家甚远，今将归，不可久留矣。闻君善为七言诗，愿见贶。”翱怅然，因命笔赋诗曰：   
阳台后会杳无期，碧树烟深玉漏迟。
半夜香风满庭月，花前竟发楚王悲。
 
美人览之，泣下数行，曰：“某亦尝学为诗，欲答来赠，幸不见诮。”翱喜而请。美人求绛笺，
翱视笥中，惟碧笺一幅，因进之。美人题曰：   
相思无路奠相思，风里花开只片时。
惆怅金闺却归处，晓驾啼断绿杨枝。
 
其笔札甚工。翱嗟赏良久。美人遂顾左右，撤帐，命烛登车，翱送至门，挥泪而别。未数十步，车舆人物，尽亡见矣。翱异其事，因贮美人诗笥中。
明年春，下第东归。至新丰，夕舍逆旅。翱因步月长望，感前事，又为诗曰：   
一纸华笺洒碧云，余香犹在墨犹新。
空添满目凄凉事，不见三山缥缈人。
斜月照衣今夜梦，落花啼雨去年春。
红闺更有堪悲处，窗上虫丝镜上尘。
 
既而，朗吟之。忽闻数百步外，有车音西来甚急。俄见金车，从数骑视其从，乃前时双鬟也，惊问之，双鬟前告，即驻车，使谓翱曰：“通衢中，恨不得一见。”翱请其舍逆旅，固不可。又问所适，答曰：“将之弘农。”翱曰：“某今亦归洛阳，愿偕东，河乎？”曰：“吾行甚迫，不可。”即褰车帘，谓翱曰：“感君意切，故再来睹一面耳。”言竟，呜咽不自胜。翱亦为之悲泣，因诵已所制之诗。美人曰：“不意君之不忘如是也，幸何厚焉。”又曰：“愿得更酬此一篇。”翱即以纸笔与之。俄顷而成。曰：   
惆怅佳期一梦中，五陵春色尽成空。
欲知离别偏堪恨，只为音尘两不通。
愁态上眉凝浅绿，泪痕侵脸落轻红。
双轮暂与王孙驻，明日西驰又向东。
 
翱谢之。良久，别去。才百余步，又无所见。翱虽知为怪，亦眷恋不能忘。及至陕西，遂下道至弘农。留数日，冀一再遇，竟绝影响。乃还洛阳，出二诗于友人。不数月，以怨结而座。
生王二
生王二，陇州人。其居在黑松林旁跑谷，世以畋猎射生为业，用是得名。因与从逐鹿，至深崖，迷失道路。正彷徨次，遇女子渡水来。年少貌美，而身无衣饰，视王而笑。王平生山行野宿，习见怪物。虽知非人，殊无惧色，咄之曰：“汝鬼耶？怪耶？”女子又笑而不答。良久，乃问王曰：“尔何人？”王始稍敬异，揖而言曰：“本山下猎徒，今日逐鹿失踪，致堕兹处。生死之分，只在须臾，愿娘子哀之！”女曰：“随我来，当示尔归路。”遂从以行。登绝高邃岩之峰，涉回环过膝之水，途径荦确，足力不能给。女不穿履，步武如飞。到一宇，有大石室，境趣邃寂，如幽人居。不闻烟火气，寝室尤洁雅。王顾旁无他人，戏言挑之，欣然相就。夜则共榻，昼则出采果实以啖之。居月余，王念母乏供养，以情泣告女曰：“我欲暂归，徐当复相寻。”女许诺，送出官道乃别。王感其意，他日再访焉。试与之语，邀同归。略不嫌拒，携手抵家。王妻赵氏，既育三男女矣。此女又生两子。与赵共处甚雍睦，逢外客至，必惊讶敛避。或独走入山，经月不返，终不火食。王亦任其去留。后二十年犹存。

 艳异编卷三十六鬼部一
韩重
吴王夫差小女曰玉，年十八。童子韩重，年十九。玉悦之，私交信问，许之为妻。重学于齐鲁之间，属其父母使求婚。王怒不与，玉结气死，葬阊门外。三年，重往问其父母，父母曰：“王大怒，玉结气死，已葬矣。”重哭泣哀恸，具牲币往吊。玉从墓侧形见，谓重曰：“昔尔行之后，令二亲从王相求，谓必克从大愿。不图别后，遭命奈何。”玉左顾宛颈而歌曰：   
南山有鸟，北山张罗，
志欲从君，谗言孔多。
悲结生疾，没命黄墟。
命之不造，冤如之何！
羽族之长，名为凤凰。
一日失雄，三年感伤。
虽有众鸟，不为匹双。
故见鄙姿，逢君辉光。
身远心近，何尝暂忘。
