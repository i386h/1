<!-- { "loadSidebar": true } -->
　　成化癸卯苏州诸生骂内臣王敬事通纪直谓王端毅公以廵抚至疏敬罪恶激变朝廷乃差官校械至京下狱论窜之杨循吉作吴中故语谓骂敬后王公已有疏言其事敬后至京亦以诸生上闻至动霆怒下廵按推治时廵按张淮故延缓之后敬事败下狱诸生乃得末减则公言时未便械治敬也郑淡泉名臣记言敬骚扰东南公上疏极言其苛暴失人心损国軆伤和气而召灾沴上立诏戒敬乆之敬等俱收捕下狱斩其党中外称快则一时未便收敬而敬之得罪实因公言也是时内竪之势横甚与佞幸戚里表里窃威福大臣不肖者内附外结以固禄位营奸私无有刚中毅色与相抵牾者公独抗疏其非法直凭城之奸而畧罔顾虑且得有所发舒亦无所颠踬孤忠壮气信为宇宙一代伟人亦必当时潜扶大运者隂相持佑于宙漠之表不令丑类得有所齮龁所谓社稷有灵者其真不虚耶
　　我朝中官之孽莫甚于正统正徳初而成化间次之汪直以昭徳小防宻借诇察之势酷陵缙绅一时宵壬固多阿附而庙堂正人尚能持议相扼彼亦不至侵揽朝廷大政也及迹败罪露覆手斥逐如孤腐耳王振刘瑾则乗主少之朝全握太阿之柄缙绅之受祸且无论也一则擅命弄兵南北致防辱乗舆防延庙社一则凭狡变乱祖法至流毒海内羣盗蜂屯盖论罪逆则防主之刑为极论凶祸则四海之乱为深矣然振毙敌刅而翠华旋即回轮瑾正天刑而国纪渐亦返旧是乃祖宗陟降上帝之灵佑而皇祚万万年无疆之明徴夫岂偶然哉
　　前人纪汪直用事时有部院二大僚进见相效跪拜叩头者其说甚丑秽或谓事未必实有余亦未敢以必有信之虽造化之内物理难齐然面目亦同灵生岂应顽钝荡败若是至如边廵捣蒜烧防之謡彼或为呼吸祸福所震不耻含垢屈軆要亦非负气士流稍有志节者所甘矣正统初有王振同姓侍郎媚振云老爷无须儿子安敢有须以彼斯言甘同产育又何惜叩头跪拜者哉天顺时南科有疏言保全内臣云近有无耻大臣结交内臣或行叩头之礼或有翁父之称因而鬻狱卖官擅作威福此亦必非无据语然则纵二大僚事或不实亦必有实为此事而误传二大僚者呜呼诗书何言冠裳何物忍令如是扫地国家安所頼于斯人
　　成化末年内阁四人万安刘吉彭华尹直万刘俱赠太师一諡文康一諡文穆彭赠太子少傅諡文思尹諡文和夫易名以諡諡乃以名重也士大夫名不足贵諡亦罕所见称然则华其諡毋宁羙其名乎
　　建文庚辰进士一甲三人首胡广永乐时歴官文渊阁大学士卒赠礼部尚书諡文穆次王艮闻靖难兵起服毒死艮庭试防最优以貌不扬置胡广后次李贯迎附后尝奉命繙阅建文时指斥章疏曰臣独无之文皇曰尔以独无为贤耶二甲以下吴溥迎附后以胡俨荐为司业杨荣杨溥金防孜在内阁胡濙任礼部四人皆位公孤殁有赠諡世称名臣陈继之为建文给事中革除后名在奸防二十九人之列黄钺为给事中死义投琴川桥下又有刘瑞王髙俱为大理丞坐纵方孝孺息树下劓鼻死顾都御史佐由知县歴宪职京尹宣徳时为风纪名臣
　　河南道御史刘景辰疏边事言边帅之官非可徒手得必借力于贵人而贵人之力又不可徒手借必假情于钱神一假钱神乌得有安疆立事之心不过刻军充室求什伯之利而足耳所谓内安外宁者曷尝一置于念乎贼不来时下之咽扼于上之手而恩义已离贼来时上之命悬于下之手而诛赏难措二三年后丛怨已深不可站足或谋升或谋调势尤急者则告病均之为脱身计而故套已精故路已熟又将操
　　其利以求利于是有既入而复出者有既去而复来者比至新任又复如是士马憧憧送路迎轿诸边军政不待外冦之扰而已决裂于守圉之臣矣此万厯丁酉四月疏也尔时边垂交警海内徬徨而边方情状与将臣去来如此司其政者乌得谓有赤心疏中贵人盖指宻勿与枢筦也
　　刑科给事中彭惟成有慎简辅臣疏言选馆入阁之弊云今专选科甲之新进而优之以不习民事之官又专选不习民事之官而隆之以股肱之任又云自初选庶常时或有一二热中者桑梓同年之间不惮隐书蜚谤管鲍论交之素犹成攘臂争先觧馆乞留则百计倾其胜已馆资渐乆则一路芟其碍人剥琢元气败壊心田十五年之前结欢台省以稳本官十五年以后结交近侍以希大拜前所云是宣正以后相延故事后所云则近年世变风衰之极弊也
　　刘文成公基胜国取士也负絶世才畧三任幕职三被诎髙皇帝收揽隽杰乃束身归命得亲帷幄宻议光賛大业称佐命谋臣此天与竒遇也如公之英资博识若早知废知兴而直以韦素际云龙之会则子房何多逊焉传者谓公殁不土葬遗命燔尸扬灰未得问公封域果有无诚若传语是遵何法典盖公曽以淡洋廵司事为愠口所诬赖髙皇帝神圣直置不问公亦不敢自理入朝留居京师病笃乃归卒于家遗命之意毋虑身后指目由一抔土与公素博精占推筭诸秘术以防髙皇帝兵谋国事皆竒中世所传闻若神淡洋之事谤者谓公识其地有王气欲营葬而不得故假鹾盗奏设廵司以踞之言者巧乗其能公亦难以本情自解而知公之能者又何由信其不出此嗟哉乃术之为累乎夫术数之事杳圣贤之所不道古之君子以道正世天下信其道尚不能无诎于其身况乎持世所不可知之术而欲天下必能谅其心亦难之矣
　　王文成公为兵部主事疏救被逮言官戴诜忤刘瑾廷杖降谪龙塲驿丞瑾败迁庐陵令荐歴部寺出建戎旌所至并树肤功以膺列爵当瑾擅横时公父吏部曽行赂于瑾事絓狱词而公疏与之梗殆父子异趣盖瑾威福震天下非矫然自竪者鲜不靡人谓吏部谨厚无所见称而公沉机精识必不依回匪人可知也公初被谪南迁时或言瑾畜眼隂遣人间道行贼公绐以投江乃得免浮海入闽间闗至贬所此或由公自计防祸未必瑾有意杀公彼操外庭生死直示頥睫耳公时名位未振不遂毙挺下而得逺入瘴岭岂尽天幸哉且公疏止救言事人拂瑾所恶非有直数瑾罪逆彼亦何顾忌而隂间行事若以公大臣子不得遽杀即矫命与假手等耳彼何有于公卿间也谈者每竒公事谓于武林题絶命词入水七昼夜老人送至广信半日而达千里皆类语怪不足深信公已受任仗钺用师闽广诸冦巢秘谋神料渊藏电发所加必株摧箨卷无幽不入无险不夷盘错积逋铲刈畧尽筹亦竒矣苐攻心之道有所未试岂山箐别气必难化驯耶若田宁就抚乃縁威望素彰畧法伸恩庶防不杀大藤一窟仍张剪薙夫亦招懐捜剔各有机宜乎至叛宗称戈举义式遏国无兴发民释屯危社稷宏勲堂堂正正矣惟讲学立宗颇由自信如格物良知等说不欲袭守河闽盖识心亦近道体而穷理乃可立诚从下学而入徳圣门于上智大贤犹恐废序失路也当时朝论遂有以伪目之盖縁公机藏神用有涉任数苐以此笼匪人罟猾敌济缓急脱颠危人但见其利涉而莫测其变化此公才智所独操而以槩其大本则醇疵尚当拟议耳论徃者当知公竒资明畧为一代利国干臣至于学术定论且俟折渊源是在后之有道














　　采芹录卷四
