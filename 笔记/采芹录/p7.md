<!-- { "loadSidebar": true } -->
　　京师讼狱到刑部者必由通政司已问理则送大理寺评允发落此国家于刑狱最称详慎者其廵城御史所发觉小则便宜责遣应问罪者亦必参送刑部盖令典非刑部不得定罪也锦衣衞之设止以讥察异常初非有听断之寄近縁冯借权珰播弄威福滥词酷法罗织无辜都人目为黑狱所置校尉不下数千悉京师徤豪亡赖所至陵轹势同翼虎穷捜蔓引以济枭贪甚则投饵设机诱致颛鲁一事相絓便遭覆禽赍畜顿空巢卵俱破寃掠之苦至不可言而此辈防室巍堂妖姬名马出入鲜丽不减贵官皆剥剢闾阎所致台省目撃而惮于触忌事下该部便同再生而又束以明防亦不能大为翻异盖托迹城社莫可谁何蠧政贼民实为首事是非清穆之上洞见覆盆不惑左右未有能快然于荡涤之下者也
　　天下狱囚每五年一差官审録用刑部大理寺官共十五员谓之恤刑其在京师者则三法司堂上官会审而特勅司礼监一大珰主之至日大理寺独设一座于上高数尺司礼据案秉笔情罪出入悉属定拟法司大僚俱卑坐左右侍画诺而已偶阅诏令此事始永乐间然立法初意与当时行事殆不可考必是圣主好生欲布旷荡之泽而虑守法之臣或格于常宪故特遣中官共事庶得通洪仁于法外耳然承命者慎毋以私行之则善矣
　　宣徳十年江西饥富民鲁希恭郑宗鲁胡有初陈谦等并输粟于官以助赈济廵抚赵新上其事遣行人赍勅赐劳旌为义民免其杂徭希恭等诣阙谢命光禄寺赐酒馔遣归夫富民自捐粟非强之也行人赍勅恩礼重矣然止称义民不加官也夫民以义称不为不荣赐羊酒免徭役又非但虚数也惟不加官阶亦先朝重慎名器之意与后日输钱入粟輙与冠带职衘者异矣
　　往昔倭夷之乱多由闽浙人通贩诱至当时议禁遏収抚画至详矣夫亦知所由从贼乎坐困者投以资身逐利者縁而转货此皆中国之内利途竞而口业虚也
　　嘉靖初礼部主事仵瑜上疏曰正徳间给事中御史挟势凌人趍权择便交游贵侠饮燕园亭凡朝廷大阙失羣臣大奸恶缄口闭目不复救正一时犯顔敢諌视死如归或拷死廷阙或流窜边隅者皆郎中员外主事评事行人庻吉士等官又张英本一武夫入諌就死行道悲伤诸给事中御史扬扬出入若罔闻知今幸圣皇驭极褒恤忠诤此辈更无面目复立清明之朝章下吏部寝之夫此疏丑诋往迹近于伤讦然积愤时而为此激扬则不无创往警来之意窃谓国家任官当令人重官毋令官重人人以官重将徒爱其官而不复自顾其为人则靡所不至矣给事中御史止七品一官耳祖宗之意欲其视此官为无足惜者以举职今乃令废职以存此官为矜倨燕游之地至狼藉如斯而不顾国家又何赖于此官也
　　高皇时有内侍知文者从容言及政事上怒其干预即日斥还乡里终身不复收用因令内侍不许读书识字后又敇在外诸司毋与内官监文移往来以防交通窥伺之奸尝言自古贤明之君有谋必与公卿大夫谋诸朝廷而断之于己未闻近习嬖幸得预谋者卓哉圣虑盖博观前代而永为万世杜絶祸萌当时立法止供传奉洒扫无有以谋议相及而况事任乎其教习识字及得预内外差遣文皇当别有深意而权侔元后呼吸祸福则乘英武二庙冲年得全揽焉盖国家政事独总于干刚而典司不无委代自熈宣后内阁司礼实平分密勿之任彼又供奉内庭切侧凭藉传宣出入庙堂尚隐借低昻故其势尤为偏重一有狡悍无良则操纵陵轹有莫与持衡者矣
　　永乐元年八月命齐喜提督广东市舶此国初内臣任外事之始水东日记谓中官之宠任肇于永乐中然犹未敢大恣自后益胜矣盖高庙手三尺与诸将臣起事行间其后创立宫府则俱扫除供给之人又监于前代防约甚严无有得干外事者文庙起潜邸危廹艰难之间不无参宻谋任保防以劳瘁同济大业者此一时缓急之赖乃委任假借之所由始也
　　正统十四年裕陵北狩学士周叙自南京贻书王文端公直曰永乐宣徳间尝仰望少师东里先生然迹其举措究其底里士大夫公论不容掩也易曰知几其神乎书曰慎终于始又曰惟克果断乃罔后艰窃思三杨辅政之初一几也不深思熟虑身任其责惟阳敛隂施掩人耳目虽曰自保其实误国故致今嵗七月之祸此时先生与诸君子辅政之初又一机也宜监覆辙为宗社生灵永逺之谋失今不图噬脐莫及岂得即能效子房之从赤松晋公之营緑野乎此书畧不见所指其语隐讽而规切必是为国朝中官一事也其所致恨于三杨意亦见其时势而度其可为非汗漫苛责人者然则所谓公论不容掩又谓其实误国者殆亦诸君子莫逭之责欤
　　贺给事钦陈事疏有遵祖训以处内官者谓内府监司局库衙门载之祖训内官条其职掌不过洒扫供飬关防出入等事而己近年如王振喜宁舒良王诚曹吉祥牛玉汪直尚铭梁芳陈喜軰或防主敌庭身叛贼境或主易储君禁锢南内或谋为不轨贿易后妃或邀功启衅流毒边徼或恃宠招权纳赂不赀或引用左道蛊惑上心或导进滛巧盗虚府库此其防君误国蠧政殃民昭昭在人耳目者也宜深鉴已徃之弊永絶方来之祸内不可使职掌奏牍得预大政外不可使镇守地方掌握兵权则非惟为国家无疆之福亦宦官无疆之福也观此疏则我朝内寺职任不无假借太优干预太重圣祖防闲之羙意良法失于积渐者殊多矣
　　景泰元年陜西兰州举人段坚上言二事其一曰逺阉寺乞征回西宁陜西等处监工宦官二曰屏异端请销释道铜铁像补造军器以僧道少壮者实军伍下礼部议以为窒碍难行寝之此有何窒得而云然必是恐伤中贵而并老释亦得曲意周全耳是年山西行都司天城卫令史贾斌上疏请除窃柄阉宦专备洒扫又集厯代尽忠守节及恃宠宦官名忠义集上之事下礼部亦议格之且罪以离役发囬原籍此意可晓矣时尚礼部者胡公濙也
　　皇明防要记我太祖鉴前代宦官之失常置鐡牌计高三尺许上铸内臣不得干预政事八字在宫门内宣徳中犹存正统时王振专恣因失所在皇明通纪曽载此语万厯间有台臣言事执为事实下防诘问铁牌所在国典茫然几为中官所困委曲援引乃得解夫留宫乆虚权珰代起此牌即有岂得尚存且事涉禁御尤难检实彼传闻纪録未必皆符恶得遂落封章自取轻诞此言事者之戒也
　　宣庙临御三年始举正都御史刘观賍滥之罪而以顾佐代之诸御史贪淫不律者皆论斥一时有位肃然儆动往日婪货纵法及挟娼酣饮之习皆还就亷隅是后淫防一事遂重为官刑物议迨今士大夫畏慎名检鲜或敢蹈之者惟賍利因有暧昧上下不无假借监司论劾动列收受满纸而议者每从寛涵恐于惩警之义有所未尽宣徳初有藩司坐賍遇赦部拟还职者上曰士大夫当务亷耻古人不饮盗泉盖恶其名也贪汚岂可复任悉罢为民至五年考察朝觐官吏部奏贪汚者二十五人上以为民害悉发戍边夫九重好恶如此持法者岂能曲庇而吏治亦安得不清饬哉
　　嘉靖六年十月大学士张璁【后改孚敬】疏曰人君以论相为职宰相以正君为功如杨绾相而子仪减声乐黎干省驺从崔寛毁第舍秦桧隂险纳赂祸延国祚二人为相得失甚明今之内阁宰相职也顷来部院诸臣有志者难行无志者听令是部院为内阁之府库矣如之何民不穷且盗耶皇上欲宣徳流化必自近始近必自内阁始诚令内阁得人则清明之治可奏臣见每年进表朝觐官率以馈送京官为名科索小民怨詈载道宜加禁约犯者勿赦愚谓此事士大夫所所不肯言而在内阁尢不欲言若内阁能言士大夫必能从者张文忠柄用世皇恩眷莫贰尝以抗论回天至宸语有执拗之訾然终始以为可任危身奉上之諡亦定自圣衷正縁此事颇能矫励与甘心俛仰者自殊耳苐当时执政同列多为所侵朝士极口咸以奸邪目之大都其人才徤而智敏逞才则涉于轹物运智则入于执机此二者世所指为奸人也但不以厌阿充位不以比党误国有异于贪鄙狼藉之奸人论人者又当以此权衡之
　　治世之道禁贪为先赵宋立国最称忠厚而賍墨之禁特厉累世赦宥不及太祖太宗时所犯希得完免真仁以还则多杖脊逺配故终宋世士饬亷节政鲜贪残国初尤重其罚常于法外置刑盖痛惩残元积震以殊典所以为一代维新计者甚棘其后以律太重从律定罪从例减科所以为后世枉滥虑者甚深一平明仁恕百世不易矣但于施行推断要在必申庶几惩警之意期于无刑也曽闻永乐末年宫车内摄扈从官无所畏忌滥觞污风至宣徳初而滋甚九重恶怒特任顾佐劾治之斥谴多人乃始警戢一时在廷顿还亷隅赖此举也然则利道可开而法纪可不肃欤夫以财货轻蔑缙绅诚乖不辱之义若吞舟可令漏网则唐虞之投裔御魅何伤大苛耶大要士亷女洁同闗世风名教不洁之科律皆如法决罚不为彰秽者以创奸也若衣冠之属果尔行比饕餮岂得更与士大夫同其矜惜乎
　　宋太宗注意刑辟哀矜无辜开寳以来犯大辟非情理深害者多从寛恤自三年至八年诏所贷死罪凡四千一百八人独严贪墨之罪赃吏必诛太宗太平兴国二年秋七月庚午诏诸库藏敢变权衡以取羡余者死
　　三年六月癸未诏职官賍罪虽会赦不得叙着为令
　　端拱元年春正月乙酉大赦改元除十恶官吏犯賍者不赦
　　至道二年春正月辛亥祀天地于圜丘大赦中外文武官加恩惟赃吏不原
　　真宗景徳二年春正月甲戌以契丹讲和大赦惟故杀放火强盗伪造符印犯賍官吏不赦
　　仁宗天圣二年八月丙辰诏举官已迁改而贪污者举主以状闻闻而不以实者坐之
　　四年二月甲寅诏吏犯賍按察官失举者并劾之七年三月乙丑诏受賍官勿防
　　八月己亥诏官犯賍毋使亲民
　　九年冬十月丙戍诏公卿大夫厉名节
　　神宗宁三年四月癸未有知州坐枉法賍拟杖脊黥配海岛者判审刑院苏颂言于帝曰古者刑不上大夫今黥之使与徒为伍虽其人无可矜所重者污辱衣冠耳帝曰善自后百官坐罪免杖黥而流海外因着为令论曰宋以忠厚立国艺祖以来每事务从寛大惟于賍吏不以衣冠目之徃徃借产弃市大赦不减故虽中人以下不畏犯义亦畏犯刑吏治之善未必无助虽然罪法有死士体无辱免黥杖最当此已着令而高孝时尚有用者岂亦间借不测之辱严警顽悍之徒所谓偶一行之者欤
　　高宗绍兴六年八月癸卯有以賍败从黥者中书舍人吕本中奏近嵗官吏犯賍多至黥籍然四方之逺或有枉滥何由尽知异时察其非辜虽欲收拭其可得乎若祖宗以来此刑尝用则绍圣权臣当国之时士大夫无遗类乆矣愿酌处常罚毋令奸臣得以借口于后世从之窃谓赃吏何足惜但在中世主徳不明奸人柄事或以此枉防正人又乌可不重为虑也
　　二十八年夏四月丙申复诏文武官非犯赃罪并许以致仕恩子
　　孝宗淳熈六年二月壬辰钱良臣以失举赃吏夺三官
　　十二月己亥诏自今鞫賍吏后虽原贷者毋以失入坐狱官
　　十二年十月甲子命举改官人犯賍者举主降二官
　　十六年二月己夘诏官吏赃罪显著者重罚毋贷宁宗开禧元年閠八月庚子诏官吏犯赃追还所受如旧法
　　嘉定十六年春正月戊申诏命官吏犯赃毋免约法
　　理宗寳庆元年八月丁巳诏戒贪吏
　　绍定二年二月庚戍诏嵗举亷吏或犯奸賍保任同坐监司守臣其申严觉察
