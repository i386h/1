<!-- { "loadSidebar": true } -->
　　采芹録卷三
　　明　徐三重　撰
　　成化初周文安公为国子祭酒着处置荆襄流民说时因流民逋聚山谷易于生乱当事者下令驱逐多至困毙公说欲听其近县者附籍僻逺者另设州县抚之置官吏编里甲寛繇役使得安生理盖鍳于西晋李特之祸而彷东晋南雍松滋故事筹此便宜最为訏画都御史李賔援其说具疏得请开设郧阳抚治自此始安辑流民十二万余户立言计效信仁人之利溥哉大抵士君子捉笔持论当使见之行事而有济公此说因预修天下地里志感见往事而作人得采而行之遂见实用盖立事之功与立言之泽自当并埀不朽后人工文自负多识不知宏篇巨卷之中有几许如此利物者乎吾徒读书于此处正当注目省心毋徒剽掇浮华已也
　　世计弭盗贼尝欲禁游食僧徒是但知僧徒为盗贼乌知盗贼之为僧徒也自治不三代民失口业其不能自食又不食于人者中间未尽老弱残废安心行乞之徒茍不入此流岂遂将坐寒饿而待死耶窃恐深林大泽一有投聚其所为不止穿攫矣故明主去盗惟在裕民民裕则不惟乐业之夫不事偷窃即令少有衣食者废人形去妻孥而乐游手恐亦非人情也
　　永乐二年春命西僧尚师哈立麻于灵谷寺作法事上荐皇考妣卿云天花甘雨甘露舍利祥光青鸟白鹤连日毕集一夕桧栢生金色花徧于都城金仙罗汉化现云表白象青狮庄严妙相天灯导引旛盖施绕种种不絶又闻梵呗空乐自天而降群臣上表称贺学士胡广献圣孝瑞应歌颂十七年秋颁佛经于大报恩寺本寺墖见舍利光如寳珠又现五色毫光卿云捧日千佛观音菩萨罗汉相毕集续颁御制佛曲至淮安又见五色圆光彩云满天云中菩萨及天花寳塔龙鳯狮象又有红鸟白鸖盘旋飞绕续又命尚书吕震都御史王彰赍捧诸佛世尊如来菩萨尊者名称歌曲徃陜西河南神明协应屡现卿云圆光寳塔之祥文武羣臣上表称贺此等俱圣朝旧事越嵗二百未敢定断虚实然窃有疑者自竺法入中华崇尚己非一代而此异未有前闻若果皆防无今有岂竺法灵响亦有盛衰欤灵谷之异人有谓西僧善幻此是其幻术夫幻不防所未暇论即令真为瑞应我圣祖明灵陟降上帝断不由竺法升沉而明主大孝隆继述亦不以瑞应加万分之一也载观当时股肱诸贤纳忠之意徃徃侈言符瑞如永乐十五年建北京宫殿督工夫臣奏闻瑞光庆云诸异二十一年万寿圣节太和山金殿现圆光紫云大臣具图以献此等亦皆臣工遥奏圣主未亲目覩也夫游气浮光倐忽便为消息万一或指诸彷佛或据所相传焉知泰山牵犬老父及呼万嵗之声今古不同出一机乎夫玉杯天书有亡已章前史乃并在英主之朝太平之日防意所及百巧横投彼亦何待幻而后有声影附会媚耳娱心遂以侈诸表章实诸竹帛不知圣朝粹徳崇功自足流光百代不以此类有无畧闗轻重也
　　坊妓之设不知作俑何代羲皇聘娶以别室家周南正始以化江汉当时岂得有此必战国燕赵及六朝淫冶秽俗流染至今者其伤败礼教政化何待多言脱民间有之尚当痛革况可官为作法耶夫开国经纶少此一事未为千古之阙世邈祚移礼法代变而此事相沼永如三五岂别有闗系虽神圣亦无可奈何也
　　高皇时觧缙上封事言律以人伦为重乃有给配夫妇之条听之于不义恐伤节义之化又言官妓非人道所为可以禁絶当时嘉其识逹今给配之律止以处叛逆家徒似亦未甚足惜但官妓之设两都皆有教坊居之累朝相延未见一议变革有谓祖宗设此所以绥懐逺人彷佛賔至如归之意此或暂为一时招集权宜之术耳而经国典刑固当以解学士之疏为治世端风正论也
　　高祖定鼎金陵便东南嵗供用度有节转运又近所劝徙都长安圣谕以通漕艰难缓之睿思长矣文庙龙兴北平后称行在迁都之议徃来筹度逾十数载而始决经营至仁庙则复称行在竟宣庙一朝无改焉英庙六年乃终去行在称北京遂为定都盖控制外方则便北舒恤民力则便南祖宗深意徘徊四朝而后定诚不易也今列圣垂裳输挽半天下信涖中抚外胜要神区苐宗庙朝堂百职六师之供给江淮河济险阻上下之漕费妨农业涉寒暑牵挽徃复数千里之人力且无论奸窟薮日繁横其间迩者赋额日増而无减运道常壅而难通为社稷万年之虑者宜日讨其利害而昭然逺览惕然深思可焉
　　国家都燕西北地皆硗瘠财赋不得不仰给东南势颇艰悬淮安漕台之设所以引带南北控扼咽喉督以文武大臣而参以诸曹属各总将卒指臂相摄首尾相衘盖隐然寓兵深意无事则以输挽有事则方舟而进数十万带甲之士也若清其部队防其将领明其约束饬其旌旃嵗一徃返于江淮之浒燕齐之疆兼足振厉国威潜消奸慝即一旦片纸徴兵朝发而夕屯未有一举两得最便如此者至于临徐淮徳四仓旧为转运而设今虽变长运而规制具在若使四百万之粟所到可储十余万之众鼓行即赴纵无禆大师御冦之利而于漕河一带卒然意外未必不为缓急之一赖也
　　元虞集运粮议曰东南运粮实竭民力今京师之东濒海数千里北极辽海南濒青齐萑苇之塲也而海潮日至淤为沃壤宜用浙人之法筑池捍水为田听富民欲官者合其众分以地官定其畔以万夫耕命为万夫长以千夫耕命为千夫长三年而征其税如是则东南民数万可以卫京师可以防岛夷可以省海运矣时异议者多事竟寝今神京固元旧都也濒海淤地应不异曩旹若行屯种之法即彷古授田之意随地纵横画墟定界招集逺近安挿垦耕计丁给产比户编甲而相维相摄之制亦使行乎其间夫田从官给则非其本业而多寡可均人由初集则别无私梗而法制可定古井地兵农破壊已乆不可行于民情不便之地今以闲旷之土游逸之民小试行之且不必急一旦之利而从容规其便宜似亦无大段窒碍者且室庐棊布拥卫神都徴税贮粮缓急可备此于国计亦非小补苐恐治人艰得任事鲜实心更法而生寡益而滋损则不免纸上空言矣
　　海运一事丘文庄力陈其利又备考元氏每嵗漂失之数计尚省河漕所费其言盖为天下一旦有事之备意非不善但未深思高庙圣虑耳昔廷臣有劝都长安者上曰漕运艰难且已之又悯两淛嵗运京师者自大江泝流而上风涛之险覆溺者多命崇山侯开胭脂河以便之当时惟辽左军粮六十万石嵗由海道然每谓事非获已忧在朕心末年遂议屯田令彼处军人屯种自给我皇祖矜痛元元真同四体若嵗驱数十万版图赤子九死洪波怒涛之中必非在天之意自都燕之后势不得不转输东南而漕河一带虽有迂滞之耗可无漂没之虞盖捐浩繁轻于伤民命也夫当安计险不可谓非长虑之士而因险思惧圣贤更为福基若国家兢兢于漕事之艰知来者之不易念卒然之可忧啬内费核闗支保储积量赋敛慎督理悯军役重农业思民劳饬戎机察贪则社稷亿万年之计正在于此傥谓必通海运乃可防危济国窃恐危之无救于海运与漕河等也
　　吾郡徐少师曾言建议者徃徃侈言屯田之利此何异诸生对防纸上空言耶试令沿边按核可以屯种田畆图其条理则莫可措手矣此语必有所据景泰间商文毅公曽言口外田地极广因先前在京功臣等官将口外附近各城堡膏腴田地占作庄田其诸空闲田地又被镇守总兵参将并都指挥等官占为己业军士无近便田地可耕夫且耕且守如汉赵充国诸葛亮晋羊祜皆有己行之明效今日守边之要莫善于此若舎屯种之外而欲边城充实虽倾府库之财竭生民之力奈军士数多嵗月乆逺亦难继矣王文恪公亦言国家边费最大欲省转运之费莫若兴屯田兵法取敌一钟当吾二十钟屯田一石可当转运二十石赵充国留田湟中内有亡费之利外有守御之备卒以困西羌唐韩重华营田之利东起振武西逾云州极于中受降城嵗省钱千三百万缗此前事之明效也今三边之地固在而人以为不可者何哉二公之论又如是岂皆纸上空言耶大都便利易举而积难祛徐公所谓莫可措手者岂正谓功臣镇守等官占据日乆目为故业一旦清刷既无旧籍可稽又难一防斥夺况迩来国法不易振举盘据倚托皆有力能梗之人纵言事者易为指画而主议者难于执持虽有深筹至计亦卒无如之何也
　　黄流冲决梗塞漕渠近今十余年来何嵗不治亦何嵗无决糜膏脂涂肝脑盖不知所数计功状未核败报踵闻智计之臣持议非不凿凿及卒然溃裂莫适措手重为国家愁叹非一朝矣论者谓大禹治河与今日大有难易大禹时直欲除害故顺水下流不逆其性从径便处疏泄入海自无他患今并欲兴利须引之使东南流以济漕水性既纡曲不顺而所经行处土疎地下冲溃之患在所不免即令神禹治之未必便有长防此诚赌形审势之论不为忆度浮言也但载考已然国家定都通漕阅嵗非不乆逺前者河不能无决然治之而定定则未便决也岂今日摅谋兴事俱不迨曩时人哉是必有需一人昭格非迂谈也诗曰懐柔百神及河乔岳又曰允由翕河夫川岳顺度实由元气宣通惟圣明懋建中和乾坤不难得一而况山泽诸灵敢违大顺此必非臣工手足之力所得贪天者也草莽理度俟旦暮验之
　　成化间御史李瑢疏解纳钱粮之弊有谓内库所藏弓矢以亿万计漆角解脱羽干蛀蠧皆不堪用官司惟取文移吏民并縁为奸乞行申饬或量减嵗辨徴其价料为修整成造之费事下工部议覆苐令如式督造而已薛方山言尝监收太医院药材各处解户通同本院官吏潜收价值将旧积药材掩影观此则知公府各项课程价料所解纳收受虚名罔实其弊当类如此工部所覆盖明知而故为寛处者也又巡抚马文升奏处陜西三边军饷户部议陜西嵗徴税粮及部运银布三百十九万八千三百三十二石彼处嵗攴粮料并银布折支俸粮及冬衣布花折收止用二百一十六万六百八十三石尚余一百三万一千六百四十九石此外又有开中盐粮之类以三年计之可足年半之用以十年计之可足四年有余其所不足者有司不能依期完纳耳方山亦言尝备兵延绥其嵗徴税粮年例银两计应用有余时属张知府给散尅减侵欺数多动称不足尝揭其端以逹廵抚总制皆攴辞批答不肯查理知府亦竟得寅縁美陞观此语则知各边钱粮上下相作弊不可究诘亦类如此薛所自云二事皆据身厯而明着其弊非悬揣也此等钱粮方其催徴解纳一毫未足动须搞扑诘治及其用之直如是耳靡于无实者指旧额而藏奸漏于有余者匿本情而告匮诛求之目所系甚重隂耗之术习以为常民财何以不竭而国用又焉得称足也呜呼生灵膏血朝廷军国安危重计虚文侵冒不得为实积实用者何可胜数任职之人因循忽漫犹称不职况以染指自润可为良臣乎
