<!-- { "loadSidebar": true } -->
删补文苑楂橘 朝鲜 无名氏选编
　　
　　目录
　　
　　卷一
　　虬髯客
　　红线
　　昆仑奴
　　古押衙
　　韦十一娘
　　义倡
　　汧国夫人
　　负情侬
　　崔莺莺
　　赵飞燕
　　
　　卷二
　　裴谌
　　韦鲍生
　　崔玄微
　　韦丹
　　灵应
　　柳毅
　　薛伟
　　淳于棼
　　张直方
　　东郭先生
　　
　　
　　卷一
　　
　　虬髯客
　　隋炀帝之幸江都，命司空杨素守西京。素骄贵，又以时乱，天下之权重望崇者，莫我若也，奓贵自奉，礼异人臣。每公卿入言，宾客上谒，未尝不踞床而见，令美人捧出，侍婢罗列，颇僭于上。末年愈甚，无复知所负荷，有扶危持颠之心。
　　一日，卫公李靖以布衣上谒，献奇策，素亦踞见。公前揖曰："天下方乱，英雄竞起。公为帝室重臣，须以收罗豪杰为心，不宜踞见宾客。"素敛容而起，谢公。与语，大悦，收其策而退。当公之骋辨也，一妓有殊色，执红拂立于前，独目公。公既去，而执拂者临轩指吏曰："问去者处士第几，住何处"公具以对，妓诵而去。
　　公归逆旅。其夜五更初，忽闻叩门而声低者，公起问焉。乃紫衣戴帽人，杖一囊。公问谁，曰："妾杨家之红拂妓也。"公遽延人，脱衣去帽，乃十八九佳丽人也，素面画衣而拜。公惊，答拜。曰："妾侍杨司空久，阅天下之人多矣，无如公者。丝萝非独生，愿托乔木故来奔耳。"公曰："杨司空权重京师，如何"曰："彼尸居余气，不足畏也。诸妓知其无成，去者甚众矣。彼亦不甚逐也。计之详矣，幸无疑焉。"问其姓，曰："张。"问其伯仲之次，曰："最长。"观其肌肤仪状，言辞气语，真天人也。公不自意获之，愈喜愈惧，瞬息万虑不安，而窥户者无停履。
　　数日，亦闻追讨之声，意亦非峻。乃雄服乘马，排闼而去，将归太原。行次灵右旅舍，既设床，炉中烹肉且熟。张氏以发长委地，立梳床前。公方刷马，忽有一人，中形，赤髯如虬，乘蹇驴而来。投革囊于炉前，取枕欹卧，看张梳头。公怒甚，未决，犹观刷马。张熟视其面，一手映身遥示公，令勿怒。急急梳头毕，敛衽前问其姓，卧客答日："姓张。"张对曰："妾亦姓张，合是妹。"遽拜之。问第几，曰："第三。"因问："妹第几"曰："最长。"遂喜曰："今多幸逢一妹。"张氏遥呼："李郎，且来见三兄。"公骤拜之，遂环坐。曰："煮者何肉"日："羊肉，计已熟矣。"客日："饥。"公出市胡饼，客抽腰间匕首，切肉共食。食竞，余肉乱切送驴前食之，甚速。客曰："观李郎之行，贫士也。何以致斯异人"曰："靖虽贫，亦有心者焉。它人见问，故不言。兄之问，则不隐耳。"具言其由。曰："然则将何之"曰："将避地太原。"曰："然故非君致也。"曰："有酒乎"曰："主人西则酒肆也。"公取酒一斗。既巡，客曰："吾有少下酒物，李郎能同之乎"曰："不敢。"于是，开革囊，出一人首并心肝，却头囊中，以匕首切心肝共食之。曰："此人乃天下负心者也。衔之十年今始获之。吾憾释矣。"又曰："观李郎仪容气宇，真丈夫也。抑知太原有异人乎"靖曰："尝见一人，愚谓之真人，其余将相而已。""其人何姓"曰："靖之同姓。""年几何"曰："年仅二十。""今何为"曰："州将之子。"曰："似矣，亦须见之。李郎能致我见否？"曰："靖之友刘文静者，与之狎。因文静见之，可也。兄欲何为"曰："望气者言，太原有奇气。吾将访之。李郎何日到太原"靖计之，某日当到。曰："达之日方曙，我于汾阳桥待耳。"言讫，乘驴而去，其行若飞，回顾已远。
　　靖与张氏，且惊且喜。久之曰："烈士不欺人，固无伤也。"但速鞭而行。及期，入太原候之，相见大喜。同诣刘氏，诈谓文静曰："有善相者思见郎君。"文静方与客议论匡辅，一旦，闻客有知人者，其心喜之，遂致酒延焉。既而太宗至，不衫不履，神采扬扬，貌与常异。虬髯默居座末，见之心死。饮数巡，起招靖曰："真天子也。"靖以告刘，刘益喜自负。既出，虬髯曰："吾见之，十得八九矣，然须道兄决之。李郎宜与一妹复入京。某日午时，访我于马行东酒楼下，下有此驴及一瘦骡，即我与道兄俱在其所也。"
　　靖到，果见二乘。揽衣登楼，即虬髯与一道士方对饮。见靖惊喜，召坐环饮。十数巡，曰："楼下柜中，有钱十万。择一深隐处驻一妹毕，某日复会我于汾阳桥。"如期至桥，道士、虬髯已先在矣。同访文静，时方弈棋，揖起而语。少焉，文静飞书召文皇看棋。道士对文静弈，虬髯与公旁立而视。俄而，文皇来，长揖就坐。神清气朗，满座风生，顾盼伟如也。道士一见惨然，敛棋子曰："此局全输矣!于此失却局哉，救无路矣!知复奚言!"罢奕请去。既出，谓虬髯曰："此世界非公世界也。它方可勉图之，勿以为念。"因共入京。虬髯路语靖曰："计李郎之程，某日方到。到之明日，可与一妹同诣某坊小宅。为李郎往复相从，一妹悬然如磬。欲令新妇祗谒从容，无令前却。"言毕，吁嗟而去。
　　靖亦驰马速征，俄即到京，与张氏同往。至一小板门，叩之，有应者出，拜曰："三郎令候李郎、一娘子久矣。"延入中门，门益壮丽。婢奴三十余人，罗列于前。青衣二十人，引靖入东厅。厅之陈设，穷极珍异，巾箱妆奁，冠镜首饰之盛，非人间之物。巾栉妆饰毕，备请更衣，衣又珍奇。甫毕，传云："三郎来!"乃虬髯也。纱帽紫衫，趋走有龙虎之状。相见欢然，命妻出拜，亦天人也。遂延中堂，陈设盘筵之盛，虽王公亦不侔也。四人对坐，陈馔，次出女乐二十人，旅奏于庭，似从天降，非人间之曲度。食毕行酒，有苍头自西堂舁出二十床，各覆以锦帕。既列，尽去其帕，乃文簿匙钥之类。虬髯举杯告靖曰："此皆珍瑶货帛之数，吾之所有，悉以充赠。何者某本欲于此世界求事，或当龙战二三年，建少功业。今既有主，住亦何为太原李氏真英主也，三五年内，即当太平。李郎以英特之才，辅清平之主，竭心尽力，必极人臣。一妹以天人之姿，蕴不世之艺，从夫之贵，荣及轩裳。非一妹不能识李郎，非李郎不能遇一妹。圣贤起陆之渐，际会如期。虎啸风生，龙腾云合，固非偶然也。将予之赠，以佐真主，施功立业，勉之，勉之!此后十余年，东南数千里外有异事，是吾得意之秋也。一妹与李郎可沥酒相贺。"复回命家童列拜，曰："李郎、一妹是汝主也，可善事之。"言讫，与其妻戎服乘马，一奴从后，数步遂不复见。
　　靖据其宅，遂为豪家。得以助文皇缔构之资，遂匡大业。贞观中，公以左仆射平章事，适南蛮奏曰："有海船千艘，甲兵数十万，入扶苏国，杀其主自立，国已定矣。"靖知虬髯成功也，归告张氏，共沥酒向东南拜而贺之。
　　乃知真人之兴，由英雄所冀，况非英雄者乎!人臣之谬思乱者，乃螳臂之拒走轮耳。我皇家垂福万叶，岂虚然哉。或曰，卫公之兵法，半是虬髯所传也。
　　
　　红线
　　唐潞州节度使薛嵩家青衣红线者，善弹阮，又通经史。嵩召俾掌表笺，号曰内记室。时军中大宴，红线谓嵩曰："羯鼓之声甚悲切，其击者必有事也。"嵩素晓音律，曰："如汝所言。"乃召而问焉。云某妻昨夜身亡，不敢求假。嵩即遣归。
　　是时，至德之后，两河未宁，以淦阳为镇，命嵩固守，控压山东，杀伤之余，军府草创。朝廷命嵩女嫁魏博节度使田承嗣男，又遣嵩男娶滑台节度使胡章女。三镇交缔为姻娅，使盖相接。田承嗣常患肺气，遇暑益增。每曰："我若移镇山东，纳其凉冷，可以延数年之命。"乃募军中勇武十倍者，得三千人，号外宅男，而厚其廪给，常令三百人夜直宅中。卜良曰，欲并潞州。嵩闻之，日夕忧闷，咄咄自语，计无所出。
　　时夜漏方深，辕门已闭，策杖庭隙，惟红线从焉。红线曰："主公一月不遑寝食，意有所属，岂非邻境乎"嵩曰："事系安危，非汝能料。"红线曰："某诚贱品，亦能解主公之忧。"嵩以其言异，乃曰："我不知汝是异人，诚暗昧也。"遂告其事，曰："我承祖父遗业，受国厚恩。一旦失去疆土，则数百功勋尽矣!"红线曰："此易与耳，不足劳主公忧。某暂到魏境，观其形势，觇其有无。今一更登途，二更可复命。请先定一走马使，具寒暄书，其它则待其却回也。"嵩曰："倘事或不济，反祸之速，又如之何"红线曰："某之此行，无不济也。"乃入闱房，饬其行具。梳乌蛮髻，插金凤钗，衣紫绣短袍，着青丝青履，胸前挂龙纹匕首，额上书太乙神名，再拜而行，倏忽不见。
　　嵩乃返身闭户，背烛危坐。时常饮酒不过数杯，是夕举觞十余不醉。忽闻晓角吟风。一叶坠露，惊而起问，红线回矣。嵩喜而慰劳，询事谐否。红线对曰："幸不辱命。"又问曰："无杀伤否"曰："不至是，但取床头金合为信耳。"又曰："某子夜前三刻即达魏城，凡历数门，遂及寝所。闻外宅男止于旁廊，睡声雷动。见中军士卒步于庭下，传叫风生。乃发其左扉，抵其寝帐，田亲家翁止于帐内，鼓趺酣眠，头枕文犀，枕前露七星剑。剑前仰开一金合，内书生身甲子与北斗神名。复以名香美味镇压其上。彼则扬威玉帐，坦其心豁于生前；熟寝兰堂，不觉命悬于手下。宁劳擒纵，只益伤嗟。时则蜡烛烟微，炉香尽委，侍人四布，兵仗森罗。或头触屏风，鼾而軃者；或手持巾拂，寝而伸者。某乃拔其簪珥，搴其裳衣，如病如醒，皆不能寤。遂持金合以归，出魏城西门，将行二百里，见铜台高揭，漳水东流，晨钟动野，斜月在林。忿往喜还，顿忘于行役；感知酬德，聊副于咨谋。夜漏三时，往返七百里，入危邦，一道经五六城。冀减王忧，敢言劳苦。"
　　嵩乃发使入魏，遗承嗣书曰："昨来暮夜，有客自魏中来云，从元帅床头，获一金合，不敢留驻，谨却封纳。"专使星驰，夜半方达。正见搜捕金合，一军忧疑。使者以马捶挝门，非时请见。承嗣遽出，使者乃以金合授之。捧承之时，惊怛绝倒。遂留使者止于宅中，狎以私宴，多其赐赉。明日，遣使赉帛三万匹，名马二百匹，及珍异等以献于嵩，曰："某之首领，系在恩私。便宜知过自新，不复自贻伊戚，专膺指使，敢议亲姻。循当捧鼓后车，来在麾下马前。所置纪纲外宅男者，本防他盗，亦非异图。今并脱其甲裳，放归田亩矣。"由是，两月之内，河北河南信使交至。
