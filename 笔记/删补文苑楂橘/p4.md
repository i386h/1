<!-- { "loadSidebar": true } -->
　　时方八月，程拥裘覆衾，犹觉凉凉，盖其居高寒故也。未明，韦已兴，盥栉毕，程亦与。韦出拜，相慰劳。早膳毕，命青霞操弓矢下山求野鲜馔，无所得。复命缥云，坐谈未久，缥云携雉兔各一至。韦甚喜，命疱治命酌。程曰："雉兔固不易得手，山中何乏此"曰："山中诚不乏此，彼潜藏难求耳。"程笑曰："子之神术，无求不获，何有雉兔"韦曰："公何谬也。吾术固可用以伤物命以充口腹乎不惟神理莫容，亦不得小用之如上此也。固当挟弓矢、尽人力取之耳。"程深叹服。既而，酒至数行，程请曰："夫人家世，亦可闻乎"韦踧躇沉吟曰："事多可愧，然公长者，言之固无妨耳。妾故长安人，父母贫，携妾取寓平凉，以艺营食。父亡，独与母居。又二年，以妾嫁同里郑氏子，而母亦适人。郑子挑达无度，喜侠游，不事产业。数谏之，辄至反目。因弃余，与其徒之塞上立功，竞无复耗。而伯氏不良，屡以言挑我，我峻拒之。他日，强即我，我提床头剑刺之，不殊而走。我自念，不得于夫，又伤其兄，虽衅不自我，亦何颜立其家。先是，有赵道姑者，有神术，自幼爱我，谓可传其道，制于父母，未遂也。次日，潜往投之，道姑欣然接纳曰："此地不可居吾山中有别业。"即携我登一峰，较此更峻。既上，则团瓢止焉。教我以术，至暮则径下山去，而留我独宿。戒之日：‘无得饮酒及外淫也。'余意，深山中二事皆非所当有，心不然之。遂宿其床，至更次，有男子逾垣而入，貌绝美。余遽惊起，问之不答，叱之不退。其人遽前，将拥抱我，我不从，彼求益坚。抽剑欲击之，其人亦出剑相刺，剑极精。我方初学，不逮也。乃掷剑哀求之曰：‘妾命薄久，已安，诚不忍及乱，且师有明戒，不敢犯也。'其人不听，力欲加我以剑，我引颈受之曰：‘死即死耳，吾志不可夺也。'其人却剑而笑曰：‘可以知子之心矣。'谛视之，非男子，即道姑也。因是，谓我心坚，遂尽受其术。术成而远游，遂居此山耳。"程听之，愈加钦重。日将午，辞韦行。韦出药一囊，授之曰："每岁服一丸，可一年无疾。"乃送程下山，至大道而别。程行数里，则群盗举货及仆马候矣。程命分半与之，不可；举一金赠之，不可。问其故，曰："韦家娘子有命，虽千里不敢违也。违则必知之，吾不敢以性命博君货。"程乃叹惜，束装而行，遂不相闻。
　　又十余年，程复出蜀，行栈道中，有少妇从士人行，数日程，程亦若素相识者，忽呼曰："程丈固无恙乎，独不忆青霞耶"程方悟，乃与霞及士人相见。霞顾士人曰："此即吾师所重程丈也。"揖程于树下，相慰。而霞言其师尚如故。别程后数年，师命嫁此士人。缥云亦已从人，师亦复有弟子。今我辈但岁时省之耳。问其所之，云："有少公事。"意甚仓卒，遂别。去后数日，传闻蜀中某官暴卒。程心疑霞之为然。某人者，好诡激饰名，阴挤人而夺之位耳。是后，更不复相闻矣。
　　
　　义倡
　　义倡者，长沙人也。不知其姓氏，家世倡籍。善讴，尤喜秦少游乐府，得一篇则手笔口咏不置。
　　久之，少游坐钩党南迁，道长沙，访潭土风俗、妓籍中可与言者。或言倡，遂往焉。少游初以潭土去京数千里，其俗山獠夷陋。虽闻娼名，意甚易之。及见，观其姿容既美，而所居复潇洒可人意。以为非唯自湖外来所未有，虽京路间亦不易得。坐语间，顾见几上文一篇，就视之，目曰《秦学士词》。因取竟阅，皆己平日所作者。环视无它文，少游窃怪之。故问曰："秦学士何人也，若何自得其词之多"倡不知其少游也，即具道所以。少游曰："能歌乎"曰"素所习也。"少游愈益怪曰："乐府名家，无虑数百，若何独爱此乎不惟爱之，而又习之歌之。若素爱秦学士者，彼秦学士亦尝遇若乎"曰："妾僻陋在此，秦学士京师贵人也，焉得至此。藉令至此，岂顾妾哉。"少游乃戏曰："若爱秦学士，徒悦其词尔，若使亲见容貌，未必然也。"倡叹曰："嗟乎，使得见秦学士，虽为之妾御，死复何恨。"少游察其语诚，因谓曰："若欲见秦学士，即我是也。以朝命贬黜，因道而来此尔。"倡大惊，貌若不怿者，稍稍引退，入谓母媪。有顷，媪出设位，坐少游于堂，倡冠帔立阶下，北面拜，少游起且避，媪掖之坐，以受拜。已且张筵饮，虚左席，示不敢抗。母子左右侍觞，酒一行，率歌少游一阙，以侑之。卒饮，甚欢。比夜，乃罢，止少游宿。衾枕席褥必躬设，夜分寝定，倡仍寝。先平明起，饰冠帔，奉沃匜，立帐外以待。少游感其意，为留数日。倡不敢以燕惰见，愈加敬礼。将别，嘱曰："妾不肖之身，幸侍左右。今学士以王命不可久留，又不敢从行，恐重以为累，惟誓沽身以报。它日北归，幸一过妾，妾愿毕矣。"少游许之。
　　一别数年，少游竞死于藤。倡虽处风尘中，为人婉娩，有气节。既与少游约，因闭门谢客，独与媪处。官府有召，辞不获，然后往。誓不以此身负少游也。一日昼寝，寤惊，泣曰："吾自与秦学士别，未尝见梦。今梦来别，非吉兆也。秦其死乎"亟遣仆顺途觇之。数日得报，秦果死矣。乃谓媪曰："吾昔以此身许秦学士，今不可以死故背之。"遂衰服以赴，行数百里，遇于旅馆。将人，门者御焉。告之故而后入，临其丧，拊棺绕之三周，举声一恸而绝。左右惊救，已死矣。湖南人至今传之，以为奇事。
　　京口人钟鸣将之，常州校官，以闻于郡守李次山结，既为作传，又系赞曰：
　　倡慕少游之才，而卒践其言，以身事之而归死焉，不以存亡间，可谓义倡矣。世之言倡者，徒曰下流不足道。呜呼，今夫士之洁其身以许人，能不负其死，而不愧于倡者几人哉!倡虽处贱，而节义若此。然其处朝廷，处乡里，处亲识僚友之际，而士君子其称者，乃有愧焉。则倡之义，岂可薄耶!诗曰"采葑采菲，无以下体。"予闻李使君言，其先大父往持节湖湘间，至长沙闻倡之事而叹异之，惜其姓氏不传云。复书长句于后曰：
　　洞庭之南潇湘浦，佳人娟娟隔秋渚。门前冠盖但如云，玉貌当年谁为主。风流
　　学士淮南英，解作多情断肠句。流传往经过湖岭，未见谁知心已赴。举首却在天一
　　方，直北中原数千里。自怜容华能几时，相见河清不可俟。北来迁客古藤州，渡湘
　　独吊长沙傅。天涯流落行路难，暂解征鞍聊一顾。横波不作常人看，邂逅乃慰平生
　　慕。兰堂置酒罗羞珍，明烛烧膏为延伫。清歌宛转绕梁尘，博山空蒙散烟雾。雕床
　　斗帐芙蓉褥，上有鸳鸯合欢被。红颜深夜承燕娱，玉笋清晨奉巾屦。匆匆不尽新知
　　乐，惟有此身为君许。但说恩情有重来，何期不别岁将暮。午枕孤眠魂梦惊，惊梦
　　君来别如平生。与君已别复何别，此别无乃非吉征。万里海风掀雪浪，魂招不归竟
　　长往。效死君前若不知，向来宿约期无爽。君不见二妃追帝号苍梧，恨染湘竹终不
　　枯。无情湘水自东注，至今班笋盈江隅。屈原《九歌》岂不好，煎胶续弦千古无。
　　我今试作《义倡传》，尚使风期后来见。
　　
　　汧国夫人
　　汧国夫人李娃，长安之娼女也。节行环奇，有足称叹，故监察御史白行简为传述。
　　天宝中，有常州刺史荣阳公者，略其姓氏不书，时望甚崇，家徒甚殷。知命之年，有一子，始弱冠，隽朗有词藻，迥然不群，深为时辈推服。其父爱而器之，曰："此吾家千里驹也。"应乡试秀才举，将行，乃盛其服玩车马之饰，计其京师薪储之费，谓之曰："吾观尔之才，当一战而霸。今备二载之用，且丰尔之给，将为其志也。"生亦自负，视一第如指掌。
　　自毗陵发，月余抵长安，居于布政里。常游东市还，自平康东门入，将访友西南，至鸿珂曲，见一宅，门庭不甚广，而室宇严邃，阖一扉。有娃方凭一双鬟青衣而立，妖姿娇妙，绝代未有。生忽见之，不觉停骖久之，徘徊不能去。乃诈坠鞭于地，俟其从者，敕取之。累盼于娃，娃回眸凝睇，情甚相慕。竟不敢措词而去。生自尔若有失，乃密征其友游长安之熟者，以讯之。友曰："此狎邪女李氏宅也。"曰："娃可求乎"对曰："李氏颇赡，前与之通者，多贵戚豪族，所得甚广，非累百万，不能动其志也。"生曰："苟患其不谐，虽百万何惜!"
　　他日，乃洁其衣服，盛宾从而往。扣其门，俄有侍儿启扃，生曰："此谁之第邪"侍儿不答，驰走大呼曰："前时遗策郎也!"娃大悦，曰："尔姑止之。吾当整妆易服而出。"生闻之，私喜。乃引至萧墙间，见一姥垂白上接，即娃母也。跪拜，前致词曰："闻兹地有隙院，愿税以居，信乎"姥曰："惧其浅陋湫隘，不足以辱长者所处，安敢言直耶。"延生于迟宾之馆，馆宇甚丽，与生偶坐，因曰："某有女娇小，技艺薄劣，欣见宾客，愿将见之。"乃命娃出，明眸皓腕，举步艳异。生遽惊起，莫敢仰视，与之拜迎，叙寒焕。触类妍媚，目所未睹。复坐，烹茶斟酒，器用甚洁。久之，日暮，鼓声四动。姥访其居远近，鼓已发矣。生绐之曰："生延平门外数里。"冀其远而见留也。姥曰："当速归，无犯禁。"生曰："幸接欢笑，不知日之云夕。道里辽阔，城内又无亲戚，将若之何"娃曰："不见责僻陋，方将居之，宿何害焉。"生数目姥，姥曰："唯唯。"生乃召其家童，持双缣，请以备一宵之馔。娃笑而止之曰："宾主之仪，且不然也。今夕之费，愿以贫窭之家，随其粗粝以进之，其余以俟他辰。"固辞，终不许。俄，徙坐于西堂，帷幕帘榻，焕然夺目。妆奁衾枕，亦皆侈丽。乃张烛进馔，品味甚盛。彻馔，姥起。生、娃谈话方切，而诙谐调笑，无所不至。生曰："前偶过其门，遇卿适在屏间，厥后心常勤念，虽寝与食，未尝或舍。"娃曰："我心亦如之。"生曰："今之来，非直求居而已。愿偿平生之志，但未知命也若何"言未终，姥至，访其故，具以告。姥笑曰："男女之际，大欲存焉。情苟相得，虽父母之命，不能止也。女子固陋，曷足以荐君子之枕席。"生遽下阶，拜而谢焉。曰："愿以已为厮养。"姥遂目之为郎，饮酣而散。及旦，尽徙其囊橐，因家于李之第。
