<!-- { "loadSidebar": true } -->
　　其夕，至邑而别其友。月余到家，乃访于洞庭之阴，果有社桔。遂易带向树三叩。俄有武夫出波间，再拜请曰："贵客将至何所至也"毅不告其事，曰："徒谒大王耳。"武夫揭水指路，引毅以进。谓毅曰："当闭目，数息可达矣。"毅如其言，遂至其宫，始见台阁相向，门户千万，奇草珍木，无所不有。夫乃指毅止于大室之隅，曰："客当居此以伺。"毅曰："此何所也"夫曰："此灵虚殿也。"毅视之，则人间珍宝，毕尽于此。柱以白璧，砌以青玉，床以珊瑚，帘以水晶。雕琉璃于翠楣，饰琥珀于虹栋。奇秀深香，不可殚言。然而主人久不至，毅谓夫曰："洞庭君安在哉"曰："君方幸玄珠阁，与太阳道士讲《火经》，少选当毕。"毅曰："何谓《火经》"夫曰："吾君龙也。龙以水为神，举一波可包陵谷。道士乃人也。人以火为神，发一炬可燎阿旁。然而灵用不同，玄化各异，太阳道士精于人理，吾君邀以昕焉。"言粗毕，而宫门问，景从云合，见一人披紫衣，执青玉，夫跃曰："此吾君也。"乃至前以告之。君望毅而问曰："岂非人间之人乎"毅曰："然。"遂入拜，君亦拜，坐于灵虚之下，谓毅曰："水府幽深，寡人暗昧。夫子不过千里而来，将有为乎"毅曰："毅，大王之乡人也。长于楚，游学于秦。昨下第，闲驱泾水之涘，见大王爱女牧羊于野，风鬟雨鬓，所不忍视。遂因语之，谓毅曰：‘为夫婿所薄，舅姑不念，以至于此。'悲泗流漓，诚怛人心。遂托书于毅，遂许之，今至此。"因取书进之。洞庭君览毕，以袖掩面而泣曰："老父之罪，不能鉴听，坐贻聋瞽，使深闺孺弱，远罹辱害。公乃陌上人也，而能急之，幸被齿发，何敢负德。"词毕，又哀咤良久，左右皆流涕。时有宦人密侍君者。君目以书授之，令达宫中。须臾，宫中皆恸哭，君惊谓左右曰："急告宫中，无使有声，恐钱塘所知。"毅曰："钱塘何人也"曰："寡人爱弟也。昔为钱塘长，今则致政矣。"毅曰："何故不使知"曰："以其勇过人耳。昔尧遭洪水九年者，乃此子一怒也，近与天将失意，穿其五山，上帝以寡人有薄德于古今，遂宽其同气之罪，然犹縻系于此。故钱塘之人，日来候焉。"词未毕，而大声忽发，天拆地裂，宫殿摆簸。云烟沸涌。俄有赤龙长万余尺，电目血舌，朱鳞火须，顶掣金锁，锁牵玉柱，千雷万霆，缴绕其身，霰雪雨雹，一瞬皆下，乃擘青天而飞去。毅初恐蹶仆地，君亲起持之，曰："地惧，固无害。"毅良久安抑，乃获自定。因告辞曰："愿得生归，以避重来。"君曰："不必如此。其去则然，其来则不尔。幸为少尽缱绻。"因命酌互举，以款人事。
　　俄而，祥风庆云，融融怡怡，幢节玲珑，箫韶以随，红妆千万，笑语熙熙。中有一人，自然蛾眉，明珰满身，绡毂【车换系】参差。迫而视之，前所致辞女。然若喜若悲，零泪如丝。须臾。红烟蔽其左，紫气舒其右，香凝环旋，人于宫中。君笑谓毅曰："泾水之囚人至矣。"君乃辞入宫。须臾，又闻怨苦不已。有顷，君复出，与毅饮。又有一人披紫裳，执青玉，貌耸神溢，立于君左右，谓毅曰："此钱塘也。"毅起，趋拜之，钱塘亦尽礼相接，谓毅曰："女侄
　　不幸，为顽童所辱，赖明君子信义昭彰，致达远冤。不然者，是为泾陵之土矣，飨德怀恩，词不喻心。"毅捞【劳换为】退辞谢，俯仰唯唯。钱塘乃告兄曰："适者，辰发灵虚，巳至泾阳，午战于彼，未还于此。申间驰至九天，以告上帝，上帝知其冤而宥其失，前所谴执，因而获免。然而刚肠激发，不遑辞候，惊扰宫中，复忤宾客。愧惕惭惧，不知所还。"因退而再拜。君曰："所杀几何"曰："六十万。""伤稼乎"曰："八百里。"曰："无情郎安在"曰："食之矣。"君怃然曰："顽童之为是心也，诚过忍。然汝亦太草草。赖上帝灵圣，谅其至冤。不然者，我何辞焉。从此以往，勿复如斯。"钱塘复再拜。坐定。遂宿毅于凝光殿。
　　明日，又宴毅于凝碧宫。会友戚，张广乐，具以醴醪，罗以甘洁。初笳角鼙鼓，旗旌剑戟，舞万夫于其右，中有一夫前曰："此钱塘破阵乐。"旌镗【土上换比】杰气，顾骤悍慓。坐客视之，毛发皆竖。复有金石丝竹，罗绮珠翠，舞千女于其左。中有一女前进曰："此贵主还宫乐。"清音宛转，如诉如慕。坐客听之，不觉泪下。二舞既毕，龙君大悦，赐以绮纨，颁于舞人。然后密席贯坐，纵洒极娱。洒酣，洞庭君乃击席而歌曰：
　　大天苍苍兮，大地茫茫。人各有志兮，何可思量。狐神鼠圣兮，薄社依墙。雷霆一发兮，其孰敢当。荷贞人兮，信义长。令骨肉兮，返故乡。永言惭愧兮何时忘。
　　洞庭君歌罢，钱塘君再拜而歌曰：
　　上天配合兮，生死有途。此不当妇兮，彼不当夫。腹心辛苦兮，泾水之隅。鬟鬓风霜兮，雨雪罗襦。赖明公兮，引素书。令骨肉兮，家如初。永言珍重兮，无时无。
　　钱塘君歌阕，洞庭君俱奉觞于毅，毅踧躇躇而受爵。饮讫，复以二觞奉二君，乃歌曰：
　　碧云悠悠兮，泾水东流。伤嗟美人兮，雨泣花愁。尺书远达兮，以解君忧。哀冤果雪兮，还处其休。荷君和雅兮，盛甘羞。山家寂寞兮，难久留。欲得辞去兮，悲绸缪。
　　歌罢，皆呼万岁。洞庭君因出碧玉箱，贮以开水犀；钱塘君亦出红珀盘，贮以照夜玑，皆起进毅。毅辞谢而受。既而，宫中之人咸以绡采珠璧，投于毅侧，重叠焕赫。须臾，埋没于前后。毅笑语四顾，愧揖不暇，洎酒阑欢极，毅辞起，复宿于凝光殿。
　　翌日，又宴毅于清光阁。钱塘君因酒作色，谓毅曰："子不闻石可裂不可卷，义士可杀不可羞者耶愚有衷曲，一陈于公。为可，则俱履云霄；如不可，则夷粪垠。足下以为何如哉"毅曰："请闻之。"钱塘曰："泾阳之妻，则洞庭君之爱女也。淑性茂质，为九姻所重。不幸见辱于匪人，今则绝矣。将欲求托高义，世为亲宾。使受恩者，知其所归；怀爱者，知其所付。岂不为君子始终之道耶"毅肃然而作笑曰："诚不知君孱困如是。毅始闻跨九州，攘五岳，泄其愤怒；复见断金锁，掣玉柱，赴其急难，毅以为刚决明直无如君者。盖犯之者，不避其死；感之者，不爱其生，此真丈夫之志。奈何箫管方洽，亲宾正和，不顾其道，以威加人，岂仆之素望乎若遇公于洪波之内，玄山之中，鼓以鳞须，被以云雨，将迫毅以死，毅则以禽兽视之，亦何恨哉!今体被衣冠，坐谈礼义，尽五常之志性，穷百行之微旨，虽人世贤杰，有不如者，况江湖灵类乎!而欲以介然之躯，悍然之性，乘酒假气，将迫于人，岂近直哉!且毅之质，不足以藏王一甲之间，然而敢以不伏之心，胜王强暴之气，唯王筹之耳。"钱塘逡巡致谢曰："寡人生长深宫，不闻正论。迩者词述狂狷，搪突高明，退自循顾，戾不容责。幸君子不为此乖间可也。"其夕，复欢宴，其乐如旧。毅与钱塘君遂为知心友。
　　明日，毅辞归。洞庭君夫人别宴毅于潜景殿。男女仆妾，悉出预会。夫人泣谓毅曰："骨肉受君子深恩，恨不得殿愧戴，遂至睽别。"使前泾阳女当席拜毅以致谢。夫人又曰："此别岂复有相遇之日乎"毅于始，虽不诺钱塘之请，然当此席，殊有叹恨之色。宴罢辞别，满宫凄然，赠遗珍宝，怪不可述。毅于是复循出途上岸。见从者十余人，担囊以随，至其家而辞去。毅因适广陵宝肆，鬻其所得，百未发一，财已盈兆。故淮右富族，咸以为莫如。
　　遂娶于张氏，亡；又娶于韩氏，数月又亡。徙家金陵，常以鳏旷多感，欲求继。媒氏来曰："有卢氏女，范阳人也。父曰浩，尝为清流宰。晚岁好道，独游云泉，今则不知所在矣。母曰郑氏。卢氏女前年适清河张氏，无何，而张子天亡，今母怜其少艾，惜其独居，欲择德以配焉。尊意可否"毅乃卜日就礼。是则男女二姓，俱为豪族，法用礼物，极其丰盛。金陵之士，莫不健仰。居月余，毅视其妻，俄忆类于龙女，而逸艳丰状，则又过之。因与话昔事。妻曰："世间岂有是理乎"经岁余，生一子，端丽奇特，毅益爱重之。逾月，乃裱饰焕服，殷勤笑谓毅曰："君不忆余之于昔耶"毅曰："夙非姻好，何以为忆"妻曰："余即洞庭君之女也。泾川之辱，君能救之。自此誓心求报。洎钱塘季父论亲不从，乖负宿心，怅望成疾。中间，父母欲配嫁于濯锦小儿，妾遂闭户剪发，以明无意。虽君子弃绝，分无见期，而当初之心，死不自替。他日，父母怜志，复欲驰白于君，值君累娶张韩，不可申志。迨张韩继卒，君卜居于兹，父母得为心矣。不意今日获奉君子，感喜终世，死何恨焉。"因泣下，复谓毅曰："始不言者，知君无重色之心；今乃言者，知君有爱子之意。妇人匪薄，不足以欢厚永心。故因君爱子，以托贱质，未知君意若何愁惧兼心，不能自解。君附书之日，笑谓妾曰：‘他日归洞庭，慎无相避。'诚不知当此之际，君岂有意于今日之事乎其后，季父请于君，君不许。君乃诚为不可耶抑忿然耶君其语之。"毅曰："似有命者。仆始见君于长泾之隅，枉抑憔悴，诚有不平之志，然自约其心，以达君之命，余无及也。初言慎勿相避者，偶然耳，岂有意哉!洎钱塘君逼迫之际，唯理有不可，是乃激人之怒耳。夫始以行义为志，宁有杀其婿而纳其妻者耶一不可也。某素以操直为志尚，宁有屈于已而伏于心者乎二不可也。因率肆胸臆，酬酢纷纶，唯直是图，不遑避害。然而，将别之日，见子有依然之容，心甚恨之。终以人事扼束，无由报谢。吁，今子卢氏也，又家于人间，则无始心未为惑矣。从此以往，永奉欢好，心无纤虑也。"妻深感，悲喜交至。复谓曰："勿以异类，遂为无心，固当知报耳。夫龙寿万岁，今与君同之，水陆无往不适，君不以为妄也。"毅嘉之曰："吾不知国客，乃复为神仙之饵。"乃相与觐洞庭。既至，而宾主盛礼，不可备纪。
