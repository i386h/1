<!-- { "loadSidebar": true } -->
　　昔者孔子为蜡宾事毕出游喟然兴叹谓子游曰大道之行也天下为公故人不独亲其亲不独子其子使老有所终壮有所用幼有所长鳏寡孤独废疾者皆有所养男有分女有归货恶其弃于地也不必藏于己力恶其不出于身也不必为己故谋闭而不兴盗窃乱贼而不作故外户而不闭是谓大同今大道既隐天下为家各亲其亲各子其子又曰大道之行也某未之逮也而有志焉观此则知夫子兴叹无非想望大公无我境界迨至外户不闭而无我之效见矣故曰人人不见有我大治之道也人人但见有我大乱之道也
　　
　　无我是儒术大本领
　　
　　学者以义利为分途以君子小人为究竟然其源头只在有我无我苟其有我则事事着私由是而怀土怀惠比而不周周而不和骄而不泰长戚戚以至下达凡寡廉鲜耻犯上作乱之事靡所不为苟其无我则念念是公由是而怀德怀刑周而不比和而不周泰而不骄坦荡荡以至上达凡老安友信少怀之愿时刻不忘直如天无私覆地无私载日月无私照而后已无我本领不亦大乎
　　
　　无我之学于今难讲
　　
　　人心道心者即有我无我之心也有我便是人心无我即是道心但有我之事人所乐闻无我之理人所厌闻孔子之时已难见此境界所以发有志未逮之叹迨夷子爱无差等之言一出孟子一本二本之言一办后儒遂执之以为定论而无我之根遂断矣独不思邻子兄子之言孟子但与夷子论情不与夷子论道若言大道之行则固孔子所谓不独亲其亲不独子其子者也安得有邻子兄子也使我执邻子兄子之见邻亦执邻子兄子之见是率天下之人而皆有一我也是故充孔子之言则如天无私覆地无私载日月无私照若充孟子之言则爱其兄子又不如自爱其子矣故孔子一念可扩充而孟子一念不可扩充也论无我之说者当以孔子之言为正
　　
　　子绝四中重在无我
　　
　　意必固我之念夫子固已销尽但四者之中尤以无我为主盖意必与固皆因我而生我是树根意必固是枝叶我字之根既断则一应俱断学到无我境界便有海阔天空登泰山而小天下气象今人一说到此以为近于佛学必要撇去此种境界寻出一种迂腐浅陋话头即此便是党同伐异之私便是意必固我之见譬之江上清风山间明月本是公共之物因其偶在邻家见过必欲俺其耳目不闻不见以为此邻家景象非我家所有不亦惑乎
　　
　　无我之中有真我
　　
　　圣学中无我不是漫无主张惟于人心道心之界认得真确使道心常为之主而人心听命所谓先立乎其大者使小者不能夺则无我之中便有真我存焉譬之国有君家有主君主当权出以公正虽有酬酢万变之纷绝无进退予夺之扰矣
　　
　　真我之中原无我
　　
　　既以道心为主使人心听命则内而理欲关头外而死生患难屹然自主不可摇夺似乎其中有一真我矣然却是至虚至灵湛然寂然太虚无我虽然尽其所当为却是行其所无事譬如大圆镜中物来自现物去便无君子处事亦然即义之与比原来无适无莫
　　
　　读书宜思法戒
　　
　　古人著书立说垂诸简编皆是后人榜样故曰见贤思齐见不贤而内省又曰择其善者而从其不善者而改所以属望来学者切矣后人读书句句要想到自己身上当法者法当戒者戒方不辜负圣贤不辜负自己不辜负父母师长若读时不能亲切使书自书我自我虽终日朗吟不过如鸟鸣树虫鸣草已耳其或稍知向上者将一部四书反复研究但句句止作题目看未尝想到身体力行纵拖紫腰金终成俗汉非宫墙人物
　　
　　孔门专务为己
　　
　　夫子千言万语只教人以为己之学故曰女为君子儒无为小人儒又曰古之学者为己今之学者为人又曰君子求诸己小人求诸人可见为己为人关头直是君子小人分路所以子贡方入夫子便谓夫我不暇但思躬自厚而薄责于人不欲舍其田而芸人之草一则曰何有于我再则曰何有于我又曰我无能焉又曰是吾忧也又曰则吾岂敢何等勤敏何等谦冲所以成其为大圣此种家风吾辈定当谨守盖人人专于自治则天下之学植自端世间之邪说自熄其为闲先圣之道也大矣譬之家塾生徒但当读自己之书不必纠察他人之过若舍其课业日呼门外之人纷纷诘责此乃学徒之蟊贼初非党塾之功臣今之学者习文艺外唯有赌博樗蒲谈论闺阃甚至武断乡曲把持官府靡恶不为则是孔颜家法全然不守而论至学术则曰我欲排斥佛老以崇儒学除此之外一无所长窃思天下之屠夫窃贼以及充军叛逆之徒若教以修斋礼诵无不拂然骂詈则皆排斥佛老者也岂曰此辈皆圣人之徒乎
　　
　　患盗喻
　　
　　有一富人惧穿窬入室令子弟拒户坚守日则舍其耕读从事角力演武夜则击柝呜金佐以赌博饮酒如是数年家赀尽废子弟蠢然无知惟以饮博为事究竟此地无盗儒者之欲辟异端亦复如是今世本无杨墨而故为排斥之套语以自文其固陋使一世之心思才力尽消磨于意必固我党同伐异之中此真儒门之奇祸所谓甚于洪水猛兽之灾者也
　　
　　学者须识异端二字
　　
　　昔有试官课诸生于试院日未午诫诸生曰尔等作文不得犯着御讳俄而士子各相问曰尊卷可犯某字乎此御讳也不可犯也又呼年少者告之曰文中切莫用某字以御讳之故于是展转相嘱而是日通场之人口中无一不犯御讳矣有人舌上生疮傅以贵药伊妻恐其津生于舌流去此药因戒曰切莫想着酸梅岂知其人意中本不想着酸梅因此一嘱酸梅之念忽动舌上之药尽行浮去世固有欲除害而害愈滋者今之学者动云辟异端却不知异端二字如何解孟子以恻隐为仁之端羞恶为义之端四端在我犹如四体则知不仁不智无礼无义便为异端异端正在吾辈日用常行中孔子所谓异端并非杨墨以其时尚无杨墨耳学者苟能刻刻自反若曾子之日必三省君子之三戒九思其为辟异端也大矣譬之治病当治自己之病譬之芸田当芸自己之田今之学者口餐儒门之食头戴儒者之冠不知自己之三达德五达道为何物但将和尚道士诋毁一番便高视阔步以为吾是儒教中人是留心道学者假令世间不生和尚道士不知更将何辞以资谈柄耶夫无病而服去病之药其病必甚无杨墨而托言辟杨墨不反受杨墨之害乎
　　
　　士子当学圣人志愿
　　
　　忠恕到极处便是老安少怀地位为己到极处亦是老安少怀地位余幼时闻夫子志愿如此其大窃谓如天地之化工非吾辈所能及阅数年思之以为吾辈亦可勉强又阅数年思之以为此愿固当尔尔人之处心积虑苟不如此便是自私自利之徒何以成其为君子但愧不能打成一片耳于是视听言动之间时存济人利物之想与父言慈与子言孝见人之得如己之得见人之失如己之失身历街衢愿在在家盈户给行于阡陌愿年年雨润风调如是者有年觉举念便能如是然而操之则存舍之则否求造次颠沛之中梦想幽独之际悉亦如是却所未能因此大自惭而大自戢
　　
　　夫子尚有未尽之言
　　
　　老安友信少怀夫子随口举以答子路初非限定三项盖极天地之大古今之遥人物庶类之繁何一不在圣人志愿中故一言老者则凡长乎我者可知一言朋友则凡同乎我者可知一言幼者则凡幼乎我者可知极之博施济众鸟兽鱼鳌咸若犹未足以尽我之愿方是圣人地位彼拘拘焉切指三项犹是矮人观场耳
　　
　　本天本心说
　　
　　心为一身之主宰故欲修其身者先正其心若不知心之着落亦不知身之着落矣盖心为至虚至灵之物操存舍亡出入无时莫知其乡大舜分出人心道心指出执中之理遂开千古道统之宗孔子谓从心所欲颜子其心三月不违孟子谓求其放心仁义礼智根于心极世间经天纬地之事皆本于心人而无心何以为人董子所谓道之大原出于天者不过依稀近似话头并非孔颜真实道理世俗见佛书有一切惟心之说遂谓吾儒本天释氏本心极言心学二字之谬可谓自忘其至宝并失其家传矣
　　
　　心斋坐忘
　　
　　濂溪周先生最服膺颜夫子其为学也得力心斋坐忘四字晚年工夫既到二程不能窥其边际故静而摄心则如青天白日动而对客便如霁月光风每教及门寻孔颜乐处又教其看喜怒哀乐未发时景象可谓亲切示人矣濂溪殆得颜夫子之真传乎〇程子问鲜于侁曰颜子不改其乐所乐何事对曰乐道程子曰使颜子而乐道不为颜子矣
　　
　　学者当识得心字
　　
　　至虚至灵酬酢万变历劫不坏者妙明真心也本诸父母藏于七叶肺内死后腐烂者肉团心也出世圣人与入世圣人其所讲究皆妙明心非肉团心昔有一友闻二种心之说大生诽议余问之曰尧舜桀纣其心同乎其人曰尧舜帅天下以仁者也桀纣帅天下以暴者也其心正相反也余曰假令尧舜桀纣皆患心痛请良医治之用药亦相反乎客曰病同药同何容分别余曰据子所言已有二种心矣而后其人方为屈服所可疑者现在昭昭灵灵能言能动之物又非二种又非非二种此处当研之又研真实见得方有领会
　　
　　真心亘古不灭
　　
　　有人大疑真心不灭之说余晓之曰心若果灭则此刻一死此刻即灭以后更无复生之理心若不灭以后永不复灭天地虽坏此心不坏所以孔子以曾参畀王沂公之父而帝君有一十七世为士大夫之说也夫既可以一十七世即可以百千万世即可以百千万劫非亘古长存之证乎而不知者又误看作浩然之气谓忠孝节烈之人灵爽千古不磨大谬大谬盖忠孝节烈虽系正气然大半以血性用事往往参以愤恨之心上焉者化为正神受享血食彼此灵爽尚不能百年千年安望天长地久说到真心尚未梦见〇或曰真心如果不灭孔子何以不言答曰安见不言或言之而失传耳且如三备卜经孔子之书也其第二卷极言生死之事安有不言及于心者又况精气为物游魂为变大易已微露其端乎
　　
　　
　　
　　质孔说卷之下
　　
　　读书管见
　　
　　结绳而治
　　
　　易谓上古结绳而治后圣易之以书契所谓结者乃言语相结之结所谓绳者乃绳愆纠缪之绳如汉高约法三章之类则结绳二字何等古雅后人误为绳索之绳纽结之结谓大事挽一大结小事挽一小结岂不可笑况帝王一日二日万几若积之旬月绳结如山对之惟有闷闷耳如何可以为治乃数千年来学者皆昏昏看过未经思索窃所未解
　　
　　孔子未尝删诗书
　　
　　删诗书之说乃后儒尊崇孔子之语而实未尝有其事也子曰诗三百一言以蔽之又曰诵诗三百授之以政历观史书所载孔子口中止言三百并无古诗三千削存三百之事至逸诗几篇如翘翘车乘招我以弓等孔子未生以前即逸岂是孔子删削况春秋时列国名卿赋诗赠答者甚多其所称引皆在三百篇内岂悬知孔子欲删而先择决不删者称引耶郑卫之俗虽有淫风然亦素多君子岂无醇雅篇什孔子何乃止存秽媟之语以垂戒耶至于书者乃古史臣之笔皆纪治乱兴亡之事其间不当有去取孔子如何可删即如春秋不过一国之史孔子于夏五郭公等犹且不敢轻削岂历代帝王典籍而反任意为去留哉甚矣世儒沿袭之误也
　　
　　误解檀弓出母字
　　
