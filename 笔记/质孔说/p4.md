<!-- { "loadSidebar": true } -->
　　注以明德新民为物之本末知止能得为事之终始谓是结上两节然细按文势当是起下两节耳此节是冒起下文下两节是缴足上意所谓物者即身心意知家国天下也事者即格致诚正修齐治平也物字事字如此配合不惟确切不浮且亦工力悉敌以国与天下并言则国为本而天下为末以家国并言则家为本而国又为末推之身心意知亦复如是是本末二字有节节灵活之妙也以治平对观则治为始而平为终以齐治对观则齐为始而治又为终推之格致诚正亦复如是是终始二字有节节灵活之妙也本末终始既节节活则先后二字亦节节活并近道二字亦节节活矣下文六个先字恰顶知所先七个而后恰是知所后一冒二承天然局势又况知止一节本从止至善句申说而出对不过三纲领而物有本末两句明系势均力敌之文不可强为牵合今以明新两句为物犹说得去若以知止一节为事未免牵强天下岂有心不妄动可称为事所处而安可称为事者乎夫事字既欠妥则先后近道皆欠妥矣夫圣贤大道本如日月中天有目者既可对书而读则有口者皆可据理而谈学者苟能息心静气理会正文则此节之或结上或起下必有灼然能辨之者
　　
　　格物格字
　　
　　格者至也来也正也穷究也又化也格物格字注训作至字谓穷至事物之理欲其极处无不到则一格字中已兼穷究与至两意而其训致字亦解作推极推即是穷究极即是至则格字致字彼此皆可通用未免混而不切因思格其非心有耻且格格则承之庸之前人皆作化字解格其非心者化其非心也有耻且格者不惟自耻且能自化也格则承之庸之者言能化恶为善则进而用之也然则格物之格似宜亦作化字解化者融化也事物之理讲究未精则耿耿于中不能融化穷至事物之理则融化而不滞矣致知在格物者言欲致吾之知当使事物之理融化于中也物格而后知至者言事物之理果能融化而后吾之所知方造其极也
　　
　　当详玩曾子释淇澳节
　　
　　三纲领中唯其独重止至善所以释至善章必引圣人作榜样如敬止则引文王明德之至善则引武公新民之至善则合引文王武王皆取止至善中能造其极之圣尝考卫武公九十余岁时犹孜孜好学自称为小子虚心受教是以谥为睿圣武公观曾子释切磋琢磨瑟僩赫喧八字便可知武公学问之深细并可知曾子学问之深细假令后人注此不过得其近似安得有道学自修及恂栗威仪如此一番讲解使其中浅深次第昭然烛照千古大矣哉曾夫子之造诣也吾辈当铭心刻骨者也
　　
　　听讼章
　　
　　格物致知是平天下起手工夫无讼则天下平矣故曰廷尉者天下之平曾子释格致独引此章大有深意况经文乃夫子之言故释三纲领后亦述圣训用子曰二字以为之冠而于结处用此谓二字还作传之体可谓尊师极矣原本止有一经九传并无十传一与九皆阳数一为数之始十为数之终一师一弟各出其论以成始成终也在洪范则用戴九履一以演治天下之大法在大学则用戴一履九以论平天下之大道细推至理精妙难言无情者不得尽其辞是无讼大畏民志是使民无讼惟其平日用格致之功极其透彻所以能使无实之人不得尽其虚诞之辞此即使民无讼根本下句便接此谓知本与明新之意毫无干涉
　　
　　补格物致知章
　　
　　格物致知乃诚意下手工夫朱子因其失去自撰一章补之然细玩使无讼节则格致一章固未尝阙失也盖使无讼节即是释格致初非释本末此谓知本句重在知字不重本字朱子认定偶用之本字而忘却最重之知字所以误指释格致为释本末也释格致而独引使无讼何也盖天下理道无穷进一层犹有高一层者犹之听讼而外尚有无讼一层所以独引使无讼也学者推此念以致知自然不滞于知而所致者极其灵变推此念以格物自然不胶于物而所格者无不会通曾子说到此谓知本不觉快然自得作一复语唤醒学者故曰此谓知本此谓知之至也犹子张问明说过可谓明也已矣复将浸润肤受复说一过然后推出远字也且曾子所释者不过纲领条目耳其外固未尝释也朱子既言明德为本新民为末则本末业已释矣何为释而又释耶若谓本末不可不释则终始亦不可不释何不更补一章释终始耶唯其释过格致所以下章专释诚意而用特笔以为之冠不若后面纯用蝉联之笔也经文具在何不平其心以熟思乎
　　
　　大学当看几处好恶
　　
　　诚意乃明新入手工夫然其发端即曰如恶恶臭如好好色言修齐曰好而知恶恶而知美言治平曰民之所好好之民之所恶恶之由诚意至平天下总不外好恶两端而于絜矩则独言所恶犹言忠恕者必言不欲勿施也所恶于上节分明是不欲勿施程序絜矩如此方完得恕字分量并完得忠字分量而明新止至善一以贯之矣
　　
　　天命之谓性注
　　
　　以人性为仁义告子之邪说也以之为之则性与仁义皆属后起而去圣道远矣考亭极辟告子之谬而所注天命之谓性谓天以阴阳五行化生万物细玩以阴阳以字即是以人性之以两以字无分别又云以为健顺五常之德夫健顺五常仁义已在其中为健顺五常即是为仁义两为字亦无分别又告子云生之谓性考亭谓饥而死以灭其性合观二语一正一反又似水乳交融且天即在阴阳内傥阴阳可以以之则未以之先必有无阴阳处所又人物之理必待天赋则未赋之时世间尽是无理之人物如谓有人物即有此理则万理既足何劳更赋一理且谁幸而赋以人之理谁不幸而赋以物之理转辗熟思总不脱以人性为仁义之解所以然者止因考亭误解一命字从源头处看差所以跳不出告子窠臼宋元以后诸儒立说皆宗朱子未曾将圣贤道理自己参究一番所以亦跳不出告子窠臼盖天命者即于穆之理造化流行之德寂然湛然不假修理故谓之性夫子五十而知天命知此天命也天命二字拆开不得考亭以命字作命令之命而以命之谓性连读则命字之中自然露出后起形迹生出以之为之病根走入告子一路性学之不明职是故尔
　　
　　中和位育即理即事
　　
　　幼时读吾之心正四句大生疑惑以为吾之心正天地亦正岂吾心不正天地亦不正耶吾之气顺天地亦顺岂吾气不顺天地亦不顺耶天地将随人脚转耶致中于桀纣之世天地何以不位致和于季冬之月万物何以不育若谓独言君相何以云古今圣愚本同一性耶于是存而不论者十余年一日偶阅释典见有一月三舟之喻恍然若有触发一月三舟者谓一月在天三舟在水也三舟者谓一舟往东一舟往西一舟住而不动也其往东者见月亦东往西者见月亦西住而不动者见月亦住而不动夫天上止一月耳岂有往东往西住而不动之别而就三人所见实有三种不同然则中和之有致有不致则天地万物亦有位有不位有育有不育矣天地万物固未尝随人转也致中于桀纣之世天地何尝不位致和于季冬之月万物何尝不育如人饮水冷暖自知如人病痁寒热自受如人赋命贵贱自招世间万事皆然何独于位育而疑之若谓不过论其理未尝实有其事则是圣贤直以大语欺人矣余阅历家年神方位乃悟事理合一之说盖五方之神煞即五行之生克不过理而已然观兴造之家误犯凶煞往往连丧几人则不独有其理而直有其事矣所可异者东家之西即西家之东也南家之北即北家之南也同一块土而此犯彼不犯者各就其所碍也然则同此天地而有位有不位非各因其致与不致乎所以惠迪则吉从逆则凶作善则降群作恶则降殃即事即理即理即事各不相碍也东西南北不过暂立之虚名并无一定处所自有指东指西者生于其中即有犯东犯西者实受其累矣此处看得真切方见圣贤真实本领中庸之理随处皆是矣
　　
　　读中庸要看几个至字
　　
　　第二章提出中庸二字下章便说中庸其至此第一个至字费隐章连说三个及其至也一步深一步后遂言至诚至圣至德至道篇末复一步深一步说出无声无臭仍归到至字一篇脉络当如此看
　　
　　圣人天地不能尽道
　　
　　愚人共道圣人无所不知圣人却有所不知共道圣人无所不能圣人却有所不能共道天地必无所憾天地却有所憾非薄视圣人天地也其量止于如此也皮日休撰孔子庙碑初以天地日月陪起继即贬抑天地日月谬矣夫五官具备之谓人德造其极之谓圣圣人者人类中之德造其极者也取圣人二字深思其义必无过量之语
　　
　　莫载莫破
　　
　　莫载莫破虽分大小看然却是一个道理正以其大而无外所以其中纤毫无漏则言其小正以言其大也如优优大哉节虽言道之入于至小而无间然所以赞其优优者反称其大可以悟小莫能破之说
　　
　　君子之道四
　　
　　君子之道即五达道也不言夫妇非轻而略之也以其难措笔也盖笔法同上三句则不通笔法同下一句则语复是故不如阙之也左传郑伯克段于鄢谓不言出奔难之也亦谓难于措笔耳坊本多误解
　　
　　鬼神章
　　
　　中庸最重诚字独借鬼神发端见幽明合一之意通章只是一个鬼神并无第二个鬼神首节虚冒起其所以盛处即在不见不闻体物不遗上见第三节使天下之人紧承上二节一气贯到末节时解独将承祭节作祭祀之鬼神其余则每节一样将圣贤之书支离曲说止因首节注内以鬼神为天地之功用说到承祭不便谓受享者即天地之功用洋洋如在者亦天地之功用是故迁就其词耳然欲枉屈孔子之言曲就考亭之注不免驱经从传矣
　　
　　诚者自成成字
　　
　　自成成字疑是诚字惟诚为自己之诚故道亦为自己当行之道看来直截不惟本句之意明通章之意亦醒
　　
　　道并行而不相悖
　　
