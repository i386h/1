<!-- { "loadSidebar": true } -->
　　注谓此节言天地之道以见上文取辟之意故将此句道字看作四时日月但细思子思意中此节却不是说天地所谓道字却不是四时日月盖中庸一书专为发明仲尼之道虽有三十三章然其明言以推崇者止有祖述尧舜一章乃一部中庸精神结聚处通章以仲尼二字领起以下一气贯注三节句句说仲尼并不曾说天地末句不过借天地以形仲尼初非呆赞天地犹之唯天下至诚为能化句不过借至诚以形其次初非呆赞至诚也观后聪明睿知两章皆言至圣至诚其所谓小德大德合之仲尼则说得去合之天地四时日月便说不去可见第三节小德大德俱言仲尼而非言天地矣首节历叙仲尼一生之本领末节借言仲尼学问之极功次节辟如只须带过不必发挥万物并育而不相害者言仲尼一身既合古今上下之全自然立之斯立动之斯和君君臣臣父父子子暨鸟兽鱼鳖咸若也何相害之有道并行而不相悖者言仲尼一身既合古今上下之全自然在家为孝子在国为忠臣凡达道达德九经三重之事无不泛应曲当何相悸之有由是就其分著者言之则为小德如乡党中之动容周旋无不中礼者皆是矣就其会归者言之则为大德如夫子所云吾道一贯老安少怀者皆是矣此惟天地乃能如是今仲尼之大一如天地之大矣一部中庸惟道字足以槩之一部中庸道字独此章道字足以统之盖别章道字皆大槩说此章道字专就仲尼说耳别章所言之道止就一事一理言独此章揭出并行不悖之旨则是将全部中庸之血脉通前彻后之义理一以贯之矣大哉斯言真一书中点睛之妙句也奈何仅指为四时日月乎孟子曰三子者不同道其趋一也即并行不悖之说也伊尹曰善无常主协于克一又曰与治同道罔不兴亦并行不悖之说也惟并行不悖故举直错枉能使枉直仁智适以相成也惟并行不悖故有时患难所不避有时发肤不敢伤忠孝原无二致也惟并行不悖故唐虞之揖让不碍汤武之征诛尚父之鹰扬不碍夷齐之叩马可以八年三过即可以陋巷箪瓢无入而不自得也然则并行不悖之说岂特中庸要旨直是千古圣圣相传之血脉儒者所当奉为学道之真传者也
　　
　　仲尼至圣至诚
　　
　　仲尼小德大德即至圣至诚也聪明睿知章考亭原知承上小德经纶大经章承上大德独不思两章说至圣至诚其言止可合之仲尼不可合之天地四时日月即此可悟小德大德帖仲尼说至圣至诚着仲尼讲矣
　　
　　孟子志在用齐
　　
　　孟子游梁时梁国新遭丧败地方削弱惠王父子又不足有为[孟子在梁二十七年]所以复至青齐当时山东诸国富强莫过于齐孟子自谓抱此奇才必有旷代知遇所以初次相见即以保民之说倾怀告之娓娓至一千三百余言后见听之藐藐所以谠论虽陈无复曩时兴会然犹因事纳忠不遗余力而王志气昏惰襃如充耳孟子甚为不满草芥寇仇之语未必非有激而云然也至问卿一对不悦之意见于词色已伏驱马悠悠之兆然熟思审处毕竟不忍舍置青齐更求遇合止因前此着意在齐非一日耳夫好勇好货好色君德之累也然孟子未尝面折之反从而奖劝之亦不欲轻拂其情耳至于临财之际尤属介介如季任之币储子之币宋薛之馈孟子无一不受独至富强之齐所馈反不受即其居客卿时应得之禄亦不受斯其厚自植品欲以结齐王之心者深矣又岂惟为一身计如此耿介即当公事所在如齐国两遭洊饥其劝王发棠者不过初次后即引嫌以谢绝诚恐尽欢竭忠于将来之行道有碍耳迨留既久始终一暴十寒不得不思变计故致为臣而归其言归也非真归也盖欲激之也谁料彼昏不知遽尔送别哉然犹迟迟未行所以齐王复有中国授室之说隐然置之闲散之地是以不得已而宿于昼裵回三宿而始出也即出昼而后用齐之心犹然未已故方曰浩然随曰虽然睠睠于王之庶几改也迨至出境既久行旌及于休地乃曰久于齐非我志夫岂由衷之论哉聊自解嘲耳嗟乎黄钟毁弃瓦釜雷鸣谗人高张贵士无名尼山大圣犹空老何况其它门下人
　　
　　万章欲以不见诸侯推尊孟子
　　
　　孟子一生游于齐梁宋薛邹膝所见诸侯多矣究竟一无所遇与不见同其在梁也二十七年在齐又七年三十四年中得见梁王者不过数次见齐王者不下二十次志趣皆不相合其言听计从者惟一膝世子然而井田之法制未施叔绣之遗封已丧此系孟子所目击当时必有叹息痛恨于无如何者迨至白发皤皤讫无成就然后言归故里此时何等凄凉万章辈尊重其师欲令垂声名于没世故仍以不见诸侯之高节焜耀孟子于千秋是以有答陈代之不可枉己答公孙丑之不为臣不见答万章之往见不义答陈子之所就所去等章此著书者不言之微意也曾谓读孟子者而可不知乎〇膝世子亡时同于黎侯失国谁复有人追而谥之文公之称孟子没后万章辈之私谥也
　　
　　周七八月夏五六月
　　
　　周七八月夏五六月乃考亭一人之解古来从无此说考亭谓周正建子较夏正当差两月故谓周之七八月即夏之五六月谓改年即改月也不知商周虽有建丑建子之典而年月从未变更不过建子即用子月建丑即用丑月耳国家大事莫如新君即位太甲初立时商书曰惟元祀十有二月乙丑伊尹祠于先王奉嗣王祇见厥祖伊尹归政时则又曰惟三祀十有二月朔伊尹以冕服奉嗣王归于亳此年月不改之证也至若四月维夏六月徂暑非周诗乎若依考亭之说则建子之年已增出二月从前建丑又增一月共多三月节气周诗当云正月维夏三月徂暑矣后来秦以十月为岁首不将寒暑倒行乎蔡文定公沈乃考亭之壻又为入室之徒然力辨改年改月之谬可谓能发后学之蒙至于孟子所谓十一月徒杠成十二月与梁成恰是农隙之候考亭又注作九月十月夫九月十月正筑场纳稼之秋农夫刻无宁晷先王偏乘此极忙之时迫以建造桥梁谓非不谙世务残民以逞乎
　　
　　管仲是王佐之才
　　
　　王伯之辨存乎心术之公私故曰惟圣罔念作狂惟狂克念作圣管仲所为大半近于王道以为专用霸术过矣管仲初相桓时尚有高国二卿未尝专任管仲桓初入国即欲修兵仲谏不从二年仲谏伐宋公又不从果败于宋公欲以勇授禄仲谏不从明年仲谏伐鲁公不从果为鲁败四年公欲以兵十万围鲁仲谏不从鲁公乃去围五十里为关请盟仲又谏公仍不从既而鲁果劫盟五年公欲伐宋以救杞仲力谏为不可于是始用其谋不伐宋而城缘陵以封杞明年秋狄伐邢又用其谋城夷仪以封邢又明年狄伐卫又用其谋城楚邱以封卫初桓公志在用武因仲力争故兵不轻试孔子曰桓公九合诸侯不以兵车管仲之力不其然乎桓既尊信仲仲遂劝公捐地以存三亡国而四邻睦又劝公轻诸侯之币捐关市之征远近悦服乃令四民各务其业不得杂处讲尊君亲上孝友睦婣之务其言曰仓廪实而知礼节衣食足而知荣辱礼义廉耻谓之四维四维不张国乃灭亡其后狄人不量力而伐之诸侯救齐伐狄仲以获于狄者尽散诸侯使各正其君臣父子之位由是齐之恩威四达于天下故孔子曰一匡天下民到于今受其赐甚至言微管仲吾其被发左衽则当时治齐功绩岂子路所能及向使得遇汤武必为伊傅周召之流向使在齐宣之世沈同问以伐燕必劝其韬戈息甲决不使两国俱败杀及数十万生灵乃曾西于子路则以为先子之所畏于管仲则艴然不悦惟恐玷辱曾西岂实有此言哉后人读孟子者多读三传古史及牧民大匡通鉴者少不免习于见闻随声附和耳
　　
　　沈同问伐燕
　　
　　沈同以其私问则非奉王命可知然私问在伐燕亦必王授之意可知孟子不枓及此所以将可伐之故大畅其说王闻此语正中本怀而伐燕之计遂决迨五旬而举后孟子即万语千言其肯听乎卒致燕人报怨大败齐师向来八百年之蓄积尽收入于燕使居移气养以体之王子仅以身免皆因沈同一问使然也向使孟子当日想到沈同是王臣告以一齐之不可服八则伐燕之计未必不惕于此而中止也惟其必欲沈同再问故致后来数番血战使百万生民肝脑涂于白刃筋骨暴于黄沙也所可疑者沈同问孟子时决不自言非奉王命若不言非奉王命何以定其为私细思其故想燕人畔后有人归咎孟子故将此章反置在燕人畔之前章首先伏以其私三字以其私者有心之笔也
　　
　　许行不足与辨
　　
　　许行一章叙在问井地后以为彼之远来将欲扰乱滕国阴坏分别君子野人之法孟子不得不与辨论故反复开导滔滔写至一千一百余言而后异端之徒不敢肆其邪说孟子大有功于名教及至细按许行来历不过负贩自活一字不识之乡农与之言尧舜周孔彼不知为何物并非孟子敌手并不成其为异端纵彼日叩首于君前劝之并耕诸侯王决不信从所以极其伎俩不过骗信得一个陈相触恼得一位孟夫子安在其能乱政哉况君子野人本天然两途固非孟子所能分亦非许行可以坏孟子闻此迂谈止应付之一笑不必与之交谈譬诸穿窬小窃一吏足以捕之何劳兴师动众相烦诸葛孔明谓之好辩良信事之有无不必论也
　　
　　什一而税古今不同
　　
　　人知三代时皆什一而税不知三代时之什一非后世之什一也当时阡陌未开余地多于田亩岸塍池沼室庐丘墓槩不起租故名虽什一实则四五十分中取及一分暴秦开阡陌后此种余地尽入版图故曰秦人收大半之赋非谓十分中反取五六分也后世尺土必粮正赋而外耗赠甚多官长胥吏之所资一石之粮民间或费至二三石若什一而税已民不聊生矣西汉文景之世有唐代德之朝皆三十而税一岂三代时之薄敛反不及汉唐乎后儒未加深考不以十分取一为虐政反以十分取一为善政使三代薄敛之风不复行于后世皆万章辈大貉小貉之言误之也一语讹传万年流毒其斯之谓与
　　
　　寓兵于农
　　
　　寓兵于农先王之政然宜古不宜今也后世行之必致大乱人惟各专一事则彼此俱精业在田间何暇披坚执锐身居行伍安知水耨火耕若一身两用则农家耒耜钱铸外尚当兼备弓箭戈矛无论力有所不及即使勉强为之必致兵不成兵农不成农器械不成器械处处田地抛荒在在军情懈误矣况后世人情叵测若田野小民授以杀人之器教以杀人之事则兵刑之祸中于人心攘夺之谋沿为风俗穷乡僻壤之中皆有为盗作奸之具当其无事惟有纵犬擎鹰椎牛发家一旦有急不致四散逋逃相聚走险不止若必师其遗意止可用其法于屯田但使为兵者乘隙而耕以宽小民之赋勿使为民者藏戈于室以作祸乱之阶
　　
　　孟子吊滕心事
　　
　　孟子每见齐王必因事纳忠告以治道齐王从无一件大事与之商榷独遣其出吊于绝无关系之小国其所偕行者又是话不投机之人孟子必有大不慊于怀者然而不拒王命卒以长往何也夫固为后此行道计以故重违其志也盖此章与公行子章截然两意公行子章独恶右师此章所恶重在齐王意中深恨吊滕之举所以绝口不谈其事章内明明说未尝与之言行事又云夫既或治之予何言哉则孟子之情昭然吐露矣注谓孟子待小人不恶而严正因不曾窥见隐曲耳
　　
　　乐正子从子敖二章
　　
