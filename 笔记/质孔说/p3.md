<!-- { "loadSidebar": true } -->
　　世传孔氏三代出妻此误解檀弓之故也孔子为大圣人刑于之化未必逊于文王纵配偶不及后妃何至遂遭斥逐傥其过小而出家法未免太苛若其过大而出孔氏何其不幸况夫子为万世师表夫人乃以失德而被出已足颓其家声况以夫人之媳亦被出媳之媳又被出成何体面一日将檀弓细玩读至不为伋也妻是不为白也母不觉恍然曰不为子思之妻当是为子思之妾耳然则所谓出母者并非斥逐之母乃所自出之母犹言生母也不丧出母者生母不服三年之丧也盖子思亦系庶出伯鱼曾教其服生母三年之丧子思不敢言其过礼故曰昔者吾先君子无所失道道隆则从而隆也自此以后孔氏家法生母皆从降服不敢亦服三年之丧故曰孔氏不丧出母自子思始檀弓以出字代生字可谓秀雅不羣矣后儒自己不识字奈何使万世宗仰之夫人浪被恶名乎
　　
　　今一日而三斩板而已[句]封[句]尚行夫子之志乎哉
　　
　　孔子之丧有自燕来观者舍于子夏氏子夏详告之只因此时夫子尚未入土故告之曰今一日之内不过斩削其三层筑板而已至于筑高坟墓大约要从若斧之形细玩文义当以而已二字读住封字另为一句连下读之则而已二字及乎哉二字乃一呼一应之文其妙方见若依俗解将已封二字连读则孔子已经葬过其人业已目击何用絮絮叨叨说此一番闲语读者不知句读其弊往往如此
　　
　　庄子笔误
　　
　　庄子有老聃死一段文乃当时传写之误数年前晋心则先生谓予曰余于梦中见神告曰庄子上老聃死秦失吊之此前人笔误原本乃是秦失死老聃吊之宜速为改正余如其言改之始豁然心目盖老子系往古圣哲孔子见之尚有犹龙之叹秦失何人乃其吊也不过三号而出且云始也吾以为其人也而今忽有非也之诮耶若云老子吊秦失则其言顺矣况老子是时寿已数百岁谁复有人年齿更高而谓老者哭之如哭其子耶宜其见梦后人而示以速改也
　　
　　孔子不忍比亲于兽
　　
　　礼曰儗人必于其伦所谓伦者盖指人类非指异类也若以异模拟人失言殊甚况敢比父母乎况又出诸大圣之口乎孔子答子游问孝谓至于犬马皆能有养注谓犬马待人而食亦若养然养亲不敬与养犬马何异是以父母之尊比于家兽之贱矣天下有为弟者以孝问师为师者比其亲于兽类乎此固仁人孝子所痛哭流涕而不忍读者也昔有孝子读至犬马待人而食两句不觉放声大哭夫亦可以深长思矣盖犬马指贱隶言夫子本以比人子不比父母古来职司贱隶者皆称犬马如太史公自称牛马走晋魏时小吏自称走狗是也古人职司其事往往即以命名如造兵者名为殳斨掌兽者名朱虎熊罢医疮疖者名为痈疽然则畜犬马者不可即称之为犬马乎夫子之意本谓如以能养为孝即今犬马贱隶彼于晨昏菽水亦未尝阙独惜以不知有敬耳若能养而不敬何以别于犬马贱隶乎如此方是大圣人和平之语奈何以煌煌圣训被万口误传乎
　　
　　圣人不敢使弟子为君
　　
　　夫子谓雍也可使南面南面者临民之位也庶司百职无不南面非必定是人君夫子使雍犹使漆雕开仕若因其有人君之度欲使之为君试问寘周天子鲁定哀于何地以事君尽礼之圣人而蹈语言不谨之咎可乎此系君父大伦不敢不辨
　　
　　夫子之言性与天道
　　
　　夫子之道本无浅深以学者之所见为浅深夫子所言性与天道即在文章之中且如颜子问仁夫子诏以非礼勿视仲弓问仁诏以出门如见大宾樊迟问仁诏以居处恭执事敬皆就日用常行中示以为仁之道文章者日用常行之事也于日用常行中去其意必固我至于纯一无伪便是性与天道非离却见闻知觉别有性与天道也然则性与天道之不可得闻非夫子不言而不闻乃夫子言之而仍不闻也子贡晚年与闻一贯之旨方悟寻常日用之中即寓性命精微之奥不到其间不能领会故曰夫子之言性与天道不可得闻若谓圣门教不躐等故将性与天道罕言之则白文当云夫子之性与天道不可得闻矣中间何以用一言字细玩言字则本句明明说夫子所言之性与天道不可得闻矣如何又谓罕言耶
　　
　　执鞭之士
　　
　　士与事古字通用如周书洛诰见士于周豳风勿士行枚皆作事字解则知执鞭之士亦宜看作事字不然执鞭贱役也士而怀居不可为士何况执鞭
　　
　　夫子罕言仁
　　
　　记者谓夫子罕言利与命与仁此不能深知夫子者也利与命之罕言则诚有之若谓罕言仁直不知仁矣夫子于仁固终食无违者也一言一动无不在仁即其所告及门之克复敬恕讱言等亦无一不是说仁故曰无行不与安得谓夫子罕言仁也
　　
　　博学而无所成名
　　
　　此句正是党人赞孔子之大博学者言学无常师无所不知也无所成名言民无能名不能指其一端也若惜其不成一艺之名便小看孔子不合大哉之意
　　
　　寝衣长一身有半
　　
　　孔子身长十尺多一半即多五尺故注中谓其半盖以覆足但覆足之说吾尝疑之盖夫子性情不喜拖带右袂稍长犹短其制足下可拖五尺耶若谓止长一身之半则又太短当时止因斋戒故须揜体若一身之半下体反不能揜一日偶阅释典谓此世界人身长三肘半衣长七肘所谓一肘者手之一跨也然窃疑世间岂有三肘半人当是肘字有误耳既而恍然曰考亭止因误看身字所以有其半覆足之说盖所谓身者但指躯体言头与股肱自有名色何得混指为身今试以手自跨胸腹恰三肘一外衣恰是七肘一身有半其衣仅可盖膝服之以寝长短适宜不言尺寸而言肘以各国尺有长短用一肘字则身长肘亦长身短肘亦短更无异同也乡党身字即释典身字人特未之熟思耳是故识字不可不细
　　
　　割不正不食
　　
　　割字有二义一者取其物杀之如君亲割牲是也二者取其肉切之如割肉未尝不方是也古者国君无故不杀牛士无故不杀犬豕无故而杀即割不正矣至于居丧而与燕会小事而用大牲皆割不正之类则夫子不食大有关系所以书之鲁论若不过切而不方似近迂腐且肉之为物若烹后仍复端方必坚而难食况子若家居不必如此迂琐若出外食但当重主人之意似不应责及庖人大圣人举动未必然也
　　
　　章次倒置
　　
　　柴也愚二章疑是倒置柴也四句当在赐不受命节后而以子曰回也节作冠合为一章方有次序
　　
　　弟子名次书法
　　
　　论语记圣门弟子有以齿序者有以德序者有以事序者有始序以德继序以齿者如子路曾皙冉有公西华侍坐序以齿也颜渊季路侍序以德也冉有季路见于孔子序以事也为其主谋也闵子侍侧三段序以德即序以齿者有夫子一言在后也古人下笔如此不苟
　　
　　浴乎沂
　　
　　余幼年读浴乎沂句心窃讶之谓曾点虽系狂士然观舍瑟而作气象何等安闲方将偕其俦侣儒服儒冠从容雅步相与访胜寻幽乃偶见路傍之水罔顾春暮天寒忽焉释其冠服脱去小衣无长无幼羣然匍匐水中裸形相逐是何等情状吾恐自好牧童决不至此况一浴之后周身必湿若先持拂拭之具则一番胜游专为澡浴若不预为之备则春服虽华必至拖泥带水一风一咏殊觉形状难堪一日阅古书谓浴字乃沿字之误沿乎沂者遵循沂水以及舞雩也不觉爽然自失
　　
　　片言折狱
　　
　　片者木之办也析木所成也即简牍之谓片言者不烦称引也如片牍片牍其字甚活若不过半言如何折狱况刑狱之事性命攸关死者不可复生断者不可复续以舜之明决皋陶之精审犹有疑重疑轻之典武王告康叔云若狱辞之要者必须伏膺而念五六日或至十日或至三月方可定刑岂有不待其词之毕而遂定之耶昔欧阳詹亦甚疑此解着之为论良然
　　
　　原壤非老氏之流
　　
　　注以原壤为老氏之流放于礼法之外不知老聃为柱下史博综典故最讲究礼法孔子所以就而问礼有犹龙之叹一则曰吾闻诸老聃云再则曰吾闻诸老聃云若以放于礼法之人待之如此钦敬孔子何以免比匪之伤乎
　　
　　论语当先看志学章
　　
　　志学章包括夫子终身阅历分明一部小论语揭一学字发其端而一生之践履者归于正揭一心字示其要而万世之求道者有其源学字矩字分明只一学字志字心字分明只一心字志学到从心不踰一条直路夫子五十余年方走得到此从心不踰便是一贯
　　
　　当以无言章作最后读
　　
　　昔有一人与余论中庸余曰此乃有相之中庸尚有无相之中庸在其人拂然以为君是禅学故有此论遂将手内中庸反掷案上余曰子不免为小人矣问何故余曰仲尼谓小人反中庸今以中庸反寘案上非小人乎其人曰所谓反中庸者谓其行事相反耳岂谓手内所执之书哉余笑曰然则我所谓无相之中庸者固如此也而后其人惘然若失岂惟中庸论语亦然人第知有论有语者为论语不知无论无语者亦论语无论无语者乃真论真语无如学者但能测夫子于语言之中不能会夫子于语言之外但知夫子诲人不倦之深衷不知夫子无行不与之微旨彼春风沂水头头皆是化机逝者如斯处处无非妙道此味岂可执人裾而告之乎夫子环顾及门见颖悟莫如子贡虽得一贯之传至此欲其竿头更进故将圣哲默会之渊源前此从未吐露之消息忽然一语道破直曰予欲无言子贡乍闻其语不觉骇然仍将平日知见质问圣人犹夫初闻多学而识先应之以然也到夫子以天何言哉直捷指点觉一片春光和盘托出犹夫告之予一以贯矣子贡到此方知性与天道不可以语言文字中求初非不言罕言之谓也纵使夫子终日谆谆所谓无言者仍在所谓不可得闻者仍在也此语可向子贡道难与他人言也嗟乎古往今来滔滔是升堂一望几何人
　　
　　大学三纲领
　　
　　圣经三纲领皆谓重明德句然细玩文势其精神结聚却在止至善譬之药石明新是未经法制之药止至善是已经法制之药则已经法制者贵矣所以次节独接知止曾子传文释明新者甚略独到释止至善则如此详悉乃知三纲领中夫子与曾子皆重止至善盖明德是体忠也新民是用恕也若止至善则合体用言即一贯也此可谓留心忠恕者道也
　　
　　物有本末节
　　
