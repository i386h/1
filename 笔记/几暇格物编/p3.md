<!-- { "loadSidebar": true } -->
　　白龙堆，古沙碛也。汉时为楼兰、姑师地。今蒙古部落敖汉、奈曼等居其东；阿霸垓、阿霸哈纳尔、鄂尔多斯等居其西；巴林等居其北。四十九家半界于龙霍。考“边卫志”云：龙堆沙形如土龙，身高者二三丈，卑者丈余。东倚三危，北望蒲昌，为西极要路。朕时北巡，亲履其地，见所谓龙堆者，长者十数丈，短者亦三四丈，形蜿蜒如龙，非可以高卑论也。土人云，龙形皆头向东南，尾朝西北，验之信然。又，其形无定处，今日隆然而起者，明日已为平沙，而或左或右之间，又隐隐聚成龙形矣。是非仅风力所能散聚，盖其灵气凝结变化无方，真似龙耳。史志所记未能详也。

水多伏流
　　《尚书》疏言：济水三伏三见。《水经注》言：黄河三伏三见。桑乾、黑水亦伏而再见。以为水之脉远性厚者乃然。不知天下之水伏流者甚多，不足异也。朕每见口外诸小川，流而忽隐，隐而复流者，在处有之。故杜甫诗云：“塞水不成河”，言其断续不成通川耳。今京师畅春园之万泉庄平地涌泉汇于丹棱沜、循沜而西至西勾注为小溪，又南为陂者五六，至东雉村［东雉村，今名慈家务］，水入地中伏行，至六里河，重源濬发，合圣水、龙泉东注拒马。此可按地脉而求者也。世人不能随地考验，故少见多怪。明王嘉谟《海淀记》但云丹稜沜，水忽显忽隐而未究其隐归何处。魏《土地记》述当时谚云：高梁无上源；清泉无下尾。夫有本之水，放乎四海宁有一发即竭，有源而无委乎？是知凡淳而为渊，潴而为泽，必有经流潜通暗注，故能久而不涸也。以类推之，海西所谓地中有海，亦理之所有者。

同声相应
　　审音之道理极平易，而闇者不识，皆由习焉弗察耳。即以人声论之，喜怒动于中，声音达于外，当其情动声发，听者不必观气探色，可以知其情之为喜为怒也。又两人对语，其发音高者，则应之者亦高；其发音卑者，则应之者亦卑．反是则不和矣。此即同声相应，自然之至理也。惟乐亦然，发于何音，止于何音，为某调为某宫为某字，是犹闻人声而辨其情之何属也。取琴瑟之类，置二器均调一律，鼓此器一弦，则彼器虚弦必应。推之八音之属，皆然。《庄子》所谓以阳召阳，以阴召阴，鼓宫宫动，鼓角角动，音律和矣。是犹人声相感，高卑相应也。夫天地精微之理，皆在现前，而人不能格物穷理。朱子所谓愚者不及，智者过之也。至若清池之方响，应蕤宾而跃；光宅之塔铃，应姑洗而鸣。志籍所载，或惊为怪异，或疑其虚无，此虽皆耳食者，然亦因前人之说过于高远也。朕故以人声之感应明之，亦近取诸身之一端耳。

回子多元子孙
　　西北回子种类甚多。当日元太祖征服回子诸国，悉有其地，因命诸子分统之，是为部落之主。岁月既久，语言行事及服食器用遂习回子风俗，无复蒙古之旧，而其实皆元之苗裔也。

阿霸垓盐
　　盐之种类不一，南方所用海盐、井盐，皆须煎熬烹炼；山西解州盐池如耕者之疏为畦陇，引水灌其中，俟夏秋南风一起，即结成盐印。故昔人以为海盘、井盐资于人；解盐资于天也。独阿覇垓部落，及张家口外牧圉之地有盐一种，出水泽中，不待煎熬而自成，亦不待南风而后结。土人就近取之，其块大小不等，色青黑，味甚佳，不减于中土所产者。始知天生百物以备民用，随在各足。《礼记》所谓天时有生，地利有宜也。

累黍
　　黑黍之说，群儒辨论纷纭，而终无定准。李照以纵黍累尺而太长；胡瑗以横黍累尺而太短。房庶以实千二百黍为黄钟之长；而马端临讥其非通论。是皆止言黄钟为九寸，而不知此九寸为何代之尺也。朕亲累黍测验，今营造尺适符纵黍一百之数，而横黍一百止当纵黍八十一，而以千二百黍实之，黄钟亦无不合。特古者二十四铢为一两，今二十四铢仅半两耳。此犹古之一石乃今之五斗也。是知所谓黄钟九寸者，乃周尺之九寸。若以今尺九寸求之，则失矣。而后人各以时尺论之，不亦谬乎？又古者论黍，以上党羊头山产者为贵，而犹疑岁有丰歉，则黍有大小，必求一稃二米者，是大不然。朕今随地取黍，检择大者累尺为纵为横、为铢为两，不爽毫厘。盖得其根本，则自无差忒。因知昔人之定分寸、度空径，独有取于黍者。五谷惟黍粒均齐，余则不能无大小之故也。

温泉
　　温泉可以疗疾蠲疴，人尽知之。而不知尤宜于年长之人。若四十以内者，初浴汤池时反觉气弱，必久而后复。盖人至四十以外，筋骨少衰气多收敛，得温和之助，自然精神怡畅。若少年血脉方刚，更以纯阳之气蒸逼之，汗液越泄，精气外散，不无少损。李时珍曰：入浴后当大虚惫。此未分老少之论也。又，浴汤池必以七日为期，汤之功力始到，再静养七日，调摄心志，导和引元，则一身之气脉充足，诸疾自愈。张说《温泉箴》云：“若入温泉，居食失节，动出轻躁，莫之或益，伤之者至矣。故君子慎微．”此至言也。

熬水
　　泉水所发，其源流清远，及色味少异者，下必有金石之物，而温泉尤显而易见者也。然古人往往不能辨别，如《泉志》所载云：新安黄山是硃砂泉，春时水即微红故也。或云硃砂虽红，而不热，当是雄黄。临潼骊山是礜石泉，或云礜石不香，就是硃砂。《本草》云：温泉下有硫黄，气味虽恶，而可愈疾。然有一种砒石者，与硫黄相似，浴之有毒，不可不慎。夫以一二有名之温汤，千百年来，尚不能确指为何泉。若遇荒山穷谷之中，又何以辨乎？是盖未得熬水征验之法也。朕每遇温泉，即以银碗盛水，隔汤用文火收炼，俟碗水干，观水脚所积，或为礜石，或为硷卤，或为硫黄等，皆判然分晓，且视所积之轻重，而水性之清浊，及浴人之损益，皆可知矣。较之昔人悬虚拟议，辨之于色香味，而究无捉摸者，不实有可据而足凭乎？

朝鲜纸
　　世传朝鲜国纸，为蚕茧所作，不知即楮皮也。陆玑《诗疏》谓之楮叶，又曰江南人捣以为纸，光泽甚好。盖以其形似叶也。朕询之使臣，知彼国人取楮树去外皮之麤者，用其中白皮捣煮，造为纸，乃绵密滑腻，有似蚕茧，而世人遂误传耶。

飞狐
　　飞狐产于口外密树林中，形似狐，肉翅连四足及尾，能飞，但能下而不能上。《续博物志》云：飞狐亦名飞生。今山、陕有飞狐岭、飞狐口，当时必以物产得名。而《名胜志》曰：有狐食五粒松子，遂成飞仙，其说荒诞。皆因未知天下有所谓飞狐也。口外又有飞鼠，与飞狐相类，特头尾似鼠，形体小于狐。《荀子》所谓鼯鼠五技而穷也。此种荆楚间亦多有之，惟飞狐独西北乃有耳。

马口柴
　　明时宫中用马口柴，俱取给于山西蔚州、广昌、直隶昌平诸州县。其柴长四尺许，整齐白净，两端刻两口，以绳缚之，故谓之马口柴。康熙初年，炊爨还用此。今惟天坛焚燎用之。故近世人见之者甚少，且有不知其名者。

黄河九曲
　　《始訚图》曰：黄河自昆仑来，凡九曲，入于渤海，每曲千里。《河图》以黄河九曲，配上天权、势、距楼等九星，谓二曲荒外，七曲在中国。又自积石以下，分为四大折。此特举其大者言之耳。朕自宁夏横城登小舟，顺流而下，至湖滩河所二十一日，其险不可胜言，河势之汹涌，与内地相同。其性迁徙无定，摄东则西岸涨，摄西则东岸涨，沙滩洲渚随水变更，互出错列。又两崖或有高山大谷，纤余盘折，以挟束之。河岂能直行千里乎？如山西之蒲坂，古谓之河曲，春秋秦人、晋人战于河曲是也。而太原府又有河曲县。《舆地志》云：以河曲得名。即潼关之河，亦正当其曲处。唐人张祜《潼关诗》云：“地势遥尊岳，河流侧让关。”可证也。而皆非千里一曲之处，是知河之曲处多矣。《水经注》曰：黄河千里一大曲，百里一小曲，庶几近之。《史记》曰：黄河如带。则当日河形正自折旋环抱也。况自南徙以后，自孟津而下，久已非九曲之旧矣。其随地回屈又何可胜数哉？

老人星
　　偶阅《辽史·穆宗纪》，应历十二年春二月萧思温奏：老人星见，乞行赦宥。夫星辰虽随天运行，而其隐见，却有方隅。老人星在今扬州地方，于二三月时每每见之；若北方则不能见．惟于天球上可指而知耳。故名南极老人，言是星之属乎南也。《史记·夭官书》张守节注云，老人一星在弧南，常以秋分之曙见于丙，春分之夕见于丁。丙、丁皆南方，此明证也。辽都临潢府，地处最东北，安有老人星见之理乎？

赵孟頫命名
　　赵孟頫，取名孟頫之义，考之诸书皆无据证。按《说文长笺》云：从兆从页。邵氏言：得兆必敬，頫低头听也，有敬意。又按《宋史·宗室世系表》，凡太祖十一世孙皆名孟某，是孟字乃其世系排次，而孟頫同产十人，其名上字从孟、下字皆从页旁，如孟頫、孟籲其著者也。或取頫字之义，或取敬字之义耳。又孟頫一辈皆字子某，如孟頫字子昂，孟籲字子俊，孟坚字子固，似上一字取“孟子”二字相连，下一字取頫昂、籲俊、坚固，二字相连之义，亦未可知。

九河故道
