<!-- { "loadSidebar": true } -->
　　　　靳瑶者，丹阳牙校，尝得谴，避地维扬，与其妻偕谒后土祠。甫瞻礼间，妻遽得心痛，浸剧不省人，归即死。郡人素传有五通神依后土祠为祟，瑶不胜哀愤，既敛火化毕事，即具羊酒诣城隍祠祷且讼。翌日暮归，还经后土祠东空旷处，见妇人独行，渐近乃其妻也。相持悲恸。妻曰：“我感君挂念之恩，且有憾焉。君既讼于神，神俾我还。既被焚，乃无所依。君若不忘平生伉俪之情，当为至恳万一再生。”瑶请其故。妻曰：“城南十五里外有茅君者，有道术，君往求焉。”言讫而隐。瑶诘朝走城南访茅君，果得于村巷中。茅檐荆扉，教授村童十数人。瑶前拜之，茅起逊谢，再四不已。茅问来意，瑶具陈其故。茅初笑曰：“此何等事而告我？”拒之甚力，继之以怒。瑶恳益勤。茅默然良久曰：“君真笃于伉俪者，姑以事状来。”瑶已素备，即探怀出状。茅览之，就其书几取笔连书数十字，类隶草，淡墨欹横，茫然不可晓，语瑶曰：“持此北去十里所，有林木神祠，扣扉当有应者，即以授之。”瑶如其言，至则茂林荫翳，庙极邃深，森然可畏。勉扣其扉，有青衣童出，受书而入。俄顷复出，斩竹一根，嘱瑶曰：“骑此但闭目东行，当有所睹。”瑶跨竹，去如驶马，时窃开目，则竹上不行，所向皆荆棘，复闭目则又迅驰。久之，忽觉自止，开目乃见粉垣华居，若王侯居第，有人引瑶入，指东庑下小门，令瑶入观。回廊四合，中有妇女，或笄或丱，以百数，而妻在焉。近语瑶曰：“感君之力，今冥官许借体还生。城东有朱氏年十八九，某日当死，我之精魄径投其体，则再生矣。然彼身则朱氏女也，君当往求婚。冥数如此，必可再合也。”复遽曰：“君不宜久此。”送瑶庑门。瑶出，门亦随闭，回视殿堂皆神物塑像，亟趍出门，所乘竹故在，仓卒复跨之，瞑目，觉去愈疾，如行三里所，忽若马蹶，堕地惊顾，乃在城濠侧，已昏暗严鼓后矣。褰衣揭水，攀垝垣以入。至其日，访城东朱氏，闻其女病甚。瑶固已疑，徊翔邻近，至午后闻其家哭声甚哀，移顷哭声遽止。询之，云女复苏矣。瑶怪其事颇验，暨复访茅君，则室已虚矣。自是暇日，时一至城东密访其邻，皆云朱氏女自还魂，神识不复如旧，至不识其父母兄弟，但口时问靳瑶何在。瑶因托媒氏通意。父母闻瑶姓名已骇愕，遽入谓女曰：“靳瑶今来议汝姻矣。”女曰：“此我夫也。”自此口不言靳瑶。其家竟以归之。它日瑶从容访以朱女及其故妻前事，皆懵然不省云。（新广州李司理箎说）
　　　　毗陵薛季成元功，绍兴乙卯登科，再为邑令，不能脱选。时意倦游，乃请于朝以归。命下，以通直郎致仕，未几病卒。无子，其侄为主后事，且录致仕告身置之棺，仓卒间误书左字为右，其侄亦不之审也。居无何，梦为人逮至一官府，季成据案，坐作色数之曰：“吾平生读书，仅得一官，自谓不负笔研，今乃诬吾进非科第，使吾愧见同列，奈何？”命左右挺之数十。侄惘然梦中忆昨误，乃再三引咎。季成色稍霁，叱令改正，乃释之使去。侄既醒，别书告焚之，后不复梦。人疑其为神云。（费兖承务说三事）
　　　　晋陵丁瑞叔连，乾道初元赴乡举。未试前数日，梦人授以敕牒，视其文曰乡贡进士丁可留云。端叔既寤，私喜，欲易名可留，又念语不雅驯，乃止。既试毕，考官丁可者，见一试卷，绝爱之。以病先出院，属同考官必令置之前列。及发封，乃端叔也。始悟丁可留之证。竟以是举登科。
　　　　锡山许宗美琮，绍兴己卯随计吏试礼部，与同舍祷于太一宫，默以所见为得失之谶。触目一牌云：竺落黄茄天宗美，以犯落字大恶之。是岁果被黜。后入太学为诸生，以寿皇登极，恩赴省复诣宫，如前祷焉。祷已，周行廊庑间，才举足则见二神位云“河魁、从魁”，宗美甚喜而出。洎南宫揭榜，何自然为省元，而宗美以诗赋魁。前场盖谶二魁之姓名云。
　　　　盐官上管场亭户邬守兴，绍兴十八年夏旱，田苗皆槁，邻人相率诉于县官以免税。守兴曰：“吾闻旱干而投诉，即是诉天。且吾家二税并是折盐，何用诉为？”乃独不预名。明年夏复大早，一乡尽成枯槁，惟守兴田时时得雨，是岁独稔收倍常年。（曹元裕省干说）
　　　　成忠郎张珏靖康间隶禁旅。都城失守众溃为盗。常过金州一山寺，缁徒皆已窜避，乃闻一僧房后妇人笑语声。怪而寻之，乃大蛇蟠结数堆，惊视之际，俄失所在。（知光州赵谦之说四事）
　　　　邵彪大夫未第前，梦黄衣人持春榜来，欣然取视，榜背乃有己姓名，而下注一龙字。寤而自解，谓必应龙首之选。来春登第，乃在行间，余年而耳聩，姑悟龙者谓聋也。
　　　　宣和间元夕，州西酒楼一道人来索酒痛饮，初不持钱，将去取笔题诗壁间：“偶到皇都玩月华，笙歌留我醉流霞。劝君不用悲尘世，天上人间只一家。”乃探怀取药匕许，拭杯即成黄金，以偿酒直。明日哗传都下。禁中闻之，以金十两易其杯去。
　　　　奉直大夫钱璘，乾道丙戌任临安倅，尝梦一伟丈夫黄衣冠曰：“吾土宿也。”熟视钱久之，曰：“一军足矣。”觉言其梦，谓当得军垒，俄而病卒。初钱再娶张氏，悍妒，且不事事，倾橐嫁其二女，家资荡尽，至不能葬。时叶梦锡丞相奉使饷军朱方，其子说之诣叶告急，乃俾部无为军钱纲，得水脚资数百千以毕葬事，始验一军之说。
　　　　吕仲发显谟宰安吉日，县圃有大杏一株，十月间忽开花四朵，全是蔷薇，殊不类杏。自是吕从刘恭甫枢密之辟，不逾年，凡四迁秩。亦花之瑞也。（仲发自言）
　　　　平江凌知县建宅桑林巷，颇壮丽而多怪，门户时自开阖，或飞掷瓦砾。后既不安，乃损价鬻之。有阎太尉者买之以居，其怪如故。人皆谓凶宅，转鬻不复售。适官创武宪公廨，乃拆买其材，而总管开兆得其地。上有银杏树，大数围，枝干尉茂，覆地甚广。开疑怪所依，乃伐去之，且发其根下，得遗骸一具，支节皆全，弃湖中。今复为宅而怪不复见。（许昇助教说）
　　
　　卷六
　　　　绍兴丁卯秋，枢密沈公以临安教授被漕檄考试括苍。既入院，梦朱衣六人坐于堂而会议。时考官至者已六人，予亦被檄考校而独后未至。沈与同官言其梦，曰：“郭簿必不来矣。”暨予寻至，皆谓其梦无验。俄而同官龙游县丞有亲戚当就试者，举子哗言纷纷，丞竟不自安，引嫌不待试而出。考校竟止六人。
　　　　常熟县破山寺僧堂，李唐新建，柱有雷神书凡三处。盖昔人所传谢仙火之类。内一柱题字最端谨可识，云：“貱溪作火田。”凡五字上一字作从贝从力，字书所无。字皆作隶体，倒书，人木三分，不类雕刻，然各去地丈余，与旧说身长三尺者差异。
　　　　刘先生者，河朔人，年六十余，居衡岳紫盖峰下。间出衡山县市，从人丐得钱，则市盐酪径归，尽则更出。日携一竹篮，中贮大小笔棕帚麻拂数事，遍游诸寺庙，拂拭神佛塑像鼻耳窍有尘土，即以笔拈出之，率以为常，环百里人皆熟识之。县市一富人尝赠一衲袍，刘欣谢而去。越数日见之，则故褐如初。问之，云：“吾几为子所累。吾常日出，庵有门不掩，既归就寝，门亦不扃。自得袍之后，不衣而出，则心系念，因市一锁，出则锁之。或衣以出，夜归则牢关以备盗。数日营营，不能自决。今日偶衣至市，忽自悟以一袍故，使方寸如此，是大可笑。适遇一人过前，即脱袍与之，吾心方坦然无复系念。嘻，吾几为子所累矣！”尝至上封，归路遇雨，视道边一冢有穴，遂入以避。会昏暮，因就寝。夜将半睡觉，雨止，月明透穴，照圹中历历可见，甓甃甚光洁，比壁惟白骨一具，自顶至足俱全，余无一物。刘方起坐，少近视之，白骨倏然而起，急前抱刘。刘极力奋击，乃零落堕地，不复动矣。刘出每与人谈此异。或曰：“此非怪也，刘真气壮盛，足以翕附枯骨耳。”今儿童拔鸡羽置之怀，以手指上下引之，随应，羽稍折断即不应，亦此类也。
　　　　赵三翁名进，字从先，中牟县白沙镇人。自言遇孙思邈，授以道要，从之十稔。一日，留于县境淳泽村，曰：“切勿离此，非天子召勿往也。俟吾再来与汝同归。”宣和壬寅岁，果被召，见馆于葆真宫。顷之丐归，徽庙询所欲，奏曰：“臣本归兵，去役未有放停公凭，愿得给赐，余无所欲。”即日降旨，命开封尹盛章出给与，其实年已一百八岁矣。技术无所不通，能役使鬼神，知未来事，吹呵按摩，疾痛立愈。密县堕门山道友席洞云，筑室于独纥岭瀑水潭侧，慕其清峭高爽，落成甚喜，既迁入，百怪毕见。未及一年，祸变相踵。席谒翁且告之故。翁曰：“得无居五箭之地乎？”席曰：“地理之说多矣，素不闻五箭之说，敢问何谓也？”翁曰：“峰颠、岭脊、陵首、陇背、土囊之口，直当风门，急如激矢音，名曰风箭；峻溪、急流、悬泉、泻瀑，冲石走沙，声如雷动，昼夜不息者，名曰水箭；坚刚、烁燥、斥卤、沙碛，不生草木，不泽水泉，硬铁腥锡，毒虫蚁聚，散若坏壤者，名日土箭；层崖、叠巘、峻壁、巉岩、锐峰、峭岫，拔刃攒锷，耸齿露骨，状如浮图者，名曰石箭；长林、古木、茂椒、丛薄，翳天蔽日，垂萝蔓藤，阴森肃冽，如墟墓间者，名曰木箭。五箭之地，射伤后人，皆不可用。要在回环纡抱，气象明邃，形势宽闲，壤肥土沃，泉甘石清，乃为上地，固不必一一泥天星地卦也。子归，依我言，去凶就吉，当自无恙。”席悉遵其教，居止遂安。有顿保义公孺者，苦冷疾二年矣，几至骨立，百药不效。一日方灼艾，翁过之，询其病源，顿以实告。翁令彻去火艾。时方盛暑，俾就屋开三天窗，放日光下射，令顿仰卧，揉艾遍布腹上，约十数斤，就日光炙之。移时觉热透脐腹不可忍，俄而腹中雷鸣，冷气下泄，口鼻间皆浓艾气，乃止。明日又复为之。如是一月，疾愈。仍令为之一百二十日。自此病不作，壮健如初。且曰：“此孙真人秘诀也。世人但知着艾炷，而不知点穴，虚忍痛楚，耗损气力。日者太阳真火，艾既遍腹，又且徐徐照射，功力极大，但五六七月为上。若秋冬间，当以艾十数斤铺腹，蒙以绵衣，熨斗盛炭火徐熨之，候闻浓艾气方止，亦其次也。”其术每出奇而中理，事迹甚多。嵩山张寿昌朋父为作记。
　　
