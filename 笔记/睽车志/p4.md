<!-- { "loadSidebar": true } -->
　　常倅陈森按视北使，宿顿至属县无锡，暴得疾。其子充弃兄弟自城拿舟迎候，解维已昏暮，时夜暗，舟中明烛，充忧懑不能寐。舟有偕行者炙肉饮酒，三鼓后忽有物状如猕猴，自水中跃登，船舻偏重且没。舟人惶遽叱之，其物索肉，亟掷与之，乃没。（魏掞上告说三事）
　　宜兴陈宰冕，有干过宿富阳客邸中。夜灯暗且灭，见壁间有人影，举动若傀儡状。陈惊惧，掷枕抵壁。邸主问知其故，推门为明其灯乃已。明日询之，乃一弄傀儡人客死其室方数日也。
　　盐官马大夫中行，妻悍妒，一婢免乳，即沉其子，杂糠谷为粥，乘热以食，婢竟以血癖而殂，乃取死子同坎瘗之。后数年妻为厉所凭，自言坐血池中，受无量苦，上诉于天，今当偕诣阴府。其家祷之，且许以诵经饭僧，皆不从，且云：“主母今亦数尽，故我得相近。”又云马在世仅有三年之寿。妻竟死。传此事时马尚存。
　　盛大监勋，绍兴初知襄阳，单骑之官。府治有一楼，为公退燕息之所。勋常独居楼上，屏左右，命一老兵守其下。卧榻之前置大浴斛，取汉江水满注其中，日易新水。老兵久而疑之，乘勋昼寝，登梯隙壁窃视，乃见一大鲤鱼，金鳞頳鬣游泳斛中，如觉有窥者，注目壁隙，凝然久之。老兵惊惧趋下。自是彻去斛，不复取水。（岳州张佐才承务说。）
　　米元章知无为军，喜神怪，每雨旸致祷，则设宴席于城隍祠，东向坐神像之侧，举酒若相献酬，往往获应。每得时新茶果之属，辄分以馈神，令典客声喏传言以致之。间有得缗钱于香案之侧，若神以劳送者。尝晨兴呼谯门鼓吏，问夜来三更不闻鼓声，吏惶恐，言中夜有巨白蛇缠绕其鼓，故不敢近。米颔之，叱吏去，不复问。故郡人皆疑其蟒精，至今父老犹传道之。
　　刘知常，襄阳人。其兄为襄阳县之胥魁。知常始生，皓首赭面，里俗谓之社公儿。年十四五，随闾里出游万山。俄独行迷路，望远峰之颠有光景，趋即之，见一道士，坐磐石上，诉以迷路之状，且告之饥。道士袖出一物饵之，顿觉果然。道士指以归路，且约明日复会此。知常既归，一宿而皓首变黑，面皙如玉。如期而往，道士已在，遂授金丹之诀，且告之曰：‘吾桐柏真人。若归，他日苟欲见我，一念及我即至。’遂辞归。自是脱然有遗去尘世之志，以母老，不能违侍侧，乃于所居之旁辟草庐以居。时人谓之草庵居士，而真人常降其室。崇观间，徽宗闻其名，诏蕊珠殿侍宸往襄阳寻访，知常与偕至京师。见于内殿，验其方术，知常取盐数斛在地上，疏为畦畛，每畦相去数寸为一窍，取药置窍中，有顷悉成金莲子。又取故败铁器钱镈之类以药点化，皆成黄金。上神其术，赐以金冠象简、绯袍皂襈，号丹华处士，眎朝散大夫，以其所作黄金为金宝轮，颁藏天下神霄宫。知常又自作金合数百贮所炼丹，分遗公卿。太师蔡元长京学赠之诗，有“万镒黄金手化铁，五色彩云神授丹”之句，盖记其实也。（无为胡知县说）
　　和州兵火前，尝新建兵官廨舍，既成，兵官者挈妻孥入居之。翌日日晏而门不启，兵级辈怪之，呼门不应，乃毁壁以入，而室之户扃，复毁而入，乃见布席于地，杯盘肴核狼藉其上，而兵官与其妻孥数人，皆踣其旁死矣。众甚骇惧，即以闻府，乃掘其处，深数尺，得二长石，发其下，各有二骸。疑其滞魄之为怪也。
　　无为军城内有秀溪者，初名锦绣溪。始未有城，溪水与外通，中有珠蚌，入水者足或履之，其大如席，旋即失之，盖亦灵异。或夜傍水际，启壳吐其光，明皎如月，照地数丈。秀之名，盖取川媚之义也。其后筑城，绝不通外，珠遂不知所在。
　　泉州政陈洪进所据也。州之便厅，至今郡守不敢登。厅阶常有剑影，极分明，障之不能掩，削之不能去，郡人神而畏之。屋今敝甚，而不敢葺。近城法石寺，洪进墓在焉。旁有小冢，则其女之殡也。女年及笄，未嫁而死，时或形见，遇者辄死。有连江尉龚遂良游寺中，夜见之翌日与人言：“吾体中大觉不佳，且嘱后事。”肩舆亟送至家而殂。又士人王宗衡因至寺中，偶便旋于墓侧，即得心疾，狂易不知人，逾年乃愈。（李顾言朝奉说二事）
　　治平丁未岁，漳州地震，裂长数十丈，阔丈余，有狗自中走出，视其底皆林木，枝叶蔚然。
　　泉州永春县毗湖村民苏二十一郎为行商，死于外，同辈以烬骨还其家。苏之神随至，语言如婴儿，或见其形，亦能预言人休咎。有亲旧往视者，苏辄令其妻具饮馔待之，酒肴皆不索自至。其神每来，率以黎明时，先远闻空中击钲声渐近，既至，如风雨然，自檐楹间而入。村人敬而畏之，相与立庙祀焉，至今犹存。（黄童朝散说）
　　翟公逊大参汝文镇会稽，岁尝大旱，于便坐供张，命典谒者迎释迦佛及龙王像，与府丞同席，而自坐西向，盛具，乞雨于二像。明日，大雨霶霈。临街有楼，怪不可居，民因作神像于楼上，事之甚谨，莫敢正视。公逊过之，有瓦砾自楼飞掷，正中帽檐。公逊大怒，驻车召戎官撤去神像，毁其楼为酒肆。一日出游，闻路旁民舍聚哭，问之，曰：“家有妇为鬼所凭，召僧道作法治之，莫能已。”公逊曰：“审如是，胡不投牒讼于府？”民勉从之，明日状其事诉焉。公逊大书曰：“送城隍庙依法施行。”令民赍诣庙，以楮镪焚之，且嘱曰：“三日鬼不去可来告。”至次日中夜，民家觉大旋风绕舍，屋瓦皆飞，病妇忽自床起，颠倒踉跄投门而出。家人追及门外，共执持之，移时乃苏，云：“初见有人持牒来，云城隍追汝，遂随之出。皆不省其他也。”自此遂愈。公逊罢镇归，渡钱塘。潮未当应。公逊祷而请之，须臾潮至。其异事皆此类。而性资诙诡，居于常州，建大第，市瓦数十万。公逊取视之，嫌有布纹，曰：“吾方奉亲居此，岂可置布纹于头上耶？”以巨梃一时击碎。陶者请曰：“即不用布，无以藉坯。”公逊命取罗数十匹给之。（郑咸平老奉议说）
　　光州定城主簿富某，秩满挚家还乡，道经合肥，与其帅有旧，留连数日，馆于佛寺。一夕既寝，闻箱箧中切切有声，疑其鼠也，明旦发视，中有金钗数只，皆寸截之，别箧贮罗縠甚多，皆细剪如簟纹。富大惊异，出对寺僧说之。僧曰：“是何愚鬼，此寺素未有怪也。”言讫，僧所取三衣皆已剪如绫縠矣。明日谒帅，作于客次，复举其事，且云：“所将匹帛悉坏，惟衣服幸全尔。”低视其衣，已剪如前。富大惧，亟辞而去。后亦无它。（无为进士李记言说）
　　明州育王塔灵感甚多。魏丞相南夫母秦国太夫人祥除，饭僧寺中。丞相夫人庆国姜氏然香于臂，有高丽僧适在其间，咨嗟赞异。俄丞相之犹子鲤门指塔级间有佛现，丞相随所指视之，良信。众皆争睹，悉见佛像而各不同，或见金像、铁像，或肉色相，或见半身，或惟见头髻，或惟见面，观者骇异。丞相乃于诸像中询众目所同见多者，命工图之。
　　程迥者，伊川之后。绍兴八年来居临安之后洋街。门临通衢，垂帘为蔽。一日，有物如燕，瞥然自外飞入，径著于堂壁。家人就视，乃一美妇，仅长五六寸，而形体皆具，容服甚丽，见人殊不惊，小声历历可辨。自言：“我玉真娘子也。偶至此，非为祸祟，苟能事我，亦甚善。”其家乃就壁为小龛，香火奉之，颇能预言，休咎皆验。好事者争往求观，入输百钱乃为启龛，至者络绎，小阜程氏矣。如是期年，忽复飞去，不知所在。
　　士人李璋妻徐氏，美艳而性静默，居常外户不窥，惟暮夜独行后圃。璋初不以为异，但每自后归，则口吻间若咀嚼物。他日密随觇之，则徐氏入一竹丛间，俯而扪地若有所索，归仍咀嚼。夜于枕边摸得一白石子，但视皆有齿痕若啮残然。已而视其箱中齿痕之石甚多，始怪而诘之，终隐不言。始徐氏甚妒，自齿石之后，遂不复妒，更为宽容，璋寝婢子别榻，皆纵不问。如是累年，乃病卒。
　　四明人郑邦杰以泛海贸迁为业，往来高丽、日本。一夕舟行闻铙鼓声自远而至，既而渐近，则见一舟甚长，旌旗闪烁，两舷坐数十百人，啸呼鼓棹，疾进渐近，若畏人，舟径没水半里所复出，鼓棹如前。舟师云此谓鬼划舡，盖前后溺死者所为，见之者不利。邦杰乃还。
　　张觷初为福州安南县丞郡，有指使张悦，以州檄到县，颇傲慢不逊，觷心衔之。后知福州，而悦为本路巡辖马递，至州上谒，觷踞坐厅事，引悦廷参。悦甚不堪，诵语纷坛，觷命廷卒加捶。时韩王世忠驻建州，觷即械送之，申牒诉言悦常私悦田路分之女，强逼与乱。韩王大怒，斩悦于军门。觷后知袁州，日坐书室，忽如中恶，仆地不醒人。左右扶掖进汤药以少苏，乃亟命取朝服来。家人问之，答曰：“适见张巡辖来，便相捽拽，今须与同往辨理。”言讫而卒。（从义郎吕仲权说二事）
　　绍兴初，福建寇乱，贼魁曰张义、张万全、叶百三，凶焰颇盛。提刑李稷臣谕降之。二张谮叶于稷臣，且言初无降意，将复为变。稷臣信之，乃植大柱于通衢，取叶以铁索锁缚于柱，炽炭围绕，醯和五辛饮之，备极楚毒，稷臣躬临视之，叶大呼曰：“我已就降，何罪至此？”体皆焦烂乃死。自是稷臣每独坐，时见叶在侧，大恶之。后三年，稷臣遍体生疮痕，状如火灼，痛不可忍，竟卒。
　　王圣图，元城先生之外舅也。未第前，尝梦被命除给事。以有笺榜来议姻者，视其家世，惟题四字曰灵泽夫人。明年登上第，晚年得知潞州，吏白典祠当谒者，而灵泽夫人在其数。圣图恍然，甚惊异之。期年，以给事召。圣图私念前梦，忽忽不乐，不复理装为行计。一日，过灵泽庙阙门，状甚惶遽，人问其故，曰；“此夜连梦。”遂卒。
　　元城先生幼子景道。元城在贬所，尝昼寝，梦一道士来谒，顷之得家书，报其内子生男，而诞辰即梦道士日也。先生异之。俄还自贬所，视所生男，状貌宛然梦中所见也，故名之曰景道，钟爱之异于它子。暨元城再贬岭外，景道生九年矣，忽得疾，卒于家。元城闻之，悲悼不能自胜，南海道士有异术，元城命醮以致其魂，景道果见形于位，谓元城曰：“我昔为道士，公为淄青节度，因射误中吾臂，出血四合而死。今以抚育之恩，犹当偿其半。”元城于是为刺臂血书般若心经以荐之。
