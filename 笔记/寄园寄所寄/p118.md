<!-- { "loadSidebar": true } -->
　　汪宗孝歙人，好拳捷之戏，缘壁行如平地，跃而骑，屋瓦无声，已更自檐下屹立，不加于色。偃二丈竹水上，驱童子过之，皆股战，则身先往数十过，已复驱童子从之。跳丸飞剑之属，见之，赧然自废也。万历丁未，入京师，至燕城店作梦，文皇遣缇骑召使治水，引见殿上。文皇貌甚伟，长髯垂膝左右，以奏牍进。文皇推案震怒曰：“复坏我东南百万民命，奈何？”宗孝顿首言：“臣书生不任官守，且父老不忍离子舍。”文皇色不怿，有皂衣人长跪固请，乃已。其年淫雨，三楚三吴，沉灶产蛙，人相啖食，恻然心伤之，病革不可为矣。（《涌幢小品》）

　　《先曾祖日记》云：“万历三十五年六月，徽州大水，自初三日大雨，至初五止，三昼夜不住，漂流人畜万万。府河西桥上，有七尺水头，惟歙县最苦，休宁次之，二日方退，历世未遭此灾异。三十六年五月，徽复大水，自十三至十九日，水方退，较于三十五年更大。今康熙三十三年十二月十八大雨，至正月二十日方止，严冬大雨一月余，亦罕见事。”

　　松园诗老程嘉燧字孟阳，休宁人，侨居嘉定。少学制科不成，去学击剑，又不成，乃折节读书，刻意为歌诗。三十而诗大就，谙晓音律，分寸刂合度；老师歌叟，一曲动人，灯残月落，必传其点拍而后已。喜画山水，兼工写生，酒阑歌罢，兴酣落笔，尺蹄便面，笔墨飞动。或诒书致币，郑重请乞，摩娑缩瑟，经岁不能就一纸。嗜古书画器物，一当意，辄解衣倾橐，或以赝售有相者，则持之益坚。有子骄稚，不事生产，经营拮据，以供其求，左弦右壶，缘手散去。孟阳顾益喜，以为好事好客，称其家儿。坐是益重困，然而介持益甚，语及饰竿牍，学干谒，头面发赤，掉臂而去。太仓王ぁ伯常谓孟阳“世无严武，谁识少陵？”当今能客孟阳者，海阳顾益卿耳。为治装遣行，渡江寓古寺，与一二酒人，酣饮三日夜，赋《咏古》五章，不见益卿而返。在里中兄事唐叔达、娄子柔，肩随后行，不失跬步，与人交婉娈曲折，临分执手，口语刺刺。至其责备行谊，引经据古，死生患难，慷慨敦笃，古节士无以过也。万历戊午，故人方方叔令长治，要之入潞，居三年，从方叔入燕，诸公争物色孟阳，皆避不与见。祥符王损仲博雅名士，时时过余邸舍，就孟阳谈，孟阳未尝一往也。崇祯中，余罢官里居，构耦耕堂于拂水，要与偕隐晨夕游处，修鹿门南村之乐，后先十年。辛巳春，孟阳将归新安，余先游黄山，访松圆故居，题诗屋壁，归舟抵桐江，推篷夜语，泫然而别。又明年癸未十二月，孟阳卒于新安，年七十有九。卒之前一月，为余序《初学集》，盖绝笔也。逾年而有甲申三月之事，铭旌大书曰：“明处士某。”岂不幸哉？孟阳合辙古人，迥别于近代之俗学，于是乎王李之云雾尽扫，后生之心眼一开，其功于斯道甚大，而世或未之知也。遗山题《中州集》后云：“爱杀溪南辛老子，相从何止十年迟？”世无裕之，又谁知余之论孟阳，非阿私所好者哉？余故援《中州》之例，谥之曰松园诗老，庶几千百世而下，有知吾孟阳如裕之者。（《列朝诗集》）

　　孟阳实歙之长翰山人，余尝至其家，圆松犹在，孟阳与余交最厚，而《列朝集》乃注休人，误矣！

　　歙郑布政旦有诗才，若“花明沛上宴，香起落中尘，河影城头堕，秋声塞上生，□道黄云上，蛮村白草傍”，又“箐道十盘临戍堡，山城百雉入边州”，皆浑沦不落轻靡。（同上）

　　歙方廷玺为县令，《题白水寺诗》：“石径逢僧一话间，白云深处不知远，松阴日午茶烟起，不有客来僧更闲。”（同上）

　　新安诗派，尸祝太函，曹能始见休宁吴非熊而击节，遂流传都下。其为人率真自放，好穷山林花鸟之致，捉鼻苦吟，贵游杂坐，竟日讽咏，不知有人。久之，别能始归新安，作《东归诗》。已而复出游，访故人于岭南，客死新会，从弟元以其丧归。新安闵景贤采辑《皇朝布衣诗》，推吴兆为中兴布衣之冠。□□□谓亲炙则孟阳，逖听则非熊。庶无愧于此评，要当与千古共定之尔。（同上）

　　歙王山人野儿时习为诗，稍长，入吴家鸿山下，与妻子铺糟不厌，游金陵，贵人慕其名，争访之。子僧劭亦能诗，早卒，有《フ明草》。其佳句如《陈匡左过饮》云：“峰冷秋云白，墙阴晚照残。”《永庆寺夜坐》云：“风轻松韵细，露滴月凉生。”《晚泊江上》云：“晚峰生浦澹，秋月出江孤。”《月》云：“峰衔形似缺，江动影难安。”人谓得乃翁衣钵。（同上）

　　歙郑作读书方山，自号方山子。为诗敏捷，一挥数十篇。李空峒流寓汴中，招至门下，轮较射，过从无虚日。周王闻其贤，召见，长揖不拜，王礼而遣之。《方山集》中如“寒灯坐愈亲，寒叶动秋声”之类，俱佳句。（同上）

　　开化时俪号晴川，以焦墨作山水人物，皆可观。同时休宁有汪海云亦善画，墨气稍不及时，而画法近正，是皆不失画家矩度。如南京蒋三松、汪孟文，江西郭清狂，北方之张平山，此等虽用以指抹，犹惧辱吾几榻也。（《裨史》）

　　汪德初（名肇，休人）工画，比元海云和尚，遇酒能鼻饮至数斗，号象饮。尝误附贼舟，贼壮其貌，不敢害，已而酒肇，乃为象饮以自豪，卒纵之去。后诖误逮狱，东方司理有意其为人，面试之画。德初倾墨沈于绢素，东方骇之。寻洗水笔为《薄晓图》，诗云：“五更风雨时，四野云烟障，行人迷所之，幸得东方亮。”东方大赏之，人有如此才而使久困囹圄，非有司之过乎？遂得释。（《邑乘》）

　　尝读《萤雪丛说》云：徽宗政和中，建设画学，用太学法，补试四方画工，以古人诗句命题，不知抡选几许人也。尝试“竹锁桥边卖酒家”。人皆可以形容，无不向酒上着工夫；惟有一善画，但于桥头竹外，挂一酒帘，书酒字而已，便见得酒家在竹内也。又试“踏花归去马蹄香”。不可得而形容，何以见得亲切？有一名画，克尽其妙，但扫数蝴蝶，飞逐马后而已，便表得马蹄香出也，果皆中选。或云：“试以‘竹林深处酒家垆’；于竹林中画一径，一人骑驴捧葫芦出，乃沽酒者，真画得深处二字出。”

　　唐人诗：“万绿枝头红一点，动人春色不须多。”旧时常以此试画工。众工竞于花卉上妆点，皆不中选；惟一人于危亭缥渺，绿杨隐映之处，画一美人凭栏而立。众工遂服。唐明皇尝赏千叶莲花，因指妃子谓左右曰：“何如此解语花？”而当时诗云：“上宫春色四时在。”盖此意也。又试万山藏古寺。或露寺门，或山寺角，皆不合式；惟一人画千峰百轴外，有孤僧从半道归。

　　丁瓒字汝器，居休宁西门，丁氏自宋世业医。嘉靖初丁绳以医名，子畜瓒授其业，已藉数百缗，欲与子瓒谢归。医则奇中，人以仙目之。性好客，客尝满，尝出五十缗，脱人于厄。书画有米倪风。年六十卒。丁云鹏字南羽，瓒子，善书善诗，以绘事名海内，比李龙眠，人得其片纸，什袭珍藏。汪司马伯玉为之传。（《休宁志》）

　　海内琵琶，惟仪扬称最，张瞎子尤翘楚也。尝往湖广贩米，旅次闲暇，秋月当窗，兴动，忽按谱作数弄，闻者无不叹绝。晨起隔房一老贾，忽迎笑曰：“夜来吾子妙拨乎？特恐尚非绝技，吾子今后不弹可也。”张骇甚，以为老贾必善斯艺也，坚欲求奏一曲。老贾曰：“吾非能音律，特往来此地久，此房乃专赁之主人者。忆数十年前，隔房有客抚琴，时予方经营失利，三鼓不寐，闻其音超超入妙，不觉睡去。今予方获利数十倍，心体畅遂，倚枕即到华胥，闻子所奏，而反径夜无眠，用是知尚非绝技也。”张瞎子良久大悟，即泛舟赴姑苏，尽弃其学而学琴焉。三年得其神，于是再拨琵琶，遂无有出其右者。吾邑查八十尤工《琵琶行》，名在张瞎子之前。（《柳轩丛谈》）

　　查八十名鼐，休宁人，以琵琶擅场。尝师寿州钟山，尽得其法，卧起服习，日夜不绝音。居顷之，过山远矣，每弹四座辟易，以为神，乡人汪道昆为之传。（《休宁志》）

　　余尝读《耳谈》云：“京师瞽人李近楼者，籍锦衣千兵，善琵琶，能左右手弹新声古曲绝妙。平生羁愁哀怨，及人己胸中事，皆于弦铁拨发之，令人发上指，泪交下。忽作鱼山梵呗，冷然孙僧云水，复作苏台围猎，凄然百兽鸣嗥。某公尝谓苏公纳曰：”仆居京数年，恨不听李瞽琵琶。“已而以侍御拜命使蜀，而苏蜀人，独饯之，酒酣曰：”有丽人以侑觞可乎？“公不可。忽屏内笑声出，如所谓丽人，而别一老妓，若嗔其笑，悠扬作声怒之。已而又若丽人不受教而谇语，掷器皿堕地，成碎磁声，种种逼真。某公大惊出走，苏笑曰：”无妨。“遽令彻屏，独瞽者抱琵琶坐，旁无一物，诸声皆自琵琶出者也。公诧曰：”今日乃识李君。“于是听琵琶终夜不去。今京师及大都，往往有工此技者。

　　休宁胡侍御宥巡贵州，以仆文顺文学从。侍御按部毕节，感瘴得脾疾，羸瘦且殆。文顺曰：“吾闻长老言，痨疾非人肉不起。”乃斋沐，股肉杂进之，侍御病小损。居月余复笃，且易箦，文顺方以股疮卧疾。文学不忍见主人死，曰：“死而可代也，吾六尺直鸿毛耳！即不获代，而主君卒不讳，孤魂在万里外，谁与从者？惟先死以俟耳。”遂自颈其喉咽，所不合者仅指许，然竟不死，而侍御死。（《王州传》删本）

　　金峰胡公宥甲戌进士，能文章。诸生时下帷呕血甚剧，梦黄冠假艮背之旨，疾乃瘳，每神其术，不语人。尝自城南夜归，灯火相接，乃门阒无一人。舟覆彭城，赖居人出溺，公问故，则神人夙戒，谓贤者有厄，宜亟持勾网以救。见屠者将解牛，市而豢之守冢，及公卒于黔，牛不食死。（《涌幢小品》）

　　风水之说，徽人尤重之，其平时篝争结讼，强半为此。遂有﹃民朱从志等数十人，诡知地术，杜撰妖书，创制鬼印，铁车槔械，钻石掘砖，无坚不入，窥以验之，地蛊诱豪贪，以图厚利。每发冢时，必外张皮帐，以掩烛光，布盛草上，以覆故迹，穴大如斗。而贼徒朱明号穿山甲者，缘穴出入，其捷如神，毁棺易尸，任从簸弄。或男女相混，或一掷数尸，或入赝骨以杂真，或出真骨以入赝。如是者数年，毒流缙绅之家殆尽。万历己亥岁事发，坐死者十六人，论遣者四人，拟徒者三十余人，其脱逃者甚夥。（《稗史》）

