<!-- { "loadSidebar": true } -->
　　孝宗时尤重经筵，多有匪颁之赍。学士程敏政记其事云：“宏治元年七月二十日，文华殿后讲，上顾中官，赐讲官冠带靴袍。敏政预赐织金云雁绯袍一，有副，金带一，及乌纱帽皂靴。面谢讫，上顾谓曰：”先生辛苦。“其对曰：”此皆职分当为。“顿首而退，有诗记之：”日上罘ぜ晓色深，湛恩稠叠驾亲临，对衣红濯天机锦，束带黄分内帑金；久幸清班容宦履，渐渐华发点朝簪，经生启沃寻常事，消得君王念苦辛。“（《玉堂丛语》）

　　休宁公车，例有公宴，载在全书。程篁墩后十数科，本籍兴席，而外籍不与，金正希先生复之。庚午癸酉又废，黄仲霖前辈再复之。本朝来外籍者多未归里。辛卯予自杭旋，匆匆公车，未暇及此。甲午予陈原委于张令尹天成，特设宴于县堂，宴毕，鼓吹送至东门桥饯饮，至今为例。

　　婺源戴给事铣字宝之，以劾刘瑾廷杖落职，竟卒，追赠光禄少卿。（《例朝诗集》）

　　休邑黄正宾以国本事廷杖，虽出身赀郎，而直声震朝野。

　　汪京府循字进之，休宁人，宏治丙辰进士。其《题明妃诗》云：“将军杖钺妾和番，一样承恩出玉关；死战生留俱为国，敢将薄命怨红颜？”（同上）

　　彭总督泽，陕西人，尝过歙，造越国汪公神祠，梦着白衣人献上梁文，乃是状元。明日唐皋果来献文，而以贫故蓝衫改色成白。彭大奇与交欢，后任总督。当会试揭晓时，知殿元必皋。报者至，而辕门正欲群戮人，乘喜尽宥之。（《稗史》）

　　休宁汪龙字潜夫，少颖悟，父客死，问母状，时时号泣，目遂盲。年十五，遇宸濠逆，佐李士实逃难至休宁，以观梅数授潜夫。时因寇患起，督府急甚，聘潜夫至中军。潜夫恻然曰：“急矣！”为强起，每出兵克时日，胜败多所赞画。顾尚书可学以潜夫名上闻，即命有司趋入朝。尚书躬为劝驾，卒谢之。五十时病，潜夫自算其死期，更有七年。郡东鄙中寇患，是为龙蛇之岁，智士死，我乃当之，竟卒如其言。（《休宁志》）

　　休宁有贸易过江右者，逆旅中遇一道人，询乡贯毕，忽曰：“君处有卜筮者汪龙乎？乃吾弟子也。吾有下部秘书，尚未传彼，今老矣，烦君归时邮付之。”又曰：“吾试为君卜某日当归，某日当抵家，抵家之次日，当有事。入城行至东门外，望见桥上有瞽者，缓步下桥，即吾徒也。君当呼询，以此书畀之。其日吾徒入城，为人占卜。袖中有银五钱，可以赠君酬劳。然须即返步，不可入城，入城当防口舌。”其人唯唯，及归家，果符所占之日。次日因事入城，至东门未上桥，果见瞽者，询为汪龙，因即以书授之。龙果出袖中银五钱赠之，其人谢去。忘入城之戒，至市中，忽有挑柴者摩肩过，柴枝牵破其衣。其人大怒，批负薪者颊，责令赔偿。负薪者叩求不得，适县官过，呼问之，得其情，乃曰：“贫民无心牵破衣袖，既打矣，又令赔衣，真无良也！”与杖之十五，其人方忆道人言，悔无及矣！（《柳轩丛谈》）

　　徽郡守闻汪龙名，召之卜数。临去至仪门，方跨阈，守唤之返，问曰：“今科南京解元，知为何许人？”龙曰：“祁门。”盖以骑于门为数也。令去，再至跨阈处，又唤之返，问来科解元是谁，龙曰：“仍是祁门。”郡守以为未必验，已而果然。盖嘉靖甲午科解元郑维诚，丁酉科解元王讽，皆祁门人也。（《啸虹笔记》）

　　胡公梅林令余姚时，钱德淇识之曰：“此必异日东南名将。”因劝令读书，成奏疏。（《珊瑚网》）

　　中国为海寇蹂躏，无过嘉靖间，不第破城杀将，焚荡屠剥，流血数千重，氵唇海诸郡县为然。至以七贼，犯留都京军数十万，人人泣下，闭户不敢撄，此又从来对垒御敌所无者。（《彭比部集》）

　　胡梅林为总督，先后上疏，皆手书如一，后被劾，为上所怜，盖不独有御寇之功，其一段敬谨心，亦自难及，孰谓公仅粗豪人物哉？凡古人上疏必手书，宋时犹然，元始停耳。梅林被逮殁，歙太守何东序窥时局，欲罗织没其家，发兵围守。嘉禾郁阳川兰为绩溪令，知胡公家贫，且捍海功不可泯，力覆护人，愿上印授去，乃得免。（《涌幢小品》）

　　胡公被谤，唯明州一布衣沈明臣一周旋凶衅，及绩溪令郁公兰保全其家，可慨也！

　　胡公宗宪字汝贞，绩溪人，战贼于平望王江泾等处，屡奏奇功，进佥都御史。寻进兵部左侍郎，总督江南北闽广七省兵马。贼渠首汪直、徐海最雄杰，宗宪谋直以弋海，因取陈东，缚麻叶，收张琏，贼寇悉平，加尚书少保。（《府志》）

　　胡梅林有平贼功，而遭陷被逮。徽州知府何东序恨其家居时，以属体参谒不为礼。胡未死狱中，何以封锢其宅，逮其妇女，跣足过堂辱之。时歙邑方某为诸生，忿甚，誓必报仇。未几，联捷，数载守何郡，亦以疑狱逮辱之，一如胡，至今父老犹言其事。（《啸虹笔记》）

　　胡梅林平寇时所得锁子甲，传数世矣。有远贾以重价来市，既交易，疑之曰：“甲为金制乎？尔必告我。”贾人曰：“尔毋悔，告尔何伤？甲非金也，锁子内皆实以金钢钻耳。”（同上）

　　休宁吴成器初试邑吏，讲星官遁甲六壬诸术，父尉靖州，器往省，值苗乱麻阳，应募，有斩获功，授会稽典史。会贼寇东南，监司以兵三千五百授训练，大败之。后寇入会稽，设伏邀斩之，入嘉兴王江泾与赵宣尉阵，径先赵犯贼斩三巨酋，获千余级。贼又据陶家堰连败诸道兵。器侦知坚脆，击斩数十人，冬败之曹娥江，又败之龛山。明年春，贼复至山阴后梅，器奋击斩八十余，生擒七十人。赵御史胡统制上其功，擢布政司经历。丁父艰，有旨夺情，授绍兴总兵，通判浙诸郡，赖以安，勒石祠祀之。所得赏金，悉分战士，故所向有功，大小四十二战，手斩千余级，寇平致仕归。（《县志》）

　　歙左司马汪伯玉（道昆）与李于鳞辈七才子齐名，李本宁尝诵曰：“李北地（梦阳）之才，能小而不能大，能短而不能长；李历下（于鳞）之才，能高而不能下，能奇而不能正。王州（世贞）以才聘法，而法不胜才，人生几何？其书充栋，微伤率耳。汪新安文小大长短，高下奇正，随所结撰，积句成篇，积字成句，无不精丽，其才能经纬错综之也。”当时之评骘如此。（《谷卧馀》）

　　歙方侍郎口静初冠，即与乡人结诗社。迨入仕，汪伯玉方擅时名，倡<谷其>中社，再三招致，匿谢不肯往。其句有“流水不知处，幽禽相与飞，不知春色减，忽见林花飞，永日空山寂，幽蝉时自吟，春色惊人早，云山与世违，旧业微蝉翼，穷途信马蹄”，宛然王孟遗响也。（《列朝诗集》）

　　休宁金野仙工诗，一日郡守赏雪开宴，索诗限填字韵，赋云：“昨夜嫦娥弄玉签，也应扌舀月作花钿；为嫌梅影太清瘦，几片飞来疏处填。”（《县志》）

　　歙王寅仲房撰《新都秀运集》，采弘治、正德、嘉靖三朝之诗，人满百人，诗逾三百，汪本以正居首。仲房曰：“以正童稚，性解为诗，弱冠挺兴，遂传高唱，若愁边草木歇，梦里关山多，有怀成远咏，无伴趁幽行，野草不媚世，沙鸥宁近名？然皆潜思取境，不落常情。新都自程学士克勤名家，而人争相师法，君独尚友古人，天不爱才，壮即夭折，惜哉！”（《列朝诗集》）

　　许文穆公国字维桢，号颖阳，为检讨时使朝鲜。适国王新薨，河城君公摄郊迎礼，国以公未嗣位，不许。因为酌定礼仪，令公称权署国事，用世子冠服，奉先王灵帛行礼，礼成而还，馈遗一无所受，朝鲜勒碑以颂。进讲，托事献规，上每悚意听之，手书责难成善大字赐焉。拜大宗伯，入东阁，以三事进规，其一皇太子册立事，上不悦，遂上书乞休者五，予告给传归。（《歙县志》）

　　许文穆之从侄，豪健善击剑，挽︹命中。尝被酒卧岭北，有虎枕其颈，醒而视之，鼻息甚酣。盖虎先食犬，口吐沫，一如醉人状。许熟视曰：“彼无忮心，乘醉杀之，不武。”遂舍之。先在嘉靖中上三策，请立县城，不果。后寇{穴友}至，太守陶公承学召与议事，令守东门，饬武备。寇不敢入，绕出宛陵。遂议城，以为督，授冠带行事，却之，徐为措置立办。后辞去，商于嘉禾之皂林，以酒暴卒，祀为神。陶太守深伤，为文以祭。太守时已为显官，即四桥先生也。（《涌幢小品》）

　　明隆庆间，司琴为歙人，黄梁小僮，事主勤慎，梁爱之，许配以小婢庆云。梁夜饮堕桥，司琴救主淹死，梁归，庆云誓以身殉。梁谕之曰：“许配戏耳，更觅佳偶。”庆云忿恸数日而绝，年仅十六。（《亘史》）

　　西湖岳坟，旧只秦桧、王氏、万俟Ι三像，都指挥李隆铸铜为之，久被游人挞碎。万历二十二年，吾邑范公涞为按察司副使，以铁铸秦桧、王氏、万俟Ι、张俊四像，反接跪于丹墀，人咸称快焉！而击挞者无虚日，惜乎今没其张浚、王氏二像。三十年，公复司藩于浙，捐俸重葺。秦桧遗罪万世，事昭史书者，实以长舌成之，而始之者张俊也。《春秋》之义，第诛首恶，若俊与王氏跪庭，安可免焉？（《西湖便览》）

　　邑东汪伯淮名工书法，董宗伯其昌见所书“阳山寺”三字，笔势遒逸非常，流连久之，怅然曰：“此中正大有人。”（《鹏升集》）

　　徽俗重门族，凡仆隶之裔，虽贵显，故家皆不与缔姻。他里则否，一遇科第之人，即紊其班辈，昧其祖先，忘其仇恨，行贿媒妁，求援亲党。倘可联姻，不恤讥笑，最恶风也！（《苏谭》）

　　张复字子远，休宁仆也。好学，师黄梅瞿九思，尽得性命之奥，讲学黄州，黄人群尊之为张夫子。九思被冤陷狱，复与瞿孺子甲走都门，诣阙上书首辅。张居正重其名，延与语，劝之仕，弗从。归筑茅屋，自耕养母，著有《衅下语》四卷，《孝经本则》一卷，《小儿语》一卷，人弗识也。邑令丁应泰至其村，访张夫子弗得，浼其地缙绅询之。有识者曰：“得毋某仆张姓者乎？曩自楚归，至今供其落笔役，较他仆无异，得毋即其人乎？”询之果是，令同绅登茅屋拜之，则绕山而逃，令于其堂四拜去。乡人皆重其抱道好义，而仍安其仆隶之常也，不复以下贱相目，而张终安之，至今黄州临坪镇有张夫子祠。又临溪有医家仆周英跟其主抱药囊，后遂工医，阖邑敬焉，亦异人也。（《珊瑚网》）

