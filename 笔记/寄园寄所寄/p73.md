<!-- { "loadSidebar": true } -->
　　《史记》（汉太史令龙门司马迁撰）、《前汉书》（汉兰台令史班固撰）、《后汉书》（宋宣城太守范晔撰）、《三国志》（晋平阳侯相陈寿撰）、《晋书》（唐太宗文皇帝御撰）、《宋书》（南齐散骑常侍沈约撰）、《南齐书》（梁安西外兵仁威记室参军司徒主簿太尉录事萧子显撰）、《梁书》（唐散骑常侍姚思廉撰）、《陈书》（姚思廉撰）、《隋书》（太尉扬州都督监修国史上柱国赵国公长孙无忌等奉敕撰）、《魏书》（北齐尚书右仆射魏收撰）、《后周书》（唐礼部侍郎兼修国史彭城县子令狐德等撰）、《北齐书》（隋太子通事舍人李百药撰）、《南史》（唐太子典膳丞崇贤馆学士御史台主簿兼直国史李延寿撰）、《北史》（唐李延寿撰）、《唐书》（翰林学士御龙图阁学士朝散大夫给事知制语充史馆修撰判秘阁欧阳修奉敕撰）、《五代史》（欧阳修撰）、《宋史》（开府议同三司上柱国录重国重事前中书右丞相监修国史领经筵事都总裁脱脱等奉敕撰）、《辽史》（脱脱修）、《金史》（脱脱修）、《元史》（翰林学士宋濂、翰林侍制承直郎王等修）。

　　二十一史之外，则有司马温公之《资治通鉴》，然是非颇不尽协。朱紫阳因之而作《纲目》，笔削一本《春秋》，其书始于周威烈王，终于梁唐晋汉周，真不刊之史矣，惜其后此缺焉。明成化间，命大学士商辂等接修《宋元纲目》，颇得紫阳遗意，而正史皆备。（《啸虹笔记》）

　　中秘书在文渊之署，约二万余部，近百万卷，刻本十三，抄本十七八，直者辰入未出，凡五楹，中一楹当梁拱间，竖一金龙柱。宣宗尝幸其地，与阁臣纟番咨询问，故入直史耳，不得中立设座云。神宗初年，沈晴峰太史所记如此。自古藏书之所，非止一处，汉有东观、兰台、鸿都等处，唐有秘书监、集贤书院等处，宋有崇文馆、秘书省等处，明初稽古定制，罢前代省监馆阁掌书之官，并其任于翰林院，设典稽二员。凡国家所有古今经籍图书之在文渊阁者，永乐中，遣翰林院修撰陈循往南京起取本阁所贮古今一切书籍，自一部至有百部以上，各取一部北上，余悉封识收贮如故。（《涌幢小品》）

　　实录之名，起于唐明朝，平元都，即辇十三朝实录至京，修之至再。《太祖实录》修于建文，又再修于永乐，并历朝所修者，藏之金柜石室，最为秘密。申文定当国，命诸学士校雠，始于馆中誊出，携归秘第，转相抄录，遍及台省。若部属之有力者，盖不啻家藏户守矣。闻新安有余侍郎懋学，范布政阳，节略自为一家，太常不知何如？尝见余侍郎世穆两庙甚有体裁，然于吾学宪章诸书，及家乘别集，尚未暇及。（同上）

　　《尔雅。翼》云：“史者示往知来者也，杌之为物，能逆知来事，故以名史。”班固作《西汉书》百篇未成，明帝初有人上书，言固私改《史记》，诏收固下京兆狱。固弟超上书，具列固著述意，会郡亦上固所为《汉书》，天子奇之，除兰台令，使成前书。唐天宝初，郑虔荥阳人，为协律郎，缀当世事，著书八十篇。有窥其稿者，上书告虔私撰国史，虔苍皇焚之，坐谪十年。玄宗爱其才，欲置左右，特更立广文馆，以虔为博士，子美有诗，广文之名起此。虔追译故书，得四十篇，苏源明名其书为《会粹》。班郑皆良史才，以未奉明旨得罪。至宋秦桧则禁私史，明以来无此禁，亦不明许人著。所谓中道而立，能者从之，圣圣逮矣。（同上）

　　钱若水字澹成，又字长卿。宋太祖晏驾，若水监修实录，有驯犬号叫不食，诏遣使送陵寝。参知政事欲若水书其事，遗之诗曰：“白麟朱雁且勿书，劝君书之惩浮俗。”若水不从。后奏若水成书，不列监修官吕端名，以为掠美。若水援唐故事，有实录不书监修官名，众不能屈。（同上）

　　《韵府群玉》阴时夫所集，明太祖时时取观之。解缙谏，以为此兔园寒士之笔，所见者陋，非帝王所宜观。遂掷其书不复顾，而御制《心经》等书皆成，缙之受知深矣。（同上）

　　唐永徽以前，左右史惟对仗承者，仗下谋议不得闻。唐武后时，平章姚以帝王谟训不可阙，起居仗下所言军政，要宰相自撰，号《时政记》，以付史馆，从之。字令璋，思廉之孙。（同上）

　　陆鲁望建祠堂，塑己像。咸淳中有盛氏子醉，仆其像于水，腹中皆其生平诗文稿。（同上）

　　新安谢主改《三国志》为《季汉书》，尊昭烈以继东西汉之后。然先年吴中有德园吴先生者，挺庵宪副之父，以岁贡受子封，不仕孝友。饶文学，亦窜定《三国志》，计正统，名《续后汉书》，可见好事都有人先做去，其曰季，不若续为妥。（同上）

　　伏羲神农黄帝之书，谓之《三坟》，言大道也。少昊颛顼高辛唐虞之书，谓之《五典》，言常道也。八封之说，谓之《八索》，九州之志，谓之《九丘》。然自孔子删述之后，所可信者，惟六经而已。（《郡书备考》）

　　按《参同契》为丹经之祖，然考《隋。唐。经籍志》皆不载其书名，惟《神仙传》云：“魏伯阳上虞人，通贯诗律，文辞赡博，修真养志，约《周易》作《参同契》。”（《升庵外集》）

　　南方有掘地得石函，中有古文《参同契》，魏伯阳所著上中下三篇，叙一篇。徐景休《笺注》亦三篇，后序一篇。淳于叔通《补遗三相类》，上下二篇，后序一篇，合为十一篇，盖未经后人妄紊也，亟借录之。未几，有人自吴中来，则有刻本，乃妄云苦思精索，一旦豁然若有神悟，离章错简，雾释冰融其说，既以自欺，又以欺人甚矣。及观其书之别叙，又云自会稽来，贻以善本，古文一出诸伪，尽正一叶半简之间，其情已见。作伪书者，云崖道人杜一诚也。（同上）

　　海盐王沂阳家多藏书，所萃丘陵学山中，有《子贡诗传》、《申培诗说》，云皆出其手也。俄失火，被发狂叫，诸壮见曰：“筐箧不烦救，第得一囊书者，当重酬。”火甚炽，卒不能得，大呼曰：“祝融不仁，忍歼我千秋知契邪？”一为蹋地号哭，此正可谓有书癖。（《只编》）

　　虞初撰《周说》九百四十三篇，小说家始于虞初。（《古今原始》）

　　铅椠椠板长三尺，谓以铅刻于椠而书之，木可修削，故简板称教削。（《群碎录》）

　　宋贾黄中幼时，聪悟过人，父师取书，与其身相等，令读之，谓之等身书。张子野词：等身金，谁能意买此好光景？（《希{钱}<谷瓦>笔》）

　　《书》自蔡中郎邕字伯阶，于嵩山石室中得八角垂芒之秘，遂为书家授受之祖。后传崔瑗子玉，韦诞仲将及其女琰文姬，姬传钟繇元常。魏相国元常初与关枇杷学书抱犊山，师曹喜、刘得升。后得韦诞冢所藏书，遂过于师，无以为比。系传庾征西翼卫夫人李氏，及其犹子会卫夫人传晋右将军王羲之逸少。逸少世有书学，先于其父枕中，窥见秘奥，与征西相师友。晚入中州，师郑众，碑隶兼崔蔡，草并杜章，真集韦钟章齐皇索，润色古今。典午之兴，登峰造极，书家之盛，若张丞相华，嵇侍中康，山吏部涛，阮步兵籍，向刺中秀辈，翰墨奇秀，皆非其匹。故庾征西始疑而终服，谢太傅得片纸而宝藏，冠绝古今，不可尚已。右军传子若孙，及郄超、谢フ等，而大令献之独擅厥美。大令传甥羊欣，羊欣传王僧虔，僧虔传萧子云，阮研孔琳之子云，传隋永欣师智永。智永传唐虞世兴世南伯始，伯始传欧阳率更询，及褚河南遂良，登贤，传薛少保稷嗣通，是为贞观四家，而孙处礼过庭独以草法为世所赏。少保传李北海邕，与贺监知章，同鸣开元之间。率更传陆长史柬之，柬之传犹子彦远，彦远传张长史旭。旭传颜平原真卿，李翰林白，徐会稽浩，真卿传柳公权京兆，零陵僧怀素，藏真，邬彤、韦玩、崔邈、张从申，以至杨凝式，凝式传于南唐韩熙载、徐铉兄弟。宋兴李西台建中，周缮部越，皆知名。象苏舜卿薛少彭继之，以逮南渡小米，传其家法，盛行于世。王延筠以南宫之甥，擅名于金，传子澹游，至张天锡，元初鲜于枢伯机得之。独吴兴赵文敏公孟ぽ始事张即之，得南宫之传，而天资英迈，积学功深，尽掩前人，超入魏晋，当时翕然师之。康里平章子山得其奇伟，浦城杨翰林仲弘得其雅健，清江范文正公得其洒落，仲穆造其纯和。及门之徒，惟桐江俞和子中以书鸣，洪武初，后进犹及见之。子山在南台时，临川危太朴饶介之得其传授，而太朴以教宋遂仲珩、杜环叔循、詹希元孟举。孟举少亲受业子山之门，介之以教宋克仲温，而在至正初，揭文安公亦以楷法得名，传其子ι，其孙枢在洪武中，仕为中书舍人，与仲珩叔循声名相埒云。（《春雨杂述》）

　　《墨池编》论字体有擘汇书，今书家不解其义。按《颜真卿集》有云：“点画稍细，恐不堪久，臣今谨据石擘窠大书玉弹。”《玉堂嘉话》云：“东坡洗玉池铭，擘窠大字极佳。”又云：“韩魏公书杜少陵画体诗，擘窠大字，此法宋人多用之。”（《升外集》）

　　飞白字之名，书家例知之，但不晓作何状。予按王隐云：“飞白变楷制也，本是宫殿题署，势既遒劲，文字宜轻微不满，名为飞白。”据此，则如今篆书之渴笔，俗所谓沙笔是也。唐人好奇，或作禽鸟花竹之像，顺陵碑略有数字，今绝无作之者。惟方外道流书酒肆壁，作竹节雀头形，俗可憎矣。（同上）

　　按草书者，后汉征士张伯英所造也。梁武帝《草书状》曰：“蔡邕云：”昔秦之时，诸侯争长，羽檄相传，望烽走驿，以篆颖难，不能救急，遂作赴急之书。‘今之草书也。“（《客中闲集》）

　　《草书百韵歌》乃宋人编成，以示初学者，注名于羲之。嘉靖间有一中书，取以刻石，而一钜公序之，信以为然。有自京师来滇，持以问杨用修曰：“此羲之《草韵》也。”杨戏之曰：“字莫高于羲之，得羲之自作《草书百韵歌》，奇矣。又如诗莫高于杜子美，子美有《诗学大成》；经书出于孔子，孔子有《四书活套》，若求得二书，与此为三绝矣。”其人愕然曰：“孔子岂有《四书活套》乎？”杨曰：“孔子既无《四书活套》，羲之岂有《草书百韵》乎？”其人始悟。（《尧山堂外纪》）

　　宋太宗淳化三年，出御府所藏历代真迹，命侍书王著模刻禁中，厘为十卷，是为历代法帖之祖。（《谙系杂说》）

　　汉兴，有草书，不知作者姓名。至章帝时，有杜伯度崔瑗崔实皆称工，自苍颉科斗一变为史籀大篆，再变为李斯小篆，四变为程邈隶书，至草书为五变矣。（《古今原始》）

　　吴人皇象能草，世称沈著痛快。（《五色线》）

