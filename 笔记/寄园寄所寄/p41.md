<!-- { "loadSidebar": true } -->
　　萧县相袭不撞钟，以为撞之则水至。嘉靖间，县尹朱同芳不听，水果大至，漂没田庐，同芳坚不听，水亦寻涸。及孙重光尹萧，父老恳情，重光遂止之。乃为文以祭钟曰：“鼓焉以钟，晨昏之轨，民有讹言，金能利水。为民父母，从此而已，御患无德，随俗可耻。钟兮钟兮！尚鉴于此。”比重光去，王荩臣继之，复撞钟，其家病祸相沿，惧而复止。胡梅林取各寺观铜钟，制大将军击倭，殆无孑遗。惟桐庐县城东一钟，有蟒蛇蟠其上，军士惧不敢动，再取再如之，乃止。士人云：“其钟声闻五十里。”《炎徼记闻》云：“广西崇善县有飞来钟，相传自交趾思琅州飞来者。指挥沈希仪遣舍人刘达往相之，欲捶取其铜，以造军器，将近钟数百步，仆地死。”（《汇书初编》）

　　正德丙子，汪西宁都县通天村有合抱枯树，伛仆已久，忽风雨大作，隐隐有声，顿起如故。其后嘉靖由藩封，入继大统。（同上）

　　嘉靖壬子，马少保文庄率门人数辈，卒业太华青柯坪。一日有戏欧同舍家人，绝于洞上，众忄匡惑无措。文庄祷于神，夜见火光如笼灯，冉冉从山腰入洞，其人苏，言白衣人令伊起，其时门人有盛少宰讷、郑运使札在焉，师弟后多贵无。（《陕西通志》）

　　嘉靖末，有方士寓沈太史懋孝家，挟一木神，称卓少仙，长二尺许，紫袍冠带，绰有威仪。备小桌椅坐台上，揖让言笑如生，谈诗论文，可听，能知未来事。时懋孝未第，方与谈谑间忽指门外曰：“贵同年至矣！”则冯敏功也，后果同榜。（《平湖县志》）

　　嘉靖甲辰，张子微有外弟赵生，其生前为大同赵某子，列本学增广生。暑日迎督学，饮火酒，大醉卧树侧，仆以水浇之，遂气绝。魂游水边，见犬来，畏为所啮。适有孕妇在傍，避身妇边，不觉入其妇孕中。是晚妇产子，生见已生为婴儿，即悟托生在此。北地贫者生子，不坐月，即往饷田间。时有一犬在床前，生呼其妇曰：“尔出外须闭门，勿使犬近床。”妇人大骇，以为妖，欲击杀之，乃不敢言。至五岁，见乘马者，呼其名曰：“我是汝母舅某生也。”其人惊报其家，以钱赎回，其妻尚未改醮也。（《座右编》）

　　夏少师尝祈梦九鲤仙，得问舟子三字。及罢相再起，泊舟淮上与梦羽赋诗赠别，取孟浩然诗，探韵拈得问舟子诗云：“向夕问舟子，前程没几多，滩头正好泊，淮里足风波。”怅然不乐，罢酒而别。（《列朝诗集》）

　　湖州董尚书浔阳公得姑苏某家山石，高五丈，用巨舟载归，至震释舟，沈堕水中。公不能释，募善泅者，入水求之。泅者摸石，盛石一大石盘上，盘可合五人抱，公甚异骇，命数百入次第皆起之而巳。石置盘孔，毫末凑洽，盖即当时以盛石者，而某家亦不知所始。又王元美先生家藏一铜唾壶，为上代物，常以自随，然仅其底耳。已过太湖，童子误堕水中，公悬十金，募人捞取，持以上，视之，乃其盖子。先生大喜，再悬十金，令捞取，又得焉，吻合完好，益足珍贵。（《珊瑚网》）

　　福宁州笔架山在大金海中，嘉靖四年四月二十三日，南海浮来五山自笔架山外而至，峰峦突兀，上有草木人马，往来贸易，阖城聚观，自午逾申乃没，盖海市也。海市现于登莱海中，而偶见于福宁州海中者如此。（《闽书》）

　　嘉靖二十二年九月，江西参议王乔龄奏献皇始封之国，舟泊龙江关，慈乌以万数集江柳，向舟鸣噪。江西提学副使李梦阳恭述于文集可考，其事神异，宜付录史馆。（《汇书二编》）

　　钱逊叔侍郎，少时氵斥汴，舟败溺水，流二十里，遇救得不死。旬日乃苦腰痛，不悟其故；视之有手迹，大如扇，色正青，五指及掌，宛然可识，若擎其腰间者。（《座右编》）

　　嘉靖间，桃源令甘勋履任三日，嫡庶争宠，爪破其面。公自负貌美，被爪破，遂雉经死，邑士绅往哭之，公父乃曰：“吾儿不幸有此，然亦有数。向者生时，梦人相贺，持彩联书二句其上曰：四百姚涞榜，三日桃源令。莫测其兆。已而登姚状元榜，其年进士四百人，今令桃源三日，梦固先告我矣。”（同上）

　　宣府都指挥胡缙有妾死后，八十里外民产一女，生便言我胡指挥二室也。其家来告，胡不信，令二仆往。女见仆遽呼名曰：“汝辈来何用？请主翁来。”仆返命，胡犹不信，更命二婢往，亦然，胡乃自往。女见胡喜，言前生事，胡即抱女于怀；女附耳戚戚密言旧事，胡不觉泪下，顿足悲伤，与叙委曲。女又言家有某物瘗某地，胡遂取女归，女益呼诸子诸妇家人，一一慰谕。从而发地，悉得其货，因呼之为前世娘。女言幽冥间，与世所传无异。又言死者须饮迷魂汤，我方饮时，为一犬过，踣而失汤，遂不饮而过，是以记臆了了。（同上）

　　万历二十七年，于皖寄盐课银八百五十两，为船户龚四盗去爪分。正月初五日，巴河地方缉获。先是龚四盗银在家，每夜门壁尽响，举不得安枕。及拿获，将银送巡司封贮，又复响；巡司惊惧，通知原主领回方静。（《先曾祖日记》）

　　休宁万安街民家，常日空中抛掷瓦砾。其家心惊，延法师压禁无验。异日客有识者，谓曰：“此地必有伏尸，因人居其上，而袭其阳气，致有此异。”乃命人发之，果有木榇二十余，因令迁于隙地，奠之，投掷始息。湖州闵公霖宦京都时，得一弃宅，人不敢居。闵曰：“此宅幽暗，故阴气盛。”乃揭瓦推壁，复暴烈日中久之，方修葺居之，竟无恙，其阴气已散也。（《稗史》）

　　万历丁酉，河南巩县大道，有木匠持斧，往役于人，憩树下，忽闻鼓乐声，不知其自。谛听之，乃出树中，遂将斧击树数下；其内曰：“不好不好，必斫进来矣。”匠亦重加斧，乃有细人长三四寸，各执乐器，自树中出地上，犹自作乐数叠。时来者停车马皆见，乃仆地，人以闻官。（《耳谈》）

　　万历甲辰，松江某村马生卵，破之中有珠，此与万历戊子郡中大虹桥驴生卵同。（同上）

　　万历壬辰间，一老人号醒神，自云数百岁，曾见高王张三丰，又自诡为越王，至今不死。又云：“历海外诸国万余。”陈眉公曰：“听醒神语，是一本活《西游记》。”（《笑史》）

　　闽人武弁陈生，寓扬州军门，料敌有奇中。后何吉阳先生任南少司寇，以大司马李克斋公荐，至居衙中，谈人往事，及家居坟墓园宅，如指诸掌。生所挟，有樟柳神焉，神仅三寸许，白面红衣，能从袖出，跃至几上，饮水历历有声。时而自叹，作闽语，谓曾为儒生，死而陈制取之，然相随不久，亦当去矣。（《耳谈》）

　　河南某邑皂隶，得一小木偶于道旁，置帽中，将归为儿戏也。忽闻帽中人语曰：“今日回官府话，有二十板之厄。”皂心异之。比至，令果怒，抽签将责，皂大笑。令诘其故：曰：“先闻木偶言，事系前定。”令收其木人入，免皂责。嗣后凡审判，先置木人纱帽中，听其语，折狱如神。囹圄报失囚，众方骇，令曰：“速趋某渡头，穿白者是也。”迹之，果得。三年后不复灵，令亦内召矣。（《啸虹笔记》）

　　万历初，姑苏浒墅关王序三家，豢一猪，已二载。一日衔其主衣裙行，异之，随其所往，以嘴掀土，出瘗金千两，取之，家遂大饶。自是德猪，饲以香饭，澡以净泉，衣绵藉毡十一年，大可比牛；远农皆来借观，而称其家金为猪金。后死，棺殓祭奠，如人礼。黄州府团江有一家，父亡而猪生，夜梦父称是此猪，倍加爱养，不忍杀宰。至八年，肥大不可行，人竞来观之，丁酉年始死。（《耳谈》）

　　柳道彦谈其家庄客壮子，病疡死二日矣。客自往城中市棺，为债家所困，挞伤，或以语其家，其家男妇竞奔之。壮子亦起行十余里，抵债家，会罢争而尸仆其家堂上，以是成讼，大耗债家钱。又有士人独处一斋中，忽有好女子逾败垣入，就榻上死，骇愕不察所以。已门前男女数辈，急趋过曰：“死尚走去，况生耶？”士呼至，以榻尸示之，乃其家死女，惊暴雷走失，舁归殓之。（同上）

　　万历间，尚书潘季驯治河，筑高家堰屡溃。一夕梦赤面长髯者告曰：“吾汉寿亭侯也，河有毒龙是崇，吾念公勤于王事，当为公斩之。”翌旦白昼昏晦，风雷交作，河浪掀天。少顷，风雷并息，波面尽赤得断蛟二，而堤以就。尚书表其事于朝，天子敕建祠淮上。尚书幼时，晚步龙溪渡口，闻水底二人语，明午替死者至矣。知其鬼也。翌午命人守之，果一人坠水救之。尚书誓得大志，必造一桥，后果以十万金，起桥渡口，名潘公桥。（《湖州府志》）

　　吴相国自言：“六岁出就外傅，从师馆子西禅林之殿左，每晨入佛殿，见两旁罗汉，手眼俱动，不知其土塑也。后稍长入寺，乃不复见。”（《忆记》）

　　顺治戊子，余读书灵隐寺五松房，山笋甚盛。余挖二根植窗前，僧大笑曰：“笋那得活？”今竟成林矣。

　　汝南人郑奇道遇一端正妇，乞得寄载车上，从之，诣邮卒楼，夜共楼宿。明日妇死，卒惊白亭长，亭长击鼓会诸庐吏，共集诊之。乃亭西北八里吴氏妇，新卒，夜殡灭火，火至失之。即持去，后奇亦寻卒。（《风欲通》）

　　毫州之野，夏夜有妇裸体卧瓜棚下纳凉，夫来与淫而去。忽蛇复以尾淫之，妇觉尾出。如此者再，始扪以手，识为蛇，大呼；夫至，尚见蛇逸入洞中，此以淫感也。（《续彝坚志》）

　　滇南蒙岫山有人见蛇自碎，片片星散。不知者偶拾一片视之，则诸片复合，啮人即死。（《耳谈》）

　　蜀乌撒军民府，有岭壁立万仞，泉洼其上，曰：“圣人泉。”其下行者呼曰：“{浦女}{浦女}.”行道之人渴矣，则泉即飞下。百人一人，随量皆足，而泉亦即止。（同上）

　　泰兴刘太宰机未第时，郡中偶有鹰神，乃一猎鹰也，能为人言。一日飞入公宅，公家作糍以词之；其奴作之不洁，鹰攫其帽，若惩之者。呼公语曰：“公大贵，他日当得八人抬轿，参赞南畿。”已而飞去，后皆如其言。（同上）

　　万历四十六年四月，礼部奏城河水赤，西自宣武门外东响闸起，至正阳门外，御河闸止，约长三里许，水色尽赤，深红紫暗，状如积败之血。四十七年四月中，正阳门外御河水，复殷赤如前，时正辽阳三路丧师之候。（《槎庵小乘》）

　　万历丁亥，金台有妇人，以羊毛遍鬻于市，忽不见。继而都人身生泡瘤，渐大，痛死者甚众，瘤内惟有羊毛。有道人传一方，以黑豆莜麦为粉，涂之，毛落而愈，名羊毛疔。（《名医类案》）

