<!-- { "loadSidebar": true } -->
　　今士庶所戴方顶大巾，相传明太祖召会稽杨维祯，维祯戴此以见。上问所戴何巾，维祯对曰：“四方平定巾。”太祖悦，遂令士庶依其制戴。或谓有司初进样，方直其顶，太祖以手按偃落后，俨如民字形，遂为定制。按洪武二十四年三月二十六日，礼部右侍郎张智同各官奉圣旨，恁礼部将士民戴的头巾样制，再申明整理。智乃奏行，先为软巾制度，已尝拟定，而小民往往成造，破烂不堪，纱罗用纸粘裹，竹丝添花，混同造卖，有乖礼制，合行申禁。乃前违制者，卖人买人同罪，如此则当时巾制，乃太祖自定，恐非维祯与手按也。（《枝山前闻》）

　　太古茹毛而饮血，有巢始教民食果，燧人始作火制以炮，神农始耕作炒米。轩辕造粥饭羹炙脍，公刘作资糕麻团，周公造汤团，鲁敬姜作不托，汝颓作棕。秦昭王作蒸饼，汉高祖作饼，金日作胡饼，刘安作豆腐，诸葛亮作馒头夹饣炎，石崇造馄饨，梁武帝造面<角力>.（《稗史》）

　　《汉书》五城十二楼，仙人居也，诗家多用之。东坡词：游人都上十三楼，不羡（竹西）歌吹古扬州。用杜牧诗“婷婷袅袅十三余”之句也。永乐中，晏振之《金陵春夕诗》：花月春江十四楼。人多不知其事。盖洪武中建来宝重译，清江石城，鹤鸣醉仙，乐民集贤，讴歌鼓腹、轻烟淡粉、梅妍柳翠十四楼于南京，以处官妓，盖时未禁缙绅用妓也。（《升庵外集》）

　　《博物志》曰：“尧造围棋，以教后世，或曰舜造。”（《事始》）

　　夏桀始设侏儒优倡戏，周偃师始造傀偶，宣王始养斗鸡，楚熊渠造弄丸，勾践始为弄潮，无终嘉父作千秋球リ，秦武王作角，始皇作曼延鱼龙水戏，汉武帝益以幻眼走索寻撞舞输弄碗影戏，唐玄宗制舞马舞象之戏。（《程史》）

　　桀臣乌曹作赌博围棋，季咸造胡面子，韩信作纸鸢。汉武帝作猜拳斗草，刘向作弹棋，周武帝作象棋，唐明崇俨作买鬼，宋江作差牌。还无作谜语，卢敖作市语，晋梵僧了义作翻语。（同上）

　　滇南皆作棋子，而以永昌为第一，盖水土之别云。烧棋之法，以墨铅七十斤，紫英石三十斤，硝百二十斤，为一料，可得棋子三十副，然费工本已三十六七两矣。其色以白如蛋青，黑如鸦青者为上。若鹅黄鸭绿，中外洞明者，虽执途人而赠之，不受也。烧棋之人，以郡庠生李德章为第一，世传火色，不以授人也。余在永昌日，曾以重价得之，出以与郡大夫较，皆不能出余上也。庚申冬日，为叛兵所掠，惜哉！今滇中游客，出银五钱，便市棋三百六十，宁复有佳物乎？（《南中杂说》）

　　榆石，点苍山所出也。凿顽石，深八里余，竭民力而取之，以逼真入画者为佳，然佳者卒不概见也。康熙十二年，予常入逆藩便坐，见一石屏，高六尺，宽四尺余，山水木石，与元人名笔无异。或曰：“此黔宁旧物云。”嗟乎！此种怪物，原非寻常可遇，而士大夫必欲困民力以取之，小者既不可用，大者又不能佳，而痴重可厌，非人力可挽，奈何劳民伤财，以购此难得而无用之物欤？（同上）

　　《路史》载何俊有记曰：“今人称顾陆之笔，然此特晋宋间人耳。予家乃有汉人画，此世之所未见，亦世之所未知者也。其画非缣非楮，乃画于车螯壳上，乃是姑苏沈辨之至山东卖画买回者，闻彼处盗墓人，每发一基，则其下有数十石，其画皆作人物，如今之春画，间有干男色者。画法与《隶释》中有一碑上所画之人（自画法至此一句读），大率相类，其笔有拙，顾陆尚有其遗意，至唐则渐入于巧矣。夫车螯者，蜃也，雉入大水为蜃，雉有文章，故蜃亦有文章。登州海市即蜃气也，但不知墓中要此物何用！余观北齐邢子才作文宣帝哀册文云：”攀蜃辂而雨泣。“王筠昭明太子哀册文曰：”蜃辂峨峨。“江总陈宣帝哀册文云：”望蜃综而攀标。“齐谢眺敬王后哀册文云：”怀蜃卫而延首。“则知古帝王墓中皆用之，盖置于柩之四旁，以妨狐兔穿穴；其画春情，亦似厌胜，恐蛟龙侵犯之也。（《云谷卧余》）

　　古瓷之名甚多，其称哥窑者，久不知出处。近阅一书，南宋时龙泉县有章姓人，兄名生一，弟名生二，兄弟各主一窑，而生一所制为佳，故以哥窑别之。哥窑多断纹，今温处人犹称为章窑云。（同上）

　　《龙蛇河图》云：“弓之名曰曲。”张太公《兵法》曰：“弩之神名曰远，望箭之神名曰续，长刀子之神名曰脱光。古人铸刀以五月丙午，取纯火精，以协其数。”（《客中闲集》）

　　古者饮酒击博，其形似箭，长五寸，其数六，刻以牙为之，头类鹤，故曰六鹤齐飞。宋齐以降，有骰子之制，即六鹤之变也。（同上）

　　今之三弦，始于元时，小山辞云：“三弦玉指，双钩草字，题赠玉娥儿。”（《升庵辞品》）

　　白乐天与元微之常以竹筒贮诗，往来赓唱，和靖翁故有带斑犹恐俗，和节不防山之句。每谓既有诗筒，可无吟咏，以助清洒。一日许判司执中远以葵笺分惠，绿色而泽，八墨觉有精采，带露葵叶研汁，用布擦竹纸上，候少干，用温火熨之。许尝有诗云：“不取倾阳色，那知恋主心。”此法不独便于山家，且知二公俱有葵藿向阳之意，又岂不愈于题芭蕉、书柿叶乎？（《山家清事》）

　　余既有诗癖，又以置之竹中寄人，不无累赘，偶以纸筒印竹样于上，题词云。

　　绿沉事人多不知，老杜云：“雨抛金锁甲，苔卧绿沉抢。”又皮日休《竹诗》云：“一架三百本，绿沉森冥冥。”始知名矣。又见吴淑《事类赋》云：“绿沉亦复精坚。”引《广志》曰：“绿沉，古弓名。”又引刘邵《赵郡赋》曰：“其器用则六弓四弩，绿沉黄间，堂溪鱼肠，了今角端。”（《侯鲭录》）

　　笛本四孔，京房加一孔于后，为商声，本黄帝后伶伦作。

　　染黄帝观翟草木之华，乃染五采为文章。（《群碎录》）

　　夜航唯浙西有之，然其名旧矣。古乐府有《夜航旧曲》，皮日休《答陆天随诗》云：“明朝有物元君信，拥酒三瓶寄夜航。”（《中吴纪》）

　　古书皆卷，至唐始为叶子，今书册也。（《演繁露》）

　　城门之名，自古有之，今天下名城数千，各自立名；然惟苏州阊门，及齐葑娄盘蛇，与杭之钱塘最著，即儿童能言之。南则聚宝，北则哈答任城，乃元之旧名，而哈答改名崇文，任城改宣武。今皆种旧不称新，盖业在人口角中，不能易耳。其有非城门而著曰蓟门、剑门、夔门、荆门、吴门、彭门、雁门，古号而最雅，相传者春明门，上司皆不许立城。（《涌幢小品》）

　　天主堂在北京宣武门内东城隅，大西洋奉耶稣教者，利马窦曰欧罗巴国，航海九万里，入中国。神宗命给廪赐第此邸，邸左建天主堂，堂制狭长，上如覆幔，傍绮疏，藻绘诡异，其国藻也。供耶稣像，其上画像也，望之如塑，貌三十许人，左手把浑天图，右叉指若方论说，次指所说者，须眉竖者如怒，扬者如喜。耳隆其轮，鼻隆其准，目容有瞩，口容有声，中国画绩，事所不及，所具香灯盖帏，修洁异状。右圣母堂，母貌少女，手一儿，耶稣也。衣非缝制，自顶被体，供具如左。按《耶稣释略》曰：耶稣译言救世者尊主，陡斯降生后之名也。陡斯造天地万物无始终形际，因人始亚当，以阿袜言不奉陡斯，陡斯降世，拔诸罪过人。汉哀帝二年庚申诞于如德亚国，童女玛利亚身，而以耶稣称居三十三年，般雀比刺多以国法死之。死三日生，生三日升去。死者，明人也，复生而升者，明天也。其教耶稣曰：“契利斯督法王曰俾斯玻，传法者曰撒责。”而铎德（如利玛窦等）奉教者曰契利斯当（如丘良原等）祭陡斯以七日，曰米撒，于耶稣降生升天等日曰大米撒，刻有《天学实义》等书行世。其国俗工奇器，若简平仪（仪有天盘，有地盘，有极线，有赤道线，有黄道圈，本名范天圈，为测验根本），龙尾车（下水可用以上，取义龙尾象水之尾，尾上升也，其物有六，曰轴，曰墙，曰围，曰枢，曰轮，曰架，潦以出水，旱以入力，资风水，功与人牛等），沙漏（鹅卵状，实沙其中，颠倒漏之，沙尽则时尽，沙之铢两准于时也，以候时），远镜（状如尺许竹笋，抽而出，出五尺许，节节玻璃，眼光过此则视小大，视远近），候钟（应时自击有节），天琴（铁丝弦随所按音调如谱）之属。玛窦亡，其友庞迪峨、龙华民辈代主其教，教法友而不师，师耶稣也，中国有学焉者，奉其厄格勒西亚七式。（《帝京景物略》）

　　◎禽兽指雀为鸾，混獐于鹿，贸贸者何取乎必。鼓翼戴角，无奇不，虽皓首，势又不能涉猎。偶及随笔存之，亦曰张华之雉化、耶律楚材之角端同，非捷给临时者尔。

　　胎生者眼胞自上而瞑，卵生者眼胞自下而瞑，湿生者眼无胞，化生者眼无窍。蜮无目，蟒圆目，旋目，鸠方目，鱼目不瞑，鸡好邪视，龙不见石，鱼不见水。雀夕瞀，鸱昼盲，猫睛当午，敛纵如线，鹗目遇夜，明察毫末。马夜行其目光所照三丈，虎夜行一目放光，一目看物。（《博物志》）

　　安南武平县封溪中，有猩猩焉，如美人，解人语，知往事。以嗜酒，故以屐得之，槛百数同牢，欲食之，众自推肥者相送，流涕而别。时饷封溪令，以巴盖之，令问何物。猩猩乃笼中语曰：“唯有仆并酒一壶耳。”令笑而受之，养畜能传送言语，人不如也。（《朝野佥载》）

　　俗呼牝马为课马，出《唐六典》。凡牝四游而课，羊则当年而课之，课谓岁课驹犊。（《孔氏杂说》）

　　成化五年六月，河决杏花营，有一卵浮于河，大如人首，下锐正圆，质青白，微具五色，又多黧黑点。渔者得之，守河者以十匹布易焉。以手撼之，中汨泪作水声，又甚重，气暖而泽润，不知何祥也。或曰：“龙卵。”然龙以胎生，未闻卵也。越三日，和佥宪于州桥西，图其状于壁，且书其上曰：“玄珠占法，江湖见龙卵，主大水。”前一日，卵送开封府，皆惧不敢收，守与判相却之间，坠于地中，惟水而已。（《悬笥琐搜》）

