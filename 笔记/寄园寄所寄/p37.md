<!-- { "loadSidebar": true } -->
　　寄园者，黄门赵公退食之园也，地非偏僻，境隔尘嚣，有台有亭，有桥有池，有山有林，有竹有石，裴晋公之绿野，李文饶之平泉，不是过也。四时之兴不穷，九州之客常集，看花玩月，饮酒赋诗，琴尊不辍，啸咏继之。知黄都京阙之外，别有清凉闲旷之地，只觉蓬莱方丈，主人不远，而一时从游者，亦胥忘其为何处也。夫居山林之下者，不问功名之事，而处朝廷之上者又少烟霞之趣。于是或仕或隐，各不相伴，而兼之者为难。惟公以特达之姿，超时独立退无长往之讥，进无沈溺之恋。故束发立朝，名动当世，而沈抑梧垣，悠游数载，门无戟，车少八驺，不几令邓禹笑人哉？人方共为公惜，而公淡如也。乃于园中莳花叠石，编竹篱，引清泉补前人所未备，日与宾客词人，吟咏其中，正孔北海所谓座上客常满，尊中酒不空者也。余山水云游，未尝亲登公之堂，觌公之面。兹以扶乩之戏，偶尔周旋因辱公命，不敢以不文辞，爰次第之，聊以塞责而已。

　　东风昨夜归来了，树上交交啼好鸟；试把梅花移向窗，清香满座如春晓（正月）。中和节过冰方泮，草透平江迷曲岸；燕子飞来梁栋间，喃呢唤道春将半（二月）。迟迟春暖时方暮，夜静梨花逢小雨；曲水流觞好赋诗，问人可是兰亭数（三月）？牡丹花谢逢薪夏，时雨成泉阶面泻；绿树婆娑阴满庭，湘帘高卷人潇洒（四月）。五月榴花红似火，菖蒲如笔锦葵吐；主人爱咏陶潜诗，足南窗日未午（五月）。浓阴覆地宜秋早，吞影金鱼依荇藻；高咏坡公水调词，人间何必非瑶岛（六月）？梧桐叶下凉风至，蟋蟀空阶劳寤寐；晓起临池漱水清，长空忽落一行字（七月）。槐花黄落秋犹未，零露滚滚摧庭卉；墙外捣衣谁送声？令人长啸增豪气（八月）。落木萧萧绕石室，呼童起扫声簌簌；乍风乍雨到重阳，只苦东篱犹未菊（九月）。霜浓泉石寒应怯，早已阴山几次猎；未见江南二月花，园林洒看红枫叶（十月）。霏霏寒雪亭皋晚，古树枯林入画苑；包竹裹花底样忙，水仙也要同人暖（十一月）。朔风猎猎年将尽，酒酌醇醪常酪酊；Р青阁上看西山，万里遥天杳冥冥（十二月）。

　　已往之气假生者之灵，以发舒，苟非生者之灵，则感通路绝，何所发舒乎？而诸子以非意之所及者，来相渎问，吾不复道也。今日写字甚妙，借光多矣。

　　△忆梅花诗联句梦想罗浮花盛开（乩），清芬缭绕扑人怀（鹿亭），满山蝴蝶添红紫（乩），疏蕊繁英任参差（恒夫）。林下高风人不见（乩），天涯寄得南枝茜（章云），孤山处士尚高眠（恒夫），酒债还须千疋绢（紫沧）。冷颜倚石见姿仙（乩），铁笛一声弄月明（酉山），国色全无脂粉态（恒夫），婆娑清影澹无声（宛先）。蒋家三径余二友（乩），呼鹤携琴得未有（鹿亭），含烟洗露见孤真（乩），香中逸韵开别趣（恒夫）。林英已灿首重搔（乩），静影瘦横梦想劳（恒夫），半清浅处绝尘俗（章云），最愁雪虐与风餐（紫沧）。疏星乱点横空黛（乩），隔篱彷佛琼花碎（酉山），妩媚曾传宋广平（乩），铁石刚肠年年在（恒夫）。一片寒云压塞垣（乩），催花风信几回翻（鹿亭），琼田万顷浮光泫（宛先），簌簌霜花踏破痕（恒夫）。携回南窗待春暖（乩），深护香魂帘不卷（章云），霜前雪后峭寒枝（乩），移上阑千共缒绻（紫沧）。玉蕊檀心不可求（乩），远忆烟菲簇一丘（酉山），梅花不发雪花发（乩），雪碍梅花何处寻（宛先）。

　　夜花风紧，酒散入闲，诸子不弃陈人，群相酬倡，书以寄遗；乃以忆梅花为题，相次联句，得成九韵。但思路不一，血脉不贯，未甚快心，然亦见一时相与之乐。时同事者胡子鹿亭，于子章云，汪子紫沧，夏子酉山，王子宛先，及寄园主人也。癸酉长至前十有七日，烟霞隐者跋。

　　△降坛诗萧萧霜落不闻声，断尽栖乌树上惊；宾客散来参觜挂，无人知道此时情。

　　座客有问当年殉难事，赋此以答龙髯攀堕鼎湖弓，碧落犹闻长乐钟；臣罪当诛惭入地，此来不复觐欢容。

　　△和赵给谏赠诗原韵六首（有序）

　　杜鹃夜怨，知为望帝之魂，燕子春归，乃是灵皇之魄（出《天禄外传》）。心有所感，言以舒情。况乎仆本恨人，久有寒蛩之泣，遭时多难，能无穷鸟之思哉？旧事不可告人，我怀岂能忘本！为人为鬼，静听雌黄，或古或今，凭谁媲白？乃者寄园主人索我陈言，赠之佳什，曲终不见，空有峰青，梦醒求之，惟余月白。然西风叶卷，谁非清啸之声？北郭钟鸣，聊作游仙之会。隐儿则灯拖欲谢，入幕则香缕将残，新句时成，旧狂复发。承君不弃，愿从世外之交，为日无多，幸有知人之论。投桃不可无报，制锦姑且学裁，依声而和，刻烛以成。问我何人，已化辽东之鹤，岂云复作，终成榆上之鸠？

　　比来正苦忆众前，暂尔清宵一晌缘，月挂枯林随雁至，风吹黄叶候钟旋；白虹未散人何在？碧血长埋忆惘然，犹记旧游零落甚，莫将山鬼唤成仙。

　　清风明月夜窗前，不信生平有夙缘，老泪竟如花露滴，伤心犹比指纹旋；魂飞白草惊沙走，血化丹枫照雪然，殊愧长源当日事，姗姗枉自号神仙。

　　枯林霜冷小台前，点点钟声悟昔缘，白苎欲成歌石烂，绛桃已谢羽人旋；井中心史凭谁出？阁上青藜仗火然，幸有茗香恣往复，闲情试一赋游仙。

　　兰膏欲尽小灯前，一刻清谈一刻缘，茶沸竹炉如瀑泻，烟生磁鼎似风旋；千年未老广成子，绝代高才孟浩然，无意往来飘忽甚，辽阳丁令已升仙。

　　我岂无因一至前，问君可是有情缘？身如蜡凤随膏制，心结炉烟似缕旋；翠柏霜凌犹未改，梅花寒噤向飘然，生平遗恨沧桑外，枉作人间邋遢仙。

　　无端身世在君前，偶假灵鸾一结缘，海水未枯何日至？马头不角几时旋？上林神树从新萎，长乐疏钟记昔然，醉酒敢同天帝梦，逍遥强作地行仙。

　　●卷五。灭烛寄寄园主人曰：“天地间理之所无，事之所有，可胜道哉？神禹铸鼎象物，使民入川泽山林，不逢不若，立意何远也？抵掌闲谈，似乎极不这已矣。而仓卒相遭，用能预为之地。即或不然，宁灭吾烛，羞与魑魅争光，庶不致为中散所哂。”

　　◎鬼长日喜听乡人说鬼，坡仙逸致耳，未能事人，徒搜冥漠不可凭之事，吾未见有当也。然必曰当，续千里无鬼论不亦执欤？

　　金大节者，海盐人，洪武初，为乡老人，例随计吏入觐。侵晓出门，欲登厕，有鬼白厕中出，指大节曰：“此人好个金肚皮！”忽不见。时功令甚严，大节怖曰：“此行必腰斩矣！”既入朝，应对称旨，擢知府，果腰金。（《碧里杂存》）

　　《志怪录》云：“正统间，徐武功治水张秋，有一铁匠役罢归，过岳王庙侧，遇一故铁匠，悟其已死，唾骂之。鬼大怒，与相扑，忽公前驱至，鬼挽之同匿河滨，牢不可脱，曰：”吾何敢见徐相公？但可见三司官耳。‘已而三司官至，匠大呼，鬼随出，匠两手作虚抱势曰：“鬼在此！’鬼作声曰：”此人负我钱三百六十文，今必还我。‘问匠，果有之，乃谓之曰：“铁匠既负汝钱，吾追还汝，可放之。’鬼即应声而灭，匠焚镪以酬，已而平安。”《涉异志》云：“正德戊寅，御史沈子公视屯田于江，未至全椒五里，县人迎诉者甚众。沈默数而目识之，既而失其一。至县坐行台，诉者入，末人一蓬头跣足，敝衣，乃道中失去者，沈问何处人？答曰：”全椒人，名小羊。‘曰：“诉何事？’曰：”有冤。‘曰：“有词乎？’曰：”无有。‘沈叱使出，忽不见，急索之不得。沈大骇流汗，呕痢交作，县官问疾，沈语之故，对曰：“往年有顾景祥者，为弟所杀，并及其子，景字下为小，祥字旁为羊，殆为是耶？’沈执其弟，一讯即服，乃知小羊即景祥乳名也。”（《汇书初编》）

　　于肃愍公为诸生时，忽窗外有巨人持一扇乞诗，公醉中即挥笔曰：“大造乾坤手，重扶社稷时。”公若自志其生平者，鬼悲跃而去，所遗扇，则蕉叶一片耳。（《尧山堂外纪》）

　　某者，海宁卫前所军士。景泰初，邓茂七反于台州，从征战败，匿积尸下。夜半见灯火焚煌，诃道而至，乃一神官也。据部点名，验尸至曰：“此人乃板闸数内，不应死此。”遂去。天明逃回，后十余年，运粮至淮安板闸，堕水死。（《董谷杂录》）

　　海盐翁学训严之，寿昌人，官贫斋冷，苜蓿自甘，未尝与寒生计束修。一日独坐，忽怪风起牖下，出步庭外，则阶草不动，入室复然。心怪之，疑牖下有异。是夜梦一妇人，自称前训樊某妾，为悍妻所杀，葬此，今已讼之冥司，冤白矣，乞为我改葬。明日命僮仆向风所起牖下，持锄镬穿砌土三尺许，得两缸合一妇人尸，颜色如生。因询斋役，皆说果有杀妾事，当捶扑时，号楚声达外，人尽闻，第未知埋处尔。翁遂具棺殓葬之郊外。夜复梦此妇来谢。未几闻樊死，其子某新举孝廉亦死，而悍妻穷老无所倚，亦死。（《见只编》）

　　弘治癸未春，锡山民蒋容往惠山焚香还，半途会大风雨晦黑，咫尺莫辨；容度不能前，拊荒墓寄宿焉。忽夜半闻林外一人呼吴照，云：“前村施斛，可偕往乎？”林间一人应曰：“有善人假宿于此，不得行矣。”翌早容拜冢而去。质诸左右，是冢即吴照所瘗也。（《野记》）

　　胡敬斋尝夜行山曲，闻后有鬼呼先生数声，公若不闻。鬼复曰：“我有一对，请先生对。风急有舟人莫渡。”公不答，鬼复笑曰：“我替先生对。月明无伴路休行。”公不顾，鬼亦不见。（《尧山堂外纪》）

　　汤胤绩为参军守边，战死。后数月口外某驿天色将暝，忽有兵官至，驺从甚众，坐中堂，令免供具，第索笔砚灯烛，闭户而寝。明早驿卒候其起，开户寂然无人，但见壁间留诗，未有“血污游魂归不得，当年空筑望乡台”之句，始知为胤绩云。（《尧山堂外纪》）

　　朝邑严御史天祥令绛县时，道经傅说祠，尝入瞻拜。一日复过，属有急不得入，憩其厕短亭中坐，见二青衣持檄伏堂下白云：“傅丞相邀公。”严谢不往，顾左右赐使者食。左右实无所见，然不敢诘，漫应曰：“食使者矣。”严乃语二青衣，还报傅公，俟我异日为御史，乃往，言讫而寐。顷之寤，惊告左右以为梦。左右云：“自未寝时有之，非梦也。”严默然，嘉靖己酉，征拜御史，病卒。（《陕西通志》）

