<!-- { "loadSidebar": true } -->
　　黎久曰：“有处女孕者，其家讯掠百至，而卒无明验也。或神交气交，或精交；女国照井而孕，亦气交之理乎？”《外纪》鞑靼有女国曰亚玛作搦，俗惟春月容男子一至其地，生男辄杀之。（同上）

　　《颜氏家训》言江南风俗，二亲若在，每至生日，常有酒食之事。无教之徒，虽以孤露，其日皆为供顿，酣畅声乐，不知有所感伤。程氏云：“人无父母，生日当倍悲伤，更安忍置食张乐以为乐？若具庆者可矣。然梁元帝当载诞之辰，辄斋素讲经。”唐太宗谓长孙无忌曰：“是朕生日，世依皆为欢乐，在朕翻为感伤。今君临天下，富有四海，而欲承颜膝下，永不可得，此子路有负米之惜也。《诗》云：”哀哀父母，生我劬劳。‘奈何以劬劳之日，更为宴乐乎？“泣数行下，群臣皆流涕。则前世人主未有生日为重，而庆贺成俗已久矣。《漫录》又说唐中宗以降诞日，宴侍臣内戚，与学士联句，人主生日乐宴为寿，殆始见此时，固莫盛于明皇也。按唐开元十七年八月，上以生日宴百官于花萼楼下，左丞相乾曜、右丞相说帅百官上表，请以每岁八月十五日为千秋节，布于天下，咸宁宴乐，休暇三日，此置节之始。十九年以千秋节降死罪流，以下原之，此恩赦之始。二十四年八月千秋节，群臣皆献宝镜，张九龄献《千秋金镜录》。至代宗大历元年十月，上生日，诸道节度献金帛器服、珍玩骏马，此受贡之始。德宗以诞日，岁诏佛老者大论麟德殿，并诏给事中徐岱等讲说，此说法之始。穆宗长庆元年，诏：”七月六日，是朕载诞之辰，其日百僚命妇，宣于光顺门，进名参贺，朕门内与百僚相见。“虽尝敕停，寻复行之，此进名受贺之始。长庆四年敬宗初立，徐泗观察使王知兴以上生日，请于泗州置戒坛，度僧尼资福，此度僧之始。文宗开成二年，诏：”朕之生辰，不欲屠宰，用表好生，非是信尚空门，将希无妄之福。自今宴会疏食，仕陈西醯，永为常例。“此禁屠宰之始。纪节以来，袭为大典，虽本自开元，而明皇久以生日为重矣。王皇后宠衰，泣曰：”三郎独记不得何忠脱紫半臂，换一斗面，为生日汤饼耶？“盖旧事也。明皇不惟自寿，每自让皇帝宪，生日必幸其宅，移时宴乐。惠宣太子业被疾，明皇自视，会既愈，幸其第，置酒赋诗，为初生欢，此恺悌之至情。天宝十四年六月一日，贵妃杨氏生日，幸华清宫，于长生殿奏新曲。会南海进荔枝，因名荔枝香。天宝十载正月，安禄山生日，赐衣服、玩器、酒馔，以宫妾蕃将亦用此。朱仲新云：”唐人生日，多具汤饼。“引梦得送张与诗：”尔生始悬弧，邀我作上宾。引箸举汤饼，祝赐天麒麟。“此当谓初生时，少陵自有宗武诗也。《云溪友议》载西川韦相公皋因作生日，节镇皆贡珍奇，独东川卢八座送一歌姬为馈。（《爱日斋丛抄》）。

　　蜀人多姓奇，今《百家姓》以为出于宋朝，故首以赵钱孙李，尊国姓也。前朝《千家姓》亦以朱奉天运起文，然未见有天姓者，而蜀姓或有出于二家外。自魏晋以来，取才于门阀，故姓氏尤重。唐重八姓，论相于此，至不许与他姓为婚姻。自八姓而下，凡有三百五十姓。宋嘉中，亦有《千姓编》。雁门邵思撰《姓解》，则分为一百七十门，至有二千五百六十八氏。汉颖川太守聊氏，复有《万姓谱》，古姓之存于今者鲜矣。按左氏因生赐姓，胙土命氏，以字以谥，以官以邑，才五者而已。（《蜀都杂抄》）

　　《百家姓》但有字无文理，黄九烟编之成文，妙矣。予友王石农有《百家姓鉴编》，更为工巧。今复有御制《百家姓》云。

　　今人三年之丧，有过于古人者三事。《礼记。三年问》曰：“三年之丧，二十五月而毕。”《檀弓》云：“祥而缟，是月衤，徙月乐。”正肃云：“是祥之月而衤，衤之明月，可以乐矣。”《丧服小记》曰：“再期之丧，三年也。”《春秋》闵二年，《公羊传》曰：“三年之丧，实以二十五月。”（《后汉书》陈忠疏言，先圣据人情而著其节制服二十五月）孔安国《书传。太甲篇》云：“汤以元年十一月崩，至此二十六月，三年服阕。郑玄谓二十四月再期，其月余日不数，为二十五月，中月而衤；则空月为二十六月，出月衤祭为二十七月，与王肃异。”按《三年问》曰：“至亲以期断，是何也？”曰：“天地则已易矣，四时则已变矣，其在天地之中者，莫不更始焉，以是象之也。”“然则何以三年也？”曰：“如隆焉尔也，焉使倍之，故再期也。”今从郑氏之说，三年之丧，必二十七月（宋武帝永初元年十月辛卯，改晋所用王肃祥衤二十六月仪，依郑玄二十七月而后除），其过于古人一也。《仪礼。丧服篇》曰：“疏衰裳齐牡麻经冠，布缨削杖，布带疏屦，期者父在为母。”传曰：“何以期也？屈也，至尊在，不敢伸其私尊也。”《礼记》杂记下篇曰：“期之丧十一月而练，十三月而祥，十五月而衤。”注云：“此谓父在，为母也。”《丧服四制》曰：“资于事父以事母而爱同，天无二日，土无二王，国无二君，家无二尊。以一治也。故父在，为母齐衰期者，见无二尊也。今从武后之制，亦服三年之服。（唐高宗上元元年十二月，天后上表，请父在为母服齐衰三年，从之。玄宗开元七年闰七月，右补阙卢履冰上言，体父在为母服周年，则天皇后改服齐袁三年，请复其旧。上下其议，左散骑常侍褚无量以履冰议为是，诸人争论，连年不决。八月辛卯，敕自今五服并依丧服传文，然士大夫议论犹不息，行之各从其意。无量叹曰：”圣人岂不知母恩之厚乎？厌降之礼，所以明尊卑，异绝徼也。俗情肤浅，不知圣人之心，一紊其制，谁能正之？“二十年，宰相萧高复请依上元救父在为母齐衰三年，从之），其过于古人二也。《丧服篇》又曰：”不杖麻屦者，妇为舅姑。“传曰：”何以期也？从服也。“今妇为舅姑，亦服三年，其过于古人三也。皆后儒所不敢议，非但因循国制，亦畏宰我短丧之讥。若乃日月虽多，而哀戚之情不至焉，则不如古人远矣。（《日知录》）

　　武后始请父在为母服齐衰三年，当时虽请未行，至端拱中始行，遂为制。（《古今原始》）

　　宋太祖始令妇为舅姑服三年，妇为舅姑服，前此未尝有也。（同上）

　　明太祖制，子为父母，庶子为其母，皆斩衰三年，嫡子众子为庶母，皆齐衰杖期，五服亦稍有升降，编辑成书，使内外遵守。庶子为其母斩衰，亦制也，可谓能体孝子之心矣。（同上）

　　孝宣即位，思戾悼之名，不少隐讳，亦无一人更言泉鸠里事。此见汉人醇厚，后代因之而恩怨相寻，反覆之报，中于国家者多矣。（《日知录》）

　　堪舆家之说，原于古阴阳家者流。古人建都邑，立家室，固未有不择地者；而择地以葬，其术则本于晋郭璞所著《葬书》二十篇。后人增以谬妄之说，蔡元定尝去其十二，而存其八，后世言地理之术者，此其祖矣。自近世大儒考亭朱子，以及蔡氏，莫不尊信其术，以谓夺神功，回天命，致力于人力之所不及，莫此为验，是固有不可废者矣。后世之为其术者，分为二宗：一曰宗庙之法，始于闽中，其源甚远。至宋王乃大行，其为说主于星卦，阳山阳向，阴山阴向，不相争错，纯取五星八卦，以定生克之理。其学浙间传之，而今用之者甚鲜。一曰江西之法，笔于赣人杨筠松、曾文迪，及赖大有、谢子逸辈尤精其学。其为说主于形势，原其所起，即其所止，以定位向，专指龙穴砂水之相配，而它拘忌，在所不论。其学甚行于今，大江以南，无不遵之者。二宗之说，虽不能相同，然皆本于郭氏者也。业其说者，参其异而会其同，斯得之矣。（《青岩丛录》）

　　三国魏仆射曹馥没于寇乱，嫡孙胤不能葬尸，招魂殡葬。招魂之葬，始见于此。（《珊瑚网》）

　　文王忌日必哀，《礼》云：“君子有终身之忧，忌日之谓也。”忌始于周乎？（同上）

　　周成王用中士奠世系，治世谱，差序秩第，即唐之玉牒也。（同上）

　　汉高帝时，田横死，从者不敢哭，随板叙哀，故承以为挽歌。汉武时，李延年分为二，《薤露》送王公贵人，《蒿里》送士大夫庶人。（《萃醉录》）

　　秦汉以来，帝王陵前，有石麟石象辟邪石马之属，人臣墓前，石虎石羊石人石柱之类，皆以饰垅，如生前之仪卫，唐朝以为山陵。太宗葬九山，关前立石马，陵后门内，又有番前勇卫轩禁者一十四人，石象皆刻其官氏。后汉太尉杨震葬日，入旷驱罔象，以好食亡者肝脑，人家不能令方相立于墓前，而罔象畏虎与柏，故墓前立虎。或陈仓人掘地得物，若羊非羊，献之，道逢二童子，谓此名为媪，常在地中，食亡人脑。若欲杀之，取柏东南枝，插向丘垅，由是墓前皆树柏。以二说各异，未知孰是。《仪礼》云：“大夫树柏，士树杨。”按《礼经》云：“古之葬者，不封不树，后代封墓而又树焉。”《左传》云：“尔墓之木拱矣。”又“树吾墓贾”。仲尼卒，子弟各自守它方，持其异木，树之墓；则自殷周已来，尊卑之制，不必专以罔象之故。虞思道《西征记》云：“新乡城西，有汉桂阳太守赵越墓，墓北有碑，碑有石柱，东西有亭，因以石柱为名。然柱前石人石兽石柱，自汉代有之。”《炙毂子》曰：“舜葬苍梧，鸟衔土培墓，陵丘之石象，恐不特杨震也。”又古诗云：“古墓犁为田，松柏摧为薪，白杨多悲风，萧萧愁杀人！”又诗云：“墓门有棘。”然则封树起于中古也。（《炙毂子录》）

　　于定国决狱平，郡中为之立生祠，号曰于公祠，生祠始见于此。此民所立，后有在位而自立者，可笑也。（《古今原始》）

　　今人贺寿者，七十曰七，八十曰八。按字书与、帙同，书衣，又书卷编次也，与年寿绝无涉，不识称者何居？因观白乐天诗：年开第七，屈指几多人？自注云：“余与苏州刘郎中，同壬子岁，今年六十二。”又诗：行开第八帙，可谓尽天年。注云：“时俗谓七十以上为开第八秩，字书训字与帙同，又与秩同。”唐《萧至忠传》官帙益轻，是则帙礻失帙秩四字，皆可通为一义，而白诗所引，则谓过此而及彼，若缙书帙然也。信如此解，则称庆七十者，当云八，八十者当云九，乃与古语合。第如其年而称之，殊末宜也。（《云谷卧余》）

