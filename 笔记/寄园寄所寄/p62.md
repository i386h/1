<!-- { "loadSidebar": true } -->
　　洛阳刘太史健初生月余，有僧过其门曰：“此儿七死不死，过了四十，官至一品，寿过一百。”后读书古庙，一夕风雨败壁，压体，明日方得出，一也。乡贡入京，为盗缚于雪地，冻饿几死，二也。会试场中失火，犯烈焰而出，三也。饮酒友家，主人恐客散去，锁闭大门，一时火起，客多死火而得独全，四也。伤寒死去三日而苏，五也。过海封王舟坏，漂荡几死，既而得生，六也。一日昼寝，有猫过身侧，为霹雳震死，因惊死，逾时乃醒，七也。是皆四十以前事，后则日受封爵。孝宗朝，以为首相，正德二年去位，累朝赠秩至太师，年百七岁卒，或云年九十四。（《七修类纂》）

　　范蜀公将薨数日，发眉皆变苍黑，眉目郁然如画。先君雨淮公自解组以来，多讲出世之术，迄髦年眼目昏花，不能见物。康熙壬寅，年八十二岁，将易箦，神彩精爽，两目炯炯，遍呼子侄辈瞩视之，乃薨。此事与范蜀公同东坡尝云：“平生虚心养气，数尽神往，而血气不衰，故发于外如是耳。”（《梅窗小史》）

　　明山东掖县人赵耀官吏部尚书，胞弟焕左都御史，弟某孝廉，一门显赫。耀归省时，父母皆八十余，人咸以为荣。国朝刑部尚书李化熙长山县人，胞弟李文熙掌河南道御史，以其母一百零一岁，请旨建坊。杭州黄相国机母亦百岁余，建坊于门曰：“百岁寿母之门。”贵而且寿，真为难得。（《丽草亭集》）

　　家玉峰少宰太夫人万氏年将百龄，尚视听无缺，都门咸以为人瑞。

　　天聪三年，车驾至海州，阅视城垣，命葺其倾颓者。海州有一汉人，年一百三岁，妻一百五岁，子七十三岁，其族皆持斋。上闻之，命其父子来见，谓海州守臣曰：“此老人可令在庙中奉祀，以终余年，勿得扰害。”仍赐之牛种。（《丽草亭集》）

　　◎神童（巧对附）

　　小时了了，岂堪皓首无成。即曰后生可畏。然蒙以养正，当有司其责者矣。若夫终身荣枯，往往定于片言，对虽小技，可忽乎哉？

　　颛顼十岁而为少昊相，帝喾十五而为颛顼相，唐尧十五而为帝挚相，甘罗十二而为秦上卿，介子推十五而为然相，韦康成十五而为郡主簿，司马元显高澄俱十六开府辅政，崔英十七而为符秦谏议大夫，子奇十八而为齐东阿守，张缅十八为汉淮南守，贾谊十八为博士，终军二十为谒者。（《宛委余编》）

　　方孝孺髫龄已善属文，双眸炯炯如电，读书十行俱下。目积寸许，见典册所载圣贤名字，或良相将貌形，辄默记，欣然有愿慕之志，乡人呼为小韩子。（《玉堂丛语》）

　　对偶之佳者，曰：九州四海，悉主悉臣；亿载万年，为父为母。平生能着几辆屐？长日惟消一局棋。有文事，有武备，与神为谋；无智名，无勇功，惟圣时若。数点雨声风约住，一枝花影月移来。柳摇台榭东风软，花押栏杆春昼长。劝君更尽一杯酒，与尔同消万古愁。天下三分明月夜，扬州十里小红楼。黎园弟子白发新，江州司马青衫湿。临邛道士鸿都客，锦里先生乌角巾。屋檐下天灯，楼板上地铺。丈夫不学曹孟德，生子当如孙仲谋。三光日月星，四诗风雅颂。（《稗史》）

　　五行金木水火土，四位公侯伯子男。老鼠上栗树，吃栗落壳；螃蟹入菱池，擒菱钳莲。尼姑田里驮禾上，女子房中抱绣才。和尚墙头递酒，必是私沽；道童锅里烧茶，何须煮？吴先生饮酒，倒口便吞；谢书办要钱，抽身即讨。棋客着棋，着着着出好着；药工员药，员员员得能员。（《啸虹笔记》）

　　解学士缙少年发解及第后，偕伴至妓馆，妓知其才名，乃瀹茶止一瓯，而三分之以进曰：“三分分茶，解解解元之渴。”解应声曰：“一朝朝罢，行行行院之家。”（《莫氏入林》）

　　解学士七岁时，一友人持其父影而至，解横书图画禽兽，友甚不乐。于是续云：“图公之像，画公之形，禽中之凤，兽中之麟。”友笑而奇之。（《尧山堂外纪》）

　　解学士幼，母孀居，苦里胥催征，具诉县宰，并系以诗，有“他年谅有相逢日，好把春风判笔头”之句。邑宰即指望堂边小松为题，令再赋，应声曰：“小小青松未出栏，枝枝叶叶耐霜寒；如今正好低头看，他日参天仰面难。”宰奇之，遂蠲其税。（同上）

　　傅黄门凯出使外国，道经仙游县九仙祠，黄门虔祷，梦有孺子歌云：“青草流沙六六湾。”及天界，燕享殊隆，国王令主客者谓曰：“黄河濯水三三曲，愿天使为我对之。”黄门应以梦中句，国王惊服，尽以珍宝奇玩厚遗而还，盖华有九曲，而彼国亦有三十六湾也。（《征梦录》）

　　永乐中，江南一太学生需选京师，见邸间题云：“客眠孤馆，梦魂常到故乡来。”一日阁中传旨云：“人立断桥，形影不随流水去。”生以壁间句奏对，得官。（《尧山堂外纪》）

　　都宪韩公雍巡江西日，方鞠死狱，忽诵句云：“水上冻冰冰积雪，雪上加霜。”一囚曰：“空中腾雾雾成云，云开见日。”公称善，为减死。（《驹阴冗记》）

　　于肃愍八岁时，衣红衣驰马，有邻人呼其名，戏之曰：“红孩儿骑马游街。”公应声曰：“赤帝子斩蛇当道。”（《对谱》）

　　于肃愍幼时，其母梳其发为双角，僧人兰古春见之，戏曰：“牛头喜得生龙角。”公即对曰：“狗口何曾出象牙？”公回对母曰：“今后不可梳双角矣。”他日古春过学馆，见公梳成三角髻，又戏曰：“三角如鼓架。”公又对曰：“一秃似擂槌。”古春遂语其师曰：“此儿救时之相也。”（《三异人书》）

　　徐为郡吏，偶随守步庭墀中，见一鹿伏地，守云：“屋北鹿独宿。”应声曰：“溪西鸡齐啼。”守遂不以常礼遇之。（《韵林》）

　　储罐初游州庠，不循矩度，学官示以句云：“赌钱吃酒养婆娘，三者备矣。”储应声曰：“齐家治国平天下，一以贯之。”已而举应天癸卯乡试第一，甲辰会试第一。比廷对，以三元自期，内阁闻其自负，乃抑置二甲第一。自后励行检，务文学，遂得全终身名。（《尧山堂外纪》）

　　杨文襄八岁时，以奇童荐，大宗伯姚夔独器之，疏补翰林秀才。宪宗命内阁选师教之，受业于黎文僖公。成化戊子，年十四，中顺天乡试时，已抗颜为人师，有文中子之风焉。（《玉堂丛语》）

　　林举人章字初文，福清人，七岁能诗，塾师试题群羊，应声而就，落句云：“会从北海风霜里，伴过苏卿十九年。”又题韩文公像云：“独立蓝关雪，回看秦岭云；非干马不进，步步恋明君。”塾师叹曰：“此子他日必忠而苦节者！”（《列朝诗集》）

　　袁相国履善六岁时，与群儿戏，自称小相公。潞溪彭公见之，出对云：“愿为小相。”袁即答云：“窃比老彭。”厥后相国年登耄耋，童云遂成谶语。（《珊瑚网》）

　　翰林旧有句云：“宾之（李酉涯字）访东之，（江朝宗字）东之宾之。”适陈启东谒选至，吴文定以扣之，答曰：“回也待由也，由也回也。”西涯为之击节。（《对谱》）

　　红荷花，白荷花，何荷花好？黑葚子，赤葚子，甚葚子甜？（《客中闲集》）

　　李西涯与程篁墩过采石，西涯曰：“五风十雨梅花节。”篁墩曰：“二水三山李白诗。”（《神童集》）

　　林庄敏公九岁时，邑宰谒其尊人梅所先生，公侍侧，有白犬在门顾梅所。宰出句云：“白犬当门，两眼睁睁惟顾主。”公曰：“黄蜂出洞，一心耿耿只随王。”宰叹曰：“公辅之器。”（同上）

　　绍兴董元南太守复次子也，八岁咏胡桃曰：“形状如鸡子，刚柔实未分，擘开混沌壳，浑是一团仁。”《梅月》曰：“梦觉罗浮夜已阑，碧天云静月团圆；玉人不学桃花面，净洗红妆镜里看。”真楷草书歌赋序记，及三场文字，无不精妙。弘治己卯，张御史请照李东阳程敏政杨一清洪钟事例，送翰林院读书。疏上，上召试不如式命还籍，充会稽县学生，更名，乙丑会元。（《尧山堂外纪》）

　　王文恪公年十二，能书，有以吕纯阳渡海像求题者，公援笔书云：“扇作帆兮剑作舟，飘然直渡海洋秋；饶他弱水三千里，终到蓬莱第一洲。”（《神童集》）

　　王阳明年十一时，过金山寺，龙山公与客酒酣赋诗未成，阳明从旁曰：“金山一点大如拳，打破维扬水底天；醉倚妙高楼上月，玉箫吹彻洞龙眠。”客惊异，复使《赋蔽月山房诗》，随应曰：“山近月远觉月小，便道此山大于月；若人有眼大如天，还见山小月更阔。”（《尧山堂外纪》）

　　杨公继盛乡塾读书，师出，群童为迷藏戏，师归怒曰：“藏形匿影，能属对者免责。”公曰：“显姓扬名。”师许字以女。（《三异人书》）

　　严嵩十二岁游郡庠，有提学为句曰：“玉关千里，乡心一片雨丝丝。”嵩曰：“金阙九重，圣寿万年春荡荡。”（《续白眉故事》）

　　施年幼而贫，谒张都宪，张曰：“新月如弓，残月如弓，上弦弓，下弦弓。”应曰：“朝霞似锦，晚霞似锦，东川锦，西川锦。”张即招与子同学。（《尧山堂外纪》）

　　陆贞山粲有对云：“枣棘为薪，截断劈开成四束；阊门起屋，移多补少作双间。”粲兄采亦善属对，东郊巡按苏松许御史戏云：“北台东御史，西人巡按南方。”采私对云：“冬官夏侍郎，春日办完秋税。”又一对云：“呵砚作书，口内风云生黑雨。”采亦属云：“铺牌得快，掌中天地现金星。”（《巧对汇书》）

　　李空同督学江西，有士子适同其姓名，公呼前出一对曰：“蔺相如司马相如，名相如，实不相如。”其人应曰：“魏无忌长孙无忌，彼无忌，此也无忌。”（《尧山堂外纪》）

　　坡公曰：“栗破凤凰见。”佛印对曰：“藕断鹭丝飞。”佛印曰：“无山得似巫山好。”坡公对曰：“何叶能如荷叶元？”子由曰：“不若何水能如河水清？”（《稗史》）

　　戏台卖茶棚下，溪西俞老人作联云：“足固在劳，胡不令腰一息？眼宜纵饱，亦当为腹三思。”其自寿六十云：“非无意于求安，胎投已定；何以知其必寿，胆未全尝。”添足古句云：“天下无不是底父母，无父母日方知；世间最难得者弟兄，有弟兄时不觉。”（《啸虹笔记》）

　　李时尝以腊鸡独擅江南味戏夏言，言即应以响马能空冀北群。人嘲江西以腊鸡。畿辅以响马，故二公各指所籍为戏。（《喷饭编》）

