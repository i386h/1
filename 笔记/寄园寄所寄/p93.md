<!-- { "loadSidebar": true } -->
　　毓峒侄武举金君振孙，振孙妻王氏，振孙佐毓峒守西城，善射，多毙贼。城陷，同辈或解甲匿，振孙大呼曰：“我御史金毓峒之侄也。”贼支解之，其妻闻之，缢）。

　　保定府同知摄府事邵公宗元（宗元与罗彦先定城守事，而后太守何公至，何以印让邵公。城将陷，西北楼火发，公奋气亲升西洋炮，囚坠，遂焚死）。

　　后卫指挥刘公忠嗣。忠嗣妻毛氏，子妇王氏，忠嗣妹。

　　杨千户妻刘氏，忠嗣女刘氏（忠嗣与宗元罗彦实主城守事。先城未破，于二十三日，手以弓弦逼诸妇女自尽，身仍登陴抗贼。城破被执，贼索印，忠嗣怒叱咤，夺贼刃，杀两人。力尽受缚，剜目劓鼻死）。

　　左卫巡捕指挥文公运昌，妻宋氏（运昌与忠嗣同守城，城陷，夫妇投井死）。

　　州知州韩公东明，子仲淹（东明具衣冠，望阙拜毕，辞祖先，投井。仲淹射贼，坠城死）。

　　平原府通判张公维纲（骂贼不屈，被杀）。

　　举人高君泾（死于水），孙君从范（被杀），张君尔，同妻唐氏死。

　　贡生郭鸣世（手击贼死之），诸生贺诚（衣巾同妻女死），何一中同妻赵氏死。

　　王之同妻齐氏，暨三子二女俱死，韩枫同妻王氏死。

　　又内臣方公正化，故保定总监。城将危，奉命复至，守甚力，贼将上，以头触城，大哭，为乱兵所杀，已见内臣附祀中。

　　右诸人皆与城俱亡者，尚有城破后，为刘芳所执，不屈被杀者四人。

　　工部都给事中尹公洗，举人刘君会昌，贡生王联芳，诸生王世琦。

　　初自成以保定坚拒，议出师，既陷，犹欲屠之。有劝以保定守于京师已亡，此忠义也，何可尽杀？乃止不屠。芳亮仍执给事尹公等至，皆大骂不屈死。芳亮悬赏购罗彦、毓峒子弟之存者，郡人莫应。得毓峒侄肖孙，问毓峒子所存，备极炮烙，终不言。贼释之，竟以免。思宗命李建泰督师也，以御史金毓峒监其军。毓峒保定人也，保定总兵马岱闻之，介而见光禄少卿张罗彦于家曰：“贼今两路来，任祯自固关，刘芳亮自河间，吾当出镇蠡县以待敌，请先杀妻子而决死战，其守一在公等。”罗彦曰：“诺。”旦日岱果焚其妻孥十一且率师去。罗彦乃同兄观政进士罗俊，弟武进士罗辅与摄府事，同知邵宗元计事。邑绅尹洗、韩东明、张维纲等，武臣指挥刘忠嗣、文运昌等，举人刘会昌、孙从范、张尔、高泾等，贡生郭鸣世、王联芳等，诸生贺诚、张罗善、王世琦、何一中、王之、韩枫等，皆会，纠乡兵得二千人，甫刑盟北城上，而真定反书闻。副将谢嘉福杀都御史徐标，遣人出固关迎贼，我城中出伪牌，分泛设守。部署粗有定，会总监方正化、太守何复先后至，正化旧守保定有功，素善罗彦，因以识邵公，于号令无所更。而何公之为守也，誓必死而后入，以城守事先定，固以印让邵公，曰：“吾当同死耳，不可临敌易主者，摇视听也。”大会诸生，讲《见危授命章》，闻者为之益奋。督师李建泰道散所赍帑银，已数万，卫者止亲军五百，退师抵城下，守者不纳。贼将刘芳亮渐逼建泰，命其中军郭中杰、李勇，因毓峒以求入，罗彦、宗元不得已而后许。既入，明旦芳亮至，呼城下何不降，张罗俊顾其下，厉声曰：“苟欲降者，取我首去。”刘忠嗣抚剑曰：“有不从张氏兄弟守者，剑砍之。”怒以发上指，众声诺如雷，贼惊顾，退五里而舍，是月二十日也。明日贼大至，环攻中有人从正化所至者，传曰京师陷，罗彦、宗元哭曰：“曩止城守，今则复君父仇矣。”各饮泣北向拜，又罗拜重订盟。毓峒大出银牌，悬之堞，罗彦再以私财佐赏，贼穿城濠，涸其流，伐木治攻具。二十二日大攻西北陬，宗元奋杀贼无算。贼射书入城，说以“国亡谁与守？”建泰得之，以示正化，复曰：“宜为一城生灵计，得一用印文书，足以免。”正化泣不应，复曰：“太守未尝受印也，即有印，太守必不为。”乃召宗元，宗元至而顾视其肘曰：“曩者何公让印而某不辞，为城守先在我耳。今事急，且与印同死，即何公争，亦不与，肯以送阁下印降书耶？某江南一老贡生也，下吏簿禄，不肯北面事贼。公大臣，受重任，不图报万一，乃为趣降。独不念皇帝亲祖正阳门，君臣相别时乎？”建泰语塞，其从兵叩刃，欲杀宗元夺印。宗元掷印于地，拔佩刀自刎，左右力持之。俄而罗彦、毓峒驰至取印，强以纳宗元怀中曰：“亟上城御贼。”是日也，贼绕城大诟张吏部，炮之飞人城者蔽天，着人多死，守者犹不懈。至念四日巳刻，贼火箭中城西北楼，何太守焚死，正化为乱兵所杀。火光中见白甲黑缨者杀人，云督师亲军反，城遂陷。贼入，罗彦、毓峒皆殉节，尹洗等被执，不屈见杀，惟建泰降。刘芳亮居三日，率降者去，留伪将张洪镇守。张洪之收诸下邑也，保定总兵马岱居蠡县，自刎勿殊，洪传而致之，以将毙，故得脱。寻为僧，不知所终。

　　保定陈僖者，奇士也，所葺《甲申上谷纪事》甚详，今采而录之，具如前。其余殉城者，世职指挥，则有刘洪思、戴世爵、刘元靖、吕九章、李、李一广，千户则有杨仁政、李尚忠、纪勋；赵世贵、刘东源、侯继光、张守道，百户则有刘朝卿、刘悦、田守政、王好善、强忠武、王尔祖若而人职官。散官则有守备张大同、于之坦，战死副总兵吕应蛟，缢死武进士陈国政，井死忠顺营中军梁儒秀，把总中锡郝国忠，中卫镇抚管民治，主簿沙润明，林官王尊义，医官吕国宾、王<矢广>、王之，杀死若而人。文学则有杜日芳、王纟、冯泽、王胤嘉、吴┉、韩差珍、杨善举、何光岳、韩绍淹、<告页>学曾、王敬嗣、王继桂、赵居晋、王昌祚、孙试、赵世珩、杨拱辰、王建极、阮积学、王世珩、王致中、周之翰若而人。义民得知姓名死状者，则有刘宗向，不屈迎刃死。田仰名与田自重约，互杀其妻，城破，仰名杀自重妻罗氏，自重杀仰名妻曹氏，二人同缢死。杨绳子刃贼势屈，刎死，张加善不屈缢死，郑国宁击贼不克。李懋伦骂贼，王捷、张智、刘养心、朱永宁、胡来献、胡得银俱杀死。儒士刘士连不屈，王景曜骂贼射死，黄栋火箭烧死。烈女殉节者，陈僖自为《陈氏节传》曰：“僖王母张宜人，母杨氏，妻常氏，妹文学金瞿妻陈氏，于廿三日同辞家庙，集后园誓井，待城陷，张捧诰命，杨一手挽媳，常一手挽女，并侍婢四人，抱弟子甫周岁随之，俱井死，阖门殉者九人。”又为《高氏节传》，诸生高植妻王氏，举人高杜妻刘氏，城将破，叩请公姑誓死，贼入同缢。其余缢死者，则有锦衣卫千户贺诗妻霍氏等十一人，井死者则有进士王之衤妻张氏等五十二人，其死箭死水死刀者，不可胜数。城内尸枕藉，沟壑填满，伪官举之，三日不能尽，盖阖郡殉之云。

　　南中政事无可书，当以褒忠之典为正，虽然，犹有失者，一曰国论，一曰野史。阮大钺、张孙振招小人窃柄，幸君父之祸，快己私，假借东南一二不死者，篝大狱，将以刃，其余范文贞、倪文正、李忠文，其所不得已而追崇之者也。附祀以下，则惟所倒置矣。武臣之滥祀，则诚意、忻城为之也，内臣之滥祀，则在南诸为之也，此国论之亻真错也。山东河南大乱，奏报断绝，一二流传，半出于间关者之口矣。吴人好以恩怨为憎，饰优俳小夫，又以猥谈琐语，窜入其中，莫甚于《甲申纪事》一书。苟不亟为驳正，则远方存疑，后生惶惑，信史之大害也。若夫有冗官而死者，有处士而死者，保无死焉而不必其核者乎？又岂无死焉，阙而不书者乎？此野史之纰缪也。余之论次北都，益以宁武、宣云者，当时之所定也。宣云之应附祀者，何以书？曰：“君子从其同焉。”保定则去京师之亡也，五日矣。越之败也，栖会稽，齐之败也，莒即墨不下。彼燕代靡然而从者，闻保定之风，亦可以少愧也哉？

　　◎豫文臣自督府以下死事者四十一人。

　　三边总督傅宗龙死于项城（十四年五月死于闯）。

　　陕西巡抚汪乔年死于襄城（十四年十一月死于闯）。

　　保定总督杨文岳死于汝宁城南三里店（十五年闰十一月死于闯）。

　　河南巡抚王汉被逆超杀于永城（汉初授河南县，时河北十九州县盗大起，惟汉大得民心，杀土寇殆尽，覃怀之间以安）。

　　分守河南道副使王胤长，雒阳城陷，被伤，贼退数日死。

　　分巡大梁道参议李乘云力守禹州，登城血战，连诛数贼，力穷被执，骂贼不绝，身受支解，口呼皇天，舌折殒命（乘云高阳人乙利）。

　　睢陈兵备道佥事关永杰守陈州，力竭，犹手斩三四贼。被贼面一刀，背一枪，搠死城下；尚举手指贼，骂不绝口，被贼殊其首而死（永杰，字人孟，陇西人，辛未进士。长身赤面，极类民间画关壮缪像，自言实壮缪后，其殉国有祖之风烈，十五年三月死于闯）。

　　分守汝南道佥事艾毓初被贼杀于南阳门城内（米脂人，辛未进士，字孩如）。

　　分守汝南道佥事王世琮被贼执，骂不屈，与保督同时遇害（世琮，达州举人）。

　　保定监军道任栋力解汴围，因左兵溃阵而死（栋永寿人，贡生）。

　　祭督监军同知孙兆禄死于襄城。

　　开封府同知苏茂均、管粮通判彭士奇、仓大使徐升、税大使阎生白皆死（士奇举人）。

　　通许知县费令谋城破，投井死（令谋，铅山人，举人。新任通四十日，力不支，召父老曰：“我死则尔辈可全。”端笏北向拜，投井中。次日贼得之，其面如生）。

　　太康知县魏令望举家自焚死（令望，武乡人，庚辰进士）。

　　尉氏知县杨鹏城破骂贼死（鹏河津人，举人）。

　　洧川知县柴存礼被贼杀（江山人，贡生）。

　　鄢陵知县刘振之骂贼被磔（忌溪人，举人）。

　　陈州知州侯君耀，贼绳缚其手，而膝不屈，骂不绝口，引颈受戮（君耀咸宁人，辛酉举人）。

　　西华知县刘伯谦抱印投井。

　　商水知县王化行被贼杀。

　　商水再陷，知县姚文衡以新任投水死。

　　许州知州王应翼、襄城知县曹思正皆被贼杀（应翼京山举人，思正岷州举人）。

　　归德府同知颜则孔、推官王世皆死于贼营（则孔沂州人，贡生。世清苑人，丁丑进士）。

　　鹿邑知县纪懋勋城破自杀（胶州举人）。

　　河南府知府亢孟桧骂贼死（临汾举人）。

　　偃师知县徐日泰为贼所执，被磔。

　　宣阳知县唐起奉、永宁知县武大然皆被贼杀。

　　灵宝知县朱挺死于贼营。

　　南阳知府颜日愉城未破时，先被贼杀死城上。

