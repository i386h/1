<!-- { "loadSidebar": true } -->
　　崇祯八年元旦日，黄梅县小南门外，天落黑子，周围十余里。乡民在地上检来，如绿豆垂粟子大，炒食，内仁如核桃肉味，穷人可以充饥，富家食之腹胀。一合可炒一升。有检二三升者，有检上升者，尽落泥内，名为乌谷，壳黑色，又如垂粟。传言崇祯六年，抚州被流贼之乱，人民逃窜，贼平复，业无食，民仰天哭，忽地亦落此乌谷活民。（《先曾祖日记》）

　　崇祯九年，凤翔学前，鸟集地数万为阵，方能应矩。十年秋蝗飞蔽天，食禾无遗。十一年蝻生食麦，及秋成蝗食禾，人大饥。十二年夏，有星陨于凤翔袁画师家，不及地旋转如冶金，良久渐高飞去，照数十里。又大鼠成群食牛，入人腹，食婴儿见骨。（《陕西通志》）

　　钱塘黄相国机诸生时，杭帅欲伐其灵隐祖茔木。相国夜梦金甲神求救，觉而<龠页>之郡邑当事，莫为理。方窘甚，帅忽患心痛曰：“神射我。”遂死，木得不伐。后相国谢世，木亦为枯。休宁方口，为吴相国正治祖茔，有松若绣纟散，缨络下垂。相国官日起，松枝渐至地，葱翠交接处，洞开八门，游宴其中，俨然广厦。相国没，今松亦渐枯。荫木关命咏，而子孙每自戕之，何欤？（《啸虹笔记》）

　　都城寄园梨一株，逾常味，先是李相国蔚过艾司寇元征，食而甘之，司寇每当梨熟，辄摘以馈。园传徐总漕旭龄，迄余三十年，馈以为常。癸亥梨大熟，倍于前，甲子相国薨，梨树随枯。是年天安门外天柱折，人皆谓关相国云。

　　崇祯壬午，南闱二场后，外间喧传棘场开一窦，疑有关节内达者。监试监临官俱入内帘省视，则墙两层，外层有穴，而内层墙无之，遂窒之而已，至后夜仍穴之成窦。监场御史叶瞻山于夜躬伺之，则两狐先后自窦而出，两眼如灯射入，群疑始释。自此江南沦陷，是科已后，不复为明之南闱矣。（《志异》）

　　是科主考将至，尤讹传曰：“壬午不开场矣！”亦成谶语。

　　黄州师巫宁均见一鼠盘旋道上，忽入地穴其下得铜印，上篆“扶鸾王印”，用署符咒，能呼风雷。后柄损，遂不验。（《珊瑚网》）

　　京师显灵宫道士，买一鱼，腹有秦白起妻字。京口邬汝翼于万历丙子，游于杭人屠家，宰猪者去毛尽，猪腹丹书数字曰秦桧十世身。白坑赵卒四十万，身赐杜邮剑，今二千余年，而妻尚受鱼屠。秦桧误国戮忠，即免藁街，今五百年，孕身十世，亦正受豕戮。阳罪止于一时，阴罪至千百载，可不畏欤？（《耳谈》）

　　海盐有宋姓者，尝逋官钱，因棰楚。贷朱金，贫无偿，临死泣曰：“吾负公，死当作犬偿耳。”逾年，忽梦宋至曰：“昔欠公恩债，明日公家犬子生，有纯白，左股横黑点者，即我也。”旦起视，果如梦中所说。一夕贼二十余，来劫其家，方抵门，此犬先绕室嗥，人得尽觉，复啮寝室扉，悲鸣若哭。知有异，急开户携妻孥走，呼僮奴伏屋外邀贼，杀一人，生擒其一，将讯得余党，尽伏辜。明日此犬长嗥不食，数日死，为文祭之，其孙茂才学章作《义犬记》。（《海盐志》）

　　苏州府沙良著以岁贡候选都门，愿得补官近鲁地孔村，一谒先圣，以慰仰止之怀。未几，竟得授曲阜县丞。初下车，斋三日而后行礼，方跪拜俯伏，忽闻金石之声；意谓文庙所奏，拜毕登堂，阒无人焉。时以为致诚所格，御史某，为撰记于学亭。（《汇书》）

　　朱元芳族人家闽邵汀山峪中，得窖金银器归，忽忽秽甚不可禁，且小口时有厥。长老云是流贼窖金时，常困苦一人，至求死不得，约之曰：“为我守窖否？”其人应许，复苦之，如是数四应许，闭之窖中，遇金者祭度而后可。朱氏如教，上章曰：“汝为贼守久，当我得此金，度汝命。”已而秽净病已，朱氏用富。有中表周氏遇此度之，终不能得也，反其金窖中。昔闻虎伥，兹为作《银伥诗》死亻丸为仇守，□尔何其愚？试语穴金人，此术定何如？（《玉茗堂诗集》）

　　北京城南二十里，有囿曰海子，方一百六十里。海子西北隅，岁清明日，蚁亿万集垒而成丘。中一丘高丈，旁三四丘，高各数尺，竟日而散去。今土人每清明节，群往观之，曰“蚂蚁坟”，传是辽将伐金，金军没此，骨不归矣，魂无主者，故化为虫沙。（《帝京景物略》）

　　漳州潘尚书荣为给事中日，奉使海外，忽一大鸟飞集舟上，形似鹳雀。稍摩其掌，海舟四五十丈，为之摇捏不已，良久飞去，舟以幸免。又泊舟一港，忽风卷海波，舟缆为断，几欲随流而去。遥见海濒有赤灯数百，明灭而东，舟人云：“此虾目也。”盖海虾成群而过去云。（《谢太守说》）

　　休宁板桥，有人伐竹，遇一竹甚坚，再三砍之，方倒。竹凡十三节，节节之中皆有观音大士像，今供奉本村庵中。（《切庵偶笔》）

　　落石台在休宁小南门外，悬崖峭壁，前临深溪，巨石偃水中，可坐百人。复有云头石，为下流藩蔽，称胜览焉。炭中供奉铜铸观音，天启壬戌，有盗利其铜，梯ㄌ而取之，碎其法身，惟头独存，藏于，遂迷不识路，于稻田中往复数四。行人觉其异诘之，应答支离，搜得神头，送县枷责。山僧奉其头抄募，复铸圣像。（同上）

　　休宁崇寿观奉玄帝，有人盗神前铜剑。吴四如适以醮事宿观中，夜半梦有人促之起云：“神前剑被人盗去。”吴不以意，复卧如故，而梦中人复促之。于是唤道士秉烛，剑果失矣。追出观门，见一人凝立道左，如醉如痴，急叱之曰：“汝奈何盗剑？”其人不认，而神色甚沮，欲共执之。始徐言曰：“剑在田畔泥中。”寻之果获。刘子昭有仆，行经观前，忽塘中有鬼出魅之，神为驱逐其鬼，而护刘归家。比仆醒询之，则云：“行到塘前，一怪物突来祟我，先饮以茶，后食以饼。我皆不受，渐觉昏迷；忽见观中有金甲神仗剑出，叱而驱之，亦不自知何以倏到家中也？”翌日到观谢，见逐鬼者，乃高元帅也。又康熙初年，修观时，瓦匠上屋作脊，抱鳌鱼长四五尺，重数十斤，失足连鱼坠下。众皆大惊，以为死矣，而匠与鱼皆丝毫无恙。（同上）

　　休宁城东光华庙奉五显神，明代邑中殷阜，香火甚盛，国变后庙渐替。有偷儿无赖，忽开一神之背，而盗取其脏。偷儿邻家怪其有金珠出兑，亦不识所从来。俄而偷儿于大东门外出净，忽脏头努出寸余，傍有一犬衔之而走。偷儿负痛喊逐，而犬走愈远，抽出大肠数尺死。（同上）

　　马当镇在东流县江滨，江流汹急，所谓水莫险于马当是也。休宁程姓者，乘舟过此，失足落水，大江森茫，莫可捞救。次日起锚开船，而程客端坐锚齿上，身体柔软，类醉人，姜汤灌之复活，云：“恍惚间，见三白衣人立我前，初不知在水国也。”知为三官救护，乃立庙江上。（同上）

　　四明倪公栋为南兵郎，过景州，舆中假寐，见万队云屯，前一金甲将军，若相迎状。询为谁？曰：“周亚夫也。”既出北门，骤雨，停一败庙中，即亚夫庙也。舆中拈一旧帙，复得《亚夫传》，心异之。少复寝，则见梦且揖曰：“吾室苦为牧竖所秽，得一扫除可乎？”夜次献县，为邑令赵完璧言之；明日询之，有古筱地，则周墓在焉。因新其庙，立主悬扁，禁樵采，赵后为太常寺少卿，倪淮安太守。（《涌幢小品》）

　　武昌县因江涨漂一物如鱼鳞，于田间大如席，或曰龙鳞也。姑苏有直指使诣学宫，大风吹下一布巾，横直皆丈余，以贮郡库，见《苏州府志》。海上有大鱼过崇明县，八日八夜始尽。又崇明滩上有鱼死，长十丈，见《崇明志》。海舟泛琉球，夜见山起接云，两日并出，风亦骤作，撼舟欲覆。众皆骇惑，舟师摇手，令勿言，但闭目，坐久，始不见。舟师额手贺曰：“我辈皆重生矣。起接云者，鲸鱼翅也。两日，目也。”见《使琉球录》。某年海上浮一衣来，长二丈，两袖倍之。咸熙二年，有大人见于襄武，身长二丈，脚迹二尺二寸。符坚时，河中得一大屐，长七尺三寸。又有桃核可容五斗，籍陪京库。关中曾坠一大鹏鸟毛，万左史元献云：“亲见在某郡库中，毛以久尽，独其孔横置在地，平步入之无碍。”或又载海边人家，忽为粪所压没，从内掘出。粪皆作鱼虾腥，质半未化，盖大鹏鸟过遗粪也。庄生之言震荡无极，其曰任公钓鳌，夸父逐日，大鹏运海之类，似皆是实。（《耳谈》）

　　崇祯甲申，漳泉镇海卫学文庙孔圣像首忽坠地，人人骇异。未几，大学士黄公道周、楚宪司陈公宾、蜀抚陈公士奇相继死节，三姓将亡之兆，岂不信乎？陈公字弓甫，少食贫，常系竹筒于腰，向亲知觅油夜读，无则升屋瓦，映海月咿唔，多至夜分不寐，学极该博。少纠乡里，防海盗刘香，与诸士习水战，铳药悉自制，以手试之，臂毛不焦者为佳，乃充用，贼果不能当。（《座右编》）

　　顺治三年丙戌，黄公道周以相国募兵，给容札百函，号召得百余人。由闽中出开化马金岭，致休宁界，时张提督天禄标下许弁，昔曾从事黄公，假意出迎，遂执入囚车，经过旧市。予童年见之，绿袍方巾，手一卷，坐车内。予尾车后，至长充铺，相国目予曰：“小子何恋恋耶？”张公械送江宁，相国绝粒不食，积十四日不死；内院洪承畴怜而欲生之，卒不能屈。予闻相国毕命，为之泪落。

　　湖州乌程县士人庄姓者，其室有娠，及期腹痛不可忍。迨产，忽得一蛇，友骇甚，腹仍痛。复有一蛇在腹中，不能产出，遂至于毙，一时传以为异。近世产子，目生于头，有目无鼻者，往往多有。或由其父母交合时，值疾风狂雨，得天地之偏气耶？殆不易解。（《随月录》）

　　杭郡举子张治，一日对镜，见镜中之貌，另是一人，曰：“有你有我，无你无我。”大骇不省。明年辛丑，行赴春官，与一人同车，乃镜中所见者，问其姓。曰：“我会稽张治也。”遂大喜，后果同登榜，杭者选南部主事，会稽者选北道；不二年，二人皆死于官。（同上）

　　康熙十五年五月初一日午时，日丽中天，皎洁异常。忽有大风黑气，自西而东，莫知起止，撼房拔木，堆石拥沙，瓦苇等物，飞扬蔽天。兼有人从西山王姑寺等处，带至前门大街堕下者，有前三门大街集上之人，竟不知去向者。远近传闻被空中所堕木石砖瓦击死者数十人，乃从来未闻未见之事。（《邸报》）

