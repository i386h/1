<!-- { "loadSidebar": true } -->
　　顺治三年丙戌正月十日，张献忠在川，复检各卫军，及各营新兵，年十五以上者杀之。各路会计所杀卫军七十五万有奇，家口不计，兵二十三万六千有奇，家口三十二万。自成都北威凤山起，至南门桐子园，绵亘七十余里，尸积若乔岳。十六日乃出伪令，命孙可望曰：“将军等分道出屠川民，兵得男手足二百双者，授把总，女倍之。官以次进阶，童稚手足不计。”可望等或日四五城不等，所遇幼男女投之水火，或弃道旁，衬马足，或掷空中，以刃迎之为戏。不计幼，止计壮男女手足，寅出酉还，比赏格有逾十倍者，奖以为能。有一卒日杀数百人，立擢至都督，嗣后贼营公侯伯甚多，皆屠川民积功所得也。五月回上功疏，可望一路杀男五千九百八十八万，女九千五百万。文秀一路，杀男九千九百六十余万，女八千八百余万。定国一路杀男七千九百余万，女八千八百余万。能奇一路。杀男七千六百余万，女九千四百余万。献忠自领者，名为御营老府，其数自计之，人不得而知也。又有振武南厂，七星治平，虎贲虎威，中厂八卦，三奇隆兴，金戈天讨，神策三才，太平志正，龙韬虎略，决胜宣威果勇等营，分剿川北川南，约不减可望等所杀之数。而王尚礼在成都，复收近城未尽之民，填之江中，蜀民于此，真无孑遗矣。（《见闻随笔》）

　　献忠将北行入陕，恶其党太多，曰：“吾初起草泽，从者五百人，所至无敌。今日益多，前年出汉中，为贺珍所败。非为将者习富贵不用命，即为兵者，有所贪恋，怀二心。吾欲止留发难时旧人，即家口多者，亦汰之，则人人自轻，便所向无阻。”汪兆龄从臾之曰：“恐兵知而先噪奈何？不若先立法责之，各将军都督等，多置逻者，以伺察营伍。有偶语者，及微过，俱置之法，并连坐，如此则杀之有名无觉者矣。”密议已定，诸营尚未知，犹习故态，角射酣酒纵博，嬉笑怒骂如平时，逻者至，辄收治自诬服，并及其家。是日所杀，即十余万人，于是人人惴慑，无敢出一言者。逻者无所得，乃于夜或逾垣穴壁，入伏溜下，及床第帏幕间窃听；但有笑语，即跃出收系，并其家。贼嗜杀出天性，偶夜静无事，忽云此时无可杀者，遂令杀其妻及爱妾数十人，惟一子亦杀之。令素严，人无敢诤者。晨兴召诸妻妾，左右以告，则又怒其不言，举左右奴隶数百人，悉杀之。尝怒目视一童子，辟易，病二日死，其残虐如此。又禁不得私藏金银，至一两者，家尽诛，十两者生剥其皮。人或沉井中，或窖幽室，搜获亦按连坐法，告捕者，即以其家妻妾马匹给之。于是豪奴悍婢争讼其主。伪总兵温自让延川人，不忍无辜戮其下，弃妻子，夜率所部百余遁去。献忠自引骁骑追之三百里，自让脱走，所部兵俱自杀。他如伪右军都督米脂张君，用八卦营汝州王明振武营，麻城洪正隆隆兴营，泾阳郭胤三奇营，凤阳宋官永定营，合肥郭尚义三才营，山东娄文干城营，六安汪万象援剿营，宝鸡彭心见决胜营，周尚贤定远营，张成中敞营，万县杜兴文英勇营，黄岗张其在天威营，开封王见明龙韬营，麻城商元及志义天、讨金戈、神策、虎威、虎贲、豹韬、虎略等营总兵失其名，俱以搜刮无功，坐徇庇诛逆剥皮死，并其家口部落，尽斩于南河。献忠动剥人皮，剥皮者从项至尻，刻一缕裂之，张于前如鸟展翅，率逾日始绝，有即毙者，行刑之人坐死。（同上）

　　献忠开科取士，会试进士得一百二十人，状元张大受成都华阳县人，年未三十，身长七尺，颇善弓马。群臣谄献忠，咸进表疏称贺，谓：“皇上龙飞首科，天下奇才为鼎元，此实天降大贤助陛下，不日四海一统，即此可卜也。”献忠大悦，召大受。其人果仪表丰伟，气象轩昂；兼之年齿少壮，服饰华美，献忠一见大悦。左右见献忠欣悦，又从旁交口称誉，以为奇士，古今所未有。献喜不胜赏，赐金币刀马至十余种。次日大受入朝谢恩，面见献忠，左右文武，复从旁誉其聪明学问，及诗文字画，一切技艺。献忠愈喜，召入宫赐宴，诸臣陪宴，欢乐竟日。临散遂以席间金银器皿，尽赐之。次早大受复入朝谢恩，叩首毕，诸臣复再拜曰：“陛下龙飞之始，天赐贤人，辅佐圣明，此国运昌明，万年丕休之象。陛下当图其像，传播远方，始知我国得人如此奇异，则敌可不战而服矣。”献忠大悦，遂召画工图其形像，又大宴群臣尽欢。群臣席间又极口称誉献忠，复赏赐美女十人，及甲第一区家丁二十人。次日献忠坐朝，文武两班方集，鸿胪寺上奏：新状元午门外谢恩毕，将入朝面谢圣恩。献忠忽蹙曰：“这骡养的咱老子爱得他紧，但一见他，心上就爱得过不的，咱老子有些怕看见他，你们快些与我收拾了，不可叫他再来见咱老子。”凡流贼谓杀人为打发，如尽杀其众，则谓之收拾也。诸臣承命，即刻使将张大受绑去杀之，并传令将大受全家外，所赐美女家丁，尽数斩戮，不留一人。（《张献忠乱蜀始末》）

　　◎殉寇诸贤杀运毒流，固曰人事，实天哉。然其间轰轰烈烈，死而湮没者，何可胜数？姑就绥寇剩本，列其大概。碧血青磷，已不禁铜马之感矣。

　　梅村氏曰：“记死节者，不以日月为断，先北都以殉主也。”《春秋传》曰：“君为社稷，死则死之。”国亡与亡，臣轨之大者也。次豫豫台使者，衔命博访，幸以其人传焉，思宗其知之矣，故重之也。自秦晋以下无录；非无录也，曰时迫矣，不及于录也。然则记死节者，必以其录乎？曰有则核而详，无则存而略，有录焉而不必核者矣。君子之于前朝也，残编旧翰，绎而出之，敢谓弗核乎？无录而存焉者寡矣。吾惧今日存之，而后日失之；其或今日失之，而后日又存之，则继而出者，吾庶几望之也。北都以礼臣表忠之疏为鹄，而绪闻佐之，表忠之正祀诸臣者尚矣。附祀武臣，则尽以遇害死者，附祀文臣无一二臣遇害者乎？舍一二臣无遇害而不祀者乎？若是者宜改，曰不忍改也。内臣亦可以正祀乎？曰《春秋》之法，善善长长，何可以阍？故略而不书。舍死事北都，无可书者乎？《春秋》信以传信，疑以传疑，缘人之喜怒以为传书，其疑太甚，且俳而不经，故略之也。豫以御史苏京优恤之疏为鹄，而绪闻佐之，自一命以上，建祠致祭，且加恩于其家，呜呼！劝忠之道备矣。北都破而群臣何可以不死？则犹恨乎死之少也。御史之所列也，将累数以征于书；今在录者四十一人，尽于此乎？曰阙文也，其书半轶而不存，以视乎秦晋楚蜀，其犹为半也已。秦之书少保，其可风乎？将军死绥，真宁之一战也，又终之以榆林。秦事武臣为烈，孙尚书死渭南矣。或曰陕县之溃可乎？谋人之军师国邑，败则死之，成败利钝天也，可不谓之忠与？夫晋京师之蔽也，于太原则书之，于宁武于宣，大书矣，不再书死乎？晋弗系乎晋者，尊京师也。纪江北者，为国难乎？曰前此矣，前此曷为乎书？曰追书也。楚之于武昌也，以故相则书其官于承天也，以献陵则书其地于永州也。以全三王，则书其事，死同书不同也。若蜀则麋烂矣，何可以书？何可以书者，不胜书也。嗟乎！北都之表忠也，豫之优恤也，以蜀视之，可胜叹哉！然天下之不胜书者，又不独乎蜀也。

　　◎北都△正祀文臣东阁大学士工部尚书，赠太傅，范文贞公景文（宇质公，吴桥人，癸丑进士，殁龙泉巷古姜，妾亦自缢）。

　　户礼两部尚书，兼翰林院学士，赠太保，倪文正公元璐（字鸿宝，上虞人，壬戌进士。遗语家人曰：“必大行殓方收吾尸。”古文正从未有以赠死节者，倪公之弟请曰：“曾子云得正而毙，孟子云顺受其正，何必不谥死节者？”于是并刘詹事之讥亦定）。

　　左都御史，赠太保，吏部尚书，李忠文公邦华（字懋明，吉水人，甲辰进士，缢于文信国祸中）。

　　兵部侍郎，赠太子少保，王忠端公家彦（字遵五，蒲州人，壬戌进士。守德胜门时，闻陷，自投城下，不死，自缢）。

　　刑部侍郎，赠尚书，孟忠贞公兆祥（字肖形，交河人，壬戌进士。守正阳门，死于门下，妻刘氏亦死）。

　　左副都御史，赠左都御史，施忠介公邦耀（字四明，余姚人，己未进士，饮药死）。

　　大理寺卿，赠刑部尚书，凌忠清公义渠（字茗柯，乌程人，乙丑进士，尽焚其生平著述，绝吭死）。

　　太常寺少卿，赠兵部右侍郎，吴忠节公麟徵（字磊斋，海盐人，壬戌进士。麟徵初登第，梦一人手向背，吟文信国“山河破碎水飘絮，身世浮沉雨打萍”之句，问之途人，云是隐士刘宗周，时尚未识宗周。当城陷时，有祝孝廉渊者，以奏保宗周，被逮留京师，公之故人也。临命召祝至，酌酒慷慨告以前梦乃绝。其事甚奇）。

　　左春坊左庶子，赠礼部左侍郎，周文节公凤翔（字巢轩，山阴人，戊辰进士。“碧血九原依旧主，白头二老哭忠魂”，公之临死，诗以遗其亲者也）。

　　左春坊左谕德，赠礼部右侍郎，马文忠公世奇（字素修，无锡人，辛未进士。以司经局印授其仆，焚朝衣于庭，北向阙拜，南向遥拜其母而绝）。

　　左春坊左中允，赠詹事府正詹，刘文正公理顺（字湛六，杞县人，甲戌殿试第一名，居乡有名。贼李岩，其同邑也，掌箭遣人护之，闻已死，乃拜哭去）。

　　翰林院检讨，赠少詹事，汪文烈公伟（字长源，休宁人，戊辰进士。书于壁曰：“夫妇同死，节义成双。”）。

　　太仆寺丞，赠少卿，申节愍公佳胤（字素园，永平人，辛未进士，投井死）。

　　户科都给事中，赠太常寺卿，吴忠节公（字和受，新昌人，戊辰进士）。

　　御史赠太仆寺少卿，陈恭愍公良谟（字宾日，浙江鄞县人，辛未进士，原名天工）。

　　御史赠太仆寺少卿，陈恭节公纯德（字澹玄，湖广永州人，庚辰进士）。

　　御史赠大理寺卿，王忠烈公章（字芳洲，武进士，戊辰进士，守城。巡城至阜成门，贼已扳堞上。贼持刀说降，公力叱之，贼刀筑其膝，遇害）。

　　吏部员外，赠太仆卿，许忠节公直（字若鲁，如皋人，甲戌进士）。

　　兵部郎中，赠大理卿，成忠毅公德（字潜民，怀柔人，辛未进士。公以鸩酒哭奠梓宫，贼露刀胁之，不为动。母与妻同死，子九岁，又扑杀之，然后自杀）。

　　兵部主事，赠太仆寺少卿，金忠节公铉（字伯玉，京师人，戊辰进士。钺初以驾部巡皇城，每过御河，辄流连不能去，归语其弟曰：“我一见御河，若依依不忍舍，何也？”竟投河死）。

　　大同巡抚，赠兵部尚书，卫忠毅公景爱（字带黄，韩城人，乙丑进士）。

