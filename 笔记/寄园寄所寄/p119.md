<!-- { "loadSidebar": true } -->
　　汪文言再下诏狱，锻炼两月余，弗屈，有旨杖之百。其甥悲失声，文言叱曰：“孺子真不才，死岂负我哉？而效儿女子相位耶？”至是下狱，严鞫者四，酷刑备加，弗屈如故。最后不能堪，始仰视许显纯曰：“吾口终不似汝心，任汝巧为之，我承焉可也。”显纯诬魏周诸人以赃，文言蹶起曰：“天乎冤哉！以此蔑清廉之士，有死不承！”（《通记》）

　　汪文言祖居车田，与余旧墅，相去三里许。父老尝谓世议文言非正人，余诘之，以出身吏书对。余曰：“三杨宰相，亦有以吏显者，顾问其人何如耳？文言护杨左，触权，惨刑至死不悔，如若言触魏者，非正人，将附和魏者为正人乎？”

　　余邑南乡商山人，未三十辄夭死，今一村皆贫，而庞眉者比比。吾乡人言富者每艳商山，余尝张目不答，徐笑曰：“吾思吴怀贤，吾思吴闻礼。”怀贤天启时中书舍人，亦忤魏而死者也。闻礼字去非，丙戌死于闽。

　　崇祯元年，上幸太学，国子生婺源人江旭奇，以所注《孝经》、《小学》，奏请颁行天下学校，同五经四书命题试士。大称上旨，即诏礼部如议颁行。（《婺源志》）

　　邑多凿石为大圣像，立祠宽广不过二尺许，田神也。南乡有大圣祠已毁，相传刘诚意遗记云：“日出正当寅，大圣头里出黄金。”乡人不解，断其头不得。后诚意子孙来合其头，视寅时日影斜射处，掘其金去。（《啸虹笔纪》）

　　婺源江君辅，幼工奕，称国手。年十七，忽一人扣户称江北某家，延请角技。君辅袱被随之往，月余抵中州某宦宅，其人先入内，见某宦诈云：“吾途穷，鬻吾子为归串。”既得金立契，复涕泗曰：“父子情不忍面别，请从后门去，免吾子牵衣惨状也。”宦信之。君辅方久坐堂上讶无出肃客者。忽一{髟}头婢，肩水桶，目江大声曰：“尔新来仆速出汲。”江惊异，厉声争之。宦从内出，持券示曰：“尔父卖尔，去复何云？”江曰：“异哉！君数千里遣使迎我手谈，乃为此不经语乎？谁为吾父？”出所著《奕谱》呈宦证之，宦大惊曰：“汝果能胜我，言即不谬。”甫对著，君辅连胜数局，宦爽然深相礼貌。其地有国手，从无出其右，宦忽请对局，辅又连胜。宦大喜，待为上客，盘桓数月，作书叠荐好奕钜公处，获金数百归。（《柳轩丛谈》）

　　先大夫善奕，君辅常主予家海阳万青阁，同时若苏亦瞻、过百龄、汪汉年、汪幼青、汪仲芳皆称国手。让吴于田，汪辉楚二子，常对奕园中，先大夫乐为居停主人。亦瞻又为诸国工冠，所著《弈薮》刻板，尚藏予家，今为行世。

　　徽处万山中，绝无农桑利，茗之外惟墨，而旧志称徽产砚，今虽有，而佳者绝少矣。宋郡守谢公于理宗有椒房之亲，贡新安四宝：澄心堂纸，汪伯玄笔，李廷墨，旧坑石之砚。今无论砚不可得，而旧坑之名亦湮矣。按旧坑在婺源县羊斗岭之尽处，两水夹之。唐开元间，猎人叶氏得石于其地，因以为砚，自是歙砚闻天下。旧坑古名罗纹坑，其一曰紧足坑，又次曰庄基坑，相去赢百步，而石品绝不相似。其旧坑之中，又自支为三：曰泥浆，曰枣心，曰丝石，去旧坑才数尺，石品亦异。自庄基北行二里，氵斥溪微上，曰眉子坑，则东坡所歌者，坑今在水底，不可，其陵谷变迁之验欤？旧坑丝石，为世所贵。砚材之在石中，如木根之在土中，大小曲折悉如之。者先剥去顽石，次得石为砚材而极粗，工人名曰粗麻。石之心最紧处为浪，又出至漫处为丝。又外愈漫处为罗纹。故吾郡双溪王公之记曰：“紧处为浪，漫处为丝。”至论也。丝之品不一：曰刷丝，曰内里丝，曰丛丝，曰马尾丝，皆因其形似以立名，不必悉数。以石理劲楼，故纹如丝，而旁为墙壁，独吐丝甚奇。平视之，疏疏见黑点如洒墨，侧睨之，刷丝粲然。工人所谓砚宝，独旧坑枣心坑或有之，盖石之精，吐出光彩，以为丝也。元至元十四年辛巳，达官属婺源县尹汪月水求砚，发数都夫力，石尽山颓，压死人乃已。盖常时取之已如此其难，具尽矣，今之不可复得宜也。（《云谷卧余》）

　　龙尾山婺源县东百里高二百仞，周三十里。山石莹洁，有罗纹，为砚质比端溪，故又名罗纹山，又名砚山，邑人汪藻有记。（《婺源志》）

　　苏易简《文房四谱》云：“今歙州山有石，俗谓之龙尾石，亦亚于端溪。若得实心，巧匠就而琢之，贮水处圆转如涡旋可爱。”（《郡志》）

　　南唐元宗精意翰墨，歙守献研，并荐工李少微。国主嘉之，擢为砚官，令石工周全师之，其后匠益多。（同上）

　　《歙砚说》云：“凡取石，先具牲醪祝板，斋戒择日，至山下设神位十余于坛，祝讫发之。稍亵慢，必有蜂虿虫蟒，毒物伤人。盖神物所惜，不欲广传人间，所得不过百十枚，即竭矣。又当再祝之，前后啮死者十余人，今皆预祀享也。”唐侍读《砚谱》云：“二十年前，颇见人用龙尾石砚，求之江南故老云：”昔李后主留意翰墨，用澄心堂纸。李廷墨，龙尾砚，三者为天下冠，当时贵之，自李氏亡而石不出，亦有传至今者。‘景中，校理钱仙芝守歙，始得李氏取石故处，其地本大溪也，常患水深，工不可入。仙芝改其流，自是方得之。后县人病其需索，复溪流如初，石乃中绝。邑官复改溪流，遵钱公故道，而后所得尽佳石，遂与端石并行。“（同上）

　　何远云：“涵星砚龙尾溪石风字样，下有二足，琢之甚薄，先博士君得之外姓侄黄材成伯。成伯嗜研，求主婺源簿，顾视一老研工甚至。秩满，研工送之百里，探怀出一研为赆，且言明府任三年所收，无此研也。黄责其不诚，工云：”凡临县者，孰不欲得佳研？使每研必珍石，则龙尾溪当泓为海不给也。此石岁采不过十数，幸善护之。然研只如常研，无甚佳者，但用之久，至垢埃积，经月不涤，而磨墨如新，此为胜绝。‘“（《春渚记闻》）

　　新安墨以黄山名，数十年来，造者乃在婺源黄冈上，戴彦衡、吴滋为最。彦衡绍兴八年，以荐作复古殿等墨，其初降双角龙样，是米待制元晖所画，继作蛙璧及戏虎样。时议欲就禁苑为窑，稍取九里松古松为之。彦衡以松生道旁平地，不可用。其后衢池工者，载它山松往造，亦竟不成。彦衡未几死，尝出贡余一圭，示米元晖，米以为罕有其比。诗人吴可赠诗曰：“病来□喜折钗股，老去长怀双脊龙；他日扁舟曾乘兴，摩娑圭璧小从容。”吴滋家有汪内相帖云：“吴滋作墨，新有能声，绍兴庚申于新安郡斋，授以对胶法，此墨是也，试之当见佳。”滋又求题品李参政汉老，李公云：“已经平子矣。”吕舍人居二，亦尝遗以诗，今在东宫。以滋所造甚佳，例外支犒，设钱伍万。（同上）

　　蔡君谟云：“李超易水人，唐末与子廷亡至歙州，其地多松，因留居，以墨名家。其墨有剑脊圆饼，面多为龙文，能削木坠水底，经月不坏。后至宣和间，其墨贵于黄金，盖黄金可得，而墨不可得也。”（《文苑四史》）

　　吴布衣拭字去尘，居休宁之商山，宗族多富人，去尘独好读书鼓琴，布衣芒鞋，寥然自娱。轻财结客，好游名山水，从曹能始自楚之黔，览胜搜奇，归携一编，以夸示里人，里人争目笑之。仿易水法制墨，遇通人文士，倒囊相赠。富家翁厚价购之，辄大笑曰：“勿以孔方兄辱吾客卿也。”坐此益大困，耳聋头眩，为悍妇所逐，落魄游吴门，遇乱，死虞山舟中，毛子晋为收葬之。去尘有《不寐诗》云：“莫怪故人消息断，谁教金尽见床头？”（《列朝诗集》）

　　明朝御用内墨，则宣德之龙凤大定，光素大定（青填金填大明宣德年制，字别有朱蓝紫绿等定），外则国初之查文通龙忠迪（碧天龙气水晶宫二种），方正（牛舌墨），苏眉阳（臣蚕小墨）。嘉万之罗小华（小道士等），汪中山（太极十种玄香，太守四种，客卿四种，松滋侯四种），邵青丘（墨上自印小像），青丘子格之方于鲁（青麟髓等其子封曰义仓篆），程君房（玄元灵气等方程墨各有谱），汪仲嘉（梅花图），吴左于（玄渊髻珠二种），丁南羽父子（一两何染三万笔）。今之潘嘉客（紫极龙光），潘方凯（开天容），吴名望（紫金霜），吴去尘（不可磨，未曾有等），而市品价尤重者，始方罗，中方程，今两吴也。罗尚珠宝增墨之光，亦减墨之黑，罗不如方（官墨亦太多香料）。程尚胶轻，宜南不宜北，程不如方。两吴质轻烟细，易松以桐，佐桐以脂，烟两，油三石，今五石矣。远烟独草，今茜染四剖矣。胶用鹿麋，熟而悬之经年矣。夫焰头蚀烟，则白角以时解，胶则凝释。若遂能悬之侧毂，使轮旋而受烟，法古干漆，取代胶尼，徐铉李廷何至殊异哉？（《帝京景物略》）

　　水南汪中翰德滋树少时诣歙程君房市墨，必欲售最上者。程诋之曰：“君所需此已足，何用顶烟为？”汪怒归，穷工制务滋堂墨，遂驾程上。予偶购得中翰旧烟制玉界尺墨试之，诸名墨俱出其下，不自宝惜，尽散去，今不可得矣。

