<!-- { "loadSidebar": true } -->
　　嘉靖间，费文宪公尝构别业，其基乃宋柴侍郎故居也。公颇勤劳建造，一日卓午，有绛袍冠带者，题栋柱曰：“我昔犹君昔，君今胜我今，盛衰皆有数，何用苦劳心？”公惊视之，俄不见。（《涉异志》）

　　辽王晚抱异疾不能亲女色，后宫中往往有抑郁致死者。今沙桥门外宫人斜，即群姬埋香处，每阴寒晦黑，过者闻红愁绿惨之声。近有少年子乘醉踏月，迷入空宫，经素香亭下，睹一美人，霓裳练裙倚阑而歌曰：“明月满空阶，梧桐落如雨，凉ざ袭人衣，不知秋几许？”歌竟杳然不见。（《哀黍离编》）

　　顺治七年，兰州反乱，浮桥被焚，总督孟乔芳剿之，败死于河者无算。桥寻修成，夜有群鬼从河中出，援缆锁上桥，守兵射之不能退。锁轰然中断，桥乘流而下，锁有飞十余里者。追二十里，止于中滩。旋拽还故处，鬼争如前，芳以河灯五千盏祭之，乃止。（《陕西通志》）

　　有人泊舟富春间，月色澹然，见一人沙际吟曰：“堕江三十年，浪打形骸朽，家人都不知，何处奠杯酒？”舟人曰：“君是谁？可示姓名。”又吟曰：“莫问我姓名，向君言亦空，潮生沙骨冷，魂魄悲秋风。”舟人上岸，遂失所在。（《志怪录》）

　　陆侍御陇其罢官后，授徒于洞庭席氏。一日方午假寝，传椒山公来拜，宾主礼毕，言一事烦至敝衙门对理，觉而讶之。次早吏又来促，侍御随之往，殿宇嵬峨，扈从森列。立侍御于堂曰：“马某告公得赃十二金有乎？”侍御曰：“有之，若系缧绁，因悯世交子，为之保出囹圄，若甘酬谢。”

　　◎怪怪，圣人所不语也。何录焉？然而石言于晋，有声如牛，左氏不云乎？魑魅魍魉，铸之于鼎，独何意欤？剪烛倾觞，请以眼见耳闻为君说。

　　天顺七年九月十六日，姑苏刘昌自嵩县赴汝州，见一物于中天，淡白垂长数丈，尾微曲。少倾不见，忽又垂出，闪闪若动，细如数百丈线，人言此龙也。十月二日，自南阳赴邓，将至白马寺。时微雨且晴，忽见西南有黑物，在薄云间，蜿蜓如圈者；其首尾莫可辨，惟身显然若草书云字之状。忽又有白物在其下，如乙字然，相去尺许；久之始灭，人皆言龙斗云。（《悬笥锁援》）

　　天顺复辟前一夕，肃愍独坐，忽闻有声如雨洒然，视屏上皆血点，心恶之，拜祝祠前，神主俱倒，明发入朝遇害。肃愍总角时，随诸生告考，巡按令隶逐之去，众奔散，或蹂践几死，肃愍独不去；巡按问曰：“汝何不去？”肃愍曰：“若皆去了，天下大事谁当？”巡按奇之，收入试，后发解时，尝听响卜，有人曰：“中举中进士，做到尚书也要杀。”又有术士曰：“于谦望刀眼。”后皆验。（《四本堂座右编》）

　　成化间，漕河筑堤，一石中有二人作男女交媾状，长仅寸余，手足肢体皆分明，若雕刻而成者。高邮衙某指挥得之，以献平江伯陈公锐，锐珍藏焉。（《菽园杂记》）

　　成化间，武清县民家石臼，与邻家碌碡，皆相滚至麦地上，跳跃相斗。乡人聚观，以木隔之，木皆损折，斗不可解，至晚方息。乡人以臼沈于污池中，以碌碡坠深坎，相去各百余步。其夜碌碡与臼复斗于池边，池上麦苗俱坏，斗犹不辍；乍前乍却，或磕或触，然有声，火星炸落，三日乃止。（《马氏日录》）

　　总兵石亨尝西征振旅还京，舟次绥德河中，天瞑间一女子氵斥流啼哭呼救。军士拯之，容貌妖丽，询姓名，桂芳华也，已受同里尹氏聘，以尹家衰替，父母逼改醮不从，赴水。亨曰：“欲归宁乎？欲为吾副室乎？”女曰：“归宁非所愿也。”亨纳之，裁剪补缀，烹饪燔幂，无不妙绝。亨甚嬖幸，凡相亲爱者，辄令出见，芳华亦无难色。一日兵部尚书于公谦至其第，亨欲夸宠于公，令芳华出见之，芳华不欲出。亨命侍婢督行，芳华竟不出，于公辞归，亨怒拔剑斩之。芳华走入壁中，语云：“邪不胜正，理固然也。妾本非世人，实古桂窃日月精华，得成人类耳。于公栋梁材，社稷之器，安敢轻诣？独不闻武三思爱妾不见狄梁公之事乎？妾于此永别矣！”言罢杳然。（《野记》）

　　景泰间，南京夹冈门外，一家娶妇，及门，肃妇入，空轿也。婿家疑为所赚，诉于法司，拘舁夫及从者鞫之，众证云：“妇已登轿矣。”法司不能决，乃令遍求之；得之荒冢中。问之，妇云：“中途歇轿，二人掖入间时，吾已昏懵，且有蔽面，不知其详。至天明，始惊在林墓中耳。”古人有《胭脂灵怪记》一卷，观此事知其不妄。（《菽园杂记》）

　　自神禹导淮，锁水神巫支祈，迄今不知几千年。弘治间，寿春荆涂峡有水怪作孽，阻拒峡口，淮水不得泄，则壅而旁溢春、六、濠、颍间，田庐多浸。商舶至湖时，遇怪风浪，多颠覆，往来棹渡小艇，或至中流，或近岸。若旋风起，即大浪掀逐而来，人艇俱没；以是士人名其怪曰赶浪，相讳不敢犯。又或夜静月明，梢人见有物若巨木，偃卧沙际，方报告惊视，则倏然入水，风浪遽作，于是又名之曰神木，如是者盖四五年。正德以后，患息，人复见于涡河中。迨己已岁渡涡水，则乾涸通骑矣。相传又徒于颍水，今颍水复涸，或又传入黄河中，度此物或即巫支祈也。（《墨谈》）

　　冯汉居阊门石牌巷口，一小斋庭前杂植花木，潇洒可爱。夏月薄晚浴罢，坐斋中榻上，忽睹一女子绿衣翠裳，映窗而立，汉叱问之，女子敛袂拜曰：“儿焦氏也。”言毕，忽然入户。熟视之，肌体纤妍，举止轻逸，真绝色也。汉惊疑其非人，起挽衣相狎之，女忙迫，截衣而去。仅执得一裙角，以置所卧席下。明视之，乃蕉叶耳。先是汉尝读书邻僧庵中，移一本植于庭，其叶所断裂处，取所藏者合之，不差尺寸，遂伐之，断其根有血。后问僧云：“蕉尝为怪，惑死数僧矣。”（《庚巳编》）

　　嘉靖丁酉琼州诸生应试，见海神立水面，高丈余，朱发长髯，冠剑伟异。众惊异下拜，神掠舟而过。次日有三舟复见，诸生大噪拒之，神忽不见，三舟俱溺。（《博学汇编》）

　　嘉靖四十二年，海盐县有海马万数，其一大如楼；沿石塘群行二十余里，复入海，响震非常。（《海盐县图经》）

　　万历丁亥秀水思贤乡有异鸟集于树，人头鸟身，颔下有白须，竟日而去。其年水灾，次年戊子米贵，死者满道。（《涌幢小品》）

　　江西南丰县一佛阁有鬼，人不敢登。徐生素不检，朋辈与约日，先置一物于阁，翌旦持以为信，则众设酒饮之，否则罚。及暮生醉而登，一更后果有数鬼入牖，方上梁，生大呼击之，鬼出牖去。生觇其所往，则皆入墙下水穴中，私识之而卧。翌旦日高未起，众疑其死矣，乃从容持信物而下，众醵饮之。明日率家僮掘其处，得白金一窖，六十余斤，佛阁无鬼矣。（《楮记室》）

　　万历六十年平湖旱，饥死无算。秋有白龙腾海上，红光半天，空中遥见龙首下垂，鳞甲奋张，晃晃若磨银。两角间有金冠紫衣，仗剑立者，其神长尺许，云水腾沸，咫尺晦冥。龙忽戏吐颔下珠，光芒团圆大如斗，粲粲一似中秋月。顷之遂收，约在╊院前水中央，东湖水尽涸，儒学前楼屋石坊俱坏。空中拽人舟而腾，有不知去向者。（《平湖县志》）

　　溧水县土名曰龙塘，万历三十二年五月十七日，有龙在塘中吸水，全身皆现。傍有瓦屋一所，本日被风揭去无踪。又有一小舟，从空而坠，伤死二命。（《先曾祖日记》）

　　万历十六年九月中旬，天初明时，西南忽见有红白气如龙，亦如犬，长竟天。其光下扫地，及拂人面，皆惊倒，良久方灭。考《天官书》以为天狗星见，扫民间地。次年果赤旱数千里，民至采榆皮，买麻饼充食，人多饿死。又继之以大疫，死者益无算，甚至有灭门者，大市长街，镇日鲜有人迹，乡村灌莽极目，刘臬司有诗云：“文武衣冠凋丧尽，乡村第宅空闲多；行人强半皆衰，驿路频看长薜萝。”读之伤心陨泪。崇祯庚辰正月十四日下雪七昼夜，深二尺余，是年徽郡大饥，婺山忽产石屑软而黄，土人掘以为餐，名曰观音粉，食而毙者十之二三，然赖以存活甚众。秋成后，石屑亦化乌有。（《稗史》）

　　万历戊戌，副将邓子龙南昌人，骁勇善战，领兵征倭。渡鸭绿江，有物触舟，取视之，乃沈香一段，把玩良久，宛似人头，爱护之；每入梦，则香木与首或对或协而为一。后死于倭，载尸归，失其首，取香木雕为首，酷肖子龙。（《四本堂座右编》）

　　占曰：“鼠无故皆夜去，则邑有兵。”唐武德元年，李密王世充隔洛相拒，密营中鼠一夕渡水。嘉靖时有群鼠衔渡。万历戊午己未，江北有方鼠千万，御尾渡江南，芦麦尽为所咋，其鼠头方尾长。天启时田鼠纠结，如桴蔽江，入芦苇根苗立尽。张养默言短尾方喙，小于鼠而足方长。崇祯壬午鼠渡江。（《物理小识》）

　　天启六年五月朔，人见都城隍庙唱名，后宰门火神庙红球滚出；前门城楼角有数千萤火，忽并合如车轮。至初六日巳时，王恭厂灾。震初作，乾清官御案皆碎，建极殿飞瓦杀人。御史何廷枢、潘云翌被震死，全家覆入土中；自顺城门街北至刑部街，尽为齑粉。有女人衣饰尽而身存，有同伴头去，此肩无恙；有空坠人头，及须发耳鼻。大木远落，密云石狮掷出城外，衣服挂于西山数杪，银钱器皿，飘至昌平阅武场中。（《绥史》）

　　天启六年，钦天监周司历奏五月初六日巳时，地鸣如雷，从东北艮位上行，至西南有云气障天。占曰：“地鸣，天下兵起相攻，妇寺大乱，地中汹汹有声，亡邑之凶象也。”魏忠贤闻知，以为妖言惑众，传旨杖一百，立刻打死。初六日后宰门火神庙天未明，闻殿内吹打粗细乐三叠毕，火球从殿中出，腾空而上。又海岱门火神庙，庙祝见火神飒飒行动，若将下殿。忙拈香跪告，火神竟走，庙祝抱住，不觉失手，火神走去。此时已巳牌，天色皎洁，忽有声如吼，远远从东北，渐至京城西南角，灰气涌起，屋宇动宕。忽大震一声，天崩地塌，昏黑如夜，万物平沈，僵尸层叠，秽气薰天。顾必大开学，师徒三十余人，一响后，踪迹俱无。顾阁老小夫人单走出街心，顾从阁里出，亲自扶回。宣府杨总兵行至玄宏寺街，随从一共七人，连人和马，俱陷入地，迹影俱无。承恩寺街有女轿八乘经过，震后轿俱打坏，女子轿夫都不见。有州吏目弟在街，与相识六人，拜揖未完，头忽飞去，其六人竟无恙。时天启在乾清宫进膳，殿震，奔交泰殿，内官死者死，走者走，只一近侍扶行，为建极殿飞瓦打得脑浆进出，缙绅伤者甚多，压死家眷不记其数。（《客中闲集》）

