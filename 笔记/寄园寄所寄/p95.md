<!-- { "loadSidebar": true } -->
　　佥事王公徵（七日不食死）。

　　诰封都察院朱公常德。

　　举人席增光，朱谊泉（俱投井，谊泉系宗室）。

　　又都司舍人丘从周（从周长不满三尺，醉骂自成曰：“若小人据王府，日追乡官饷，灭不久。”自成亦不杀，曰：“此酒鬼，持去。”时天寒，其下弃之于地以冻死。或云姓戴龠考）。

　　△属城道臣以下死者商雒道黄公世清（滕县人，甲戌进士，商州陷，死之）。

　　渭南知县杨暄（山西万全卫人，庚辰进士。暄初与蔡教官同守东门，举人王命诰先自成未至十里，迎之，因开东门以应，城破，索印不与，擒之至，不屈大骂，并蔡教官俱被杀。蔡辽东人。命诰寻以事被刘宗敏笞掠，欲杀之，自成不许，后用为兵部尚书。其父亦举人，先朝为忻州知州，贼败后为兵所投，命诰遁去）。

　　蒲城知县朱一统（抱印投井死）。

　　中牟知县朱新钅（中牟初未破，知大势不支，妻妾死。城陷，乃自缢死）。

　　凤翔知府唐公时明（时明字尔极，固始人，万历戊午经魁。誓守凤翔，有典史董尚宝内应，城陷。自成遣牛金星诱降，又令尚宝说之，大骂不屈，自缢死之。次月，尚宝发狂暴死，人谓时明阴击之云）。

　　平凉知府简公仁瑞。

　　崇信知县庞瑜（公安人，甲戌年死难者）。

　　△榆林文武大吏死忠者七人（秦人作《七忠烈传》）

　　兵备副使都公任（祥符人，癸丑进士。城陷，引佩刀自裁）。

　　总兵王公世国（骂贼不屈，死之。公提督将军威之子也）。

　　总兵尤公世禄（不屈骂贼死，其历官见前）。

　　总兵王公世臣（不屈骂贼死之，乃世国之弟）。

　　总兵李公昌龄（西凉勋属，侨居其地，不屈骂贼死之公，故延绥总兵也）。

　　总兵刘公某（骂贼被磔，史落其名，本中协副将，为宪副彝鼎子）。

　　总兵惠公显（被执，过神木仰而绝，本左协副将，从诸生起家）。

　　又副将尤翟文，常怀德，李证龙，张发，杨明，游击孙贵，尤养昆，守备白慎卫，李宗叙皆以废将守榆林死之。

　　守将则游击傅总、潘国臣、李国奇、晏维新、陈兴、刘芳、刘廷杰、文侯国。千备尤勉、惠渐、贺大雷、杨以伟。榆林卫指挥李文、李文灿等，皆守城遇害。

　　△庆阳官绅死者四人副使公复兴。

　　推官华公居圣。

　　宁州知州董公琬。

　　邑绅麻公僖（字三轩，万历丁未进士，官至太常少卿）。

　　△耀州乡绅太常寺卿米公师襄。

　　△固原乡绅江西巡抚张公凤翮。

　　△甘肃死难者巡抚甘肃林公日瑞。

　　同难有副将郭天吉，巩昌监牧同知，兼监纪甘州军事蓝台（字辉夕，光山人，贡士）。

　　州绅罗俊杰、赵宦。

　　中军哈维新、姚世儒。

　　△附见崇祯七年，固原道陆梦龙（闰八月二十五日，贼围静宁州，梦龙来援，兵败死）。

　　八年咸阳知县赵跻昌（八月，城破被杀）。

　　又扶风知县王国训（城破死之，失其年）。

　　夫贼始于秦，终于秦，今以死事观之，是何秦人之多也？当曹少保之与贼战晋中也，尤世禄曾为大将而不效，今与两王刘李同时不屈，此皆世将之胄，《语》曰：“不ㄨ家声。”诸公有焉。世传孙督师以军兴法，为秦父老所怨，又何以流离急难，秦人匿其孤以免也？斯非施德于秦之验乎？焦公骂贼，兄弟同死，南公以下，一时赴义者数人，呜呼！岂可谓秦无人哉？

　　◎晋△大臣死事者一人巡抚山西提督雁门等关，都察院右副都御史蔡忠襄公懋德（十五年晋饥，土寇王网者恣甚，公至，定其遗孽，五台、交山诸寇俱尽。李自成之破潼关也，公以八月至平阳防河。十月，廷议以公儒者，非戡乱才，诏以郭景昌代之。贼急，有劝以解任自便者，公曰：“吾平日讲学，颇识死生大义，今安危呼吸之秋，忍去之乎？纵新抚至，亦与同殉封疆耳。”其再从太原出师救平阳也，诸将难之，公曰：“吾固知力不敌，但不救平阳，逆贼长驱，无险可守。吾总办一死，与其死于贼，不如死于战。”已而晋王及士民拥马不能前，皆泣以守省城为请，乃止）。

　　△同死者四十余人布政赵公建极骂贼不屈死（建极字生同，河南永宁人，己未进士。其家守王范寨，寨破为自成所屠。建极五子皆死太原，亡家仇国怨一时并集，故建极骂贼尤烈，赵氏一时尽矣）。

　　按察司副使兼参议督粮道南公刚中（字桓生，山东陵县人，辛未进士。以常博授南垣，十六年升今官，十月至太原。抚臣蔡公方驻师蒲阪，公分城东，同诸司道设守甚力，以阳和标兵三千之调防省城者骄蹇，虑为贼应，强之移南门外城中以安。十七年，河东望风数溃，独汾州道范士髦斩叛待援，而公与蔡公三斩贼吏，为守具。贼于二月六日攻太原，明日南关外城陷，果阳和叛兵应之也。公在城上杀贼数十，会夜阴а，大风沙击面，公督守益力。迟明张雄引贼入，公缢而未绝，被贼，大骂。次日遂被害，元堕复跃起丈余，贼众惊愕）。

　　冀宁道佥事毕公拱辰（莱杨人，丙辰进士）。

　　副使毛公文炳（郑州人，戊辰进士）。

　　裨将牛勇，朱孔训，王永魁，先期陷阵死（孔训初与勇同出战，被伤，城破死）。

　　中军应时盛先杀妻子，而后与蔡公同缢。

　　当张雄之投贼也，拔刀向时盛而先伏人焚城楼火药。时盛叱而追斩之，不及，药焚，风狂火烈。时盛见大势已去，乃至南城，拥公上马，自西城下遇贼巷战，擐甲持矛，左右冲突。回顾不见公，遂单骑溃围出。俄而遇公于道中，公已弃马仗剑立。时盛曰：“何弃马为？”公曰：“诸将欲拥我夺门，我应死，去将何之？”（诸将以公下马不肯行，乃拥巡道杨本祯夺西门出。黎志升时为提举，降贼，用为礼部侍郎）

　　时盛曰：“吾义不负国以负公。”乃扶公至三烈祠，解其袍带，以为公缢于东梁之左。忧其轻身，取己铁铠披之，乃绝。时盛向公再拜，而自缢于东梁之右。是日也，盛手击杀数十人，贼辟易无敢当者。又先期令妻子自杀，而后与公同殉，诚所为烈丈夫哉！凡忠襄之忠，应将军成之也。

　　贼之将渡河也，以三道进，下流则繇蒲阪趋平阳，中流则繇延趋汾晋，上流则繇楼烦趋宁武。贼初破潼关，则平阳为急，比榆林、延绥继陷，则岢岚烽火相接，势不得不返顾根本，岂得以公去至平阳为公咎欤？晋中止一大将，有兵万人，而抚标不过三千。防河议起，公疏以贼聚而攻，我散而守，为非策，宁命周遇吉扫宁武之众，率宣云诸将，以兵拒之于河。会其事中格，而遇吉颇以尽撒分泛，力扦北境为解。其后所遗二千人救平阳者，退归，驻太原之外城南间（或曰南间兵乃阳和王继谟所遣之标兵，非宁武卒也）。

　　贼至不战，开门迎降，晋人颇尤之。然公尝有书约遇吉同死，曰：“贼万一渡河，我死守太原，以遮其东，公死守宁武，以拒其北。彼欲长驱直犯，畏两镇之议其后，援师渐集，即京师可以万全，此睢阳之烈也。”遇吉大以为然，既而两人不负所诺。呜呼！大势已去，人心瓦解，不能战则有守，不能守则有死，两公无愧于心足矣，他复何疑哉？

　　△附见原任都司张宏业，百户彭鲲，晋府典史樊子英，诸生朱霞（霞宗室也，父慎趾，贼怜其老，欲释之，大呼曰：“奈何不杀我？”延颈就刀），樊维播，魏选奇，千户司鼎，指挥刘秉钺，马负图，韩似雍，原任守备申鼎钦俱死。

　　晋府仪卫司瞿通群，牧所千户王德新俱死。

　　江州北城乡约守城，贼至独不去，被杀。

　　贼陷灵丘府，掌理朱慎镂，宗子朱文衡、朱长安死之。

　　张景维阳曲人，甲子举人，升光山知县，未任被杀。

　　晋府宗贡朱敏策授龙门通判，闻太原陷，封府库图籍，为父位，望阙遥拜，自经死。

　　任万民阳曲诸生，以荐授武城令，任三年，城陷，死之。孙衤吴阳曲贡任满州学正，投井死。

　　河曲诸生杨应璧河曲人，苗根于，苗纯粹，赵词元皆以击贼被害。

　　孙国显丙子拔贡，闻都陷，饿七日死，妾鲍氏从死。

　　又崇祯八年死寇难者，辽州知州李呈章（信阳人，丙子孝廉。辽州陷，坐堂上骂贼，不屈死）。

　　又户部郎中葛公凝秀（平定州人，甲戌进士。甲申八月，贼胁授伪官，不屈死）。

　　◎江北△凤陵之难太守颜容暄（四服避狱中，被执，杖而后杀之）。

　　留守司朱国相，千户陈宏祖、陈其忠俱御贼，战没于阵，尚有指挥程永龄等者九人。千户盛可学等八人，百户上官荣等二十人，镇抚二人，内官崔臣等十人，俱被杀。

　　△颍州之难颍州知州尹梦鳌（手刃贼）。通判赵士宽（巷战，与梦鳌皆被剑投水，合门死）。

　　附指挥同知李从师，王延俊，千户孙升，田三俊，百户罗元庆，田得民，王之麒。

　　州绅兵部尚书张公鹤鸣（年八十五，贼倒悬于树射之，大骂不屈死）。子张大同（于父尸哭，被杀）。

　　副使张公鹤腾（骂贱死，鹤鸣之弟）。

　　又乡绅刘道远，田之颖，李生白，丁嘉运，举人白精忠，郭三杰，生员死者七十七人，颍州卫生员死者二十六人。

　　△和州之难知州事黎宏业，署学正举人康正谏，训导赵光远，州绅监察御史马公如蛟，候选运判马如虬，诸生马如虹。事闻，九年正月，宏业、如蛟皆赠太仆少卿正谏，赠国子监监丞，光远赠学录。

　　又有张元贞赠鸿胪署丞，张时行、卜谟、卜志皆赠主簿，不知死何官，备考。

　　△舒城之难翰林院编修赠某官，胡公守恒（戊辰进士）。

　　△萧县之陷乡绅任之彦等十六人，诸生孙思谦等五十二人，被杀。

　　△巢县之陷知县严觉（湖州贡生）。

　　△庐州之难知庐州府太守郑公履祥（浮梁人，丙辰进士）。

　　原任参政卢谦（端服待贼，刃纷加，掷尸小池，池水尽赤）。

　　△潜山之陷潜山知县李胤嘉（沈丘人，拔贡），被贼执胁降，不从，同典史沈所安（仁和人）皆遇害。

　　△怀远龙岗集之战游击朱子凤（领庙湾兵五百与贼数万战，死之）。

　　△宿松酆家店之战副将程龙（以火药自杀），安庆参将潘可大，守备赠昭远将军陈於玉（前防浦口有功，自刎，面如生），偏裨詹兆鹏（触石死），王希韩（一营俱死），陆王猷（被脔分），黄宏猷（锯齿，骂不绝，断足），莫是骅，唐世龙，王定远，周喜，张全斌，俞之夔，顾应宗，蒋建，藩象谦，季靖（俱死），皆赠怀远将军。

