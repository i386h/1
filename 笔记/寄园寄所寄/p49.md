<!-- { "loadSidebar": true } -->
　　思陵在昌平州鹿马山南，距西山口一里。先是崇祯壬午，田贵妃薨，卜地于此。营建未毕，都城失守，贼舁帝后梓宫至州署，吏目赵一桂同士民率钱葬之田妃墓内。其门外之右，为司礼太监王承恩墓，以从死附葬焉。（顾炎武《昌平山水记》）

　　顺天府昌平州署吏目赵一桂为开圹捐葬崇祯先帝及周皇后，共归田妃寝陵事，恭照明陵坐当昌平州天寿山。卑职于崇祯十七年正月，署州捕，遭际都城陷故主缢崩。至三月二十五日顺天府伪官李纸票为开圹事，仰昌平州官吏，即动官银，雇夫速开田妃圹，安葬崇祯先帝及周皇后梓宫。四月初三日发引，初四日下葬，毋违时刻。彼时州库如洗，监葬官礼部主事许作梅因葬主限迫，亦再三踌躇。卑职与好义之士孙繁社白绅刘汝朴王政行等十人，共捐钱三百四十千，雇大启闭。其圹中隧道，长十三丈五尺，阔一丈，深三丈五尺。督修四昼夜，至初四日寅时，始见圹宫石门。用拐钉钥匙，推开头层石门，入内，香殿三间，陈设祭器，中有石香案两边列五色绌缎，侍从宫人生前所用器物衣服，俱盛大红箱内，中悬万年灯二盏。殿之东间，石寝床一座，铺设裁绒毡，上叠被褥龙枕等物。又开二层石门，入内通长大殿九间，石床长如前式，高一尺五寸，阔一丈。田妃棺椁，即居其上。初四日申时后，故主灵到，即停于祭棚内，陈设猪羊金银纸札祭品，同众举哀祭奠下葬。卑职亲领夫役入圹宫内，将田妃移于石床之右，次将周后安于石床之左，后请崇祯先帝之棺，居于正中。田妃葬于无事之时，棺椁俱备，监葬官见故主有棺无椁，遂将田妃之椁移而用之三棺之前，各设香案祭器毕。卑职亲手将万年灯点起，遂将二座石门关闭，当时掩土地平，尚未立冢。初六日率捐葬乡耆等祭奠，号泣震天，逾时方止。复传附近西山口拨夫百名，各备掀掘筐担，舁土筑完。卑职同生员孙繁祉亦捐金五两，买砖修筑，周围墙高五尺有余。幸大清朝定鼎，特遣工部复将崇祯先帝陵寝，修建香殿三间，群墙一周。使大明故主，不致沉沦于荒郊，君后升遐，犹享血食于后世，虽三代开国，不逾是也。地官例书某帝之陵，合以石板，奉安梓宫之前。时仓卒不及砻石，以砖代之，朱书大明崇祯皇帝之陵，钤之以铁，乃仁和龚佳育所书。陵前飨奠祭器俱备，香案玉器全设，神牌三，石青地，雕龙边，以金泥之，上题思陵周后田妃谥，石牌题庄烈愍皇帝之陵。甲申四月，密云副将张率兵至昌平城下，射血书于城中。于是生员孙繁祉同乡官王延授，举人杨春茂等倡义杀贼，缚贼渠李道春周祥同赴长陵祭奠磔之。又以伪官刘恺泽等四人，献俘于崇祯皇帝之陵，亦磔之，具文哭奠焉。（谭吉璁《肃松录》）

　　●卷六。焚麈寄寄园主人曰：“终日清谈，而于事一无所济，博弈不如矣。玉麈高挥，不如付之一炬，大快也。若夫一言之警，终身改行，追谈近事，默奉典型。侈口科名，使子弟益知勤学，旁涉寿考，使后生咸念养生。属对果忙，则助拜表作赋之用，巾帼亦及，足惭须眉男子之颜。要皆有益之言，不当而清谈，概弃之也，寄焚麈。”

　　◎座箴谆谆终日，而漠然无与身心；虽正襟庄色，亦仅仅与谑浪等谈。言微中可以名座，可以名心，可以资学，必首录之以当书绅。

　　遇美色于密室，逢千金于旷野，临大敌于猝然，闻仇人于垂毙，好一块试金石。（《莱根谭》）

　　人能捐百万钱嫁女，而不肯捐十万钱教子；宁尽一生之力求利，不肯轻半生之功读书；宁竭财货以媚权贵，不肯舍些微以济贫乏！总未反而思耳。（《座右编》）

　　一手诘盗，一手窃盗赃，故前盗死而后盗生。一面惩奸，一面窥奸妇，故此奸伏而彼奸犯。（《归有园尘谈》）

　　眼者身之镜，耳者体之牖，视多则镜昏，听众则牖闭。面者神之庭，发者脑之华，心悲则面憔，脑减则发素。精者体之神，明者身之宝，劳多则精散，营极则明消：此可作卫生经。（《说储》）

　　少饮酒，多饣粥，多茹菜。少食肉，少开口，多闭目，多梳头。少洗浴，少群居，多独宿，多收书。少积玉少取名，多忍辱，多行善。小干禄，便宜勿再往，好事不如无。（《岩栖幽事》）

　　招师教子弟，正望其成人。每见富贵者席宠姬办首饰，则甚易；隆厚币，延名师，则甚难。兰房用度，必是周致，书院缺典，之不问，宜乎硕师去而庸师来，庸师固栖身之谋，一年复留一年，子弟乏开导之益，一日昏纯一日。（《珊瑚网》）

　　近俗尚信二教，匹夫愚妇，每月素斋求福；甚有无为之教，其说更不足污啄。夫圣人斋心戒事，致敬神明，盖尊神以师心也。安有不修人德，而徒净口腹以祈福，所谓来生现果之报，信有准哉？（《静斋谈》）

　　士大夫家少年子弟，不宜使读世说，未得其隽永，先习其简傲。（《韩山子》）

　　妻虽贤，不可使与外事，仆虽能，不可使于内事。（同上）

　　吕叔简刑戒一曰五不打：老不打，幼不打，病不打，衣食不继不打，人打我不打。二曰八莫轻打：宗室莫轻打，官莫轻打，生员莫轻打，上司差人莫轻打，妇人莫轻打，童生莫轻打，旧族名门子弟莫轻打，援例等项生员莫轻打。三曰五勿就打：人急勿就打，人忿勿就打，人醉勿就打，人随行远路勿就打，人跑来喘息未定勿就打。四曰五且缓打：我怒且缓打，我醉且缓打，我病且缓打，我见不真且缓打，我不能处分且缓打。五曰三莫又打：已拶莫又打，已夹莫又打，要枷莫又打。六曰三怜不打：盛寒炎暑怜不打，佳节令辰怜不打，人方伤心怜不打。七曰三应打不打：尊长应打，为与卑幼讼不打；百姓应打，为与衙门人讼不打；工役铺行应打，然修私衙及买办自用物不打。八曰三禁打：禁重杖打，禁从下打，禁佐贰非刑打。九曰五禁甚于打：小事用夹棍甚于打，夜间用刑甚于打，决责不如法甚于打，滥禁淹禁甚于打，重罚甚于打。（《存心录》）

　　后生不读书，而老者读书，胥吏干人子孙应科举而宦门不习举业。贫者妄用，而富者节俭，藿食者忧虑，而肉食者泰然。僧道食荤，而俗人好善茹素。富贵家女为新妇遵礼法，甘枯淡，贫贱家女为新妇，反不识好恶。（《客中间集》）

　　苏子瞻作杀鸡之疏，非吾儒之仁，张乖雁转到羊之经，乃异端之义。（《玉笑零音》）

　　未得兽者惟恐其创之小也，已得之，惟恐伤肉之多也，人情乎？君子曰：“凡关于得失者类然。”居彼人之所，则欲其许我也：今为我妻，则欲其詈人也，人情乎？君子曰：“凡涉于彼我者类然。”（《说储》）

　　乡有仕而归里，馈者迓者，往来观者，阗路骈陌；既而族姻交贺，即雠者亦茹耻愧谢。独邻居一室，扃锁远引，若避寇然，怪问之，愀然曰：“所贵锦旋者，谓其得时行道，庇吾乡里。今或窃一名，得一官，即起朝富暮贵之想。名愈高，官愈穹，而用心愈谬，武断者有矣，庇奸慝持州县者有矣，是荣一人，增一害也。其居日以广，邻居日以蹙，吾入山避之不暇，何以贺为？”（《韩山子》）

　　文成公与人书，后生美质，须令晦养深厚，天道不翕聚，则不能发散，花之千叶者无实，为其英华太露耳。（《昨非》）

　　林退斋先生临终，子孙跪膝前请曰：“大人何以训儿辈？”先生曰：“无他言，若等只要吃亏；从古英雄只为不能吃亏，害了多少事。”（同上）

　　德兴邑廨，有石刻二诗云：“仕宦之身，天涯海畔，商贾之身，南州北县。不如田舍，长时见面，门无官府，身体强健。麻麦遍地，猪羊满园，不知金贵，惟闻粟贱。夏绢新衣，秋米白饭，田事既了，官税早办。安稳眠税，直千直万，我田我地，我桑我梓。只知一村，不知千里，有饥有粮，我渴有水。百里之官，操人生死，孤儿寡妇，一张白纸。入着县门，冤者得理。上官不嗔，民即欢欣。上官不富，民免辛苦，生我父母，养我明府。苗嫁萋萋，曷东曷西？父母之乡，天子马蹄。”（《金石残编》）

　　常将十年后眼睛，预评今日自家文字，便不敢草草作文。常将百年后公论，预勘今日自家操修，便不敢草草干事。人只道人心难料，不知自心更难料，假如乏钱时，自思得了百钱千钱，仅彀足矣；及至得钱后，再添了千贯万贯，还更不彀，以此知自心难料。人只道人心不平，不知自心更不平，假如失意时受了人一拳一棍，几恨死矣；及至得意后，打了人百拳百棍，反更称佳，以此知自心不平。（《道犭旬编》）

　　松封五大夫（始皇），柏封五品大夫（武后），石封盘固侯（宣和五年）。鹤乘轩（卫懿公），虾蟆得廪（晋惠帝），鸡鹰食县斡，犬马乃有赤彪，仪同逍遥郡君，凌宵郡君之封号（并北齐幼主）。夫木石鸟兽，皆可以得爵禄，然则爵禄何足以荣士人？（《说储》）

　　杨石斋当国日，一弟为京卿，二弟为方面，诸子姓布列中外甚众。子慎复举进士第一人，贺者毕至。公颦蹙曰：“君知为傀儡者乎？方奏伎时，次第陈举，至曲终必尽出之场，此亦吾曲，终时已，何贺为？”亡何，公以议礼不合去。慎谪戍滇南，而佥事恂以杀人抵大辟，家声顿衰。（《玉堂丛语》）

　　富贵寿考，人情愈得愈无厌心。闽中林太守春泽寿一百四岁，当九十九年，里人拜节祝曰：“愿公百龄。”公怫然怒且笑曰：“不曾要君养我，奈何限我寿耶？”姑苏韩学士敬堂未第时，人有梦其官侍郎者，公喜甚。已而登第入馆，其人时来说前梦，率皆喜；及转礼侍予告，而说前梦者又至，公乃怆然有忧色。（《座右编》）

　　三姑者，尼姑道姑卦姑也。六婆者，牙婆媒婆师婆虔婆药婆稳婆也。今则又有瞎婆，盖与三刑六害同也。人家有一如此，而不致奸盗者几希矣！若能谨而远之，如避蛇蝎，庶乎净宅之法。（《座右编》）

　　汪少宰《闲斋语》曰：“人家富贵如牡丹花，今春开盛，要当培植，为来春膏液，恐为凋谢之渐，奈何不加滋灌而自戕之斤斧乎？魏紫姚黄，忽然粪吐，谁之过欤？”（《格言》）

　　泰和罗文庄公兄弟叔侄，先后相继，咸登高第。公由冢宰归家养，庭讯甚严，仲子谒选，乞书帖当路，图仕南方，以便省问。公曰：“数字不足惜，惜认义命二字欠确耳。平生讯汝谓何，而有是言？”竟不与书。（《座右编》）

　　康熙辛酉，予山西本房冯云肃典试江南时，余督榷扬关，遗要于路，谕之曰：“子第力拔真才，予家子侄五人，应科举者，概不令入闱，勿萦心曲也。”冯子喜甚，对天拜祝而南行。

