<!-- { "loadSidebar": true } -->
　　太祖尝微行入酒坊，遇一监生，时坐客满案，乃移土地神几，与生对席，间其里居，则四川重庆人也。帝因属句曰：“千里为重，重水重山重庆府。”生应曰：“一人成大，大邦大国大明君。”帝又举案几小木，命生赋诗，应曰：“寸木元从斧削成，每于低处立功名；他时若得台端用，要向人间治不平。”帝喜，翌日召生，命为按察司，今人家供土神于地始此。（《尧山堂外记》）

　　明兵围集庆路，与元兵大战，元兵解去，乃坚守江左。见驿中有七岁儿，居其中，上问之。对曰：“臣父当此役已故，今臣代父耳。”上曰：“善对乎？”曰：“然。”上曰：“七岁儿童当马驿。”即对曰：“万年天子坐龙庭。”上喜，蠲其役。（同上）

　　《新知录》云：“金兵南下，宋室播迁金沙，潘武目击中原之荼毒，而为四禽言诗，以寓慨焉。辞意惋切，因录之。交交桑扈，交交桑扈，桑满墙阴三月暮。去年蚕时处深闺，今年蚕时涉远路。路旁忽闻人采桑，恨不相与携倾筐。一身不蚕甘冻死，只忆儿女无衣裳。不如归去，不如归去，家在浙江东衅住。离家一程远一程，饮食不同言语异。今之眷聚皆寇雠，开口强笑心怀忧，家乡欲归归未得，不如狐死犹首丘。泥滑滑，泥滑滑，脱了绣鞋脱罗袜。前营上马忙起行，后队搭驼疾催发。行来数里日已低，北望燕京在天末，朝来传令更可怪，落后行迟都斫杀。鹑鸪鸪，鹁鸪鸪，帐房遍野仍前呼。阿姊含羞对阿妹，大嫂挥涕看小姑。一家不幸俱被虏，犹幸同处为妻孥，愿言相怜莫相妒，这个不是新丈夫。”新安黄生道京官之苦，亦作五禽言云：“泥滑滑，我欲举步，前颠后蹶宦途此日泥没胫，草鞋索断足无袜。泥滑滑，前路漫漫何时达？提壶卢，客来置酒问中厨，槽坊昨日索酒债，僮仆空手难为沽。提壶卢，主人无钱空嗟吁。不如归去渊明有辞，平子有赋。月俸但够充马料，京城冷宦实难措。不如归去，三平两满随分度。姑姑姑，中夜太息妇语夫：良人为官妾不乐，面无粉黛衣无襦。姑姑姑，不如商妇多金珠。得过且过，外官原是京官作，州府司道缺如林，宦囊有日裒然大。得过且过，尔我耐心守穷饿。”（《啸虹笔记》）

　　明高帝在军中喜阅经史，操笔成文，征伪《汉潇湘赋诗》云：“马渡溪头苜蓿香，片云片雨满潇湘。东风吹醒英雄梦，不是咸阳是洛阳。”（《说海》）

　　洪武间，张彦伦《咏愁诗》：“来何容易去何迟？半在胸中半在眉。门掩落花春去后，窗含残月酒醒时。浓如野外连天草，乱似空中惹地丝。除却五侯歌舞地，人间无处不相随。”（《尧山堂外记》）

　　毗陵李氏，年十六，《咏破钱》云：“半轮残月掩尘埃，依稀犹有开元字。想见清光未破时，买尽人间不平事。”（《稗史》）

　　高皇诛蓝玉籍其家，只字往来皆连罪。孙蒉与玉题一画，故杀之，临刑口占云：“街鼓三声近，西山日又斜，黄泉无客舍，今夜宿谁家？”高皇问监杀指挥，孙蒉死时何语？以此诗对。高皇怒曰：“有此好诗，何不早奏？”竟杀指挥。（《列朝诗集》）

　　虎丘剑池，云是阖闾埋玉处，一潭清冷，深不可测。宋戊子岁，忽干，中见石扉。游人竞下探之，见石扇上题二绝云：“望月登楼海气昏，剑池无底浸云根。老僧只恐山携去，日暮先教锁寺门。”又“剑去池空一水寒，游人到此凭栏杆。年来世事消磨尽，只有青山依旧看。”（《丛编》）

　　明太祖初渡江时，潜行至太平府不惹庵，因宿焉。僧异之，苦询其爵里姓氏，乃索笔题诗曰：“杀尽江南百万兵，腰间宝剑血光腥。山僧不识英雄汉，只管哓哓问姓名。”后登极，闻诗已无有，命械僧至京，将杀之。僧曰：“御制后，仅有臣亡师一偈在焉。”问偈云何？即诵云：“御笔题诗不敢留，留时深恐鬼神愁。故将法水轻轻洗，尚有龙光射斗牛。”上笑而释之。（《龙兴记》）

　　杨按察基字孟载，少负诗名，会稽杨廉夫来吴下，于坐上属赋《铁笛歌》，即效铁验。廉夫惊喜，与俱东，谓从游者曰：“吾在东吴，又得一铁，优于老铁矣。”与高启张羽徐贡为诗友，人称国初吴中四杰。（《列朝诗集》）

　　吴人张习曰：“国初以高扬张徐比唐之四杰，故老言不惟文才之似，而其终局亦不相远。眉庵盈川令终如一，太史之毙，同乎宾王，北郭虽不溺海，仅全要领，而非首丘，按察投龙江，又与照邻无异。”（同上）

　　唐子仪名文凤，以字行，歙人，山长仲实次子，生而颖悟过人，以文见重当世，知名之士，得从诸故老游。经史百氏，无不精究，善真草篆隶书，辟教紫阳书院，以文学征于朝，授知兴国县，擢赵王府纪善，以礼义导翼，数有谏诤，卒年八十六岁。子仪与祖元、父仲实俱以文学擅名，时号小三苏，为诗文丰缛闳深，有《梧冈集》。（同上）

　　明初时尝欲征倭国，彼遣使害哩嘛哈奉表乞降，上问倭国风俗如何？害哩嘛哈以诗答曰：“国比中原国，人如上古人，衣冠唐制度，礼乐汉君臣。银壅刍新酒，金刀绘锦鳞，年年三二月，桃李一般春。”（《遵闻录》）

　　明初诗僧称宗泐，同时有德祥者，亦工于诗。其《送僧东游》云：“与云秋别寺，同月夜行船。”《咏蝉》云：“玉貂名并世，黄雀患相连，”泐复不能道也。又《卜筑》云：“草生桥断处，花落燕来初。”（《南濠诗话》）

　　钱塘吴忄造，洪武间官四川，其父敬夫思之，作诗云：“剑阁凌云鸟道边，路难闻说上青天，山川万里身如寄，鸿雁三秋信不传。落叶打窗风似雨，孤灯背壁夜如年，老怀一掬钟情泪，几度沾衣独泫然。”敬夫卒而忄造始以丁忧还家，沉浮宦海者，念此诗能不悚然？（《昨非庵集》）

　　来复字见心，豫章人，先以人材仕元至学士，因乱，遂祝发为僧，改今名云。来复髯甚长，后为僧而髯如故，尤工于诗，所与游皆名士。初为给事中，尝赋《听雨》：“挂冠赢得赋闲居，听雨罗浮老故庐，夜滴梧桐灯尽后，晓临荷芰酒醒初。打窗声称江涛急，入坐寒兼地籁虚，忽忆候朝天上去，更愁泥滑出无驴。”又一日《送李宗远归广东诗》云：“三山木落雁啼霜，虎踞关头买小航。明日相思望南斗，水流不尽楚天长。”又诗云：“太平身退更何忧？归老南山问故邱。一色梅花三万树，夜和明月醉罗浮。”又云：“闻说高侯气胆狂，校诗多在白云窗。秋来椰子甘如蜜，寄我须缄五百双。”又云：“鹦鹉杯深泛紫霞，风凉浑讶谪仙家。锦袍留客催春燕，开遍东园豆蔻花。”胸次清洒出尘，溢为诗章，类如此。时僧宗泐著称，复与之齐名，太祖尝诵其所为诗文，称赏久之。时蜀王雅志释典，礼遇复甚隆，王在中都构西堂读书，召儒臣日与讲论，复亦在列。又建宝训堂，以奉祖训，及前代帝王经典，命复作记。王又为澄心观，书崇本敬贤四箴以自警，复亦代草。以得达太祖，召问曰：“汝不欲仕我而去，出家为僧，然留须亦有说乎？”对曰：“削发除烦恼，留须表丈夫。”太祖笑而遣之。又一日召见赐膳毕，复上诗称谢，诗云：“淇园风雨晓吹香，手挽袈裟近御床，阙下彩云生雉尾，坐中金动龙光。金盘苏合来殊域，玉盏醍醐出上方，稠叠滥承天上赐，自惭无德诵陶唐。”太祖览诗大怒曰：“汝诗用殊字，是谓我为歹朱耶。又言无德诵陶唐，谓朕无德，则虽以陶唐诵我而不能耶？何物奸僧，敢大胆如此？”欲杀之，复遂玉箸双垂，圆寂于丹墀之下。或曰：“见心之从释者亦从赤松子之意欤？”有《蒲庵集》行世。（《孤树哀谈》）

　　明初一僧敲钵卖诗，声绝诗就，有以鸡卵命之赋，僧应声曰：“一块无瑕玉，中含混沌形，忽然成五德，叫落满天星。”（《莫氏八材》）

　　苏景元名大，休宁人，贯穿群经，通赵东山《春秋》属辞之学，教授弟子。尝辑新安文粹，撰国朝人歌诗，为《皇明正音》。成化中，年七十，自为墓志而卒。（《列朝诗集》）

　　周子羽名翼，号戆斋，有《题雁来红一绝》云：“翔雁南来塞草秋，未霜红叶已先愁；绿珠宴罢归金谷，七尺珊瑚夜不收。”雁来红草名。（《尧山堂外纪》）

　　瞿宗吉《熨斗诗》：“有柄何曾挹酒浆，随时用舍属闺房，干旋天上阳和气，平贴人间锦绣香；悴袖卷纱移玉钏，金篝分火近牙床，衣成远寄征夫去，印颗何时肘后黄？”（《绿雅》）

　　凤仙花有红白紫数种，宋时谓之金凤花，其叶可以染指甲为红色。元人瞿宗吉诗：金盆玉露捣仙葩，解使纤纤玉有瑕，一点愁凝鹦鹉啄，十分春上牡丹芽；娇弹粉泪抛红豆，戏掐花枝镂绛霞，女伴相逢频借问，几回错认守宫砂。又《玉簪花诗》：白露初凝气候凉，花神献宝助新妆，多来银色三千界，压尽金钗十二行；秋水为神冰琢骨，龙涎作炷麝传香，不须石上忧磨折，长在佳人ヮ髻傍。（同上）

　　杨孟载春草诗最传，其警联曰：“六朝旧恨斜阳外，南浦新愁细雨中。”又《咏新柳》云：“浓如烟草淡如金，濯濯姿容袅袅阴，渐软已无憔翠色，未长先有别离心；风来东面知深浅，月到稍头觉夜深惆怅隋宫千万树，淡烟疏雨正沈沈。”《咏春水》云：“溶溶漾漾欲平桥，知是巴山雪尽消，红雨落花来滚滚，绿烟芳草去迢迢；沅湘已没鸥边渡，湓浦新添□外潮，向晚渔郎走相报，大家齐上木兰桡。”（《鹿堂诗话》）

　　建文初，茅大方擢右副都御史，闻靖难兵起，以诗寄淮南守将梅殷曰：“幽燕消息近如何？闻道将军志不磨，纵有火龙翻地轴，莫教铁骑过天河；关中事业萧丞相，塞外功勋马伏波，老我不才无补报，临风一叹一悲歌。”闻者壮之。（同上）

　　方正学过子陵钓台长短句一章云：“正人须正己，治国先齐家，如何废郭后，宠此阴丽华？糟糠之妻尚如此，贫贱之交可知矣！羊裘老子早见几，故向桐江钓烟水。”（《三异人书》）

