<!-- { "loadSidebar": true } -->
　　青田山中有异，刘伯温隐居时，日对之坐，山忽开石门，进之，见石壁有字曰：“山为基开。”取石击之，石门又开，进入内，有道士枕书卧，乃兵书也。曰：“明日能熟之，吾当授汝。”明日果熟，遂授以兵法。少时读书寺中，僧房有一异人，每出神去，锁门或一月半月。偶有北来使客，无房可宿，见此空房，击开之曰：“此人死矣，可速焚瘗。我住之。”僧不能禁，遂焚之。其人神返，身已焚无复可生，每夜啼呼曰：“我在何处？”基知之，开窗应曰：“我在此。”神即附之，聪明增前数倍天文兵法，一览洞悟。（《龙兴慈记》）

　　明侍郎车敬微时读书国中，夜归遇暴风雨迷路，遥见林中火由小院出。敬扣门，一童子曰：“师使我候郎君久矣。”门额有体玄字，入见老翁坐长明灯下，起相劳苦。敬乞一烛，寻归路。翁笑曰：“山中那得烛？有小枯叶，郎君且燎湿衣。”敬暗问童子，知其自称逍遥翁，童子名杨孤。敬疑其为隐君子也，修谨进问，翁曰：“昔体玄先生居逍遥谷中，吾世业医，往来中条山。后闻陶隐君丹室在此，因采药南来，结庵淹岁，今亦将还矣。”燎衣讫，乞还。翁命少孤牵一牛出，命骑归。又呼一童少逸曰：“将吾旧笼来。”就笼中取一僧帽为赠。敬辞曰：“吾志期匡济天下，翁安得以此相戏？”翁曰：“吾昔亦有志斯世，后因所辅非材，不用吾谋，祸几不测。得此一笼，始获解脱；不然，岂复能生出宜秋门乎？郎君第收此帽，他日当自理会。”敬却之，翁但叹息而已。敬遥窥笼中诸物，悉箍桶具，及僧家衣钵耳，乃乘牛致谢而别。方出林而牛甚驶，须臾及门，呼其家人举火牵牛，忽咆哮化虎而去。比明，寻体玄山居不可得，数日后，过县西四十里，陶弘景丹室故基。旁有古庙，仿佛雨夜所经行者，壁有潘阆《夏日宿西禅院诗》，即东坡所见“夜凉疑有雨，院静若无僧”之笔也，笔墨犹新。（《正气记》）

　　阆为宋太宗时人，四百年后，犹现仙踪。余丙戌读书灵隐山，山顶有庵，庵僧柱峰夜击板念佛警众。每夜深，楼隙尝见灯光数点，僧人指为虎精。余夜读声高，与虎声念佛声相答。柱峰所击板尽蚀，予易以铜板；逾夜声寂然，询之云：“一黑虎闻铜声，惊舐其腓，血溢而仆。”又有黄虎若咎黑者，挤之去，得不死。戊年中秋，同李分虎登韬光玩月，柱峰尚存。

　　余尚书靖知桂州时，每月盈夕，闻笛声甚清远；察其声，自深林处大柏木中出；乃伐为枕，笛声如故，公甚宝之。公季弟欲穷其怪，命工锯视，但见木之文理，正如人月下吹笛像，胶合之，不复有声。（《樽俎余功》）

　　海宁胡奎字虚白，宁府教授，尝归自江西，泊舟番郡之望湖亭，见亭上石刻东坡“黑云推雨未遮山”一绝次韵和之，书之于壁。忽见一叟来，诵其诗曰：“子非斗南老人耶？”乃为长揖举手，不知所在，因以斗南老人自号。（《列朝诗集》）

　　福建布政使朱彰景泰初，谪为陕西庄浪驿丞，有西番使臣入贡一猫，道经于驿，彰问猫何异而上贡？使臣云：“欲知其异，今夕请试之。”其猫盛罩于铁笼，纳着空房内，明日起视，有数十鼠伏笼外尽死。使臣云：“此猫所在，虽数里外鼠，皆来伏死，猫王也。”（《续已编》）

　　张王基吴郡旧治也，大乱后百余年，忽有三异：生一草结实如小红灯，夜则开之以承露；人取饮之，百病自愈，人呼为天膏，一异也。其根可以为厨科，置饮食中，盛暑不败，一异也。一男子阴囊大如斗，号浪荡子，陕西大贾识为至宝买去，俟其死，破囊得二玉碗，世所绝无，三异也。（《龙兴慈记》）

　　天顺间，征士吴与弼到京，英宗御文华殿召对。吴默然无应，惟曰：“客臣上疏，众方骇异。”上不悦，驾起。吴出至左顺门除帽视之，有蝎在顶螫皮肉红肿，方知其适不能答者，以螫故也。宋淳熙间，史寺丞轮对，适言高宗某事，史忽泪下，上问故？对曰：“因念先帝旧恩耳！”孝宗亦下泪。明旦御批史为侍郎。不知当时乃为蜈蚣啮也。均为虫啮，而遇不遇异。（《笑史》）

　　成化丙戌，姑苏刘昌自西华抵扶沟，坐堂上，见有若雾者，从东来，著树并草茎皆白。少顷堆积枝柯间，玲珑雕镂甚怪，问舆皂此何物？曰：“树架也。”因检《玉笋集》有云：“冰凌木架达官怕。”既而闻河南李少宝贤有疾，竟卒。（《悬笥肖援》）

　　余戊申莅任晋地，季冬二十六日，署中晨起，见林木皆白，枝柯雕镂，仰视太空及地，绝无所睹。询之土人，曰：“此树架也。”因作《树架记》。

　　成化间，邰阳民生兴手指甲内，见红纹如线纡曲，每雷雨辄旋动小苦，兴数欲自剔去之。后梦一男子，形容甚异，谓兴曰：“余乃龙也，谪托君体，三日后当去，幸勿讶。”至期雷雨大作，自牖出其手，有龙裂甲飞去。（《陕西统志》）

　　成化中，星殒于山东莒城县马长史家门中。初坠地，其光煜煜，而星体腐软如粉浆。马家人马杖抵之，没杖成穴，久而渐坚，乃成一石。（《续编》）

　　金华永康县山亭中，有枯松树，因断之，误堕水中，化为石。取未化者，试如水中，随亦化焉。其所化者，枝干及皮，与松无异，且坚劲有未化者，数段相兼，留之以旌异物。（《录异记》）

　　按唐马自然居延真观，一夕大雨飓风，松忽化为石仆地，悉皆断截；大者径二三尺，尚存松节脂脉。士人运为坐具，小如拳者，堪置几案间。余门人王宛先孝廉，曾于辽东见木化石，其半仍木云。

　　长山城南楼淇钟悬数十年，叩之无声。万历间，令张文龙奠而迁之城西楼台，凡七十日，有小儿相博戏，误击钟有声，自此大鸣。成化间，大钟二，荡淮水中，声势欲跃起。总兵陈统即平江伯，祭之，一钟遂上，令悬于朝宗门楼，声闻百里，其一止泗上。（《汇书》）

　　妖人王臣自幼为南京公侯府家人，数易主，亦数易名。惟妖术惑取人财，所得辄尽，累为主人恶刑所加，两足皆不能良行。成化初术于江阴，诸大家皆不纳，独周惟瞻稍待之。见其一箧中，有二木人，长尺余，能目相抵触，会作进退，听其指挥。臣或手取他人之物，同弃水中，少顷自其袖中出。凡人之物经其目者必能暗取。后往北京，遽攀援得见上。岁辛丑，上命中官王敬同往采药于湖湘江右江浙京东诸郡。二人者，从以无赖二十余辈，专务攫取财物，所历岁致激变。江阴诸大家以旧恨，更受其毒。癸卯至苏，命工熔银为元宝，累二千余锭。凡江南之书画器玩，道释像典之精绝者，检括殆尽。复以妖书数十本，命府学诸生手抄，屡抄不中，实欲得贿。诸生无所出，因致罚于校官，时在胥门，诸生王顺辈数十人，不胜忿恚，大肆丑诋。适有樵担至前，遂各取一木，拥至其前，将有所加。二人者大惧，避驿舍中，其下人皆被痛殴而散。自此气焰少息，苏人得不深受其害。二人遂奏诸生抗命，监司官府救过之不暇，且为诸生甚危；惟巡抚大司马王公知而大喜，因奏二人不法。上遣逻卒往捕，时大暑，卒裸其体，遍涂狗血，复囊狗血，以破其术。至锦衣狱中三日，斩于市，函其首，历示所害之地。（《寓圃杂记》）

　　弘治末，太仓民家生儿，两手背相粘著，两面相外，其首如雀，其阴皆雄。（《祝枝山语怪》）

　　正德中，韩恭简寝疾甚笃，久之梦一黄衣道士来视，以药数丸之曰：“从此即愈。”因赠诗一绝，且期十年来视。诗曰：“霸越平吴一烬灰，是谁强我下渔矶？黄金消尽陶朱象，梦绕寒山不得归。”自是病渐愈。其后复大病，自疑前梦为凶兆，促家人为大归计。一日，又梦前道人曰：“公病尚亡恙。”再与药丸，赠一诗曰：“天上文星暗不明，英雄空自为苍生；十年戎马蛮江外，坠泪碑高百崦城。”临别仍期十年外重来，病寻愈。恭简于宦辙所经，意遇所谓百崦城者，迄不得。后被危症，且春秋高矣，自谓必不起。俄复梦前道人，其慰言受药，不异曩时，又赠一诗曰：“一尊矩鬯白天来，平地光芒接上台；门外翩翩双鹤至，五云深处小蓬莱。”言别而去，无复重来之约。后病良已，至乙卯遭地震而死，竟不知诗所谓。（《陕西通志》）

　　松江杨扇湖地暖不成冰，万历三十年冬大风，瞰之若漫天雪，多红灯蠕蠕；旦视之，则冰山也，高五丈许。又武宗时霸州文安县一夕大风，河水所然僵立，高起者二丈余，冻成冰柱，中多空隙。阔数尺，以至于数十丈者，沿河七八十里皆然。亡何，流寇至，男妇数十万，尽匿其中，竟以免难。（《物理小识》）

　　正德间，上元县钱臣醉，与妻李氏交媾，为妹所窥。次早臣出，姑诘嫂夜来事，淫兴遽发。嫂戏与姑效交欢状，两阴相合，将大遗精，流入小姑阴，经闭腹高，遂成胎。姑之舅凌铣疑有私情，告官鞫之，得其实，议得李氏钱臣钱氏等所犯，俱依不应得为而为之事，合依律的决，照律取赎。钱氏仍候所孕身轻，给与钱臣收养，照旧配与凌铣次男为妻；两家毋得复生异议，卷照。（《开卷一噱》）

　　江西宁藩宸濠父康王初无子，尝于宫中斋祷。一日王午寝，忽梦天狼降宫中，须臾食宫中人殆尽，复绕而逼王，王寤恶之，中刻宸濠生。其母洪也，洪亦失爱于王，王命亟杀之。宫中人环跪而请曰：“向忧无子，今有子而又弃之耶？”钟陵王者，康王弟也。狂易，常放言凌其兄。至是亟骑而至曰：“喜王兄之得子也，又闻将杀之，甚善，弟幸多子矣。”康王怒，遽命育之，六月十三日也。及濠年十三，即私幸乐妓，微服而游市中。王觉曰：“符吾梦矣。”以铁锄斫杀数侍者，缚濠于柱，亲鞭之数百，必杀之。王春者，临海人，王甥也。慧而多才，以明经举于乡，王素爱之。春驰至，以身蔽濠曰：“杀春杀春。”王不得已，遂舍焉。后谋逆国除，卒符梦云。（《呵冻亻曼笔》）

