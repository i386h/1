<!-- { "loadSidebar": true } -->
　　文登吕亢多识草木虫鱼，守官台州临海，命工作蟹图，凡有十二种：一曰蝤蛑，乃蟹之巨者，两螯大而有细毛如苔，八足亦有微毛。二曰拨掉子，状如蝤蛑，螯足无毛，后两小足薄微阔。为人之所食者亦颇异，其大如升，南人皆呼为蟹，八月间盛出，人采之，与人斗，其螫甚巨，往往能害人。三曰拥剑，状如蟹而色黄，其一螯偏长三寸余，有光。四曰{彭虫}骨，螯微毛，足无毛，以盐藏而货于市。《尔雅》曰：“{彭虫}小者劳，云小蟹者劳，吴人呼为{彭虫}越。”《搜神记》言此物尝通人梦，自称长卿，今临海人多以长卿呼之。五曰竭朴，大于蟛骨，壳黑斑有文章，螯正赤，常以大螯障日、小螯取食。六曰沙徇，似{彭虫}骨，壤沙为穴，见人则走，屈折易道，不可得。七曰望潮，壳白色，居则背坎向外，潮欲来皆出坎，举螯如望，不失常期。八曰倚望，亦大如{彭虫}骨，居常东西顾睨，行不四五步，又举两螯，以足起望，惟入穴乃止。九曰石困，大于常蟹，八足壳通赤，状如鹅卵。十曰蜂江，如蟹两螯，足极小，坚如石，不可食。十一曰芦虎，似{彭虫}蜞，正赤不可食。十二曰{彭虫}蜞，大于骨，小于常蟹。吕君云：“此皆常所见者，北人罕见，故绘以为图。又海商言海中{局黾}{辟黾}岛之东一岛，多蟹，种类甚异。有虎头者，有翅能飞者，有能捕鱼者，有壳大兼尺者，以非亲见，故不画。”李履中得其一本，为作记。予家楚，官游江浙闽广，所识蟹属多矣。亦不悉与前说同，而所谓黄甲白蟹寻截诸种，吕图不载，岂名谓或殊乎？故纪其详，以示博雅者。（《客中闲集》）

　　凡食断肠草者死，虎食之而百日不馋。凡食砒霜者死，龙食之而肥。物性之异，有如此者。（《客退纪谈》）

　　凡草本，经牛啖之必茂，经羊啖之多枯，故谚曰：“牛食如浇，羊食如烧。”何相反如是？静思牛土畜，土能养物也，故牛色苍而庞厚，有春生之象焉。闻死而觳觫，亦好生之意也。羊金畜，金主杀伐，故羊色白而气腥膻，有秋杀之象焉。见死而无惧，亦喜杀性也。二物禀生既异，必其口中涎沫，亦具是性，故草之茂枯者，生杀之气致然耳（同上）。

　　狼多藉草，草秽乱曰狼藉。狼肠直，故边塞以狼矢为烟，鸣则后窍皆沸。狼畏圆，人解带作圈，狼辄去。淮南曰：“狼皮在户，竿不敢出。”罗愿曰：“狗是豺之舅，见狗则跪，亦各有所制也。”（《物理小识》）

　　山谷有一帖云：“胡居士尝言鹿性清烈，多别粮草，恒食九物，余则不尝。九草者，一曰葛叶，及花鹿葱，{艹鹿}药，白蒿，水芹，甘草，齐头蒿，山耳，荠{艹尼}也。享神用其肉者，以其性烈清净故也。凡饵药者，勿食鹿肉，必不得力，以鹿常啖解毒之草，能散诸药性也。”此可补《本草》及《齐民要术》之遗。（《续金石录》）

　　江陵松滋枝江村，射鹿者率以淘河鸟胫骨为管，以鹿心上脂膜作簧，吹作鹿声，有大号小号呦呦之异。或作鹿鹿声则{鹿殷}鹿毕集，盖为牝声所诱，入得壳矢而注之。南中多鹿，每一牡，管牝百头，至春羸瘦，盖游牝多也。及夏，则唯食菖蒲一味，自肥。当角解之时，其茸甚痛，猎人逢之，其鹿不敢逸。走伏而不动，猎者以绳系其茸，截而取之，先以其血来啖，然后杀鹿。（《日知录》）

　　康熙丁巳，休宁西乡，一猎户偕其徒往深谷，伏丛莽间，捕巨鹿。其徒忽见鹿奔出，急以鸟铳打中之，喜甚，往取焉，则死者其师也。邑令毕拘其妻与邻鞫之，素无隙，徒鬻其女葬之，以误杀得免抵。（《啸虹笔记》）

　　畜二小兽，名曰吼，形类兔，两耳尖长。狮作威时，即牵吼视之，狮畏服不敢动。盖吼作溺着其体，肉即腐烂。吼又畏雄鸿，鸿引吭高鸣，吼即畏服。又如象见狮子，则奔，见鼠畏。飞虫之畏蜘蛛，蜘蛛之畏蜂，物各有所制，有所畏。（《竹窗小品》）

　　通天犀角，有一白理如纟延者，以盛米置群鸡中，鸡欲往啄米，至辄惊却，故南人名为骇鸡犀。得真角一尺，刻以为鱼，衔入水中，水常为开。方三尺，可得息气水中。以其角为钗者，将煮毒药为汤，以此钗搅之，皆生白沫，无复毒矣。（《汉隽格物》）

　　象鼻端有爪可拾针，肉有十二般，唯鼻是其本肉。陶贞白言夏月合药，宜置牙于药旁。南人言象尤恶犬声，猎者裹粮登高树，构熊巢伺之。有群象过，则为犬声，悉举鼻吼叫，循守不复去。经或五六日困倒，则下潜刺杀之，耳穴薄如鼓皮，一刺而毙。胸前小横骨，灰之酒服，令人能浮水出没。食其肉，令人体重。古训言象孕五岁始生。（《酉阳杂俎》）

　　竹鸡善斗，取者激媒使鸣而致之。鹧鸪好洁，取者扫地布谷而获之。麂行必循一迳，设缳者迹行处擒之。海鱼吐黑水以蔽其身，渔者见黑水网之。他如衔芦者自卫，共穴者备锋，结阵者御暴，捷称韩氏卢，狡称东郭<兔>，宁智不足周身，总无奈人巧取何？（《说储》）

　　秣马之法，必视其齿历劳逸而调息之。马四年而两齿，五年而四齿，六年而六齿成矣。七年而右齿，八年而上下两边各一齿，九年而上下尽。十年而下两齿，十一年而下四齿，十二年尽。十三年下二齿平，十四年下四齿平，十五年下尽平。十六年上两齿，十七年上四齿，十八年上尽。十九年上两齿平，二十年上四齿平。年之长少，惟马齿最准，故人自谦曰：“犬马之齿长矣。”（《相马经》）

　　驴马驹子，行人先后，上旬生者行在母前，中旬生者行在母胁，下旬生者行在母后。（《侯鲭集》）

　　山獭出宣州溪洞中，俗为补助要药。洞人云：“獭性淫毒，山中有此物，凡牝兽悉避去。獭无偶，抱木而枯，洞獠尤贵重云。”能解药箭毒，中箭者研其骨少许，傅之立消，一枚值金一两。（《草注》）

　　狐之相媚也，必先吕（以口相接），猿之相蛊也（蛊群也），必先啼，物之情也。（《玄池子说林》）

　　商汝山中多麝，绝爱其脐。每为人所逐，势且急，即自投高岩，举爪裂破其香，就絷而死，犹拱四足，以保其脐。李商隐诗曰：“投岩麝退香。”许浑诗云：“寻麝采生香。”是也。狨类鼠而大，尾长金色，川峡深山中人，以药箭射之，取其皮为卧褥被坐毯之用。甚爱其尾，既中毒，即啮断尾以掷之，恶为身患。杜甫诗云：“狨掷寒条马见惊。”盖轻捷喜缘木，︵猱之类也。牦牛出西域，尾长，中国取以为缨，人或射之，亦自断其尾，左氏所谓雄鸡自断其尾。（《汉隽格物》）。

　　不烬木火中有鼠重十斤，毛长二尺余，细如丝，恒居火中，时时出外而毛色白，以水逐而沃之即死。其毛织以为布，作服，若有垢，浣以火烧之则净。（《神异记》）

　　鼠子生依月数，如五月五子，六月六子之类。陈守阳云：“兔产亦然，尝十二月得牝兔剖之，得十二子。又兔将吐子，口中先吐涎沫，数合乃产。”（《物原》）

　　欲知鸟之雌雄者，以翼辨之，翼右掩左雄，翼左掩右雌。（《说储》）

　　石鼠专食山豆根，宾州人以其胆干之，治咽喉疾如神，谓之石鼠胆。（《方解》）

　　山民云：“熊于山中行数千里，悉有ㄣ伏之所，必在石岩枯木中，山民谓之熊馆。惟虎出百里外，则迷失道路。”（《怀秋集》）

　　《博物志》敦煌西渡流沙，往外国千余里中无水，时有伏流处，人不能知。橐驼知水性，过其处，辄停不行，以足踏地掘之，辄得水。又《格物论》谓驼有灵性，能知水脉，识泉源，风将发，则引颈而鸣。负重致远，力可千斤，日行三百里。（《珊瑚网》）

　　山东有一道，通高丽，中有二十日无人迹处，即祭山神，求一豺狗相送，饣卞熟先以饲之，遇虎跃升其背而溺，虎即溃肉。每夕人露宿树下，豺溺而围之，百兽敛避。其地海旁有居民处，无{艹豆}之属，油不可致。有一等鸟如鸭，自呼其名压油压油，土人捕得，以力压出油，投之海中。又活四五日，仍飞绕其村，人又压之出油为供，乃知天之不乏人用如此。（《志异录》）

　　贵州思南有山曰甑峰，居大山中，其形若甑，故名。山盘亘铜仁、思州、石阡，数百里内无人居，入亦多不能到，所产草木多异状。有兽曰宗彝，类猕猴，巢于树，老者直居上，子孙以次居下。老者不多出，子孙居下者，出得果，即传递至上。上者食，然后传递至下，下者始食；上者未食，下者不敢食也。先儒谓先王用以绘于衮者，取其孝也。（《侯鲭录》）

　　兽中最大者，龙头马尾虎爪，长四十丈，善走，以人为食。遇有道之君，即隐藏，否即出食人。（《博物志》）

　　海鳅乃水族之极大，而变异不测者，梧川山界有海湾，上下五百里，横截海面，且极其深。当二月之交，海鳅来此生育，隐隐轻云覆其上，人咸知其有在也。俟风日晴暖，则有小海鳅浮水面，眼未启，身赤色，随波荡漾而来。土人用舴艋装载藤丝综为臂，大者每三人守一茎，其杪分赘逆须枪头二三支于其上，溯流而往，遇则并举枪中其身，纵纟索任其去向。稍定时，复以前法施射，一二人毕，则棹船并岸，创置沙滩，徐徐收纟素。此物初生眼合，无所见，且忍枪疼，轻漾随波而至，渐登浅处，潮落阁置沙滩，不能动。举家分脔其肉，作煎油用，亦大矣哉！（《海槎余录》）

　　山魈者，岭南所在有之，独足反踵，手足三歧。其牝好传脂粉，于大树空中作窠，有木屏风帐幔，食物甚备。南人山行者，多持黄脂铅粉及钱等以自随。雄者谓之山公，必求金钱；遇雌者谓之山姑，必求脂粉，与者能相护。唐天宝中，北客有岭南山行者，多夜惧虎，欲上树宿，忽遇雌山魈。其人素有轻赍，因下树再拜，呼山姑。树中遥问有何货物，人以脂粉与之，甚喜，谓其人曰：“安卧无虑也。”人宿树下，中夜有二虎欲至其所，山魈下树，以手抚虎头曰：“斑子，我客在，宜速去也。”二虎遂去。明日辞别，谢客甚谨。其难晓者，每岁中与人营田，人出田及种耕地，种植并是山魈，谷熟则来唤人平分。性质直，与人分，不取其多，人亦不敢取多，取多者遇天疫病。（《广异记》）

　　交州有果然兽，其名自呼，身如猿，犬面，尾长，腹圆斑文，皮可为褥，丽好温暖。（《南州异物志》）

　　西域有兽如犬，含水巽马目，则马瞑眩欲死，故凡马皆畏之，名曰马见愁。宣宗时国人献其皮，帝赐群臣，编为马鞭，一扬即走，谓之不须鞭。（《采兰杂志》）

