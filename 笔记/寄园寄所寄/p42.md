<!-- { "loadSidebar": true } -->
　　衍圣公庾廪中，有巨鼠为暴，狸奴被者，不可胜数。一日西商携一猫至，其形如常，索价五十金曰：“保为公杀此。”公不信，商固要文契而纵之曰：“克则受金。”乃听其所为。猫入廪，穴米自覆而露其喙。鼠行过其上，嗅之，猫跃起啮其喉，鼠哀鸣踯跳，上下梁者数十度，而猫持之愈力，遂断其喉，猫亦力尽，明旦验视，已双毙，其鼠重三十斤。（《湖海搜奇》）

　　万历戊午，马湖青羊二江合涌逆上岷江，水立数十丈。戴移孝云：“扬子江曾断流一时许。”沈天士云：“甲午年，寡妇矾下有渡船过江，见江中心干到底，久而后合。”中通曰：“此或江驱洲沙拥起，继则推去耳。”壬寅年七月，新城乡忽从地涌出崩山，凡数十里，红黄如脂。癸卯年九月，江汉水涨，自楚达金陵，始至色黑如酱，三旬退。（《物理小识》）

　　《榕城纪异》云：“康熙辛木闰七月四日，飓风壤衙舍舟楫。二十九日海溢伤人更甚，沿海一带，千百年安堵之区，顷刻荡然。

　　韩公雍总督两广军中，获一善星象者，惧其妖言惑众，命斩之。及斩，公试问之曰：“斩汝者谁与？”星士曰：“绯衣人。”公特命刽者更白衣斩之，以破其言，公谓术其妄矣。后问诸刽者，乃裴姓也，公愕然。又斩一人，首仆地其人两手捧其首，疾趋数步而蹶。（《西樵野记》）

　　万历二十九年十一月初五夜初更，在仪真春字旗饮酒，忽天中有一红物如鲤，又形头大尾小，约三尺长，外有红晕。未几丰家巷失火，烧去百余家，其物即散。（《先曾祖日记》）

　　万历庚寅长洲县民吕氏鸡，产一人形数寸，眉目皆具。甲午元日雷，二月无锡县羊乳一儿，形如猴面，作儿啼。二月河南八十二县大饥，父子相食。（《稗史》）

　　虞长孺祖母年二十时，秋夜露坐庭中，见有三人挨月过，异之。急呼长孺伯母同观。伯母出迟，仅见其二，须臾俱入月中矣。（《快雪堂漫录》）

　　淮安卫人王铉，年六十，丧其左目，未几继丧右目，蒙然一瞽人，未尝医疗。丁丑岁年七十，暑夜纳凉仰卧，忽见星斗，起而稽颡，旬日间两目了然。铉性醇真，虽权子母，若贫不能偿，往往焚卷。（《客中闲集》）

　　杭城牙侩父死，停柩于庭，有客夜宿楼上，以小木棍防身。三鼓忽闻梯声，疑必贼也，黑影中果见一人上楼。时众挑夫卧楼板，鼾声如雷，其人以臀遍坐其首，声皆息。复近床揭帐，客举棍奋力击之踉跄倒，呼灯至，乃侩父尸也。棺盖大开，复纳之棺，瘗焉。（《啸虹笔记》）

　　太仓人偶武孟尝为武冈州幕官，因凿渠得一瓦枕，枕之闻其中鸣鼓起擂，一更至五更，鼓声次第更转不差。既闻鸡鸣，亦至三唱而晓，抵暮复然。武孟以为鬼怪，令碎之。及见其中设机局，以应夜气。识者谓为诸葛武侯鸡鸣枕也。（《客座新闻》）

　　万历丁酉，黄鹤楼重灾，颠风大吼，火飞越城楼县治，遂及鹤楼，一时灰烬。鹤楼从云中鼓风焰所着处千八百家，不属而焚。先是江夏令叶公梦一赤发儿，侍案头，又于卧榻拾一石，热可炙手，兆已先见。又先一岁所，东门黄鹄山白气自地起，弥日亘天。而鹤楼后山岸，旧嵌有石碑，为昔人文字，不知何由放光如炯，竟能照隔江城阁，风帆云树，晓暮随日光出没处，湛湛可辨。游观者倾城，人皆以为祥，不测其故。（《汇书》）

　　万历乙巳，妖书变作，内外如沸，第戮生光，以伸三尺。其时后宰门外沿皇城一带，墙下地上影出城郭山林人物诸状。有铁骑数百临城，皆张旗帜，俨如图画，甚分明，移时渐灭，四五日绝踪。（《绘园》）

　　万历四十四年冬，山东临邑县纪家窑忽夜见火光如灯，随烟而出。三月初四日申府，随委典史张凤带领百人，四散埋伏。二更遥见火光突出，其大如斗，明亮直上，约高二三丈，复坠下地散漫，三夜皆同。有人遇见火赶近，一二丈即止，不伤人，不损物。巡按毕懋康奏闻，考传史，有云干旱者，有云刀兵者。（《先曾祖日记》）

　　康熙甲寅予同罗景明、王守之游黄山，次桃花庵，浴汤池。四月一日宿文殊院，更深忽放白光，置身银世界中，山鸟齐鸣，诸峰了了，神像须眉毕照。予惊起咄咄称奇，罗子曰：“好月好月！夫朔安有月？”语未终，黑暗如旧，佛灯荧然。询之老僧，曰：“此佛光也，非有大缘不得见。”次日登莲花峰，海黑江黄，极其分明，纵游六日，未能尽其胜。时予茹素餐，山中珍珠菜色味佳绝。

　　泰山之市，因雾而成，或月一见。尝于雾中见城阙旌旗，闻弦吹声，最奇。张瑶星曰：“登州镇城署后太平楼。其下即海也，楼前对数岛，海市之起，必由于此。每春秋之际，天色微阴，则见，顷刻变幻。岛下先涌白气，状如奔潮，河亭水榭应目而具，可百余间，文窗雕阑，无相类者。中岛化为莲座，左岛立竿县幡，右岛化为平台，稍焉三岛连为城堞，而幡为赤帜。睢阳袁可立为抚军，时饮楼上，忽艨艟数十扬幡来，各立介士，甲光耀目，朱旗蔽天，相顾错愕，急罢酒料理城守；而船将抵岸，忽然不见，乃知是海市。”《遁斋闻览》曰：“湘潭方广寺，四月朔日在东壁，则照见维扬官府楼堞民物影著壁上。”林景熙《蜃说》曰：“汉志载海傍蜃气象楼台，初未信也。避寇海滨，僮报海中忽涌数山。予登聚远楼，见奇峰叠，城郭台榭，中有浮图老子宫，诡异千状，近晡而灭。”笔谈所纪，往往类此（《物理小识》）。

　　天启三年九月，凤凰至河南禹州，身长丈余，百鸟相从，不计其数。内有鸟如马之大，本处官以面饭设祭，隔三里之遥，住七日去。ε死之鸟，不计其数，地上榛松梧子，厚尺余。（《先曾祖日记》）

　　天启二年，山东一带人家藏仓，小黑马料豆，尽飞不见，适仪真人于清明日，男妇上坟北门外小坡于田间各检取有小黑豆，或一撮，或至二三合者。（同上）

　　天启七年镇江东北里徐山，因蝗虫无收，米贵。有乡老夫妇难以度日，二人思自尽，忽来一老人劝云：“无自尽，跟我来，有物与你食。”至一山，叫带锄挖土。贫老曰：“土岂能食乎？”老人曰：“挖下自有物。”依将土挖开，果见有白粉石，贫者口噙如粉，即言曰：“尔非神仙乎？”老人回云：“我非是仙，那前来者是仙。”回头已不见，乡人争取，救活万人。（同上）

　　天启七年四月十一日，霍山县路旁洪水冲出刘伯温碑记，生出西山马，卸却贵州鞍，杀尽五溪苗，踏破大元关。天启命逢下甲子，黎民涂炭饥荒死，奴辈道从民大乱，定固安邦血流楚，只恐木上生铜铁，是是非非方信武。（同上）

　　天启七年二月，镇江地名戴港，挖出一石碑云：“九世悠悠地上休，巍巍福地反淇州，人间若问消磨事，只在龙盘蛇上头。三十八岁算八字，江上东边黑水流。寅卯起辰巳止，淡淡水，不用米，还在常，不在扬。星在日边出，摇在五年头，碑出干戈动，东边血水流，寅卯辰巳午，人难过，鬼神愁。”（同上）

　　周太守令树有刘仆之妻，六十产一儿，无异他人子，但无齿。（《独树屋稿》）

　　一牙侩家，尝请客，剩着品，用竹篮挂檐下，每至次日，一无所有，疑诸婢仆偷食也。一客在湖中买包为业，偶寓其家，与吊挂竹篮处相对。至更深，见门外有移竹声，客起视，一犬头顶一桌，至吊篮处，跳桌上，前足竖起，将篮取下，尽食完，复挂起，将桌顶在原处。客即将门掩上，忽推门声，客惊怖不开。次早客下湖收包，其犬竟入客房，将行李唆碎。及客回家，见物破坏，向牙侩说其颠末，索犬，已逃去矣。一日客同众客往乡收包，见当路中心，挖一大坑。及至，见前犬从中跳出，几被其伤，幸众客有伞救护赶走，竟不知其终云。（《先曾祖日记》）

　　崇祯四五年，河南草生战斗状，有人马形，皆若披甲持矛，驰驱纠结。七年河南孟县民孙光显祖墓在河阳释东，有葡萄草，夏抽新条，条列万状：有美人者，达官者，为龙凤，为龟麟，为雀鱼蛇鼠，为蝉为孔雀鹦鹉。道臣曹应秋取得三美人一凤，一鹦鹉。美人黄衣白裳，面施粉黛；凤苞羽五采；鹦鹉栖于架，架上有盏，盏中有栗，染生动，善画不及也。其连陌王氏党氏茔，所产皆同。有一草而枝蔓出二茔外者，即与凡草无异。十六年有商人自山东载花豆渡淮，及出卖，如人首然，耳目口鼻咸具。十七年太仓邑绅知临川，张采家李生黄瓜，采叹曰：“古语云‘李生黄瓜，民皆无家’，乱其至矣！”即而采亦几及于难。

　　康熙庚申年十一月朔，白气长二丈余，现于西南，月余不消。兵部侍郎成其范奏曰：“此主灾逆速灭之兆。”无何而滇黔平。

　　崇祯元年，五凤楼前获一黄袱，内袭小函一卷，题云：“天启七，崇祯十七，还有福王一。”清晨内侍得之奏御，上命巡视皇城各定推究。科臣奏此必妖人所为，一加推究，必有造讹立异，簧鼓圣能者。上可其奏，立命火之。（《绥寇纪略》）

　　崇祯辛巳，姜如须过后湖，入一庵后殿，封具题，乃开，皆裸佛交媾形，凡数百尊。守者曰：“前年大内发出者，其像皆女坐男身，有三头六臂者，足下皆踏裸男女，累人背而叠之。”考元成宗大德九年，天宁寺有秘密佛，即言此像。圆殿茜帽，已兆演揲，郑所南《久久书》亦言塑裸佛与妖女合，是也。其言邪教，淫杀尤甚。又口外之西番僧，犹有食肉近女，如此等者；但不取童男女血，生刺孕乳血，以点佛唇为供养耳。然往往有异术，如断肢复续之事，无乃如《北吏》之押不卢乎？盖自汉时即有西域幻人。易牛马首，指端出浮图者矣。香山奥为舶口，吕宋人常往来，有三巴寺奥媚至寺得内，谓之忏悔，又何疑真腊之阵毯乎？若葛兰国浮屠有浊肌者，亦娶如寄褐。唐房千里《投荒杂录》曰：“南方蛮以女配僧曰师郎，天雷苗中有师娘者，方许住庵，令人摩阿湿毗之腹祈子，则其俗然也。”（《物理小识》）

　　义犬庵在蕃育署，万历中庵中犬搏邻鸡，领以诟主僧宗住，宗住执犬佛前挞之。他日复犯，宗住缚之，将以就屠。犬撑住作乞怜状，宗住曰：“汝能悛，尚可宥也。”因架石作阱，高不逾尺，置犬其中，自是蟠踞阱中不出，食避荤腥。一日到佛前伸两足，伏首作顶礼状；宗住知其且化去，为诵《涅经》送之，始化，庵以此得名。（《耳谈》）

