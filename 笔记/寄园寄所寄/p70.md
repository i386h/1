<!-- { "loadSidebar": true } -->
　　明太祖定致仕官处乡党之礼，惟于族内序尊卑，如家人礼。其于外祖及妻家，亦序尊卑，若筵宴则设别席不许坐于无官者之下。如与异姓致仕官会，则序爵，爵同则序齿；其于异姓无官者相见，不预答礼。庶民以官礼谒见，敢有凌侮者，论如律。（《古今原始》）

　　唐诗题多有称口号者，号字皆读去声。按《说文》，号呼也，口号者随口所号呼，犹云口占也，则号当读平声。（《怀秋集》）

　　《内经灵枢。五阅。五使篇》曰：“五官不辨，阙庭不张，小其明堂，藩蔽不见，又卑其墙，墙下无基，垂角去外，如是者虽平常。”殆其解在《五色篇》曰：“明堂者，鼻也；阙者，眉间也；庭者，颜也；藩者，颊侧也；蔽者，耳门也。其间欲方大，去之十步，皆见于外，如是者寿必中百岁。”又阴阳二十五人篇、五音五味篇，论五形之人二十五变，木形之人其属角，有左角之人，钛角之人，上角之人，大角之人，判角之人。火形之人，其属征有右征之人，少征之人，质征之人，上征之人，判征之人。土形之人，其属宫，有少宫之人，上宫之人，大宫之人，加宫之人，右公之人。金形之人，其属商，有右商之人，少商之人，钅犬商之人，上商之人，左商之人。水形之人，其属羽，有众羽之人，桎羽之人，上羽之人，大羽之人，少羽之人。木形则佗佗然，遗遗然，随随然，推推然，括括然。火形则核核然，肌肌然，倡倡然，鲛鲛然，颐颐然。土形则敦敦然，婉婉然，坎坎然，枢枢然，兀兀然。金形则谆谆然，廉廉然，脱脱然，监监然，严严然。水形则延延然，颊颊然，纡纡然，然，安安然。“虽不能通其详，其大旨可知矣，乃知此术不始于《左传》。《荀子》所载唐举，管辂之所师，当出于此。（《升庵外集》）

　　程大昌考古，谓古人以尊赐卑者书启，必于纸尾批曰：“与某人。”如宋时诏敕批答之类，故纸尾结言慎余等语者，示行卑不敢更有他语也。（《卓吾疑耀》）

　　《韩非子》云：“尧无胶漆之约于当世而道行，舜无置锥之地于宇内而德结。”又《史记。优孟传》孙叔敖为楚相死，其子无立锥之地。又后汉郭丹、后蜀诸葛亮传，俱有此语。（《束斋记事》）

　　世谓清淡放旷，起于晋，非也，汉末已有之矣。仲长统《见志诗》曰：“寄愁天上，埋忧地下，判散五经，灭裂风雅。”郑泉嗜酒，临卒谓同类曰：“必葬我陶家之侧庶，千年之后化而成土幸见取为酒壶，实获我心矣。”二子盖阮籍、刘伶之先著鞭者也。（《礼史》）

　　明太祖遣国子监生武淳等往各处，随其税粮多寡，定为几区，区设粮长四人；使集粮长耆民，躬履田亩，以量度之，图其田之方圆，次其事，怨书主名，及田之四至，编汇为册，其法甚备，谓之鱼鳞图。（《古今原始》）

　　《真诰》曰：“学道山中，宜养白鸡白犬，能辟邪。”《灵秘抄》曰：“端午日以猪头血和雄黄收之，能制鬼。午日以雄黄涂狗口鼻，以樟烟熏之，此狗即能制鬼，雷焕令猎犬见狐妖是也。”《图纂》云：“五月戊辰日，以猪头祀灶，埋石室四隅，则邪不入。”《积验录》六畜相斗作人言，皆萤惑下降，火鬼附托。宣北方作坎，埋豕犬血，惟鸡鹅属东方阳气，而雄鸡尤雄，故鸡鬼为甚疾。汉宣元时，雌鸡化雄；永光中，鸡生角；周雌鸡逃承溜七日而雄鸣；刘象之家，鸡生三足，皆谓鸡祸。老夫曰：“老鸡人言，杀之则已，黄昏鸣，主有天恩，非荒鸡类也。烧雄鸡入酒饮，所求必得。”《太清外术》言畜蛊家，鸡辄飞去。崔实《月令》云：“腊月东门磔白鸡头以合药。”《白泽》云：“鸡四距重翼者，龙也，杀之遭震。”（《物理小识》）

　　以财乞文，俗谓润笔之资。隋郑译拜爵沛国公，位上柱国，高颖为制，戏曰：“笔干。”答曰：“出为方岳，杖策言归，不得一文，何以润笔？”唐柳比善书，比为泸州刺史，东川节度使顾彦晖请比书德政碑。比曰：“若以润笔为赠，即不敢从命。”《容斋续笔》谓文字润笔，自晋宋以来有之，而唐始盛，李邕作文，受纳比遗至巨万。皇甫为裴度作福先寺碑，度赠车马缯彩甚厚，大怒，度又酬绢九千匹。白居易作《元稹墓志》，谢以鞍马绫绢，及玉带之物，价当六七十万。裴均死，其子持万缣，诣韦贯之求铭。刘禹锡《祭韩昌黎文》云：“公鼎侯碑，志隧表阡，一字之价，辇金如山。”自宋以后，此风衰息矣。（《珊瑚网》）

　　莨菪子，云实，防芩，赤商陆，曼陀罗花，皆令人狂惑见鬼。安禄山以莨菪酒醉奚丹，坑之。嘉靖中，妖僧武如香至昌黎张柱家，以红散入饭，举家昏迷，任其奸污，盖是横唐方。周密言：押不卢，可作百日丹。郎仁宝言曼陀罗花酒，饮之醉如死。魏二韩御史治一贼，供称威灵仙天茄花粘刺豆，人饮，则迷，蓝汁可解，青衣可嚼。杨循吉《吴中故语》言许道师惑人，午日取即且蛇蝎等，置瓮互啖，余者以其血和药，令求法者洗眼，则妄见眩乱。以曼陀罗酿煮鸭，日食则痴。（《物理小识》）

　　刘瑾弄威福，诸司官朝觐至京，畏瑾虐焰，恐罹祸，各敛银赂之；每省至二万两，往往贷于京师富豪。复任之日，取官库贮，倍偿之，名曰京债。（《明纪事》）

　　寺宇自古至今凡三变，三代以上，凡言寺者，皆奄竖之名。《周礼》寺人注：寺之言侍也。《诗》云：“寺人孟子。”《易》之阍寺，《诗》之妇寺，《左传》寺人貂，寺人披，寺人孟张，寺人惠墙、伊戾，寺人柳，寺人罗，皆此也。自秦以宦者任外廷之职，而官舍通谓之寺。汉以太常光禄勋卫尉太仆廷尉太鸿胪宗正大司农少府（又御史府亦谓之御史大夫寺。颜师古曰：官曹通名为寺。《风俗通》曰：寺司也，诸官府所止皆曰寺。《后汉书》张湛告归平陵，望寺门而步。注：寺门即平陵县门也。《吴志。凌统传》亦云过木县步入寺门），又变而浮屠之居，亦谓之寺矣。（《日知录》）

　　炙毂子曰：“滑稽，转注之器也。今若以一器物底下穿孔，注之不已之类。比人言语捷给，应对不穷，似滑稽转注不已，故呼敏捷之人为滑稽。”（《炙毂子录》）

　　风闻二字，出《汉书》，尉佗曰：“风闻老夫父母墓已坏削。”贾逵《国语》注曰：“风闻采也，采听商旅之言。”故沈约弹王源曰：“风闻东海王源嫁女，与富阳满氏。”而魏任城王澄表，以为法忌烦苛，治贵清约御史之体，风闻是司。（《能改斋漫录》）

　　黄考亭先生之婿也，先生行状，出其手，其自谓止称门人。（《涌幢小品》）

　　郡之言君也，改公侯之封而言君者，至尊也。郡守专权，君臣之礼弥崇。今郡字君在其右，邑在其左，君为元首，邑以载民，故取名于君，谓之郡。（《十三州记》）

　　县纟玄也，纟玄以贞直言，下体之居，邻民之位，不轻其施。誓绵用法，不曲如纟玄，纟玄声近县，故以取名，今县字在半也。（同上）

　　今人称法令曰“令甲”，然考《汉书》有令乙令丙，则《汉律》当有十卷。（《枕谭》）

　　《左传》定公八年，阳虎曰：“尽客气也。”《南史》宋尚书左丞荀亦松奏颜延之启云：“高自北拟合，客气虚张。”（《续释常谈》）

　　刘饣束《隋唐嘉话》，薛方彻尚丹阳公主，太宗尝谓人曰：“此乃薛驸马村气也。”（同上）

　　明太祖定服色花样，公侯驸马伯麒麟。《白泽》文官一品二品，仙鹤锦鸡，三四孔雀云雁，五白鹇，六七鹭鸶涑，八九黄鹂鹌鹑练雀。风宪官用獬豸，武官一二狮子，三四虎豹，五熊罴，六七彪，八九品犀牛海马。（《古今原始》）

　　露布人多用之，《春秋》佐助期曰：“武露布，文露沈。”宋均云：“甘露见，其国布散著人上，武文采者，则甘露沈重。”（《侯鲭录》）

　　周宇文护母留齐，贻书护曰：“昔在武川镇，生汝兄弟，大者属鼠，次者属兔，汝身属蛇。”当时已有此语。（《怀秋集》）

　　南之南，一番国，人有犯罪应诛者，国主捕之急，奔往某寺中，抱佛脚，知悔过，愿为僧。王许贳之，遂髡发环耳，衣禅衣，故其国人为僧者多。谚云：“闲时不烧香，急来抱佛脚。”本此。（《纪闻》）

　　壹贰叁肆伍陆柒捌玖拾仟佰等字，相传始于明初刑部尚书开济，然宋边宝《昆山志》已有之。盖钱谷之数用本字，则奸人得以盗改，故易此以关防之耳，文章中非所宜用也。（《稗史》）

　　若干者，设数之言也，干犹个也，若个犹言几何枚也。又说干者十，自甲至癸也，亦以数言也。（《演繁露》）

　　《霍去病传》诸宿将尝流落不耦。注：流谓迟留，落谓坠落，据出处，流字合作留。（《孔氏杂说》）

　　淮扬俗谚，谓衰钝为落度（入声），偶观史，杨仪语费曰：“往者丞相亡殁之际，吾若举军以就魏氏，处世宁当落度如此耶？”谚乃本此。（《云谷卧余》）

　　◎物理七日不能格一竹，拘儒贻笑矣。然圣贤所格，固存乎理之大者远者，而就物多识，亦未必非穷理学也，何必搜《山海经》续注《尔雅》哉！

　　子夏言生数曰：“人十月生，马十二月生，狗三月生，豕四月生，猿五月生，鹿六月生，虎七月生，虫八月化，余各从其类。”（《物理小识》）

　　监书内酒端砚徽墨，洛阳花，建州茶，蜀锦定瓷，浙漆吴纸，晋铜，西马东绢，契丹鞍，夏国剑，高丽秘色，兴化军子鱼，福州荔眼，温州柑，临江黄雀，江阴县河豚，金山咸豉，简寂观苦笋，东华门陕右兵，福建秀才，大江以南士大夫，江西湖外长老，京师妇人，皆为天下第一。他处虽效之，终不及。（《袖中锦》）

