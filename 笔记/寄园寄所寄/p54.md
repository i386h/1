<!-- { "loadSidebar": true } -->
　　严分宜当国，家人永年专为世蕃过钱，号曰鹤坡，无不称鹤坡者。一御史与之称义兄弟，而九卿给事，御史投刺，十盖一二。至江陵当国，而家人子游七司其出纳，号曰楚滨，无不称楚滨者。翰林一大僚为记以赠之，有二给事与之通婚，购翰林诸公赠诗及文，而九卿给事，御史投刺，十至四五矣。彻候缇帅延饮，必亡坐，衣冠跃马，洋洋长安中，势尤可畏。后事败，一坐绞，一坐斩。（《觚不觚录》）

　　分宜严相，以正月二十八日诞，刘巨塘令宜春，入觐时，随众往祝，祝后严相倦，其子世蕃令门者且阖门，刘公不得出。有严幸者，严相纪纲仆也，导刘公往，间道过其私居，留刘公饭馔已，辛曰：“他日望台下垂目。”刘公曰：“汝主正当隆赫，乌用垂目为也？”辛曰：“日不常午，愿台下毋忘今日之托。”不数年，严相果大败，且死，刘公适守袁州，辛方以赃二万滞狱，刘公忆昔语，且悯其知己，为减去赃若干，始得出狱从戍。（《稗史》）

　　丹徒靳文僖卒时，继夫人年未三十，比老，有司以其孙为严氏客，为之奏请旌典，事下礼部。礼部书吴山曰：“妇人节旌□也，第今甲所载诸旌典，原为匹夫匹妇发潜德之光，若士大夫家，何人不当为节□孝顺者？文僖公身为鼎臣，夫人已生受殊封，奈何与匹夫匹妇争宠灵乎？”执寝之。大学士徐阶亦以为言，山正色曰：“相公亦虑阁老夫人再醮耶？”阶语塞。时分宜之子，阴执朝权，尚书唯唯听命，第不敢犯山。有求嘱者，姑应之曰：“俟他日老父自言之。”（《玉堂丛语》）

　　徐文长入京师，馆张宫谕元忭舍，宫谕悛悛引礼法，久之心不乐，时大言曰：“吾杀人当死，颈一茹刃耳，今乃碎磔吾肉。”遂病发弃归，键户不见一人，挟一犬与居，绝谷食者十年，人问之曰：“吾啖之久，偶厌不食，无他也。”宫渝死，白衣往吊，抚棺大恸，不告姓名而去。诸子追及之，哭而拜诸涂，小垂手抚之，不出一语，十年裁此一出耳。（《列朝诗集》）

　　《袁中郎集》云：“一夕坐陶太史楼，随意抽架上书，得《阙编》诗一帙，恶楮毛书，烟煤败黑，微有字形。稍就灯间读之，读未数首，不觉惊跃，急呼周望《阙编》何人作者，今耶古耶？周望曰：”此吾乡徐文长书也。‘两人跃起，灯影下读复叫，叫复读，僮仆睡者皆惊起。“盖不佞生三十年，而始知海内有文长先生，噫！是何相识之晚也？因以所闻于越人士者，略为次第，为《徐文长传》。（《瓶花斋集》）

　　肃宗阅海忠介瑞疏，时喜时怒，批云：“大臣不言而小臣言之，中国之人不言而海外之人言之，忠哉忠哉！”又批云：“这畜有比干之忠：但朕非纣也。”留中者久之，后有所激，下阁票旨；徐阶拟以毁谤君父，决不待时，传首天下。严讷力争，乃改拟秋后处决，上从之。是岁以圣寿六衮停刑，至冬宴驾，忠介得免。（《林居漫录》）

　　忠介在狱，自分必死，肃宗宴驾，提牢主事某，设馔款之，海食饮逾常。主事曰：“先生何欢之甚？”海曰：“久知狱中例，将死必饯，欲醉饱而死焉。”主事曰：“莫误莫误！宫中昨日云云。”海闻之即痛哭擗踊，饮食尽吐。（《苏谭》）

　　李纲初授御史，升太仆卿，尝过苏州，盗夺其箧问隶曰：“李少卿耶？是无钱者。”掷箧而去。（《臣鉴录》）

　　张居正丧父，巡抚服往吊，白途中号哭，抵丧次曰：“死了老太师，何不死了小子？”涕泪沾衣。严分宜当国，附者认为干儿，寿日令其内子往严氏助厨，至被世蕃拊肩呼嫂，亦不为羞。（《座右编》）

　　居正奔丧归，所坐步辇，则真定守钱普创以供奉者，前为重轩，后寝室，以便偃息。傍翼两庑，庑内童子左右侍，为挥篷炷香。凡用卒三十二舁之，始所过州邑邮，牙盘上食，水陆过百品，居正犹以为无下箸处，而真守燕锡人，独能为吴。居正甘之曰：“吾行路至此，仅得一饱餐。”此语闻于是，吴中之善为庖者，召募殆尽。（《野编》）

　　居正奉旨归葬，所经由藩臬守巡迓而跪者，十之五六。居正意未慊，檄使持庭参吏部尚书礼，至是无不长跪者。台使越界趋迎毕，即身为前驱，约束吏卒，干陬饬厨博。（《玉堂丛语》）

　　居正母怯渡江，楚抚于其归，先排列艨艟，上覆以板，往来若平地。两傍栽参天桃柳，月下灯照前后，居正母舆中竟不知渡江也。（《南虹笔记》）

　　湖广巡按朱瑾吾为居正建三诏亭，居正作书辞之曰：“吾生平学在师心，不期人知，不但一时之毁誉，不关于虑，即万世之是非，亦所弗计。况欲侈恩锡宠，以夸耀流俗乎？且盛衰荣悴理之道，汉时异势殊，陵谷迁变，高台倾，曲池平，虽吾宅第，且不能守，何有于亭？数十年后，此不过十里铺前一接官驿耳，乌睹所为三诏者乎？”此书有才有识，故能担荷宇宙，勿徒以权臣相拟。（《苏谭》）。

　　居正方专国，从容问其叔，公车中颇知有雄骏君子晁贾才人者乎？曰：“无逾于汤沈两生者矣。”居正将以鼎甲畀其子，罗海内名士以张之，命诸郎因其叔延致两生。汤义仍独谢勿往，而沈君典遂与居正子懋修偕及第。又六年癸未，汤与吴门蒲州二相子，同举进士；相使其子召至门下，亦谢弗往也。除南大常博士，后以劾政府，谪典史。（《列朝诗集》）

　　居正未第时，极为僚王所眷，甫释褐还卿谒王，王置酒款洽，遇之甚优。尝从酒次更衣，讶居正绨敝，默然久之。私戒尚衣宫监，程其短长，出缯锦制袍二袭，纱称是，篝灯夜成，且走骑奴遗之。居正酒醒衣至，试之不失尺寸，惊喜过望，趋赴邸，顿首谢王曰：“琐琐何烦主臣？”未几而居正掌国，反日夜思王，而未有间，尝以书抵所知者云：“荆国主终不可留。”寻祸作。（《说郛》）

　　嘉隆间讲学盛行，楚人颜山农谓贪财好色皆性生，天机所发，不可阏之，第弗留滞胸中而已。门人罗汝芳成进士，戒且弗庭对，罗不从。明年遇之淮上，笞之十五，挟以游，罗唯唯惟命。后至南都，以挟诈人财，事发捕之，官笞五十不哀祈，困囹圄且死。罗力救之，得出，出则大骂不已，谓狱我者尚知我，而汝不知我，罗亦唯唯。（《朝野异闻》）

　　何心隐者，其才高于颜山农，而狠幻过之。尝言：“天地一杀机也，尧不能杀舜，舜不能杀禹，故以天下让，汤武能杀桀纣，故得天下。”少尝师事山农，山农有例，师事之者，必先殴三拳，而后拜受。心隐既事山农，察其所行，意甚悔。一日值山农之淫人村妇也，匿隐处，俟其出而扼之，亦殴三拳，使拜，削弟子籍。颜谪戍归，八十余尚无恙，何竟为张居正所杀。居正未相时，访耿御史，坐席未暖而去；何从屏后窥见，便谓此人能杀我。（《辨学遗编》）

　　刘球学士，以避难隐居姚江数载，从学者日众，名始闻。当涂以其异党也，廉得之，竟置于法。有成器先生者，姚江名儒也，特悯其忠，为作文以祭之。登灵绪山望空而哭者三，祭毕辄书祭文数通，分呈藩臬，迹其所为，若谢翱王炎午之于文天祥，皆非有为为之者。后数年而球之子佥事钉以提学至，造其庐拜之，执子弟礼甚恭，至今山上祭忠台在焉。（《莘野纂闻》）

　　万历中，楚宗人讦奏其王业，奉旨处分矣。王备物谢恩，因谢当事者，宗人欲申前说。三十二年闰九月三日，相率过汉阳府公馆，夺其私书，并解京银四扛焉。本府问城黄典史，走报分巡道。分巡副使周应治，鄞人也，怆惶请于赵巡抚可怀带领军人，捕焚其书，捉获宗人三十余人，裸其体，加桔梏而鸣金鼓，以入于会城。诸宗人见之愤甚，初五日麋至抚院，遇应治并学院窦某，共击之。应治窜伏赵内衙之神橱，赵出谕，语复不伦，登时打死碎尸，应治乘间弃敕印逃。事闻，狱具，斩二人，赐死五人，余炎锢。（《太白剑》）

　　是年七月，布政使门首桃树开花，闰九月初三，地震千里，自东北达西北。廿三日川省城天鼓大鸣，复大雨。

　　润州丁几督广东学政，渡江有司具牲醴请祀水神。公笑曰：“舟乎或沉或浮，神何预焉？”至中流风浪作，而舟覆，李梦阳督江西学政，渡江，有司亦有此请。公怒命从者缚神投诸江，且曰：“水神而投诸水，得其所哉！”竟无恙。（《中洮野录》）

　　许文穆公典己丑试，聚登榜者于射所戒厉之，既至，拜谒文穆大言曰：“中后索赏，赌者必多，分毫皆不可与；即如我长班轿上门上，一切拒之。从我言者，为好门生，不从者反是；我密行体访，定人品高下。”（《涌幢小品》）

　　万历三十三年八月，金陵旱，西门外见蓝厂内铜殿一座，询之云：“是陈太后敕四川造三座，一送峨嵋，二送南海，三送五台。峨嵋已完，此送南海者，因装至京，被抚院阻留在此，恐海上倭寇闻风，伺隙难防，除议请旨，今改送句容华山矣。”其殿高一丈六尺，深阔各一丈二尺，周围皆菱花，窗格秀丽可爱。又于本厂内起炉，铸一座，送五台，各料将完，匠工俱是川人，问每座价值若干？云：“三座约费十五万。”崇祯末有扛大佛数座入京者，至彰义门门军阻之，检验，每佛身中藏一大铜炮。（《先曾祖日记》）

　　武清伯李伟，慈圣李太后之父，起自瓦匠，骤贵，请乞无厌。一日慈圣赐一箧，封职甚固，疑是重宝，开视，则瓦匠所用泥水刀也，嗣后敛戢。（《览[1234]微言》）

　　文天祥有黄冠故乡之言，王积翁欲合宋宦等十人，请释天祥为道士。留梦炎不可云：“天祥出复号召江南，置吾辈十人于何地？”事遂已，而天祥终有柴市之殉。孔公天胤曰：“两浙有梦炎，两浙之羞也。”盖梦炎衢州人，与天祥俱宋状元，而不同如此。历明代数百年，凡留氏子姓赴考，责令书一呈结曰：“并非留梦炎子孙，方许入试。”（《汇书二编》）

　　王文成之曾孙王先进袭爵后无子，应立其次弟先达之子业宏。王司马业浩者，文成父，鼎元华之后也，主异议，另推先通为嗣。盖文长长子正亿有二子，先通乃其次子之后，业浩诡称先达为乞养，非王氏，故业宏不得立，又遍贿五府诸公候，竟以先通嗣。业宏不平，上书忿争下狱。后国变，先通被杀，业宏乃以免。（《绥寇纪略》）

　　明熹宗天性极巧，癖爱木工，手操斧斫，营建栋宇，即大匠不能及。又好髹漆器皿，朝夕修制，不惮烦劳；学造作得意时，解衣盘砖，非素宠幸，不得窥视。或有急切本章，令左右读之，一边手执斤削，一边侧耳注听。读奏毕，命曰：“你们用心行去，我知道了，所以太阿下移。”（《苏谭》）

