<!-- { "loadSidebar": true } -->

　　高皇帝建都金陵，命刘诚意相地，筑前湖为正殿基，业已植椿水中；上嫌其逼，少徙于后。诚意见之默然，上问之。对曰：“如此亦好，但后不免迁都之举。”时金陵城告完，高皇帝诚意视之曰：“城高若此，谁能逾之？”诚意曰：“除非燕子能飞入耳。”其意盖为燕王也。皇帝又问诚意国祚短长？诚意曰：“国祚悠久，万子万孙方尽。”后泰昌万历子，天启崇祯弘光皆万历孙也，果符其谶。（《剪烛丛编》）

　　李给谏清《三垣笔记》曰：“闯贼入京，命各官俱于二十一日廷见。是日各官毕集，一象独仰大内，泪如泉注。四彝馆有回回使者六人，亦召入，不拜，贼怒欲置之重辟。使者曰：”吾君知明朝天子，不知姓名；若归告吾君，以贡来朝则舞蹈何辞？今无君命，故不敢。‘贼终不能屈。“（《续表忠记》）

　　◎科名士患不圣贤豪杰耳，必科名哉？虽然，重科名，则科名中未必绝圣贤豪杰也。姑略其远，请以所闻于近者笔焉。后起者可以兴。

　　隋始设进士科，唐太宗御崇政殿试进士，呼之面试及第，始唱名；明皇末，始试诗赋并杂文帖经为三场。宋太祖赐屡试不第举人出身，始放进士榜。太祖始分进士为三甲（进士分甲次自王世则榜始），赐新及第进士绿袍靴笏，仍赐宴琼林院。太宗始置武学，始诏进士预殿试者不黜落；哲宗诏进士专习经义，从此废词赋。（《古今原史》）

　　《文献通考》唐时所放进士，每岁不过二三十人，士之及第者，未便解褐。入仕尚有试吏部一关，韩文公三试吏部无成，则十年犹布衣，且有出身二十年不获录者。自宋太祖太平兴国二年，初即位，思振淹滞，赐进士诸科出身者五百余人，皆先赐绿袍靴笏，赐宴开宝寺。第一等二等进士，及九经授将作监丞，大理评事通判诸州，其余皆优等注拟，宠章殊异。薛居正等言取人太多，用人太骤，不听。此太宗初一天下，欲以得士之盛，跨越前代，荣观史册；不知侥幸之心，欲速之习，中于士人者，且数百年而不可返矣。又考《通典》举人条例四经出身，授监县尉，判入第三等，授望县尉，五经出身，授望县尉，判入第三等，授畿县尉，进士与四经同资。是唐时明经进士初除不过县尉，至胜朝，则一入词林，更不外补。二甲之除，犹为部属，崇浮长惰，职此之鲧；其于唐人举士之初制，失之远矣。（《日知录》）

　　洪武间，诏开科取士，定科举格，初场各经义四书一道，三场策一道，中式者后十日以骑射书算律试之。立三场试格始此，后有增损。（《古今原始》）

　　洪武三年庚戌，始开科，就试者乡举士百二十三人，中式者七十二人。四年京畿复乡试，寻又合诸省之士会试，凡二百人，中式百二十人。其三年所举乡试士，未及会试，悉授官；六年停罢科举，十七年复颁行科举，第一场试四书义三道，每道二百字以上，经义四道，每道三百字以上，未能者，试各减一道。四书义主《朱子集注》，经义，《诗》主《朱子集传》，《易》主《程朱传》，《书》主《蔡氏传》及古注疏。其《易》之废程而专用朱，《春秋》之废张而专用胡，不知起于何时？然《程氏易传》，人多有阅之者，至张洽《春秋传》，今全本无有行世者，而习《春秋》者，且不知其名矣。（《汇书》）

　　明初三科，有四书疑问，仿元制也。洪武甲子，易以四书，名曰制义艺，本朝照行。康熙癸卯甲辰丙午丁未两乡会试，革去头场，止用论文取士，论题仍用四书。己酉复八股制艺，至今遵行。（《应庵随录》）

　　近代取士法，首重科目，然宋朝试录存二本，以其有朱文公、文文山名在也。科目重人乎？人重科目乎？（《晋州志》）

　　试官不刊实录而自作文，则误。阅文出帘宴，出题宴，五日一大宴，三日一小宴，甚误。阅文盖场中阅文之日甚促也，初九举子入场，十一日始誊录第一场文，十二日第二场出题又促矣。十五第二场文始誊进，二十外三场文始誊完，会取卷宴又促矣。二十九放榜，盖草书已定于二十五六，在院阅文之日，不过半月，而饮宴之误又间之，是以真才多遗。必减饮宴，宽以月日乃可。（《求字编》）

　　科第至二元，世必艳称之矣。不知昔人有中四元者，唐崔元翰晚年取应并首捷京兆解头，礼状头，宏祠敕头，制科三等敕头。（《说储》）

　　北京解元，其初不尽北直隶人，如景泰丙子徐泰，正德丙子周光宙，嘉靖戊子马一龙，辛卯马从谦，癸卯沈绍庆，隆庆丁卯庄允中，俱南直隶人。正统辛酉章以占，甲子司马恂，天顺壬午郑宏，弘治戊午孙青，辛酉谢丕，嘉靖壬午周衤，己酉孙铤，俱浙江人。成化丙午罗，江西人。宣德壬子宋雍，隆庆庚午李廷机，万历癸酉柯梃，俱福建人。嘉靖丁酉，郑光溥山东人。宣德乙卯邹冕，河南人。嘉靖乙卯杨濂四川人。自万历壬子宋凤翔以浙人领解，此后必北直隶人居首矣。南京解元，其初亦不尽南直隶人：如正德庚午许继先，嘉靖戊子许仁卿，俱浙江人。洪武甲子廖孟瞻，丙子尹昌隆，永乐辛卯徐则宁，嘉靖壬子孙溥，俱江西人。洪武庚牛黄文史，永乐戊子黄寿生，俱福建人。夫科场取士，期于得人，草非王臣，议者必欲区别之，名从公而实私也。（《两京求旧录》）

　　明乡试直隶取百名，加国学三十名，又杂行五名。故曹鼐以典史观粮赴京，中北直隶乡试，而廷试为状元，今无杂行应试者矣。（《耳谈》）

　　曹鼐为典史，日夕读书不辍，邑令戏之曰：“将欲中状元乎？”鼐曰：“诚如尊谕。”（《明朝状元谱》）

　　明状元入阁办事者十二人：胡广、曹鼐、马愉、陈循、商辂、彭时、谢迁、费宏、顾鼎臣、李春芳、申时行、周延儒。国朝傅以渐吕宫徐元文。（《玉堂丛语》）

　　明解元登状元者十一人：黄观、吴伯宗、林环、萧时中、陈循、商辂、柯潜、彭教、谢迁、李、杨维聪。国朝解元登状元者，胡任舆。（同上）

　　明会元登状元者八人：黄观、商辂、吴宽、钱福、伦文叙、杨守勤、韩敬、周延儒。国朝会元登状元者：韩炎、彭定求、陆肯堂。（同上）

　　康熙己酉，余分校晋闱，所得士冯云肃等，而陆肯堂胡任舆俱出云肃辛酉南榜。

　　明状元以直谏而被谪者三人，罗伦、张、舒芬也。罗伦论李贤夺情起复，张论刘吉，舒芬谏武宗南巡，此三人者，真可谓不负大科矣，三人皆江西人。（《客中闲集》）

　　前朝少年解元，广西蒋冕十五岁。南直隶余毅中，广东马拯俱十七岁。（《皇朝盛事》）

　　十二岁杨文忠廷和举乡试大理卿，朱奎太常卿，任道逊举奇童，侍东宫书。十四岁赵中丞时春中经魁，杨文襄一清中乡试。十五岁蒋文定冕中解元。十六岁王庶子臣登进士，何提学景明，张少师居正中乡魁。十七岁李少师东阳举会试太常，王学士献，张宫傅灿，王守，郡廷干，举进士，马工部拯太，太仆毅中俱举解元，沐都督昂以战功佥都督。十八岁赵中丞时春中会元，陈修撰景著中探花，王兵侍伟，杨文襄一清，王侍讲洪，王参政慎中俱第进士，奇童洪钟举进士，是年卒，解学士缙中解元，殷少保士儋中乡魁。十九岁李詹事泰，白中丞圻，杨文忠廷和，何少宰孟春，陈中丞耀，蔡尚书克廉，俱举进士。二十岁费少师宏举状元，邹司成守益，伦司成以训，俱中会元，与戴编修大宾俱及第。解学士缙，向右都实，张学士益，王中丞云凤，胡司马汝砺，李司马昆盛，石都应期，李司徒如圭，何提学景明，王太宰用宾，方少保逢时，俱登第。二十八岁沭定远晟封黔国公。（同上）

　　胡忠安公氵荧为礼部尚书，自宣德丁未至景泰甲戌，凡十会会试，知贡举官。（同上）

　　一府七会元：常熟施显，太昌吴代（即陆代），长洲吴宽，吴县王鏊，吴江赵宽，常熟瞿景淳，太仓王锡爵。（同上）

　　中进士而祖孙父子相见者绝少，惟福建侯官县林春泽正德甲戌进士，为建昌太守；子应谅嘉靖壬长进士，为户部侍郎；孙如楚嘉靖乙丑进士，为广东提学副使。浙江乌程县董份嘉靖辛丑进士，为礼部尚书；子道醇万历癸未进士，为给事中；孙嗣成万历庚辰进士，为礼部郎中。祖孙父子，俱在一堂，而林氏尤享上寿，建昌一百四岁，侍郎八十岁，学宪自广东告归侍养。（同上）

　　明三元者二人，其一商公辂，其一黄公观。《正气纪》云：“黄观贵池人，宇伯澜，一字尚宾，洪武甲子应贡入太学，发解南畿。辛未会试第一，廷对御戎策，太祖嘉之，擢状元，除翰林院修撰，后殉建文难。池州学宫中，三元扁尚存。”（《鸡窗剩言》）

　　王疏庵冢宰有识鉴，一日在高平刘尹一相座，刘出其子鸿训及同窗二孙一张，并馆师王五人课艺请政。疏庵览之，惊曰：“皆卿辅才也，安得萃处一室馆师文虽工，福远不及诸子。”后孙公居相。王辰进士，官户部尚书。孙公鼎相戊戌进士，官副都御史。张即金铭，庚戌进士，官总宪尚书。鸿训癸丑进士，官东阁大学士。其馆师王家矶亦壬辰进士，选泾阳知县，未仕卒于涂。疏庵之言竟不爽。（《苏谭》）

　　明初岁贡生，在京中式者，必令出榜原籍张挂。尝见《新昌志》载云：“礼部为科举事，洪武十七年九月十三日，本部尚书任昂等官，于华益殿奏，圣旨在京乡试，多有中求的国子监生，为他肯学，所以取中。似这等生员，好生光显，他父母恁部里出榜，于原籍去处张挂，着他乡里知道，钦此！今将中式生员，开坐合行，出榜知会，须至榜者，浙江布政司绍兴府新昌县第十名蔡用强。”（《说郛》）

