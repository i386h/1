<!-- { "loadSidebar": true } -->
　　万历丙戌间，京师有佣工之妇，先与卫军罗姓者交密，呼为罗长官。后以隙绝，妇久旷欲动，乃择葫卢卜润之，每寝执以自娱，快意处，亟呼萝卜为罗长官。邻人闻之，以为罗君复修好矣。邻有恶少年，素垂涎于妇，调之不从，恨焉。适佣工夜归，与妇寝，恶少不知也，意其独宿，故无声。挟利刀潜入，将迫之，扪枕得雠头，误认为罗，怒甚，连砍之而去。事既上，有司不能决。邻人曰：“前此每夜其妇必呼其旧好罗长官，然但闻声，未见其人也。”官以罗妒奸杀人，当重辟。罗极称冤，竟不白。恶少归，嗟叹不已，妻叩之，备述其故。妻亦与一人有私，其所私者，正避匿床下，计欲杀恶少而娶其妻，乃以所闻语鸣官，恶少竟得罪，而罗长官乃释。（《报应录》）

　　上海朱锦初投潘尚书为家人，后其子泮游，入谢于公。潘曰：“汝子已系朝廷士子，可以门生礼见，勿复作主仆观也。”即捡其靠身文书还之。朱不胜感激曰：“荷洪恩，须当报效，庶慊微心耳。”潘曰：“我富贵已足，何赖于汝？”朱恳请不已，潘沉吟再四，乃曰：“现今文庙圮坏，汝能修葺，贤于报我远矣！”朱即独力营缮，颇称华焕，此事已过百余年，人亦无有忆及之者。顺治己亥科会元朱锦，亦上海人，官翰苑。至康熙壬子殁，临卒时，文庙正梁年久朽坏，亦以是刻崩殒，视其建造之姓名，即朱锦也，始知会元乃其后身，事详《上海志》。又缙云郑赓唐天启丁卯孝廉，亦以儒学为兵火所毁，躬自督造，晨夕不辍，其子惟载相继登进士。今人惟知崇饰寺观，以希冥福，而于幼所诵法之圣人反秦越视之，抑知东家氏之灵爽，固若是其彰彰也乎？（《汪讠刃庵偶笔》）

　　仪真孔姓者，于荒年购得《孔氏家谱》，遂诣县冒称圣裔。时值变乱之余，圣胄散落，县为申请，得补奉祀生，遂于家安设圣位。然其人无行，淫人之妻，夫死遂娶为妾，而己妻亦有淫行，乡里薄之。邻有塾师，夜梦一儒者乘车，上竖一，题曰：“司马牛。”弟子从者甚众，皆头带包角巾（罩于髻上方，顶有带者），语塾师曰：“来日此处有事，汝当避之。”觉而骇甚，如言避去。至午后火发，孔姓者从外奔归，见火势尚缓，亟入欲攫其谱；甫进门内，火忽四合，遂夫妻焚死。（同上）

　　仪真诸生陈登睦读书资福寺，有盗入其书室，陈饮归遇之，拔壁间钝剑砍盗。盗跪，哀求云：“有老母，乞恕饶。”陈时已醉，犹连砍数剑，盗负痛，踉跄行不数武，死于寺后城脚。是科陈入闱，誊写已完，文甚得意，忽见一鬼，污血狼籍，以手急拍其案，砚翻墨溃，卷遂被贴。自后每入闱，鬼辄来扰，如是七科，终不得售。（同上）

　　孝丰吴南山翁，居常好教责人，无所回曲，里恶少嫉之如仇。有施某蓄盗刺公，公常适邑，邑远多山盗，因匿险间以候。公至其地，马忽小蹶，因厉声曰：“汝害我乎？”盗以为知己，遂不敢出。他日又如此伺公，公忽半道反，以心有他故也。然尚过施宅啜茶去，盗又罢，以为未至，而施又谓过己，皆以为神。他日盗以实告曰：“公真大福人也！某亦降心矣。”（《耳谈》）

　　金陵人杨公参，以参藩镇广南某郡。讼庭大雷雨，忽自天坠一物如球，皆海波所成，坼之得人，若目冥，杨饮之活。曰：“我某郡邑村民，与某某探珠海蚌中。我下而二人秉绳其上，忽得三珠，其一夜明最大。两手握之上，复下取二小珠，绳忽断，随流堕潭中。潭中反无水，龙所蟠处，跨其背如马，龙蛰亦复觉腹饥，因龙自舐其胁涎，亦舐之，遂不饥。但无奈澜漪味苦甚，而缚裹其身成球，迷冥且死，雷动龙起，扬舞青间，身随之，故堕此。”公遣骑急补之，某某与大珠俱在；盖恐探者上，当得大珠，而二人分得小者也，是以断绳。一讯吐实，抵二人死，而大珠还探者。（同上）

　　许少司马孟中先生，始解吏部郎归，盗入室发橐，愕然如洗；乃恨其廉，缚置几上，而穿几作孔，火炙之。傍一盗独曰：“廉自其天性，何苦乃公为？”得解，先生已属目其人，众挟先生送抵江上。俄而盗获，先生困沙觜，忍死命赴邑庭，人莫知其故。先生指所属目盗曰：“是恩我者，不然死矣。”且据地稽首，故是盗独得活。沈殿元君典暨其尊人宪使中盗，一无髯者闭其妇女一室，戒群盗毋得入。旋亦获，殿元即造邑堂，称盗无髯者得释，盗出问故，曰：“尔非闭妇女室者耶？”（同上）

　　金沙李太青为诸生时，读书姑宅，有婢娟媚，李私狎之，许以他日贵，当置偏室。崇祯癸酉，李登贤书，婢以实告姑，姑喜，将资奁具以待。李赴公车有日矣，来谢姑，复与婢拳拳再订，群以为盟必践也。比甲戌冠南宫，与妻谋之，妻大憾，遣人诘责姑，李不能禁，婢遂自经死。李官礼曹，当入值，辄私携妾扮家僮，入宿禁省。一夕忽见前婢披发过其前，李不之儆；漏三下，方与妾交媾情浓，忽内传他旨呼李。李心虚，以为携妾事泄也，遂脱阳死妾腹上，人以为婢索命云。（《幽草轩》）

　　休宁汪应鸣少客襄阳，充团练守江，孤旅游行，侦者辄疑为贼间，滥杀甚夥。一日二贾自蜀来，足沾泥尘，有远行色。众曰贼也，挥刀欲断其头。汪止之曰：“焉有不问而枉杀之者？”缚而献诸官，鞠之，则往来货买账目凿凿，果民也，引襄之牙侩，多有识之者。二人得免死，匆匆去，未及问汪姓名。未月余，流寇奄至，沿途惨戮。汪逃避江上，烟水茫茫，无有渡者。急呼芦中，舟皆不应；忽舟中有人伸头侦之，认其为汪也，渡之去，即从前免死之二贾也。又尝负不平，为人诉于皖。未济江之前一日，旅邸中闻有号呼而哀吁者，问之，则远客卧病垂危，囊尽，而店主人逼之去者也。汪恻然，尽解其橐以赠，而□留己串，至中途不能前，遂停轿以待后伴。又明日乃济，舟子曰：“昨午此时狂风骤作，渡者覆溺无数，若昨来，鱼腹矣。”（《续人镜阳秋》）

　　房师成夫子宰衢之西安，余与同门胡道南、张书乘、方月江诸君，往谒夫子。时山寇初平，有擒白头兵至者，立斩之。一日众方奕，适缚一少年至，哀泣求救，众不顾，余悯之，竟代诉其枉，得释。少年感活命恩，服勤寓所，为子爨，问其姓，程也。未几，余返新安，少年欲从余归，余却之，登舟垂泪，叩首去。越二十三年甲寅，逆藩变，饶寇入新安，余远出，先大夫以不肯降，举家被执，累累萧寺中。时授伪职者多人，竟不一顾。忽一贼将至，与贼帅罗耳话良久，帅悔之。贼将竟来建初寺，守军辟易。先大夫同五弟二儿未拜，贼将先拜曰：“吾特来相救，无他意，二公即吾恩人，昔年在衢事，当知之。”遂解全家锁肘而去。先大夫举家得脱，即衢之少年也。

　　顺治初年，京都一卖水人赵逊，弱冠未有室，同辈人敛赀，为之纳聘于人。市中得一妇人，以廿金买归，及合卺，去其蒙之帕，乃白发老妪也。逊曰：“以少配老，则吾岂敢？愿以母事之，得供饔飧足矣。”妪然之。居数日，见逊执礼甚谨，乃呼之曰：“汝敛众人之赀，原为得妻，今妻财两空，奈何？吾有藏珠，可以偿汝。”乃于衣带中拣出，易金二十两，又持至市上买一女；才入门，见妪即大恸，叩之，乃其亲女也。盖妪与女流落时未谋面，今会于都，始知之。妪系洪洞人，家赀甚殷；有二子，皆衣冠旧族，原因兵荒失散。今既完聚，可图归计矣。所藏球尚有百余颗，更变银为路费，携以归。二子接入，喜从天降，遂将家产析而为三，两儿一婿，各受其一，谐老终身焉。呜呼！赵逊谋妻而尊为母，原非意中，老妪纳婿而竟得女，尤属望外。顺治己丑，公车北上，其途人为余言者，故表而书之。（《梅窗小史》）

　　鄞县陆氏者，奸而横，侵其邻郑氏，尽其产，撤其居，以为己宫室苑囿，所余惟嘉树一株。陆氏晚得子而暗，数岁游于庭，忽指树而言曰：“树乎，汝犹在耶？”家人大惊，已而复喑不语，百方诱之，终不出一声。稍长，荒淫戏傲，靡所不为，家罄乃死，人曰是郑氏后身云。（《涌幢小品》）

　　南宫李皂隶悍恶异常，官司皆惮之。一日见美妇独处室，欲强污之，妇不从，手杀死，人莫之知。又因小忿，手击死一膳夫，重贿于官，得免抵。次年至杀人期，自以为杀人当死，今得免，乃余生也，当庆贺。遂设棺柩，集诸亲友，鼓乐迎导，己乘轿从柩后，若往葬于山中者，以此厌胜。膳夫子五人忿甚，各持一利刃，俟草莽间；李轿至，围而杀之，官吏咸喜，悯其孝，引报雠例得免死。李妻改醮后夫，述及李奸人妇状，后夫惊曰：“吾前妻乃为汝夫杀耶？”盖其人即所杀妇之夫也。（《蓉集》）

　　◎方抄医虽技术，人之生死系焉，可忽哉？《丹经》不胜读矣，简便而立验者，常付之中书君，仓卒有触，未必竟为无补。

　　凡中风中暑中气中毒中恶乾霍乱，一切速暴之症，生姜自然汁，加童便调服，立可解散。（《苏谭》）

　　新州郡境有药，人呼为吉财，解诸毒及蛊，神用无比。昔有人尝至雷州，途中遇毒，面貌类异，自谓即毙；得吉财数寸饮之，一吐而愈。俗云：“昔有遇毒者，其奴吉财得是药，因以奴名名之，实草根也，类芍药。”凡人遇毒，夜中潜取二三寸，或判或磨，少加甘草，诘旦煎饮之，得吐即愈。俗传将服是药，不欲显言，故云潜取。或云昔有里媪病蛊，其子为小胥，邑宰命以吉财饮之。暮乃具药，及旦，其母谓曰：“吾梦人告我，若饮是且死，亟去之。”即仆于地。其子又告县尹，县尹固令饮之，果愈，岂中蛊者，亦有神若二竖哉？（《投荒杂录》）

　　蛊毒（一本作妖术，以鱼肉害人）在上则服升麻吐之，在腹则服郁金下之；或合升麻郁金服之，不吐则下。宋李巽岩侍郎焘为雷州推官，鞫狱得此方，活人甚多，见《范石湖集》。（《升庵外集》）

　　病痔者用苦{艹处}菜，或鲜者，或干者，煮汤以熟烂为度，和汤置器中，阁一版其上，坐以薰之。侯汤可下手，撩苦{艹处}，频频澡洗，汤冷即止，日洗数次。予使宣府时，曾患此疾，太监弓胜授以此方，洗数日后，果见效，故记之。{艹处}一作苣，北方甚多，南方亦有之。（《菽园杂记》）

　　疗时疾者，服大黄良。陈宜中尝从梦中得此方，梦神人语曰：“天灾流行，人多死于疫疠，惟服大黄者生。”事见《宋史》。（《说储》）

　　凡风狗毒蛇咬伤者，只以人粪涂伤处，新粪尤佳，诸药不及此。（《楮记室》）

