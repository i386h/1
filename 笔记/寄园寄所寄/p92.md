<!-- { "loadSidebar": true } -->
　　宣府巡抚，赠左都御史，朱忠庄公之冯（字勉斋，大兴人，乙丑进士。初总兵王承胤诱宣人降贼，会居庸总兵墨云瓦至，之冯宣言京师将发兵剿宣人之应贼者，已而刑牛马与承胤盟。贼至，承胤开门降，之冯死）。

　　此二十二公者，褒忠之首乎？范文贞、倪文正、李忠文以德以位以名，则社稷臣也。社稷之臣，从死社稷，不綦重乎？然则终之以许文学琰、汤布衣琼者何居？曰学宫有激劝之道焉，仿建文龚安节、储贞义例祀之可也。正祀以从诸公之后，则过矣。《传》曰：“士死义。”谨别其为士而书之。进士赠河南道监察御史，孟节愍公章明（字伯昭，忠贞公兆祥之子，癸未进士）。

　　节愍父子同死矣，乃列附祀文臣首可乎？给事李清议曰：仿建文颜孝节父子合席而异食，屈乎其父也。夫子不先父食足矣，附祀则岂合食之义乎？当进之。保定之张公罗彦、金公毓峒、邵公宗元，不宜正祀乎？曰祀典以君臣同殉社稷，保定则日月稍后矣，且南中所不及闻也，故特书之。

　　△正祀武臣太傅新乐侯，赠太师恒国公刘忠壮公文炳（字淇筠，其先海州人，以靖难功为和阳千户。籍在丘，后迁宛平。瀛国公应元之孙，新乐伯效祖之子。寇急，上于万岁山骑射，文炳与驸马巩永固日侍左右，受手诏，谕勋戚出家丁巡缉京师，无应者。及外城破，上曰：“能为朕一巷战乎？”两臣对曰：“今止臣等亲随数骑耳，其何以战？”上曰：“至是耶，朕志决矣。不能为太祖高皇帝守社稷，当为死社稷耳。”于是君臣向哭。城破，侯与驸马各杀数十骑，见第中火起，下马投井，顾其影乃戎服，曰：“此军容，不可见皇上地下。”索冠服不得，得他冠而小，裂之乃得冠，遂投井死）。

　　惠安伯赠太师，进侯张忠武公庆臻（永城人，阖门自焚死。长子左都督承胤，次子承志，冒难南归）。

　　襄城伯赠太子太师，进侯李贞武公国祯（襄城被执，见自成不屈，言烈帝宜葬以帝礼，太子诸王不可杀戮。自成从之）。

　　驸马都尉赠少师，巩贞愍公永固（大兴人，以黄绳缚子女五人于柱ト门，自焚曰：“帝甥也，不可辱贼。”）。

　　太子少保左都督，赠太保，刘忠果公文耀（新乐侯文炳之弟，守外城永定门。外城破，驰至浑河收兵，见内城破，哭曰：“天乎！文耀在外城不即死，以内城必能守，得一见皇上请罪耳。不知如此！”乃著一板于井旁，曰：“太子少保文耀死处。”）。

　　三关总兵，赠太保，周忠武公遇吉（三韩人，破城日，擐甲运矛，策马入中坚，手刃巨贼百余。矢撇甲如毛，身中数十枪而死）。

　　正祀武臣当矣，李襄城任京营而失守，得无有遗议乎？且其死亦稍后矣。虽然，被执不屈，死于其官，祀之可也，进侯则过矣。

　　宁远总兵，掌中军都督府，吴忠壮公襄。

　　少傅左都督，刘公继祖。

　　《春秋》大复仇，然孰有身殉下宫之难，子效秦庭之节，如宁远者乎？今追加之典备矣，此书为前朝作，称旧官礼也。继祖瀛国公应元次子，守皇城象安门，闻变驰归，大呼皇帝数声，投井死。其妻某氏，并二妾亦从之，呜呼！刘氏忠壮忠果祀矣，此一戚臣也，何以不及？则两臣者，皆相人正祀可也。

　　△正祀诸忠妇女成忠毅德母赠淑人张氏（忠毅初以直节为乌程所忌，下狱，淑人廷对，慷慨有丈夫风。京师陷，忠毅跪母前，而哭曰：“吾知汝意矣。汝死，吾何可不同难乎？”乃相继殉）。

　　周忠武妻赠夫人刘氏（刘氏纵火先焚其居，跨马湾弓，率家僮巷战，从辰至未杀伤千人。矢绝然后赴火死，家僮无一人降者。贼恨之，屠宁武城，凡杀三十余万人。又曰刘夫人勇过遇吉，弓之强一军莫能挽。率健妇百人上一楼，贼至，射死贼数百人。矢尽，百妇人死者亦遇半，夫人举火焚楼死。遇吉有子数岁，健丁五百人，夫人以其子属之曰：“能冲贼出，为都督全此子，幸也。”五百人巷战死，并子俱没，无人降贼者）。

　　金忠节铉母赠恭人章氏（年八十）。妾王氏。

　　汪文烈伟妻赠恭人耿氏（文烈与耿恭人饮酒，题诗于壁。其缢也，恭人在左，乃复下曰：“不可乱夫妇次序。”其从容如此）。

　　马文忠世奇妾赠孺人朱氏。李氏。

　　刘文正理顺妻赠孺人万氏。妾李氏。

　　陈恭愍良谟妾赠孺人时氏。

　　妇人以正命死者，例以节书，况国难乎？成忠毅、周忠武之母若妻，以下尚矣。乃若新乐杜太夫人，率其三子妇从容自缢。此孝纯太后之求，而思宗所以有光国史也。其为正祀第一，以诸忠妇女附焉。

　　新乐侯刘文炳母太夫人杜氏（太夫人新乐伯效祖妻也。三子文炳、文耀、文。事急，夫人服命服登楼，悬孝纯皇太后像，召文炳妻王夫人并李夫人、吴夫人至，拜哭曰：“太后恩深，自此不得报矣。”于楼上作数十缳曰：“大家一处死。”命积薪其下，死即焚之。谓文炳曰：“尔疾驰去杀一贼，犹快我。”谓文曰：“尔不可从死，瀛国太夫人在，当奉之。”有曰：“且刘氏不可无后。”城破，皆就缢。杜六缢，李九缢，不绝。或劝李投井，曰：“同一楼死，杜太夫人命也。吾可独异耶？”瀛国正以甲申三月为八十诞期，贼信甚急，上犹赐金币。其后瀛国卒以寿终。文居江南，刘氏讫不绝）。

　　尚有范晨文妾，亡其姓，成德妻亦张氏，孟兆祥妻何氏，章明妻王氏失载。

　　野史载宫人魏氏费氏者（费氏见前注），死甚烈，留以俟考。

　　△附祀文臣八人（除孟节愍公改入正祀外）

　　保定巡抚兵部侍郎，赠尚书徐公标。

　　兵科给事中，赠太仆少卿，顾公钅宏。

　　工科给事中，赠太仆少卿，彭公钅宏。

　　贵州道御史，赠太仆少卿，俞公志虞。

　　大名副使赠右副都副史，朱公庭焕（字中自，甲戌进士）。

　　金忠节铉从死弟录。

　　户部郎中，赠太仆卿，徐公有声。

　　保抚死乱兵矣，然其人有殉国之志焉，不幸遇变，祀之可也。金忠节之有弟殉兄，其义可风焉。顾公钅宏以下，非遇害者乎？当时阁臣如方岳贡，如丘瑜，皆以遇害死之。稍后故不书，他官之遇害者，亦此例。惟顾、彭、俞三公得死，其有幸有不幸焉。尚有大臣应附祀，而未及者，应补入。

　　宁武道王公胤懋（霸州人，辛未进士，与总兵周遇吉同死）。

　　四川道御史赵公钅宏（昆明人，被执不屈，遇害）。

　　河间知府方公文耀（福建人，庚辰进士）。

　　大同督粮郎中，朱公家仕（系兵备）。

　　顺天府推官，刘公有澜。

　　通州知州张公经（蜀人，庚辰进士）。

　　又有顺天府训导孙顺（桐城人），高攀桂（静海人），张体道（闻喜人），阎汝茂（南宫人），徐兰芸（永平人。以上俱贡生）。

　　野史有光禄署丞于腾蛟，副兵马姚成，中书宋天显、滕之祈、阮文贵，经历张应选、毛维、张顺天，知事陈贞达，儒士张世禧，及二子懋官备考。

　　△正祀诸生二人长洲县生员，赠翰林院五经博士许琰（字王重，望亭懋柳园人）。

　　布衣赠中书舍人汤文琼。

　　又有顺天诸生曹肃（与其弟时家阖门尽节），大同诸生李若葵（一家九人自缢，题曰一门全节），肥乡诸生宋汤齐，郭珩，王拱宸（于甲申四月倡义，为张汝行所杀），又鸡泽诸生殷渊（于甲申五月倡义，遇害于广平西之广平山，应补入）。

　　△附祀武臣成国公朱公纯臣（思宗危急时，传朱谕至阁，命成国提督内外诸军，托以东宫。会阁臣已出，遂置之几上，纯臣不知也。城寻破，李自成得之，故纯臣被杀）。

　　定远侯邓公文明。

　　武定侯郭公培民。

　　阳武侯薛公濂。

　　永康侯徐公锡登。

　　镇远侯顾公肇迹。

　　西宁侯宋公裕德。

　　怀宁侯孙公维藩。

　　彰武伯杨公崇猷。

　　宣城伯卫公时春（投井死）。

　　清平伯吴公道周。

　　新建伯王公先通。

　　安乡伯张公光灿。

　　右都督方公履泰（系南和伯方一元之子）。

　　锦衣卫千户李国禄。

　　此南中附祀武臣也，尚有武臣应祀，祀而未及者，应补入。

　　遂安伯陈公秉衡。

　　保定侯梁公世勋。

　　丰城伯应袭李公开先（皆被执不屈死）。

　　大同总兵朱公三乐。

　　昌平总兵李公守钅荣。

　　都督周公镜（系烈后之弟，夫妇同自缢）。

　　锦衣卫佥事田宏祚（自缢死），田宏谟（被杀，皆戚臣宏遇之弟）。

　　援剿总兵刘应昌（隶南枢史可法标下，贼急，率兵勤王。至扬州九龙桥文信国祠下，闻变，望阙遥拜，投桥下死）。

　　野史有锦衣卫官王国兴、李若、高文采（附载）。

　　△正祀内臣总督京营太监王公承恩，谥忠愍（随先帝自缢）。

　　前司礼监太监李公凤翔，谥忠壮（破城自杀）。

　　△附祀内臣王公之心，高公时朗，褚公宪章，方公正化，张公国元。

　　◎保定死事诸臣京师陷后，贼党伪制将军刘芳亮，以三月二十四日攻陷保定，阖郡死。

　　光禄寺少卿张公罗彦（大书官爵姓名于厅事之壁，驱妻妾幼女及子妇于井，而后自经。有三犬守之不去，噬一跣足，戚绝其拇。贼大骇，乃埋之）。

　　观政进士张公罗俊（罗彦之兄，守东城楼。城陷，从众中击贼，手刃脱，两手抱贼，拇贼耳，血淋满口笏间，大呼：“我进士张罗俊也。”声不绝）。

　　诸生张君罗善（有劝之走者，不可，语两兄曰：“我家有忠臣，岂可无义士？”遂投井死）。

　　武进士张公罗辅（初谋保伯兄愦围出，罗彦不从。城陷，罗辅射贼，杀数十人。矢尽，乃驰马横刀砍贼。贼围之，裂尸死。张氏兄弟五人，惟罗出亡，幸以免）。

　　罗彦之子晋，罗俊之子诸生伸。

　　罗俊伯母李氏（年七十四，骂贼死），罗善妻高氏（女从夫，井死），罗辅妻白氏（携幼子、二女，井死），罗彦子妇师氏（从罗彦命，井死），罗彦妾宋氏，钱氏（当罗彦令其妻赵氏与二妾同入井，赵氏独不沉。家人出之，再入，复如故。有抱晋之子华宗至者，曰：“夫人死，将令张氏无后。”乃回空舍中，相扶潜出木门，入山免），张罗士妻高氏，张罗妻王氏，张震妻徐氏，张龚妻刘氏。

　　张氏自光禄以下阖门死者二十有三人。

　　监察御史金公毓峒（毓峒守西城，城陷，一绿衣一道毓峒入三皇庙，毓峒奋拳击贼仆地，自负监军御史印投庙前古井死）。

