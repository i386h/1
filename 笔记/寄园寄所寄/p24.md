<!-- { "loadSidebar": true } -->
　　黄山去鄣郡百二十里，叠层峦，冠绝江左，而径与云伍，游者罕焉。康熙丁未春，家大人出守兹郡。余登署中紫翠楼，见双岭对屹，识即云门峰，心怦怦为所动，欲游不果。戊申秋雨至，俱为雨苦，虽往反云影烟萝中者，旬有九日，而山水奇奥未之见也。己酉九月治茫履竹杖，偕胡霖野、欧阳磐士诸子，及冲谷弟往焉。斯游也，出鄣之朝湖门，而北十里许，抵潭渡，又十里许，抵潜口，紫霞山在焉。又十里，抵佛子岭，则黄山趾也。黄山高四千仞，天目高一万八千丈，而天目反出黄山下，盖势处卑下，其巅仅与此趾平也。又五里抵杨干寺，水色山光，冷然善也。又十里许为容溪，系容城子仙处，夹径丛篁，可以幕日。由栗村石壁山浃岭，抵山口，几二十里，苍翠之色，滴人衣袂，遂止焉。明晨越石甚岭，雾气弥漫，十步之外，仅以声达。下岭雾开，同诸子坐溪石，看妇子曝稻。又十里抵汤口，则天都云门入望矣。又八里抵汤院，即古祥符寺，外有泉，温冽可浴。海内汤泉不一，独此甲天下。他或足迹杂沓。污浊随之。否则气带硫磺，开凿半假人力。兹生削壁下，片石凸出，以障风雨，若为浴者，作天然室也。浴泉而上，可六十武，抵桃花源，僧水琳出肃，余嘱觅前导。明日坐飞白亭观瀑布，随往龙潭，四面阔可三丈，清鉴须眉。沿潭西为虎头岩，岩外巨磐横溪，一窟凹入，阔不盈尺，而深以丈计，甚石覆之，形同舌坠。僧云：“雨后水射窟中，石子互击，如闻钟磬丝竹音，是为丹井也。”背丹井而上，为莲花庵，传为鲍元则所建，尚余数楹斜峙。由庵而南，扪萝直上，山脊一罅，则轩辕黄帝药炉也，炉边坐可六七人，望诸峰最清。憩息良久，复寻旧径回桃源，登峰造极，期于明日。夜将半，枕上忽若雷轰，僧云：“必峰头有雨，龙潭盖诸水门户也。”晨起果阴黑，龙潭溢数尺矣。须臾大雨若瀑，潭势溢猛，飞越沸腾之状，千龙驰，若虎跃，若珠溅，若雪舞。一刻千变，目不暇给。雨四日，同人有归志，余曰：“游佳山水，如读好书，展卷了了，意味反觉索然，何妨从稍处食蔗也？况风声树声，雨声涛声，不啻鼓吹，遥见黛色隐隐出没，已坐我米襄阳画图中矣。”次日雨止，路尚湿，即同诸子，由兜率广之慈光寺，拜四面佛像，庄古缥碧鎏金凡七级，级万像，高四丈许，若浮屠然。殿宇雄丽，规模类金陵之报恩，而阔逊之，黄子干升新建也。去慈光寺而北望，紫色青鸾，撑出云表，而径曲邃，不三十武一憩，约五十憩，抵观音岩，石黑暗古朴，与朱砂洞相对。又五里许，登老人峰，仰睹穷窿，非断自削，而俯睇青鸾紫石，邈乎小矣。下老人峰，入天门罗汉洞，为蛟龙所败，径已塞，两山并立，虚悬百尺，诸子股栗却步。余令从者横木于上，踞而度，再以余力接诸子，始从焉。又里许抵小心坡，有根缘石起，枝叶交结，若揖若让者，则迎送松也。又六十武，松以卧龙名，颇肖之，而径益狭，臂不得纵。导者曰：“此犹阔处也。”又五十武，石壁划束，径由中裂，天可尺较，是为小一线天云。出小一线天，登峭壁磨背者可二十武，沿而北度木桥，入洞高二丈许，一隙透天。缘梯直上，人从隙出，不七十武，抵文殊院。僧壁立迓入，饭毕，登文殊座，指点三十六峰位置，但可远望，莫辨文理。惟天都洞门可窥，峰房蚁穴，断续宛如村落，而眷老人峰又拳石矣。下而北登立雪台，望后海愈奇，有平地矗起，直耸天半者，余曰塔也，僧曰峰也。有蹲踞悬崖，如跃如舞者，余曰兽也，僧曰石也。有绿成围而烟成缕者，余曰舍也，僧曰松也。至红紫万状，森森林列，微茫若云，浩渺若水者，余莫辨，僧亦莫辨也。返而饮，饮而卧，浑忘人间事矣。晨起复往立雪台看云，而云气半山；登文殊座看山，而山体半云。壁立曰：“宿云晓合，此山常态，今日不雨也。”俄顷云果散，遂之莲花峰，峰在文殊右，由立雪背而下，石磴齿齿凌面，若蹑悬梯，身虚其半。同人惧而返者五六人，霖野磐士差壮，循级而上，筇不克翼者，以布曳之。自立雪抵峰下，约五百折，得平石围坐，东望天都一隙若月。导者曰：“即昨所见洞门也。”又三十步，虬龙悬缀，根缕缕上指，一线串壁窦，而苍翠自若，是为倒挂松云。又二十武，折而东，峰之背也。沿背而折者，凡八，抵元白静室，故址犹存。左右截怪石，径不可转，人皆禹步。又千武许，石扇裂，木桥阔数寸，度者危之。又十武折而西，石夹若巷，高与肩，让出巷，伛而入者，为洞风肃肃挟两腋。三折而出，复之北腹，附崖者可十武，则极峰之巅矣。巅阔丈许，青石叠抱，中凹若盂，宛然莲初开状也。傍有醴泉，颇亦幽香，取以煮茗，绝非人间味。极目四眺，烟岚荡摩，九华天目匡庐微见，白岳鄣邱咸在足下。北望一线白与天邻者，则大江也。导者曰：“今日惜微云，否则，一面千里，金陵报恩浮屠可指也。”语未毕，云雾骤起，翳幔天地，峰为雾没，露尖可三尺。霖野磐士恐，从者亦恐，余大呼曰：“不登此峰，不知黄山之大；无云雾，不见此峰之奇。人生若寄，瞬息间青山苍海，古人秉烛夜游，岂无谓哉？”众少定，而雾气愈重，数辨危石，若莲叶浮水上。余曰：“乘此可泛六合也。”众大鼓掌。雾渐薄，诸峰次第出，乃以前径，返抵立雪。壁立已候石上，谓余曰：“今日之游快乎？吾固知不雨也。”携而入。次蚤之后海，众婉词乞怜，期于桃源以俟。惟霖野不屈，仍偕往，旧径霜滑，晓风刺骨，足力逊昨日，将午抵峰下。余仍欲登峰，道者云：“舍卧云无宿处。”遂绕峰而西，将二十武，径忽断，兀凭渊，凿壁为磴。众大惧，余审顾久之，循序传缒，后之履及前之肩。磴之受身处不二尺，受足处不一尺，字曰云梯，信不诬也。下云梯折而东，径少平，行大壑中，可三里。甫蹑而上，随山肢转者五六折，兼石若屏，径以穴通，可容廿人，数隙漏天，亦不苦晦。三折约七十级，达巅，旷然一望，目不可绳。西为丹霞，又西为芙蓉，南为翠微，北为石柱，俱逊天都，惟莲华差堪与并。至是霖野不能支，枕石卧。壁上松甚奇，独往观之，而径不逾踵，亦心愕也。下壁入大一线天，仰贯太虚，浑如曳帛，较小一线天远可三十武。出而下，境衍旷，林烟交错，远近相连，渐见沙土穿林。约百武，抵丹台，腹汨汨诉饥。遥见茅舍，阴喜之，及至，僧耳，纳慧大呼，绝不闻，导者张以手喻，乃供薄粥，遂得接力上丹台矣。台敞平，容千人，俯视天壑，深靡测，奇峰环抱。对台一峰特起，端方秀削，色肖伽楠，怪松如发，披覆其上，则紫玉屏也。余依依不忍去，霖野指夕阳在树，导者复托虎骇，缓步下。去台北里许，坐蒲团，松本高不三尺，皮若龟甲，枝叶平密，匝围数丈，根盘屈悉贯石罅间，不知何代物也？去松而北二里许，抵光明顶，前后海门可望，而始信诸峰又若招我往也。下光明顶半，行草中约百武，遇吼堂上人来，同坐林松，移时霖野乃至，耦一苍头，比及庵，星光射户牖矣。吼堂询游状，余曰：“登老人，山在天上；登文殊，山在面上；登莲花，山在肩上；登丹台，山在脚下。”吼堂曰：“黄山最奇在海，明晨登狮子峰铺海，或不果，日之初升可观也。”余竟夕不能寝，时闻霖野从梦中说倦，质明整衣出，而吼堂已俟户外。霖野适与梦战，余舍之，同吼堂往，不八百武，抵峰下。天光<云气>然，云冉冉自山脚起。吼堂曰：“今目海矣。”东方渐白，云族四出，虽を匝中往来有序，诸峰尽没，惟天都莲华炼丹，不为掩。余谓吼堂曰：“三峰真仙岛矣，尔我宁不可俱登耶？”无何，而海势已成风卷云而聚者成澜；云笼岫而横者成渍成滨；云和雾起，而时上时下者，成涛成浪；远山间雾孤木，而若往若来者，成帆成橹。一望浩浩，若将千里。吼堂曰：“云乎水乎？”余曰：“水者天地之包，五行之始上为云雨，下为江河，水即云，云即水也。”已而云少解，东瞩金光灿烁，目为之夺。吼堂曰：“日也。”忽声刺刺出草间，回顾之，则霖野扶筇跄踉至，欲举目，海已收矣，怅怅怨余。余曰：“子不见海，梦也；余见海，亦梦也。”吼堂笑携之返，俱以野馔味殊媚舌，即扌玄吼堂为始信前导，至则峰裂成二。一松自东达西卧可桥，伐其怪异，虽不及峰西之扰，龙功于游者，实大字之接引，允宜度松，即巅麟峋千仞，而东北诸峰，立者伏者，屹者拔者，支者结者，崩者压者，踞者笋者，人者兽者，窜者战者，飞者横者，束者排者舞者，悬而坠者，眠而昂者，或以万计。余跃然起曰：“峰耶幻耶？梦耶真耶？人为之耶？造物为之耶？立雪之望而莫辨者，其此也耶？藉非身到，乌知天地间有此奇境也哉？”去峰而东，可二百武，为散花坞，势之涧大不及始信，而灵奇无二。余不意既有始信，复有此地。吼堂别去，余绕而东，折而下，幽壑茂林，约二十武，得掷钵庵止焉。日未ㄙ，庵前修竹可人意，同霖野坐其下，不见天影，乃入。次日去掷钵而东五里许，止于亭，看九龙潭瀑布，瀑凡九折，远可五六里，疾若电回，声若雷斗，旧云黄山无瀑谬矣。去亭十里，抵汤口，又八里抵桃源，诸子迎入，争询后海况？余倦甚，出袖诗答之，少憩复浴温泉，乃令从者觅村醪，酬导者，并酬余两足。诸子曰：“读吾子诗，江南之奇，信在黄山，黄山之奇，信在诸峰，诸峰之奇，信在松石，松石之奇，信在掘古，云雾之奇，信在铺海。惜穷荒绝漠，即生长其侧者，亦不克多邀一盼也。”余曰：“黄山若不生穷荒绝漠，车马及之矣；峰不生天半，涂污及之矣；松不生奇峰，斧斤及之矣。而松有非餐云吸雾，又乌能裴可爱若斯也？彼苍之位置黄山正厚也。”诸子叹服，各引满，就寝。晨起别冰琳出山径，犹昨也。霜风洒洒，禾不在野，曾几何时，序令已更，意刘阮初归时，亦犹是也。归以述之家大人，大人曰：“余梦想黄山，欲往不克者屡矣，不意小子先我游也。虽然，游亦岂易言哉？胸在牵滞，兴必不畅；足无全力，览必不周；笔墨无灵气，不能为山水写照；性情不与山水相近，不能收之胸中，放之纸上，与人共见，汝曷志之？我且作卧游也。”钅分唯唯，因追忆时日，约略步武，举似情状，走笔而为之记。（渔阳曹钅分《宾及记》）

　　黄山三十六峰，游者踵接，名人题咏，笔不胜书。顾予酷爱兹记，潇洒间适，足以慰我山灵，每读一过，如游旧国。惜其游屐所至，仪得其半，然必虑其缺略，则有黄山全志在。

