<!-- { "loadSidebar": true } -->
　　张倬山阴人，景泰初为昆山学训。年未二十，以聪敏闻。典史姜某体肥，尝戏张云：“二十三岁小先生。”倬应云：“五百余斤肥典史。”（《蓬窗夜话》）

　　于司马谦一日与俞司寇士悦偕其僚佐会坐，司寇侍郎戏司马侍郎曰：“于公为大司马，公非少司驴乎？”司马侍郎即应之曰：“俞公为大司寇，公则少司贼也。”举坐绝倒。（《尧山堂外纪》）

　　成化辛卯十一月，彗星见，廷臣皆谓上下悬隔，情意不通所致。彭时等请召面议，于是内臣乃约许召对，复戒不宜多言，既见，但言天变可畏。上曰：“朕已知矣。”万安与彭时、商辂遂连连叩头，同声呼万岁，命赐酒饭而退。诸太监谓人曰：“尝言不召见，及见，无一忠言奇谋，止呼万岁。”四方因传为万岁阁老。（《遣愁集》）

　　予曰：“宜对以两字尚书。”

　　费文宪公宏官侍郎，其兄为太常少卿，公宴，以长少易其位。刘瑾适过之云：“费秀才以羊易牛。”公启云：“刘中贵指鹿为马。”瑾怫然去。（《玉堂丛语》）

　　翰林院学士惟一人，多或三五人。宏治壬戌秋，阁老洛阳刘公健因修《会典》成，欲得翰林，一时升学士者十人。时礼部尚书已有六人，谢迁以在内阁，张为礼书掌鸿胪寺事，崔志端以礼又掌太常寺事，并南京为六人。崔由神乐观道士，京师为之语曰：“礼部六尚书，一员黄老；翰林十学士，五个白丁。”一时盛传，以为的对，且有警机。盖此五人，谓山西张、陕西杨太兴并其某，皆成化戊戌阁老，万公安以私意选为庶吉士者。（《尧山堂外纪》）。

　　毛栗呈往谒杨南峰，适浴，阍者以告，不获见。后南峰答拜，栗亦以浴报称，不见。南峰即题所投刺曰：“君来拜我我洗浴，我来拜君君洗浴，君拜我时四月八，我拜君时六月六。”四月八日，为浴佛之辰，六月六日，吴俗悉投猫犬于水中。（同上）

　　嘉靖中，京师缝人某姓者，擅名一时，所制长短宽窄，无不称身。尝有御史令裁员领，跪请入台年资。御史曰：“制衣何用知此？”曰：“相公辈初任雄职，意高气盛，其体微仰，衣当后短前长。在事将半，意气微平，衣当前后如一。及任久欲迁，内存冲挹，其容俯，衣当前短后长。不知年资，不能称也。”（《座右编》）

　　有皮匠得横财造屋，求一乡先生题扁；为题曰：“甲乙堂。”匠喜，不知像其皮刀锥子也。一仆骤富起屋，乞扁，有士人题曰：“旦堂。”仆亦喜，不知优人作旦者，开口曰奴家也。不谓此裁衣见识独超。

　　都御史韩公雍与夏公埙饮，各出酒令，公欲一字内有大人小人，复以谚语二句证之曰：“伞字有五人，下列众小人，上侍一大人，所谓有福之人人服事，无福之人服事人。”夏云：“爽字有五人，旁列众小人，中藏一大人，所谓人前莫说人长短，始信人中更有人。”（《畜德录》）

　　昆山吴山人扩字子克，尝元日赋诗，奉怀分宜相公。人戏之曰：“开岁第一日，怀中朝第一官，便吟到腊月三十日，岂能及我辈乎？”（《列朝诗集》）

　　有一士人，年老纳二宠，托其友命名，友以忠娘、孝娘名之。其人曰：“忠孝诚美，然以名妾，则非称。”友曰：“有出处，孝当竭力，忠则尽命。”（《稗史汇编》）

　　彭眷庵七岁从乡父老入佛寺，不拜，寺僧强之，不从，反叱之曰：“彼佛裸跣不衣冠，我何拜为？”周文襄公在吴中，好徜徉梵刹，见佛即拜，士夫笑之。文襄曰：“论年齿亦长我二三千岁，岂不直得一拜？”（《笑史》）

　　王磐号西楼，高邮人。李空同就医京口，遇人故自矜重。元夕饮杨文襄、西楼短衣下坐，空同傲不为礼。西楼分赋得老人灯，应口而成云：“形骸憔悴不堪描，还自心头火未消，自分不知年老大，也随儿女闹元宵。”空同心知其嘲，嘿然而罢。（《列朝诗集》）

　　袁十士景休字孟逸，吴人。侍御刘子威以文章自负，景休每向人抉摘其字句钩棘，文义纰缪者，以为姗笑。子休怒诉之于郡尉，摄而笞之。景休仰面对曰：“民宁更受笞数十，不能改口沓舌，妄谀刘侍御也。”尉笑而遣之。（同上）

　　焦阁老方面黑耳长如驴，尝谓西涯曰：“君善相，烦一看。”李久之，乃曰：“左相像马尚书，右相像卢侍郎。”马与卢合，乃一驴字，始知其戏。（《胡卢编》）

　　丘於庄自制饼，软腻适口，托中宫进。上食之佳，命司膳监效为之，不中式，俱被责。因请之丘，丘靳不以告，由是京师盛传为阁老饼。（《笑史》）

　　予七龄侍先曾祖侧，以状元糕命对，予冲口而出曰：“阁老饼。”当时究未知饼之出处也。

　　一朝士麻脸胡须，一朝士面歪而眇一目，眇士戏麻士云：“麻脸胡须，羊肚石倒栽蒲草。”麻士答云：“歪腮白眼，海螺杯斜嵌珍珠。”众为绝倒。又太仓陆孟昭为刑部郎中，尝往一朝士家驾牛，投刺不书名，惟云：“东海钓鳌客过。”其士归见之，知其孟昭也，亦递一帖云：“西番进象人来。”盖孟昭黑脸白齿，人皆嘲为象奴云。（《客座新闻》）

　　尝见《杂录》中，有《题航船诗》云：“两浙无车马，乘公便当街，浑身穿木屐，未死入棺材；退壳钻蓬出，撺梭下堰来，夜深相并处，尔笼我侬开。”（同上）

　　万历庚辰，鼎元张懋修相江陵子也。传胪之日，公自阁中归，方饮酒欢甚，忽传兵部送紧急塘报，开函，则内有简云：“侍生公论拜贺，老牛舐犊，爱子谁无？野鸟为鸾，欺君特甚。”公览之大怒，亟索其人，已亡去矣。此四句，盖宋人以刺秦桧者也。（《林居漫稿》）

　　夏少师当国时，江西士绅以生辰致贺。少师长身耸立，诸公俯躬趋谒，高新郑旁睨而笑，少师问其故。新郑曰：“偶思韩昌黎《闻鸡诗》：大鸡昂然来，小鸡竦而待。是以失笑耳。”京师语谓江西人为鸡，相与哄堂而散。（《列朝诗集》）

　　义兴储遇一日过金沙邓孺孝，邓为言绝粮状，因口占数语自宽云：“有口无粮不用愁，有粮无口正须忧，真人解得其中意，烦恼坑中好出头。”储曰：“某去年贫无，亦有口号。”遂谓曰：“西风吹雨声索索，这双大腿没下落，朝来出榜在街头，借与有人家著。”坐客皆贫士，为之大哄。（《尧山堂外纪》）

　　《云间淡酒行香子词》：浙右华亭物价廉平，一道会买过三斤，打开瓶后，滑辣光馨。教君霎时饮，霎时醉，霎时醒。听得渊明说与刘伶，这一瓶足足三斤。君如不信，把秤来称，有一斤水，一斤土，一斤瓶。（《客中闲集》）

　　蒋阁老冕历仕三朝，始告归田里，肃宗慕其贤，使使三聘之，不至。睿制诗一阕颁云：“闻说江南一老牛，征书聘下已三秋；主人有甚相亏汝？几度加鞭不转头。”冕稽首俯伏以对，诗云：“老牛用力已多年，领破皮穿只爱眠；犁耙已休春雨足，主人何用苦加鞭？”终不就。（《尧山堂外纪》）

　　采石江头，李太白墓在焉，往来诗人题咏殆遍。有客书一绝云：“采石江边一А土，李白诗名耀千古；来的去的写两行，鲁班门前掉大斧。”（《缝轩别记》）

　　内乡县李{艹衮}字子由，官翰林检讨。其弟名荫字袭美，久滞增广生。{艹衮}遗书荫曰：“尔今年增广，明年增广；不知增得几多，广得几多？”荫答书曰：“尔今日检讨，明日检讨；不知检得甚么，讨得甚么？”（《喷饭录》）

　　许公国与申公时行相约诣一所，公议许曰：“此才午时，未及申时行乎？”申应曰：“既以身许国，不得不尔。”（《世说补编》）

　　一人盛谈轮回报应，甚无轻杀，凡一牛一豕，即作牛豕以偿，至蝼蚁亦罔不然。时许文穆曰：“莫如杀人！”众问其故，曰：“那一世责偿，犹得化人也。”（《解颐赘语》）

　　应履平为德化令，满考，吏部试论，文优而貌不扬，不得列上。乃题诗都门前云：“为官不用好文章，只要须胡及胖长，更有一般堪笑处，衣裳糨得硬绷绷。”不书名姓，吏呈冢宰，曰：“此必应知县也。”遂升考功。（同上）

　　明神宗乙已，考察京官，给事钱梦皋当外补，因出入阁臣沈一贯门下，特旨留用，时论藉藉。一日吴中有布衣在一贯坐，梦皋戏曰：“昔之山人，为山中闲人；今之山人，为山外游人。”布衣答云：“昔之给事，乃给黄门事；今之给事，乃给相门事。”一坐哈然。（《遣愁集》）

　　沈承字君烈，尝题魁星像赞云：“吾怪尔形，尔何类乎山精？吾钦尔名，尔何主乎文明？岂从来方士之肺腑，皆尔之所脱化？抑当今科第之面孔，实尔之所让成？但又何以右手持笔，而左手持金？得毋谓读书非此不行？噫！然则吾将不得慰汝之灵乎？曰尚有赖乎管城。”后尤展成有赞云：“胡取乎？笔论文章，胡取乎？斗盛糇粮，胡取乎？金通津梁。有笔无斗，则伯夷饿于首阳；有笔无金，则子舆困于臧仓。公曰兼之，然奚为魁而不元也？岂笔之不良与？抑斗之不石，金之不黄？噫嘻！今之魁星，盖有之矣。若古之魁星，但见天汉之光芒。”江都张天民以尤赞未尽也，为足之云：“胡为乎笔抄于章，胡为乎斗籴廪粮，胡为乎金通科场？一足反踢，岂将屈膝乞怜，冀得短中取长？一足踞鳌之脊梁，岂将渡江涉海，伺候要津之道傍？”则读之者，更觉浃汗。（《啸虹笔记》）

　　陈眉公负肥遁重名，汤公若士知其人，素轻之，不与浃洽。太仓王相国丧，汤公往吊，陈代陪宾。汤大声曰：“吾以为陈山人当在山之巅，水之涯，名可闻而面不可见者，而今乃在此会耶？”陈惭赧无地。（《怀秋集》）

　　江阴张畏岩甲午乡试不中，大骂试官。傍有道者笑曰：“还是相公文不佳。”张叱曰：“野道乌知之？”道者曰：“文贵心和气平，相公心气如此，又安得佳？”张不觉屈服。（《客中闲集》）

