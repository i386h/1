<!-- { "loadSidebar": true } -->
　　金川门之变，建文帝阖宫自焚，《实录》谓中使出其尸于火中，越七日，备礼葬之，遣官致祭而不言葬地所在。或谓松阳王景请葬之以天子之礼，若然，岂有不为置陵守冢，掌之祠官者乎？是则备礼云者，特史臣欺世之辞尔。至于北京金山口景皇帝陵北，相传有天下大师之墓，好事者实之以为建文帝坟。然访之土人莫辨其处，逊回之事，野史纷纷，以忠思所获僧杨应祥伪为杨应能。或又以太监吴诚伪为吴亮，且隐应祥之毙狱，而云老佛取入西内。又言葬之西山，不封不树，遂指不为何人之墓，以为帝坟。考应祥之获，在正统五年，上官岑瑛执送总兵柳溥，械至京师，锢之锦衣卫狱。是年太监吴诚坐征麓川失利，弗救，法司论辟宥死。崇祯中，巩都尉永固请以建文帝入祀典，思陵曰：“建文无陵，从何处祭？”于是言者谓当祛西山不封小树之讹，而考寻成祖礼葬之迹，是亦痴人说梦矣。（《两京求旧录》）

　　正统中，宗伯胡萦蚤朝承旨，跪起带解落地，从容拾系之，面不转色，遂叩头还班，御史不能纠其失仪。十三年彭时中状元，当上表谢恩，是夕坐以待旦，至四鼓困倦，乃隐几而寐，竟尔失朝，纠仪奏言应令锦衣卫拿。已奉旨，行洁出班奏启，彭时不到，合着锦衣卫寻，使一新状元被执如囚，斯文不雅，上是之。（《遗愁集》）

　　乡斡在母衽时，父济为春坊庶子。英宗有梦，召□□占之，奏曰：“此大臣生贵子之兆。”问群臣，济奏曰：“臣妇夜生一子。”上特旨每月给米一石，及长，登进士第历宗伯。年七十五归田，月给米二石，自悬弧以自易篑，始终禄养，父谥文敏，干谥康靖。（《客中闲集》）

　　正统八年，雷震奉天殿吻，诏求言。刘忠愍球时在翰林，陈言十事，其一言宜亲政务，权不可下移。王振览之大怒，锦衣指挥彭德清在王振门下用事，公卿率趋谒，而忠愍独不为礼，彭衔之。会公上疏，乃激振曰：“刘球疏中权不下移一言，指公也。”振大怒，而公疏中尝言太常不可用道士，宜以进士处之。未几，编修董自愿为太常少卿，振因诬公与同谋，敌先言以为地，并逮下狱，已而阴嗾锦衣卫使马顺以计杀公。一日五更携一小校推监门进，公与董同卧，小校前持公。公知有变，大呼曰：“太祖之灵在天，汝何得擅杀我？”小校持刀断颈，流血被体，屹然不动。顺走前举足踢倒，因曰：“如此无礼。”遂解支之，裹以蒲包，埋卫后空处。董从旁匿其血裙，数日密归公家，家人始知公死，乃以血裙为亲葬之。正德中赠学士，谥忠愍。始锺同父与公同馆，相厚善，封事实约与偕，疏成为妻所窥，泣劝乃止。明日公如其家，锺他往，妻大骂曰：“汝自干事，何得累及他人？”公惊走且叹曰：“锺固谋及妻孥耶？”遂独举。未数日，锺病死，妻亟悔，每号辄曰：“早知，曷若与刘侍讲公同死耶？”时同年尚稚，习闻之。比长，疑以问母，告之故，同怀忿恨，常欲伸父志。比后谏易储杖死，入祀郡中忠节祠，与公同日迎主。（《玉堂丛语》）

　　景泰间用人，多密访于于少保谦。时缺祭酒，翰林徐有贞欲之，以门生杨宜为少保内姻，干请再四，少保曲意从之。一日退朝，宣少保至文华殿，辟左右谕之曰：“徐有贞虽有词华，然其存心奸邪，岂堪为祭酒？若从汝用之，将使后生秀才，皆被他教坏心术。”谦无所对，惟叩头谢，退则汗出浃背。左右遥闻祭酒之说而未悉，有贞竟不得知，遂衔少保。（同上）

　　于肃愍巡抚河南山西时，舟行遇劫，遍搜行囊，更无贵重于腰间金带者，盗竟不忍取。沈文卿家居，盗入其室，沈口吟一绝云：“风寒月黑夜迢迢，辜负劳心此一遭；只有破书三五册，也堪将去教儿曹。”盗亦舍去。（《续亘史》）

　　少保既杀，夫人梦公谓曰：“吾被刑，魄虽殊而魂不乱，独双目失明，吾借汝目光，将见形于帝。”次日夫人忽丧明。已而奉天门灾，英宗临视，见公于火光中隐隐闪闪，时夫人方贬次山海关，复梦公曰：“吾已见形于帝矣，还汝目光。”未几，有诏独贷其夫人。后公家属自戍所宥还，养子康将以公柩归葬，徙倚东市，见鬻画者取视之，则公与夫人像也。盖天顺初，庐太监永亦以奸党籍没，寻皆宥还，而内帑误以公像给永。故云明朝有三谦，高庙时余谦在翰林，宣庙时虞谦都御史，皆名人。（《尧山堂外纪》）

　　章纶为仪制司郎中，以谏易储下狱，久被幽囚，虱生于首，奇痒，殊不可耐，思欲以栉治之，苦无其器。一日忽有群雀共衔一物自庭中坠下，取视之。乃新置一牙边篦子也。公感荷神贶，珍藏之。又一日大雨，移卧就干处，方离一床之地，砖壁轰然倒矣。（《臣鉴录》）

　　予壬午夏，先恭人携儿避兵琅琊山，卧吴氏山楼，侵晨忽一蜈蚣从空落席上。予惊起走数步，屋梁堕枕间，免于压毙，先恭人喜曰：“儿亦何幸遇难不死也？”

　　景泰间，给事中徐正密请召对，言今日臣民有望上皇复位者，有望前太子嗣位者，不可不虑，宜出沂王于沂州。又南城宫门之锁，亦宜灌铁。上怒黜为卫经历，复奏请必行，乃请戍铁岭卫。及天顺复辟，械至京引见，悸甚，溺便皆青，人谓其惊破胆也，剐于市。又有某御史滑县人，亦言南城多树，事叵测，遂尽伐之。时盛夏，上皇尝依树息凉，见树伐，得其故，惧甚。复位后，下御史狱，诏杖杀之。（《座石编》）

　　吴文定未遇时，受知于徐武功，有人来乞墓志，公曰：“若欲名宦以荣亲耶？欲传世之文耶？”其人言为亲不死计，欲传世耳。公曰：“若是，则吴宽季才其文足传世者，盍往求之？”（《玉堂丛语》）

　　文渊阁芍药三本，中淡红，左纯白右深红。天顺二年盛开八花，李贤遂设筵邀吕原刘定之等八学士共赏。时贤有玉带之赐，诸学士各赐大红织衣，因名纯白者曰玉带白，深红者宫锦红，澹红者曰醉仙颜。惟黄链以足疾不赴，明日复开一花，众谓链足当之贤赋一诗，阁院宫僚咸和。（同上）

　　徐既贵，乘传归里，守令率诸生郊迎，诸生以其不由科目，俱眇忽不成礼。郡守怒，因出句云：“擘破石榴，红门中许多酸子。”命诸生对，久不能属，代答云：“咬开银杏，白衣裹一个大人。”诸生惊服，遂相率请罪。（《尧山堂外史》）

　　泰和杨文贞公父子将早逝，母陈氏改赘德安同知罗子理，生大司成之祖京。后子理谪死辽东，文贞甫十二岁即养母及京。永乐初，文贞官内阁，陈氏累赠一品夫人，复为乞恩，除免京戍藉回泰和。宣德间，赠礼部尚书张公鉴卒，妻杨氏遗腹生子文质，字允中，即嫁，育于祖母王氏。正统壬戍，文质登进士，其继父己卒，乃迎母归，亦养其异父之弟妹。至成化间，杨氏亦授封太夫人，何相同至此？明朝嫁母而归授封者，仅此两见。（《应庵随录》）

　　南阳李先生当国，每以诗寄辨文清，先生始终不答。门人问之曰：“昔温公退居洛中，吕申当国，屡以书问起居，温公不答，某亦此意。”（《玉堂丛语》）

　　成化中，南郊事竣，撒器，亡一金瓶，时有庖人侍其处，遂执之官，备加考掠，辄诬服。及索瓶无以应，追之，漫云：“在坛前某地。”如其言掘地不获，仍系狱。无何，窃瓶者持瓶上金绳，鬻于市；有疑之者，质于官，竟得其窃瓶状。问曰：“瓶安在乎？”亦云：“在坛前某地。”如其言掘地竟获；盖比庖人所指掘之地，不数寸耳。假令庖人往掘时而瓶获，或窃瓶者不鬻金绳于市，则庖人之死，百口不能解。然则严刑之下，何求不得？国家开矜疑一路，所全活冤民多矣。（《雪淡丛谈》）

　　弘治间，太监何文鼎以皇亲入禁城观灯，极谏，下锦衣卫杂治，究所主者。文鼎曰：“有两人，但不可执按。”曰：“姑言之。”曰：“孔子孟子也。”文鼎死，犹能于禁中拽铜钉作声，若称冤者，特命勒碑祭之。文鼎少习举子业，能诗文，壮始阉。（《说郛》）

　　弘治间，京师熊入西直门，马文升奏参守卫，因乞严武备。兵部郎中何孟春谓同列曰：“熊之兆宜慎火。”未几城内在处灾，礼部焚，禁中乾清官焚，或问之。孟春曰：“宋人绍兴己酉，永嘉灾前数日，有熊至城上。州守高世则曰：”熊于字能火，郡中宜慎。“余意此事而去耳。”（《续文献通》）

　　覃吉在东门，口授《大学》《中庸》等书，导以动作威仪，开说府部官守天下民情，及宦官专权蠹国之弊。时孝宗赐东宫五庄，吉备陈不当受曰：“天下山河，皆殿下所有，何以庄为？”竟辞之。一日东宫诵佛经，吉适至，惊曰：“老伴来矣！”急易《孝经》读之，吉跪曰：“得无诵《佛经》乎？”曰：“非也，《孝经》耳。”宪宗有易储之意，露于怀恩。恩免冠叩头曰：“奴婢死不敢奉诏，宁陛下杀恩，无使天下人杀恩也。”孝宗之位定，恩之力也。林俊劾继晓下诏狱，祸在不测。恩叩头谏曰：“不可也，自古未有拔谏官者。”宪宗怒，以御砚掷之，恩以首承之，不中，推扑其几；恩脱帽解带于御前，号哭不起。宪宗命左右扶出，恩谓锦衣官曰：“若等谄事梁方，合谋倾俊，俊死，若等不得独生。”宪宗不得已解俊狱。刘瑾以宝石媚上，恩讽兵书俞子俊谏之，俞谢不敢；恩叹曰：“吾固知外延无人也。”宪宗崩，得疏一箧，皆房中术，悉署臣安进。恩袖至阁下，示安曰：“是大臣所为乎？”安惭汗不能出一语。科道劾安，恩持疏召安读之，安跪而起，起而复跪，恩摘其牙牌曰：“请出矣。”贤者二涓人，而可以阉寺概论？（《说邪》）

　　刘公大夏善知人，自两广来，经某所，总帅毛伦谒公舟中，拜起，涕泗不已。公曰：“奸人之雄也。”竟公任，摈弗用，后果附逆瑾。成肃归至某所，遇都御史某，见其驺从服食之盛。公曰：“富贵之徒也，必不善。”其后卒如其言。（《玉堂重语》）

　　每朝罢，百官侍侧，独宣刘大夏循御陛旁以上，讲论移时，诸僚咸啧啧称赏，而大臣多不悦之。三学士或于阁门伺公出，问上所言。尝有朝士赋诗曰：“当时密语人不知，左右惟闻至尊羡。”盖纪实也。（同上）

