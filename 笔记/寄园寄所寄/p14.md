<!-- { "loadSidebar": true } -->
　　宋栗庵纟熏为吏部尚书，至长安街，有老妇著面衣，乘驴不下，从者误为男子，呵之。老妇大诟曰：“我往京师五十余年，见了千千万万，希罕你这蚊子宫儿。”宋至部，语同僚笑曰：“官亦小蚁子矣，此妇人眼孔大，所谓见惯浑闲事也。若深山穷谷人，见一顶纱帽，便战栗失措矣。”（《座右编》）

　　宪副金公世龙，谢病家居者数年，一日郝明府以贤士夫见问，予首举公，明府不知吴中有此士夫也。夫官至四品，居城市而能使郡邑大夫不知名，此亦今时绝无而仅有者。（同上）

　　太宰渔石唐公，致政家居时，出入惟徒步。陈大参良模说之曰：“翁居八座，年逾七旬，天下大老也。孔子曰：”吾从大夫之后，不可徒行。‘翁学孔子者，而顾欲过之耶？“公曰：”固然，第吾枫山先师致政归，只是行步，未尝乘轿。乃侄朴庵公（名拯，侍郎）及竹涧潘八（希曾侍郎）俱守此礼，吾安敢违耶？“（《玉堂丛语》）

　　曾鹤龄会试日，与浙中数举子同舟；率年少狂生，谈论锋出，曾为人简默，在座若无能者，各举书中疑议问之，曾逊谢不知。众皆笑曰：“凡夫也，偶然预荐耳。”遂以曾偶然呼之。既而众俱下第，曾占榜首，乃寄以诗曰：“捧领乡书谒九天，偶然趁得浙江船。世间固有偶然事，岂意偶然又偶然？”（《尧山堂外纪》）

　　罗念庵每自言二十年苦功，方磨去得状元两字；此两字去，然后可以用世，可以出世。（《澄心小录》）

　　罗洪先作鼎元时，外舅曾大仆趋告曰：“喜吾婿干此大事。”罗面发赤，徐对曰：“丈夫事业，更有许大在，此等三年一人，奚足大事也？”是日犹袖米，偕何黄二公，联榻萧寺中讲学。（同上）

　　史良佐，南京人，为御史，巡西城而家住东城，每出入，怒其里人不为起。一日执数辈送东城御史，御史诘之，其居首者对曰：“民等总被倪尚书误却。”曰：“尚书何如？”曰：“尚书亦南京人，其在兵部时，每肩舆过里门，众或起匿；辄使人谕之曰：”与尔曹同乡里，吾不能过里门下车，乃劳尔曹起耶？‘民等愚意史公犹倪公，是以无避，不虞其怒也。“御史内善其言，悉解遣之不问，倪尚书者，谓文毅也。（《稗史》）

　　徐存斋年未三十，出翰林，督学浙江，一士子文中用“颜若孔之卓”。徐勒之批云“杜撰”，置四等。及发落，生将领责，执卷进云：“太宗师见教诚当，但此语出《杨子法言》，实非生员杜撰也。”徐起立曰：“本道侥幸太早，未尝学问，今承教多矣！”改置一等。（《遣愁集》）

　　唐一庵与众友夜话，将寝，问曰：“此时还有事须料理否？”众曰：“无。”一庵曰：“夜寒，吾辈饮酒乐甚，从者尚未有寝宿处，焉得不与之料理？”有官人夜饮温室，语人曰：“今夜温暖若是，时令不正也。”从者于门外顿足曰：“外间时令却正，自处富贵，可不念人饥寒劳苦哉？”（《座右编》）

　　参政吴昂家居，尝驾舴艋入郡城，遇两措大舟适相触，奋怒邀昂止。昂布衣毡帽，局促舟中，舟中又无他供具，逆揣为农庄人，要挟之，欲令出钱偿礼，昂逊谢，乞至西门汤别驾家行贷；至则别驾大惊，顾两生何得辱前辈乃尔？两生惭沮，昂贷钱固偿，两生谢之愈恭，径归。（《海盐县图经》）

　　尚书与一孝廉园相近，百计赚之；孝廉一日立券送尚书，后题一诗曰：“乾坤到处是吾身，机械从来未必真。覆雨翻云成底事？清风明月冷看人。兰亭禊事今非晋，桃洞仙人昔笑秦。园是主人身是客，问公还有几年春？”尚书愧甚，亟返其券。（《苏谭》）

　　文待诏徵明性不喜闻人过，有道及者，必巧以他端易之，使不得言，终其身以为常。（《春气录》）

　　江右万拙庵谨厚，好行德，一生怕见官府。子衣成进士，授刑部主政，公布衣小帽，不改其常。逮覃恩受封，冠带谢恩，拜祖先毕，即珍藏之，仍旧衣帽。乡人讶曰：“今受荣封，巾服何妨？”曰：“此我镜中面目，我安我山农之分，勿复相苦。”世俗子为官，称其父为老爹，每呼之不应；曰我自万拙庵，不敢当老爹，故不应。比部奉命恤刑南湖，乘便归省，有衡阳囚欲脱罪，家属携重资，乘起行投轿中，视之千金也。系其人，发黄梅县，金贮库中。公骇相谓曰：“其人本为减罪，今罹此，不滋重耶？盍释之？”比部唯唯，释其人，还金而去。（《座右编》）

　　王元美为比部郎，尝与蔡子木、余子与、吴明卿、张肖甫、谢茂秦饮，谢时再游京师，诗渐落，子木数侵之。已被酒，高歌其夔州诸吟，亦平平耳。甫发歌，明卿辄鼾寝，鼾声与歌相低昂，歌竟鼾亦止，为若初醒者。子木面色如土，子与复与子木论文，不合而罢。后五岁，子木以中丞抚河南，子与守汝宁，明卿谪归德司理，张肖甫谪裕州同知，皆属吏也。子木张宴备宾主，身行酒炙曰：“吾乌得有其一，以慢三君子？”寻具疏荐之。（《尧山堂外纪》）

　　相国朱国祯万历戊辰，主会闱，得一卷甚佳，以策犯国祯字弃去。太使陈如冈房一卷，亦以如冈如陵句，犯其名见弃，识者每嗤其刻。（《野乘》）

　　顺治乙未，余会试已隽，以文中有而不予人以可托句，犯房官于可托讳，见刖。己酉余分校山右，首题先有司三句，有吉士汇征语，因犯余名，房考弃之。余曰：“勿疑也，果通关节，何以名为？第呈堂，余当力争之。”因获第二，登榜为文水阎调鼎，联捷去。夫萤窗雪案，决科三场，乃以无心之语，避嫌而弃人才，念及昔年辛苦，能不汗浃，衡文者念之哉！

　　归德侯司成恪以忤魏罢归，里人邓生者，妄人也，构小衅诟公，谓若乃养马，而我职弟子员，冠儒冠。公门下奴客，忿欲殴邓生，公大笑，悉召与之饮，皆醉，邓生乃免。当是时，忠贤实欲杀公不已，会诛死，而公复起为庶子。邓生大惧，更诣公，汗浃背，前匍匐谢。公又大笑，掖起之，徐饮以酒，一无所问。（《壮悔堂集》）

　　李象山先生柱明，滇之阿述州人，壬戌进士，授京仓度支。普名声赂魏寅官，取同郡印结；公知其反状，不从，遂逮狱。普闻之，火其庐墓。居常必粝食，荐草则吉，若冬著绵米稍白，则病。囊具萧然，破帽短衣，畦菜金陵汉西门。值左辖山东孙肇兴，是其年友，趋从访之，公负锄不顾曰：“想另有李柱明，我非也。”（《座右编》）

　　江夏贺对扬先生，为广文时，体恤两明经，寅友备至，诸生问字者，毫不计修脯，而于两齐则谕以从厚。语人曰：“余致敬同寅有故，一与家严同庚，一与家慈同庚，俨然父母式临其上耳。”晋秩宗伯，寓所仆从仅三人，皆诸生时所服役者。其标封字皆细楷，柳公权云：“心正则笔正。”伊川云：“写字亦有正心诚意之学。”先生有焉。（同上）

　　贺相国致乡亲戚友书中一段云：“据今日耳目观听，岂不谓逢圣阁员矣；乃逢圣固自有根本，不可忘者。高曾以上事不及知，先大父大母，前嘉靖乙巳度荒年，三日仅黄豆一升，岁除一母鸡易米二升五合。先中宪所刊祠堂对联：”当年鸡{艹豆}休忘念，此日儿孙勿妄思。‘逢圣今日不念，是自绝其祖父母之泽也。先中宪赤贫，诸生授馆四十年，每岁正月朔六日始，十二月廿四日止，一领青布直衣，坐处方方一块蓝色。先恭人让居于婶，周旋数尺陋室中，下湿上漏，炊薪即在床前，烟薰眼泪。逢圣哽咽不能书，今日不念，是自绝其父母之泽也。即逢圣戊戌馆于钟祥，己酉馆于嘉善寺，或御冬以，或六月荐草。癸卯揭晓，则先日绝粮，丙辰报至，则深夜丐酒。今日不念，忽作两截人，是自绝其子孙之绪也。念之若何？亦曰：“冈敢作业而已。’不作业若何？亦曰：”救得一物是一物，救得一事是一事而已。‘救之若何？亦曰：“服膺先中宪之训，饿死事小，家中没饭吃，宁用米磨羹度命，切不可错动了念头而已。’不错动念头若何？亦曰：”公门无一字之干，本宅无生事之仆，钱粮无分毫升合之逋欠马递水ㄞ，不往索一骑一舟，山扬湖地，不讨管一尺一寸，大江上下，无营运装载之一船。其或非意相加，则力诫子孙闭门思过而已。‘此极猥琐事，逢圣何胪列乃尔？先正有言：“孝子一步不忘亲，积之成大孝；忠臣一事不顾私，积之成纯忠；廉官一铢不苟拾，积之成清白；烈女一笑不闻音，积之成贞节。’天下事皆起于微，成于慎；微之不慎，星火燎原，蚁穴溃堤，吾畏其卒，故忄希其始也。”（《昨非庵集》）

　　◎见色不乱色之移人甚矣哉！苏属国苦节十九年不能生子异地，况其他耶？然欲忍人所不能忍，乃为杰士。青娥红粉安在不可以试人品？

　　王敏字进德，定海人，尝与友人读书空舍中。半夜邻女叩门求宿，其友欲纳之，进德拒门厉声曰：“吾在此，谁敢入吾门？”因疾呼使闻于外，女愧不敢出声，逸去。镇将谓其清介，欲试其所为，召使饮酒，帏妇人于偏室，酒酣内之，钥门以去。进德入见妇人，大呼，排门取厩马乘之逃还。洪武时，以太学生拜监察御史。（《续人镜阳秋》）

　　曹文忠公鼐为泰安典史，因捕盗，获一女于驿庭，色甚艳，欲就公。公奋然曰：“处子可犯乎？”取片纸书曹鼐不可四字，火之，终夜不辍；天明，召其家领去。后大庭对策，忽飘一纸，有曹鼐不可四字，遂文思沛然，状元及第。（《臣鉴录》）

　　秦君昭少年游京师，其挚友邓君载酒祖饯；既而携一殊色小鬟至前，令拜秦，因指之曰：“此吾为部主事某人所买妾也，幸君便航，可以附达。”秦勿敢诺，邓作色曰：“纵君自得之，亦不过二千五百缗耳，何峻辞乃尔？”秦勉强从命，迤逦至临清，天渐暄，夜多蚊蚋，内之帐中同寝。直抵都下，置舍馆主妇处，持书往见。主事问曰：“足下与家眷来耶？”曰：“无有。”主事意不悦，随以小车取归。逾三日谒谢，曰：“足下长者也！昨已作答简，报吾邓君，且使知足下果能不孤付托之意矣！”遂相与痛饮，尽欢而散。后秦之子孙，咸至显宦。（《不可不闻录》）

　　一少年尝淫于色，后悔之，欲绝其端，屏居精修数年而归。有先所识女遇之途，怪问曰：“我昔年某，不顾我何也？”答曰：“我非昔年某矣！”不顾也而去之。（《七克》）

　　德默者，国王也，有两宠臣，未察其心，令传语其后。其一还，王问曰：“尔视后若何？”对曰：“倾国倾城，绝世独立。”其一还，王问如前，对曰：“王命臣传语，勿命视也；徒闻其言，亦温惠矣。”王大喜，厚赏，任用之。谓先一臣曰：“汝目不贞，汝心亦尔矣。”遽遣之。（同上）
