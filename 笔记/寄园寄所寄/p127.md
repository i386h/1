<!-- { "loadSidebar": true } -->
　　近时俗学皆尚三苏文字，不复知有唐文矣，况秦汉乎？故不拘大小试卷，主司大率批曰：“宛然苏子口气。”或曰：“深得苏氏家法。”即中式矣。有一士子素不喜《眉山文集》者，乃笑曰：“众人皆有苏子倚靠，偏我独无苏子可使唤耶？”于是论策中尝引证曰：“苏子有言：为君计者，莫若安民无事，且无庸有事于民也。”又云：“苏子尝曰：良医不能救无命，强梁不能与天争，仲尼栖栖，墨子皇皇，忧人之甚也。”又云：“此苏氏所谓察微虑深，慎在未形者也。”亦漫然批其旁曰：“此子固尝留心于三苏者，但未纯熟耳。”此生见而大笑，作诗嘲之云：“曾见东坡面目无？试官惊得震苏七，分明指与平川路，一个佳人两丈夫。”一时传诵，殊不知始之苏子，乃《史记》之苏秦也，继之苏子，乃《汉书》苏竟也，终之苏氏，乃窦滔之妻苏蕙也。今不论秦汉，不分男女，一概以老泉、东坡、颖滨当之，不成笑柄哉！（同上）

　　有孝廉为京官，颜以文献世家于门，一夕人以纸糊其两头字曰：“献世。”孝廉怒，命仆骂于市。又一夕糊其文字上一点曰：“又献世。”孝廉怒骂如前，再则糊其家字上一点曰：“献世冢。”《（喷饭集》）

　　方丈住持令沙弥买犬肉，归值师秉拂上堂，沙弥不便显言，乃取坐具展拜曰：“踏破铁鞋无觅处，得来全不费工夫，请师道著。”师曰：“镬汤炉炭始得。”沙弥素知师吝，复进曰：“金刚三十二分，未审某甲有分也无？”师曰：“茫茫一片西江水，不许渔人下钓钩。”弥曰：“如是，某则告白大众去也。”师罔措，良久曰：“只待夜深人静后，和盘托出大家餐。”拄杖下座。（《西皋集》）

　　益都赵秉忠登状元及第，青州府县有公宴，值大雪，求公题咏。公曰：“请联之。”道曰：“剪碎鹅毛空中舞。”府曰：“山南山北不见土。”县曰：“琉璃碧瓦变成银。”公曰：“面糊糊了青州府。”左右莫不匿笑。（《梅窗小史》）

　　尝闻有先朝钜公，惑志一姬，致夙望顿减。姬问之曰：“公胡我悦？”曰：“以其貌如玉而发可以鉴也。然则姬亦有所悦乎？”曰：“有之，即悦公之发如玉，而貌可以鉴耳。”又尝游虎丘，其为衣去领而阔袖，一士前揖问何也。钜公曰：“去领今朝法服，阔袖者，吾习于先朝久，聊以为便耳。”士谬为改容曰：“公真谓两朝领袖矣。”（《壮悔堂文集》）

　　方邵村尝荐一入泮于督学者，未允。手画十册送之，督学重其笔墨，召下榻诸宾阅焉。翻第十册，乃作一屋坐一人，几上有笔筒插扇，扇折露字一行，乃“万物静观皆自得”句。督学阅之色变，诸宾哄堂。（《樗乡集》）

　　一高僧乞大老一诗，大老赞之云：“一夕灵光透太虚，化身人去复何如？愁来不用心头火，炼得凡心一点无。”后一宦游者见之，笑曰：“此死秃二字也，然其语实得静功真诀，直可验诸存想，不谬也。”休邑南乡三溪，俗讥其村人为牛，有新入泮者，溪西俞姓，以彩帐迎之，其旗上一联云：“头角峥嵘，异日必为天下宰；羽毛丰满，今秋定见月中人。”亦巧于诮人者。（《啸虹笔记》）

　　东坡在翰林日，春宴同官，佛印亦居其内。坡谓坐客曰：“某行一令，上以二字颠倒说，下用二诗叶韵，以发其意。”坡云：“闲似忙，蝴蝶双双过粉墙；忙似闲，白鹭饥时立小滩。”王荆公还令云：“来似去，潮翻巨浪还西注；去似来，跃马翻身射箭回。”秦少游还令云：“动似静，万顷碧潭澄宝镜；静似动，长桥影逐酒旗送。”又一客云：“难似易，百尺竿头呈巧艺；易似难，执手临岐话别间。”佛印还令云：“悲似乐，送葬之家喧鼓乐；乐似悲，送女之家日日啼。”又一客云：“有似无，仙子乘风游太虚；无似有，掬水分明月在手。”永升还令云：“贫似富，稍水满船金玉渡；富似贫，石崇穿得敝衣行。”又一客云：“重似轻，万斛云帆一霎经；轻似重，柳絮纷纷铺画栋。”（《秋山碎锦》）

　　寄园偶集汪紫沧云：“闲似忙，栽花种竹促开塘；忙似闲，斛水栽秧唱采兰。”余云：“来似去，十年归客追离语；去似来，九月秋阳拭汗腮。”紫沧又云：“动似静，手提金缕行无影；静似动，镜映玉楼花自美。”余又云：“难似易，发压双眉登上第；易似难，酒到朱唇阁盏盘。”紫沧又云：“悲似乐，牵牺剪绣浑身着；乐似悲，看剧伤心雨泪垂。”余又云：“有似无，富儿辞借假踌蹰；无似有，骗子妆腔跨大口。一紫沧又云：”贫似富，丁夫唤运金银库；富似贫，名筑侨妆鸡犬村。“余又云：”重似轻，手擎宝鼎任横纵；轻似重，雪压花枝长拒送。“

