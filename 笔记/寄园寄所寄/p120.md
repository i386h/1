<!-- { "loadSidebar": true } -->
　　石脑油烟作墨坚重，以松烟者疏而碧，今不必也。李廷上矣，近代程君房、方于鲁、祝彦辅、罗小华、丁南羽、邵奇丘、吴去尘、吴百昌、象玄、潘方凯、方回、嘉客、环山、方伯暗、敷远，不惜万金，故得合诸家秘法。君房于鲁以神宗见取，名彰耳。法以苏木诸草，去草性燃烟，所制金紫照人，漆烟作墨，其色反白，独用猪脂，作墨不成。君房以脂入顶烟六分之一，其墨细润，书画尚焉。其入金泥珠沙水麝者，贵之也。水用（生舜）山易泉，胶用鹿胶阿胶，次广胶，大雨锥之不动，市上牛皮胶合者软矣。胆用熊胆，次用鱼胆，吴去尘独用猪胆，为其易也。取其动而化胶，黑能增色也。然猪胆久之，适如其质而已，不能增也。古藏墨以豹囊，然至燕地，往往化粉。惟君房伯暗两家墨入燕坚倍于南。昔君房伯暗互相问而不言，各悟而后知，若合符节。良以北方风高，法以百日酎酿，斤用三铢，故不碎也。制以秋和之日，无风重房，万杵乃成，所忌者天阴，阴则墨饣曷矣。试法顶烟墨口，可以截纸投清水碗中，一昼夜如故，熊胆力也。君房玄元灵气，于鲁青龙髓，潘方凯石莲秘宝，方回宜宜堂，嘉客客道人，吴百昌紫雪，程孟阳松圆阁，方伯暗写经墨，泽远一笏金，敷远碧水神珠，广居神随，皆累试累验之，其他亦不胜记矣。验墨之成色，与白金等，潘嘉客试墨帖言之甚详，其磨各墨而浸观其黑者，一端也。其以新而冒旧者，{穴卯}之石灰中一昼夜而出者也。储泳《祛疑》曰：“墨枉制胶煎胶，练杵铁石臼中而已，区区秦皮紫草，适足为累。”（《物理小识》）

　　歙吴勉学梦为冥司所录，叩头乞生。旁有判官禀曰：“吴生阳禄未终。”吴连叩头曰：“愿作好事。”冥司曰：“汝作何好事？”吴曰：“吾观医集，率多讹舛，当为订正而重梓之。”冥司曰：“刻几何书？”吴曰：“尽家私刻之。”冥司曰：“汝家私几何？”吴曰：“三万。”冥司可而释之。吴梦醒，广刻医书，因而获利，乃搜古今典籍，并为梓之，刻赀费及十万。（《讠刃庵偶笔》）

　　宏光时，大兵至苑家寨，总兵王之纲邀巡按凌驹南避，不听。及睢州破，被执不屈，投印于水，与侄润生自缢。遗书豫王曰：“慎无渡江，若渡江，则扬子江头凌御史，即钱塘江上伍相国也。”王厚敛之，事闻赠兵部。（《遣愁集》）

　　金声字正希，原字子骏，休宁城东十里瓯山人，随父客嘉鱼，占籍焉。有至性，四岁就外傅，问孔子何人，今安在。曰：“圣人，没且二千年矣。”为哭不食。由拔贡举顺天乡试，祟祯戊辰，成进士，授庶常，终日闭户，一卷尹唔。召对平台，荐申甫，全军尽覆，廷臣交章劾声误国，声自劾，均不问。命巡视西城，首疏以人才为急。顷告病南归，防流寇，为乡里行友助法。八年起山东按察司佥事，疏辞。十年邑饥，所在闭籴，声集父老议，上户贮米，中户不得籴，下户减价籴，饥民则赈，以是饥不为害。十六年，凤督马士英所募黔兵，歼于乐平，溃入祁婺，遂归咎乡勇，逮治声。声曰：“吾以一身受辱耳。”疏闻，见声名，怆念旧劳，内批以翰林修撰来京。明年甲申，至丹徒而京师变，乃还。生平著论，皆原本性情。为制艺，每兀坐蒲团至终日，起一挥就，神情孤往，笔力亦坚锐无前。故弃魄取神，弃骨取髓，纵横穿穴，而又不轶于有司之法度。艾东乡亟称之，以为可与震川并驾海内，家珍户诵。后起兵抗王师，乙酉死于江宁，有文集《及时艺》行世。（《张天民文集》）

　　乙酉金太史声建牙古城，先大夫以及门携儿子往谒。予时幼，睨公而笑，公诘之，予曰：“先生举兵未一旬，须鬓顿白。”公怃然曰：“后生安知我心耶？”先大夫侧目予，公谓此子可教，无过督也。公出游，遇绝壁下临无底，辄伫目俯视，足三分出外，旁观者股战。公曰：“吾练心耳！”

　　江天一字文石，世居歙寒江村，父宦楚，殉献贼难，沉江。天一家贫好学，少闻金坛周钟名，往从之。归语其友闵遵古曰：“周君非佳士也。”天一文益磊落闳肆，困童子试二十年，后补邑弟之员，贫甚，裙布当穿空见尻。会姻戚投之金百二十，谋脱官事，天一愕然，挥去不顾。授徒淮安，有孝妇割肝活姑，天一义之，又感其事与祖母胡类，毅然请之郡守，为旌表。守藐其隔郡诸生也，不之许。天一遂出脯修资，刻楔自题名，往悬孝妇门。适守他出，相遇鼓乐，直冲其仪卫，守亦义之，不诘也。天一晚年益厌制举业，概然有澄清志，推奉休宁金文毅公声相讲学里中。甲申国变，明年南京陷，天一佐文毅公举兵，参其军，撄险固守，与北兵相持累月。有阴导北兵从间道入者，师遂溃，文毅被执，挥天一去曰：“老母在，毋从我死也。”天一遂走归，拜其祖母，母，及祖庙曰：“吾首与金公举事，义不能使公独死矣。”追文毅及之，大呼曰：“我金翰林参军江天一也。”遂并执之，送南京同日斩，妻子并没入官。闵遵古、萧伦、僧海月为构尸殡之。同死者族孙孟卿，郡人陈继遇，休宁吴国祯、余元英。（《魏叔子集》）

　　甲申五月端阳节，先严携（吉士）泛舟汶溪，时邑令何公通武为汪长源先生癸未礼记房所拔。汪我生孝廉以世谊招饮，驾龙骖螭，溯波浮醴，驻赏竞渡者数万人，欢声震天。忽长源公死国难报至，一时奔散，山川为之黯寂。今正希先生在瓯山闻讣，即至县哭临，再哭长源先生曰：“我与长源同籍十七年，吾无日不在长源包罗中也。长源往矣，吾将继长源见先帝于地下。”盖先生是时已决志致命，而晚村批其文，乃云：“临难时尚费曲折。”何所闻而云然？

　　叔时朗从闽中拥兵出开化，有首叔于营者，家大人谕予同包仲台翁日穿草履，晚宿布袋。三日至开化山中，寻见叔乌合虽众，绝无纪律。予苦口劝叔归，叔不允。予旋未一月，叔已被捕。经过本村，父老送之，坦然就道。见子开士甫一周，泣数行下，坦然出村门登舆，未一回顾也。张提督解叔金陵时，洪督师承畴经略江南，问叔何处人，叔曰：“休宁人。”经略公昔年闽中曾受知于太常先伯时用，叔讳时朗，排行与先太常同，再问曰：“汝因何从福建而出？”叔曰：“避乱开化山中，为大兵拿来，是实。”经略公不再问，即发徽章宁道张公文衡审，同解九人，戴元规等俱释放。

　　大兵入徽，乡勇中有邵千斤及面果时，皆千夫敌也。战于高视桥，面果时深入，邵千斤奋双刀救之，人马辟易，已得时，将共返。时曰：“何不乘势再入？”会黄劬庵领兵来，横截之，遂皆死，乡勇死者无算。（《翠谷私笔》）

　　丙申仲夏七日，予母寿五十，黄劬庵先生里居，朝服诣旧墅来祝，家君及予兄弟辞不敢当。公登堂四拜，肃客者亦谓先生过礼。公曰：“二郎风裁在我辈上，吾敢以年少忽之，不敬其尊人乎？”予感且愧，未敢忘也。

　　嘉鱼熊开元号鱼山，天启乙丑进士，与金正希姻娅友善。崇祯时为给谏，劾辅臣周延儒，廷杖遣戍，直声大著。后为僧，号蘖庵，常住休之仰山。僧俗礼谒，随人提撕，或禅悦，或忠孝，或经史艺文，率人人惬心去。康熙甲寅，闻闽警，怅然曰：“此地将乱，不可以留。”遂去姑苏数年，卒于花山，葬徽州黄山之丞相原。（《休宁志》）

　　正希公子娶鱼山给练女，早卒。

　　何震字长卿，号雪渔，邑前人，以高雅游名公卿间。工金石篆刻，海内图书，出长卿手，争传宝之。（同上）

　　篆学图书，多出于新安，为他郡所不及。如汪梦龙休宁西门人，名涛字山来，多膂力，人呼之梦龙将军。真草隶篆，以及诸家书法，无所不精。每写一家，从不致杂入一笔。大则一字方丈，小则径寸千言。铁笔之妙，包罗百家，前无古人。少时至楚中贩米，逆旅暇日，偶至一寺，见衣冠者十余辈，在佛殿以沙聚地，成字径丈曰：“岳阳楼。”山来笑谓曰：“是可以墨书也，何艰于八法乃尔耶？”众惊愕，因白之郡守，延入署，煮墨一缸，山来以碎布蘸墨，书于扁上，顷刻成。守叹赏久之，因嘱山来落款于后，曰：“海阳汪涛书。”至今楼虽屡修，而此匾不能易也。其徒王言字纶紫，北门人。纶紫篆书出宦光之上，隶书直追中郎，至于行楷，各尽其妙。（《啸虹笔记》）

　　朱修龄休宁北门人，仿汉铜颇入妙，但生动之中，不无太过。傅汪如字无波号铜阜，亦西门人。朱文圆劲生动，白文模汉铜，精妙入神，可谓青出于蓝。（同上）

　　刘卫卿南街人，博识古篆，刀笔古朴，传赵时朗、赵端、汪以氵芳。时朗字天醉，旧墅人，书画入妙，同侄又吕。端传卫卿所学，天醉则苍健严紧，又吕则古朴浑雅。以氵芳西门人，秀爽精劲，尤工钟鼎。（同上）

　　程穆倩邃歙人，能为近体小诗，工四体书，笔法精劲，征君陈仲醇收之门墙。少与万年少诸君子游，锐意篆刻，每作一印，稍不得意辄元刂去更为之。如是者数次，必求得当，方以示人。其末年所篆印章，醇古苍雅，一时篆家不可及。晚遇汪子虎文出所作相质，汪子曰：“君去其奇古，一归缪篆正派，斯得之矣。”穆倩志其言，故暮年所作，尤为海内宝重。年八十余卒，其次子万斯传其业。（同上）

　　胡曰从十竹主人，寓南都，以印章名，然学有余，而姿分不足。（同上）

　　汪炳字虎文，休宁旧墅人，其先入暨其兄，俱官京师，虎文又燕产也。少读书过目成诵，其兄既明为中翰，精四体书，是以虎文于书法特有家学焉。甲申以后，挈家南还，侨居武林，见朱修龄《印谱》即仿之，一捉铁笔，即能度越其妙。再游维扬，遇程子穆倩，彼此出《印谱》相证。穆倩叹服，握其手曰：“始吾自以为无逾者，今见之，则此事当与子分任之。”虎文笑曰：“子既以此得名矣，吾又攘其美，吾不为也。”高镜庭酷嗜穆倩，一见虎文之作，即过访。时盛暑未及冠，遽持其袂曰：“几几乎交臂而失之，吾从此可无须程子矣。”虎文官浙中，遇徐子念芝于郑中丞座。念芝固浙名手，因即席间，从虎文学焉。其所授前有吴下杨敏来诸人。（同上）

　　担灯行赠程子穆倩云：“程子多才嗜饮，往来同人之家，赋诗饮酒无虚日。其归必暮，暮必需灯，故每出必担灯自随；虽戴星而往，亦未尝稍辍。又恐酒后颠踬，常令幼子偕行，尝对人曰：”此非儿也，杖也。‘予景其高风，嘉其逸趣，作歌以赠，冀添词人一佳话云。“（《笠翁一家言》）

　　程衷素字阿白，文昌坊人。古貌古心，临池一笔不苟下，能为虞欧阳颜柳诸体，金太史声传之。（《休宁志》）

