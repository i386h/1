<!-- { "loadSidebar": true } -->
　　正统间，处州叶宗留谋逆，杭点民兵，有生员之父，亦在点中。其子往诉于府，府主不为理；拂衣而出，自言水上打一棒，盖俗云空无用也。府主闻其言，疑以恶语相嘲，即唤转询焉，生员直告以故。遂曰：“汝能赋此，当免其役。”因口占曰：“七尺琅玉杖碧流，一声惊破楚天秋，千条索练开还合，万颗明珠散复收；鸥鹭尽飞红蓼岸，鸳鸯齐起白洲，相应此处无鱼钓，起网收纶别下钩。”守遂除之。（《稗史》）

　　定襄伯郭登镇大同，有古良将风。己巳之变，力守边疆，大小十数战，设飞天网搅地龙等法，发其机，顷刻数里皆陷破，一发五百步。顾又娴文学，所著《左传解》可与杜武库争衡。尝记其二诗，《哀征人》云：“天迷离，水呜咽，战马无声宝刀折，冤鬼惨酸月夜啼，青磷荧荧明又灭，照战征大战时血。”《客中春晚》云：“远塞书难寄，空庭花自开，旧巢双燕子，今岁不曾来。”登以勇将，而风流儒雅若此。（《焦氏笔乘》）

　　《金陵》词，是台城妓作。“宫中细草香红湿，宫内纤腰碧窗泣；惟有虹梁春燕雏，犹傍珠帘玉钩立。”（同上）

　　道士席应真读书学道法，兼通兵机，道衍师之，尽得其术，然深自晦藏，人无知者。已而至京口赋览古诗云：“樵掳年来战血干，烟花犹自半凋残，五州山近朝云乱，万岁楼空夜月寒；江水无潮通铁瓮，野田有路到金坛，萧梁事业今何在？北固青青眼倦看。”其党宗泐见摇膝高吟，笑之曰：“此岂释子语？”曰：“斯道斯说，汝薄南朝矣。”（《尧山堂外纪》）

　　林廷玉《挑灯杖诗》云：“檠碗常存竹木茎；余功时或赖扶倾，却怜形体纤远短，能使光芒暗复明；天上长庚原有焰，人间太乙又腾精，心灯闻说无明灭，何用区区得擅名？”（同上）

　　成化初，张方州忤权要，出为杭州知府。无何，引疾归田，雅好山水，岁率一再至杭州，至辄携亲朋出游西湖，访孤山，吊岳坟，登天竺，彩舟蜡屐，随意所之。兴至呼笔，大篇短章，顷刻立就。《题苏堤春晓》云：“杨柳满长堤，花明路不迷，画船人未起，侧枕听莺啼。”《平湖秋月》云：“风静片云消，寒浸波凉月，疑有夜吟人，推窗落枫叶。”《花港观鱼》云：“圉圉复洋洋，茭青露藻香，前湖涨水戏，谁解步濠梁？”《柳浪闻莺》云：“藜杖憩苏湾，风温翠涨闲，惊闻双语鸟，如在画船间。”《三潭印月》云：“片月生沧海，三潭处处明，夜船歌舞处，人在镜中行。”《南屏晓钟》云：“幽梦忽惊觉，严城方向晨，看花春起早，已有晓妆人。”《两峰出云》云：“南峰云乍晴，北峰云欲雨，中有化霖人，高眠两峰里。”《雷峰夕照》云：“爽朗忽苍茫，山高易夕阳，百年歌舞地，消得几昏黄？”《曲院风和》云：“凉气度方洲，香来水正流，时闻采莲曲，不见采莲舟。”《孤山梅雪》云：“春意逼溪桥，寒香闭蓬户，山人不出门，驿使在途旅。”（同上）

　　成化甲午，倭人入贡，见栏前蜀葵花不识，人间之，题诗云：“花如木槿花相似，叶比芙蓉叶一般；五尺栏杆时不尽，尚留一半与人看。”（《西墅杂记》）

　　张给事宁字静之，成化中奉使朝鲜，陪臣朴元亨为馆伴，从游太平馆。静之赋百韵，朴随手和之，殊不相下。静之得“溪流残白春前雪，柳折新黄夜半风”之句。朴乃阁笔曰：“不能属和矣。”（《列朝诗话》）

　　陈士英夹纸剪梅花一枝，照之宛然可见，题诗多不称意。归安陈大题曰：“露下银河月上迟，黎花雪里梦醒时；水晶帘在琼楼上，惆怅河山会玉。”时号绝唱。（同上）

　　弘治间人称何李，谓信阳何大复景明，庆阳李空同梦阳。何十三举于乡，十七成进士，慷慨负义，终提学副使，年仅三十有九。李数以为言构祸，刚毅不挠，未免有尚气傲物之诮，官亦提学副使。诗学杜子美，寿五十八，亦与子美同虽下吏四次，而晚景富侈，享用逾于子美。与大复论诗不合，竟绝交，亦其尚气之过。（《苏谭》）

　　弘治间，海宁塔下陈玉善画山水，其年五十，忽欲读书，坐闭一室，昼夜不息者，五年，遂成诗人。尝题贾似道《湖山图》云：“山上楼台湖匕船，平章醉后懒朝天；羽书莫报樊城急，新得蛾眉正少年。”意甚佳。（《尧山堂外纪》）

　　浔州张尚书灿为翰林学士时，与同寅限韵联句，得单字。公成句，有冲雨斜飞燕子单，时服其当，马端肃以燕子单学士称之。（《柳谭诗话》）

　　此与作《红梅诗》，限牛字曰“牧童睡起朦胧眼，错认桃花误放牛”相同。

　　李西涯当国时，其门生满朝。西涯又喜延纳奖拔，故门生或朝罢，或散衙后，即群集其家讲艺谈文，通日彻夜，率岁中以为常。一日有一门生归省，兼告养病还家，西涯集同门诸人饯之，即席赋诗为赠，汪石潭俊诗先成，中一联云：“千年芝草供灵药，五色流泉洗道机。”诸人传玩，以为绝佳，呈稿西涯。西涯抹后一句，令石潭重改，众皆愕然。石潭思之，亦终不复能缀，众以请于西涯曰：“吾辈以为抑之，此诗绝好，不知何故以为未善？”西涯曰：“归省与养病是二事，今两句单说养病，不及归省，便是偏枯且又近于合盘。”众请西涯续之，西涯即援笔曰：“五色宫袍当舞衣。”众始欢服。（《玉堂丛话》）

　　李兆光尝见西涯《祀陵诗》“野行愁夜虎，林卧起秋蝇”之句，问曰：“是为秋蝇所苦，不能卧而起耶？”西涯曰：“然。”一曰：“然则愁字恐对不过。”西涯曰：“妨字外亦无可易者。”曰：“请用回字如何？”盖谓为夜虎所遏而回也，西涯曰：“善。”遂用之。（同上）

　　李西涯次张京父涯，题《醉杨妃菊》云：“谁采繁花席上题，偶将名姓记唐妃，日烘花萼醺时面，雨换华清浴后衣；隔坐似邀秦国语，挥毫不放谪仙归，欲从颜色窥生相，已落诗家第二机。”（《尧山堂外纪》）

　　黄岩王山人佐字仁甫，自号古直老人，旅游京师，客公卿间三十年，不置釜甑，无童仆。李西涯赠诗曰：“长安信脚自来往，醉醒不信东君谁？”实录也。古直题《严陵》曰：“天地此生惟故友，江湖何处不渔翁？”《游西山》曰：“旧时增去竹房冷，今日客来山路生。”《述怀》曰：“穷将入骨诗还拙，事不萦心梦亦清。”（《列朝诗集》）

　　周诗字以言，尝之京师，以诗文游公卿间，少试方药，皆神验，欲以尚医官之，拂袖而去。游武林，敝衣匿僧寺中。提学孔天胤自翰林出，雅负知诗，阅岳鄂王庙题壁诗曰：“何事疥吾壁也？”命隶人帚墨扫之，至以诗言，乃大惊，立命驾往谒，与定交。其诗云：“将军埋骨处，过客式英风，北伐生前烈，南枝死后忠；山河戎马异，涕泪古今同，凄断封丘草，苍苍落照中。”（同上）

　　杨文理纨绮子也，善吟侈靡，以至于贫。致杜公序善，杜以进士出为攸令，杨欲往谒，阙道里费，趑趄久之。楚有商于吴者，难杨曰：“为我作行舟八咏，即载以往。”题曰：“篷墙篙橹猫缆舵跳。”杨援笔一挥而就，商读之跃然起敬，载之往，且厚赠焉。其《咏蓬》曰：“雨湿湘帆翠欲流，飘飘偏称木兰舟，才从红蓼滩头挂，又向白洲畔收；数叶饱风淮浦晚，一绳拖雨洞庭秋，蓬莱闻说三千里，藉尔何当作胜游？”《橹》曰：“谁倩公输巧作成？翩翩浑讶逐风鹰，分开水面秋烟冷，斫破波心夜月明；船尾驾来三尺短，棹头摇去五铢轻，不堪声作伊州调，客里闻来倍惨情。”余不能全记，《樯》有曰：“宵归海面疑撑月，晚泊山隈欲碍云，虽爱高标平地起，最怜孤影隔溪分。”《篙》曰：“谁剪潇湘玉一枝？棹郎常向手中持，撑开杨柳桥边市，移过桃花洞口祠。”猫曰：“一环似月分中坠，四齿如锥向上惊。”《缆》曰：“秋风任掷孤篷外，夜月长维古渡边。”《舵》曰：“不入红尘芳草路，惯依疏雨落花津。”《跳》曰：“踏破晓霜还有迹，溜残春雨不生苔。”如此等句，何可多得？惜不见其全集。（《莫氏入林》）

　　明朝欲征安南国，作一萍书当檄文曰：“穿田渡水冒秧针，到底原来种不深，空有根苗空有叶，敢生枝节敢生心，但知聚处焉知散？只识浮时不识沉，大抵中天风势恶，扫归湖海竟难寻。”安南得檄，即次韵一律云：“锦云密密莫容针，带叶连根不计深，常与白云争水面，岂容明月坠波心；千条雨线穿难破，万顷风涛滚不沉，多少鱼龙藏水底，渔郎无计把钩寻。”明遂罢兵。（同上）

　　刘钦谋在史馆时，日请良р酒一斗然饮少，多有藏者。汤东谷从刘索之，诗曰：“兼旬无酒饮，诗腹半焦枯，闻有黄封在，何劳市上沽？”刘悉其所藏与之。（《尧山堂外纪》）

　　汪应珍由谏垣出佥江右巡历郡县，名山胜迹，多有题咏。登余千东山书院，题云：“赵相空怀汗马劳，紫阳曾此吊英豪，乾坤何地忘渊圣？日月中天读楚骚；江水带云来晚棹，山风吹雨湿春袍，前途疑是杨花泊，错认鄱湖雪浪高。”考之：赵汝愚罢相，请晦翁训其子崇宪，因注《楚辞》，人皆服其用事切实云。（《余千志》）

　　汝余读书邑西之藏山，理宗赐梅岩二字镌之石，今犹存邑凤云堂，为朱子手迹。嘉靖间，改东山书院。汝愚宋宗室考宗乾道丙戌状元，后封沂国公。父善应封庆国公，祖不求赠申国公。理宗时，汝愚又赠福王。

　　有投刺称诗伯者，主人讶之，偶见地上沙，面试以诗。其人应声赋曰：“平平黄出塞，漠漠日铺汀，鸟去风平篆，潮回日射星。”主人遂叹服。（《樗乡集》）

　　边尚书贡癖于求书，搜访金石古文甚富。一夕毁于火，仰天大哭曰：“嗟呼！甚于丧我也！”病遂笃，卒年五十七，有《华泉诗集》八卷流传。弘治时，朝士有所谓七子者，北都李梦阳，信阳何景明，武功康海，杜王九思，吴郡徐桢卿，仪封王廷相，济南边贡也。吴人袁裘曰：“李何徐边，世称四杰，边稍不逮，只堪鼓吹三家耳。”（《列朝诗集》）

　　宁庶人既就擒，拘宿公馆，以铜盂与盥洗，仍责取银者，其习于奢侈如此。尝作二律贻巡抚王守仁，一曰：“可怜轻弃牡丹台，细掩重门昼不开，杨柳宫中和泪舞，芙蓉雨上带愁回；痛思狗监真非辅，始信狡童自不才，金马玉堂归去路，等闲惟有庶人来。”二曰：“懒与乾坤担此忧，我今随步过瀛洲，清风明月人三个，荒草斜阳土一丘；梦去梦来俱是梦，愁多愁少总成愁，许多心事凭谁诉？满目黄花别样秋。”狗监指刘养正李士实，狡童盖自谓也。（《尧山堂外纪》）

