<!-- { "loadSidebar": true } -->
　　乐平县本年三月二十五日未时，职亲救得三将刘召、李华玉、姜美进城，彼时乡民环聚喊泣，必要取杀首寇方散。刘召廷等慌惧，于本日申时投呈，内称：召等，自十五年十二月离黔督押马骑，行至江西饶州府乐平县。于本月二十二日到县，蒙给夫马，并犒赏众兵讫。二十四日进发饶州，因错念头，改道德兴，不料行至吴口街，冤遭彼处乡兵，疑为流寇，纠众数千，四围赶杀，无处投奔，只得愿投县监，听文以便前进。并据李华玉、姜美连名具呈，自愿投监，亦同前情。据此，暂将三将监禁，以慰民心，乡民渐次解散，已经约略具由通详去后。又据本县耆民陈七等呈送，间拾贼遗红片包一个，内诗稿一纸云：“战马腾腾日日骑，人人都着紫罗衣，红旗焰焰人惊胆，宝剑棱棱鬼皱眉；大户积钱还我债，小民养女是吾妻，明年端坐南京殿，一举成名天下知。”验收贮库。随据本县六都吴口街乡约人等詹金、吴启等连名，告为流寇屠民大变事；又据本都民程敬等，告为除寇宁民事；又据本都民赵齐告为受害事；又据一都程正兴告为流寇倡乱杀变淫掳事；又据四十四都民盛祥告为剿寇安民事；又据本县西关居民，告为情迫呼天斩叛安民事；又据马户卢春韶等告为太岁灾命事；又据沿途受害居民金、李、吴等，告为异寇淫掳，焚杀惨变，赏申究剿，固国安民事；又据二都民汪五等，告为凶寇剽掠，杀死四命事；又据旱夫告为叠杀苦役事；又据二十五都高桥村叶恩等，告为流寇剽掠，残害坑农事在卷。今又侯院司道批详，至日复详问，乃有婺源、德兴、休宁、祁门四县，邻界各村闻风，各遣传牌不绝，每云统率乡兵千余，前来会剿救护等情，虽俱备由回阻，以免搅扰地方。且阖邑黎民，惊骇日甚。且三将同陆续擒获逃卒六名，俱收在监云云。（乐平覆详）

　　职方清吏司案呈，据凤督标下监纪官李章玉、参将包玉等，禀称蒙募黔兵七千，统领二千过徽，被祁门等县人民杀死兵七百名，马六百匹，叩台作主等因。案呈到部，为照百姓惊心风鹤，误认黔兵为乱寇，彼此格斗，互有亻夷伤，事属骇闻，情亦可悯。死者已矣，生者岂可羁留？且买来战马，俱系凤督官银，如有收存，当尽行察出，以还该营。本部将调剂于各主者，仰官吏留心处置。（兵部部文）

　　盖缘流寇假赴试而破庐，冒阁部而破襄，冒官差而破无为，徽属士民，闻之戒心，处处设险堤防，虽沐兵未得破徽，而徽民被毒，可胜悯恻？今奉部宪行察，并令密还兵马，本府奉檄，且感且惧，即严行祁黟等县，从实察覆。据称黔来兵马，已败于乐，并未入徽。本府看得黔兵二十二到乐，民认为寇，捐生格杀，仅有三弁投监，尽载饶郡乌同知详内。至于祁黟流寇或是沐兵，或如乐平所云沿途收带无赖，原无马匹到祁。（五月十八日徽州府申详）

　　一件徽祁乡官有司，无辜焚杀官兵等事，奉圣旨据奏黔兵八百，赴调过祁，官绅无端诱杀，好生惨毒，深可痛恨！吴翔凤、赵文光、朱世平、金翰林通着该抚按提解来京究问。张文辉、唐良懿着从重议处，仍察下手兵丁枭示，马匹器械各项，照数追还。该督军前，不许隐匿，被杀尸躯，该地方官具棺收殓，设坛致祭。其已到各兵，该督厚加抚慰，剿贼图功，以膺懋赏，该部即日檄传。（初奉严旨）

　　一件，兵部为密陈江南情形事，职方清吏司，案呈崇祯十六年六月二十三日酉时，奉本部送御前发下红本，该本部题前事等因。奉御批，已有旨了，仍着该抚按确察情形，密速飞奏朝廷，自有裁夺，该部即行密传，钦此钦遵。恭奉到部，拟合就行，为此合用揭贴前去，烦为遵照御批内事理，将凤督徽祁乡官有司一疏事理，确察情形，密速飞报，以听圣明裁夺。务期不激不纵兵民两安，希为万分毖慎施行，须至揭贴者，崇祯十六年六月二十四日。（继奉温旨）

　　此时若非兵部密疏，则严旨单行，阖府惊惶，更不可问矣。

　　徽州府乡官倪思辉、毕懋良、毕懋康、姚宗衡、吴孔嘉、金声、黄愿素、汪元标、王文企、凌世韶、罗分、许志才、许志古、游有伦、张士楚等，谨揭为危地可忧，狡谋已兆，布告王国共巩陪京事。（公揭不录）

　　巡按监察御史郑昆贞为黔兵假道，淫掠乡民，奋斗致伤，汇报始末情形，仰祈圣览事。时余同凤督马士英委安庆府推官来集之往徽州一带，细察兵马下落。（初疏语不录）

　　巡抚都察院右佥都御史郑为黔兵焚掠徽民，乡勇愤斗树敌，据报情繇，谨先上闻，仍俟察明，再行奏夺事。（初疏语不录）

　　郑按台覆题，为遵旨确察密奏，以凭圣裁事。六月初七日，具疏报闻，正在候旨。七月二十八日，忽接塘兵小帖云：“今有凤督差兵在路扬言，朝廷赏我凤兵擒叛大功。前日徽州杀我黔兵，皇帝将府县官拿去正法，乡民尽要砍头。我凤兵岂比左兵，任百姓抵敌等语。”职未接咨御，未知此语何来？窃恐传布入徽，徽民必汹汹忄匡惧，山郡又构一乱萌也。今得督臣马士英全本，抄阅之，以八百人马，尽丧于祁门，以故杀之罪，全归于推知，宜皇上有赫然逮吴翔凤等，以究其杀是兵之繇也。弟督臣疏中，所列情形，只凭差官万民安口禀，万民安只据道役郑天卿口传，此中不无可商。先是万民安至太平，以前途戒严难行，求职一文回报。职语之云：“此事方在察奏，总督差汝，正要前探实信，岂可不去？”职给之照牌，着本官至饶州方得下落等语。不谓万民安仅至旌德而回，旌去祁三百里，传报且未足凭，而况得之途说哉？夫黔兵之被杀，实自乐乎始，数月以来，事迹著明，远近共知，非职一人所能妄有虚实，职请直捷为我皇上再陈之，可乎？按徽州婺源县与饶州、乐平、德兴接壤，三月二十四婺源县接有黔将刘召等飞票，而民以改道无印疑之。既而祁门接有浮梁之票，初云奉调黔兵，再云入援沐兵，而民则愈疑之。其至乐平也，据署印同知邬文明申报江抚云：“黔兵自三月二十二日至二十四日，驰{穴友}于饶州、德兴之间，杀在田农夫十三人，奸一女子立死，放火焚居，无物不掠，乡兵尾而围之城下，至万人，谢上用不知下落，刘召、李华玉、姜美投监身免。夫以万人斗数百人，其不留余类可知，三将投监，职行徽州府往察之。据乐平六月初三日回文云：”转解至府，现系饶州府狱。“本月十四日，督臣监纪通判方象乾见职云：”三将已至乐平，即回到营。“则其未至祁门，又不辨而自明矣。其入祁门者，系三月二十五日，该县差役侦探，报人马实百九十余，县官令于城外祠堂安歇，黔兵强居民房，停宿二日，拿妇泼饮，百姓愤怨。二十八日行至塔儿头，杀居民杨冬等数十人。时黟休乡勇，各在界口把截，见其僧妇杂处，认定是贼，拚一死敌，又被黔兵杀伤黄五、许朴等数十人。黔兵勒马闯回南岸，夺入汪氏宗祠，乡勇围柱，放火焚祠，黔兵杀伤奔逸不等。此百九十余人，斗于祁门之始末也。当知县赵文光给与米酒，并拨与马匹，百姓谓其迎贼，几至鼓噪。乡官紧守城门，不敢出。祁距府百八十里，知府唐良懿闻报，自往救止，而变起瞬息，已无及矣。道臣张文辉驻旌德四百里而遥，差官飞报，不一而足，而亦无救于临时矣。推官吴翔凤，清官也，署休宁县事，去祁百三十里。闻警料理城守，昼夜匪惶，实未出休城半步，督臣所闻，殆亦传闻之误。黟县知县朱世平曾跟督乡兵至西武岭，亦未至祁也。金翰林者，原任庶吉士金声也，顷镇兵风鹤时，徽之乡镇，各立义社共保境宇。本宦捐资飨士，募子弟千五百人，扼诸岭隘，休人赖以无恐。其器械衣装视他队鲜明，故金翰林乡兵之名，藉甚道路。其与祁黟敌黔兵者，本宦募兵有在焉，谓本宦临阵而指挥之，职不敢为本宦诬也。本宦守礼者也，岂其以衰亲金革之事乎？昨职会同督臣，委安庆推官来集之往徽察勘，本宦回覆，实实如是，但马匹无几。一闻两院有察追之檄，各已灭迹，亦只可量赔马价耳。职复令本宦至寿州见督臣，面陈颠末，不知督臣宁无悔任耳之已甚否？盖督臣黔人也，其军中参佐，大半皆黔产也。督臣方收黔兵为长技，一闻是信，不唯叹兵马可惜，亦且苦钱粮无销。黔之兵将，多有子弟亲戚在数百人中，不胜愤恨。遂使督臣激控于皇上，请杀乡绅，杀有司，杀百姓，以快士卒之心；而不知自古用兵，无杀乡绅百姓，为兵报仇之理也。职闻监纪李章玉一路不能钤束刘召等，故章玉自与包玉等，从水路而下，而召等自改道饶徽，兵离监纪，未有不乱，而况黔卒之犷悍又异常乎？其李之晟所押一枝，闻在湘阴县，兵哗杀之晟二丁，之晟未知下落，兵各溃逃。繇是观之，则黔兵之纪律可见矣。司马法严明，亦所不贷，而特不幸发自百姓耳。百姓诚有罪，然无他，为父兄妻子死斗也。有司者能令百姓坐视父兄见杀、妻子见辱，而制使勿动乎？青磷白骨之中，半是黔鬼，半是土魂，职不知其谁冤号，其谁残暴也？若如督臣所云众军怨愤，不可不泄；则自兵兴以来，客兵经过，毒害生灵，不知多少。左兵之至，江左男妇被杀掳，不下二万。繁昌小邑，妇女之守节投溺者，八百余人，职所建醮以度之。呜呼！此亦民怨满盈之日也，而谁与泄乎？又何怪楚民之激而从贼乎？兵心一去，不可为兵；民心一去，不可为国！安危之几，全系如此，是在皇上之妙有裁夺而已。除徽宁道张文辉，徽州府知府唐良懿候处外，推官吴翔凤、知县朱世平、乡官金声谨会同抚臣郑，遵旨提解来京。但徽属六县，见在五无印官，仓库狱囚，须接管有人，方可离任。职一面议委署印交盘，即行起解，不敢延缓。祁门县赵文光被察回籍已久，容职另行移提。其下手兵丁，奉旨枭首，六邑人众，岂可胜诛？驱使骈首，定激他变，合无量察为首者数人，以伸国法。其马匹器械，迫取必致惊扰，合无令职等会议，量估价赏值，解赴军前，另行买造。被杀尸驱，职已行地方瘗埋，令再行致祭讫。至解提各官，职各保其无故意诱杀之情，而地方有变，自当受过，予夺矜全，出自圣恩。知府唐良懿清廉威惠，为民所戴，今既束身，则府署已空矣。当民情汹沸之日，境内旱荒之年，皇上不可不为重郡安危计也。职重察情形，密速飞奏，若有一语偏护，则治职之罪，以告兵民，伏乞圣鉴施行。（《郑按院覆疏》）

　　郑抚台覆题为遵旨确察密奏，仰候圣裁事。（《郑抚台覆疏》不录）

　　原任翰林院庶吉士，加授山东道监察御史，今丁忧金声揭为据疏略辨事。（揭文不录）

