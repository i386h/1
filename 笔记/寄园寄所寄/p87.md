<!-- { "loadSidebar": true } -->

　　李自成米脂人，张献忠肤施人，俱生于万历三十四年，二贼同庚，后四年，明烈帝生。（《翦寇录》）

　　闯贼父守中祷子于华山，梦神以破军星为之子，生自成呼为黄来儿。闯贼之祸，与黄巢大相类，黄巢播虐遍天下，后掘其祖墓，斩黄兽而巢灭。自成破雒后，声势日益张，朝廷密下秦抚汪乔年图之。米脂令边大受执自成族人，拷得其瘗地，入万山中二百里，有李氏村，村旁聚葬十六冢中，一冢始祖也。相传穴为仙人所定，有铁灯，架醮火圹中，曰铁灯不灭，李氏兴。发之，有蝼蚁数石，火光尚荧荧然。断其棺，骨青黑色，毛骨被体而黄。脑后穴如钱大，中盘赤蛇，长三四寸，有角。见日而飞，高丈许，以目迎日色而吞咋者六七，顾眼射日，尚未开，反而仍伏。乔年殛肤骨并蛇，腊之以闻，后矢著闯目，举事无成，亦与巢同一结局。（《贞胜纪》）

　　李自成妻韩氏，故倡也，县役盖君禄与之通。自成杀淫者，偕李过亡命甘州。后妻邢氏，又与高杰通，高杰窃之以降。潼关原之败，妻女为官军得。张献忠玛瑙山之败，妻女九人，被擒者七，淫掠之报，已见当身矣。（《溶集》）

　　流寇所至，必先有鸟集如鸭，此凫之先见也。（《政余笔录》）

　　多盗之乡，妇子望夕阳则反锁，走陷莱间睡熟，率为狼啮足，或负儿女去。（《怡曝堂集》）

　　献贼少从军，隶总兵王威，犯淫掠当斩，别将陈洪范来谒，力救之。威不得已，斩其党十七人，鞭献忠百，免亡关中为盗。献忠天性凶黠，然进思旧恩，每饭必祝之，数语其下曰：“陈总兵活我。”刻旃檀为洪范像，事之。后知官军中有陈将军，喜曰：“此岂吾恩人耶？”讠之良是，乃选名姝，赉美珠文币以进曰：“献忠向蒙公一言以免，有大恩不及报，公岂遂忘之耶？今遇于此，天也，愿率所部降，随马足自效。”降后，熊文灿抚驭失宜，复叛去。（《绥史》）

　　流寇初起，三边总督杨鹤独主抚贼，出险，遂横不可制，是流贼之祸，鹤始之也。闯贼将擒，督师大学士杨嗣昌谓围师必阙，漫开函谷一道，闯逸出，遂毒不可收，是流贼之祸，昌终之也。前后误国，可谓是父是子。夫兵法变化入神，岂容拘泥？先设三伏，然后开围，如盛彦师之歼李密，庶乎可也。若嗣昌直是解纲纵虎，岂合阴符？（《啸虹笔记》）

　　杨鹤之于神一魁，给赏花红，鼓乐迎导，索副则予以官，求安插则定其境，奉之惟恐不及。有潼关道胡其俊者，贼独头虎已出其境，追送九十万钱，名曰馈赆。又因其索酒篝梁肉，传致给之。当贼初起，轻胡廷晏之安坐不击，谓此吾省城贤主人，关中传以为笑。（《绥史》）

　　中部城南有桥山，松柏甚茂，为黄帝葬衣冠处。隆坊斗大一城，上仅容趾，民丁不满二百。吴御史至，激劝守城，又捐俸为浚濠堡。驻公馆颓屋三楹，日夜坐卧一破桌上，天雨则枕衾皆濡，所从门书几十五人，与同居处。炮火箭镞，时时照射，城中誓必死，以励将士，九月始复中部，擒首献俘。（《忆记》）

　　秦寇半出官兵，官兵与战，率皆其识面亲邻，矢石间相与语言，有泣下者。贼辄遗所掠牛驴，及老幼病残胁从之人，恣官兵俘杀报功，谓之打活仗。（同上）

　　甲戌晋中有三大伙贼，一名活地草贺宗汉，一名显道神高加讨，一名乡襄人刘浩然，各以千万计，屯聚汾相平阳要害。前抚院抚之，给予廪饷，岁费金钱累万，而实分投出境，焚掠如故。（同上）

　　永乐既都北京，令山东、河南、江北诸郡卫所各军，春秋两班，赴京部科点验，发京营一体操练，以习军士之劳，省征调之烦，壮京师之卫，备边隘之防，法甚善也。其后分发近边筑工，折其半纳班价矣。又其后皂亲驸马侯伯有坟工，辄乞恩请班军，以数千计，皆折价入橐矣。领班官岁敛军士金钱入京，募人应点，本军遂不赴京，大失祖宗之意。崇祯末年，流寇纷起，上屡行停免，而地方残破，军人十忘八九。（同上）

　　清涧孟长更于本处石油寺，日则读书，夜则点灯抄写。乡人讹传长更在石油寺，若黄巢造兵书作反。长更不能自白，恐官司捕之，遂倡众作乱，众号点灯子，或曰点灯子，即赵四儿。（《寇志》）

　　乙亥正月，吴御史密谕安插官龚能访诸贼名号，各营可用，间得其平日相疑情状，乃手书朱帖，谕某有私禀，欲杀某出献，时不可失，虚爵赏以待久矣。如是者数封，令误投其营，果猜惧。一日有手提渠贼刘浩然首级，赴辕门报明者，给重赏，营众骇散，分投活地草、显道神营者甚伙。复为问牒，谕道神营，言顷报功者已给殊赏，尔营亦多有其人。又言某欲图谋出降状。显道神大疑，于二月离巢出掠，率众东下。乃悬重赏犒军，出师追至忻代山中，贼首持大枣棍，立马大呼曰：“我显道神也，敢来决战。”虎大威一箭正中其喉，仆马获擒，诸贼披靡。杀七百余级凯旋。显道神死，舁至忻州，验其状果狰狞，所持枣棍重三十余斤，长九尺。军士言：马上舞之，若猛兽扑人，锐不可当，往日与战，为所击毙者甚多。（《记忆》）

　　乙亥交城县北皆山，东连太原，西接边徼，盗贼出没不测，兵至则遁，路险不可穷追。乃檄赵民怀追剿近边一带土贼，而疏请耀薛敏忠交城守备，于山中要害处达堡砦领兵守之。贼出没皆在吾两眼中，发兵追击，多擒获者，贼不获逞。（同上）

　　交山贼胎芽于此，延至国初，姜壤叛乱，流毒千里，几数十年。余奉诏剿杀，另具《交山平寇传》中。

　　河南流贼张甚，谋欲渡晋，吴檄县道与将领分泛严防，兵不足，节以沿河一带村民，给衣甲旗帜，往来上下不绝。贼望之，皆以为兵。除夕语众军曰：“年节恐军士酣饮离次，为贼所窥，此数日夜更宜严惕，过此无虞矣。”贼果是夜呼噪至，我军寂然，度相逼，则发炮击之，伤者甚众，至明乃止。次日贼遍满山谷，然终不得渡。（同上）

　　流贼破凤阳，杀戮之惨，天地为黑。有缚人之夫与父，而淫其妻女，然后杀之者。有驱人之父，淫其女以为戏，而后杀之者。甚至裸孕妇于前，共卜其腹中男女，剖而验之以为戏；一试不已，至再至三者。又甚至以大锅煮油，掷孩子于内，观其跳跃啼号，以为乐者。又甚至缚人于地，生刳其腹，实以米豆，牵群马而争饲之。取人之血，和米麦为粥，以喂马驴，使之腹壮而能冲敌者。所掳人子女百千，临行不能多带，尽杀而去。或杀人而间以芦苇薪木堆城下，纵火焚之，令秽气烟焰，薰逼城上，守兵立仆。（《明季遗闻》）

　　贼陷凤阳，凤阳无城郭，贼大至，留守朱国相，千户陈宏祖、陈其忠巷战死。贼焚皇陵，楼殿为烬，燔松三十万株，杀守陵太监六十余人。纵高墙罪宗九十一人，焚留守分司府厅五百九十四间，焚鼓楼龙兴寺六十七间，毁民房二万二千六百五十二间。杀知府颜容暄等官六员，失印二伙，武官失印二十伙。杀武官四十一人，杀生员六十六名，陵墙班军二千二百八十四名，高墙军一百九十六名，精兵七百五十五名，操军八百余名。贼渠列帜，自称古元真龙皇帝，恣掠二日。太监卢九德，总兵杨御蕃以川兵三千救凤阳，南京兵亦至。贼奔，以筵{专}卜于神祠，不利，刳神像而去，趋庐州。（《寇志》）

　　贼围六合，聚稚子百十，环木焚之，听其哀号，以为笑乐。又裸妇人数千，詈于城下，少有愧阻，即磔之，攻三日而去。（同上）

　　贼颍颖州，时州人之为守御者甚豫。有韩进士者，别业在城外，一楼高可瞰城，众议去之，韩不可。及贼至登楼，雨射城上，故城守者一隅缺，贼坎而登，城遂陷。然韩父母妻子亦皆见屠，明季进士势重可笑。（《太白剑》）

　　徐太史致觉、铨部致章兄弟为诸生时，贼破城，大徐抱幼女匿城上窝铺，饿一日矣。忽贼入民楼，掳财物，得一囊，乃面饼也，怒而掷城上，遂得食不死。次日闻贼稍归营，急出城，一贼则已尾之，踉跄奔空宅中，入床下。忽又一人入，大徐方惧，旋闻其人惨号声，贼已乱槊刺其人死。乃知亦为贼所逐，逃床下求免，贼刺之，误以为即大徐也，遂得免。小徐遇贼，急跃入城河，贼以矛刺其喉，仅离寸许，不中。贼湾其身欲中之，则岸崩若将陷状，如是数四。贼以不能刺徐也，惭甚而去，小徐复登岸走，遂免。（《棣园夜话》）

　　庐州城下一丐者，猝遇贼，即投身火水中。一贼怪其人不出，为绕水俟之。丐忽跃起，掣贼足入水；贼仓卒莫知所为，竟死丐手。太守吴公赏之，旌为奇功。（《太白剑》）

　　贼将入桐城时，火光连数十里。一老人通不经意，贼至自扶杖出见，与絮语平生穷苦状，谓不足备主人。贼笑曰：“汝苦若此，何必久住世间为？”笑而杀之。又一翁赴其戚属家，其家方汹汹出避，翁骂曰：“汝曹一出此室，立碎矣，正当需乃公，为而居守。”其家避未竟而贼至，翁立见杀。（同上）

　　乙亥贼逼桐城，营城东，及夜城上炮如号，贼诫其属曰：“趁此少睡，但听城上声息或偶寂，须急起作备。”近日又言若遇数十人，或百人，则直前薄之，彼一人动，众立乱矣。若七八人或十数人，则谨避之，此必骨肉肝膈之能相死者。两语皆拔自贼中者言之，其用意颇入微。（同上）

　　乙亥贼破桐城时，尝晨持一美妇，磔之东门桥头，时乘城者俱见之。后拔自贼中者言，此妇以先一夕见贼，贼欲污之，妇怒取案上酒盂提破贼，而贼恨之，不令速死。其磔必于东门桥，欲众辱之。（同上）

　　邑陶冲驿之侧，妇某氏，当仓卒时，与其田主妇数辈，同匿一空室。其主人妇贤，妇素德之。亡何，望见贼骑至，众皆泣。某氏曰：“无恐，第明日收我尸于某处耳。”因独出门，若将他奔者，贼执之，问内有人否，妇曰：“无之。”又问此间有骡马何处，妇对某家有之，贼令为导行。少顷至所约死处，度室中诸人已得脱，乃曰：“我一女子，何知骡马处？”因具道所以。一贼颇义之，又一贼竟刃击之。明日觅者至，尚能少作声，始死。又贼至小龙时，居民迫渡一水，折其桥。贼至，掳得予家一人曰某者，令治桥。某曰：“我一人活，将众人死乎？”遂遇害。（《孑遗录》）

