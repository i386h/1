<!-- { "loadSidebar": true } -->
　　孝葬其亡妻，而未必累世显赫，征诸子孙也，而宦家以为吉，可笑矣。假令即吉，亦不当加棺其上余休宁有汪姓男坟，葬有年矣，其子侄客外；有富人陈某，贪其穴，加母棺于上。汪屡讼，陈行贿，不肯也。邑令梁批状云：“汪男陈女，岂可同穴？断令迁去，为赵亦为楚也。”陈惭甚，即行起。

　　吾郡朱夫子宫闽时，判断称神。后离任，私过其治所，问父老朱某为政，有冤民否？曰：“有一焉朱公执理，每右贫而左富。有贫民为富人造葬地，埋机欲夺之，其旧土方寸不加锄，但覆新土于上。又访其地名四至，造伪契，讼于朱公争之。公按其地，以为果贫民业也，断与之；富人受冤，而贫者诈地得葬焉。”公爽然，命引至其所争处，详视之，果吉壤也。乃仰天大言曰：“此地不发，是无地理，此地若发，是无天理。”其家遂终不显达，吾郡父老尝以为言。

　　宣城沈少参卜葬地，启土乃古冢也，有志，乃先朝名公之墓。沈命掩之，惧复有发掘者，立碑识之。少参夜梦一官峨冠博带来谢曰：“君掩吾冢，蒙德已厚，况又立碑，无以报德，当送一大魁为公嗣。”已而少林生，幼聪慧，一目不再读，弱冠及第。（《昨非庵集》）

　　温大雅将改葬其祖父，筮者曰：“若葬此地，当害兄而福弟。”大雅曰：“若得家弟永康，吾当含笑入地矣”。（同上）

　　豫章舒状元讳芬者，童年颖悟，其父与形家谋风水。形家得一地，语父曰：“此地当发鼎元，然必四世之后乃应。”其父曰：“吾欲快目前，四世后吾骨朽矣，无所用若地也。”芬在傍曰：“父无患，若地果胜，请移三世祖骸骨葬于此，即应在儿身矣。”父从之，芬果发大魁。（《座右编》）

　　闽中孙文祥自浦城道经霍童乡，日暮，见山旁有屋，遂投宿焉。夜半闻夫妇哭声，问故。曰：“吾子不肖鬻此屋，明日当徙去，不禁悲伤耳。”文祥曰：“吾为汝谋，勿戚也。”旦视其处，乃一荒冢，大惊。日午，果见衣袍者，持畚钟至，诘之曰：“贫甚，将迁祖墓，鬻地以度活耳。”文祥倾囊与之，不告姓名而去。后数夜，梦前夫妇。拜曰：“厚恩莫报，今获二凤雏相谢。”后果生二子，先后登第。（《臣鉴录》）

　　莆田林观字用宾，常遇异人，指一佳地曰：“葬之，公卿盛于麻粟，虑君之福德，未足以当此，奈何？”公曰：“吾德则薄，吾福则浅，但得此地而与宗族共之，岂无一二足当之者？”异人叹曰：“即此一念，福德固甚厚矣。”遂指穴授之，公取族二十四骸，与其亲偕葬焉。后生子元美，登进士，孙潮，曾孙廷棉、廷机，元孙廉，皆官至尚书，公累赠光禄大夫。（《畜德后编》）

　　宗谏议弘暹字晋甫，嘉兴县人，未第时，有为形家言者，语宗曰：“公所以不即与计吏偕者，诚以公家墓相不吉尔。”宗然之，遂与觅地之可以葬其亲者，至其宅东，有水势环抱。宗忽于田中拾一古铜印视之，文曰：“谏议之章。”宗大喜，秘之，语形家者曰：“若此地可葬乎？”形家者曰：“此当ヘ富贵，虽华要，尚不得金紫，而宗氏亦于此斩矣。”宗不然之，竟于得印处葬其亲焉。未几，戊午壬戌，联捷，授丰城令，以循良第一征入。宗以为琐闱掌肱间物，而亦有为地者；忽有中之者，卒得小司马，自谓印章虚耶？何以登第？实耶？今已失谏议矣。又未几，新郑公当国，以宗魁岸有识，改兵科给事中，历礼科都给事，旋卒于家，竟无嗣。（《耳谈》）

　　新都殷司徒家，掘池得古冢，冢砖长五寸许，皆有字云：“歙东萧司马碧葬。”而不知碧葬之义，以问汪伯玉司马。伯玉考之，凡死忠不得尸者，得血以葬，曰碧葬，岂碧花苌宏之血义耶？（同上）

　　李公本宁父力农，尝供田主役使。一日代其开葬地于山，忽倦寐，神来斥之曰：“此新车娘子葬所也，何人大胆，遽开此穴？”觉而视之，穴中水溢矣。田主嫌其地有水，弃之。后半载，本宁生。庄户生子，例携洒蛋奉田主，求其取名。是年宁父造一新水车，田主曰：“即取名新车儿。”未数月，产妇病，竟死，偶忆前梦，问田主求所开地，田主曰：“尔尚有子，何可葬水中？”曰：“我贫家，得省开穴力足矣。”田主遂立券与之。比葬，水已干，本宁登甲科，官显，父尚健养。（《啸虹笔记》）

　　袁了凡好谈地理，曾访至光福，问一村农曰：“颇闻此地有佳穴否？”对曰：“小人生长于斯三十年矣，但见戴纱帽者来寻地，不见戴纱帽者来上坟。”袁恍然而去。（《珊瑚网》）

　　南充某村，掘地得古隧，题云：“姚氏之门，为棺几万几千几百，皆瓦棺，长仅尺。”棺内皆男女枯骸，实符其数，不知何物，仍瘗覆之。李本宁太史观察关中，时实见其事，而朱秉器中丞已纪载之，则在川中者也。（《耳谈》）

　　湖州西门外十里，乌程严尚书祖墓也，最高处，有娘娘庙。庙前野人父子锄地，至檐石下，然有声，若中空者。因结所亲，穷其境，中空若方室，有棺悬马。棺前几筵炉钅并盆盎之类，皆是金银，恣取以出。数人暴富，语渐泄，因集众至十六人，再入。棺高四尺，长丈余，阔半之。锯截其一角，奇香喷鼻，乃加大斧；内忽作声曰：“无伤我，我修已成，将出人世间矣。若所有，任尔取也。”众从隙阋窥之，见好女子披霞锦，冠九旒，俨如王后，端坐金椅。益异之，棺开，女以纤手挥众，指甲长尺许，或以斧伤其肩，无血而肉香。遂什棺中珍玩金玉充初，众尽饱所欲出。时万历戊子，守沈公孟化、令袁公光宇微闻之，往迹其地，犹见尸，以迎风臭矣。即令掩覆，逮众至，皆吐实如前语；而逮时惧以所取为赃，争弃水中。有工字砚，今属袁令。玛瑙簪长五六寸，为女绾发者，今属某孝廉转售。今御史大夫沈公棺内悬银牌，牌称此沈休文约女，聘梁昭明太子，未婚殒命，以王妃礼葬；而休文无子，独此女才貌绝世，甚怜之！故厚葬，倾休文之产，文即昭明撰。始严氏犹争，谓其先墓，见牌遂惭阻，掘者诸人，亦皆以罪死病亡无存者。（《耳谈》）

　　李东阳父名淳金吾卫军，微时为渡度日，尝见一妇人，早渡午归，迨晚复渡，如此者几月。李一日诘其故，妇曰：“有夫系狱，日往给其饮食，又复归膳翁姑耳。”李闻其言，甚悯之，遂却其直，早晚任其渡。他日一叟见告曰：“闻汝素有善念，必获善报；汝有亲骨未埋，吾当为择吉地瘗之，后当有发。”因与择一山，指曰：“有白狐卧处，即佳壤也，汝可潜舁亲骨埋其中。”李一夕往彼，果见白狐熟眠不起。李恐天明人知，因折树枝有声，狐惊，耸身三立而去，遂即其穴葬之。明日叟来询葬事，李告以故。叟曰：“侯狐自起，乃为妙耳。今惊去，当中衰，汝子当不失三公。”后西涯果大贵，子兆先早卒，年未三十，公竟无嗣。（《尧山堂外纪》）

　　柴墟储文懿公为吏部侍郎，终于南都，子灏扶柩归海陵之第，涂攒于墓舍一年矣。启而葬，棺上变生黝墨如铁，成绘画文，具画家鳞皴烘染之法。前则奇石枯松，旁出二筱，茎叶咸。左则梅株夭矫，稍缀数花。其杪右如左，而树差短，全无花。古雅萧散，非俗工所能为，后有文隐隐未就，殆有鬼神为之者。家人惊愕，走闻州大夫，驾驰来视，削而究之，深入木理。（《涌幢小品》）

　　周栎园侍郎葬母，棺上亦生异纹，陈检讨其年为作瑞木赋。

　　曹某者，凿靛池于海门城东黄泥口，忽得古冢，题石曰：“骆宾王之墓。”启棺见一人，衣冠如新，顷即灭。曹惊讶，随封以土，取其石而归。籍籍闻诸人，有觉之者，曹惧，碎其石。（同上）

　　舒梓溪微时，馆海昏界一湖泊人家，二年许。适其子为群盗所诬，罄家产求脱，尚不给，卖其妻。舒方岁暮解馆，即辞修仪，并他生所致者，尽与之，得免于难。舒既贫甚，内子不举火者二日，须馆金甚切。舒归喜甚，而无所给炊以进，舒益愧，忧见于色。内子慰劳之，扣得主人鬻妻故，即问鬻值几何，何不即捐馆金与之，使其夫妇如初？舒揖云：“业已与之，今无以食贫，不敢与汝言也。”于是两相称快，了不知朝夕乏生计也。内子持筐出屋，傍涧中漉虾子少许，归复持瓶向邻家借酒，与先生酌。时已夜，见一虾子甚大，出其两足，夹盂外，因偶出声曰：“虾子脚儿乔。”鬼即于门外续曰：“状元定此宵，银环金锁锁，帘卷玉钩钩。”夫妇错愕。明日雪甚，出贷亲知，仅足支数日。有形家者怜其匮乏，问舒有先人未葬否？曰：“正急此。”乃指其近郊某所曰：“此中有大地，尚无主，余周视数载矣。为美女梳妆形，前有银环金锁，珠帘玉钩，莫若乘急为君家卜之。”乃为检其年月，又只在次日最利。舒暗喜与鬼语合，而谢以匮不能举棺；及封窆，术竟为画策，且出橐金资其事，而乘夜葬之，四邻无知者。不数年，舒廷试第一，彼形家者，终无所踪迹。（同上）

　　刘太保秉忠祖康懿公，弟秉恕墓，俱在邢台县治西南先贤村。嘉靖年间，为盗所发，内有石刻云：“盗者李淮。”事闻于府，捕得治罪；刘兄弟精数学，故前知如此。（同上）

　　四川南充县署有谯周墓，自晋以来，无敢动者。嘉靖中，太守袁光翰徙之。尔后县中频见绯衣贵人出入，县尹至者辄不利，往往迁他所避之。南城吴鉴以进士任县令，独不避，下车之日，妻张暴卒。未几，母张又为侄所杀，疑是其子，笞而毙之，遂被劾去。（同上）

　　兴化县南法华废寺西，有铁棺焉，长九尺二寸，前广后狭。相传宋建炎间薛庆常遣其徒撼之，中有物相触，作铿然声；以铁椎击，百不损，鼓之，不液，乃止。（同上）

　　鄞有猾盗詹拣尸者，善发古墓，事觉系狱，以玉碗三，黄金数锭，赂邑绅包泽求解。包曰：“此为盗物无疑，当不待教而诛者。”亟言于当道，之法，其祸少息。包有刚介声，历宦称阎罗包老云。（同上）

　　休宁汪季阁偶触伤足大指拇，痛苦十余年，百药不效。后移其父柩营葬，棺久厝浅土，底已坏烂，见一足指在棺外。乃易新棺，纳指于内，以绵裹束。葬甫半月，而季阁之足指，不治自愈。（《讠刃庵偶笔》）

　　康熙辛酉，都城西安门内，有内监治宅掘地，误发古墓，中有瓦垆一，瓦罂一，墓石二方，广各一尺二寸。一刻卞氏墓志四字，环列十二辰相，皆兽首人身。一刻志铭，题曰《大唐故濮阳卞氏墓志铭》。文曰：“贞元中五年，岁次己卯，七月癸卯朔，夫人寝疾，卒于幽州蓟县蓟北方。以其年权窆于幽州幽都东北五里礼贤乡之平原。”（《识小录》）

