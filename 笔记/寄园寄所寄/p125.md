<!-- { "loadSidebar": true } -->
　　金编修璐未仕时，为外家张氏作志，谨依金石之例，不书妇姓。妇家乃俗夫也，意编修为轻己，而背言诋之。张子兴口占长短句嘲曰：“张翁墓志，金生执笔，不书妇氏，妇家称屈。金生自谓能文字，才动笔时便忍气。韩退之，柳柳州，苏东坡，欧阳修，当时墓志做多少，毕竟门前骂不休。”（《尧山堂外纪》）

　　江右胡存斋参政好客，每虞阍人不通刺，若在家，即于门首挂一牌云：“胡存斋在家。”沈孟渊性好客，每日设数筵酒食以待，若无客，则令人于溪上探望，惟恐不至。（《笑史》）

　　曹吉祥侄曹钦反，既杀寇深，又索王尚书翔。王正在一室窘迫，一主事长大多力，遽负之逸。王后擢此人要津，时呼驮官人。（同上）

　　成化间，上患舌涩，诸司御前奏事准行者，若答是字。鸿胪卿施纯彦请易照例二字，上答甚便。寻擢尚书，时人嘲曰：“两字尚书。”（同上）

　　成化中，内阁刘吉丁外艰起复，每媚科道，以免弹劾。宏治改元，侍读张数其十罪，反为御史魏璋所劾，左迁。世以吉耐弹，目为刘绵花。（《喷饭集》）

　　高公谷无子，置一妾，夫人素悍，每间之，不得近。一日陈学士循过焉，留酌聚话及此，夫人于屏后闻之，即出诟骂。陈公掀案作怒而起，以一棒扑夫人仆地，至不能兴，且数之曰：“汝无子，法当弃汝；今置妾，汝复间之，是欲绝夫后也。汝不改，吾当奏闻，置汝于法。”自是妒少衰，生中书舍人亘，乃陈公一怒之力也。（《菽园杂记》）

　　李大壮畏服小君，一不遵令，则叱令正坐，为绾匾髻，中安灯碗，燃灯火。大壮屏气定体，枯木土偶人。自诨之曰：“补阙灯檠。”（《清异录》）

　　王文穆妻甚悍妒，尝作三畏堂于后圃，杨文公见而戏曰：“请改作四畏堂。”王不悟，问云何，杨笑曰：“兼畏夫人。”（《遣愁集》）

　　李九我相国，年逾五十，无子。丁改亭大理过其署，苦口劝以纳妾。夫人在屏后听之，大怒。丁呼掌家老妪出，返覆引譬，语语痛切，老妪泣下，夫人因醒悟，亟呼媒，纳二妾，因生二子。孙月峰尚书亦无子，改亭亦如前劝之，孙不应，且拒之曰：“释迦不以罗侯传，仲尼不以伯鱼显。”九五清品，盖天假丁以裕其后。（《苏谭》）

　　李西崖尝与陈师召掷骰得么，指曰：“吾度其下是六。”反之果六，色色皆然。师召大惊，语人曰：“西崖天才也。”或曰：“绐公耳，上么下六，骰子定数，何足为异？”师召笑曰：“然则我亦可为。”因诣西崖。西崖已先度其必至，别置六骰，错乱其数。师召屡揣之不中，乃叹曰：“公真不可及，岂欺我哉！”（《笑史》）

　　陈太常音尝考满，误入户部，见入税银者，惊曰：“贿赂公行，至此已极。”（《玉堂丛语》）

　　严相嵩父子聚贿满百万，辄置酒一高会，凡五高会，而渔猎犹不止。京师名之曰：“钱痨。”（《喷饭集》）

　　唐子畏、祝希哲两公，浪游维扬，赀用乏绝。戏谓盐使者课税甚饶，乃伪作元妙观募缘道士，衣冠甚伟，诣台造请，盐使者怒咤之。两公对曰：“贫道非游食者流，所与交皆天下贤豪长者。即如吾吴唐伯虎、祝希哲辈，咸折节为友。明公不弃，请奏薄技，惟公所命。”御史霁威，随指牛眠石为题，命赋之。唐先祝继，立就一律，词云：“嵯峨怪石倚云边，头角峥嵘势俨然，苔藓作毛因雨长，藤萝穿鼻任风牵；长眠不食溪边草，无力难耕陇上田，怪杀牧童鞭不起，笛声斜挂夕阳烟。”御史得句笑曰：“诗则佳矣，意欲何为？”两公进曰：“明公轻财好施，天下莫不闻，今姑苏元妙观圮甚，倘捐俸葺之，名且不朽。”御史大悦，遂檄下长吴二邑，资金五百，为葺观费。两公遂驾扁舟，归投檄二邑，更修刺谒二尹，诈为道士关说，得金如数。乃悉召诸妓，及所与游者，畅饮数日而尽。异日盐使者按吴，诣观瞻礼，见倾圮如故，召令责之，对曰：“前唐解元、祝京兆两公，自维扬来，极道明公为此胜举，金已如数畀之久矣。”盐使者心知为两公所绐，不问。（《野编》）

　　有客登山赋诗，伯虎作乞儿状，戏谓曰：“诸君今日赋诗，能容乞子属和乎？”客大咤，已而戏曰：“试为之。”伯虎索纸笔，大书一字毕，遂行，客大笑追之，伯虎叠书“一上”四字毕，求去。客曰：“吾固知乞儿无能为也。”伯虎笑曰：“吾性嗜酒，必饮而后作诗，君能惠我酒乎？”客遂浮白示之曰：“若能赋，当令若尽醉；不然，难免若责也。”伯虎复大书“又一上”三字，客抚掌相谓曰：“此可谓能诗耶？”益穷之。伯虎复书“一上”二字，诸客皆绝倒。伯虎进曰：“吾待饮久矣，真欲先生作诗乎否耶？”遂举酒一饮辄尽，援笔续成一绝云“一上一上又一上，一上上到高山上，举头红日白云底，万里江天都一望。”客大奇之，相与即席尽醉而返，竟不知为何许人。（《伯虎纪事》）

　　吴令欲于虎丘采茶，命役赉牌，严督诸僧。役奉牌需索，僧无以应命，役即系僧归。邑令大怒，笞之三十，号令通衢。僧惶遽，计无所出，知令雅重伯虎，厚币求之。伯虎拒不纳，一日出游，乃戏题其枷上曰：“皂隶官差去采茶，只要纹银不肯赊；县里捉来三十板，方盘托出大西瓜。”令出见，询僧，僧对云：“唐解元所题也。”因大笑释之。（同上）

　　董思白督学湖广，往往以题为戏，某府考试之前一日，先悬牌云：“来日不考文。”应考者群以为必诗赋也。既点名毕，分坐静候，未见发题，有高声命请题者。督学曰：“题昨日已发，何不速作文？”乃知为中庸题也。又考某府出牌云：“一至一，二至二，三句，三圣人，四句，四孔子。”隐题令自悟，良久乃知为“一朝而获十禽，至终日不获”一句，“二者皆法尧舜至道”二句，“闻君行圣人之政”三句，“阳货欲见孔子”四句也。（《啸虹笔记》）

　　徐相存斋提学江西时，道遇毛尚书伯温舟，谒之，语小洽。毛曰：“公得无饥否？”即呼具小点心来。侍者奉大漆盘四，其二盘装炙鹅，鹅皆大脔。其二盘装馒头如碗大者，各五十许，又不置箸，以手掇之。二银碗飞酒，长大嚼，傍若无人。徐虽不能多食而少年勇于酒，互举无算。至暮，欢然别曰：“公大器也。”迨毛下安南，还华亭，亦副入座矣。毛食兼数人，尝主湖广鹿鸣宴，诸生七十五人，人陪二大白，不醉。（《朝野异闻》）

　　宁庶人宸濠既就擒，拘宿公馆，以铜盆与盥洗，怒曰：“纵乏金盆，独无银者耶？”其习于奢侈如此。（《笑史》）

　　昆山归熙甫有光为吴兴令，令每治事升堂，胥吏环挤案旁，几不容坐。公怒，以珠笔蘸饱，捉向诸人曰：“尔辈若不速退，我便洒将来也。”（《遣愁集》）

　　大将军戚公继光，其夫人威猛，时畅军机，常分麾佐公成功。止生长嗣一人，亦善战，置在前队。军法反顾者斩，偶与敌战败，反顾，公即斩之。于是将士胆落，殊死战，复大胜。夫人以是不无少恚，而妒亦天生，公每入幕，目无旁瞩。或教以置妾别业者，果匿数姬，生三子。夫人每握刀突至其地，绝无影响。盖于曲房通别室，其扉墙砖巧于合缝，见墙不见扉，惟公独入之耳。久之，以一子托言某孝廉子，丐以继嗣，即令孝廉处以西席，夫人大安之。一日念无子，涕出，有小妮子发前事。夫人大怒，纳兵往攻之，而一卒不令出，恐有泄者。孝廉急属一力逾重墙报公，公诏诸将问计。或曰：“愿以死迎敌。”或曰：“早避之便。”公曰：“皆非也。”乃自袒跣，跪逆夫人，诸姬披发席藁，各抱其子请死，而请以子尝刃。夫人令抱儿起，皆送还曰：“首祸是老奴。”令杖之，公即伏受杖数十，门外将卒喊声大举，乃已，挞诸姬最毒，罢归。由是公不得轻出，阴与诸姬绝，令箧其所有，各从所适。诸姬计曰：“弃妾非主人意，何忍为之？”乃轻装适他郡，披剃为尼；匿女僧家。梵诵至十余年，夫人殁始归，各拥其子，然诸子，始夫人皆子之，亡恙。（《耳谈》）

　　杨进士，世胄也，貌美，弱冠成甲科，与妇琴瑟和好。有侍儿娇丽，及{并}，心欲之。乘酒语妇，愿与私。妻怒曰：“彼在某所，往即得，何必问我？”而实匿之帏中，往无所得。及返，户已下键，始知绐己也，曰：“门不启，吾当缢死。”妇以为戏，卧益坚，须臾察之，悬死梁间矣。（同上）

　　宏光元年三月，设坛太平门外，百官素服，遥祭先帝，独阮大钺后至，号哭先帝而来曰：“致先帝殉社稷者，东林诸臣也，不尽杀东林，不足以谢先帝。今陈名夏、徐等，俱北走矣。”马士英急掩其口，止之曰：“勿漫言，徐九一现在苏州。”闻者大嗤。（同上）

　　楚事委楚抚宋一鹤，一鹤贫懦巧谄，以嗣冒父名鹤，投刺自署其名曰一鸟，楚人谓之鸟巡抚。（《明季遗闻》）

　　亡国之主，其愚亦出天赋，齐祖受禅，宋主自宫中出，犹谓左右：“今日何不奏鼓吹？”梁兵已围建康，宫中有数百具木榜，左右请为城防；东昏犹欲留作殿，不肯与之。宏光时，楚烽交急，犹日渔幼色，乞儿取蟾酥为药，亦帖上用二字，人不敢触，真是千古一律。（《座右编》）

　　◎笑谈片言脱口，遂以解颐，谁渭笑者不可测哉？余则以乐然后笑，笑之中有箴规焉，有惊惧焉，何必庄言谠论，乃足耸君子之听闻。

　　永乐初，尝遣使迎天竺真僧来京，号大宝法王，居灵谷寺，颇著灵异，谓之神通。教人念嘛呢叭弥牛，于是信者昼夜念之。时翰林侍读李继鼎笑曰：“若彼既有神通，当通中国语，何以待译者而后知？且其所谓嘛呢叭弥牛云者，乃云俺把你哄也，人不悟耳。”（《开卷一噱》）

　　正统间，有鸿胪王少卿者，善宣玉音，洪亮抑扬，殊耸观德。而读奏之际，必多吃误，其貌美髯而秃顶，朝士遂为诗以嘲之曰：“传制声无敌，宣章字有讹。后边头少，前面口须多。”有使回，问京师新事，或诵此诗，问其为谁，其人遽曰：“此王少卿也。”（《枝山前闻》）

　　余邑戴则绅为鸿胪序斑，声音洪亮，思宗闻其唱名，异之。后出为县丞，适鸿胪正卿缺出，思宗曰：“前唱班人何在？”遂升正卿，亦奇遇也。

　　景泰间，刘主静升洗马，王伟时为兵部侍郎，戏曰：“先生一日洗几马？”主静应声答曰：“大司马洗得干净，少司马尚不干净，我固当洗之。”众闻之，处然。后主静与王克述同升庶子，刘宣化戏请主静曰：“众人皆是假庶子，先生真庶子。”盖主静庶出，闻之默然无以答。（《尧山堂外纪》）

