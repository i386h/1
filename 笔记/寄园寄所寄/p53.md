<!-- { "loadSidebar": true } -->
　　正德大盗赵某，破彰德之武安县，集师儒于明伦堂讲书，及《易》之飞龙在天，问是何意？一士曰：“此正大王今日应天顺人之谓也。”大悦，赠百金。赵原是河南增广生，避刘六刘七等盗于水中，以物覆头。盗系其妻去，大怒，出水夺盗刀，击杀数十人，夺妻返。群盗壮之，重得之，知为赵素有英声，因拥为帅，以是多奇，兵益强。尝有诗曰：“秦庭有剑诛高马，汉室无人问丙牛。”盗固不足盗，而其语亦有刺。（《近代纪闻》）

　　长芦盐运司斗山刘公绎，总理辽东粮储，兼屯种。刘瑾初擅权政，急于贪，或告瑾曰：“文官富有，惟边郡耳。”瑾明言指意，而公弗从。瑾怒，械至京师，枷号示众。时枷重法严，昼守监守，虽亲友莫敢近枷者，多十日余即死，独公枷月余不死。时公同郡王姓者，以死侍侧，日夕不离。公曰：“我死其职分也，如君何？”王终不去。方枷时有黄冠者至公邸，遗家人药一丸，每日剥一分服，尽则难脱。是日公梦仙人自霄下以一丸药纳口中，觉而口尚有药香。监守者俱言见老人送药，忽不见。于是宣闻九市，上达朝堂；西麓张太宰乘此异言之，公得释为民。后太宰又言宜起用，以示公道，遂授监察御史；未几瑾败，朝野称为铁汉。（《见闻录》）

　　康对山以救李崆岗见刘瑾，遂蒙清议，瑾败，坐落职为民。既罢免，以山水声妓自娱，闲住乐府小吟，使二青衣被之纟玄索，歌以侑觞。西登吴岳，北涉九，南访经台紫阁，东至太华中条，停骖命酒，歌其所制感慨之词，飘然欲仙。居恒征歌撰妓，穷日落月。尝生日邀名妓百人为百年会酒阑各书小令一阕，命送诸王邸曰：“此差胜锦缠头也。”杨侍郎延仪过浒西，留饮甚欢，自起弹琵琶劝酒。杨言家兄在内阁殊想念，何不以尺书通问？对山怒掷琵琶撞之，杨走，追而骂曰：“吾岂效王维假作伶人，借琵琶讨官做耶？”归田三十余年，其殁也以山人巾服殓，遗囊萧然，大小鼓却有三百副，风致殊可思（《列朝诗集》）。

　　刘太常介继娶妻艳，冢宰张彩欲夺之。乃问介曰：“我有所求，肯从我，始言之。”介曰：“一身之外，皆可奉公。”彩曰：“我所求者，嫂也，敢谢诺？”少顷舆归。（《续笔乘》）

　　武宗阅天文书星名注张，又作汪张，下问钦天监及史馆皆莫知。杨慎曰“注张，柳星也。”历引《周礼》《史》《汉书》以证。湖广士官水尽源通╊平长官司入贡，同官疑为三地名，慎复曰：“此六字地名也。”取大明官制证之。嘉靖癸未，修《武宗实录》，总裁二阁老尽取藁草属刊定焉。甲申七月，两上议大礼疏，率诸臣撼奉天门大哭，廷杖者再毙而复苏，谪戍南永昌衡，投荒三十馀年，卒于戍，年七十有二。用修在滇世宗意不能忘，每问杨慎云何？阁臣以老病对，乃稍解。用修闻之，盖自放，尝醉胡粉涂面，作双丫髻插花，门生舁之诸妓奉觞，游行城市。诸土苗以精白绫作衤咸，遗诸妓服之，酒闲乞书，醉墨淋漓，诸苗辄篝归，装演成卷。尝语人曰：“老颠非欲裂风景，聊以耗壮心，遗余年耳。”著述最富，诗文集之外，凡百余种，盛行于世。（《列朝集》）

　　蒋司空瑶为扬守，江彬辈恶其无货贿。一日上捕得大鲤，谋所鬻者，左右遂以中公，上乃呼而属之。公归，括女衣并首饰数事，蒲伏而进曰：“鱼有值矣，他无所取，惟妻女衣装在焉，臣死罪，臣死罪。”上熟睨之曰：“汝真酸子耶？吾无须此，亟持归，鱼不取值矣。”（《天中记》）

　　正德己巳，姜荣自工部主事考察，例调瑞州。署印时适华林贼来攻城，姜仓卒付妾窦氏印，亟出集兵捍贼，势不敌，逸去。贼突入求姜弗得，以刃伤姜妻，窦氏哀求救而免，因执窦。窦先藏印水池中，既被缚以行。高安盛豹一父子时亦在难，窦谓贼曰：“盛家子在，可遣其父报令赎我。”贼如其言，窦密与盛曰：“我不死，以印未白也，今在池中，归幸言之，我死矣。”比至花坞乡，遇道旁，共绐贼以渴就饮，遂投而死，诏旌曰贞烈。（《客中闲集》）

　　立石于府州县甬道中，作亭覆之，名曰戒石，镌二大字于其前。其阴刻“尔俸尔禄，民膏民脂，下民易虐，上天难欺”十六字。此盖作于蜀王孟昶，其文尚多，乃宋太祖删，今府邑堂前改为禁革火耗碑亭。（同上）

　　宸濠令一士诈为羽客，往说韩副使邦奇，假以所绘松请题。韩为诗曰：“劲节贞心本自奇，四时常见绿猗猗；笑他江上桃花树，为放春光两三枝。”士喻意，不敢言而退。（《尧山外纪》）

　　杨明先生筮仕刑曹，适轮提牢睹诸史豢豕，恻然恚曰：“夫四以罪系者，犹然饭之，此朝廷好生浩荡恩也。若曹乃取以豢豕，是率兽食人食也。”群吏请曰：“相沿例也，亦堂卿所知。”先生曰：“岂有是哉？”遂令屠豕分给诸囚，至今不复豢豕云。后同里有官刑部，语及其事者，先生颦蹙曰：“此余少年不学，兹闻之尚有余惭，子乃以为美谈耶？”其人未达曰：“上宣朝廷之德意，下轸囹圄之罪人，至德事也。先生顾深悔之，以为罪过何也？”曰：“当日凭一时意见，揭揭然为此，置堂卿于何地耶？只此便不仁矣。”（《座右编》）

　　王文成既平宸濠，奸党嫉其功，复营内旨，领京边军，讨宸濠余党。时阳明受命巡抚江南，许泰等领京边军万余人，在南昌剿捕余贼。给事中祝续、御史章纶随军纪验，望风附会，肆为飞语。北军日暮，呼守仁名骂，或冲道启衅。守仁略不为动，务待以礼，预遣官于市人，移家于乡而以老羸应门。始欲犒赏北军，泰等预禁之，勿令受。阳明给示内外，述北军离家苦楚，居民当致主客礼。每出遇北军丧，必停车问故，厚与之榇，嗟叹乃去。久之，北军咸曰：“王都堂待我有礼，我安得犯之？”会冬至时，新经濠乱，民间哭亡酬酒，声闻不绝，北军无不思家泣下求归者。泰日挟所长，较射教场，江西官军射多不中，泰乃强守仁。守仁故不得已应之，乃三发三中，每一中北军在旁，同声踊跃。泰不乐而罢，且曰“吾军亦皆附彼耶？”遂班师。（《野编》）

　　兴献王在邸，雅重文士，有朝者辄令见肃宗。毛御史伯温朝时，亦获见，毛以手抚弄肃宗首与额，且曰：“相貌良雅秀。”时年十一，退屏后，愤然不平。比正位，尝以问内诗曰：“何御史大如此？”或对曰：“彼以代巡为职，故敢为傲肆。”上因是渐以裁抑御史为念。（《尧山堂外纪》）

　　庆成王生一百子，俱长成，自长子袭封外，余九十九人，并封镇国将军；每会紫玉盈坐，至不能相识。（《皇朝盛事》）

　　夏言用事久，家富贵，高莞雕题，广囿曲池之胜，媵侍便辟，及音声入部，皆选，服御膳羞，如王公故事，阁臣日给酒馔。当会食，言与嵩共事二载，言不食上官，俱家所携酒肴甚丰饫，什器皆用金。与嵩日对案，嵩自食大官供，寥寥草具，各自为馔。（《玉堂丛语》）

　　许九杞名相卿，海盐人，为礼垣，以敢谏肥遁，最为夏文愍所重。文愍召起，道经嘉禾，以书致九杞与决进止；于时藩臬郡县，舣舟祗候，道相望也。九杞葛巾荔带，刺一小舫，诣夏，夏问九杞仆此出何如？许不答，第言可惜李长源，却受观察判官。夏公正襟起谢曰：“便当疏辞，以奉明教。”须臾挝鼓回帆，顾诸祗候，一时星散去；夏抚然，遂不果辞，卒及于难。（《海盐县图径》）

　　光州刘绘字子素，在省垣，抗疏论贵溪用事，上是之。贵溪度无以难，乃遣客李宝以相率来说，子素怒摔宝柱下。已而从给舍寿贵溪，贵溪手玉碗行酒，子素挥其碗碎地，客尽惊出，明日疏言十罪不报。六月朔昼晦，上大恐，问天官主何占？子素引《汉书》对，请去贵以塞天怒，明日遂逐贵溪。（《列朝诗集》）

　　严相谓华亭公，吾平生为贵溪所狼藉，不可胜数，而最不堪者三事：其一大宗伯时，贵溪为首揆，俱在直。欲置酒延贵溪者数矣，多不许。间许，至前一日而后辞，则所征集方物，红羊貔狸消熊栈鹿之类，俱付之乌有。一上候直出，乃敢启齿。又次揆诸城为怂恿，则曰：“吾以某日赴自阁出即造公，不过家矣。”至日渚城为先憩西朝房以俟，乃贵溪复过家，寝于他姬所，薄暮始至，就坐进酒三勺一汤，略沾唇而已。忽傲然起，长揖命舆，诸城亦不敢后，三人竟不交一言。（《玉堂丛语》）

　　严嵩溺爱其子，诸曹以事白，初尚曰：“与小儿语。”至后，曰“与东楼语”。东楼，世蕃别号也。（《野编》）

　　严嵩当国时，朝贵相款，即就相宅设筵，及时但请出把杯耳。一日相出少坐，即以倦退曰：“世蕃陪客。”蕃怒，瞠目周视，复入曰：“闭门。”其时门即下钥，凡堂中诸有，悉撒如扫；诸公无可为计，据地达旦。一日蕃谓某尚书曰：“某马，某伏地候乘。”又某郎中亦其狎客也，即伏上马杌，蕃因践而乘之，行数步，蕃亦呼作某狗。然世蕃才绝敏，谙熟国朝典故，边事机宜，诸事务轻重，非世蕃处分，莫当上旨，亦实出上命，故君父皆倚以为重，宠日盛而势益张。（《耳谈》）

　　阁老严嵩得痔疾，肃宗赐红柿疗之，其谢启有曰：“草木何知，允执乾坤之长养，桑榆有幸，长承天日之光辉。伏愿于万斯年，比蟠桃而献寿，克昌厥后，立瓜瓞以宜男。”（《水南翰记》）

　　严分宜父子溺器，皆用金银铸妇人。而空其中，粉面彩衣，以阴受溺。（《笑史》）

　　严世蕃吐唾皆美婢以口盛之，方发声，婢口已巧就，谓曰香唾盂。（同上）

　　严氏籍没，郡司奉台使檄往，见榻下堆弃新白绫汗巾无数，不省其故，袖其一出，以咨众。有知者掩口曰：“此秽巾，每与妇人合，辄弃其一，岁终数之，为淫筹焉。”（同上）

　　尚书王天华取媚世蕃，用锦织成点位曰：“双陆图。”别饰美人三十二，衣装缁素各半，曰“肉双陆”以进。每对打，美人闻声，该在某点位，则自趋站之。（同上）

　　沈练字钝甫，与陈鸣徐又长为意气交，以劾严嵩为杨顺诬陷。纯甫雄于文，下笔辄万言，作筹边贼，吊死战诸将文，及纪事诸诗，尤愤懑。顺既杀纯甫，榜示边塞，有藏沈氏遗文片纸，按捕抵罪。诸生武崇文敛纯甫遗稿，将焚之，忽中恶仆地，恍忽见纯甫峨冠绯衣剑叱之，惧而瘗之后圃。事白后，穴地出之，以授其子，今所传《鸣剑集》《兵书》亦续诸编也。（《列朝诗集》）

