<!-- { "loadSidebar": true } -->
　　汪立信字城甫，婺源大畈人，寓居建康。淳五年，立信献策，招安庆剧贼胡兴等，借补承信郎。七年登进士第，理宗见其状貌雄伟，顾侍臣曰：“此阃帅材也。”知江陵府时，襄阳被围益急，遗书似道献二策。似道得书大怒，抵之地诟曰：“瞎贼狂言，敢尔！”寻废斥之。后伯颜入建康曰：“此公在，吾乌得至此？”（《郡志》）

　　汪立信之未仕也，家甚贫。会大，吴渊守镇江，命为粥以食流民，使其客黄应炎主之。应炎一见立信，与语，心知非常人，言于渊，渊大奇之，礼以上客。凡供帐服御，视应炎有加，应炎甚怏怏。渊解之曰：“此君吾地位人也，但遭时不同耳。君之识度智业，皆非其伦，盍少下之？”是年试江东转运司，明年登第，后践历略如渊，而卒死难。人谓渊能知人云。出《宋史》。（同上）

　　赵子常先生辅元帅汪同起兵保乡井，授江南行枢密院都事。洪武二年，召修《元史》，不愿仕，还。于《春秋》发明师说，本经会传，度越汉宋诸儒。周藩睦叙元遗民，坚守臣节，与伯颜子中同传。（《列朝诗集》）

　　先东山公垂髫，里中有二执友，其一因投荒过家，其一以磨勘需调，皆栖栖桑榆，犹恋鸡肋者。一日同访公，见庭下有锯匠解木，因以命题。公口占绝句曰：“一条黑路两人忙，傍晚相看鬓有霜；你去我来何日了？亏他扯拽过时光。”二执友知诗意讽己也，相与感叹而去。《东山公集》，此诗未载。

　　唐末岐梁争长，东院主者知其将乱，日以菽粟与泥为土，整附而墁之，增其屋木，一院笑以为狂。乱既作，食尽樵绝，民所窖藏，为李氏所夺，皆饿死；主沃堑为糜，毁木为薪，以免。陇右有富人，豫为夹壁，视食之余可藏者，干之，贮壁间。又阁皂山一寺僧，甚专力种芋，岁收极多，杵之如泥，造堑为墙。后遇大饥，独此寺四十余僧，食芋堑以度凶岁。元末天下乱，先东山公逆知将绝食，遂预以芋和粉，筑成砖形，砌墙于东山。其后大饥，饥民望烟火而来，东山公取芋砖一片，置沸汤中作羹，饥民赖以存活。后太祖兵至乏粮，公曰：“吾当助三日饷。”取砖与之。（《国宪家猷》）

　　宋时有朝奉郎之官，太祖初定，徽民迎之者，皆自称曰朝奉。太祖曰：“多劳汝朝奉的。”至今休歙犹沿其称。

　　太祖初至徽，避雨于民屋门首曰：“尔民何不接檐？”民遵命，至今新安屋宇门皆重檐。

　　陈定宇书《兰亭记》后云：“王逸少晋人，才之杰出者邪。一时崇尚老庄，清谈无实；独论建识时务且长，沮桓温请迁都之议，斯人不多见也。此篇以一死生，齐彭殇为诞妄，盖辟庄周，矫流俗，不但文字之工而已。”此实右军知己。（《应庵随录》）

　　新安詹同诗，赤色精金，与钅石自别。东山赵访诗，根于笔削，尤称雅则。（《诗谈》）

　　婺源詹承旨同初名书，遇乱，家黄州，事陈氏，归附赐今名，授国子博士，直起居注，升翰林学士承旨，兼吏部尚书。宋景濂序其集，谓其酒酣耳热，捉笔四顾，文气，从口鼻间流出，顷刻盈纸，烂烂皆成五采，其推服之如此。（《列朝诗集》）

　　程国胜，休之陪郭人，明太祖发舟师二十万自将，令国胜率亲兵宿卫帐下，与友谅大战康郎山。友谅骁将张定边奋前直犯御舟，适胶浅，国胜仗剑叱之，急与帐前左副指挥使韩成、元帅程兆先驾飞舸，左右奋击。会鄂国常公射中定边，虢国俞公疾棹来，舟进水涌，御舟遂脱。而国胜等反绕敌舰之后，力战死之，年三十一。事闻，赠定远大将军，轻车郡尉。（《泳化类编》）

　　邓宁河王愈率兵取徽州，久镇其地，有二门子，以勤慎当王意。王一日游山，指二地皆可葬，发虽小，能久长。已而二役各携亲柩，葬所指处。二百余年，后人或以曹监，或以吏役，为小官者相继。（《稗吏》）

　　任万户原休宁人，父鼐筑精舍富川上，延祁门汪克宽授《春秋》，又从学于东山赵访。明兵下徽州，原出佐军实，从捍御，历功至显武将军，雄峰翼管万户卒，与弟并有集。（《列朝诗集》）

　　休宁吴克敏为元义兵万户，保关岭，兵败，题诗扎溪石壁云：“怪石有痕龙已去，落花无语鸟空啼。”遂自刎死。后孔从善为足成一律云：“万里西风起马蹄，金戈回首塞云低，未为豫让先亡赵，欲学田单独下齐；怪石有痕龙已去，落花无语鸟空啼，至今天与英雄恨，呜咽泉声下扎溪。”（《尧山堂外纪》）

　　朱允升得六壬之奥，偶见友人案上四合，戏谓：“君能射覆乎？中则奉之。”允升更索一合，书射语，亦合而之曰：“少俟则启。”适有借马者，友人令仆于后山牵驴应之，允升即令一时俱启，四合皆鱼也。射语云：“一味鱼，两味鱼，其余都是鱼；前门来借马，后山去牵驴。”宾主为之绝倒。（同上）

　　允升生休宁，徙居歙石门，馆临河程氏，教其子大，大为继母所苦，自缢。后允升梦大突入其室，适报生儿，因名之曰同，且曰：“此儿必遭女祸。”寻于所居山前创草屋数十间，乡人怪之。允升曰：“车驾异日幸临，当休军于是。”丁酉秋，明兵下徽，高皇提兵过之，果休其下。临去，允升跽请曰：“臣有子同，后得全躯死，即臣幸大矣。”后同官至礼部侍郎，善诗，翰名题诗赐宫人。忽御沟中有流尸，上疑同挑之，将赐死；因念允升请，使自缢。盖允升所谓女祸也。其六壬精妙若此。（《稗史》）

　　齐易岩者，徽高士，术数尤精于枫林。明太祖初起兵，闻而往问之，答曰：“不嗜杀人。”上曰：“经生谈。”遂去。及即位，或有荐岩之才者，诏征诣京师。岩乃逃避大姓汪氏，汪不敢容。岩曰：“毋害也，岁久当泰。”乃为汪教其少子为文，常与其子游于山，指一处曰：“此汝发生处也，但不知谁为地主？”问之，其姻家也。子年十三四，亦不以其谁为意。及易岩死，其子卜地葬其父，竟得此山。偶检其少日所读中，有记云：“汪生某葬父某郡某都某图某山，子孙绵远且贵。”其子叹服。今汪氏果盛。岩卒年七十余，无子，故其事失传。（同上）

　　休宁程绳祖除陕西御史，左迁湖口令。邑东曰黄麻潭，原是隰田，累为猪蛟攻陷五百余亩。绳祖斋祷于城隍，其蛟白日为迅雷所毙，尸血浮江，民患始息，立祠祀之。（《类书纂要》）

　　歙唐仲实当明太祖驻驿徽州，延访儒硕，召对称旨，赐尊酒束帛，事载《五伦书》。命之任，以瞽废辞，摄紫阳书院山长，学者称白云先生。（《列朝诗集》）

　　明太祖赐臣下御甚多，如中山王宋学士者勿论。驻驿徽州时，御书一，赐汪同云：“庚子六月初三日，茶源阙歇马，偶遇万宣使至，动问说称星原翼，田野辟，黎民乐。折开赉到公文内云：”修城事理，军民人等，甚是极得其当，重务出积粮储，从其与便，勿使我多忧。‘途间亲书不备。寄书人朱某，枢密院判汪同阁下。“同子孙宝藏于家。学士程敏政题绝句云：”午夜虹光烛斗寒，民间惊得御书看；当时未定君臣礼，想见高皇创业难。“成化甲辰毁于火。（《涌幢小品》）

　　建文帝为僧，居罗荣寨之白云庵，名程济圃。建文作《莱根歌》曰：“莱根青兮，菜色辛兮，菜兮菜兮，似余情兮。”（《正气纪》）

　　翰林编修程济绩溪人，博学通奇术。洪武末，以明经举为四川岳池教谕。建文初，上书言某月某日西北起兵。朝廷谓非所宜言，系至京，将杀之。济仰天大呼曰：“陛下幸宽臣，届期无兵，杀未晚。”遂下狱。已而靖难兵果起，赦济为翰林编修，充军师，护诸将北征，与燕王战于徐州，大捷，诸将树碑叙战功，及统军者姓名。济一夜往祭碑，人莫测其故。及燕王过徐，见碑大怒，趣左右椎碑，再椎，遽曰：“止止，为我录撰文来。”其后按碑族之，无得脱者。济名在椎脱处，得免。始忆曩之祭，盖禳之也。淮上诸将，不用济策致屡败。帝闻，召济还。初济同邑高翔，并以明经征，翔励名节，济好术数。翔止济曰：“学者岂宜宗此？”济曰：“不学无术，此固应变学也。”既而济欲以术授翔，翔曰：“我愿为忠臣。”金川门破，翔招济同死，济曰：“我愿为智士。”时帝急召济入大内，问计，济曰：“天数已定，惟出亡可免耳。”帝从之，立召僧祝发，如高皇遗箧计。济袖出黄冠易之，掖帝出，安之若命，不避艰难。每遇险，辄以术脱，帝不自知，济亦不使帝知也。济尝病，帝亲为煮糜，含泪坐榻前，一刻不离。济曰：“帝不死，济何敢死？”帝始安，其相依若此。有所往，必令济筮吉凶，听济示。前后数十年朝夕不离，虽极流离困苦，仓皇行乞时，未尝一废君臣礼，语详《外纪》中。正统间，帝东归，济从至金陵，父老犹有识者，指曰：“此程编修也。”惊异之。既而之北平鞫实，迎帝入大内，济北向稽首泣曰：“今日方终臣子职矣！”还滇焚庵，散其徒，平阳叶二冢，纪历年始末，名《从亡随笔》，付了空藏石室，遂遁去，不测所终。（同上）

　　辽府长史程通字彦亨，绩溪人。靖难兵起，从王渡海来朝，进左长史，上《御燕策》数千言，谋算悉备。壬午变后，通闭户愤感；有卫士纪纲指通旧封事，乃械至京论死。临刑，通曰：“得死所矣！”家属戍边，簿录其产，仅田十余亩，遗书数百卷。（同上）

　　靖难后，以国子监博士黄彦清在驸马都尉梅殷军中，曾私谥建文君，论死，并逮从子贵池典史金兰系狱。后殷言彦清实不在军中，而金兰辈得释。彦清婺源人。或曰：“彦清偕诸臣出外巡访建文，文皇诏至，拒不受，欲图兴复，顾兵力不足，死之。”金兰释后，寻升本邑知县，有善政。（同上）

　　大司马程公信，成化中参赞南都，左安宁，时为守备，燕公设席，中为己坐，而以公位其下。公心不平，盖中官虽为主，亦居首席，六卿而下，皆列坐焉。公戏为一绝云：“主人首席客居傍，此理分明大不祥；若使周公来守备，定因屋上放交床。”安见诗，遂分宾主。（《客中新闻》）

　　闻内监厅四面开门，其式皆同，先开三面，闭上一面，作宾席。既安席，令人闭上门，而己所坐一面，俨然居首席矣。

　　《汪篁墩文集》九十余卷，李长沙为序，他所撰辑《宋纪受终考》、《遗民录》、《新安文献志》皆可观。惟著《苏氏杌》，力诋眉山，以报雒蜀九世之仇，则腐而近愚矣。（《列朝诗集》）

