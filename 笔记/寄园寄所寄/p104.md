<!-- { "loadSidebar": true } -->
　　一瓢道士少读书不得志，走海上从军。时海寇方盛，道人拳勇非常，从小校得功，至裨将。后失律畏诛，匿于盗群，出没吴楚间。久乃厌之，以赀市歌舞妓十余人，卖酒淮扬间，所得市门资，悉以自奉。诸妓更代侍之，无日不拥艳冶，食酒肉，听丝竹，饮食供侍，拟于王者。又十余年，心复厌之，亡去，常持一瓢乞食湖湘间。后至沣，沣人初不识；既久，出语颠狂，多奇中，发药有效。又为人画牛，信口作诗，有异语，人渐敬之。馈好衣服饮食，皆受而弃之，人以此多延款道人。道人栖古庙中，一日于炉灰里取金铤，付祝云：“为我召僧来礼忏。”忏毕，买一棺自坐其中，不覆，令十余人移至城市上，手作拱揖状，大呼曰：“年来甚扰诸公，贫道别矣。”虽小巷间，无不周遍，一市大惊。复还至庙中，乃仰卧命众人曰：“可覆我。”众人不敢覆，视之已去矣，遂覆而埋之，举之甚轻，不类有人者。（《袁小修集》）

　　一门客游大老家，久而无所事事。一日方群相宴坐，大老曰：“客何好？”曰：“客无好也。”曰：“客何能？”曰：“客无能也。”举坐皆笑。客曰：“亦有微长，能箍桶。”大老曰：“请面试之。”命放一铁箍旧桶，去席五尺许，取竹于座上编成圈，随手掷之，其箍已将桶腰收密，而旧铁箍落矣。再作一圈，复如前掷之，恰箍桶底，而底旧铁箍又落矣。大老惊曰：“神技也！客必有他能，愿赐观之，勿秘。”客笑曰：“弹雀可乎？”腰出小刀二寸许，向檐间掷飞雀，腰截落地而小刀依然在手。连掷四五雀皆然，徐收绕于指，若一环状，而后藏之。大老骇甚，知其剑侠也，厚赠而遗之。（《柳轩丛谈》）

　　休宁吴虎文雄膂力，尝客金陵，杂稠人中观剧。明季最强暴不逞者，莫如西北辽人，偶一人误以泥靴踹污虎文朱履，方陪笑举衣，为虎文拭泥，虎文恶声加之。其人怪虎文文弱书生，乃敢叱我，拳殴虎文。虎文随以手挥之，其人辄仆，而其党公忿成群，来殴虎文。虎文声色不动，触之无不伤者，其党充营军者愈集，围虎文数层。虎文谈笑应之有余。适参将道经其地，素与虎文善，乃叱众散。虎文之勇，由是益震金陵。一日在常熟某先生坐，方诩其技，一老人道装者微哂之。虎文怒，诘道人何方人，且曰：“若亦知枪棒乎？”告以新安之歙邑人，虎文益怒，诘曰：“若亦知歙之膂力第一人毕昆阳乎？”道人曰：“吾兄子。”虎文笑其诞，出座欲与较枪。道人持枪笑曰：“欲让若干？”虎文瞪目不解所谓，道人曰：“吾手前握枪杆一尺，则子枪当长我枪一尺，是让矣。子亦如吾侄，受我让五寸乎？”虎文从之，运用枪法，直取老道，老道全不为动。乃虎文用枪到极巧妙处，几中老人，然后直前一折，虎文枪已落手飞墙外矣。虎文不觉屈膝，老人笑扶之起曰：“子枪法诚善，惜用之太急也！吾与子戏，岂忍伤子？但令空手足矣。”（《柳轩丛谈》）

　　天启二年三月，操江徐必达年七十二岁，出巡至仪真，带家兵三十人，又带铁关王刀一把，重七十三斤。十三日阅水操，内有家兵四人，能舞其刀，余兵及看者数万余人，皆不能举。自耿操江为关白之变，于万历廿四年出巡至今，计廿六年，未见有操江按临。（《先曾祖日记》）

　　休宁令张天成，故辽东将家子，自言十七时，见许定国与其祖饮，从者以其弓从，请开之不可，强开之，努力仅寸许，两背腋已伤骨矣。（《万青阁偶谈》）

　　黄仲霖为监军，归休宁时，携一长人甚奇伟，不知者以为巨无霸。然不敢近。一旦休少年中，一有胆者力击之，则怖而走矣。近陕西王辅臣反时，有步兵长九尺，操大刀猛鸷，多战功。图学士欲生擒其人，以数千骑围之。其人曰：“何阻咱归路？”众曰：“学士公欲见汝。”其人曰：“要认咱。”忽抚躬掷一大履，众方眩视，急杀开血路而走。后辅臣降，其人仍为走卒，无甚异。（《啸虹笔记》）

　　四川韩巡抚遣心腹吏解金数十橐至都，道山东，晚宿一古寺，吏脱鞍马，环绕夫役，枕刀睡橐上，晨起人马如故，而橐化乌有矣。吏骇甚，诛求侍僧，仅贫蠢数众，非能盗重赀者也。遍访杳然，不得已，归诉之韩，韩震怒，重考解金人，悉下于狱。系既久，吏哀吁：愿以全家易一身出囹圄，不探真消息，死不瞑也！韩素信吏，许之。至失金地，远近密访，绝无耗如前。一日大树下见瞽而卜者，席地坐，大书于招者，专卜大事。吏异之，扣以失金状。瞽者笑曰：“速命人舆我，得下落矣。”吏喜从之往，肩舆人听瞽者指挥，左则左，右则右，皆岩山径，无复人烟。已而夕阳在树林中，时闻虎啸声，吏色然惧；瞽者忽喝舆人住，前指吏曰：“请从此三折而东入深林，则知金所在，余不敢偕子同往也。”吏匐匍奔至，曲折殊甚，穿深林，果得一大庄院，为阍者所呵，吏以直告。阍曰：“若何事饶舌？虽然，业已来，候吾王登殿自诉也。”吏随入门数层，巍然台殿，丹碧射目。时日已西匿，屏息檐下待。少顷，灯火辉煌，仙乐作自内殿，几半里，剑戟森列，侍卫如云，非复人间。殿上一王者，童颜道貌，如老君，傍拥以羽幢宝剑，扶辇人环锵然。王者呼从者引吏前问曰：“汝韩某命来索金者乎？”吏惶恐屏息，不能对。王者曰：“此处无义之金颇多，盖引彼自认。”绕道至一库，则金银与栋齐，吏认前所解金，封识宛然未启也。复返殿上，仙乐再作，王者已退矣。侍者传令吏暂住数日，侯回音，朝夕闭一室，穴窗投以食。将半月，吏悔恨无聊，欲逃无路。偶见室有小门，试入之，又一洞天。吏方徘徊间，忽腥风自墙树落，血滴衣袂，月下详瞩，皆人头及断手脚也。吏魂胆俱丧，急返故处，不能成寐。约三漏，殿上传吏出，则王者侍从灯火，罗列如前，吏长跪听命。王者曰：“吾不忍累汝全家，有扎复汝主，金不可得也。”吏唯唯，从者授书，一力士挟之出行，小径如云雾，足不履地，将黎明，已至通衢，力士曰：“第可归矣。”回视之，影已灭。吏跋涉月余，归成都，述其事于韩。韩始不信，吏出书，韩自启之，悚惧失色，汗浃背。退即尽释解金人，人皆莫解所以。后韩卒，其亲随人云：“一月前有人入韩卧内，截其辫发，及枕畔印钥去。”韩不敢诘。王者所封扎内即此也。后遣人遍访，迷其径，不可得。（《隶园杂说》）

　　尤世威为总兵时，往谒蓟辽督府曹文衡，文衡尊严不少假。更谒侯司徒恂，司徒公谕令勿长跪，相见如弟子礼。世威感悦，愿效死。后司徒公行边，至黄化镇上遇火炮灾，司徒公压于敌楼下，背上积二十二死人。世威震而仆五里外，起立卒不肯去，号而呼求司徒公。复至敌楼，适有电光照司徒公，世威乃趋而抱之，而以手起其二十二死人者。火及冠，脱其冠，及袍，脱其袍，遂烧其须，及其左耳。世威坚不动，竟袒而负司徒公以出，行四十里，抵于山下，边人谓之尤半耳云。（《壮悔堂集》）

　　汶上有响马肆劫，众捕方逡巡，见翁媪并辔来，识之，遮拜翁马首求助。翁笑曰：“余夫妇朝泰安娘娘，何暇为人擒贼？”众哀请，媪忿然曰：“老娘出一臂可乎？”众喜，遮拜媪前。媪挈怀中所抱孩付翁，以己驴易翁马，挟弹呼众曰：“速随来。”骑如飞鸟，踪旋灭。众驰二三十里，见媪缓辔返，有愉容：“车装财物，若辈前往收还，诸贼奴，老娘已纵之矣。”遂去。众趋前林，果不谬；盖老媪能挽铁胎弓，以铁丸弹人，无不立死。所乘又追风马，贼众素呼为某太太，闻其名即遁耳。（《柳轩丛谈》）

　　大铁椎不知何许人，北平陈子灿与遇河南宋将军家。宋怀庆青华镇人，工技击，七省好事者皆来学，人以其雄健，呼宋将军云。宋弟于高信之，亦怀庆人，多力善射。长子灿七岁，少同学，故尝与过宋将军。时座上有健啖客，貌甚寝，右胁夹大铁锥，重四五十斤，饮食拱揖不暂去。柄铁折叠环复，如锁上练，引之长丈许。与人罕言语，语类楚声，扣其乡及姓字，皆不答。既同寝，夜半，客曰：“我去矣！”言讫不见。子灿见窗户皆闭，惊问信之，信之曰：“客初至，不冠不袜，以蓝手巾裹头，足缠白布。大铁椎外，一物无所持，而腰多白金，吾与将军俱不敢问也。”子灿寝而醒，则鼾睡坑上矣。一日辞宋将军曰：“吾始闻汝名，以为豪；然皆不足用，吾去矣。”将军强留之，乃曰：“吾尝夺取诸响马物，不顺者辄击杀之；众魁请长其群，吾又不许。是以仇我，久居此，祸必及汝；今夜半，方期我决斗某所。”宋将军欣然曰：“吾骑马挟矢以助战。”客曰：“止，贼能且众，吾欲护汝，则不快吾意。”宋将军故自负，且欲观客所为，力请客。客不得已，与偕行。将至斗处，送将军登空堡上，曰：“但观之，慎勿声，令贼知汝也。”时鸡鸣月落，星光照旷野，百步见人。客驰下，吹栗数声；顷之，贼二十余骑四面集，步行负弓矢，从者百余人。一贼提刀纵马奔客曰：“奈何杀吾兄？”言未毕，客呼曰：“椎！”贼应声落马，马首尽裂。众贼环而进，客从容挥椎，人马四面仆地，杀三十许人。宋将军屏息观之，股栗欲堕；忽然闻客大呼曰：“吾去矣！”地尘且起，黑烟滚滚，东向驰去，后遂不复至。（《魏叔子文集》）

　　松陵周姓者，道登相公族裔，不自检束。凡暇日则负手井阎间，忽遇外来少年，相与泥首曰：“我周之世仆，名二舍，飘零道路，令归服役。”周睹其眉目英伟，语言次第，不类下佣，始拒之。因舍执礼愈卑，遂留住败屋中，以示相却之意，舍了无去志。适因出探友人，舍亦随行，见友人书室中闽兰盛开，磁盆檀架，叹赏不已。舍云：“奴当为郎君致此。”周以妄言，不答而返。诘朝则兰已宛在，惊驰呼舍，责彼行窃，损我家声。言未毕，友人趋至，见兰大笑曰：“吾兄欲此，何不明示，乃作梁上君子耶？”周以舍告。友曰：“吾固疑兄素非勇者，岂能轻越重垣，必有肉飞仙佐之耳。兰不足惜，兄可督其见还，我辈伏暗壁中，窥其形迹。”周如约谕遣，舍无难色。是夜漏再下，见舍悬空而下，皂帔绛帻，左挟兰，右匕首，捷如健鹘入云，不暇转瞬。迄晨次，周密讯，友云：“静夜无闻，惟一丝玄雾，矫下檐楹，即觉霜雪侵人，战栗不已。少焉秉烛就视，则兰已置之旧所，不移毫发，只花叶凋谢矣。周归，旋召舍语：”若有术如此，自非无故相依，然稍为漏泄，祸将及我，可速他图。“舍奋然而出，不知所往。（《西皋外集》）

