<!-- { "loadSidebar": true } -->
　　谭元春字友夏，楚人。父尝客襄阳，舟旦发，忽闻岸上悲啼声，急停舟问之；则里役失遗多金，无以偿官，欲赴水死耳。谭慰之曰：“若金故不失。”随取一大函畀之，其人曰：“此非吾金，安敢妄取？”谭曰：“第将去。”后丁卯岁，元春梦神告曰：“宜自策励，尔父襄阳事发矣。”元春惊寤，以梦告母曰：“大人得无有不善事于襄阳乎？”母为具述前事，是岁乡荐第一。（《不可不可录》）

　　携李有盛周者，号文湖，登嘉靖间进士。当为诸生时，人或以谗言污蔑其妻，盛不察真赝，辄持剑杀之，自鸣于官。官曰：“烈士也。”亟赏之。未几，妻见梦曰：“我实无玷，若用谗言杀我，我必报若。”越十五年，盛累官至郡太守，夜阅文书，有缢死事，盛语阍童曰：“缢何能死人？我请戏试之。”遂用组绶自系，践踏椅上，悬诸梁；阍童乘其悬也，亟取椅却走，盛足不能至地，气绝而死。阍童走归家曰：“吾今日得报仇矣。”遂仆地死，人莫晓其故。后细询之，则阍童之生日，乃盛妻之死日也。（《座右编》）

　　姑苏有潘姓者，掘地得金二十万，以分其子潘奎潘璧，两母出也。璧年尚稚，奎乘其病，投毒饵中杀璧。奎生子名城，性聪颖，然淫恣无度。入赀为国子生，司成姜凤阿览牒曰：“何名潘城？”为增一璧字。父奎闻之，甚不乐。已而璧城破其家，百计索金于父，不得，遂诱刘氏奴激怒其父而殴之死，盖璧再生为璧城云。（同上）

　　万历间，京师有阴与奸妇期奔，尚虑其夫在，因迹夫所往，诱至僻地，缚之树，拗其项以死，仍爪出其目睛。有白髯翁治之，纳其晴，还目而舒其项，使活，归语其妇，妇亦感悔，鸣官抵罪。（《耳谈》）

　　李士衡奉使高丽，武人余英副焉。所得礼弊，及诸赠遗，士衡皆不关意。余英虑船漏，以士衡之物籍船底，己物置其上。无何，遇大风，船几覆，舟人请减所载；仓忙不暇拣择，信手拈出，弃之中流，舟始定，皆余英物也。（《野乘》）

　　万历丙辰进士韩某，父为显宦，曾入一尼，见一尼色最丽，心动。他日以内人馈之饼，尼不知计，食之晕绝。韩趋入其，窃其袒服，以戏于旁。尼忽醒，觉其故，笑曰：“亦何至若是？晚当与君作伴耳。”韩信之不疑，遂去。顷之，沐浴对佛缢死。时韩尚无子，妻忽怀孕生男，稍长，聪颖殊绝，年十六，举于乡。明年以春闱试京师，一日捷音至，亲朋称庆；又一日见家僮凶服号哭而来，询之，则新贵者已死矣。韩痛绝再苏，诘其死时状，僮曰：“公子将死时，忽发呓语曰：”吾岂真韩公子哉？乃某尼僧，托生其家，受他恩爱几年，以偿夙冤。今得请于帝，斩其嗣矣。‘“韩闻此语，惊恨而卒。（《臣鉴录》）

　　万历中，焦某以江阴小吏选楚中典史，迁府知事离任。江阴有一小僧，募金六百，布施普陀山，附舟而南。焦忽萌恶念，挤僧于江，有其金。忽见僧从水出曰：“君害我命，则亦已矣，金乃十方所施，不可得也。”自是日夕见形，焦忧惧得病，寝兴不安。抵家病剧，诸凡祈禳，无所不营，而僧至必大呼曰：“功德何益？还我命来！”时焦归且一年，囊中金亦尽。一日，僧持刺相访，直入中堂，阍者辞以主病。僧叱云：“吾非募化，有事见汝主。”焦方负床呻吟，妻孥环泣，复闻此僧来访，大骇云：“索命变幻如此，不如速死。”遂夺刀自杀，家人方抱止，而僧已至矣，谓焦曰：“某人也，非鬼也。去年于风浪中自分必死，忽有一灯引入芦苇，遇渔舟拯脱，复募六百余金，将往普陀偿愿。因过江阴，知君有此异疾，特来为君释杯蛇之疑耳。”焦曰：“金尽奈何？”僧笑曰：“吾无意索金。”举家闻之，罗拜，欲制衣履相遗，固却不受，仅享一饭。使人迹之，果乘南海舟去，自是鬼形遂绝。焦疑不释，少日而殂。焦止一子，方应孝廉举，以亲丧不赴，无故走江干，跳浪中死。（同上）

　　秀水姚思仁万历间巡按山东河南，杀贼颇多。忽病中被摄入冥司，主者诘曰：“尔为御史，何好杀如此？”姚曰：“某为天子执法耳，非好杀也。”主者曰：“此言过矣！凡为人当体上天好生恶杀之心，先王刑期无刑之意；今尔不以哀矜勿喜自省，理应受罪。”姚曰：“固也，当两省凶荒，某曾上疏请赈，所活不下数千万，独不可相准乎？”主者曰：“此尔幕宾贺灿然之所为也，已注其中年富贵矣。”姚曰：“稿虽贺作，疏由我上，独不可分其半乎？”主者乃依言，令其生还。贺以秀水人，年少家贫，从姚于官，因见凶荒，特作疏稿，劝姚上之。后贺年四十登第，累官冢宰，姚亦官至工部尚书。（同上）

　　虞升卿曰：“吾行已无愧，所悔者为朝歌长时，杀贼数百，其中岂无冤者？所以二十年家门不增一口。予辛亥平交山寇，到今二十四年，侧室虽多，未生一子，不免归咎于当年之剿杀，怀思虞公，心为憬然。然值交城编审，故绝病逃诸丁，擦除俱尽，未曾一徇情面，此又予之可信于心者也。”

　　中书舍人永嘉赵士祯为匿名妖书，朝廷缉捕之急，锦衣百户崔德，缉顺天黜生生光，并其子其妻鞫之。生光诬伏，叹曰：“朝廷得我结案，如一移口，诸君何处求生活乎？”太监陈矩上其狱，移刑部论斩；上欲加等，以谋危社稷律论磔，妻子戍边。后士祯疾笃，自言其详，肉碎落如磔。（《贞胜编》）

　　御史沈某，当万历甲辰春，审妖书时，生光哀辞鸣冤，沈不之顾，且声色震厉，径坐生光。生光努目切齿，含恨以死。后沈出巡，途中得病，谓其仆曰：“昏愦中见生光索命，病不起矣。”已而果卒。（《酌中志略》）

　　刘理顺河南人，数上公车不第，请书读源神庙中。一旦闻哭声甚哀，询之；乃一商人出外，七年不归，母老贫甚，嫁媳于远商，得银十二两，妇姑诀别，是以悲耳。刘闻之，急命其仆，归家取十二金至。仆曰：“家已乏绝，止有纳粮银十余两，明日输官矣。”刘曰：“汝第与我，粮银当再为计。”遂作商人书，言货殖七年获利五百余金，行将归舍，先寄银十二两。姑媳得银，以书示远商，遂解议去。后旬余，其子果归，货殖获利，悉与书中合。骇甚曰：“此神明悯我耳！”明年甲戌，刘遂状元及第。（《臣鉴录》）

　　金坛于中丞相攸得无锡华生为婿，告其女曰：“吾二任都宪，历十有七年，未尝置人大辟，华生不患不富贵也，患居官或刻耳。”及华登第为江右司李，执法凛如，三日而入重罪者三。其妻述父言告之，华曰：“我为刑官，律如是，吾依律断而已。若废公法，而市己私，非所以明职守也。”后屡入人罪，屡劝辄以依律断答之。华后无子，婢生二子，皆不肖，语其妻曰：“我生平未尝欺公坏法，何生子如是？”妻曰：“此君之依律断也。”今于子孙贵显屡世，而华竟绝嗣。（《座右编》）

　　凤阳倪秀才之妻徐氏，房资颇盛，其侍女绯桃，自恃才貌，冀宠于主公，而专内柄焉。值主母患痢，绯桃欲乘机毙之，谋于灵婆，得毒药数丸，将和痢药以进。未及逞谋，忽梦中自言：“尔若药死，愿谢金饰一匣。”同睡者诘之，则曰：“未尝有言。”适腰间有丸药坠地，又诘之，则曰：“我心闷欲治耳。”即取吞之，少时便血直注，号呼而死。（同上）

　　紫潭李翁族产俱盛，尝卜地得吉。相者曰：“主出飞来金带。”后浙有孝廉某，北上阻雪，过其家，翁觞之屡日。孝廉见传飧小婢，貌秀整，悦之，因人语翁，欲购为妾，翁许之，与偕行。后孝廉登第，历任大司马，其夫人暨诸姬皆无子，独此姬生二男二女；夫人殁，遂续为夫人。夫人念其翁媪甚，潜属其门吏，于黄冈人问翁媪消息。是时媪翁殁已久，家亦沦替如洗，莫有知者。忽翁之子以解军赴辽阳，经都下，过大司马宅门，与门吏谇语，知为黄冈人，以闻于夫人。夫人讯之，其兄也，大为之恸，教令出饰衣冠，具羔雁，谒公。公厚客之，馈赠甚盛。夫人益不悦，日涕泣曰：“能富贵人者，公也，今待妾家若此乎？且何以令诸儿女有外家也？”时有侯李氏绝胤，而山东人奏请袭者，叙功绩不合，其功绩册在所司库。公无能解于其夫人，阴以册示李子，令熟之。亦奏请袭，下所司辨之，李子语合得袭侯，今紫潭称李侯家是也。后复绝，独其家绰楔在焉，相者称飞来金带始验。（《耳谈》）

　　监生陆万龄曹代请祠魏忠贤国学，后被劾伏辜。同时更有一张生者，欲上疏以忠贤与孔子并尊，入国学，自称见子路击之，遽死。（《芜史》）

　　宁波府庠王录当贡，其次为李循模。李素无行，百计攘得之，王不较也。李入京，夤缘严嵩门下，求顺天训导，严谕铨曹许之。于是扬扬自得，纵步至顺天府学，登其堂，窥其衙，徘徊良久。学役辈诘之，李大声曰：“吾不数日当坐于此，鼠辈敢无状耶？”诸人乃群哗于吏部，文选大骇，亟易广西一小县，未几，身及一子一仆，俱死于粤。明年王应贡就选，乃恰得顺天府训导。（《臣鉴录》）

　　朱之蕃未第时，梦一神曰：“今年状元，当是镇江徐希孟，因彼私一奔女，黜之。汝家世阴德，与彼相等，次当及汝。但彼三代不食牛肉，汝父子独未戒此，倘能早戒，状元届汝无疑也。”觉语其父，父以为梦境渺茫，明夜父梦亦如之，始大惊。次早父子焚香告天，誓不食牛肉。是年果状元及第；徐止二甲第三。（《不可不可录》）

　　松江诸生袁灿若，丁丑进士定弟也。十五年梦至一所，见历代创业主，会议革命；有顷一人如帝者状，披发伏地，呜咽泣诉枉。明高帝语之曰：“此事非我所能主，当往问建文皇帝。”灿若流汗浃背而醒。（《绥寇幼略》）

　　方崖赵公，谈其乡有为州牧者，因庖人具馔，失一鹅首，遂毙之杖下。后归田，赀积颇厚，乃构一堂而栽双桂。即扁之曰培桂，因手识云：“己酉堂前培桂，他日子孙必有折桂之手。”一夜坐堂上，忽空中戛然有声，如鸟衔物掷地；烛之，乃一腐鹅首也。其人骇汗，未几即病逝焉，自是家零落。至嘉靖己酉，鬻其居于人，其承鬻者，王姓名培桂也；计其扁堂之岁，仅一周花甲耳。（《座右编》）

