<!-- { "loadSidebar": true } -->
　　海盐倪政字拱德，以乡试讯兴化学，终松溪谕。初兴化生王誉者，政才之，故规砭不少借。秋试，誉祷梦九鲤神曰：“当问倪先生。”誉以先生必无好言，勉往一请。政怒应曰：“去中解元来。”誉喜甚，疾趋出，果发归。（《海盐县志》）

　　三科场梦兆应否，万有不齐，偶采一二则，以该其余人。毕瑜为山东提学日，有张驿丞者，乡试中式，瑜赠之诗曰：“一官耻不与清流，忙里遗编自校雠，枳棘岂能留彩凤，盐车未必困骅骝；东{潘}领荐名初显，西蜀题桥志已酬，脱却樊笼入佳境，春雷万里步瀛洲。”（《尧山堂外纪》）

　　万历十三年，诏起侍郎王锡爵为文渊阁大学士时，首相申时行吴县人，次相许国歙县人，三相同出南省，二相同一府。时行壬戌状元，锡爵同科会元，国辛酉解元，三相各占一元。华州王庭诗兄弟三人，庭诗年十七中乡举，次弟庭撰年十六继中，幼弟庭谕年十五亦中。三人皆早发，各占一岁，无同者，其后又各举进士。（《说郛》）

　　许相国金陵乡试，与王申二公偶同座，有相士过，指之曰：“元元元，首许终申。”果不爽。许贫时岁除，袖修金归，悯投水妇赠之。方患无以卒岁，徘徊河西桥，休宁程爵遇之，高其义，厚赠且结姻焉，次年许即发解。（《啸虹笔记》）

　　袁了凡初名表，万历丁丑下第，梦袁黄作会元，因改名黄。比下科登第，则会元袁宗道黄汝良次焉。了凡少时遇异人，知数前定，不复营求，而改名以希遇于不可凭据之梦；其于前定，尚在疑似间。（《苏谭》）

　　顺治己亥秋八月，再行会试，予与同年朱若臣士绶同公车。若臣梦看榜，榜首姓朱，单名是金字，偏傍左边不甚了了。予笑曰：“年兄未必便中会元，得无为他人作梦耶？”若臣具呈礼部，改名，榜发会元朱锦。

　　万历丁丑张太岳子嗣修榜眼及第，庚辰懋修复登鼎元，有无名子揭口占于朝门曰：“状元榜眼姓俱张，未必文星照楚邦，若是相公坚不去，六郎还作探花郎。”后俱削籍，故当时语曰：“丁丑无眼，庚辰无头。”（《抡元小录》）

　　天启间某进士，才大而数奇，以齿过知命，就童子试。其邑令某，少年高第也，见其老，意甚轻之。入衙为太夫人具述，且哂；母曰：“其文何如？”对以未阅，母不觉潸然泪下。令请故，母曰：“汝父攻苦一生，而不得附名于庠，赉志没，故触而悲耳。”令随取其卷阅之，大为叹赏取冠多士，送府，太守亦讶其年，令乃具呈所以赏拔之故。太守亦取以冠军，遂入泮，未几举于乡，明年成进士，授京秩。后邑令以觐至京，病故，丧事皆出其经理。（《座右编》）

　　熊公廷弼已中武解元，因事为当道呵责，大以为辱，折节为帖括游庠。及赴省试，未获录科，路号于督学，请收遗才。督学为无锡邹公以录遗已周不允，能力大持其舆，舆夫俱倒。督学怒，立责三十板，出题命作文，意欲黜之。熊立就，不加点，文又大佳，督学喜，送入闱遂发解。后熊督南畿学，见邹邹若悔。公曰：“雷霆雨露，皆佩教诲。”欢然无复遗憾。（《蓉集》）

　　蔡公懋德视学江西，是时崇祯以登极恩，每学拔一人贡京师。公矢诸神，谢私谒；榜发，揭公重熙第一，陈公际泰次之。际泰为诸生时，其文播于朝鲜，与重熙皆举进士，而重熙卒慷慨殉国难焉。先是蔡公素耳大士名，欲首拔之；日未午，有以全作五经文呈者，以为大士也，阅之，乃揭耳。少顷，大士果以卷来。公曰：“二卷俱佳，但揭卷《尚书》一艺稍弱。”意欲为首陈地也。揭应声即于案头复补二艺，公遂首揭。（《豹斑集》）

　　侯执蒲大梁人，年二十一，同兄执躬举戊子孝廉，提学使者长垣李化龙谓曰：“吾授生时，独未饮鬼浆，能前知；二字皆列卿，然长者联第，次者当后十年。”执蒲果以戊戌登进士科。李行芳者，执蒲座主也，执蒲既第，数以文进，行芳辄挥不录，最后私问其小竖；竖言独见官进士应震文，则大喜耳。执蒲乃求应震为文三，行芳三称善，既而叹曰：“官生虽善文词，吾阴相之，其人后必败。侯生器识当建大节，何其文之类官生也？吾不复相天下士矣！”（《壮悔堂集》）

　　正德崩，大学士毛澄迎肃皇帝驾至藁城，过桥偶尔桥崩，有碑出焉。碑文曰：“桥崩天子过，碑出状元来。”毛乃弘治癸丑状元也。（《尧山堂外纪》）

　　中州士人周见屡举不第，一夕有神见梦曰：“汝须待未尚伦同中。”周觉而求诸校中，意不得其人。徒十余年，乃有一尚伦入学，问其举业漕然；其年周君未铮科，挈未同告考，周代未作，两人俱入试，三场同，号房亦然。周中本房第一，未亦登科，周至无仕，未至县令云。（《升庵外集》）

　　明朝制艺，确有分两作文者，阅文者皆可操券而取。一人出闱，得意甚，自以为会元矣。偶夜散步，闻有误堕泥中者，大呼曰：“谁来救会元？”其人急往挽之起，抵其寓，阅文果高一筹，曰：“真恨事，我第二矣。”已而榜发果然。董宗伯思白将赴南宫，往辞其尊公，公欢曰：“儿入场须加意，我向决汝为元，今不隐矣；以吾前阅陶孝廉文，出汝上也。”宗伯谨受教，畜马乘题，聚敛句已重顿矣，忆其尊公言，欲驾陶上，复改之。已而场中定元，以董平发不及陶，遂置第二。冯公梦祯会试年，有贵介子弟，预购闱题，闻某公与某公议，但曰：“斗筲子要之何用？”贵介子遂知为行已有耻三节矣。冯知之，邀一契友入西山，静养半月，得一破曰：“圣人与贤者论士，而其所重者可知矣。”得意甚曰：“我会元矣！”已而出闱，遍讯同袍文，但闻其破曰：“不及我也。”发榜，果魁多士。汤宣城宾尹读书山寺，上科某会元来访传衣钵者，偶过其地，见汤徘徊于寺廊下，忽疾书狂笑，大击寺钟无数，某公问之？则曰：“我作一元文，乐甚也。”索观之曰：“是矣，但伯未尽善。”因指其隙。汤大服，请教，遂授以元脉焉。（《啸虹笔记》）

　　正德间，扬州江都县有哑人郑姓者，一夕至南门，忽见空中红光炳耀，仰视则天开眼也。随拜随唤，不觉声出于口，自是不哑。扬州曹进士守真云：“哑巴乃其父之相识，因天开眼一拜，而遂有声音。”（《万青阁偶谈》）

　　国朝徐相国元文赴试金陵，一船家哑子，忽迎曰：“状元来矣！”后魁天下，造一船与之，俾温饱终身。

　　正统元年，两京设提学御史，各省设佥家，彭勖永丰人，往南直隶松江府应试，取十五人，华亭七人。或以为少，请益之，不许，曰：“吾所取皆决科，若是足矣。”及秋榜出，钱溥第一，徐观第三，张恭第五，所遗者华亭二人耳，其精鉴如此。此后南畿督学最著者，毋若衡水杨宜，与我浙江山之赵镗杨拔瞿昆湖赵拔申许王三相国。镗以佥都卒于家，三相方在朝，分作墓志传表，亦盛事也。扬至总督侍郎。（《涌幢小品》）

　　马状元铎母马氏妾也，嫡妒不容，再嫁同邑李氏，复生一子，名马，亦中状元，御笔于马旁加其字名骐。越三日，胪传凡三唱，无应者，曰：“即李马也。”骐乃受诏，每报刺骐字，黑书马，朱书骐。（《笑史》）

　　董尚书浔阳公，三世四进士；庚午科公之长孙青芝，先父释褐。报至，公携杖往视子舍；时隆山夫人，以夫不获第，方按几大恸。公慰之曰：“汝子幸已贵，何哭为？吾子不第，是吾痛耳！”不觉涕泪交下，次科隆山亦第。（同上）

　　李于鳞子驹敏慧能文，有声历下，王元美属司理魏允孚，因秋闱之便，拔之曰：“虽私亦公也。”未在场中检之，朔日不可得，既放榜，见驹卷委于柜下尘上，中七作皆佳。驹未几病殁，无子，于鳞之白雪楼，竟属他人。（《苏谭》）

　　浮碧山之神，惟东岳最灵，凡以梦祈者，应如响。邑中有父子同应乡试者，祷于岳，以梦示曰：“汝往问秦枣三孺子可矣。”二人未解所谓，偶下山，见一丐妇浣于河，问之曰：“秦三枣孺人者为谁？”其妇强目咤曰：“汝奚问为？”盖此妇与邑少年秦枣三狎，故有是号，忽闻其语而心怪之。二人犹未悟，对曰：“吾欲问我父子谁中？”其妇骂曰：“入你娘的，倒会中。”其年父果中。（《笑史》）

　　胡任舆为诸生时，梦人赠二香圆云：“手持双园小天下。”辛酉江南发解，五上公车，甲戌以孔子登东山题捷会榜策七，谒予寄园，述旧梦。予曰：“君今其得状头乎？”任舆谦让未遑，胪唱竟验。

　　乙卯年，南场中有鱼见于圊；鱼水族也，水至洁也，而秽至此。又见于场中，此文明失位之象。次年丙辰会试，沈同和以代笔中第一名，代笔者赵鸣阳中第六名，俱吴江人，事发按问，并罪除名。吴为水国，遂应其占，亦一厄运也。苏州人为之语曰：“丙辰会录，断么绝六。”盖名次适应其数云。赵最有才情，特以馆谷落其度中，代笔者往往有人，皆无他异，所未有幸有不幸也，似宜未减。（《涌幢小品》）

　　江西吉安府自开科至嘉靖三十八年己未，六十科中式者七百八十八人，状元十一人，榜眼十一人，探花十人，会元八人，解元三十九人，官至内阁者九人，一品者六人，尚书二十二人，得谥者二十五人。（《耳谈》）

　　壬戌前一岁，武昌屠者梦天榜状元徐时行也。隔江即吾里，一生同此名姓；屠物色待之，劳以羊酒，月贻供养曰：“相公必是状元，异时无相忘。”生才下中大悦，遂猛进学，适当榜发，乃姑苏申相国时行，始尤徐姓，而生以病进学，呕血卒。先伯氏为相国同榜进士，尝向相国言，为绝倒。（同上）

　　姑苏有儒童许润嘴垂老尚未采芹，偶伴某公子计偕入都。公子昵一伎甚狎，无心入场屋，戏谓许曰：“代我会试何如？”许惧获谴，曰：“无伤也，自监临及内外帘，皆亲故，闻唱我名，必代庇护耳。”既入，乃坐天字二号，谨垂帘不敢出头，恐人觉其替身也。天字三号，亦苏州孝廉，于入场先一夕，梦人告曰：“汝若坐天字二号必中。”既微差，甚怅怅，试识认坐二号者何也？验其应否！既揭帘，认其为许阔嘴大骇，许急以实告，且善言求之，隔号生曰：“若欲不张杨，请换二号与我坐。”不得已从之。已而至晚，竟不能成一字，又来问许？许七艺已草完矣。隔号生曰：“与我七草，方不叫破。”又从之。然许终恐负公子托也，更草七艺，为之塞责。榜发公子与隔号生俱捷南宫，共谋所以报许，许曰：“大福不再，功名非所愿也。任我意，饱暖于二家可耳。”知其事者，谓一童生中两进士。（《鹏升集》）

