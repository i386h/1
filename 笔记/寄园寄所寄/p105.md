<!-- { "loadSidebar": true } -->
　　休宁程宗斗弱冠好枪棍。祖付三千金命贾，宗斗携往河南少林寺学武艺，罄其橐。少林例：学成者，能打散众木偶，方许出寺，否则必欲去者，乃由狗窦出耳。宗斗学既久，独能打散木偶，既出，惧祖责，不敢归。父遣人访得之，闭诸室，不令他游。后父挟重赀，偕之往北京，道遇响马贼，父惧甚，匿草间。宗斗独敌数十人，皆辟易，响马惊拜曰：“神人也！”邀其父子至山，宴而后归其橐。宗斗从之，方半酣，偶闻门外喧哗，急跃起如飞鸟，掠檐间，忽不见。群盗惊甚，少顷自门外从容来曰：“吾乍闻喧，将试吾拳勇，乃下人噪杂，不足辱一挥也。”盗皆色然恐，急还其行装，送其父子归。其父亦讶甚，曩亦不知其技勇若此也。后恐其将入匪类，不令出游，遂以商贾终焉。（《怀秋集》）

　　◎定数人不思所以胜天，猥云定数，可粲也。顾蝇营狗苟，溺洪波而莫返，静听旧事，未必不因之自淡。乌必废诸？

　　赵涓精弈，号为国手。成化初，有二善弈者，充供奉；上命二人与涓弈，以金合贮，赏胜者。涓连胜，叩首领胜。两人夜叩涓曰：“吾两人无他长，徒以弈事上，公今连胜吾两人，名成矣。脱再屈我，于公名不加增，而置吾两人何处？今愿以白金一笏为公寿，明日对，佯北一局，小假吾两人颜色，感公长者。”涓许诺。明日果佯北一局，两人即叩拜，开金合，则中贮锦衣、空名御扎，及一牙牌也。帝意本官涓，涓竟不得，帝叹曰：“孰为天子能造命哉？”（《昨非庵集》）

　　昆山舟师杨姓者，雅与金姓者善，金死，有子曰三，年十七，窭甚。杨怜之，招入舟，既久，以其力勤也，爱之。杨夫妇无子，一女年相若，因以妻三。岁余，三沾痰，日渐羸阽危，杨夫妇始悔恨，辱骂不绝。一日江行，泊孤岛下，赚其拾薪弃之，挂帆去。三欲归无路，痛哭将欲赴江死。既又念岛中或逢人，冀可救援。转入林中，至一所，见戈戟森列，徐侦之，无所闻。渐就阒寂，仅有八大箧，封识完好，不知何为。盖盗所劫财，踅贮此地。三乃匿戈戟沟中，更临江滨，适有他舟经其处。三招之来曰：“我有行李，待伴不至，可附我去？”舟中许诺，悉以大箧入舟。行抵仪真，问居停主人家，密启箧视，皆金珠也。即其地售得如干，服食起居非故矣。既收童仆，复买妾。一日行过河下，杨舟适在，三识之，杨不知也。三乃使人顾其舟，云湖襄贾，辎重累累，舳舻充刃。先是杨弃三时，女昼夜啼哭，不欲生；父母强之更纳婿，女不从。至三登舟，舟人莫敢仰视，女窃视之，惊语母曰：“客状甚似吾婿。”母詈之曰：“见金夫不有躬耶？若三不知死所矣。”女遂不敢言。三顾女；佯谓舟人曰：“何不向船尾取破毡笠戴之？”盖三窭时，初登杨舟有是旨也。于是妻觉之，出见，相与抱哭，欢如平生；而杨夫妇罗拜请罪。悔过无已，三亦不之较，寻同归三家焉。未几，会剧寇刘六刘七叛入吴，三出金帛募死士，从郡别驾胡公，直捣狼山之穴，缚其渠魁，讨平之，功授武骑尉，妻亦从封云。（《鸿书》）

　　刑部郎陈某，谪守曹州，岁久不调，以形家言，造危楼于州前，兼以游赏。楼旁为国子生杨森居，嗔其碍己，诉陈，陈不顾。亡何，灵宝许襄毅公进以直指使临州，生复诉之；公即往登楼观视，时陈宴乐之具皆不及彻。公叹息，命毁楼，改为州库，督役掾于楼壁，折得一砖，题云：“许吏部，许吏部，毁高楼，盖州库，恼杀陈知州，喜杀杨知固。”公闻，以讯当时匠作，答曰：“当时有施道人题此，众不识字，莫知所云。”公后官冢宰，杨令固安，陈以此愤卒。（《耳谈》）

　　张明经谒选，黯夜与一人聚部屋下，互问籍里。明经曰：“我武昌人。”其人曰：“我济南人。”又问公：“既楚产，蕲有巴水驿乎？”曰：“有之。”明经曰：“公问此何意？”曰：“我始生仅一岁，家失火，众皆奔避出，独遗我榻上。忽火中有声曰：”莫烧死巴水驿驿丞。“又若有撼遏火势者，人因得入，抱我出，今恐选得此驿耳。”及明观榜，果巴水驿丞。（《珊瑚》）

　　浙江壬子科，按察副使端明胡公，副都御史忠烈孙公，新建伯文成王公同榜，皆浙人。宁藩之变，胡公发其谋，孙公殉其节，王公成其功。然当在棘闱，有为大声者曰：“三人做得好事。”莫测其故，后始验为宁藩发也。（《耳谈》）

　　兴化郡丞朱士容海妇有妊，求梦于九鲤仙，梦人示以科举案，视惟一魁字，后果生男，名魁儿。儿亦颖甚，谓必验之。乃年二十得危病，自曰：“魁字二十鬼也，吾其休矣！”果卒。文徵明父林守温州，忽病，令人祈梦于仙。仙曰：“孔老人之言即是。”明日有老人告曰：“命解之木，共得板五十六斤，内三片圬无用。”问：“汝何姓？”曰：“小人姓孔。”公大骇。唐子畏寅亦以寿向仙祈梦，梦人示以中吕二字，不晓何语，后见东坡《满庭芳》，词下有中吕字。词曰：“百年强半，来日苦无多。”亦默然，而二公俱卒，年皆五十三。（《迪吉录》）

　　《春明梦余录》云：“辽之正殿曰洪武，元之正殿曰大明，后之国号年号先定焉。”余谓明崇祯间，筑拱极城于卢沟桥，前曰顺治，后曰永昌，一为本朝年号，一符闯贼僭号。又闻父老传刘诚意对明太祖国祚之问云：“逢顺则止。”一闯贼僭号大顺，亦何足道？实符本朝顺治年号。若匾额曰清明鼎望，清朝宿望，清朝柱臣之额，不一而足，岂非前□耶？“（《万青阁偶谈》）

　　青田有庙祠，在其邑之街衢。丙戌丁亥间，有大帅督兵过而恶之，下令拆毁。甫堕一墙，即于中得剃刀一张，顺治钱一枚。帅见大骇，乃止不毁。（《悬榻篇》）

　　◎报施正谊不谋利，明道不计功，卓哉醇儒言也。行一事而先筹果报，君子嗤之矣。独是福善祸淫，由来已旧，吾侪即不必因之望报，徒毅然莫顾其后，而垢恶日滋，则又断乎其不可。

　　江浦郑氏，累世同居，尝列十木柜，五柜贮经史，训族子弟；五柜贮兵器，备不虞。中榜孝友堂，乃建文君笔也。永乐初，或诬建文君匿其家，遣使廉之。使者未至三日前，堂榜因素朽堕地，撤之。使者至，莫可踪迹，及发柜，恰见经史。事闻，乃斩诬者。（《臣鉴录》）

　　龚馔本舟子，成化庚子八月，行次扬子江心，会大风雨，挤一富商溺水，尽攘其有。归乃弃棹，舍于扬州，建高楼巨室，改事生殖，以享富贵。馔后生一子，抚育既长，视父如仇敌。一日□有祈鸾者，亻巽叩首曰：“敢请大仙，何吾父子不相得之甚也？”判云：“八月风雨何太恶？扬子江心波浪作。二十年前即此人，请君试把心头摸。”亻巽凛然惧祸，尽贻其有于子，远窜。（《野记》）

　　陆文定公树声，松江人，以大宗伯致仕，年六十无子。夫人为密置十鬟，诞日设宴，出为寿。公曰：“更为我取百金来。”金至，悉召其父母谓之曰：“吾老不足辱诸女，各赠十金为嫁资，使更择婿。”后邻家女三许人而三婿死，里中以为不祥，无敢聘者。公曰：“是真吾妾矣！”遂娶之，生子彦章，犹及见其登进士，仕至光禄卿。公寿九十七，朝廷为立百岁坊。（《续昨非录》）

　　吴人王翰景泰中为御史，上疏劝易储，与南城禁锢事甚力。及英宗复辟，攻于肃愍。数言前二事之非。英宗悦之，时有赏赐，许以大用。一日上御文华殿便室，架历朝章疏，凡留中者俱在。忽骤风飘一本，宛转上前，取而阅之，则翰劝易储及南宫禁锢疏也。急宣翰来，以为复有赏赐，既至，上发前疏示之，翰叩头出血请死，上遽叱出诛之。（《惩恶百条》）

　　有徽商过九江，见江干有舟被劫，商泊而救焉。内有孝廉七人，各给以衣食，且赠路资而去，初不问七人为谁。明岁癸未登第六人，其一为莆田方万策。久之，万策分巡嘉湖，屠宪副冲阳讠燕之，其时商以资尽，自鬻于屠为奴矣。方道见其侍讠燕骇之，呼至几前，细审来历，因曰：“尔曾记八年前活数人否？”商曰：“某已忘之。”良久乃云：“曾在九江救失盗者。”方道出席长跪曰：“我恩兄也，七人之中，我与焉。”即告屠，赎至公廨，款月余，赠千金，又柬同难者赠之。商携资重营，犹不失为富翁。（《座右编》）

　　聂以道曾宰江右一邑，有人早出卖菜，拾得至元钞十五定，归以奉母。母怒曰：“得非盗而欺我？况我家未尝有此，立当祸至，可速送还。”子依命携往原拾处，果见寻钞者，付还其人，乃曰“我原三十锭”，争不已，相持至聂前。聂推问村人是实，乃判云：“失者三十锭，拾者十五锭，非汝钞也，可自别寻。”遂给贤母以养老。（《快心集》）

　　宏治辛酉，山西和顺县一粮户，往布政司取通关，忽梦至一所，山西一省之官皆集。俄有符使斋文书一通置案，众曰：“天榜至矣！”开榜，旁一官唱曰：“第一名李翰臣，大同府学生。”大同府县皆起应曰：“其人孝友，多为人方便。”至第六名陈桂，和顺县应曰：“其人事继母能孝。”至三十四名，县官应曰：“其人放私债，迫死二人命。”中坐者举笔勾之。至四十一名，县官应曰：“其人不孝，且逐其弟为人佣。”中坐者举笔又勾之。至五十九名，县官应曰：“其人捏词写讼，受害者凡几家，死者凡几人。”中坐者夺笔抹去。唱名毕，中坐者令人各举所知，众举凡二十五人，中坐者择九人，写讫，粮户醒而默记之。次日领通关，回至盘陀驿，遇陈桂曰：“公今年中第六名矣。”桂不信，因述其事；及榜发果然，余皆符所梦。（《臣鉴录》）

　　南昌有李某，业木，段某业针，刘某业星命。嘉靖间，俱以岁旱迁湖省金沙洲家焉。比邻乡戚，情好甚笃。亡何，李有侄乔来相依受徒。乔工制举业，徒者日众，修脯渐饶。刘视其星命当大贵，时段有女，少乔五六岁，刘因执伐以聘，明年庚午，乔归应试，欲娶女偕归，而段之妇忽中变，谓：“富贵未有期，乔固窭人，罢口诵即饥矣，奈何舍爱女适他省？”然不可背盟，遂为计诳乔，谓女当夜登舟，而己当送半道始返，实则膺女，乔与刘皆罔识焉。乔归，即以儒士乡会联捷，副刑部郎。久之擢守成部，便道还过湖省，馈贻父母甚厚，而为礼甚恭。段女适萧子，败荡日贫，而羡赝者拥高华，郁郁病卒。（《耳谈》）

