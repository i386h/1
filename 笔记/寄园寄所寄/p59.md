<!-- { "loadSidebar": true } -->
　　谢文正迁以解元会魁中状元，而子丕复以解元会魁及第。伦二德文叙以会元中状元，而长子通参以谅复领省解，次子祭酒以训会元及第，此其最甚者也。黄行人乾亨子，御史如金，史佥事俊子，尚书道，毛文简纪子太仆渠，张侍郎志淳子副使合俱父子解元。曾状元鹤龄孙追，费状元宏从子懋忠，罗文庄钦顺从子程俱进士及第。孙文恪升及第而子铤乡荐第一，矿会试第一，兄堪武会试第一，至都督。刘尚书龙祖副使洁父刑部凤仪俱乡试第四人，龙及子郎中承恩俱第二人。葛少保守礼与其孙曦，俱山东解元，若兄弟高科甲。永乐甲申，周庶子述长史孟简同科及第，正统景泰中彭文宪时中状元，文思华中会元，然是从兄弟耳。杨文懿守成，尚书守址，刘文简春参政台王文庄鸿儒，布政鸿渐，俱解元，而守址春复及第。其三兄俱谥。杨文光禄惟总己卯解元，辛巳状元，而兄庶子惟杰丙戌及第，王太史赐爵会元及第，而弟鼎爵复会试第五人。（《皇朝盛事》）

　　武洪间，选秀才张宗等，随詹事府左春坊官，分班入直文华殿侍讲毕，近前说民间利害，田里稼穑等事，间陈古今孝节忠信，文学才艺诸故事，日以为常。宣德七年，以故鸿胪寺为翰林院落成，诸殿大学士皆至习礼，不设西杨南杨座，或问之。应曰：“此非三公府也。”二杨以闻。上命工部设座，礼部叙次位，二杨始自内阁出坐诸学士。（《玉堂丛语》）

　　花纶初授修撰，年十八，诏许归娶。练子宁送以诗云：“三月都门莺乱啼，郎君春色上春衣，潘生况拟供调膳，张敞仍须学画眉；南陌酒香银瓮熟，西湖月朗画船归，极知身负君恩重，莫遣心随粉黛移。”（《尧山堂外纪》）

　　建文庚辰状元胡靖，第二名王良吉水人，第三名李贯庐陵人，俱吉安府。而二甲第一名吴溥第三名朱塔，皆江西，溥又会元也。永乐甲申状元曾宋，永丰人，第二名周述，第三名周孟简，俱吉水人。二甲第一名杨相，第四名王直，俱泰和人。第二名宋子环，吉水人，第三名王训，庐陵人，相又会元也。七人皆吉安府，内阁学士，读卷七人，而五人者，解缙、胡广、杨士奇、胡俨、金幼孜皆江西，其三人皆吉安府。（《皇朝盛事》）

　　永乐甲申科，庐陵周孟简与弟述同登第，述在孟简之前。太宗曰：“弟不可以先兄。”乃置述于后，此即二宋故事也。（《玉堂丛语》）

　　状元任亨泰襄阳人，永乐宠遇特隆，命有司建状元坊以旌之，圣旨建坊自此始。（同上）

　　曾字子，五岁尽职象戏事，称江西才子。永乐中，甲申状元，其生洪武乙巳九月七日亥时；其孙追亦生洪熙乙巳九月七日亥时，年月日时皆同，因名追。成化戊戌追亦探花及第。（《尧山堂外纪》）

　　永乐初，曾赴会试，同乡有刘子钦者，由省元至会元；将殿试，解缙在翰林会，间称之曰：“状元属子矣。”子钦自负，略不少逊避，缙少之，密以题意示。明日廷对，策最详，殆及万言，遂擢第一。殿试罢，作诗有曰：“晓开三殿降丝纶，衮冕临轩策小臣，红烛影催金阙曙，紫霞香泛玉壶春，云霄九万扶遥近，体乐三千制作新，浅薄未能宣圣德，愿歌或朴播皇仁。”（同上）

　　王翰林洪以总角登第，永乐喜甚，命礼部与行三加礼毕，赴琼林宴。入官翰林，与王直王英齐名，称三王。（《玉堂丛语》）

　　《皇朝盛事》云：“永乐甲申状元曾永丰人，会元杨相泰和人，俱吉安府。嘉靖壬戌状元徐时行吴县人，会元玉锡爵，太仓人，俱苏州府。本朝康熙丁卯，江南解元张兆鹏吾邑芳于人也。父仍休宁庠。庚午浙江解元吴筠歇溪南人。辛未状元戴有棋吾邑奚溪人，会元张瑗祁门人亦一科同郡两元矣。”（《禺青阁偶谈》）

　　永乐中各省乡试，多有儒士主考，而品官同考者。景泰二年会试莆田林文修撰也，而为主考；吉水刘俨侍讲也，而为同考。当日重在衡文，故不序爵。（《棘闱记》）

　　永乐十六年戊戌会试，金溪王英为总裁，至八年庚子二十一年癸卯，复主顺天乡试。永乐十九年辛丑会试，吉水周述为总裁，至宣德七年壬子，复主顺天乡试。宣德五年庚戌会试，吉水钱习礼总裁，至七年壬子，正统六年辛酉，复主顺天乡试，皆先生会试，而复主卿试，后此则未闻矣。（同上）

　　章孟端宣德间为御史时，多所弹劾，正统初权贵忌之，罢归京师；士大夫以宋人赠唐子方“去国一身轻似叶，高名千古重如山”之句分韵作诗送之，送者皆被远谪。不数年，孟端诸子连中进士，为京官，同处一邸，书春题于壁曰：“四壁金华春宴罢，满床牙笏早朝归。”人多羡之！（《山堂外纪》）

　　正统十三年，赐彭时、陈鉴、岳正等进士及第，出身有差，时于谢恩之夕，坐以待旦，隐几而寤，竟失朝。纠仪御史奏令锦衣卫拿。礼部尚书胡氵荧出班奏，状元彭时不到，合付锦衣卫寻，上是之。是科一甲三人，时称为儒释道状元。彭时儒籍榜眼，陈鉴神乐观道士，四十尚未娶，探花岳正早丧父嫡母不容避居兴隆寺从僧，故云。其齿最少者，河南李太，父永昌见为太监。（《通纪补遗》）

　　正德丙辰第一甲第一名施吴县人，第二甲第一名张和昆山人，第三甲第一名莫震吴江人，皆苏州府。（《皇朝盛事》）

　　刘学士俨景泰中兴北畿秋试，取江阴徐泰为解元。泰本富族，有欲更为亲厚荐者，奏俨与泰有私，俨欲扣阍力辩，礼部请覆试。上从之，召五经魁士亲试禁中，弥封以示阁老某，某取次折封，一与原榜无异，仍赐泰为解元，时目为钦赐举人。（《西樵野记》）

　　景泰丙子乡举，吴启文举以《春秋》学生发解应天，徐泰士亨以《书经》监生发解顺天，皆邑人同学。（《公余日录》）

　　彭华安福人，景泰五年会元，是科状元孙贤河南人，榜眼徐溥宜兴人，探花徐铠武进人。贤面黑，溥面白，铠面黄，时为铁状元银榜眼金探花。（《状元谱》）

　　天顺癸未贡院火，甲申又火，举人死者九十余人。好事者为诗云：“回禄如何也忌才？春风散作礼闱灾，碧桃难向天边种，丹桂翻从火里开；豪气满场争吐焰，壮心一夜尽成灰，曲江胜事今何在？白骨棱棱漫作堆。”（《鹤江新语》）

　　天顺壬午科，浙江东阳卢楷初为仇家所忌，陷入囹圄；至八月六日晚，甫得脱系，计试事已无及矣。是夜大雨如注，水涨溢堤，次早拨船，又明日即抵武林，遂得应试，因书一绝于朝天门上云：“昨从和步拨船开，午过兰江晚钓台；今日浙江楼上望，半千里路似飞来。”及放榜，乃冠多士。（《汇书初编》）

　　朱希周弘治丙辰状元，年八十四，见嘉靖丙辰状元朱大绶而殁。（《玉堂丛语》）

　　又无锡某科进士，花甲一周，与其科新进士会同年，令其子辈俱拜为年伯。余于甲子年，会辛卯同年在士籍者于寄园，胡又弓、李九畹、郑山公、王龙洲、岳镇九、王涓来、成愚昆、王阮亭、张莲峰、田子眉、郑方旦、蒋飞古、任介石、梁翼宸、郝嘉、胡二斋、吴晓岳、李逊五、沈维庵、杜让水、张羽京、王尔成、陆会庵、陆节庵，主人沈绎堂、姚陟山、李奉倩、尹澜柱及子共二十九位。今甲戌年，止郑山公、王涓来、王阮亭三位，尚列朝端。

　　严州小郡也，成化初，商文毅辂以太子太保吏部尚书，翰林院学士，居内阁，姚庄敏公夔以太子少保为吏部尚书。又商公以乙卯解元，为乙丑会状，姚公以辛酉解元，为壬戌会元，二甲传胪。商公自修撰超入内阁，姚自给事中超拜侍郎。（《皇朝盛事》）

　　吴文定公宽少就塾，偶偕稚友二三，诣一土地祠嬉戏，书神座云：“土地无道，贬三千里。”既归，其师梦有土地乞告曰：“令徒见谴，天曹笔也，无所施计，冀师为我释之。”诘旦师访诸徒得之，力命文定为洗涤之。文定复如祠，书免贬二字去。成化壬辰文定廷试首冠，位至少宰，掌锐事。（《野记》）

　　钱塘李子阳少有文名，成化庚子秋试八月二日，与同辈入学，晨参忽五色一鸟飞入明伦堂，盘旋不去。诸生喧纵聚观，竟栖止于梁间二日，众以此为文明之兆。子阳为诗庆之曰：“文采翩翩世所稀，讲堂飞止正相宜，定因览德来千仞，不但希恩借一枝；羡尔能知鸿鹄志，催人同上凤凰池，解元魁选皆常事，更向天衢作羽仪。”是岁子阳果以经义发解，甲辰廷试第一。（《尧山堂外纪》）

　　罗伦字彝正，号一峰，既中会试于礼部，领卷时自言久于场屋，有志廷对，愿增纸以毕所欲陈；礼部官壮其志，许之，誊真遂有三十幅。时李文达进读罗卷跪久，李年高，渐至不能起，上命两内臣掖之，是年罗遂大魁。至次科会试，亦有欲比罗例者，礼部官以为有意希望，不从，故至今惟以十三幅为式。（同上）

　　唐皋字守之，徽州歙县人，尝梦与郑佐同榜；时皋年已三十余，而佐方生。后佐年十九，与皋两榜皆同捷。（同上）

　　唐皋在歙庠日，每以魁首自拟，虽累蹶场屋，而志不怠。乡人诮之曰：“徽州好个唐皋哥，一气秋闱走十科，经魁解元荷包里，争奈京城剪绺多？”唐闻之，志益励，因题书室壁曰：“愈读愈不中，唐皋其如命何？愈不中愈读，命其如唐皋何？”又尝见人所持便面，画一渔翁网鱼，题曰：“一维复一网，终有一网得，笑杀无网人，临渊空叹息。”洎正德癸卯甲戌，果连捷经魁，状元及第。（同上）

　　伦文叙广东南海县人，由儒士中会元状元，子以谅由儒士中正德丙子解元，以训由儒士中正德丁丑会元榜眼，父子三人各占一元。且父子会元，又两中鼎甲，皆由儒士，夫岂偶然？（《抡元小录》）

　　弘治时南京龙霓精于文义，中壬子书魁。乙卯代金都御史泽子逵入试浙场，中第八，又与同中甲科。人有诗嘲之曰：“阿翁一自转都堂，百计千方干入场，金泽财多子孙劣，龙霓家窘手儿长；有钱使得鬼推磨，无学却将人顶，寄与两京言路者，好排阊阖说弹章。”其诗盛传于时，后人人皆不容于清议，一止浙佥，一止太仆丞。今科场要令批首，立贡院门内，辨同试者面貌方入，盖由此始。（《尧山堂外纪》）

　　永嘉江陵两相公最得君，最强悍，其可恨处不少，却有一最得意处。嘉典嘉靖乙丑试，会元唐荆川顺之，状元罗念庵洪先，江陵典隆庆辛未试，会元邓定宇以一状元张阳和汴州，四人何处得来？且同道同心，事座王不阿附，亦不抗忤，最为得体。（《涌幢小品》）

