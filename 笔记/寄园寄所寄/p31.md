<!-- { "loadSidebar": true } -->
　　《梅窗小史》云：有御史登台吊古欲留题，见舆夫沉吟，问之，曰：“小人有诗：好个严子陵，可惜汉光武；子陵有钓台，光武无寸土。”御史惊奇，掷笔去。台上题石甚多，中有一绝云：“严陵台下大江横，千古英雄几战争；今日汉家无寸土，钓台依旧属先生。”诗非不佳，不若舆夫是英雄本色。余往来武林，每过严濑，必绾纟卒台下掇苹。野三儿景行邮呈《登钓坛诗》，有“故人止剩先生在，客宿还从帝座观”之句。予心有所触，因次林卧韵，怀桐洲石濑，寄正先生以代奠，其一有联曰：“纟熏帛盈轮空物色，钓丝千尺独临流。”二有联曰：“披裘傲睨五天子，抚腹温存有古人？”三有联曰：“狂奴北舍方瞑目，痴汉西台尚奉书。”四起结曰：“寇贾冯吴未足论，云台湮没钓台存，高风止有先生独，羞过严陵百仞墩。”颇为作家见许，今勒之石。

　　交趾使《游西湖绝句》：一株杨枝几枝花，醉饮西湖卖酒家；我国繁华不如此，春风遍地是桑麻。（《尧山堂外纪》）

　　练公子宁尝过安庆谒余忠宣祠，有诗云：“将军忠节冠荆扬，千载精神日月光，血战孤城身已殒，名垂青史汗犹香；残碑堕泪空秋草，折戟沉沙自夕阳，我亦有怀追国士，为君感慨奠椒浆。”识者知某必以忠显。（《士气记》）

　　杜庠字公序，号西河醉老，以诗名永乐间。其《过赤壁诗》云：“水军东下本雄图，千里长江隘舳舻，诸葛心中空有汉，曹瞒眼里已无吴；兵消炬影东风猛，梦断萧声夜月孤，过此不堪回首处，荒饥欧鸟满烟芜。”一时人传诵，称曰杜赤壁。（《文撮》）

　　兴化沙溪驿有诗题壁云：“沙溪只是旧沙溪，今日重来路欲迷；独有暮鸦知我意，白云深处尽情啼。”（《座右铭》）

　　一尼僧题一诗云：“到处寻春不见春，芒鞋踏破晓山云；归来笑捻梅花嗅，春在枝头已十分。”绝似悟后人语。（《雪涛诗评》）

　　一全真题诗桃川壁间云：“磨快锄头挖苦参，不知山下白云深；多年寂寞无烟火，细嚼梅花当点心。”读之似不火食人语。（同上）

　　苏城淤川张士诚尝以彩漆金花舟施锦帆，载美人泛此，列妓女于上，使唱《寻香采芳》曲。高太史启诗云：“水绕荒城柳半枯，锦帆去后故宫芜；穷夺毕竟输渔父，长保秋风一幅蒲。”遂名其处曰锦帆泾，今府治西衣带水是也。（《垄起杂事》）

　　解学士缙生而颖绝，未能言即知人教指，梦五色笔，笔有花如菡萏。五岁时族祖抱置膝上，戏之曰：“小儿何所爱？”应声作四句，其一句曰：“小儿何所爱？夜梦笔生花；花根在何处？丹府是吾家。”挽筠涧先生：逐鹿兵还郊鼎稀，故家风节似君稀，山河百二还真主，泉石东南隐少微；黄菊花香高士醉，青门瓜熟故侯归，九原若遇余豳国，犹话孤城未解图。（《列朝诗集》）

　　蜀中一耆儒，赞张果老倒骑驴图曰：“举世多少人，谁似这老汉？不是倒骑驴，凡事回头看。”（《雪涛诗评》）

　　明仁宗在东宫时，尝观二内侍象弈，因命曹子应制诗云：“两军对敌立双营，坐运神机决死生，十里封疆驰铁马，一川波浪动金兵；虞姬歌舞悲垓下，汉将旌旗过楚城，兴尽计穷征战罢，松阴花影满残枰。”帝和云：“二国争强各用兵，摆成队伍定输赢，马行曲路当先道，将守深宫戒远征；乘险出车收败卒，隔河飞炮下重城，等闲识得军情事，一着功成见太平。”又云：“楚汉争雄动战争，不劳金鼓便兴兵，马行二步鸿沟渡，将守三宫细柳营；摆阵出车当要路，隔河飞炮破重城，幄帏士相多机变，一卒功成见太平。”（《莫氏八林》）

　　《后山诗话》云：“吕某公归老于洛，尝游龙门还，阍者执笔历请官称。公题以诗云：”思山乘兴看山回，乌帽纶巾入帝台；门吏不须询姓氏，也曾三到凤池来。‘“明黄州郡守夜巡，获一犯禁者，供状云：”舟泊芦花浅水涯，故人邀我饮金卮因歌赤壁两篇赋，不觉黄州半夜时；城上将军原有禁，江南士子本无知，黄堂若问真消息，旧有声名在凤池。“礼而去之，识者谓为解春雨。（《啸虹笔记》）

　　林清元人，高尚不仕，隐居寺中，府公来寺检册：诘问，且曰：“能诗乎？”对曰：“颇能。”即以册号八音，命为诗，应声云：“金紫何曾一挂怀，石田茆舍自天开，丝竿钓月江头住，竹杖挑云岭上来；匏实晓收栽药圃，土花春长读书台，革除一点浮云虑，木笔题诗酒数杯。”府公惊羡，遂与为友。故暇辄移酒过饮，倡和移日。一日忽论海滨人物因曰：“若林清者，雄才硕德，惜未见其人。”林不觉有感。府公曰：“君殆林清耶？”林曰：“若清者，君安得见之？此吾所以有感也。”相与尽醉而还。明日林去，府公再往访之，不见，多方物色，终不得见矣。（《客中闲集》）

　　杨光浦有《咏梅集句》百首，又有《香奁集句》云：“垂柳阴阴昼掩扉，流莺百啭最高枝；春闺几许关心事，夫婿多情亦未知。宿雨厌厌睡起迟，晓莺啼断绿杨枝；梦中无限风流事，尽在停针不语时。红芳落尽井边桃，病酒恹恹日正高，百尺朱楼闲倚遍，静看燕子垒新巢。细草春莎没绣鞋，闲寻女伴过西家；东风不管人憔悴，开遍蔷薇一树花。冰雪肌肤力不胜，酷怜风月为多情；自惭不及鸳鸯侣，双宿双飞过一生。倚兰无语倍伤情，夜合花开香满庭；羌管一声何处笛？细风斜雨不堪听。郎上孤舟妾上楼，感时伤别思悠悠；离心不异西江水，流到瓜洲古渡头。晓角昏钟为度忙？怕黄昏后又黄昏；近来欲睡兼难睡，半是思郎半恨郎。尽日无人独倚楼，愁来对镜懒梳头；深知身在情长在，嫁得萧郎爱远游。”（《尧山堂外纪》）

　　《题焚书坑绝句》：“焚书只是要人愚，人未愚时国已虚；惟有一人愚不得，又从黄石读兵书。”不知何人所作，陆式斋常诵之。（同上）

　　舒州下寨驿中诗：北堂无老信来稀，十载秋风雁自飞；今日满头生白发，千山乡路为谁归？（《侯鲭录》）

　　朱权，明高皇之十六子也，神姿朗秀，始能言，自称大明奇士。好学博古，旁通释老，尤精于史。洪武二十四年，册封之大宁，文皇践祚，改封南昌。恃靖难功，颇骄恣，多怨望不逊。晚年深自韬晦所居宫庭，无丹彩之饰，构精庐一区，莳花艺竹，鼓琴著书。晚节益慕冲举，自号瞿仙。有《日蚀诗》云：“光浴咸池正皎然，忽如投暮落虞渊，青天俄有星千点，白昼争看月一弦，蜀鸟乱啼疑入夜，杞人狂走怨无天，举头不见长安日，世事分明在眼前。”诗真怨望不逊矣。（《客中闲集》）

　　周宪王朱敦，明高皇之孙，周定王长子。勤学好古，留心翰墨，集古名迹十卷，手自临摹勒石，名《东书堂集古法》帖，历代重之。制《诚斋乐府传奇》若干种，音律谐美，流传内府，至今中原弦索多用之。李梦阳汴中《元宵绝句》云：“中山孺子倚新妆，赵女燕姬总擅场；齐唱宪王新乐府，金梁桥外月如霜。”王有《诚斋录》诸集，传于世。如《春日》云：“深巷日斜巢燕急，小楼风静落花闲。”《春夜》云：“彩槛露华垂柳湿，珠帘风静落花香。”《秋夜》云：“梧桐露滴鸳鸯瓦，杨柳风寒翡翠堂。”《牡丹亭书景》云：“莺蹄小院穿青柳，燕蹴飞花过粉墙。”《日暮》云：“林鸠唤友常知雨，海燕将雏不避人。”《雪林清趣》云：“采药一僧云外去，巢松双鹤雨中远。”《送人》云：“南浦断云收雨去，西风新雁带霜来。”《漫兴》云：“南国音书归雁尽，西园风雨落花愁。”和王长史云：“采得药苗远竹径，着残棋子坐花阴。”《红心驿》云：“枕上梦回莺语滑，窗前风定柳阴凉。”《横堤晚望》云：“神如秋水十分净，心似中原万里平。”皆风华和婉，盛世之音也。又作《柳枝歌》三首，序云：“白居易《杨柳枝》云：”永丰西角荒园里，尽日无人属阿谁？‘宣宗朝乐工倡此词，遂令中使取二株植于苑中。予于洪武年间，至长安寻访永丰坊，乃在陕西城内，东西两街尚有垂杨，柔枝拂地，爱而赋之。“歌云：”苏小门前万缕垂，白家园内两三枝；听歌看舞人何在？惟有东风展翠眉。三月风和散曲尘，枝枝垂地每伤神；为君系得春心住，忍折长条送远人。宛转千条向晚风，拖烟带雨渭城东；征衫点得轻轻絮，寄入阳关曲调中。“（同上）

　　杨文定公尝云：范文正高季迪皆出姑苏，两人气象甚不同，盖于其所赋卓笔峰见之。范云：“笠泽研池小，穹窿架石峨，仰凭天作纸，写出太平歌。”高云：“云来初似墨，雁过还成字，干载只书空，山灵恨何事？”（同上）

　　夏忠靖公少年极颖敏，或指屋上兽头使赋之公即口占曰：“非龙非虎亦非罴，头角皆因造化为，不向草茅夸气象，却于廊庙著威仪；昂昂饱历冰霜苦，默默长承雨露滋，寄与飞飞诸燕雀，好来相近莫相疑。”论者以为居显位而不免昵小人，此其验云。（《尧山堂外记》）

　　苏平《咏豆腐》云：“传得淮南术最佳，皮肤褪尽见精华，一轮磨上流琼液，百沸汤中滚雪花；瓦缶浸来蟾有影，金刀剖破玉无瑕，个中滋味谁知得？多在僧家与道家。”（同上）

　　凌云翰字彦，见人家昆季析居者，作《沁园春》词以嘲之云：“树上凌霄，堂前紫荆，秋来尚芳；奈牝鸡晨语，憔悴；妖狐昼啸，鸿雁分行。仁智非周，喜忧非舜，一旦天伦忍遂忘。如何好，望松愀感泣，桑梓悲伤。古今祸起专房，总一国犹然，况一乡家有妇人，岂无长舌？世无男子，谁有刚肠？树大枝分，瓜熟蒂落，此语应非是义方。聊书此，要惩心鉴戒，不在文章。”（同上）

　　高季迪年十八未娶，妇翁周仲建有疾，季迪往唁之。周出芦雁图命题，季迪走笔赋曰：“西风吹折荻花枝，好鸟飞来羽翮垂；沙阔水寒鱼不见，满身风露立多时。”仲建笑曰：“是子求室也。”即择吉以女妻焉。“（同上）

　　天顺朝，尝以银豆金钱等物撒地，令官人及宫侍争拾为斗笑。编修杨守陈《赋银豆谣》曰：“尚方承诏出九重，治银为豆驱良工，颗颗匀圆夺天巧，朱函进入蓬莱宫。御手亲将十余把，琅乱洒金阶下，万颗珠玑走玉盘，一天雨雹敲鸳瓦。中官跪拾多盈袖，金铛半堕罗裳绉，赢得天颜一笑欢，拜赐归来坐清昼。闻知昨日六宫中，翠娥红袖乏春风，黄金作豆竞拾得，羊车不至愁烟中。别有银壶薄如叶，并刀剪碎盈丹匣，也随金豆洒金阶，满地春风飞蝴蝶，君不见民餐木皮和草根，梦想豆食如八珍，官仓有米无银籴，操瓢尽作沟中尘。明主由来爱一颦，安邦只在恤穷民，愿将银豆三千斛，活取枯骸百万人。”（《陋轩外集》）

