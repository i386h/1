<!-- { "loadSidebar": true } -->
　　凤陵未灾前，有遥见陵中二人，一衣朱，一衣青，殴击甚苦。寻闻号泣声，乃集数十人持杖入，惟二犬踉跄走。无何，寇至。崇祯九年，曲阜县孔子庙圣像，两目流泪如汗，三日夜。十四年嘉兴城声振如裂，时称城愁。十五年十一月，黄梅孔陇镇地藏目出泪一缕，循鼻而下，拭而复出，十二月二十三日城陷。凤阳祖陵悲号震动，三年不止，十六年癸未黄州城南门哭五日止，十七年南京孝陵夜哭。（《绥史》）

　　崇祯十六年春，京营巡捕军夜宿棋盘街，一更初定，一老人嘱曰：“夜半子分，有妇人缟素涕泣，自西至东，勿令过，过者厄不浅，鸡鸣则免，以吾土地，故以告也。”夜半妇果至，军如所戒，不听五鼓前偶熟睡，妇折而东，旋返蹴逻者醒之，曰：“我丧门神也，上帝命我行罚此方者，何听老人言阻我？灾及汝首。”言毕不见。逻者惧，奔归，告家人言未终，仆地死。大疫作。（同上）

　　壬午，阅邸报，奉先殿鸱吻忽落地，作披发鬼哭出宫，群臣共见。又周后宫中忽传云：“接驾。”因具袍笏伺之，见卤簿严肃，及近前，乃一老年女子。旧阉云：“此乃太后也，为神宗生母。”良久寂然。（《座右编》）

　　元史于燕都建宫殿时掘地见赤头虫无万数，术者曰：“将来代国家者此物也。”崇祯壬午年，皇极鸱吻出烟，近察之，乃细赤蠓，如是飞者三日。癸未孟冬享太庙卫士夜惊，有黑物如牛高数丈，自午门奔端门出，此是黑眚，而赤虫，则从古未有也。（《物理小识》）

　　崇祯戊辰夏，阳城县西隅民家，见一龙头面如羊，俯其庭壅中饮水，饮讫乘雾上升，形渐长大，将近屋脊，偶邻居一妇登楼眺之。时妇新产，龙见其妇蜿蜒不能去，垂首檐际者数刻。忽大雷一声，火光耀熠，始入云际。语云：“龙忌产妇。”信然。（《苏谭》）

　　江夏悟真寺僧元仁秋夕月朗，闲步山门，闻诵《华严经》声不绝；元仁听之，未得所在，怅然归。次日令诸徒复诣声处，闻经声出自土中，即以曳杖画记。翌旦启壤，乃一骷髅，皮肉悉腐，独唇舌鲜润。元仁持归，以石匣韫之，外护藁穰，置于庑廊，至夜经声如故，观之者以亿计。未旬月，为客僧窃之去。（《西樵野记》）

　　康熙辛酉，江南造船，取木，园林丘垅，皆不能保。苏松道方国栋伐阳羡善卷洞前木，一夕道人梦七男子，寄语方公，倘缓至某月缘尽当徒。方公不肯，促工人斫之，血出，直射木工死，根杪鸣有声。已伐六株，而抚军檄至，戒勿伐善卷树，已晚矣。方君惊悸，病作数日卒。又顺治初浙闽新设总督，辽阳陈公锦赴任，拟驻衢州府，无署，有司改旧署为之，旁有庙树，并毁以拓其基。既而总督莅任，方小操观射而厅倒，幸不压死。又明年有崇，忽然而撤其堂柱，抽其梁，移其石磉，俄而又如故。有女年十五，祟曰：“吾褫其魂。”女果亡，总督惊怖，遂移署，后提师入闽，为部卒所刺，敕赐赠兵部尚书，建祠于京东门外。（《梅窗小史》）

　　汝阳有异物据铁垆，村民家二少妇始来，欲淫其长妇，长妇不从，即缢妇死，故二少妇惧，从焉。凡二少妇所欲，咄嗟可办。其家以闻其令乐公。公遣卒往捕，而异物亦为宾主礼，延款赠金，群卒急起持之加缚，忽跃入壁内。公又为之密走人天师府，属以除涤，至半道，文失焉。往者返而文返在妇家，竟无如之何。其物巾服如儒者，轻财乐施，谈辨皆捷，有乞贷者，屡给不厌，故贫士多以游为具，招之皆至。常曰：“天下之怪多矣，诸君皆怪也，而怪名我乎？”第手腕以上，不令人见，岂以腕有毛，为猿精乎？（《耳谈》）

　　麻城民李承周女，许刘氏子矣，为狐所据，其家莫能制，凡数载，刘氏为期迎女，狐语其家曰：“君家女是男子，何嫁为？”视之形体皆变男矣，遂着巾服，有名字，游行市里反与妇淫，里人疑之，与偕谒太和山，冀有神谴，往返无异。万历壬辰，武生毛目龙者，以闻于明府文公，逮至时观者集。男子与二三人来，不知为谁，尚从容谈笑，入仪门始曰：“田二哥今日不祥。”及庭见公，令人视其私，遂不能变，仍是女子，公怒置狱中，狐犹于狱中庇女，无形而嬲诸累囚，及司圜扉者，无赖竟得释出。女后改适山中民，狐复毙其所适夫，女归狐，始不来。（同上）

　　宣德中，安福华严寺僧，忽于月夜见两矮男子行吐，其一云：“几度人间结善缘，百花丛里闹喧天；鸾凤一去无消息，独坐空阶五百年。”其一云：“梵语无多语，空门即善门，夜深风露冷，有口不能言。”后顷之，没入地，循迹掘之，得无舌铜铃一，铜钵一云。（《涌幢小品》）

　　京师某春元偶有老狐盛衣冠，如六七十岁人来谒，求假其后庭三间。春元始不从，与之争。闻东岳甚灵，乃侵晨具香楮往，祷拜未起，已若抛缚于阶者；回头视之，狐亦拜祷在后，大笑，汝祷吾亦祷，东岳神安能制我？遂不得已任其居处。间托其家办酒延客，是日见客老者少者十余人，毕集欢呼，痛饮抵暮，送至门外而散。同年有为侍御者不信，欲以其威弹压之，因往拜，谈及此，忽从空坠大砚石一片于地，冠额几碎，乃避去。（《耳谈》）

　　房山县上方山有寺分上下院，相去不远，上院封键多年，有二恶少强僧开视之，一无异也。僧曰：“是上代相传，岂无故欤？”恶少曰：“不过托以惑人耳，余两人今夕当醉眠其间。”是夜果携酒，歌呼房中，方就寐，忽房外敲门有声，两人以为僧也，不之理。少顷其声剥啄及窗户，窗户碎，有黑手大如伞，自外入；两人奋剑砍之，哀啼声如山岩崩裂。两人惧，急奔下院，藏僧深房。僧曰：“误我矣！”达天曙，上院雷震，枪刀声甫息，登山视之，上院片瓦不存（《宿海手抄》）。

　　宜兴沈生耕且读，于所居三里外，傍山起灰窑为射利计。一夕乘月色，携横笛往窑边阅众工，既至曰：“汝侪良苦盍少归谋醉，余在此吹笛候也。”众工欣然去。沈吹数弄，笛音清亮，林鸟齐鸣。忽一怪长数丈自山下骤至窑前，沈陡惊，笛坠地，怪从地拾笛与之。沈稍定，知其欲闻笛也，加意吹新曲媚之。怪如人坐。至音节转换韵，亦数点头，作按拍状。沈且吹且忖，终防其啖己也，睨窑火正炽以足拨铁钳向火中，故数坠笛于地，怪数为拾之。乘其懈，急以火中铁刺其足，怪声震岩谷而去。沈奔归，将及舍则遇众工来矣。沈述其故，坚阻众勿往。次日至其地，荡流丘墟，庐舍树木无一存者（同上）。

　　◎异异有别于怪欤？曰然。草木虫鱼凡反乎常者，皆异也，岂必狰狞凶恶为民害哉？然既反乎常矣，即谓之无别于怪也亦宜。

　　自孔子过泰山，闻有母哭其子被虎食者，以后千余年，未闻有虎。至顺治十一年，州东转山有虎，嗣后恒有虎迹，出入无常。（《泰文州志》）

　　婺源古田村汪氏仆三十五，正耘田，忽僵仆，舁归舍，尚有微息，不敢殓。凡八日，复苏，云：“初在田中，望见十人，遥自西来，皆道服，赉箱箧大扇；方注视，便为摔着地上，加殴击，驱令负担行。至县五侯庙，一人具冠带出，结束若今导引官，传旨问来何所需？答曰：”行瘟。‘冠带者入，复出曰：“侯不许。’趣令亟去，其人犹迁延；俄闻庙中怒呼声，遂去。入岳庙，复遭逐。乃从浙岭过休宁县，谒城隍及英济王庙，复遭叱，逐出徽州。遍走三庙皆不许，十人皆惨沮不乐，迤逦至宣州，入一大祠。才及门，数人出迎，大喜许诺；仍敕急足遍报所属土地，以一鬼为导，自北门孟郎家始。既至，以所赉物藏灶下，运大木立乐棚于外，若今营垒然。逮旦，各执其物，巡行堂中，二子先出，椎其胸，即仆地。次遇婢仆辈，或击或扇，无不应手仆。凡留两日，其徒一人入报西南火起，恐救兵至，亟相率登陴，望火所来，纩弩射之，即灭。又二日，复报营外火光属天，既登陴，则火巳炽，焚其棚立尽，各遂溃散。独我在，悟身已死，寻故道以归，乃活。”里人汪赓新调广德军佥判，访其事，孟氏乃医者，七月间，合门人疫，自二子始，婢妾二人，招村巫二人治之。方作法，巫自得病去，归家死。孟氏集一城师巫并力穰礻会始愈，是岁浙西疫祸不胜许，独江东无事。（《夷坚志》）

　　世之奇疾，都不可晓，有身渐缩小，卒如小儿者。（宋吕缙叔知制诰）有忽不识字，数载方复者。（松滋令姜愚）有视直物皆曲，弓弦界尺之类，尽如钩者。（宋时一女子）说逢卢扁，不知何以疗之？（《说储》）

　　宋郑清之庶母生，将临蓐，三日甑鸣。后长，为理宗相，山东成昭其同守，少时甑鸣，戊子己丑联捷。（《梅窗小史》）

　　甲辰三弟靖士武会试，介祉堂甑鸣三日，后闻报。乙丑中秋，都中寄园甑鸣，厨人惊异，破其甑。四弟俊士武殿试，报拟鼎元传胪二甲第二，甑鸣大是瑞征。

　　朱子《庐山北纪行诗》自注云：“天池院西数步，有小佛阁，下临绝壑，是游人请灯处。”僧云：“灯非祷不见。”是日不祷而光景明灭，顷刻异状。今茅山亦然，不但请灯则见，且随请者多少之数或仅一盏，或倏满山。（《应庵随录》）

　　鬼火见《博物志》者，曰磷。战死亡处，人马血积，年久，化为磷。磷者着地及草木，如露不可见；行人触之者，着体有光，拂拭之，旋即分散无数。有细吒声如焰豆，静坐良久，寻灭。后其人忽忽如失魂，经日乃差。休与歙皆古新安地。歙之北乡有灵金山，自明初相国李善长为文锓之版，每年七月刷焚之。火忽一点自山头起至千万点，须臾遍山谷。后版模糊，刊一新者，火不复见。人以旧版刷焚之，火如故，至今士人挈伴往观焉。余祖居休宁之旧墅，夜出溪于祠前尝见磷光现桑园。朱长芳住屋前后，荧荧火焰不定。一夕与三弟靖士（今武进士为浔州都司）纳凉祠外，遥见朱屋周围丛光，绿而且暗。余曰：“此磷也，试喝之，当灭。”三弟厉声叱之，如故。余继之曰：“咄！”光遂灭。不二年，朱氏一门，尽登鬼篆，今成空地。

　　尝见幻术孔姓扃之室内，壁外一呼，应声而至，其室封键如故。赤身独立，两手掷土，初小渐大，须臾山积，不知土从何来。又一人刘姓，令人铁椎击其腹与肾囊了不痛，或数人持兵刺之，终日不能中。又一人房姓，设楮笔几上，屏围障之，外焚符陈请，即闻内笔砚声。泊启屏帷，云烟满纸，寂然无人，俗皆神之。三人者皆素狡黠无赖，特借小术，攫人财物。（《苏谭》）

