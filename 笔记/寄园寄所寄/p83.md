<!-- { "loadSidebar": true } -->
　　元世祖笞杖之刑既定，曰天饶他一下，地饶他一下，我饶他一下，自是合笞五十，止笞四十七，合杖一百，止杖九十七。明朝洪武初，以《大诰》颁行天下，令官民人等，有此一本者，若犯笞杖徒流罪名，每减一等。无此者，每加一等。今之断狱者不知其原，凡案牍皆曰大诰减等，失其旨。（《客中闲集》）

　　古谓除者，如阶除等级而进也，何新授其官则曰除，除与除去不用之音同，何也？盖官不可久，久则奸弊日深，如任重爵者，恩威日加，声势日重，人望日久，叛乱之萌是兴，篡夺之祸是作，其国必危，故宫不可久居其任。宋高后临崩，谓大臣吕大防曰：“卿等久居其任，可退，令天子另寻一班新人用。”正谓此也。除官一字，有自来矣。近代选曹补授，先具旧官于前，次书拟官于后，新旧相衔，故曰官。（《衔原始秘书》）

　　唐就新格，以正五九月为忌月，今人相沿以为不宜上任。考《唐书》，武德二年正月甲子，诏自今正月五月九月不得行刑，禁屠杀。（白居易在杭州诗曰：“仲夏斋戒月，三旬断腥膻。”）戴埴《鼠璞》云：“释氏智论天帝释以宝镜照四大神洲，每月一移，察人善恶。正五九月照南赡部洲，唐人以此三月不行死刑，曰三长月，因禁屠宰，不上官。”《菽园杂记》谓新官上任，应祭告神祗，必须宰杀，故忌之也。按正五九月不上任，自是五行家言，不缘屠宰，其传已久，亦不始于唐时。《北齐书》：文宣帝将受魏禅，或曰：“五月不可入官，犯之不终于其位。”曰：“王为天子，无复下期，岂得不终于其位乎？”又考《左传》，郑厉公复公父定叔之位，使以十月入，曰良月也，就盈数焉。而颜师古注《汉书》李广数奇，以为命只不耦。是则以双月为良，只月为忌，喜耦憎奇，古人已有之矣。（《日知录》）

　　《礼记》问人之年，若二十则曰弱冠，盖不习句读，将两句作一句读了。夫人生十年，曰幼学，亦两句读，论年则幼，在礼则当学矣。二十曰弱冠，年虽弱，在礼则当冠矣。三十始壮，在礼则有室矣。四十曰强而仕矣，五十曰艾，在礼则服官政矣。六十曰耆，在礼可以一使矣。七十曰老，而传八十九十曰耄，在礼不加刑矣。皆当作两句点，今人并作一句点误矣。（《云麓漫抄》）

　　文王讳昌，而箕子为武王陈《洪范》曰：“使羞其行而邦其昌。”厉王讳胡，而其子宣王时诗云：“胡不相畏？”此诗书不讳也。《周颂》祀文武之乐歌，《》曰“克昌厥后”，《噫嘻》曰“骏发尔私”，此庙中不讳也。《春秋》僖公名申，而书戊申。定公名宋，而书宋仲几。庄公名同，而书同盟，此临文不讳也。（《竹窝遗录》）

　　曲江燕，唐初设以慰下第举人，其后废弛，有司不复饬，而进士会同年于此，见《盛唐纪事》及李肇《史补》。盖其始不过为毛解闷之举，而其后以优贤俊，其末则以恣豪举，崇游观矣。（《蓬窗续录》）

　　孔子师老冉之说，肇于《庄子》，师老子故其著书讥侮古今圣贤，独推老子甚至，假设孔子言语誉之。后来汉儒辑《礼记》，承其言曰：“闻诸老冉。”司马迁《史记。老子传》，复增许多老子训诲孔子言语；孔鲋作《家语》，著孔子事实，因据以为证，由是坚后学之信。不知《庄子》一书，多驾空寓言，时去孔子未远，知天下崇信其学，故借以引重。《礼记。家语》、《史记》出《庄子》后，见孔子万世师表，不应礼乐无所自来，而问礼老冉一语，又备见诸书，莫详始自《庄子》。不知老子之教，主于清净无为，其著书厌薄礼乐，掊斗折衡，焚符破玺等论，冉又何礼之可问耶？孔子于人之有善，若管仲之仁，子产之惠，皆亟称不暇，岂有冉圣师之而故没之？若《庄子。外篇》著冉为周藏史，或者冉所取多书，孔子因往问冉焉，容有此理。不然，《鲁论》何无一语及冉，而冉之礼何不尽传其徒，而甘为弃名检，荡礼教之罪人耶？东坡尝谓庄子虽讥孔子，实尊孔子，书未叙百家之学，有曰譬如耳目鼻口，各有所明而不能相通，故墨翟、宋钅开、禽滑、尹文、彭蒙、田骈、慎到、关尹、老冉，以至庄周，皆列叙名之耶。邹鲁之士，缙绅先生，其在诗书礼乐多能明之，则推而不敢斥，此又可见庄子前之推老冉者，偕孔子也。（《识遗》）

　　行人司宪性狂易，好啖生肉，丙戌进士。使高丽，旧例有蟒衣玉带之赐，比到彼国将命时，与国王相见所用者。渠遽披戴京中，乘马拜客，人皆窃笑。一出城，即用八轿驰骤入辽，设中军官作威重如抚台。辽抚为韩耀，忮人也，来拜稍迟不纳，大相忤，且自夸入朝即为吏科给事中，先期咨访贤否得失。韩衔之，嘱随行者，凡一言一动礼物，皆密籍以报。使事毕，未入京，而韩疏至，被逮以死，其二亲亦死，辱命杀身，真妄人不足惜。余同年夏子阳以给事中使琉球，在杭城亦玉带八轿，至闽与抚臣徐学聚大相左，黾勉了事而归，升太常少卿，未几殁，夏本仁慈人，乃止于此，可怜也！（《涌幢小品》）

　　《汉书。张良传》赞魁梧奇伟，苏林梧读悟，颜师古注可惊悟也，或读吾非。（《书传正误》）

　　闲居用绿野，乃裴度于文宗时留守东都治堂，虽野服萧散，不问事，时尚保厘留台，非闲居事也。宫观用莲社，乃白居易致仕，与僧如满在香山修净工，号白莲社，是致仕后事。（《鼠璞》）

　　唐雁塔题名石刻，凡留题姓名，僧道士庶，前后不二，非止新进士也。唐进士特于曲江宴赏之暇，有此会，犹今北使过钱塘，例于浙江观潮，天竺烧香耳。若泛以雁塔题名为登第庆贺之辞，则观潮烧香，亦可颛言穹庐之来使乎？（同上）

　　逊国诸书，载铁氏二女诗，谓铁司马就义，二女没入教坊，献诗于原问官，上闻，得赦，出嫁士人。考铁长女诗，乃吴人范昌期题老妓卷作也。诗云：“教坊落籍洗铅华，一片春心对落花，旧曲听来空有恨，故园归去却无家；云鬟半临青镜，两泪频弹湿绛纱，安得江州司马在，尊前重为赋琵琶？”昌期字鸣凤，诗见张士沦《国朝文纂》。同时杜琼用嘉亦有次韵诗，题曰《无题》，则其非铁氏作明矣。次女诗所谓“春来雨露深如海，嫁得刘郎胜阮郎”，其论尤为不伦。宗正睦论革除事，谓建文流落西南诸将，皆好事者伪作，则铁女之诗可知，革除闲事，野史所载，大半讹缪。本朝闺阁诗，出好事假托者居多，如章纶母金节妇诗，“谁云妾无夫”一篇，高季迪诗也。陈少卿妻“野鸡毛羽好”一篇，释道原乐府也。甄节妇“泉流不归山”长歌，罗一峰诗也，今尽削之。（《列朝诗集》）

　　小青者，本无其人，邑子谭生造传及诗，与朋侪为戏曰：“小青者，离情字，正书心旁似小字也。”或言姓钟，合之成钟情字也。其传及诗，俱不佳，流传日广，演为传奇，至有以孤山访小青墓为诗题者。俗语不实，流为丹青，良可喷饭。以事出虞山，故附著于此。（同上）

　　起复者，来制未终，勉为任用，所谓导情起复者也。如欧公晏元献神道碑：明年迁著作佐郎，丁父忧去官，已而真宗思之，即其家起复，为淮南发运使。及史嵩之丧父，经营起复是也。今人不考，例以服阕为起复，误矣。宋制衔上亦带书，如起复左仆射中书门下平章事臣赵普是也。（《霏雪录》）

　　古人之书，多可传者，未尝自求其传也。藏之于家，或当时，或后世人见而爱之，为之镂刻，与众同好，故可传也。五代和凝有集百余卷，自镂版行于世，识者非之，可见前此无自刻文集者。今人不自量其诗文可否，概为镂版行世，是以传者少而不传者多也。（《云谷卧余》）

　　下洋兵邓老言向历诸国，惟地上之物有异耳。其天象大小，远近显晦之类，虽远国视之，一切与中国无异。予因此益知旧以二十八宿，分隶中国之九州者，为谬也。（《枝山前闻》）

　　“不如意事常八九，可与人言无二三。”世俗习传语也。贰师乃云：“可与人言无二三。”更觉有味。《临汉诗话》谓王摩诘诗“闭户读书多岁月，种松皆作老龙鳞”。为古木亦有致。（《啸虹笔记》）

　　大德丁未，吴中蟹厄如蝗，平田皆满，稻谷伤尽。吴谚虾荒蟹乱，正谓此也。考之《吴越春秋》，越王勾践召范蠡曰：“吾与子谋。”吴子曰：“未可也，今其稻蟹不遗种，其可乎？”盖言蟹食稻也。蟹之害稻，自古为然，以五行占之，乃为兵象，是亦披坚执锐介甲之属。明年海贼肖九六大肆剽掠，杀人流血。（《平江记事》）

　　王荆公多学，然亦有所失，如《周官》言赞牛耳，荆公言取其顺听。不知牛有耳而无窍，本以鼻听。《诗》“谁谓鼠无牙”，公谓鼠实无牙，不知鼠实有牙，昔曾有人引一牛与荆公辨之，又尝捕一鼠与之较，公曰：“然。”（《客中闲集》）

　　《古今考隽》：仲夏日为长至，仲冬日为短至，今世语以冬至为长至。《尧典》：仲夏平秩南讹，曰长至，仲冬平在朔易；日短至，此其证也。（《蓉氵正集》）

　　儒者读书，多随俗呼，不从本音，或终身不悟者，凡读廷（音定）皆作廷（音亭），故廷中廷争柏者鬼之廷，游神之廷，皆作庭。假借之假（音嫁）皆作假（音贾），朝请（音才嫁切）皆作请（屈请之请），烂脱（音夺）皆作脱，太守（音狩）作守，周身之防（去声）为防，廷尉评（去声）为评，若此甚众。（《笔记》）

　　宋蔡忠惠创洛阳桥，俗传移檄海神，一卒应募，得醋字还。解曰：“酉月二十一日。”此事亦奇。然实明朝蔡锡之事，《名贤录》云：“蔡锡字廷矛，鄞人，中永乐癸卯乡试，入国监，以学行选授兵科给事中，升知泉州府。时洛阳桥圮，发故石，有刻文云：”石头腐烂，蔡公再来。‘遂捐俸修之，桥故跨海潮，日奔氵砉，施工极难。锡乃为文檄海神，募赉批者，莫应，忽有一醉卒跄踉而前日：“我能往。’乃饮酒大醉，自没于海，若有神接之者，遂得批以还，复于锡，上有一醋字。锡妄意曰：”得非八月二十一日耶？‘刻以是日兴工，潮不至者旬日，桥遂讫工，更其名为万安。民德之，立祠其旁，配享端明，锡累官至湖广巡抚。“（《博学汇编》）

　　世俗言太白在采石，因醉泛舟，见月影俯而取之，遂致溺死；其说甚诞，不足信也。按李阳冰作《太平草堂序》云：“阳冰试弦歌于当涂，公疾亟，草稿若干卷，手集未修，枕上授简，俾为序。”又李华作公墓志，亦云：“赋临终歌而卒。”然则捉月之说正与杜子美食白酒牛炙而死者同矣。（陈焯《与同人书》）

