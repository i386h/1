<!-- { "loadSidebar": true } -->
　　●卷十。驱睡寄寄园主人曰：“一枕黑甜，最易费人神智，此圣人有不如博弈之叹也。中山千日酒，华山一欠伸，宁可为天下绳哉？取狂士则心薄乡愿，重勇侠则羞千古。无气骨男子，言定数则怨尤忽消，论报施则恩仇宜凛。至于医方以济人之急，仙释以解人之颐，均破我瞢腾良药也，统名之曰驱睡。”

　　◎狂士卑以自牧，正不须狂。虽然，小子狂简，德之基也，道之器也。颜延之四子，各得其父之一，宋主曰：谁得卿狂？答曰：其狂不可及。狂亦何病？

　　无锡王孟端工绘事，在京邸与一商人邻居。月下闻吹箫声甚喜，明日往访其人，写竹以赠曰：“我为箫声而来，当用箫材报之。”其人不解事，以红<毛瞿><毛俞>为馈，乞再写一枝为配。孟端大笑，取前画裂之，而还其馈。（《列朝诗集》）

　　永乐中，曾状元体貌魁硕，文学充赡，朝野咸耸望焉。有交趾贡使，饮量绝人，上令左右举善饮者款之，或举二都护以对。上曰：“朝廷上无一善饮者乎？”曾闻之，即自请往。上问曰：“卿量几何？”曰：“款此二使足矣，不必尽臣量。”于是饮彻夜，二使皆醉愧而去。翌旦谢恩，上悦曰：“不论文学，只是酒量，岂不作我明状元耶？”益赐之酒。后病卒，且气绝，呼酒饮至醉，题曰：“宫詹非小，六十非天，我以为多，人以为少。易箦盖棺，此外何求？白云青山，乐哉斯邱！”（《玉堂丛语》）

　　常熟桑悦字民怿，读书一过，辄焚弃之。为博士弟子，谒部使者，书刺曰：“江南才子。”使者大骇，延之较书，预刊落以试。悦校至不属，即索笔足之，使者乃敬礼焉。年十九，领成化乙酉乡荐，会闱策“胸中有长剑，一日几回磨”，为吴简讨汝贤所黜。又作《学以至圣人之道论》，有“我去而夫子来”语，为邱学士仲深所黜。三试得乙榜，年二十六，籍误以二为六，用新例辞不许，除泰和训导。仲深尝召令观所为文，绐曰：“出某集。”民怿心知之曰：“明公谓悦不怯秽乎？何得若文而令悦观？”仲深为屈服。民怿既之官，仲深属提学掾善遇之。掾至，问桑悦令何在，岂有恙耶？长吏素遭狎侮，皆衔之曰：“无恙，自负不肯来。”掾使吏往召之，曰：“连宵旦雨淫，传舍圮，守妻子不暇，阿得候掾？”掾坐久，益两吏促之。民怿怒曰：“始吾谓天下未有无耳者，乃今知有无耳者，掾是也。与若期，三日后来，复则不来矣。”掾闻，欲收之，缘仲深不果。三日后诣掾，长揖就列，掾厉声诃之。民怿前曰：“昔汲长孺不拜大将军，至今两贤之，明公奈何以面皮相恐，薄待廖廓之士耶？”因解绶请去。掾不得已，下阶留之。御史闻悦名，召令说诗请坐讲，讲未竟，即跣足爬垢，御史不能耐，乃罢讲。迁长沙通判，调柳州，意不欲行。人问之曰：“宗元久擅此州名，不忍遽往夺之耳。”会外艰归遂不出。居家益任诞，褐衣楚制，往来郡邑间。民怿在燕市，见高丽使臣，市本朝两都赋，无有，心窃耻之，作《两都赋》。慕阮公咏怀，作《感怀五十四章》；居长沙，著《庸言》，自以为究天人之际，非儒者所知也。吴郡阎起山秀卿作《二科志》，以民怿首列狂简，曰：“狂者未尝无人，至如民怿可与进取者也。”（《列朝诗集》）

　　常评事伦字明卿，山西沁水人，正德六年进士，除大理寺评事，谪寿州判官，迁知宁羌州，卒年三十四。明卿多力善骑射，时驰马出郊，与侯家子弟挟少年较射，问知为常评事，奉大白为寿，辄引满挥鞭驰去。又时过倡家宿，至日高舂徐起赴朝，参朝吏诃之。敖然曰：“故贱时过从胡姬饮，不欲居薄耳。”中考功法，调判，庭詈御史，罢归，益纵声伎，自放酒。间度新声，悲壮艳丽，善书画。好彭老房中法，谓神仙可立致。从外舅滕洗马饮大醉，衣红，腰双刀，驰马渡水；马顾见水中影惊蹶，刀出于腹，溃肠死。平阳守王溱为之收葬，有《常评事集》四卷，其《吊淮阴侯诗》，中原豪侠，至今犹传之。（同上）

　　王稚钦为文顷刻便就，多奇气，然好狎游，黏竿风鸱诸童子乐，又蹶不可驯，父母扶扑之，辄呼曰：“大人奈何辄虐海内名士耶？”为翰林庶吉士时，已有名，其意不可一世，仅推何景明而好薛蕙、郑善夫。故事，学士二人为庶吉士师，甚严重，稚钦独心易之。时登院署中树，而窥学士过，故作声惊使见，大恚，然度无如何，佯为不知也，乃已。当授官给事中，用言事过，诏特予外补裕州守。既中不屑州，而以谏出，知当召，益骄甚。台省监司过州，不出迎，亦无所托疾。人或劝之，怒曰：“龌龊诸盲官，受廷迎耶？当不愧死。”一日出候其师蔡潮，以他藩道者，潮好谓曰：“生来候我固厚，而分守从后来，亦一见否？且生厚我以师故，即分守君命也。”稚钦曰：“善。”乃前迎分守，分守既下车，数州吏微过，当稚钦笞之十。稚钦大骂曰：“蔡师误先生见辱。”挺身出，悉呼其吏卒从守，勿更侍；一府中慑伏，亡敢留者。分守窘，不能具朝，谋于蔡潮；潮为谢过，稍给之，仅得夜引去。于是监司相戒，莫敢道裕州者。既归愈益自放，达官贵人，来购文见者，稚钦多蓬首囚服应之。间衣红窄衫，跨马或骑牛，嘘歌田野间，人多望而避之。（《玉堂丛语》）

　　黄谦工部主事，会试时过书肆，有《菊坡丛话》四册，持阅之。傍一人从公惜阅，视其貌寝甚，调之曰：“老鼠拖生姜。”讥其无用也。其人微笑，私问公姓名。后与公同第官刑部，会公以夤缘事发，参送法司。其人坐公受贿削籍，过司日，大声曰：“老鼠拖生姜。”公始悟结怨之繇。（《座右编》）

　　沈周名重一时，苏州守求喜画者，左右以沈对，便出朱票拘之。沈至，命立庑下献技，沈乃为《焚琴煮鹤图》以进。守不解曰：“亦平平耳。”明年入觐。见守溪王公，首问：“石田先生无恙乎？”守茫然无以应，归质从者，则朱票所拘者也。守大惭，踵门谢过。（《笑史》）

　　鹅池生宋登春好诗，吴人徐学谟为荆州守，自往物色之，至再，始见。明日戴紫冠，衣皂缯衫，报谒，踞上坐，隶人皆窃骂之。守为授室城中，约移居日往访。属有参谒，日旰往，生键扉卧，不纳守。守令人穴垣入，生方科跣，席一藁僵卧壁下；守强起之，索酒尽欢而罢。守罹景藩之难，赴逮江夏，生送至岳阳而返。后数年，守坐废家居；生为道士装，持一钵，裹败衲，行乞三千里，访守海上，居三月别归。（《列朝诗集》）

　　丰主事坊字存礼，鄞县人，为人狂诞傲僻，纵口徇意，所至人畏而恶之。尝要邑子沈嘉则具盛馔，结忘年交，相得甚欢。或间之曰：“是尝姗笑公诗。”即大怒，设醮上章，诅之上帝。所诅凡三等：一等皆公卿大夫，有仇隙者；二等则布衣文士，嘉则为首；三等鼠蝇蚊蚤虱，其狂易可笑皆此类。（同上）

　　邹平耿尚忠做秀才时，以绢送染局，屡索不得；见局中有帐簿，览竟投之火，染博士窘甚。耿曰：“汝付我绢，我还汝簿。”博士如命，取纸笔誊出，一字不差。宏治戊午中试第二名，署句容教谕，取士分房得李某等。后数十年，李以都宪巡抚山东，耿进谒，为门吏所阻，袖石击鼓，自言耿尚忠来见。巡抚倒屣出迎，极尽绸缪，赠之金不受，跨蹇而归。（《梅窗小史》）

　　◎勇侠一勇之夫，虽万人敌何有哉？最爱唐人云：“十年磨一剑，霜刃未曾试；今日把似君，谁有不平事。”又云：“我有莫邪剑，不报小人仇，若而人者愿，与之把臂入林。”

　　宋莫者，身小而勇健，善手搏，以便捷取胜，吴下目为小虎。自言遇灌口二郎，授以法。明文皇时，外国进长人曰海衰，膂力绝伦，诏募能制之者。或以小虎荐，召见，令与角技，上临观焉。海衰身长逾丈，声鸣如钟，伏下见者皆辟易。顾小虎眇然一夫耳，海衰固弱视之，前提其髻，去地数尺曰：“尔欲何等死？”小虎佯作咿嘤状曰：“任公死生。”乘其不意，径捉其肾囊，力碎之。海衰不胜痛，偃于地，为小虎拳蹴至死。上喜，厚赏之。（《枝山野记》）

　　景泰己巳，也先退后，总兵石亨坐张掖门飞楼上，望见一骑搴，一骑挟弓矢，将薄城下。亨侄彪请出斩之，持斧骑而往，亦纵一骑，扬前迎；寇弯弓引满，登矢射彪。亨遥见彪骑上如瓜堕地，彪纵骑奋而前，一斧砍落其首。搴骑遁去，获其弓，亨彪共挽不能开。如瓜者，乃马鞍判官头，战马制此独高，可以遮胸，必瘿木乃坚。今尚射断，若使低而不坚，一矢透心矣，寇力亦勇哉！首大如斗，非彪曷敌也？（《庭闻述略》）

　　汤参将胤字公让，襄武王曾孙也。十五六，入学为生徒。应天尹下学，传筹召诸生，后至当笞；大呼折尹，声撼庭木，攘袂走出，题诗府署，阖扉而去。周文襄闻其名，召令作启事郎，立具状数万言。文襄上书，荐其有文武才，驿召赴京。于少保请试之，立将台下，摘古今将略，及兵事以问，应对如洪钟，万众环视叹赏。于公入对，授锦衣卫百户。（《列朝诗集》）

　　江罗德善歌，慷慨好侠，有膂力，能陆地行舟，精武艺。嘉靖末年，流贼入闽，铅山刘显奉诏入闽征寇，与贼遇，我师失利；贼益猖獗无穷，官兵往御，莫敢正视。罗德超身与战三日，贼窘，明日复战，贼以大帐覆罗德而执之为脔。县官义之，岁给米养其母妻。（《铅书》）

　　王慷海盐人，生有神力，尝以指触破屋壁穿之，而指无伤。与人较艺寺廊，脱衣挟柱础压之，始就搏，众惊拜为师。驾漕艘入都遇劫，慷佯执衅不顾，第取一大竹，用胁夹破之为薪，而劫者尽敛手去。有徒豪伦欲尽其艺，俟慷饭，持铁叉刺之。慷手饭甑底当叉锋，跳入伦怀，以二箸贯伦鼻孔，仆之地，其捷如此。（《卫志》）

　　有二贾误入终南山中，猿啼虎啸，惊怪殊甚。二贾自分必死也，望烟炊进，得草庐，有老妪讶之曰：“尔何来？吾儿勇且武，遇之则死，宜速去。”二买求哀，老妪不得已止之。俄有勇士以铁杖肩二物，前一虎，后一鹿，矫而归。入室，老妪语之曰：“适有二贾，吾援焉，以候，请见之。”二贾为通姓氏，且告以失路艰辛状。勇士怜之，遂出酒肉为饷，了无害意。翌日二贾告行，勇士送之，及半途而返，且告之曰：“勿语吾姓名。恐见知也。”（《萃野纂闻》）

