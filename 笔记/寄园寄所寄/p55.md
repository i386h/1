<!-- { "loadSidebar": true } -->
　　天启六年，南京太监二十四衙门，与北京太监魏忠贤立有生祠，在后宰门，兴善寺傍。其祠大三间，有魏真容三副，正间一副，画朝衣端坐，两傍小内竖执圆扇牙笏。又木刻魏一像，坐正间。其左间一副，画金盔金甲端坐，两傍皆武将，执枪剑侍立。其右间画方中行衣，端坐，两傍皆小内官恭候。其丹墀之左，立一大石碑，道魏出身入宫始末。丹墀之右，立一大石碑，述魏扶幼主功业，节省南京进贡解物钱粮若干，其文乃杭州一廪生撰书。外有仪门头，仍未造完，所费何止以万计。天启四年创立，至四年尚未完工。（《先曾祖日记》）

　　万历戊戌科进士王绍徽陕西咸宁人，为魏忠贤干儿，官至吏部尚书。进退一人，必禀命于忠贤，时称王媳妇；常照《点将录》，倾害东林诸君子。忠贤阅其书叹曰：“王尚书斌媚如闺人，今笔挟风霜乃尔！真吾家之珍也！”愈亲爱之。其称东林开山元帅托╊天王南户部尚书李三才，总兵都头领天魁星呼保义大学士叶向高，天罡星玉麒麟吏部尚书赵南星，掌管机密军师天机星智多星右谕德缪昌期，天闲星入龙云左都御史高攀龙，协同参赞军务头领地魁星神机军师礼部员外顾大章，掌管钱粮头领天富星扑天鹏礼部主事贺良，地狗星金毛犬尚宝司少卿黄下宾，正先锋天杀星黑旋风吏部都给事中魏大中，左右先锋地飞星八臂哪吒吏部郎中邹维琏，地走星飞天大圣浙江道御史房可壮，五虎将天勇星大刀手左副都御史杨琏，天勇星豹子头左佥都御史左光斗，天猛星霹雳火大理寺少卿惠世扬，天威星双鞭手浙江道御史袁化中，天立星双枪将太仆寺少卿周朝瑞。又有马军八骠骑，大将八员，走探声息，走报机密。头领一员。行文走檄，调兵遣将，头领一员。掌管行刑，刽子手头领二员。巡视城垣头领一员。定公赏罚，政司头领二员。考算钱粮，支出纳入头领一员。分守江南泛地水军头领八员。守护中军头领十二员。四方打听邀接来宾头领八员。专守帅字旗头领一员。马军头领二十员。步军头领二十七员等名色。所列如李应升、蒋允仪、解学龙、吴尔成、孙慎行、陈于庭、钱谦益、文震孟、方震孺、徐宪卿、郑三俊、毛士龙、夏嘉遇、周顺昌、何士晋、赵时用等人，皆南直人也。一时更有《东林朋党录》、《东林同志录》、《东林籍贯录》。群小同心排挤正士，不遗余力。（《遣愁集》）

　　忠贤盛时，一测字者来京，喧传甚验，乃易服潜往叩休咎，因书一囚字与推。其人即顿首称奇，诘其何意？曰：“国内一人也。”忠贤骇服，以为神异，厚犒而别。乃私语人曰：“目下虽好，只是结局不佳。”叩其何说？曰：“一人悬在中间，将来必要吊死，四面俱无着落，家业自然荡尽。”后果应。（同上）

　　五人墓事，世艳传。时至江阴，逮李侍御应升，开读时，亦有垂髻少年十人，各挟短棒，直呼入宪署，杀逆校尉，诸尉踉跄越墙奔窜。一卖蔗童子十余岁抚髀曰：“我恨极矣！”遂从一肥尉后，举削蔗刀脔其片肉，掷以饲狗。（《贞胜编》）

　　苏州逮周公顺昌，民变，击毙校尉。后苏民倡议天启无道，互戒天启钱不用，各州府县皆和其说，将天启钱积下。后传至京中各省，直出示晓谕，钱乃复行，私禁凡十阅月。（《先曾祖日记》）

　　天启七年三月，歙县岩寺街民变。因工部吕下问要吴百昌家属扳报各亲，代完钦赃，激变市民万余，奔郡城，将察院内下间新造楼屋折烧。下问撞破后墙，带家眷走入库厅衙内，府县官出示安民。后许志吉代任，更酷于下问，志吉文穆孙，至今有余愧云。（同上）

　　杨琏入狱时，度不免，啮指血草草千言，冀以尸谏，埋卧所，为许显纯所发，付之火。（《吴次尾集》）

　　顾裕愍公大章以祸，与杨忠烈公琏同下镇抚狱。每被拷掠，裕愍切齿不发声；忠烈大呼太祖高皇帝，一拷辄一呼。裕愍未死前数日，右手大食指，指尚存，捏笔作书曰：“吾以五十死，犹胜死耆寿而无子者；吾以不详死，犹胜死牖下而无闻者。吾诗有故作风波翻世界，长留日月照人心之句，可以为吾祠堂中联。”既被难，以血布衫裹拶落八指，寄归。裕愍与弟大诏孪生，貌相当，父母不能辨。既长，一成进士，官部曹，一第第，穷经著书。（《木斋新编》）

　　京师大盗朱国臣，其党为刘炜刘大刘二刘三等十人。一日命其妻大作炊，供夜半之食，党集而其妻睡失炊，怒笞之，逸出东市，遇夜巡把总，讯之故，反诘云：“尔为何官？”曰：“吾夜巡把总也。”曰：“夜巡获盗首功，当升何官？”答曰：“有功升钦依，或参将。”曰：“吾语尔，吾家堂子胡同有强盗十人，可往擒之，然须养吾终身耳。”把总诺之，果获十人，无脱者，下法司俱服。而朱国臣云：“我等擒，京师清矣，夜户可无闭矣，且吾告若，凡讯狱，不可不慎。如石驸马街周皇亲之杀，乃我也，而坐使女萧荷花，凌迟家人斩，岂不冤乎？李皇亲朝房人亦我杀，其婢与仆弃首饰于道，而坐拾遗人以死，又一冤也。今吾不言，谁复为鸣之者？”于是法司追问所治荷花狱者，而免侍郎翁大立为民，谪郎中徐一忠于外云。（《职小编》）

　　一中贵夜巡，忽闻冢中人声，盖既瘗而苏者，发之，得一女子，云：“为某翰林第七姬侍儿，遭鞭扑将毙，复置水上冻一夕，乃死。”事闻，翰林自引过，如魏丞相，上怒，罢其官。（《太白剑》）

　　绩溪民李世选，韩国善长十世孙也。当高帝时，驸马都尉李祺坐父罪死，其子盛庆，临安公主出也，贬绩溪为民。主号泣上前，上赐以手书，龙封许二百十六年，执此见主，复其故爵。故世选于崇祯初年具奏，上亲加辨验，以敕中胡惟庸为容，李祺为棋。且善长死于二十三年五月乙卯，此敕云仲春，与《实录》及《好党录》事迹不合。世选下狱论辟者十年，刑科李清请宥之，乃释。按其龙封纸墨，钳记严重久远，非民间仓卒所能为，岂高皇聊塞主请，故为错误，以开疑案，其真伪卒莫能辨也。司寇郑三俊批其牍曰：“若善长之功，虽百世宥之可也。”科臣清服其言为至当。初谳此狱者，援妄假敕书律，世选长系论长，无论功臣将相，公主肺腑之谓何？呜呼过矣！（《绥冠未刻编》）

　　刘鼎元理顺李会元青，皆以夜禁，为内逻者所持，扑刘五扳，扑李十五板。李归寓忿极，遂绝；时省元陈组绶闻讣，往哭之，归而亦绝。（《雪庐焚余稿》）

　　中官握政本，乱天下者，无甚于王振刘瑾魏忠贤，其事权绝相类。振在枢管最久，其横恶，至乙丑丙寅以后而极，己巳屠裂于土木。瑾以丙寅流毒，庚午剐于燕市，家族皆诛夷籍没。忠贤肆凶，亦乙丑丙寅为极，而即伏诛，自缢于下卯，仍戮尸籍没。瑾相去一甲子，忠贤之去瑾，则再甲子也。（《贞信编》）

　　崇祯年，枚下阁臣，一时大僚及台谏，相篝不休，其不得与会推者，因造为二十四气之目，以摇惑中外。其曰二十四气者：杀气吴，棍气孙晋，戾气金光宸，阴气章正宸，妖气吴昌时，淫气倪元璐，瘴气王锡衮，时气黄景，膻气马嘉植，贼气杨枝起，悔气王士，霸气倪仁桢，疝气周仲琏，粪气房之祺，痰气沈维炳，毒气姚思孝，逆气贺王盛，臭气房可壮，望气吴维业，杂气冯元飚，浊气袁恺，油气徐沂，秽气瞿式耜，月气钱元悫：各有诨号，中间贤不肖参杂。其指为淫气逆气油气秽气者，其后皆死国难。（《两朝识小录》）

　　左宁南侯良玉辽东人也，起军校，以功官都司。初以苦贫，劫锦州军装，坐法当斩。适有丘磊者与同犯，愿独认之，良玉得免死。既失官，久之无聊，乃走昌平军门求事司徒公。司徒公尝役使之，命以行酒。冬至宴上陵，朝官，良玉夜大醉，失四金卮，且日谒司徒公请罪。司徒公曰：“若七尺躯，岂任典客？或吾向误若，非若罪也。”会大陵河围急，诏下昌平军赴救，榆林人尤世威者为总兵官，入见司徒公曰：“大陵当天下劲兵处，围不易解，世威当行，今既以护陵不可，公且遣将，谁当往者？中军将王国靖书生也，左右将军，更不可任。”司徒公曰：“然则谁可？”世威曰：“独良玉可耳。顾良玉方为走卒，奈何帅诸将？”司徒公曰：“良玉诚任此，吾独不能重良玉乎？”即夜遣世威前谕意。漏下四鼓，司徒公竟自诣良玉邸舍请焉。良玉初闻世威往，以为捕之，绕床语曰：“得非丘磊事露耶？”走匿床下。世威排关呼曰：“左将军富贵至矣！速命酒饮我。”引出而谕以故，良玉失色战栗，立移时乃定，跪世威前。世威且跪且掖起之，而司徒公至，乃面与期，诘旦会辕门，大集诸将，以金三千两，送良玉行，赐之卮酒三，令箭一曰：“三卮酒者，以三军属将军也，令箭如吾自行。诸将士勉听左将军令，左将军今已为副将军，位诸将上，吾拜官疏，夜即发矣。”良玉既出，而以首叩辕门墀下曰：“此行倘不建功，当自剔其头。”已而果连战松山杏山下，录捷功第一，遂为总兵官。良玉自起谪校，至总兵，首尾仅岁余，年三十二。（《壮悔堂文集》）

　　弘光三月甲申，太子来自金华，遣内使持御札召至，闻者争赴。明日有旨禁私谒，中夜移人内，己丑乃命会审于大明门。杨维垣言谓驸马王侄孙王之明貌相类，因而误传。辛卯于吴门外复审，马士英复疏，其疑似甚多，左都李沾唤王之明不应，诘之。乃大声曰：“何不呼明之王？”沾喝上拶，太子号呼皇天列帝，声彻内庭，传谕放拶，发镇抚司。有无名子题于皇城，有“海上扶苏原未死，狱中病已又奚猜”之句。会御史陈言奏称民口籍籍，皆言诸臣欲绝先帝血胤，因得温旨，着好生护养，弗轻用刑，以招民谤，乃得不死。（《遣愁集》）

　　弘光五月，时淮扬信绝，左良玉兵停留不下。马士英阮大铖等，乃日报捷音，百官进贺，以愚都人耳目。夜半有书联于长安门柱云：“福人沉醉不醒，全凭马上胡诌；幕府凯歌已休，犹听阮中曲变。”（《遣愁集》）

　　辛酉岁，姑苏承天寺僧浚井，得一铁函，随上之。抚军张公国维启之甚轻，函内蜡封，封内纸裹悉启，乃宋德年郑鱼肖所藏诗文，所言皆亡国事，四百余年，始传之人间。（《座右编》）

　　家玉峰少宰巡抚浙江时，立志开杭州城河，方患无从觅旧径。忽得一秘册，细注某处石，某处土岸，某处几丈尺，折而东西，了如指掌，按图指示，折毁豪家侵占房屋，河遂浚开，若得神助。

