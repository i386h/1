<!-- { "loadSidebar": true } -->
　　马督复徽州众乡绅书：恭惟台台，圣世皋夔，清时山斗，五百年之名世，夫岂异人？亿万载之皇图，实惟永奠。固英所景仰瞻依，奉为师范者，况忝榆之末，滥疆场之寄，所望于覆露者，又岂颖楮所能罄哉？黔兵被杀一案，事出意外，大非得已，英岂乐为是纷呶耶？按台公祖密疏中所云：“英倚黔兵自强，兵马远来，可惜钱粮不能销算，各将士亲戚子弟，多在此中，不平之鸣亦不外此区区耳。”英自永城归寿，只闻祁门之事，未知乐平之举，而各将士哭声震天，愤欲南渡。英固八百人之尸主，七百余骑之失主也，不得不据万民安所报徽宁差役之言，以入告。若使彼时贵府有司，据实相闻，留一活口相示，何敢以乐平之数，尽归祁门？继知乐平亦杀，戈阳亦杀，而乐平更多，亦即陆续据实上闻，亦何敢胶执前误，独仇祁门也哉？当日自武陵发兵东下，步兵从舟，而马不可越洞庭，涉长江，不得不取道长沙者，势也。江路险而梗，且兵多，陆路坦而宁，且兵少，监纪官之取水不从陆，亦势也。原拟骑兵出九江，会于皖口，不意左兵在秋浦，逼使繇徽，此意外之变局也。又不意押马诸将，以人马众多，店舍槽铡不便，分先后两路而行，则又变局中之变局也。然岂料前途有人焉，设穴而杀之也哉？在祁门者三百人，无孑遗焉。在乐平者五百余人，止存十一人焉。戈阳者二十人，亦俱丧元焉。祁门启衅之故，无人可问矣。乐平者止驻一夕，次日行二十里而被围，有何积怨于地方，然犹曰人众也。戈阳之二十人，又岂淫掠之故哉？嗟乎！此八百人者，皆将吏亲戚，头目精锐，非无籍犷悍之兵也。使果图淫掠为不逞，则惟恐不合其党，张其势，又肯轻为分折，零星受屠耶？然此往事矣，三百余人无噍类矣，不淫掠耶，谁为质问？果淫掠耶，法亦何加？但数百之冤魂，其父母妻子，令英作何安顿？数百之战马，数万之金钱，令英作何归着？惟乞台台设身处地，为英一筹耳。贵府有司，及公私揭帖，但云原无黔兵入徽；监纪惧罪，以乐平之事，移祸于祁，想亦非公论耶？昨日按台密疏，所以罪英者至矣，而疏中所察情形，则似乎止争多寡，不争有无也。止罪黔兵以淫掠，而未尝讳杀兵之事也，即万民安所报者，不全属于虚也。其言英不平之故，言言皆英隐痛，英何言哉？至兵之入乐入祁，监纪何知？江楚异路，监纪何罪？英疏具在，自据万民安所报入告，时李章玉在浦护诸怨军，不使南渡，其梦梦犹英也。何罪可惧，何祸可嫁，何谤可造，而欲代杀兵者分罪，又欲未死之黔兵，与死者同罪，不亦甚乎？然英所言者，公事也，非私怨也。郑公祖之疏，英甘唾面，不敢有异同焉。既以入告，则以威福听皇上，是非听公论，宽严听执法，察给听抚按，亦更不执一毫成心，不敢出一赘语，但欲得战马以济急，器甲以御寇。嗟乎！万里招来，实英作之孽，送入鬼门，实左兵为之梗，而无故被戮，实众人宿生之冤债。但所惜艰难之时，一壶千金，而精兵猛将，良马坚甲，不得为国家效毫发之用，则英所谓呕血腐心，警魂堕魄，泪下沾襟而不能自已者也。然今之凤督，亦极难且苦矣。大江南北，楚豫之枢，无事不相瓜葛，而一丁一马，一甲一器，一铅一炭，无不取之数千里外。丝忽孰非国家之金钱，而泥沙弃之，土芥抛之，谁非臣子，谁忍置之度外？想亦台台所垂怜而心亮者。时事方棘，血战经年，凤兵肝脑涂地于江南，似不无小补，亦未必无缓急相需时，想亦台台所深念也。军书旁午，草勒肃复，愦愦不知所言，英无任惶悚之至。（复书全抄）

　　后马督与阮图海书内云：“弟自守不暇，宁乐与人为难？”又云：“大约徽人之下毒手，则不欲开此路耳。乐平、戈阳衅起于图马，亦不同也。闻按台公祖已有疏，据乐平、祁门之报，以闻上矣。弟之为军吏，按台之为地方，易地皆然。”又云：“乐平杀官三十余员，祁门几杀二十员，内包万春、范成，则万夫敌也。”又云：“乐平之事，业已补牍，祁门之案，自然解网。弟区区苦衷，无所告诉，又不便径达之郑公祖，伏乞便间，以弟万不已之情，处无可奈何之遭转达，但求设身处地，为弟一思，则弟之苦，可蒙鉴原矣。”

　　又正希先生致马督抚书，亦数千言，不录。

　　十六年十一月十二日，马督行牌，一运越金万兵马，二运黄总镇兵马，三运刘总镇兵马，四运中军杨副将兵马，五运本部院内营杨副将兵马，会同太监卢刻期渡江剿献，水路庐州、芜湖、九江、南昌、袁州缴，陆路庐州、芜湖、宁国、徽州、祁乐、袁州等处缴。虽朱批再谕祁、乐，云不得已而假道，万无纵兵私行报仇之理，各宜安心；然而人心惶惶，举郡不宁。嗣后赖诸当事及正希先生、史大司马力，马督兵不渡江，民心始安。

　　弟恐伤老母心，北行之事，隐不敢以告，行行且止，为老母数日遣人一追，真无奈何行也。今且将北渡矣，郡事，弟一到都便可决了。惟家下事不能不系念。恐其见弟北行，而乘虚入郡，欲有所为，则歙中诸绅，不得不努力。邑士民无主，惟兄勿避劳怨，与邑中诸公商计，使弟一无所虑，则幸耳！数蒙挂念，舟次草勒，匆卒不尽愿言。子弟幸时教诲之！（《正希公与程希吕先生书》）

　　巡视上下江御史黄为仰体新恩，酌量情法，措补军资，重法首祸，以结钦案事。奉圣旨，徽人惨杀黔兵，掠夺马匹，情罪可恨。但已经大赦，姑从宽结案，汪爵依拟，监候处决。赵文光提到另究，张文辉、唐良懿姑准开复。吴翔凤降二级，用银给与该营死者，着该府县官，遵旨致祭遗骸，该部知道。（巡按来牌）

　　崇祯十六年十一月初十日，上传总兵官唐通，着回镇用心整练兵马，相机战守，有功日优叙隆酬。其死事刘之纶着从优议恤即奏，金声速与起用，该部知道。（《邸报》）

　　敝郡人无本业，天下幸得无事，散而之四方，种种求衣食以自活。遭敌寇交棘，兵火相侵，其失业窜归，而朝不及夕，无以自存者半郡中，今且什八九矣。顷议补军资数千金，远人不知，以为郡中宜若易易，而不知事势之戛戛其难，已未可一二言尽，乃蒙黄侍御传贯阳台旨，必追首事，用两人重罪以结案。夫当日事端，本由于先时备御，既家自为守，而机遂发于急难仓卒，则人各捍患，必坐何人为首，此实不能，而且定重罪，尤难乎其为狱辞。群人之传读贵阳督凤时题疏也，内有言曰：“黔将蒋正秀为南枢臣，留以堵御左兵，有功题叙。”今有司将定重罪，是固不得概罪以堵兵，而直可专罪以堵黔也。郡人之传读贵阳督凤时报书也，内有言曰：“兵之入乐入祁，监纪何知？原议骑兵出九江，会于皖口，不意左兵在秋浦，逼使由徽，此意外变局也。又不意押马诸将，以人马众多，分两路而行，则又变局中变局也。”始知意外变局，虽凤中不及知，既而变局中变局，虽自押马同行之官，亦不及知。而万山中人，能逆断一变局，知入乐之是黔，又能再逆断一变局中变局，知入乐之外，复有入祁之皆黔，此必不能。今将定重罪，是固不得直罪以知黔也。夫实不知为黔，而相与共出死力，贵阳鉴原而矜其意，即不敢望比于蒋正秀之堵御，而按其过，亦堵御之过，毋亦是宥过无大，其谁不欣悦于无我之公明，而慑服于不杀之神武？追忆去春过□宗伯，宗伯为不孝述杨龙友之言曰：“天下原有两是之事，黔兵与新安一案是也。”不孝唯唯，当烦宗伯为不孝通意凤中，亦即以龙友此言，通不孝意也。黔人不能无所防而不改道，既改道，或不能无纷纭。徽人不能无所防而不堵御，既堵御，必不能无相伤。大抵同一不得已之势也，于黔人乎何罪？于徽人乎亦何罪？固初不必定一有罪而后可以明一无罪也。贵阳今秉国均，不与督凤同，愈弗喜怒，四海观望，斗柄所指，天下春秋，固宜郡人之日夜望恩于督凤时尚加进也。诚令重罪二人，而但伤一郡之心，而实有所关系于天下之劝诫，而大有所赞益于贵阳之盛德，亦何敢为一二郡人爱其死？《传》不云乎？“居彼人之所，则恐其詈我也；今为我妻，则欲其为我詈人也。”贵阳今以天下为家，密迩郡县，旦夕缓急，今亦郡人，将为贵阳詈人时也。愿台台幸为婉语，请一笑而释。（《与陈雪滩书》）

　　此弘光时金公与陈雪滩书也，黔案于此遂结。

　　●卷十二。插菊寄寄园主人曰：“人生七情，如喜乐爱欲，皆籍笑以达之，笑亦何能一刻无者？顾昂昂七尺，劳心苦思，徒供他人之笑具，独不可耳。杜牧之云：”人世难逢开口笑，菊花须插满头归。‘余试作牧之插满头花，以博世人一噱。“

　　◎笑柄见有不合于礼义者，虽三尺童亦知掩口，而冠裳簪绂中且不惜以其身试。呜呼，后之视今，亦犹今之视昔。士君子慎毋虑万世之懵忄蒙，而资之笑柄也。

　　明太祖悯常开平遇春无嗣，赐二宫女。妻悍不敢御，晨起捧盂水盥栉，开平曰：“好白手。”遂入朝去。回，内出一红盒，启之，乃断宫人手也。开平惊忧，后入朝，仪度错愕，太祖再三诘问，开平惧，吐其实，且叩头曰：“蒙上赐二宫人，今若此，有辜圣恩，死莫赎，故连日惊忧。”太祖大笑，召开平入宫饮酒，命力士肢解其妻曰：“悍妇之肉。”开平惊成癫痫。又有无嗣功臣，面奏圣祖求养子。圣祖曰：“你们悍妻，平日酷妒，绝我功臣后嗣。可着礼部各给木碗一只，拄杖一条，沿功臣门求乞作样。”（《龙兴慈记》）

　　明太祖一日命左右至文渊阁，觇庶吉士讲习否，令一一侦其动静。比报告有所事，惟刘子钦袒衣席地酣睡，盖时初饭罢被酒，竟入梦耳。上召至，谓曰：“吾书堂为汝卧榻耶？”一罢其官，令往工部办事。子钦略不分诉，竟买吏巾绦服之，步入工部。尚书惊曰：“刘庶常何为尔？”钦曰：“奉圣旨，命子钦为本衙门吏。”尚书不敢答。子钦便登堂侍立，与群胥偶。少顷，上又命一竖入部觇之，还报云。上笑，速令召来。子钦至，犹吏服。上曰：“汝好没廉耻！”顾左右还与冠带，归内阁读书。子钦又无言，遽起谢恩，出具冠袍还阁中，即一日间也。（《九朝野记》）

　　解学士尝吊友人丧悍妻，入门曰：“恭喜。”继曰：“四德俱无，七出咸备，呜呼哀哉！大吉大利！”（《笑史》）

　　天顺间，曹钦谋反伏诛，时有诗传京师曰：“曹奴曹奴发颠狂，寇逮诸公死亦当，学士叩门如系犬，尚书锁颈似牵羊，万安叩首称三叔，恭顺当凶战一场，寄语满朝当道者，将何面目见吾皇？”（《楮记室》）

