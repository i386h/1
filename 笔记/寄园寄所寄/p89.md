<!-- { "loadSidebar": true } -->
　　豫抚常道立招抚闯塌天等，闯塌天本名刘国能，性至孝，就抚乃奉其母命也。庚寅六月，左师遗之围献于玛瑙山，献食尽，分兵抄粮，不得者杀之，贼卒多降。左使国自刎死，其妻先死，其子方八岁，自解所带小刀刎死。过天星即惠登相，亦贼中最悍者也，后降官兵。乙酉左师能将之前行，诈称粮至，献开营延入，国能大破之，擒其妻孥，与徐以显、潘独鳌等，送襄阳狱。后守叶，闯贼破城南下，登相犹大斥其非，不肯从。（《知寇子》）

　　流寇六股围黄陂，令李鉴闭城坚守。城内半徽民，李令徽民出油米，使民守陴。每陴燃二炬，五人守，每一更，令一人睥睨，互易至晓。善鸟铳若仅七人，分守各城，铳无虚发。命诸生监时临城巡警，多设黄伞帜于城头，若尊官者然。夜巡城以杖击地，作挞人状，夜行面生者，辄擒之。贼知守备严，且无内间，围半月，皆引去。（《罗他山记》）

　　汉口两岸村落，各二十里，商舶千艘，女妓千余班，箫鼓彻夜不绝，流寇至，无一存者。（《政余笔录》）

　　文水公日记，流贼破汉口，尽驱而陷之江，江水为塞。予母舅江伯宣死于难，尸无存。

　　河北之谣曰：“邺台复邺台，曹操再出来。”贼罗汝才自号曹操，而天下大乱。（《异录》）

　　李自成困车箱峡，几成擒矣，诈降陈奇瑜。瑜轻贼，心诧大功可立，许之。贼一出栈道，放手杀掠，复不可制。噫！献贼之降而复叛，误于熊文灿，闯贼之诈降而叛，误于陈奇瑜。参之肉其足食乎？（《债侠志》）

　　献忠初为小贼，号黄虎，后为贼帅，称八大王。尝伪为官兵，驻南阳之东关，以诈取宛城；门未启，而左良玉适至，疑而召之，献窘逸去。良玉同副将罗岱追及，射之，矢着其眉心，又射贯其左手中指于弓靶上。两马相及，良玉抽刀劈其面，血流被甲；孙可望力前格之，得逸，逃至府城。左追剿之，一昼夜行七百里，至谷城又破之，乃降文灿。献忠在谷城，尝指其瘢语人曰：“此左将军南阳时创我也。”（《鸡窗剩言》）

　　闯贼初攻汴梁，相传为总兵陈永福之子，射一箭伤目。献贼败，为豫将罗岱射之中额，然献贼因是时降，而永福至癸未年，竟降闯。（《雅堂集跋语》）

　　十四年正月，闯破洛阳，杀福王荐于俎，杂鹿血和酒饮之曰：“福禄酒。”二月献贼破襄阳，襄王被执。献忠坐玉堂下，属之酒曰：“吾欲断杨嗣昌头，嗣昌在蜀，今当借王头，使嗣昌以陷藩伏去，王其努力尽此酒。”遂害之。二藩同时陷殁，最为惨酷，贼锋益炽。（《知寇子》）

　　福王神宗爱子，母郑贵妃专宠，就国日，海内全盛。上所遗税使矿使数十人，月有奉，日有进。广南明珠，滇黔丹砂，空青宝石，豫章磁，陕西异织文毳，蜀重锦，齐楚金矿银矿，他搜括嬴羡亿万计。各人主私财，入贵妃掌握，拟斥十之九以资王，富厚甲天下。及贼逼，援兵之过洛者，口语藉藉，或詈道中曰：“王府金钱百万，厌梁肉，而令吾辈枵腹死贼乎？”南大司马吕维祺在城中苦劝王，王不为动。未几洛阳破，王之血肉，且为闯之福禄酒，况财宝乎？贼入王府，珠玉货赂山积，装缣囊负任，以入卢氏山中，发王府中及仓粟，大赈饥民。（《绥史》）

　　开县之败，贼尽出蜀入楚，献贼至当阳，令汝才与郧治相持。自以轻骑，一日夜驰三百里。未抵襄阳，先遣刘兴秀等二十八骑，伪为官军，持军符令箭，日晡叩城门曰：“督府调兵。”守者合符信，启关入，夜半从中起，放机桥，纳贼众，城陷。（《知寇子》）

　　十二月陷承天，贼遣伪将王克生掘显陵求宝。伪阳武知州张联奎多备锹锄，献策求欢。贼方举事，风雷大作，昼晦。联奎见金甲将手持金瓜，当顶一击，即昏迷跌地，口鼻流血一夜而死。联奎宣城诸生，其妻何氏，因以貌，都为贼所执，守节不从，慷慨遇难者也。克生去不知所在，众贼惊散，闯大惧，遂不敢动。（《明季近闻》）

　　献贼犯汉阳甚急，武昌贺相逢圣因长吏徐学颜入见楚王计事。王命中人出高皇帝分封时金裹交椅一曰：“此可佐军，他无有。”逢圣哭而出。贼至，王被俘而沉之江，妃自杀。献忠见库金百万，欢曰：“有如此而不设守，朱胡子真庸儿也！”（同上）

　　武昌未破前一月，有异人呼于市曰：“一群猪，屠伯至矣。”楚宗最横，遇乱亦最酷。（《异录》）

　　贼破黄梅，焚掠惨甚，余家世业，俱为流贼劫烧一空。先一日援剿将官，邀余孙时朗及曾孙承祖出城饮，得保其命，典中死者五人，可知明季兵与贼未常不相通也。（《先曾祖日记》）

　　闯贼三围汴梁，城中饥甚，推官黄澍以闭籴，日斩米侩于市。一日署中马死，命分肉，内丁人一斤。有悍仆欲倍之，分者不允，怒曰：“会须啖汝肝脑。”分者笑曰：“好兄弟，奈何一至是？”割二解掷与之，悍仆低头拾取，分肉者遽起，砍其头，死，众仆即前，欲分其尸为食。澍闻之，对天跪曰：“速杀我，分饱汝侪腹。”众乃惶怖谢罪，遂埋悍者尸，不许食。又澍内人方食肉包，忽见人指头，惊发病死。（《啸虹笔记》）

　　汴京有散人褚生，精数术，言不可晓，事后辄奇中。前一年，别所知，将自沉于河，力挽之，不肯止，笑曰：“明年今月今日，此中人尽如我。”人咸怪其狂愚，已而果验。（《绥史》）

　　崇祯壬午，寇围大梁，张举人林宗劝当事密檄左良玉趋大梁，背北城而陈，通黄河一线以为饷道。又当令陈永福兵列城外，勿听入，入则城中饷竭，势且民与兵俱尽，皆不听。寇暂却，或讽之曰：“盍去诸？”林宗曰：“死则死耳，奈何去以为民望乎？”围城五阅月，日夜拮据行间，汴人倚之，皆守死不去。水灌城，背负其先人神主，抱诗文稿三尺许，登木筏。邻求登筏者益众，林宗不忍却，移筏就之。筏且沈，乃移筏登屋，屋上人垂绠相接。林宗耄且乏食，数上下者久之，水大至而没，次子允准及门生文大士皆从焉。长子允集泅水至西城请救父，骂贼而死。幼子允集凭浮木，依老仆妇，栖屋上，垂两日夜。老妇饿，欲啖之，急附浮木，顺流下，得渡舟以免。林宗之门人周元亮行求得之，抚恤其家，而林宗之遗骸，故汴抚高平仲敛而葬之柳园。（《列朝诗集》）

　　一贼巡营严密，人不得逃，逃者谓之落草，磔之。且连营百里，竟日不得越，禁行囊勿藏白金精兵，许携妻子。戒旁渔生子，弃弗育，收男子十五以上，四十以下为兵。一精兵容私从为之主，从掌械司磨执爨，少者十余人，驼驴少者十余，载过城市，不令处室庐，寝兴一单布幕。制绵甲，纫绽至百层轻厚，矢炮不能入。一兵卒，马三匹，冬则掠茵褥，藉其蹄，曰恐恶寒也。剖人腹为之槽，马没此锯牙思噬，若虎豹。军止即出较骑射，曰站队，及晡方毕，夜四鼓蓐食以听令。所过值崇岗绝坂，腾而直上，毋得旁逾。水惟黄可阻辔，淮泗泾渭，人皆翘足踞马背，或抱鬣缘尾，呼风而前。马蹄所壅阏，水为不行。下流浅不盈尺，步兵褰裳径涉，临阵列马三万，名三堵墙，前者返顾，后即杀之。战久不胜，马兵佯败，迫之则步卒之伉健者，长枪三万，击刺若飞，马兵回合，无孑遗矣。其攻城也，束手降者，不杀不焚。守一日杀十之三，二日杀十之七，三日屠。杀人束其尸为燎，谓之打亮。城将陷，步兵万人，周堞下防，缒城者马兵徼于外，承其隙，巡之。张献忠至残忍，所攻城，一门陷，则一门可逃。自成若覆舟于海，无噍类。诸营校所获，马骡者上赏，弓矢铅锐者亚赏，卷帛次之，珠玉为下。（《绥史》）

　　闯贼向汴梁百道攻城者七昼夜，周王出库金五十万，资守陴者，特悬赏有殪一贼者，予五十金。士钩籍大呼击贼，后虽为贼决河所淹，王卒未罹贼毒手。（同上）

　　贼破夔，拥老少江畔围杀，天忽昏黑，大雷雨。献贼怒曰：“咱老子欲杀人，天不肯耶？”燃巨炮向上击之，雷雨遽止，杀人如故。（《豹班集》）

　　贼杀蜀人之惨，割手足曰瓠奴，分夹脊曰边地，枪其背于空中曰雪鳅，置火城以围数百小儿，见奔走呼号以为乐，曰贯戏。剖孕妇之腹，抽善走之胫，碎人肝以饲马，张人皮以悬市。（《涂原疏抄》）

　　蜀太医院有旧制铜人，献贼以楮幕其关窍，召诸医考其针砭，有一穴差者立死。（《绥史》）

　　御史王孙蕃疏曰：臣闻贼破张秋，止住二日。刘元斌兵住三十七日，掘地拆墙，细细搜掠，凡民间埋藏之物，尽数获之，东省有贼如梳，兵如篦之谣。班师回日，除主将车载并每扛人人一抬，不计其数，外印一人，头军俱四五，驴驮不等，是为何物？迨抵京而正阳门铺户纟由缎，一二日间买尽，各兵俱蟒衣绫锦，肆行长安，万耳万目，共睹共闻，此则掳掠之明证也。元斌曰：杀良掳妇无其事，臣闻杀良非为割级也，一家有银钱，则掳杀一家，一村有富室，则掳杀一村，玉石俱焚，惨烈于贼。至所掳男妇，每一兵似六七名口计，沿途掠民米畜，供其食用。恐一齐入京，骇人观视，将妇女半留近京一带地方，而陆续搬取，于时红紫遍满京城，见今卖为娼者，不可胜数。（《雄县志》）

　　朝天关获成都诸生颜天汉等，通表自成。献贼怒，以为阖境俱反，诡称开科，用军礼发遣，诸生不至者，孥戮尽杀之西门外青羊宫，凡二万二千三百人，弃笔墨成丘垅。先庐州府城最坚固，贼不能破，顾以学使者徐之垣试士至。贼伪拔书囊笔，袭儒衣冠，以入夜破其城。（《岳半主人偶编》）

　　朱服远遥授部郎，丁亥守曲靖郡，城破，不屈，为川逆刖手，不食而死。二兄宾远任陆凉州，己亥城破，投崖而死。两亥伯仲相继殁，真不愧先荣禄公之教矣。潮音哭有诗云：“誓守封疆伯氏擒，忠魂碧血昼阴阴，贼非莽操奸何毒？地处滇黔祸更深；一死以酬君父志，此生不负圣贤心！于今身后孙连举，节孝根芽万里森。”紫儿哭有诗云：“祸及全滇丁亥春，垂髫小侄朱归闽，百年同祖荆三[1234]，万里离乡父一人；乱后音书今始见，生前忠义此时真，欲知浩气乾坤满，断臂投崖血尚新。”（《座右编》）

　　闯贼破西安，张国伸首倡僭号，觊作贼相，又为诱文太仆之室邓夫人进之。邓江南令族，知史书，工诗，国伸以为必见幸。自成故重太仆名，怒曰：“若同辈不能庇其伉俪，而行媚我。”叱国伸斩之，礼邓而归之家。（《快心传》）

