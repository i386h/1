<!-- { "loadSidebar": true } -->
　　关夫子庙独显京师正阳门者，以门下宸居，近左宗庙右社稷之间。朝廷岁一命祀，万国朝者退必谒，辐辏者至，必祗祷也。祀典岁五月十三日，祭汉前将军关某，先十日，太常寺题遣本寺堂上官行礼。凡国有大灾，祭告之。万历四十三年十月十一日，司礼监太监李思赍捧九旒冠，玉带龙袍，金牌牌书敕封三界伏魔大帝，神威远震天尊关圣帝君，于正阳门祠建醮三日，颁知天下。然太常祭祠，则仍旧称。史官焦曰：“称汉前将军侯吉也。”天启四年七月，礼部覆题，得旨祭姑称帝。先是成祖北征木雅失礼、费阔□海，至斡难河，击败阿鲁台军前，每见沙洙雾霭中有神，前我军驱其中，袍刀仗貌色髻影，果然关公也，独所跨白马。师还燕市，先传车驾北发日，一居民所畜白马，晨出立庭中，不动不食，晡则喘汗定，乃食，回跸则止。事闻，乃敕崇祀祠，有修撰焦碑，庶吉士董其昌书之，祠签最灵，休咎一无爽者。（《京景物略》）

　　魏忠贤柄权，朝臣附之者，以为父，忠贤目曰干儿，都人作《百子图演义》，嘲之。其时献媚者，争为立祠，自永恩祠一倡，而怀仁，崇仁，隆仁，彰德，显德，怀德，召德，茂德，戴德，瞻德，崇功，报功，元功，旌功，崇勋，茂勋，表勋，感恩，祝恩，瞻恩，德声，鸿惠，隆禧，内而中官，外而封疆大吏，丹黄土木，偏于寰宇。至杭州建于关壮缪岳忠武两祠之间，而国子监生陆万龄请建祠于大学之侧，则无忌惮极矣！闻逆祠小像，有以沉檀塑者，眼耳口鼻手足，宛转一如生人，脏腑则以金玉珠宝，髻上空一穴，以四时花簪之，其献媚如是。（《两朝识小录》）

　　天启丁卯乡闱，闽人颜光衷茂猷兼举五经，成文三十三首。外帘得之，以其文堪入彀，惜其违式，命止录《易经义》以进。吾乡祁世培彪佳取中，迨墨卷入对，始知其兼五经也。甲戌会试，亦兼五经，大座主不敢自专，题疏上，特命中进士，故会录列其名于会元之前。及壬午之北闱，癸未之会闱，嘉兴谭筑岩贞良、慈溪冯眉仙元<风>皆以兼五经具题，奉旨一体校阅，各与中式焉。予考之《闽书》漳州长泰县黄文史字廷实，晚号遁叟，颖悟博通。洪武二十二年应贡，庚午试南畿，五经题兼作，以违式取旨。太祖读其《天下一家论》，大见称异，御批特置第一，免会试，授刑部主事，此则兼五经而应试之始也。宋时郑侠之父晕同五经出身，大观二年，莆田黄泳以童子特赐五经及第。又孙中九经状元，真宗朝蔡齐字子思，亦中九经状元（《汇书》）。

　　国朝浙江查嗣韩福建林文英皆以丁卯京闱，五经兼作题准。戊辰、会试，均入史馆，后不为例。

