<!-- { "loadSidebar": true } -->
　　缝衣诗鲜佳者，近惟谢幼睿一首，字字精工。诗曰：“懒向妆台理晓妆，为郎独自制衣裳，金针入处心俱痛，素线牵时恨共长；霜户敢辞纤手冷，芸窗思贴弱肌香，缝成不怪无鸿雁，赢得宵来覆妾床。”（《玄散诗话》）

　　放翁诗跋，余在友人郭贡士用端家，见所藏放翁墨迹，大书四诗，字劲丽可爱，诗亦格高。《放翁诗集》不载此，故录之，后有明初高僧洽南州一跋颇佳，亦不可不为传之也。《寓蓬莱馆》绝句二首：桐叶吹残旧叶黄，驿窗微雨送凄凉；长安许史无平素，莫恨栖栖立路傍。古驿萧条独倚阑，角声吹晚雨催寒；残年会合知无日，犹记新丰强自宽。《夜还驿舍》二首：楼上鼓鼓初发更，断云收雨旋成晴，市摇新涨壮灯影，驿路残泥庄屐声；□变迁非曩日，情怀牢落感余生；高秋病起犹能醉，剩买官酤乐太平。白头渐觉黑丝多，造物将如此老何？三万里天供醉眼，二千年事入悲歌；剑关曾蹴连云栈，海道新窥浴日波，未颂中兴吾未死，插江崖石竟须磨。跋曰：“吾祖放翁老人，以诗文鸣于宋，虽不以书学显，观其手泽，跌荡苍古，无一笔不合古人遗法；而况词章字画，发乎忠肝义胆者哉？此轴诗四首，乃由剑南归越之作，耿介之怀，益愈可见。长洲静中山首座装潢成轴卷，要余跋其尾，呜呼！吾为公远孙，不能光昭先德，逃形空虚，尚敢赘言于其间哉？尚观南渡名公巨儒，多为权幸所忌抑，虽若考亭之贤，当时称为第一等人，卒不见用，时事亦可知矣。然权幸败绩，夸毗苟进之士，同为澌尽，而公之片言只字，散落人间，历千百礻冀而知秘惜之；以彼视此，不亦大有径庭也欤？中山其袭藏之。时洪武辛未二月望日，天竺灵山讲寺住山沙门会稽溥洽识。（《应庵随录》）

　　《雪涛诗评》云：“‘初月新月诗甚多，余独爱一闺秀。’绝句尾语云：”天边怕看如钩月，钓起新愁与旧愁。‘下字最巧。“

　　有一仆新婚甚昵，其主命之随往武陵，仆在舟日夜思妻，吟云：“相思恰似船头水，两浆平分劈不开。”主恻然，令之归。

　　刘章子克明江右人，妻湖南马氏，有《蒲鞋诗》云：“吴江浪浸白蒲春，越女初挑一样新。才自绣窗离玉指，便随罗袜上香尘。石榴裙下从容久，玳瑁筵前整顿频。今日高楼鸳瓦上，不知抛掷是何人？”（《客中闲集》）

　　沈愚为人风流蕴藉，有《续香奁》四卷，盖仿韩致尧之作。《绣鞋》一首曰：“几日深闺绣得成，着来便觉可人情，一湾暖玉凌波小，两瓣秋莲落地轻；南陌踏青春有迹，西厢立月夜无声，看花又湿苍苔露，晒向窗前趁晚晴。”（《尧山堂外纪》）

　　王元美十五时，受《易》山阴骆行简先生。一日有鬻刀者，先生分韵，元美得漠字，辄成句云：“少年醉舞洛阳街，将军血战黄沙漠。”先生奇之曰：“此子异日必以文鸣世。”（同上）

　　昆山王逢年字舜华，往谒袁文荣公于政府，文荣以故人子厚遇之，令草应制文字，有所更窜。退而上书，阁下以诗文取科，以青词拜相，恶知天下有古文品？不辞而去。文荣遣骑追之不得，尝作《五敌诗》，请慢世敌嵇康，缀文敌马迁，赋诗敌阮藉，述骚敌屈宋，书法敌二王。著书一编，曰《天录阁外史》。妄男子辑东汉文，误入之，益自喜，以为当吾世得追配古人也。（《列朝诗话》）

　　一驿丞题壁云：“碌碌庸庸马迹间，朝来直到睡时闲；谁知梦里犹辛苦，千里家山一夜还。”今之薄宦远途者，亦可悲矣。（《苏谭》）

　　天台宋氏家本富，后贫，鬻庐于邻，价成作诗曰：“自叹年来刺骨贫，吾庐今已属西邻；殷勤说与东园柳，他日相逢是路人。”富者见诗恻然，即以券还之，亦不索其直。（《昨非录》）

　　马海粟题《杨妃病齿图》云：“华清宫，一齿痛；马嵬坡，一身痛；渔阳鼙鼓动地来，天下痛。”（《笑史》）

　　袁介《踏灾行》：有一老农如病起，破衲毵毵瘦如鬼，晓来扶向官道旁，哀求行人乞钱米。予时捧檄离江城，邂逅一见怜其贫，倒囊赠与五升米，试问何故为穷民？老翁答言听我语，我是东乡李福五，我家无本为经商，只种官田三十亩；延七年三月初，卖衣买得犁与锄，朝耕暮耘受辛苦，要还私债纳官租；谁知六月至七月，雨水绝无潮又竭，欲求一点半点水，却是农夫眼中血。滔滔黄浦如渭渠，农家争水胜争珠，数沟用接接不到，稻田一旦成沙涂。官司八月受灾状，我恐征粮吃官棒，相随邻里去告灾，十石官粮望全放。当年隔庄分吉凶，高田尽荒低田丰，县官不见高田旱，将谓亦与低田同。文字下乡如火速，四邻百姓都首伏，只因嗔我不肯首，却把我田批作熟。太平九月开旱仓，嗟嗟贫乏无可偿，男名阿孙女阿惜，逼我嫁卖赔官粮。阿孙卖与运粮户，即日不知在何处？可怜阿惜犹未笄，卖向湖州山里去。我老今年七十奇，饥无口食寒无衣，东求西乞度残喘，无因早向黄泉归。旋言旋拭腮边泪，我忽惊惭汗沾背，老翁老翁勿复言，我是今年检田吏。（《日知录》）

　　古冈黎先生名真，号林坡，尝以非罪谪戍辽左，同里马某与焉。既先生蒙恩放回，而马独不与；其兄一日盛席以邀先生，侑觞之妓，皆绝色也。先生不往，遗之以诗曰：“锦色银筝白玉卮，赏音元自有钟期，可怜孤雁长城外，叫断南云总不知。”其兄得诗，为之堕泪而罢宴。（《遵闻录》）

　　郑宣述名作，歙人，读书方山上，自号方山子。已弃去为商，往来宋梁间，时时从侠少年轻弓骏马，射猎大梁薮中。获雉免，则敲石火，炙腥肥，悲歌痛饮，垂鞭而去。为诗敏绝，一挥数十篇，李空同流寓汴中，招致门下，论诗较射，过从无虚日，其它虽王公大人，不置眼底。周王闻其名，召见长揖不拜，王礼而遣之。嘉靖初，年四十余，病痰，别空同南归，没于丰沛舟中。方山初见空同，空同规其诗率易，乃沉思苦吟，不复放笔涂抹。诗数千百篇，空同选得二百余，序而之传。然方山诗如寒灯坐愈亲，寒叶动秋声之类，空同集中正未易有此佳句也。（《列朝诗集》）

　　歙程主事烈字惟光，博学苦吟，若“朔风如有锷，寒日欲无光，山形关塞北，日影树林西，孤舟不同载，行露有深悲。”皆奇句可吟。（同上）

　　一下第举子题《昭君图》云：“一自蛾眉别汉宫，琵琶声断戍楼空；金钱买取龙泉剑，寄与君王斩画工。”盖以画工喻典试者。（《雪涛诗评》）

　　近日雷峰下，有虞僧儒亦无妻室，殆是孤山后身。所著《溪山落花诗》，虽不知于和靖如何，然一夜得百五十首，可谓迅捷之极。至于食淡参禅，则不如孤山之率真也。（《解脱集》）

　　白云先生陈昂，不知何许人。莆田城破奔豫章，织草屦为日，不给。继之以卜，泛彭蠡，憩匡庐山。已入楚，由江陵入蜀，附僧舟佣爨以往，至亦辄佣于僧，遂遍历三峡剑门之胜，登娥眉焉。所佣僧辄死，反自蜀，寓江陵松滋公安马陵诸处。至金陵姚太守稍客之给居食。久之姚太守亦死，无所依；卖卜秦淮，或自榜片纸于扉，为人佣作诗文。巷中人有小小庆吊，持百钱斗米与之，随所求以应。无则又卖卜，或杂以织屦。而林古度与其兄者，闽人，寓居金陵。一日过其门，见所榜片纸于扉，突入其室，问知为莆田人，颇述其平生。一扉之内，席床缶灶，败纸退笔，错处其中，检其诗诵之。是时古度虽年少，颇晓其大意，称之。每称其诗，辄反面向壁流涕呜咽，至于失声。其后每过门，辄就饼饵食之辄喜，复出其诗，泣如前。居数年，竟穷以死，其子仓皇出觅棺衣，舁之中野。古度兄弟，急走索其集无所得。（《列朝诗集》）

　　沈石田初未知名，尝与诸诗人集一贵官宅，其人出《秃妪牧牛图》，索诸公诗，并不惬意。石田题云：“贵妃血溅马嵬坡，出塞昭君怨恨多；争似阿婆牛背稳，笛中吹出太平歌。”诸公愧服，由是以诗豪名海内，而其咏物尤妙。如《咏钱》云：“有堪使鬼原非缪无，即呼兄亦不来。”《门神》云：“检尔功名惟故纸，傍人门户有长情。”《咏帘》云：“外面令人倍惆怅，里边容眼自分明。”《混堂》云：“未能洁已嗟先乱，亦复随波惜众同。”（《尧山堂外纪》）

　　噩梦堂貌寝有学，日日于五云门外觅舟，过词客坐久，诸客分韵赋诗。梦堂预坐乃起告曰：“诸公间有落韵，毋吝见施。”一客云：“小郎也能诗耶？”遂以蕉字与之，顷间梦堂告曰：“我诗就矣。”促诵之云：“平明饮罢促高标，撑出五云门外桥，离越王城一百里，到曹娥渡十分潮。白飘晴雪杨花落，绿弄晚风浦叶摇，南北沉沉天作雨，卧听篷韵学芭蕉。”于是众客悚服，因叹曰：“不可谓秦无人也。”（同上）

　　破瓢道人吴孺子字少君，兰溪人，弃产购古法书名画。游江湖间，遇一水一石，有奇致，坐对累日不肯去。游雁荡绝粮，取啖芦服，四十日不返。逾天台石梁，采万岁藤，屡犯虎豹，制为曲机，可凭可寐。以数缣市一大瓢，摩挲钅虑铴，暗室发光。过荆溪盗发其箧，怒而碎之，抱而泣者累日，王元美作破瓢道人歌。所至僦居僧寺，自炊一铜灶，饭不足则哺糜，日买两钱菜，又剩干叶为齑羹，语人曰：“免我低眉向人，觉饱逾梁肉耳。”好洁不畏寒，遇泉水清冷，虽盛冬便解衣赴濯。树兰百本花时闭室以护香气，有索看者，窗中捉鼻作见女声拒之。箧中藏一剑，自言得炼剑秘法，戒人勿令触近，干犯光怪。酒半，抚铁如意，欲尽碎天下负心人首，或闻人讠句谇若为不闻而去之。自言曾得“落叶识心酸”一语，三年不得上句；客泰州寒甚，得“风寒知絮败”足成之。（《列朝诗集》）

　　《荷珠诗》：朝来毛女出邯郸，手撒珍珠叶叶寒，金谷三车风里碎，江妃一斛雨中圆；露丹凉滴青铜爵，鲛泪香凝古玉盘，持赠苏公须仔细，休将逼水误相看。（《客中闲集》）

　　陈仲醇尝过一山林老而嗜花，红紫英户，弄孙负日，使人不复知有城居车马之闹，因赠以诗云：“有个小门松下开，堂前名药绕畦栽；老翁抱孙不抱瓮，恰欲灌花山雨来。”（《岩栖幽事》）

