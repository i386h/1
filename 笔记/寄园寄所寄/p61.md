<!-- { "loadSidebar": true } -->
　　古今名称之盛，王谢尚矣。唐如张说三世宰相，明如灵宝许氏一门皆贵，希遇也。我朝建兴，人物之盛，亦有足述者，父子尚书，王崇简王熙，宛平人，兄弟总宪，徐元丈徐乾学昆山人，父子同时总督，白色纯白秉贞，辽东人，一榜三鼎甲，马世俊状元，鲍亦祥榜眼叶方霭探花，江南丁酉科方月江尤所取也。一门三鼎甲，徐元文状元，徐秉义徐乾学俱探花，同榜。一县两宰辅，山东益都孙廷铨冯溥，俱己卯科。洪承畴以内阁经略五省，吴兴祚由知县三年，升总督，皆异数。（《梅窗小史》）

　　予本籍休宁人，寄钱唐。同时两相国黄次辰机钱唐人，吴赓庵正治休宁人，俱与予乡谊甚笃。

　　金进士居敬未遇时祈梦于少保坟，梦语之云：“对陆生之策。”淹蹇数科，乙丑捷南宫，殿试日未，陆肯堂曰：“一状元定属君。”问何以知之？遂述其梦，已而果然。（《棣园新语》）

　　一书生礼奎神虔甚，同侪戏以经书文七首置神前座，书生得之，喜曰：“神赐也！”稽首受而读之。及试，命题一如所读，竟登第。又荆溪周处祠（土人号处周王）有见像蒙垢者，手拂拭之；其人素羸，忽觉神旺，后以勇闻，人谓得周默助云。（《说储》）

　　壬辰，予与胡道南沈禹玉会试，共寓都城峨嵋寺。予语道南云：“参乎金章题，曾揣摩否？”道南曰：“未也。”时已二月初六，将近闱矣。道南晚作此题，文止三百余字，予为评骘讫，语曰：“予一时未能收束，作短篇不能与兄再作同门也。”及至小寓，将进场时，同在坑上。予偶云：“道南昨作参乎章好甚。”同人取阅，而禹玉注目多时，予谑之曰：“君若抄其文耶？何阅之久也？”予与道南禹玉卷俱在王公舜年房内，道南中式，批予落卷，有人患才少，君患才多，再一整炼，自拔前茅语。禹玉已得复失，阅其卷卷即次题参乎，全抄道南新作，因雷同而黜。道南初谒房师，即云场中两卷俱好，惜二题重复。“邻房李公目云：”既抄时文，何不两弃？“王公云：”必中其一，心乃安。“李为拈阄，乃得胡而弃沈。予曰：”此有天道存焉，喜以文请教人，及好抄人文者，均当以是为戒。“

　　戊子予读书灵隐，偶憩冷泉亭，见李文宗际期，屏去驺从，止携一小童，步行入寺舍，与予书斋仅隔一壁。移时李公步行去，邻僧急过予云：“黄公索僧以尊讳，面递宗师云：”值此时而隔壁有士子，学生未识其面，夜过午书声不绝，当培植之。‘宗师唯唯，小僧特来报喜。“予询之，方知黄公讳鸣俊，字跨千，由浙文衡历官巡抚，为李公房师，避静此寺，前辈之敛迹如此。予再投禀谢之，礼意甚殷，极口赞许，绝不道及荐予一字；科已发落，文宗面谕此意。

　　壬午十月二十三日，隆阜戴应昌字孟全，中式归邑，借予里德聚堂居停，候县官迎出东门十里，再赴公宴。相传昔年程篁墩乡居，值本县宴科已，程公陪席，因斟满一爵云：“诸兄能决科者饮此。”汪循应声起饮，程公曰：“兄果尔尔，老夫当出郭迎十里也。”汪公中式归，坐涨山铺，不赴宴，为致此意。程公曰：“我几忘之矣。”急出迎，本县随行。今相沿为例，然亦陋矣。

　　天启壬戌状元文公震孟，未及第时，以孝廉作教，事先圣篝极诚敬，朔望瞻礼，俨然如在。春秋丁祭，则致齐礼祀，凡笾豆之类，无不先期躬亲洁濯，如是者三年。一日丁祭，见宣圣空中伸一巨手，取芹菜而起，见者咸惊神异，次年公遂及第。（《锋书》）

　　建昌斯孝廉始赴省试，梦神谓曰：“臬司掾某，为汝座师。”醒大不乐，曰：“试何与桌司，且掾何为者？此不捷兆也。”入省访臬司，果有是掾，因与往还，致殷勤掾亦不省梦所谓。揭晓前一日，监临以藩司掾填榜，恐匿弊蠹，忽召臬司此掾入填名。至半，忽二广文争卷，一曰：“斯某卷好。”监临曰：“好。”掾遂填注，一曰：“某卷尤好。”监临曰：“果尤好。”掾曰：“已填斯某矣。”曰：“汝知是何斯字？”曰：“是斯焉取斯斯字。”监临曰：“莫非天定？”遂罢争。盖掾因往还熟姓名也。其见梦也有故，不独其言验而已。（《耳谈》）

　　句容笪巡按重光未第时，梦其父曰：“汝功名在朝天官某道士身上。”觉而信之，访其人订交焉。既而辛卯金陵填榜，即某道士也。试官折卷到笪名，方讶其姓，欲易之，而道士闻唱名时，已直书其姓名矣，遂得不易，与此事类。

　　顺治丁酉科，以江南试场榜发，诸生哭于文庙，有以首题作为黄莺儿歌之者，其词曰：“命意在题中，轻贫士，重富翁。诗云子曰全无用，切磋枉工，往来要道，其斯之谓方能中。告诸公，方人子贡，货殖是家风。”上闻，并北场皆严处分。（《鸡窗剩言》）

　　寿州叶甲，丁酉中式第七，后缘事改名氵堂，入学补廪。康熙戊午，金陵乡试，语同寓休宁戴锡蕃曰：“吾梦场中首题是点尔何如一节，”并嘱其从游王宅三王鉴各作一艺。戴以旧题熟拟，未必出，置之。是科首题抑为之不厌三句，梦弗验也。越三年辛酉，二王复科已，戴又与同寓，因问其师，叶则去年七月作古矣。是科首题果点尔何如一节，出场时二王相告以为异，是科戴中副车。（《怀秋集》）

　　楚士某，常梦人谓曰：“号舍居左者中，则汝始中。”而屡科无居左中者。及齿长途穷，破釜猛进，而梦不已，再入棘，问居左者文艺，昏然不省，则大哭曰：“此生其休矣！”因信笔重作七艺，贻居左者，是人尚谓苦己，妨其曳白，出而亦为誊写毕，然是人常梦己中半边解元。榜出果同中，而士解元。中后，是人发愤绩学，名几与士轧。（《耳谈》）

　　顺治丁酉科，豫章一士子入闱中，作文缮写已毕，甚觉慊意。忽见魁星跳舞其前曰：“汝今科状元也，可书状元二字于我掌上。”士子大喜，捉笔才书一状字，魁星倏以手反扑，印于卷面而去。此卷因是不得誊进，盖士子颇善吏笔也。（《讠刃庵偶笔》）

　　嘉靖间，有南人刘胜义者，设帐永平滦州入籍，中北直隶乡试，以冒籍被攻除革。随入南籍，中南直乡试，以在外年久，又被攻除革。乃自叩阍请旨，准在何处考试？随蒙奉旨批云：“状元天下有，两举世间无。准为进士。”（《冶溪亭闲笔》）

　　◎寿考富贵，我所自有；所不可知者，寿耳。寿，谁主之，得寿则得天矣。若夫坐享大年而名不传于后世焉，又当别论。

　　商伊尹寿百有五岁，卒于仲丁之世，见《竹书纪年》。周太公寿百有十岁，卒于康王六年，见《金石录》。汉窦公本魏文侯乐官，至汉文帝时，二百八十岁，见《怀书断》。魏罗结寿百三十岁，赵逸五百岁，见《北史》。唐李元爽一百三十六岁，见《白乐天集》。蜀范长生先事刘玄德，至李特时一百三十余年，岭南鸡窠老翁年二百余，宋谯定百三十余岁，犹横经授易，见《蜀志》。然则彭祖之寿，岂诬哉？（《升庵外集》）

　　昔有行道人，陌上见三叟，年各百岁余，相与锄禾莠。往拜再三问，何以得此寿？上叟前致词，室内姬粗丑，二叟前致词，夜饭减数口；下叟前致词，暮卧不覆首。旨哉三叟言，所以寿长久。（《客中闲集》）

　　高皇帝召耆老谒见，而昆山周寿谊居首，年一百十三岁，赐宴及钞币。天顺中，召京师人百四岁，茹大中入见，便殿赐宴。顺天府赐冠带袭衣，命礼部尚书姚夔造其第贺之。成化中，韩王奏群牧所千户朱政曾祖年一百岁而终，祖全一百二岁，父镛八十二岁，见存三代，皆以千户致仕。诏全镛俱进阶宣武将军，各赐羊酒白米二石。弘治中，吾州毛弼年百岁，而孙澄状元及第，有司马为盖人瑞状元坊，盛事也。（《皇朝盛事》）

　　昆山周寿谊年一百十三岁，生于宋而乡饮于洪武六年，子孙皆有百岁，家建世寿堂。六世孙震正德中令鄱阳，出寺寿卷，士夫多题咏之。（《中洲野录》）

　　胡忠安公氵荧天顺初年，年八十二休致。其弟克恭克宁克诚并年逾七十，苍头白发，燕乐一堂，遂扁曰寿恺，一时以为荣。（《驹阴冗记》）

　　世言眉毫不如耳毫，耳毫不如老饕，此言老人饕餮嗜饮食，最年老之相也。此语未必然，某见数老人，皆饮食至少。其说亦有礼，内侍张茂而每食不过粗饭一盏许，浓腻之物，绝不向口，老而安宁，年八十余卒。茂而每观人，必曰：“且少食，无大饱。”王皙龙图造食物，必至精细，食不尽一器，食包子不过一二枚耳，年八十卒。临老尤康强，精神不衰。王为余言食取补气，不饥即已，饱生众疾，至用药物消化，尤伤和也。刘几秘监，食物尤薄，仅饱即止，亦年八十而卒。刘监尤喜饮酒，每饮酒更不食物，啖少果实而已。循州苏侍郎每见人，即劝令节食，言食少即脏气流通而少疾。苏公贬瘴乡累年，近六十而传闻亦康健无疾，盖得其力也。苏公饮酒而不服药，每与客食，未饱已舍七饬。（《续明道杂志》）

　　王翁汤阴人，年一百八十，而肌肤绰约若处子，且豪饮，数斗不醒。常过胡孝廉元瑞，座间尚出诸名流赠章索题，元瑞为作长歌，所谓：“自言今年一百八十，九朝旧事盘心胸，高谈宏正俨目睫，信阳北地俱见童。”则李少君为数百岁人，能识武君座中九十余老人，言与其大父游射处及齐桓公时铜器，信有之也。而好词赋，游五岳，则又奇矣。（《耳谈》）

　　巴陵老人年一百八十岁，诞入山中，人竞举觞，鼓吹喧沸。适楚直指毛公过其地，闻之，问知其故，因屏驺从，独骑诣之。人见尊官至，皆奔避。公曰：“无然，吾谒寿星耳。”然主者数人，皆庞眉皓发，莫别谁是老人。数人对曰：“家君尚未出，”盖皆其子也。及老人出，颜貌益异，酒数行，老人问曰：“大人何名？”曰：“我名伯温。”老人曰：“是矣。我少时有刘伯温者算我命，题数字纸上曰：”汝一百八十岁，有人与我同名字，是人来，汝谢世。‘“因返舍沐浴，端坐而瞑，公亦呀叹而返。楚万户刘子才杰谈云中大中丞梅公祖母熊太宜人，年百岁，台司为建百岁坊。其祖太守公，年九十二，曾祖并母年各九十三四；一门上寿，古所罕有，而金紫蝉联，罗列堂下，又难矣。中丞父南山公寿七十，饮食房帷如常，其于百岁，不必君平可卜矣。（同上）

