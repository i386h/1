<!-- { "loadSidebar": true } -->
　　严德明为左佥都御史，尝掌院印，以疾求归，发广西南丹充军，面刺四字曰：“南丹正军。”后得赦归吴中，居于乐桥，深自隐讳，与齐民等，宣德末年犹存。西军之过，暴苦民家，公奋手殴之，西军讼于察院。被逮时，御史李立坐堂上，公跪陈云：“老子也曾在都察院勾当来，是识法度的，岂肯如此？”李问云：“何勾当？”严公云：“老子在洪武时，曾为都察院掌印，今堂上反榜所称严德明者，即是。”李大惊，急扶起，延之后堂，请问旧事，欢治竟日而罢。后御史缪让家宴客，教授李绮上坐，请公作陪。公时贫甚，头戴一帽已破，用杂布补之。绮易其人，见公面上刺字，怜而问之曰：“老人家为何事刺此四字？”公怒，因自述老子是洪武遗臣，任左佥郡御史不幸有疾，蒙恩发南丹，今老而归。且曰：“先时法度利害，不比如今官吏。”绮亦大惊，拜而请罪，因退避下坐。（《耳谈》）

　　江阴焦某者，太祖故人也，思见之，屡命不起，太祖使人搜索之。一日焦忽荷鸡酒，由街直入，太祖喜其至，辄命以其物付光禄，治具相饮，欢甚。已而出金银角三带，命其自拾以官之，焦取角，授以千户。数日，迳出高桥门，挂冠带于桑树而归。（《泳化续编》）

　　高皇尝选苏杭民间妇女，通晓书数者，入宫给事，须其愿乃发，得四十四人。比至试之，可留者才十四人，赐金其家，余悉遣归。永乐间，又选天下婺妇无子而守节者，有司籍送内庭教宫女刺绣缝纫，又有藩王之国，分隶随行，以教王宫女，其所处曰养瞻所。初独以无子者，其后有子而幼且窘者，亦遣行。有吴江吴家妇陆氏与焉，有子遗家。至宣德间，陆从某王封广东，又转从封江西，子已长往来二藩间，屡请求见母，辄不允。迨正统丁卯，复恳启于王，王怜而许之，陆已病笃不能言，子股与食，陆苏。王闻益悯，召见赐金帛，劳遣之，至旅而卒，归榇先墓，人为作吴孝子传。子名璋，生子洪，由进士历任南京刑部尚书。（《野记》）

　　金陵帝王庙正殿所祀历代帝王十六位位次：太昊伏羲氏，炎帝神农氏，黄帝轩辕氏，少昊金天氏，颛顼高阳氏，帝{告}高辛氏，帝尧陶唐氏，帝舜有虞氏，夏大禹王，商成汤王，周武王，西汉高祖皇帝，东汉世祖皇帝，唐太宗皇帝，宋太祖皇帝，元世祖皇帝。两庑从祀历代功臣三十七人位次：风后，力牧，皋陶，夔龙，伯夷，伯益，伊尹，傅说，周公旦，召公爽，太公望，召穆公虎，方叔，张良，萧何，曹参，陈平，周勃，邓禹，冯异，诸葛亮，房玄龄，杜如晦，李靖，郭子仪，李晟，曹彬，潘美，韩世忠，岳飞，张浚，木华黎，博尔忽，博尔术，赤老温，伯颜。右位次皆明太祖所定，原有赵普安童，无陈平冯异潘美。后增陈平冯异，以为君臣有同德之休，进潘美以节义有终始之善，去赵普以为负艺祖为不忠。祀木华黎而罢安童，以为祖厥祖而难并，既祀伯颜，亦罢阿术。（同上）

　　本朝祭古帝王陵寝，明太祖而下，有宣宗孝宗。

　　明初总计天下粮税，共二千九百四十三万余，浙江一布政司，二百七十五万二千余，苏州一府二百八十万九千余，松江一百二十万九千余。浙当天下九分之一，苏赢于浙，以一府视一省，天下之最重也。松半于苏，苏一州七县，松才两县，较苏之田，四分处一，则天下之尤重也。一本朝康熙初，分华亭为娄县。（《舆图广注》）

　　洪武甲戌，钱宰以唐铎荐，诏遣行人乘传征入，定蔡氏书传。书成，复欲归，因微吟云：“四鼓冬冬起着衣，午门朝见尚嫌迟，何时得遂田园乐，睡到人间饭熟时？”太祖闻之，召燕于文华殿，谕曰：“昨日好诗，然何尝嫌汝，何不用忧字？”宰大悚惶，谢罪，未几太祖论礼都尚书任亨泰诸儒，有年老愿归者听；钱老最有年，遂赐宴及钞，仍驰驿归，洪武庚午年也。又三年卒，寿九十六。（《泳化续编》）

　　洪武初，翰林学士刘三吾奉敕为《孟子节文》总一百七十余条，前有三吾题辞，刻在南京国子监。此书之外，课试不以命题，科举不以取士。（《应庵随录》）

　　黄岩陶宗仪字九成，少举进士，一不中，即弃去，务古学。出游浙东，师张翥李孝光杜本，抵淞教授弟子。至正间，累辞辟举；张氏开阃，辟军谘，亦不受。洪武六年，守令举人才至京，以病固辞，得放归，遭乱播迁，必以卷帙自随。有田一厘，家于淞南，作劳之暇，休于树阴，有所得，摘叶书之，贮一破盂，去则埋树下。如是十载，累益至十数，编次成书，卷帙甚富。（《列朝诗集》）

　　学士陶安字主敬，明太祖尝制门帖赐之，曰“国朝谋略无双士，翰苑文章第一家”。（同上）

　　明给事中傅安，以洪武二十八年使西域，永乐五年始归。十四年封别失别里纳里失罕为王，宣德元年始归；为给事中三十三年，羁留外国二十二年，然才给命敕赐老而已。其视苏子卿出使加久，而视典属国之赏，又何薄耶？（《太白剑》）

　　郯城李骥，洪武丙子，以大学生撰授户科给事中，坐累免官。后用荐起知东安县，县多狼。尝噬寡妇子，寡妇诉于骥，骥反躬自责，而白寡妇冤于城隍神。翌旦狼死于寡妇子被噬之所，东安施公礼时为刑部尚书，异之，为纪其事。（《应庵随录》）

　　权谨以孝子，起为文华殿大学士，郑沂以义门，起为礼部尚书。（同上）

　　洪武初，夙观经史中有句读字义未明者，必召翰林儒臣质之，虽有知书内侍，能文宫人，不得近，盖不特寻绎义理而已。末年侍讲方希直有诗云：“风暖彤庭尚薄寒，御炉香烧玉阑干；黄门忽报文渊阁，天子看书召讲官。”即其事也（《玉堂丛语》）。

　　周是修善画龙，自题曰：“甚然首，归然角，静能潜，渊遂跃，苏苍生，用汝作。吉水周是修写并题。”后解学士大绅和曰：“势峥嵘，出头角，翻海涛，只一跃，兆丰年，霖雨作。”后题曰：“周是修予同业友也，今见其所写龙，并题，何可无诗和之？”

　　袁珙相成祖验后，欲官之。珙曰：“相陋福薄，不堪仕禄，但求杖头不缺，到处酣饮足矣。”上乃赐以金牌一面，御笔题诏云：“赐汝金牌，任汝行走，遇库支钱，逢坊吃酒，有人问汝根由，道是永乐皇帝好友。”（《遗愁集》）

　　姑苏阊门有伍子胥祠，神像立而不坐，坐则必毁。时童谣曰：“若要伍公坐，须待二兄来。”及况太守钟莅任，入祠见之曰：“不可使神久。”遂易以坐像，自是不复毁矣。（《尘余》）

　　况钟谒一势奄，拜下不答，敛揖起云：“老太监想不喜拜，且长揖。”（《鸡窗剩言》）

　　兰溪邵有胆量，中乡举人入监。适值迎春会，例许监生簪花，众皆畏缩。邵直前取花，为成祖簪之，上注目焉。既中进士，即擢御史，即复御点两浙巡按。辞以浙人，不当往。上曰：“以卿浙人，知浙中利病，特命卿耳。”仍命御史一员协处。（《敕石闲谈》）

　　翰林周叙居禁近二十余年，多所论列，诏独修辽金元三史，有《石溪集》八卷。国初馆阁莫盛于江西，故有翰林多吉水，朝士半江西“之句。（《列朝诗集》）

　　饶州朱友季自立一家言，辑为书，专诋毁濂洛关闽诸子，以书诣京献阙下。成祖览之，怒曰：“此儒之贼也。”即敕行人押回原籍，命布政司同府县官，及乡之士人，明谕其罪而笞之，仍搜检其家藏所著书，悉焚于市，谕曰：“除恶不可不尽也。”（《泳化类编》）

　　近有周翰林某好诋朱子，一夕梦金甲神曰：“汝何妄诋先贤也？”射之中心，因惊寤，患心痛死。

　　宣德丙午春，建文江南来归京师，上书云：“吾当时避难后宫，密卖以出，人不知也，祝发为僧，居某寺几十秋矣，吾于代革之际，氵哭自退藏，故人无闻我生者，且皇祖尚有密敕在此可考。今年老八十，只欲还家死自己土上，他日史官亦知我不自刎也。”于是奏闻，敕老臣往视之，至则一老衲而已，莫知其为故君也。独一老宦，颇忆少帝旧容，遂访问焉。少帝视老宦若故宦者，不觉涕泗流溢，乃云：“吾于七夕时，赐桃实三枚与尔，尔匍匐阶下，食其一以怀其二，问尔藏之由，尔对曰：”臣有老父在家，欲怀此以献。‘吾乃嘉尔孝，复赐五枚，尔颇记此否？“老宦不觉失声大哭。既而吏部尚书蹇义，右都御史洪英等，闻故君犹在，皆来访遗事，历历述之，始知不死，遂相拜而泣。一时故臣皆来吊探，佥以实闻；诏养于二馆中，未几暴卒，命以公礼葬郊外。（《泳化续编》）

　　建文回北京，朝廷命四老中官视之，皆不能认。最后又差一老中官至，建文曰：“我杀曹贼时，掷下金枪尚在乎？”盖建文尝命曹国公李景隆御师，曹国公败归，建文锁景隆于太庙，谓之曰：“国若亡，尔必先死于此。”及城破，不及杀景隆而遁去。（《泳化类编》）

　　建文破国时，削发披缁，骑而逸。其后在湖湘某寺中，至正统时，八十余矣。一日闻巡按御史行部，乃至察院，言欲入陈牒，门者不知谁何，亦不敢阻。既入，从中道行堂下，坐于地，御史问尔何人，讼何事？不答，命与纸笔，即书云：“告状人姓朱，太祖高皇帝长孙，懿文太子长子。”以付左右持上，御史谓曰：“老和尚事，真伪不可知！即真也，尔老如此，复出欲何为？”曰：“吾老无能为矣，所以出者，吾此一把骨，当付之何地耶？不过欲归体父母侧耳，幸为达之。”御吏许诺命有司守护，飞章以闻，敕送京师。至遣内竖往视，咸不识。和尚曰：“固也，此曹安得及视我？为问吴减在否？”众以自命诚往，诚见和尚亦迟疑。和尚曰：“不相见殆四十年，亦应难辨矣。吾语若一事，昔吾御某殿，汝侍膳，吾以箸挟一脔肉赐汝；汝两手皆有执持，不可接，吾掷之地，汝伏地以口衔取食之，汝宁忘之也？”诚闻大恸，返命言信也，敕迎入大内佛堂养之，未几殂云。（《东朝纪》）

