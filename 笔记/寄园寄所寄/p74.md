<!-- { "loadSidebar": true } -->
　　北齐郎基为郑州长史，性情俭，惟令人写书。潘子仪遗书曰：“在官写书，亦是风流罪过。”（同上）

　　钟繇为行书法，非草非真，离方遁圆，入真者谓之真行，带草谓之草行，书法至此，凡六变矣。蔡伯阶为八分书，则七变矣。（《古今原始》）

　　《毛诗》三万九千一百二十四字，《尚书》二万五千七百字，《周礼》四万五千八百六字，《礼记》九万九千二十字，《周易》二万四千二百七字，《春秋左氏传》一十九万六千八百四十五字，《论语》一万二千七百字，《孟子》三万四千六百八十五字，《孝经》一千九百三字，大小九经，合四十八万四千九十五字。且以中才为率，若日诵三百字，不过四年半可毕。或以天姿稍钝，减中才之半，日诵一百五十字，亦止九年可毕。苟能熟读而温习之，使入耳著心，久不忘失，全在日绩之功耳。（《郑耕老劝学》）

　　九经非唐制，亦非宋制，唐以《礼记》、《春秋左传》为大经，《诗》、《周礼》、《仪礼》为中经，《易》、《书》、《春秋》、《公》为小经。宋合三传，舍《仪礼》而以《易》、《书》、《诗》、《周礼》、《礼记》、《春秋》为六经。又以《孟子》升经，《论语》、《孝经》为三小经。明郝敬九经大异，于是窃谓《仪礼》、《公》皆不可阙，当补曰《仪礼》五万六千六百二十四字，《公羊传》四万四千七十五字，《梁传》四万一千五百十二字，合十四万二千二百十一字，日诵三百字，更一年三四月可毕，即减半，亦不过二年半。至《尔雅》十一卷，存以流览，可不复成诵。呜呼！以《禹贡》行河，以《洪范》察变，以《春秋》断狱，或以之出使。以《甫刑》校律例条法，以三百五篇当谏书，以《周官》致太平，以《礼》为服制，以兴太平，此则《两汉志》也，始可谓之真经术，盖闻诸庭训云。（《太原阎咏识》）

　　◎器用制器尚象，圣人精意寓焉。棋始于尧舜，琴有五弦之制，夫人熟之矣，何俟深放。顾名物、象数、学问，渊微渺见，寡闻不知者，恒不在远也。放而得之，不使一器一物误，亦读书之乐也。偶尔及之，勿嗤多事。

　　唐太宗曰：“舜作漆器，而谏者十七人，器之布漆自舜始。”（《古今原始》）

　　秦始皇行半两钱，古人钱字作泉，自秦始称钱，而后之八铢四铢，皆原于此。（同上）

　　宋太宗以占城稻种给于民，此中国有旱禾之始。（同上）

　　伊尹为草╂，即今麻鞋也，秦以丝为之。凡娶妇之家，先下鞋，取和谐之意，后因之。（同上）

　　王肯堂曰：“研瓦始唐人。”邵伯温曰：“研中隆起如瓦，以不留墨为贵，百年后方就平，今{穴洼}中非古也。”（《物理小识》）

　　葛天氏始歌，阴康氏始舞，朱襄作瑟，伏羲作琴埙箫，女娲作笙竽。黄帝作钟磬鼓吹铙角な钲，制律吕，立乐师。少昊作浮磬，舜作崇牙，禹作鼗，桀作烂漫之乐，纣作北里之舞，周有四亻夷之乐。秦蒙恬作筝，汉田横客作挽歌，梁有高ㄌ舞轮之伎。唐高宗置梨园作坊，玄宗置教坊，倡优杂伎，元人作传奇。（《涌幢小品》）

　　鞋子自古皆有，谓之履，绚纟意皆画五色。汉有伏虎头，始以布鞔纟意上脱下，加以锦为饰。至东晋以草木织咸，即有凤头之履，聚云履，五朵履。宋有重台履，梁有笏头履，分捎履，立凤履，又有五色云霞履，汉有绣鸳鸯履。（同上）

　　诗词中有院落篱落，村落部落，落，居也。唐宫中巷有野狐落，又有碧落。勾践战敝卒三十人，擒夫差于干遂，遂者，道也；干是水湾之高地，江干河干是也。左思《吴都赋》云：“长干延属。”金陵名长干，落干二字实字也。史云：“逾隐以待之。”隐，短墙也，与埒同。（《讠闲言长语》）

　　孔颖达曰：“古人不骑马，故阅经记，正月无盲骑者，当自周末时，赵武灵王始。又李牧日击数牛飨士，习骑射，始见于此。”（《抱璞简》）

　　前古通用者，金初不言银钱，银之见于载籍者，始《禹贡》。辕臣伯陵造钱刀，而钱制始，太公止货财中一种耳，不常用也。自汉铸钱以通百货，数千年来皆用钱，梁临川王宏至聚钱盈百间屋，讨钱三亿万。唐高宗以滕王蒋王皆好聚财，赐麻两车为钱贯，以愧之。金银虽用，然国课物价，不以为准。丁亩租庸也入度支，军国之用五谷、丝麻而外，折纳皆钱。金人惟用银钱，至元并不铸钱，而用楮钞。武宗间一铸钱，旋即停止，而楮钞始有准金银之例；然亦曰金银钱货通准，不独言银也。至明时租税榷赎，一概征银，银始独重于天下，百物皆取银为准矣。（《怀秋集》）

　　凡门以栗木为关者，夜可以远盗。（《从容录》）

　　冬至阴极阳生，梅桃李杏花，皆五出也。夏至阳极阴生，威灵仙鹿葱射干净瓶蕉栀子花，皆六出也。（出《音缀》）

　　周宣王史《史籀》循科斗之书，采苍颉古文，综其遗美，别署新意，号曰籀文。（《书自述》）

　　人情信远而疑近，讹以传讹，莫甚于石鼓。或以为成王鼓，或以为宣王鼓，或以为文王鼓，宣王刻，又或指以为秦鼓。总由韦苏州、韩吏部诸公好古过甚，为古所误，偶见石鼓古文，未及详察，移近就远，端摩影响。后人见二公崇信，益加想像，认假成真，孰知其为宇文周之鼓，其文出于苏绰诸人之手，其字体亦摹古文而为之者哉？今但以其文考之，则可见矣。自一章至十章所述，麈鹿雁兔鲤，不一而足，要皆拾慧于《车工》《吉日》诸篇而出者，此可见金人马子卿之辨，当必信而有征也。焦弱侯云：“据《北史。苏绰传》周文帝为相，欲革文章浮华之弊，因魏文帝祭庙，群臣毕至，乃令绰书大诰，奏行之。是后文笔皆依其体，而魏文帝十一年十月，尝西狩岐山，其子武帝保定元年十一月丁巳，狩于岐阳，五年二月行幸岐州。由此言之，则石鼓文为宇文周所造无疑，文既仿书，则诗礼仿诗亦无疑。觉太和元年正月，考路寝，命群臣赋古诗，亦其一证也。”

　　烟酒不知所自，或曰仙草疗百疾，或曰能枯肠染疫，然骛之如市，顷刻不去手。闺阁佳丽，亦以此为餐香茹柏，功盛于茶，味逾于酒，未有识其故者。（《怡曝堂集》）

　　冬以杨花铺砚槽则不冰，曰风膏，或盐磨墨，或火酒。（《物理小识》）

　　火药自外国来。宋开宝二年，岳义方上火箭。张和仲记虞允文采石舟中，发霹雳炮，乃纸为之，实以石灰硫黄，坠水而火自水跳出。永乐立神机营，西洋以尺测量精矣。唐有火树银花，想已用之耶？硝入杉炭则直发，硫则横爆，加黄矾则并烈，箬瓢灰则稍声，碾西匡石粉，则发时不先光，试之，堆相间丈，而点一及诸堆者，万忤者也。掌上然之，毫无所伤，以其疾也。入铁蛾樟脑则成花，今名烟火御铳者，湿絮鱼网土囊，柔能制刚也。岳珂《程史》曰：汴城旧多曲折，蔡京方之粘罕离不视城而笑，植炮四隅，随力击之。城既引直，一炮所望皆不可立矣。魏子一曰：敌台宜筑三角，附城如菱叶，两眼皆有小门可出，而外炮不能攻也。城址砌石上，即以土筑之。炮子入土，便陷不出。（同上）

　　唐武后幸冯小保，使为僧，改名怀义，封梁国公，故衣帽皆用朝扮。衣用大袖，如朝服制，曰直掇，曰偏衫，曰宽衣，加以锦绣，耻其肉袒，以袈裟代之；耻其跣足，以鞋履之。冠有五福曰毗卢，或施以八宝，或欲以金玉，余僧皆如之。凡画佛像，则有唐像梵像之说，始于武后。（《原始秘书》）

　　饮茶或云始于梁天监中，见《洛阳伽蓝记》，非也。按《吴志。韦曜传》，孙皓时每宴飨，无不竟日饮酒，率以七升为限，虽不悉入口，皆浇灌取尽。曜素饮不过二升，或为裁减，或赐茶以当酒。则三国时已知饮茶，但未能如后世之盛耳。逮唐中世榷利，遂与煮海相抗，迄今国计赖此为多。（《稗史》）

　　世言酒之所自者，其说有三。其一曰：“仪狄始作酒，与禹同时。”又曰：“尧酒千钟，则酒始作于尧禹之世。”其二曰：“《神农本草》著酒之性味，《黄帝内经》亦言酒之致病，则非始于仪狄也。”其三曰：“天有酒星，酒之作也，其于天地并矣。予以为仪狄之名，不见于经，而独出于《世本》，非信书也。”或曰：“非仪狄也，乃杜康也。”魏武帝《乐府》亦曰：“何以消忧，惟有杜康。”予谓杜康本出于刘累，在商为豕韦氏，武王封之于杜，传国至杜伯为宣王所诛，子孙奔晋，遂有杜为氏者，士会亦其后也。或者康以善酿得名于世乎？谓酒始于康，亦非也。酒三星在女御之侧，后世为天官者，或考焉。予谓星丽于天虽自混元之判，则有之。然事作乎下，而应乎上，推其验于某星，此随世之变而著之也。如宦者坟墓弧矢河鼓，皆太古所无，天有是，则推之可以知其类。然则酒果谁始乎？予谓智者作之，后世循之而莫能废，故圣人不绝人之所同好，用于郊庙燕享，以为人之常，亦安知其始于谁乎？古者食饮必祭先，酒亦未尝言所祭者为谁，兹可见矣。《夏书》述大禹之戒歌词曰：“甘酒嗜音。”《孟子》曰：“禹恶旨酒而好善言。”圣贤之书，言可信者，无先于此，然酒未必于此始造也。（同上）

　　金刚钻出西番深山之高顶，人不可到。乃鹰鹞打食，同肉吃于腹中，而土人于鹰鹞粪中得之，看大小定价。如辨真伪，于炭火中烧红，入酽醋中浸之，假者疏而易碎，真者乃硬而可用。如失去，和灰土扫在乳钵内擂之，响者是也。（《尊俎余功》）

　　余乡人善贾，远客四十年不归，亦无音信。妇女坚贞，缝以度活，人罕见其面。及归，妻怪其贫窭如故，又无辎重，向之啼。其人曰：“我货物俱带在身，勿虑也。”从伞柄竹中倾出金钢钻一盆，遂大富。

　　今世俗用金银为环，置于妇人指间，谓之戒指。按《诗注》，古者后妃群妾，以礼进御于君女，史书其月日，授之以环，以进退之。生子月辰，以金环退之，当御者以银环进之，著于左手，既御者著于右手。事无大小，记以成法，则世俗之名戒指者，有自来矣。（《三余赘笔》）

