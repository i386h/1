<!-- { "loadSidebar": true } -->
　　龙无耳，鱼亦无耳，柔鱼无骨，马无胃，蛤蜃无脏。獐无胆，鼠亦无胆（或云鼠胆在首），候夷鱼亦无胆，又无腮。猴无脾，兔亦无脾，又无肾，蟹无肠，虾蟆亦无肠。鸟无肺，鸨无舌，又无后指，蛇无足（或云蛇皆有足。五月五日取烧蛇，令热，以酒沃之，置中，足出。又云蛇以桑薪烧之则足出见）。豕无筋，蚓亦无筋，又无心。虾蛤无血。飞者无胃，走者无翼。獐有牙不能噬，鹿有角不能触。鹜有翼而不能飞（陈藏器《本草》引尹子云家鹅为骛，不能飞翔，如庶人守耕稼而已），无足而飞者惟蛇。又云吉蜣无鼻，水母五日，蚕无胃，鱼鳖无耳，蛇眼听。（《汉隽格物》）

　　治金以盐，攻玉以石，濯锦以鱼，浣布以灰，煮羊以<鼠留>，煮鳖以蚊，饭糁腐青石，猫粪腐锡。火灼蛇足则出，人烛鼋肉则收，鱼食菽则死，鼠食菽则肥。蟹得漆则散，麻得漆则涌，桂得葱则软，树得桂则休，石得鹊髓则化，银得雉粪则枯。金得伯劳血则昏，铁得鹈膏则萤。厌火，孔雀辟恶，琥珀拾芥，獭胆分杯，戎盐累卵，谷胶团沙，物之相制也。（《珊瑚网》）

　　鸺留观抱，雀舌抱，龟鼋影抱，虾蟆声抱。鸦沫乳，鹤迹履，鹊枝缠，鸳鸯交，ず鹆足交。鹤声生，鳖望生，晴生，鹭目生，雁影生，鱼思生，蛭节生。孔雀雷孕，蛇听孕，兔舐孕，鸬鹚口孕。诸蛇中惟蝮是胎产，蝴蝶络纬蟋蟀以化生，蝶亦以须交。凡鸟皆雄求雌，惟雀鹑鸳，则雌求雄。（同上）

　　虎食狗，鸠食桑椹，猫食薄荷辄醉。虎名李耳，凡虎食缺产不至耳，讳其名也。惟每食一人，耳为一缺。（《测微录》）

　　去势一也，豕则曰<豕贲>，牛则曰，马则曰扇，人则曰阉。（同上）

　　枭乌日食母，破獍兽曰食父，象州出兽曰懒妇兽，淮南出鱼曰懒妇鱼。蚊曰白鸟，萤曰丹鸟，衔羽鸟曰周周，比肩兽曰蛩蛩。（同上）

　　故而新者，龙易骨，蛇易皮，鹿易角，象易牙，蟹易壳，皆终身一换，惟鹿每岁一换，龙象六十年骨全后换。臭而神者，朽木为蝉，积谷为蠹，坏裙为蝶，腐茵为蜂。（《莫氏入林》）

　　百兽率舞，释者谓羽鳞皆可谓之兽。予谓凡兽亦可谓之禽，《后汉书》华佗语吴谱曰：“吾有一术，名五禽之戏：一曰虎，二曰鹿，三曰熊，四曰猿，五曰猿。”此虎鹿熊猿概谓之禽，亦百兽之例也。（《辨讹编》）

　　旧说兔无雄，故望月而孕，吐而生子，《博物志》尝言之。王充《论衡》兔舐雄豪而孕，及其生子，从口中出。《古乐府》：雄兔脚朴搠，雌兔眼迷离，二兽下地走，安能知我是雄雌？然则兔自有雌雄，特雌雄难辩耳。《诗》曰：“讵曰予圣，谁知乌之雌雄？”是乌之雌雄亦难辩者。古者日乌月兔，相传已久，传曰：“日无光则乌不现，乌不现则飞乌隐窜。”汉元帝永光元年，日中无光，其日长安无乌。而今世卜兔之多少者，以八月之望，月明则兔多，月暗则兔少。说者说天下之兔皆雌，而顾兔为雄，然无谓天下之乌皆雌，而三足为雄者。（《珊瑚网》）

　　猿啼之地，蕨乃多有，每一声遽生万茎。（《穷幽记》）

　　陶九成云：“瀛莫二州之境，塘乐之上，有禽二种：其一类鹄，色正苍而喙长，凝立水际，不动，鱼顾其下，则取之，终日无鱼，亦不易地，名曰信天缘。其一类鹜，奔走水间，腐草泥沙，唼唼然尽索乃已，无一息少休，名曰漫书。信天缘若无能者，乃与漫书均度一日，无饥色而反加壮大，二禽禀性不同如此。按信天缘一名信天翁，明朝兰廷瑞有诗：”荷钱荇带绿江空，唼鲤含鲨浅草中。波上鱼鹰贪未饱，何曾饿死信天翁？“此说可以讽世。（《群谈采余》）

　　谚云：“鹭鹫忙忙，何曾饿杀壮？”与此同。

　　五月五日，虾蟆必伏水草不鸣，七月七日乌鹊则集林木不飞。丙日嘉鱼出穴，甲子庚申，玳瑁闭口不食。野雉知雷起处，虔知冲破，燕知避戊己，鹊巢知背太岁，于此有以验历法与方位。（《余冬序录》）

　　胡桃之券，令鸡夜鸣；甑瓦之契，投枭自止。以胡桃东南枝劈之，书券字记，置之于鸡栖下，则夜鸣不止也。故甑瓦书契字置于墙上，如闻枭鸣，取以投之，即不敢更鸣也。（《感应类从志》）

　　飞者栖木食木，鹰之毛犹木也；走者栖草食草，虎豹之毛犹草也。飞之类喜风而敏于飞上，走之类喜土而利于走下。在水者不瞑，在风者瞑。走之类，上睫接下；飞之类，下睫接上。牛顺物，乘顺风而行则顺；马健物，溯逆风而行则健。鱼逆水而上，鸟向风而立。虱阴物，行必北首；蟹海族，行必东首。又烧毛入水中，沉者是雄，浮者是雌。非独物也，男生而伏，女偃其躯。阳气聚面，故男子面重，溺死必伏；阴气聚背，故女子背重，溺死必仰。（《汉隽格物》）

　　九窍者胎化，八窍者卵生。（《物理小识》）

　　翠鸟先高作巢以避患，及生子爱之，恐堕梢，下作巢。子长羽毛复，益爱之，又更下巢，而天遂得而取之矣。《水经注》猩猩知往而不知来，封溪山谷间常有数千为群，里人以酒并糟设于路侧，织草为履，更相连结。猩猩见酒及屐，知里人设张，则知张者祖先姓字，乃呼名云：“奴欲张我。”舍尔而去，复自再三相谓曰：“试其尝酒。”及饮其味，逮乎醉，因取履而着之，乃为人所擒，皆获，辄无遗者。（《鸡林小录》）

　　周丞相与客闲步园中，玩群鹤，问曰：“此牝鹤耶？牡鹤耶？”客从旁曰：“兽称牝牡，禽为雌雄。”丞相曰：“雄狐绥绥，狐非兽乎？牝鸡司晨，鸡非禽乎？”客不能对。虽然，牝牡二字从牛，雌雄二字从隹，乃禽兽之别也。自雄狐牝鸡之外，经史中亦不多见。（《博物志》）

　　歙有许客在徐州经纪，仓收小麦，养一黄犬，每日至经纪家食，临晚往仓房守麦不离。客归，至次年遇事，恐麦为虫蛀，寄钥与经纪代晒。经纪带钥至其仓所，其犬跑号，衔经纪衣，有禁拒之象。及见多人开仓挑麦，其犬将头触仓，众脚赶打犬，竟跳入河死。客至设祭哭之。宁藩叛，逆兵抵安庆城外，居民奔走无踪，房屋灰烬，尸积遍野。有一姓姜者，举家避走乡间，惟失其祖，及兵退回家，竟莫寻其踪迹。一日往南庄跟寻，忽见本家犬，坐在一尸旁。见人至，跳跃掉尾伏地，方知守者乃其祖骸云。（《先曾祖日记》）

　　有人病膈，每食辄吐；一猫在其前，吐出之食，猫遂食之。后卒，猫于棺前哀鸣七日，不食死。（《讠刃庵偶笔》）

　　歙方无违挈家居维扬，常畜一马，齿老矣。无违卒，其子卖马于镇江营中。一日马忽浮水渡江，至瓜州径奔扬城，闯入无违旧居，见停棺在堂，悲鸣踯躅，举家骇视，浑身犹湿。营兵亦踪迹至其家，乃退还原价，而养此马于天宁禅寺。（同上）

　　歙方禹成贾于宣城，常畜一犬，徽猎师嘉其骏快，买以四金，携之猎，获果倍他犬。两月之后，犬忽不见，猎人疑其逃回，寻访至禹成家，犬果在焉。见猎人至，急走内室，伏床下，呼之不出。禹成恻然，乃给还原价，此犬仍畜于家。自徽至宣三百余里，能忆其故道，益信黄犬传书事。（同上）

　　蜉蝣三日，蚕二十七日，蝉三十日。蟪蛄不知春秋，鼠寿三百，猿猴八百，狐鹿各千年，鹤二千，龟三千六百。燕千年生胡髯，龟千年解人语，虎千年脱牙而角生，蟾蜍千年头上有角，颔下有丹书八字。千年树精为青羊，万年树精为青牛，百岁狐精为美女，百岁蝙蝠为仙鼠。行寅属，仄行蟹属，连行鱼属，纾行蛇属。鸿行有序，进有渐，鸽飞则鸣，行则摇。象行先以鼻柱地，鹦鹉行先以口啄地。（《客中闲集》）

　　世间万物，无不生虫，木水土之中，生虫至多，固其常也。至于火中生虫，则火鼠也，极南方有之，其毛则为火浣布。阴山以北，积雪历世不消，其中生蛆，其大如瓠，北人谓之雪蛆，味极甘美。张子和医者，著《儒门事亲书》，言见民家一铁锅底上，起一铁泡，捶破有一红虫，其走如飞，其嘴至硬，是金铁中亦有虫也。（《录异篇》）

　　矾石蚕食之则肥，鼠食之则死；巴豆人食之则死，鼠食之则肥。《周礼》蝈氏掌去蛙黾，焚牡羽，以灰洒之，则死，以其烟被之，则凡水虫无声。黾，耿黾也，尤怒鸣。北鞠，鞠不花者，以其烟被之者，假令风从东方来，则于水东面为烟，令烟西行被之水上，则凡水虫无声。人家近水者，此声烦舌，最为可恼，此法未之试也。然物类相制，有自然之理，如琥珀拾芥，磁石引铁，戎盐累卵，獭胆分杯，酿漆以蟹，浣锦以鱼散血以藕皮，毁金以羊角。至于蟹烟集鼠，人肌粉犀，诸如此类，不可殚纪。（《竹窗小品》）

　　颖滨释《庄子》曰：“鱼不畏网罟而畏鹕，畏其天也。”物之畏其天，诚有可怪者。余里中一村童，尝见大蛙十数，聚于污池丛棘之下，欲前捕之。熟视，乃一巨蛇蟠棘下，以次啖群蛙，群蛙凝立待啖，不敢动。又村叟见蜈蚣逐一蛇，行甚急，蜈蚣渐近，蛇不复动，张口以待，蜈蚣竟入其腹，逾时而出，蛇已毙矣。村叟弃蛇于深山中，逾旬往视之，小蜈蚣无数，饮其腐肉，盖蜈蚣产卵于蛇腹中也。余又尝见一蜘蛛逐蜈蚣甚急。蜈蚣逃入篱竹中，蜘蛛不入，但以足跨竹上，摇腹数次而去。伺蜈蚣久不出，剖竹视之，蜈蚣已节烂断如鲎酱矣。盖蜘蛛摇腹之时，乃洒溺以杀之也。物之畏其天，有如此者。夫蛇之恣啖群蛙，自以为莫己敌矣，而不知蜈蚣之能涉其腹也。蜈蚣之毙蛇育子，自以为莫吾御矣，而不知蜘蛛之能醢其躯也。世之人昂昂然以凶毒自多者，可以观矣。且蛙之不能敌蛇固也，蜈蚣小于蛇矣，而能制蛇，蜘蛛小于蜈蚣矣，而能制蜈蚣，物岂专以小大为强弱哉？（《鹤林玉露》）

　　山东无虎，浙江无狼，广东无兔，西蜀无鸽。（同上）

　　岭南人好啖蛇，易其名曰茆蝉，草螽曰茅虾，鼠曰家鹿，虾蟆曰瓜蛤，皆尝所食者。海鱼之异者，黄鱼化为鹦鹉；泡（去声）鱼大者如斗，身有刺，化为毫猪；沙鱼之斑者，化为鹿。（同上）

　　妊娠者不可啖兔肉，不可见兔，令儿唇缺。又不可啖生姜，令儿多指。（《方解》）

