<!-- { "loadSidebar": true } -->
　　贼丁丑之趣桐城也，大众尽奔，有刘道者，年七十，独身当栅门，横矛大呼，白髭尽张如胃磔。贼数十骑不敢前，更回马从他道以入。道从容还，负其店主人一老媪，走匿舍后山，从山顶望尘起，尤啮齿顿足，其气直欲吞贼，世何尝无壮士哉？是为正月十日，予以是夕奔侠山，予房弟兆已先在。予曰：“贼易与耳，但乡人积为威劫，若夜扰之，必得所欲。”兆曰：“诺。”明日往见所善伍生，议皆合，少年多愿从者。遂前迹贼，得之王氏宅，时贼醉且就睡矣。而所将诸少年，胆中怯，未至贼百步许，辄大噪。贼仓卒得为备，然两生尤前斗，凡杀马十余匹，贼被枪者数人。自是贼气少折，每经里中，辄相戒备两生。（《太白剑》）

　　甲寅三藩反，饶寇起，徽州惶扰。余祖籍世居休宁，予入城议屯练为御贼计，梗议者反焚舆碎伞。余村名旧市，自屯练约五百人，贼破休邑，独不敢过旧市。

　　献贼及革里眼、老犭回犭回、左金王诸贼，屯应霍间，四十八寨。掳掠男妇，有逃者获回，捆马上，游各寨遍，人各加以刀箭，乃杀死。（《鹏升集》）

　　有张席之者，运司吏也，阴贼善谋，所交遍群不逞，又工术数。一日方食，忽放箸曰：“事发矣！”亡何，南部捕牒至而张已亡，及贼犯中都广陵，获二牒云：“为张王所使，通约龚徐两家者。”张即席之也。于是众始知席之去为贼吏，因捕得龚徐两家，皆伏法。所谓龚徐者，龚十三、十四、徐二咸也。十三浙之龙游人，以拳勇知名，常白昼杀珠贾，人不敢诘。其弟十四亦强有力，遇事辄为前锋。此两人横广陵中二十年，所居华屋美姬，视公卿家。二咸者，本泰州诸生，从泰来家运司之侧，与十三兄弟为死友。每图一事，龚以悍，徐以狡，其力能作使诸恶少及衙门用事者，无所不极意。至是闻贼且逼，徐忽操小船泊江渚，十三兄弟部所党弄兵，倡言备兵，实谋应贼也。盖三人皆故交席之，非前觉，事不可知矣。然徐奴视其父，父常讼之官，官不问。节妇宋氏，有殊色。徐计夺其节，妇自杀，官亦不问。又领司吏某家，见其女，属媒致意；时女已许字人，吏惧，买他女似女者以献。徐久觉其诈，中以危法，此官为中之也，又不止不问而已。最后夺诸生某之妓，主愤甚，实其恶于学使者凡款百余，仅从薄罚，妓终不返。十三常冒比部舍人檄征浙宪千锾，事觉系狱，杀其狱卒以逃。及后来广陵，人皆知之，直指使者亦常少逮治之，不竟也。（《太白剑》）

　　尝行定远道中，遇押送宗人入高墙者楚藩也。凡男女二十人，入一小轿，其小如棺，横木贯之，以拦其胸。旁为小孔，通饮食。有一人从孔中告饥甚哀，送者怒，立起碎轿，执其人捶之，至脑裂胁折而死，弃之去。盖一马奴与同来甚久者，心痛其事，为人言之。又时行李止一肩，二十人共之，问其故，盖所资甚富，所经有司递送，用夫数十人。因过某钞关，榷关者某主事，心涎焉，以搜获夹带禁物为名，遂尽有之。尤可怪者，流贼犯中都时，独不犯此墙。（同上）

　　盱眙令蒋佳祯，西粤人也。盱眙故无城，贼间至，令送其母渡河，置泗州，与诀曰：“儿不得为母有矣！”谒直指以印付之，直指雅知令贤，挽其行。令奋曰：“佳祯受命天子，令盱眙，盱眙之外无寸土，是令死地也。”遽拂袖去。所素团练乡兵若干人，望见令渡河归，皆冒死来听命，遂共前击贼。贼见其有必死意，颇畏之，且前且却。令自度终不免，问其下曰：“邑百姓逃尽乎？”曰：“尽矣。”令太息曰：“吾民幸免，若等可即散。”独一门子、一皂隶痛哭不忍舍，卒共赴敌死。令既死，其民哭之，如哭其私，今祠之。（《志忠传》）

　　林闻顶云：“凤阳自兵火之后，十载不闻鸡声。”郝炯卿亦云：“六安州男子俱无右手，诚可恨也！”（《怡曝堂集》）

　　六合再破时，寇聚众将坑之。忽有令免死，人断一手。争先伸臂，无言痛者。（同上）

　　贼最畏总兵曹文诏，其兄子标将曹变蛟，更骁勇，时为之谣曰：“军中有一曹，流贼闻之心胆摇。”文诏自隶马世龙麾下为军锋，入秦。四年春，击贼栗园，大胜，又克河曲，斩贼一千五百余。六月斩王嘉胤。是年冬歼点灯子。五年春，击杀可天飞、郝临庵、独行狼，八月又败贼甘泉。六年春，斩代贼千五百级，又败贼榆杜，又斩阳城贼千余级。乃因小故，陷以他事落职。二年及复予官职，气益锐，虽屡立功，八年五月，卒战死于真宁，贼遂益无所惮。诏弟文耀阵没忻州，变蛟亦善战多功，后松山不食死，一门没王事，曹氏称最。（《怀秋集》）

　　熊文灿庸鄙无能，驻节襄阳，于后圃种蔬，日用数十人灌溉。时旱，郡邑申文祈雨。文灿批文云：“园蔬茁茂，禾苗何以独枯？不过奸民为逋粮地耳。”左良玉谋于巡按林铭球，巡道王瑞旃欲诱执张献忠。文灿曰：“杀降不祥。”力庇之，乃移其营于城内。（《明季遗闻》）

　　庐江某氏兄弟，梦其祖曰：“寇至矣，急买某空宅，当免难。”如其言，仅存门楼而已。寇至，兄弟避其地，四顾无藏身处，登门楼，各卧板上。贼屠城，以枪击板，尘扑目，仰见板中裂漏天光曰：“无人。”遂去，后兄弟皆贵显。（《棣园夜话》）

　　曾于苏州遇一老，自言少年一斗粟劫入帐中，攻某城，掘堑七层。众贼方患无策，一斗粟令曰：“限来日午时破城。”城上人闻且笑之。次早驱新降官兵数万为前锋，贼自后逼之，挤人马填一堑，又渡一堑，比破城，日方午。（《啸虹笔记》）

　　刘宗敏者，蓝田锻工也，有勇力。自成尝离其大营，偕宗敏步入道旁丛祠中，惟孩儿军张鼐者从，贼中所称小张侯也。自成知宗敏亦有归命意，太息曰：“人言我有天下分，若盍卜之于神，吉即从我，不则亟杀我以降。”宗敏曰：“诺。”纳其刀于腰，再拜三投之，皆吉，起而杀其两妻曰：“吾今死生从若矣。”军中将士亦有杀妻子愿从者。（《绥史》）

　　当戊寅之冬，谷人亲见李自成以兵败，从数十骑过谷城。献忠与之饮酒，半酣，献忠抚其背曰：“李兄盍亦从我降而仆仆奔走乎？”时献忠已有异志，自成仰而嘻曰：“不可。”献忠乃资其衣马以去。谷人皆以之尤文灿曰：“若使主兵者调度得，宜彼且缚交通规则自效矣。”（同上）

　　玛瑙山之战，献忠妻敖氏高氏被获，而高氏手提一婴儿，诸将盛为之饰，欲以居奇，能得献忠要领。阁部杨嗣昌处之襄阳狱中，并其党潘独鳌及前所执敖氏之兄，与养子惠二者，同系襄阳狱。襄阳太守王承曾年少佻易，每晚囚薄呼名，悦敖氏高氏之艳，托以问贼中事，笑语颇洽。狱吏多与贼通者，潘独鳌等得以脱桎梏，饲酒肉，往来不复禁，防御颇疏。嗣昌以献忠飘忽，常移文为戒。承曾笑曰：“是讵能飞去耶？”未几献贼破襄阳，潘独鳌毁狴户，偕敖氏高氏出。（同上）

　　献贼有美僮名子孩子，时年十八，技武绝伦。常与黄靖南对阵，甫出战，僮遽飞矢中其手，黄几败阵。怒甚，伏兵擒之，爱其勇，欲令降，僮不应。侯笑曰：“闻贼夜卧汝腹上，本镇亦能抚汝，何不速降？”僮坚不允，绝其食死。（《柳轩丛语》）

　　史翁尝游曹州，述二事：其一有诸生行市上，为一少年挤之泥中，生怒叱之。明日少年将数人，缚生于途，更抵生家，召其妻子曰：“令汝好作诀。”遂杀生，四分其尸，复与其家约，不得哭，及成服，犯者视此，其家谨如约。其一有召两人佣工者，佣始难之，至则令掘地为坎，坎成，语佣曰：“此汝两人卧处。”遂生瘗之。（《太白剑》）

　　杨一鹤为成都推官，登峨嵋山，有僧踞佛坐，睨杨而笑曰：“汝犹记下地时，行路远归，哭数日夜，吾抚其顶而止耶？”杨追忆儿时语，大惊，礼拜；临别嘱曰：“我凤阳人，三十年后，见汝于淮上。”杨之为淮督也，得贼信，治文书亟，而僧薄暮击军门鼓，称峨嵋万世尊致书于杨。迟以诘朝请见，僧大诧曰：“过今夕不及救矣！”质明索之，不知所在，发函得七言诗四首，其一劝早遁，二则西市语也，三四为国亡谶。杨临死合掌，称“好师傅”。（《诛巢新编》）

　　大康伯张国纪之祭告凤阳祖陵也，于乙亥九月初十日，从黄河舟行，路经单县，为牟文绶戏下将官。吴尚文等二千人，白昼陈兵遮阻口，索过关银一百两。国纪不从，众兵毁弃钦颁香帛，杀死水手校尉多人。（《绥史》）

　　钦天监博士杨永裕投贼，自诩有异术，能任自成取天下，请发献王梓宫。俄大声起山谷如雷，惧而止，分兵掠潜江京山诸县。（同上）

　　近山盖楼如堡，内穿大井，积天石，周填以土十尺，四穿炮眼。上下用壮士二三十名守之，衣食堵御之具，无不备。楼旁无附丽，虽大富贵家，其内人皆抱孩赤，挈壶饼，梯以上下。贼过而睨之，率勿攻，攻亦不利，频年御寇死守。（《怡曝堂集》）

　　贼沿江下，将至荆州，有某总兵病，其子督兵，前锋步卒五十人过城下，见城尽闭，向沙市呼曰：“予官兵也，饭我，当为杀贼。”父老渡小舟送米来，步卒以铁兜牟为炊，人挟弩矢百，皆傅毒药。既饱食，父老去，悉伏狭道葭蒹中，两岸皆深水。贼早过往劫新市，嘿纪其队数。已而日将西，贼皆厚获返，或挟女子马上，或衣红歌笑。回营指城上道府诟骂，复从狭道归将尽，只剩一队五十人，曰可出矣，排狭道上，五人为队，既发矢，后五人复前，毒弩乱射如雨。贼渠百人，人马尽死水中。贼讶其渠久不归，拔营去。官军开啦逐之，只柴烟系帜，树杪悬羊击鼓而已。是役也，以步卒五十，杀贼渠百，某总兵得奇功。（《啸虹笔记》）

　　襄阳监司与某郡守城外江上募军，有一舞双刀者，刀法精妙，但见一片白影，不见其人。监司甚喜，欲与双粮。郡守叱曰：“尔大胆，敢欺本府乎？尔优人也，曾于某时，本府署中扮剧非耶？刀法乃花拳，何济实用？”其人惶遽退。一人携一长竹插于地，自下而升至顶，于竹上舞棍；观者方呼噪，竹忽折，其人飞身十数丈，舞棍不息。人携一小伞，一大扇，平步到江岸，张其伞扇，踹水面如实地。监司击节，皆与骑粮。郡守曰：“良是，但欲先带回署，授以策略，然后用之。”监司许诺，郡守带署中，严刑拷掠，搜其身，得贼札付，果流贼谍也，立毙之杖下。（同上）

