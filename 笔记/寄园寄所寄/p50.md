<!-- { "loadSidebar": true } -->
　　词讼到官，类是增撰，被殴曰杀，争财曰劫，入家谓行窃，侵界谓发尸。一人诉词必牵引其父兄子弟，甚至无涉之家，偶有宿憾，亦辄扯入。意谓未辩是非，且是追呼一扰，耗其钱物，辱其妇女，以泄愤耳。不知公门一入，吏卒禁呵，笞扑交错，已不胜魂消气沮。遂有畏惧刑系，觊欲早出，而妄自诬伏者。有吏务速了，强加拷讯，逼令招认者。有长官自恃己见，妄行臆度，吏辈承顺旨意，不容不以为然者。呜呼！一人坐狱，阖户啼号，一罪爰成，妻孥典鬻，爰书数语，其得潦草从事乎？（《昨非庵集》）

　　娶妇必德门，不必富贵，嫁女仅可给衣奁，不必过丰。疾必迎医，勿事祷禳。丧祭必依礼，勿用僧道。故旧不可忽遗。势要不可趋附。（《座右编》）

　　一畏天道。二遵王法。三行善不使人知。四学吃亏。五轻财让产好施。六甘淡薄。七不恃权势，妄自尊大。八不交豪侠客，不狎优伎，不宠健仆。九不尚才华技艺工巧。十不杀生。十一不妄语自欺。十二学黄老守雌。（《古隐方》）

　　善焚香读书一也。有刚有柔二也。慕善近君子三也。安分知命四也。不近小人五也。委曲行阴德方便事六也。能治家七也。不厌人乞贷八也。改过九也。不逐淫贪杀十也。闻事不惊张十一也。与人期不失信十二也。不改行易操十三也。夜卧不便睡着马上去不回头十四也。无作好作恶十五也。不谭乱十六也。不谈闺阃事十七也。作事周匝十八也。不忘人恩十九也。有大量二十也。扬善掩恶二十一也。急难中济人，宽慰人二十二也。不助强欺弱二十三也。不忘故旧二十四也。为事与众用之二十五也。知人诈伪含容之二十六也。得人物每事惭愧二十七也。语有序二十八也。当人语次不先起二十九也。喜言善事三十也。不嫌恶衣食三十一也。不面许人三十二也。省约惜福三十三也。知人饥渴劳苦三十四也。不念旧恶三十五也。常思退步三十六也。（《客中闲集》）

　　从恣忄舀淫，不自珍重。窘若拘日，无潇洒之趣。怨天尤人，广生烦恼。今日预愁明日，一年常计百年。室人噪刮，耳目尽荆棘。听信师巫祷赛，行杀戮以重业缘。寝兴不适，饮食无度。讳疾忌医，使虚实寒热妄投。多服汤药，荡涤脾胃，元气渐耗。以死为苦，与六亲眷属常生难割难舍之想。（《不治十病》）

　　百姓宜安，刑罚宜省，税敛宜薄，冤抑宜察，追呼宜简，判决宜审，用度宜节，兴作宜谨，燕会宜戒杀，思患宜预防。（《居官十宜》）

　　卯辰饮酒。未晚巾脱。近午梳栉。向三光及西北方溲溺。信口秽骂。喜闻仆辈传说人家阴事及衙门新闻。箕踞横股，倚跛而坐。当食发叹，见客不常揖。聚谈淫亵，及食口舞剧。诋毁人文行以佐谈锋，妄想不可为不可行之事。（《十二简》）

　　教子九则：曰勤学，曰择交，曰戒多言，曰习应对，曰知礼义廉耻，曰进退威仪，曰不事嬉游，曰有守，曰遇事有知识。

　　教女九则：曰习女工，曰议酒食，曰学习学算，曰小心软语，曰闺房贞洁。曰不唱词曲，曰闻事不传，曰善事尊长，曰戒懒。（《珊瑚网》）

　　不可不戒者十：偷妇人，好赌，纵酒，交匪类，刀笔，打纸牌马吊，传是非，凡契墨轻易着押，有事信口答人问，足恭。（《杂纂补》）

　　不可不效者七：结交有智人，密事不语妇人，酒后不多语，勿听妻言疏兄弟，博古知今，不妄信奴仆，入境问风俗。（同上）

　　重富轻贫，焉可托妻寄子？敬老慈幼，必然裕后光前。开口说轻生，临大节决然规避。逢人称知己，即深交究竟平常。乐处生愁，一生辛苦。怒时反笑，至老奸邪。举止不失其常，非贵亦须大富，寿可知矣。喜怒不形于色，名成还立大功，奸亦有之。（《心想摘要》）

　　◎胜国遗闻国有简编矣，何遗乎尔？曰事琐鲁，未必悉纪董狐也，父老之街谈，岂尽同《湘山野录》？随采所闻，亦以佐得失之林。

　　洪武始与诸儒臣议修玉牒，祖朱文公，一日见徽州有姓朱者为典史，问果文公后乎？其人对：非也。于是顿悟，竟却众议。（《稗史》）

　　自叙世德碑曰：“本宗出自金陵之句容，地名朱巷，在通德乡，世服农桑。五世祖仲八公，娶陈氏，生男三人，长六二公，次十二公。其季百六公，是为高祖考，娶胡氏，生二子，长四五公，次即曾祖考。四九公娶侯氏，生子曰初一公，初二公，初五公，初十公，凡四人。初一公配王氏，是为祖考妣，有子二人，长五一公。次即先考讳世珍，元初籍淘金户，金非土产，市于他方。以先祖初一公困于役，遂弃田庐，携二子迁泗州盱眙县。先伯等五一公十有二岁，先考才八岁，先祖营家泗州，置田治产。及卒，家日消，由是五一公迁濠州钟离县，其后因至钟离居。先伯考性淳良，乡里称善人。先伯娶刘氏，生子四人，重一公，重二公，重三公生盱眙，重五公生钟离。先考君娶徐氏泗州人，长重四公生盱眙，次重六公重七公生五河，某其季也，生迁钟离。后戊辰年先伯考有孙六人，兵兴以来，相继寝没。先兄重四公有子曰文正，今为大都督，重六重七俱缺嗣。曩者父母因某自幼多病，舍入皇觉寺中。甲申父母长兄俱丧，次兄守业，又次兄出赘刘氏，某托迹缁流。至正二十四年，天下大乱，诸兄皆亡，淮兵大起，掠入行伍。乃招集义旅，兵力渐众，因取滁和。龙凤三年，帅师渡江，驻兵太平。为念先考君尝言世为朱巷人，宗族俱有，平日每有乡土之念，即访求故乡宗族之所，遂调兵取句容。明年克金陵，而朱巷距城四十里，举族父兄昆弟四十余人至，始得与之叙长幼之礼，行亲睦之道。但朱氏世次，自仲八公之上，不可复考。今自仲八公高曾而下，皆起家江左，历世墓在朱巷，惟先祖葬泗州，先考葬钟离。”（《剪胜野闻》）

　　天下贡赋，惟长安县贡土，万年县贡水。（《客中闲集》）

　　洪武年，择解额内隽异者，俾肄业翰林院中，张唯等凡十有七人，实与撰。正月甲寅命题赋诗，诗成称旨，唯等皆擢翰林国史院编修，以赞善大夫宋濂，太子正字桂彦良分教之。上谓曰：“昔许鲁斋诸生，多为宰辅，卿其勉之！”听政之暇，辄幸堂中，取其文亲评优劣，命光禄日给酒馔。每食，皇太子亲王迭为之主，唯等侍食左右，冬夏赐衣及弓矢鞍马，恩礼甚厚。（《玉堂丛语》）

　　太祖召钱唐讲虞书，陛立而讲，或纠唐草野，不知君臣礼。唐正色曰：“以古圣王之言，陈于陛下，不跪不为倨。”（同上）

　　高皇微时过剩柴村，已经二日不食矣。行渐伶仃，至一所，乃人家故园，垣缺树凋，是兵火所戕者。上悲叹之，缓步周视，东北隅有一树，霜柿正熟；上取食之，食十枚便饱，又惆帐久之而去。乙未夏，上拔采石，取太平，道经于此，树犹在；上指树，以前事语左右，因下马加之赤袍曰：“封尔为凌霜侯。”（《在田录》）

　　刘伯温见西湖五色云起，知为天子气，应在东南，微服以卦命风鉴，游江湖间密访之。先至会稽王冕家，与之闲行竹林中，潜令人放炮，冕闻响而惊，叹曰：“胆怯。”往海昌贾铭家，时新建厅堂清洁，唾污之；铭出见，令拭去，叹曰：“量小。”遂往临淮，见人人皆英雄，屠贩者气宇亦异，买肉讨饶，即大砟一块与之，算多王侯命，叹曰：“天子必在此也，不然，何从龙者之众耶？”晚得圣祖，遂深结纳之，许定大计。（《龙兴慈记》）

　　太祖始造钞不就，一夕梦神告当用秀才心肝为之，寤思之不得。高后曰：“士子苦心文业，其文课即心肝也。”太祖曰：“善。”因命太学积课簿，捣而为之，果成。（《初政录》）

　　太祖初下建康，闻土人秦原之周良卿丘某三人，素有德行，以礼延请，询以政事，号曰三老，敬之甚厚。不久，以原之为南台侍御史，即荐陈遇中行于太祖，遂三顾聘之，为帷幄师臣。（《应庵随录》）

　　洪武十八年二月，中山武宁王薨。太祖辍朝，怆然不乐，谓群臣曰：“朕起自徒步，大将军为朕股肱心膂，戮力行阵，东征西讨，削平群丑，克济大勋，今边方未殄，朕方倚任为万里长城，而太阴屡犯上将，不意遽陨其命，天何夺吾大将军之速？朕夜来竟夕不寐，欷流涕，思尽心国家为社稷之重，安得复有斯人？乃欲有以报之，无所用其情耳。但著其勋烈，宣于金石，永垂不朽，使后世知斯人为国之元勋也。”遂亲制碑文，树之于墓。而世乃传太祖惨刻甚，中山疽发背，命内官赐之熟鹅。中山知疽食鹅必死，遣医生速去，从容食鹅，果薨。比太祖欲杀医为解，已远遁矣。（《万青阁偶谈》）

　　孙丹阳炎字伯融，长六尺余，面黑如铁，一足偏跛，长于歌诗。至正中，天台丁复，同郡夏煜，皆以诗名，日夜相切靡刂，下笔快扫，百纸可立尽。常与煜对习赋诗，务出奇相胜，每得一隽语，扑案大呼，哗声撼四邻。在处时以上命召致刘诚意，刘坚不肯出，以宝剑遗伯融。伯融作诗以为刘当献天子，人臣不敢私，封还之；刘无以答，乃逡巡就见，今其诗具集中。宝剑光耿耿，佩之可以当一龙，只是山阴太古雪，为谁结此青芙蓉？明珠为宝锦为带，三尺枯蛟出冰海，自从虎草裹干戈，飞入芒砀育光彩。青田刘郎汉诸孙，传家惟有此物存，匣中千年睡不醒，白帝血染桃花痕。山童神全眼如日，时见蜿蜒走虚室，我逢龙精不敢弹，正气直贯青天寒。还君持之献明主，若岁大旱为霖雨。（《列朝诗集》）

　　忠勤伯汪广洋字朝宗，为诗清越，其《送俞院判子茂征鄱阳诗》曰：“江东风日晴，把酒送君行，好慰三千士，将收七十城。烟花催叠鼓，云骑拥连营，山越人争喜，殊方自此清。”（同上）

　　旧内在今应天府之所，高皇建大内宫殿既成，迁居之，旧内虚焉。他日召中山王饮，乐甚，即以是第赐之，中山拜谢而去。上乃夜命工作匾，刻旧内之门四字，厥明将往悬之，未及行，而中山辞表至矣，上悦。（《碧里杂存》）

　　太祖一日退朝，在武英殿侧室静坐，忽闻外有履声橐橐，问曰：“此为谁？”对曰：“老臣危素。”太祖曰：“尔耶？朕将谓文天祥耳。”危惶惧，顿首，汗流浃背。（《鸿书》）

　　明兵之入燕也，危学士素趋所居报恩寺入井，寺僧大梓力挽起之曰：“国史非公莫知，公死是死国史也。”兵垂及，史库言于主帅，撵而出之，累朝实录得无恙。（《列朝诗集》）

