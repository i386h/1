<!-- { "loadSidebar": true } -->
　　金声疏云：“臣甫筮仕，读书中秘，痛愤主忧，奉命仓卒，从事戎行。臣受皇上特知殊恩，虽以病归田，而读书学道，期得一当，以副皇上奠安天下之心。庶几君臣道合，用垂千古。日夜磨厉，不遑逸安，而君恩未酬，父命旋陨。去冬闻京师告警，苫块之中，不能奋飞。继值闯贼披猖，大帅南遁，乱贼公行，檄文尽冒勤王官兵，沿江屠毁，渐逼金陵，东南震恐，望风溃徙。蒙抚按檄行郡县各属防守，臣从郡县有司，及士大夫之后，以为欲抗贼氛，先定民志。日宣高皇帝六谕，告以入事父母，各保井里，出事君上，共固封疆之大义，与民同命，效死勿去。臣效空言，民有至性，闻之无不泣下感奋者。不意三月念四夜，忽传婺源县报文，称四游击将军之兵，自黔入凤，既舍大江孔道，又不渡江，繇皖陆路直行。乃纡回千里，涉崇山峻岭，繇江西乐平思入婺而到徽州。绝无凤督明文，而又适当贼陷蕲、黄之后，合郡皇皇，举疑为贼，以为警在徽南一路也。至念五日，而徽西祁门县突又有报文，称沐国公兵，合郡人见兵不同名号，而又分道并入，定相攻袭。至廿七日而郡人被杀掠，自祁奔入者，称兵已到祁城，皆楚人，江右人，及徽本郡人，且杂剪发人、妇人，实无黔人，而又绝无黔将。则合郡鼎沸，决以为贼矣。是时各乡诸亡赖，分两路而走祁婺者如市，诸面生可疑，及久外之人，忽归而布各乡者，所在见告，妇女之畏辱而自尽者，不可胜记。是时各县各严城守，臣乡居，不敢徙入城，身镇定以安人心，谨相约各设备以待。至廿九日而郡人自祁奔入者，报贼廿八日已过祁东，与祁黟二县居民两相格斗，幸未入休境，而闻斗已毕，贼已遁矣。至四月初三日，传得婺报所称姜、刘、谢、李四游击将军之兵，全未入婺。以三月廿五日，尽为江西乐平居民所愤杀。传其兵为凤督监纪李章玉所募之黔兵，其将刘召、李华玉、姜美三人，现监乐平狱，其兵少有得脱者。乐平申江西各详，内称尽举而歼之。乐平印信报文，现在郡县诸当事处也。殊不意料李章玉反指杀掠祁门之寇，认为黔兵，而逞其偏词，激怒凤督，置乐平而反求徽人，徽人不能应命，遂蒙疏参。嗟呼！章玉何心，其于饶之乐平，既纵兵作贼，尽丧其兵而不敢言；而于徽之祁门，复故认贼为兵，丧于乐者责于徽。不惟可蔽凤督以自解说其无罪，且图以遂其当初繇乐入徽之念，而泄其中阻于乐不得入徽之私忿。臣不知督臣疏中，参臣何语？顾督臣读圣贤书，自号知兵，竟不问兵随将转，将在何处，兵在何处耶？且督臣受诏为皇上杀贼安民，臣谊切同仇，望其旦夕灭闯擒献，以解主忧，而拯民难。督臣岂不见谅，而监纪曰徽人杀兵，即疏参曰徽人杀兵，竟不察监纪当日{穴友}遣兵改道，事属诡异，已违督臣节制。自非真欲攻袭，万无再分兵别行，复异名号，而两路并入之理，岂可以其一路之兵，而遂并冒认他路之贼耶？念此一举，只因合郡有司，合郡士大夫，仗皇上威灵，奉当路严檄，相率百姓，徒以畴昔相誓，闻贼不走之故，不意遂致有临难相助，见贼出御之事。郡县而皆若此，其于国家之事，岂无小补？此亦何所开罪于督臣而必不相容？徽区区一郡，不难以是非听之公论，祸福听之圣裁，而念此逆贼未靖，人心危疑，将过江东南诸郡县，尽以守御为畏途，以奔溃为上策，相率动色，以徽事为戒。其于委而去者，反尤而效之，民志不固，将何藉以抗贼氛？项唐报献贼临楚省城，乡民方奋勇格杀，缚贼报官，官谕以恐系官兵，不得轻杀。民遂奔溃，而省城随陷，宗藩生灵，一时俱尽。此亦皇上之所恫念，而督臣之所宜寒心者也。（《备陈守御全疏》）

　　金公据实破谎疏，及初辨揭，文繁不录。

　　乡绅士民公揭，为山邑之御贼甚苦，黔兵之卸祸太奇，备陈颠末，仰祈公鉴事。（揭丈不录）

　　黟县待罪知县朱世平揭为钦遵朝廷功令，恪守上台宪檄，与民效死，幸保危疆，谨陈颠末，以明职守，以白民冤事。（揭文不录）

　　宁国府公揭为蛊势已极，震邻可骇，急明杀奸之心，用固守御之志事。（揭文不录）

　　徽州六县耆民陈王前、毕胜、汪澄、卢从朱、孙康、程大定等，揭为详述徽祁御贼之颠末，直白监纪嫁祸之情形，恳天代题，安民固国事。（揭文不录）

　　是时金公仍有复吴四尊札，与抚按两台公祖书。五月又上抚按两台书，与黄劬庵书，与朱震青书，与陈雪滩书，与陈韦庵道尊书，与汪源驾部书，与方慕庵书，与史大司马书，与熊谏垣书，专与抚台郑公书，俱娓娓数千言，详金太史《燕贻阁文集》中，兹不复载。

　　奉圣旨，这所奏是否确情，姑俟吴翔凤等解究奏夺，数百黔兵，横罹峰刃，岂得不问？何为为兵报仇？郑昆贞俟回道时，严加考核，该部知道。（《批郑按院疏》）

　　北部看得督臣马士英调募之新兵为徽祁所属陷，八百士卒，付之一炬。此其事怪而且惨，由于推官吴翔凤，乡绅金翰林，首发大难而知县朱世平、赵文光羽翼狂逞，遂为江南一奇变。四官俱已奉旨逮问，亦可以正厥罪，而泄死者之恨矣。至徽宁道张文辉、知府唐良懿先时曾接抚按之檄，临时又折诸青矜之请，奈何不严行禁戢，坐视属官士绅，专擅不顾，冥行而罔忌乎？各应降三级，戴罪管事，其枭下手兵丁，追还马匹器械，收殓侠骨，招祭忠魂，即责成二宫，以为自赎之地可也。（《北部考功司看语》）

　　是时有顾子方（讳杲）上□□□□□书，及钱牧斋与金正希书，与郑抚台书。又有张受先（讳采）与顾瑞屏（讳锡畴）书，顾瑞屏与郑抚台书，郑抚台复顾瑞屏书，皆言黔兵事，极其恳切，文繁不录。

　　郑按台复徽州乡绅书云：今天下竭郡邑之物力，以事督抚，一旦寇至，有司无以图存，则惟乡之大夫，与其子弟，相与殚力固圉。天子亦曰：“谁非臣子者，自卫其室家，即以卫朝廷之疆宇。”故协守有叙，倡逃有罚，乡义勇训练有命。夫苟乡绅富室，捐资飨士，壮者出力荷戈，守令督帅严明，天下皆如此也，其效乃在督抚上矣。祁之役民以死斗，不幸而曰兵也，则以征调之士卒，奈何杀之？不知今之用兵者正为兵之杀民，与贼无异，且有甚焉。故有贼之地，民宁从贼，无贼之地，民亦仇兵。何则？贼容有不杀民之时，而兵则决无不苦民之事也。凤督黔人，视黔卒加倍，而幕中参佐，无一非黔，更有亲戚兄弟，在戕杀中，挑激之无所不至。刘召等，自乐至，又自讳其事，是以归罪于徽者独苛，然而通国知其非公论也。今闻其乃补疏续参饶南，削祁门之说，不攻自破，而贤大夫与道府有司之无罪，亦不白自明矣。贞于十六日拜有小疏，凡可以为贵乡剖雪者，亦颇委曲详尽。第关密奏，未敢暴其辞，恐闻者愈以贾罪。况日月光华，中枢妙用，只令始末昭晰于诸公，决无稍碍。但明旨既宣，自宜奉行，雨露中回，更显圣德。平心静气以俟之，使言者深悔任耳之过，则事机旋转，复不费力。凡一切展辨，宜自暂省，不知有当于列位台台之万一否？若蒸黎自捍头目，初无纤过，圣天子岂以兵易吾民？贞待罪未去，终当以身蔽之，幸台台集而慰谕之。有督抚之护兵，不可无地方官之护民，贞也虽愚，知所从事矣。（复书全抄）

　　外有郑抚台复正希书，与唐太尊书，郑按台复正希书，外□□□答马瑶草书，又程兵尊复正希书，俱不及尽录。

　　史大司马复徽州众绅书：谨复，今天下之所最厌苦者，惟贼与兵，乃兵之足为患者，或自以为兵，而郡邑莫能御之。又或人以为兵，而群坐而俟之。是故兵之所恃以逞者。贼亦冒之以为名，而居者不察，此郡邑之所以沦亡而不可救也。贵乡号僻壤，又殷富，不见兵革，此其为豺虎属目久矣。三月祁门之役，众志成城，一以扼险杀敌为劝，使天下之人，尽如贵邑，寇盗不难平也。而议论呶呶若此，何以为地方绸缪计耶？所谕敬心识之，方冗率复，伏望鉴原！（复书全抄）

　　史大司马与金正希书：老年台之名，在天下无知与不知，皆能言之。若淮阴之距新安数百里，又受事有年，而高山之怀，发于寝寐，上林之雁，不通数行，平生疏拙之辜，诚不可以擢发论。以祁门三月之役，贵乡诸生，曾一通其颠末于淮上，而后知老年台之忠孝，为不可及也！当今之为国家患者贼，而杀贼则兵也。兵能杀贼则兵；兵不能杀贼，而所杀非贼，则并不得为兵。夫兵之不得为兵久矣，至兵之假号为援剿，为勤王，而实快其卤掠杀百姓之志，此忧时之士，所以当食而放箸也。又况纡涂纵掠，明明贼之行径，而欲责地方之不疑，胡可得耶？前已有字致当事，乃其复弟者，以各兵自明其非贼，将马匹器械，一切交付，而地方于深夜围而火之，弟亦正疑此举之太过。及读台翰，则此语又似为募兵官之故为妆点也。台谕云：“与贼入而后有悔，毋宁御之而后有悔。”夫御之一字，既难言之，而悔之一字，尤难言之。今江北之民之蒙难者，历十余岁矣。苟其一心御之，即未必悔，苟不御而即悔，则亦必御。而以悔之恐后，而御之独先，此固明哲之事，而何当事者之不见谅也？老年台身居苫块之中，而力负疆场，志安桑梓，身任而不劳，怨至而不悔，慷慨激烈之气，发于楮墨，洒洒累千百言，使人悚服。圣明在上，晦霾之日月，何可不揭中天而行也？大教谨一一心识之，弟法适以南枢员缺，谬膺简命，今且扬帆次真州矣。正值旁午，诸不遑及，惟老年台鉴之嗣将另布，不尽欲言。（复书全抄）

