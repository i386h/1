<!-- { "loadSidebar": true } -->
　　旧传树老必自焚，未之信。甲子岁，邑东郊株树山老树无火自焚一昼夜，枝半烬，树仍活。东南郊富琅塔，崇祯间塔顶出烟七昼夜，后忽自息。今壬申岁，塔无火自焚，栏柱心皆烬，铁顶自空坠，现出锡匣贮血书《金钢经》一部。（《啸虹笔记》）

　　余当念是塔为一邑文峰邵太常庶倡造，不可废，余欲一新之，而有愿未遂。

　　北京前门关亭侯签，灵异不胜记。休宁汪太史楫出使琉球，往时仅三昼夜，遂抵其国，盖御书中山世土四字，赐琉球王尚贞者在船也。及返时，波涛万状，旷日迟久，然有乌鸦千余，夜绕樯帆。船破数尺，又有巨鱼塞其缺处不漏。封君太翁生伯七旬诞，琉球君臣预撰序文，制《松竹诗》，书锦屏寄祝。是年元旦，太史同其三郎前门关帝卜签，俱得“一纸官书火急催，轻舟东下浪如雷，虽然日下多惊险，保汝平安去复回”之诗，当时骇而不解。越数月，出使命下，副使林中翰石莱曰：“事有前定，余元旦得关夫子签，乃一纸官书火急催也。”太史亦述己签，互相叹异，三郎亦随父渡海归，俱验。（同上）

　　甲辰闰三月十二日，明经范子眉生卒于都城报国寺，龚芝麓都宪来灵前哭之。越二旬发引，润州潘江如、古歙孙梦在、星源潘二南，同邑吴子谋、汪禹成暨其内侄黄敬明扶榇登舟。予从陆路至淮，先经营家事，不负死者所托。因与其兄元敷，其弟临万，共立继子宣，奉眉生嗣而三分眉生之业。元敷敬予一尘不染，因以闺女许配予长儿道岂攵为室。事毕，仍进都赴吏部投供。汪太史舟次有赠余诗，道其事最详，诗云：“吾乡范良湖海士，九州结客燕都死，生平不少游侠人，远隔关河千万里。赵侯藉藉邦之彦，匹马承明方谒选，长安趋走无时闲，十日因依视含敛。范生笑入广柳车，左右竞出临危书，书中絮匕意何如？托君荧匕藐诸孤。诸孤远在江之，饥鹰卧虎耽耽视，谁将一矢解重围？全凭义气换征衣。黄沙北走雁南飞，故人骸骨须臾归，拔剑坐使风波息，食肉羞看狗彘肥。忆昨钱塘胡彦远，临死不问家人产，伸手大书作丘字，老父娇儿都不辨。一朝白马来柴荆，下马自称丘季贞，身从江北来江浒，身是胡君好俦侣。胡君身后身任之，应为养亲兼嫁女，此事人人道奇绝，媲美者谁赵天羽。”

　　祁门县治形肖猴，前朝江右人为令，造城锁之，犹<耳并>发二解元。城有山，俗指为猴脑，后令又以巨石作八卦形厌之。百余年，父老忿其破坏风水，欲易之，不果也。曹司马贞吉署篆时，张孝廉瑗毅然率众掘其石无数，石长丈许，皆直竖土中，未三年，孝廉冠南宫。（《怀秋集》）

　　查二瞻（名士标，休宁人）以书法名世，画尤工，然不肯轻下笔。家人告罂无粟，乃握管，计一纸可易数日粮，辄又阁笔。二女年将三十，未尝及嫁事，客诘所以，曰：“余几忘之矣。”今八十，尚童颜。（《啸虹笔记》）

　　明时新安两相国，许文穆公后为程公国祥。国祥号我旋，歙之古关人，万历甲辰进士。两为邑令，入南铨，一袍莅事，甘之如饴。以病告归，授徒讲艺，仅给饣粥。起北礼曹，转典北选以特立不阿，为中人所忌，竟落籍家居。欲诣所知，率自策一蹇，怀刺投之，人不知为显者。崇祯间，赐环氵存历卿寺，至南京仓场总督，储峙倍增。升北京户部尚书，左方右员，殚其拮据。每五鼓入部，至乙夜始出，日惟自置干弟一脔，烧饼数枚，啖食而已。未几，进文渊阁大学士，多所匡正，偶以陈对失旨，遂允告归卒。《（歙志》）

　　徽州监生江旭奇因思陵幸学，疏进《孝经疏义》，并请祀诸葛亮、张巡、岳飞于文庙，章下所司。（《崇祯长编》）

　　汪溥勋字广渊，歙之章岐人。顺治丁酉举于乡，是科榜后，物论纷然。上震怒，临轩亲试，以诗赋序辨说制艺表判策论，甲仗森严，人皆股栗。溥勋即书以进，上得卷色喜，考上中，拔置举人第一。己亥又召于瀛台，再试如前，考置第六。是年会试不第，卢传之日，上令传呼江南举人汪溥勋者再，时论惜之。后康熙丁未，始成进士，授中书。（《歙志》）

　　◎黔兵始末黔兵狱兴新安，百万生灵汤沸矣，非正希先生忠诚贯日，史阁部暨抚按两郑公力持其间，哀哀吾民将尽糜权奸之手。余髫年，目击不能平者数十载，欲叙之无所核也。偶汪紫沧得程子《不匮手录》，黔兵事二册甚详，顿远旧观。《不匮手录》书最富，殁而荡散无存。是编适落紫沧手，予得剃其繁芜，入《泛叶》中，俾知金文毅之功在桑梓云。

　　壬午冬十一月，中原贼再张，陷荆襄承德，大将不能支，遁走武昌。大江以南，乱兵杀掠淫掳，不忍见，不忍闻，亦不忍言，而遭其毒者，莫新安之人多。其明年春，贼飞檄称勤王兵，犯池宁诸属县，直窥金陵，赖当路力遏，不得下。将图新安，恃西北诸岭守严毖，惴惴苟全。二月贼破蕲；三月黄。我郡南路为婺，忽报有兵入鄱湖，逆上江省，檄称黔兵，改道将驰驿，由乐德入婺，合郡震悚，以狡贼乘郡西南之虚而入，方议守婺，而请命凤督。会不一日，而郡西之祁，又报有称沐国公兵来者。既无所请命，又不半日，已突抵祁城下。于是合郡惶惶，心悸愈不知所出，命在旦夕呼吸间矣。当是时，非拚死出御，即倾郡溃散，欲令民无挈妻子远走，亦无得操挺出御。安坐以听其入，而忍其荼毒，虽勇如贲育，智迈良信，不能为计也。新安以冒虚名受实祸，四方之人，素不以为人而以为肉。今抢乱时，乃复日甚，至悬坐入祁诸寇之江右人及徽本郡人，而亦以为是凤督黔兵，且置乐平激变。及乐平自申详，所招现禁之黔兵黔将，而若必欲尽举而飞坐之徽人，而后甘心者。哀我惮人，见苌楚而乐其无生，谨集诸文移，录其要者为帙，俾恺悌君子，得大略览观焉。（《新安固圉记》序记，全文不录）

　　崇祯十六年二月二十四日，应天巡抚郑（讳宣）照得流土叛逆，伪称勤王兵将，直窜苏、常、徽、宁，乘吾不意。地方官须督水陆大帅，扎营要路，拒防堵剿。时势危急，不得不大声疾呼，如致疏防白，简从事。（节录《巡抚檄》）

　　三月二十三日，婺源县接得凤督部院游击将军姜、刘、谢、李、牌，督黔兵由进贤、余千、万年、德兴、婺源、休宁、徽州、芜湖缴。（节录《黔兵来牌》）

　　按：此夥未入徽境，三月二十五日至乐平而变起，另详于后。

　　徽宁兵备张（讳文辉，时驻旌德）牌云：“自黔抵凤，应从大江直下，即曰道梗，亦应由皖达凤，若婺源原非通衢，万里跋涉，何故舍平亻夷而投险道？且后开婺源、休宁至徽州、芜湖暂缴，而绩旌泾南等县，又何故竟未开载？既云往凤阳征剿，而芜湖缴，又何为情属叵测？仰县官吏即便鼓励乡勇，协力堵截，毋令乘虚入内，自取他祸。”（节录《兵备道牌》）

　　按院郑（讳昆贞）牌：黔兵到芜，在初一日陆路来者，由江北去。此夥全是土寇假兵，仰速集乡勇，扼要堵剿，毋致流毒。（节录《按院牌》）

　　三月二十四日，祁门县飞报接抄浮梁县牌开，称沐国公往凤阳守皇陵，传报一千五百员名。今三月十六日，早自余千县陆路到饶州，在南天寺住下，共约六七百人，督兵都阃姜姓。鄱阳县用水手一名，送备猪肉盐鱼米赏兵。除彼长行马外，讨县马二十七匹，每匹恤马钱一千文。府城十七日关城，十八日反开城，差巡检迎接。据说不由万年、乐平而走浮梁，特先驰禀。（节录《浮梁县来牌》）

　　三月二十五日，兵到祁门者，人马百九十余，其中有僧衲妇人，及土音楚语者。祁令赵文光令于城外祠堂安歇，而来兵强居民房，民已忿怒。停二宿，渐肆掳夺。二十八日到塔儿头，杀伤居民杨冬等数十人。黔休乡勇各在界把守，互惊曰：“贼也，急击勿失！”遂奋力前与敌，被杀伤黄五、许朴等数十人。乡勇益向前死斗，来兵遂勒马奔回南岸，夺入汪氏宗祠。乡勇围之，放火焚祠，杀伤奔{穴友}，尽死乃止。（《遗闻》）

　　乐平县三月二十二日，黔将刘召、谢上用、李华玉、姜美等，统兵三百余人，称先奉凤阳督院马，取调黔兵，用资挞伐。自贵州起程，道由南昌，经乐平，望德兴、婺源等处。职察其兵有来历，即安设各官，并犒赏众兵讫。次日二十三，天雨，多驻一宿。至二十四日趱齐夫马就道，但初云取道德兴，而临发忽又往饶州。且华玉率先与姜谢二将俱行，独刘召留后，夫则另索夫价，马则另讨折乾，又要恤马银每匹三两。更诱本地无赖，充数随行，通邑人心，已为疑骇。及二十五日，又闻踉跄复回，传言先晚已至大吉张姓，系鄱阳地方，离乐五十余里，愈恣掳掠，宰猪烹鸡，缚夫奸妇。百姓愤极，聚众格逐，前途难去，只得又来高桥，以至吴口街。将复往德兴，更擅杀在田农夫，凡经过之地，无物不抢，经宿之家，有妇皆奸。吴姓人等，遂认为流贼，奋勇相逐。当晚黔兵仍退高桥，居民惊迫呐喊，各乡闻风，持竿驱杀，互有所伤。次日寅时报至，职即出城赴救，见急奔者三人。诘系刘召、李华、玉姜美，即与押送入城，独谢上用不知着落。（乐平县申详）

