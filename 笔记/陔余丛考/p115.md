<!-- { "loadSidebar": true } -->
　　○刻时文《云谷卧余》载杨常彝云：十八房之刻，自万历壬辰《钩玄录》始。旁加批点，自王房仲选程墨始。其后坊刻渐众，大约有四种：曰程墨，则科场主司及士子之文；曰房稿，则十八房进士之旧作；曰行卷，则举子之作；曰社稿，则诸生会课之作。每科房考之刻，皆出于苏杭，而北方贾人市买以去，天下群奉为的矣。《戒庵漫笔》曰：余少时未见有房稿刻本，有书贾从利考朋友家抄得窗课，每篇酬钱数文，持去发刻。唐荆州中会元，其稿是门人蔡瀛所刻。薛方山中会魁，其三试卷亦门人钱梦玉以东湖活板印行之。今则满目皆坊刻矣。《七修类稿》亦云：化代以前，世无刊本时文。杭州通判沈澄刊《京华日抄》一册，甚获重利。后闽省效之，渐至各省提学考卷也。（按《明史》万历十五年礼部言：举业流弊太甚，请选弘治、正德、嘉靖初年中式文字，选其尤者，刊布学宫，俾知趋向。此又官刻时文之始。）

　　○花押顾宁人引《集古录》有帝王将相署字一卷，谓署字者乃草书其名，即仿俗所谓画押。而因据《魏志》司马懿将统兵拒蜀，许允等谋因其入，请帝杀之，已书诏，优人于帝前唱“青头鸡”，“青头鸡”者，鸭也，欲帝速押诏书也，以为此帝王书押之始，是固然。然谓是时帝王之押即自署名，恐不然也。汉时长官批属吏符牒，书一诺字。《后汉书。党锢传》所谓南阳宗资但画诺。王府僚吏笺启，亦用此制批答。晋元帝践阼，心存谦抑，犹用藩王礼，凡笺奏皆批诺。诺字中若有凤尾婆娑之形，故曰凤尾诺。是画诺者实书一诺字，非后世花其名可比。然则长吏及藩王之批答僚属，犹只书一诺字，而帝王之押反自花其名乎？《北史。齐后主纪》：穆提婆等卖官，乞书诏，后主连判文书二十余纸，各作依字（《北齐书》各作花字）。则北齐帝王画押，尚但作依字，而不自书其名，岂魏时帝王之押已自署名乎？盖汉、魏时帝王已有押诏之例，然必另有字作押，如“依”字“可”字之类，而非自花其名也。唐董昌僭位，下制诏皆自署名。或曰：“帝王无押诏。”昌曰：“不亲署，何由知我为天子？”是唐末尚无天子自署名之例，而谓汉、魏帝王之押即自花其名，必不然也。《集古录》所云五代帝王署字一卷，盖五代帝王皆起于人臣，其未登极以前，本有署名之押，即位后遂仍而不改耳。至士大夫之押，自六朝至唐、宋，固无不署名。（齐太祖在领军府时亦令纪僧真学己手迹，下名答报表疏。又陆亻垂戏何敬容：“苟既太大，父亦不小。”斛律金不能署“金”字，齐伸武指屋角示之。库狄干署“干”字，乃逆上画之，时人号为穿锥。皆花押署名故事。）而宋时则并有以押代名之例。袁文《瓮牖闲评》记张乖崖一札，后面云“知升州张”，押字自手而不书名。方勺《泊宅编》亦记张安道书不称名，但著押字。故周密《癸辛杂识》云：前辈简帖皆前面书名，其后押字即以代名，不复书名也。近世士大夫不以押字代名，才百馀年事耳。尝见先朝进呈文字，往往只押字而不书名，初疑为检底，而未乃有御批，殊不能晓。后见前辈所载，乾、淳间礼部有申秘省状押字而不书名者，或以为相轻致憾。范石湖闻之，笑其陋云。据此，以宋时进呈文书及属吏申长官文牒，后幅亦皆以押代名。然《韩琦君臣相遇传》：公在魏时，府僚路拯呈事，状尾忘书名，公即以袖覆之，路君愧服。然则古人进状，状尾本有书名之例。

　　○烧香赵彦卫《云麓漫抄》谓古无烧香之事，《尚书》至于岱宗，柴望大告武成，《礼记》焚柴于泰坛，《周礼》升烟燔牲首，皆是焚柴升烟以降神。后世烧香，盖起于佛道云。李相之《贤已集》因谓烧香始于佛图澄。襄国城堑水源暴竭，石勒问澄，澄曰：“今当敕龙取水。”乃烧安息香，咒数百言，水大至云。然烧香实不自此始。《三国志》：孙策谓张津著绛帕头，烧香读道书，又《江表传》：道士于吉来吴会，立精舍，烧香读道书。则汉末道家已用之。又按《汉武故事》昆邪王杀休屠王，以其众来降，得其金人之神。其祭不用牛羊，惟烧香礼拜。则烧香之始于佛家可知也。高似孙《纬略》亦云。

　　○放生池放生本于佛家戒杀之义。唐乾元中，命天下置放生池八十所。颜鲁公碑云：环地为池，周天布泽。动植依仁，飞潜受获。宋天禧中，王钦若奏以杭州西湖为祝圣放生池，郡守王随记之。东坡奏西湖不可废者五，此其一也。其状云：郡人数万，会于湖上，所活羽毛鳞介以百万数。然考《艺文类聚》梁元帝时荆州有放生亭碑，则唐以前已有之。又《南史》梁武时谢微为《放生文》，见赏于世。盖梁武帝奉佛戒杀，至以面为牺牲，则放生起于是时无疑。据鲁公“飞潜受获”及坡翁“羽毛鳞介”云云，则其池不特种鱼。宋人生辰多以放鸟鸽为寿，坡翁诗“记取金笼放雪衣”，自注：杭人以放鸽为太守寿。又《倦游录》云：王丞相生日，巩笼雀鸽以献，开笼一一放之。皆与天禧祝圣事相类，盖放生池兼放鸟兽，今人亦尚有舍豢六畜者○神前设签顾仲恭《竹签传》载神前设签之始曰：入唐为陈武烈太祝，附帝意作韵语；入宋又避江东神幕，关壮缪侯之改谥武安王也，倚势辟之；明兴，为王立庙京师正阳门外，命签典谒。然则神前设签，起于唐世也。又《夷坚志》：建昌大寺塔中置泗州僧伽像，甚灵，张彦文尚书与其子元晋初预乡荐，皆祷之，同得一吉签，遂登第去。《癸辛杂识》：临安太学有岳武穆王祠，并祀银瓶娘子，其签文与天竺同。

　　○放债起利、加二、加三、加四并京债放债起息，后人皆以《周礼》泉府之官“凡民之贷，与其有司辨之，以国服为之息”一语为口实。按“国服为之息”一语本不甚了了，郑众释之云：贷者从官借本贾也，故有息，使民弗利，以其所贾之国所出为息也。郑康成因释之云：以其于国服事之税为息也，于国事受园廛之田，而贷万泉者，则期出息五百。此亦亿度之词。盖《周礼》园廛二十而税一，近郊十一，远郊二十而三，甸稍县皆无过十二，惟漆林之征二十而五。漆林自然所生，非人力所作，故税重。康世乃约此法，谓从官贷钱，若受园廛之地，贷万钱者期出息五百也。贾公彦因而疏解谓：近郊十一者，万钱期出息一千；远郊二十而三者，期出息一千五百；甸稍县都之民，万钱期出息二千也。此后世放债起息之所本也。《汉书。谷永传》：为人起债，分利受谢。颜师古注曰：富贾有钱，假托其名，代为之主，放与他人，以取息而共分之。是汉时已有放债之事。然师古谓代富人为主，放与他人，亦恐未确。盖如今之中保，为之居间说合，得以分利受谢耳。《汉书。货殖传》：农工商贾，大率岁万息二千，百万之家即二十万。注云：每万得利二千，故百万之家得二十万，此加二之息，见于《汉书》者也。郑康成注“国服为息”句，又云：王莽时贷以治产业者，但计赢所得，受息无过岁什一。公彦疏云：莽时虽计本多少为定，及其催科，惟计所赢多少，如岁赢万泉则催一千，如赢五千则催五百，皆据利催什一也。然则王莽时收息仅加一也。然《汉书。莽传》令市官收贱卖贵，赊贷与民，收息百月三。如淳曰：出百钱与民，月收其息三钱也。则莽收息乃加三，而非如康成所云什一也。此加三起息之见于《莽传》者也。宋《青苗条例》云：人户所请价钱斛斗，至秋成应纳时，如物价稍贵，愿纳见钱者，当比附元请价钱，不得过三分。如一户请过一贯文，送纳见钱，不得过一贯三百文。此后世官利加三之始也。（《元史。世祖本纪》至元十九年诏：民间贷息以三钱为率，著为令。）然韩琦疏又云：今放青苗钱，凡春贷十千，半年之内令纳利二千；秋再放十千，至年终又令纳利二千。则又加四利息矣。《元史。太宗本纪》：国初，官民贷回鹘金岁加倍，太宗著令：凡假贷岁久，惟子本相侔而止。（时因耶律楚材言“回鹘金取息太重，名羊羔利，请以本利相侔而止，”故有是诏。见《楚材传》。）世祖至元六年，又申明此制，令民间贷钱虽逾限，止偿一本息。（时又因刘秉忠言“宜确计官民欠负，依前者使一本一利偿还”，诏从之。见《秉忠传》。又布鲁海牙宣抚真定，以富民收息不逾时倍之，乃定令息如本而止。见《布鲁海牙传》。）此近代远年债负一本一利之所始也。至近代京债之例，富人挟资住京师，遇月选官之不能出京者，量其他之远近、缺之丰啬，或七八十两作百两，谓之扣头，甚至有四扣、五扣者，其取利最重。按此事古亦有之。《史记。货殖传》：吴楚七国反时，长安列侯当从军者欲贷子钱，子钱家莫肯贷，惟无盐氏捐金出贷，其息十之。吴楚平，而无盐氏之息十倍。曰子钱家，则专有此出钱取息之人，如今放京债者也。曰息十倍，则如今债之重利也。又《旧唐书。武宗纪》：中书奏选官多京债，到任填还，致其贪求，罔不由此，乃定户部予借料钱到任扣还之例。此又后世京债故事及官借俸钱之始。

