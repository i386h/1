<!-- { "loadSidebar": true } -->
　　●卷三十五○天、地、水三官道家有所谓天、地、水三官者。《归震川集》有《三官庙记》，云：其说出于道家，以天、地、水为三元，能为人赐福赦罪解厄，皆以帝君尊称焉。或又以为始皆生人，而兄弟同产，如汉茅盈之类也。是震川初未尝考其由来。郎瑛亦但谓：天气主生，木为生候；地气主成，金为成候；水气主化，水为化候。其用司于三界，而以三时首月候之。故曰三元，三元正当三临官，故又曰三官。则瑛亦未究其出自何处。按《通志》有《三元醮仪》一卷，但不题撰人姓氏。《宣和画谱》有名画周《三官像图》，及唐末范琼、孙位、张素卿皆有之。又《东坡集》中有《水官》诗，乃大觉琏师以唐阎立本所画水官赠老泉，老泉作诗报之，兼命坡公属和者。然老泉诗徒摹写阎画，东坡亦第述立本之以画名家，而未著水官所自。惟宋景濂跋揭文安斯所撰《曲阿三官祠记》，谓汉熹平间，汉中张修为太平道，张鲁为五斗米道，其法略同，而鲁为尤甚。自其祖陵、父衡造符书于蜀之鹤鸣山，制鬼卒、祭酒等号，分领部众。有疾者令其自首，书名氏及服罪之意作三通，其一上之天，著山上，其一埋之地，其一沉之水，谓之天、地、水三官。三官之名，实始于此云云。此最为得实。但裴松之《三国志注》引《典略》，谓为太平道者乃张角，为五斗米道者乃张修。《后汉书》及司马《通鉴》亦同。景濂乃谓修为太平道，鲁为五斗米道，不免小误。按松之所谓张修应是张衡，即张鲁父也，《典略》误耳。然张衡等但有三官之称，而尚未谓之三元，其以正月、七月、十月之望为三元日，则自元魏始。《魏书》孝文帝以太皇太后丧、诏令长至三元绝告庆之礼，是三元之名，魏已有之，盖其时方尊信道士寇谦之，三元之说盖即谦之等袭取张衡三官之说，而配以三首月为之节候耳。《册府元龟》：唐开元二十二年十月敕曰：道家三元诚有科戒，今月十四日、十五日是下元斋日，都内人应有屠杀，令河南尹李适之勾当总与赎取，并令百姓是日停宰杀渔猎等。自今以后，两都及天下诸州每年正月、七月、十月三元日起十三至十五，兼宜禁断。《旧唐书。武宗纪》：会昌四年正月，敕三元日各断屠三日。《宋史。方伎传》：苗守信精道术书，上言：三元日上元天官、中元地官、下元水官，各主录人之善恶，皆不可以断极刑事。下有司议行。此又三元之名之原委也。

　　○东岳天齐《旧唐书》明皇封禅泰山，加号天齐。《宋史》大中详符元年封禅毕，诏加号泰山为仁圣天齐王。五年，又加天齐仁圣帝。元至元十八年，诏加天齐大生仁圣帝。天齐之名，盖本《史记。封禅书》“齐所以为齐，当天齐也”，故假借用之。以为峻极于天之意。然《封禅书》八神祠，一曰天主，祠天齐，居临淄南郊；二曰地主，祠泰山梁父。则泰山与天齐各为一祠，本不相涉。况天齐云者，谓当天之中，如天之脐也，今乃不顾其本义，但取其字之可通而剽剥附会之，盖出于张说之舞文也。

　　○泰山治鬼东岳主发生，乃世间相传多治死者，宜胡应麟之疑也。然亦有所本。《老学庵笔记》谓杨文公“游岱之魂”一句出《河东记》韦齐休事，然骆宾王《代父老请封禅文》云：“就木残魂，游岱宗而载跃，”又在河东前矣。是放翁以骆文为最先也。其实后汉时已有此语。《后汉书。乌桓传》：其俗谓人死，则神游赤山，如中国人死者魂归岱山也。又《许曼传》：曼少尝疾病，乃谒太山请命。干宝《搜神记》：胡母班死，往见泰山府君，为之致书于河伯（此事亦见《三国志注》）。《三国志。管辂传》：辂谓其弟曰：“但恐至泰山治鬼，不得治生人。”刘桢《赠五官中郎将》诗云：“常恐游岱宗，不复见故人。”应璩《百一》诗云：“年命在桑榆，东岳与我期。”裴松之注《三国》引《列异传》：蒋济子既死，梦于其母曰：“儿今为泰山伍伯，甚苦。有讴士孙阿将死，为泰山令，乞豫属之。”母以告济，济往托焉。未几阿果死。月余，济梦儿来言：“阿为令，使儿得转录事矣。”《博物志》：泰山，天帝孙也，主召人魂，东方万物始，故知人生命。古乐府：齐度游四方，各系泰山录。人间乐未央，忽然归东岳。是泰山治鬼之说，汉、魏间已盛行。此又骆文所本，而放翁未引之，何也？（顾宁人云：哀、平之际，谶纬书出，有《遁甲开山图》泰山在左，元父在右，元父知生，梁父知死云云。谓泰山治鬼之说，盖起于西汉末。）又王僧孺致何炯书，亦有“还魂斗极，追气泰山”之语。《南史。沈攸之传》：沈僧昭少事天师，能记人吉凶，自云为泰山录事，幽司中有所收录，必僧昭署名。《北史。段晖传》：有童子与晖同学二年，将去，谓晖曰：“吾泰山府君子，奉敕游学，今将归。”言终，腾虚而去。此又皆唐以前泰山故事也。宋《稗记》：崔公谊补莫州任丘簿，会地震，公谊任满，已挈家南行，夜宿，忽有人叩户云：“崔主簿系合地动压杀人，已收魂到岱，到家宜速。”崔自度必死，乃送其孥归寿阳，明日遂卒。《夷坚志》：孙默、石倪、徐楷相继为泰山府君。又吕辨老得一印，文曰“泰山府君之印”。王太守借观之，未几，王死。王素有善政，人以为必主岱岳也。张廿三既死，子幼，赘婿陈主其家事，而毙其子。已而张同一黄衣者向陈索命，顾黄衣者使执之。黄衣曰：“须先于泰山府君处下状。”藤迪功妻赵氏杀其妾陈馨奴，未几赵死而失其首。方捕治，而陈现形，提其头出示人曰：“我已诉岳帝，得报此仇，恐牵连无辜，故来明此事。”然则泰山治鬼，世果有其事也。

　　○城阳王、秣陵尉顾宁人谓：六朝以前多祀城阳景王刘章，及蒋子文之祀最盛。按《后汉书》：樊崇起兵，军中有巫鼓舞祠城阳景王。巫言景王大怒，曰：“当作县官，何故作贼！”笑巫者辄病，于是乃立刘盆子为帝。又《魏书》城阳景王即汉朱虚侯章，以其有功于汉，故其国为立祠。青州诸郡转相仿效，济南尤盛，或假二千石舆服导从，作倡乐。曹操为济南相，始禁之。是城阳之祀于北方显赫可知。《通鉴集览》：蒋子文，汉秣陵尉，逐贼至钟山，伤额而死。吴先主时，其故吏遇之于途。子文曰：“我当为此土地神。”又附巫语：“当大启孙氏。”吴主乃为立庙，封中都侯。《晋书。载记》：苻坚入寇，会稽王道子以威仪求助于钟山蒋侯，封以相国之号。《南史》：宋太子劭之逆，南谯王义宣起兵，至新亭，劭以辇迎蒋侯于宫内，拜大司马，封钟山郡王，使南平王铄造策文。又《宋书。礼志》：明帝加蒋侯爵位至相国大都督中外诸军事。《齐书》：东昏侯信蒋侯神，迎入宫，昼夜祈祷。左右朱光尚云见神动辄启，并云降福治安之平，遂加位相国。后又号为灵帝，车服羽仪，一如王者，设铠马甲仗千人，皆张弓拔白，出东掖门，云“蒋侯出荡”。《梁书。曹景宗传》：武帝因祈雨不应，欲焚蒋帝庙，俄而雨注，帝遂到庙修谒。《陈书》：武帝即位，幸钟山祀蒋帝庙。又永定三年，久不雨，帝幸钟山祭蒋帝庙，是日遂雨。引蒋庙之显赫于钟山者也。《南史》：梁武起兵围郢城时，城中张元嗣等迎蒋侯于州厅祈福，铃铎昼夜不绝，使导从告陴巡行。魏军围钟离，城中乞蒋帝扶助，神报许。既而无雨，水顿长，遂挫敌。后见庙中人马脚尽湿。此蒋庙之遍于州郡者也。后魏任城王为扬州刺史，毁蒋子文之庙，可见扬州亦有此庙。宁人所谓六朝以来多祀此二神，信不妄也。然六朝时尚有伍子胥、项羽二神，亦香火最盛。项羽神之祀，宁人已叙及，亦尚未备，今更广录，并伍子胥之祀亦著于后。（按蒋庙，明初鸡鸣山十庙中尚存其一，永乐七年正月又进封为忠烈武顺昭灵嘉佑王，然民间已无祀之者。城阳景王，则并无有能知其姓名者矣。）

　　○伍子胥神《史记》伍子胥死，吴人怜之，为立祠于江上，命曰胥山。此子胥之祀之始也。王充《论衡》：吴王杀子胥，煮之于镬，乃以鸱夷橐投之江。子胥恚恨，驱水为涛以溺人，故会稽、丹徒、大江、钱塘、浙江皆立其祠。《后汉书》：张禹为扬州刺史，当过江行部，吏白江有伍子胥神，当祀之。此两汉之祀伍庙也。《吴志》：孙侮慢明神，遂烧大桥头伍子胥庙。烧庙而世俗谓之慢神，则其时庙祀之显赫可知。《隋书》：高劢为楚州刺史，城北有伍子胥庙，其俗敬神，祈者必以牛酒，至破产业。劢乃严为禁止。则六朝以后，伍庙显赫又可知。《唐书》：狄仁杰使江南，毁淫祠千七百所，惟夏禹、吴泰伯、季札、伍员四祠不废。今按六朝以前所祀之神俱已湮没，而子胥庙，唐以后尚多崇祀，岂以梁公所未毁，遂得留耶？抑神之灵尚不泯耶？《北梦琐言》：闽王审知患海中石磅为舟楫害，梦吴安王（即子胥）许为开导，乃遣刘山甫祭奠，甫毕，忽风雷勃兴，海中有黄物长千百丈，奋跃攻击，三日既霁，则石港已通畅，乃名之曰甘棠港。《宋史》：马亮知杭州，会江涛大溢，亮祷伍员祠，明日潮却，出横沙数里。是伍相之神，久而益显也。《元史》大德三年，又加封忠孝威惠显圣王。

