<!-- { "loadSidebar": true } -->
　　问昔人有言天下虽安不可忘战故古者春搜夏苗秋狝冬狩皆以教民讲武也今考其教之之法不过曰明贵贱辨等列顺少长习威仪而已夫兵武事而及区区于等列威仪之习不亦迂乎及观其临敌赴义奋勇不顾又何强也岂教之用之异道乎后世兵制莫善于唐考其时征伐四克皆赖士卒之力而说者乃以为唐之兵强故成藩镇之势及宋鉴其失而痛惩之终其世营伍之间无敢哗者盖庶几有安节之风矣而说者又以为宋之兵弱故不能以御夷狄之变然则强如唐弱如宋无一可欤抑所以致之者各有其弊欤今海内治平可谓极盛近以南北小警稍餙武备申军法而士习安恬辄呼噪不戢至临阵当敌则又选愞顾望莫敢先奋何欤岂教之不素驭之无术欤夫天下之事图之贵豫兹欲使吾之兵强如唐而不至于悍驯如宋而不至于弱则何道而可其极言之以观御众之略飬兵不贵于多也贵得飬之之用驭兵不患其强也患□无驭之之术夫国之所以湏兵者以御外侮而振国威也而兵之所以为强者以知礼义而严将令也多而不可用则虽有多之名实则蠹而已矣强而不能使则虽有强之形实则骜而已矣故贤将之驭众也使之强其实毋强其形畏乎将不畏乎敌畏将则进有敌忾之勇不畏敌则退无返顾之心虽数万人无敌于天下矣而况于众乎礼义之不知而军政之不肃则其咆哮猛厉之气且不以之赴敌而以之骜上是形强而实反弱也虽百万之众犹无益于用而况于寡乎天下治平无事所当讲者莫急于兵愚虽武人怀当世之虑久矣请因明问而敬陈之司马法曰国虽大好战必亡天下虽安亡战必危自昔帝王虽处治平之盛而不弛戒备之心故春搜夏苗秋狝冬狩皆于农隙以讲事也出而治兵入而振旅归而饮至以数军实昭文章明贵贱辨等列顺少长习威仪也若是者岂好为耀武而动众哉夫民之情莫不好逸而恶劳逸之也久则使之也难是以先王之教民也因猎以训军旅而示之武耴物以祭宗庙而示之孝使其耳目习于斩刈杀伐而不慑使其心志安于贵贱列等而不乱内以折其骄悍难使之气而外以作其敌忾敢死之勇是以其民之事上也如弟子之于严师而其赴敌也如鸷鸟之击也则教之有素也昔者晋文公欲用其民先示之以义示之以信示之以礼及城濮之役文公观之曰少长有礼上下和睦民可用矣故能一战而霸以成攘椘之功越王勾践欲用其民试之于五湖置垆炭于前蹈而死者以千数剑加于领戈椿于胸流血被地而不可止勾践遽击金而却之曰民可用矣故能东灭强吴以雪会稽之耻由是观之少长之礼和睦之节所以事上也蹈水火冐白刄断死而不辞者所以当敌也事上则欲其顺而以之当敌则是深拱揖让而当猛虎之蹊也不亦懦乎当敌则欲其强而以之事上则是噪詈箕踞而在亲长之侧也不亦悖乎故兵有所宜强有所宜弱施之而不当皆足为患唐宋之事是已唐之府兵其制善矣一变而为彍骑再变而为方镇土著之兵不足则召募以益之士非素附人有逞心而为上者又专务姑息致使主将畏其偏禆偏禆畏其士卒河北诸镇遂化为夷豪杰之士环视拱手而不能耴矣故司马光谓唐治军不以礼终成藩镇之势者岂非少长等列之教不明故无以折其骄悍难使之气耶陵夷至于五代宋鉴其弊罢诸将之权聚重兵于内昔之强悍之风至是一变然其既也声容徒盛武备寝衰用士人为将则乖专阃之谊以京军外戍则失驭重之权强狄一呼而折北不捄矣故苏辙谓当时之兵痿蹷而不振者岂非训练汰阅之法不严故无以作其敌忾敢死之勇耶由此言之唐兵之强也有强之形而无强之实故至于悍悍则不得谓之强矣宋兵之驯也不畏乎将而畏乎敌故至于弱弱则亦何贵于驯哉夫前事之不忘后事之师也　国家蓄兵之制远迈宋唐内设府卫外列军屯二百年来重熙累洽干戈戢而不用弓矢櫜而不服可谓盛矣比以边烽时警海波未靖乃稍稍征武勇之士讲训练之法岂非教而用之欤然竟未闻有捐一旦之命为　国家逭南北之忧者而其跳梁跋扈之状顾恒嚣于营垒行伍之间至于出府库之资以赏之而后得旦夕无事夫骜上则似强避敌则又弱是唐宋之事两敝而俱至也不亦大可虑乎虽然天下之势每患其成成则难图唐之兵积强之势也故不可以复弱宋之兵积弱之势也故不可以骤强今吾之兵虽有强弱之形而其势未就则可因其势而道之以为制驭之术制之柰何曰威与爱而已矣夫将帅之驭兵也犹之驭马也马之所以耴千里者丰其刍秣时其饮饲而后其力不倦然或诡衔窃辔驱之左不右驱之右不右不能千里而好啮其舆人则鞭策加之钩钤制之矣故拊摩惠爱将帅之刍秣也严令明法将帅之鞭钤也持此二柄不能用而患下之难使其咎岂专在于卒乎唐之兵使他将御之则横使郭子仪御之则顺朔方一军独称忠义者岂其性殊哉宋之兵使他将用之则走使兵飞用之则劲世称岳氏之军难于撼山者又岂其性殊哉是故兵之强国之利也因其势而道之使之强于敌而毋强于我在转移之间耳操其鞭钤以威之法令明而赏罚当人其有不畏我者乎畏我则不畏敌矣岂其刍秣以拊之好恶与之同堙郁与之达人其有不爱我者乎爱我则其气自倍矣故法曰视卒如婴儿可与之赴深溪视卒如爱子可与之俱死爱之谓也又曰卒未亲附而罚之则不服已亲附而罚不行不可用也威之谓也威不可以易发惠不可以亵施一醪之味非能人人而甘之也而士皆乐死者当其机也一姬之戮非能人人而慑之也而军皆股栗者发以时也威行乎惠之内则惠可以为威惠寓于威之中则威可以为惠在为将者善用之而已威惠并行手臂相使驯归于我而强加于敌则虽驱百万之师犹之驱羣羊然与之进与之退何求而不得何往而不可哉虽然此将帅之责也愚又闻之古之御将者假之以权任之以重而后责其成功昔李牧为赵将市租之入尽以飨士而赵王不问故牧得以施其惠李光弼之帅河阳也张用济斩于辕门三军股栗人无不惮光弼之严而时议不非故光弼得以行其威世皆知李牧光弼之贤而不知有以成之也今之将谋轻动过于严以激军之变者信有之矣独不曰法亦不可弛乎掊克聚敛托于惠以实其私櫜者信有之矣独不曰彼或有所为乎恶其激可也而遂以为勿严不可也忝其贪可也而遂以为勿惠不可也夫人各有意不可徒观其形事贵稽终不可遂责其始若从其形而观之则李牧飨军之时不免掊割之议而光弼专诛之日将有激变之虞矣故士不用命其责在将然亦有不专在于将者此非愚之所敢言也惟执事恕其狂而教之幸甚 

　　瞿文懿公制科集卷之一 

　　●瞿文懿公制科集卷之二 

　　策四道（二） 

　　○策 

