<!-- { "loadSidebar": true } -->
　　问先天太极二图皆所以泄天地之秘而发圣贤之蕴也朱子甞谓论其格局则太极不如先天之大而详论其义理则先天不如太极之精而约其说固不可易矣而其所谓大而详精而约者可得闻欤夫太极之图之妙至与先天并列其无极而太极云者又一图之纲领也斯言也朱陆往复之辨殆数千言不啻枘凿方圆之不相入近世儒者或着道一之编以为朱陆之学始异终同岂亦有所见耶愿悉着于篇天下之道一而已矣而着之有详略者不害其道之同也天下之学亦一而已矣而见之有偏全者不害其学之同也夫自天地之秘一泄于伏羲而后之以道鸣者代不乏人其立图立论诚人人殊而不能强一之也然其归要不诡于是道而已苟有得于吾道则着之详者固此道也着之略者亦此道也见之全者固此道也见之偏者亦此道也大道之公本无择于人而夫人者各随其所得以自慊于心耳又何必举一废一而后谓之知道而后谓之善学者哉执事发策以先天太极二图下询末学而因及于朱陆同异之辨盖欲观多士之所自得者而愚非所及也虽然亦甞闻之矣伏羲先天之图而必自中起者心法也濂溪太极之图而必先主静者心学也朱陆之论辨数有异同而其归不越乎尊德性道问学者心说也盖太极在天地则为天地之心在吾人则为吾人之心所谓千圣之所归万民之所具也以言乎先天则自震而乹阳之辟也而非阳之自为辟也自巽而坤阴之阖也而非阴之自为阖也孰居无事而推行是固天地之心为之辟为之阖也以言乎太极众人具动静之理而常失之于动非其自失之动也圣人具动静之理而常得之于静非其自得之静之孰居无事而推行是固吾人之心为之动为之静也以言乎朱陆之学其尊德性者非有异乎问学也亦以存吾心之良也道问学者非有离乎德性也亦以致吾心之知也其所以引而通之会而归之固将殊途而同归百虑而一致其所以尊德性者非所以苦此心于禅也道问学者非所以病此心于俗也此则濂溪之太极亦犹之先天者也其不及者言之有未详耳象山之讲学亦犹之晦翁者也其不及者见之有未全耳千圣一心万古一道而亦何害其为同也哉愚因述二图之略而徐及于朱陆之辨可乎太极之动而生阳即先天之自震而乹也太极之静而生阴即先天之自巽而坤也太极之动极复静静极复动即先天之姤次乹复次坤也其格局同其理义同也然先天则自一而二自二而四自四而八而推之于六十四则天地之运人事之纪皆具其中太极一图则自太极之动静而推之阴阳自阴阳之变合而推之五行遂至于人物之化生而止矣此其格局诚不如先天之大而详也然先天言阳之动而未及乎人之慎动也言阴之静而未及乎人之主静也至太极一图约之以仁义中正之精揭之以主静立极之说则下学始有所持循而人极可立天地可位矣此其理义诚不如太极之精而约也盖先天统论道体之全故大以详而于下学之功或略太极揭示进为之要故精以约而于造化之妙或遗其格局理义之不同亦自其立言者论之而非道之有二也至于朱陆往复之辨则又有可言者夫易言太极而图言无极是诚疑于多言者然易之言有以理言也图之言无以形言也不言太极则沦于无而无以为万化之本不言无极则滞于有而无以妙万化之原此象山之所以疑而晦翁之力辨亦以祛其见之偏也学者果能求之喜怒哀乐未发之前以验夫太极之体焉求之喜怒哀乐既发之际以验夫太极之用焉则有以实见太极本然之妙而易之不言无极者不为少周子之言无极者不为多矣今考其书则晦翁之无声无臭云者实本象山语意而象山他日于无极亦不复辨则晦翁之集大成固为可见而象山之始疑于心者亦释然于朱子之言矣故篁敦程氏首着道一之编以行于世盖诚有见于二先生之始异终同者夫岂如枘凿之不相入而强合之哉嗟夫先天之图本之伏羲太极之图宗乎孔氏无容议矣独朱陆同异之辨迄今犹有未释然者此尤心学晦明之大机也世之学者习闻旧说而守之谓象山之学以尊德性为主晦翁之学以道问学为宗夫尊德性而道问学非二事也二先生者各守其一以自用则亦偏乎为学矣况谓陆学之近于禅朱学之近于俗岂不甚诬矣乎夫谓之禅者以其外人伦物理之常而别求明其所谓心也谓之俗者也其外吾心礼义之知而别求其所谓理也今象山之所以教其徒者亦未甞废乎问学也观其以立乎大者为先以求放心为要斯古人之所以道问学也安在其偏于尊德性乎又安在其近于禅乎晦翁之所以教其徒者亦未甞忽乎德性也观其以忠信为传习之本以居敬为涵飬之要斯古人之所以尊德性者也安在其偏于道问学乎又安在其近于俗乎世之学者徒执其始之异而不究其终之同是未闻乎朱子去短集长之言陆子粗心浮气之诲也二先生晚年进德之同盖无适不然而在太极一图特其较著者耳要之学本乎道道本乎心果皆有得于治心又何论其从入之异哉呜乎伏羲画图箕子衍畴其数不同矣然图之虗中畴之建极同一心法也濂溪之太极其亦箕子之畴矣夷惠之偏孔子之全其圣不同矣然行一不义杀一不辜而得天下有不为者同一心法也象山之视晦翁其亦夷惠之偏矣明此以语先天则天地之阖辟万变而不越乎此心之中矣明此以语太极则吾人之动静万殊而不越乎此心之变矣明此以语朱陆之学则虽反复辨论万有不齐而不越乎此心相传之秘矣故曰天地之道尽于人尊德性者尊此者也道问学者道此者也极而至于位天地者位此者也彼人之狥生执有以滞此心于有往而不返以病此心于无者则诚俗学也又何朱陆之议哉愚也学不足以自得而明问所及不敢虗也惟进而教之幸甚 
