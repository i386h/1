<!-- { "loadSidebar": true } -->
　　问帝王之兵以全取胜故先计后战然必审彼审已而后计可决也昔之御戎者劳师远攻则蹈危厚赂约和则纳侮故历代相沿率因形胜扼险要为固守之策亦计之得者也然不能使胡虏之不侵岂地险不足恃欤昔人论中国匈奴各有长技今胡虏之技不啻昔矣然胡亦有短吾亦有长若之何而可制伏胡虏欤汉人之守边也收河南城朔方唐人亦城受降绝胡虏于沙碛之外　国家边镇近者距都不数百里岂务广德不务广地欤唐城受降岁减镇兵数万今日边屯亦有形援不相□及失迂直之计者欤然张仁愿必俟默啜有间而城之亦未可轻也不知可令大臣知边事者密为经略否欤昔孙武论兵必校之以计而索其情审彼审已以决吾战守之策诸士必筹之熟矣其且陈之若临事出奇则变化万端不敢以预图也贤将所以靖难却敌而峻中国之防者岂徒以幸功为哉亦固吾之所以守者而已矣夫邀一时之功而结夷狄之怨是轻而寡谋者也■〈彳丑〉一时之安而隳永世之图是懦而惮事者也皆非所以卫国也贤将之备边必计其安危虑其终始厚吾兵力以观敌之变势不可为则镇之以静而敌有所不能窥势有可为则发之以果而敌有所不及御盖虽战守并用要在固吾守而已矣有险而弃之诚非所以为固而策之不审动之不时又何以收万全之功而副明王分阃之意哉执事以御戎策诸生且欲审彼审已以决战守之策非生所及也然亦习孙吴之书闻长老之论察边徼之情而有槩于中久矣夫中国之与夷狄邻之犹富室之与盗贼邻也为富室计亦惟高其垣墉戒其门闾严其关键固其扃钥出入有讥使盗贼不得投吾间足矣固不能使盗贼之必无也然则为中国计亦何异于此夫夷狄之行盗侵驱习俗固然上吉明王莫之能禁也然亦视吾备御之疏密备疏则入备密不能入也所谓帝王之兵以全耴胜者岂必百战百胜而后谓之全胜者哉战而不胜则将士虏边城屠战而胜则兵半折所谓全胜者盖不战而屈人之兵者也法曰知彼知已百战不殆盖兵有制可用无制不可用敌有隙可乘无隙不可乘知兵之可用而不知敌之不可乘胜弗全也知敌之可乘而不知兵之不可用胜弗全也知兵之可用知敌之可乘而不知为善后之策虽幸大胜亦弗全也帝王之兵计后世而动伯者之兵计终身而举夫岂先战而后求胜哉汉唐以来制御夷狄之道大约有三曰战曰守曰和主于战者则曰非挞伐无以服强暴然得其地不可守得其民不可使徒快心于狼望之北而不惜士卒之伤夷是蹈危也不可也主于和者则曰非要结无以缓侵陵然金缯甫入而虏复来口血未干而虏复犯徒信空言而冀胡马之不窥是纳侮也不可也故三者之中守最得策自秦筑长城历代逓加增筑募民徙塞以省更戍之劳堑山堙谷以张形制之势谨烽燧习骑射利饷道丰刍粮而又明赏罚申约束守之之策盖无日不讲矣然不能使胡虏之不侵边氓岁遭屠掠者岂地险不足恃而所以守之者尚有遗策哉晁错谓中国之长技有五匈奴之长技有三自石晋以来胡人居我汉地用我汉工器甲坚利非复曩时之无全兵矣然胡有所长亦有所短吾有所短亦有所长今胡之长技犹昔也然胡之所资者田猎畜牧非有蓄积之饶故其众恒散每欲入寇则必征各属示以卤获之利大众始集使吾守固而不得入则其气必沮再三不利则其约必携无以合其众矣此胡之所短一也胡之入寇也必多自赍负亦不过数十日之资耳吾守固而野无所掠又绝其汲道毒其上流使不得争水泉之利则士马必困此胡之所短二也如或耻于众之徒合而不可轻离也则必冐焉一肆然进则有腹背受敌之患退则有首尾衡决之忧此胡之所短三也知胡之所短而敬以制之则胡不得以施其长技矣中国之长技犹昔也然胡之入寇也每聚而专吾之守御也每散而寡以吾之散当彼之专遂众寡不敌而至于败此吾之所短一也出吾所不趋趋吾所不意一旦得入遂冲我腹心而吾之佚者以劳因我积聚而吾之饱者以饥此吾之所短二也其或知我之势厚而守严也乃佯北以诱之别出以牵之吾不察而堕其计遂乘吾懈弛掩吾不备卒然之间已越我关隘此吾之所短三也知吾之所短而敬以图之则吾得以施其长技矣善用兵者每以长击短不以短击长彼已之短长贤将之任不可不审也既得地险复尽人谋而又审彼审已用吾所长庶制人而不制于人也黄石公记曰务广地者荒务广德者强帝王之治天下固以保境息民为心岂徒角戎狄之势争尺寸之地也汉人之守边也虽收河南城朔方而亦弃造阳之地九百余里匈奴虽遭创艾而汉之士马物故邑里萧条不忍言也唐人虽城受降绝突厥于沙碛之外然筑城虏中终为寇资当时唐休璟已诤之矣　国家建极北平其边镇之建置东（前有逸文）此天地所以歆格远近所以辑宁而弘济中兴也封疆之臣遵庙算奉明威四夷且远遁矣又何边境之衅孽足虞哉管见如斯惟执事教之 
