<!-- { "loadSidebar": true } -->
　　问盐策之征非古也盖自管仲始嗣后若汉之桑弘羊孔仅唐之刘晏皆祖之以裕国更数世而不废岂其法亦不可废欤大夫文学之议元勰甄琛之言人持一端将安所耴衷欤我　国初富有天下盐策所入不当常赋百一然法凡几变而议之者亦凡几人矣今之余盐与正课并行诚非国初之旧也或欲变通钞法或欲尽复正课议虽美而难行者何欤夫搉山泽之利而可以宽农民之征诚经国之所当讲者然君子恒有不尽利之虑不知如之何而可以善其后欤　国家之征商盖甚薄而用常有余今之征商盖已厚而用犹不足何欤夫糜财之大者莫大吏兵之冗自多事以来吏兵之赠置者亦多矣不知亦可裁省欤如可裁省而无缺于事则财不可胜用非特盐策可宽也愿详着于萹将采而献焉古今善理财者非能求财而益之也能去其所以害财者而已矣夫民之生财也有限而事之害财者无穷以无穷之用而责诸民则民匮而国亦匮节无穷之用而宽诸民则民足而国亦足故善计国者必虑其始终权其耴予宁去夫事之害财者而不敢过为操切之计非重于为民而轻于为国也藏富于民固富国之大者也又何虑夫财之不足而獘弊焉以求之哉执事忧吏兵之难赡因有感于盐法之变而求善后之策此其念亦深矣愚请先陈盐法之始末而徐及于经制之略可乎夫盐筴之征非古也在夏有盐絺之贡在周有盐人之官未始征之以为利也征之盖自管仲始后世若汉之桑弘羊孔仅唐之刘晏皆祖之以裕国至于今不废亦其法之不可废也盖古之时其事简其用易足故有田赋而无山泽之税后之时其事烦其用难供故有田赋而复有征搉之利后世既不能如太古之无事则耴诸商贾之饶以宽三农之征亦时义之不可已者也在汉之贤良文学魏之甄琛则以盐利为不可搉是以公利为心志乎古者也汉之大夫魏之元勰则以盐利为不可罢是以足用为心急乎今者也惟胡寅氏折衷之曰尽捐之民则纵末作资游惰尽收之官则夺民日用不若官为厉禁俾民耴之而裁取其税鸣呼胡寅之言其万世言盐法者之所必稽乎我　国家富有天下盐策之利不当常赋百一在两淮者则特甲天下盖刘晏所资以济唐中兴者也自　国初以来法凡三变而议之者凡几人矣其在　国初令人输粟于边给之引目以次支给是谓常股法之正也后以边储告急商人困于守支不乐飞挽乃别储以待开中是谓存积法之变也最后屯政废弛刍粟踊贵商人难于中纳乃乞中余盐不输粟而输金则变之又变也自余盐兴而正课微矣正课微而边储匮矣议者欲变通钞法仗流行如初则可以厚贫灶而收余盐一利权而息私贩是眩于名也欲尽复正课使输粟如故则可以省度支转输之劳增边人饱歌之气是闇于时也□钞法之难行久矣汉之平凖盖执以耴泉货犹有本而易售今之钞法直执以为泉货则无本而难施在正统时盖有给米之令矣不议行此而惟欲变通钞法吾恐无以惠贫灶而处之终于无术也屯政之废弛久矣当烽堠希警田谷布野轻变而折银诚罪也今边城昼闭地多不耕乃强而输粟非情也以所输之银归常平为籴本亦可得刍粟之用今不议此而欲尽复正课吾恐正课不可必复而坐失余盐之利也今之盐法正课与余盐相权而并行其始议曰多不为功少不为嫌无抑勒以取盈盖亦知今之余盐非真山海之藏有盈溢特恐妨盐法之正而姑为之名使上不失　国初实边之意而下亦从商人之便尔然事有召衅而法有启奸宋人之初剌义勇也约以不守边未几而发之守边且湼其手矣宋人之初置义仓也约以不输郡未几而发之输郡且恣鞭挞矣今法正课与余盐并行安知后之人不以多为功而抑勒以取盈乎此则草莾之所深虑也且　国初之优灶户者至矣给钞给米之令可考也优商人者至矣每引输银八分之令可考也惟时正课盖三十万引尔后变为七十万则倍之矣今余盐至三百余万则数倍矣灶户之采办日益多而不恤其私商人之中纳日益难而不偿其直虽严刑督之安能使课入之必充哉昔刘晏理财以飬民为先此晏之贤所以异于桑孔也自有海寇以来商人困于焚掠灶户逼于屠戮失业者不知其几矣愚谓今之盐法当以优恤商灶为先优恤既至则人知所归异日课入之充羡虽日倍于昔如晏之在两淮可也此盐法姑末之可议者也愚甞思之司计之臣所为皇皇焉日忧夫财之不足者非不知爱民也凡以夷狄盗贼之忧无以处之也盖自残胡云扰于西北倭夷颷发于东南守臣不足以制变于是有员外之置额兵不足以禁暴于是有调发之兵经费之领于司农者始皇皇无以为计矣愚则以为固国之实在恤民恤民之实在省赋省赋之实在治军治军之实在择吏今之置吏溢于旧额者多矣不惟其贤而惟其多则官多祗以为扰也今之置兵溢于旧额者亦多矣不惟其精而惟其多则兵多祗以阶乱也且贼之入寇也或近在百里之内而我之调兵也乃望救于千里之外是祗以勤民而何及于事也贼之深入也各持必死之志而我之御之也多婴以内顾之民是祗以资贼而何益于守御也故曰飬兵十万则五万之费可去也屯兵十年则五年之费可去也此今财用之所以诎而事不立也为今之计亦惟稍假替抚以事权俾之训练土兵为持久不可动之计而已矣自有寇盗以来练兵之令数下而奉行鲜有效者亦以兵未易练而敌患已逼故不得不倚夫调发之兵也愚以为土兵之当练者有二在武卫之世袭则有专任而练之也易在郡县之数迁则无常任而练之也难今郡邑之练兵既格于守令之数迁而武卫之举行者亦卤莾甚矣诚严比试之法如　国初使武卫皆得其人乃使联其什伍而肄之以战阵之法替抚时阅其精否而行赏罚有不精者则罚必行严赃吏之法如　国初使守令皆得其人乃使择民壮勇而肄之以都试之法替抚时阅其精否而行赏罚有不精者则罚必行仍抚之以恩爱而饥寒困苦有必恤示之以节制而乱行失伍有必诛使所练之兵无事则乐耕而和于国有事则乐战而和于军而督抚之勤于事者时特褒将增秩赐金久任以责其成则兵不外借财不外出即有夷狄盗贼之忧亦可坐制而无横决之患夫然后财赋之节省可议也昔人谓害财之大者莫大于冗吏冗兵国初之征啇甚薄而用常有余者亦以其设官制兵之有节而无浮冗之蠹耳今之财用诚急矣独不可求　国初之故而调停消息以处夫吏兵之冗乎诚使择吏必贤而任职者皆牧民驭众之才则员外之置可渐省也员外之置省则廪禄之省当不止一二也练兵必精而在营者皆有勇知方之士则调发之兵可渐省也调发之兵省则馈饷之省当亦不止一二也费出有经则赋可宽征敛有艺则民可裕民心欣悦则邦本益固夷狄盗贼之忧必且消弭而不足以勤执政之虑太仓之储亦且贯朽粟陈不可胜用而盐策之多寡固有不足言者矣此则经制之略昔人所谓万世之计者是也如使二冗不去惟财用之急而抑勒以耴盈虽使管仲为之亦难以善其后矣仲之相齐也进贤有赏蔽明有罚一时所与若高徯鲍叔宁戚之徒皆齐国之良则仲之设官亦有节不多取庸懦以充位也其作内政也居则相亲战则相赴三军之众可使相为用如左右手故能以三万人而方行天下则仲之制兵亦有节不多取老弱以充数也夫是以吏易禄兵易赡而齐称富疆也盐策之征仲亦不专恃之以为国也今之经国者顾可出管仲之下哉愚也溺所闻而昩时务然效忠之意亦耿耿久矣敢陈固陋若言之可采与否则未敢知也惟执事教焉 

　　瞿文懿公制科集卷之二 

　　●瞿文懿公制科集卷之三 

　　论（一） 

　　孔子欲行周公之道 
　　悠久所以成物 
　　圣人与天地同光 
　　圣人存之以应事机 
　　圣人礼义之中正 

　　○孔子欲行周公之道 

