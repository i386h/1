<!-- { "loadSidebar": true } -->
　　天地之所以成化而万世不易者有常道焉圣人得其常道以治天下而天下安矣甚矣天下之变不齐而时之所趋虽圣人不能以却其来也圣人知天下之情不可撄之使争而变生又知天下之变不可以强制也观于天地之运而得其常道以为制治之纪故每于其机之动顺而导之以纳于常天下纳尽常而诈谋不兴争夺不作天下偃然无事矣天地惟其常故顺动而万世不易圣人惟其常故顺治而万世不变然则圣人之守国与天地同光者夫岂有他道哉文王问守国而太公以是告之吾于是深叹太公之知道也夫国于天地必有与立圣人之继世而有天下享国之久与天地并固其所也而尤贵于守者则以天之难谌民之难保祖宗德泽之难恃而制治保邦不能一日忘于心也然圣人之守国非形势以维之也非法度以持之也非智术以留之也任吾常道而天下自治自安此圣人之所以与压地同光也世之人盖有阻山溪缮关隘瞭望必谨出入必讥固形势以为守者矣虽圣人亦不废而非其守之所先也世之人盖有陈典常审号令听其治计严其诛赏慎法度以为守者矣虽圣人亦由之而非其守之所上也世之人盖有炳几微先戒备蓄威而昭德居重以驭轻审数术以为守者矣虽圣人亦不忽而非其守之要约也圣人之守国盖以天地之经民机之情参而用之者也经也者即吾之所谓常道虽天地不能违而民亦资之以治者也且天地亦有机乎曰有天之阳在春夏所以鼓万物之出机也天之阴在秋冬所以鼓万物之入机也阴阳默运而万物以出以入焉是亦天地之机也民情亦有经乎曰有圣人之阳为仁为德教万民之所以育也圣人之阴为义为兵刑万民之所以正也仁义并施而万民以育以正焉亦民情之经也机以运之经以主之天地人之道一也天下之机决于民情动之则得失争焉得失争则生变静之则得失泯焉得失泯则复常圣人不能使民机之无动每有以消其变而复于常者由其握天地之经以为之纪也吾尝读易而知圣人忧世之深也彼其观于天地之运弧矢之利耴诸暌门柝之制耴诸豫设险之训耴诸坎不虞之戒耴诸萃折首获丑取诸离长子帅师取诸师盖圣人仰观俯察而经武之意每惓惓焉圣人之守国固未始去兵也而非其本也盖至于恒而系之曰日月得天而能久照四时变化而能久成圣人久于其道而天下化成则知圣人守国之道于恒焉统之矣恒也者盖天地之常经圣人握之以定天下之情者也圣人之治天下民机之未动固未始进而争焉先时以为之也民机之既动亦未始退而逊焉后时而不为也先时为之则为事始为兵端后时不为则事变穷而无所入故圣人慎之每于民机之动执吾常道以定其归乘屋播谷厚民以常产也因天之有五材也建学立师牖民以常心也因天之有降衷也兴贤使能则有常位劝民善也计事授食则有常禄酬民劳也因天之有生殖也明罚勑法则有常刑防民淫也选将练兵则有常武示民威也因天之有震曜也圣人之治天下曷尝一事而不于常也未始去兵而亦未始先乎兵也煦之以仁而天下莫不怀犹万物之得春夏而以生以长也肃之以义而天下莫不服犹万物之得秋冬而以敛以藏也仁阳也义阴也发之以阴会之以阳而天下莫不畏且怀犹万物之变化于四时出者以入入者以出而阳常用事也阳主德教阴主兵刑圣人不能去刑与兵而必合之以德教不使阴胜阳不使兵刑胜德教此圣人好生之心所以容保天下止其争消其变有纳之于常者也是故圣人之守国也以凝天命则有常春以结人心则有常怀以承祖宗创造之统则有常治以垂子孙不拔之基则有常安刑措而不杀兵偃而不用城郭不待培而固兵甲不待厉而威百辟不待命而承荒服不待让而至则圣人之盛而国家之久安长治犹天地之定位而万古不毁矣然圣人岂故利天下而有心以为之哉天地以常道运而久存圣人以常道运而久治圣人之普物无心一天地而已矣独其先德教而后兵刑扶阳抑阴若圣人之有心者亦非圣人以私意为之也天地有四时而一元生生之意虽穷冬犹在焉则圣人之心亦天地之心也记曰王中心无为也以守至正此圣人之守国所以与天地同光也 

　　○圣人存之以应事机 

　　圣人所以成天下之务而定天下之业者亦惟心之知所谨而已矣夫天下之事莫不有几而每伏于微此图治之所先者也圣人之御天下也虽天下已治已安而恒以谨微为心持之于未危谋之于未乱而无一事之敢忽非过虑也天下之事恒始于微而成于着方其微而谨之则不劳而有功待其着而后图之虽竭力而无及也天下之变恒相寻而圣人独运于陶钧之上乃能总摄羣动剂量庶理患销而不见其形治定而不见其迹天下靡然服之者岂乘时之独易哉夫人不能谨之于微而圣人独谨之也黄石公记曰莫不贪强鲜能守微若能守微乃保其生圣人存之以应事机嗟乎此诚自治之要而贪强者不足以与知也方中国之无事人君多欲辟土服远以为功圣人独退焉宁守夫微以求方内之治而不敢以耀兵为者非偏于柔也非偏于弱也自治之道固莫要于守微也人之情孰不好治而恶乱好安而恶危然圣人每得之而天下日治且安者以能存此心而庶事得其理也众人每失之而天下日乱且危者以不能存此心而庶事失其理也人事之得失世道之升降决焉而动之微者则事之得失所由判焉者也圣人之心果何乐于远略而不谨之于微也圣人之临天下亦岂扰扰焉以多事累其心也□而常应虗而常明冲然湛然固未始有一之系累也及事机之来也则必谋之于始焉防之于豫焉为天下计不为一身为万世计不为一时盖洗心退藏者圣人之分而极深研几裁度庶事以利天下者则圣人经世之责不敢一日忘者也天下之事机何常之有屈伸相感而伸者或所以为屈也利害相攻而利者或所以为害也成毁相形而成者或所以为毁也其来也几微其究也广大盖天下之至动而不可为凖者也圣人之应之也岂待夫失之既远变之既彰而后图之于其伸而思其屈于其利而思其害于其成而思其毁图大于其细焉图难于其易焉虽天下宴然无事而儆戒不忘常若有卒然之变发于旦夕之间故天下不见其有运动之劳更张之迹而天下大定岂圣人独乘运化之盛哉人事之措置固使然也愚甞读书至虞周之际而知圣人图治之有先后也夫虞周之治盖万世一时也而君臣告戒犹惓惓于精一之训几康之勑敬义之戒何圣人之德业弥广而操心弥约也噫此固圣人德业之所由日广者也淫巧必斥恐其发奢泰之端也佚欲必戒恐其滋怠荒之萌也询谋必周恐其贻壅蔽之害也孔壬必远恐其开害正之门也威福必总恐其兆陵夷之渐也成宪必监恐其启纷更之乱也名器必惜恐其长泮涣之谋也封邑必度恐其阶尾大之祸也匹夫匹妇勿以为无能恐其或胜予也细行不矜勿以为无伤恐其终累德也一念之失恐其为四海之忧而遏之必早也一时之失恐其为百年之患而去之必力也圣人之应事何若是之慎以周也当是时岂无蛮夷猾夏盗贼奸宄之忧虞周君臣每以谨微为先者诚知夫微之不可忽而天下之外患不足以易此也夫天下神器也人君之威权犹太阿之不可触也乃台权移于奸臣势倾于夷狄盗贼而不可收拾者非一朝一夕之故其所由来者渐矣由辩之不早辩也坚氷之至履霜之积也千里之缪跬步之积也昆冈之焚爝火之积也滔天之流勺水之积也方其微之不谨而祸乱之萌已伏于窈冥之间及其发之一旦乃骇而图之亦何及矣孰与夫守之于微而坐销天下之变哉凡人之智能见已然不能见将然有可畏之形者则知备之无可畏之形者则不知备此圣人之治所以心逸日休者为能谨之于微也后世之治所以心劳日拙者为不能谨之于微也虞周之隆百工得其职庶事得其理家国天下得其平文德所敷声教所及虽顽如苗民亦来格也虽庶顽谗说亦革心也西至流沙南至于海贡獒献雉者虽却之莫能止也盖内治既修远人自服兵不待试而威刑不待厉而肃约不待符抍而信守不待城郭而固此圣人守微之效也彼贪强之徒微之不守而徒欲见威于敌虽战胜于外而忧生于内已涣然有必溃之势如秦隋之季是矣又何以保天下哉此黄石公之言所以为近道也然则柔可独用乎曰圣人之守微盖刚而守之以柔者也方事之来有系于治乱安危之几者见之早而力决之使不至成偏重之势则天下之至刚固存其间矣若优柔不断废自治之实而徒以姑息为政者则汉元之所以隳汉业也恶可以语圣人之守微 

　　○圣人礼义之中正 

