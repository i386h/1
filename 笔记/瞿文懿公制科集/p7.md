<!-- { "loadSidebar": true } -->
　　问尧舜禹汤文武典谟训诰之文不可尚已嗣是汉唐宋亦多英君谊辟而以文见称者何寡也独唐太宗文至成帙论者乃谓其雕奇镂怪徒与骚人韵士争巧亦不足尚则文岂易言哉洪惟我　太祖高皇帝躬提一旅不十年而成大业其武功独高万古矣然且万几之暇亲洒宸翰凡大诏令大制勑大乐章大祝辞皆运心神以宣道妙莫不震动万国怀柔百神至于记序之文诗歌之什亦莫不根理致极体要而昭垂训典助宣声教焉经天纬地之文直与帝王相辉映于千古矣可得而陈其略欤当时詹同乐韶凤等请而集之刘基宋濂郭传又从而恭题其后所以赞扬休美者至矣可得而举其槩欤逮我　皇上圣神文武驾古帝王而同符　圣祖　宸章睿藻炳若日星简册森严难以殚述可得而铺张其一二欤　圣祖甞谕侍臣曰人心虗灵操而存之为难　皇上心学之统乃见于敬一之箴何其先后一揆也则文固有本欤顷伏覩　皇上拳拳修攘之略文谟武烈于　圣祖赫然宣重光矣诸士服膺　圣训有年必能识其大者敬悉心以对夫天地之心不可得而见观天地之文则天地之心于穆不已者可识矣帝王之心不可得而见观帝王之文则帝王之心纯粹以精者亦可识矣尧之文思舜之文明禹之文命文王之所以为文皆是物也自今观之典谟训诰之书垂之于经以宪万世曷故哉亦惟精一执中之传列圣授受以为心法本之也汉祖起泗上以开基唐宗肇晋阳而化国宋祖由陈桥以践祚皆能削除羣雄混一四海卓哉武矣然而汉黜治于诗书宋惭德于禅受故朴而不文有以也唐太宗虽锐情经术刻意词章然沿六朝之风竞四声之巧而乏帝王之象则太宗之秽德实为之矣洪惟我　太祖高皇帝以天纵之资当羣雄之乱不忍民之无主徐起而应之兼伪国而收其驱除迸残胡而还之沙漠耴帝王所自立之地而版章之极腥膻所旧染之民而洗涤之怙冐极玄黄所覆载昭临同日月所出入保大定功之武自开辟以来所未有也然且干戈倥偬之时而不忘讲艺几务经纶之际而独好为文矜恤黎元而　德音布匡　勑臣邻而大戒昭绥徕裔夷而文告行精禋大祀而乐章奏奠告百神而祝辞具敷宣理道而杂文述发摅性情而诗歌作独运睿藻　亲洒奎翰一挥而数千百言立就代言之臣詟服而登诸玉板纪言之史赞述而藏诸金匮其见于詹同乐韶凤之所集与后臣之所续者可伏覩矣徛欤盛哉敬陈其略即位有　诏赦宥轻重有　诏农桑学校有　诏免夏税秋粮有　诏而粮税之免盖十余举而不靳　仁恩覃布至诚感孚而天下之民煦妪以有生安善良而革顽梗汉氏下山东之诏不得而拟焉答　御殿上寿有　制除授百官有　勑中书政务有　勑天下有司有　勑欲羣臣务公去私有　勑枚举其凡更仆未可尽也着之话言引之艺极而天下之臣莫不奔走率职无敢旷越以速戾宋氏谨刑训廉之颁不得而拟焉　诏谕暹罗国王而赐之印　诏谕安南国王而使之息兵飬民　诏谕高丽国王而却其美贡　书谕占城国王而使之修睦于安南　诏谕琉球国王而使之息战育民　圣武布昭　天声不杀边方夷徼莫不输琛奉藩席藁食?扁命无敢干度以犯顺者汉文赐南粤尉佗之书不得而拟焉祀天地则为之乐府侑之以九奏申之以九歌而　社稷帝王咸备焉肃雍和鸣情文兼至足以降天神出地祗而礼人鬼矣于神则二仪三光岳镇海渎　宗庙诸神有奠告之文于人则胜国之君与其旧臣与元勋死事之臣皆　谕祭之有文礼虔辞肃义深情至足以使百神受职而众工咸劝矣至于杂文之作率多关于世教是故观七曜天体循环之论而知天道之常也观尧汤水旱之说而知天人之际也观设喻文而知好善恶恶之情也观省顽文而知修德善终之理也其词严其义正其慱喻也曲而有章君君臣臣之道尽于此矣至于诗赋之作尤有关于性情是故赋莺啭皇州而感大化之循环赋四渎潦水而感二气之姤和咏东风而有泰满乹坤之句咏济时而有寰中击壤之情达于天同于物其为思也止乎礼义乐乐利利之休尽于此矣故当时文学之臣得于亲炙者亦止能形容其　天葩睿藻之妙而已诚意伯刘基曰雄深宏伟言雅而旨远至于　诏谕遐方明烛万里若洞见其肺肝真所谓　天生神明可望而不可及者矣学士宋濂曰建中于民窹寐弗忘则有虞阜财解愠之歌也夙夜修省常如鬼神森列左右则汤武盘盂几杖之铭也殷彛周鼎未足喻其古也泰山乔岳未足喻其高也风霆流形未足喻其变化也起居注郭传曰去浮靡之华惇淳古之本烂乎与日星同其耀也风云同其变也河岳同其高深也大章韶濩同其奏也浩乎与江汉同其波汗漫汪溢莫能窥其涯涘也冲乎与春同其和煦而草木皆得以遂其生也可谓模写得其似矣要其所自则我　太祖之全德实本之见于存心省躬精诚录者可考而知也故宋濂又曰　天德纯粹无声色之好无游畋躭乐之从聚精会神凝思至道形于心声功同造化非言语形容可尽也郭传又曰　天才英迈　圣体纯穆涵飬冲素蓄之厚者施必慱源之澄者流必清故其发于外者光明正大有如此恭惟我　皇上圣神文武驾古帝王而同符　圣祖　宸章睿藻简册森严固非草茅贱士所能窥测也然于节　颁中外珍藏秘馆者则甞窃读而仰识　皇极之敷言矣谨拜手稽首铺张其一二可乎夫改元一诏则重瞻日月之光明伦再宣则复覩纲常之纪灾变宽恤则气含雨润之滋祀仪厘正则族严夷夏之辨谨时廵则　大■〈彳守〉龙飞有录重农事则无逸豳风有颂广　圣谋则表尚书之三要扬　祖德则疏遗治之五事　续念农诗而成　先志　答贺雪吟而追喜起　郊禋有咏妙达于天人也　平台有词泰交于上下也显陵渡河之作以志感也御制欢雨小赋以志喜也其诸　钦天有颂　翊学有诗　五箴有解　七陵有述　除夕有作庄诵　圣制岂能徧观而尽识哉日星灿烂云汉昭回诚与典谟训诰同体而媲美　圣祖经天纬地之文有非汉唐宋诸君所能彷佛其万一者何也盖由其有心法以为之本耳　圣祖尝谕侍臣曰人心虗灵乘气机出入操而存之为难　圣上亦甞与辅臣讨论理道作　敬一箴以自儆心学之纯　圣上与　圣祖后先一揆也　圣上之敬一即　圣祖之操存皆统于精一者也心同则道同道同则文同此　明圣兼盛而作述并隆欤然愚甞谓创业者惟患其文之不足守成者惟恐其武之未振我　圣祖偃武而复绥之以文今　圣上敷文而且拳拳于修攘之略盖文武兼备帝王之全用也识其势而缓急之　帝王之所以善其用也属者南夷北虏尚未荡平则严武备而敷文德宁不上廑宵旰之忧乎虽然以尧舜之世而尚不免于三苗猾夏则兹又何足为盛世累哉昔汤之造商也制事制心乃能代夏而成允殖之功数传而有高宗内服诸侯外平荆楚固商道灿然复兴衍而为六百年之商武王之造周也敬胜义胜乃能代商而成永清之治数传而有宣王北伐玁狁南定荆蛮故周道灿然复兴衍而为八百年之周我　圣上中兴之盛视高宗宣王为远迈焉持敬一之心运诸上惟见人文化成太和洋溢四夷率俾蠢兹夷虏亦何足虑哉文谟武烈于　圣祖赫然宣重光矣书曰以觐文王之耿光以扬武王之大烈愚敢借是为　圣上颂 
