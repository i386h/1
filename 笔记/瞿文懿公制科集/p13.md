<!-- { "loadSidebar": true } -->
　　圣人之治天下非徒有为之尚也治天下而惟有为之尚则将用智自私率天下于多事非惟自弊而亦以弊天下亦何利于此圣人有忧之观于天地之复而存之为制治之权居静以御动执简以御烦操一以御万故其自处也常若无事而天下以治鸣呼此其用天下而不为天下用各得其性而不扰欤夫天地之运起于东北则为水之生木而万物以出是谓育神迨于西南则为火之克金而万物以入是谓复命老氏之言曰万物并作吾以观其复万物芸芸各归其根归根曰静静曰复命复命曰常知常曰明此老氏致虗□守静之学非圣人之道也而谓圣人得之而天下和平者何也天地之运妙道所存老氏得之以私其身圣人得之以公于天下其用不用而均之有得于天地之道也在易之复曰复其见天地之心乎夫复之时阳气潜藏盖隐而未见也而天地之心于此见之则圣人之所以和平天下者亦可识矣圣人之治天下也有开物之智而不敢尽用也有齐物之权而不敢尽言也污樽抔饮苟可以致敬则不必其备礼也篑桴土鼓苟可以合欢则不必其备乐也结绳之治苟可以约信则不必书契也干羽之舞苟可以化暴则不必厉兵也事至而后为之备患生而后为之防其视事变之来常欲镇之以静示之以朴不欲鬪天下于智力以滋天下之变圣人岂诚如老氏之好逸而自处于清净者盖诚有得于天地之复而执其枢要也夫万物之出机出于东北出而不入则竭万物之入机入于西南入而不出则灭一出一入相为循环而入者常为之主焉圣人则之其出也显仁其入也藏用与天下相忘于无为而一无容心焉此和平天下之本也盖甞观之世变矣号令者后世之所以约信也然令烦而人益疑刑罚者后世之所以威恶也然罚严而人益玩爵赏者后世之所以劝善也然赏渎而人益怠圣人于是乎观万物之复而归之于静恬焉愉焉冲焉穆焉虽天下之变日新而此心澄然常以无为为主由是信不以约誓而民之信之甚于约誓也由是威不以刑罚而民之畏之甚于刑罚也由是劝不以爵赏而民之兢劝甚于爵赏也其自处也晏然无不静矣而日月自明四时自行山岳自峙江河自流草木自蕃鸟兽自育而吾民之并生其间者亦自作自息不相凌夺不相假借有所予焉而非故恩之也有所夺焉而非故憎之也有所栽焉而非故培之也有所倾焉而非故覆之也天得以清地得以宁人得以安物得以阜而和平之极且蒸而为庆云丽而为景星涌而为醴泉散而为朱草孕而为四灵而天下之言治者篾有以加矣圣人则亦如天之运而已矣夫何为哉智周万物而不私其智权倾天下而不用其权此之谓天德出宁而世之求胜于智力者吾见其亦劳且拙矣昔曹参之相齐也得盖公清静一言而齐大治及其去齐复以无扰狱市为托夫曹参之清静盖黄老之教非圣人之道也犹能使齐之大治况圣人之得道而天下有不底于和平大顺者哉盖治天下亦若飬身善飬身者不必多服药石伐其元和也退处于静而血气和平灾害不生矣善治天下者不必烦其禁令束缚其民也徐镇以定而天下和平诈慝不作矣此老氏得之以私其身圣人得之以公于天下用虽不同而均之有得于天道者也呜呼孰谓蔡氏之学杂而不纯也哉 

　　瞿文懿公制科集卷之四
