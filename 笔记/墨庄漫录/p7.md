<!-- { "loadSidebar": true } -->
　　王洙原叔内翰常云作书册粘叶为上乆脱烂茍不逸去寻其次第足可抄録屡得逸书以此获全若缝缋嵗久断絶即难次序初得董氏繁露数册错乱颠倒伏读嵗余寻绎缀次方稍完复乃缝缋之也尝与宋宣献谈之宋悉令家所録者作粘法予尝见旧三馆黄本书及白本书皆作粘叶上下栏界出于纸叶后在髙邮借孙莘老家书亦如此法又见钱穆父所畜亦如此多只用白纸作标硬黄纸作狭签子盖前軰多用此法予性喜传书他日得奇书不复作缝缋也
　　陜州大河南岸有物如鐡石状谓之鐡牛旧有祠宇唐末封号顺正庙大中祥符四年真宗祀汾隂幸其庙作鐡牛诗
　　泗州普照寺僧伽防建炎戊申二月二日灾秀州华亭普照寺亦以是日焚其塔亦甚雄盛可亚于泗上也
　　西京进花自李廸相国始
　　杜子美祭房相国九月用茶藕莼鲫之奠莼生于春至秋则不可食不知何谓而晋张翰亦以秋风动而思菰菜莼羮鲈鲙鲈固秋物而莼不可晓也
　　晁文元公逈深明理性尝作七审于四威仪中尝自考校以代曽子三省之义道力浅深自审方知一一切妄念能息否二一切外縁稍简省否三一切触境能不动否四一切语言能慎密否五一切黒白减分别否六梦想之间不颠倒否七方寸之间得恬愉否予读公所作内典诸书得此若有所省当书诸座右以警昏愦
　　张芸叟作凤翔吴生画记秦少防作五百罗汉图记皆法韩退之画记俱无愧也

　　墨庄漫录卷四
　　钦定四库全书
　　墨庄漫録卷五
　　宋　张邦基　撰
　　元丰五年状元黄裳榜神庙御集英殿唱名至第三甲有暨陶者主师误呼为暨【去声】三呼之无应者苏丞相颂时为吏部侍郎侍立上顾颂颂曰当呼为居衣切果应而出上曰卿何以知之出何书颂曰臣观三国时吴有暨艳造营府之论恐其后也问陶乡里乃建州人上喜曰果吴人褒谕再三大观三年状元贾安宅榜徽庙御集英殿唱名至第五甲有甄彻者中书侍郎林攎彦振唱名呼甄为诸延切彻自言姓甄之人切攎犹强辨之近侍皆笑继而御史有言攎罢而出
　　神庙朝御马有曰玉逍遥者葢赭白也尝幸金明池归乘之
　　胡世将成公为中书舍人兼权给事中与张焘子公同在后省一日胡将上马忽内逼乃解衣登厠张戯之曰解衣脱冕而行舍人给事【取急同音】欲寻属对无有其事后李弥大似矩当尚书知平江府似矩常为宣抚使赵九龄次张忽云子公之句吾有对矣可对弃甲曵兵而走宣抚尚书【取常输字同音】闻者莫不大笑且以为的对葢为帅臣常为贼所窘也
　　范文正公长子监簿纯佑自幼警悟明敏过人文正公所料事必先知之善能出神公在西边凡敌情几事皆预遥知葢出神之边廷得之故公每制胜料敌如神者监簿之力也因出神为人所惊自此神观不足未几而亡时甚少也公之族子訚彦之云
　　邦基外祖父吴豪字特起世家临川其兄仕于唐州而亡因家江上治田于黄玉二坡遂以多赀闻倜傥尚义潜徳不耀荆公夫人之同祖兄弟也荆公更新法心不喜之将授之官力辞不愿自外祖死伯舅元顺图持门户顺图萧防风度雅意翰墨蓄法书名画甚富烹茶焚香吟诗弹琹而陇畆漫不省也坐是东臯废弛嵗不暇给乃委仲舅兑悦图治其隳败悦图孝友修愿赒贫乐施有父风未几多稼复如曩时嵗收数万斛公心持己无丝髪之私输载长兄房以听出纳悦图奉太夫人尽子道待兄弟得怡怡之义四方亲旧以贫促者存恤无厌臧获咸无怨言乡曲皆得其欢心宣和辛丑秋得病至冬不起视笥中衣无两袭未尝有一物私蓄也人始服其亷谨其京师调发科敷动以万计适丁连嵗旱歉悦图忧家勤瘁欝欝感病其死数日侄芾梦悦图云吾有诗尔其志之及觉忆其二句云春风陌上一杯酒回首家园事若何葢悦图虽死犹不忘家也悲夫
　　僧如璧本抚州士人姓饶初名节少年尝投书于曽子宣论新法非是不合乃祝髪更名尤长于诗尝住数刹士大夫多与之防后改字徳操咏梅花一聨云遂教天下无双色来作人间第一春风味亦不浅又答吕居仁寄诗云长忆吟时对短檠诗成重改又鸡鸣如今老矣无心力口诵君诗绕竹行居仁甚称之
　　玉台新咏梁沈约休文有六忆诗葢艳词也其后少有效其体者王全玉乃作宫体十忆诗李元膺重见之爱其词意宛转且曰读之动人老狂不能已复效尤亦作十絶谓忆行忆坐忆饮忆歌忆书忆博忆颦忆笑忆眠忆妆也其一曰屏帐腰支出洞房花枝窣地领巾长裙边遮定双鸳小只有金莲步步香其二云椅上藤花阚面平绣裙斜绰茜罗轻踏青姊妹频来唤鸳履贪不意行其三云緑蚁频催未厌多帕罗香软衬金荷从教弄酒春衫涴别有风流上眼波其四云一串红牙碎玉敲碧云无力驻晴霄也知唱到闗情处缓按余声眼色招其五云纎玊参差象管轻蜀笺小研【一作砑】碧窻明袖纱密掩嗔郎看学写鸳鸯字未成其六云小阁争筹画烛低锦茵围坐玉相欹娇羞惯被诸郎戯袖映春葱出注迟其七曰漫注横波无语处轻拢小板欲歌时千愁万恨闗心曲却使眉尖学别离其八云从来题目值千金无事羞多始见心乍向客前犹掩敛不知已觉钿窝深其九云泥娇成困日初长暂防轻裙玉簟凉漠漠帐烟笼玉枕粉肌生汗白莲香其十云宫様梳儿金缕犀钗梁水玊刻蛟螭眉间要防双心事不管萧郎只画眉其情致殊妍丽自非风流才思者不能作也
　　藏书之富如宋宣献毕文简王原叔钱穆父王仲至家及荆南田氏歴阳沈氏各有书因谯郡祁氏多书号外府太清老氏之藏室后皆散亡田沈二家不肖子尽鬻之京都盛时贵人及贤宗室徃徃聚书多者至万卷兵火之后焚毁迨尽间有一二流落人间亦书史一时之厄也吴中曽敀彦和贺铸方回二家书其子献之朝廷各命以官皆经彦和方回手自讐校非如田沈家贪多务得舛谬讹错也
　　平江自朱勔用事花木之奇异者尽移供禁御下至墟墓间珍木亦遭发凿山林所余惟合抱成围或拥肿樗散者乃保天年建炎己酉冬洎庚戌春宣抚使周望留姑苏诸将之兵斧斤日徃樵斫俱尽栋梁之材折而为薪莫敢谁何诸山皆童矣亦草木一时之厄耶
　　吴中鱼市以防计【一斗为二觔半】松陵唱和皮日休钓侣诗云一斗霜鳞换浊醪注云吴中买鱼论斗酒即称觔其来逺矣然酒今已用升至市交及蔬反论觔土风不可革也
　　僧谓酒为般若汤鲜有知其説者子偶读释氏防典乃得其説云有一客僧长庆中届一寺呼净人沽酒寺僧见之怒其麄暴夺缾击栢树其缾百碎其酒凝滞着树如緑玊揺之不散僧曰某常持般若经须倾此物一杯即讽咏浏亮乃将缾就树盛之其酒尽落器中畧无孑遗奄然流啜斯须器防【音庾】酣畅矣酒之廋辞其起此乎
　　乐全先生张安道薨东坡时守颍州于僧寺举挂参酌古今用唐人服座主缌麻三月又别为文徃祭其柩葢感其知遇也
　　王文公安石为相日奏事殿中忽觉偏头痛不可忍遽奏上请归治疾裕陵令且在中书偃卧已而小黄门持一小金杯药少许赐之云左痛即灌右鼻右即反之左右俱痛并灌之即时痛愈明日入谢上曰禁中自太祖时有此数十方不传人间此其一也因并赐此方苏轼自黄州归过金陵安石传其方用之如神但目赤少时头痛即愈法用新萝卜取自然汁入生龙脑少许调匀昻头使人滴入鼻窍
　　舒信道败荷诗云忍看夜影分残月别送秋声入晚风前軰云一郡之政观于酒一家之政观于虀葢二物若善则其他可知矣
　　处州缙云县簿防为武尉司顷有一妇人常现形与人接妍丽闲婉有殊色其来也异香芬馥非世间之香自称曰英华或曰緑华前后官此者多为所惑建炎中一武尉与之配合如伉俪同僚皆预其宴集慧辨可喜与尉料理家事自言我非妖也不害于人尉以郡檄部兵至扬州时车驾驻跸淮南英华亦随而行至扬州南门不肯入谓尉曰天子之所门有守御之神我不可入我从此而逝矣然君之行若复差徃泗上祸即至矣遂惨别而去尉至御营果令所部兵徃泗州交割尉乃行未几而北兵至遂不知存亡独小史得脱而归英华已先至邑乆俟矣其后有辉逺永嘉人为邑簿英华出如平时其家母妻不安之而归辉逺独在官所英华时复出现其来也香先袭人辉逺不少动心一日谓辉逺曰君索居于此妾欲侍巾栉可乎而君介然不顾盼亦木心石腹之人也辉逺曰汝宜亟反毋相接也因斋戒具章奏欲诉于天是日复至曰君毋庸诉我某无所舍得一芘身之地不复出矣辉逺曰汝果尔吾为汝立祠以祀如何华感激而去自是不复至辉逺越数日亦忘之时家有素丝数束一旦其丝悉穿系于窻牖连绵不可解辉逺因悟曰吾许汝立祠而渝约矣即为汝谋之乃于防事之偏室塑像以祠香火明日其丝悉已成束若不经手者其怪遂絶予旧闻斯事后见处州士人所説悉同意其为草木之妖也
　　厐寅孙待制一女有容色适毗陵胡道修甚雍睦数年后道修每夜即有一妇人来同寝厐或闻其语言数诘问之道修笑而不答一夜道修先就枕厐牵幔欲入其人自帐中出姿容妍丽自顾已不若也厐亦不惧道修曰子见之否不必怒也我与尔同徃访之恍惚与道修同至一处如王侯第帘幙华焕廊庑间悬琉璃灯光彩夺目道修与厐方擕手而行上堂有一人自屏后来乃向帐中所出之人也道修厐走从之相挽而去已而对饮堂上厐愤之亟欲走归顾门宇悉闭鐍仓皇至一处见有断垣乃大呼逾之而出恍然而寤葢梦也明日道修曰昨宵尔胡不少留乃怒而遁耶自尔无可奈何时寅孙任发运使乃具舟楫迎其女并壻至真州就医召一道士能使物治病俾令治之道士以一木版一钉付厐戒令伺道修咳声即以钉钉其版如其言钉之道修大呌曰是甚道理亟来夺之厐惧为所得掷版于河中时寅孙有馆客在后舟见之即以手招之其版遂流至船边馆客取之防去其钉道修大笑道士怅惋而去卒不可疗乃复归毗陵不复为怪也一日道修谓厐曰来日有人擕一女子来求售可为我得之慎勿靳其直而失之也明日果有一老媪擕一村女来寝陋可骇道修见之喜曰是矣乃以数千得之道修自是嬖惑此婢甚欢而向之人不复至矣葢是怪依附此婢之体而道修见之乃向之人耳厐竟离归道修与此婢生男女数人亦无他怪待制之犹子温孺润甫言后问之胡氏信然
　　宣和间朱勔应奉进为节度使子汝贤庆阳军承宣使汝功静江军承宣使汝文閤门宣賛舍人弟勣閤门宣賛舍人汝翼朝奉大夫直龙图阁汝舟明州观察使汝楫华州观察使汝明荥州刺史孙絺绎约绚纬绶并閤门宣賛舍人绰绅并閤门祗一时轩裳之盛未之有也靖康之初籍其家并追夺悉窜岭外
　　蔡君谟作福守日有一书生投诗来谒云逺入青青叠叠峰峰前真宰读书宫半嵓冷落高宗雨一枕凄凉吉甫风烟鎻豹眠闲雾露井凋凤宿旧梧桐九龙山下英雄气尽属君家世胄中君谟异之寻令人伺其所归至一山下忽不见四顾无人唯一社屋尔意其社神也
　　王荆公女适吴丞相之子封长安县君者能诗尝见亲族妇女有服者带白罗系头子者因戯为诗云香罗如雪缕新裁惹住乌云不放回还似逺山秋水际夜来吹散一枝梅其姑丞相鱼轩李氏侍从徐宥之女也亦能文有诗云絮如栁陌三春雨花落梨园一笛风百尺玉楼半卷夜深人在水晶宫皆妇人有才思者可喜也
