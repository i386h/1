<!-- { "loadSidebar": true } -->
　　刘安世器之在都下僧化成见之曰公在胞胎中当有不测惊危幼年复有恶疾几为废人然卒无恙葢器之父航赴官蜀中时母方娠遇栈道天雨新霁磴滑危甚忽石陨马蹶夫人已坠崖下矣众皆惊泣无复生望试使下瞰厓腹有巨木葛藟萦结蟠屈如葢落叶委借夫人安坐于上呼之即应乃缒而上了无所伤至官未几而育器之后十余嵗居京师苦赤目甚恶睛溢于外百医莫差一日有客云某有一相识来调官畜恶目药甚效昨日来别云已陛辞早晚即行试遣人徃求之时行李已出房云药诚有之匆匆忘记在某箧中初发一箧药乃在焉遂得之令以药傅睛上软帛纒防戒七日方开一傅痛即止及开睛以内眸子了矣二事器之自为刘勉中言
　　苏隂和尚作穆防歌又地里风水家亦有穆防歌皆以六言为句而用侧韵黄鲁直云黔南巴间赛神者皆歌穆防其略云听唱商人穆防四海五湖曽去因问穆防之名父老云葢木瓠耳曲木状如瓠击之以节歌耳予见淮西村人多作炙手歌以大长竹数尺刳去中节独留其底筑地逢逢若皷声男女把臂成围抚髀而歌亦以竹筒筑地为节四方风俗不同吴人多作山歌声怨咽如悲闻之使人酸辛栁子厚云欸乃一声山水緑此又岭外之音皆此类也
　　济南为郡在歴山之隂水泉清冷凡三十余所如舜泉爆流金线真珠洗鉢孝感玉环之类皆奇李格非文叔皆为歴下水记叙述甚详文体有法曽子固作诗以爆流为趵突未知孰是
　　发运使淳化四年始建官焉六路转输于京师者至六百二十万石通泰楚海四州煮海之盐以供六路者三百二十余万石复运六路之钱以供中都者常不下五六十万贯淳化四年以内殿崇班杨允武恭为都大管勾江南诸州纲船般运盐粮钱帛茶货当时殿直蔡崇道供奉官刘全信同管勾五年七月允恭授西京作坊使逐次添管职事乃立制置发运使额至干兴元年十二月文武官二员皇祐元年施昌言以天章阁待制充使自后多除两制置统六路年额上供米六百二十万石内四百八十五万石赴阙一百三十五万石南京畿送纳淮南一百五十万石赴阙二十万石咸平尉氏五万石太康江南东路九十九万一千一百石七十四万五千一百石赴阙二十四万五千石赴拱州江南西路一百二十万八千九百石一百万八千九百石赴阙二十万石赴南京湖南六十五万石尽赴阙湖北三十五万石尽赴阙两浙一百五十五万石八十四万五千石赴阙四十万三千三百五十二石陈留二十五万一千六百四十八石雍丘
　　东坡知徐州作黄楼未几黄州安置为定帅作松醪赋有云遂从此而入海翻天之云涛俄贬惠州移儋耳竟入海矣在京师送人入蜀云莫欺老病未归身玉局他年第几人比归果得提举成都玉局观三事皆防也
　　京师五岳观后凝祥池有黄色莲花甚奇他处少见本也
　　安惇处厚初谪潭州过仪真见客河亭有一丐者遽前自言有戯术愿陈一笑安心异之欣然延礼丐者求一砚及素笔幅纸香炉乃取土以唾和呵之成墨矣又取土呵之悉成薫陆焚之芬馥乃研墨谓安曰吾不能书命小吏持笔题诗曰佳人如玉酒如油醉卧鸳鸯帐头咫尺洞庭君不到长生不死最风流处厚读之不晓自以无嗜欲乆矣岂有佳人如玉醉卧鸳鸯之事乎且谓洞庭君不到是谓我不可仙矣遂谢丐者与酒一壶一饮而尽长揖而去安行将过洞庭之日被命镌消官资放归田里乃悟前诗之异丐者必异人也诗中似隐神仙秘诀人不识耳
　　东坡自常州赴登州经过扬州石塔寺长老戒公来别东坡云经过草草恨万一别石塔塔起立云这个是砖浮图耶坡云有缝答云若无缝何以容得世间蝼螘坡首肯之元丰八年八月二十七也明日坡又作诗赠之云竹西失却上方老石塔还逢惠照师我亦化身东汉去姓名莫遣世人知
　　崔公度伯易赴宣州守江行夜见一舟相随而行寂然无声挽船得港而泊所见之舟亦正近岸公疑之遣人视之乃空舟也舟中有血痕于舟尾得皂绦一条系文字一纸取观之乃雇舟契也因得其人姓名及牙保之属至郡檄廵尉缉捕尽获其人盖船主杀雇舟之商取其物而弃其舟遂伏于法岂鬼物衔寃而诉乎
　　文潞公丞相出镇西京奉诏于琼林苑燕饯从列皆预赋诗送行王禹玉时为内相诗云都门秋色满旌旗祖帐容陪醉御巵功业逈髙嘉祐末精神如破贝州时匣中寳劒腾霜锷海上仙桃压露枝昨日更闻褒诏下别刋名姓入周彛时以为警絶曽弦伯容为予言此诗第一句便见体靣之大若非上公大僚讵敢于都门而张旌旗耶此余人所不可当也白居易献裴度丞相诗云闻説风情筋力在只如初破蔡州时禹玉用此事也
　　镇江府甘露寺在北固山上江山之胜烟云显晦萃于日前旧有多景楼尤为登览之最盖取李賛皇题临江亭诗有多景悬窻牖之句以是命名楼即临江故基也裴煜守润日有诗云登临每忆卫公诗多景惟于此处宜海岸千艘浮若芥邦人万室布如棋江山气象回环见宇宙端倪指防知禅老莫辞勤迓使君官满有归期自经兵火楼今废近虽稍复营缮而楼基半已侵削殊可惜也
　　王荆公退居金陵建宅于半山盖自城至钟山寳公塔路之半因以得名宅后有谢公墩乃谢安石居东山之所也荆公云我名公字偶相同我屋公墩在眼中公去我来墩属我不应墩姓尚随公其后公舍宅为报寜寺寺今亦废未复旧而墩岿然独存
　　宣和二年睦防方臈起帮源浙西震恐士大夫相与犇窜闗注子东在钱塘避地擕家于无锡之梁溪明年臈就擒离散之家悉还桑梓子东以贫甚未能归乃侨寓于毗陵郡崇安寺古栢院中一日忽梦临水有轩主人延客可年五十仪观甚伟衣而美须髯揖坐使两女子以铜杯酌酒谓子东曰自来歌曲新声先奏天曹然后防落人间他日东南休兵有乐府曰太平乐汝先听其声遂使两女子舞主人抵掌而为之节已而恍然而觉犹能记其五拍子东因诗记云衣仙子从双鬟缓节长歌一解顔满引铜杯効鲸吸低回红袖作弓弯舞防月殿春风冷乐奏钧天晓梦还行听新声太平乐先传五拍到人间后四年子东始归杭州而先庐已焚于兵火因寄家菩提寺复梦前羙髯者腰一长笛手披书册举以示子东纸白如玉小朱栏界间行似谱有其声而无其词笑谓子东曰将有待也徃时在梁溪曽按太平乐尚能记其声否乎子东因为之歌美髯者援腰间笛复作一弄亦能记其声盖是重头小令已而遂觉其后又梦至一处榜曰广寒宫宫门夹两池水莹净无波地无纎草仰视嵬峩若洞府然门钥不启或有告之者曰但曵铃索呼月姊则门开矣子东从其言试曵铃索果有譍者乃引入至堂宇见二仙子皆眉目踈秀端庄靓丽冠青瑶冠衣彩霞衣似锦非锦似绣非绣因问引者曰此谓谁曰月姊也乃引子东升堂皆再拜月姊因问徃时梁溪曽令双鬟歌舞传太平乐尚能记否又遣紫髯翁吹新声亦能记否子东曰悉记之因为歌之月姊喜见顔靣复出一纸书以示子东曰亦新词也姊歌之其声宛转似乐府昆明池子东因欲强记之姊有难色顾视手中纸化为碧字皆灭迹矣因揖而退乃觉时已夜阑矣独记其一句云深诚杳隔无疑亦不知为何等语也前后三梦后多忘其声惟紫髯翁笛声尚在乃倚其声而为之词名曰桂华明云缥缈神清开洞府遇广寒宫女问我双鬟梁溪舞还记得当时否碧玉词章敎仙女为按歌宫羽皓月满窻人何处声永断瑶防路子东尝自为予言之
　　王禹玉为翰苑治平三年二月十五日召对蕋珠殿时赐紫花墩令坐逾数刻方罢明年英庙上仙珪作挽词有云曽陪蕋珠殿独赐紫花墩盖谓是也
　　金钗双捧玉纎纎星宿光芒动满奁解笑诗人夸博物祗知红果味酸甜曽子固荔枝诗也白乐天荔枝诗曰津液甘酸如醴酪杜子美诗云红颗甜酸祗自知故前诗讥二公也政和初闽中贡连株者移植禁中次年结实不减土出道君御制诗云玉液乍凝仙掌露绛纱初脱水晶丸盖体物之工矣时羣臣皆应制焉
　　髙邮禅居寺大殿佛髻珠一日为盗窃去往来夜中不得出僧怪之曰汝徃来何求曰欲求门以出僧指曰此门也又复他之竟不见也僧诘问具以窃珠为对即引盗纳珠令投哀引咎乃识涂而去僧因抆拭佛供见座下有败经腐烂狼籍防巢其中小防数枚尚未能走或少足或目欠尾者无耳者迨无一全形殊可怪也
　　王将明后房曰田令人者顔貎殊伦真国色也靖康改元正月将明死田自都携一婢窜至亳州居逆旅中郡知之为拘管数月其家遣人迎归蔡元长后房曰武恭人亦妙丽不凡元长谪岭表武在京师为一使臣姓孙人所蓄乃携孙窜至南京亦为郡所拘七月开封差人擒之送入京师时予适在二郡皆见之
　　钱塘僧净晖子照旷学琹于僧则完全仲遂造精妙得古人之意宣和间乆居中都出入贵人之门尝得一旧琹修治之磨去旧漆三数重隐隐若有字痕重加磨礲得古篆霜镛二字黄金填之字画劲妙有法中官陈彦和以七百千得之别以马价珠为徽白玉为轸修成弹之清越声压数琹非雷氏未易臻此也靖康丁未辛道宗将赵万叛九月二十八日防镇江府时彦和在京口挺身而走琹遂不携又宗室士立之时知南外大宗正亦在郡所服犀乃道君解赐渊圣渊圣解赐士者正透盘龙亦亡焉龙屈若飞翔之状予尝见之
　　郭熙河阳温县人以画得名其子思后登科熙喜甚乃于县庠宣圣殿内图山水窠石四壁雄伟清润妙絶一时自云平生所得极意于此笔矣熙能为逺景意趣益新畧不相杂亦名手也贵人家收熙一景山水二十四幅挂髙堂上森然若在林壑间未易得也思后为待制乃重资以收父画欲晦其迹也
　　杜子美防意深逺考之可见如丹青引赠曹覇诗也有云至尊含笑催赐金圉人太仆皆惆怅説者谓帝喜覇之能写真画马也故催金赐之而圉人太仆自叹其无技以防恩赉耳如此説则意短无工殊不知此画深讥肃宗也考是诗始云先帝天马玉花骢画工如山貎不同是日牵来赤墀下逈立阊阖生长风帝既见先帝之马当轸羮墙之念反含笑而赐金曽不若圉仆见马能惆怅而懐先帝也又寄刘峡州伯华使君长篇尾句云江湖多白鸟天地亦青蝇人多指白鸟为鹭非也按月令仲秋之月羣鸟养羞注引夏小正曰九月丹鸟盖白鸟説者谓蚊蚋也又金楼子云齐桓公卧于栢寝白鸟营饥而求饱公开翠纱之厨而进焉有知礼者不食而退有知足者隽肉而退有不知足者长嘘短吸而食及其饱者腹为之溃盖戒夫贪也又诗人以青蝇刺防然则公诗盖言天下多贪防之人耳
　　防陵时蔡元长为学士故事供贴子皇太后皇帝皇后閤各有词诸妃閤同用四首而已时昭懐刘太后充贵妃元长特撰四首以供之有三十六宫人第一玉楼深处梦熊罴
　　荆公退居钟山常独游山寺有人拥数卒按膝据牀而坐骄气满容谩骂左右为之辟易公问为谁僧云押纲张殿侍也公即索笔题一诗于扉云口防天宪手持钧已是龙墀第一人回首三千大千界此身犹是一防尘
