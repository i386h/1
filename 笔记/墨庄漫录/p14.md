<!-- { "loadSidebar": true } -->
　　李博宣和间仕大府卿因职事陛对徽宗问曰知卿年弥髙而色不衰中外称卿有内丹之术可具术以进博曰陛下盛德广渊睿智日新学有缉熙于光明臣虽不学敢以诚对谨领圣训容臣具术以闻明日乃进曰臣闻内观所以存其心也外观所以养其气也存其心养其气则真火炉鼎日炎神水华池日盛矣长生乆视上下与天地同流天道运而不积圣人知而行之大道甚易知其易行以简以简易而天下之理得也人之所恃以生者气也气住则神住神住则形住形住则长生乆视自此始矣葢日月运转寒暑往来天地所以长乆吹嘘呼吸吐故纳新真人所以住世故丹元子曰形以神住神以气集气体之充也形神之舍也气实则成气虚则敓气住则生气耗则灭此广成子所以保气而烟萝子所以炼气也然则一言而尽保炼之妙者其惟咽纳乎故曰一咽二咽云蒸雨至三咽四咽内景充实七咽九咽心火下降肾水上升水火既济则内丹成可以已疾可以保生可以延年可以超升臣谨删其繁紊撮其枢要直书其玅以着于篇上篇曰进火毎日子后午前若于五更初阳盛时尤佳就坐榻上面东或南握固盘足合目主腰而坐澄心静虑内藏五藏仰靣合口鼻中引出清气气极则生要而咽之毎一咽缩谷道一缩再引则再如之至再至三若气极不能任则低头防开口以吹寜出之勿令耳闻出气之声如此凡三次是为进火一周天俟气调匀然后行水下篇曰行水行水鼻中取鼻涕口中取液聚为一处多多益办俟甘而热即闭口仰靣亚腰左顾一咽正中一咽分三咽而下内想一直下丹田毎一咽亦缩谷道一缩如此一遍是为行水一周天毎进火行水毕然后下榻行履自如后叙曰五行水火为初人生水火为急此是极易之要法上夺天地造化学道修真之士初行须觉脐下如火饮食添进四肢轻快是其騐也行而乆之则发白再黑齿落重生精神全具复归婴儿寒暑不能侵鬼神不能宼千二百嵗夀比彭老渐为真人矣徽宗见而嘉纳之梁师成录其説以示人乃简易之道第行之者不能悠乆耳或云虞谟君明修养有得亦祗行此法也
　　翰苑嵗供禁中立春端午贴子前后多矣率多拟效旧语故少新意惟能道宫禁一时之事者为妙王履道皇帝閤云彤霞蒨雾绕觚棱楼雪融银滴半层别绕拟开延福宴夹城先试景龙灯妃嫔閤云玉燕翩翩入鬓云花风初掠缕金裙神霄宫里骖鸾侣来侍长生大帝君政和七年所进也有皇后閤云蘂笈琅函受袐文清虚道合玉晨君瑶台夜静朝真乆金屋春寒阅箓勤妃嫔閤云曈昽晓日上金铺的皪春氷泮玉壶绣戸緑窻尘不到凝酥防就辋川图重和二年所进也不惟才思清丽皆纪当时事也
　　徐遹子闽人博学尚气累举不防乆困场屋崇宁二年为特奏名魁时已老矣赴闻喜赐宴于璚林苑归骑过平康狭邪之所同年所簮花多为群倡所求惟遹至所寓花乃独存因戯题一絶云白马青衫老得官璚林宴罢酒肠寛平康过尽无人问留得宫花醒后防后仕至朝官知广徳军谢事而归
　　予四明同僚严明致养正靖康丙午嵗仕广徳军建平尉任满入城批书舘于郡之开化寺一夕梦一妇丽容服来诉曰妾四明人也乆寓于此未有所归惟君子哀之为我谋所舍意若求也既寤询诸寺僧有云政和间池阳人彭汝云为郡从事其子妇张氏死乃殡于城西明教院其后改院神霄宫徙其徒入此寺并移其柩于此僧軰常有见之者不以为恠严颇疑之未几考课事竟将返马时赴郡官防暨归夜参半矣方就枕复见其人立于帐前泣诉曰知君戒行有日前恳何如又云欲竭奴心誓殚素志严恍惚惊寤悚悸而起不能悉记其语翌日复询彭氏则亦托者同也
　　熈宁十年京师春旱上心焦劳于后苑瑶津亭建道场祈祷上精诚甚切一夕梦一僧形容甚异于空中吐云雾以兴雨及觉雨遂大注上大悦求其像于佛閤中乃罗汉中第十尊者也元绛厚之时为叅政作喜雨诗王禹玉和其韵云紫殿宵称感圣忧玉毫曾降梵王州慈深三界云常聚法徧诸天雨自流作弼为霖孤宿望神僧吐雾应精求【云　云】人多称之
　　崔伯易熈寜二年为国子监直讲尝着熈寜稽古一法百利论五卷逾万言槩以乆任为要上之召对延和称防自此遂擢用徧歴清要矣予尝求是书于其家今已亡矣惜乎不见于世以此知古人著述亡逸不传者多矣同时又有临川吴孝宗子经尝着三书一曰法语二曰先志三曰巷议旧尝传于其侄道宗梦协亦亡于兵火子经予母之从叔也今闻其从孙家尚有本当复传之
　　唐庚子西谪惠州时自酿酒二种其醇和者名养生主其稍冽者名齐物论子西诗多新意不沿袭前人语如湖上云佳月明作哲好风圣之清独逰云乌攫春祠敏鸢窥野烧痴醉眠云山静似太古日长如小年又芙蓉溪歌云人间八月秋风严芙蓉溪上春酣酣二南变后鲁叟笔七国战处邹轲谈人间二月春光好溪上芙蓉迹如扫周家盛处伯夷枯汉室隆时贾生老小儿造化谁能穷几回枯枿还芳丛只因人老不复少有酒且发衰顔红此兴殊新竒也
　　臣昔与希真游衡山朱陵洞天过古兰若基野客留宿庵下有闻类狗吠希真谓此非人境安得有是客笑曰岩腹枸杞生而酷似此其音也臣忆旧説黎明拉客欲识其处未至百步皆曰彼婆娑出众荣者是臣与希真将前客急止曰此神物也侧常有蛇虎守防必待有道之士以归若等无得輙近自是毎念之或入他山中遇樵蘓又访问焉云往往有见但苦在深絶不可到之地元丰己未三月陛下亲策进士集英殿三舘故事臣得寓直殿廊入在银台门少四十步许御沟之上有若洞天所望熟视则枸杞也其本围尺有咫左纽而连理臣亟询卫士高者对曰闻天圣前尤盛此荐出苖耳臣益悚然窃语同舍或曰是虽可近而甚袐也曾减仙山神医岩乎既而叹曰下诚有物耶孕天地隂阳之至和隐端然不可輙至之神今乃自幸托宫槐禁栁之列备一时洒扫之观是岂浪出而徒然耶偶臣属昧方士采制饵服之节度未得相与抃舞欢呼随万年之觞一供吾君亦臣子心愿目想而深可愧恨慊然者因感而成诗姑有待焉【云云】予因是知一物生得其地乃尔悠乆彼南岳之丛
　　与银台之本虽逺近之有殊其为深根固蒂无芟翦之患则所【云　云】予方居山小隠当莳百本以供撷芼虽未能拟西河女子之夀亦足豊天随子之七袠也
　　王直方立之父名棫家多侍儿而小鬟素儿尤妍丽王尝以蜡梅花送晁无咎无咎以诗五絶谢之有云芳菲意浅姿容浅忆得素儿如此梅
　　李廌方叔尝饮襄阳沈氏家醉中题侍儿小莹裙带云旋剪香罗列地垂娇红嫩緑冩珠玑花前欲作重重结系定春光不放归后小莹归郭汲使君家更名艳琼尚存也他日访之乃襄阳士族家遂嫁之
　　洛阳牡丹之品见于花谱然未若陈州之盛且多也园户植花如种黍粟动以顷计政和壬辰春予侍亲在郡时园户牛氏家忽开一枝色如鹅雏而淡其靣一尺三四寸髙尺许柔葩重疉约千百叶其本姚黄也而于葩英之端有金粉一晕缕之其心紫蕋亦金粉缕之牛氏乃以缕金黄名之以籧篨作棚屋围幛复张青防防之于门首遣人约止游人人输千钱乃得入观十日间其家数百千予亦获见之郡守闻之欲剪以进于内府众园户皆言不可曰此花之变易者不可为常他时复来索此品何应之又欲移其根亦以此为辞乃已明年花开果如旧品矣此亦草木之妖也
　　予妹夫王从一太初着东郊语录有云唐人诗云月落乌啼霜满天江枫渔火对愁眠姑蘓城外寒山寺夜半钟声到客船此张继枫桥夜泊之作也説者谓美则美矣但三更非撞钟时按南史裴皇后传载齐永明中上数游幸诸苑囿载宫人从车置内深隠不闻端门皷漏声置钟于景阳楼上应五更三皷宫人闻钟声早起妆饰由是言之夜半之钟有自来矣予以为不然非用景阳故事也此葢吴郡之实耳今平江城中从旧承天寺鸣钟乃半夜后也余寺闻承天钟罢乃相继而鸣迨今如是以此知自唐而然枫桥去城数里距诸山皆不逺书其实也承天今更名能仁云
　　沈辽睿逹以书得名楷皆妙尝自湖南泛江北归舟过富池值大风波涛骇怒舟师失措几溺者屡矣富池有吴将甘宁庙往来者必祭焉睿逹遥望其祠以诚祷之风果小息乃得维防乃述宁仕吴之竒谋忠节作賛以扬灵威而答神之休自作楷法大轴以留庙中而去其后乃为过客好事者取之是夜神梦于郡守使还之明日守使人讯其事果得之复畀庙令掌之近闻今亦不存矣
　　靖康初韩子苍知黄州颇访东坡遗迹常登赤壁而赋所谓栖鹘之危巢者不复存矣悼怅作诗而归又何颉斯举者犹及识东坡因次韵献子苍云儿时宗伯寄吴州讽诵遗文至白头二赋人间真吐鳯五年江上不惊鸥蟹常见水人犹恶鹘有危栖孰肯留珍重使君寻往事西风怅望古城楼然黄之赤壁土人云本赤鼻矶也故东坡长短句故垒西邉人道是三国周郎赤壁则亦是传疑而云也今岳阳之下嘉鱼之上有乌林赤壁葢公瑾自武昌列舰风帆便顺泝流而上遇战于赤壁之间也牡牧有寄岳州李使君诗云乌林芳草逺赤壁健帆开则此真败魏军之地也
　　酴醿花或作荼防一名木香有二品一种花大而棘长条而紫心者为酴醿一品花小而繁小枝而檀心者为木香题咏者多常记周无外云暖风吹麝入铅华不肯随春到谢家半夜粉寒香泣露也应和月怨梨花韩维持国云平生为爱此香浓仰面常迎落架风毎恐春归有遗恨典刑元在酒杯中未若张文潜云紫皇宝辂张珠幰玉女熏笼覆绣衾万紫千红休巧笑人间春色在檀心又未若黄鲁直云汉宫娇额半涂黄入骨浓薫贾女香日色渐迟风力细倚栏偷舞白霓裳

　　墨庄漫録巻九
　　钦定四库全书
　　墨庄漫録卷十
　　宋　张邦基　撰
