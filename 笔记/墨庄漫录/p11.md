<!-- { "loadSidebar": true } -->
　　李端叔有赠人二小诗一云通中玉冷梦偏长花影笼堦月浸凉挽断罗巾留不住觉来犹有去时香一云情随榆荚不胜飘心似杨花暖欲消拟借琼林大盈库约君孤注赌妖娆葢有所爲也或云是与当涂杨珠者博者以胜彩累注数者至乘败者唯有畸零不累注数谓之孤注故端叔戱云
　　韩退之诗云前计顿乖张居然见真赝广韵及字书云赝五晏切注伪物也东坡岭外诗云茯苓无人采千嵗化虎魄我岂无长镵真赝苦难识韩非子曰齐伐鲁索镵鼎鲁以其赝徃齐曰鴈也鲁曰真也古乃以鴈为亦借用也今人若作真鴈人必笑也
　　东坡在黄州陈慥季常在岐亭时相徃来季常喜谈养生自谓吐纳有所得后季常因病公以书戱之云公养生之效有成绩今又示病弥月虽使臯陶听之未易平反公之养生正如小子之圆觉可谓害脚法师鹦鹉禅五通气毬黄门妾也前軰相与可谓善谑也
　　崇宁二年三月一日卫州获嘉县民职氏杀猪祭神而民刘氏猎犬得其弃首骨之狺四日不食民使其子析之其左牡齿臼中得肉如拇谛视之如来像也髻有珠如粟瞑目跏趺瞳子隐然庄严毕具观者万人载之伯宇尝记其事无咎又作賛以称叹之政和丁酉予侍亲在真州时慈受禅师懐深住持资福寺一日深老谓先君曰近赴村落富人家斋见羣犬争衔囓一牛胫骨甚狂噬相嗾不已村人持挺驱逐亦竟不去众顿异因夺而破之其中血髓已坚凝如玉自成一菩萨形衣纹璎络相好奇特虽雕琢有所不及其家乃取去藏之此与职氏齿事极相类佛之慈悲化身无乎不在以警于好杀者俾生信心哀愍有情故视希有之异阐提者得不少悛乎
　　翟三丈公巽宣和末蔡绦约之用事外召从官七人公巽再以琐闼召力辞之未至阙有防落职宫祠继而复还待制公作谢表有云弹贡禹之冠诚非本志夺伯氏之邑其又何言又云惟一与一夺之命无有二三而三仕三已之心敢懐愠喜人多称之
　　翟公巽谢对衣金带鞍马表云顾臣非缁衣之宜敝予又改以臣从大夫之后不可徒行叶少蕴谢赐厯日表云岂特千嵗之日可坐而致将使百亩之田勿夺其时汪彦章贺进筑隆兊二州及城寨表云我陵我阿不以山谿之险有民有社在吾邦域之中皆用经史全语而工者
　　优词乐语前軰以为文章余事然鲜能得体王安中履道政和六年天宁节集英殿宴作教坊致语其诵圣德云葢五帝其臣莫及自致太平凡三代受命之符毕彰殊应又云歌太平既醉之诗頼一人之有庆得久视长生之道叅万岁以成纯可谓妙语也至放小儿队词云戢戢两髦已对襄城之问翩翩羣舞却从沂水之归放女童词云奏阆圃之云謡已瞻天而献祝曳广寒之霓袖将偶月以言归益更工丽而切当矣履道之掌内制可谓称职凡乐语不必典雅惟语时近俳乃妙王履道天军节宴小儿致语云五百里采五百里卫外并有截之区八千嵗春八千嵗秋共上无疆之寿又正旦宴小儿致语云君子有酒多且防得尽羣心化国之日舒以长对扬万寿孙近叔诣宣和春宴女童致语云黛耜载耕于帝籍广十千维耦之疆青圭徃袚于髙禖兆则百斯男之庆皆为得体然未若东坡元祐秋宴教坊致语云南极呈祥候秋分而老人见西夷慕义渉流沙而天马来又春宴致语云稍寛中昃之忧一均湛露之泽方将麴蘖羣贤而恶防酒鼓吹六艺而放郑声虽白雪阳春莫致天顔之一笑而献芹负日各尽野人之寸心则又不可跂及矣乐语中有俳谐之言一两聨则伶人于进趋诵咏之间尤觉可观而警絶如石懋敏若外州天宁节钖宴云飞碧篆之炉烟薫为和气动红鳞之酒靣起作风波何安州得之外州上元云五云缥缈出危峤于灵鼍九陌荧煌下繁星于陆海暗尘随马素月流天如熙熙登春台举欣欣有喜色孙仲益和州送交代云渭城朝雨寄别恨于垂杨南浦春波愁心于碧草皆为人所脍炙也
　　翟公巽知宻州侯元功自中书侍郎罢政归乡公有启云得请真祠归荣故里虽老成去国之易而明哲保身之全多士叹嗟饯韩侯之出祖邦人慰喜咏季子之来归又云乘安车而过诸子未慕昔贤挥赐金以娱故人用偿夙志公平时四六多聱牙髙古而此启特平易诚大手笔也后元功于里第筑台曰高蓝光既落成公就台张具为宴自作致语有云公槐避宠衣绣归家从方外之赤松寄髙懐于緑野珍禽綷羽借鸡树之遗栖曲沼囘塘分凤池之余润晋世语云刘放为中书监孙资为中书令共领枢要侯献曹肇心内不平殿中有鸡栖树二人相谓曰此亦久矣其能复几指放资也又晋书荀朂守中书监毗賛朝政及迁尚书令朂久在中书专掌机事失之甚愠人有贺者怒曰夺我凤凰池何贺焉故公用鸡树凤池皆中书事考之方见其切
　　李昭玘成季自京西路提刑移东路置司在兖东路置司在青州谢上表有云去长安之日虽遥千里之违望岱宗之云犹均二州之润
　　杜子美佳人词云合昏尚知时鸳鸯不独宿草本合欢或曰合昏陈藏器云叶至暮即合故曰合昏今夜合花是也又徃在诗云当宁防玉座白间剥画虫文选景福殿赋云皎皎白间微微列钱注白间窻也又大食刀歌云得君乱与君理北史齐文宣帝高洋神武第三子神武尝令诸子各理乱帝独抽刀斩之曰乱者须斩神武以为然
　　范忠宣公薨朝廷赐墓碑之额曰世济忠直时唐彦猷君益知颍昌为表其居曰忠直坊范公之子正平正思谓君益曰荷公之意但上之所赐刻于螭首揭于墓隧假宠于公若施于康庄以为徃来之观非朝廷之意也君益曰此州郡之事于君家无与也二公曰先祖先人功名闻于逺迩何待此而显且十室之邑必有忠信流俗所尚识者所耻异时不独吾家为人嗤诮公亦宁迯于指议故不得不力请也时李端叔官于许下乃见唐公且言曰顷胡文恭宿知苏州时蒋堂希鲁将致政归文恭昔为诸生尝受学于蒋公乃即其里第表之为难老坊蒋公见之不乐曰此俚俗歆熖内不足而假之人以为夸者非所望于故人也愿即撤去文恭谢之欲如其请则营缮已毕乃咨其尝获芝草之瑞更为灵芝文恭退而语人曰识必因德而后逹蒋之德葢所畏而其识如此非吾所及也君益闻端叔之言遂撤去之范氏二公闻之乃谢端叔曰非公之语莫遂于心也因复笑曰凡以伎能物货自营图倍于人则名曰元本某家至于假供御供使州土为名殆与此一类顔子居陋巷一箪食一瓢饮人不堪其忧囘不改其乐故与禹稷同道当时未闻表其巷何坊也端叔亦笑之后复陈此语于君益君益大笑之
　　李资政邦直有与韩魏公书云前书戱问玉梳金箆者侍白髪翁几欲淡死矣然常山颇多老伶人吹弹甚熟日使教此五六人近者稍便串异时愿传饮期一釂觞也玉梳金箆葢邦直之侍姬也人或问命名之意邦直笑曰此俗所谓和尚置梳箆也又有与魏公书云旧日梳箆固无恙亦尝増添三两人更似和尚撮头带子尔
　　元祐中哲宗旬日一召辅臣于迩英阁听讲读时曽肇子开苏辙子由自左右史并除中书舍人入侍讲筵子由作诗呈同省诸公悉和之迩英延羲皆祖宗所建讲读之所记注官赐坐饮茶将罢赐汤仍皆免拜无复外廷之礼故子开诗云二阁从容访古今诸儒葵藿但倾心君臣相对疑宾主谁识昭陵用意深迩英阁前槐后竹双槐极髙而柯叶拂地状如龙蛇或谓之凤尾槐子开诗云凤尾扶踈槐影寒龙吟萧瑟竹声干汉皇恭黙尊儒学不似公孙见不冠子由诗云铜瓶洒遍不胜寒雨防匀圆冻未干囘首曈昽朝上日槐龙对舞覆衣冠并谓此也
　　宣和中予客唐州外氏吴家时兖阳府光化县村人耕穴一冡得一器类鼎而有盖盖及鼎腹皆雷纹中有虬形两耳为饕餮足为蚩尤制作甚精一足微蚀损尚可立也表勇唐悊端仲数金得之以与舅氏顺图好古博雅乃以归之而强名曰虬鼎且作歌以记之予得熟观焉予以为古之鼎鼐皆无盖而足皆圆直无作兽形者此乃敦耳端仲以其腹髙如鼎而敦乃形匾故名之为鼎耳其饕餮蚩尤与李伯时古器图所画小敦耳足正同但小敦耳之两兽间口有饰玉处古之玉敦多如此也而此器乃无饰玉之状状复无欵职耳有按吕氏春秋云周鼎饕餮有首无身食人未咽害及其身此葢周器也古器多为饕餮蚩尤者深戒于贪暴也两舅皆以予言为然乃秪名曰虬敦极寳惜之时京西漕时道陈闻有此器讽太守王牲来取之舅氏秘而不出后欲自携徃京师幷闗中侯金印献之上方未防而俶扰外氏避地湘潭平时玩好书画寳玉悉为贼有不知此器存亡何所惜哉【敦酒器】
　　天下之事每患于无公论狥于一己之好恶则说必偏虽以曲词夸语以胜于人然则不若公论之使人必信也砚之美者无出于端溪之石而唐询彦猷作砚录乃以青州黒山红石为冠米芾元章则以唐州方城山葛仙公岩石为冠彦猷则为红石理黄者其红理红者其黄文之美者则有旋转其凡十余重次第不乱资质润美发墨久为水所浸渍即有膏液出焉此石之至灵者非他石可与较议故列之于首元章则谓方城岩石石理白者视之如玉莹如鉴光而着墨如澄泥不滑稍磨之则己下而不热生泡发墨生光如漆如油歳久不退常如新成有君子一德之操色紫可爱声平而有韵此石近出始见十余枚矣二公皆于翰墨留意者然此说恐未为公也予伯父毅老提学尝官青社得红石砚虽文彩诚如彦猷之说但石理麄慢殊不发墨特堪为几案之奇玩耳予外氏居唐州而方城下邑也予徃来必过仙公山下地名新寨居民多以石为工所货之砚紫青白三种石也亦作鼎斛盂之类其砚如吴郡防村石之易得一枚不过百钱惟有一种曰太阳坑石乃元章所谓近出者坑在山顶其石色如端溪坚重缜宻作砚极剉墨不数磨而已盈砚殊可爱也葢元章性急每用磨墨发艶甚易故以适意为快也然多损笔墨故士人谓之笔墨刽子可与端州后歴石相抗焉得居上岩下岩二石之上也予在京西时择求数年得一巨璞琢为玉斗样不知者以为端溪也予舅吴兖显图为予铭其背云琢云根陪頴賛斯文贻久永无磷缁坚以璟之子操同其炳渡江以来之后亡之矣二公之论当否究心于文房者必能订评之
　　黄鲁直有乞猫诗云秋来防辈欺猫死窥瓮翻盆搅夜眠闻道貍奴将数子买鱼穿桞聘衘蝉蔡天啓乞猫于孙元忠亦有诗云防廪空虚防亦饥终霄咬齧近秋帷腐儒生计惟黄卷乞取衘蝉与防持予友李璜德邵以二猫送予仍以二诗一云家家入雪白于霜更有欹鞍似閙装便请炉邉义手坐从他防子自跳梁二云衘蝉毛色白胜酥搦絮堆绵亦不如老病毗邪须减口从今休叹食无鱼

　　墨庄漫录卷七
<子部,杂家类,杂说之属,墨庄漫录>
　　钦定四库全书
　　墨庄漫录卷八
　　宋　张邦基　撰
