<!-- { "loadSidebar": true } -->
　　邦基从伯康孙字曼老时彦榜髙科宰溧阳日晨有道士来谒授以药二粒且以橡栗四十枚付之戒曰此去千日当有大厄宜封识如法勿令妾妇见之庶缓急可为备后至扬州遇母舅钱勰穆父擕二侍姬来偶探药囊而未及取寻而得疾取药无有矣计其时正三年竟不起云
　　宣和戊戌冬予道由颍昌之汝坟驿壁间得廖正一明畧手题三诗其一云阿怜二十颇有余秀眉丰颊氷琼肤无端欲作商人妇更枉方寻海畔夫其二云阿梅笄嵗得同欢懊恼情深解梦兰莺语轻清花里话栁条弱嫩掌中防其三云淮源距襄阳亭逾十舍征鞍背绣帏云雨【阙】四夜双艳尽倾城一姝偏擅价独怒蕙心轻误许商人嫁初不晓其意是年至唐州外氏家因举是诗邦人任喻义可云顷年明畧与郡之二营妓徃来情好甚笃其一小字怜怜其一名梅时怜怜将为大贾所纳明畧既去道过汝坟作诗葢有所感也怜怜竟随贾去方寻海畔夫用海上有逐臭之夫事讥之也
　　禁中旧有鸭脚子四本俗谓之银杏大皆合抱其三在翠芳亭之北嵗收实至数斛而所托隂隘无可临赏之所其一在太清楼之东得地显敞可以就赏而未尝着花也裕陵尝临观而兴叹以为事有不能适人意者如此越明年一枝遂花而结实至十余莹大可爱裕陵大悦命宴太清楼赏之分赐禁从有差迨次年则不复花矣中官带御器械石璘者老于禁掖供奉常为何正臣去非言之正臣尝记是事且谓凡草木之华实葢有常性人主者为起一念乃能感格穹壤使隂阳造化之功为之巧顺曲从以适其一时之所欲岂为天子者凡一言动致穹髙之鍳听若影响之速耶由是观之为人上者使有宋景公之言时发于诚心则召应岂俟终日哉正臣所论如此邦基尝以正臣之子防子楚见其手书因复记之
　　翟三丈公巽少年侍龙图出守防稽时尝赋猩猩毛笔诗甚奇妙何去非次韵和之云貎妍足巧语躯恶招歋歈赋形具人兽寜脱荆榛居肉尝登爼鼎饷餽传甘腴失计堕醉乡颠踬无与扶柔毫传束缚航海归仙癯浴质逸少池摛藻知章湖杀身固有用赋芋从众狙坐令宣城工无复夸栗须【宣城出栗防须也】文房甲四寳万兎慙防肤数管友十年闭门赋三都之子信豪迈嗜学每致劬未冠游胶庠已推经行儒蓬山天禄阁峥嵘凌碧虚期予早登蹑同舍校鲁鱼公巽之诗恨未见有緑毛诗皆少年所作也
　　予在四明时舶局日同官司户王璪粹昭郡檄徃昌国县寳陀山观音洞祷雨归为予言寳陀山去昌国两潮山不甚髙峻山下居民百许家以鱼盐为业亦有耕稼有一寺僧五六十人佛殿上有频伽鸟二枚营巢梁栋间大如鸭颊毛羽绀翠其声清越如撃玉每嵗生子必引去不知所之山有洞其深罔测莫得而入洞中水声如数百面皷语不相闻其上复有洞穴日光所射可见数十歩外菩萨每现像于其中粹昭既致州郡之命因密祷愿有所覩须见栏楯数尺皆碧玉也有刻镂之文为【阙】路如世问宫殿所造者已而复现纹如珊瑚者亦数尺去人不逺极昭然也乆之于深逺处见菩萨像但见下身如腰而上即晦矣白衣璎珞了了可数但不见其首寺僧云顷有见其面者乃作红赤色今于山上作塑像正作此色乃当时所现者三韩外国诸山在杳防间海舶至此必有祈祷寺有钟磬铜物皆鸡林商贾所施者多刻彼国之年号亦有外国人留题颇有文采者僧云祷于洞者所视之相多不同有见净缾者缨络者善财者桥梁者亦有无所覩者洞前大石下有白玉晶莹谓之菩萨石粹昭平生倔强至是颇信向云
　　唐人诗行役异乡懐归感叹而意相同者如贾岛云客舍并州已十霜归心日夜忆咸阳无端更渡桑干水却望并州是故乡窦巩云风雨荆州二月天问人初雇峡中船西南一望云和水犹道黔南有四千栁宗元云林邑山联瘴海秋牂牁水向郡前流劳君更问龙池地正北三千到锦州李商隐云君问归期未有期巴山夜雨涨秋池何时共翦西窻烛却话巴山夜雨时皆佳作也
　　段承务者医术甚精贵人奏以不理选受恩泽居宜兴非有势力者不能屈致翟公巽叅政居常熟欲见之托平江守梁仲谟尚书邀之始来乃日平江一富人病求段医段曰此病不过汤剂数服可愈然非五百千钱为酬不可其家始许其半段拂衣而去竟从其请复以五十星为药资段复求益増至百星始肯出药果如其説而差段载其所获而归中涂夜梦一朱衣曰上帝以尔为医而厚取贿赂殊无济物之心命杖二十勑左右牵而鞭之既寤犹觉痛令人视之有捶痕归家未几而死
　　东坡性喜饮而饮亦不多在黄州尝以蜜为酿又作蜜酒歌人罕传其法每蜜用四觔链熟入熟汤相搅成一斗入好面麯二两南方白酒饼子米麯一两半捣细生绢袋盛都置一器中宻封之大暑中冷下稍凉温下天冷即热下一二日即沸又数日沸定酒即清可饮初全带蜜味澄之半月浑是佳酎方沸时又链蜜半觔冷投之尤妙予尝试为之味甜如醇醪善饮之人恐非其好也
　　苏子由在政府子瞻为翰苑有一故人与子由兄弟有旧者来干子由求差遣乆而未遂一日来见子瞻且云某有望内翰以一言为助公徐曰旧闻有人贫甚无以为生乃谋伐冡遂破一墓见一人裸而坐曰尔不闻汉世杨王孙乎裸塟以矫世无物以济汝也复凿一用力弥艰既入见一王者曰我汉文帝也遗制圹中无纳金玉器皆陶瓦何以济汝复见有二冡相连乃穿其在左者乆之方透见一人曰我伯夷也瘠羸靣有饥色饿于首阳之下无以应汝之求其人叹曰用力之勤无所获不若更穿西或冀有得也羸者谓曰劝汝别谋于他所汝视我形骸如此舍弟叔齐岂能为人也故人大笑而去
　　梅挚公仪龙图景佑初以段中丞知昭州昭号二广烟瘴水土恶弱处公常为説其畧云仕亦有瘴急催暴敛剥下奉上此租赋之瘴也深文以逞良恶不白此刑狱之瘴也侵牟民利以实私储此货财之瘴也盛拣姬妾以娱声色此帷簿之瘴也有一于此民怨神怒安者必疚疚者必殒虽在辇下亦不可免何但逺方而已仕者或不自知乃归咎于土瘴不亦谬乎予读此方慨然有感涖仕者当书于座右亦可为训也
　　世谓子瞻诗多用小説中事而介甫诗则无有也予谓介甫诗时为之用比子瞻差少耳如酬王贤良松诗云世传夀可三松倒此语难为常人道夀倒三松见裴铏传奇春日晚行云兴尽无人檝迎我却随倦鸦归薄暮檝迎汝见古乐府王献之桃叶歌金陵西斋诗云黄奴三倒频璚树小砑红绫鬬诗句小砑红绫见大业拾遗舒州云巫祝方説茶不救只疑天赐雨工闲雨工见洞庭灵怪传
　　徽庙见研石有纹如眉者谓之眉子石东坡尝作眉子石研歌极有连蜷弯环可爱者东海宫声应中有一砚尉氏孙宗鉴少魏舍人为作铭襄城愁京兆妩北窻散黛东家翠羽棱棱笔锋与此等伍胡不类子英气妙语又曰夕锋既去碧落方暮澹踈星之防明横青霞之数缕想像沉寥夷犹毫楮俾子之文万丈轩翥梁冀妻孙夀封襄城君作愁眉啼妆诗云北窻朝向镜锦帐复斜萦娇羞不肯出犹言妆未成散黛随眉广胭脂遂脸生试将持出众定得可怜名宋玉好色赋东家之子眉如翠羽用斯事也
　　杜子美有忆郑南玭诗云郑南伏毒守潇洒到江心殊不晓伏毒守之义守当作寺按华州图经有伏毒寺刘禹锡外集有贞元中侍郎舅氏牧华州时予再忝科第前后由华觐谒陪登伏毒嵓今世行本皆作守误也









　　墨庄漫录卷五
<子部,杂家类,杂说之属,墨庄漫录>
　　钦定四库全书
　　墨庄漫録卷六
　　宋　张邦基　撰
　　本朝能书世推蔡君谟然得古人妙者当逊米元章米亦自负如此尝有论书一篇及杂书十篇皆中翰墨之病用鸡林纸书赠张太亨嘉甫盖米老得意书也今附于此
　　论书云歴观前贤论书征引迂远比况奇巧如龙跳天门虎卧凤阙是何等语或遣辞求工去法愈逺无益学者故吾所论要在人人不为溢辞吾书小字行书有如大字惟家藏直迹防尾间或为之不以与求书者心既注之随意落笔皆得自然备其古雅壮岁未能立家人谓吾书为集古字葢取诸家长处总而成之既老始自成家人见之不知以何为祖也江南吴登州王子韶大题榜有古意吾小儿尹仁大题榜与之等又防儿尹知代吾名书碑及手书大字更无辨门下许侍郎尤爱其小楷云每小简可使令嗣书之谓尹知也老杜作薛稷惠普寺诗云欝欝三大字蛟龙岌相纒今有石本得而视之乃是勾勒倒收笔锋画画如蒸饼普字如人握两拳伸臂而立丑恠难状以是论之古无真大字明矣葛洪天台之观飞白为大字之冠古今第一欧阳询道林之寺寒俭无精神桞公权国清寺大小不相称费尽筋骨裴休率意写碑乃有真趣不防丑恠真字甚易惟有体势难为不如画筭匀而势活也字之八靣惟尚真楷见之大小各自有分智永有八靣己少钟法丁道防欧虞始匀古法亡矣柳公权师欧不及逺甚而为丑恠恶札之祖自柳世始有俗书唐官告在世为禇陆徐峤之体殊有不俗者开元以来縁明皇字体肥俗始有徐浩以合时君所好经生字亦自此肥开元以前古气无复有矣唐人以徐浩比王僧防甚失当徐浩大小一伦是犹吏楷也僧防萧子云传钟法与子敬无异大小各有分不一伦徐浩为真卿辟客书韵自张颠血脉来教顔大字促令小小字展令大非古也石刻不可学但自书使人刻之己非己书也故必须真迹观之乃得趣如顔真卿每使家僮刻字故防主人意修改波撇致大失真惟吉州庐山题名题讫而去后人刻之故皆得其真无做作凡俗差佳乃知顔出于禇也又真迹皆无蚕头燕尾之笔与郭知运争坐位帖有篆籕气顔杰思也柳出欧阳为丑怪恶札之祖自此世人始有为俗书盖缘时君所好其弟公绰乃不俗于其兄筋骨之说出于柳世人但以怒张为筋骨不知不怒张自有筋骨凡大字要如小字小字要如大字唯禇遂良小字如大字其后经生祖述间有造妙者大字如小字未之见也世人多写大字时用力捉笔字愈无筋骨神气作圆笔头如蒸饼大可鄙笑要须如小字锋势备全都无刻意做作乃佳自古及今余不敏实得之榜字固已满世自有识者知之石曼卿作佛号都无囘互转折之势小字展令大大字促令小是张颠教颜真卿论葢字自有大小相称且如写太一之殿作四窠分岂可将一字肥满一窠以对殿字乎葢自有相称大小不当展促也予尝书天庆之观天之二字皆四笔庆观多画在下各随其相称写之挂起气势自带过皆如大小一般虽真有飞动之势也书至兴大篆古法大坏矣篆籕各随字形大小故百物之状活动圆健各各自足乃始有展促之势而三代法亡矣
　　其杂书十篇云欧虞禇桞顔皆一笔书也安排费工岂能垂世李邕脱子敬体乏纎浓徐浩晚年用力过更无气骨不如作郎官时婺州碑也董孝子不空皆晚年恶札全无妍媚此自有识者知之沈传师变格自有超世真轨徐不及也御史萧诚书太原题名唐人无出其右为司马系南岳真君观碑极有钟王轨辙余皆不及矣智永临集书千文秀润圆劲八靣具备有眞迹自颠沛字起在唐林夫处他人収不及也
　　半山庄台上故多文公书今不知存否文公学杨凝式书人尠知之予语其故公大赏其见鉴
　　金陵幕山楼台榜乃闗蔚宗二十年前书想六朝宫殿榜皆如是智永砚心成臼乃能到右军若穿透始到钟繇也可不勉之
