<!-- { "loadSidebar": true } -->
　　一日不书便觉思澁想古人未尝片时废书也因思苏之才桓公至洛帖字字用意相钩连非复便一笔至到底也若旋安排即亏活势耳
　　字要骨格肉须裹筋筋须藏肉帖乃秀润在布置稳不俗险不恠老不枯润不肥变态贵形不贵苦苦生怒怒生恠贵形不贵作作入画画入俗皆字病也
　　顔鲁公行字可教真便入俗品万等古人书不如此学吾家多小儿作草字大叚有意思
　　少存若天性习惯如自然兹古语也吾梦古衣冠人授以折纸书法自此差进写与他人却不晓蔡元度见而惊曰法何太遽异耶此公亦具眼人章子厚以真自名独称吾行草欲吾书如排筭子然真草须有体制乃佳耳
　　薛稷书慧普寺老杜以谓蛟龙岌相纒今见其本乃如奈重儿擡蒸饼势信老杜不能书也学书须得趣他好俱忘乃入妙别为一好萦之便不工也
　　海岳以书学士召对上问本朝以书名世者凡数人海岳各以其人对曰蔡京不得笔蔡卞得笔而少逸韵蔡襄勒字沈辽排字黄庭坚描字苏轼画字上复问卿书如何对曰臣书刷字
　　予尝谓米公人物英迈鉴裁精髙翰墨场中当推独歩平生所书遍于天下石刻中如青州南阳石桥记鄼县京观记无为军天王记涟水军数碑皆逺追钟王宁独今人所难唐人亦鲜及也蔡天啓为公墓志云举止颉颃不能与世俯仰故仕数困踬冠服用唐人规制所至人聚观之性好洁置水其旁数颒而不说未尝与人同器视其眉宇轩然进趋防如音吐鸿畅虽不识者亦谓其米元章也【云云】此迨实録云
　　松陵唱和皮日休新秋即事云酒坊吏到常先见鹤俸符来毎探支注云吴都有鹤料案殊未详鹤俸之説曽文彦和博学之士也知滁州有次韵赵仲美表弟西斋自遣诗云谪守凄凉卧郡斋夫君失意偶同来海边故国何许城上新楼空几廻宁羡一囊供鹤料防看千里跃龙媒清吟未免萦机虑只恐飞鸥便见猜注云唐幕府官俸谓之鹤料今嵗敇头所得止此仲美省试下故云彦和用事必有所据当更考之又宋宣献有送黄秘丞倅苏台云鹤料署文移鮆场収赋筭此宣献用皮日休所云吴郡事也
　　蔡仍子因之妻九院王家女也忽患瘵疾沉绵数年既死已就小敛时上皇宫中闻之曰惜其不早以防氷丹赐之今虽已死试令救之因命中使驰赐一粒时息气已絶乃强灌之须防遂活数日后而安但齿皆焦落后十五年方死
　　宋景文公诗曰蟹美持螯日鲂甘抑鲊天用杨渊五湖赋云连瓶抑鲊
　　蔡丞相确持正常有治命遗训云吾没之后敛以平日闲居之服棺但足以周衣衾作圹不得过楚公塟时制棺前设一坐陈瓦器以衣衾巾履数事及笔砚置左右自初敛至于祖载襄塟悉从简质称吾平生毋烦公家毋干恩典毋受赙遗毋求人作埋铭神道碑二处但刻石云宋清源蔡某墓而纪塟之嵗月于其旁可矣夫逹人君子安于性命之际而不忧穷乎死生之变而不惑超然自得与道消息生以形骸为寓死奚丘垄之念哉吾虽鄙薄亦粗闻大道之方矣欲效杨王孙与沐徳信则必伤汝曹之意又干矫俗之称故命送终为中制将使子孙近者视吾藏足以无憾逺尚及见吾墓道之石足以伸敬如是而已汝曹其遵吾言慎勿易也其字画清劲高如六朝人书其言可法也又有杂书一篇云楚公时少年读书于石梯山精舎布衣蔬食志趣超然其仕虽不逹以清名直气闻士大夫间陈恭公孙威敏公皆嗟叹公所为每为公言颍川陈氏公慙卿卿慙长以徳不以位也在建阳八年去日不赍一串茶邑人思公至今不衰致仕居贫以席蔽戸诵咏犹不倦其清白淳亮甘贫乐道汝曹能使人谓真楚公之子孙则善矣楚公名黄裳故任太子右賛善大夫致仕忠懐公之父也
　　文潞公为相日赴秘书省曝书宴令堂吏视阁下芸草乃公徃守蜀日以此草寄植舘中也因问蠧出何书一坐黙然苏子容对以鱼豢典畧公喜甚即借以归
　　主帅取青唐时大军始集下寨治作壕堑凿土遇一圹得一琉璃缾莹彻如新缾中有大髑髅其长盈尺缾口仅数寸许不知从何而入主帅命复瘗之斯亦异矣
　　近世墨工多名手自潘谷陈赡张谷名振一时之后乂有常山张顺九华朱觐嘉禾沈珪金华潘衡之徒皆不愧旧人宣政间如关珪关瑱梅鼎张滋田守元曽知唯亦有佳者唐州桐栢山张浩制作精致妙法甚奇舅氏吴顺图每岁造至百觔遂压京都之作矣前日数工所制好墨者徃徃韬藏至今存者尚多予旧有此癖收古今数百笏种种有之渡江时为人疑箧之重以为金玉窃取之殊可惜也今尚余一巨挺极厚重印曰河东解子诚又一圭印曰韩伟升胶力皆不乏精采与新制敌可与李氏父子甲乙也士大夫留意词翰者徃徃多喜收蓄唯李格非文叔独不喜之尝着破墨癖说云客有出墨一函其制为璧为丸为手握凡十余种一一以锦囊之诧曰昔李廷珪为江南李国主父子作墨絶世后二十年乃有李承晏又二十年有张遇自是墨无继者矣自吾大父始得两丸于徐常侍铉其后吾父为天子作文章书碑铭法当赐黄金或天子宠异则以此易之余于是以两手当心捧砚惟谨不敢议真赝然余恠用薛安潘谷墨三十余年皆如吾意不觉少有不足不知所谓廷珪墨者用之当何如也他日客又出墨余又请其说甚辩余曰嘘余可以不爱墨矣且子之言曰吾墨坚可以割然余割当以刀不以墨也曰吾墨可以置水中再宿不腐然吾贮水当以盆罂不用墨也客复曰余说未尽凡世之墨不过二十年胶败辄不可用今吾墨皆百余年不败余曰此尤不足贵余墨当用二三年者何苦用百年墨哉客辞穷曰吾墨得多色凡用墨一圭他墨两圭不迨余曰余用墨每一二岁不能尽一圭徃徃失去乃易墨何尝苦少墨也唯是説刷碑印文书人乃常常少墨耳客心欲取胜曰吾墨黒余曰天下固未有白墨虽然使其诚异他墨犹足尚乃使取研屏人杂错以他墨书之使客自辨客亦不能辨也因恚曰天下奇物要当自有识者余曰此正吾之所以难也夫碔砆之所以不可以为玉鱼目之所以不可以为珠者以其用之才异也今墨之用在书茍有用于书与凡墨无异则亦凡墨而已焉乌在所宝者嗟乎非徒墨也世之人不考其实用而于虚名者多矣此天下寒弱祸败之所由兆也吾安可以不辨于墨文叔词翰之好乃不喜于墨此不可晓故并载之
　　近时士大夫学佛者不行佛之心而行佛之迹者皆是谈慈悲而行若蜂虿乃望无上菩提吾之未信梁武帝之奉佛可谓笃矣至舍身为寺奴宗庙供面牲乃筑浮山堰灌寿春欲取中原一夕而杀数万人其心岂佛也哉
　　扬州吕吉甫观文宅乃晋镇西将军谢仁祖宅也在唐为法云寺有双桧存焉犹当时物也刘禹锡有诗云双桧苍然古貌奇含烟吐雾欝叅差晚依禅客当金殿初对将军映旗龙象界中成宝盖鸳鸯瓦上出高枝长明灯是前朝熖曾照青青年少时吉甫家居时桧尚依然李之仪端叔用梦得诗韵云故迹悲凉古木奇相公庭下蔚相差霜根半露出林虎画影全舒破贼旗宝界曾囘铺地色节旄远映挿云枝刘郎风韵知谁敌儒帅端能表异时建炎兵火树遂亡矣予后到乡里访其遗迹不可得矣
　　李端叔云乐毅论髙绅为湖北转运使道中闻砧声清逺因视之乃乐毅论石刻覆于下也而已断裂矣遂载归完理缉缀椟以木箱所可辨者如此故世之传布皆止于海字则其碎而不可缉者良可惜也端叔之说如是予又尝见一本在章申公家闻今尚存是唐人临本不知即髙绅所得者否或别本也
　　白乐天作长恨歌元微之作连昌宫词皆纪明皇时事也予以为微之之作过白乐天之歌白止于荒淫之语终篇无所规正元之词乃微而显其荒纵之意皆可考卒章乃不忘箴讽为优也其词有云上皇正在望仙楼太真同凭栏杆立楼上楼前尽珠翠炫转荧煌照天地又云初过寒食一百六店舍无烟宫树绿夜半月髙弦索呜贺老琵琶定场屋力士传呼覔念奴念奴潜伴诸郎宿须防覔得又连催特敇街中许然烛又云飞上九天歌一声二十五郎吹管逐逡巡大徧梁州彻色色龟兹轰录续李謩擪傍宫墙偷得新飜数般曲又云平明大驾发行宫万人鼓舞途路中百官队仗避岐薛杨氏诸姨车闘风明年十月东都破御路犹存禄山过【云　云】禄山以天寳十四载反于渔阳防东京则幸连昌时乃十三载也巡幸而诸弟诸姨悉扈从百司供顿亦扰矣念奴名妓也帝岁幸华清时巡东洛有司潜遣随行以备宣唤而每为诸王所邀致方寒食火禁而中夜宫中张乐不已声闻于外遣中官传呼追覔念奴特呼然烛于街衢呼呌于静皆不可以训既终夕喧乐黎明六飞又复西去王者慎动当如是乎此书深讥其荒淫无度也是岁帝年七十一而太真年三十六矣然考之本纪十三载乃无幸洛之事岂史逸耶微之去天寳不逺必不凿空而云也李謩擪字玉篇云擪乌协切指按于笛而云擪此字之妙也
　　世俗以阿阿则则为叹息之声李端叔云楚令尹子西将死家老则立子玉为之后子玉直则则于是遂定昭奚恤过宋人有馈彘肩者昭奚恤阿阿以谢尔后阿阿则则更为叹息声常疑其自得于此
　　李文叔常有杂书论左马班范韩之才云司马迁之视左丘明如丽倡黠妇长歌缓舞间以谐笑倾盖立至亦可喜矣然而不如絶代之女方且却鈆黛曵缟纻施帷幄裴徊微吟于髙堂之上使滛夫穴隙而见之虽失气疾归不食以死而终不敢意其一启齿而笑也班固之视马迁如韩魏之壮马短鬛大腹服千钧之重以防随之日夜不休则亦无所不至矣而曽不如騕褭之马方且脱骧逸驾骄嘶顾影俄而纵辔一骋千里即至也范晔之视班固如勤师劳政手胝簿版口倦呼叱毫举缕诘自以为工不可复加而仅足为治曾不如武健之吏不动声色提一二纲目羣吏为之趋走而境内晏然也韩愈之视班固如千室之邑百家之聚有儒生崛起于蓬荜之下诗书传记锵锵常欲鸣于齿颊间忽遇夫奕世公卿不学无术之子弟乘髙车从虎士而至虽顾其左右偃蹇侮笑无少敬其主之容虽鄙恶而体己下之矣又文叔尝杂书论文章之横云余尝与宋遐叔言孟子之言道如项羽之用兵直行曲施逆见错出皆当大败而举世莫能当者何其横也左丘明之于辞令亦甚横自汉后十年唯韩退之之于文李太白之于诗亦皆横者近得眉山筼筜谷记经藏记又今世横文章也夫其横乃其自得而离俗絶畦径间者故众人不得不疑则人之行道文章政恐人不疑耳
