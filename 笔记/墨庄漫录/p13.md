<!-- { "loadSidebar": true } -->
　　二云汉之文士善以文言道时事质而不俚兹所以为难往时作四六者多用古人语及广引故事主衒博而不思述事不畅近时文章变体如蘓氏父子以四六述叙委曲精尽不减古人自学者变于为文殆今三十年始得斯人不惟迟乆而后获实恐此后未有能继者耳自古异人间出前后参差不相待余老矣乃及见之岂不为幸哉
　　三云空梁落燕泥未知警絶而杨广不与薛道衡解讐于泉下岂荒炀所趣止于此耶大风起兮云飞掦信是英雄之语也若漠漠水田飞白鹭隂隂夏木啭黄鹂终非己有又何必区区于攘窃哉
　　四云作字要熟熟则神气完实而有余于静坐中自是一乐事然患少暇岂若以乐处当不足耶书十年不倦当得名虚名已得而真气耗矣万事莫不皆然有以寓其意不知身之为劳也有以乐其心不知物之为累也然则自古无不累心之物而有为物所乐之心
　　五云自蘓子美死后遂觉笔法中絶近年君谟独步当世然谦让不肻主盟徃年余尝戯谓君谟学书如泝急流用尽气力不离故处君谟颇笑以谓能取譬今思此语已十余年竟何如哉
　　六云学书费纸犹胜饮酒费钱曩时王文康公戒其子弟云吾平生不以全幅纸作封皮文康太原人世以晋人喜啬而资谈笑信有是哉吾年向老亦不欲多耗用物诚未足以有益于人然衰年志思不壮于事少能快然亦其理耳
　　七云萧条澹泊此难画之意画者得之览者未必识也故飞走迟速意近之物易见而闲和严静趣逺之心难形若乃高下向背逺近往复此画工之艺尔非精鉴之事也不知此论为是否余非知画者强为之説但恐未必然也然自谓好画者必不能知此也
　　八云介甫尝言夏月昼睡方枕为佳问其何理云睡乆气蒸枕热则转一方冷处然则真知睡者耶余谓夜弹琹惟石徽为佳葢金蚌瑟瑟之类皆有光色灯烛照之则燿非老翁夜视所宜白石照之无光于目昏者为便介甫知睡真懒者余知徽直以老而目暗耳余家石徽琹得之二十年昨因患病手中指拘挛医者言惟数运动以导其气之滞谓惟弹琹为可亦寻理得十余年已忘诸曲物理损益相因固不能穷至于如此老庄之徒多寓物以尽人情信有以也哉
　　九云唐之诗人类多穷士孟郊贾岛之徒尤能刻琢穷苦之言以自喜或问二子其穷孰甚曰阆仙甚也何以知之曰以其诗见之郊曰种稻耕白水负薪斫青山岛云市中有樵山我舍朝无烟井底有甘泉釡中乃空然葢孟氏薪水自足而岛家柴水俱无诚可笑然二子名称髙于当世其余林翁处士用意精到者往往有之若鸡声茅店月人迹板桥霜则覊孤行旅流离辛苦之态见于数字之中至于野塘春水漫花坞夕阳迟则春物融怡之情和畅又有言不能尽之意兹亦精意刻琢之所得者耶往在洛时尝见谢希深诵曰县古槐根出官清马骨髙希深曰清苦之意在言外而见于言中又见晏丞相常爱笙歌归院落灯火下楼台晏公曰世传冦莱公云老觉腰金重慵便枕玉凉以为富贵此特穷相者耳能道富贵之盛则莫如前句亦与希深所评者类耳以二公皆有情味而喜为篇咏者其论如此
　　右永叔所书九事顷在京师贵人家见之书之字画清劲多栁诚悬笔法爱而録之然其间称马放降来地及春生桂岭外之句并论严维栁塘春水漫温筠鸡声茅店月之工与夫贾岛哭僧之诮皆已载于诗话中及晏元献评富贵之句亦见于归田録但其言或不同故不敢删削并録之云
　　何防子楚作春渚纪闻云闗子明易传李卫公对问皆阮逸着撰予考之唐艺文志及本朝崇文总目皆无之子楚之言或然也又云龙城记乃王铚性之作树萱录刘焘无言作予谓性之之伪作龙城记果不诬而树萱録唐书艺文志小説类自有此名岂无言所作也此书所载诸事近于寓言而诸篇诗句皆佳絶葢唐人之善诗者为之如江声兼小雨暝色入啼猿藕隠玲珑玉花藏缥缈容红树醉秋色碧溪弹夜弦网断蛛犹织梁空燕不归皆警絶非近人所能也











　　墨庄漫录巻八
　　钦定四库全书
　　墨庄漫録卷九
　　宋　张邦基　撰
　　李淳风论辩真玉云其色温润如肥物所染敲之其声清引若金磬之余响絶而复起残声逺沉徐徐方尽此真玉也予顷在唐州见任布叅政之孙谕字义可收一璧凝滑如脂无有蚁缺惟有两粟大赤黝葢尸沁也以绵绳挂之撃之其清越之声余韵悠扬正如淳风之説与世所见水苍玉不可同日而语后闻为一中都一贵人取去自是不复再见也
　　政和丁酉嵗真州郊外一家屠一牛买肉归者往往于刲割之际铮铮有声视之于肉脉中皆有舍利也大小不一光莹如玉询之数家皆有之自尔一村之民不复食牛
　　东坡作长短句洞僊歌所谓氷肌玉骨自清凉无汗者公自叙云予幼时见一老人年九十余能言孟蜀主时事云蜀主尝与花蘂夫人夜起纳凉于摩诃池上作洞僊歌令老人能歌之予今但记其首两句力为足之近见李公彦季成诗话乃云杨元素作本事记洞僊歌氷肌玉骨自清凉无汗钱唐有老尼能诵后主诗首章两句后人为足其意以填此词其説不同予友陈兴祖德昭云顷见一诗话亦题云李季成作乃全载孟蜀主一诗氷肌玉骨清无汗水殿风来暗香满帘间明月独窥人欹枕钗横云鬓乱三更庭院悄无声时见踈星度河汉屈指西风几时来只恐流年暗中换云东坡少年遇美人喜洞僊歌又邂逅处景色暗相似故櫽括稍协律以赠之也予以谓此説近之防此乃诗耳而东坡自叙乃云是洞僊歌令葢公以此叙自晦耳洞僊歌腔出近世五代及国初未之有也
　　琹阮皆乐之雅者也琹则人多能之而艺精者亦众至阮则人罕有造其妙者中都盛时有醴泉观道士王庆之颇有此乐同时有安敏修者以此艺供奉上前徽庙顾遇厚于伦軰二人者其能相抗予在京师皆尝聼之庆之则闲雅多则古曲优逸不迫敏修则变移宫征抑怨取兴杂以新声然皆妙手絶艺也后庆之不知存亡敏修被虏北去未几窜而南归今习阮者未有能及此二人也
　　刘棐仲忱诗律殊有风致常赋咸阳二絶云父老壶浆迓义旗亡秦谁复为秦悲不曾被虐曾德十二金人合泪垂玉殿珠楼二世中楚人一炬逐烟空却縁火是秦人火只与焚书一様红殊类唐人题咏他诗亦称是
　　华亭县有寒穴泉与无锡惠山泉味相同并尝之不觉有异邑人知者亦少王荆公尝有诗云神泉冽氷霜髙穴雪与平空山渟千秋不出呜咽声山风吹更寒山月相与清北客不到此如何洗烦酲
　　西京牡丹闻于天下花盛时太守作万花防宴集之所以花为屏帐至于梁栋柱拱悉以竹筒贮水簮花钉挂举目皆花也扬州产芍药其妙者不减于姚黄魏紫蔡元长知淮扬日亦效洛阳亦作万花防其后嵗嵗循习而为人颇病之元祐七年东坡来知扬州正遇花时吏白旧例公判罢之人皆鼓舞欣悦作书报王定国云花防检旧案用花千万朶吏縁为奸乃扬州大害己罢之矣虽杀风景免造业也公为政之惠利于民率皆类此民到于今称之
　　穆天子传古书也杜子美多用其事语如天子之马走千里王命官属休曾祝沉豪牛歕玉大宛儿凡此四皆出此书也曾皈彦和博学之士予先君有此书彦和借往讐校乃题其后云晋中书监令荀公曾知嵪所上篆文穆天子传六巻即太康二年汲人准盗发魏襄王墓所传竹书也按束晳传竹策书凡七十五篇内穆天子传五篇言周穆王游行四海见帝台西王母杂书十九篇周食田法周书论楚事周穆王羙人盛姬死事然则穆天子传本五篇公曾等所上乃有六卷者今观第六巻多记盛姬事葢并入杂书中此一篇也书虽残缺不可尽读而其所载事物多故志之所无者如世民之吟黄泽之謡黄竹之诗其辞皆雅驯可喜又如虎牢五鹿之所以名亦可以博异闻矣尝考汉书地理志京北有西郑河南有新郑汉中有南郑京兆之郑先儒谓之郑班固曰周宣王弟桓公邑应劭亦曰宣王母弟友所封也其子与平王东迁更称新郑臣瓉曰周穆王以下都于新郑不得以威封初桓公为司徒王室作乱故谋于史伯而寄帑与贿于虢防之间幽王既败二年而灭防四年而灭虢居于郑父之丘是以为郑桓公无封京兆之文也顔师古曰穆王以下无西郑之事瓉説非也今按此书自第四卷而下巻末皆书天子之入于南郑葢瓉所谓穆王之所都者是也第五巻有祭父自圃郑来谒葢瓉之所谓郑父之丘者是也理即校书郎中传瓉乃公曽嵪所部校穆天子传官属也故因取此传以注汉书然传称南郑瓉西郑所未详其所以异岂近世传写之误也汉中之郑为南郑不应京兆之郑复称南郑其称西郑乃以圃郑为东耳西郑穆王出游反必入焉岂非以其所都故耶设非王都亦圻内近地也邦家在畺地畿内诸侯当在邦都其内为县又其内为都则西郑之于镐京殆可为公邑而已亦不足以为国也且是时己有圃郑矣则不必因桓公之子从周东迁乃得郑名然谓之新郑又果何耶虽然如瓉之説亦岂全非哉亦汲中竹书唯此书及师春行于世余如纪年瓉语之类复已亡逸
　　今人家闺房遇春秋社日不作组紃谓之忌作故周美成秋蘂香词乳鸭池塘水暖风栁花迎面午妆粉指印窻眼曲理长眉翠浅闻知社日停针线采新燕宝钗落枕梦春逺帘影参差满院予见张籍吴楚词云庭前春鸟啄林声红夹罗襦缝未成今朝社日停针线起向朱樱树下行乃知唐时已有此忌循习至今也
