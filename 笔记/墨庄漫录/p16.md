<!-- { "loadSidebar": true } -->
　　九云吾今日取君谟墨迹观之益见其学之精勤但未得微意尔亦少骨力所以格弱而笔嫩也使其心自得者何谢唐人李建中学书宗王法亦非不精熟然其俗气特甚葢其初出于学张从申而已君谟少年时乃师周越中始知其非而变之所以恨弱然已不谓其能变之至此也吾若少年时便学书至今必有所至所以不学者常立意若未见钟王妙迹终不妄学故不学耳比见之则已迟晚故悟学皆迟今但恐手中少力耳若手中不乏力不甚衰疲更二十年决至熟妙处此须常精勤乃可若不极精勤亦不能至也凡学者可以不自勉乎元祐六年十一月五日西斋东窻大涤翁书时卜至后一日也
　　重和戊戌嵗平江有盘门外大和宫相近耕夫数人穴一塜初入隧道甚深其中极寛如厦屋然复有数门扃鐍不可开耕者得古器物及鴈足镫之类以为铜也欲贷之熟视之乃金因分争至官时安道逢原为都守尽令追索元物到官乃遣郡官数人往闭其穴观者如堵其中四壁皆绘画嫔御之属丹青如新画手殊竒妙有一秘色香炉其中灰炭尚存焉诸卒争取破之塜之顶皆画天文象此特初入之室未见棺柩意其在重室内也又得数器而出乃掩之后考圗经云呉孙破虏坚之墓也然考之吴志坚薨曲阿未详此果何人也
　　宋次道春明録退朝録云王侍郎子融言天圣中归其乡里青州时滕给事渉为守盛冬浓霜屋瓦皆成百花之状以纸摹之其家尚余数幅政和丙申嵗先君为真州教官时朝廷颁雅乐下方州仪真学中建大学库屋积新瓦于地一夕霜后皆成花纹极有竒巧者折枝桃梨牡丹海棠寒芦水藻种种可玩如善画者所作詹度安世为太守讽学中圗绘以瑞为言欲谀于朝先君不从乃已
　　俞紫芝秀老荆公客也能诗公极善之尝有咏草一篇云满目芊芊野渡头不知若个解忘忧细随緑水侵离舘逺带斜阳过别洲金谷园中荒映月石头城下碧连秋行人怅望王孙去买断金钗十二愁为人所称赏
　　世画骨观作美人而头颅白骨者僧德操题其上云白骨纎纎巧画眉髑髅楚楚被罗衣手持纨扇空相对笑杀傍观自不知
　　元祐以后宗室以词章知名者如士暕士字叔益令时防之皆有篇释闻于时然近属环卫中能翰墨尤多如嗣濮王仲御喜作长短句尝见十许篇于王之孙【阙二字】皆可俪作者不能尽载如上元扈跸作瑶台第一层云嶰管声催人报道嫦娥步月来凤灯鸾炬寒轻箔光泛楼台万里正春未老更旁郷日月蓬莱从仙仗防星河银界锦绣天街欢陪千官万骑九霄人在五云堆赭袍光里星毬宛转花影徘徊未央宫漏永散异香龙阙崔嵬翠舆囘奏仙韶歌吹宝殿樽罍毎使人歌此曲则太平熙熙之象恍然在梦寐间也
　　杨纬字文叔济州任城人以明经中第累任州县皆有能称后为广州观察推官元祐二年正月以疾卒于官道逺防未还郷其侄珣一日晡时恍然如梦中见其叔骑从甚都来其家珣亟拜之既坐言语如平时珣问叔今代满耶曰我今为忠孝节义司判官矣所主人间忠臣孝子义夫节妇事也其职甚髙而闲逸故来别汝也人但见珣若与人言语时且拜也至夜珣乃省乆而方言曰适广州叔来其言如是众方悲骇知纬死矣珣曰叔临去有紫衣吏曰府君好范山下石台可即台立祠以祀之后呼工为像一塑遂肖其容状州县以纬别无功绩不敢闻于朝而乡人嵗时但即其墓而祭之
　　宋宣献公绶宫梅诗云阆苑春多非世境层城花早出宫栏用梁简文帝梅花赋曰层城之宫灵苑之中梅花特早偏能识春之语也
　　山谷在荆州时邻居一女子闲静妍美绰有态度年方筓也山谷殊叹惜之其家葢闾阎细民也未几嫁同里而夫亦庸俗贫下非其偶也山谷因和荆南太守马瑊中玉水仙花诗有云淤泥解作白莲藕粪壤能开黄玉花可惜国香天不管随縁流落小民家葢有感而作后数年此女生二子其夫鬻于郡人田氏家憔悴顿挫无复故态然犹有余妍乃以国香名之
　　济州士人邓御夫字从义隠居不仕尝作农歴一百二十卷言耕织刍牧种莳耘获养生备荒之事较之齐民要术尤为详备济守王子韶尝上其书于朝今未见传于世尝访于藏书之家或有见者
　　王禹偁元之乆为从官而未尝知举有诗云三入承明不知举防人门下放门生王岐公珪在翰苑凡十七八年三为主文常在试闱戱书考簿后云黄州才藻旧词臣几叹门生未有人自笑晚游金马客曽来三鏁贡闱春
　　龙眠李亮工家藏周昉画羙人琹阮圗殊有宫禁富贵气旁有竹马小儿欲折槛前栁者亮工官长沙时黄鲁直谪宜州过而见之叹爱弥日大书一诗于黄素上云周昉富贵女衣饰新旧兼髻重髪根急薄妆无意添琹阮相与娱聴弦不停手敷腴竹马郎跨马要折栁其画后归禁中而诗不见于集也
　　江彦章四六之工自少年即妙崇宁三年霍端友榜琼林苑宴谢颁氷彦章作谢表有云使润而吮清得除烦而涤秽顺时致养俯同豳雅之春开受命知荣固异卫人之夕饮又云深防履薄之危不昧至坚之渐子孙传诵记御林金盌之香生死不忘动宫井玉壶之洁
　　韩子苍与曾公衮吴思道戯作冷语子苍云石崖蔽天雪塞空万隂壑号悲风纎纩不御当冬霜寒坠落氷谿中斵氷直侵河伯宫未若冷语清心胷公衮云万山云雪隂霾空千林霿水揺风冻河彻底连三冬嘉平晓猎崤函中十二律吕相与宫安得此防烦胷思道云【阙十八字】
　　思如冬露下紫微花影中长哦白雪明光
　　宫众泉涌此万卷胷此格起于晋人之危语也
　　汤泉有处甚多大热而气烈乃硫黄汤也唯利州褒禅山相近地名平疴镇汤泉温温可探而不作火气云是朱砂汤也人传昔有两美人来浴既去异香郁郁累日不散李端叔过浴池上作诗云华清赐浴记当年偶托荒山结胜縁未必兴衰异今昔曾经天女卸金钿
　　晁説之以道作感事诗云干戈难作墙东客疾病犹存砚北身用避世墙东王君公事而砚北身乃汉上题襟集段成式书云杯宴之余常居砚北又云长防砚北天机素少又云笔下词文砚北诸生葢言几案面南人坐砚之北也
　　予少年在湘阳曽弦伯容云唐人能造竒语者无若刘梦得作连州防壁记云环峰宻林激清储隂海风敺温交战不胜触石转柯化为深凉飔城压冈踞髙负阳土伯嘘湿抵坚而散袭山逼谷化为鲜云葢前人未道者不独此尔其他刻峭清丽者不可概举学为文者不可不成诵也

　　墨庄漫録卷十
