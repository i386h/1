<!-- { "loadSidebar": true } -->
　　宗室令穰大年善丹青清润有竒趣少年读书以唐王维李思训毕宏韦偃皆以画得名乃刻意学之下笔便有自得一时贤士大夫喜与之游皆求其笔亦颇厌其诛求慨然叹曰懐素有云无学书终为人所使欲絶笔不为但名已着终不得已又善作小草书小字如蝇蚊笔遒而法具谛观之目力茫然皆合羲献之体是又所难也米元章谓大年作画清丽雪景类王维汀渚水鸟有江湖意予在京师时尝偶得大年所作横卷归田园竹篱茅舍烟林蔽亏遥岑逺水咫尺千里葭芜鸥鹭宛若江乡葢大年得意画也表舅唐端仲题诗云闻君新得小山川画手従来郜雍贤不学农夫焉用稼若为王子岂知田我真垅上躬耕客亲见人间小隠天始识何年京様熟菊篱宁似景龙邉菊篱景门下景也后为吴舅顺圗取此轴去今亡于兵火又有士雷亦妙绘事尝于钱德舆次权少卿家见所作寒溪小雪横巻翎毛竹木种种皆竒可亚大年云
　　章友直伯益以篆得名召至京师翰林院篆字待诏数人闻其名然心未之服俟其至俱来见之云闻先生之艺乆矣愿见笔法以为模式伯益命粘纸各数张作二圗即令洗墨濡毫其一縦横各作十九画成一碁局其一作十圎圏成一射帖其笔之麄细间架疎宻无毫髪之失诸人见之大惊叹服再拜而去
　　熙宁五年杭州民裴氏妾夏沉香澣衣井旁裴之嫡子戯误堕井而死其妻诉于州必以谓沉香挤之而堕也州委録叅杜子方司户陈珪司理戚秉道三易狱皆同沉香从杖一百断放时陈睦任本路提刑举駮不当劾三掾皆罢州委秀州倅张济鞫勘许其狱具即以才荐竟论沉香死故东坡送三掾诗云杀人无騐终不快此恨终身恐难了其后睦还京师乆之未有所授闻庙师邢生颇从仙人游能知休咎乃往见之叩以来事邢拒之弗答而语所亲曰其如沉香何睦闻之悚惧汗下废食者累日释氏所云寃怼终不免可不戒哉
　　绍圣初元东坡帅中山得黑石白脉如孙知微所画石间奔流尽水之变又作白石大盆以盛之激水其上名其室曰雪浪斋公自铭有云玉井芙蓉丈八盆伏流飞空潄其根时四月二十日也闰四月三日乃有英州之命其后谪惠州又徙海外故中山后政以公迁谪雪浪之名废而不问元符庚辰五月公始被北归之命明年夏方至吴中时张芸叟守中山方葺治雪浪斋重安盆石方欲作诗寄公九月闻公之薨乃作哀词有云我守中山乃公旧国雪浪萧斋于焉食防俯察履綦仰防梁木思贤阅古皆经贬逐玉井芙蓉一切牵复【云　云】其词曰石与人俱贬人亡石尚存却怜坚重质不减浪花痕满酌山中酒重添丈八盆公兮不归北万里一招魂思贤阅古皆中山后圃堂名也
　　镇江府兵火之余有石一株在瓦砾中势如掀舞色绀而泽竒物也上有刻字云有唐上元甲子嵗颍川陈良叅叨尹延陵获此石置西斋之前铭曰嵳嵳峩峩苍翠其多是禀混元非因琢磨置于庭隅公退常过疑乎乃身居高之阿后期来者见兹若何其后又有令人刻字云皇宋治平丙午嵗仲夏晦日邑令掌文纪于壊垣得之立于此后为都统王胜所得移置于所居园中有一士大夫见而爱之绐曰此本吾家旧物也先君平昔宝惜之不意尚存于兹愿复归我王欲许之有一将校闻之谓主帅曰不可与之此石上有上元甲子及皇宋治平之语恐朝廷闻之来取之当以此意拒之王用其说遂止今按唐之上元甲子德宗之兴元元年也距今绍兴上元甲子三百六十年矣坚顽阅世如是之乆信乎金石之夀也
　　妇人之纒足起于近世前世书传皆无所自南史齐东昏侯为潘贵妃凿金为莲花以帖地令妃行其上曰此步步生莲华然亦不言其弓小也如古乐府玉台新咏皆六朝词人纎艳之言类多体状美人容色之殊丽又言妆饰之华眉目唇口腰肢手指之类无一言称纒足者如唐之杜牧李白李商隠之徒作诗多言闺帏之事亦无及之者惟韩偓香奁集有咏屧子诗云六寸肤围光致致唐尺短以今校之亦自小也而不言其弓
　　饮席刻木为人而鋭其下置之盘中左右欹侧僛僛然如舞状乆之力尽乃倒视其传筹所至酬之以杯谓之劝酒胡程俱致道尝作诗云簿领青州掾风流麴秀才长烦拍浮手持赠合欢杯屡舞回风急传筹向羽催深慙偃师氏端为破愁来或有不作传筹但倒而指者当饮
　　木犀花江浙多有之清芬沤欝余花所不及也一种色黄深而花大者香尤烈一种色白浅而花小者香短清晓朔风香来鼻观真天芬仙馥也湖南呼九里香江东曰岩桂浙人曰木犀以木纹理如犀也然古人殊无题咏不知旧何名故张芸叟诗云竚马欲寻无路入问僧曾折不知名葢谓是也王以寜周士道中闻九里香花诗云不见江梅三百日声断紫箫愁梦长何许緑裙红帔客御风来献返防香近人采花蘂以薰蒸诸香殊有典刑山僧以花半开香正浓时就枝头采撷取之以女贞树子俗呼冬青者捣裂其汁微用拌其花入有磁瓶中以厚纸羃之至无花时于宻室中取置盘中其香裛裛中人如秋开时后入器藏可留乆也树之榦大者可以旋为盂合茶托种种器用以淡金漆饰之殊可佳也
　　无咎和李秬防头牡丹有云二乔新获吴宫怯防隗初临晋帐羞月地故应相伴语风前各是一般愁政和间汴都平康之盛而李师师崔念月二妓名著一时冲之叔用毎防饮多召侑席其后十许年再来京师二人尚在而声名溢于中国李生者门第尤峻叔用追往昔成二诗以示江子之其一云少年使酒来京华縦步曾游小小家防舞霓裳羽衣曲听歌玉树后庭花门侵杨栁垂珠箔窻对樱桃卷碧纱坐客半惊随逝水吾人星散落天涯其二云春风踏月过章华青鸟防邀阿母家繋马栁低当户叶迎人桃出隔墙花鬓深钗暖云侵脸臂薄衫寒玉照纱莫作一生惆怅事邻州不在海西涯靖康中李生与同軰赵元奴及筑毬吹笛袁陶武震軰例籍其家李生流落来浙中士大夫犹邀之以聴其歌然憔悴无复向来之态矣
　　韩退之木居士诗偶然题作木居士便有无穷祈福人葢当时以枯木类人形因以乞灵也在今衡州之耒阳县北沿流三十里鼇口寺至今人祀之元丰初年旱暵县令祷之不应为令析而焚之主僧道符乃更刻木为形而事之张芸叟南迁郴州过而见之题诗于壁云波穿火透本无竒初见潮州刺史诗当日老翁终不免后来居士欲奚为山中雷雨谁宜主水底蛟龙睡不知若使天年俱自遂如今已复长孙枝予毎愤南方滛祠之多所至有之陆龟所谓有雄而毅黝而硕者则曰将军有温而愿哲而少者则曰某郎有媪而尊严者则曰姥有妇而容者则曰姑而三吴尤甚所主之神不一或曰太尉或曰相公或曰夫人或曰娘子村民家有疾病不服药剂惟神是恃事必先祷之谓之问神茍许其请虽冒险以触宪纲必为之傥不诺其请卒不敢违也凡祷必许以牲牢祀谢刲物命所费不赀祷而不騐病者已殂犹偿所许之祭曰弗偿其祸必甚无知之俗以神之御灾捍患为可惴惴然不敢少解也岂独若是乎近时士大夫家亦渐习此风士大夫稍有识者心知其非而见女子之易惑故牵于闺帏之爱亦遂狥俗殊可骇叹且神聪明正直而一者也岂有以酒食是嗜而窃福以饕餮于愚鲁之民岂所谓聪明正直者耶至于岳也渎也古先贤徳有功于人载在祀典血食一方者吾敢不钦奉之乎所谓郎者姑者安能祸福于忠信之士吾所未信也世岂无一狄公为一革之木居士既为令之所焚矣彼庸髠者复假托以惑众此尤可笑云
　　东坡在黄州而王文甫家东湖公毎乗兴必访之一日逼嵗除至其家见方治桃符公戯书一聫于其上云门大要容千骑入堂深不觉百男欢
　　欧阳文忠公本朝第一等人也其前言往行见于国史墓碑及文集诸书中详矣予复得四事于公之曾孙当世望之云尝载于泷冈阡表泷冈阡葢欧阳氏松楸垅名也今不传于世惜其遗没因识于此
　　一云公于为政仁恕多活人性命曰此吾先公之志也尝曰汉法惟杀人者死后世死刑多矣故凡于死非已杀人者多活之其为河北转运使所活二千余人先是保州屯兵闭城叛命田况李昭毫等讨之不克卒招降之既开城况等推究反者二千余人投于八井又其次二千余人不杀分河北诸州事已完而富相出为宣抚使惧其复为患谋欲宻委诸州守将同日悉诛之计议已定方作文书会公奉朝防权知镇府与富公相遇于内黄夜半屏人以其事告公公大以为不可曰祸莫大于杀降昨保州叛卒朝廷已降敇榜许以不死而招之八井之戮已不胜其寃此二千人者本以胁从故得不死奈何一旦无辜就戮争之不能止因曰今无朝防而公以便宜处置若诸郡有不达事几者以公擅杀不肯从命者事既叅差则必生事是欲除害于未萌而反趣其为乱也且某至镇必不从命富公不得已遂止是时小人譛言已入富范势力难安既而富公大阅河北之兵将卒有所升黜譛者献言富某擅命专权自作威福已收却河北军情北兵不复知有朝廷矣于是京师禁军亟因大阅多所升擢而富公归至国门不得入遂罢枢宻知郓州向若擅杀二千人其祸何可测也然则公之一言不独活二千人命亦免富公于大祸也
　　二云公于修唐书最后至局专修纪志而已列传则宋尚书祁所修也朝廷以一书出于两手体不能一遂诏公防详列传令删修为一体公虽受命退而叹曰宋公于我为前軰且人所见多不同岂可悉如己意于是一无所易及书成奏御史局旧例修书只列书局中官高者一人姓名云某等奉敇撰而公官高当书公曰宋公于列传亦功深者为日且乆岂可掩其名而夺其功乎于是纪志书公姓名列传书宋姓名此例皆前未有自公为始也宋公闻而喜曰自古文人不相让而好相陵掩此事前所未闻也
　　三云范公自言学道三十年所得者平生无怨恶尔公初以范希文事得罪于吕相坐党人逺贬三峡流落累年比吕公罢相公始被进擢及后为范公作神道碑言西事吕公擢用希文盛称二人之贤能释私憾而共力于国家希文子纯仁大以为不然刻石时輙削去此一节云我父至死未尝解仇公亦叹曰我亦得罪于吕丞相者惟其言公所以信于后世也吾尝闻范公自言平生无怨恶于一人兼其与吕公解仇书见在范集中岂有父自言无怨恶于一人而其子不使解仇于地下父子之性相逺如此公知颍州时吕公着为通判为人有贤行而深自晦黙时人未甚知公后还朝力荐之由是渐见进用
　　四云陈恭公执中素不喜公其知陈州时公自颍移南京过陈拒而不见后公还朝作学士陈为首相公遂不造其门已而陈出知亳州寻罢使相换观文公当草制自谓必不得好词及制出词甚羙至云杜门却扫善避权势而免嫌处事执心不为毁誉而更守陈大惊喜曰使与我相知深者不能道此此得我之实也手録一本寄门下客李师中曰吾恨不早识此人
　　文忠公又有杂书一巻不载于集中凡九事今亦附于此云秋霖不止文书颇稀丛竹萧萧似听愁滴顾见案上故纸数幅信手学书枢宻院东防
　　一云谢希深尝诵哭僧诗云烧痕碑入集海角寺留真谓此人作诗不必好句只求好意余以谓意好句必好矣贾岛有哭僧诗云冩留行道影焚却坐禅身唐人谓烧却活和尚此句之大病也近时凡僧诗极有好句然今人家多不传如马放降来地雕盘战后云春生桂岭外人在海门西今之文士未必有如此句也学书勿浪书事有可记者他时便为故事作诗须多诵古今人诗不独诗尔其余文字尽然
