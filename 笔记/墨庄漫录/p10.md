<!-- { "loadSidebar": true } -->
　　七言絶句唐人之作徃徃皆妙顷时王荆公多喜为之极为清婉无以加焉近人亦多佳句其可喜者不可槩举予每爱俞紫芝秀老岁杪山中云石乱云深客到稀鹤和残雪在髙枝小轩日午贪浓睡门外春风过不知舒亶信道村居云水绕陂田竹绕篱榆钱落尽槿花稀夕阳牛背无人卧带得寒鸦两两归崔鶠德符秋日即事云秋草门前已没鞾更无人过野人家离离踈竹时闻雨淡淡轻烟不隔花又黄州道中云莫愁微雨落轻云十里长亭未垫巾流水小桥山下路马头无处不逢春刘次庄中叟桃花云桃花雨过碎红飞半逐溪流半染何处飞来双燕子一时衔在画梁西僧如璧德操偶成云松下柴门昼不开只有蝴蝶双飞来蜜蜂两脾大如蠒应是山前花又开吴可思道病酒云无病酒对残春帘幙重重更掩门恶雨斜风花落尽小楼人下欲黄昏又春霁云南国春光一半归杏花零落淡胭脂新晴院宇寒犹在晓絮欺风不肯飞赵士掞才孺登天清阁云夕阳低尽已西红百尺楼髙万里风白发年年何处得只应多在倚栏中李怤去言春晚云花瘦烟羸可奈何不关渠事鸟声和无人扫地惊【阙二字】分付轻红上碧莎赵防之子雍春日云拂牀欹枕昼初长好梦惊囘燕语忙深竹有花人不见直应风转得幽香曾纡公衮江樾轩书事云卧聴滩声防防流泠风凄雨似深秋江邉石上乌桕树一夜水长到梢头胡直孺少汲春日云风云吹絮柳飞花睡起钩帘日半斜四海随人双燕子相逄处处作生涯曾绎仲成还家涂中云踈林残岭起昏鸦腊尽行人喜近家江北江南春信早傍篱穿竹见梅花刘无极希顔漾花池云一池春水緑如苔水上新红取次开闲倚东风防鱼乐动揺花片却惊猜王铚性之山村云家依溪口破残村身伴渡头零落云更向空山拾黄叶姓名那有世人闻陈与义去非秋夜云中庭淡月照三更白露洗空河汉明莫遣西风吹叶落只愁无处着秋声如此之类甚多不愧前人
　　东坡作梅花词云髙情已逐晓云空不与梨花同梦注云唐王建有梦防梨花云诗予求王建诗行世甚少唯印行本一卷乃无此篇后得之于晏元献类要中后又得建全集七卷乃得全篇题云梦防梨花云歌薄薄落落雾不分梦中唤作梨花云瑶池水光蓬莱雪青叶白花相次发不从地上生枝柯合在天头绕宫阙天风防微吹不破白艳却愁春涴露玉房防女齐防来错认仙山鹤飞过落英散粉飘满空梨花顔色同不同眼穿臂短取不得取得亦如从梦中无人为我解此梦梨花一曲心珍重或误传为王昌龄非也
　　瘗鹤铭润州扬子江焦山之足石岩下惟冬序水退始可模打世传以为王逸少书然其语不类晋人是可疑也欧阳永叔以为华阳真逸乃顾况之道号或是况所作然亦未敢以为然也予尝以穷冬至山中观铭之侧近复有唐王瓉刻诗一篇字画差小于鹤铭而笔势八法乃与瘗鹤极相类意其是瓉所书也因摸一本以归以示知书者亦以为然其题云冬日与羣公泛舟此山江水初不冻今年寒复迟众芳且未歇近腊仍裌衣载酒适我情兴来趣渐防方舟大川上环酌对落晖两片青石棱波际无因依三山安可到欲到风引归沧溟壮观多心目豁暂时况得穷日夕乗槎何所之谪丹阳功曹掾王瓉今此刻亦渐漫漶尚可读也有好事者当试求之以验予言之或是也
　　应邵汉官仪曰周泽为太常斋有疾其妻怜其年老闚内问之泽大怒以为干斋遂收送诏狱自劾论者讥其诡激时谚云生世不谐为太常妻一岁三百六十日三百五十九日斋一日不斋醉如泥予观稗官小说乃得其说云南海有虫无骨名曰泥在水则活失水则醉如一堆泥然后又读五国故事云伪闽王王延庆为长夜之饮因醉屡杀大臣以银叶作杯柔弱为东片名曰醉如泥酒旣盈不可寘杯唯尽乃已盖取此义也
　　韩维持国诗格甚奇如寄范德儒云睥睨峯高过鴈琵琶宵寂语流莺和兄康公罢相云移病早休丞相笔坐【阙】犹着侍臣冠和曽存之云自愧效陶无好语敢烦凌杜发新章皆佳句也恨世少传者
　　曽诚存之元符间任舘职尝与同舍诸公饮王诜都尉家有侍儿辈侍香求诗求字者以烟浓近侍香为韵存之得浓字赋诗云俛仰佳人防墨踪和研亲炷宝熏浓诗情过笔当千里妙思凝香欲万重山盎泄云倾白酒越罗霑露浥黄封从来粉黛宜灯烛妙手慿谁写醉容又有七夕王都尉邀同舍置酒聴琵琶诗云宝槛凌云结绮髙小奁争巧暮分曹春防细撚龙香拨秀颈偏明逻逤槽牛既冩形呈粔籹马军驰酒送蒲萄泪珠散作人间露最觉更防润锦绦道山学士尚与贵戚驸车过从宴饮真太平盛事也其后禁之诜元丰中防与子瞻交结尝窜均州矣后复与诸名士游葢风流好事不忘于情宁获谴戾是可尚也故事西京每岁贡牡丹花例以一百枝及南库酒赐舘职韩子苍去国后尝有诗云忆将南库官供酒共赏西京勅赐花白发思春醒复醉岂知流落到天涯
　　衢州防事下旧有土势隆起篠本丛生相传云古冡也旧有碑其文云五百年刺史为吾守墓以此前后相承皆畏而不敢慢绍圣元年齐安孙贲公素为守问之左右以是对公命毁去之官吏大恐阖府叩头以谏公曰借令土中有贤者骨当以礼法迁之乃为文自祭而除之斸深丈余了无他异但有二石峰长五六尺坚瘦泔润又有大木之根蟠踞其下羣疑遂定石上有刻云干符五年五月三日安于此押衙徐讽龙山起此石处得二石刺史季【阙】题又刻云开寳七年重叠峨嵋山于防事前于郡斋文防阁移季公之石安置于此刺史慎知礼题时公方修州治南韶光园重建清泠台堂成乃移二石于堂下名曰双石嗟乎慎公移石去季公之得石凡九十七年公素之破疑冡出石去慎公又一百二十一年物之显晦抑自有数第不知峨嵋之废乃冒冡之名自何时也公素一旦戱笑为之遂释千百年之惑张芸叟有诗云芝兰虽好忌当门何况庭前恶土墩畚锸才兴双剑出狐狸尽去老松蹲百年守冡真堪笑一日开轩亦可尊安得掷从天外去成都石笋至今存公素可谓刚毅正直自信之君子也

　　墨庄漫録卷六
　　钦定四库全书
　　墨庄漫録卷七
　　宋　张邦基　撰
　　西施美人也三尺童子皆知其为越献于吴以亡吴也吴越春秋云越王使相者得苎萝山鬻薪之女曰西施郑旦饰以罗縠教以容歩而献于吴庄子曰西施病心而矉其里之丑人见而美之归亦捧心而矉孟子云西子不洁则人皆掩鼻而过之注云西子古之好女西施也毛嫱亦美人也庄子云毛嫱丽姬人之所美也鱼见之而深入鸟见之而髙飞释音注司马彪云毛嫱古美女一云越王美姬也丽姬晋献公嬖之以为夫人崔譔本作西施又慎子云毛嫱西施天下之至姣者也按左氏传越之灭吴在鲁哀公之二十二年孟子尝见梁惠王齐宣王自鲁哀公之二十二年至魏惠王之元年一百四年至齐宣王之元年一百三十二年乃魏惠王之二十九年也史记庄子传云名周与梁惠王齐宣王同时则庄子与孟盖一时慎子名到与淳于髠驺奭之徒皆战国时人亦庄孟一时也又史记表晋献公五年伐骊戎得骊姬是歳己酉也至魏惠王之元年三百七年若以毛嫱为越王美姬又与骊姬非同时而崔譔以骊姬爲西施故以爲近故说者谓庄孟愼子所言西施皆越之献吴者然予读管子小称篇有云毛嫱西施天下之美人也盛怒起于面不能以爲可好史记表齐桓公小白之元年丙申也鲁欲与齐公子紏入后小白齐距鲁生致管仲是岁至越灭吴计二百一十三年而管仲之书已言毛嫱西施是二人者皆前古之人矣岂越之西施冐古之美人以为名耶是有两西施矣而毛嫱亦非越王之美姬明甚司马彪之注乃臆说也当更质于博洽者
　　政和间朝廷求询三代鼎彛器程唐爲陜西提防茶马李朝孺为陜西转运遣人于凤翔府破商比干墓得铜盘径二尺余中有欵识一十六字又得玉片四十三枚其长三寸许上圆而锐下濶而方厚半指玉色明以盘献之于朝玉乃留秦州军资库道君皇帝曰前代忠贤之墓安得发掘乃罢朝孺退出其盘圣德髙明有如此者不然丘冡之厄不止此矣其玉久在秦帑近年王庶知秦州日取之而去祁寛居之尝见之为予言之然予又见刘袤延仲言比干墓在卫州西山去城数十里有汉唐以来碑刻甚多墓周囘数里生异木樛结不可入而居之言墓在关中未知何也真州六合县界有山四面平直曰方山山之左右多古冡墓予从甥魏惇绍兴十二三年间任天长县尉日有一监司属官过邑馆于尉司出一襆物云昨过方山得之出以示惇皆美玉也其长三二寸濶一指许厚三四分光润方正上有小窍约百余枚不知为何物也惇欲乞其一二枚属官靳而不与且云方山民因耕穿一墓获此疑其为玉防以予考之此乃两汉以前贵近之墓所谓珠玉匣者古以敛尸惟王公则有之耳葢与比干墓所获正同尔
　　川峡间有一种恶草罗生于野虽人家庭砌亦有之如此间之蒿蓬也土人呼为防【音防】麻其枝叶拂人肌肉即成疮疱浸滛渍烂久不能愈杜子美除草诗所谓草有害于人曾何生阻修其毒甚蜂虿其多弥道周葢谓此也刘袤延仲至蜀尝见之
　　宣和间蔡宝臣致君收南唐后主书数轴来京师以献蔡绦约之其一乃王师攻金陵城垂破时仓皇中作一防祷于释氏愿兵退之后许造佛像若干身菩萨若干身斋僧若干万员建殿宇若干所其数皆甚多字画潦草然皆遒劲可爱葢危窘急中所书也又有防经发愿文自称莲峰居士李煜又有长短句临江僊云樱桃结子春光归尽蝶翻金粉双飞子规啼月小楼西钩罗幕惆怅卷金泥门巷寂寥人去后望残烟草低迷而无尾句刘延仲为补之云何时重听玉骢嘶扑帘飞絮依约夣囘时东坡四时冬词云真态生香谁画得玉奴纎手嗅梅花每疑玉奴字殊无意咮若以为潘淑妃小字则当为玉儿亦非故实刘延仲尝见东坡手书本乃作玉如纎手方知上下之意相贯愈觉此聨之妙也
　　闽广多异花悉清芬郁烈而末利花为众花之冠岭外人或云抹丽谓能掩众花也至暮则尤香今闽人以陶盎种之转海而来浙中人家以为嘉玩然性不耐寒极难爱防经霜雪则多死亦土地之异宜也顔博文持约谪官岭表爱而赋诗云竹稍脱青锦榕叶随黄云岭头暑正烦见此蕚绿君欲言娇不吐藏意久未分最怜月初上浓香梦中闻萧然六曲屛西施带微醺丛深瑚帐枝转翡翠裙譬如追风骑一抹万马羣铜瓶汲清泚复为子勤愿言少须对此髯叅军观此诗则花之清淑柔婉风味不言可知矣
　　京口北固山甘露寺旧有二大铁镬梁天监中铸东坡游寺诗云萧翁古铁镬相对空团圆坡陀受百斛积雨生微澜是也予徃来数见之然未尝稽考何物本为何用也近复游于寺因熟观之葢有文可读云天监十八年太嵗乙亥十二月丙午朔十日乙卯皇帝亲造铁镬于解脱仏【古佛字】殿前满【漫灭一字】甘泉种以荷蕖供养十方一切诸仏以仏神力遍至十方尽虚空界穷未来际令地狱苦镬变为七珍寳池地狱沸汤化为八功德水一切四生解脱众苦如莲花在泥清净无染同得安乐到湼槃城斯镬之用本在烹鲜八珍兴染五味生纒我皇净照慈被无邉法喜禅悦何取【又漫一字】檀爰造斯器囘成胜縁如含碧水【又漫一字】发经莲道场供养永永无邉其后又云帅吴虎子近禁道真槩懐于佐陈僧圆丞宋【又漫一字】令宣令郑休之义不可晓疑当时干造之人耳又一行云五十石镬然形制不能容今之五十石葢古之斗斛小也始知二镬乃当时植莲供养佛之器耳
