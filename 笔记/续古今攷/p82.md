<!-- { "loadSidebar": true } -->
　　西汉刑法志班固文之佳者吕东莱美史记而疵汉书今节刑法志书此洪范曰天子作民父母以为天下王圣人取类以正名而谓君为父母明仁爱徳让王道之本也爱待敬而不反徳须威而久立故制礼以崇敬作刑以明威也刑罚威狱以类天之震曜杀戮也温慈恵和以效天之生殖长育也书云天秩有礼天讨有罪故圣人因天秩而制五礼因天讨而作五刑　紫阳方氏曰此文甚佳有大刑用甲兵一句故班固此以下论古今用兵自黄帝涿鹿之战始次论殷周以兵定天下与大司马六军井田百里之制至秦汉自属军法
　　汉刑法志攷三轻典中典重典　周礼是班史舛误
　　周礼大司冦刑新国用轻典注新国者新辟地立君之国用中典注为其民未习于教刑平国用中典注平国承平守成之国也用中典者常刑之法刑乱国用重典注乱国簒弑叛逆之国用重典以其化恶伐灭之班固刑法注一曰刑新邦用轻典师古曰新辟地立君之国其民未习于教故用轻法二曰刑平邦用中典师古曰承平守成之国则用中典常行之法也三曰刑乱邦用重典师古曰簒弑叛逆之国化恶难制则用重法诛杀之也自此以上大司冦职也　紫阳方氏曰顔师古注三典与郑康成注俱同其语而微添班固不避高祖讳何也班固下文不论新邦轻典论中典重典可疑今録于后辨之
　　班固志五刑墨罚五百劓罚五百宫罚五百则罚五百杀罚五百所谓刑平邦用中典者也【顔注不书切音】书凡杀人者踣诸市【踣周礼皮比反汉书音不分晓】墨者使守门劓者使守关宫者使守内刖者使守囿髠者使守积其奴男子入于罪女子入舂稿【汉书如此写音口老反无于字周礼作藁古老反】凡有爵者与七十者未齓者皆不为奴　紫阳方氏曰此班固节周礼司刑掌戮司厉之文书之何以谓之刑平邦用中典何以不讳邦字此五刑各五百共二千五百杀罪亦至于是五百完者使守积一句周礼注郑司农云髠当作完郑康成云五刑之中必王之同族不宫者宫之为剪其类髠头而已如此则墨劓宫刖杀为五刑而王之同族以髠代宫若别有完者居作之役则是六刑也古书难攷未可忽
　　班固志周道既衰穆王耄荒命甫侯度时作刑以诘四方墨罚之属千劓罚之属千髌罚之属五百宫罚之属三百大辟之罚其属二百五刑之属三千葢多于平邦中典五百章所谓刑乱邦用重典者也　紫阳方氏曰囘读此全不聴班固之説穆王之刑其章多于周公五百章衍二千五百为三千多固多矣然大辟减五百为二百宫罚减五百为三百吕刑剕注足剕班改作髌师古注云膝头骨何不同也减大辟三百宫三百而墨劓各增五百似多何谓之用重典班固之説前此未有人疑而难之囘敢以是请教于博古者
　　汉刑法志攷四叔向非子产铸刑书　三辟之兴皆叔世
　　刑法志春秋之时王道寖坏教化不行子产相郑而铸刑书【师古注铸刑法于鼎事在昭六年】晋叔向非之曰【遗其书以非之】昔先王议事以制不为刑辟【师古注周礼三典五刑以诘邦国但不宣露使人知之】惧民之有争心也【云　云】知民有辟则不忌于上并有争心征于书而徼幸以成之弗可为矣夏有乱政而作吕刑商有乱政而作汤刑周有乱政而作九刑【韦昭注谓正刑五及流赎鞭扑也】三辟之兴皆叔世今吾子相郑国制参辟铸刑书孟康注谓夏殷周乱政所制三辟将以靖民不亦难乎紫阳方氏曰茍如左氏班史所书则后世刑统法册其原于子产乎铸刑书于鼎自子产始也然征有政典曰先时者杀无赦不及时者杀无赦孔注政典夏后为政之典籍若周官六卿之治典叔向之言未必皆然
　　附晁公武説
　　晁公武读书志第八卷刑法类其论刑统有曰古者议事以制使民不知所争也后世铸刑书使民知所避也虽若不同所以为民之意则一然议事以制若委重于人铸刑书者委重于法委重于人则上之人虐将轻重由心以慢其下委重于法则下之人将征于书以伤其上其为失也亦均要之以人行法不使偏重始为得耳
　　汉刑法志攷五
　　班史刑法志书子产铸刑书孔子伤之曰道之以徳齐之以礼有耻且格道之以政齐之以刑民免而无耻礼乐不兴则刑罚不中刑罚不中则民无所措手足囘切意论语此二章未必因子产刑书而发班孟坚读书乃如此合凑立论耶又谓孟氏使阳肤为士师问于曾子亦曰上失其道民散久矣如得其情则哀矜而勿喜皆恐未然
　　汉刑法志攷六　战国申子商鞅之刑　镬烹之刑始申商
　　陵夷至于战国韩任申子秦用商鞅设连坐之法造参夷之诛増加肉刑大辟有凿颠抽脇镬烹之刑【师古注鼎大而无足曰镬以烹人也】史记老子韩非列传第三老子传附老莱子次庄子传次申不害传次韩非传商君列传第八申不害者京人也【索隠注京今河南京县】故郑之贱臣学术以干韩昭侯【术即刑名法术】用为相十五年国治兵强无侵韩者【同上注王劭按纪年韩昭侯之世兵冦屡交异此言】申子之学本于黄老而主刑名著书三篇号曰申子【裴驷注按刘向别録曰今民间所有上下二篇中书六篇合二篇已备过太史公所记】商鞅者魏之庶孽诸公子也名鞅姓公孙氏其祖姬姓也西入秦因宠人景监求见孝公为左庶长变法令民为什伍【注五家为保十家为连】而相収司连坐【一家有罪几家若不紏举则十家连坐】不告奸者腰斩告奸者与斩敌首同赏【告奸得四级】匿奸者降敌同罚【律降敌者诛其身没其家】民有二男以上不分异者倍其赋有军功者各以率【骃率音准】受上爵私闘者各以轻重被刑宗室非有军功论不得为属籍筑冀阙宫庭于咸阳自雍徙都集小都乡邑聚为县置令丞凡三十一县为田开阡陌平斗桶【郑音勇今之斛索隠音纪量器名】权衡丈尺行之封于商十五邑号商君相秦十年孝公卒公子防之徒告商君欲反亡至关下舍客人不知其是商君也曰商君之法舎人无验者坐之商君喟然叹曰为法之一至此哉去之魏弗受复走商邑发兵反秦攻商君杀之渑池秦恵王车裂商君以徇　汉书艺文志商君二十九篇申子六篇法十家二百一十七篇前有李子十三篇名悝相魏文侯初着律者后有处子九篇史记云赵有处子慎子四十二篇名到先申韩申韩称之韩子五十五篇名非韩诸公子使秦李斯害而杀之游様子一篇鼂错三十一篇燕王事十篇不知作者法家言二篇不知作者　紫阳方氏曰申子之书今亡晁公武读书志亦无之商君二十九篇公武谓亡三篇今作五卷行世太史公商君传赞谓其天资刻薄尝读商君开塞耕战书索隠未尝见开塞真书妄撰注脚云按商君书开谓刑严峻则政化开塞谓布恩赏则政化塞其意本于严刑少恩惟晁公武读书志谓商君之书司马贞未尝见之妄为之説开塞乃其第七篇谓道塞久矣今欲开之必刑九而赏一刑用于将过则大邪不生赏施于告奸则细过不失大邪不生细过不失则国治矣晁公武断谓鞅之术无他恃恃告奸而止耳故具法不告奸者与降敌同罚告奸者与杀敌同赏此秦俗所以日坏至于父子相夷而鞅不能自脱也囘读裴骃所引刘向新序论商鞅所变法步过六尺者有罚弃灰于道者有刑全篇俱注索隠史记妄撰开塞二字之义则其他之妄亦可知矣　囘按索隠号小司马其名曰司马贞注史记曰引顔师古汉书注检唐书顔师古孔頴逹居儒学传之首隋大儒唐高祖太宗用之皆有功斯文无司马贞传则其人不显可知未尝一见商子妄撰已语解政化开塞晁公武取商子中所言开塞以阐之快哉快哉又曰太史公谓申韩之学本于黄老故先传老子庄子而以申韩同一卷索隠注黄老之法不尚繁华清简无为君臣自正韩非之论诋驳浮淫洗刷无私而名实相称故曰归于黄老斯未为得其本者囘谓此一句颇不然太史公説然下文乃曰今按韩非书有解老喻老二篇是大抵亦学黄老之学也囘谓此説乃以太史公为是黄帝之书囘不能攷惟晁公武有云韩非子五十五篇其极刻覈无诚悃谓夫妇父子举不足相信而有解老喻老二篇故太史公以为大要皆原于道徳之意老子之书有将欲翕之必固张之将欲弱之必固强之将欲废之必固兴之将欲夺之必固与之及欲上人者必以其言下之欲先人者必以其身后之皆诈也此所以一传而为非欤囘谓连坐参夷凿颠抽脇镬烹之刑始于申不害商鞅纣焚炙忠良刳剔孕妇未闻以镬煑杀人项羽烹周苛蒯通解衣趋烹刘项之毒如此哉乃始于申商
　　周显王十年壬戌商君变法
　　东莱大事记周显王七年己未秦献公薨子孝公立攷本纪通鉴孝公生二十一年矣显王八年庚申秦孝公下令国中求贤者将修缪公之业公孙鞅闻孝公令下乃西入秦因嬖人景监【正义曰周人也】以求见三见孝公善之而未用复见与语孝公不自知膝之前也显王十年壬戌东莱书公孙鞅变法解题曰法始于伏羲而备于周虽其间有详有畧要之皆本于伏羲也法变于秦而极于五代虽其间有革有因要之不能大异于秦也学者茍以伏羲神农黄帝尧舜禹汤文武周公之法与商鞅变法之令并观之大畧可覩矣细注变法囘已书不再书　紫阳方氏曰商君变法之年在周显十年壬戌秦孝公即位四年矣年二十五秦二世三年甲午秦亡其法行一百五十三年而约法三章之汉兴
　　东莱辨通鉴书商鞅变法未然　腰斩亦始于秦
　　大事记小字经曰商君传变法之令已书于通鉴本传云不告奸者腰斩告奸者与斩敌首同赏匿奸者与降敌同罚通鉴削不告奸者腰斩一句而以匿奸之罪为不告奸之罪本传又云民有二男以上不分异者倍其赋通鉴皆削之本传又云名田宅臣妾者以家次通鉴削以家次二字皆当以本传为正家次如汉阳夏侯婴北第第一之类　紫阳方氏曰温公三削皆非读书当如东莱仔细可也腰斩之刑古无之亦始于秦非始于商鞅
　　商子来民篇诱三晋人耕于内　秦人应敌于外
　　东莱大事记书商子来民篇曰秦地方千里者五而土不能处三此人不称土也秦之所隣者三晋也彼土狭而民众其实参居而并处土不足以生其民而民不西者秦民务苦而复爵重也今诸侯之士来归者利其田宅而复之三世无知军事即山东之民无不西者矣以故秦人事敌而使新民作本兵虽有宿于外境内不失须臾之时【文妙】此富强两成之效也鞅富强耕种之术畧见于此杜氏通典曰商鞅诱三晋人利其田宅无知兵事而务本于内任其所耕不限多少而使秦人应敌于外　紫阳方氏曰商鞅之术如杜佑之言诱三晋人利其田宅无知兵事其约许之三世虽则云然乃后闾左之戍起无问秦人三晋人与天下之民皆罹荼毒强秦者商鞅也亡秦者亦商鞅也因是有感宋人有丁未録谓治平四年丁未王安石用事变法至靖康二年建炎元年丁未徽钦北狩康王南渡之难王安石亦一商鞅也引其徒羣小人传法护法元祐司马公天若祚宋之言不售甲子一周而宇宙分裂生灵死者亿亿万徳祐丙子之亡非王安石为之祸根乎商鞅之为患自周显王十年壬戌至高祖之兴乙未凡一百五十四年而法不尽革王安石之为患自治平四年丁未至徳祐二年至元十三年丙子凡一百一十年而安石之患未已也呜呼
　　商子定分篇秦置法官
