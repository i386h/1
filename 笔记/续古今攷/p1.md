<!-- { "loadSidebar": true } -->
　　钦定四库全书
　　古今攷卷二
　　元　方回　续
　　马迁书仁而爱人　班固书寛仁爱人
　　紫阳方氏曰史记髙祖纪仁而爱人喜施意豁如也汉书纪改曰寛仁爱人意豁如也班固加一寛字不如司马迁之所谓仁而爱人也加一寛字则所见之仁小矣仁全体甚大爱人仁之用也仁性也爱人仁之情也史迁所云性情体用俱完而固也天命之性无智愚贤不肖皆有是仁禀气之清而厚者则全其本心之仁而恻隠之心必见于爱人禀气之浊而薄者则有蔽塞昏怠之患而又加以物欲则所为每不仁如项羽剽悍猾贼喑哑叱咤凶暴之至非本心不仁而性无是仁也一切恃气故敢于战攻必取必胜而敢于杀人如坑秦军二十万众于新安彼何罪哉仁不仁之间刘项之存亡也孔门论仁莫大于易之乾卦与夫论语答顔子之问在干为元亨利贞在人为仁义礼智而元包四徳仁冠四徳曰元者善之长曰君子体仁足以长人论天地之四时则曰春生夏长秋收冬藏然四时常常生物故易系又曰天地之大徳曰生圣人之大宝曰位何以守位曰仁仁所以为百行万善之根本礼义智非仁为之则何以有辞让何以有羞恶何以有是非圣贤修身内之存养仁之体外之省察仁之用若夫克已复礼为仁孔子因顔子问而答天下后世学者皆当然也顔子请问其目曰非礼勿视听言动此贤者之事亚圣人一等则必有所勿而后有所克有所克而后有所复圣人纯乎仁自不假此程伊川令学者类聚洙泗言仁处观之教人至矣而为象山之学者非之何也司马迁谓髙祖仁而爱人上一仁字性也体也爱人二字情也用也班固言寛仁爱人则以寛为仁而爱人之説止于言仁之情仁之用矣孔门教人亦曰仁者爱人指其用也他有兼言体用者不一韩愈博爱之谓仁亦専言仁之用然所以博爱之理亦不相离后世専以爱言仁固不尽此心此仁之全体而或者以觉为仁则又流于一偏如医书言痿痹不仁不知痛痒固不仁矣而无病之人皆知痛痒则非所谓仁也仁者固无所不爱而爱属乎情仁者固无所不觉而觉属乎知皆非仁之全体也本性之仁大哉乾元是也圣人欲净理明静亦仁动亦仁无一毫之或私而无一物之失所安行之仁也贤者利仁畏罪强仁又有等级史迁本书髙祖天资乃是气禀清厚本性之仁时时发露于人必爱而其善知人诛有罪得天下皆仁之用也袵席闺门有不善焉则不学之过也然以其天资见于行事则得仁之分数多矣以项羽对观之则仁不仁之判天壌矣古之纯乎仁者其尧舜禹汤文武周公孔子欤髙祖救民于水火之中刬秦之暴削项之凶有国四百年天地大徳曰生其所以生天下之苍生者多矣亦可谓仁也齐桓晋文所不及也史迁班固笔削微异吾故从而辨之而所以补此章者恐或者议鹤山之书専攷制度而不及性理不容不挈此大纲领而表出之也
　　附论易体仁足以长人并　孔子以下六段　东莱四段　朱子语二十二段　程沙随一段方氏一段
　　易干文言曰元者善之长也又曰君子体仁足以长人明道先生曰天地之大徳曰生天地絪緼万物化醇生之谓性【告子此言是而谓犬之性犹牛之性牛之性犹人之性则非也】万物之生意最可观此元者善之长也斯所谓仁也人与天地一物也而人特自小之何耶
　　伊川先生曰君子体仁足以长人体法于干之仁乃为君长之道足以长人也体仁体元也比而效之谓之体【朱文公不然见后】
　　横渠先生曰仁统天下之善
　　广平游氏曰道者天也道为万物之奥故足以统天仁者人也仁为众善之首故足以长人犹之万物发育乎春而震为长子也
　　汉上朱氏曰天地之大徳曰生元者生物之始善之长也其在人则仁也仁者宜在髙位故君子体仁足以长人于人皆长也
　　紫阳先生曰元者善之长也元者生物之始天地之徳莫先于此故于时为春于人则为仁而众善之长也君子体仁以仁为体则无一物不在所爱之中故足以长人　元者善之长以下四句是説天徳之自然君子体仁足以长人以下四句説人事之方然元只是善之长万物生理皆始于此众善百行皆统于此故于时为春于人为仁　元亨利贞春夏秋冬此天徳之自然其在君子所当从事于此者则必体仁乃足以长人体者以仁为我之我以之为体仁皆从我出故无物不在所爱所以能长人　元者善之长也亦仁而已体仁则痒疴疾痛举切吾身故足以长人　生底意思是仁干之元亨利贞本是谓占得此卦则大亨而利于守正而彖辞文言皆以为四徳某常疑如此等类皆是别立説以发明一意　易中言元者善之长説得最亲切无渗漏仁义礼智莫非善这个却是善之长仁是有滋味的物事説做知觉却是无滋味底物事仁则有所属如孝弟慈和柔爱皆属仁　伊川语録中説仁者以天地万物为一体説得太深无捉摸处易传其手笔只云四徳之元犹五常之仁偏言则一事専言则包四者又曰仁者天下之公善之本也易传则此两处説仁説得极平实学者当精看此两处　问黄直卿伊川偏言则一事専言则包四者这一个能包得那数个若问着一个便包数个答云只谓是一个公于此处见得分明否曰向来看康节诗见得这意思如谓天根月窟闲来往三十六宫都是春已与程子所谓静后见万物有春意同且如这个卓子安顿恰好时便是仁盖无乖戾处便是生意穷天地亘古今只是一个生意此所以仁包四徳也曰如此体仁便不是生底意思卓子安顿得恰好只可谓之中不可谓之仁仁只是初底意如木之萌草之芽其在人如恻然有隠初来底意思所以程子谓看鸡雏可以观仁为是那嫩小底便有仁意思　以一身观之元如头所以人头亦谓之元首穆姜亦曰元体之长也今若能知得所谓元之元元之亨元之利元之贞上面一个元字便是包那四个下面字下面字则是偏言乎一事者又要知得所谓元之元亨之元利之元贞之元者盖见得此则知得所谓只是一个元也若以一嵗言之则春便是元之元首夏清和是亨之元孟秋是利之元初冬便是贞之元也　所谓心譬如谷种生之性便是仁阳气发处乃情也　正如天官冡宰以分职言之特六卿之一耳而曰建邦之六典则又统六卿　以用言之则元为主以体言之则贞为主　且如阴阳其初亦只是一个进便唤做阳退便唤做阴　仁字须兼义礼智看方看得仁字出仁者仁之本体礼者仁之节文义者仁之断制智者仁之分别犹春夏秋冬虽不同而同出于春春则生意之生也夏则生意之长也秋则生意之成也冬则生意之藏也自四而两自两而一则统之有宗会之有元故曰五行一阴阳阴阳一太极仁为四徳之首而智则能成始而成终犹元为四徳之长然元不生于元而生于贞盖天地之化不翕聚则不发散也仁智交际之间乃万化之机局此理循环不穷脗合无间故不贞则无以为元也【回曰此説出于周子元亨诚之通利贞诚之复】　体仁如体物相似人在那仁里做骨子故谓之体仁仁只是个道理须着这人方体得他做得他骨子比而效之之説却觉见不是　四徳之元犹五常之仁偏言则一事専言则包四者此段只于易元者善之长与论语言仁处看若天下之动贞夫一者也则贞又包四者【回曰贞之妙如此贞固足以干事事之骨也】　看此一段须与太极图通看　干事事之骨也犹言体物也　干之元亨利贞天道也人得之则为仁义礼智之性　问孟子言仁义礼智义在第二太极图以义为利却在第三曰礼是阳故元亨利贞谓之仁义礼智犹东西南北所谓元亨利贞犹东南西北一个是对説一个是从一边説【朱子语二十二段回节去闲杂字书诸此】东莱吕氏曰君子体仁足以长人仁者人也合而言之道也世人分为二故君子体而为一　君子体仁足以长人易传曰比而效之谓之体　仁者人也合而言之道也其为人不能合故必比而效之　体仁不是将仁来为我之体我之体都便是仁　元者善之长春秋传记穆姜所诵之语谓元者体之长觉得体字较好是一体之长也【东莱四段回节文】
　　沙随程氏文史评汉宣帝杀赵广汉韩延夀盖寛饶杨恽回曰四子皆贤能之士虽宣帝惨刻少恩亦由恭显典枢机刑戮过差易曰体仁足以长人帝若以仁心每自体认何至如是【回节文】
　　紫阳方氏曰马迁书髙祖曰仁而爱人班固曰寛仁爱人固不及迁多矣回已论之于前尝有感于易之所云体仁足以长人三代而下幸有汉髙之性资遂有天下四百年之业活天下生灵不可胜计也回抄録孔子二语明道伊川横渠广平汉上语各一段紫阳乡先生朱子语二十二段东莱四段惟沙随一段所以言仁者伊川以比而效之训体东莱从之朱子毅然不从独谓以仁为我之骨我以之为体其説精矣而程沙随乃以为体认所见尤下故附记诸此回尝读鹤山易集义批于此章之末仁天之元也春也生物之心也而人得之以为性仁包礼义智信犹元包亨利贞春包夏秋冬然性有是仁必着于情而后仁始行盖仁非人不行人所以行乎仁故先儒谓仁与人合而为一也仁以人行故谓之道也天下之大道理无以加于此也仁为人之骨人为仁之体人而能体仁则大可以君天下小则一邦一州一县一司一宗之长皆非不仁之人所能为主也秦始皇以不仁为此身之骨而此身四体全不仁【释氏谓五体投地四肢之元头为元体亦如之】恶乎不亡汉髙性资仁而爱人遂有天下孔子之言验于此也鬼神之徳体物而不可遗鬼神无迹物物皆鬼神之体犹所谓天运而不已水流而不息物生而不穷皆与道为体也仁与人为骨人与仁为体能体仁则能长人当详观朱子所论而元包四徳不贞无以为元仁智交际之间乃造化之机轴至精至妙学者尤不可不深诣哉
　　论语第一个仁字
　　紫阳方氏曰孝弟也者其为仁之本与此论语中第一个仁字程子谓为仁以孝弟为本论性则仁为孝弟之本行仁自孝弟始孝弟是仁之一事谓之行仁之本则可谓是仁之本则不可回谓其为仁之本与少为字不得孝于亲弟于长推是心也则必不敢犯上矣上者君师有司乡党亲友之尊于我者既无犯上之心又岂肯好作悖乱之事春秋时作乱之人不一其不仁甚矣自不孝不弟始所以圣贤教人必自幼少先知事父母事兄之道也有若此言下一与字朱子谓疑词谦退不敢质言是也回谓以爱言仁不若以孝弟不犯上论仁朱子谓记者欲学者识其所当务故此为论语第二章
　　论语第二个仁字
　　紫阳方氏曰巧言令色鲜矣仁此论语中第二个仁字朱子谓致饰于外务以悦人则人欲肆而本心之徳亡矣専言鲜则絶无可知回谓小人以巧好之言令善之色悦人浅者止于防佞深者中藏叵测所谓蜜中之鸩也外悦乎人而内有杀人之心世多此辈朱子谓记者欲学者识其所可戒故此为论语第三章
　　仁者爱之理心之徳
　　紫阳方氏曰仁者心之徳爱之理朱子或问详矣黄干直卿通释尤详朱子引程子语干四徳之元犹五常之仁偏言则一事専言则包四者推此而言则可见矣盖仁者五常之首也而包四者恻隠之体也而贯四端故仁之为义偏言之则曰爱之理孝弟为仁之本是也専言之则曰心之徳巧言令色鲜矣仁是也回谓爱之理兼仁之体用言之也其曰恻隠之体贯四端恻隠爱也体也者理也百行万善无非性之所禀心之所得皆谓之徳而仁为首包百行万善焉则専以仁为心之徳而义礼智信之徳包在其中矣朱子精思非一日发而为此二言此四书所以有功于万世也回故表而出之
