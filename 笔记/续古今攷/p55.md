<!-- { "loadSidebar": true } -->
　　紫阳方氏曰东莱大事记书此在髙帝六年定功行封之后偶接续书之耳非此年也张敖位次第三史记表曰张耳为常山王走归汉汉定赵为王卒子敖嗣汉六年春也汉九年四月坐相贯髙为不善废为宣平侯则焉得六年已定位次为元功列侯之三乎今史详书于后
　　酂侯萧何第一　　　平阳侯曹参第二
　　宣平侯张敖第三　　綘侯周勃第四
　　舞阳侯樊哙第五　　曲周侯郦商第六
　　鲁侯奚涓第七　　　汝阴侯夏侯婴第八颍阴侯灌婴第九　　阳陵侯傅寛第十
　　信武侯靳歙第十一　安国侯王陵第十二棘蒲侯陈武第十三　清河侯王吸第十四广平侯薛欧第十五　汾阴侯周昌第十六阳都侯丁复第十七　曲城侯蛊逹第十八
　　东莱曰张敖以髙帝九年废王为侯葢今年有诏作元功十八人位次及位次之定乃在九年以后也顔师古曰张敖无大功以鲁元之故吕后曲升之也东莱又曰髙后二年诏丞相陈平尽差列侯之功录第下竟然则自十九以下皆平所定也平之第在四十七其自处固善而留侯之第尙在六十二何耶葢平以智自恃固不与功臣争先若留侯淡然事外虽序曲逆之前亦所不愿也髙帝深谅其雅意在当时必略有定次至髙后世特因其旧而铨品之耳
　　紫阳方氏曰所谓位次者何也朝廷有定序如丞相太尉之类有一定之班而列侯无官职入朝则不可以无先后之班上殿侍宴则不可无次序之坐所以因其功之髙下而次序之也当时杂乱失次岂惟班序未定六年春剖符封侯亦止三十余人耳髙祖之封侯至一百四十七人表书百五十三人淮阴侯无位次以十一年谋反诛也芒侯耐耏跖无位次以六年封二年薨无后也阳夏侯陈豨无位次以十二年谋反诛也元功十八人位次必在张敖废王为侯之后其百余人之位次则在髙后二年且髙祖六年尚有长沙王吴芮赵王张敖燕王卢绾九江王英布梁王彭越韩王信王爵贵于侯独无位次乎同姓王为一班异姓王为一班功臣列侯为一班必各有位次谓十八人定于髙帝六年张良陈平何以不在位次之列其列侯之未封者源源而来当是尽髙祖之世但定讫十八人位次陈平张良不争髙后时定位次则反而诛者与蚤死者无位次也张苍计相位次六十五吕马童位次一百一同取项羽王翥杨喜吕胜百二百三百四张相如一百一十八恐又是以先后封论呜呼士大夫争名争利丝毫必计千古一瞬今安在哉
　　雍齿汁防侯【音什方地名】
　　汁防音什方史记表如此写或但书曰什方地属广汉其位次五十七传五世　紫阳方氏曰世有人主所怨而不死者乎汉髙祖万乘之贵不能必杀雍齿乃从而封之是故君子知命
　　诸侯得自除御史大夫羣卿以下如汉朝
　　紫阳方氏曰囘续魏鹤山古今攷用汉书帝纪为题而所引书不一偶参用吕东莱大事记凡觧释汉事为题不专用帝纪也非其时而事出前后代则曰附攷附论此一节东莱取汉书齐悼惠王传赞为题　东莱觧曰髙五王传赞曰悼惠之王齐最为大国以海内初定子弟少激秦孤立无藩辅故大封同姓以填天下时诸侯得自除御史大夫羣卿以下众官如汉朝汉独为置丞相自呉楚诛后稍夺诸侯权左官附益阿党之法行其后诸侯惟得衣食租税贫者或乗牛车　史记齐悼惠王世家太史公曰诸侯大国无过齐悼惠王以海内初定子弟少激秦之无尺土封故大封同姓以填万民之心及后分裂固其理也　史记五宗王世家太史公曰髙祖时诸侯皆赋【徐广曰国所出赋皆入于主也】得自除内史以下汉独为制丞相黄金印诸侯自除御史廷尉宗正博士拟于天子自呉楚反后五宗王世汉为置二千石去丞相曰相银印诸侯独得食租税夺之权其后诸侯贫者或乘牛车也　紫阳方氏曰五宗王者景十三王也孟坚合两世家赞为髙五王传赞子长所谓大国无过齐悼惠王恶其过制也又云及后分裂固其理也言过制之事不可乆逺也所谓诸侯皆赋亦恶诸侯全有国赋也当是时惟吴王濞尤富铸山煑海盐鐡既饶不赋于民遂生叛心除吏一事汉独置相而已此尤子长所恶也吴楚叛后夺之权贫者牛车之叹譬如父母爱骄子至其不肖狼狈无及于教诲矣此意皆髙孟坚之意甚卑
　　作左官之律
　　汉诸侯王表景遭七国之难抑损诸侯减黜其官武有衡山淮南之谋作左官之律设附益之法服防曰仕于诸侯为左官絶不得使仕于王　应劭曰人道尙右今舍天子而仕诸侯故谓之左官也师古曰左官犹言左道也皆僻左不正应説是也汉时依上古法朝廷之列以右为尊故谓降秩为左迁仕诸侯为左官也　紫阳方氏曰如王国人不得入宿卫是也古尚右故主人坐东面西曰左賔坐西面东曰右仪礼公食大夫礼公坐其中主人者谓公主此客任賔主百拜酒三行之劳坐其左而尊賔于右今世人入门分左右主坐左客坐右犹尊客也而自唐以来左相班右相之上如近世时亦然尚书左丞相右相之上左右正言司諌皆先左后右又有以出身文官为左后去之汉置左右内史左冯翊右扶风则尚左矣今日始又尚右右丞相左丞相中书左丞右丞是也
　　设附益之法
　　张晏曰律郑氏説封诸侯过限曰附益或曰阿媚王侯有重法也师古曰附益者盖取孔子云求也为之聚敛而附益之之义也皆背正法而益于私家也
　　诸侯王初置金玺盭绶
　　百官公卿表诸侯王髙祖所置师古曰蔡邕云汉制皇子封为王其实诸侯也周末诸侯或称王而汉天子自以皇帝为称故以王号加之总名诸侯王也金玺盭绶【音戾别攷】掌治其国有太傅辅王内史治国民中尉掌武职丞相统众官羣卿大夫都官如汉朝景帝中五年令诸侯王不得复治国天子为置吏改丞相曰相省御史大夫廷尉少府宗正博士官大夫谒者即诸官长丞皆损其员武帝改汉内史为京兆尹中尉为执金吾郎中令为光禄勲故王国如故损其郎中令秩千石改太仆曰仆亦千石成帝绥和元年更令相治民如郡太守中尉如郡都尉　紫阳方氏曰此表所书比东莱所引髙五王传赞详甚故特书之
　　附攷玺印组绶
　　公卿百官表相国丞相太尉太傅太师太保前后左右将军大司空金印紫绶武帝宣帝大司马无印绶成帝初赐哀帝去之又复御史大夫银印青绶成帝更名大司空改金紫哀帝复为御史大夫诸侯王金玺盭绶如淳曰盭音戾绿也以绿为质晋灼曰盭艸名也出琅琊平昌县似艾可染绿因以绶为名也师古曰晋説是也玺之言信也古者印玺通名今则尊卑有别汉旧仪去诸侯王黄金玺槖驼钮文曰玺谓刻云某王之玺凡吏秩比二千石以上皆银印青绶师古曰汉旧仪云银印皆龟钮其文曰章谓刻曰某官之章也光禄大夫无
　　秩比六百石以上皆铜印黑绶大夫愽士御史谒者郎无其仆射御史尚书尙符玺者有印绶
　　比二百石以上皆铜印黄绶师古曰汉旧仪云六百石四百石至二百石以上皆铜印鼻钮文曰印谓钮但作鼻不为虫兽之形而刻文曰某官之印成帝绥和元年长相皆黑绶哀帝建平二年复黄绶
　　朱买臣传拜防稽太守衣故衣懐其印绶步归郡邸守邸与共食少见其绶引其绶视其印防稽太守章也昌邑王传受皇帝玺绶霍光传光曰皇大后诏废安得天子廼即持其手解脱其玺组奉上太后　紫阳方氏曰髙祖纪秦王子婴奉皇帝玺符节降轵道旁曰玺曰符曰节前已详攷而论之矣今玺印组绶亦不可不攷如后
　　礼记玉藻古者君子必佩玉君子无故玉不去身天子佩白玉而组绶公侯佩山玉而朱组绶大夫佩水苍玉而纯【郑为缁】组绶世子佩瑜玉而綦组绶士佩瓀【而兖反】珉【文】而緼组绶郑注绶者所以贯佩玉相承受者也纯当作缁或作丝旁才綦文襍色也孔子佩象环五寸而綦组绶正义孔子以象牙为环广五寸以綦组为绶也失鲁司宼谦不复佩徳佩及事佩示巳无徳事也象牙有文理言已有文章也而为环者示己文教所循环无穷也囘谓佩古宗庙冕服朝觐弁服皆有左右玉佩秦废之而经传佩之可攷者陈祥道礼书备矣自秦及汉玺印组绶之法亦可攷而组绶二字祖于古之玉佩而不同故着之古人玉佩不惟宗庙朝觐有之而燕居亦然玉藻所谓无故玉不去身乃燕私之佩非祭服之佩朝服之佩也后世印绶则秦汉君臣无时而不佩于身此尤异于古而秦法佩玉带劒乃左带劒右佩印绶故有曰左右劒佩相当荆轲之变秦王劒则人主坐殿亦左带劒右佩玺绶也羣臣曰王负劒者呼令秦王移所带剑负之于背则一拔而出也萧何带劒履上殿则宰相亦左劒右佩印绶也汉仪诸臣劒至殿阶解劒晋世始代之以木则知两汉羣臣背带剑佩印绶此制之废又当别攷
　　印刘熈释名印信也所以封物为验也亦言因封物相因付也汉旧仪玺皆白玉螭虎纽曰皇帝行玺皇帝之玺皇帝信玺天子行玺天子之玺凡六玺又有秦传国玺不知霍光脱昌邑王玺组果何玺也或谓天子玺方四寸则如之何佩之亦大重矣玺书二字初见季武子取卞使公冶问襄公玺书追而与之郑松皆曰玺印也偶读汉淮阳王传玺书谢奏有诏防二字书即诏也以竹防书之而以天子玉玺封之也
　　侯董巴舆服志曰战国解去绂佩留其丝襚以为章表秦乃以采组连结于襚光明章表转相结绶故曰绶乗舆黄赤绶四采黄赤缥绀纯黄圭长二丈九尺五百首太皇太后皇太后皇后皆同又汉官仪乗舆绶黄地骨白羽青綘緑五岳四百首长二丈二尺王赤绶一等诸国贵人相国主公封君丞相御史大夫匈奴绿绶又一等九卿中二千石二千石青绶或青緺绶又一等自青绶已上縌【音逆】皆长三尺二寸与绶同采而首半之縌者古佩襚也佩襚相迎受故曰縌紫绶之间得施玉环玦千石六百黒绶又一等四百至百石黄绶又一等囘初读颇难晓以汴京刋本初学记及陈祥道礼书细攷然后知凡先合单纺为一丝四丝为一扶五扶为一首五首成一文文采淳为一圭首多者丝细少者麄皆广尺六寸【初学记无尺字】囘按韵书组总五切绶属小者为冕缨亦纶组也绶上去二首注绂维祥道所记唐制今不书何以言之今人无此制乆矣组今巧索之类所以穿印玺之窍系之于腰其文采顔色织组之工丈尺广博祥道亦不能画为图其谓汉承秦制加以双印佩刀之饰囘谓有缨佩有组而绶又脩博纒于腰围之间者内则男女左右佩谓之事佩而左右珩璜琚瑀冲牙蠙珠之佩为徳佩古人先事佩后徳佩一身之所系亦多端矣秦汉易之以印绶而组绶二字祖出玉佩非实有所似也不过今人防丝防索之义而其制不传未知何时废印绶不佩而祭服朝服之复古始汉明帝今人用匣盛印以银为龟长官花押藏之紫袱包匣又封押之牌入印出印出牌入以公裳为绶全与秦汉不同有朝服箱幞头匣笏囊祭朝一服之佩宋时三年一大礼用之他不过曰公裳公服紫绯绿三色而士大夫民庻贵玉绦环以丝为绦多用道服腰之为美观襍佩七寳箆刀便袋皮革之囊无所不有皆非古制而腰带有玉有犀有金有鱼袋有角以系公服也寳玉犀象皮条皮饰亦无所不有世变无穷古学不讲吁
　　汉朝服
　　东莱曰秦汉车服并见通典车未全攷服色通典节本未见
　　张良封留随入闗闭门不出
