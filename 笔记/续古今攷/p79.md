<!-- { "loadSidebar": true } -->
　　六律始于黄钟故厯生于律易曰师出以律此军师之法律也李悝萧何之律刑罚之法律也律管万法之所繇始今附厯攷于此萧何律令之后
　　史记律书曰王者制事立法物度轨则壹禀于六律六吕为万事根本焉　索隠曰按律有十二阳六为律黄钟太簇姑洗防賔夷则无射隂六为吕大吕夹钟仲吕林钟南吕应钟是也名曰律者释名云律述也所以述阳气也律厯志云吕旅也助阳气也案古律用竹又用玉汉末以铜为之吕亦称间故有六律六间之説元间大吕二间夹钟是也汉京房知五音六律之数十二律之变至六十犹八卦之变为六十四卦也故中吕上生执始执始下生去灭上下相生终于南吕而六十律毕律厯志云夫推厯生律制器规圆矩方权重衡平凖绳嘉量探赜索隠钩深致逺莫不用焉是万事之根本也紫阳方氏曰六律为万事根本以事物言之则天地
　　间有形之器皆本于律而事之形生于神有生于无者亦不能外是舜典言诗言志律和声古之诗有律尚矣唐虞赓歌便有矣后世至唐始有律诗七言五言拘于仄仄平平平平仄仄而又拘于韵至于晚唐近日四韵之衰不如毛诗选诗陶诗之自然叶律也乃若律己律身律人律下皆法制之义而兵之纪律则根于易师之初六云　【右史记律书一六律六吕竹玉铜】
　　史记律书二吹律聴声唐以来法不传
　　史记律书曰其于兵械也尤所重故云望敌知吉凶闻声効胜负百王不易之道也武王伐纣吹律聴声推孟春以至季冬杀气相并而音尚宫同声相从物之自然何足怪哉索隠注兵械尤所重易曰师出以律是以兵械尤重也注望敌知吉凶正义曰周礼太师执同律以聴军声而诏其吉凶是也故左传称旷知南风之不竞此即其类也注武王吹律聴声曰其事当有所出今则未详　紫阳方氏曰行军古有望气聴声之法今皆亡矣武王伐纣吹律聴声西汉司马迁犹晓此法唐人司马贞着索隠则云当有所出今则未详唐太宗李靖殆亦不尝讲此史记于兵械尤重引律不知械字何议论黄帝颛顼成汤用兵定火灾平水害逓兴逓废胜者用事似乎天运不停六吕六律相间用事一气相禅如水尅火土尅水望气聴声已不切下文叙咎犯王子成父孙武夏桀殷纣秦二世汉高祖文帝兵事于律全不相关矣古人作文踈处不可掩然文势终是好
　　史记律书三论七政二十八舎
　　史记律书太史公引书曰七政二十八舎索隠曰七政日月五星七者可以正天时又孔安国曰七政日月五星各异政二十八舍即二十八宿之所舍也　紫阳方氏曰马迁书曰七政舜典在璿玑玉衡以齐七政是也索隠孔安国传七政日月五星各异政此九字今书孔传有之但马迁所谓二十八舍书无此四字以囘推之恐是指日中星鸟日永星火宵中星虚日短星昴孔传南方朱鸟七宿春分之昬鸟星毕见火苍龙之中星举中则七星见可知虚武之中星昴白虎之中星言秋分冬至七星皆见所谓二十八宿葢指此四句耳
　　史记律书四八风十母十二子
　　不周风居西北东壁居不周风东而东之至于营室东至于危十月也律中应钟阳气之应不用事其于十二子为亥亥子丑冬三月倒行斗牛女虚危室壁　广莫风居北方东至于虚又东至于须女索隠曰婺女名也十一月也律中黄钟阳气踵黄泉而出其于十二子为子其于十母为壬癸又东至牵牛东至建星囘曰斗牛女虚危室壁今不书南斗而书建星月令仲春昬弧中旦建星中注弧在舆鬼南建星在斗上今年二月初五日春分自此每晓楼东见星四更时牛斗东起天形渐壮牵牛亦渐壮南斗在南似平旦牵牛中矣月令仲春日旦牵牛中不争多也月令仲春之月日在奎东莱大事记春分日在娄月令注仲春者日月防于降娄此指初一日也在今微不同也马迁于此曰十月律中大吕其于十二子为丑囘曰广莫风该十一月十二月大抵八风有一风主一个月者有一风主两个月者　条风居东北南至于尾正月也律中太簇囘曰泰太同言万物簇生其于十二子为寅南至于尾于心于房正二三月倒行角亢氐房心尾箕　明庶风居东方二月也律中夹钟言隂阳相夹厠也其于十二子为卯卯茂也其于十母为甲乙南至氐亢角言万物俱有枝格如角三月也律中姑洗其于十二子为辰辰者言万物之蜄也音振　清明风居东南维主风吹万物而西之轸万物益大而轸轸然西至于翼万物皆有羽翼四月也律中仲吕言万物尽旅而西行也其于十二子为己言阳气已尽也似乎音以也西至于七星七星者阳数成于七故曰七星西至于张西至于桞注音丁救反伐木丁丁之丁也又注咮也天官书云桞为鸟咮正文谓万物始衰阳气下注五月也律中防賔隂气防少曰防痿阳不用事曰賔囘曰井鬼桞星张翼轸古次序如此今清明风主四月五月两个月律中仲吕賔是矣而谓七星之星在张之先何也此四月五月占桞星张翼轸五宿第六风曰景风居南方其于十二子为午囘曰午乃
　　今之五月也午者隂阳交故曰午回曰此谓夏至五月一隂生也其于十母为丙丁阳道着明故曰丙万物丁壮故曰丁列宿不言井鬼而曰西至于狼弧言万物之吴落一作柔落狼言万物可度量囘谓马迁不书东井舆鬼岂以舆鬼仅四星三度大狭东井八星三十四度大广故不书井鬼而逺取弧狼狼一星在东井赤道外弧十星七个星如弓背三个星如弓之挟矢以射乎狼弧矢在天狼之后以见恶兽在前弓矢在后天所不容也今以弧为落物就死尚近以狼为量断万物则何大逺耶下文凉风六月亦似偏　凉风第七居西南维六月也律中林钟万物就死气林林然其于十二子为未滋味也北至于罚言万物气夺可伐北至于参言万物可参也七月也律中夷则其于十二子为申申贼万物北至于浊北至于留八月也律中南吕其于十二子为酉囘谓凉风分主六七八月何也参星正跨赤道十个星占十度三星在中赤道外四角四星如被单分直道内外三星之下有三星直上曰伐故谓狼弧参伐亦曰参旗今书曰伐何也义岂通乎浊尔雅曰毕屋也八星十八度在赤道内如毕弋之状如个丫子留昴星也史记注作卯留留谓阳气稽留昴七星十一度在赤道内胃毕之间近黄道故曰昴毕之间为天街日月所必繇又为胡星太白入昴日食月食俱不利于胡　八阊阖风居西方其于十母为庚辛北至于胃于娄于奎九月也律中无射隂气盛阳气无余其于十二子为戍万物尽灭故曰戍
　　史记律书五律数
　　九九八十一以为宫三分去一五十四以为征三分益一七十二以为商三分去一四十八以为羽三分益一六十四以为角黄钟长八寸十分一宫大吕大簇夹钟姑洗仲吕防賔林钟夷则南吕无射应钟长防寸分不备书索隠曰上文律九九八十一故云长八寸十分九寸即十分之寸不依此法也云宫者黄钟为律之首宫为五音之长十一月以黄钟为宫则声得其正旧本多作七分葢西汉书云黄钟长九寸者九分之寸也刘歆郑作分葢误也　紫阳方氏曰古十二律气至灰飞亡之久矣马迁曰音始于宫穷于角索隠曰如上文宫下生征征上生商商下生羽羽上生角是其穷也
　　论史记律书西汉律厯志
　　紫阳方氏曰马迁史记律书第三厯书第四班固合律厯为一撰西汉律厯志第一第二下囘已专著厯象攷矣韵书三十三锡厯厯通用异字同音狼狄切固论律根于迁取王莽时刘歆备数和声等作五声宫商角征羽八音土曰埙匏曰笙皮曰鼓竹曰管丝曰弦石曰磬金曰镛木曰杞五声之本生黄钟之律九寸为宫或损或益【马以九十分为寸班以十分为寸】天之中数五五为声声上宫五声莫大焉地之中数六六为律律有形有色色上黄五色莫盛焉韦昭著天之中数五曰一三在上九七在下地之中数六曰二四在上八十在下此皆要语余尚多不具书
　　李悝律曰法经六篇平籴法附
　　通鉴外纪书李悝事于周威烈王十四年己巳东莱大事记李悝书事于周威烈王十九年甲戌末入温公通鉴去春秋七十余年李悝为上地守下令曰人有狐疑之讼令射的中者胜不中者负令下而人皆习射及与秦人战大败之又书魏李悝作尽地力之教及平籴法又着法经六篇按前汉晋志杜佑通典李悝为魏文侯作尽地力之教以为地方百里提封九万顷除山泽邑居三分去一为田六百万畮治田勤谨则畮益三斗不勤则损亦如之地方百里之增减輙为粟八百八十万石又曰籴甚贵伤民【谓工商】甚贱伤农民伤则离散农伤则国贫善平籴者必谨嵗上中下熟上熟其収自四余四百石上籴三而舍一【张晏曰平嵗百畮収百五十石令大熟四倍収六百石计民食终嵗余四百石官籴三百此为籴三舍一也】中熟自三余三百石上籴二而舍一下熟自倍余百石上则籴一【张晏曰谓中分百石之一】小饥则发小熟之敛中饥则发中熟之所敛而籴之又按次诸国法着法经以为政莫急于盗贼须刻捕故着囚捕二篇其经狡越城博戏假不亷淫侈逾制以为杂律一篇终以具律具其加减凡六篇商君受之以相秦具律今之名例律也紫阳方氏曰论李悝平籴法每畮嵗収一石五斗百畮嵗収百五十石上熟収六百石畮収六石恐无此理六百石而官籴三百石恐无此例今平江府曰収百合斗或加一加二加三如加三収两石极矣即合百斗两石六也每畮大熟収二石宋军粮斗百合七升七合耳每嵗和籴动一二百万石民以为苦然亦得楮为用贾似道买公田免和籴公田尤为民苦不如和籴今国亡矣不必论三代之法至于周穆王五刑之属三千而孝经亦曰五刑之属三千莫大于不孝春秋末孔子之时犹用周之刑法春秋末去通鉴七十八年李悝变法去孔子卒壬戌七十三年而周三千之刑尽废一而为商君相秦之法虽更汉高文恵而秦法卒用至于五代宋诚可浩叹也哉
　　尚书典谟之律诗律之律
　　紫阳方氏曰书舜典同律度量衡孔传云律法制及尺丈斛斗斤两皆均同注律字不分晓疏亦不言律为何物舜命防典乐诗言志歌永言声依永律和声谓五声宫商角征羽律谓六律六吕十二月之音气言当依声律以和乐囘谓孔此注始明白但音用史记律音而不指黄钟大吕等名舜所谓律之和声者下文八音克谐是也乐之声也然舜之所谓乐所谓声乃从诗起其意若曰防汝教胄子正直而温和寛和而庄栗刚毅而不苛虐简易而不傲慢教之诗乐所以然者诗言人之志意歌咏其义以长其言乐声依此长歌为节律吕和此长歌为声八音皆能和谐无能相夺此疏全语鹤山先生要义取之囘亦取之书此益稷于禹四欲四汝最后予欲闻六律五声八音在治忽以出纳五言汝聴注疏并不言六律六吕名数今囘取马迁律书记在后
　　兵刑自伏羲黄帝以来
　　紫阳方氏曰黄帝有涿鹿之战蚩尤为黄帝所灭此大刑用甲兵之始也伏羲画卦又重卦制器十三卦首曰网罟佃渔取诸离而木为弧剡木为矢弧矢之利以威天下取诸暌此弓矢之始也自伏羲重卦即有之矣杜佑通典谓陶唐以前未闻其事但自舜始为唐尧兵刑事见吕刑
　　尧诛三苗五虐伯夷刑臯陶士
