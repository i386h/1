<!-- { "loadSidebar": true } -->
　　紫阳方氏曰天保六章三十六句序曰下报上也君能下下以成其政臣能归美以报其上焉郑氏曰下下谓鹿鸣至伐木皆君以下臣也臣亦归美以答其歌苏氏曰人君以鹿鸣之五诗宴其羣臣天保者岂以答是五诗于其燕也皆用之欤囘谓诸侯燕其臣以宰夫为主人天子燕其臣以膳夫为主人诗六章俱是祝天子福夀之辞第四章吉蠲为饎是用孝享禴祠烝尝于公先王君曰卜尔万夀无疆武王有天下追王其先朱文公谓此诗武王所作周公所更定者欤囘谓凡膳夫于宴献天子其礼今亡得非天子举膳夫之献爵则乐工歌此诗以之以介夀乎归之禴祠烝尝于公先王而君曰卜尔君者即先公王也假神辞以隂福也如山如阜如冈如陵如川之方至如月之恒如日之升如南山之夀如松栢之茂欧阳公谓前既欲其兴盛后又欲其永久故多引常久不亏壊之物以为况囘谓后世人主圣节有宴致语乐歌归美于上以祝圣夀葢此意也诗采薇遣戍役出车以劳还枤杜以勤归
　　紫阳方氏曰采薇六章章八句序曰遣戍役也文王之时西有昆夷之患北有玁狁之难以天子之命命将率遣戍役以守卫中国故歌采薇以遣之出车以劳还枤杜以勤归也此三诗者一以宴送防狄之将帅二以燕劳其还归劳还勤归互文也文王为西伯専征伐戍守西方防玁狁昆夷入冦以纣天子之命命将帅则知文王无受命称王之事前五章多述戍边劳苦忧伤之事知人情也岂敢定居一月三防谓以勤则成功也勉之也君子所依小人所腓腓足肚也随身而动君子行而小人从上下睦也亦勉之也末章昔我徃矣杨栁依依今我来思雨雪霏霏行道迟迟载渇载饥我心伤悲莫知我哀此则兼指士卒之情懐而知彼之哀也莫知我哀非实不知也今年春徃戍至戍所夏矣我代彼戍彼以秋归而冬始至家一戍近乎两年更相徃来此文王之诗不知实谁所作后来成康四十余年刑措不用天子守在四夷此诗于周公之后其用乎其不用乎出车六章章八句前二章述徃戍道路之苦三章美南仲者文王之将帅徃城于方古必筑城以御狄也四章言士卒徃来之苦岂不懐归畏此简书知士卒之情非不欲宴安室家义命所在有军中之号令书诸简防人人之所畏也五章六章曰既见君子喜归也曰执讯获丑有功也文王歌此诗以燕归师与夫枤杜四章章七句亦燕其将帅之所歌后世焉得有之
　　鱼丽美万物盛多
　　紫阳方氏曰鹿鸣之什第十诗曰鱼丽于罶鲿鲨君子有酒防且多继以鲂鱮鰋鲤有酒多且防多且有此章章三句一意物之众多莫如鱼亦兴也感于此而言君子之酒君子指文武也罶音栁寡妇之笱多防防多互文也言物富之一也后三章章二句物其多矣维其嘉矣物其防矣维其偕矣物其有矣维其时矣多防有酒下先三字添嘉字偕字时字则一节胜一节嘉则美矣偕则万物并美也无不美也时则万物不徒盛而又及时也此诗者岂非文王暮年三分有二国家富极之时文王功成治定之后无事而饮酒则歌此诗乎序诗者谓文武以天保以上治内采薇以下治外分前九诗六为内三为外已非矣此诗万物富盛遂谓终于逸乐者此一诗也始于忧勤者彼九诗也程子不取其説洛学终是过人一头地
　　南陔之什六篇亡
　　紫阳方氏曰南陔之什六篇亡南陔孝子相戒以飬也白华孝子心洁白也华黍时和嵗丰宜黍稷也
　　有其义而亡其辞
　　毛氏曰有其义而亡其辞附书于鹿鸣之什后其注恐是郑云此三篇者乡饮酒燕礼用焉孔子删定篇第当在于此遭战国及秦而亡之其义则与众篇之义合编故存至毛公为诂训乃分众篇之义寘于篇端其权改什前非孔子之旧东莱读诗记依六月序小雅诸篇鱼丽之后一南陔二白华三华黍四由庚五南有嘉鱼六崇丘七南山八由仪谓与乡饮酒礼燕礼奏乐之序皆合故改定毛本不于第十七卷用南有嘉鱼为什首而定为十八卷以南陔为首毛本于南有嘉鱼南山有台后书由庚万物得由其道也崇丘万物得极其高大也由仪万物之生各得其义
　　东莱本南陔白华华黍由庚四亡诗在十八卷为南陔之什宜在先崇丘已在第六由仪宜在第八此什只有四诗与毛本嘉鱼至末自不同
　　仪礼乡饮酒工歌之诗
　　东莱记曰仪礼乡饮酒礼工歌鹿鸣四牡皇皇者华笙南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪乃合乐周南关睢葛覃卷耳召南鹊巢采蘩采苹工告于乐正曰正歌备紫阳方氏曰乡饮酒用诗十七而六亡诗皆在其内孔氏谓召南三篇越草虫而取采苹葢采苹旧在草虫之前孔子以后简劄始倒张氏曰人或言亡诗六篇古无其诗既无诗安得有此篇必有是诗其辞所以亡者良由施之于笙非若歌之可习董氏以为笙入者有声而无诗东莱谓其説不为无理然国语叔孙豹聘于晋合箫咏歌鹿鸣之三鹿鸣三篇既可与箫相和而歌则南陔下岂不与笙相和而歌乎朱文公谓意篇题之下必有谱焉如投壶鲁鼓薛鼓六节而亡之四谓今琴谱勾剔打摘吟揉等合为一字而一字数声乃有声而无诗者也近人长篇古乐府不必皆可歌有诗而不用于声者也欧阳公醉翁亭记东坡赤壁赋世人以为歌熟之而后可也方诗亡矣而有声则犹有笙也今古之乡饮礼不备矣其笙之声亦不可得闻矣
　　乡射礼六诗
　　乡射礼乃合乐周南关睢葛覃卷耳召南鹊巢采苹采蘩告于乐正曰正歌备
　　燕礼工歌之诗
　　紫阳方氏曰燕礼之工歌笙与乡饮酒礼用十七诗先后歌笙数目次序并同但易其文两处乃合乐易曰遂歌乡乐后云大师告于乐正曰正歌备夫所谓正歌备者未有无筭爵无筭乐无筭乐三字未考为何声何器当检仪礼疏攷之续书
　　大射礼歌鹿鸣三终奏肆夏新宫三终
　　紫阳方氏曰仪礼大射礼第八诸侯射礼也天子大射礼大夫大射礼亡公升即席奏肆夏注肆夏乐章名今亡吕叔玉云肆夏时迈也时迈者大平廵狩祭山川之乐歌其诗曰明昭有周式序在位又曰我求懿徳肆于时夏奏此以延賔其着宣王贵徳劝贤欤周礼曰賔出入奏肆夏　工六人四瑟工谓瞽蒙善歌讽诵诗者也乃歌鹿鸣三终注鹿鸣小雅篇也人君与臣下及四方之賔燕讲道修政之乐歌也言已有防酒以召嘉賔又乐嘉賔有孔昭之明徳可则效也歌鹿鸣三终而不歌四牡皇华主于讲道畧于劳苦与谘事　乃管新宫三终管谓吹簜以播新宫之乐其篇亡其义未闻賔醉降奏陔陔夏乐章也其歌颂类也以钟鼓奏之其篇今亡礼器其出也肆夏而送之注云谓诸侯之賔也礼毕而出作乐以节之肆夏当为陔夏如此则陔夏之陔误为肆也
　　附论九夏三夏肆夏陔夏采荠汉行礼大学出皷陔王昭防环拜之説
　　紫阳方氏曰因攷鹿鸣以下燕乐歌诗遂及大射礼鹿鸣三终新宫三终内有肆夏与陔之説则不容不检周礼乐师之肆夏采荠钟师之九夏以书于此稍变注防之文从俗然则读书之难可知也夸一目十行之速而无详玩细阅之功可乎乐师教乐仪行以肆夏趋以采荠注教乐仪教王以乐出入于大寝朝廷之仪肆夏采荠皆乐名或曰皆逸诗谓人君行步以肆夏为节趋疾于步则以采荠为节若今时行礼于大学罢出以皷陔为节康成谓行者谓于大寝之中趋谓于朝廷尔雅曰堂上谓之行门外谓之趋然则王出既复至堂而肆夏作出路门而采荠作其反入至应门路门亦如之此谓步迎宾客王如有车出之事登车于大寝西阶之前反降于阼阶之前尚书传曰天子将出撞黄钟之钟右五钟皆应入则撞防賔之钟左五钟皆应大师于是奏乐荠或作齐除私反康成之释多于司农以下文有车亦如之环拜以皷钟为节也然不释环拜二字　今攷王昭防有解曰玉藻曰趋以采荠行以肆夏先趋而后行者以外而入内也此先行而后趋者从内而出外也行趋以肆夏采荠此王接賔之仪环拜以钟鼓为节此又賔拜之仪也环拜谓列而拜者非一也有大礼则必有大乐以和之环拜者礼之大也钟鼓者乐之大也囘向有王安石三经字説久已弃之王次防周礼订义佳今无之正义张仲实偶借去耳如此攷而钟师九夏附焉
　　附钟师九夏
　　钟师掌金奏注击金以为奏乐之节金谓钟及镈凡乐事以钟鼓奏九夏以钟鼓者先击钟次击鼓以奏九夏夏大也乐之大歌有九
　　王夏王出入奏王夏肆夏尸出入奏肆夏昭夏牲出入奏昭夏纳夏故书纳作内杜子春云纳当为约四方賔来奏纳夏章夏臣有功奏章夏齐夏夫人助祭奏齐夏齐侧皆反又作齐族夏族人待燕奏族夏祴夏祴读为陔鼓之陔客醉而出奏陔夏【乡饮酒乡射大射燕射賔醉将出皆云奏南陔劝之使不失礼】
　　骜夏公出入奏骜夏王昭防曰诸侯射于西郊自外而入所奏也国语曰金奏肆夏及繁遏渠天子所以享元侯肆夏繁遏渠所谓三夏矣吕叔玉云肆夏繁遏渠皆周颂肆夏时迈也繁遏执竞也渠思文也春秋传叔孙穆子不拜三夏文王大明緜拜鹿鸣之三国语叔孙穆子聘于晋晋悼公飨之乐及鹿鸣之三而后拜乐三晋侯使行人问焉对曰夫先乐金奏肆夏繁遏渠天子所以飨元侯也夫歌文王大明緜则两君相见之乐也皆非使臣之所敢闻也今伶箫咏歌鹿鸣之三君之所以况使臣臣敢不拜况夫鹿鸣君之所以嘉先君之好也敢不拜嘉四牡君之所以章使臣之勤也敢不拜章皇皇者华君教使臣曰每懐靡及诹谋度询必谘于周敢不拜教　紫阳方氏曰叔孙豹鲁三桓公子叔牙之后也叔牙子公孙戴伯兹兹生叔孙荘叔得臣得臣生叔孙宣伯侨如侨如弟叔孙穆叔豹三拜鹿鸣之三在襄四年穆叔如晋报知武子之聘也晋侯享之金奏肆夏之三不拜工歌文王之三又不拜歌鹿鸣之三三拜韩献子使行人子贠问之下文大同小异杜预注肆夏乐曲名周礼以钟鼓奏九夏其三曰肆夏一名樊三曰昭夏一名遏四曰纳夏一名渠葢击钟而奏此三夏曲工乐人文王之三大雅之首文王大明緜囘谓杜预一名樊一名遏一名渠之説同周礼注周礼注肆遂也夏大也言遂于大位故时迈曰肆于时夏允王保之繁多也遏止也言福禄止于周之多也故执竞曰降福穰穰降福简简福禄来反渠大也言以后稷配天王道之大也故思文曰思文后稷克配彼天康成谓九夏皆诗篇名颂之族类也此歌之大者载在乐章乐崩亦从而亡是以颂不能具囘攷此畧知九诗之义叔孙可谓善言诗矣文字注疏不同当两存之文王之三附书　正大雅之始文王之什七章章八句序曰文王受命作周也一章有曰周虽旧邦其命维新文王陟降在帝左右吕氏春秋以为此诗周公所作也末章云上天之载无声无臭仪刑文王万邦作孚工歌此五诗六句于叔孙豹何预焉大明八章四章六句四章章八句序曰文王有明徳故天复命武王也言大姙有身生此文王纉女维萃笃生武王牧野之师曰上帝临汝无贰尔心亦非叔孙豹之事緜九章章六句序曰文王之兴本由天生也八章备言太王承古公亶父之业迁岐作周营造之事末章至文王而虞芮质厥成所谓狱讼不之纣而之文王武王所以有天下歌之以施于叔孙豹与夫三夏之诗晋悼公之有司何其谬也豹惟拜鹿鸣四牡皇华读而味之知鲁有君子晋霸徒强而已未有知道之士也然周以来两君相见歌文王之三亦太侈
　　大射驺虞貍首采繁采苹之节
