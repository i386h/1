<!-- { "loadSidebar": true } -->
　　匠人左祖右社面朝后市市朝一夫注方各百步紫阳方氏曰井田百畆为一夫市用一夫百畆之地不为多朝用一夫百畆之地则太多此一説囘疑之郑注方各百步则囘恐市何太狭朝亦不为广也寻取正义攷之释曰按司市市有三期总于一市之上若市总一夫之地则为太狭葢市曹司次介次所居之处与天子三朝皆居一夫之地各有百步也囘思之市之空地谓之防市曹也司次也介次也乃市官三人治事之所有屋焉四尺八寸为步王制周尺八尺为步不可攷市官三人所处为周八尺者有如此则恐太多天子三朝之堂今曰殿当有左右厢今曰东西廊其中空地曰庭立班之地三槐九棘之三列曰三公曰公卿大夫曰公侯伯子男及以次官所立亦周八尺者有未知实计几百丈后世有文石以定官班百官不多古诸侯来朝不胜其多殆亦难细算博推也
　　天子附依宁而立受朝　附论立坐拜
　　曲礼曰天子当依而立诸侯北面而见天子曰觐天子当宁而立诸公东面诸侯西面曰朝注诸侯春见曰朝受挚于朝受享于庙生气文也秋见曰觐受享于庙杀气质也朝者位于内朝而序进觐者位于庙门外而序入王南面立于依宁而受焉夏宗依春冬遇依秋齐侯唁鲁昭公于野井以遇礼相见取易略也觐礼今有朝宗遇礼今亡矣　周礼大仆掌正王之服位注服王举动所当衣也位立处也正义王之起居无常或起居行事之时多以立为正又注前正位而退道王王既立退居路门左待朝毕
　　紫阳方氏曰古天子受朝皆立燕则坐坐必有席席有重数之不同但不知听政视事之时大臣奏事人主亦立而听之乎后世天子坐殿曰御榻臣僚奏事其奏卷读讫寘于御座之后榻上御牀坐榻自汉以来然欤曲礼坐如尸立如斋所谓立如斋一句难觧斋者必坐而云立如斋何也坐不中席侧席而坐虚坐尽后食坐尽前天子燕自当专席重席而坐羣臣侍坐必不皆立臣下之家一席坐四人有五人焉则接席防者不敢专一席而中坐仪礼坐祭卒爵此燕礼食礼饮酒礼之坐也四马之车立乘一马之安车坐乘车亦有立与坐之分考工记坐而论道谓之王公注疏并不解坐字之义注谓王公天子诸侯而不曰天子之师傅论道者周官论道经邦属三公康成但指天子诸侯囘未晓曾南丰集辨经筵欲坐讲非是后检老子坐进此道跪也古之坐在席上膝跪于前而坐于两脚后跟之上故拜甚易两手据地其中首额至地谓之稽首他拜则否拜必盥手周礼朝不言拜燕不言坐何也
　　设戸牖之间为斧依
　　觐礼天子斧依于戸牖之间左右几天子负斧依尔雅戸牖之间谓之扆其制如汉素屏风绣斧纹以示威绛为质髙八尺贾公彦谓画斧无柄设而不用之意礼书图斧刃相向黒与白为斧刃白背黒觐于庙及朝于寝射于郊学有事明堂皆设之
　　门屏之间谓之宁
　　尔雅曰门屏之间谓之宁春朝于朝王立当宁诗曰俟我于着乎而着宁一也大夫以帘士以帷帘帷亦谓之屏
　　紫阳方氏曰庙有戸牖朝有门屏当是互文古之为宫室也皆有门有戸有牖则有屏有帘有帷惟斧扆则天子之制也
　　成王顾命之朝位
　　相被冕服慿玉几乃同召太保奭芮伯彤伯毕公卫侯毛公注同召六卿太保毕毛称公则三公先后六卿次第冡宰第一召公领之司徒第二芮伯为之宗伯第三彤伯为之司马第四毕公领之司宼第五卫侯为之司空第六毛公领之召芮彤毕卫毛皆国名入为天子公卿【云　云】太保命仲桓南宫毛注冡宰摄政故命二臣桓毛二臣名俾爰齐侯吕伋以二干戈虎贲百人逆子钊于南门之外注出路寝门外延入翼室恤宅宗注明堂路寝延之使居忧【云　云】狄设黼扆缀衣牖间南向注狄下士扆屏风畵为虎文置戸牖间复设幄帐象平生所为紫阳方氏曰读顾命一篇知王受朝冕服而非视事之弁服一也知王三公召公为太保毕公毛公为师傅下兼六卿二也知王疾而朝诸侯则凭玉几不立三也知诸侯入为王六卿芮伯彤伯卫侯三卿曰为之三公曰领之其事四也知南门外为路寝门外五也知齐太公之子齐侯吕伋为虎贲六也知翼室即路寝然嗣王居忧先王未敛则所处不同其事七也知设黼扆象平生八也知缀衣二字为幄幙九也下文毕门注知路门寝门毕门南门同是路门十也执三隅重矛在毕门之内卫殡也十一事也牖向南门之外有四仍几注因也华玉仍几为见羣臣觐诸侯之坐文贝仍几为旦夕听事之坐雕玉仍几为养国老飨羣臣之坐纯漆仍几为亲属私宴之坐在西夹室之南以此知受朝之后不常立有坐之时则有几以凭听事坐宴飨坐亲属私宴坐或立或坐可攷也有西序有东序曰左右东西廊有西厢夹室则有东厢夹室又有东房西房又有賔阶阼阶又有左塾右塾有大辂小辂有两阶戺又有东堂又有西堂又有西埀东埀有侧阶王麻冕黼裳卿士邦君麻冕蚁裳太保太史大宗皆麻冕彤裳王再拜兴受同瑁三宿三祭三咤受瑁为主受同以祭礼成于三王飨福酒太保受同秉璋以酢以哜凡太保拜一王皆答拜详书诸此以见周家治朝之位即路门外之治朝三朝之一也受授顾命如此其不轻也刘歆周礼三朝不书拜礼囘窃疑之
　　康王尸天子之位
　　王出在应门之内注出毕门立应门内之中庭南面太保率西方诸侯入应门左毕公率东方诸侯入应门右注二公为二伯各率其所掌诸侯随其方位皆北面皆布乘黄朱注诸侯皆陈黄马朱鬛以为庭实賔称奉圭兼币曰一二臣卫敢执壤奠皆再拜稽首王义嗣徳答拜注賔诸侯也注来朝而遇国丧遂因见新王敢执壤地所出而奠贽也诸侯拜送币首至地尽礼也王以义继先人明徳答其拜受其币太保暨芮伯咸进相揖皆再拜稽首于是并进陈戒王遂诰诸侯
　　附王双溪康王之诰説
　　王双溪先生徽州婺源人名炎字晦叔书传嘉定二年守湖州教授项强刋行亦有建本遂诰诸侯因事而行曰遂既受顾命诸侯就朝新王故遂诰报之
　　王出在应门之内立于中庭召公为西伯毕公为东伯率西东方诸侯入左右立
　　賔称奉圭兼币诸侯朝王谓之賔天子以宾礼待之也于中一人少进奉圭举也奠奠于庭也五等诸侯在庭推其中一人最尊者为賔周礼六币圭以马璋以皮璧以帛琮以锦琥以绣璜以黼皮马在庭今五等所献言奉圭兼币该之其拜稽首尽臣礼也正王为天子之分也康王为太子以义嗣其先王之徳答拜受其所献正君位也明其为诸侯主也太保暨芮伯咸进相揖冡宰太保司徒芮伯进而相揖俱前以致戒也
　　今王敬之哉张皇六师戒康王以保邦乃及于张皇之师何也王受顾命陈四辂于庭独去革辂示去兵不用然天生五材民并用之废一不可昔者成王嗣位之初二监不静淮夷从之社稷几有大变周公伐管蔡灭淮夷成王伐东夷伐奄而天下始定此兵不可去之明验也国有大故将逆制天下之变于未形兵威不可不振也
　　王若曰庻邦侯甸男卫惟予一人钊报诰【云　云】王释冕反丧服凡丧服嗣子为父臣为君诸侯为天子皆斩衰昔者髙宗谅闇三年不言子张疑而问焉夫子曰何必髙宗古之人皆然今王丧在殡嗣君出见诸侯受其圭币作诰报之然后返而丧服説者疑三年不言之制于是始废东坡蘓氏遂以为康王君臣之失礼是殆不深察也夫召公毕公虽不及周公之圣然一代之大贤四朝之老臣阅天下之义理多矣不应纳其君于过失也夫君臣之义天下之公也父子之恩一人之私也成王以防冲嗣位周公摄政未归管蔡谋乱几危社稷召公毕公惩往日之变欲消危乱于未形成王初崩用二干戈百虎贲迎嗣子作册以宣遗命陈几席车辂寳器王受命于柩前邦君在位者悉见之既受遗命出见诸侯受其圭币以定君臣之分羣臣进戒首有张皇六师之言足以濳消天下不轨之心王又亲出报诰以耸诸侯之听诸侯闻之知康王与防冲者异矣然则天下安危之机正在此日康王之立丧礼节文始备夫子具书以为万世之训而谓康王君臣失礼不亦过乎
　　紫阳方氏曰双溪解张皇六师最妙康王初立便请用兵戒成王初立时管蔡之乱也康王答诰亦言有熊罴之士有兵也正统相承而不明岂不生奸人之心召毕二公为顾命之礼为见诸侯报诰之礼虽三年不言或自此废然所系甚大后世人主立必有大赦诏文否则岂无秦二世赵髙之事哉双溪之四世相臣字济川见示书傅建本此所解张皇六师及报诰诸侯见新君而去使其拘于故事诸侯不得一见新君岂不别有利害生于意表囘故特书诸此
　　紫阳方氏曰毕门外应门内即路门外之治朝二伯率东西方诸侯皆北面与周礼治朝之位不同假如新王即位又是一礼然羣臣皆拜手稽首王一答拜周礼三朝咸无所谓拜何也
　　王拜受贤能之书　王拜受吉夣
　　周礼地官卿大夫三年大比乡老及卿大夫羣吏献贤能之书于王王再拜受之登于天府注王拜受之重得贤者春官占夣季冬聘王夣献吉夣于王王拜而受之注问王夣因献群臣之吉夣
　　紫阳方氏曰羣臣献贤能之书不书臣拜独书王拜岂三朝之拜与凡人臣之拜皆不书欤吉夣之献亦不书臣拜书王拜受之问王夣已非矣献羣臣之吉夣不亦防乎得无粉饰乎囘颇疑也
　　太祝辨九拜作
　　春官太祝掌辨九一曰稽首二曰顿首三曰空首四曰振动五曰吉拜六曰凶拜七曰竒拜八曰褒拜九曰肃拜以享右祭祀
　　紫阳方氏曰太祝辨九拜以享右祭祀康成注享献也谓朝献馈献也右读曰侑劝尸食而拜囘疑之拜也者君臣上下于朝觐会同宗遇防朝赐燕之际所行礼也今九拜但言享右祭祀何也思乆之葢太祝辨王之九拜所施宗庙为重祭祀享右拜礼为重吉拜凶拜右王者行期之防与三年之防一拜再拜祭祀献尸礼神之节所以专言享右祭祀言王而未及臣下也
