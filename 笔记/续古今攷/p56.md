<!-- { "loadSidebar": true } -->
　　张良以六年正月丙午朔封在大功臣二十余人之类已书今再书者为子房不争而善让也史记世家良未尝有战鬬功髙帝曰运筹帷幄中决胜千里外子房功也自择齐三万户良曰始臣起下邳与上防留此天以臣授陛下陛下用臣计幸而时中臣愿封留足矣不敢当三万戸乃封为留侯良之为人与请为假王拔劔击柱日夜争功不决者异矣功臣表曰留文成信侯张良以廐将从起下邳以韩申徒下韩入武闗决筞降秦王婴解上与项羽隙请汉中地常为计谋侯万戸此必汉封功臣时定封之策所书也师古曰韩申徒即韩王信楚汉春秋作信都古信申同字囘谓史书两韩信焉知韩王信之信不读曰申乎师古又谓萧何位第一户唯八千张良食万户而位过八千或以才或以功劳亦无定也囘谓良唯不争而善让故十八侯元功位次与陈平俱不与焉史记书良从入闗中在刘敬説上即日驾西都闗中之后此时必无不从之理而汉书帝纪书娄敬之説在五年六月前史记髙祖本纪亦同但史记良传于从入于闗之后书道引不食谷杜门不出岁余即恐不然汉书张良传书西都长安在六年封功臣之后自与纪违然汉传是也史记良世家书西都闗中亦在六年封功臣之后亦自与纪异汉书娄敬传书西都闗中在五年假如果然良从入闗中又再从出闗击臧荼利几幸陈执韩信乃后又再入闗也通鉴书良杜门不出在六年而东莱大事记书良杜门不出于六年三月后五月前从传从世家从通鉴不从二纪云
　　夏五月尊太公为太上皇
　　上归栎阳五日一朝太公太公家令説太公曰天无二日土无二王皇帝虽子人主也太公虽父人臣也奈何令人主拜人臣如此则威重不行后上朝太公拥篲迎以郤行上大惊下扶太公太公曰帝人主奈何以我乱天下法于是上心善家令言赐黄金五百斤师古曰晋太子庻子刘寳云善其发悟己心因得尊崇父号非善其令父敬己夏五月丙午诏曰人之至亲莫亲于父子故父有天下传归于子子有天下尊归于父此人道之极也前日天下大乱【云　云】此皆太公之教训也诸侯通侯将军羣卿大夫已尊朕为皇帝而太公未有号今上尊号曰太上皇师古曰太上极尊之称也皇君也天子之父故号曰皇不预治国故不言帝也　紫阳方氏曰史记秦始皇本纪二十六年秦初并天下号曰皇帝追尊庄襄王为太上皇注裴骃案汉髙祖尊父曰太上皇亦仿此也
　　史记髙祖本纪注蔡邕曰不言帝非天子也索隠曰按本纪秦始皇既尊庄襄王为太上皇已有故事矣葢太上者无上也皇者徳大于帝故尊其父号太上皇也东莱大事记曰葢用秦追尊庄襄王之制也囘谓天下岂有无父之国哉皇帝虽子人主也太公虽父人臣也奈何令人主拜人臣此家令无识之言也感悟上心追尊太公家令可以赏知有君臣不知有父子一时失言众弗之察家令可以无赏舜摄天子位瞽瞍犹存遂不拜乎拜则岂可谓之人主拜人臣乎但知以子拜父可矣家令不学汉朝萧曹之徒皆不学武王追王太王王季文王有旧比而况秦始皇追尊庄襄王相去未逺一时君臣懵然可胜叹哉史汉注索隠最佳
　　立大市于长安
　　史记汉兴以来将相名臣年表分五列自上而下第一列书皇帝元二年数第二列大事记书诛伐封建薨叛及初事大事第三列相位第四列将位第五列御史大夫位其大事记髙帝六年书曰尊太公为太上皇刘仲为代王立大市更命咸阳曰长安东莱大事记书曰立大市于长安解题曰既治长乐宫复作大市朝市之制备矣　紫阳方氏曰子长此表妙不可言孟坚之为百官公卿表而无大事记殊不及子长之髙而吕城公大事记之名出此帝纪所无表而出之书大市事以见萧何坚髙祖定都长安之意前朝后市既备不可舍而他之也周以前制度建国左宗庙右社稷前朝后市市之説周官尤详上旌思次等语尤竒陈祥道礼书可攷
　　立西市
　　史记大事记孝惠六年七月立太仓西市【史汉记髙七年昔已书立武库大仓】东莱曰大市萧何所作葢所谓东市也太仓子长两书东莱一亦但从汉纪前一书
　　附论弃市
　　五刑始见舜典孔传五刑墨劓剕宫大辟汉刑法志以剕为刖而尽第四师古曰则断足也书曰五服三就孔传谓行刑当就三处大罪于原埜大夫于朝士于市正义谓孔本鲁语鲁语云刑五而一无有隠者大刑用甲兵次刑斧钺中刑刀锯其次钱筰薄刑鞭朴以威民故大者陈之原埜小者致之市朝马王郑合市朝为一而增甸师氏頴逹不然之又谓惟死罪分就处所墨劓剕宫无常处可就囘谓唐虞肉刑五流刑鞭刑朴刑三共为八而以流宥乎犯五刑者当亦分五等王荆公不然孔安国三就之説谓朝非用刑之所或重或轻或轻重之中曰三就如五流三居孔传谓大罪四裔次九州之外次千里之外荆公亦不然以或逺或近或逺近之中为三居王晦叔然之汉志谓杀人者踣诸市则墨劓宫刖不于市乎説命下言伊尹弗克俾厥后为尧舜其心愧耻若挞于市则鞭朴之刑亦于市也世谓春秋片言之贬辱过市朝之挞则朝亦用刑若后世杖之朝堂监司太守当防杖罪人是也秦始皇纪李斯烧书有敢偶语诗书弃市以古非今者族然弃市之名已见秦昭王五十二年王稽弃市此死刑也其亦斩刑之罪也古未有绞刑今之决重杖二十处死加以索系其颈曰绞笞杖徒流刑皆五等绞斩死刑二等绞且杖全其尸并于市曹行刑古之弃市殆非绞也墨劓剕宫皆用刀锯以此知弃市者斩也周穆王吕刑以死罪为大辟而汉志改剕为髌师古注髌谓去膝骨头又与斩左趾右趾异何也汉文帝十三年五月除肉刑当斩右趾及杀人先自告及吏坐受赇枉法守县官财物而即盗之已论命复有籍笞异者皆弃市其后外有轻刑之名内实杀人师古谓斩右趾者弃市故入于死以笞五百代斩左趾笞三百代劓笞数既多死亦多也先时笞背笞未毕而死景帝笞五百减为三百笞三百减为二百又改三百为二百二百为一百定棰令棰长五尺其本大一寸其竹也末薄半寸皆平其节当笞者笞臀毋得更人毕一罪乃得更人景纪中二年二月改磔【句】曰弃市勿复磔师古曰磔谓张其尸也囘谓他注皆非是合以改磔为句其诏之之辞曰弃市勿复磔免张其尸也若以弃市为句则又有此刑非改磔始于此时也近世笞刑五十至七十小木杖杖刑五六十至百大木杖立而杖臀学舍夏楚用竹箆徒刑五流刑三坐而杖皆笞不于市杖一百始或于市徒流亦不皆市监司太守断事不检法但决脊杖若干刺配某州军耳今笞杖用七数自七至百单七十一等伏而决臀视前代轻而五决或更一人则无贿而犯私怒者不能当





　　古今攷卷二十五
　　钦定四库全书
　　古今攷卷二十六
　　元　方囘　续
　　张苍为计相
　　史记将相名臣年表髙六年于相位书张苍为计相索隠曰主天下书计及计吏东莱列传书曰苍以代相迁为计相一月更以列侯为主计四嵗是时萧何为相国而苍乃自秦时为柱下御史明习天下图书计籍又善用算律歴故令苍以列侯居相府主郡国上计者师古曰专主计籍故号计相又曰去计相之名更号主计又曰柱下居殿柱之下若今侍立御史矣
　　紫阳方氏曰史记张丞相传以六年中封为北平侯食邑二千户迁为计相文頴曰能计故号计相计相之名初见于此后无其比以史文攷之为计相一月而改名主计索隠谓权时立号是也为主计凡四岁出为淮南王长相也以列侯居相府尊之故与萧何等也
　　附论史记萧曹五世家
　　紫阳方氏曰史记世家三十而萧相国曹参留侯陈丞相綘侯周勃以汉初大功臣五人各居其一张丞相苍虽寿考以功名终不与焉但为传张耳陈余魏豹彭越黥布淮隂侯韩信卢绾田儋樊郦胜灌陆俱为传或称姓名或称官或称双姓踈中有密孟坚汉书虽密而踈子长不为吴芮作传然称忠着令则书之王陵周昌赵尧任敖申屠嘉并无传朱建亦无岂心少之乎最后为傅寛靳歙周緤传称傅靳蒯成初谓蒯通细观乃蒯成侯周緤取其笃厚忠直军乍利乍不利终无离上心葢凶悍智诈如羣反叛及蒯通之徒子长所不与也二十九卷刘敬叔孙通后皆文景时人矣汉书娄敬赐姓为刘不当仍书娄
　　附论史记外戚世家
　　紫阳方氏曰史记外戚世家索隠曰外戚纪后妃也后妃亦代有封爵故也汉书则编之列传王隠则谓之纪而编诸列传之首囘于文选注中见有王隠汉书晁公武读书志无之则亡矣东汉书范晔作皇后纪世人讥之葢范煜又本于王隠耳囘谓子长既作吕后本纪则外戚世家无可书者子长笔端竒逸其序云自古受命帝王及继体守文之君非特内徳茂也葢亦有外戚之助焉此古文法也先引夏殷周三代兴放杀禽之所本次引易诗书春秋简而不踈下文礼之用唯婚姻兢兢夫乐调而四时和由礼入乐其説深妙乃后归之于命其序妙甚至序皇后事则太史公曰秦以前尚略矣其详靡得而记焉【只此二句髙甚】汉兴吕娥姁为髙祖正后男为太子【只如此説将去妙汉书髙后纪荀恱曰讳雉师古曰字娥姁史汉不书帝及后讳具注中】及晩节色衰爱弛而戚夫人有宠其子如意几代太子者数矣及髙祖崩吕后夷戚氏诛赵王如意而髙祖后宫唯独无宠踈逺者得无恙吕氏长女为宣平侯张敖妻敖女为孝惠皇后【索隠曰皇甫谧云名嫣】吕太后以其重亲故欲其生子万方终无子诈取后宫人子为子及孝惠帝崩天下初定未乆继嗣不明于是贵外家王诸吕以为辅而以吕禄女为少帝后欲连固根本牢甚然无益也髙后崩合长陵【骃案闗中记曰髙祖陵在西吕后陵在东帝后同茔则为合不合陵也诸陵皆如此】禄产等惧诛作乱大臣征之天诱其统【一作衷】卒灭吕氏唯独置孝惠皇帝后居北宫迎立代王是为孝文帝奉汉宗庙岂非天耶非天命孰能当之囘谓此乃子长自为一段议论若叙事则吕后纪尽之矣囘尝着咸徳事略书咸淳徳祐十二年事如史汉唐书纪之状别为诸臣上及朱文公吕成公张宣公二陆及欲为理庙十六相传未完贾似道传三大册三卷拟王莽或借纪若传读之谓叙事少自作文多非史体然囘读太史书自作文议论其事者贯串纪传中不可以春秋之笔例之也左传有君子曰公谷自为问答乃皆自为之文附书诸此
　　附攷史记不得为无失三段
　　附论东莱大事记是处二段
　　紫阳方氏曰子长史记不得为无失其先黄老后六经进奸雄退处士崇势利羞贫贱孟坚讥之晁公武读书志为释其所以然代子长之过而明其心可也囘所见其失之大者书于此他别攷
　　陈涉不当为世家起闾左庻屯长王六月而为其御庄贾所杀汉书为传世家虽子长自我作古以其有诛秦之功血食至子长之世然不足言也非公侯之比何必以世家尊之吴广假王始见此韩信之所援也
