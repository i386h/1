<!-- { "loadSidebar": true } -->
　　周礼乐师凡射王以驺虞为节诸侯以貍首为节大夫以采苹为节士以采繁为节钟师凡射王奏驺虞诸侯奏貍首卿大夫奏采苹士奏采蘩　郑注驺虞采苹采蘩皆乐章名在国风唯貍首在乐记射义曰驺虞者乐官备也貍首者乐会时也采苹者乐循法也采蘩者乐不失职也是故天子以备官为节诸侯以时会为节大夫以循法为节士以不失职为节郑司农説乐正奏貍首以射貍首　射仪注驺虞采蘩采苹今诗篇名貍首逸下云曾孙侯氏是也乐官备者谓驺虞壹发五豝喻得贤者多也吁嗟乎驺虞叹仁人也乐会时者谓貍首曰小大莫处御于君所乐循法度者谓采苹曰于以采苹南涧之賔循涧以采苹喻循法度以成君事乐不失职者谓采蘩曰被之僮僮夙夜在公　紫阳方氏曰郑注貍首逸今射义故诗曰曽孙侯氏四正具举大夫君子凡以庶士小大莫处御于君所以燕以射则燕则誉言君臣相与尽志于射以习礼乐则安则誉也是以天子制之而诸侯务焉囘谓诸侯燕射之乐节必不止此八句故曰貍首逸射义貍首力之反貍之言不来也首先也不来二字难晓不知乐正奏貍首以射貍首二句好似乎画貍首为的也第射侯中无此物正义礼乡射歌驺虞若采苹皆五终郑注乡射之鼓五节歌五终
　　南有嘉鱼燕歌
　　紫阳方氏曰鹿鸣之什十篇南陔之什十篇乡饮酒礼燕礼工歌笙次序同工歌鹿鸣四牡皇皇者华笙南陔白华华黍三篇亡乃间歌鱼丽笙由庚亡歌南有嘉鱼笙崇丘亡歌南山有台笙由仪亡合乐则以周南召南六诗今南有嘉鱼在南陔之什第五篇前鹿鸣之什内七篇各有所用不入于后人饮燕之歌乃文王武王以来人君自以燕賔之歌也内天保一篇羣下报上之歌也此南有嘉鱼四章章四句序曰乐与贤也太平之君子至诚乐与贤者共之也説者以谓此成王时诗也首章南有嘉鱼烝然罩罩君子有酒嘉賔式燕以乐次章易汕汕而押衍韵两章一意言之不足故申言之兴也鱼多犹得贤者之多亦近乎比也君子成王也有酒以乐嘉賔则与贤者共之也共者何共太平之乐也三章南有樛木甘瓠累之樛居虬切累力追切樛木兴君甘瓠兴贤者上下相纒绕亦与贤者共之意也四章翩翩者鵻与贤者之来也朱文公谓烝然来思式燕又思上思字是助语下思字是必思上与来字押韵比非所急通论燕歌之诗见此为第十五篇成王燕其臣而周公作诗以歌其乐与贤之心也此乐章人主之所用也而仪礼饮燕取以为歌
　　崇丘亡
　　紫阳方氏曰笙崇丘亡已见前
　　南山有台燕歌
　　紫阳方氏白南山有台五章章六句凡三十句一意序曰得贤则能为邦家立太平之基矣台莱桑杨杞李栲杻【音考女九反】枸楰【音庾】十物兴也每章之末不祝其寿而美其徳君子者皆指成王周公作此诗当是膳夫献君之乐而乡饮酒燕礼取以为歌
　　由仪亡
　　紫阳方氏曰笙由仪亡前已见六笙诗皆亡或谓有声无诗而笙有其曲似亦可取
　　蓼萧泽及四海
　　紫阳方氏曰蓼萧四章章六句序曰泽及四海也蓼音六以长大之萧蒿受天之露兴也臣得君之恩意也既见君子四歌之诸侯来朝而成王燕之之歌也周公作此诗我心写兮指此诗也
　　湛露天子燕诸侯
　　紫阳方氏曰太平之极诸侯来朝周礼有三飨三食之説则乐章不一湛露四章章四句序曰天子燕诸侯也他无一语易晓之至也湛湛露斯匪阳不晞厌厌夜饮不醉无归兴也露必至见日而干天子燕来朝之诸侯不至于夜醉不出乃无爵也毛氏以为燕宗子族人之礼天子燕诸侯礼亡此歌以诗而有孔氏引诸侯燕礼庶子执烛甸人执大烛则恐天子待异姓诸侯亦然诸父诸舅同时与宴何不夜之有　此二十篇燕乐歌章亡其六十四篇次第玩味文武成康太平之天下周公制礼作乐之盛想像羡慕心喜神悦秦之酷至于尽扫礼乐汉之兴一叔孙通因陋就简可痛矣哉
　　彤弓天子锡有功诸侯
　　紫阳方氏曰彤弓之什十篇其前二篇彤弓菁菁者莪通前鹿鸣之什南陔之什二十二篇为正小雅皆文武成王时宴歌之乐周公之所作也自六月以下至无羊十四篇为宣王之变小雅自节南山何草不黄为幽王之变小雅今且攷彤弓菁莪二篇于此彤弓三章章六句言不多而意有余序曰天子锡有功诸侯也诸先儒之説不可不攷左传寗武子曰诸侯敌王所忾而献其功于是锡之彤弓一彤矢百玈弓矢千以觉报宴注谓诸侯有四夷之功王锡之弓矢又为歌彤弓以明报功宴乐郑氏云凡诸侯锡弓矢然后专征伐范氏曰诸侯不可无长为之方伯连率以维之其有功则锡之弓矢使専征伐此王室之所以尊不然则强凌弱大并小而莫能制故曰彤弓废则征伐缺矣李氏曰周室东迁彤弓之锡惟及晋文侯文公二人则先王盛时可知矣囘按尚书文侯之命第三十平王赐晋文侯秬鬯圭瓉曰用赉尔秬鬯一卣彤弓一彤矢百卢弓一卢矢百马四匹毛传幽王为犬戎所杀平王东迁洛邑晋文侯送迎安定之故锡命焉彤赤卢黑诸侯有大功赐弓矢然后专征伐彤弓以讲徳习射传示子孙左传僖二十八年晋文公重耳城濮之胜作王宫于践土经书天王狩于河阳传注以周平王享晋侯讐之礼享晋侯王享醴命晋侯侑注既飨之又命晋侯助之束帛又防命为侯伯【九命作伯】赐之大辂之服戎辂之服彤弓一彤矢百玈弓矢千秬鬯一卣虎贲三百人书春秋传所见二人而已吕东莱曰所谓专征者如四夷入边臣子簒弑不容待报者其他则九伐之法乃大司马所职非诸侯所得专也与后世强臣拜表即行者异矣彤弓弨兮受言藏之我有嘉賔中心贶之钟鼓既设一朝飨之后二章载之櫜之喜之好之右之醻之后之诗二章三章中言之无别意东莱记于受言藏之谓如説命衣裳在笥之意中心贶之言其诚也一朝飨之言其速也后世视府藏为巳私至有以武库兵赐弄臣者则与受言藏之者异矣赏赐非出于利诱则迫于事势至于朝赐铁劵而暮屠戮者则与中心贶之者异矣屯膏吝赏功臣解体至于有印刓而不忍与者则与一朝飨之者异矣説诗太巧求诗太深主人见献弓焉得不藏功臣合赏心焉得不诚一朝飨之本何名者此乃天子飨有功之诸侯乐歌天子飨礼燕礼食礼俱亡有此乐意犹可知
　　诗菁莪长育人材
　　紫阳方氏曰菁菁者莪四章章四句序曰乐育材也君子能长育人材则天下喜乐之矣序语良是六月诗序下説小雅燕乐二十二诗菁菁者莪废则无礼仪矣则殊不然菁菁者莪在彼中阿中沚中陵皆兴也莪谓萝蒿今潮水不到处舒州江州渚间春生蒌蒿可食甚美菁菁其盛在阿在沚在陵兴也人主能长育人材也説者以为天子行礼学校燕饮之歌郑康成朱文公皆以为飬士既见君子四言之学校之士喜见天子之至也乐且有仪我心则喜锡我百朋我心则休四句皆指士类喜乐之心而求之深者掲乐且有仪一句为天子之乐之仪又于仪字上生出礼字敬字皆好高之论君子能长育人材必有其道不当以仪之一字创为礼仪之説且四句一体乐且有仪谓士类乐而有所仪法仪刑有威仪有礼仪何不可何必归之于人君之身我心则喜我心则休与此句同意锡我百朋士类乐锡予之厚禄飬之富亦四句一意囘欲改曰菁菁者莪废则无人材矣岂不痛快第因乐且有仪之仪曰菁菁者莪废则无礼仪矣其意如此乃谓此诗一废天子无礼仪也不通先儒曲説人君必以礼敬长育人材迂矣哉
　　变小雅十四篇自六月始就攷正大雅
　　六月宣王北伐也鹿鸣废则和乐缺矣四牡废则君臣缺矣皇皇者华废则忠信缺矣棠棣废则兄弟缺矣伐木废则朋友缺矣天保废则福禄缺矣采薇废则征伐缺矣出车废则功力缺矣枤杜废则师众缺矣鱼丽废则法度缺矣南陔废则孝友缺矣白华废则廉耻缺矣华黍废则蓄积缺矣由庚废则隂阳失其道理矣南有嘉鱼废则贤者不安下不得其所矣崇丘废则万物不遂矣南山有台废则为国之基坠矣由仪废则万物失其道理矣蓼萧废则恩泽乖戾矣湛露废则万国离矣彤弓废则诸夏衰矣菁菁者莪废则无礼仪矣小雅尽废则四夷交侵中国微矣　紫阳方氏曰于宣王伐北之篇厯序小雅燕乐二十二篇之义然语多有疵间有不得诗之意而妄下三字者如菁菁者莪乐且有仪止是学校士人喜见成王之来心乐而体庄或指此为人主乐而有礼敬为之主足以长育人材殊不知下文我心则喜锡我百朋我心则休四句一意也独摘此一句归于人主之身非也其曰菁菁者莪废则无礼仪矣于十六句诗中专摘一仪字此诗此意废则无礼仪指人主乎指士类乎故曰语多有疵文王武王成王周公能行此诗之事之意而至于天下太平因循废弛至于厉王则二十二诗之意通废矣故于宣王北伐释此义以谓宣王中兴后世北伐南征再修此诗既废而后见文武成王周公之盛也然文武成王治天下尚有大雅自文王至文王有声十篇文武之大雅也自生民及卷阿八篇成王周公之大雅也凡正大雅十八篇此尤周家致治之大根本也岂止于小雅乎









　　古今攷巻三十三
<子部,杂家类,杂考之属,续古今攷>
　　钦定四库全书
　　古今攷卷三十四
　　元　方囘　续
　　珍用八物　礼记八珍
　　郑注珍谓淳熬淳母淳之纯反母莫胡反炮豚炮牂珍渍熬肝膋也　礼记淳熬煎醢加于陆稻上沃之以膏曰淳熬注淳沃也熬亦煎沃煎成之以为名　淳母煎醢加于黍食上沃之以膏曰淳母注母读曰模模象也作此象淳熬炮取豚若将当作牂刲之刳之实枣于其腹中编萑以苴之涂之以谨涂谨本作墐音斤炮之涂皆干擘之濯手以摩之去其皽为稻粉糔溲之以为酏以付豚皽章善反糔息酒反溲所九反煎诸膏膏必灭之钜镬汤以小鼎芗脯于其中使其汤母灭鼎三日三夜母絶火而后调之以醯醢注炮者以涂烧之为名也将当作牂牂牡羊也刲刳博异语也谨当作墐声之误也墐涂涂有穰草也皽皮肉之上魄膜也糔溲亦博异语也糔读滫髓之滫同芗脯谓煮豚若羊于小鼎中使之香美也谓之脯者既去皽则解析其肉使薄如为脯然惟豚全耳豚羊入鼎三日乃内醯醢可食也　紫阳方氏曰淳熬淳母炮豚炮牂八珍之四其厚于味如此淳熬淳母一则煎稻饭一则煎黍饭皆醯醢肉酱也单稻醤亦可汉醢彭越肉醤也汉防醤今人海味称鱼子醤蛤蜊醤鲎醤皆盐以成之单稻醤则麦豆和面蒸和盦成醤黄调水下盐曝以赫日凡羮味煎熬无不用之古或以醯醢并言则今之醋与醤欤但古醢乃肉汁为之曲礼醯醤处内亦以醋醤并言淳熬淳母既煎皆沃以膏犹今之米食以醤以膏煎饫热饭犹易也炮豚炮羊实枣其腹编萑涂墐既熟擘去皮膜实之枣小鼎寘之镬汤或全或析三日三夜而后和以今之醋醤而后食之不亦劳乎不过枣肉与猪肉羊肉相入先炮后煑耳
　　珍取牛羊麋鹿麕之肉必脄每物与牛若一捶反侧之去其饵熟出之去其皽柔其肉脄音每注脄脊侧肉也捶之也饵筋腱也柔之为汁和也汁和亦醯醢欤腱其言其偃二反筋之大者　紫阳方氏八珍之五曰珍以牛羊麋鹿麕脊侧肉捶以柔之此乃今杭人巴鲊铺所谓红羊巴也今但用猪脊膂内柔醢而风之腊干为上吕两府判闽时为囘言买诸秔以猪脏裹而煮之弥润且佳凡今巴铺有鹿脯獐巴脯鹿条及此红羊也削而生食谓之削脯煨而棰之谓之捶脯松脯此云牛羊麋鹿麕之脊侧肉却似易辨
