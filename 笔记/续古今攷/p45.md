<!-- { "loadSidebar": true } -->
　　禹田赋米也土贡物也周礼刘歆创为九赋九贡之説王畿之内又除田租而别有赋九乎昔郑取钱之説周无是也九贡分为九目先后郑异説贡一而已何必分九董仲舒谓古者税民不过什一役民不过三日两言尽之矣假如贡商虞衡技艺贩鬻山林川泽之饶亦谓之赋亦什一而已役民三日太平无事兵寝不用或不役亦可知米也物也力也赋贡役三者之外有军制焉有事为军无事为农如此而已秦商鞅变法强秦而亦亡秦收大半之赋为多古三十倍之徭役多古二十倍之田租赋算盐铁汉因之而特寛弛未有所谓户调也曹操忽于田租之外以户调取民绢绵晋武因之南北朝因之而役法增至一人四十五日唐之租庸调所由起也租者米也以田取以丁取庸者力也以口取其曰取调者绢绵絁布也以户取户调之法自曹操始也丁也者壮则从军在田租之外有计丁之米有计亩之米庸也者不拘壮丁年及疲弱俱取嵗二十日一日不役纳绢三尺或他布帛古岂有此又加以户调之帛酒酤商税盐铁又不与此或谓唐租庸调为良法视两汉寛征薄徭去之逺矣
　　附论叶水心非租庸调
　　叶水心文租庸之法每丁嵗入粟二石为租调随土地所宜绫绢絁布皆有差【絁始移思移二切】用民之力嵗役不过二旬不役则收其庸日三尺此最不善此即孟子所谓粟米之征布缕之征力役之征也然孟子却云用其一缓其二不敢兼用以取民唐初正要立法之时乃用战国茍简之法尽取诸民周制用民嵗不过三日虽立法如此未尝尽用今唐用民力非特倍其六七而为一定之制否则必收其庸此正犯孟子之所讳盖唐初君臣不学无术以至于此
　　紫阳方氏曰叶水心文论道理全不透论制度则尚可取此説良是夫不问所耕多少但一丁一年纳谷粟二石一家三丁则纳六石五丁则纳十石非良法也三丁则一丁充军五丁则取二军然为军身者免庸免调此法尚寛贞观二年四月户部尚书韩仲良奏王公以下垦田亩二升其粟麦纳稻之属各依土地贮之州县以备凶年此又计亩取租在一丁二石之外似乎近世之义仓独取王公以下乃官户之募人自垦荒田者唐官户未审免丁之起军免庸免调否攷其实丁取租取军户调取绢绵庸又一日帛三尺自非良法唐之民脱隋之水火下习以为惯而不觉上行之以寛而不扰所以有贞观之治龙朔三年秋七月制卫士五十八放令出军仍免庸调则知壮丁之为军者免庸调其老而免为军归农者亦免庸调二者之绢俱免亦寛矣
　　附论杨炎两税
　　唐徳宗建中元年制百姓及客算约丁产定等第均率征年支两税其应税斛斗据大歴十四年见佃青苖地额均税夏税六月内纳毕秋税十一月内纳毕其旧租广及诸色各司一切并停吕东莱曰徳宗时杨炎为相以户籍隠漏征求烦多变而为两税之法两税既立三代之制皆不复见然而两税在徳宗一时之间虽号为整办然取大歴中科役最多以为数虽曰自所税之外并不敢取于民其后如间架如借商如除陌取于民者不一杨炎所以为千古之罪人
　　紫阳方氏曰两税之法起于杨炎五代迄宋行之至今炎之为法田税之米粟为秋税户调力庸绢绵绫絁布帛并为夏税如此则从军而免庸调者不复免矣卫士免军而归田者庸调亦不复免矣旧制人嵗役二十日不役则一日纳绢三尺今一人一嵗二十日六丈皆并入夏税不复役不役之分矣谓立两税法后不役民可乎而又役之则是纳庸而再役也唐自天寳以来安史为逆河北置节度使藩镇军得自起民得自税非国家之有府兵变而为彍骑开募兵养兵之渐每一户计其一产分等第定作夏税秋税名为简易而其实多取于民但能行于所藩镇之州郡而民困矣回生长江东新安杨行宻用唐两税法田上中下山地园并分上中下一亩纽起税钱防文每一百文夏税科若干秋税科若干支移折变不胜多端浙西江西湖广川闽大抵论物力若干科夏科税若干有增无减州不恤县县不恤民其弊不可胜书
　　附论秦斗桶权衡丈尺
　　吕东莱大事记周显王二十一年癸酉书秦初为赋又书秦平斗桶权衡丈尺行之回检史记秦本纪初为赋乃秦孝公之十四年不书斗桶事意在其六国年表检之又不见孝公十四年但书初为赋不书斗桶亊其十二年书初取小邑为四十一县令为田开阡陌两字共下一初字总之也十三年书初为县有秩史东莱皆书之取六国表也秦本纪不书回乃取礼记月令阅之仲春之月日夜分则同度量均衡石角斗甬正权概郑注桶今斛也音勇非本出处寻取史记商君传观之始见出处太史公书曰筑冀阙宫庭于咸阳自雍徙都之而令民父子兄弟内息者为禁而集小都乡邑聚为县令丞凡三十一县为田开阡陌封疆而赋税平平斗桶权衡丈尺行之然后知东莱所引出此东莱解题曰变周制也郑曰桶音勇今之斛也索隠曰音统量器名也东莱不取然则东莱读书仔细如此如秦事取秦本纪取六国年表取诸列传或取之他书不一该博精覈未易及也回以此推之则汉兴所用米粟之斗斛称物之权衡度物之丈尺皆秦孝公商鞅之制非周制也为攷田租多少田亩广狭故书
　　附论三代尺不同寸
　　司马温公稽古録伏羲始画八卦造书契黄帝时苍颉造文字作六十甲子造歴律此六律之始也以易与书攷之伏羲神农黄帝之后尧授民时舜作韶乐律歴之説尚矣夏建寅十寸为尺商建丑十二寸为尺周建子八寸为尺布帛广二尺二寸长四丈为匹其所谓寸者当是古之秬黍生于黄钟之长者一黍之广九黄钟之长如此乃是十黍为一寸云
　　附论秦始皇一法度衡石丈尺
　　秦始皇二十六年初并天下销兵铸金人一法度衡石丈尺此乃六国各各不同以孝公商鞅之制一之也孝公时曰斗桶权衡始皇时曰衡石省二字石即桶也始皇以衡石量书裴骃注案石百有二十斤如此则一斗重十二斤也量之则一石称之则百二十斤乎金人十二重各千石索隠谓各重二十四万斤如此则一石重二百四十斤与此不同又本纪数以六为纪六尺为歩谯周曰歩以人足为数非独秦制然索隠不以谯周为然引管子司马法皆云六尺为歩又引王制古者八尺为歩今以周尺六尺四寸为歩歩之尺数亦不同回谓井田六尺为歩周制也秦孝公之丈尺吕东莱曰改周制也今其分寸不可攷汉用秦斗斛权衡丈尺班固律歴志秬黍之法乃是王莽之制刘歆之説始皇十八年徐广注巴郡出大人长二十五丈六尺称帝之年符法冠皆六寸四年十月百姓纳粟千石拜爵一级王翦军归斗食以下裴骃引汉书百官表曰百石以下有十食佐史之类又秦人六百石以上夺爵所谓寸所谓尺所谓丈所谓斗所谓石所谓轻重斤两未见秦人内实分数汉书顔师古注百官表万石二千石以谷斛计每月之数书曰汉制其实秦制史记秦纪不见所始
　　附论班固律歴志度量权衡
　　汉书律歴志首引书同律度量衡次引孔子谨权量审法度其来逺矣一曰备数二曰和声三曰审度四曰嘉量五曰权衡数者一十百千万也所以有算法用竹径一分长六寸二百七十一枚职在太史羲和掌之声者宫商角征羽也所以作乐有八音五声之本生于黄钟之律九寸为宫或益或损以定商角征羽九六相生律十有二阳六为律隂六为吕黄帝用竹后世用铜职在大乐太常掌之度者分寸丈尺引也本起黄钟之长以子谷秬黍中者一黍之广度之九十分黄钟之长一为一分十分为寸十寸为尺十尺为丈十丈为引其法用铜髙一寸广二寸长一丈而分寸丈尺存焉用竹为引髙一分广六寸长十丈回谓今人有五尺竿丈竿无此竹引职在内官廷尉掌之量者龠合升斗斛也本起于黄钟之龠以子谷秬黍中者千有二百实其龠以井水凖其槩十龠为合十合为升十升为斗十斗为斛其法用铜方尺而圜其外旁有庣焉【郑氏庣音条桑之条庣通也算方一尺所受一斛过九厘五毫然后成斛今尚方有王莽时铜斛制尽与此合师古曰庣不满之处也音吐雕反】其上为斛其下为斗左耳为升右耳为合龠其状似爵回谓此王莽之制刘歆所着非汉初制也衡权者衡平也权重也所以权任而均物平轻重也其道如底【音指谓以石厉物令平也】见凖之正绳之直左旋见规右折见矩权者铢两斤钧石也本起于黄钟之重一龠容千二百黍重十二铢两之为两二十四铢为两十六两为斤三十斤为钧四钧为石圜而环之今之肉倍好者孟康曰谓为锤之形若环也如淳曰身为肉孔为好师古曰锤者称之权也直垂直睡二切周旋无端终而复始无穷已也回谓王莽称锤铸铜为环肉倍好璧孔古谓之好璧身古谓之肉孔在环中三之一肉在孔外三之二也班固多引刘歆语如汉儒论深衣象天数十有二月数之类不可取其曰衡运生规规圜生矩矩方生绳绳直生凖却好韦昭曰立凖以望绳以水为平凡律度量衡皆用铜回谓今人称锤用铁用铜用石无为环形者衡用坚木班志不言衡上分星穿纽用钩用盘之制恐汉王莽衡中悬于架大小不等有铢之锤之衡有两之锤之衡有斤钧石之锤之衡如今秤谷凿石为一秤锤二则二枚三则三枚衡悬架上两头适均则为平也
　　附论唐度量权衡　近代尺斗秤【古作称今作秤】
　　杜氏通典曰凡权衡度量之制度以北方秬黍中者一黍之广为分十分为寸十寸为尺十尺为丈量以秬黍中者容千二百为龠十龠为合十合为升十升为斗十斗为斛权衡以秬黍中者百黍之重为铢二十四铢为两三两为大两十六两为斤调钟律测晷景合汤药制冠冕则用小升小两自余公私用大升大两
　　紫阳方氏曰近代有淮尺有浙尺淮尺礼书十寸尺也浙尺八寸尺也亦曰省尺民间纳夏税绢濶二尺长四丈淮尺重十二两吾徽州十两江东人用淮尺浙西人杭州用省尺浙尺有百合斗加一斗加二斗加三加四斗官仓收支用省斗省斛得百合斗之七斗五升为一斛官置梭口斛如桶形而小口二桶为一石民田收租皆加二三市粜或百合或加一汉书称人日食五升想是升小今加一二斗人食日一升徃时学粮诸生饭一人每餐省升七合半上白米有定秤二百文铜钱重有二百二十钱秤民间卖买行用鱼肉二百钱秤薪炭粗物二百二十钱秤官司省秤十六两计一百六十钱重民间金银珠寳香药细色并用省秤今大元更革一尺有旧尺尺加五寸一斛有旧百合斛加三斗五升秤只用十六两秤
　　附论古今田亩歩　唐开元令世业口分
　　古六尺为歩歩百为亩班固曰亩收一石半董仲舒曰百亩所收不过百石杜氏通典曰唐开元二十五年令田广一歩长二百四十歩为亩百亩为顷丁男给永业田二百亩口分田八百亩【以下有差多不録凡数等永业田亲王以下百顷至四顷八十六十亩官员职田他攷】注谓是年着令也其令文所载制度则自唐初如此又注自秦汉以降即二百四十歩谓亩非独始于国家盖具令文耳



　　古今攷卷十九
　　钦定四库全书
　　古今攷卷二十
　　元　方回　续
　　附广税赋攷下　附论叶水心説口分世业
