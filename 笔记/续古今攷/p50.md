<!-- { "loadSidebar": true } -->
　　史记注蔡邕曰上古天子称皇其次称帝其次称王秦乗三王之末为汉驱除自以徳兼三皇五帝故并以为号汉髙祖受命功徳宜之因而不改
　　史记秦始皇本纪二十六年秦初并天下令丞相御史曰【云　云】坐六王罪状乃云寡人以眇眇之身兴兵诛暴乱頼宗庙之灵六王咸伏其辜天下大定今名号不更无以称成功传后世其议帝号丞相绾【注姓王】御史大夫劫【注姓冯御史大夫秦官侍御史之率故称大夫】廷尉斯等【注廷尉秦官听狱必质诸朝廷与众共之兵狱同制故称廷尉】皆曰昔者五帝地方千里其外侯服夷服诸侯或朝或否天子不能制今陛下兴义兵诛残贼平定天下海内为郡县法令由一统自上古以来未尝有五帝所不及臣等谨与博士议【注博士秦官掌通古今】曰古有天皇有地皇有泰皇泰最贵【索隠注泰皇人皇也盖三皇以前称泰皇一云泰皇太吴也】臣等昧死上尊号王为泰皇命为制令为诏天子自称曰朕王曰去泰着皇采上古帝位号号曰皇帝他如议制曰可
　　吕东莱大事记注引致堂胡氏曰古之圣人应时称号故曰皇曰帝曰王而止矣非帝贬于皇王贬于帝也惟不知此义遂以皇帝为首称而以自居以王为降等而以封其臣子失之甚矣王之为名继天抚世之谓也曾是而可使臣子称之曰吴楚僭王春秋比之夷狄六国用夷礼乃周公之所膺也岂可以此之故谓王卑于帝而不称哉仲尼祖述唐虞宪章三代尊周立号系王于天其礼隆极于秦何取焉有天下者必法孔子称天王其列爵诸侯自公而降则名正言顺百世以俟而不惑矣
　　吕东莱大事记注曰张晏曰汜水在济隂界晏敷剑反按地志云髙祖即位坛在曹州济隂县界汉书地理志定陶属济隂郡今兴仁府济隂县　紫阳方氏曰吕东莱大事记书汉王即皇帝位取胡待制寅读史管见一段注为小字盖谓自秦汉以来有天下者称皇帝至今不可改矣存致堂之説古之经也当孝庙时着此书必欲时君从致堂之説则不可行或以此请目为狂怪必矣从时达变今之权也大事记刋本误以赵王张敖为张耳耳死矣不见汉王诛项羽也
　　附天皇地皇泰皇十纪攷【方叔机附见】
　　紫阳方氏曰索隠注泰皇人皇也三皇以前称泰皇易系辞言伏羲神农黄帝世所谓三皇者指此故康节皇极经世书谓易始三皇书始二帝诗言三王春秋言五覇分而为四上古之天皇地皇人皇无人言及刘恕通鉴外纪细字注开辟至获麟二百七十六万嵗分为十纪大率一纪二十七万六千年十纪者九头纪五龙纪摄提纪合洛纪连通纪序命纪此下见郑六艺论之名中有吾家方叔机注回生晚不见此书此后循蜚纪因提纪禅通纪疏讫纪或云疏仡此十纪也此下始説盘古盘古之下始説天皇氏地皇氏人皇氏然后説有巢氏燧人氏而伏羲氏女娲氏而又有大庭柏皇中央栗陆骊连赫胥尊卢混沌皥英有巢【又是一冇巢氏非天地人皇之后有巢氏】朱襄隂康无懐氏博采异书居多怪説兹不详録回别攷之初学记乃唐徐坚所纂又在道原三百年前有项峻始学篇曰天皇十三头号曰天灵治万八千嵗地皇十一头治八千嵗人皇九头兄弟各三百嵗依山川地势度为九州各居一方有遁甲开山头之説有洞防记之説谓天皇一姓十三人有徐整三五歴记之説有春秋纬之説有帝系谱之説其他杂书不一唐之书至宋南渡多亡矣回不得皆见然天地人皇十纪诸氏不可得而攷存疑可也
　　昧死再拜自秦始
　　汉书张晏注曰秦以为人臣上书当言昧死死罪而言汉遂遵之　紫阳方氏曰昧死死罪今人不用秦人臣上人主犹曰再拜近世乃动曰百拜可怜哉
　　命为制令为诏自秦始
　　记秦始皇纪命为制令为诏注蔡邕曰制书帝者制度之命也其文曰制诏诏书诏告也　紫阳方氏曰尚书训诰誓命此命之始也书发号施令令出惟行弗惟反令者命之异名古上下通称一国一家皆有君命父命而军中惟知有将军之令后世一监司太守县令皆有令字旗秦改命为制令为诏则以上谕下之文人主独称制诏而人臣不敢称后世有律令之令有制曰有诏曰有内制掌宰相以上除拜诰词及诏书赦文徳音批答不一外制专掌执政以下诰命诰亦曰告魏晋以来亲王临民曰教下达上之文其名甚伙上谕下之文亦不能卒书按汉五年春正月徙王韩信书下令曰未即帝位也追尊昭灵夫人之下始书诏曰既即帝位用秦法也
　　天子自称曰朕自秦始
　　事已见前注蔡邕曰朕我也古者上下共称之贵贱不嫌则可以同号之义也臯陶与舜言朕言惠可底行屈原曰朕皇考至秦然后天子独以为称至汉不改　紫阳方氏曰予读吕居仁诗有云乃知镢头通已胜狗脚朕下一句出北史上一句出传灯録世传镢头通禅师为魏孝静帝之后身皆邪説也秦之称朕亦何所益赵髙愚二世曰天子称朕固不闻声于是二世常居禁中与髙决诸事公卿希得朝见岂不悖哉索隠曰臣下属望才有兆朕闻其声耳不见其形也一字之祸乃至于此
　　制曰可自秦始
　　始皇不从泰皇之请自为皇帝他如议制曰可注蔡邕曰羣臣有所奏请尚书令奏之下有司曰制天子答之曰可　紫阳方氏曰二典都俞吁咈此古君臣相可否之称也秦始以天子之命为制当时秦皇帝口可之而史官书制曰二字也下文制曰除諡法制曰二字亦史官所书也三十四年丞相李斯请焚书制曰可呜呼此所谓大不可者而可之哀哉近世臣僚奏劄曰奉圣防依辞免则奉圣防不允或加三省同奉圣防依或大事御笔依大臣辞免或御笔降诏不允御笔或俪语连篇出于私人之代言如朱熠之徒文多不佳识者窃叹不知人君之大体矣
　　附曲礼天子称谓攷
　　曲礼下君天下曰天子朝诸侯分职授政任功曰予一人践阼临祭祀内事曰孝王某外事曰嗣王某临诸侯畛于鬼神曰有天王某甫　天子未除丧曰予小子生名之死亦名之　郑注天子予一人皆摈者辞天子谓外及四海也今汉于蛮夷称天子于王侯称皇帝觐礼曰伯父实来余一人嘉之余古予字　注孝王某嗣王某皆祝辞也唯宗庙称孝天地社稷祀之郊内而曰嗣王不敢曰外内　注天王某甫畛致也祝告致于鬼神辞也曰有天王某甫且字也不名者不亲徃周礼大防同过山川则太祝用事鬼神谓百辟卿士　注予小子谦未敢称一人春秋传曰以诸侯之逾年即位亦知天子之逾年即位以天子三年然后称王亦知诸侯于其封内三年称子　注生名之死亦名之生名之曰小子王死亦曰小子王也晋有小子侯是僭取于天子号也紫阳方氏曰曲礼汉儒所撰不书秦汉皇帝称朕事
　　存古也郑以汉事注三礼先儒病之然其引汉于蛮夷称天子于王侯称皇帝则有据汉文帝细栁之幸曰皇帝敬劳将军成礼而去武帝在位之三十一年元封元年北登单于台至朔方临北河勒兵十八万骑遣使者告匈奴曰单于能战天子自将待边不能亟来臣服如郑言天子未除丧曰予小子书成王顾命康王自称曰眇眇予末小子然康王之诰曰惟予一人钊报诰乃不曰予小子何也岂以予小子称于宗庙先王之前而待其羣臣则称予一人耶逾年即位有之二年后称王别攷
　　尊王后曰皇后
　　白虎通曰天子之配谓之后后者君也天子之配至尊故谓后也按夏殷已前后妃之制其文畧矣大率皆称妃故黄帝有四妃帝喾四妃【正嫡曰元妃以下称次妃又有禹妃汤妃皆是也并出史记】周则天子立后正嫡曰王后秦穪皇帝正嫡曰皇后汉因之帝祖母称太皇太后母称皇太后魏晋之后母后之号并遵秦汉　紫阳方氏曰成王顾命曰皇后冯玉几导末命即皇后字本是天子之称曲礼曰天子之妃曰后诸侯曰夫人秦称王之后周天王未亡不见秦王后之文孝文王之为太子有正夫人曰华阳夫人子楚母曰夏姬秦昭王五十六年卒孝文王以安国君立为王以华阳夫人为王后此秦称王后之始也孝文王卒子楚立是为荘襄王称养母为华阳太后尊母夏姬为夏太后此秦称太后而又并后之始也子楚之在邯郸纳吕不韦有孕之妾是为始皇帝母史记终不见其姓故天下称始皇为吕政而其母赵氏既寡与吕不韦淫不韦又进大隂人嫪毐为始皇母日夜淫嫪毐伏诛不韦饮鸩始皇杀母之淫嫪可也杀不韦乃杀所生父矣又迁母太后于雍以茅焦之説始迎还咸阳吕不韦传书始皇十九年太后薨諡为帝太后是时始皇未并天下未称皇帝故其母无皇太后之称索隠注谓秦不用諡法始皇称皇帝之后故其母号为帝太后非诔列生时之行然始皇之后史不见为何人何姓长子扶苏防子胡亥不知其母为谁始皇死时胡亥犹称公子无爵位李斯赵髙诈为遗诏立为太子二世立杀六公子其一名曰将闾当时扶苏诸弟胡亥诸兄亦不闻其母为谁李斯传始皇有二十余子注云辨士隠姓名遗章邯书曰李斯为秦王死废十七兄而立今王也裴骃谓二世是秦始皇第十八子此书在善文中未详然则始皇不立太子为其子者皆匹夫称公子而已无尺土之封无一命之爵二十余子皆不见其母为谁李斯传又云公子十二人僇死咸阳市十六主矺死社【矺音翟与磔同】又公子髙上书请死胡亥可书赐钱十万以葬皆不见诸公子公主之母始皇男女三十余人皆屠戮无孑遗哀哉
　　太子曰皇太子
　　韩诗外传曰五帝官天下三王家天下家以传子官以传贤故自唐虞以上经传无太子称号夏殷之王虽则传嗣其文畧矣至周始见文王世子之制白虎通曰何以知天子之子称世子春秋传曰王世子防于首止是也何以知天子之子称太子尚书曰太子发升于舟是也【回曰此伪秦誓也】或云诸侯之子称世子则春秋传云晋有太子申生郑有太子华齐有太子光由是观之周制天子世子亦不定也汉制天子称皇帝其嫡嗣称皇太子诸侯王之嫡称世子后代咸因之　紫阳方氏曰秦始皇称皇帝之后不立太子史记书长子扶苏长子即太子也古者严嫡庶之分春秋公羊传天子一娶十二女三国来媵媵以娣侄诸侯一娶九女二国来媵虽未可尽信而春秋经有来媵之文天子诸侯不再娶后死夫人死以娣侄之媵者主后宫事惟后夫人所生之嫡长子即是太子世子为天子者无后世所谓初生子称皇子次封公次封王无册立皇太子之制后世不分嫡庶惟人主爱憎必爱也然后自皇子立为太子册立之礼甚盛非古也髙帝初为汉王彭城之败皇太子吕后皆为项王所得马上危怠屡欲弃孝惠帝矣頼夏侯婴以完二年六月汉王还栎阳壬午立太子令诸侯子在闗中者悉集栎阳为卫时惠帝始六嵗耳










　　古今攷卷二十二
<子部,杂家类,杂考之属,续古今攷>
　　钦定四库全书
　　古今攷卷二十三
　　元　方回　续
　　置酒雒阳南宫
　　上曰列侯诸将无敢隠朕皆言其情吾所以有天下者何项氏所以失天下者何髙起王陵对曰【云　云】上曰【云云】此三者皆人杰也史记纪同惟髙祖曰异　紫阳方
