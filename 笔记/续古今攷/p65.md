<!-- { "loadSidebar": true } -->
　　礼记郊特牲正义曰祭天之乐皆用雷鼓故古人云以雷皷祀神其圆丘之祭皇只云祭日之旦王立丘之东南西乡而燔柴及牲玉于丘上升坛以降其神故韩诗内传云天子奉玉升紫加于牲上诗又云圭璧既卒是燔牲玉也次乃奏圜钟之乐六变以降其神天皇之神为尊故有再降之礼次则以豆荐血腥祭天无祼故郑注小宰云唯人道宗庙有祼天地大神至尊不祼然则祭天唯七献也故郑注周礼云大事于大庙备五齐三酒则圎丘之祭与宗庙祫同朝践王酌泛齐以献是一献也后无祭天之事大宗伯次酌醴齐以献是为二献也王进爵之时皆奏乐但不皆六变次荐熟王酌盎齐以献是为三献也宗伯次酌缇齐以献是为四献也次尸食之讫王酌朝践之泛齐是为五献也又次宗伯酌馈食之醍齐以献是为六献也次诸臣为賔长酌泛齐以献是为七献也以外皆加爵非正酢献之数其尸酢王以清酒酢宗伯以昔酒酢诸臣以事酒　紫阳方氏曰祭天之礼不一而圎丘为重无宗庙欝鬯二祼【亦作灌】故止于七献五献三献宗伯献三其一臣为賔长献凡七有尸后不预宗庙之礼王祼后祼一献也二献也三献王荐肝首四献后五献荐熟大合乐主入室尸入室王也六献后也尸十五饮王酳尸七献也尸酢主人主人受嘏后酳尸八献也王饮卿诸侯为賔者壶尊献尸九献也后世人主郊庙之礼皆不过三献天子初献亲王亚献又诸王三献囘己巳明堂为太庙功臣分献官至尊手执冕旒之珠以行手面皆玉鼻隆无髭身短二相江万里马廷鸾前引又二大阉左右引今如梦矣今释奠亦三献
　　陈祥道论九献不同　禘祫皆十二献
　　上公再祼九献
　　陈祥道礼书曰先儒谓大祫十有二献四时与禘九献上公亦九献侯伯七献周官掌客诸侯长十有再献行人上公再祼飨礼九献侯伯一祼七献子男一祼五献诸侯之飨下其君二等以下及其大夫士亦如之及礼噐有五献之尊郊特牲有三献之介则飨賔祀神亦然祫虽大于时祭而禘又大于祫宜亦十二献先儒以禘小于祫非也行人上公再祼而祼不与于九献侯伯子男一祼而祼亦不与于七献五献先儒以二祼在九献之内非也司尊彛朝践用两尊皆有罍馈食用两尊皆有罍笾人醢人有朝践之笾豆馈食之笾豆有加笾加豆则朝践王献后亚之诸臣之所酢三献也馈食王献后亚之诸臣之所酢六献也酳尸三为九献加爵不与焉此宗庙九献之礼也夫卒食必有酳曾子问侑酳是侑食然后有酳乐记言执酱而馈执爵而酳是馈食然后有酳也
　　紫阳方氏曰诸臣之所昨见于司尊彛下者三酢字误为昨郑注诸臣献者酌罍以自酢不敢与王之神灵共尊囘细味之春祠夏褅二彜二尊曰朝践曰再献尊皆有罍下曰诸臣之所酢不见诸臣献字注则曰诸臣献者果如此亦但言三献耳秋尝冬烝四时追享朝享文势一同虽诸臣之所昨有三然非一日而三酢祭祀三不同而各一酢祥道以两祼之昨配王献后献先朝践后馈食为六献却以酳尸三为三献故谓二祼不在九献之列以行人上公再祼而后九献推之也囘疑若有未安者攷之大行人上公之礼将币三享之后王礼再祼而酢飨礼九献食礼九举诸侯伯一祼而酢酌璋瓉后又拜送爵是谓再祼賔乃酢主也康成不解九献则焉知九献之中不以二祼为二献乎侯伯二祼则七献五而已子男一祼则五献四而已恐是如此贾防曰王酌献賔賔酢主人主人酬賔酬后更八献是谓九献囘谓第一以賔酢主酬始成礼贾氏酬后八献王亲献乎大宗伯代乎有无主人乎飨上公有王有后王祼后再祼王与后皆拜送也而后王一献后一献则上公酢王不酢后乎王酬賔后不酢则不酬乎大宗伯摄祼亦摄献君不自酌臣王不自为主此二郑不可破之论二祼九献则似乎十一献祥道所云当俟识者问之　大行人小行人掌客司仪之官恐皆不当在大司冦为属合属春官周礼错简极多近小友柯徳阳所述周礼多得之
　　酳之义
　　仪礼郑注酳犹饮也既食之而又饮之所以乐之悦刅反韵书注潄也续酒也似乎食礼之三饮其口也而此似乎賔之口实饮之酒也

　　古今攷卷二十九
<子部,杂家类,杂考之属,续古今攷>
　　钦定四库全书
　　古今攷卷三十
　　元　方囘　续
　　置酒二字亦古　渐台　范台　强台之名
　　紫阳方氏曰偶读刘向列女传齐钟离春齐无盐之丑女宣王之正后宣王方置酒于渐台则置酒二字齐宣王时巳然无盐女谓渐台五重黄金白玉琅玕笼疏翡翠珠玑幕络连餙饮酒沉湎以夜继昼女乐俳优纵横大笑则古之飨燕乡饮献酬酢三行而成礼乃立司正旅酬而无筭乎今筭爵之礼其废久矣战国策魏惠王觞诸侯于范台鲁共公曰今主君之尊仪狄之酒也主君之味易牙之调也左白台而右闾须南威之羙也前夹林而后兰台强台之乐也兼此四者可无戒欤读此则以飨燕为觞亦久矣废百拜三行之礼所从来逺矣左传书享书宴不一君臣賔主多引诗谓之赋所谓于旅也语之遗意至春秋末但书饮酒哀十五年栾寜将饮酒十六年卫侯饮孔悝酒于平阳意者飨宴之礼自是以后渐废欤古者享礼兼燕食之礼有酒有肉为盛燕次之食礼有酒不饮但食而已然天子庙飨诸侯亦礼饮而已
　　礼乐百年积徳而后兴
　　鲁两生曰今天下初定死者未塟伤者未起又欲起礼乐礼乐所由起百年积徳而后可兴也　紫阳方氏曰必从两生之说则尧在位百年而后舜命夷夔周世修徳太王王季文王以至成王而后周公制作乎秦焚书始皇三十四年戊子之年甲午而亡髙祖七年辛丑叔孙通制礼仪去焚书十四年耳天下学士尚多存者不及此时复周礼乐之旧用通茍且之制愈久愈逺则诸儒老死无可再复之日矣两生之言亦似未然
　　五齐三酒恬酒
　　周礼天官酒正辨五齐三酒　泛齐【泛芳剑反】泛者成而滓浮泛泛然如今宜成醪矣　醴齐醴犹体也成而汁滓相将如今恬酒矣　盎齐【盎乌浪反】盎犹翁也【翁鸣动反】成而翁翁然防白色如今鄼白矣【鄼宜作醝醝在何反】　缇齐【缇音体】体者成而红赤如今下酒矣　沈齐沈者成而滓沉如今造清矣自醴以上尤浊缩酌者盎以下差清其象类则然古之法式未可尽闻杜子春读齐曰粢又礼器曰醴酒之用酒之尚谓齐者毎有祭祀凡以度量节作之齐【才细反】　事酒郑司农云有事而饮也谓事酒酌有事者之酒其酒即今之醳酒也醳音亦徐音昔昔酒司农云无事而饮也谓今之酋久白酒所谓旧醳者也清酒司农云祭祀之酒谓今中山冬酿接夏而成正义曰五齐皆言成者酒熟曰成如今宜成醪宜成
　　说以为地名曹植酒赋曰宜成醴醪苍梧缥清未知郑意酒名地名类下鄼白则萧何所封南阳地名下酒谓槽床下酒其色红赤故以缇名之下注五伯缇衣亦赤黑色也汉时造清熟则滓沈故以况沈齐也醴以上尤浊缩酌者以茅缩酌谓以茅泲之故司尊彛云醴齐缩酌盎以下差清清不用茅故云盎齐涗酌涗清也五者皆汉法昔酒对事酒为清若对清酒则为白故曰酋久白酒也酒敦曰酋酋者久逺之称故月令名酒官为大酋于周礼则为酒人中山郡名故魏武赋曰醇酎中山沈湎千日　紫阳方氏曰周之五齐三酒汉近古犹可引类方比如今恬酒之恬恐只是甜字韵书注甜甘也羙也楚元王交传穆生设醴注醴甘酒也少麴多米一宿而熟不齐之则汉之醴酒与周之醴齐已自不同似乎后世五齐三酒之法皆不可攷今之煑酒实则蒸泥之季冬者佳曰清酒则未蒸者用清水白麫麴曰白酒用诸药蓼汁为麴易成曰茅柴酒曰红酒酿米为红麴记得蜀人有醪子酒小瓶倾少许以汤和饮今之造酒其米曰秫曰糯月令秫稻必齐是也粟有糯亦可酿而古五齐皆用秬黍则三酒亦然秬黍之中又以一稃二米者为鬯酒在月令始云秫稻又谓之谷粟之黏者酒以地名则如乌程箬下之类宜成或非地名或认意夸酒羙名近世思堂春髙庙之堂也玉练槌羙之如玉也羊羔白如其色也静江府酒尤佳
　　公酒合钱饮酒
　　周礼正义曰乡饮酒乡射饮酒乡饮中有党正饮酒賔贤能饮酒乡射饮酒中有州长春秋习射于序又有乡大夫賔贤能以五物询众庶用州长射礼并是乡射饮酒若曰州长党正饮酒而谓之乡者或是乡大夫所居州党或是乡大夫亲来临礼并得乡名故谓之乡此数事者皆为国行礼不可横敛于民故得公酒其百家为族不得公酒族祭歩神之时合钱饮酒　鹤山先生曰贾氏谓乡饮之名有四吕与叔谓乡饮会皆行此礼不止有四
　　式法授酒材　大酋　酒官
　　酒正掌酒之政令以式法授酒材注云式法作酒之法式作酒既有米麴之数又有功沽之巧月令曰乃令大酋秫稻必齐麴蘖必时湛饎必洁水泉必香陶器必良火齐必得郑司农云授酒材授酒人以其材沽【古】秫【述】湛【接帘反】饎【昌志反】　紫阳方氏曰今月令饎作炽注炊也湛渍也大酋者掌酒之官于周则为酒人未知大酋何代酒官古者获稻而渍米麴至春而为酒诗云十月获稻为此春酒囘谓十月十一月造酒之时明年春篘酒榨酒蒸炊酒之时酒正天子之一官也酒人则六乡六遂各有之乎酒正授酒材酒人授之以饮其乡故曰公酒
　　果祼灌　郁鬯秬鬯　白掬杵梧　天地不祼
