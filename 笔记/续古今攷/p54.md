<!-- { "loadSidebar": true } -->
　　太史公读秦汉之际曰初作难发于陈涉【句文竒】虐戾灭秦自项氏【句文竒】拨乱诛暴平定海内卒践帝祚成于汉家【此四句谓髙祖文竒】五年之间号令三嬗【音善索隠曰古禅字市战反】自生民以来未有受命若斯之亟也【此第一节言陈项刘三人之兴文竒】昔虞夏之兴积善累功数十年徳洽百姓摄行政事荐之于天然后在位汤武之王乃由契后稷修仁行义十余世不期而防孟津八百诸侯犹以为未可其后乃放弑【上文总言汤武中举孟津事正谓武王末放弑二字又兼言汤武古文体如此】秦起襄公章于文缪献孝之后稍以蚕食六国百有余载乃能并冠带之伦【三段论虞夏汤武秦】以徳若彼【囘曰此谓虞夏汤武】用力如此【囘曰此谓秦索隠证非是】葢一统若斯之难也【此第二节言五代之兴甚难】秦既称帝患兵革不休以有诸侯也于是无尺土之封堕壊名城销锋镝鉏豪杰维万世之安然王迹之兴起于闾巷合从讨伐轶于三代乡秦之禁适足以资贤者为驱除难耳【此第三节论秦之失】故愤发其所为天下雄【索隠曰指髙帝王迹之兴始于闾巷囘曰上文有则兼言刘项】安在无土不王此乃传之所谓大圣乎岂非天哉岂非天哉非大圣孰能当此受命而帝者乎紫阳方氏曰子长十表自我作古秦楚之际月表自
　　秦二世元年壬辰七月始其次第秦楚赵项齐汉燕魏韩七月陈涉起九月兵至戏二年癸巳十二月陈涉死九月项梁起八月武臣自立为赵王九月田儋王齐是月汉王为沛公起是月韩广王燕是月魏咎始二年六月韩王成始其书简而有法此二年癸巳有后九月【汉纪同】三年甲午尽九月乙未十月为汉元年沛公破咸阳子婴降十一月项羽坑秦降卒于新安十二月羽至闗中诛子婴正月为楚义帝元年项羽为天下主分十八王义帝都江南郴羽为西楚霸王都彭城而楚分为四吴芮衡山王都邾共敖临江王都江陵九江王英布都六赵更名常山张耳常山王都襄国分为代赵歇代王都代齐更临淄田都临淄王都临淄分为济北田安济北王都博阳分为胶东田市胶东王都即墨此齐三田也闗中分为四汉王都南郑章邯雍王都废邱塞王司马欣都栎阳翟王董翳都高奴燕王臧荼都蓟分为辽东王韩广都无终魏更为西魏王魏豹都平阳分为殷王司马卭都朝歌韩王成都阳翟分为河南王申阳都洛阳至汉五年一月止其一月或书曰端月通项羽十九王虚尊义帝一帝

　　古今攷卷二十四
<子部,杂家类,杂考之属,续古今攷>
　　钦定四库全书
　　古今攷卷二十五
　　元　方囘　续
　　汉书异姓诸侯王表
　　始汉元年不书义帝其次序楚分为四至韩分为二凡十八王髙祖为帝后追书汉元年为一王也
　　孟坚表曰昔诗书述虞夏之际舜禹受防积徳累功洽于百姓摄位行政考之于天经数十年然后在位殷周之王乃繇卨稷修仁行义歴十余世至于汤武然后放弑秦起襄公章于文缪献孝昭严【囘曰子长云秦起襄公章于文缪献孝之后今孟坚添昭襄王庄襄王为昭严而章之下次一于字似欠沽法】稍蚕食六国百有余载至始皇乃并天下以徳若彼用力若此其艰难也秦既称帝患周之败以为起于处士横议诸侯力争四夷交侵以弱见夺于是削去五等堕城销刅箝语烧书内鉏雄俊外攘胡越用一威权为万世安然十余年间猛敌横发乎不虞适戍强于五伯闾阎偪于戎狄向应于谤议奋臂威于甲兵乡秦之禁适所以资豪杰而速自毙是以汉无尺土之阶繇一劔之任五载而成帝业书传所记未尝有焉何则古世相革皆承圣王之烈今汉独収孤秦之镌金石者难为功摧枯朽者易为力其势然也故据汉受命谱十八王月而列之天下一统乃以年数迄于孝文异姓尽矣
　　紫阳方氏曰子长之文痛快孟坚之文补缀虽造语工不及子长抑扬嗟叹意味有余也其谓虞夏殷周秦积累而后兴子长本意也子长先言陈涉项羽髙祖所以骤兴有意次叙五代之兴必悠乆艰难而始皇事兵革不休以有诸侯于是无寸尺之封而欲图万世之安陈涉之所以起也项羽之所以起也作难二字贬涉虐戾二字贬羽而拨乱诛暴四字称高祖此不惟见髙祖之骤兴承秦之亦以见涉羽为汉驱除彼皆不仁而汉独仁故也孟坚之文密不如子长之文踈也发此一例学者当细攷之
　　史记汉兴以来诸侯年表
　　索隠曰应劭云虽名为王其实如古之诸侯　紫阳方氏曰子长作汉兴以来诸侯年表不书曰诸侯王故索隠引应劭注如此孟坚乃为异姓诸侯王表同姓者单曰诸侯王表只此一着子长髙于孟坚多矣
　　论史记诸侯年表汉书诸侯王表之异
　　子长表曰殷以前尚矣周封五等公侯伯子男然封伯禽康叔于鲁卫地各四百里亲亲之义褒有徳也太公于齐兼五侯地尊勤劳也武王成康所封数百而同姓五十五地上不过百里下三十里以辅卫王室管蔡康叔曹郑或过或损厉幽之后王室阙侯伯彊国兴焉天子防弗能正非徳不纯形势弱也
　　紫阳方氏曰子长此一节意谓周之封建鲁卫地多以亲亲褒有徳太公地多以尊勤劳皆非常也他所封数百同姓五十五地上不过百里下三十里乃当然也厉幽之后侯伯彊国兴焉天子防弗能正周之徳亦未衰而平王东迁形势弱矣故侯伯彊国兴而周衰防叹周之东不能强榦而弱枝也乃后歴叙汉事诸侯地大者或五六郡连城数十置百官宫观僭于天子汉独有三河至内史十五郡公主列侯颇邑其中叹夫法之未善也故曰天下初定骨肉同姓少广疆庻孽髙祖之权宜也于是再论汉兴百年之间诸侯踈属骄奢淫乱叛逆不轨殒身亡国然后天子观于上古推恩分子弟国邑诸侯稍防大国不过十余城小侯不过数十里而汉郡八九十犬牙相错强本榦弱枝叶故曰尊卑明而万事各得其所矣序汉初至武帝大初年间诸侯为一表谓初封之地太广非悠乆之计叛逆亡陨分王子弟之后汉始有八九十郡而诸侯防此东莱所谓论封建之大意非孟坚所及者也孟坚表意全反此
　　孟坚表曰昔周监于二代三圣制法立爵五等封国八百同姓五十有余周公康叔建于鲁卫各数百里太公于齐亦五侯九伯之地所以亲亲贤贤褒表功徳关诸盛衰深根固本为不可防者也【囘谓改子长意而用其事全相反子长以齐鲁卫地太广为非】故盛则周召相其治致刑错【此亦非周之太平周召为相之力非诸侯之力二公不之国】衰则五伯扶其弱与共守【惟齐桓公有功于周晋文公无礼矣】自幽平之后日以陵夷河洛之间分为二周有逃责之台被窃鈇之言然天下谓之共主彊大弗之敢倾既于王赧降为庻人用天年终号位已絶于天下尚犹枝叶相持莫得居其虚位海内无主三十余年【此孟坚称美诸侯所以卫周之事谓为封建之力然不知地大上僭亦所以亡国】
　　孟坚又曰秦据埶胜之地骋狙诈之兵姗笑三代荡灭古法窃自号为皇帝而子弟为匹夫内无骨肉本根之辅外无尺土藩翼之卫陈吴奋其白梃刘项从而毙之【此谓秦废封建而暴亡囘谓秦之虐虽封王子弟及侯国亦亡】
　　孟坚又曰汉兴之初海内新定同姓寡少惩戒亡秦孤立之败功臣侯者百有余邑尊王子弟大启九国天子自有三河至内史凡十五郡公主列侯颇邑其中而藩国大者跨州兼郡连城数十宫室百司同制京师可谓矫枉过其正矣【囘谓矫枉过其正此一句方是全文畧改子长语而意不同】
　　孟坚又曰然髙祖创业日不暇给孝惠享国日浅髙后女主摄位而海内晏如亡狂狡之忧卒折诸吕之难成太宗之业者亦頼之于诸侯也【囘谓折诸吕之难乃平勃交懽之力朱虚侯之初心在齐非灌婴连衡齐适为京师患耳七国之变政以濞国大盛却不言】
　　紫阳方氏曰孟坚之言虽叙事本末如子长意却不然子长之意欲众建诸侯而少其力天子之地大诸侯之地小则上足以制下孟坚顾谓汉祖封诸侯虽矫枉过正折诸吕之难成太宗之业亦頼诸侯殊不知诸吕之诛非全是诸侯之力鼂错为景帝忠谋而踈斩之以谢七国而吴濞无上之心不辍非周亚夫絶其粮道濞不败也所谓文帝采贾生之议分齐赵景帝削吴楚武帝施主父之筞下推防之令齐赵梁淮南之分皆文子长语而失子长之意至谓武有淮南衡山之谋作左官之律设附益之法诸侯惟得食衣租税至于哀平与冨室亡异而王莽生其奸心遂据南面之尊汉诸侯王厥角稽颡奉上玺韨岂不哀哉囘窃惟王莽假母后之势以簒国乃元成哀帝积弱而无刚徳孔光张禹之徒有以成之孟坚乃谓分王子弟左官附益之制有以弱诸侯于外而生大奸于内愚意决不敢谓之然也此前辈先儒所以不与班史谓其不如迁史也
　　齐赵梁淮南之分
　　汉表武帝施主父之防下推恩之令使诸侯王得分戸邑以封子弟不行黜陟而藩国自析齐分为七师古曰谓齐城城阳济北济南淄川胶西胶东也赵分为六谓赵平原真定中山广川河间也梁分为五谓梁济川济东山隂济阴也淮南分三谓淮南衡山庐江　紫阳方氏曰齐悼惠王肥最盛九子为王哀王襄嗣至子絶孝王将闾治封立孙絶城阳景王帝以朱虚侯立传十世絶济北王兴居以东牟侯立二年谋反诛淄川懿王志以安都侯祈为济北王后改封淄川传九世絶淮南王辟光淄川王贤胶西王卭胶东王雄渠皆与七国同反诛城阳景王章有功逺九王而武王以谋反诛
　　以曹叅为齐相国
　　东莱曰按本传髙祖以长子肥为齐王【庻长子也】而以参为相国齐七十城【七十三县】天下初定悼惠王富于春秋参尽召长老诸先生问所以安集百姓者而齐故诸儒以百数言人人殊参未知所定闻胶西有葢公善治黄老言使人厚币请之既至葢公为言治道贵清静而民自定推此类具言之参于是避正堂舍葢公焉其治要用黄老术故相齐九年齐国安集大称贤相参入相汉属其后相曰以齐狱市为寄慎勿扰也后相曰治无大于此者乎参曰不然夫狱市者所以并容也今君扰之奸人安所容乎　紫阳方氏曰参本沛狱掾从沛公起百战将也而知学问乃如此孝惠二年入相故相齐九年惠帝除诸侯相国更为齐丞相黥布反参从悼惠王将车骑十二万与髙祖防击黥布军大破之齐七十三县军兴车骑十二万众强大之国也宜髙祖以爱子信臣镇之参文武全才所谓黄老之学别攷
　　以太原郡三十一县为韩国徙韩王信都晋阳
　　韩王信故韩襄王孽孙也长八尺五寸沛公使张良以韩司徒徇韩地得信从汉王入汉中説曰士卒皆山东人竦而望归及其锋东乡可以争天下汉王还定三秦乃许王信拜为韩太尉略韩地急攻韩王郑昌昌降立信为王信与周苛守荥阳楚拔之信降楚已亡归汉汉复以为韩王从破项籍与韩剖符王颍川六年春以信壮武天下劲兵处以太原郡为韩国徙都晋阳信上书徙马邑匈奴冒顿大入信数使使求和觧上赐书责让之恐诛以马邑降匈奴七年冬上自往击之有白登之围具见信传
　　作元功十八人位次
　　汉书功臣表于重以白马之盟后书曰又作十八侯位次不书何年孟康曰唯作元功萧曹等十八人位次耳髙后乃诏作位次下竟师古曰谓萧何曹参张敖周勃樊哙郦商奚涓夏侯婴灌婴傅寛靳歙王陵陈武王吸薛欧周昌丁复蛊逹从第一至十八下文曰髙后二年复诏丞相陈平尽差列侯之功录第下竟藏诸宗庙副在有司
