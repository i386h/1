<!-- { "loadSidebar": true } -->
　　东莱大事记秦置法官按商子定分篇为置法令官有迁徙物故使吏民学读法令知法令所谓者为之有敢剟定法令损益一字以上罪死不赦诸官吏及民间有明法令者于主法令之官各以其所欲问之法官明告之各为尺六寸之符以左劵予吏之明法令者主法令之官谨藏其左劵木柙以室藏之封于法令之长即后有物故以劵书从事法令皆副置一副天子之殿中天子置三法官殿中置一法官御史置一法官丞相置一法官诸侯郡县皆各为置一法官故天下之民无不知法者方孝公之时未为天子亦未置丞相盖秦人以秦法补之然法官之置出于鞅则无疑也　紫阳方氏曰有关睢麟趾之意然后可以行周官之法度程氏此语万世鉴恐亦为王安石而发商鞅之法秦人縁餙所置法官乃后世大理寺官之比提刑司者有检法官州郡置司法官吏员有法司所掌刑统及律令格式之类
　　汉刑法志攷七秦始皇
　　秦始皇兼吞战国遂毁先王之法灭礼谊之官专任刑罚躬操文墨昼断狱夜理书自程决事日县石之一【服防曰县称也石百二十斤也始皇省读文书日百二十斤为程】囘谓日县石之一此一句竒妙不久而奸邪并生赭衣塞路囹圄成市天下愁怨起而叛之
　　汉刑法志攷八汉兴高萧曹之刑
　　汉兴高祖约法三章萧何作律前已备书班固曰当孝高后时百姓新免毒螫人欲长防养老萧何曹防为相镇以无为从民之欲而不扰乱是以衣食滋殖刑罚用稀然及后有曰汉兴虽有约法三章网漏吞舟之鱼然其大辟尚有夷三族之令令曰当三族者皆先黥劓斩左右趾笞杖杀之枭其首菹其骨肉于市其诽谤詈诅者又先断舌故谓之具五刑彭越韩信之属皆受此诛至高后元年乃除三族罪妖言令　紫阳方氏曰攷此令曰二字则是如后世法册着为令也又专有妖言令彭越韩信之属皆受此诛呜呼荣利于家人所霑防何而一跌至此申商创参夷之法痛哉
　　汉刑法志攷八汉文断狱四百
　　孝文即位躬修黙将相旧功臣少文多质惩恶亡秦之政论议务在寛厚耻言人之过失化行天下告讦之俗易风流笃厚禁网疏濶选张释之为廷尉罪疑者免民是以刑罚大省至于断狱四百有刑措之风　紫阳方氏曰周显王十年壬戌商鞅变法杀人无筭至汉文即位壬戌一百八十一年躬修黙一年断死刑止四百仁不仁之分如此
　　汉刑法志攷九淳于女缇萦上书
　　孝文即位十三年齐太仓令淳于公有罪当刑诏狱逮系长安淳于无男有五女骂曰生子不生男缓急非有益也少女缇萦随至长安上书曰妾父为吏齐中皆称其亷平今坐法当刑妾伤夫死者不可复生刑者不可复属【之欲反】虽后欲改过自新其道无繇也妾愿没入为官婢以赎父刑罪使得自新书奏天子怜悲其意遂下令除肉刑　紫阳方氏曰仁矣哉汉文帝也后世有一女子可以上书动万乘乎
　　汉刑法志攷十汉文除肉刑制诏
　　遂下令曰制诏御史葢闻有虞氏之时画衣冠异章服以为狱而民勿犯何治之至也今法有肉刑三【孟康曰黥劓二刖左右趾合一凡三也】而奸不止其咎安在毋乃朕徳之薄而教不明与吾深自愧故夫训道不纯而愚民陷焉【师古曰道读曰导】诗曰恺悌君子民之父母【大雅泂酌】今人有过教未施而刑已加焉或欲改行为善而道无繇至朕甚怜之夫刑至断支体刻肌肤终身不息【师古曰息生也】何其刑之痛而不徳也岂称为民父母之意哉其除肉刑有以易之及令罪人各以轻重不亡迯有年而免【孟康曰其不亡迯者满其年数得免为庶人】其具为令　紫阳方氏曰此诏温厚恻怛孝文帝仁矣哉然吕后时已除三族法而文帝复施之于新垣平何也孝文时已无宫刑而武帝复施之司马迁何也高帝约法三章萧何増律九章文帝之世何为尚有肉刑三虽实首谋黥刑有以易之孝文必深思熟虑有定説矣汉刑法志攷十一张苍冯敬奏笞刑弃市刑
　　臣谨议定律曰诸当完者完为城旦舂　臣瓉曰文帝除肉刑皆有以易之故以完易髠以笞代劓以断左右趾代刖令既曰完矣不复云以完代髠也此当言髠者完也　当黥者髠钳为城旦舂当劓者笞三百当斩左趾者笞五百当斩右趾者及杀人先自告及吏坐受财枉法守县官财物而即盗之已论命复有籍笞罪者皆弃市　李竒曰命逃亡也复于论命有罪也晋灼曰命者名也成其罪也师古曰趾足也当斩右足者以其罪次重故从弃市也杀人先自告谓杀人而自首得免罪者也吏受财枉法谓曲公法而受赂者也守县官财物而即盗之即今律所谓主守自盗者也杀人害重受财盗物赃汚之身故三罪已被论名而又犯笞亦皆弃市也今流俗书本笞三百笞五百之上及劓者之下有籍笞字复有笞罪亦云复有籍笞罪皆后人妄加耳旧本无之　罪人狱已决完为城旦舂满三嵗为鬼薪白粲鬼薪白粲一嵗为臣妾臣妾三嵗免为庶人臣妾免满二嵗为司冦司冦一嵗及作如司冦并免为庶人【云　云】是后外有轻刑之名内实杀人斩右趾者又当死斩左趾者笞五百率多死　紫阳方氏曰当完者完为城旦舂本作宅是臣瓉谓当髠者完非也当劓者笞三百当斩左趾者笞五百劓者凖斩右趾固是伤靣断足笞三百笞五百必无全人笞可一百重法亦有死者岂可至三百五百乎当斩右趾弃市斩右趾未必死而弃市者死刑也失太重也杀人自首枉法受赃主守自盗三罪不至于死而又犯笞罪则亦弃市亦太重也景帝改减笞数始轻城旦舂鬼薪白粲臣妾司冦之法陈迹固不足辩史记八书无刑书除肉刑书在文帝纪十三年五月数字不同不书城旦舂以下注中索隠引崔浩汉律序云文帝除肉刑而宫不易张斐注以淫乱人族类故不易之也如此则汉又易黥劓斩趾三刑而不易宫刑攷之诏文似恐不然
　　汉刑法志攷十二
　　史记文帝纪二年正月上曰古之治天下朝有进善之旌诽谤之木所以通治道而来諌者今法有诽谤妖言之罪是使众臣不敢尽情而上无由闻过失也将何以来逺方之贤良其除之民或祝诅上以相约结而后相谩【先约后正】吏以为大逆其有他言而吏又以为诽谤此细民之愚无知抵死朕甚不取自今以来有犯此者勿聴治汉书此诏在文帝纪二年五月相约结无结字无知抵死比拒字为胜师古注抵触也【至也】　紫阳方氏曰朝有进善之旌应邵曰旌幡也尧设之五逹之道如淳曰欲有进善立于旌下言之诽谤之木服防曰尧作之桥梁交午柱头应邵曰桥梁边板所以书政治之愆失也至秦去之今乃复之也索隠曰按尸子云尧立诽谤之木诽音非亦音沸韦昭云虑政有阙失使书于木此尧时然也后代因以为餙今宫外墙梁头四柱木是郑注礼云一纵一横谓以木贯表柱四出名桓陈
　　汉刑法志攷十三除収孥诸相坐律
　　史记文帝纪元年十二月诏曰法者治之正也所以禁暴而卫善人也今犯法者已论而使无罪之父母妻子同产坐之及为収孥朕甚不取其议之有司皆曰民不能自治故为法以禁之相坐相収所以累其心使重犯法所从来逺矣上曰朕闻法政则民慤罪当则民从且夫牧民而导之善者吏也其既不能导又以不正之法罪之是反害于民为暴者也何以禁之朕未见其便其熟计之有司皆曰陛下加大徳甚盛非臣等所及也请奉诏书除収孥诸相连坐律令【应邵曰孥子也秦法一人有罪并坐其家至今除此令】汉书刑法志辞微不同书为孝文十二年书议者为左右丞相周勃陈平而下文有云其后新垣平谋为逆复行三族之诛其下文又云夫以孝文之仁平勃之智而犹有过刑缪论如此惑之甚也　紫阳方氏曰相坐之法参夷之诛班固书始于申不害商鞅髙帝约法三章已除此法岂萧何所増律复有此乎文帝首除収孥相坐律令而新垣平之三族平勃不争何也此诚文帝之一失也





　　古今攷卷三十八
