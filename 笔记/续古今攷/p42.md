<!-- { "loadSidebar": true } -->
　　攷史记髙纪汉纪不见汉初取民田租之法约法三章之外无所书二年春二月蜀汉民给军事劳苦复勿租税二嵗史记髙纪不书师古曰复者除其赋役也复方目反回谓纪言复勿租税止是田之租税师古不注每田一亩取民租税若干以赋役注赋者赋其钱役者役其身此必汉因秦租税法不改蜀汉民给军事劳苦以三秦之师起为军兼运饷劳苦也止是复除田土之粟米师古谓并赋役除之恐未然
　　附论古食货税赋
　　古井田之法什一之税曰租曰税二字无分别取谷粟也孟子曰国中什一使自赋则是工商之赋赋字专为取钱曰泉曰货是也故班固作食货志食谓粟货谓钱及黄金班固引洪范一食二货食谓农殖嘉谷可食之物货谓布帛可衣及金刀贝所以分财布利通有无者也二者生民之本兴自神农之世引易耒耜之利日中为市语为据文意极佳又论皇帝尧舜以至禹制土田各因所生逺近赋入贡篚顔师古注谓厥贡漆丝厥篚织文之类予然后知三代以来民田里粟皆什一食也禹之厥田是也漆丝织文则凡百需金寳杂物布帛之类出于九州诸侯之贡篚货也禹之厥赋厥贡厥篚是也古之民田无布帛之征也九夫八家私田公田班固井田之説尤明其曰有赋有税税谓公田什一及工商衡虞之入也班固先説有税有赋下文却不解赋字只解税恐有缺文公田什一是税工商衡虞是赋故师古注曰赋谓计口发财【此一句乃秦汉之算赋非三代制】税谓收其田入什一谓什取其一也回谓三代时农田取其粟工商衡虞取其技艺贩贸山泽之物征皆什一至如周制当又与禹贡之厥赋贡篚不同班固谓赋供车马兵甲士徒之役充实府库赐予之用税给郊社宗庙百神之祀天子奉养百官禄食庶事之费此乃班固以汉制及推之三代制耳以赋为钱郑説似之恐其不然
　　附论鲁宣公税亩
　　班固曰周室既衰暴君汚吏慢其经界上下相诈公田不治故鲁宣公初税亩春秋讥焉如淳曰春秋谓之履亩履践民所种好者而取之讥其贪也今案春秋宣公十五年秋初税亩杜预曰公田之法十取其一今又履其余亩复十收其一故哀公曰二吾犹不足遂以为常故曰初左氏曰谷出不过籍杜预曰周法民耕百亩公田十亩借民力而治之税不过此公羊曰什一行而颂声作谷梁曰去公田而履亩十取二也回谓左氏杜预公羊谷梁説皆是公田百亩八家除二十亩庐舎之外既出力矣私田八百亩又各取其十之一也秦之开阡陌亩收民租始此
　　附论班固计井田百亩嵗入嵗出【五段】
　　班固曰一夫挟五口治田百亩嵗收亩一石半为粟百五十石除什一之税十五石余百三十五石食人月一石半五人终嵗为粟九十石余有四十五石石三十为钱千三百五十除社闾尝新春秋之祠用钱三百余千五十衣人率用钱三百五人终嵗用千五百不足四百五十不幸疾病死丧之费及上赋敛又未与此
　　紫阳方氏曰嵗收畮一石半一石即一斛十斗曰斛谓一畮嵗收十五斗粟也古者畮狭斗斛小中原只种粟无江南西蜀之粳稻吴中田今佳者嵗一亩丰年得米三石山田好处或一亩收大小谷二十秤得米两石皆百合斗或水全无之或旱一亩计分数半收三分二分东南斗有官斗曰省斗一斗百合之七升半有加一斗加二斗加三斗加四斗民田收米用加一斗收谷一秤十六斤二百足铜钱为一斤或十五斤十四斤糯谷十三斤所至江浙不同班固嵗收畮一石半酌中而言之耳
　　粟百五十石除十一之税十五石余百三十五石班固此説乃是鲁宣公履亩之税百五十石税十五石与借民力耕公田官收八十亩庐舎二十亩八家私田各收百亩之説不同食人月一石半且以带谷未舂之粟论之一人日食五升也近世东南省斗学粮养士一餐破七合半上等白米也人家常食百合斗一餐人五合可也多止两餐日午别有防心否则加一斗加二斗加三斗每半升一饭而多矣不知古人何以一日食粟五升也恐升斗斛皆小于今五口之家一嵗食粟五十石余四十五石何以支五口一嵗菜蔬薪樵盐醯之类如之何而足
　　石三十班固酌中指汉时米价周井田未废之时班固焉知其价史记秦始皇二十一年米石钱六百何以书贵也汉初米斛大率钱五千一斛即一石也又贵之甚也汉二年夏闗中大饥米斛万钱最贵之时如此宣帝时粟石五钱湟中粟石六钱最贱之时如此王莽时闗东米石二千又贵唐太宗贞观八九年米斗四五钱十五年米斗两钱麟徳三年米斗五文永淳初米斗四百文石三十者班固东汉人想汉之承平之时米价大率相似钱之贵可知
　　读古书通其大意拘于名数之多寡音义之异同则太拘泥读经必精于义理以观天地之常读史必熟于典故以观天地之变古所谓井田法百姓虽无大饥馁亦无大富足二十受田为八家之一夫六十归田不能耕至七十以上有养老之制大率父归田子受之子多则为余夫上之人为士为大夫为公卿食采而农止于此上下相安所谓百姓日食而不知无流亡无邪末无盗贼安于田里盖皆不识字不读书之人了此一生有秀异俊造之选防出伦辈由学校升朝廷者有之圣王亦不负其民均平之中有别异理一而分殊故也后世田得买卖富者数万石之租小者万石五千石大者十万石二十万石是为富民骤盛忽衰亦不可常予徃在秀之魏塘王文政家望吴侬之野茅屋炊烟无穷无极皆佃户也一农可耕今田三十亩假如亩收米三石或二石姑以二石为中亩以一石还主家庄斡量石五以上且曰纳主三十石佃户自得三十石五口之家人日食一升一年食十八石有十二石之余予见佃户擕米或一斗或五七三四升至其肆易香烛纸马油盐醤醯浆粉麸面椒姜药饵之属不一皆以米凖之整日得米数十石每一百石舟运至杭至秀至南浔至姑苏粜钱复买物货归售水乡佃户如此山乡又不然要知佃户嵗计惟食用田山之所种纳主家租外不知有军兵徭役之事亦茍且辛苦过一世耳又尝观市井之民百工技艺富商大贾鲜衣美食不知农务长子育孙陶朱贩粥而致千金汉之洒削鼎食马医击钟市民也惟游手细民最苦无能之人乞丐满路穷民也又尝观诸营寨后世募民为兵坐食官廪江边大军有出戍征战之苦内郡厢禁为都官役使虽非古法而民有因必有革耳又尝观诸寺观不耕而食养顽钝庸人披剃之余二粥一饭老而死黠者为主首以肥其私尤为至幸之民而无益于世教者也惟有科举之法自汉唐以来多得贤士大夫将相公卿不一而足虽非三代乡举里选无调发亦因循旧制而渐有弊非得已也今军出于民为良法亦指十得五民间多有因举业成大儒者不然亦知书识道理塲屋得失有幸不幸而士之不得志者无怨尤焉故曰古之为民者四士农工商三民而食一农后之为民者士农工商之外加以军卒僧道之坐食五民而食一农而又有兼并之家不止坐收古诸侯千乘之禄虽大异于古然遇朝廷明良亦为治世是故尽复古难因今之法而行之以仁义不皆乱世也予尝谓前三代夏商周后三代汉唐宋有贤君有贤臣则法无古今后之君子不可不仿古不可专泥古
　　附论班固不言井田起军之法　附鲁作丘甲
　　班固书井田法不书起军法周礼九夫为井四井为邑四邑为丘丘十六井出戎马一匹牛三头【井八家计一百二十八家出马一匹牛三头】四丘为甸甸六十四井出长毂一乘戎马四匹牛十二头甲士三人歩卒七十二人【计五百一十二家共出车一乘马四匹牛十二头甲卒歩卒七十五人】春秋成元年作丘甲鲁重敛也甸之所赋使丘出之以一百二十八家出五百一十二家之兵甲车乘牛马一旦而加三倍可乎班固计一百五十石粟出入不曾算此古什一之外有丘甲之征有力役之征如嵗不过三日役也丘甲以从征伐车则乘之军七万五千人动輙徃返千里不止三日古人所以重用兵也
　　附论鲁用田赋
　　春秋哀十二年用田赋丘赋之法因其田财通出马一匹牛三头今欲别其田及家财各为一赋故言田赋左传曰季孙欲以田赋使冉有访于仲尼曰丘不识也【云云】私于冉有仲尼曰君子之行也度于礼施取其厚事
　　举其中敛从其薄如是则以丘亦足矣若不度于礼而贪冐无厌则虽以田赋将又不足且子季孙若欲行而法则周公之典在若欲茍而行又何访焉
　　附论汉初起军法
　　刘项之起乌合之军动数十万项羽兵四十万号百万沛公兵十万号二十万皆乌合也项羽坑秦军二十万秦闗中之民也汉王彭城军五十六万人乌合也汉二年五月汉王屯荥阳萧何悉发闗中老弱未傅者悉诣军服防曰傅音附孟康曰古者二十而傅三年耕有一年储而后役之如淳曰律年二十三傅之畴官各从其父畴学之髙不满六尺二寸以下为罢癃汉仪注云民年二十三为正一嵗为卫士二嵗为材官骑士习射御骑驰战陈及年至五十六衰老乃得免为庶民就田里今老弱未尝傅者皆发之未二十三为弱过五十六为老师古曰傅着也言著名籍给公家徭役也服音是回谓此必秦法废井田之后计口数民二十三而从军五十六而归田里然丁壮出战老弱运饷秦汉常例今差老弱俱诣军古者井田军制岂若是乎
　　附论贡助彻皆什一　附论朱文公言贡助彻
　　孟子语滕文公曰夏后氏五十而贡【云　云】至助者籍也朱文公曰夏时一夫受田五十亩而每夫计其五亩之入以为贡【云　云】至籍借也
　　朱文公注孟子贡助彻回已书于前矣孟子又曰请野九一而助国中什一使自赋文公曰野郊外都鄙之地也九一而助为公田而行助法也国中郊门之内乡遂之地也田不井授但为沟洫使什而自赋其一盖用贡法也周所谓彻法也回谓彻者通也通夏贡商助之法用之也天子六乡六遂百里之外又有甸稍县都四面各四百里其田甚广诸侯三乡三遂滕国尤小乡遂都鄙之田能有防何孟子于此教以王道贡助之外又言圭田五十亩余夫二十五亩制度精博然尝攷之周显王十九年辛未秦孝公用商鞅徙都咸阳壊井田开阡陌此周之旧邦井田赐以与秦者也乡遂不井而甸稍县都田皆井于此已不可攷周显王三十三年乙酉秦孝公卒秦惠王立车裂商鞅已二年矣孟子留梁十八年而适齐留齐七年而适宋适滕滕文公问为国而告以井田秦之废井田已四十余年矣想山东齐鲁宋滕诸国犹有周公井田之遗迹未尽废也
　　附论采地制井田异乡遂
　　周礼小司徒乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事后郑注此谓造都鄙也采地制井田异于乡遂此朱文公乡遂用贡法十夫有沟都鄙用助法八家同井之説所由分也十夫有沟详见遂人八家同井详见此小司徒之职后郑引孟子仁政必自经界始至分田制禄可坐而定也为注则古之善言井田者莫详于孟子矣陈祥道礼书不然郑之説与朱文公异意回谓乡遂亦有井田采地有不为井田姑存之
　　附论刘皇熊贾贡助彻妄説
