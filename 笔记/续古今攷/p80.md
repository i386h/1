<!-- { "loadSidebar": true } -->
　　紫阳方氏曰吕刑穆王所称皇帝孔传帝尧也当时三苗氏作五虐之刑而中国之五刑未见焉三苗之五刑曰杀戮无辜死刑也曰劓刖截人耳鼻曰防黥防隂黥靣又四者总为五虐尧是时未有舜也乃命三后伯益降典折民惟刑而禹平水土稷降播种时则伯益主刑为士制百姓于刑之中以士为臯陶则尧时臯陶亦已作士主刑典狱非讫于威惟讫于富以讫为絶囘谓此意当是指典狱之官不患乎挟威势以来脇惟患挟货贿以来赂也讫者今世曰休之义也
　　五刑四罪自舜典始臯陶作士大舜同
　　紫阳方氏曰舜典曰象以典刑流宥五刑鞭作官刑扑作教刑金作赎刑灾肆赦怙终贼刑钦哉钦哉惟刑之恤哉囘按尚书有史官书帝王之言尧典多有帝曰字舜典有帝曰格汝舜亦尧曰也后舜格于文祖继以咨十有二牧单书曰字乃舜曰也蛮夷率服之下始书舜曰字而后皆书帝曰皆舜也书曰者皆尧舜所言也余皆史官之所书如象以典刑至怙终贼刑七句下忽有钦哉钦哉惟刑之恤哉九字孔云舜陈典刑之义勅天下使敬之忧欲得中如此则象以典刑以下七句非史官所书乃舜之所言乎钦哉钦哉惟刑之恤哉此必舜所自言却又无舜曰字下文流共工于幽州放驩兠于崇山窜三苗于三危殛鲧于羽山四罪而天下咸服囘谓此史官所书而流放窜殛四罪之始也象以典刑一句孔传谓法用常刑以象为法以典为常无后世赭衣之説流宥五刑谓以流放之法寛五刑似谓舜于墨劓剕宫大辟之刑以流放寛之减等之甚者也下五句传皆是舜首咨禹次咨弃契第四咨臯陶曰蛮夷猾夏冦贼奸宄汝作士申尧时之命也五刑有服传五刑墨劓剕宫大辟服从也言得轻重之中正此一句不分晓五就三服传谓服罪也行刑当就三处大罪于原野大夫于朝士于市五流有宅五宅三居传谓不忍加五刑则流放之若四凶者五刑之流各有所居五居之差有三等之居三等大罪四裔次九州之外次千里之外惟明克允传文尤不分晓此八句舜口所云也囘所以书此尧以前不可攷姑自舜始
　　舜臯陶论刑
　　禹谟舜帝曰臯陶惟兹臣庶罔或干予正汝作士明于五刑以弼五教期于予治时乃功懋哉臯陶曰帝徳罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经好生之徳洽于民心兹用不犯于有司　紫阳方氏曰罪疑惟轻功疑惟重孔传刑疑附轻赏疑从重忠厚之至东坡应制科秘閤六论刑赏忠厚之至此一题也囘味此一章何其忠厚之至耶孔刑期于无此一句解非是孔谓虽或行刑杀以刑止杀终无死者舜上文谓惟兹臣庶罔或干予正未见得是杀以止杀舜意欲刑之为刑设而不作耳
　　征政典之刑
　　紫阳方氏曰夏仲康命侯掌六师征羲和曰克有常宪曰邦有常刑刑法之来也逺矣政典曰先时者杀无赦后时者杀无赦孔传政典夏后为政之典籍若周官六典之治典囘按先时后时二句孔谓先天时后天时夏后专为厯象天文之官设此一条严矣哉又知政典之书犹周之六官也
　　康诰论刑臬司
　　紫阳方氏曰成王以殷余民封康叔作诰曰非汝封刑人杀人无或刑人杀人非汝封又曰劓刵人无或劓刵人又曰外事汝陈时臬司师兹殷罚有伦又曰要囚服念五六日至于旬时丕蔽要囚非汝封两句孔之意似谓刑人杀人劓刵人岂非汝封职任之所得为乎无或两句则谓汝虽有刑人杀人劓刵人之权无或轻用之也陈训布臬训法殷法有伦谓夏之法可师者师之要囚要于宵切训谓察其要辞乃服之义服膺思念五六日十日三月乃大断之慎之至也后乃曰元恶大憝不孝不友刑兹无赦岂非殷顽民难化取不孝不友刑之乃刑乱国用重典欤
　　立政论刑周官论刑凖人凖夫
　　紫阳方氏曰周公作立政戒成王屡言凖人凖夫平法谓士详官周礼有士师无官名凖者何也其后屡言庶狱谓司冦苏公式敬尔由狱以长我王国传公为武王司冦封苏国长我王国之长训为长施行于我王国囘谓不然谨刑可以永天命当如此説始周官统六师平邦国司马司冦诘奸慝刑暴乱传谓夏司马讨恶助时长物秋司冦刑奸顺时杀物无故掇夏秋二字为长物杀物冬官却作如何説
　　吕命论刑官及内货来刑罚之异
　　紫阳方氏曰书不可不读读不可不抄囘二十一嵗知读书三十余嵗方通性理尘沗后或令读为他文啓劄新作既能诗专攻于诗足以名世四十一嵗遭论得鹤山先生以汉纪为古今攷二十段前尹京静斋先生在吾州与进壬子年二十六未见此文公乃得之谓囘可续攷也今读吕刑雀跃有感穆王命吕侯为司冦卿复曰甫侯其篇实曰吕命先言蚩尤苗民之乱称唐尧为皇帝服虐以威四字加典狱非讫于威惟讫于富言尧时世治狱事货赂不行有邦有土告尔祥刑谓用刑之道至今文王用之两造具备师聴五辞两造两至也众刑其入于五刑之辞辞简孚信核则正之于五刑故曰五辞简孚正于五刑不简正于五罚不简则不核不实可疑也以五罚者出金赎罪五罚不服正于五过于五罚之罪不应则以过失赦之也五过之疵恐有弊病惟官者或尝同官位也惟反者或诈反囚辞也惟内者或内亲用事也惟货者或行货枉法也惟来者或旧相徃来也此五者赦之病也近世人情关节之谓也其罪惟均谓故出脱人罪者以其罪罪之谓也五刑之疑有赦刑疑赦从罚也赎也五罚之疑有赦罚赎可疑免而放之也穆王明了如此墨疑赦罚百锾六两曰锾黄铁也户关切劓疑赦罚倍百锾剕刖也疑赦罚五百锾宫疑罚六百锾大辟疑千锾墨罚千劓罚千剕五百宫三百大辟之属二百故曰五刑之属三千刑罚世轻世重一句尤好
　　上刑下服下刑上服之辩
　　上刑适轻下服下刑适重上服轻重诸罚有权　疏上刑适轻者谓一人虽犯一罪状当轻重两条据重条之上有可以亏减者则之轻条服下罪也下刑适重者谓一人之身轻重二罪俱发则以重罪而从上服令服上罪也或轻或重诸所罪罚皆有权宜临时斟酌　紫阳方氏曰初读上两句似难解今以囘意一人犯一罪而法有轻重二条当从轻条一人之身犯二罪则如近世法二罪俱发以重者论也此之谓重轻有权书服刑是真刑罚是赎刑互文言之总曰刑罚或曰刑或曰罚
　　明啓刑书不为刑辟
　　紫阳方氏曰穆王吕刑文妙如云简孚有众惟貌有稽无简不聴具严天威貌稽者五聴也而以天威警省之如云罚惩非死人极于病非佞折狱惟良折狱罔非在中察辞于差非从惟从哀敬折狱明啓刑书胥占囘以意解刑罚所以惩过非好杀人病患公法人极畏之子路片言何取佞口罔非在中两平而已差错之辞在我精察孔非从惟从谓非从其伪辞惟从其本情囘谓囚辞有差察而审有不可从亦有可从哀敬折狱哀而又敬折狱之道明啓刑书五刑之属三千有其书矣明白开啓公共阅之相与之谓胥如卜之谓占此所以无寃民曰左传叔向谓不为刑辟乃因子产铸刑书而言不当宣示百姓然古之象魏何为哉后世刑统法册律令格式之书不可废也
　　其刑上备有并两刑汉鞫劾之异
　　其刑上备有并两刑传其断刑文书上五府皆当备具有并两刑亦具上之疏汉世问罪谓之鞫断狱谓之劾谓上其鞫劾文辞也若今曹司写案申尚书省也有并两刑谓之犯鞫两事刑有上下虽罪从重断亦具上之使王知之或改上下
　　单辞两辞
　　明清于单辞聴狱之两辞鹤山集要义题曰单辞一人独言两辞一虚一实疏单辞谓一人独言未有与对之人　紫阳方氏曰鹤山十二字妙防十字亦好
　　无或私家于狱之两辞
　　无或私家于狱之两辞防典狱知其虚实受其货而聴其诈者虚而理得狱官致富成私家此民之所以乱也紫阳方氏曰周穆王之时已有狱官受货致富之事
　　穆王能察知之信贤君哉
　　吕命训夏赎刑之辨
　　紫阳方氏曰吕侯为甫侯书传不言其名即生甫及申不与我戍甫之甫穆王命之为司冦而吕侯以王命作书训畅夏禹赎刑之法或问夏殷周相继今不训殷刑而训夏刑何也囘攷之金作赎刑唐虞至夏皆然周公之法无赎刑何以知其无赎刑也周礼职金掌士之金罚货罚入于司兵非赎刑乎囘曰不然罚止于士而上不言公卿大夫下不言民士之所罚之金货亦不明言赎罪故曰周公之法无赎刑也疏有云殷刑必重于夏夏承尧舜之后民淳治易故刑轻轻则民慢故殷刑稍重自夏以后世渐苛酷纣作炮烙之刑知刑罚益重周承暴虐之后不可顿使大轻虽减之轻犹用殷之稍重之刑而未及乎夏之轻成康之间刑措不用此虽徳化之极亦由刑重民不犯也吕侯斟酌时宜为穆王行夏赎刑之法即唐虞之法也周礼五刑之属三千五百轻少重多五刑皆五百大辟死亦五百穆王五刑之属三千重少轻多宫罪减五百为三百大辟减五百为二百墨劓乃各増五百此于周公之法顿轻矣而又实则行刑疑则罚赎成王周公重于法无赎刑时也穆王吕侯轻其法创赎刑亦时也孔子定书而存吕刑之篇
　　赎刑金铁之辨
　　疏节文舜典之金作赎刑传谓黄金其罚百锾此言黄铁古者金银铜铁总号为金今别之以为四古传黄铜黄金皆今之铜也古之赎刑悉皆用铜
　　五刑起何时汉文除肉刑近世配军刺旗法
　　疏节文五刑唐虞以来有之未知上古起在何时汉文帝始除肉刑刻颡截鼻刖足割势説文云颡额也康成周礼注墨黥刑先刻其靣以墨窒之　紫阳方氏曰近世法笞杖徒流绞斩县止行笞杖知州以上行徒流法多易为配刺靣曰配某州牢城有牢城营以居之充兵强盗免死额刺免斩二字面刺双旗大军刺手号以姓名禁厢军刺额号以六防井市人喜文身称为刺绣迎神称锦体社设肆为此一曰针笔匠
　　鞭作官刑随废官刑
　　防节文书鞭作官刑用鞭久矣鹤山云周礼春秋传皆有鞭周礼条狼氏誓大夫曰敢不关鞭五百左传有鞭徒人费圉人荦是也子玉使鞭七人卫侯鞭师曹三百隋造律方废之官刑言若官事不治则鞭之量状加之未必有定数
　　扑作教刑官刑俱用
　　疏节文学记夏楚二物以收其威郑注夏榎也楚荆也二物可以朴挞益稷云挞以记之大射乡射皆云司马搢扑则朴亦官刑其实官亦当用朴重者鞭之轻者朴之汉用竹曰笞曰棰　紫阳方氏曰鞭字从革古鞭当以革为之隋废法不传今人以竹根为马鞭亦可以棰人或亦用荆为之加以皮索近世士大夫从驾新进士用丝鞭朴当从木如今笞杖字从竹实用木州学置竹箆即用竹诸生犯罪从学夏楚是也讯杖用荆当两腿讯一百七十五十是今用之笞杖五十七十杖罪百单七皆荆条
　　古赎罪用铜唐复用铜
　　古金银铜铁总号为金尔雅黄金谓之汤白金谓之银是黄金白银俱各名金也周礼考工记攻金之工筑氏为削冶氏为杀矢凫氏为钟防氏为量段氏为镈桃氏为剑其所为者有铜有铁俱名为金铁名色铜古赎罪皆用铜汉始改为金但少其斤两与铜相敌汉赎死罪黄金三斤古赎死罪铜千锾锾六两为铜四百一十六斤恐未的后魏以金难得金一两收绢十疋唐律依古法死罪赎铜一百二十斤于古称为三百六十斤【唐之一斤古之三斤】孔以锾为六两计千锾为三百七十五斤【如此则古六两今之二两】古今称不同别攷
　　宫淫刑汉除墨劓剕
